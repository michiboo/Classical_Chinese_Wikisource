
八月，壬辰，張浚奏：「探報，偽齊簽軍自六十以上則減之，五十以上則增之，科條之煩，民不堪命。出軍之際，自經於溝瀆者不可勝計。」帝蹙額歎息曰：「朕之赤子至於如此，當思有以拯救之。可諭江、淮諸郡，凡歸附者，加意撫納，厚與賙恤，勿令失所。」
癸巳，帝與執政論漕臣能否，因及向子諲。帝曰：「元帥舊僚，往往淪謝，汪伯彥實同艱難。朕之故人，所存無幾，伯彥宜與優敘。」張浚奏曰：「臣等已商量，俟因大禮取旨。更得親筆數字為明帥府舊勞，庶幾內外孚信。」帝曰：「俟到九月，當復與郡。」伯彥之未第也，嘗受館於王氏，秦檜從之學，而浚亦伯彥所薦，故共贊焉。
乙未，少保、江南路宣撫使張俊為淮南西路宣撫使，盱眙軍置司；保成軍節度使、主管殿前司公事楊沂中為淮南西路制置使，開州團練使、權主管侍衛馬軍司公事劉錡為淮南西路制置副使，廬州置司。
時呂祉至廬州，而酈瓊等復訟王德於祉，祉諭之曰：「若以君等為是，則大相誑。然張丞相但喜人向前，倘能立功，雖有大過，彼亦能闊略，況此小嫌疑乎！」於是密奏，乞罷瓊及統制官靳賽兵權，乃命二帥往淮西召瓊等還行在。
權尚書兵部侍郎兼都督府參議軍事、權湖北、京西路宣撫判官張宗元為徽猷閣待制、樞密都承旨。岳飛復任，宗元乃還，既對，遂有是命。
丙申，尚書戶部員外郎霍蠡轉一官，用權湖北、京西宣撫判官張宗元奏也。蠡在鄂州，應副岳飛軍錢糧，宗元言其奉公守正，故特遷焉。
先是飛數言軍中糧乏，乃命蠡按視。至是蠡言：「飛軍中每歲統制、統領、將官、使臣三百五十餘員，多請過錢十四萬餘緡，軍兵八千餘人，多請過一千三百餘緡，總計一十五萬餘緡。」於是右正言李誼言：「蠡職在出納，理當究心。然慮檢點苛細，若行改正，卻合支券錢六萬餘貫，才省九萬緡而已。望令依舊勘支，務存大體，以副陛下優恤將士之意。」
戊辰，張浚進呈顯謨閣待制、知荊南府王庶復徽猷閣直學士，帝曰：「庶嘗云：『今天下不專用姑息，要當以誅殺為先。』謂朕太慈。聞仁宗皇帝嘗云：『寧失之太慈，不可失之太察。』此祖宗之明訓也。今百姓犯罪，自有常法，何以誅殺為先乎？」浚等曰：「聖人三寶，一曰慈，未聞以慈為戒也。庶學識淺陋，不知大體。」
浚因奏偽齊尚用本朝軍器，帝曰：「祖宗有內軍器庫，在誗門幾百所，藏弓弩器甲，不可勝計，及軍器庫在酸棗門外，數亦稱此。原祖宗置庫，有內外之異，及弓弩弦箭亦各異藏，分官主之，皆有深意。」陳與義因奏：「頃為澶淵教官，嘗見甲仗甚盛，日久不用，往往朽敗。」帝曰：「此等物得不用，亦美事也。 」
酈瓊叛，執兵部尚書呂祉。
祉簡倨自處，將士之情不達。淮西轉運判官韓璡，舊在劉光世幕中，光世待之不以禮，至是諸校或以罪去。祉聞瓊等反側，奏乞殿前司摧鋒軍統制吳錫一軍屯廬州以備緩急，又遣璡詣建康趣之，瓊聞，頗有異志。統制官康淵曰：「朝廷素輕武臣，多受屈辱，聞齊皇帝折節下士，士皆為之用。」眾皆不應，相視以目。先是統制官王師晟於壽春挈營妓去，其家訟於祉；時將士方不安祉之政，師晟乃與瓊及統領官王世忠、張全等謀作亂。
祉之乞罷瓊與靳賽也，其書吏朱照漏語於瓊，瓊令人遮祉所遣置郵，盡得祉所言軍官之罪，瓊等大怒。會被旨易置分屯，淵乃曰：「歸事中原，則安矣。」詰朝，諸將晨謁祉，坐定，瓊袖出文書，示中軍統制官張景曰：「諸兵官有何罪，張統制乃以如許事聞之朝廷邪？」祉見之，大驚，欲走不及，為瓊所執。有黃衣卒者，以刀斫瓊，中背，瓊大呼曰：「何敢爾？」顧見有執鐵楇者，瓊取以擊卒，斃於階下。瓊親校已殺景於廳事，又殺都督府同提舉一行事務喬仲福及其子武略大夫嗣古、統制官劉永衡，遂執閤門祗候劉光時，率全軍長驅以行。至州東樓下，祉謂瓊曰：「若祉有過失，當任其咎，奈何如此負朝廷！」軍士縱掠城中而去。時直徽猷閣、前知廬州趙康直，秘閣修撰、知廬州趙不群，皆為所執，既而釋不群歸，蓋不群至官未旬日，無怨憾於軍中故也。瓊遂以所部四萬人渡淮降劉豫。
辛丑，帝聞淮西失守，手詔賜酈瓊等曰：「朕躬撫將士，今逾十年，汝等力殄仇讎，殆將百戰，比令入衛於王室，蓋念久戍於邊陲。當思召汝還歸，方如親信，豈可輒懷反側，遂欲奔亡！儻朕之處分，或未盡於事宜，汝之誠心，或未達於上聽，或以營壘方就而不樂於遷徙，或以形便既得而願奮於征戰，其悉以聞，當從所便。一應廬州屯駐行營左護軍出城副都統制以下將佐軍兵，詔書到日，以前犯罪，不以大小，一切不問，並與赦。」
壬寅，兵部尚書、都督府參謀軍事呂祉，為酈瓊所殺。
先一日，瓊與其眾擁祉次三塔，距淮僅三十里。祉下馬立棗林下，謂曰：「劉豫逆臣，我豈可見之！」眾逼祉上馬，祉曰：「死則死此！爾等過去，亦豈可保我也？」軍士聞之，有傷感諮嗟者。瓊恐搖眾心，乃急策馬先渡淮，至霍丘縣，命統領官尚世元殺祉。世元以刃刺祉，且顧統領官王師晟，師晟不肯。祉罵瓊不已。遂碎首折齒死，年四十六。於是直徽猷閣趙康直亦為所害。世元斬祉首示瓊，瓊標之木末，從者江渙，取而埋之。
主管馬軍司公事劉錡、殿前司摧鋒軍統制吳錫，尋至廬州，以兵追之，不及。帝遣樞密都承旨張宗元往招叛卒。制置使楊沂中聞瓊已渡淮，乃遣人持羊酒相勞苦，於是錡復還濠州。
甲辰，手詔：「觀文殿大學士、兩浙東路安撫制置大使兼知紹興府趙鼎充萬壽觀使兼侍讀，疾速赴行在。」
是日，張浚留身，求去位，帝問可代者，浚不對。帝曰：「秦檜何如？」浚曰：「近與共事，始知其闇。」帝曰：「然則用趙鼎？」遂令浚擬批召鼎。檜謂必薦己，退至都堂，就浚語良久。帝遣人趨進所擬文字，檜錯愕而出。浚始引檜共政，既同朝，乃覺其包藏顧望，故因帝問及之。
乙巳，偽齊劉豫得酈瓊降報，大喜。先是豫聞南師移屯，遣偽戶部員外郎韓元英乞師於金主，以南師進臨長淮為詞，欲並力南侵，金主不許。至是穎昌馳報喜旗至，言淮西百姓十餘萬來歸附，已交收器甲接納矣。豫乃命粉飾門牆，增飾仗衛，以待其至，又命偽戶部侍郎馮長寧為接納使，偽皇子府選鋒統制李師雄副之。
戊申，權禮部侍郎吳表臣言：「科舉校藝，詩賦取其文，策論取其用，二者誠不可偏也。然比年科舉，或詩賦稍優，不復計策論之精粗，以致老成實學之士，不能無遺落之歎。慾望特降諭旨，今年秋試及將來省闈，其程文並須三場參考，若詩賦雖平而策論精博，亦不可遺。庶幾四方學者知所嚮慕，不徒事於空文，皆有可用之實。」輔臣進呈，帝曰：「文學、政事自是兩科，詩賦止是文詞，策論則須通知古今。所貴於學者，修身、齊家、治國以治天下，專取文詞，亦復何用！」
乙卯，詔：「來年禮部奏名進士，依祖宗故事，更不臨軒策試。」權吏部侍郎陳公輔入見，請罷經筵、策士等事，以為三年之內，凡涉吉禮者，皆未宜講，故有是詔。
己未，刑部尚書胡交修等奏以故尚書左僕射韓忠彥配享徽宗皇帝廟庭。
詔：「自今當講日，只令講讀官供進口義，更不親臨講筵。」以權禮部侍郎陳公輔言，恐日臨講筵有妨退朝居喪之制故也。
九月，辛酉，申命吏部審量崇、觀以來濫賞。
初，范宗尹既免相，遂罷討論。及是復開坐二十四項，凡調官、遷秩、任子，皆令吏部審量以聞，自是追奪者眾矣。
起復太尉、湖北、京西宣撫使岳飛，初效用，張所為河北招撫使，見而奇之，用為中軍將。所以斥死，飛欲厚報之，至是請以明堂任子恩官其子宗本，仍依近例改補文資，從之。
甲子，攝太傅張浚，率百官上徽宗皇帝、顯肅皇后諡冊於几筵殿。
丁卯，京東、淮東宣撫處置使韓世忠、淮西宣撫使張俊皆入見，議移屯，命俊將所部自盱眙移屯廬州。時俊軍士皆以家屬行，而官舟少，參知政事陳與義請賜僦舟錢萬緡。帝曰：「萬緡可惜，其令楊沂中以殿前司官船假之。」
詔泗州並盱眙縣仍舊隸京東，以張俊移屯故也。
庚午，張浚言已具奏解罷機政，所有都督府職事，別無次官交割，詔交與樞密院。
辛未，百官受誓戒於尚書省，帝易吉服。先是權禮部侍郎陳公輔，請先期一日盡哀致奠，奏於太上皇帝，以將有事於明堂，暫假吉服；既奏，然後即齋宮，入太廟行明堂事畢，服喪如初。
龍圖閣學士、知平江府章誼試戶部尚書兼提領榷貨務都茶場。
壬申，特進、守尚書右僕射、同中書門下平章事兼樞密使、都督諸路軍馬、臨修國史張浚罷，為觀文殿大學士、提舉江州太平觀。
給事中胡世將試尚書兵部侍郎。
先是趙鼎言：「臣蒙恩召還經帷，方再辭，而復遣使宣押，臣感深且泣。至西興，又奉宸翰促行，且諭以圖治之意，臣無地措足。然進退人才，乃其職分，今之清議所與，如劉大中、胡寅、呂本中、常同、林季仲之徒，陛下能用之乎？妨賢黨惡，如趙霈、胡世將、周秘、陳公輔，陛下能去之乎？陛下於此或難，則臣何敢措其手也！昔姚崇以十事獻之明皇，終致開元之盛，臣何敢望崇，而中心所懷，不敢自隱，惟陛下擇之。」疏入，上為徙世將，於是公輔等相繼補外。
是日，酈瓊至汴，劉豫御文德殿見之，偽授瓊靖難軍節度使、知拱州；閤門祗候劉光時為大名府副總管，統制官趙實臣為歸德府副總管，統制王世忠為皇子府前軍統制，靳賽為左軍統制；以次諸將為諸州副鈐轄，餘授準備、使喚之類。正軍稟給，皆不及朝廷之數，人人悔恨。獨瓊以為得策，具言南師必欲北征，且告以諸軍虛實。豫入其言，復遣偽戶部侍郎馮長寧乞師於金。
癸酉，詔：「三省事權從參知政事輪日當筆，俟除相日如舊，更不分治常程事。」
湖北、京西宣撫使岳飛言：「伏睹陛下移蹕建康，將遂恢圖之計。近忽傳淮西軍馬潰叛，酈瓊等迫脅軍民，事出倉卒，實非士眾本心，亦聞半道逃歸人數不少，於國計未有所損，不足上軫淵衷。然度今日事勢，恐未能便有舉動。襄陽上流，即日未有戎馬侵攻，臣願提全軍進屯淮甸。萬一番、偽窺伺，臣當竭力奮擊，期於破滅。」詔獎之。
罷諸路軍事，都督府合行事並撥隸三省，其錢物令三省、樞密院同共樁管，遂併入激賞庫。
甲戌，張浚落觀文殿大學士，依舊宮觀。
丙子，觀文殿大學士、左正奉大夫、萬壽觀使兼侍讀趙鼎為左金紫光祿大夫、守尚書左僕射、同中書門下平章事，兼樞密使。鼎再相，進四官，異禮也。
前一日，鼎至行在，帝召對於內殿，首論淮西事，鼎曰：「方得報時，臣在遠，不得效所見，少補萬分，今固無及。然臣愚慮不在淮西，恐諸將浸議，謂因罷劉光世不當，遂有斯變，自此驕縱，益難號令。朝廷不可自沮，為人所窺。」帝以為然。
特進張浚言：「臣荷陛下知遇，出入總兵，將近十年，其所施為，不無仇怨。臣今奉親偕行，去家萬里，泛然舟寄，未有定居，望許臣於都督府借差使臣四員，存留親兵五十人，以備緩急。如蒙俞允，令所在州於上供錢米內應副。」許之。
自趙鼎召歸，浚每以回鑾為念，洎罷政登舟，諸人往餞，猶以此言之。秦檜起曰：「檜當身任，果有此議，即以死爭之。」其後浚卒為異論。
戊寅，帝致齋於射殿。
左朝散郎魏良臣知漳州。
詔：「廬州、壽春府居民遭酈瓊擄掠者，皆蠲其稅一年。」
己卯，帝酌獻聖祖於常朝殿，特詔尚書左僕射趙鼎侍祠。
庚辰，朝饗太廟，上顯恭皇后改諡冊寶。
辛巳，合祀天地於明堂，太祖、太宗並配，受胙用樂。赦天下。
故事，當喪無饗廟之禮，而近歲景靈宮神御在溫州，率遣官分詣，至是禮官吳表臣奏行之。
召少師、萬壽觀使、榮國公劉光世、感德軍節度使、萬壽觀使高世則赴行在。
甲申，故武德郎、行營左護軍中軍準備差使薛抃，特贈二官，祿其家二人，以都統制王德言其不從叛而死也。
乙酉，靜海軍節度使、安南都護交趾郡王李陽煥薨，子天祚立。陽煥在位九年。
丁亥，徽猷閣待制、樞密都承旨張宗元落職，提舉江州太平觀。
殿中侍御史石公揆言：「宗元本一富人，初無才能；張浚喜其便佞，獎借提挈，亟躋從班。今當深引不能贊佐之咎，自為去計可也，而乃隨眾詬罵，力詆其非。」故絀之。
中書言：「川陝宣撫使吳玠，於梁、洋勸誘軍民營田，今夏二麥並約秋成所收，近二十萬石，可省饋餉。」詔獎之。
戊子，開州團練使、權主管侍衛馬軍司公事兼淮西制置副使劉錡知廬州，主管淮南西路安撫司公事，仍兼制置副使。
張俊既還行在，朝議復遣之，俊欲毋往。台諫交章以為淮西無備可憂，趙鼎獨顯言於眾曰：「今行朝握精兵十餘萬，使敵騎直臨江岸，吾無所懼。淮是安靜不動，使人罔測，渠未必輒敢窺伺，何至自擾擾如此！倘有它虞，吾當身任其責。俊軍久在泗上，勞役良苦，還未閱月，居處種種未定，乃遽使之復出，不保其無潰亂也。」於是議者即欲還臨安。起居舍人勾濤直前奏事，言：「今江、淮列戍，猶十餘萬，若委任得人，尚可用力。當此危疑，詎宜輕退示弱，以生敵心？」因薦錡以所部守合肥，帝從之。時主管殿前司公事、淮西制置使楊沂中亦已還行在，在淮西者，錡一軍而已。帝以馬步二帥並闕，乃命沂中兼之。
是月，偽齊戶部侍郎馮長寧，以劉豫之命乞兵於金主，且言酈瓊過江自效，請用為鄉導，並力南下。金主慮其兵多難制，陽許之，遣使馳傳詣汴京，以防瓊詐降為名，立散其眾。
先是徽猷閣待制王倫，奉使至歸德府，豫授館鴻慶官，遲之不遣，檄取國書及問所使何命，倫答以國書非大金皇帝不授，而所命則祈請梓宮。留彌旬，金迓使至，倫始渡河，見金帥完顏昌、宗弼於涿州，具言劉齊營私民怨之狀，且其忍負本朝厚恩，若得志，寧不負上國？時金人已定議廢豫，頗納其言。
冬，十月，庚寅朔，詔：「依舊間一日開講筵。」
丁酉，徽猷閣待制、新知永州胡安國提舉江州太平觀，從所請也。
趙鼎進呈，因言：「安國昨進《春秋解》，必嘗經聖覽。」帝曰：「安國所解，朕置之座右，雖間用傳注，能明經旨。朕喜《春秋》之學，率二十四日讀一過。居禁中亦自有日課，早朝退，省閱臣僚上殿章疏，食後，讀《春秋》、《史記》；晚食後閱內外章奏，夜讀《尚書》，率以二鼓。」鼎曰：「今寒素之士，豈能窮日力以觀書？陛下聖學如此，非異代帝王所及！」帝曰：「頃陳公輔嘗諫朕學書，謂字畫不必甚留意。朕以謂人之常情，必有所好，或喜田獵，或嗜酒色，以至它玩好，皆足以蠱惑性情，廢時亂政。朕自以學書賢於它好，然亦不至廢事也。」
戊戌，特進、提舉江州太平觀張浚，責授秘書少監、分司南京，永州居住。
先是帝謂趙鼎曰：「浚誤朕極多，理宜遠竄。」鼎曰：「浚母老，且有勤王大功。」帝曰：「勤王，固已賞之為相也，功過自不相掩。」鼎又曰：「浚之罪不過失策耳。凡人計謀欲施之際，豈不思慮，亦安能保其萬全！儻因其一失，便置之死地，後雖有奇謀妙算，誰敢獻之！此事利害自關朝廷，非獨私浚也。」帝意解，翼曰，乃有是命。
趙鼎之初相也，帝謂曰：「卿既還相位，見任執政，去留惟卿。」鼎曰：「秦檜不可令去。」張守、陳與義乞罷，帝許之。檜亦留身求解機務，帝曰：「趙與卿相知，可以必安。」檜至殿廬，起身向鼎，謂曰：「檜得相公如此，更不敢言去。」
戶部員外郎霍蠡自鄂州赴行在，詔引對。
是日，偽齊遣兵侵泗州，守臣、起復閤門宣贊舍人劉綱率官軍拒退之。尋詔綱領文州刺史。
庚子，都官員外郎馮康國乞補外。
趙鼎奏：「自張浚罷黜，蜀中士大夫皆不自安。今留行在所幾十餘人，往往一時遴選。臣恐台諫以浚裡黨，或有論列，望陛下垂察。」帝曰：「朝廷用人，止當論才不才。頃台諫好以朋黨罪士大夫，如罷一宰相，則凡所薦引，不問才否，一時罷黜。此乃朝廷使之為朋黨，非所以愛惜人才而厚風俗也。」鼎等頓首謝。
文州團練使、京東、淮東宣撫處置使司右軍第一將高傑，除名勒停，本軍自效。傑醉擊隊官，統制巨振笞之，傑怒，自斷其指，韓世忠以聞，故有是命。
是日，有星殞於偽齊平康鎮，壕寨官賁百祥見之，謂之曰：「禍在百日之內。」劉豫問：「可禳否？」曰：「惟在修德。」豫怒，以為誑，斬於市。
辛亥，權管殿前司公事楊沂中，請以諸路所起禁軍弓弩手揀刺上四軍。趙鼎等因論及南兵可數，張守曰：「止是格尺不及耳。」帝曰：「人，猶馬也。人之有力，馬之能行，皆不在軀幹之大小。故兵無南北，顧所以用之如何耳。自春秋之時，申公巫臣通吳於上國，遂霸諸侯，項羽以江東子弟八千，橫行天下，以至周瑜之敗曹操，謝玄之破苻堅，皆南兵也。」
正議大夫、提舉臨安府洞霄宮汪伯彥復資政殿大學士，用中書檢舉也。
甲寅，武翼郎、行營左護軍部將張世安為酈瓊所殺，特贈武節郎，官其家二人。
乙卯，金以左監軍昌為左副元帥，封魯王：以宗弼為右副元帥，封沈王。
先是知樞密院事時立愛屢以年老請解職，至是致仕。
丁巳，以中書舍人傅崧卿松尚書禮部侍郎，常同試禮部侍郎。
閏月，癸亥，趙鼎奏張俊措置河道事。帝曰：「俊每事必親臨，所以有濟。」帝因言：「朕每論將帥，須責其挽弓騎馬，人未知朕意，必謂古有文能附眾，武能威敵，不在弓馬之間。抑不知不能弓馬，何以親臨行陳而率三軍使之赴難？況今時艱，將帥宜先士卒，此朕之深意也。」
時俊以全軍還行在，帝欲令俊盡以舟師分佈控扼，然後引兵渡江。鼎曰：「淮西寂然無驚，似不必爾。外間便謂朝廷棄淮西矣。當一向勿問，不發一兵，彼未必敢動。」帝以為然。
甲戌，戶部尚書章誼等請用禮官議，為徽宗皇帝作主祔廟，詔恭依。
己卯，龍圖閣待制、知處州劉大中試禮部尚書，徽猷閣直學士、知荊南府王庶試兵部侍郎。
辛巳，觀文殿大學士、江南西路安撫制置大使兼知洪州李綱提舉臨安府洞霄宮。
時趙鼎、秦檜已葉議回蹕臨安，綱聞知，上疏，三省乃檢會綱累乞宮觀奏章行下。時未有代者，綱懲靖康之謗，乃具以本司積蓄財谷之數聞於朝廷，自是不復出矣。
壬午，詔：「臨安太廟，且令留存。」
初以行在建康，故以太廟為本府聖祖殿，是時將回蹕，宗廟祀典不可久曠，遂依明德皇后故事，行埋重虞祭、祔廟之禮。
癸未，復漢陽縣為軍，用湖北、京西宣撫使岳飛奏也。尋以右奉議郎、通判鄂州孔戊知軍事。
乙酉，趙鼎言：「比得旨，復置茶馬官，舊有主管至提舉官，凡三等。」帝曰：「俟擇得人，當考其資歷命之。」尋以左中奉大夫、直秘閣張深主管成都等路茶馬監牧公事。
自趙開後，茶馬無專官者近十年，先是知熙州吳璘常取茶至軍前博馬，因以易珠玉諸無用之物，帝聞之，數加戒飭，故復置官領其事。
戊子，詔：「應淮西脫歸使臣，不候整會去失，並先次支破本等請給，如有冒濫，即坐以法。」
初，淮軍中諸使臣為酈瓊劫去，至是復歸者甚眾，有司以文券不明，例降所給。趙鼎與執政議不合，乃密白於帝曰：「此曹去偽歸正，當優假之。今乃降其所請，反使棲棲有不足之歎。」帝即批出，各還其本，於是人心欣然，來者相繼。鼎因奏事又言：「來春去留之計，望更留聖慮，恐回蹕之後，中外謂朝廷無意恢復。」帝曰：「張浚措置三年，竭民力，耗國用，何嘗得尺寸之地，而壞事多矣。此等議論，不足恤也。」
十一月，甲午，用戶部尚書章誼請，初置贍軍酒庫於行在，命司農寺丞蓋諒主之，賜浙東總制錢五萬緡為釀本，其後歲收息錢五十萬緡。
乙巳，金右副元帥沈王宗弼執偽齊尚書左丞相劉麟於武城。
先是金主已定議廢豫，會豫乞師不已，左副元帥魯王昌謂之曰：「吾非不欲出兵也，顧以用兵以來，無往不捷；而自立齊國之後，動輒不利，恐蹈覆車，挫威武耳。」豫請不已，乃以女真萬戶薩巴為元帥府左都監，屯太原，渤海萬戶大托卜嘉為右都監，屯河間，令齊國兵權聽元帥府節制，遂分戍於陳、蔡、汝、亳、許、潁之間。於是尚書省上豫治國無狀，金主下詔責數之，略曰：「建爾一邦，逮茲八稔，尚勤吾戍，安用國為？」遂令昌等以侵江南為名，抵汴京，先約麟單騎渡河計事。麟以二百騎至武城，與宗弼遇，金人張翼圍之數匝，悉擒而囚之。
丙午，金人廢劉豫為蜀王。
初，宗弼既執劉麟，遂與左副元帥昌、三路都統葛王褒同馳赴汴城下，以騎守宣德、東華、左、右掖門。宗弼將褒等三騎突入東華門，問齊王何在，偽皇城使等錯愕失對。宗弼以鞭擊之，徑趨垂拱殿，入後宮門，又問，有美人揭簾曰：「在講武殿閱射。」宗弼等馳往，直升殿，豫遽起，欲更衣，宗弼下馬執其手曰：「不須爾，有急公事，欲登門同議。」於是偕行出宣德門，就東闕亭少立。宗弼乃麾小卒持贏馬，強豫乘之，約令偕至寨中計事。豫拊手大笑上馬，從衛猶數十人。宗弼露兩刃夾之，囚於金明池。
丁未，故朝請大夫陳師錫，加贈諫議大夫。其子右朝奉郎顯，言黨籍餘官任台諫者凡七人，其五人皆已贈諫議大夫，故有此命。
是日，金右副元帥魯王昌復入汴京，召偽齊文武百官、軍、民、僧、道、耆壽，拜金詔於宣德門下。宣詔已，昌與宗弼，張紫蓋，從素隊數十人，立西朵樓下。偽尚書左丞相張昂，左丞范恭、右丞李鄴，趨前欲拜，昌斂身，令通事傳言慰勞，昂等次第進揖。次見宗弼，宗弼不為禮。昂等退，二帥入居東府，遣鐵騎數千巡繞大內，又遣小卒巡行坊巷，揚言曰：「自今不用汝為簽軍，不敢汝免行錢，不敢汝五厘錢，為汝敲殺貌事人，請汝舊主人少帝來此住坐。」於是人心稍定。尚書省行下：「齊國自來創立重法，一切削去，應食糧軍，願歸農者許自便。齊國宮人，檢劉豫所留外，聽出嫁。內侍除看守宮禁人外，隨處住坐。自來齊國非理廢罷大小官職，並與敘用。見任官及軍員，各不得奪侵民利。自來逃亡在江南人，卻來歸投者，並免本罪，優加存恤。一應州縣見勘諸公事，不得脫漏。」
始，豫僭位，作褚幣，自一千至百千，皆題其末曰：「過八年不在行用，」其兆已見矣。逮豫之廢也，汴京有錢九千八百七十餘萬緡，絹二百七十餘萬匹，金一百二十餘萬兩，銀一千六十萬兩，糧九十萬斛，而方州不在此數。
豫拘於瓊林苑，嘗蹙額無聊，謂魯王昌曰：「父子盡心竭力，無負上國，惟元帥哀憐之。」昌曰：「蜀王，汝不見趙氏少帝出京日，萬姓然頂煉臂，號泣之聲聞十餘里。今汝廢，在京無一人憐汝者，汝何不自知罪也！」豫語塞。昌逼之北行，問以所欲，豫乞居相州韓琦宅，昌許之。先是進士邢希載、毛澄上書，請豫密通朝廷，為所殺。自是留錢五萬，命道士追薦諸直言者而去。
豫弟京兆留守益，輕財好施，禮賢下士，與士卒同甘苦，頗有遠略，金人亦忌之。將廢豫，先遣左監軍完顏杲、右都監薩巴以侵蜀為名伐京兆，襲益以歸。
金人以偽齊銀青光祿大夫、太子太傅張孝純權行台尚書左丞相，契丹蕭保壽弩為右丞相，金人溫敦師中為左丞，燕人張通古為右丞，偽齊戶部侍郎馮長寧為戶部尚書，燕人張鈞為禮部侍郎，又以杜崇為兵部郎中，張仲熊為光祿寺丞，皆在行台供職。崇，充子；仲熊，叔夜子也。鈞始事遼，為鴻臚寺少卿、遼興軍節度掌書記，奉張覺歸順表來朝，除徽猷閣待制，至是復用。罷偽齊尚書右丞相張昂知孟州，左丞范恭知淄州，右丞李鄴知代州，殿前都指揮使許青臣同知懷州，偽皇子府左軍統制靳賽同知相州，戶部員外郎韓元英為忠武軍節度副使，南路留守翟綸為橫海軍節度副使，又以完顏呼沙呼為汴京留守，偽齊河南監酒李儔同知副留守，知代州劉陶為都城警巡使，宗室趙子滌為汴京總制，偽皇子府選鋒軍統制李師雄為馬步軍都虞候，前軍統制王世忠為步軍都虞候，偽知萊州徐文為汴京總管府水軍都統制，偽鎮海軍節度使、山東路留守李成為殿前都指揮使兼知許州，孔彥舟為步軍都指揮使兼知東平府，涇原路經略使張中孚為陝西諸路節制使、權知永興軍，秦鳳路經略使張中彥權知平涼府；麟府路經略使折可求，環慶路經略使趙彬，熙河路經略使慕容洧，資政殿學士、知開封府鄭億年，知河南府關師古，知拱州酈瓊，知亳州王彥先，知宿州趙榮，大名府副總管劉光時，並依舊職。
時金晉國王宗翰已亡，全主以太師、領三省事宋國王宗磐為太宗長子，豪猾難馭，而京東留守宗雋乃親叔父，有才望，乃拜宗雋太保、領三省事，封兗國王以制之。
初，金制，自祖宗以來，優恤臣下，樂則同享，財則共用。自金主初時，詞臣韓昉教之，稍學賦詩染翰。及嗣位，左右日進諂諛，導之以宮室之壯，侍衛之嚴，入則端居九重，出則警蹕清道，視舊功大臣浸疏，且非時莫得見，盡改開國之故制。由是宗戚思亂。
初，修武郎朱弁，既為金人所拘，至是遣使臣李發歸，報宗翰等相繼歿亡。秦檜曰：「金國多事，勢須有變。」帝曰：「金人暴虐，不亡何待！」檜曰：「陛下但積德，中興固自有時。」帝曰：「亦須有所施為而後可以得志。但今政猶病人誤服藥，氣力尚羸，來春當極力經理中原。」
乙卯，為徽宗皇帝、顯肅皇后立虞主，不視朝。故事，山陵埋重於皇堂之外，及將祔徽宗主，翰林學士朱震言不當虞祭，又請埋重於廟門之外。帝命禮官議，太常以為不可，乃埋重於報恩觀，立虞主。昭慈之喪也，工部侍郎韓肖胄題虞主，至是震引漢、唐及昭陵故事為言，乃不題。
十二月，乙丑，帝親行卒哭之祭，用酒幣。先是虞主還几筵殿，帝服袍履奉迎，遂行安神禮。自埋重至於癸亥，皆太常代行九虞，及是又親祭焉。
丁卯，祔徽宗皇帝、顯肅皇后神主於太廟第十一室。初議祔廟畢純吉服，及太常以為請，上詔曰：「情有不安，可並如舊，其俟過小祥取旨。」
戊辰，中書門下省奏：「勘會已降指揮，來春復幸浙西，所有太廟神主，合先次進發。」詔恭依。
庚午，樞密院進呈：「先得旨，令京東宣撫處置使韓世忠移司鎮江府，留兵以守楚州。」秦檜奏曰：「諸軍老小既處置得宜，萬一警急，諸帥當盡力捍衛。」時已命張俊、岳飛皆留屯江內，故檜奏及之。
世忠上奏，極論：「敵情叵測，其將以計緩我師，乞獨留此軍，蔽遮江、淮，誓與敵人決於一戰。」帝賜劄曰：「朕迫於強敵，越在海隅，每慨然有恢復中原之志。顧以頻年事力未振，姑郁居於此。前日恐有未便，委卿相度，今得所奏，益見忠誠，雖古名將何以過。使朕悚然興歎，以謂有臣如此，禍難不足平也。古人有言，『閫外之事，將軍制之，』今既營屯安便，控制得宜，卿當施置自便，勿復拘執。至於軍餉等事，已令三省施行。」
辛巳，尚書禮部侍郎常同試御史中丞。
癸未，有司奉九廟神主還浙西，百官辭於城外。
徽猷閣待制王倫、右朝請郎高公繪還自金。
初，劉豫既廢，左副元帥魯王昌乃送倫等歸，曰：「好報江南，既道塗無壅，和議自此平達。」
前七日，知泗州劉綱奏倫歸耗，帝顰蹙曰：「朕以梓宮及皇太后、淵聖皇帝未還，曉夜憂懼，未嘗去心。若敵人能從朕所求，其餘一切非所較也。」趙鼎曰：「仰見陛下孝心焦勞。」帝曰：「國家但能自治以存天心，豈無復強之曰：「及見，倫言金人許還梓宮及皇太后，又許還河南諸州，帝大喜，賜與特異。時通問副使朱弁以表附論歸進，帝覽之感愴，厚恤其家。
金主詔改明年為天眷元年，大赦。命韓昉、耶律紹文等編修國史，以完顏勖為尚書左丞、同中書門下平章事。
是日，金徙劉豫於臨潢府。
丁亥，以王倫為徽猷閣直學士、提舉醴泉觀，充大金國奉迎梓宮使；高公繪為右朝奉大夫，充副使。
是冬，川陝宣撫副使吳玠遣裨將馬希仲攻熙州。希仲素妄庸，得檄即氣索，不得已進營熙州城外數十里。熙州父老聞官軍來，有欲率眾歸附者，金將宣言曰：「北軍今日大至，當共劫營。」希仲聞之，昏時拔寨遁去。希仲還，玠斬之以徇。

