
六月，己亥，兵部侍郎胡世將兼權吏部侍郎。
庚子，大理少卿張匯等言獄空，詔嘉獎，仍免表賀。
甲辰，給事中呂祉試尚書刑部侍郎，充都督行府參議軍事。
顯謨閣待制、新知鄂州王庶知荊南府，兼荊湖北路經略安撫使。
荊南屢為盜殘，庶與士卒披荊棘，致財用，治城隍，繕府庫，廨舍畢修，陶瓦為民室廬，辟市區如承平時。流庸四集，喜曰：「公可恃，我其安於此矣！」庶曰：「府庫未充也。」乃下令：「有欲吾田者，肆耕其中，吾不汝賦；有能持吾錢出而得息者，視其息與去之日多少，授其職有差。」武吏爭出應令。未幾，還輸其息，府庫大充，得以養兵，遂成軍，隱然為雄籓。
乙巳夜，地震。
戊申，權戶部侍郎王俁兼權禮部侍郎。
己酉，詔曰：「朕以菲德，奉承大統，遭時艱厄，敵偽相挻，軍旅方興，賦役重困，寤寐恫矜，未知攸濟。乃六月乙巳地震，朕甚懼焉。政之失中，吏之無良，怨仇滋彰，乖氣致沴，坤厚之載，搖動靡寧。變不虛生，緣類而應，永思厥咎，在予一人。凡內外臣庶，有可以應變，輔朕之不逮者，其各悉意以言，毋諱朕躬，毋悼後害。州郡守長近民之官，宜為朕惠養凋瘵，安輯流亡，察冤系，禁苛擾，毋倚法以削，毋縱吏為奸。惟茲卿士，小大惕恭，各祗乃事，以副朕寅畏天地，側身銷變之意。」
遣內侍往淮南撫問右僕射張浚，仍賜銀合茶藥，以浚將渡江巡按故也。
浚以為「東南形勢，莫重建康，實為中興根本，且使人主居此，則北望中原，常懷憤惕，不敢自暇自逸。而臨安僻居一隅，內則易生安肆，外則不足以召遠近，系中原之心。」遂奏請聖賀以秋冬臨建康，撫三軍而圖恢復。
浚又渡江撫淮上諸屯，屬方盛暑，浚不憚勞，人皆感悅。時防秋不遠，浚以方略諭諸帥，大抵先圖自守以致其師，而後乘機擊之。遂命淮西宣撫使劉光世自當塗進屯廬州，與韓世忠、張俊鼎立，又遣權主管殿前司公事楊沂中進屯泗州。軍聲大振。
壬子，帝御正殿，疏放臨安府等見禁輕刑，以大暑故也。
戊午，詔：「兩淮沿江守臣，並以三年為任。」
癸亥，張浚加食邑一千戶，食實封四百戶。浚出按淮甸，故降旨加恩焉。
時浚密遣人至燕山回，知道君不豫，淵聖遺書金帥求絹。浚遂奏：「臣近得此信，不勝痛憤。願陛下剛健有為，成敗利害，在所不恤。況孝弟可以格天，推此心行之，臣見其福，不見其禍也。」
故太子中舍、知封州曹覲，賜諡忠肅。故右贊善大夫、知康州趙師旦，賜諡莊湣。
皇祐中，儂智高入寇，二人皆身捍賊而死。曾開在廣東，援五年十一月詔書為之請，至是賜之。
甲子，詔：「自今諸州流寓舉人，每十五名解一名；不及十五人，令本路漕司聚類附試，仍不拘路分。召文臣二員結除名罪委，所保不得過三人。」用國子監請也。
秋，七月，壬申，太常少卿何愨權尚書禮部侍郎。
癸酉，尚書吏部尚書兼侍講劉大忠試兵部尚書。
甲戌，試尚書刑部尚書呂祉，給事中晏敦復，並試吏部侍郎；祉仍兼都督行府參議軍事。
庚辰，行營前護副軍都統制王彥發荊南，以所部八字軍萬人赴行在，統制官焦文通、備將趙撙等皆從焉。
是月，淮南宣撫使劉光世克壽春府。
八月，己亥，吉州萬安縣丞司馬光族曾孫宗，召添差兩浙路轉動司幹辦公事，主光祠祀。
庚子，集英殿修撰、權都督行府參議軍事劉子羽，祠部員外郎、都督行府主管機宜文字熊彥詩，撫諭川、陝還，至行在，新除權禮部侍郎何愨亦自行府歸，帝皆召見之。
甲辰，張浚自江上入朝，力陳建康之行為不可緩，朝論不同，帝獨從其計。
先是三大帥既移屯，而湖北、京西宣撫副使岳飛亦遣兵入偽齊地。偽知鎮汝軍薛亨，素號驍勇，飛命統制官牛皋擊之，擒亨以獻，引兵至蔡州，焚其積聚。
眉州布衣帥維籓，治《春秋》學，累舉不第，至是赴行在上《中興十策》，請車駕視師。帝下其議於朝，浚以為可用。會牒報劉豫有南窺之意，趙鼎乃議進幸平江。
詔：「百司隨從人比四年三分減一；應軍旅非泛支降錢穀差出，並隨從行在所處分。其餘百司常程事務，留臨安府，聽行宮留守司予決；內有不可予決者，即申奏行在所。」
丙午，顯謨閣直學士、知臨安府梁汝嘉為巡幸隨賀都轉運使。
丁未，觀文殿學士、新知紹興府秦檜充醴泉觀傳，兼侍讀、行宮留守；觀文殿學士、提舉臨安府洞霄宮盂庾提舉萬壽觀，兼侍讀、行宮同留守，權許赴尚書省治事。
詔：「景靈宮神御，令溫州四孟行禮，俟還臨安日如舊。」
戊申，詔賜沿江諸帥曰：「天地之大義，莫重於君臣；堯、舜之至仁，無先於孝悌，一自衣冠南渡，敵馬北侵，五品弗明，兩宮未返。念有國有家之道，必在正名；盡事父事君之誠，詎宜安處！將時巡於郡國，以周視于軍師。爾其慎守封圻，嚴戒侵擾，虔共乃職，謹俟朕行。」
湖北、京西安撫司第四副將、武經郎楊再興，引兵復西京之長水縣。
詔侍從官更互赴行在所供職。
時戶部侍郎王俁先往平江措置，於是兵部尚書劉大中、工部侍郎趙霈從，仍以大中兼權吏、禮部尚書，趙霈兼權戶、刑部侍郎。又命殿前司統制官趙密彈壓舟船，帶禦器械劉錡與管軍解潛同總禁衛。時吏部侍郎呂祉，戶部侍郎劉甯止，皆為行府屬，近臣留行宮者，惟吏部尚書孫近、侍郎晏敦復、刑部尚書胡交修、中書舍人傅崧卿、左司員外郎樓炤、殿中侍御史石公揆、監察御史蕭振、李誼而已。
尚書兵部侍郎胡世將充徽猷閣直學士、知鎮江府。
庚戌，吏部尚書兼權翰林學士兼侍讀孫近充龍圖閣學士，復知紹興府。
辛亥，太廟神主發臨安。
詔：「今者車駕巡幸，措置約束，務從簡省，如陳設之具，已有儀鸞，舟船牽挽，已有兵梢，膳羞之奉，不過隨宜。切恐所過州縣，帟幕供帳，極於侈靡，舟船人夫，煩於調發，飲食膳羞，過求珍異，以至應副百司，極其所須以為己功，不恤民力，皆非恭儉愛民之意。戒飭州縣，勿為侈費；若排辦太過，有苦於百姓者，令監司按劾。」
癸丑，徽猷閣待制、樞密都承旨兼都督行府參議軍事郭執中卒。帝覽遺表歎息，特贈徽猷閣直學士，賜其家銀帛二百匹兩。
丙辰，金追尊九代祖以下曰皇帝、皇后，定始祖、景祖、世祖、太祖、太宗廟皆不祧。
丁巳，詔權罷講筵，俟過防秋日如舊。
己未，戶部乞依四年例，預借江、浙民戶來年夏稅絹之半，盡令折納米斛，約可得二百餘萬，庶幾儲蓄稍豐，詔本部勘當。於是兩浙絹各折七千，江南六千有半，以米斛價例紐折，每匹折米二石。
壬戌，中書舍人傅崧卿兼權戶部侍郎，吏部侍郎晏敦復兼權工部侍郎。
癸亥，左司諫陳公輔請奏廕無出身人並令銓試，經義或詩賦、論策三場，以十分為率，取五分合格。雖累試不中，不許參選，亦不許用恩澤陳乞差遣，詔吏部措置。其後吏部請試律外止益以經義或詩賦一場，年三十五以上累試不中之人，許注殘零差遣，餘如公輔所奏，從之。
金主詔曰：「齊國與本朝軍民訴訟相關者，文移署年，止用天會。」
甲子，廢白州為博白縣，隸瓊州；龔州為平南縣，隸潯州。
九月，丙寅朔，帝發臨安府。
先詣上天竺寺焚香，道遇執黃旗報捷，乃湖北、京西宣撫副使岳飛所遣武翼郎李遇。先是飛遣統制官王貴、郝晸、董先引兵攻虢州盧氏縣，下之，獲糧十五萬斛。
帝已登舟，召守臣李謨即舟中奏事，遂宿北郭之稅亭。
丁卯，御舟宿臨平鎮。
戊辰，帝次崇德縣，縣令趙渙之入對。帝問以民間疾苦，渙之言無之；又問戶口幾何，渙之不能對。乃削渙之二秩，仍令張匯治罪。趙鼎曰：「陛下所以延見守令者，正欲知民間疾苦耳。」帝曰：「朕猶恨累日風雨，不能乘馬，親往田間問勞父老。」
己巳，次皁林，帝謂宰執曰：「岳飛之捷，兵家不無緣飾，宜通書細問；非吝賞典，欲知措置之方爾。」張浚曰：「飛措置甚大，今已至伊、洛，則太行一帶山寨，必有通謀者。自梁青之來，彼意甚堅。」趙鼎曰：「河東山寨如韋銓輩，雖力屈就金人招，而據險自保如舊，亦無如之何，羈縻而已。一旦王師渡河，此輩必為我用。」帝曰：「斯民不忘祖宗之德，吾料之，必非金人所能有。」鼎等曰：「願陛下修德，孜孜經營，常如今日也。」
庚午，帝次秀州。
辛未，御舟次平望。
壬申，帝次吳江縣。
偽齊故相張孝純遣其客薛筇間道走行在，上書言利害。先是劉麟嘗養俠士蒯挺等二十餘人，待以殊禮，李純自言得其陰謀。又言：「金人於沿海州縣置通貨場，以市金漆、皮革、羽毛之可為戎器者，以厚直償之，所積甚眾。孝純言於豫曰：『聞南人治舟久矣，旦暮乘風北濟，而所在岸口視之恬然，儻利於吾，彼寧不為之禁！』豫大懼，遽罷通貨場。」又請分兵守京西諸州，斷貝勒之糧道，搗劉豫之巢穴，則淮南、關陝之兵不攻自解。又言：「山東長吏皆本朝舊人，日望王師之來，爭為內應以贖前罪。惟李鄴有異志，不復心懷本朝。」孝純嘗與鄴論及朝廷，鄴曰：「死無所憚，但恐如陸漸之禍，惡名終不可免。」故孝純及之。
癸酉，帝次平江府。
乙亥，韓世忠自楚州來朝。
癸未，詔：「太廟神主權奉安於平江府能仁寺，遇朔享日，令太常寺焚香。」
丁亥，吏部侍郎晏郭復權戶部侍郎。
戊子，詔：「江東轉運使向子諲，應福劉光世軍錢糧。副使俞俟，應副張俊軍錢糧。」子諲與俊不協，俊數有論奏；而光世，向氏婿也，故改命之。
命戶部員外郎霍蠡就鄂州置司，專總領兵飛一軍錢糧。
庚寅，張浚復往鎮江視師。
初，偽齊劉豫，因金領三省事晉國王宗翰、尚書左丞、參知政事高慶裔在兵間而得立，故每歲皆有厚賂，而蔑視其它諸帥。左副元帥魯王昌，初在山東，回易屯田，遍於諸郡，每認山東為己有。及宗翰以封豫，昌不能平，屢言於太宗，以為割膏腴之地以予人，非計，太宗不從。
及是豫聞帝將親征，遣人告急於金主，求兵為援，且乞先侵江上。金主使諸將相議之，領三省事宋國王宗磐言曰：「先帝所以立豫者，欲豫辟疆保境，我得安民息兵也。今豫進不能取，又不能守，兵連禍結，愈無休息，從之則豫受其利，敗則我受其弊。況前年因豫乞兵，嘗不利於江上矣，奈何許之！」金主乃聽豫自行，遣右副元帥沈王宗弼提兵黎陽以觀釁。
於是豫以其子偽尚書左丞相梁國公麟領東南道行台尚書令，改封淮西王，又以主管殿前司公事兼開封尹許清臣權諸路兵馬大總管，尚書右丞李鄴為行台右丞、講議軍事，戶部侍郎馮長寧為行台戶部侍郎兼行軍參議，又以故叛將李成、孔彥舟、關師古為將，簽鄉兵三十萬，號七十萬，分三路入寇：中路由壽春犯合肥，麟統之；東路由紫荊山出渦口，犯定遠縣在趨宣、徽，侄猊統之；西路由光州犯六安，彥舟統之。偽詔榜示，指斥鑾輿，尤甚於五年淮、泗之役。
諜報豫挾金兵來侵，主管殿前司公事楊沂中在淮壖，先以二百騎馳至盱眙觀形勢，還奏事，留宿內殿三日，條上禦寇之策，於是分遣諸將以備要害。時江東宣撫使張俊軍盱眙，沂中軍泗上，京東、淮東宣撫處置使韓世忠在楚州，湖北宣撫副使岳飛在鄂州，聲勢不相及。獨淮西宣撫使劉光世在當塗，光世遣輕騎據廬，而沿江一帶皆無軍馬，左僕射趙鼎甚憂之。浚乞先往江上視師，至是發行在。
癸巳，翰林學士朱震言：「按大理國本唐南詔，大中、咸通間，入成都，犯邕管，召兵東方，天下騷動。藝祖皇帝鑒唐之禍，乃棄越巂諸郡，以大渡河為界，欲寇不能，欲臣不得，最得禦戎之上策。今國家南市戰馬，通道遠夷，其王和譽遣清平官入獻方物。陛下詔還其直，卻馴象，賜敕書，即桂林遣之，是亦藝祖之意也。然臣有私憂，不可不為陛下言之。今日干戈未息，戰馬為急，桂林招買，勢不可輟。然而所可慮者，蠻人熟知險易，商賈囊橐為奸，審我之利害，伺我之虛實，安知無大中、咸通之事！願密諭廣西帥臣，凡市馬之所，皆用謹信可任之士，勿任輕獧生事之人，務使羈縻而已。異時西北路通，漸減廣馬，庶幾消患未然。」 詔劄與廣西帥臣。
冬，十月，乙未朔，帝率百官遙拜二帝。
丁酉，吏部侍郎、都督府參議軍事呂祉還行府供職。
先是劉麟等令鄉兵偽為金人服，於河南諸處千百為群，人皆疑之，以金、偽合兵而至。淮西宣撫使劉光世奏御賊事宜，調廬州難守，且密幹左僕射趙鼎，欲還太平州，又江東宣撫使張俊方駐軍泗州。都督張浚奏：「敵方疲於奔命，決不能悉大眾復來，此必皆豫兵。」而邊報不一，俊、光世皆請益兵，眾情恟懼，議欲移盱眙之屯，退合肥之戍，召岳飛盡以兵東下。浚獨以為不然，乃以書戒俊及光世曰：「賊眾之兵，以逆犯順，若不剿除，何以立國，平日亦安用養兵為！今日之事，有進擊，無退保。」而鼎及簽書樞密院事折彥質，皆移書抵浚，欲飛軍速下。且擬條畫項目，請帝親書付浚，大略欲令張俊、楊沂中合兵掃蕩，然後退師還南，為保江之計，不必守前議。於是江東宣撫使韓世忠統兵過淮，遇敵騎，與阿裡雅貝勒等力戰，既而亦還楚州。或請帝回臨安，且追諸將守江防海，浚奏：「若諸將渡江，則無淮南，而江之險之敵共。淮南之屯，正所以屏蔽大江。使賊得淮南，因糧就運以為家計，江南豈可保乎！今淮西之寇，正當合兵掩擊，況士氣甚振，可保必勝。若一有退意，則大事去矣。又，岳飛一動，則襄、漢有警，復何所制！願朝廷勿專制於中，使諸將不敢觀望。」帝乃手書報浚：「近以邊防所疑事諮卿，今覽所奏甚明，俾朕釋然無憂。非卿識高慮遠，出人意表，何以臻此！」祉亦言士氣當振，賊鋒可挫，榻前力爭，至於再四。彥質密奏：「異時誤國，雖斬晁錯以謝天下，亦將何及！」帝不聽。乃命祉馳往光世軍中督師。
時劉猊將東路兵至淮東，阻世忠承、楚之兵不敢進，復還順昌，麟乃從淮西系三浮橋而渡。於是賊眾十萬，已次於濠、壽之間。江東宣撫使張俊拒之，即詔並以淮西屬俊。主管殿前司楊沂中，為浚流制官，浚遣沂中至泗州與俊合，且使謂之曰：「上待統制厚，宜及時立大功，取節鉞，或有差跌，浚不敢私。」諸將皆聽命。
戊戌，楊沂中至濠州，會劉光世已舍廬州而退。浚甚怪之，即星馳至採石，遣人喻光世之眾曰：「若有一人渡江，即斬以徇！」且督光世復還廬州。右司諫王縉，亦言主帥有慢令不赴期會者，請奮周世宗、我太祖之英斷以勵其餘。帝親筆付沂中：「若不進兵，當行軍法。」光世不得已，乃駐兵與沂中相應，遣統制官王德、酈瓊將精卒自安豐出謝步，遇賊將崔皋於霍丘，賈澤於正陽，王遇於前羊寺，皆敗之。是日，賊攻壽春府寄治芍陂水寨，守臣閤門祗候孫暉夜劫其寨，又敗之。初，光世言糧乏，詔轉運使向子諲濟其軍。子諲晝夜並行，至廬州而光世兵已出東門。子諲直入見光世，具其綱船至岸次，光世乃止。
壬寅，顯謨閣直學士、巡幸隨軍都轉運使梁汝嘉為浙西、淮東沿海制置使，帶禦器械劉錡副之。翼日，更命行營前護副軍都統制王彥為制置使，以所部屯通州之料角。汝嘉等乞以右通直郎、新知濠州蔡延世等二人充參議官，量賜激賞錢，仍令浙西漕臣、淮南提點官應副軍食，皆從之。
劉猊以眾數萬過定遠縣，欲趨宣化以犯建康，權主管殿前司公事楊沂中，與猊前鋒遇于越家坊，敗之。猊孤軍深入，恐南師掩其後，欲會麟於合肥。
癸卯，趙鼎進呈劉光世所奏事宜，帝曰：「光世之意，似欲退保採石。」鼎曰：「據諸處探報殊無金人，如此則自當鏖擊。若官軍與豫賊戰而不能勝，或更退撓，則他時何以立國！但光世分兵隨處禦捍，已見失策。今賊兵既已渡淮，唯當亟遣張俊合光世之軍，盡掃淮南之寇，然後議去留，茲為得計。萬一使賊得志於光世，則大事去矣。」帝顧鼎曰：「卿此策頗合朕意。」
甲辰，楊沂中至藕塘，與劉猊遇。賊據山險，列陳外向，矢下如雨，沂中曰：「吾兵少，情見則力屈，擊之不可不急。」乃遣摧鋒軍統制吳錫以勁騎五千突其軍，賊兵亂。沂中縱大軍乘之，自將精騎繞出其脅；短兵方接，即大呼曰：「破賊矣！」賊方愕視，會江東宣撫司前軍統制張宗顏等自泗州南來，率兵俱進，賊眾大敗。猊以首抵謀主李諤曰：「適見一髯將軍，銳不可當，果楊殿前也。」即以數騎遁去。餘兵猶萬計，皆僵立駭顧，沂中躍馬前叱之曰：「爾曹皆趙氏民，何不速降！」皆怖伏請命。南軍獲李諤與其大將李亨等數十人。
麟在順昌，聞猊敗，拔寨遁去，光世遣王德擊之。先是帝賜德親劄，諭令竭力協濟事功，以副平日眷待之意。德奉詔，與沂中追麟至南壽春還。
是役也，通兩路所得賊舟數百艘，車數千兩，器甲、金帛、錢米、偽交鈔、誥敕、軍需之物不可勝計。於時孔彥舟圍光州，守臣敦武郎王莘拒之，彥舟聞猊敗，亦引去。北方大恐。
辛亥，楊沂中捷奏至，俘戮甚眾，帝愀然曰：「此皆朕之赤子，迫於凶虐，勉強南來，既犯兵鋒，又不得不殺，念之心痛。」顧趙鼎曰：「可更戒敕諸將，爾後務先招降。其陳歿之人，亟為埋瘞，仍置道場三晝夜，以示矜惻。」
乙卯，侍御史周秘奏貸遣所得之俘，帝曰：「秘此意甚善。朕方痛念西北之民皆吾赤子，進為王師所戮，退為劉麟所殘，不幸如此。今當給與錢米，然後遣之使歸。」
乙未，趙鼎奏：「比見探報，劉麟所起山東、京畿人夫，有自書鄉貫姓名於身而就縊者。」帝曰：「何故如此？」鼎曰：「苦其力役耳。昔臣在陝西，親見調夫，而民間不大聊生，號哭之聲，所不忍聞，是以聖人常以用兵為戒。仁宗皇帝勤儉積累四十二年，府庫盈溢，下無貧民。」帝曰：「它時事定，願不復更用兵革。」
壬戌，廢梅州為程鄉縣，隸潮州。又廢長樂縣為鎮。
癸亥，張浚遣左承議郎、行府書寫機宜文字計有功來奏事；後二日，除直秘閣，遣還。
初，趙鼎得政，首引浚共事，其後二人稍有異議，賓客往來其間，不協。及楊沂中奏捷，鼎即求去位，帝不許。鼎因曰：「臣始初與張浚如兄弟，近因呂祉輩離間，遂爾睽異，今同相位，勢不兩立。陛下志在迎二聖，復故疆，當以兵事為重。今浚成功淮上，其氣甚銳，當使展盡底蘊，以副陛下之志，如臣但奉行詔令經理庶務而已。浚當留，臣當去，其勢然也。浚朝夕還，俾臣奉身而退，則同列之好，俱無所傷；它日或因物議有所去留，則俱失之矣。」帝曰：「朕自有所處，卿勿為慮。」鼎曰：「萬一議論紛紛，曲直淆亂，是時陛下必不秘今日之言，臣狼狽無疑矣。陛下即位以來，命相多矣，未有一人脫者，豈不累陛下考慎之明乎！」 帝徐曰：「俟浚歸議之。」浚奏車駕宜乘時早幸建康；鼎與折彥質並議回蹕臨安以為守計，帝許之。
丙寅，故中大夫范純禮，再贈資政殿學士，其合得恩澤，依數貼還，以其家有請也。後諡恭獻。
庚午，詔張浚還行在所。
初，劉麟等既敗歸，金人遣使問劉豫之罪。豫懼，廢猊為庶人以謝之。於是金人始有廢豫之意矣。
十二月，甲午逆，德音降廬、光、濠州、壽春府雜犯死罪已下囚，釋流已下。制曰：「朕以眇質，獲承至尊，念國家積累之基，遭外侮侵陵之患，誠不足以感移天意，德不足以綏靖亂原，致被叛臣，乘予厄運，頻挾亂勢，來犯邊隅，直渡淮濆，將窺江、浙。所賴諸將協力，六師爭先，雖逆雛暫逭於天誅，而匹馬莫還於賊境。載循不道，深惻於心，俾執干戈，皆朕中原之赤子；重為驅役，亦有本朝之舊臣；迫彼暴虐之威，陷茲鋒鏑之苦，繇予不德，使至於斯。申戒官司，務優存沒，知朕興懷於兼愛，本非得已而用兵，宜錫茂恩，以蘇罷俗。」
詔行宮留守秦檜即赴行在所奏事。張浚以檜在靖康中建議立趙氏，不畏死，有力量，可與共天下事，一時仁賢薦檜尤力，遂推引之。
趙鼎既與浚不協，左司諫陳公輔因奏劾鼎。鼎屢求去，帝愀然不樂曰：「卿只在紹興，朕它日有用卿處。」
戊戌，右司諫王縉入對，論簽書樞密院事折彥質之罪，大略為：「彥質於敵馬南向之時，倡為抽軍退保之計，上則幾誤國事，下則離間君臣，乞賜罷黜。」
先是張浚自帝還平江，隨班入見，帝曰：「卻敵之功，盡出右相之功。」於是趙鼎惶懼，復乞去。浚入見之，次日，具奏曰：「獲聞聖訓，惟是車駕進止一事，利害至大。天下之事，不倡則不起，不為則不成。今四海之心，孰不想戀王室！金、豫相結，脅以之威，雖有智勇，無所展竭。三歲之間，賴陛下一再進撫，士氣從之而稍振，民心因之而稍回，正當示之以形勢，庶幾乎激忠起懦，而三四大帥者，亦不敢懷偷安苟且之心。夫天下者，陛下之天下也，陛下不自致力以為之先，則被堅執銳，履危犯險者，皆有解體之意。今日之事，存亡安危所自以分。六飛倘還，則有識解體，內外離心，日復一日，終以削弱，異日復欲巡幸，詔書誰為深信而不疑者！何則？彼已知朝廷以為避地之計，實無意圖回天下故也。論者不過曰『萬一有警，難於遠避』，夫將士用命，扼淮而戰，破敵有餘，苟人有離心，則何地容足！又不過曰『當秋而戰，及春而還』，此但可以紓一時之急，年年為之，人皆習熟，難立國矣。又不過曰『賊占上流，順舟可下』，今襄、漢非彼有，舟何自來？使賊有餘力，水路偕進，陛下深處臨安，亦能安乎？」
浚因獨對，乞乘勝取河南地，擒劉豫父子；又言劉光世驕惰不戰，不可為大將，請罷之。帝問：「常與鼎議否？」浚曰：「未也。」浚見鼎，具道其故，鼎曰：「不可。豫機上肉耳，然豫倚金人為重，不知擒滅劉豫，得河南地，可遂使金不內侵乎？光世將家子，士卒多出其門下，若無故罷之，恐人心不可。」浚不悅。鼎復言強弱不敵，宜且自守，未可以進，由是與彥質俱罷去。
京東、淮東宣撫處置使韓世忠引兵攻淮陽軍，敗之。
己亥，賜劉光世、岳飛詔曰：「國家以叛逆不道，狂狡亂常，遂至行師，本非得已，並有威懷之略，不專誅伐之圖。蓋念中原之民，皆吾赤子，迫於暴虐之故，來犯王師，自非交鋒，何忍誅戮！庶幾廣列聖好生之德，開皇天悔禍之衷。卿其明體朕懷，深戒將士，務恢遠馭，不專尚威，凡有俘擒，悉加存撫。將使戴商之舊，益堅思漢之心，蚤致中興，是為偉績。毋致貪殺，負朕訓言。」樞密院奏光世之將馬欽、飛之將寇成等，捕獲各五百人，並斬訖，故有是詔。
辛丑，詔築南壽春城。
壬寅，尚書左僕射、同中書門下平章事兼知樞密院事、都督諸路軍馬兼監修國史趙鼎，充觀文殿大學士、兩浙東路安撫制置大使，兼知紹興府。
龍圖閣學士、知紹興府孫近試吏部尚書。
命吏部侍郎、都督行府參議軍事呂祉，往建康措置移蹕事務。
乙巳，帝與宰執語唐開元之治曰：「姚崇為相，嘗選除郎吏，明皇仰視屋椽，崇驚愕久之，後因力士請問，知帝所以專委之意。人主任相當如此。」張浚曰：「明皇以此得之，亦以此失之。楊、李持柄，事無巨細，一切倚仗，馴致大亂。籲，可戒也！」帝曰：「然卿知所以失否？在於相非其人，非專委之過也。」 浚曰：「明皇方其憂勤，賢者獲進，逮其逸樂，小人遂用，此治亂之所以分。陛下灼見本末，天下幸甚！」
趙鼎入辭。鼎在越，惟以束吏恤民為務，每言：「不束吏，雖善政不能行，蓋除害然後可以興利。《易》之《豫》，利建侯行師，乃所以致豫。《解》，公用射隼於高墉之上，謂射隼而去小人，乃所以致解也。」至是奸猾屏息。又，場務利入之源，不令侵耗，財賦遂足。
甲午，崇信、奉甯軍節度使、開府儀同三司、江南東路宣撫使張俊，加少保、鎮洮、崇信、奉甯軍節度使，仍舊宣撫使。龍神衛四廂都指揮使、密州觀察使、權主管殿前司公事楊沂中為保成軍節度使、殿前都虞候、主管殿前司公事。
先是右司諫陳公輔言：「前日賊犯淮西，諸將用命，捷音屢上，邊土稍甯，蓋廟社之靈，陛下威德所至。然行賞當不逾時，廟堂必有定議。臣聞濠梁之急，俊遣楊沂中往援，遂破賊兵，此功固不可掩。劉光世不守廬州，而濠梁戍兵輒便抽回，如渦口要地，更無人防守，若非沂中兵至，淮西焉可保哉！光世豈得無罪！此昭然無可疑者。又，沂中之勝，以吳錫先登；光世追賊，王德尤為有力；是二人當有崇獎，以為諸軍之功。若韓世忠屯淮東，賊不敢犯；岳飛進破商、虢，擾賊腹脅；二人雖無淮之功，宜特優寵，使有功見知，則終能為陛下建中興之業。」朝廷以俊、沂中功尤著，遂優賞之。沂中時年三十五歲。
丁未，詔曰：「朝廷設官分職，本以為民。比年以來，重內輕外，殊失治道之本，朕甚不取。可自今監司、郡守，秩滿考其善狀，量與遷推，治效著聞，即除行在差遣。其郎官未曆民事者，效職通及二年，復加銓擇，使之承流於外。仍令中書、御史臺籍記名姓。俟到闕日，檢舉引對，參考善否，取旨升黜。庶幾天下百姓蒙被實惠，以稱朕意。」
戊申，詔曰：「朕惟養兵之費，皆取於民。吾民甚苦而吏莫之恤，夤緣軍須，掊斂無益，朕甚悼之！監司、郡守，朕所委寄以惠養元元者也，今慢不加省，復何賴焉！其各任乃職，察吏之侵漁納賄者，劾按以聞。已戒敕三省官，間遣信使周行諸路，苟庇覆弗治，流毒百姓，朕不汝貸。自今軍事所須，交令州縣揭榜曉諭，餘依紹興元年五月二十四日詔旨施行，無或違戾。」
觀文殿學士、醴泉觀使兼侍讀秦檜行在所講筵供職，觀文殿學士、行宮同留守孟庾充行宮留守。
庚戌，詔：「官職如在職二年已上知縣資序人，與除大郡通判；通判資序人，與除知州軍。任滿到闕，令閤門引見上殿，當參考治狀善否，取旨升黜；仍令中書省、御史臺籍記姓名。」
辛亥，資政殿大學士、提舉洞霄宮張守自常州入見，即日除參知政事。
壬子，詔張守兼權樞密院事。
丙辰，鎮南軍節度使、開府儀同三司、荊湖南路安撫制置大使兼知潭州呂頤浩為兩浙西路安撫制置大使，兼知臨安府，仍赴行在奏事。
寶文閣學士、新知襄陽府劉洪道知潭州，充荊湖南路安撫使，仍兼都督府參謀軍事。
戊午，詔：「自今吏部注擬知、通、守、令，並選擇非老病及不曾犯贓與不緣民事被罪之人，仍申中書省審察。其注擬人腳色，關御史臺；如非其人，許本台彈奏。」用中書請也。既而行宮吏部請曰：「民事犯徒已上罪人，如今詔。」自開國以來，以公私贓三等定天下之罪，至是始增民事律焉。
己未，兵部尚書兼權吏、禮部尚書劉大中充龍圖閣直學士、知處州。
左司諫陳公輔言：「朝廷所尚，士大夫因之，士大夫所尚，風俗因之，不可不慎也。國家嘉祐以前，朝廷尚大公之道，不營私意，不植私黨，故士大夫以氣節相高，以議論相可否，未嘗互為朋比，至於雷同苟合。自熙、豐以後，王安石之學，著為定論，自成一家，蔡京引之，挾紹述之說，於是士大夫靡然而同，風俗壞矣。仰惟陛下天資聰明，聖學高妙，將以痛革積弊，變天下黨同之俗。然在朝廷之臣，不能上體聖明，又復輒以私意取程頤之說，謂之伊川學，相率而從之，是以趨時競進，飾詐沽名之徒，翕然胥效，倡為大言，轉相傳授。伏望聖慈特加睿斷，察群臣中有為此學鼓扇士類者，皆屏絕之。明詔天下以聖人之道著在方冊，學者但能參考眾說，研究至理，各以己之所長而折中焉，則道術自明，性理自得矣。」輔臣進吳張浚批旨曰：「士大夫之學，宜以孔、孟為師，庶幾言行相稱，可濟時用。覽臣僚所奏，深用憮然！可佈告中外，使知朕意。」
先是范沖既去位，公輔以沖所薦，不自安。會耿鎡等伏闕上書，或者因指公輔靖康鼓喝之謗，公輔懼，見帝求去，因此上疏。詔：「公輔，朕所親擢，非由薦引，可令安職，毋得再請。」時朱震在經筵，不能諍，論者非之。
湖北經略安撫使王庶，乞令澧、辰、沅、靖四州，以閒田共招刀弩手三千五百人，沅州千五百，辰州千人，澧、靖州各五百餘，田召人承佃，從之。四郡刀弩手舊額萬人，靖康末，調赴河東，少還者，至是命相度召填，故有是請。
偽齊劉豫密知金人有廢己之謀，是冬，遣皇子府參謀馮長寧請於金，欲立淮西王麟為太子以嘗其意，金主謂之曰：「先帝所以立爾者，以爾有德於河南之民也。爾子有德耶？我未之聞也，徐當遣人諮訪河南百姓以定之。」
先是河北軍前通問使魏行可為金所拘，至是九年。或謂行可嘗上金帥書，戒以不戢自焚之禍，以謂：「大國舉中原與劉豫，劉氏何德，趙氏何罪哉？若亟以還趙氏，賢於奉劉氏萬萬也。」是歲，行可卒。未幾，其副右武大夫、果州團練使郭元邁亦卒於金地。

