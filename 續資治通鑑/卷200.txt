
春，正月，丁巳朔，暹羅來貢方物。
丁卯，敕：「福建、兩廣、雲南、甘肅、四川軍官致仕還家，官給驛傳如民官例。」
戊辰，賑晉王部貧民。
甲戌，監察御史富珠哩翀等言：「皇太子位正東宮，既立詹事院以總家政，宜擇年德老成、道義厚重者為師保賓贊，俾盡心輔導，以廣緝熙之學。」翀嘗以御史巡按淮東，淮東憲司惟尚刑，多致獄具。翀曰：「國家所以立風紀，蓋將肅清天下，初不尚刑也。」取其獄具焚之。
時凡以吏進者，例降二等，從七品以上不得用。翀言：「科舉未立，人才多以吏進，若一概屈抑，恐非持平之議。請以吏進者，宜止於五品。」詔復舊制，其犯贓者止從七品，著為令。
己卯，廣東南思、新州猺賊龍郎庚等為寇，命江西行省發兵捕之。
帝謂達嚕噶齊瑪嚕曰：「凡人命所系，其詳閱獄詞；事無大小，必謀諸同僚，疑不能決者，與省台臣集議以聞。」又顧謂侍臣曰：「卿等以朕居帝位為安耶？朕惟太祖創業艱難，世祖混一疆宇，兢業守成，恆懼不能當天心，繩祖武，使萬方百姓樂得其所，念慮在茲，卿等固不知也。」
二月，丁亥朔，日有食之。改釋奠於中丁，祀社稷於中戌。
丁酉，雲南闍裡愛俄、永昌蒲蠻阿八剌等並為寇，命雲南省從宜剿捕。
乙巳，敕：「諸司不由中書奏官而輒署事者罷之。」
三月，丁巳，以天壽節，釋重囚一人。
辛酉，以御史中丞圖圖哈為御史大夫，諭之曰：「御史大夫職任至重，以卿勳舊之裔，故特授汝。當思乃祖乃父忠勤王室，仍以古名臣為法，否則墜汝家聲，負朕委任之意矣。」
己巳，敕：「諸王、駙馬、宗姻，諸事依舊制。領於內八府，勿徑移文中書。」
免大都、上都、興和、大同今歲租稅。
夏，四月，壬辰，中書省言：「雲南土官病故，子侄兄弟襲之，無則妻承夫位。遠方蠻夷，頑獷難制，必任土人，可以集事。今或闕員，宜從本俗。」制可之。
庚子，帝如上都。
以前中書右丞相特們德爾為太子太師。內外監察御史四十餘人，劾其逞私蠹政，難居師保之任，帝以皇太后故，終不用其言。又嘗以台事問集賢學士楊多爾濟，對曰：「非臣職事，臣不敢與問。所念者特們德爾雖去君側，反得為東宮師傅，在太子左右，恐售其奸，則禍有不可勝言者。」帝亦不能用。
五月，揚州火，毀官民廬舍二萬三千三百餘區。
六月，辛丑，置河南田賦總管府，隸內史府。
戊申，置勇校置，以角牴者隸之。
庚戌，大同縣雨雹，大如雞卵。
詔以駝馬牛羊分給朔方蒙古民戍守邊徼者，俾牧養蕃息以自贍，仍議興屯田。
癸丑，以羽林親軍萬人隸東宮。
丁丑，以濟甯等路大水，遣官閱視，其民之貧者賑之；仍開河泊禁，聽民採食。
秋，七月，丙辰，緬國遣人來覲。
來安路總管岑世興叛，據唐興州，賜璽書招諭之。
壬戌，東宮增軍萬人，置右衛率府。
丁卯，諭江西官吏豪民勿阻撓茶課。
甲戌，皇姊大長公主作佛事，釋全寧府重囚二十七人。帝聞之怒，敕按問全甯守臣阿縱不法，仍追所釋囚還獄。
八月，甲申，以河東、山西道宣慰使張思明為中書參知政事。
先是左丞相哈克繖辭職，帝不允，其請益堅。帝詰之曰：「朕任卿未專耶？」曰：「非也。」「近臣有撓政者耶？」曰：「無有。」「然則何為而辭？」對曰：「臣自揆才薄，恐誤陛下國事。若必欲任臣，願薦一人為助。」帝問為誰，哈克繖再拜曰：「臣願得張思明。」即日召用之。
庚子，帝至自上都，張思明謁見於道。帝曰：「卿向不負朕注委，故因哈克繖言復起用汝。」
是月，伏羌縣山崩。
閏月，甲子，浚會通河。
癸酉，敕：「諸司有受命不之官及避煩劇託故去職者，奪其宣敕。」
九月，甲申，以奇徹爾為中書參知政事。
癸巳，以作佛事，釋大辟囚七人，流以下囚六人。
戊戌，增海漕十萬石。
癸卯，御史臺言：「比者官以幸求，罪以賂免。請凡內外官非勳舊有資望者，不許驟升；諸犯贓罪已款伏及當鞫而倖免者，悉付原問官以竟其罪；其貪污受刑，奪職不敘者，夤緣近侍，出入內庭，覬幸名爵，宜斥逐之。」帝皆納其言。
詔：「四宿衛嘗受刑者，勿令造內庭。」
浚鎮江練湖，以圍田日多，致水泛溢也。
賑濟甯等路饑。
冬，十月，乙卯，中書省言：「白雲宗統攝沈明仁，強奪民田二萬頃，誑誘愚俗十萬人，私賂近侍，妄受名爵，已奉旨追奪，請汰其徒，還所奪民田。其諸不法事，宜令核問。」帝曰：「朕知沈明仁奸惡，其嚴鞫之。」
戊午，授皇太子玉冊。
辛酉，以達嚕噶齊特穆爾布哈為御史大夫。
癸亥，上都民飢，發官粟萬石減價賑糶。
乙卯，浚通惠河。
十一月，辛卯，木邦路帶邦為寇，敕雲南省招捕之。
庚子，中書省言：「曩賜諸王阿濟吉鈔三萬錠，使營子錢以給畋獵廩膳，毋取諸民。今其部阿嚕呼等出獵，恣索於民，且為奸事，宜令宗正府、刑部訊鞫之，以正典刑。」制可之。
禁民匿蒙古軍亡奴。
帝諭台臣曰：「有國家者，以民為本。比聞百姓疾苦銜冤者眾，其令監察御史、廉訪司審察以聞。」
翰林學士承旨趙孟頫，乞致仁南歸，帝遣使賜衣幣，促之還朝，以疾辭，不起。
賑河間饑。
十二月，壬戌，命皇太子參決國政。
太子謂中書省臣曰：「至尊委我以天下事，日夜寅畏，惟恐弗堪。卿等亦當洗心滌慮，恪勤乃職，勿有隳壞，以貽君父憂也。」
帝亦語左右曰：「前代皆有太上皇之號。今太子且長，可居大位，朕欲為太上皇，與若等遊觀西山，以終天年。」群臣皆稱善。右司郎中魯特穆爾曰：「臣聞昔所謂太上皇，若唐玄宗、宋徽宗，皆當禍亂，不得已而為之。願陛下正天位，保無疆之業。前代虛名，何足慕哉！」
壬申，平章政事王毅，以親老辭職；從之，仍賜其父幣帛。
癸酉，夜，風雪甚寒，帝謂侍臣曰：「朕與卿等居暖室，宗戚、昆弟遠戍邊陲，曷勝其苦！歲賜幣帛，可不遍及耶！」
是月，封宋儒周敦頤為道國公。
帝嘗謂左右曰：「儒者皆用矣，惟虞伯生未顯擢耳。」遂以集為翰林待制兼國史院編修，集尋以憂歸。伯生，集之字也。
春，正月，辛巳朔，日有食之。帝齋居損膳，輟朝賀。
壬午，御史臺言：「比賜布爾罕鼎山場，鄂勒哲布哈海舶稅，會計其鈔，皆數十萬錠；諸王軍民貧乏者，所賜未嘗若是，苟不撙節，漸至帑藏虛竭，民益困矣。」中書省臣進曰：「台臣所言良是，若非振理朝綱，法度愈壞。臣等乞賜罷黜，選任賢者。」帝曰：「卿等不必言，其各共乃事。」
辛卯，江浙行省丞相赫嚕言：「白雲僧沈明仁，擅度僧四千八百餘人，獲鈔四萬餘錠，既已辭伏，今遣其徒沈崇勝潛赴京師行賄求援，請逮赴江浙並治其罪。」從之。
丁亥，帝不豫。皇太子憂形於色，夜則焚香祈告於天曰：「至尊以仁慈禦世，庶績順成，四海清晏，天何遽降大厲！不如罰殛我身，使至尊永為民主。」辛丑，帝崩於光天宮，年三十六。太子哀毀過禮，素服寢於地，日啜一粥。癸卯，葬起輦穀。
帝天性恭儉，通達儒術，兼曉釋典，每曰：「明心見性，佛教為深；修身治國，儒道為大。」在位七年，不事遊畋，不喜征伐，尊賢重士，待宗戚勳舊，始終有禮。有司奏大辟，每慘惻移時。其孜孜為治，一遵世祖成憲雲。
甲辰，中書右丞相巴達錫罷。太子太師特們德爾以皇太后命，復入中書為右丞相。
參議中書省事韓若愚，廉勤稱職，特們德爾初為相時，以其不附己，欲羅織以事而不得遂，至是復相，乃誣若愚以罪，請殺之，皇太子不從。復奏奪其官，除名，歸鄉里。
丙午，遣使分讞內外刑獄。
戊申，汰知樞密院四員。
禁巫、祝、日者交通宗戚、大官。
二月，壬子，罷造永福寺。
賑大同、豐州諸驛饑。
以江浙行省左丞相赫嚕為中書平章政事。
戊午，祭社稷。
建御容殿於永福寺。
汰富民竄名宿衛者，給役蒙古諸驛。
辛酉，中書平章政事齊勒特穆爾、御史大夫托歡並罷，為集賢大學士。
甲子，特們德爾、阿克繖請捕逮四川行省平章政事趙世延赴京。特們德爾以世延嘗劾奏其罪惡十三事，銳意報復，屬其黨何志道秀世延從弟索哈爾哈呼誣告世延罪，逮世延置對；且使諷世延，啖以美官，令告引同時異己者，世延不肯從。行至夔州，遇赦，以疾抵荊門就醫。特們德爾遣使督追至京師，俾其黨鍛煉成獄，會有旨，事經赦原者勿復問，乃已。
參議中書省事奇勒監，坐鬻官，刑部以法當杖，太后命笞之，太子曰：「不可，法者天下之公，徇私而輕重之，非示天下以公也。」卒正其罪。
丙寅，以陝西行省平章政事趙世榮為中書平章政事，江西行省右丞穆布喇為中書右丞，參知政事張思明為中書左丞，中書左丞完珠罷為嶺北行省右丞。
白雲宗統攝沈明仁以不法坐罪，詔籍江南冒為白雲僧者為民。
己巳，修鎮雷佛事於京城四門。
辛未，括民間系官山場、河泊、窯治、廬舍。
癸酉，括勘崇祥院地，其冒以官地獻者追其直，以民地獻者歸其主。
丙子，定京城環衛更悉法，淮五衛漢軍歲例。
丁丑，特們德爾以李孟初不附己，奪其秦國爵及前後制命，僕其先墓碑。
戊寅，中書平章政事烏巴都拉罷，為甘肅行省平章政事；阿爾哈雅罷，為湖廣行省平章政事。
特們德爾怨集賢學士楊多爾濟前為中丞時發其奸贓、專制等罪，而平章政事蕭拜珠在中書牽制其所為，於是矯皇太后旨，召多爾濟、蕭拜珠至徽政院，與徽政使實勒們、御史大夫圖勒哈雜問之，責以前違太后旨之罪。多爾濟曰：「中丞之職，恨不即斬汝以謝天下！果違太后旨，汝豈有今日耶？」特們德爾請殺之，皇太子曰：「人命至重，刑殺非輕，不宜倉卒。二人罪狀未明，當白太后，使詳讞之，誅之未晚也。」特們德爾乃引同時為御史者二人證成其獄。多爾濟顧二人唾之曰：「汝等嘗得備風憲，乃為是犬彘事耶？」坐者皆慚，俯首。即起入奏，未幾，稱旨執多爾濟，載詣國門之外，與蕭拜珠俱見殺。是日，風沙晦冥，都人恟懼，道路相視以目。後又欲奪多爾濟妻劉氏與人，劉剪髮毀容自誓，乃免。蕭拜珠之死，有吳仲者，潛守其屍，三日不去，竟收葬之。
時特們德爾日思報復仇怨，誅戮不已，張思明謂曰：「山陵甫畢，新君未立，丞相恣行殺戮，人皆謂丞相陰有不臣之心，萬一諸王、駙馬疑而不至，奈何？」特們德爾乃止。
徽政院使實勒們，以皇太后命請更朝官，皇太子曰：「此豈除官時耶？且先帝舊臣，豈宜輕動！俟予即位，議於宗親、元老，賢者任之，邪者黜之，可也。」司農卿鄂勒哲布哈，言先帝以土田頒賜諸臣者，宜悉歸之官，太子問曰：「所賜為誰？」對曰：「左丞相哈克繖所得為多。」太子曰：「予嘗諭卿等，當以公心輔弼。卿於先朝嘗請海舶之稅，以哈克繖奏而止。今卿所言，乃復私憾耳，非公議也，豈輔弼之道耶！」遂出鄂勒哲布哈為湖南宣慰使。
三月，辛巳，以中書禮部領教坊司。
壬午，賑陳州、嘉定州饑。
爪哇入貢。
戊子，征諸王、駙馬流竄者，給侍從，遣就分邑。
庚寅，皇太子即皇帝位，詔赦天下，尊皇太后為太皇太后。
壬辰，太皇太后受百官朝賀於興聖宮。特們德爾進開府儀同三司、上柱國、太師。
初，太皇太后以周王和實拉少時有英氣，而帝稍柔懦，諸群小亦以立和實拉必不利於己，遂定策。帝既即位，太皇太后來賀，帝毅然見於色。太后退而悔曰：「我不擬養此兒耶！」
敕：「群臣超授散官，朝會毋越班。」
戊戌，汰上都留守司留守五員。
定吏員秩止從七品如前制。
辛丑，禁擅奏璽書。
壬寅，降前中書平章政事李孟為集賢侍講學士。特們德爾欲因其不就，陰中之，孟拜命欣然。帝謂特們德爾子巴爾濟蘇曰：「爾輩謂孟不肯為是官，今何如？」由是讒不得行。
御史臺請詔諭百司以肅台綱，帝曰：「卿等但守職盡言，善則朕當服行，否亦不汝罪也。」
甲辰，詔中外毋沮議特們德爾。
敕罷醫、卜、工匠任子，其藝精絕者擇用之。
丙午，有事於南郊；夏，四月，庚戌，有事於太廟，告即位也。
罷行中書省丞相。河南、湖廣、遼陽並降為平章政事，惟征東行省丞相高麗王不降。
乙卯，罷回回國子監。
戊午，祀社稷。
己未，紹慶路峒蠻為寇，命四川行省捕之。
祭遁甲神於香山。
命平章政事王毅等征理在京諸倉庫錢穀，虧耗者七十八萬石，及諸路歲貢幣帛稍紕謬者，俱責償所司。程督嚴刻，讟並作矣。
以太常禮儀院使拜珠為中書平章政事。
拜珠，安圖孫也，閎遠端亮，有祖風，襲宿衛長。延祐中，拜太常禮儀院使，每議大政，必問曰：「合典故否？」同官有異見者曰：「大朝止說典故耶？」拜珠微笑曰：「公試言之，國朝何事不合典故？」同官不能對。太常事簡，每退食，必延儒士，諮訪古今禮樂刑政，治亂得失，盡日不倦，嘗曰：「人之仕宦，隨所職司，事皆可習。至於學問有本，施於事業，此儒者之能事，宰相之資也。」帝在東宮，問宿衛之臣於左右，咸稱拜珠賢，遣使召之，欲與語，拜珠謂使者曰：「嫌疑之際，君子所慎。我長天子宿衛，而與東宮私相往來，我固得罪，亦豈太子福耶！」竟不往。及即位，遂有是命。
壬戌，特們德爾請參決政務，禁諸臣毋隔越擅奏，從之。
乙丑，大行皇帝喪卒哭，作佛事七日。
丙寅，周王和實拉長子托歡特穆爾生。
戊辰，帝如上都。
初，太廟九室，合饗於一殿。及仁宗崩，無室可祔，乃權結彩殿於武宗室前，以奉神主。帝召禮官集議，太常禮儀院經歷曹元用言：「古者宗廟，有寢有室，宜以今室為寢，當更營大殿於前，為十五室。」帝嘉其議，授翰林待制。
戊寅，有獻七寶帶者，因近臣以進，帝曰：「朕登大位，不聞卿等進賢而為人進帶，是誘朕也。其還之。」
五月，己卯朔，禁僧馳驛，仍收元給璽書。
庚辰，殺上都留守賀勝。
勝與特們德爾居同巷，惡其奸惡，且帷薄不修，絕不通問，復與楊多爾濟發其贓罪。特們德爾恚甚，乃奏其便服迎詔為大不敬，棄市，籍其家。勝死之日，百姓爭持紙錢哭於屍旁甚哀。
己丑，中書左丞相阿克繖罷為嶺北行省平章政事。以拜珠為左丞相，鼐喇呼、達斯哈雅並為中書平章政事，濟爾哈朗為參知政事。
特們德爾恃其權寵，乘間肆毒，睚眥之私，無不報復。帝覺其所譖毀者皆先帝舊人，滋不悅其所為，乃以拜珠為左丞相，委以心腹，特們德爾漸見疏外矣。
辛卯，中書參知政事奇徹罷，為集賢學士。
遣使榷廣東番貨。
壬辰，和林民閻海，瘞殍死者三千餘人，旌其門。
乙未，上聖文欽孝皇帝尊諡，廟號仁宗，國語曰布延圖皇帝。
戊戌，有告嶺北平章政事阿克繖、中書平章政事赫嚕及御史大夫圖卜台、徽政使實勒們等與故約蘇穆爾妻伊埒薩巴謀廢立者，帝御穆清閣，召拜珠謀之。對曰：「此輩擅權亂政久矣，今猶不懲，陰結黨與，謀危社稷。宜速施天威，以正祖宗法度。」帝動容曰：「此朕志也！」命率衛士擒斬之，籍其家，餘黨皆伏誅。
先是近侍傳旨，以姓名赴中書銓注者六七百員，選曹為之壅滯，拜珠奏閣之，注授一依選格次第，吏無容奸。刑曹事有情可矜者，寬恕之，貪暴不法，必不少容。帝嘗諭左右曰：「汝輩慎之，苟陷國法，我雖典赦，拜珠不汝恕也。」
追封隴西公汪世顯為隴右王。
辛丑，以知樞密院事特穆爾托為中書平章政事。
壬寅，監察御史請罷僧、道、工、伶濫爵及建寺、豢獸之費。
甲辰，以誅阿克繖、赫嚕、賀勝等詔天下。勝死非其罪，而詔書與諸逆並言，時猶為特們德爾所蔽也。
丙午，捕伊寽薩巴子江浙平章瑪嚕，仍籍其家。
丁未，封汪沁為雲南王，往鎮其地。
以賀勝、實勒們、阿克繖家貲、田宅賜特們德爾等。
六月，己酉，流徽政院使密錫實於金剛山。
以托實哈、實勒們所奪人畜產歸其主。
甲寅，前太子詹事綽和爾伏誅。
京師疫，作佛事於萬壽山。
戊午，罷徽政院。
廣東採珠提舉司罷，以有司領其事。
庚申，賜角牴者百二十人鈔各千貫。
壬戌，敕：「諸使入京者，大事五日，小事三日遣還。」
是夜，月食既。
乙丑，新作太祖幄殿。
時僧徒橫甚，有司無敢詰難者。盩厔僧圓明以燒香受戒私相煽惑，從者日眾，遂自稱皇帝，眾呼萬歲，約以孟秋五日攻奉元路。秋，七月，丁丑朔，陝西參政多爾濟以兵捕之，圓明遁去；逾月，始就擒，斬之。
甲申，車賀將北幸，調左右翊軍赴北邊浚井。
以知樞密院事瑪嚕、哈坦並為遼陽行省平章政事。
壬辰，遣扈從諸營還大都，禁踐民禾。
安南內附人陳岩，言其國貢使多為覘伺，敕湖廣行省汰遣之。
丙申，中書平章政事鼐喇呼罷。
禁獻珍寶制袞冕。
庚子，以江南行御史臺中丞廉恂為中書平章政事。恂，希憲之子也。
辛丑，晉王伊蘇特穆爾遣使以地七千頃歸朝廷，請有司征其租，歲給糧鈔；從之。
是月，汴梁路言：「滎澤縣河決塔海莊堤十步餘，橫堤兩重復決數處；又，開封縣蘇村及七里寺決二處。」詔本路及都水監官並工修築。
八月，丁未朔，嶺北省臣實都，坐以官錢犒軍免官，詔復其職。
丙辰，祔仁宗聖文欽孝皇帝、莊懿慈聖皇后於太廟。特們德爾攝太尉，奉玉冊行事。
戊午，特們德爾復誣趙世延以違詔不敬，下之獄。請置極刑，並究省台諸臣，不允。帝幸涼亭，從容謂近侍曰：「頃特們德爾必欲置趙世延於死地，此殆報怨耳。朕素聞其忠良，故每奏不納。」左右咸稱萬歲。
丁卯，宮人官努，坐用日者請太皇太后禜星，杖之，籍其資。
托期瑪部宣慰使尹琳沁，坐違制不發兵，杖流紐爾幹地。
九月，甲申，建壽安山寺，給鈔千萬貫。
禁五臺山樵採。
庚子，常德澧州洞蠻合諸洞為寇，命土官追捕之。
甲辰，遣瑪薩曼等使占城、真臘、龍牙門，索馴象。
以廩藏不充，停諸王所部歲給。
冬，十月，丁未，時饗太廟。
庚戌，將作院使伊蘇坐董制珠衣怠工，杖之，籍其家。
丁巳，酉陽聳儂洞蠻田謀遠為寇，命守臣招捕之。
戊午，帝至自上都。
詔太常院曰：「朕將以四時躬祀太室，宜與群臣集議其禮。此追遠報本之道，毋以朕勞於對越而有所損；其悉遵典禮。」
庚申，敕譯佛書。
乙丑，幸大護國仁王寺。帝師請以醮八兒監藏為土番宣慰使、都元帥，從之。
丁卯，為皇后作鹿頂殿於上都。
庚午，命拜珠督造壽安山寺。
十一月，丙子朔，帝御齋宮。丁丑，恭詣太廟，備法駕，服袞冕以行禮；至仁宗室，即歔欷流涕，左右莫不感動。
甲申，敕翰林國史院纂修《仁宗實錄》。
丁酉，詔各郡建帝師帕克斯巴殿，其制視孫子廟有加。
甲辰，特們德爾言：「和市織幣薄惡，由董事者不謹，請免左丞高昉等官，仍令郡縣更造，征其元直。」不允。
十二月，乙巳朔，詔：「以明年為至治元年，減天下租賦二分，包銀五分；免大都、上都、興和三路差稅二年；優復煮鹽、煉鐵等戶二年。開燕南、山東河泊之禁，聽民採取。命官家屬流落邊遠者，有司給資遣之；其子女典鬻與人者，聽還其家。監察御史、廉訪司歲舉可任守令者二人。七品以上官，有偉畫長策可以濟世安民者，實封上之。士有隱居行義，明治體，不求聞達者，有司具狀以聞。」
丁未，播州蜑蠻的羊籠等內附。
庚戌，鑄銅為佛像，置玉德殿。
癸丑，以天壽節，預遣使修醮於龍虎山。
乙卯，率百官奉玉冊玉寶，加上太皇太后尊號曰「儀天興聖慈仁昭懿壽元全德泰甯福慶徽文崇祐太皇太后。」
翰林學士呼圖嚕都勒譯進《大學衍義》，帝曰：「修身治國，無逾此書。」賜鈔五萬貫，以印本頒賜群臣。
河南饑，帝問其故，群臣莫能對，帝曰：「良由朕治道未洽，卿等又不盡心乃職，委任失人，致陰陽不和，災害洊至。自今各務勤恪以應天心，毋使吾民重困。」
辛酉，作延春閣後殿。
乙丑，禜星於回回司天監四十晝夜。
丙寅，修秘密佛事於延春閣。
丁卯，特們德爾、拜珠言：「比者詔內外言得失，今上封事者或直進御前。乞令臣等開視，再入奏聞。」帝曰：「言事者直至朕前可也，如細民輒訴訟者則禁之。」
給武宗皇后鈔七十五萬貫。
己巳，敕罷明年二月八日迎佛。
以江南、浙西道廉訪使薛處敬為中書參知政事。
辛未，拜珠進《鹵簿圖》，帝以唐制用萬二千三百人耗財，乃定大罵為三千二百人，法駕二千五百人。
上思州猺結交趾寇忠州。
癸酉，帝聞賀勝母老，憫之，以所籍京兆田磑還其家。
江浙行省平章政事以巴延徹爾，江西行省平章政事白薩都，並坐貪墨免官。
是歲，決獄輕重七千六百三十事。
滹沱河決文字、大城等縣，渾河溢，壞民田廬；秦州成紀縣暴雨，山崩，朽壤墳起，覆沒畜產；大同雨雹，大如雞卵；益津是隕黑霜。
帝命宣徽院使特克實領中都威衛指揮使。
特克實，特們德爾黨也。延祐中，近臣多托恩幸以求賞者，宣徽院使圖沁布哈輒抑弗予。特克實、王廷顯，皆同官也，仁宗賜特克實海舶，圖沁布哈曰：「此軍國之所資，上不宜賜，下不宜受。」又賜延顯玉常，廷顯欲取大官羊錢一萬五千緡充其價，圖沁布哈復持不可，於是怨之者眾。及帝即位，特們德爾擅政，特克實竟譖殺之。

