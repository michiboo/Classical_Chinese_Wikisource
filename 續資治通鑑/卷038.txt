
八月，丁亥朔，日有食之。
詔：「罷天下職田，官收其入以所直均給之。」先是上封者言：「職田有無不均，吏或不良，往往多收以殘細民。」命資政殿學士晏殊與三司、審官、三班院、吏部流內銓參議，皆以為然，故有是詔。
己丑，以呂夷簡為昭文館大學士。
辛卯，夏竦復為樞密副使，陳堯佐、王曙並參知政事，樞密使張耆改山南東道節度使。竦與夷簡不相悅，故以堯佐易之。
初，渤海自神冊中附於遼，無榷酤鹽曲之稅，寬弛關市之徵，渤海安之。自馮延修、韓紹勳以燕地平州之法繩之，民不堪命。會燕地薦饑，戶部副使王嘉獻策造船，使其民漕粟以賑之；水路艱險，多至覆沒，鞭撲搒掠，民怨思亂。東京舍利軍詳袞大延琳因之為變，遂囚留守、駙馬都尉蕭孝先及南陽公主，殺紹勳、嘉以悅眾，僭號興遼，改元天慶。
時遼主駐黑嶺，副留守王道平逾城走告變，即征諸道兵以時進討。時國舅詳袞蕭實迪先率本管兵據要害，絕其西渡。延琳以書結保州戍主夏行美，使率渤海軍為亂，行美執其人送統軍耶律普古，普古遂殺渤海兵八百人，入據保州，斷其東路。延琳分兵西取瀋州，副使張傑聲言欲降，延琳信之，不急攻；既知其詐，攻之，守禦已備，不克而還。南北女真皆從延琳，高麗貢使亦不至。
冬，十月，丙戌朔，遼以南京留守、燕王蕭孝穆為都統，蕭實迪副之，蕭普努為都監，討延琳。遇賊蒲水中，軍少卻，普努將右翼，實迪將左翼，夾攻之，先據高麗、女真要衝，使不得求援，賊潰，追敗之於平山北。普努不介馬而馳，追殺餘賊。已而大軍圍東京，普努討諸叛邑。平吼山賊，延琳深溝自衛，固守不敢出。
十一月，癸亥，冬至，帝率百官上皇太后壽於會慶殿，遂御天安殿受朝。秘閣校理范仲淹疏言：「天子有事親之道，無為臣之禮；有南面之位，無北面之儀。若奉親於內而行家人禮可也。今顧與百官同列，虧君體，損主威，不可為後世法。」疏入，不報；又疏請太后還政，亦不報，遂乞補外。尋出為河中府同判。
丙寅，遼以張傑為瀋州節度使，超授保州戍將夏行美平章事。召皇城進士張人紀等二十二人入朝，試以詩賦，皆賜第。
壬申，遼以駙馬都尉劉四端權知宣徽南院。
十二月，庚寅，以知制誥李仲容判禮部。故事，茂才異等、高蹈丘園、沉淪草澤三科所上策論，先委禮部考核以聞，乃得召試。時直史館康孝基叛禮部，定富弼等十人；帝改命仲容而以孝基同叛，仍取弼等策論覆較之。弼，河南人也。
辛亥，以左司諫、龍圖閣待制孔道輔知鄆州，坐糾察刑獄不當也。道輔嘗極論曹利用、羅崇勳弄權，時利用死而崇勳猶委任雲。
春，正月，丙寅，命資政殿學士晏殊權知禮部貢舉。
甲戌，真定府、定州路都部署、彰武節度使曹瑋卒，贈侍中，諡武穆。瑋為將不如其父寬，然用士得死力。平居意氣舒暇，及行師，多奇計，出入神速。一日，張樂飲僚吏，中坐，失瑋所在；明日，徐出視事，賊首已擲庭下矣。將兵幾四十年，未嘗少失利。真宗遇邊奏，必手詔詰難至十數反，而瑋守初議，卒無以奪。開邊壕，率令深廣丈五尺，山險不可塹者，因其峭絕治之，使足以限敵，後皆以為法。
臨淄人賈同嘗造瑋，瑋欲案邊，邀與俱。同問：「從兵安在？」曰：「已具。」既出就騎，見甲士三千環列，初不聞人馬聲。同歸，語人曰：「真名將也。」王欽若方貴盛，聞同名，欲致之，固辭不往。久之，始同判袞州。天聖初，上書言：「自祥符已來，諫諍路塞，丁謂乘間造符瑞以欺先帝。今謂奸既白，宜明告天下，正符瑞之謬，使先帝免後世之議。」又言寇準忠規亮節，宜還之內地。時太后臨朝，而同言如此，人以為難。再遷，知棣州，卒。
集賢校理華陽彭乘懇求便親，詔乘知普州。蜀人得鄉郡自乘始。普人鮮知學者，乘為興學，召其子弟為生員，教育之，俗遂以變。
辛巳，作會聖宮於西京永安縣。
二月，戊子，詔：「五代時官三品以上告身存者，子孫依廕律敘廕，仍須得保官三人。」御史臺主簿袞州石介上疏以為不可，坐罷。
遼主如龍化州。
三月，甲子，御崇政殿試禮部奏名進士；丙寅，試諸科。丁卯，賜進士咸平王拱壽等二百人及第，四十九人同出身；己巳，賜諸科及第、同出身者又五百七十三人。詔更拱壽名曰拱辰。
壬申，幸後苑，賞花釣魚。每歲從官賦詩，或預備，及是出不意，坐多窘者，優人以為戲，左右皆大笑。翌日，盡取詩付中書，第其優劣。秘閣校理韓羲所賦獨鄙惡，落職，同判冀州。
乙亥，詔：「宗室嫁女，擇士族之有行義者；敢以財帛為婚，御史臺、街司察舉之。」
以度支副使、刑部郎中錢唐唐肅為龍圖閣待制。肅清直廉儉，恬於仕進。在度支，會糴麥京師，數且足，有豪姓欲入官數十萬石，因權幸以幹掖庭。太后面命肅，肅曰：「麥貯倉率不過二歲，多則腐朽不可食，況撓法邪！」卒不受。嘗知洪州，艤舟南康，不即赴。或問之，肅曰：「職田以四月為限，今遽往，得無趨利之譏乎？」逾月乃上。
三司以方建太一宮及洪福等院，市材木於陝西。同判河中府范仲淹言：「昭應、壽寧，天戒不遠。今復侈土木，破民產，非所以順人心，合天意也。」尋徙陳州，又言：「恩幸多以內降除官，非太平之政，願以上官、賀婁為戒。」事雖不行，帝嘉其忠。
遼都統蕭孝穆圍東京，去城五里，四面築城堡，起樓櫓，使內外不相通。駙馬蕭孝先及南陽公主既為大延琳所囚，聞遼師至，孝先與其妹穴地逃出。公主在後，為守陴者所覺，遇害。公主，遼主之第四女也。
夏，四月，遼主如乾陵。以耶律行平為廣平軍節度使，以夏行美為中順軍節度使。
五月，戊申，遼主清暑柏坡。
甲寅，賜信州龍虎山張道陵二十五世孫乾曜號虛靖先生，以其孫見素為試將作監主簿，仍令世襲先生號，蠲其租課。
六月，癸巳，監修國史呂夷簡等上《新修國史》於崇政殿。故事，史成，監修而下進秩，夷簡固辭之。
乙巳，御崇政殿。試書判拔萃及武舉人。武舉法，先閱騎射，而試之以策為去留，弓馬為高下，每遇制舉則試焉。
戊申，以書判拔萃人宣州司理參軍曲江余靖為將作監丞、知海陽縣，安德節度推官河南尹洙為武勝節度掌書記、知河陽縣。
秋，七月，丁巳，詔修《國朝會要》。
丙子，策制舉人，御崇政殿，策試賢良方正能直言極諫太常博士成都何訁永、茂才異等富弼。訁永、弼對策，並及第四等。丁丑，以訁永為祠部員外郎、同判永興軍，賜五品服；弼為將作監丞、知長水縣。
壬午，遼詔來歲行貢舉法。
八月，戊子，詔：「流配人道死者，其妻子給食送還鄉里。」
遼東京被圍既久，城中撤屋以爨。戊申，賊將楊詳世密送款，夜，開南門納遼軍，禽大延琳，渤海平。駙馬大力秋，坐延琳事伏誅。
九月，丙辰，罷百官轉對。自復轉對，言事者頗眾，大臣不悅，故復罷之。
乙丑，樞密副使薑遵卒。
劉美家婢出入禁中，大招權利，樞密直學士、刑部侍郎趙稹厚結之。己巳，擢稹樞密副使。命未出，人馳告稹，稹問曰：「東頭、西頭？」蓋意在中書也。世傳以為笑。
宋初，鹽利皆歸縣官，其解池引水而成者曰顆鹽，淮、浙、蜀，廣煮海井堿而成者曰末鹽，初皆通商貿易。咸平中，梁鼎請官自鬻解鹽，未幾，以公私煩擾，復舊商販。帝初即位，置計置司，議茶鹽利害。茶法變貼射而鹽則官自鬻，利微而害博。兩池積鹽為阜，其上生木合抱。選人王景上言，請通商平估以售，少寬百姓之力，太后以為然，命盛度、王隨議更其制。
隨與權三司使胡則畫通商五利上之曰：「方禁商時，伐木造船以給輦運，而兵民罷勞，不堪其命，今去其弊，一利也。始以陸運，既差帖頭，又役車戶，貧人懼役，連歲逋逃，今悉罷之，二利也。舟運有沉溺之患，綱吏侵盜，雜以泥沙硝石，其味苦惡，疾生重膇，今皆得其真鹽，三利也。國之錢幣，謂之貨泉，蓋欲使之通流，而富室大家多藏鏹不出，故民用皆蹙，今歲得商人六十餘萬，頗助經費，四利也。歲減鹽官兵卒、畦夫傭作之給，五利也。」冬，十月，丙申，詔罷三京二十八州軍榷法，聽商賈入錢若金銀京師，榷貨務給鈔，受鹽於解池，而申私販鬻之禁。詔下，蒲、解之民皆作感聖恩齋。自是雖賈商流行，而歲課之入官者耗矣。
壬寅，置天章閣待制，位龍圖閣待制之下，命鞠訁永、范諷為之。
是月，遼主駐長寧澱。
十一月，丙寅，朝享景靈宮。丁卯，享太廟。戊辰，合祀天地於圜丘，大赦，賀皇太后於會慶殿。
辛亥，遼都統蕭孝穆等自東京凱旋，戎服入見，遼主賜宴勞之。翌日，封孝穆為東平王，賜佐國功臣號。駙馬蕭實迪封蘭陵郡王，蕭曾努加侍中，以蕭惠為南京統軍使。尋以孝穆為東京留守。東京殘破之後，孝穆撫納流民，為政務寬簡，民安之。遼主詔渤海舊族，有勳勞材力者敘用，餘分居來、隰、遷、閏等州。
十二月，癸未，加恩百官。
壬辰，以雷州司戶參軍丁謂為道州司戶參軍。
丁未，定難節度使西平王趙德明遣使來，獻馬七十匹，乞賜《佛經》一藏，從之。
是歲，河中府同判范仲淹上疏，請太后復辟，其略曰：「陛下擁護聖躬，聽斷大政，日月持久。今皇帝春秋已盛，睿哲明聖，握乾綱而歸坤紐，非黃裳之吉象也。豈若保慶壽於長樂，卷收大權，還上真主，以享天下之養！」疏入，不報。
高麗來貢。
春，正月，丙辰，長寧節，百官初上皇太后壽於會慶殿。
己未，龜茲國、沙州並遣使貢方物。庚申，資政殿學士晏殊言：「占城、龜茲、沙州、邛部川蠻夷往往有挈家入貢者，請如先朝故事，委館伴使詢其道路風俗，及繪人物衣寇以上史館。」從之。
辛酉，以刑部尚書、知許州張士遜為定國節度使、檢校太傅。時士遜朝京師，冀復入相。天章閣待制鞠訁永奏曰：「曹利用擅作威福，士遜與之親厚，援引至相位，陛下特以東宮僚屬用之。臣願割舊恩，伸公議，趣使之籓。」士遜乃赴許州。
丁卯，以祠部員外郎晁宗愨為知制誥。宗愨，迥子也。宋綬嘗謂：「自唐以來，唯楊於陵身見其子嗣復繼掌書命，今始有晁氏焉。」
辛未，錢惟演改判河南府。惟演託病久留京師，既除陳州，遷延不赴，且圖相位。天章閣待制范諷奏曰：「惟演嘗為樞密使，以皇太后姻屬罷之，示天下不私，今不可復用。」殿中侍御史須城郭勸亦催督惟演上道。惟演自言：「先壟在洛陽，願司宮鑰。」遂命惟演守河南，促其行。
翰林學士盛度請其子奉禮郎申甫於館閣讀書，從之。
二月，癸巳，詔復職田。
三月，壬子，禮部員外郎、天章閣待制鞠訁永卒。
癸亥，賜青州州學《九經》，從王曾之請也。自是州郡當立學者皆得賜書。
遼主自春初如混同江，旋如長春河。遼主末年得消渴疾，語多忌諱，凡死亡者，左右侍臣俱不得言及之，至是增劇。
夏，四月，戊寅，詔以隴州論平民五人為劫盜抵死，主者雖更赦，並從重罰。
五月，乙丑，錄囚。
遼境諸河，以大雨橫流，失其故道。
六月，遼主疾大漸，驛召東京留守蕭孝穆、上京留守蕭孝先及左丞相張儉，使輔立太子，誠無失南朝信誓。己卯，遼主殂於大斧河之行宮，年六十一，諡曰文武大孝宣皇帝，廟號聖宗。
聖宗守約甚堅，未嘗稍啟邊隙。在位四十九年，理冤滯，舉才行，察貪殘，抑奢僭，錄死事子孫，振諸部貧乏，責近臣迎合，卻高麗女樂，在遼諸帝中號為令主。及殂，太子即位，改元景福。
初，聖宗知元妃與皇后有隙，病中屬太子曰：「皇后事我四十年，以其無子，故命汝為嗣。我死，汝母子切無殺之。」元妃聞之，恚益甚。聖宗疾革，元妃詈皇后曰：「老物，寵亦有既邪！」令左右扶後出。聖宗遺詔以皇后為皇太后，元妃為皇太妃；元妃匿之，自尊為皇太后，攝國政。
太后既得志，引蕭孝先與密謀，欲構後以罪，以駙馬蕭實迪為皇后所喜，深忌之。秦晉公主竊聞其謀，告實迪曰：「爾將無罪被戮，與其死，曷若奔女真以全其生！」實迪曰：「朝廷詎肯以飛語害忠良？甯死，弗適它國。」會護衛馮嘉努、帳下醫耶律喜遜希旨上變，誣北府宰相蕭綽布及實迪謀逆，欲奉皇后攝政，徐議當立者，太后命鞫治之。辛丑，太后誅綽布、實迪及其黨七人，獄詞連及皇后。遼主聞之，曰：「皇后侍先帝曆有歲年，撫育眇躬，當為太后，今不果，反罪之，可乎？」太后曰：「此人若在，恐為後患。」遼主曰：「皇后無子而老，雖在，無能為也。」太后不從，卒載以小車，囚之上京。時遼臣懾太后威，無敢言者。樞密使蕭朴獨上書白皇后之誣，不報，樸感憤，至於嘔血。
雄州以遼聖宗訃聞。辛丑，輟視朝七日，在京及河北、河東緣邊亦禁音樂七日，遣使祭奠、弔慰及賀即位。
秋，七月，丙午朔，遼太后率皇族大臨於太平殿，高麗遣使弔慰。遼主召晉王蕭普古等飲博，夜分乃罷。
遼奉陵軍節度使耶律吉實來告哀，帝為成服於內東門之幄殿，向其國哭，五舉音而止，皇太后舉哭如上儀。遣近臣詣館弔慰，常服，黑帶，系奚，不佩魚。
丁未，遼主擊鞠。
庚戌，遼賑薊州饑。
乙卯，遼以比歲豐稔，罷給東京統軍司糧。
丁巳，遼主謁聖宗御容，哀慟久之，因命寫北府宰相蕭孝友、南府宰相蕭孝穆象於御容殿。
戊午，命孔道輔為賀遼太后冊禮使。遼太后冊禮使自此始。
壬申，遼主謁神主帳，時奧隈蕭氏始入宮，亦命拜之。
癸酉，以翰林侍講學士、兵部侍郎孫奭為工部尚書，知兗州。奭三請致仕，召對承明殿，敦諭之。奭以年逾七十，固請，泣下，帝亦惻然。詔民馮元講《老子》三章，各賜帛二百匹。以不得請，求近郡，故優拜焉，仍詔須宴而後行。
甲戌，右正言陳執中罷度支判官，諫院供職。是時諫議大夫、司諫、正言皆不任諫職，須別降敕赴諫院者，乃曰諫官。
八月，丁丑，太子少保致仕馬亮卒，贈右僕射。亮有智略，敏於政事，然所至無廉稱。及卒，以婿呂夷簡在相位，得諡忠肅，人不以為然。
權知開封府寇咸卒。咸初附丁謂，故早達。及謂敗，左遷，鬱鬱不自得。秘書丞彭文賦《喪家狗》以刺之。
九月，戊申，遼主親視慶陵。
己巳，以右諫議大夫程琳為給事中，權知開封府。王蒙正子齊雄捶老卒死，琳令有司驗狀。蒙正連姻太后，太后因琳入對，謂曰：「齊雄非殺人者，乃其奴嘗捶之耳。」琳曰：「奴無自專理，且使令與己犯同。」太后默然。遂論如法。
庚午，以吏部尚書、知天雄軍王曾為彰德節度使，仍知天雄軍。遼使者往還，斂車徒而後過，無敢嘩者。人樂其政，為畫像而生祠之。
甲戌，遼遣使來謝弔慰。
冬，十月，戊寅，遼宰臣呂德懋卒。
己卯，以翰林學士宋綬為龍圖閣學士、知應天府。
時太后猶稱制，五日一御承明殿，垂簾決事，而帝未始獨對群臣也。綬言：「宜約唐先天中制度，令群臣對前殿，非軍國大事及除拜，皆前殿取旨。」書上，忤太后意，故命出守。侍御史劉隨、殿中侍御史郭勸並言綬有詞學，當留於朝，不聽。
丙戌，下詔申儆庶官，因侍御史知雜事劉隨請也。其略曰：「比者搢紳之間，名節罔勵，矜勞者掠美以近名，希進者行險以徼寵，分屏翰者或奏請之靡厭，任案察者或寬縱之為得；貪而無恥，故務營私，老而非材，曾不知退。用稽彝訓，申儆群倫，苟少冒於官箴，將自投於公憲。」
遼遣使來，致其先主遺物。己酉，遣使來謝賀即位及太后冊禮。
閏月，辛亥，遼有司請以遼主生辰為永壽節，太后生辰為應聖節，從之。
辛酉，遼主閱新造鎧甲。
癸亥，以鹽鐵副使趙州王鬷為天章閣待制。
初，馬季良建言：「京師賈人常以賤價居茶鹽交引，請官置務收市之。」季良方用事，有司莫敢迕其意，鬷獨不可，曰：「與民競利，豈國體邪！」事遂寢。
丁卯，遼賑黃龍府饑。
戊辰，知兗州孫奭陛辭，曲宴太清樓，召太子少保致仕晁迥及近臣皆預。翌日，奭入謝，又命講《老子》，賜襲衣、金帶、鞍勒馬。及行，賜宴瑞聖園，又賜詩，詔近臣皆賦。
十一月，辛巳，徙三館於崇文院。先是三館、秘閣在左掖門內，左升龍門外，大中祥符八年，大內火，權寓右掖門外，至是修崇文院成，復徙之。
丙申，遼葬文武大孝宣皇帝於慶陵。
初，耶律資忠為聖宗所信任，以忤權貴，出為昭德節度使，至是表請會葬，既至，伏梓宮大慟曰：「臣幸遇聖明，橫被讒譖，不獲盡犬馬之報。」氣絕而蘇。遼主命醫治疾，久之，言：「國舅孝先無憂國之心，陛下不當復用唐景福年號。」於是用事者惡之，遣歸鎮。尋卒。
丁亥，馳兩川礬禁。
十二月，癸丑，遼主至自慶陵。
太后聽政，遼主不親庶務，群臣表請，遼主不從。
甲寅，詔吏部銓：「選人父母年八十以上者，權注近官。」
是歲，遼封李德明子元昊為夏國公，以興平公主歸之。
春，正月，壬申朔，遼太后御正殿，受遼主與群臣朝。
乙亥，以知江陵府會稽杜衍為河北都轉運使。初，命衍守荊南，殿中侍御史郭勸言衍清直，當留中朝，不聽。會河北乏軍費，乃命衍往經度之，不增賦於民而用足。
丁丑，遼主如雪林。
癸巳，詔：「案舉官奏劾所部官吏而反為所訟者，自今無得受理。
二月，癸卯，監修國史呂夷簡上《三朝寶訓》三十卷。
庚戌，以知許州、定國節度使張士遜為刑部尚書、同中書門下平章事。
丁卯，以真宗順容李氏為宸妃。是日，宸妃薨。妃始生帝，皇太后即以為己子。帝即位逾十年，妃默處先朝嬪御中，未嘗自異，人畏太后，亦無敢言者，終太后世，帝不自知妃所出也。疾革，乃進位，年四十六。
始，宮中未治喪，宰相呂夷簡朝奏事，因曰：「聞有宮嬪亡者。」太后矍然曰：「宰相亦預宮中事邪？」引帝偕起。有頃，獨坐簾下，召夷簡問曰：「一宮人死，相公何與？」夷簡曰：「臣待罪宰相，內外事無不當預。」太后怒曰：「相公欲離間我母子邪？」夷簡曰：「太后不以劉氏為念，臣不敢言；尚念劉氏，則喪禮宜從厚。」太后悟，遽曰：「李宸妃也，且奈何？」夷簡乃請治喪皇儀殿，用一品禮殯洪福寺。又謂內侍羅崇勳曰：「宸妃當以後服殮，用水銀實棺。」有司希太后旨，言歲月未利。時有詔欲鑿宮城垣以出喪，夷簡遽求對，太后揣知其意，遣崇勳問之，夷簡言：「鑿垣非禮，喪宜自西華門出。」太后復遣崇勳曰：「豈意卿亦如此！」夷簡曰：「臣位宰相，理當廷爭。太后不許，臣終不退。」崇勳三反，太后猶不許。夷簡正色謂崇勳曰：「宸妃誕育聖躬，而喪不成禮，異日必有受其罪者，莫謂夷簡今日不言也！」崇勳懼，馳告，太后乃許之。
三月，壬申朔，遼命尚父、漆水郡王迪禮復為特裡袞。
遼太后自攝政，即追封其曾祖為蘭陵王，父為齊王，諸弟皆王之，蕭氏奴為團練、防禦、觀察、節度使者至四十餘人。燕民無賴者多占名樂工，為蕭氏奴。
戊子，始行《天聖編敕》。
太常博士安丘明鎬，初為蘄州幕職，知州鄧餘慶貪暴不法，州事皆鎬持正之。薛奎領秦州、益州，皆辟鎬自隨。於是鎬罷益州同判，還朝，賜對，帝問輔臣以鎬所能者，奎曰：「鎬有文學，沈鷙能斷大事，願陛下亟用之。」己丑，命鎬權開封府推官，尋即真。
江、淮旱。戊戌，詔慮繫囚，流以下降一等，杖、笞釋之。
己亥，除婺、秀州丁身錢。
是春，遼主大蒐。太后慮遼主懷齊天皇后鞠育之恩，因其出蒐，遣人馳至上京弒後。後曰：「我實無辜，天下共知，待我浴而後就死，可乎？」使者退，比復至，則後已殂矣，時年五十。因殺其左右百餘人，以庶人禮葬。
夏，四月，戊午，知棣州王涉，坐冒請官地為職田，配廣南牢城。
六月，殿中侍御史冀人張存上疏言：「陛下嗣統以來，延納至言，罔有忌諱，函夏之人，共思讜直。自前秋詔罷百官轉對，去冬黜降御史曹修古等，昨又聞進士林獻可因奏封事遠竄嶺南，人心惶惑，中外莫測。臣恐自今忠直之言，與理亂安危之幾，蔽而不達。」因曆引周昌、朱雲、辛慶忌、辛毘事以廣帝意。
秋，七月，乙酉，參知政事王曙罷為資政殿學士，知陝州，以疾自請也。
辛卯，以門下省為諫院，徙舊省於右掖門之西。先朝雖除諫官而未嘗置院，及陳執中為諫官，屢請之，置諫院自此始。
遼主獵於平地松林。
八月，辛丑，以三司使、兵部侍郎晏殊為樞密副使。丙午，以晏殊參知政事。
遼主駐刺河源。是日，皇子洪基生。
甲寅，以楊崇勳為樞密副使。
戊午，詔國子監重修七十二賢堂，其左丘明而下二十一人，並以本品衣冠圖之。
壬戌，修文德殿成。是夜，大內火，延及崇德、長春、滋福、會慶、崇徽、天和、承明、延慶八殿。帝與皇太后避火苑中；癸亥，移御延福宮。
甲子，以宰相呂夷簡為修葺大內使，樞密副使楊崇勳副之。
乙丑，詔群臣直言闕失。
先是大內火，百官晨朝而宮門不開。輔臣請對，帝御拱宸門，百官拜樓下，宰相呂夷簡獨不拜，帝問其故，曰：「宮庭有變，群臣願一望清光。」帝舉簾見之，夷簡乃拜。
丁卯，大赦。詔：「營造殿宇，宜約祖宗舊制，更從減省。」
時宦者置獄治火事，得縫人火鬥，已誣服，下開封府，使具獄。權知府事程琳辨其不然，乃命工圖火所經處，且言：「後宮人多而所居隘，其烓灶近板壁，歲久燥而焚，此殆天災，不宜以罪人。」監察御史宜興蔣堂亦言：「火起無跡，安知非天意？陛下宜修德應變，今乃欲歸咎宮人，以之屬吏。宮人付獄，何求不可，而遂賜之死，是重天譴也。」帝為寬其獄，卒無坐死者。
是月，殿中丞河南滕宗諒、秘書丞大名劉越准詔上封事。宗諒言：「國家以火德王，火失其性，由政失其本。」因請太后還政，而越請太后還政，言尤鯁直；皆不報。
九月，丁亥，永興軍言左衛大將軍、分司西京李士衡卒。士衡前後筦計二十年，雖才智過人，然素貪，家資至累巨萬，建大第長安裡中，儼若宮府雲。
庚寅，重作冊寶，以舊冊寶為火所焚也。有司言冊寶法物，凡用黃金二千七百兩。詔易以銀而金塗之。
冬，十月，己酉，遼主如中京。
十一月，甲戌，以修大內成，恭謝天地於天安殿，遂謁太廟，大赦，改元。是日，還延福宮。
己卯，冬至，百官賀皇太后於文德殿，帝御天安殿受朝。
是日，遼主率群臣上太后尊號曰法天應運仁德章聖皇太后；群臣上遼主尊號曰文武神聖昭孝皇帝。大赦，改元重熙。不逾年而再改元，猶用耶律資忠之言也。
遼主以蕭薩班為祗候郎君。薩班，孝穆之子也，性廉介，風姿爽朗，善球馬馳射。遼主每燕飲，喜諧謔，薩班雖承寵顧，常以禮自持，時人稱之。
遼蕭罕嘉努，少好學，博覽經史，通遼、漢文字，嘗為右通進，典南京栗園，至是命同知三司使事。
定難節度使、西平王趙德明，凡娶三姓：衛慕氏，生元昊；咩迷氏，生成遇、訛藏；屈懷氏，生成嵬。元昊小名嵬理，羌語謂惜為嵬。富貴為理。性凶鷙猜忍；圓面高准，長五尺餘；曉浮屠學，通蕃、漢文字，案上置法律書，常攜《野戰歌》、《太一金鑒訣》。忽引兵襲夜洛隔可汗王，破之，奪甘州。數諫德明無臣中國，德明輒戒之曰：「吾久用兵，終無益，徒自疲耳。吾族三十年衣錦綺衣，此宋天子恩，不可負也。」元昊曰：「衣皮毛，事畜牧，蕃姓所便。英雄之生，當王霸耳，何錦綺為！」既陷甘州，復舉兵攻拔西涼府。至是德明死，元昊繼立，延州以聞。詔輟視朝三日，贈太師、尚書令兼中書令，命度支員外郎朱昌符為祭奠使，賻絹甚厚。帝與皇太后為德明成服苑中，百官奉慰。
辛卯，進封孟王元儼為荊王。
癸巳，以元昊為檢校太師兼侍中、定難節度使、西平王，命司封員外郎楊告為旌節官告使。元昊既襲封，即陰為叛計。時改元明道，而元昊避父名，輒稱顯道於國中，雖貢奉，然僭已萌矣。初對使者，設席自尊大，而告徙坐即賓位，不為屈。又聞屋後有數百人鍛聲，知其必叛，獨畏懦不敢言。告，允恭子也。
丙申，詔蘇州所沒丁謂莊田還給其家，仍以其子前內殿承制羽為供奉官。
是月，遼冊元昊為夏國王。
十二月，庚子，詔以來年二月躬耕籍田，先請皇太后恭謝宗廟，權罷南郊之禮，其恩賞並就禮畢施行。
辛丑，命禮官詳定籍田及皇太后謁廟儀注。始，太后欲純用帝者之服，參知政事晏殊以《周官》王后之服為對，失太后旨；輔臣皆依違不決。薛奎曰：「太后必禦此，若何而拜？」力陳其不可。太后為改它服，雖終不納，猶少殺其禮焉。
壬寅，以宣徽南院使兼樞密副使楊崇勳為樞密使。崇勳曲謝，太后與帝言，先帝最稱崇勳質信，可任大事，又超遷之。
壬子，以太子中允安陽韓琦為太常丞，直集賢院。
初，琦舉進士第二，方唱名，太史奏日下五色雲見，左右皆賀。
己未，上封者言：「比詔淮南民飢，有以男女僱人者，官為贖還之。今民間不敢雇傭人，而貧者或無自存，望聽其便。」從之。
庚申，命權三司使李諮同盛度、王隨議解鹽法。天聖八年，既聽解鹽通商，行之一年，歲入視天聖七年增緡錢十五萬，明年，更損九萬；其後歲益耗，故令諮等議之。度、隨皆初以通商為便者也。
是歲，同判陳州、太常博士范仲淹，以京師多不關有司而署官賞者，乃附驛上奏，以唐中宗朝墨敕斜封官為戒；又屢論內降之弊。
遼以蕭孝友為西北路招討使，封蘭陵郡王。
先是蕭革為招討使，專以威制西羌，諸部多叛。孝友下車，多加綏撫，每入貢，輒增其賜物，羌人以安。其後浸成姑息，諸部桀驁之風遂熾。孝友，太后之弟也。
太后諸弟，惟孝穆位高，益畏太后，有賜，輒辭不受，妻子無驕色。而孝先最為驕橫，尤用事。
太后姊秦國夫人，早歲嫠居，有醜聲，太后見長沙王色嘉努美姿容，為殺其妃而以秦國妻之。妹晉國夫人，喜戶部侍郎耿元吉貌美，太后從晉國之請，亦為殺其妻，以晉國妻之。
遼放進士劉師貞等五十七人。
