
春，正月，丙戌朔，帝在揚州。
丁亥，詔錄兩河流亡吏士。又於沿河給官田、牛、種，以居流民。
戊子，金萬戶尼楚赫攻鄧州。
初，觀文殿學士、京西南路安撫使范致虛既受命，會河東制置使趙宗印引兵自商山出武關，欲趨行在，與致虛會於方城，因將其軍偕至。
致虛之未至也，轉運副使、石文殿修撰劉汲攝守事。汲初受命，即遣家屬還鄉，治兵為戰守計。及金兵將壓境，州兵不滿萬人，致虛聞風亟遁。詔除汲安撫使。語諸將曰：「國家養汝曹久，不力戰，無以報，且吾不令汝曹獨死也。」士皆奮。汲募敢死士，得四百餘人，乃遣兵馬都監戚鼎以兵三千出東門迎敵，靳儀以兵八百出南門，趙宗印以兵三千出西門掎之。汲以牙兵四百登埤以望，見宗印遁，即自至鼎軍中，麾其眾以待敵至，士爭死鬥，敵為卻。俄而儀亦敗，敵以二軍夾乘之，矢如雨。軍中請汲去，汲曰：「使敵知安撫使在此樂為國致死。」敵大至，汲死之。宗印率軍民自房陵奔襄陽。事聞，贈汲大中大夫，後諡忠介。
是日，金陝西諸路都統洛索圍長安。
先是河東經制副使傅亮自陝府歸馮翊，會唐重除永興帥，因與亮俱西。城中兵才千人，重悉以授亮，嬰城固守，金益兵攻之。
己丑，真秘閣謝貺提點京西北路兼南路刑獄公事，專切總領招捉賊盜。
先是有撰《勸勇文》者，揭於關羽廟中，論敵兵有五事易殺：「連年戰辛苦，易殺；馬倒便不起，易殺；深入重地力孤，易殺；多帶金銀，易殺；作虛聲嚇人，易殺。各宜齊心協力，共保今歲無虞。」貺得而上之，詔兵部鏤版散示諸路。
辛卯，詔：「自今武臣未至武功大夫，不得除遙郡，雖系軍功、特旨，亦不施行。」
戶部侍郎兼知揚州呂頤浩轉對，論「官軍所至，爭取金帛之罪猶小，劫掠婦女之禍至深。願申諭將帥，自今有犯，必罰無赦。昨鎮江城中婦女有尚在軍中者，乞速令放歸。」詔以付諸將。
壬辰，金人侵東京，至白沙鎮，留守宗澤遣兵擊卻之。
初，金以知滑州王宣善戰，不敢窺其境，乃遣兵自鄭州抵白沙，距京才數十里，都人甚恐。澤方與客對弈，僚屬請議守禦之策，澤不應。諸將退，布部伍，撤吊橋，披甲乘城，都人益懼。澤聞之，命解甲歸寨，曰：「何事張惶！」時統制官劉衍、劉達將車二百乘在鄭、滑間、澤益選精銳數千助之。下令張燈如平日，民始安堵。
甲午，移揚州宗室於泰州、高郵軍。命秘閣修撰趙令懬知西外宗正事，主管泰州宗子；洺州防禦使士從添差同知西外宗正事，主管高郵軍宗子。令懬，燕懿王元孫。
刑部尚書兼侍讀周武仲上言：「前朝得罪黨人，既已復官，宜並還其恩數。」帝納之。乃詔：「系籍及上書人，令其家自陳，當與贈諡碑額，其致仕、遺表恩澤皆還之。」
是日，僉書武勝軍節度判官廳公事、權鄧州李操叛，降於金。
初，劉汲既死，金得穰縣小吏格某，使入城招諭曰：「尼楚赫大王兵十萬，今日巳時攻城。城破，雞犬亦不留；惟速降可以免禍。」有士曹參軍趙某者，欲投拜，操不可，曰：「當死節。」趙曰：「豈不知盡節為忠！顧死無益，奈一城生靈何！」操許諾，乃偕見尼楚赫於城外。尼楚赫折箭為誓，遂入城。
乙未，詔：「自今犯枉法、自盜贓人，令中書籍記姓名，罪至徒者，永不敘用；按察官失於舉劾者，並取旨科罪，不以去官原免。」時議者以為崇、觀以來贓吏甚眾，其害民甚於盜賊，故條約之。
丙申，金尼楚赫破均州，守臣楊彥明遁去，添差武當縣丞任雄翔以城降。
丁酉，金人破房州。
戊戌，洛索破長安，守臣天章閣直學士、京兆府路經略使唐重死之。
初，金人在河中，重上疏言狀，且乞五路兵自節制，不報。馬步軍副總管、貴州刺史楊宗閔嘗為重謀曰：「今河東諸州，皆非我有，敵距此才一水，而本路兵弱，宜急繕城塹為守禦計，以待外援，舍此無策。重以秦民驕，不欲擾之而止。及金兵入境，重不知所為，貽書轉運使李詹孺曰：「重平生忠義，不敢辭難。始意迎車駕入關，居建瓴之勢，庶可以臨東方。今車駕南幸矣，關陝又無重兵，雖竭盡智力，何所施其功！一死報上不足惜。
逮洛索圍城彌旬，外援不至，於是前河東路經制副使傅亮以精銳數百奪門降金。時地大震，金人因其勢而人，城遂破。重尚餘親兵，與敵戰。諸將扶重去，重曰：「死吾職也。」戰不已。眾潰，重中流矢，死之。陝西轉運副使、直秘閣桑景詢、判官曾謂、提刑郭忠孝、主管機宜文字王尚友及其子建中與宗閔俱死。提舉軍馬、榮州團練使陳迪，猶率餘眾巷戰，嘔血誓眾，敵大入，死之。事聞，贈重資政殿學士，諡恭湣，宗閔貴州防禦使，它贈官推恩有差。忠孝嘗師事程頤，或勸雲「監司出巡，可以免禍。」忠孝不答，遂遇害。
己亥，秘閣修撰、河南尹、京西北路安撫制置使孫昭遠為叛兵所殺。
初，金攻西京，昭遠率麾下南去，行至陳、蔡間，潰兵滿野，昭遠猶欲安集之，而麾下單弱，乃欲擁這以行，昭遠罵之曰：「若等衣食縣官，不以此時報國，南去何為！」叛兵怒，擊昭遠，死焉。事聞，贈徽猷閣待制，後諡忠湣。
庚子，主客員外郎謝亮為陝西撫諭使，持詔書賜西夏主乾順；從事郎何洋為太學博士，偕行。
金遊騎至京城下，宗澤示以不備，疑不敢入。是日，統制官劉衍與金人遇於板橋，敗之；追擊至滑州，又敗之。金人引去。
是日，張遇陷鎮江府。
初，遇自黃州引軍東下，遂犯江甯，江淮制置使劉光世追擊之，遇乃以舟數百絕江而南，將犯京口。既而回泊真州，士民皆潰。將作監主簿馬元穎妻榮氏為賊所得，榮氏厲聲罵賊，為所害。榮氏，薿女弟也。翼日，遇自真州攻陷鎮江，守臣錢伯言棄城去。
辛丑，入內內侍省押班邵成章除名，南雄州編管。
時金人攻掠陝西，京東諸郡，而群盜起山東，黃潛善、汪伯彥皆蔽匿不以奏。及張遇焚真州，去行在六十里，帝亦不聞。成章上疏，條具潛善、伯彥之罪，及申潛善使聞之。帝怒，謂成章不守本職，輒言大臣，故有是命。
右文殿修撰鄧紹密，依舊知興仁府。
初，濟南闕守，而新知府事張悅遲留不行，乃以紹密知濟南府。至是紹密留興仁，更命中奉大夫劉豫。
豫，阜城人，世為農，至豫始舉進士，仕至殿中侍御史、河北西路提刑，後掛冠去，避亂真州。靖康末，落職，致仕；召還，道梗不能赴。及是中書侍郎張愨與豫有河北職司之舊，力薦於朝，除知濟南府。時山東盜起，豫欲易江南一郡，而執政厭其頻數，皆拒之，豫怏怏而去。
是日，金人破鄭州，通判州事、直秘閣趙伯振率兵巷戰，為流矢中，墜馬，金剖其腹而殺之。後贈朝請大夫，官其二子。
癸卯，金人破濰州。
時右副元帥宗輔引兵下山東，而京東無帥，士大夫亦皆避地。朝議大夫周中，世居濰州，獨不肯去，率家人乘城拒守。中弟辛，家最富，盡散其財以享戰士。城破，中闔門百口皆死，守臣韓浩亦遇害。浩，琦孫也。
宗輔又破青州，知監淄縣、承議郎陸有常率民兵拒守，死於陳；知益都縣張侃、知千乘縣丞丁興宗亦死。後贈有常朝散郎，錄其家三人；贈侃、興宗二官，官一子。
宗弼至千乘縣，市民率士軍、射土、保甲及濱州潰兵葛進等擊敗之，金人棄青、濰去。
洛索自長安分兵攻延安府，會鄜延經略使王庶在鄜州寓治。於是金破府東城，權府事劉選率軍民據西城以守。
甲辰，直秘閣、知壽春府康允之奏丁進解圍。帝謂輔臣曰：「此郡守得人之效也。卿等六人，宜廣詢人才，若人得二人，則列郡便有十餘守稱職。然須參議，不可徇私。」張愨曰：「崔祐甫嘗謂『非親非舊，安敢與官！』今日當問所除當否耳。」尋遷允之直龍圖閣。
時進既受閤門宣贊舍人、京城外巡之命，遂引所部屯京城，往參留守宗澤。將士疑其非真，主管侍衛步軍司公事呂勍等請以甲士陰衛，澤曰：「正當披心待之，雖木石可使感動，況人乎！」及進至，澤拊勞甚至，待之如故吏，進等感服。翼日，請澤詣其壁，澤許之不疑，進益懷感畏。後其黨有謀亂者，進自擒殺之。
初，進既受招，其所刺良民有復還鄉里者，允之請刺填諸軍闕額，帝許之。
初，大臣有薦瀘州草澤彭知一者，有康濟略，隱居鳳翔，得旨，令津發赴行在所。既入潮，乃以所燒金及藥術為獻。乙巳，帝劄付三省曰：「朕不忍燒假物以誤後人，其遣還之，仍毀其燒金之具。」
丁未，詔諭流民、潰兵之為盜賊者，釋其罪。
北京留守兼河北東路制置使杜充奏磁、洺解圍，詔尚書省榜諭。遂以右監門衛大將軍、貴州團練使、權知洺州士珸為洺州防禦使。
東京留守宗澤復奉表請帝還京師。澤至是凡十二奏矣。
辛亥，詔曰：「近緣臣僚論列，乞以崇寧以來無狀之人編為一籍，已降指揮，候諫官、御史具到，令三省、樞密院參酌施行。念才行難於兼全，一眚不可終廢，當宏大度，咸俾圖新。除參酌到罪惡深重不可復用人外，並許隨材選任；如顯有績效，可以補前行之失者，因事奏陳，特與湔洗，仍許擢用。」
是日，兩浙制置使王淵，招賊張遇降之。
遇自金山寺進屯揚子橋，眾號二萬。會淵還行在，自將數百騎入其寨招之。遇見淵器械精明，惶懼迎拜。淵曰：「汝等賴我來晚，故得降，不然，已無遺類矣。」淵奏以遇為閤門宣贊舍人。守臣錢伯言乃得還其府。
遇猶縱兵四劫，扈從者危懼。戶部侍郎兼知揚州呂頤浩，帶禦器械、御營使司前軍統制韓世忠，聯騎造其壘，曉以逆順禍福，執其謀主劉彥，磔於揚子橋，縛小校二十九人，送淵戮之，餘黨怖而釋甲。得其軍萬人，隸世忠。
壬子，金人焚鄧州。
初，帝既用李綱議營南陽，於是截留四川輕賚綱及聚芻粟甚眾，城破，悉為金有。金又需百工伎藝人及民間金幣，如根括京城之法，凡再旬乃盡。至是將退師，使人諭城中富民，令獻犀象金銀以謝不死。城中人既出，尼楚赫諭之曰：「大金欲留兵十萬屯於鄧州，爾當供當粟。」眾曰：「鄧州多水，非屯兵之地。」 尼楚赫曰：「爾等既已投拜，皆大金之民矣。今引兵而去，後有它盜，若何？」眾莫對。尼楚赫傳令竭城北遷，士大夫許調官，緇黃歸寺觀，商賈使居市，農家給田種作。城中傳聞，皆大慟。少頃，金兵四面縱火，盡驅城中人入大寨中，後四日，擁下而去。
是月，太學錄万俟禼為樞密院編修官。禼，陽武人也。
金人破潁昌府，守臣孫默為所殺。
初，劉汲之未死也，檄承事郎裴祖德權通判府事。祖德時丁母擾，默奏起復。會金南侵，默乞退保郾城。既而巡檢趙俊密報祖德，金人不來，祖德以挈家為詞，紿默暫歸陽翟，乃妄申留守司，言默遁去，默大怒，劾於朝，未報。俄金人再侵潁昌，默死，宗澤乃假祖德直秘閣、知潁昌府。
洛索既得長安，即鼓行而西，進攻鳳翔府，隴右大震。
夏人諜知關陝無備，遂以宥州監軍司檄至延安府，自言：「大金以鄜延割隸本國，須當理索，若敢違拒，當發兵誅討。」鄜延經略使王庶，口占檄詞報曰：「爾貪利之臣，何國蔑有，豈意夏國躬蹈覆轍！比聞金人慾自涇原徑搗興、靈，方切為之寒心，不圖尚欲乘人之急。幕府雖士卒單寡，然類皆節制之師，左支右梧，尚堪一戰。果能辦此，何用多言！」徑檄興中府，因遣諜間其用事臣李遇，夏人竟不出。
二月，乙卯朔，言者請令群臣入對，具所得上語，除機密外，關治體者悉錄付史官。從之。
丙辰，金再侵東京，宗澤遣統制官李景良、閻中立、統領官郭俊民等領兵萬餘趨滑、鄭。遇金兵，大戰，為金所乘，中立死之，俊民降金。景良以無功遁去，澤捕得，謂曰：「勝負兵家之常。不勝而歸，罪猶可怒；私自逃遁，是無主將也！」即斬之。既而金令俊民持書招澤，俊民與金將史某及燕人何祖仲直低八角鎮，都巡檢使丁進與之遇，生獲之。澤謂俊民曰：「汝失利就死，尚為忠義鬼。今乃為金遊說，何面目見人邪！」捽而斬之。謂史某曰：「上屯重兵近甸，我留守也，有死而已，何不以死戰我，而反以兒女語脅我邪？」又斬之。謂祖仲本吾宋人，脅從而來，豈出得已，解縛而縱之。諸將皆服。
戊午，金尼楚赫破唐州，遂縱焚掠，城市一空。
辛酉，刑部尚書周武仲遷吏部尚書兼侍讀，戶部侍郎兼知揚州呂頤造遷戶部尚書，御史中丞王賓遷刑部尚書，仍兼侍講。
時冠盜稍息，而執政大臣偷安朝夕，武仲請對，引《孟子》言：「國家閒暇，及時明其政刑，雖大國必畏之。今不乘時為無窮之計，何以善其後！願詔二府條天下大事與取人才、紓民力、足國用、選將帥、強兵勢、消盜賊之策，講究而力行之。」又言：「今宿將無幾，後來以武略稱者，未見其人。請詔武臣郡守、路都監以上，各舉可為將者。」
會議者言：「三省舊合為一，文書簡徑，事無留滯，乞循舊以宰相帶同平章事。」詔侍從、台諫議。武仲曰：「今敵兵尚熾，軍防兵政，所宜討論者甚多，何暇講求省並條例！莫若且依元豐官制元立吏額及行遣日限，庶無冗員滯事而得省並之實。」翰林學士朱勝非亦言：「唐制，僕射為尚書省長官，奉行兩省詔令而已，今為相職。如復平章事，則三省規制與昔不同，左右丞以下官曹職守以至諸房體統綱目，皆合改易。典故散亡，未易尋繹。儻輔佐得人，官稱異同，似非急務。矧今行朝事無巨細，皆三省、樞密院日再進呈，同稟處分，兵機國政，宰相實已平章矣。請俟休兵日議之。」
甲子，金人攻滑州。東京留守宗澤聞之，謂諸將曰：「滑，衝要必爭之地，失之，則京城危矣。不欲再勞諸將，我當自行。」右武大夫、果州防禦使張捴曰：「願效死。」澤大喜，即以銳卒五千授之。
丁卯，復延康殿學士為端明殿學士，述古殿直學士為樞密直學士，從舊制也。
己巳，張捴至滑州，身率將士與金迎敵，眾且十倍，諸將請少避其鋒，捴曰：「退而偷生，何面目見宗元帥！」鏖戰數合，日暮，敵少卻。澤遣統領官王宣以五千騎往援，未至，捴再戰，死之。後二日，宣至滑州，與金兵大戰於北門，士卒爭奮，敵出不意，退兵河上。宣曰：「敵必夜濟。」收兵不追，半濟而擊之，斬首數百，所傷甚眾。澤即命宣權知滑州，且令載捴喪以歸，為之服緦，厚加賻恤。仍請於上，贈捴拱衛大夫、明州觀察使，錄其家四人。金自是不復圖攻東京矣。
癸酉，尼楚赫破蔡州。
初，金人自唐州北歸，守臣直秘閣閻孝忠聞之，先遣其家往西平，依土豪翟沖以避寇，而自聚軍民守城。金圍之數日，城陷於東南隅，居人自東奔者皆達，其餘皆死。知汝陽縣丞郭贊，朝服罵敵，不肯降，敵執之，贊罵不絕口而死，金人遂焚掠城中而去。孝忠為所執，金人見貌陋而侏儒，不知為守臣，乃令荷擔，孝忠乘間奔西陵。
甲戌，詔曰：「自來以內侍官一員兼鈐轄教坊；朕方日極憂念，屏絕聲樂，近緣內侍官失於檢察，仍帶前項，可減罷，更不差置。」
丙子，金人攻淮寧府。
知府事向子韶率從城守，諭士民曰：「汝等墳墓之國，去此何之！吾與汝當死守之。」時郡有東兵四千人，第三將岳景綬欲棄城率民走行在，子韶不從，景綬引兵迎敵而死。敵晝夜攻城，子韶親擐甲冑，冒矢石，遣其弟子率赴東京留守宗澤乞援。兵未至，城破，子韶率眾巷戰，力屈，為所執。金帥坐城上，欲降之，酌酒於前，左右案令屈膝，子韶直立不動，戟手罵，遂殺之。其弟新知唐州子褒等，與闔門皆遇害，惟一子鴻得存。事聞，贈通議大夫，官其家六人，後諡忠毅。子韶，子諲兄也。
戊寅，責朝議大夫趙子崧單州團練副使、南雄州安置。
初，子崧與御營統制辛道宗有隙，道宗得子崧靖康末檄文上之，詔監察御史鄭置獄京口，究治得情。帝震怒，然不欲暴其罪，乃坐子崧前棄鎮江，責官安置。
庚辰，捧日天武四廂都指揮使、保大軍承宣使，御營使司都統制王淵為向德節度使，以平杭賊功也。
初，武功大夫、和州防禦使馬擴聚兵西山，既為金所執，囚之真定。右副元帥宗望義而赦之，欲授以官，擴辭不受，請給田以養其母。既而又言耕田不即得食，願為酒肆以自活，宗望許之。時武翼大夫趙邦傑，聚忠義鄉兵保慶源五馬山寨，擴因此雜結往來之人，復與山寨通。辛巳，寒食節，擴偽隨大眾送喪，攜親屬十三人奔山寨。先是皇弟倍王榛既亡去，更稱梁氏子，為人摘茶，擴等陰迎以歸，遂奉榛總制諸山寨，兩河遺民聞風回應，願受旗榜者甚眾。
壬午，詔募河南、北、淮南土人有民籍者為振華軍，以六萬人為額；即不足，聽募兩河流移之眾，毋得過三分；皆於左鬢刺「某州振華」四字。
洛索既破同州，系橋以為歸路，西下陝、華、隴、秦諸州。秦鳳經略使李復生降，陝右大擾。
鄜延經略使王庶，檄召河南、北豪傑，共起義兵擊敵，遠近回應，旬日間，以公狀自達姓名者，孟迪、種潛、張勉、張漸、白保、李進、李彥仙等，兵各以萬數。勝捷卒張宗自稱觀察使，亦起兵於南山下。彥仙時為石壕尉，陝府既下，彥仙獨不去。民知彥仙在，稍稍至，彥仙因以軍法部勒之，於是月中破敵五十餘壁。
三月，辛卯，金人破中山府。
時城中糧絕，人皆贏困，不能執兵。城破，金見居人瘦瘠，歎而憐之，兵校千餘人皆不殺。中山自靖康末受圍，至是三年乃破。
甲午，詔經筵讀《資治通鑒》，以司馬光配饗哲宗廟庭。
時帝初御經筵，侍講王賓講《論語》首篇，至「孝弟為仁之本」，因以二聖、母后為言，帝感動涕泣。侍讀朱勝非嘗奏：「陛下每稱司馬光，度聖意有 『恨不同時』之歎。陛下亦知光之所以得名者乎？蓋神宗皇帝有以成就之也。熙寧間，王安石創行新法，光每事以為非是，神宗獨優容，乃更遷擢。其居西洛也，時勞問不絕，書成，除資政殿學士，於是四方稱美，遂以司馬相公呼之。至元祐中，但舉行當時之言耳。若方其爭論新法之際，便行竄黜，謂之立異好勝，謂之沽譽買直，謂之非上所建立，謂之不能體國，謂之不遵稟處分，言章交攻，命令切責，亦不能成其美矣。」帝首肯者久之。
己亥，東京留守宗澤復上疏乞車駕還京。時澤招撫河南群盜及四方義士，合百餘萬，糧支半年，故復有是請。帝遣中使賚詔撫諭。
庚子，河南統制官翟進復入西京。
先是金都統洛索兵至，既得秦州，隴右大震。熙河經略使張深，厲軍民為城守計，遣兵馬都監劉惟輔將三千人騎禦之。自千秋潰歸之餘，兵籍失八九，僅有惟輔一軍可用。金前軍諭鞏州，距熙才百里，惟輔留軍熟羊城，以千一百騎夜趨新店。金兵自入陝西，所過城邑輒下，未嘗有迎敵者，故恃勝不虞。黎明，軍進，短兵相接，殺傷大當。會惟輔舞槊刺其先鋒將哈番墮馬死，敵為奪氣。惟輔，涇州人也。
深聞洛索退，更檄隴石都護張嚴往追之。時帝命御營右翼軍統制韓世忠為京西等路捉殺盜賊，將所部及張遇軍萬人赴西京。金左副元帥宗翰聞張嚴東出，自河南西入關，遷西京之民於河北，盡焚西京而去。由是進得以其眾自山寨復入西京。東京留守宗澤言於朝，即以進為閤門宣贊舍人、知河南府，充京西北路安撫制置使。
宗翰留宗弼屯河間府，左監軍完顏希尹、右都監耶律伊都屯河南白馬寺，以待世忠之至，且與進相持。既而張深以功升端明殿學士。
是月，石壕尉李彥仙復陝州。
初，彥仙既集兵，會金人用陝降者守陝，使招集散亡。彥仙陰納士數百，至是乘虛趨陝南郭，夜，潛師自河薄東北陬，因所納士以入。金兵敗，棄陝去。
吏行文書，請州印章，彥仙曰：「吾以尉守此，第用吾印，吾敢佩太守印章邪！」事聞，即以彥仙知陝州兼安撫司事。
彥仙以信義治陝，不營豪發之私，與其下同甘苦，由是人多歸之。邵興在神稷山，聞彥仙得陝州，乃以其眾來歸，願受節制。彥仙辟興統領河北忠義軍馬，屯三門。
信王榛倡義舉兵，遣使聞於朝。
夏，四月，甲寅朔，磁州統制官趙世隆以所部詣宗澤降。
世隆本磁州書佐，澤在磁，以為中軍將。澤既去磁，以州事付兵馬鈐轄李侃。金人圍磁州急，有禁兵，有民兵，民兵甚眾，禁兵恐其勢盛，將校郭進乃作亂。世隆與進謀，遂殺侃，以通判趙子節權州事。至是世隆與其弟世興將三千人歸澤，將士頗疑之，澤曰：「世隆吾一校耳，必無它，有所訴也。」
乙卯，世隆入拜，澤面詰之，世隆辭服。澤笑曰：「河北陷沒，而吾宋法令上下之間亦陷沒邪？」命引出斬之。時眾兵露刃於庭，世興佩刀侍側，左右皆懼。澤徐語世興曰：「汝兄犯法當誅，汝能奮志立功，足以雪恥。」世興感泣。會滑州報金騎留屯城下，澤謂世興曰：「試為吾取滑州。」世興忻然受命。
丙辰，詔：「文臣從官至牧守，武臣管軍至遙郡，各薦所知二人；置為二籍，一留禁中，一付三省、樞密院，遇監司、帥守、將官、鈐轄有闕，於所舉人內擢用之；犯贓連坐。罪廢及法不當得之人，皆毋得舉。」用議者請也。
戊午，趙世興至滑州，掩敵不備，急攻之，斬首數百，得州以歸。宗澤復厚賜之。
時有降寇趙海者，屯板橋，塹路以阻行者。管軍閭勍芻者八人過其壘，海怒而臠之，覘事者以告。澤召之，海以甲士五百自衛而人。澤方對客，海具伏，即械之系獄。客曰：「彼甲士甚眾，姑徐之。」澤笑謂其次將曰：「領眾還營。」明日，誅海於市。聞者股慄。
統制官楊進屯城南。王善者有眾二千餘，皆山東遊手之人，先進來降，屯城北，二人氣不相下，一日，各率所部千餘，相拒於天津橋，都人頗恐。澤以片紙諭之曰：「為國之心，固如是邪？當戰陳立功時，勝負自見。」二人相視，慚沮而退。
時故遼舊部人日有歸中國者，間有捕獲。宗澤選契丹漢兒引坐側，推誠與語，諭以期奮忠義，共滅金人以刷君父之恥，即給資糧遣之。且賜以公憑，俟官軍渡河以為信驗，人令持數百本去。又為榜文，散示陷沒州縣；及為公據付中國被掠在北之人。因驛疏以聞。
庚申，帝諭大臣曰：「故事，端午罷講筵，至中秋開。朕方孜孜講史，若經筵暫輟，則有疑無質，徒費日力，朕欲勿罷，可乎？」大臣皆稱善。乃詔勿罷。
時帝在宮中，內侍有言：「講讀官某人，敷陳甚善，臣今擬獎諭詔書以進。」帝曰：「此當出自朕意。若降詔書，自有學士，爾等小臣，豈宜如此！是後不許妄言！」
乙丑，帝諭輔臣曰：「朕每退朝，押班以下奏事，亦正衣冠，再坐而聽，未嘗與之款昵。又性不喜與婦人久處，多坐殿旁小閤，筆硯外不設長物，靜思軍國大事，或閱疏章。宮人有來奏事者，亦出閤子處分畢而後入，每日如是。」帝恭己勤政如此。
丙寅，京西北路制置使翟進襲金人於河南，敗績。
時御營左翼統制官韓世忠至西京，會進及大名府路都總管司統領官孟世寧、京城都巡檢使丁進與金戰。進夜襲右監軍完顏希尹營，金兵先知，反為所敗。進又導世忠與金戰於文家寺，會丁進失期，而統領官、閤門宣贊舍人陳思恭以後軍先退，金乘勝追擊，至永安後澗，世忠被矢知棘，其將張遇以所部救之，乃力戰得免。思恭，執中曾孫也。世忠還東京，詰先退者，一軍皆斬左右趾以徇。於是世忠與丁進不和，軍士相擊無虛日。世忠慮有變，遂收餘兵數千人南歸，希尹復入西京。
時隴右都護張嚴追洛索及鳳翔境上，嚴銳意擊敵，而熙河兵馬都監劉惟輔不欲聽嚴節制，乃自別道由吳山出寶雞。嚴傭大兵，乃金人於五里坡，洛索知之，伏兵坡下。嚴與涇原統制官曲端期而不至，徑前遇伏，戰不利，嚴死之，惟輔自石鼻寨遁歸。
先是端治兵涇原，招流民潰卒，所過人供糧秸，道不拾遺。至是端屯軍麻務鎮，聞嚴死，金遊騎攻涇原，遣第十三副將、秉義郎吳玠據清谿嶺逆拒之。將戰，其牙兵三百餘人皆潰，玠率餘兵奮擊，大破之，金兵乃去。端，鎮戎人；玠，隴幹人也。
左副元帥宗翰聞嚴死，自平陸渡河歸雲中。左監軍完顏希尹、右都監耶律伊都聞宗翰渡河，亦棄西京去，留萬戶察罕瑪勒戍河陽。
言者論：「近日帥守之棄城者，習以成風。如鄧雍之於荊南，何志同之於潁昌，趙子崧之於鎮江，皆擁兵先遁，今則安居薄責而未正其罪。如康允之之於壽春，陳彥文之於九江，以數千之疲旅，捍十萬之強寇，而允之止遷一職，彥文才復舊官，議者惑焉。願詔有司，條具靖康以來，凡棄城逃遁者某人，保城力守者某人，書其功罪，著其賞罰，庶幾守土之臣有以勸懲。」詔諸路監司，限半月條具以聞。
金人攻洺州。
初，防禦使士珸既引兵入城，金圍之甚密，栽鹿角，治濠塹，欲以持久困之，軍民終不降。至是金侵京西、陝右，河朔內虛，守者稍怠。眾以糧盡不可守，乃擁士珸自白家灘往大名府，金人遂入城。自靖康後，兩河州郡，外無救援，內絕糧儲，悉為金所取，惟中山、慶源、保、莫、祁、洺、冀、磁相持，久而始破。
戊辰，工部侍郎兼侍講楊時，以老疾求去，章四上，既而除龍圖閣直學士、提舉杭州洞霄宮。
甲戌，徽猷閣待制、知濠州連南夫，「請令諸路州縣於近城十里內，開鑿陂湖以備灌溉，使春夏秋三時嘗有水澤，則良民有豐年之望，敵騎有還濘之苦；方冬水涸，即令耕犁磽確，則敵騎又有曆塊之患。其自來不系種稻地分，即乞令依仿雄州，開鑿塘濼，亦有菱芡蓮藕魚蝦之利，可以及民。仍免一年租賦，以為人工之費。」詔諸州相度。後不行。
初，鴻臚寺丞趙子砥從北遷至燕山，久之，欲遁歸，乃結歸朝官忠翊郎朱寶國、承信郎王孝安至中京，得上皇宸翰。是日，子砥發燕山。
以皇弟檢校太傅慶陽、昭化軍節度使信王榛為河外兵馬都元帥。
初，馬擴自五馬山以麾下五百人渡河，至東京見宗澤，至是始赴行在，從者不滿百人。擴既見，出榛奏事。黃潛善等皆疑非真，帝識其字，即有是命。擴遷拱衛大夫、利州觀察使、樞密副都承旨、元帥府馬步軍都總管。擴將行，上奏，略曰：「臣疏遠小人，陛下斷以不疑，付以閫外之事。願鑒前世之成敗，明當世之嫌疑，俾臣得效愚，畢意攻取。今王師大舉，機會神速，軍期文字，不可少緩。若依常制下都堂等處，然後以達天聽，則事涉疑似；或欲規避者，定逡巡藏匿，不以進呈。望令專置一司，不限夤夜，畫時通進。」又言：「自唐以來，用中貴人監軍，奪權掣肘，每致敗事。伏望聖斷，罷差中貴監軍及選給器械。」凡四事，帝皆從之，又許擴過河，得便宜從事。時潛善與汪伯彥終以為疑，乃以烏合之兵付擴，且密授朝旨，使譏察之，擴行，復令聽諸路帥臣節制。擴知事變，遂以其軍屯於大名。
五月，甲申朔，宗澤再上表請乞還京。會尚書右丞許景衡建請渡江，宰相黃潛善持不可。時既得信王榛奏，或有言榛有渡河入京城之謀，乙酉，下詔還京。遂罷景衡為資政殿學士、提舉杭州洞霄宮。景衡之執政也，凡有大政事，必請間極論榻前。黃潛善、汪伯彥惡其異己，每排抑之。至是因下詔還京而有此命。
丙戌，詔：「後舉科場，講元祐詩賦、經術兼收之制。」中書省請「習詩賦舉人不兼經義，習經義人止習一經，解試、省試，並計數各取，通定高下。 」禮部侍郎王綯請前降舉人兼習律義、《孫子》義等指揮勿行，從之。自紹聖後，舉人不習詞賦者近四十年。綯在後省，嘗為帝言：「經義當用古注，不專取王氏說。」帝以為然。至是申明行下。
秘書省正字馮楫獻書於黃潛善曰：「伏睹昨晚出黃榜詔，欲擇日還闕，東來從衛官吏士，無不欣喜，西北尤以近鄉，倍極踴躍。以楫計之，闕未可還。萬一駕到東京，而金人秋後再來，不知吾兵何以當之？吾兵或不可當而復為避地計，今蔡、汴兩河已漸湮塞，其或被其斷絕水道，雖避地亦不能，此不得不慮也。假如今日，駐蹕維揚為得策，倘主上堅欲以馬上治之，不許遷徙，但當留兵將及宰執中諳練邊事運籌帷幄之人，從駕居此，專務講武，以為戰守之備。其餘宗廟、百官，盡令過江，於建康置司。至於財用百物，除留贍軍費用外，亦盡藏之建康府庫，庶幾緩急遇敵，可戰則戰，可守則守，度不可戰守，而欲動則動，亦易行而無牽制之累。」楫，遂寧人也。
戊子，翰林學士朱勝非守尚書右丞。
辛卯，陝西、京東諸路及東京、北京留守並奏金人分道渡河，詔遣御營左軍統制韓世忠、主管侍衛步軍司公事閭勍率所部迎敵，命宗澤遣本司統制官楊進等援之。
先是澤聞河北都統制王彥聚兵太行山，即以彥為武功大夫、忠州防禦使，制置兩河軍事。彥所部勇士萬數，以其面刺八字，故號「八字軍」。彥方繕甲治兵，約日大舉，欲趨太原。澤亦與諸將議六月起師，且結諸路山水寨民兵約日進發，上奏曰：「臣自留守京師，夙夜匪懈，經畫軍旅。近據諸路探報，敵勢窮蹙，可以進兵。臣欲乘此暑月，遣王彥等自滑州渡河，取懷、衛、浚、相等處，遣王再興等自鄭州直護西京陵寢，遣馬擴等自大名取洺、趙、真定，楊進、王善、丁進、李貴等諸頭領各以所領兵分路並進。既過河，則山寨忠義之民相應者不啻百萬，契丹漢兒亦必同心抵禦金人。事才有緒，臣乞朝廷遣使聲言立契丹天祚之後，講尋舊好。且興滅繼絕，是王政所先，以歸天下心也；況使金人駭聞，自相攜貳邪？仍乞遣知幾博辯之士，西使夏，東使高麗，喻以禍福。兩國素蒙我宋厚恩，必出助兵，同加掃蕩。若然，則二聖有回鑾之期，兩河可以安貼，陛下中興之功，遠過周宣之世矣。願陛下早降回鑾之詔，以系天下之心。臣當躬冒矢石，為諸將先。」疏入，黃潛善等忌澤成功，從中沮之。澤歎曰：「吾志不得伸矣！」因憂鬱成疾。
澤尹京畿，歲修城池，治樓櫓，不擾而辦，屢出師以挫敵鋒。其抗疏請帝還京。凡二十餘上，言極切至。潛善與汪伯彥等雖嫉之深，竟不能易其任。
甲午，曲赦河北、陝西、京東諸路。
初，陝西制置使錢蓋聞金人破長安，檄集英殿修撰、鄜延經略王庶，兼節制環慶、涇原兵拒敵。既而義兵大起，金人東還，庶以金人重載，可尾襲取勝，移文兩路，各大舉協力更戰。而環慶經略使王似，涇原經略使席貢，自以先進望高，不欲受其節度，遂具文以報，而實不出兵。
金遊騎上清谿，既為涇原裨將吳玠所扼，至咸陽，望渭河南義兵滿野，不得渡，遂循渭而東。其右軍入鄜延，攻康定，圍龍坊，庶急遣將斷河橋，又令將官劉延亮屯神水峽，斷其歸路，金人遂去。於是洛索盤礴於馮翊、河中，扼新河橋以通往來，人情大恐。
涇原統制官曲端，乘敵退，復下秦州，而鳳翔、長安皆為義兵收復。會經制司統領官劉希亮自鳳翔歸端，端斬之。端雅不欲屬庶，及聞孟迪、李彥仙等受事鄜延，皆不樂，遂揭榜稱金人已過河歸國，農務不可失時，乃盡散渭河以南義兵。庶不斂兵保險，猶以書約似、貢，欲逼金人渡河，至於再三。似不應，貢許出兵四萬，亦遷延不行。
時鄜延人以秋深必被兵，多避地者，道出環慶，吏兵民皆惡其驚徙，所在掠其財而殺之，閭里蕭條矣。
乙未，詔：「蘇軾追復端明殿學士，盡還合得恩數。」時軾孫司農寺丞符，以軾政和中復職未盡，訴於朝，乃有是命。
戊戌，河北制置使王彥，以八字軍渡河。
時宗澤以彥孤軍無援，不可獨進，乃以書延彥計事。彥遂合諸寨兵萬餘人，以是日濟河。後五日，彥至京師。澤大喜，諭以京師國家根本，宜宿兵近甸，遂命其軍屯滑州之沙店。
壬寅，中書侍郎兼御營副使、提舉措置戶部財用張愨卒。
愨立朝諤諤，無所顧避。時黃潛善當國，專務壅蔽，自汪伯彥而下，皆不敢少忤其意。惟愨事必力爭，雖言不行而不少屈。秉政未逾歲遽歿，士民皆痛惜之。帝以愨河朔人，無家可歸，常賻外賜田十頃，第一區。後諡忠穆。
癸卯，通問使王倫始渡河，遂與其副朱弁至雲中，見左副元帥宗翰計事。金留不遣。時進武校尉朱勣從弁行，宗翰賜以所掠內人，勣陽受之，逃去。宗翰怒，追而殺之。
甲辰，洛索破絳州，權知州事趙某率軍民巷戰，凡六日。
乙巳，資政殿學士、提舉杭州洞霄宮許景衡卒。
景衡罷政而歸，至瓜州，得曷疾，及京口，疾甚，端坐自語曰：「陛下宜近端人正士，以二聖，蒼生為念。」遂逝，年五十七。後諡忠簡。
庚戌，增天下役錢以為新法弓手之費。
初，汪伯彥既建請，乃以免役寬剩、廂禁軍闕額、裁減曹掾等錢供其庸直。至是所增遍於東南諸路，遂詔不受庸者人給田三十畝，馬軍增三之一。議者恐費不給，乃請官戶役錢勿復減半，而民役錢概增三分，從之，故有是詔。
詔：「自今見任官有涉疑異志者，如徑行殺戮，事雖有實，亦坐擅殺官吏之罪。即妄殺平人以為奸細者，眾軍法。」自軍興，所在奸民殺官吏、害良善者甚眾，朝廷恐其生事，至是下詔條約之。

