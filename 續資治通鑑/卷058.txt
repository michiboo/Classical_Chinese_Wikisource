
夏，四月，戊辰，詔：「諸路提點刑獄朝臣、使臣，並帶兼提舉河渠公事。」從判都水監吳中復請也。
壬申，端明殿學士、戶部侍郎李淑卒，贈尚書右丞。淑詳練朝廷典故，凡有沿革，帝必諮訪。然喜傾詖，故屢為言者所斥，訖不得志，抑鬱以死。
初，著作佐郎何鬲，以皇嗣未立，疏請訪唐、周苗裔，備二王后。禮院議：「唐世數已遠；周室子孫，宜授官爵，專奉廟享。」癸酉，詔有司取柴氏譜系，推最長一人奉周祀。於是封周世宗後柴訁永為崇義公，與河南府、鄭州合入差遣，給公田十頃，專管句陵廟。
丙子，以天章閣待制何郯同知通進銀台司兼門下封駁事。時封駁職久廢，郯上言：「本朝設此司，實代給事中之職；乞准王曾、王嗣宗故事，凡有詔敕，並由銀台司。」從之。
癸未，司徒致仕陳執中卒。帝幸其第臨奠，贈太師兼侍中。禮官韓維議其諡曰：「皇祐之末，天子以後宮之喪，問所以葬祭之禮，執中為上相，不能考正儀典，如治喪皇儀，非嬪御之禮；追冊位號，與宮闈有嫌；建廟用樂，逾祖宗舊制。閨門之內，禮分不明。謹案《諡法》：『寵祿光大曰榮。不勤成名曰靈。』請諡曰榮靈。」判太常寺孫抃等請諡恭，判尚書考功楊南仲覆議，請益恭襄。詔諡曰恭。維累疏論列，以為「責難於君謂之恭，臣之議執中，正以其不恭。」因乞罷禮官，不報。既而帝又為執中篆其墓碑曰「褒忠」。
己丑，後宮董氏生皇第九女，旋晉董氏為貴人。
壬辰，御崇政殿，錄繫囚，雜犯死罪以下遞降一等，徒以下釋之。知制誥劉敞言：「疏決在京繫囚，雖恩出一時，然在外群情，皆雲聖意以皇女生，故施慶澤，恐非令典。去年閏月，已曾減降，尚未半年，復行此恩。傳稱民之多幸，則於國不幸，一歲再赦，好人暗啞，前世論之詳矣。雖成事不說，臣願朝廷戒之。又聞多作金銀、犀象、玉石、琥珀、玳瑁、檀香等錢及鑄金銀為花果，賜予臣下，自宰相、台諫，皆受此賜。無益之費，無名之賞，無甚於此，非所以軌物訓儉也。望陛下深執恭儉以答天貺，不宜行姑息之恩，出浮沉之費，以墮儉德。」
五月，戊戌，詔曰：「君臣同德，而過設禁防，非朕意也。舊制，臣僚不許詣執政，嘗所薦舉不得為御史，其悉除之。」始用包拯議也。
庚子，詔：「入內內侍省內臣員多，權罷進養子入內。」用吳及議也。
度支判官、祠部員外郎王安石累除館職，並辭不受，中書門下具以聞。壬子，詔令直集賢院。安石上章辭，至八九，猶累辭，乃拜。
遣官經界河北牧地，餘募民種藝。
樞密使、禮部侍郎田況，暴中風瘖，十上章求去，丙辰，罷為尚書右丞、觀文殿學士、翰林侍讀學士、提舉景靈宮。
戊午，後宮周氏生皇第十女。初，董氏及周氏有娠，內外皆冀生皇子，內侍省多具金帛器皿雜物備賜予，又修潛龍宮。潛龍宮者，真宗為府尹時廨舍也。皆生皇女，其賜予之數，猶數倍於兗國公主出降時。
六月，甲子，遼主如納葛濼。
自溫成之歿，後宮得幸者凡十人，謂之十閤，周氏、董氏、溫成之妹皆與焉。周、董以生皇女進秩，諸閤皆求遷改，詔中書出敕誥；中書以其無名，覆奏罷之。求者不已，乃皆以手詔授焉。溫成之妹獨固辭不受。同知諫院范師道上疏曰：「禮以制情，義以奪愛，常人之所難，惟明哲之主然後能之。竊聞諸閤女禦以周、董育公主，御寶白答刂並為才人，不自中書出誥，而掖廷覬覦遷拜者甚多。周、董之遷可矣，女禦何名而遷乎？夫寵倖太過，則瀆慢之心生，恩澤不節，則無厭之怨起，禦之不可不以其道也。且用度太煩，須索太廣，一才人之俸，月直中戶百家之賦，歲時賜予不在焉。況誥命之出，不自有司，豈盛時之事邪？恐斜封墨敕，復見於今日矣！」
戊辰，光祿卿、直秘閣、同判宗正寺趙良規言：「國家乘百年之運，崇七世之靈，追孝不為不嚴，奉先不為不至，然而祭祀之秩舉，間以公卿而攝行，雖神主有合食之名，而太祖虛東向之位。伏請講求定儀，為一代不刊之典。」下太常禮院議，又詔待制以上及台諫官同議。禮部尚書王舉正等議曰：「大袷之祭，所以合昭穆，辨尊卑，必以受命之祖居東向之位。本朝太祖實為受命之君，然僖祖以降，四廟在上，故每遇大袷，止列昭穆而虛東向。魏、晉以來，亦用此禮。今親享之盛，謂宜如舊為便。」從之。
己巳，宰臣富弼等請加尊號曰「大仁至治」，詔不許。
故事，每三歲，躬行大禮畢，輒受尊號，自康定以來罷之，至是執政復舉故事以請。知諫院范師道言：「比災異數出而崇尚虛文，非所以答天戒。」知制誥劉敞言：「尊號非古也，陛下不受徽號已二十年，奈何一旦增虛名而損實德！」帝曰：「朕意亦謂當如此。」弼等表五上，卒不許。
以太子中允王陶、大理評事趙彥若、國子博士傅卞、於潛縣令孫洙並為館閣編校書籍官。館閣編校書籍自此始。
丁丑，詔：「諸路轉運司使，凡鄰路鄰州災傷而輒閉糴者，以違制坐之。」從諫官吳及言也。
戊寅，月食幾盡。己卯，放宮人二百一十四人。
己丑，遼以南院樞密使蕭阿蘇為北府宰相，以樞密副使耶律伊遜為南院樞密使，以特裡袞劄拉為遼興軍節度使，以魯王色嘉努為武定軍節度使，以東京留守吳主持布為西京留守。
秋，七月，丙申，以太子中允王陶為監察御史裡行。初，詔中丞韓絳舉御史，而限以資任，屢舉不應格。於是絳請舉裡行，以陶為之，詔可。陶辭不受，詔強之，乃就職。
丁酉，遼以烏庫德寽勒詳袞瑪嚕為左伊勒希巴。
甲辰，貶觀文殿學士、禮部侍郎、知壽州孫沔為檢校工部尚書、甯國節度副使。初，台諫交論沔淫縱不法事，令使者案之得實，故貶。
丙午，出後宮彭城縣君劉氏於洞真宮，為法正虛妙大師，賜名道一。後又坐罪削髮為妙法院尼。初，劉氏在掖廷，通請謁為奸，御史中丞韓絳密以聞，帝曰：「非卿言，朕不知此。」後數日，有是命。劉氏及黃氏，在十閤中尤驕恣，於是並黃氏皆出之。
丁未，放宮女二百三十六人。
甲寅，以校書郎致仕孔日攵為國子監直講，揚州進士孫侔為試校書郎、本州州學教授，皆以近臣薦其行義也。兩人卒辭不受。
有御營卒桑達等數十人，酗酒鬥呼，指斥乘輿，有司不之覺。皇城使以旨捕送開封府推鞫，案成，棄達市。
糾察刑獄劉敞，移府問所以不經審訊之由，府報曰：「近例，凡聖旨，中書門下、樞密院所鞫獄，皆不慮問。」敞曰：「此豈可行邪！」遂奏請自今一準定格。樞密使以開封府有例，不復論可否進呈報，敞爭之曰：「先帝仁聖欽恤，以京師刑獄最繁，故建糾察一司，澄審真偽。今乃曲忤聖旨，中書門下、樞密院所鞫公事，不復審察，未見所以尊朝廷，審刑罰，而適足啟府縣弛慢，獄吏侮，罪人銜冤不得告訴之弊。又，舊法不許用例破條，今於刑獄至重，而廢條用例，此臣所不諭也。」帝乃以敞章下開封，令著為令。
帝始欲於景靈宮建郭皇后影殿，禮官言其不可，遂寢之。既而翰林侍講學士楊安國請建影殿於洪福院，禮官言：「影殿非古，若謂郭皇后本無大過，今既牽復位號，則宜賜諡冊，祔於後廟，以正典禮。」
八月，甲戌，知制誥劉敞言：「伏聞禮官倡議，欲祔郭氏於廟，臣竊惑之。昔《春秋》之義：『夫人不薨於寢，不赴於同，不反哭於廟，則不言夫人，不稱小君。』徒以禮不足，故名號闕然。然則名與禮非同物也，名號存而禮不足，因不敢正其稱，況敢正其儀者乎！郭后之廢，雖雲無大罪，然亦既廢矣，及其追復也，許其號而不許其禮，且二十餘年，一旦欲以嫡後之儀致之於廟，然則郭后之殂也，為薨於寢乎，赴於同乎，反哭於廟乎，群臣百姓亦嘗以母之義為之齊衰乎？恐其未安於《春秋》也。《春秋》，夫人於彼三者一不備則不正，其稱郭氏，於三者無一焉，而欲正其禮，恐未安於義也。『禘於太廟，用致夫人，』蓋謂致者，不宜致也，不宜致者，以其不薨於寢，不祔於姑也。古者不二嫡，則萬世之後，宗廟之禮，豈臣子所當擅輕重哉！謹案景祐詔書，本不許郭氏祔廟，義已決矣，無為復紛紜以亂大禮。議者或謂既復其號，不得不異其禮；譬猶大臣坐非辜而貶者，苟明其非辜，則復用之，豈得遂不使為大臣！夫臣之與妻，其義雖均，然逐臣可以復歸，放妻不可復合，臣眾而妻一也。故《春秋》公孫嬰齊卒於貍脤，君曰：『吾固許之反為大夫。』此逐臣可以復歸也。杞伯來逆叔姬之喪以歸。夫元逆出妻之喪而為之者，此放妻不可復合也。今追祔郭氏，得無近於此乎？乞令諸儒博議，以求折衷於禮。」詔下學士院詳定。
乙亥，御崇政殿，策試應才識兼茂明於體用科明州觀察推官陳舜俞、賢良方正直言極諫旌德縣尉錢藻、汪輔之。舜俞、藻所對策併入第四等，授舜俞著作佐郎、簽署忠正軍節度判官事，藻試校書郎、無為軍判官。輔之亦入等，監察御史裡行沈起言其無行，罷之。輔之躁忿，因以書誚讓富弼曰：「公為宰相，但奉行台諫風旨而已。」弼不能答。舜俞，烏程人；藻，鏐五世孫也。
庚辰，詔學士院趣上郭皇后祔廟議。先是禮官祥符張洞駁劉敞議曰：「郭氏正位中宮，無大過惡，陛下閔其偶失謙恭，旋復位號。位號既復，則諡冊、祔廟，安得並停！況引《春秋》『禘於太廟，用致夫人』之例，據《左氏》，則哀薑之惡所不忍道，考《二傳》之說，復有非嫡之辭。以此證本廟之事，恐非其當。若曰『不薨於寢，不赴於同，不祔於姑』，則郭后之歿不得其所，責當歸於朝廷，死者何罪？儻以杞伯來逆叔姬之喪質之，譏其既棄而復逆，則天子之後，萬方兆姓之母，非有極惡，又可棄之乎？既追復曰皇后，可絕其祭享乎？議者欲用後漢、東晉故事，或祭於陵寢，或築宮於外。稽考二史，皆稱曰母后，況之於今，亦未見其合也。惟唐創立別廟，遇禘祫則奉以入享，於義為允。」敞復奏曰：「臣前奏最要切者，以為人君無二嫡，恐萬世之後禮分不明也。洞既不以此為辯，若不幸朝廷過聽之，是雖自以能訐上起廢為功，而猶且陰逼母后，妄瀆禮典，臣以為非臣子之義。乞並下臣章，令兩制詳議。」洞復疏難敞說。其後學士院卒不上議。
癸未，賜殿中丞致仕龍昌期五品服，絹百匹。昌期，陵州人，上所著書百餘卷，詔下兩制看詳，兩制言：「昌期詭誕穿鑿，指周公為大奸，不可以訓。乞令益州毀棄所刻版本。」昌期年幾九十，詣闕自辯。文彥博少從昌期學，因力薦之。故有是賜。翰林學士歐陽修、知制誥劉敞等劾昌期異端害道，當伏少正卯之誅，不宜推獎。同知通進銀台司兼門下封駁事何郯亦封還詔書，乃追奪昌期所賜，遣歸。
先是禮官張洞，韓維言：「國朝每遇禘祫，奉別廟四後之主，合食大廟。據《唐·郊祀志》載禘祫祝文，自獻祖至肅宗凡十一帝，所配皆一後，其間惟睿宗二後，蓋昭成，明皇之母也。《續曲台禮》有別廟皇后合食之文，蓋未有本室，遇祫享即祔於祖姑之下，所以大順中以三太后配列禘祭。博士商盈孫以誤認《曲台禮》意，當時不能改正，議者譏其非禮。臣等伏思每室既有定配，則餘後於禮不當升祔，遂從別廟之祭，而禘祫之日復來參列，與《郊祀志》、《曲台禮》相戾。今親行盛禮，義當革正，其皇后廟，伏請依奉慈廟例遣官致祭。」詔待制以上議。
翰林學士承旨孫抃、學士胡宿、侍讀學士李昭述、侍講學士向傳式、知制誥劉敞、王疇、天章閣待制何郯等議曰：「《春秋傳》曰：『大祫者何？合祭也。』未毀廟之主，皆升合良於太祖。是以國朝事宗廟百有餘年，至祫之日，別廟後主皆升合食，遵用以為典制，非無據也。大中祥符五年，已曾定議，於時禮官著酌中之論，而先帝有恭依之詔。且行之已久，祝嘏宗史既守以為常，一旦輕議損益，恐神靈不安，亦未必當先帝意也。宗廟之禮，至尊至重，苟未能盡祖宗之意，則莫若守其舊禮。臣等以謂如其故便。」翰林學士歐陽修、吳奎、樞密直學士陳旭、包拯、權御史中丞韓絳、知制誥范鎮、天章閣待制錢象先、唐介、盧士宗議曰：「 古者宗廟之制，皆一帝一後，後世有以子貴者，始著並祔之文，其不當祔者，則又有別廟之祭。本廟禘祫，乃以別廟之後列於配後之下，非惟於古無文，於今為不可者，又有四焉：淑德皇后，太宗之元配也，列於元德之下，章懷皇后，真宗之元配也，列於章懿之下，其位序先後不倫，一也。升祔之後，統以帝樂，別廟諸後，則以本室樂章自隨，二也。升祔之後，同牢而祭，牲器祝冊亦統於帝，別廟諸後乃從專享，三也。升祔之後，聯席而坐，別廟諸後，位乃相絕，四也。章獻、章懿在奉慈廟，每遇禘祫，本廟致享，最為得禮。若四後各祭於其廟，則其尊自申而於禮無失。議者以為行之已久，重於改作，則是失禮之舉無復是正也。臣等請從禮官議。 」久之，不能決。
劉敞又獨上奏言：「群臣不務推原《春秋》之法，而獨引後儒疑似之說，欲擯隔四後，使永不得合食，臣竊恨之。夫宗廟之禮，神靈之位，豈可使數有後悔哉！」
丁亥，詔：「孝惠、孝章、淑德、章懷皇后祫享且依舊，須大禮畢別加討論。」
自郭諮均稅之法罷，論者謂朝廷徒恤一時之勞而失經遠之慮。至皇祐，中天下墾田視景德增四十一萬七千餘頃，而歲入九穀乃減七十一萬八千餘石，蓋田賦不均，其弊如此。其後田京知滄州均無棣田，蔡挺知博州均聊城、高唐田，歲增賦穀帛之類，而滄州之民不以為便，詔諭如舊。是日，復遣職方員外郎孫琳、都宮員外郎林之純、屯田員外郎席汝言、虞部員外郎李鳳、秘書丞高本分往諸路均田。本獨以為田稅之制，其廢已久，不可復均，才均數郡田而止。
九月，甲午，以權發遣度支判官、太常博士澶淵張田知蘄州。田初為廣信軍通判，夏辣與楊懷敏建議增廣信等七州軍塘水，詔田聚議，田獨曰：「塘水不足以禦邊，而壞民良田，浸人塚墓，非便。」奏疏極言之，坐徙通判均州，又責監郢州稅；久之，復通判冀州。中官張宗禮迎遼使過郡，使酒自恣，郡將畏憚不敢發，田發之。詔置獄，配宗禮西京灑掃班。三司使包拯薦田攝其屬，執政難之。田乃貽富弼書，數其過失五事曰：「公負天下重望數十年，今為元宰，而舉措如此，甚可惜也。」拯由是得請。田因建議：「郊賚非古也，軍賞或不可遽廢，願自執政以下小損之。」章五上。諫官唐介劾田「內挾奸心，外誇敢言，陰附宗室宦官，不敢裁減，而刻剝其餘，使國家虧恩傷體，乞加貶黜！」故有是命。
丙午，詔：「帶閤門祗候使臣、內殿崇班以上，太子率府率及正刺史以上，遭父母喪及嫡子孫承重者，並聽解官行服；其元系軍班出職及見管軍若路分部署、鈐轄、都監、極邊知州、軍、縣、城、寨主、都監、同巡檢，並給假百日，追起之；供奉官以下仍舊制；願行服者聽。宗室解官給全俸。」先是判三班院韓縝言：「今武臣遭父母喪不解官行服，非通制。」下臺諫官詳定，而具為令。
戊申，提點廣南西路刑獄李師中言：「知邕州蕭注欲伐交趾，知宜州張師正欲取安化軍，恐遠人聞之不自安，請戒注等毋得生事。」從之。注在邕州久，陰以利啖廣源諸蠻，密繕兵甲，乃奏曰：「交趾外奉朝供，中包禍心，臣今盡得其腹心，周知要害之地，此時不取，它日為患不細，願得馳至闕下，面陳方略。 」論者以注為國生事，不省。
甲寅，以戶部郎中張瓖同判太常寺兼禮儀使事。瓖再上疏乞毀溫成廟，皆不報。
史館修撰歐陽修言：「史書宜藏之有司。往時李淑以本朝正史進入禁中而焚其草，今史院但守空司而已。乞詔龍圖閣別寫一本下編修院，備檢閱故事。」從之。
丙辰，降禮部郎中、分司南京呂溱為兵部員外郎，以前責尚輕也。初，陝西用兵，朝廷多假借邊帥，及孫沔與溱相繼得罪，自是守帥之權益微。
詔：「享景靈宮、太廟習儀，自今並於尚書省。」
先是集賢校理邵必言：「《周官》小宗伯之職，凡王之會同、甸役、禱祠，肄儀為位。鄭氏《注》云：『若今時肄儀司徒府。』今習宮廟儀而啟室登殿，拜則小挹，奠則虛爵，樂舉柷吾攵，舞備行綴，慢褻神靈，莫斯為甚。宜移尚書省，以比漢司徒府。」從之。
冬，十月，壬戌朔，遼主如南京，祭興宗於嘉寧殿。
甲子，百官赴尚書省習儀。尚書省門庭迫狹，僕馬壅塞，自宰相親王以下，至日映不能出。
壬申，朝享景靈宮。癸酉，大祫於太廟，大赦。以益州為成都府，并州為太原府。始，中書進擬赦書條目極多，專務惠澤及民，既宣赦畢，咸稱前後赦恩未嘗如此也。
韓琦之在太原也，乞復并州為節鎮。翰林學士胡宿以為：「商為宋星，參為晉星，國家受命始於商丘，又京師當宋分野，而並為晉地；參商，仇讎之星；今欲崇晉，非國之利也。自宋興，並最後服，太宗削之，不使列於鎮幾八十年，宜如舊制。」帝是宿議。及琦秉政，因祫享赦書，卒復之，宿又以為言，不報。
戊寅，文武百官並以祫享赦書加恩。始，百官致齋朝堂，翰林侍讀學士、尚書左丞李昭述，暴得疾，輿歸，遺醫診視，存問甚厚。甲申卒，贈禮部尚書，諡恪。方李氏居城北崇慶裡，凡七世不異爨，士大夫多推之。至昭述，稍封殖，與從子不相中，家法頗衰。
十一月，乙未，命天章閣待制兼侍講錢象先、盧士宗、右司諫吳及定奪該恩敘雪人。自後每降赦，即命官定奪，事蓋始此。
己亥，以河南處士邵壅為將作監主簿；本府以遺逸薦，故有是命。後再命為潁州團練推官，皆辭疾不起。
庚子，汝南郡王允讓薨。王性至孝，母楚國太夫人感寒疾，方盛暑猶處密室，欲鑿牖為明，恐匠氏弗謹，以斤劚驚夫人，因自撤牖，始庀工。及喪，過自哀毀。帝親臨奠，賻白金三千兩，王伏泣曰：「親喪受重賜，是子終不能以己力辦喪而負誠孝也。」固辭。葬日，徒跣攀柩行十餘里。帝聞，亟詔就乘，再三，始奉詔。王始病，帝憂見於色，敕醫診療，日問疾增損。既臨奠，詔特屏桃{艸祓}滌，以示親厚，賻恤加等，罷朝五日，贈太尉、中書令，追封濮王，諡安懿。王天資渾厚，內仁而外莊，雖左右未嘗見喜慍之色，為大宗正二十年，宗族懷其恩而畏其嚴重。
是月，賜果州草澤何群號安逸處士，益州草澤章譽號沖退處士，以轉運使言其有行義也。群，西充人，嘗遊太學，石介語諸生曰：「群日思為仁義而已，不知饑寒之切己也。」嘗上書請復鄉里舉選而罷詩賦，兩制詘其議，遂歸，不復舉進士。譽，雙流人，長於《易》、《太玄》，嘗以薦授本州教授，辭不拜。
遼禁民私獵。
十二月，壬戌朔，遼以北院林牙瑪陸為右伊勒希巴。參知政事吳湛以弟洵冒入仕籍，削籍為民。
初，右諫議大夫周湛知襄州。襄人不用陶瓦，率為竹屋，歲久，侵據官道，簷廡相逼，故火數為害。湛至，度其所侵，悉毀撤之，自是無火患。然豪姓不便，提點刑獄李穆奏湛所毀撤民屋，老幼失業，乞特行責降，或令致仕。詔轉運司察實。甲子，徙湛知相州。右司諫吳及言湛不宜被責，穆聽讒言為權豪報怨。明年，六月，湛卒於相州。
己卯，觀文殿學士兼翰林侍讀學士王舉正為太子少傅，致仕。宰相富弼，自祫享禮成，以母老累章求退，帝不許，仍斷來章。弼又上答刂子，一留中，一封還。又稱疾臥家，帝遣中使召出之，乃復視事。
知制誥劉敞言：「伏見故事，諸讓官者，或一讓，或再讓，或三讓，皆有品秩。頃來士大夫每有除命，不問高下，例輒累讓，雖有出於至誠，恬於勢利者，然亦已逾典制。若習俗逐巧，流風稍敝，必且挾偽采名，要上迷眾，更以此為進取之捷徑，奔競之秘策，甚可惡也。臣言似迂而慮實遠，望賜裁察！」時士大夫稍矜虛名，每得官輒讓，或四五讓以至七八，天子常優容之。下至布衣陳烈等，初除官亦讓，賜之粟帛亦讓，故敞有此疏。
是歲，遼放進士梁援等一百一十五人。
春，正月，辛卯朔，白虹貫日。
己亥，錄劉繼元後。
乙卯，省御書院並翰林圖畫待詔以下額外所增員。
是月，鑿二股河。自李仲昌貶，河事久無議者。河北都轉運使韓贄言：「四界首，古大河所經，宜浚二投渠，分河流入金赤河，可以紓決溢之患。」朝廷如其策，役三千人，幾月而成。未幾，又並五股河浚之。
有大星墜西南，光燭地，有聲如雷，占者曰天狗。同知諫院范師道言：「天狗所下為破軍殺將，宜擇將帥，訓練士卒。」詔天下預為備禦。
二月，壬戌，錄繫囚。
丙寅，禮部貢院請增江、浙、福建、川、廣諸州軍解額凡一百三十五人，從之。
戊辰，乙太常丞、監察御史裡行王陶為右正言，諫院供職。
帝自服丹藥，寡於言語，群臣奏事，頷之而已。陶言：「王者之言，群臣皆稟受以施於天下者也。今政事無小大，皆決於中書、樞密，陛下一無所可否，豈為人主之道哉！」又言：「皇嗣未立，宜擇宗子昭釋同者育之。」以同列志趨不合，數請監靈仙觀，不許。
三月，壬辰，詔禮部貢舉。
癸巳，觀文殿大學士、刑部尚書劉沆卒，贈左僕射兼侍中。知制誥張瑰草詞詆沆，其子館閣校勘瑾訴於朝，帝為改命詞臣。其家不敢請諡。帝又為作挽辭，且篆其墓碑曰：「思賢」。沆性豪率，少儀矩；然任數，善刺取權近過失，陰持之，故雖以高科仕，其進用多由此。
乙未，歲星晝見。
戊戌，詔流內銓：「自今歸明人年二十五以上聽注官。」
丙午，詔：「廣南東、西路攝官處，皆荒遠炎瘴之地，而月俸不足以自給，其月增錢千五百。」
初，御史中丞韓絳言：「諸路災傷，朝廷雖行賑恤，而監司親民官未盡究心，致民之流徙者眾。」壬子，下詔訓敕。
甲寅，詔登州改配沙門寨罪人三十二人於諸州牢誠。
自詔馳茶禁，論者復言不便，知制誥劉敞、翰林學士歐陽修頗論其事。敞疏云：「朝廷變更茶法，由東南來者更言不便。大要謂先時百姓之摘山者，受錢於官，而今也顧使之納錢於官，受納之間，利害百倍。先時百姓冒法販茶者被罰耳，今悉均賦於民，賦不時入，刑亦及之，是良民代冒法者受罪，子子孫孫未見其已。先時大商富賈為國貿遷，而州郡收其稅，今大商富賈不行，則稅額不登，且乏國用。望朝廷因臣言，求便國惠民之策。」修疏云：「臣聞議者謂茶之新法既行，而民無私販之罪，歲省刑人甚多，此一利也。然而為害者五焉：民舊納茶稅，今變租錢，一害也。小商所販至少，大商絕不通行，二害也。茶稅不登，頓虧國用，三害也，往時官茶容民入糴，故茶多而賤；今民自買賣，須用真茶，真茶不多，其價遂貴，四害也。河北和糴，實要見錢，不惟商旅得錢艱於移用，兼自京師歲歲輦錢於河北，理必不能，五害也。一利不足以補五害，乞除前令，許人獻說，詳定精當，庶不失祖宗舊制。」不聽。
遼主如鴛鴦濼。
夏，四月，庚申，權同判尚書刑部李綖言：「刑部一歲中，殺父母、叔伯、兄弟之妻，殺夫、殺妻、殺妻之父母，凡百四十；劫盜九百七十。夫風俗之薄，無甚於骨肉相殘；衣食之窮，莫急於盜賊。今犯法者眾，豈刑罰不足以止奸，而教化未能導其為善歟？願令刑部類天下所斷大辟罪，歲上朝廷，以助觀省。」從之。
己卯，命度支判官、祠部員外郎、直集賢院王安石同修起居注。安石以入館才數月，館中先進甚多，不當超處其右，固辭。
程戡與宋癢不合，數爭議帝前，台諫以為言，帝不悅。殿中侍御史呂誨復論戡結貴幸，癸未，乃罷戡為翰林學士承旨兼侍讀學士，以禮部侍郎、知制誥孫抃為樞密副使。
甲申，降右司諫、秘閣校理吳及為工部員外郎、知廬州；太常博士、監察御史裡行沈起落裡行，通判越州。
初，諫官陳旭建議裁節班行補授之法，下兩制台諫官集議。已定稿，及與起輒增註：「興國軍磁湖鐵冶仍舊與班行。」主磁湖鐵冶者，大姓程淑良也。翰林學士胡宿等劾及等職在台諫，而為程氏經營，占錮恩澤，乞詔問其狀。及等引伏，故並黜之。
丙戌，命權三司使包拯、右諫議大夫呂居簡、戶部副使吳中復同詳定均稅。
五月，戊子朔，京師民疫，選醫給藥。
遼監修國史耶律白請編遼主所制詩賦，命白為序。遼主好吟詠，其後知制誥耶律良又編御製詩文曰《清寧集》。遼主命良詩為《嘉會集》，親制序賜之。
己丑，京師地震。
西上閤門使、英州刺史郭諮獻所造拒馬車。諮嘗知潞州，言懷、保二郡旁山，可以植稻，定武、唐河抵瀛、莫間，可興水田。又作鹿角車、陷馬槍，請廣獨轅弩於它道。詔諮置弩。
諮又言：「頃因北使得觀幽燕，方不及三百里，無十萬人一年之費，若以術制之，使舉不得利，居無以給，不逾數年，必棄幽州而遁。臣慶曆初經畫河北大水，果斷敵疆，乃其術也。臣所創車弩，可以破堅甲，制奔沖，若多設之，助以大水，取幽薊如探囊中物耳！」
會三司議均田租，召還，諮陳均括之法四十條。復上《平燕議》曰：「自瓦橋至古北口，地狹民少；自古北口至中京，屬奚契丹；自中京至慶州，道旁才七百餘家。蓋契丹疆土雖廣，人馬至少，儻或南牧，必率高麗、渤海、達達、黑水、女真、室韋等國會戰，其來既遠，其糧匱乏。臣聞以近待遠，以佚待勞，以飽待饑，用兵之善計。又聞得敵自至者勝，先據便地者佚。以臣所見，請舉慶曆之策，合眾河於塘泊北界以限戎馬，然後以景德故事，頓兵自守。步卒二十萬，騎卒三萬，強壯三萬，歲計糧餉百八十三萬六千斛，及旁河郡邑可由水運以給保州應援。以拒馬車三千，陷馬槍千五百，獨轅弩三萬，分選五將，臣可以備其一，來則戰，去則勿追。幽州糧儲既少，屬國兵不可久留，不半年間，當遁沙漠，則進兵斷古北口、塞松亭關，傳檄幽薊，燕南自定。」帝壯其言，詔置獨轅弩二萬。尋命諮同提舉在京諸司庫務及揀內軍器庫兵仗，下南北作坊，以完軍器。
貴人董氏生皇第十一女，庚寅，進位美人，固辭：乞贈父官一級，如其請。
甲午，觀文殿大學士、戶部侍郎龐籍為太子太保，致仕。籍自定州召還，既入見，詣中書省求致仕，執政曰：「公康寧如是，上意方厚，奈何堅求欲去？」籍曰：「若待筋力不支，人主厭棄然後去，豈得為知足哉？」遂歸臣於家。前後凡七上表，乃許之，仍詔籍出入如二府儀。
丁酉，詔三司置寬恤民力司。
己亥，以潁州進士常秩為試將作監主簿、本州州學教授，翰林學士胡宿等言其文行稱於鄉里故也。秩，臨汝人，嘗舉進士不中，退居二十餘年，尤長於《春秋》，斥孫復所學為不近人情，著《講解》數十篇。
己酉，以王安石為三司度支判官。
遼主駐納葛濼。
乙卯，錄系辦，降罪一等，徒以下釋之。

