
冬，十月，甲寅朔，金以御前管句契丹文字李德固為參知政事。
丙寅，金主封叔宗強為紀王，宗敏為邢王，太宗子和魯布等十三人皆為王。
金自晉王宗翰歿後，太師宗磐日益跋扈，嘗與太傅宗幹爭論於金主前，即上表求退。完顏勖曰：「陛下富於春秋，而大臣不協，恐非國家之福。」金主因兩解之。宗磐愈驕恣，又嘗於金主前拔刀向宗幹，都點檢蕭仲恭呵止之。己巳，金主始禁親王以下佩刀入宮。
辛未，金定封國制。
癸酉，金以東京留守宗雋為尚書左丞相兼侍中，封陳王。宗雋入朝，與宗磐深相結。
甲戌，特進、尚書左僕射、同中書門下平章兼樞密使趙鼎罷，為檢校少傅、奉國節度使、兩浙東路安撫制置大使兼知紹興府。
時秦檜黨侍御史蕭振等，屢以浮言使鼎自去，鼎猶未深覺，其客敕令所刪定官方疇以書勸之曰：「見幾而作，《大易》格言；當斷不斷，古人深戒。」鼎乃引疾乞免。殿中侍御史張戒上疏乞留鼎，否則置之經筵。時檜力勸屈己議和，鼎持不可，繇是卒罷。
鼎入辭，從容奏曰：「臣昨罷相半年，蒙恩召還，已見宸衷所向與鄉來稍異。臣今再辭之後，人必有以孝悌之說脅制陛下矣。臣謂凡人中無所主而聽易惑，故進言者得乘其隙而惑之。陛下聖質英邁，見天下是非善惡，謂宜議論一定，不復二三；然臣甫去國，已稍更改。如修史本出聖意，非群臣敢建言，而未幾復罷，此為可惜。臣竊觀陛下未嘗容心，特既命為相，不復重違其意，故議論取捨之間，有不得已而從者。如此，乃宰相政事，非陛下政事也。」
鼎行，檜奏乞同執政往餞。樞密副使王庶謂鼎曰：「公欲去，早為庶言。」鼎曰：「去就在樞密，鼎豈敢與！」檜至，鼎一揖而去，自是檜益憾之。
丁丑，京東、淮東宣撫處置使韓世忠乞赴行在奏事。
先是徽猷閣直學士王倫既與烏陵阿思謀至金廷，金主復遣簽書宣徽院事蕭哲等為江南詔諭使，使來計事。世忠聞之，上疏曰：「金人遣使前來，有詔諭之名，事勢頗大。深思敵情，繼發重兵壓境，逼脅陛下別致禮數。今當熟計，不可輕易許諾。其終不過舉兵決戰，但以兵勢最重去處，臣請當之。」因乞赴行在奏事，馳驛以聞，上不許。
戊寅，樞密副使王庶言：「間者金使之來，大臣僉議，或和或戰，所主不同。臣忠憤所激，輒爾妄發，不量彼己之勢，不察時事之宜，屢奏封章，力請謝絕，專圖恢復。謂敵情不可以仁恩馴服，王倫之往，必致稽滯。今聞奏報，已還近境，和議可決。臣謀不逮遠，智不通方，伏望速賜降黜。或以適補執政闕員，未便斥去，乞即特降處分，遇有和議文字，許免簽書，庶逃前後反復，有失立朝之節。」己卯，詔不許。
十一月，甲申，翰林學士承旨孫近參知政事。
丙戌，權尚書禮部侍郎兼侍講張九成罷。
初，趙鼎之未去也，九成謂鼎曰：「金失信數矣，盟墨未幹，以無名之師掩我不備。今實厭兵，而張虛聲以撼中國。彼誠能從吾所言十事，則與之和，當使權在朝廷可也。」
鼎既免，檜謂九成曰：「且同檜成此事，如何？」九成曰：「事宜所可，九成胡為異議！特不可輕易以苟安耳。」它日，與呂本中同見秦檜，檜曰：「 大抵立朝須優遊委曲，乃能有濟。」九成曰：「未有枉己而能正人。」檜為之變色。九成從容言於帝曰：「敵情多詐，議者不究異日之害，而欲姑息以求安，不可不察。」會檜聞九成在經筵講書，因及西漢災異事，大惡之。九成入見，面奏曰：「外議以臣為趙鼎之黨，雖臣亦疑之。」帝問其故，九成曰：「臣每造鼎，見其議論無滯，不覺坐久，則人言臣為鼎黨無足怪。」既而九成再章求去，帝命以次對出守。檜必欲廢置之，除秘閣修撰、提舉江州太平觀。
丁亥，詔：「榮州防禦使、知閤門事藍公佐接伴大金人使過境，俟接伴官、右司員外郎范同等到日交割。」
是日，京東、淮東宣撫處置使韓世忠復言：「恐金人詔諭之後，遣使往來不絕，其如禮物以至供饋賜予，蠹耗國用，財計闕乏，贍國不給，則經所謂『不戰而屈人之兵』。望宣諭大臣，委曲講議，貴在得中，以全國體。」
丙申，徽猷閣直學士、提舉醴泉觀王倫至行在。倫引疾乞在外宮觀，不許，仍令赴內殿奏事。
庚子，參知政事孫近兼權同知樞密院事，以樞密副使王庶累章求去故也。
庶奏曰：「臣切詳王倫之歸，以為和好可成，故地可復，皇族可歸，上自一人，下逮百執事，皆有喜色。獨臣愚闇，不達事機，早夜以思，揣本齊末，末見其可。臣復有強聒之情，別無它情，止知愛君。和之與否，臣不復論，且以目今金人利害言之，講和為上，遣使次之，用兵為下。何以言之？金人自破大遼及長驅中原，幾十三年矣，所得土地，數倍漢、唐，所得珠玉子女，莫知紀極，地廣而無法以經理，財豐而持勢以相圖。又，老師宿將，死亡殆盡，幼主權分，有患失之慮，此所以講和為上也。金人滅大遼，蕩中原，信使往來，曾無虛日，得志兩國，專用此道。矧自廢豫之後，陰謀敗露，杌隉不安，故重報使人以安反側，兼可以察我之虛實，耗我之資糧，離我之心腹，怠我之兵勢，彼何憚而不為！此所以遣使為便也。金人之兵，內有牽制，外多疑忌，所用之人，非若昔日之勇銳，所簽之軍，非若昔日之強悍；前出後空，或有覆巢之虞，率眾深入，不無倒戈之慮；又，淮上虛荒，地無所掠，大江浩渺，未可易渡，諸將兵勢，不同曩時，所以用兵為下也。今彼所行皆上策，至為得計，吾方信之不疑，墮其術中，惟恐不如所欲。臣不敢效子胥出不祥之言，殺身以立後世之名，於國何補？惟陛下深思之，速斷之，無使後之視今，亦猶今之視昔，天下幸甚！臣蒙陛下過聽，擢置樞庭，言雖忠而不適於時，慮雖深而不明乎變，愚魯自信，滯固不移，臣亦自厭其遲鈍，況它人乎？兼自今冬以來，疾疹交作，精神昏耗，腳膝重膇，若猶貪冒寵榮，不知退避，罪戾之來，所不可逭，陛下雖欲保全，有所不能。伏望矜臣衰備，保臣始終，俾解職事，除臣一在外宮觀差遣，以便醫藥」帝乃許之。
辛丑，詔大臣：「遣使至境，朕以梓宮未還，母后在遠，陵寢宮闕，久稽汛掃，兄弟宗族，未得會聚，南北軍民，十餘年間不得休息，欲屈己求和。在庭侍從、台諫之臣，其詳思所宜，條奏來上。」
寶文閣直學士、知台州梁汝嘉試尚書戶部侍郎。
京東、淮東宣撫處置使韓世忠言：「臣伏讀宸翰，鄰邦許和。臣愚思之，若王倫、藍公佐所議，講和割地，休兵息民，事蹟有實，別無誣同外國誑賺本朝之意，二人之功，雖國家以王爵處之，未為過當。慾望聖慈各令逐人先次供具委無反覆文狀於朝，以為後證。如臣前後累具己見，冒犯天威，日後事成虛文，亦乞將臣重置典憲，以為狂妄之戒。」
先是世忠數上疏，議不當議和。帝賜以手劄曰：「朕勉從人慾，嗣有大器。而梓宮未還，母后在遠，陵寢宮禁，尚爾隔絕，兄弟宗族，未遂會聚，十餘年間，民兵不得休息，早夜念之，何以為心！所以屈己和戎，以圖所欲，賴卿同心，其克有濟。卿其保護來使，無致疏虞。」世忠既受詔，乃復上此奏，詞意剴切，由是秦檜惡之。
甲辰，樞密副使王庶充資政殿學士、知潭州。
庶論金不可和，於道上疏者七，見帝言者六。秦檜方挾金自重以為功，絀其說。庶語檜曰：「公不思東都抗節全趙時，而忘此敵耶？」檜大恨。庶又抗章求去，乃有是命。
中書舍人兼侍講兼學士院句龍如淵試御史中丞。
時秦檜方主和議，力贊屈己之說，以為此事當斷自宸衷，不必謀之在廷。帝將從其請，而外論群起，計雖定而未敢畢行。如淵言於檜曰：「相公為天下大計，而群說橫起，何不擇人為台官，使盡擊去，則相公之事遂矣。」檜大悟，遂擢如淵中丞，人皆駭愕。
侍御史蕭振權尚書工部侍郎。振乞留王庶，故有是命。
丁未，樞密院編修官胡銓上疏曰：「臣謹按王倫本一狎邪小人，市井無賴，頃緣宰相無識，遂舉以使敵。專務詐誕、欺罔天聽，驟得美官，天下之人切齒唾駡。今者無故誘致敵使，以詔諭江南為名，是欲臣妾我也，是欲劉豫我也。劉豫臣事金國，南面稱王，自以為子孫帝王萬世不拔之業，一旦金人改慮，捽而縛之，父子為虜。商鑒不遠，而倫又欲陛下效之。夫天下者，祖宗之天下也；陛下所居之位，祖宗之位也。奈何以祖宗之天下為金人之天下，以祖宗之位為金人籓臣之位乎？且安知異時無厭之求，不如我以無禮如劉豫也！夫三尺童子，至無知也，指仇敵而使之拜，則怫然怒；堂堂大國，相率而拜仇敵，曾無童稚之羞，而陛下忍為之耶？倫之議乃曰：『我一屈膝，則梓宮可還，太后可復，淵聖可歸，中原可得。』嗚呼！自變故以來，主和議者，誰不以此說啖陛下哉？然而卒無一驗，則敵之情偽已可知矣。陛下尚不覺悟，竭民膏血而不恤，忘國大仇而不報，含垢忍恥，舉天下而臣之甘心焉。就令敵決可和，盡如倫議，天下後世謂陛下何如主也？況敵人變詐日出，而倫又以奸邪濟之，則梓宮決不可還，太后決不可復，淵聖決不可歸，中原決不可得；而此膝一屈，不可復伸，國勢淩夷，不可復振，可為慟哭流涕長太息者矣！向者陛下間關海道，危如累卵，當時尚不忍北面臣敵；況今國勢稍張，諸將盡銳，士卒思奮！只如頃者敵勢陸梁，偽豫入寇，固嘗敗之於襄陽，敗之於淮上，敗之於渦口，敗之於淮陰，較之前日蹈海之危，已萬萬矣；倘不得已而用兵，則我豈遽出敵人下哉！今無故而反臣之，欲屈萬乘之尊，下穹廬之拜，三軍之士，不戰而氣已索，此魯仲連所以義不帝秦，非惜夫帝秦之虛名，惜夫天下大勢有所不可也。今內而百官，外而軍民，萬口一談，皆欲食倫之內，謗議洶洶，陛下不聞，正恐一旦變作，禍且不測。臣竊謂不斬王倫，國之存亡未可知也。
「雖然，倫不足道也，秦檜以心腹大臣而亦然。陛下有堯、舜之資，檜不能致陛下如唐、虞，而欲導陛下為石晉。近者禮部侍郎曾開等引古誼以折之，檜乃厲聲責下：『侍郎知故事，我獨不知！』則檜之遂非很愎，已自可見。而乃建白，令台諫侍臣簽議可否，是蓋恐天下議己，而令台諫侍臣共分謗耳。有識之士，皆以為朝無正人，籲，可惜哉！頃者孫近傅會檜議，遂得參知政事。天下望治有如饑渴，而近伴食中書，謾不敢可否一事，檜曰敵可講和，近亦曰可和，檜曰天子當拜，近亦曰當拜。臣嘗至政事堂，三發問而近不答，但曰已令台諫侍從議之矣。嗚呼！參贊大臣，徒取充位如此，有如敵騎長驅，尚能折衝禦侮邪？臣竊謂秦檜、孫近亦可斬也。
「臣備員樞屬，義不與檜等共戴天日，區區之心，願斷三人頭竿之槁街，然後羈留敵使，責以無禮，徐興問罪之師，則三軍之士，不戰而氣自倍。不然，臣有赴東海而死，寧能處小朝廷求活耶！」
戊申，接伴使范同，奏金使遣人議過界，帝曰：「若使百姓免於兵革之苦，得安其生，朕亦何愛一己之屈！」時上下洶洶，上手劄付同，塗中稍生事，當議編置。既而金使蕭哲與其右司侍郎張通古入境，同北向再拜，問金主起居，軍民見者，往往流涕。
辛亥，樞密院編修胡銓昭州編管。
銓之上書也，都人喧騰，數日不定。帝語秦檜曰：「朕本無黃屋心，今橫議若此，據朕本心，惟有養母耳。」於是檜與參知政事孫近言：「臣等比以金使及境，各進愚計，務欲接納適中，可以經久。朝廷之體，貴在縝密，不敢漏言。聞銓上章曆詆，蓋緣臣等識淺望輕，無以取信於人，伏望睿斷早賜誅責，以孚眾聽。」詔答曰：「卿等所陳，初無過論。朕志固定，擇其可行。中外或致於憂疑，道路未詳其本末。至小吏輕詆柄臣，久將自明，何罪之有！」至是乃議責銓。檜批旨曰：「北使及境，朝廷夙夜講究，務欲上下安帖，貴得和議久遠。銓身為樞屬，既有所見，自合就使長建白。乃狂妄上書，語言凶悖，仍多散副本，意在鼓眾劫持朝廷。可追毀出身以來文字，除名勒停，送昭州編管，永不收敘。令臨安府差使臣兵級押發前去，候到，具日月聞奏。仍令學士院降詔，佈告中外，深知朕安民和眾之意。」
時銓妾孕臨月，遂寓湖上僧舍，欲少遲行，而臨安已遣人械送貶所。秘書省正字范如圭，如敕令所刪定官方疇見吏部侍郎晏敦復，為銓求援。敦復曰：「頃嘗言檜奸，諸公不以為然；今方專國，便敢如此。此人得君，何所不為！」敦復即往見守臣徽猷閣待制張澄，語之曰：「銓論宰相，天下共知。祖宗朝言事官被謫，開封府必不如是。」澄愧謝曰：「即追還矣。」
壬子，改銓監廣州都鹽倉。
宜興進士吳師古鋟銓疏於木，監登聞院陳剛中以啟送行。師古坐流袁州，剛中謫知虔州安遠縣。
丙辰，金以康宗以上畫像工畢，奠獻於乾元殿。
張浚在永州，上疏言：「燕、雲之舉，其監不遠。蓋自宣和以來，挾詐反覆，傾我國家，非可結以恩信。借令彼中有故，上下分離，天屬盡歸，河南盡復，我必德其厚賜，謹守信誓，數年之後，人心益懈，士氣漸消。彼或內變既平，指瑕造釁，肆無厭之求，發難從之請，其將何詞以對？顧事理可憂，又有甚於此者。陛下積意兵政，將士漸孚，一旦北面事仇，聽其號令，小大將帥，孰不解體！陛下欲經理河南而有之，臣知其無與赴功而共守者也。」凡五十疏，皆不服。
岳飛在鄂州，上言：「金人不可信，和議不可恃，相臣謀國不臧，恐貽後人譏。」秦檜銜之。
十二月，甲寅，檢校少傅、奉國軍節度使、知紹興府趙鼎充醴泉觀使，免奉朝請，從所請也。
乙卯，左朝奉大夫、主管洪州玉隆觀馮楫守宗正少卿、假徽猷閣待制，為國信計議副使。楫既罷歸，行至鎮江，復召楫入對，除楫故官，與王倫偕見使人議事。
丙辰，詔曰：「朕以眇躬，撫茲艱運，越自初載，痛二帝之蒙塵，故茲累年，每卑辭而遣使。不難屈己，徒以為親，雖悉意於經營，終未得其要領。昨者驚傳諱問，恭請梓宮，彼方以講好而來，此固當度宜而應。朕念陵寢在遠，梓宮未還，傷宗族之流離，哀軍民之重困，深惟所處，務適厥中。既朝慮而夕思，又廣詢而博訪，言或同異，正在兼收，事有從來，固非創議。樞密院編修官胡銓，職在樞機之屬，分乖廉陛之儀，遽上封章，肆為凶悖，初投匭而未出，已謄稿而四傳，導倡陵犯之風，陰懷劫持之計。倘誠心於體國，但合輸忠；惟專意於取名，故茲眩眾。閔其淺慮，告爾多方，勿惑胥動之浮言，庶圖可久之大計。」時秦檜恐言者不已，故請下此詔以戒諭之。
戊午，秦檜以大金使名未正，乞令人與計議，改江南為宋，詔諭為國信，如不受封冊，不遣泛使，皆當先事言之，帝曰：「朕受祖宗二百年基業，為臣民推戴，已逾十年，豈肯受其封冊！兼畫疆之後，兩國各自守境，每事不相關涉，惟正旦、生辰遣使之外，非時不許往來，朕計已定。」
己未，吏部尚書李光參知政事。
秦檜與光初不相知，特以和議初成，將揭榜，欲藉光名以鎮壓耳。帝意亦不欲用光，檜言：「光有人望，若同押榜，浮議自息。」帝乃許之。
癸亥，金新宮成。
乙丑，詔：「紹興府南班不帶遙郡宗室十八員，歲撥上供米五百斛，令同判大宗正事士祇均給之。」以士祇言宗室俸薄者不足於糴故。
庚午，殿中侍御史鄭剛中言：「今日之勢，尤急於邊郡。如楚、泗、通、泰、滁、濠、江、鄂以至荊、襄、關陝之地，不過二十餘郡，願詔大臣，精選二十餘輩，分而布之，使其招徠牧養，朝廷又時遣使按行，無狀者易之，處處得人，則須以持久，增敕賜金之事可行矣。」從之。
甲戌，端明殿學士、提舉萬壽觀韓肖胃以舊職簽書樞密院事。
乙亥，以肖胃為大金奉表報謝使，光山軍承宣使、樞密副都承旨錢愐副之。
丙子，金詔諭使、尚書右司侍郎張通古，明威將軍、簽書宣徽院事蕭哲至行在，言先歸河南地，徐議事。以左僕射府館之。
丁丑，金立貴妃費摩氏為皇后。
詔：「大金遣使前來，止為盡割陝西、河南故地，與我講和，許還梓宮、母、兄、親族，餘無須索。慮士民不知，妄有扇惑，尚書省榜諭。」
台諫官句龍如淵等再詣都堂議國事。秦檜曰：「若王倫商量不聽，則如之何？」如淵曰：「正恐倫未能辦此。亦嘗率易入文字，請相公、參政親見使人與議，庶國事早濟。」李光曰：「此固不可憚；第一至館中遂有如許禮數。」如淵曰：「事固如此。然視人主之屈，則有間矣。」光默然。
遂召國信計議使王倫、副使馮楫至都堂。如淵語倫曰：「公為使人，通兩國之好，凡事當於敵中反覆論定，安有同敵使到此而後議者！」倫泣且曰：「 倫涉萬死一生，往來敵中者數四。今日中丞乃責倫如此！」檜等共解之曰：「中丞無它，亦激公使了取書事耳。」倫曰：「此則不敢不勉。」
戊寅，句龍如淵與李誼入對，帝曰：「士大夫但為身謀，向使在明州時，朕雖百拜，亦不復問矣。」帝辭色俱厲。如淵曰：「今日事勢，與在明州時不同。」誼曰：「此事莫須召三大將來，與之商議，取其穩當乃可？」帝不答，久之曰：「王倫本奉使，至此亦持兩端；秦檜素主此議，今亦求去矣。」
翼日，帝召倫入對，責以取書事。是晚，倫見金使商議，以危言動之；金使張通古度不能強，遂許之。
如淵又言：「講和之事，系國利害，禮文之間，所當商全。其如大議蓋已素定，初不待道塗之言而決也。沈該輕儇俗子，素無循行，近因上書，亦蒙召對。深慮希進之人，迎合聖意，自此妄有陳獻，乘時獵取官職，有紊紀綱，為害不細，望賜寢罷。」先是張燾、晏敦復因論施庭臣、莫將除命，亦言該贓吏，不當由冗散召對，至是遂寢。
己卯，吏部侍郎晏敦復，戶部侍郎李彌遜、染汝嘉，兵部侍郎兼史館修撰兼權吏部尚書張燾，給事中兼直學士院樓炤，中書舍人兼資善堂翊善蘇符，權工部侍郎蕭振，起居舍人薛徽言，同班入對，上奏曰：「臣聞聖人與眾同欲，是以濟事。是故人君施設注措，未有不以從眾而成，違眾而敗者。伏見今日屈己之事，陛下以為可，士大夫不以為可，民庶不以為可，軍士不以為可，如是而求成，臣等竅惑之。仰惟陛下獨以為可者，謂梓宮可歸也，淵聖可還也，母后可復也，宗族、土地可得也。國人不以為可者，謂敵人素多變詐，今特虛文以來，而梓宮未歸，淵聖未還，母后未復，宗族、土地未得，何可遽為卑辱之事！此公論也。以陛下聖孝，固無所不盡，然天下公論，又不可不從。使天誘其衷，敵人悔禍，惟我之從，而梓宮已歸，淵聖已還，母后已復，宗室、土地皆已得之，則兩國通好，經久之禮，尚有可議。豈有但信其虛辭，一未有所得，而遂欲屈膝以從之乎！一屈之後，將舉國以聽之，臣等恐彼之所許，未必可得，而我之為國，日朘月削，遂至不可復支矣。臣等竊聞敵使入境，伴使北向再拜，問敵帥起居；此故事也，然軍民見者，或至流涕。夫人心戴國如此，雖使者一屈猶為之不平，況肯使陛下不顧群議，斷而行之？萬一眾情不勝其忿，而王雲、劉晏之事或見於今日，陛下始有追悔之心，恐已晚矣。傳曰：『眾怒難犯，專欲難成。』合二難以安國，危之道也。臣等職在論思，竊聞輿議，不敢緘默，伏望聖慈俯同眾情，毋遂致屈而緩圖之，不勝幸甚！」帝覽奏，愀然變色曰：「卿言可謂納忠，朕甚喜士大夫盡忠如此。然朕不必至為敵所紿。方且熟議，若決非詐偽，然後可從。如不然，當拘留其人，再遣使審問虛實。」
庚辰，尚書右僕射秦檜見金使於其館，受國書以歸。初，欲行代受書禮，檜未有以處，因問給事中直學士院樓炤，炤舉《書》『高宗諒陰，三年不言』 之語，檜悟，於是帝不出，檜攝塚宰受書。張通古欲索百官備禮以迎，檜乃命三省、樞密院吏朝服乘馬導從。當時以檜首創和議，致虧國體，觀者莫不憤歎。
辛巳，御史中丞句龍如淵言：「今和議已定，遣使歲必再三，使者冠蓋相望於途矣。慾望特詔有司，檢照近年體例，參酌中制，將所得恩例，凡使者在鋪及至界首者，比舊減三分之二；汴京或燕中者減半；直至金國者全給，庶幾久而可行。」
是月，虛恨蠻王曆階犯嘉州忠鎮寨，執寨將茹大猷以歸。
虛恨，乃烏蠻之別種，所居高山之後，夷人以高為虛，以後為恨，故名焉。其地東接馬湖，南抵邛部川，北接中鎮，地方三百里，墟落數十。天禧以前，朝廷歲以酒食犒勞。嘉祐間，始入寇，遂徙寨於陽山江北以避之。紹聖間，乞於嘉州博易，不許。至是遣其從人來忠鎮寨，為漢人所殺，蠻益仇恨。有判官田二三，本新津縣吏也，亡命蠻中，教曆階為邊患，遂舉族入寇，轉掠忠鎮。十二村民殆盡。
鄜延既破，第六將李世輔為金右副元帥宗弼所喜，累遷知同州。及金廢偽齊，世輔乃當其徒王世忠等，潛謀遣使臣白彥忠持書抵川陝宣撫副使吳玠，使出兵外應。是冬，左監軍完顏杲自大同之陝西，見左都監薩巴，議割地事。比過同州，世輔乃佯稱墜馬折臂，伏兵州廨，因稿其從者，醉而悉殺之。遂縛杲上馬，欲挾以南歸。穆昆固雲方索馬於外，聞變，不得入，城已閉，轉至東門，遇哈塔雅率騎三十餘，遂相與斬門而出。世輔與親校崔皋、拓跋忠等數十人自西門出，且戰且前。至五丈原，追騎益眾，世輔謂曰：「迫我急，即殺之矣。」固雲等一進一退以綴之。世輔度眾寡不敵，乃解杲縛，折箭為誓，留之路側。固雲識杲聲，與騎而歸。時洛水溢，世輔無舟，不得渡，金人又會兵斷其歸路，世輔遂奔夏州。其父同州觀察使永奇及其家百餘人，皆為金人所族。金以固雲為安遠大將軍。固雲，洛索子也。
春，正月，壬午朔，詔：「大金已遣使通和，割還故地，應官司行移文字，務存兩國大體，不得輒加詆斥。佈告中外，各令知悉。」
癸未，新除起居郎莫將試司農卿，充伴送使。
乙酉，新監廣州鹽倉胡銓簽書威武軍節度判官廳公事。
丙戌，以金人來和，大赦天下。「應河南新復路分見任文武官，各安職守，並不易置；山寨土豪等，優與推恩；應陝西掌兵官，昨緣撫馭失宜，致有離散，非其本心，今來既已歸還，各仰安職；應進士諸科，曾因劉豫偽命得解者，並與理為舉數；應新復州縣，放免苗稅三年，差徭五年；應兩淮、荊襄、川陝新舊宣撫使及三衙管軍，並特取旨，優異第賞，統兵官等第推恩，內外諸軍並與犒設。張邦昌、劉豫，僭號背國，原其本心，實非得已，其子孫親屬，並令依舊參注，無官者仍許應舉。軍興以來，州縣失守投降之人，不以存亡，並與敘復，子孫依無過人例。靖康圍城偽命及因苗傅、劉正彥名在罪籍，見今拘管編置者，並放逐便；未經敘用者與收敘。紹興八年特奏名進士試入第五等人，並特依下州文學恩例。江、浙諸路今年和預買絹，每匹特免一貫文。江西、湖廣等路見有盜賊嘯聚去處，並許自新，前罪一切不問。」
龍圖閣學士、提舉醴泉觀王倫，賜同進士出身，除端明殿學士、同簽書樞密院事，充迎奉梓宮，奉還兩宮、交割地界使；榮州防禦使、知閤門事藍公佐為宣州觀察使，副之。許歲貢銀絹共五十萬匹兩。倫、公佐及報謝使副韓肖胄、錢忄面，各官其家二人，賜裝錢有差。
戊子，帝謂大臣曰：「祖宗陵寢，久淪異域，今故地既歸，便當遣宗室使相與近臣偕往修奉。」遂命光山軍節度使、開府儀同三司、判大宗正事士祇與兵部侍郎張燾俱行。
宗正少卿馮楫權尚書禮部侍郎。
己丑，詔以黃金一千兩附北使張通古進納兩宮。
時通古與報謝使韓肖胄先行，而京東、淮東宣撫處置使韓世忠伏兵洪澤鎮，詐令為紅巾，俟通古過則劫之，以壞和議。肖胄至揚州，世忠將郝抃密以告直秘閣、淮東轉運副使胡紡白之，肖胄、通古乃自真、和由淮西以去。世忠怒，追抃，欲殺之，抃棄家依岳飛軍中。
庚寅，以金人歸河南地，命官奏告天地宗廟社稷。
少師、萬壽觀使、榮國公劉光世，賜號和眾輔國功臣，進封雍國公；揚武翊運功臣、少保、京東、淮東宣撫處置使韓世忠遷少師；少保、淮西宣撫使張俊，賜安民靜難功臣，遷少傅。自劉光世以下，其所領三鎮節鉞皆如舊，用講和恩也。
壬辰，太尉、武勝、定國軍節度使、湖北、京西宣撫使岳飛，保平、靜難軍節度使、川陝宣撫副使吳玠，並開府儀同三司；殿前都虞候、保成軍節度、主管殿前司公事楊沂中為太尉、殿前副都指揮使、主管都指揮使公事。飛上表有云：「唾手燕、雲，終欲復仇而報國；誓心天地，尚令稽首以稱籓。」又言：「今日之事，可憂而不可賀，勿宜論功行賞，取笑敵人。」秦檜惡之，遂成讎隙。吳玠在熙州，其幕客請為賀表，玠曰：「玠等不能宣國威靈，亦可愧矣，但當待罪稱謝可也。」
癸巳，詔建皇太后宮室於大內，以舊承慶院為之。
龍神衛四廂都指揮使、江州觀察使、權主管侍衛馬軍司公事解潛，以論事不合求罷；為建甯軍承宣使、福建路馬步軍副都總管。
甲午，金人所命知宿州趙榮以城來歸。榮不俟割地，首先納款，由是金人怒之。
是日，金右副元帥沈王宗弼始以割地詔下宿州。金主詔河南吏民，略曰：「頃立齊豫以守南服，累年於茲。天其意者不忍遽泯宋氏社稷，猶留康邸在江之南，以安吾南北之赤子也。倘能偃兵息民，我國家豈貪尺寸之地，而不為惠安元元之計乎！所以去冬特廢劉豫，今自河之南，復以賜宋氏。爾等處爾舊土，還爾世主，我國家之恩亦已洪矣。爾能各安其心，無忘我上國之大惠，雖有巨河之隔，猶吾民也。其官吏等，已有誓約，不許輒行廢置，各守厥官，以事爾主，無貽悔吝。 」又命官吏軍民，願歸山東、河北者聽。
丁酉，詔：「淵聖皇帝宮殿，令臨安府計度修建。」
戊戌，以王倫為東京留守兼權開封府尹，郭仲荀為太尉、東京副留守兼節制軍馬。
金以左丞相宗雋為太保，領三省事，進封兗國王，復以興中尹完顏希尹為尚書左丞相兼侍中。
己巳，劉光世為陝西宣撫使，吳玠為四川宣撫使，內陝西路階、成等州，聽玠節制如舊，命內侍齎告以賜。帝因光世除命，諭輔臣曰：「河南新復，境土所命守臣，專在拊循遺民，勸課農桑，各使因其地以食，因其人以守，不可移東南之財力，虛內以事外也。」
丙午，徽宗大祥，帝衰服，御几筵殿，易白羅袍，行祭奠之禮，前後不視事十日。宰臣率百官進名奉慰。
熙河經略使慕容洧叛。
洧在熙河十餘年，驍勇得眾，屢為邊患。及金人歸陝西地，洧歎曰：「吾何面目見朝廷！」棄熙河去，居西夏、青唐兩界之間，有眾數千。洧又寇環州，經略使趙彬追及，與戰，涇原經略使張中彥率兵援之，洧敗走，其眾多降。
二月，癸丑，京城副留守郭仲荀乞兵與糧，帝曰：「朕今日和議，蓋欲消兵，使百姓安業。留司豈容多兵！但得二三千人彈壓侵略足矣。至於錢糧，亦只據所入課利，養贍官兵。它日置榷場，不患無錢，豈可虛內而事外邪！朕見前朝開邊，如陝西、燕山，曾不得尺帛斗米，而府藏已耗竭矣，此可為戒。」遂命淮西宣撫使遣統領官、右武大夫、文州防禦使鄭堪，武略大夫唐朴，以本部兵千人從仲荀之任。
丁巳，郭仲荀遷太尉，充東京同留守。
徽猷閣待制劉岑試尚書刑部侍郎。
大理寺少卿周聿權尚書刑部侍郎，仍充陝西宣諭使。
戊午，殿中侍御史曾統試左諫議大夫。
己未，尚書右僕射秦檜上徽宗皇帝陵名曰永固。
觀文殿大學士、提舉洞霄宮李綱知潭州，觀文殿大學士、提舉臨安府洞霄宮朱勝非知湖州，觀文殿學士、提舉洞霄宮汪伯彥知宣州，提舉洞霄宮張浚知福州，建甯軍承宣使、新福建路馬步軍副都總管解潛知邵州。
左承事郎陳最言：「河南之民，自金人蹂踐以來，習於戰鬥，且懲前日之殺戮，欲保鄉井，全骨肉。至如依險山寨之民，其備禦之計，可謂詳矣。適丁此時，因其部分，申以府兵之法，使自為守，民必樂從。」詔東京同留守郭仲荀措置。仲荀請以近城閒田募弓箭手，從之。
壬戌，新知福州張浚，復資政殿大學士、充福建路安撫大使，兼知福州。
開州團練使劉錡落階官，為龍神衛西廂都指揮使。錡統所部自鎮江還朝，遂代解潛權主管侍衛軍馬司公事。
己巳，翰林學士樓炤兼侍讀、權尚書工部侍郎。
壬申，檢校少傅、奉國軍節度使、醴泉觀使趙鼎知泉州。鼎寓居會稽，秦檜猶忌其逼，乃以遠郡處之。
是日，金主如天開殿。
三月，丙戌、徽猷閣直學士知漳州廖剛試御史中丞。
戊子，尚書吏部侍郎晏敦復，戶部侍郎梁汝嘉，皆進權本部尚書；尚書兵部侍郎兼侍講兼資善堂翊善吳表臣，移禮部侍郎；權工部侍郎兼侍講蕭振，移兵部侍郎；徽猷閣待制、知臨安府張誠試工部侍郎。
甲午，命參知政事孫近撰皇太后冊文，參知政事李光書冊兼篆寶，寶用金，冊以瑉石。
乙未，少保、鎮南軍節度使、醴泉觀使、成國公呂頤浩乞歸台州養疾，許之。
丙申，東京留守王倫始交地界。
先是趙榮既納款，知壽州王威者亦以城來歸。及倫至東京，見金右副元帥沈王宗弼，首問榮、威，且責赦文載割河南事，不歸德於金。倫一面改定，謂元降赦文非真，乃已。接伴使烏陵阿思謀至館，亦以榮、威為問，必欲得之。至是倫始交地界畢，京城父老官吏送宗弼至北效，宗弼坐壇上，酌酒為別，應交割州軍官物，十分留二分，餘八分赴河北送納。宗弼由沙店渡河之祁州，金遂移行台於大名。
初，金以宗輔子褒為三路都統，知歸德府，秋毫無擾，甚得人心。及割地而歸，褒悉遣其吏士先行，最後乃出，即下釣橋，極為肅靜。
丁酉，徽宗禫祭，帝詣別殿行禮。
己亥，以久雨，放臨安府內外公私僦舍錢三日。自是雨雪則如之。
詔分河南為三路，京畿路治東京，河南府路治西京，應天府路治南京，以帥臣兼留守，三路各置漕臣一員兼提刑。
初，河南鎮撫使翟興既死，其將李興隆於劉豫，豫用為鄜延路兵馬鈐轄，移河南。至是以興為武翼大夫、閤門宣贊舍人，職如故。
豫之僭也，有鬱臻者，以吏職出身，獻屯田之議，豫大喜，行其策，且謂人曰：「前朝以虛譽用人，惟尚科舉，至宣、靖間，誤國者皆進士及第之人。我則不然，惟才是用，不問門閥。」乃以臻為秉義郎、閤門祗候，充白波輦運。及繳還河南，召臻赴行在，泰檜見而不之禮，既而曰：「劉豫國祚不永者，蓋由用此輩而不用士人也。」臻恨之。
辛丑，翰林學士兼侍讀樓炤為端明殿學士、簽書樞密院事。
癸卯，升衡州茶陵縣為軍，以知縣兼軍使。
丙午，金命百官詳定儀制。
先是金制多襲遼舊。宗憲曰：「方今奄有遼、宋，當遠引前古，因時制宜，成一代之法，何乃近取遼人制度哉！」左丞相希尹曰：「爾意甚與我合。」由是器重之。
丁未，歸德府復為應天府，平涼府復舊州名，陳、許、潁、壽、曹、延慶州復舊府名，順州、臨汝鎮、潁順軍復舊縣名，皆偽齊所改也。先是偽齊建雙廟於應天，以祠陳東、歐陽澈，王倫命毀之。
尚書刑部侍郎劉岑移吏部侍郎。
是春，夏人乘折可求之喪，陷府州。可求子彥文挈家依金左副元帥魯國王昌於大同府。後金人命彥文知代州。
夏，四月，癸丑，環慶經略使趙彬，言已殺叛將慕容洧，其部曲多降。秦檜言：「陝西無事，實為慶倖。」然洧實不死。
丙辰，景靈宮孟夏朝獻，上詣行禮殿行禮；翼日，亦行之。自是四孟皆用此例。
壬戌，詔卜永固陵於西京。
詔升胙城縣為軍，以東京留守王倫言縣與北界滑州相連，乞升名額為便文移故也。
癸亥，御史中丞廖剛言：「今先帝已終，而朔望遙拜淵聖皇帝之禮如故，此盛德也。然禮有隆殺，方兄為君，則君事之，及己為君，則兄之而已。望免抑聖心，自此浸罷，歲時自行家人禮於內庭可也。若遠在萬里之外，每尊之為君，比其反也，則不歸政，恐天下有以議我也。況此拳拳之意，於淵聖何益？萬一歸未有期，尤非所以示遠人。」事下禮部、太常寺。侍郎吳表臣、馮楫、少卿周葵等，請遇朔望日，皇帝用家人禮遙拜於禁中，群臣遙拜於北宮門外，從之。
甲子，觀文殿學士孟庚為河南府路安撫使兼知河南府、充西京留守，資政殿學士致仕路允迪為應天府路安撫使兼知應天府、南京留守。
甲戌，金百官朝參始用朝服。
五月，庚辰朔，中書門下省檢正諸房事閭丘昕權尚書吏部侍郎，左司員外郎陳橐權刑部侍郎。
丙戌，名顯肅皇后神御殿曰承順。時原廟未立，承元、承順殿皆寓行宮天章之西。
戊子，太白晝見。
判大宗正事士祇、兵部侍郎張燾朝謁永安諸陵。
前二日，士祇等至河南，民夾道歡迎，皆言久隔王化，不圖今日復得為宋民，有感泣者。士祇等入柏城，披荊履櫱，隨宜葺治，成禮而還。陵下石澗水，兵興以來久涸，三使到，水即日大至，父老驚歎，以為中興之祥。士祇等既朝陵，留二日，遂自鄭州曆汴、宋、宿、泗、淮南，以歸行在。
庚寅，奉迎欽先、孝思殿祖宗御容赴行在。
先是劉豫入東京，毀天章閣，遷御容於啟聖院。至是王倫遣官辨認以聞，故有是旨。
癸卯，起居舍人程克俊言：「河南故地，復歸版圖，父老苦劉豫煩苛久矣，賦斂及於絮縷，割剝至於蔬果，宿債未償，欠牘具在。慾望明詔新疆州縣，取劉豫重斂之法，焚於通衢。」詔如所請。
豫之僭也，凡民間蔬圃之田，皆令三季輸稅，又令民間供贍射士。宣諭官方庭實嘗口言其不便，事下諸路漕臣措置，故克俊及之。
乙巳，金主至自天開殿。
金使張通古之北還也，見河南已置戍，謂韓肖胄曰：「天子裂壤地益南國，南國當圖報大恩。今輒置守戍，自取嫌疑，若興師問罪，將何以為辭？」肖胄即遣人馳告，遽命罷戍。通古至上京，具以白太傅宗幹，且曰：「及其部署未定，當議收復。」宗幹喜曰：「是吾志也。」即除通古參知行台尚書省事。

