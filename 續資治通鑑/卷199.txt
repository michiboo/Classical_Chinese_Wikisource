
夏，四月，戊寅朔，日有食之。
辛巳，賜進士恩榮宴於翰林院。
辛丑，賜會試下第舉人七十以上，從七流官致仕，六十以上，府、州教授；餘並授山長、學正；後勿援例。
敕：「諸王分地，仍以流官為達嚕噶齊，各位所辟為副達嚕噶齊。」
命李孟等類集本朝條格，俟成書，聞奏頒行。
乙巳，帝如上都。
宣徽院以供尚膳，遣人獵於歸德，敕以其擾民，罷之。
自特們德爾定括田之議，遣人分行各省，苛急煩擾，江西為甚。是月，贛州民蔡五九聚眾作亂，遠近騷動。
五月，戊申朔，改給各道廉訪司銀印。
復立陝西諸道行御史臺。
乙丑，秦州成紀縣山移。是夜，疾風電雹，北山南移至夕河川，次日再移；平地突出士阜，高者二三丈，陷沒民居。敕遣官核驗賑恤。
監察御史馬祖常言：「山，不動之物，今之動者，由在野有當用不用之賢，在官有當言不言之佞，故致然耳。」
甲戌，加授宦者中尚卿續元暉昭文館大學士。
六月，戊戌，河決鄭州。
辛丑，以濟寧、益都亢旱，汰省衛士芻粟。
贛州賊蔡五九圍寧都，焚四關，戕趙同知，分掠郡邑。秋，七月，乙卯，遣兵捕討蔡五九。
甲子，江南、湖廣道奉使溫迪罕，言廉訪使公田多取民租，宜復舊制，從之。
癸酉，命特們德爾總宣政院事。
是月，畿內大雨，漷州、昌平、香河、寶坻等縣水，沒民田廬。
八月，丙戌，官軍擊蔡五九，甯都圍解。五九益修攻具，招集失業之民，勢益張，遂陷汀州寧化縣，僭稱王號；遣江浙行省平章章律等率兵討之。
己丑，帝至自上都。
乙未，台臣言：「蔡五九之變，皆由鼐智密鼎經理田糧，與郡縣橫加酷暴，逼抑至此；新豐一縣，撤民廬千九百區，夷墓揚骨，虛張頃畝，流毒居民。請罷經理及冒括田租。」時台臣不敢斥言特們德爾建議之非，但言有司奉行不善，帝悟其弊，命罷其役。詔下，民大悅，由是五九之勢漸衰。
壬寅，增國子生百員，歲貢伴讀四員。
詔江浙行省印《農桑輯要》萬部，頒降有司遵守勸課。
旌表貴州達嚕噶齊相兀孫妻死節。
監察御史納琳言事忤旨，帝怒叵測，中丞楊多爾濟救之，一日至八九奏，曰：「臣非愛納琳，誠不願陛下有殺御史之名。」帝曰：「為卿宥之，可左遷昌平令。」多爾濟曰：「以御史宰京邑，無不可者。但以言事而得左遷，恐後之來者用是為戒，不肯復言矣。」帝不允。後數日，帝讀《貞觀政要》，多爾濟侍側，帝顧謂曰：「魏徵，古之遺直也，朕安得用之？」對曰：「直由太宗。太宗不聽，征雖直，將焉用之！」帝笑曰：「卿意在納琳耶？當赦之以成爾直。」有上書論朝政闕失，面觸宰相，宰相怒，將取旨殺之。多爾濟曰：「詔書雲『言雖不當，無罪。』今若此，何以示信天下！果誅之，臣亦負其職矣。」帝悟，釋之，於是特加昭文館大學士、榮祿大夫，以旌其直。
時位一品者，多乘間邀王爵，贈先世，或謂多爾濟可援例以請，多爾濟曰：「家世寒微，幸際遇至此，已懼弗稱，尚敢多求乎！且我為之，何以風勵僥倖者乎？」
九月，丁未，章律以括田逼死九人，敕吏部尚書王居仁等鞫之。
壬戌，蔡五九眾潰，伏誅，餘黨悉平。賞軍士討捕功，並官死事者子孫。
參知政事趙世延，居中書二十月，遷御史中丞，詔省臣自平章以下相率送之官，其禮前所無有。由是為權臣所忌，乃用皇太后旨，出世延為雲南行省右丞。陛辭，帝特命仍還台為中丞。
冬，十月，庚辰，以淮西廉訪使郭貫為中書參知政事。
乙未，授白雲宗主沈明仁榮祿大夫、司空。
丁酉，加授特們德爾太師。
十一月，丙午，客星變為彗，犯紫微垣，歷軫至壁十五宿。辛未，以星變，赦天下，減免各路差稅有差。丞相哈克繖等乞避位，帝曰：「此朕之愆，豈卿等所致！其復乃職。苟政有過差，毋憚於改。又，凡可以安百姓者，當悉言之，庶上下交修，天變可弭也。」
遼東肅政廉訪使尉遲德誠上疏言事，其略曰：「勞諸王以懷其心，防出入以嚴宮禁，正諫官以遠讒佞，崇科目以求人才，立常平以備荒年，汰僧、道以寬民力，舉賢良以勵忠孝，抑奢侈以厚風俗」，及拯鈔法、裁冗官等事，不報。德誠尋卒。
甲戌，封武宗子和實拉為周王，出鎮雲南。
初，武宗立帝為太子，命以次傳位於和實拉。已而丞相三寶努復勸武宗立其子，既乃以哈喇托克託言而止。至是議立太子，特們德爾欲固位取寵，乃請立皇子碩迪巴拉，又與太后幸臣實勒們譖和實拉於兩宮，遂有是命。
又譖哈喇托克托為武宗舊臣，詔逮至京師。居數日，綽和爾、實勒們傳兩宮旨諭托克托曰：「初疑汝親於所事，故召汝。今察汝無他，其復還鎮。」托克托入謝太后曰：「臣雖被先帝知遇，而受太后及今上恩不為不深，豈敢昧所自乎！」未幾，遷江西行省左丞相。
十二月，庚寅，增置平江路行用庫。
癸巳，命省臣定擬封贈通例，俾高下適宜以聞。
旌表汀州寧化縣民賴祿孫孝行。
蔡五九之亂，祿孫負其母，挈其妻，隨眾入山避之。盜至，眾散走，祿孫守母不去。盜將刃其母，祿孫以身翼蔽曰：「寧殺我，勿傷吾母。」時母病，渴，覓水不得，祿孫含唾喣之，盜相顧駭歎，不忍害，反取水與之。有掠其妻去者，眾責之曰：「奈何辱孝子婦！」使歸之。事聞。賜旌表。
朝廷以吏多滯事，責曹案不如程者。令下刑部，尚書謝讓曰：「刑獄非錢穀、銓選之比，寬以歲月，尚慮失實，豈可律以常法乎！」乃入白宰相，由是刑曹獨得不責稽遲。
春，正月，乙巳，賑漢陽路饑。
丙午，增置晉王府屬官。
以真定、保定洊饑，禁畋獵。
改直沽為海津鎮。
二月，丁丑，調海口屯儲漢軍隸臨清運糧萬戶府，以供轉漕。
戊寅，賑河間等處饑。
庚寅，彗滅。自去年十一月丙午始見，至是乃滅，凡百有五日。
壬子，敕衛輝、昌平守臣修殷比干、唐狄仁傑祠，歲時致祭。
三月，甲寅，敕中書右丞蕭拜珠及陝西四川省臣各一員，護送周王和實拉之雲南。置周王常侍府官屬，以遙授中書左丞相圖古勒、大司徒鄂爾多、中政使尚嘉努、山北、遼陽等路蒙古軍萬戶博囉、翰林侍講學士嘉琿等並常侍，中衛親軍都指揮使唐古、兵部尚書賽罕巴圖魯為中尉，仍置諮議、記室各二員，遣就鎮。
癸亥，帝如上都。
壬申，鷹坊博囉等擾民於大同，敕拘還所奉璽書。
禁天下春時田獵。初議犯者抵死，左司郎中韓若愚曰：「齊宣王之囿方四十里，殺其麇鹿者如殺人之罪，孟子非之。」眾以為然，遂減其刑。
太史令郭守敬卒於位，年八十六。
守敬歷數、儀象之學，並為時用，其尤濟時者為水利之學。決金口以下西山之伐，而京師財用饒；復三白渠以溉瀕河之地，而靈夏軍儲足；引汶、泗以接江、淮之派，而燕、吳漕運通；建鬥閘以開白浮之源，而公私陸費省。其在西夏，嘗挽舟溯流而上究所謂河源者；又嘗自孟門以東，循黃河故道，縱廣數百里間，皆為測量地平，或可以分殺河勢，或可以溉灌田土，具有圖志；又嘗以海百較京師至汴梁地形高下之差，或汴梁之水去海甚遠，其流峻，而京師之水去海至近，其流甚緩。其言皆有徵驗，論者惜其未盡見用雲。
夏，四月，癸酉朔，以河南流民群聚渡江，所過擾害，命行台、廉訪使以見貯贓鈔賑之。
橫州猺蠻為寇，命湖廣省發兵討捕。
己亥，以淮東廉訪司簽事苗好謙善課民農桑，賜衣一襲。
庚子，命中書省與御史臺、翰林、集賢院集議封贈通制，著為令。
賑遼陽、蓋州及南豐州饑。
是月，前集賢大學士、商議中書省事陳天祥卒於家，年八十，諡文忠。
五月，庚申，以大都留守拜特穆爾為中書平章政事。擢中書右丞蕭拜珠為平章政事，左丞阿爾哈雅為右丞，郭貫為左丞，參議布哈為參知政事。時特們德爾恃勢貪虐，凶穢愈甚，於是進拜珠為平章，稍牽制之。
庚午，置甘肅儒學提舉司，遼陽金銀鐵冶提舉司。
賑衡、永等路饑。
六月，乙亥，制封孟軻父為邾國公，母為邾國宣獻夫人。
丙子，融、賓、柳州猺蠻叛，命湖廣行省遣官督兵捕之。
丁丑，敕：「凡鞫囚，非強盜毋加酷刑。」
丁酉，河決汴梁，沒民居，發糧賑之。
秋，七月，壬子，命御史大夫巴圖托歡整治台綱，仍降詔宣諭中外。
丙寅，復以雅克特穆爾知樞密院事。
八月，癸酉，以兵部尚書奇達為中書參知政事。
己卯，帝至自上都。
戊戌，置織佛像工匠提調所。
九月，辛丑，以中書左丞郭貫為集賢大學士，集賢大學士王毅為左丞。毅旋出為江浙行省左丞。
庚戌，升縉山縣為龍慶州，以帝生是縣故也。
己未，冀甯、晉甯路地震。
丙寅，太白經天。
冬，十月，辛未，以江南行省侍御史高昉為中書參知政事。
壬申，有事於太廟。
壬午，河南路地震。
庚寅，敕五台靈鷲寺置鐵冶提舉司。
丁酉，禁民有父在者不得私貸人錢及鬻墓木。
是月，周王和實拉次延安，圖古勒、尚嘉努、博囉及武宗舊臣哩日、錫布鼎、哈巴勒圖等皆來會。嘉琿謀曰：「天下者，我武皇之天下也。出鎮之事，本非上意，由左右構鬥致然。請以其故白行省，俾聞之朝廷，庶可杜塞離間；不然，事變叵測。」遂與數騎馳去。
先是哈斯罕為太師，特們德爾奪其位，出之，為陝西行省左丞相。及嘉琿等至，即與平章政事塔齊爾、行台御史大夫圖魯布、中丞托歡悉發關中兵，分道自潼關、河中府入。已而塔齊爾、托歡中悔，襲殺阿斯罕、嘉琿於河中，周王遂西行至北邊金山。西北諸王察克台等聞周王至，咸率眾來附。周王至其部，與定約束，十餘年間，邊境寧謐。
初，宣德府人武恪，以神童遊學江南。吳澄為江西儒學副提舉，薦入國學肄業，選為親王和實拉說書秀才。及以周王出鎮，恪在行，王欲起兵陝西，恪諫曰：「太子此行，於國有君命，於家有叔父之命，今若向京師發一箭，史官必書太子反。」左右惡恪言，乃曰：「武秀才有母在京，合遣歸。」恪遂還大都，居陋巷，教訓子弟。
十一月，壬寅，命監察御史監治嶺北，鉤校錢糧，半歲而代。
大萬寧寺僧以所佩國公印移文有司，紊亂官政，敕禁止之。
十二月，庚午，以知樞密院事圖古勒為陝西行省左丞相。
丁亥，立皇子碩迪巴拉為皇太子，兼中書令、樞密使，皇后鴻吉哩氏所生也。帝以嫡子，欲立之，碩迪巴拉入謁皇太后，固辭，曰：「臣幼無能，且有兄，宜立兄，以臣輔之。」太后不許，遂立為太子，授金寶，開府，置官屬。
監察御史馬祖常上言：「皇太子天賦美姿，急宜招延天下碩德雅望、文采博通之士，朝夕起居以侍左右，輔養懿美，薰陶沖和。《傳》云：『成王始為太子也，太公為師，周公為輔，召公為保，伯禽、唐叔與游，目不睹淫豔，耳不聞優笑，居不近庸邪。及為君也，血氣既定，游習既成，雖有放心，不能奪已成之性。』今皇太子春秋鼎盛，請建立宮寮，核求名實相副，調護羽翼儲闈之才；臣僕亦宜精擇，不可雜以商賈冗瑣之流。天下休戚之源，實在於此。」御史段輔、太子詹事郭實等並請近賢人、擇師傅，帝嘉納之。
是歲，翰林學士承旨程鉅夫以病乞骸骨，歸田裡，不允。命尚醫給藥物，官其子大本郊祀署令，以便侍養，時令近臣撫視，且勞之曰：「卿，世祖舊臣，惟忠惟貞，其勉加餐粥，少留京師，以副朕心。」鉅夫請益堅，特授光祿大夫，賜上尊，命群臣飲錢於齊化門外，給驛南還，敕行省及有司常加存問。
集賢學士趙孟頫，以鉅夫薦起家，帝眷顧甚厚，以字呼之而不名，至是擢孟頫為翰林學士承旨。帝嘗與侍臣論文學之士，以孟頫比唐李白、宋蘇軾。又嘗稱孟頫操履純正，博學多聞，書畫絕倫，旁通佛、老之旨，皆人所不及，有不悅者間之，帝初若不聞者。又有上書者，言《國史》所載，不宜使孟頫與聞，帝乃曰：「趙子昂，世祖所簡拔，朕特優以禮貌，置於館閣，典司述作，傳之後世，此輩呶呶何也！」俄賜鈔五百錠。孟頫嘗累月不至宮中，帝以問左右，皆謂其年老畏寒，敕御府賜貂鼠衣。
皇慶中，命西僧必蘭納識裡翻繹諸梵經典，至是特賜銀印，授光祿大夫。
春，正月，庚子，帝謂左右曰：「中書比奏百姓乏食，宜加賑恤。朕思民飢若此，豈政有過差以致然歟？向詔百司務遵世祖成憲，宜勉力奉行，輔朕不逮，惟當省刑薄賦，庶使百姓各遂其生也。」
乙卯，諸王托克托駐雲南，擾害軍民，以昂輝代之。丙辰，以知樞密院事鄂勒哲為雲南行省平章政事。
壬戌，冀甯路地震。
閏月，丙戌，以立皇太子詔天下，賜鰥寡孤獨鈔，減免各路租稅有差。
辛卯，封拜特穆爾為汾陽王。
壬辰，賑汴梁等路饑。
二月，甲辰，敕郡縣各社復置義倉。
戊申，授近侍鄂勒哲布哈翰林侍讀學士、知制誥、同修國史。
乙丑，升蒙古國子監秩正三品，賜銀印。
三月，丁卯，帝如上都。
夏，四月，己亥，德安旱，免屯田租。
戊申，達哈遜寇邊，吳王多勒達等敗之，賜賚有差。
乙丑，帝夜坐，憂旱，謂侍臣曰：「雨昜不時，奈何？」蕭拜珠曰：「宰相之過也。」帝曰：「卿不在中省耶？蕭拜珠惶愧。頃之，帝露香默禱。既而大雨，左右以雨衣進，帝曰：「朕為民祈雨，何避焉！」
翰林學士承旨圖古勒都爾密實、劉賡等譯《大學衍義》以進，帝覽之，謂群臣曰：「《大學衍義》議論甚嘉，其令翰林學士阿琳特穆爾編譯之。」
五月，戊寅，改太子衛率府為中翊府。
壬午，黃州、高郵、真州、建寧等處，流民群聚，持兵抄掠，敕所在有司：「其傷人及盜者罪之，餘並給糧遣歸。」
以翰林學士承旨齊勒特穆爾為中書平章政事；以平章烏拜都拉為集賢大學士。己丑，擢左丞阿爾哈雅為平章政事，參政奇塔為右丞，高昉為左丞。
己丑，以參議中書省事完珠、張思明為參知政事。
浮屠妙總統有寵，敕中書官其弟五品，思明執不可。帝大怒，召見，切責之，對曰：「選法，天下公器。徑路一開，來者雜遝，故寧違旨獲戾，不忍隳祖宗成憲，使四方得窺陛下淺深也。」帝心然其言而業已許之，曰：「卿可姑與之，後勿為例。」乃以為萬億庫提舉，不與散官。
六月，戊申，中書右丞相特們德爾罷，以左丞相哈克繖為右丞相。
特們德爾貪虐日甚，中外切齒，群臣不知所為，中丞楊多爾濟慨然以糾正其罪為己任。上都富民張弼，殺人繫獄，特們德爾使家奴脅留守賀勝使出之，勝不可。而多爾濟已廉得其贓巨萬，乃與蕭拜珠及勝奏發其事，內外御史共劾奏其「桀黠奸貪，欺上罔下；佔據晉王田及衛兵牧地；竊食郊廟供祀馬；受人珠寶之賄，動以萬計。且既位極人臣，又領宣政院事，以其子巴爾濟蘇為之使，諸子無功於國，盡居貴顯，縱家奴淩虐官府，為害百端。以致陰陽不和，山移地震，災異數見，百姓流亡；己乃恬然略無省悔。私家之富，又在阿哈瑪特、僧格之上。四海疾怨已久，願早加顯戮以示天下。」奏上，帝震怒，詔逮問，特們德爾逃匿興聖近侍家。帝為不禦酒數日以待決獄，誅其大奴同惡數人，特們德爾終不能得。多爾濟持之急，徽政近臣以太后旨，召多爾濟至宮門責之，對曰：「待罪御史，奉行祖宗法，非敢違太后旨也。」帝不忍傷太后意，但罷其相位，而遷多爾濟為集賢學士。
己酉、烏拜都拉復為中書平章政事。
參知政事張思明，持法峭直，近臣疾之，日構讒間，遷工部尚書。帝顧左右曰：「張士瞻居工部，得毋怏怏乎？」對曰：「勤職如初。」帝嘉歎之，旋授宣徽院副使。士瞻，思明之字也。
壬子，以工部尚書王桂為中書參知政事。
癸亥，禁總攝沈明仁所佩司空印，毋移文有司。
秋，七月，乙亥，中書平章政事李孟罷。
孟以衰病，乞解政權歸田裡，帝不得已，從所請。復為翰林學士，入侍宴間，禮遇尤厚。
以江浙行省左丞王毅為中書平章政事。
己丑，成紀縣山崩，土石潰徙，壞田稼廬舍，壓死居民。
辛卯，冀甯路地震。
帝諭省臣曰：「比聞蒙古諸部睏乏，往往鬻子女於民家為婢，其命有司贖之還各部。」
帝出，見衛土有敝衣者，駐馬問之，對曰：「戍守邊鎮逾十五年，故貧耳。」帝曰：「此輩久勞於外，留守臣未嘗以聞，非朕親見，何由知之！自今有類此者，必言於朕。」因命賜之錢帛。
八月，丙申，帝至自上都。
庚申，哈克繖奏事畢，帝問曰：「卿等日所行者何事？」哈克繖對曰：「臣等第奉行詔旨而已。」帝曰：「卿等何曾奉行朕旨！雖祖宗遺訓，朝廷法令，皆不遵守。夫法者，所以辨上下，定民志，自古及今，未有法不立而天下治者。使人君治法，宰相能守而勿失，則下民知所畏避，紀綱可立，風俗可厚。其或法馳民慢，怨言並興，欲求治安，豈不難哉！」
帝在禦已久，猶居東宮，而飲酒無度，監察御史馬祖常上言：「天子承天繼統，當極保愛。玉食之禦，猶必審五味之宜；酒醴之供，可不思百拜之義！大內正衙朝賀之地，雖陛下不忘東宮之舊，竊慮起民間觀聽之疑。且國家百年，朝儀尚闕，誠使群臣奏對之際，御史執簡，史官執筆，則雖有懷奸利乞官賞者，不敢出諸其口。乞令中書集議，或三日、二日，常出視朝，則治道昭明，生民之福也。」
九月，丙寅，右丞相哈克繖言：「故事，丞相必用蒙古勳臣；臣西域人，不厭人望。」遂懇辭相位。制以宣徽院使遙授左丞相巴達錫為中書右丞相，哈克繖仍左丞相。
壬辰，嶺北地震，凡三日。
冬，十月，甲午，有事於太廟。
壬寅，遣御史大夫巴圖、參知政事王桂祭陝西嶽鎮、名山；賑恤秦州被災之民。
癸酉，監察御史言：「官吏丁憂起復，人情驚惑，請禁止以絕僥倖。惟朝廷耆舊特旨起復者，不在禁例。」制可。
十一月，己卯，復浚揚州運河。
壬辰，諭諸宿衛：「入直各居其次，非有旨不得上殿，闌入禁中者坐罪。大臣許從二人，它官一人，門者譏其出入。」
十二月，丁酉，復廣州採金、銀、珠子都提舉司。
饒州路大饑，米價翔踴，總管王都中以官倉之米定其價為三等，言於江浙行省，以為須糶以下等價，民乃可得食，未報，輒於下等減價十之二，使民就糶。行省怒其專擅，都中曰：「饒去杭幾二千里，比議定往還，非半月不可。人七日不食則死，安能忍死以待乎！」其民相與言曰：「公為我輩減米價，公果得罪，我輩當鬻妻子以代公償。」會行省左右司都事王克敬言於其丞相曰：「鄱陽去此甚遠，比待報，民且死。彼為仁，而吾屬顧為不仁乎？」都中乃得免。郡歲貢金，而金戶貧富不常，都中考得其實，乃更定之；包銀之法，戶不過二兩，而州縣征之加十倍，都中責之一以詔書從事。
江浙行省遣王克敬往四明監倭人互市。
先是往監者懼有叵測，必嚴兵自衛，如待大敵。克敬至，悉去之，撫以恩意，皆帖然無敢嗶者。吳人從軍征日本陷於倭者，及是從至中國，訴於克敬，願還本鄉。或恐為禍階，克敬曰：「豈有軍士懷恩德來歸而不之納耶？脫有釁，吾當坐。」事聞，朝廷嘉之。
春，正月，甲戌，懿州地震。
丙子，安南來貢。
乙酉，敕：「諸王位下民在大都者，與民均役。」
丁亥，會試進士。
是月，召前中書右丞尚文為太子詹事。
河北、河南道廉訪副使鄂囉言：「近年河決杞縣小黃村口，滔滔南流，莫能禦遏；陳、潁瀕河膏腴之地浸沒，百姓流散。今水迫汴城，遠無數里，倘值霖雨水溢，倉猝何以防禦！方今農隙，宜為講究，使水歸故道，達於江、淮，不惟陳、潁之民得遂其生，而汴城亦可恃以無患。」詔都水監與汴梁路分監修治。以二月興工，至三月而畢。
以真定路總管曹伯啟為司農丞，命至江浙議鹽法。伯啟既至，罷檢校官，置六倉於浙東、西，設運鹽官；輸運有期，出納有次，船戶、倉吏資賣漏失者有罰。歸報，著為令。
二月，癸巳朔，日有食之。
和甯路地震。
丁酉，秦州秦安縣山崩。
戊申，建鹿頂殿於文德殿後。
辛亥，敕杭州守臣，春、秋祭淮安忠武王巴延祠。
乙卯，命中書省汰不急之役。
敕上都諸寺、權豪商販貨物並輸稅課。
戊午，給書西天字《維摩經》金三千兩。
初，宣徽院使歲會內廷佛事之費，以斤數者，面四十萬九千五百，油七萬九千，酥蜜共五萬餘。蓋自至元三十年間，醮祠佛事之目僅百有二；大德七年，再立功德使司，增至五百餘；至是僧徒冒利無厭，歲費滋甚，較之大德，又不知幾倍矣。
三月，辛酉，尚文入見，年八十二矣。帝顧太保庫春而目之曰：「此自世祖皇帝效力，潔淨人也。」徐諭曰：「汝知古今，識道理，練大務，皇太子托汝善輔之，有言勿吝善教，此朕意也。」文見太子，首以念祖宗、孝兩宮、養德性、辨邪正陳之，太子異其言。
戊辰，廷試進士，賜呼圖達勒、霍希賢以下五十人及第、出身。
癸未，命晉王伊蘇特穆爾賑遼東貪民。
給金九百兩，銀百五十兩，書金字《藏經》。
乙酉，御史臺言諸司近侍隔越中書聞奏者，請如舊制論罪，從之。
曹伯啟擢南台治書侍御史，上言：「揚清激濁，屬在台憲。諸被枉赴訴者，實則直之，妄則加論可也。今訴冤一切不問，豈風紀定製乎！」伯啟俄去位。
夏，四月，乙亥，眈羅輔獵戶成金等為寇，敕征東行省督兵捕之。
庚戌，免懷孟、河南南陽居民所輸陝西鹽課。時解州鹽池為水所壞，命懷孟等處食陝西紅鹽。後以地遠，改食滄鹽，而仍輸課陝西，民不堪命，故免之。
甲寅，以侍御史敬儼為中書參知政事。
儼初為侍御史，台臣有劾去而復職者，御史復劾之。章再上，命丞相、樞密共決之。儼曰：「如是則台事去矣。」遂即帝前奏黜之，因伏殿上，叩頭請代，帝曰：「事非由汝，其復位。」至是拜參政。台臣復奏留之，儼亦陛辭，不允，賜《大學衍義》及所服犀帶。舊制，諸院及寺監得奏除其僚屬，歲久多冒濫，富民或以賂進，有至大官者。儼以名爵當慎惜，會台臣亦以為言，乃奏悉追奪之，著為令。
戊午，帝如上都。
五月，丁卯，以御史中丞伊拉齊為中書右丞。
壬申，監察御史言：「比年名爵冒濫，太尉、司徒、國公，接跡於朝。昔奉詔裁罷，中外莫不欣悅；近聞禮部奉旨鑄太尉、司徒、司空等印二十有六，此輩無功於國，載在史冊，貽笑將來。請自今，門閥貴重、勳業昭著者，存留一二，餘並革去。」從之。
癸酉，遣官分道減杖笞以下罪。
己卯，德慶路地震。
鞏昌隴西縣大雨，南土山崩，壓死居民；給糧賑之。
太子詹事尚文，以年老不受俸，帝慰留之，仍諭其盡言教太子。尋謝病歸。
六月，辛卯，御史臺言：「昔遣章律等經理江浙、江西、河南田糧，虛增糧數，流毒生民，已嘗奉旨俟三年征租。今及其期，若江浙、江西當如例輸之，其河南請視舊例減半征之。」
乙巳，術者趙子玉等七人伏誅。時魏王阿穆爾克以罪貶高麗，子玉言於王傅司馬曹圖卜台等曰：「阿穆爾克名應圖讖。」於是潛謀備兵器、衣甲、旗鼓，航海往高麗取阿穆爾克至大都，俟時而發。行次利津縣，事覺，誅之。
西番土寇作亂，敕甘肅省調兵捕之。
以宣政院副使張思明為西京宣慰使。嶺北戍士多貧者，歲兇相挺為變。思明威惠並行，邊境乃安，因條上和林運糧不便十二事。帝勞以端硯、上尊。
秋，七月，壬申，御史中丞趙簡言：「皇太子春秋鼎盛，宜選耆儒敷陳道義。今李銓侍東宮說書，未諳經史，請別求碩學，分進講讀，實宗社無疆之福。」制可之。
諸王布裡雅敦之叛，諸王額森、實列吉及衛士多岱、巴圖坐持兩端，不助官軍進討，敕流額森江西，實列吉湖廣，多岱衡州，巴圖潭州。
癸酉，拘魏王阿穆爾克王傅印。
壬午，罷河南行省左丞陳英等所括民田，止如舊例輸稅。
戊子，鞏昌路寧遠縣山崩。
加封楚三閭大夫屈原為忠節清烈公。
八月，庚子，帝至自上都。
是月，伏羌縣山崩；秦州成紀縣暴雨，山崩，朽壤墳起，覆沒畜產。
九月，癸亥，大司農邁珠進司農丞苗好謙所撰《栽桑圖說》，帝命刊印千帙，散之民間。
丁卯，以中書右丞伊拉齊為中書平章政事，左丞高昉為右丞，參知政事完珠為左丞，吏部尚書雅濟格為參知政事。
甲戌，以作佛事，釋重囚三人，輕囚五十三人。
己卯，以江浙行省所印《大學衍義》五十部賜朝臣。
丁亥，立行宣政院於杭州，設官八員。
大同路金城縣大雨雹。
先是，播州南寧長官洛麼作亂，思州守臣詔諭之。冬，十月，己丑，洛麼遣人以方物入貢。
癸巳，改中翊府為羽林親軍都指揮使司。
甲午，有事於太廟。
癸丑，贛州路雩都縣里胥劉景周，以有司征括田新租，聚眾作亂，敕免徵新租，招諭之。
十一月，丁卯，用監察御史奈曼台等言，追奪建康富民王訓等白身濫受宣敕；仍禁冒籍貫宿衛及巧受遠方職官、不赴任求別調者，隱匿不自首者罪之。
癸未，敕增江西茶運司荼課。
初，世祖時，置榷茶都轉運司於江州，總江南及兩淮茶稅，尋改江西。其稅自二萬四千錠以漸增至一十九萬二千八百錠，至是又因江西茶副帕合哩鼎言，立減引增課之法，敕以二十五萬錠為額，復增至十二八萬九千餘錠。郡縣所輸，竭山谷之產，不能充其半，餘皆酷取民間，歲以為常。時轉運使得以專制有司，凡五品以下官皆杖決，州縣莫敢誰何。江南僉事鄧文原請罷其司，俾郡縣領之，不報。
十二月，辛亥，置重慶路江津、巴縣屯田，省成都歲漕萬二千石。
是歲，中書平章政事、商議樞密院事齊諾乞致仕，許之，仍給半俸，終其身。
齊諾退居濮上，築先聖燕居祠堂於曆山之下，聚書萬卷，延名師教其鄉里子弟，出私田百畝以供養之。有司以聞，賜額曆山書院。家居七年而卒，年七十一，諡景憲。

