
春，正月，庚戌，命河北轉運使令所在長吏分禱名山，旱故也。
乙卯，以王安石為尚書左僕射、舒國公、集禧觀使。
交趾郡王李乾德上表言：「奉詔遣人送方物，乞賜還廣源、機榔等州縣。」詔：「候進奉人到闕，別降疆事處分。」
戊午，始命太常寺置局，以樞密直學士陳襄等為詳定官，太常博士楊完等為檢討官。襄等言：「國朝大率皆循唐故，至於壇遺神位、法駕輿輦、仗衛儀物，亦兼用歷代之制。其間情文訛舛，多戾於古。每有規模苟略，因仍既久而重於改作者，有出於一時之儀而不足以為法者，請先條奏候訓，以為禮式。」至五年四月十一日成書。
甲子，審官東院言：「廣南兩路員闕，願就之人少。欲乞水土惡劣處為一等，繁難處為一等，其餘並為一等，令轉運司保明申奏。」從之。
乙丑，乙太皇太后疾，驛召天下醫者。
權發遣三司使李承之言：「近年以來，朝廷寬假資格稍高之人，為其衰遲或不任事，未遽令休退，故置提舉、管句宮觀之職，優與俸祿，不立員數。而臣僚趨閑貪祿，或精神未衰，便私避事，亦求此職。條制既寬，初未釐革，今內外宮觀約百餘員，無纖芥職事，歲費廩食不下數萬緡。乞今後在京宮觀提舉、提點、句管官，共毋得過十五員，諸路倍之。如有除授，令依例待闕。所貴勤勞官守之人，有以區別，不虛費國用。」詔：「自今陳請宮觀等差人，年六十以上聽差，仍毋過兩次。」
閏月，丙子朔，權發遣戶部副使、兵部郎中陳安石為集賢殿修撰、河東都轉運使。尋詔河東路十三州歲給和糴錢八萬餘緡，自今罷之，以其錢付轉運司市糴糧草。
先是安石乘驛與知太原府韓絳同轉運司講求邊儲利害。絳乞改和糴之法，減於原數三分，罷官支錢布，但寬其支移之苦，則實惠已及於民，遇災傷十七，則又除之。而安石言：「十三州二稅，以石計之，凡三十九萬二千有餘，而和糴之數，，凡八十二萬四千有餘，所以災傷舊不除免。蓋十三州稅輕，又本地恃為邊儲，理不可闕故也。其和糴舊支，錢布相半，數既畸零，民病入州縣之費，以鈔貿錢於市人，略不收半。公家支費實錢，而百姓乃是虛名。欲自今罷支糴錢，歲以其錢支與緣邊州郡市糧草，封樁，遇災傷，據民不能輸數補填。如無災傷，三年一免輸，以封樁糧草充數，即不須如韓絳減數三分及災傷除十七。」朝廷以為然，乃命安石為河東都轉運使，悉推行之，又降是詔。
戊寅，前知曹州劉分攵言知濟陰縣羅適開導古滉河，決泄積水有功，御批：「可記適姓名，俟府界劇縣有闕與差，以考其能治之實。」於是以適知陳留縣，仍詔適留舊任，候見任官成資日交替。
己卯，詔：「河北東西、永興、秦鳳、京東東西、京西南北、淮南東西路轉運司，並依未分路以前通管兩路，其錢穀並聽移用；除河北、陝西外，餘減判官一員。」
庚辰，遼主如春水。
先是相州論決劫盜三人死罪，行堂後官周清駁之，謂其徒二人當減等，鞫獄者為失入人死罪。事下大理，詳斷官竇蘋、周孝恭白檢正劉奉世曰：「其徒手殺人，非失入也。」於是大理奏相州斷是。清執前議再駁，復下刑部新官定。刑部以清駁為是，大理不服。方爭論未決，會皇城司奏相州法司潘開齎貨詣大理，行財枉法。初，殿中丞陳安民簽書相州判官日斷此獄，聞清駁之，懼得罪，詣京師，歷抵親識求救。文彥博之子及甫，安民之姊子，吳充之婿也。安民以書召開云：「 爾宜自來照管法司。」開竭其家資入京師，欲貨大理胥吏問消息。相州人高在等在京師為司農吏，利其貨，與中書吏數人共耗用其物，實未嘗見大理吏也。為皇城司所奏，言齎三千餘緡賂大理。事下開封按鞫，無行賂狀，惟得安民與開書。諫官蔡確知安民與充有親，乃密言事連大臣，非開封可了。詔移其獄御史臺，從確請也。
辛巳，以翰林侍讀學士，寶文閣學士呂公著兼端明殿學士。
帝從容與論治道，遂及釋、老。公著問曰：「堯、舜知此道乎？」帝曰：「堯、逐步豈不知！」公著曰：「堯、舜雖知此，而惟以知人、安民為難，所以為堯、舜也。」帝又言唐太宗能以權智御臣下，對曰：「太宗之德，以能屈己從諫爾。」帝善其言。有欲復肉刑者，議取死囚試劓、刖。公著曰：「試之不死，則肉刑遂行矣。」乃止。夏人幽其主，將大舉討之。公著曰：「問罪之師，當先擇帥，苟未得人，不如勿舉。」及兵興，秦、晉民力大困，大臣不敢言，公著數白其害。
壬午，禮部言：「禘袷之外，親祠太廟，並以功臣配享。」從之。
詔：「常平錢穀當輸錢而願輸谷若金帛者，官立中價示民，物不盡其錢者足以錢，錢不盡其物者還其餘直。常平倉錢穀，其在民者，有常錢，春散之，斂從夏秋稅。有所謂緩急闕乏而貸者，皆定輸息二分，穀則歲豐量增價以糴，歲饑減時價糶之以賑饑。又聽民以金帛易穀，而有司少加金帛之直。凡錢穀當給若糶，皆用九年詔書，通取留一半之餘。」
壬辰，樞密直學士孫固同知樞密院事。初，固言王安石不可為相。及新法行，數議事不合，出補外。至是帝思其先見，召知開封，遂大用之。
甲午，詔：「提舉司天監近校月食時分，比《崇天》、《明天》二法，已見新曆為密。又，前閏正月歲在戊子，今復閏於戊午，恐理亦不謬，宜更不須考究。其所差講究新歷官等並罷，衛朴給路費錢二十千。」先是朴在熙甯初更造新曆，至十年，議者以為占月食差，故再詔樸集議，至是罷之。
遼賑東京饑。
丁酉，廢提點熙河蕃部司。
御史臺、閤門言：「忌日神御殿行香，自今令群臣班殿下，宰相一員升殿，上香跪爐。」從之。
己亥，太傅兼侍中曾公亮卒，年八十。帝臨哭，輟朝三日。贈太師、中書令。初諡忠獻，禮官劉摯駁曰：「公亮居三事，不聞薦一士，安得為忠！家累千金，未嘗濟一物，安得為獻！」眾莫能奪，改諡宣靖。及葬，御篆其碑首曰「兩朝顧命定策亞勳之碑」。公亮性吝嗇，殖貨至巨萬。力薦王安石以間韓琦，持祿固寵，為世所譏。
庚子，日中有黑子。
癸卯，以曾公亮配享英宗廟庭。
二月，庚戌，濮國公宗誼薨。
辛亥，日本國通事僧仲回來貢方物。
知諫院蔡確同御史臺鞫相州失入死罪。潘開事下御史獄，旬餘，所按與開封無異，乃詔確與御史同鞫。確以擊搏進，吳充素惡其為人。會充謁告，王珪奏用確，帝從之。
權發遣提點開封府界諸縣鎮公事、集賢校理蔡承禧言：「陛下講義倉之法，使臣等奉行。今率以二碩而輸一斗，至為輕矣。臣之領邑二十二，其九已行，歲解幾萬。請自今歲下稅之始，不煩中覆而舉行之。」乃詔畿縣義倉事隸常平司。
甲寅，以邕州觀察使宗暉為淮康軍節度使，封濮國公。
乙丑，遼主駐埽獲野。
三月，癸未，廣南西路經略司乞教閱峒丁，從之。
乙未，御崇政殿閱諸軍。
丁酉，辰、沅猺賊寇邊州，州兵擊走之。
鄜延路經略呂惠卿言：「昨准朝旨，令延州西路同都巡檢策應環慶路，慶州東路巡檢策應鄜延路，遇賊大舉，聚入一路，更以主兵之官引兵策應；若本路自有兵事，令經略臨宜相度，以別將應援。臣竊謂虜興師動數十萬，分犯二路，則所在皆賊，我安知其何出也！苟知我有策應之法，而欲攻鄜延，必見兵形於環慶，環慶告急，則鄜延起兵以應之；欲攻環慶，必見兵形於鄜延，鄜延告急，則環慶起兵以應之。少則不足以應敵，多則本路必見空虛無備之處。如此，非特我兵趨疾疲曳，有墮賊掩伏之虞，彼又將分兵搗虛以襲我矣。臣愚以為，諸路有兵事，其鄰路但當團集以為聲援，或且依條相度牽制，不必更立互相策應之法，免致臨事拘文，以犯兵家之忌。」詔鄜延路依奏，餘路別聽指揮。或文言昔年劉平因救鄰道戰歿，自今宜罷鄰道援兵。環慶副總管林廣，以為諸道同力，乃國家制賊之長計，苟賊並兵寇一道而鄰道不救，雖古名將，亦無能為。劉平之敗，非援兵罪。於是互相策應之法得不廢。
夏，四月，乙巳，知諫院蔡確既被旨同御史臺按潘開獄，遂收大理寺詳斷官竇蘋、周孝恭等，枷縛暴於日中，凡五十七日，求其受賂事，皆無狀。中丞鄧潤甫夜聞掠囚聲，以為蘋、孝恭等，其實它囚也。潤甫心非確所為慘刻，而力不能制。確引陳安民，置枷於前而問之。安民懼，即言嘗請求文乃甫，乃甫雲「已白丞相，甚垂意」。丞相，指吳充也。確得其辭，喜，遽欲與潤甫登時，具奏充受請求枉法，潤甫止之。明日，泣甫在經筵，獨奏：「相州獄事甚微，大理實未嘗納賂。而蔡確深探其獄，支蔓不已。竇蘋等皆朝士，榜掠身無完膚，皆銜冤自誣，乞早結正。」權監察御史裡行上官均亦以為言，帝甚駭異。明日，確欲登對，至殿門，帝使人止之，不得前。手詔：「聞御史臺勘相州法司頗失直，遣知諫院黃履、句當禦藥院李舜舉引問證驗。」
履、舜舉至台，與潤甫、確等坐廡下，引囚於前，讀示款狀，令實則書實，虛則陳冤。前此確屢問，囚有變詞者，輒笞掠，及是囚不知其為詔使也，畏吏獄之酷，不敢不承，獨竇蘋翻異。驗拷掠之痕則無之。履、舜舉還奏，帝頗不直潤甫等言。詔確、履及監察御史裡行黃廉就台劾實，仍遣舜舉監之。
吳充言：「御史臺鞫相州獄，連臣婿文及甫，其事在中書有嫌，乞免進呈，或送樞密院。」詔免充進呈及簽書，候案上，中書、樞密院同取旨。
乙卯，知諫院蔡確為右諫義大夫、權御史中丞。翰林學士兼侍讀、權御史中丞鄧潤甫落職，知撫州。太子中允、權監察御史裡行上官均責授光祿寺丞、知光澤縣。
先是帝別遣黃履、黃廉及李舜舉赴御史臺鞫相州法司獄，確知帝意不直潤甫等，即具奏：「潤甫故造飛語以中傷臣，及欲動搖獄情，陰結執政，乞早賜罷斥。」帝始亦疑相州獄濫及無辜，遣使訊之，乃不盡如潤甫等所言，確從而攻之，故皆坐貶。確遷中丞，凡朝士系獄者，即令獄卒與之中室而處，同席而寢，飲食旋溷，共在一室。置大盆於前，凡饋食者，羹飯餅餌，悉投其中，以杓勻攬，分飼之如犬豕，置不問。故系者幸其得問，無罪不承。
癸亥，太白晝見。
己丑，封虢國公宗諤為豫章郡王。
戊辰，塞曹村決河，名其埽曰靈平。
初，熙寧十年，河決鄭州滎澤，文彥博言：「臣嘗奏德州河底淤澱，泄水稽滯，上流必至壅遏。又，河勢變移，四散漫流，兩岸俱被水患，若不預為經制，必溢魏、博、恩、澶等州之境。而都水略無施設，止固護東流北岸而已。適累年河流低下，官吏希省費之賞，未嘗增修堤岸，大名諸埽，皆可憂虞。謂如曹村一埽，自熙寧八年至今三年，雖每計春料當培低怯，而有司未嘗如約，此非天災，實人力不至也。今河朔、京東州縣，人被患者莫知其數，熬熬籲天，上垂聖念，而水官不能自訟，猶汲汲希賞。臣前論所陳，出於至誠，本圖補報，非敢微訐也。」至是決口始塞。
初議塞河也，故道湮而高，水不得下，議者欲自夏津縣東開簽河入董固以護舊河，袤七十里九十步；又自張村埽直東築堤至龐家莊古堤，袤五十里二百步。詔樞密都承旨韓縝相視。縝言：「漲水沖刷新河，已成河道，河勢變移無常，雖開河就堤及於河身創立生堤，枉費功力。惟增修新河，乃能經久。」詔可。
五月，甲戌朔，御文德殿視朝。
是日，曹村決口新堤成，河還北流。自閏正月丙戌首事，距此，凡用功一百九十餘萬，材一千二百八十九萬，錢、米各三十萬，堤長一百一十四里。
庚辰，召輔臣觀麥於後苑。
丙戌，遼主駐散水原。
辛丑，詔右武衛大將軍、象州刺史克頌貸死，追毀出身以來告敕，鎖外宅；坐病狂毆妻劉死故也。
知宗正丞趙彥若言：「今宗正寺侍祠之外，專掌玉牒屬籍而不預薦士，竊恐職有未稱。謂宜具為條流，俾諸教官依國子監外官學例，為課試法，每遇秋賦，就宗正寺投狀鎖試，別立人數，頗示優異，著於格令，俾其競勸。賢者獲升，不肖自抑，一切之恩，分當裁損，必無觖望。夫親賢兼進，布列中外，以鎮安四海，為磐石之固，與愚知混淆，聚於一處，徒殫祿廩而無所事者，不可同日而語也。」事雖不行，時論是之。
六月，癸卯朔，日有食之。甲辰夜，東南有光燭地，大星出匏瓜，裂於內階，聲如雷。
甲寅，准布進良馬於遼。
辛酉，殿中丞陳安民等降謫有差。安民坐官相州與失入死罪，屬大理評事文及甫言於宰相吳充也。
初，蔡確勘是獄，欲鍛煉以傾充，詞連充子安持。時三司使李承之、戶部副使韓忠彥，皆帝所厚，忠彥琦子，而承之嘗為都檢正，確皆令囚引之。承之知之，數為帝言確險陂之情；帝意稍解，趣使結正。於是獄成，忠彥猶坐贖銅十斤。充上表乞罷相及闔門待罪者三四，帝趣遣中使召出，令視事。確屢率言事官登對，言安持當獲重譴，帝曰：「子弟為親識請托，不得已而應之，此亦常事，何足深罪！」卿輩但欲共攻吳充去之，此何意也？」以確所彈奏答刂還之，言者乃已。
秋，七月，癸酉朔，詳定禮文所乞罷南郊壇天皇大帝設位，詔弗許。又言：「古者帝牛必在滌三月，以致嚴潔。今既無滌宮系養之法，有司滌養不嚴，一切苟簡。欲下將作度修滌宮，具系養之法，飭所屬官司省視，委太常寺主簿一員閱察。」從之。
甲戌，遼諸路奏飯僧尼三十六萬人。
辛巳，命西上閤門使、忠州團練使韓存寶經制瀘州納溪夷。
丁酉，御史黃廉言：「前歲科場逐經發解，人數不均，如別試所，治《詩》者十取四五，治《書》者才及其一。乞自今，於逐經內各取人分數，所貴均收所長，以專士習。」詔：「自今在京發解並南京考試，《詩》、《易》各取三分，《周禮》、《禮記》通取二分。」
又言：「國子監生員著述議論，盡得講官緒餘。將來逐官例差考試，竊恐去取之際，雖未必私徇，而於參校所長，多就己見，人情所不能免。如此，則外方疏遠之人偶不相合，遂致黜落，甚非朝廷兼收博採之意。乞將來止選近歲一科人為試官，或差近郡教授。」詔：「候差官日取旨。」
八月，癸卯，遼命有司決滯獄。
壬子，集賢殿修撰俞充為天章閣待制、知慶州。
王珪知帝欲伐夏，故奏乞用充為邊帥，使圖之，以迎合帝意。
戊午，以韓絳為建雄軍節度使。
九月，癸酉，交趾來貢。癸未，李乾德表乞還廣源等州，詔不許。
乙酉，以端明殿學士呂公著、樞密直學士薛向並同知樞密院事。向善商財，計算無遺策，然不能無病民，所上課間失實。時方尚功利，王安石從中主之，御史數有言，不聽也，向以是益得展奮其業。至於論兵帝所，通暢明決，遂由文俗吏得大用。其事公著甚久，公著亦稍親之，議論亦頗相左右。
詔：「祀天地及配帝，並用特性。」
乙未，遼主駐藕絲澱。
庚子，五國部長貢於遼。
冬，十月，癸卯，遼參知政事劉伸出為保靜軍節度使。先是伸以戶部使受知於遼主，遼主謂宰相楊績曰：「當今群臣忠直，耶律玦、劉伸而已，然伸不及玦之剛介。」績拜賀曰：「何代無賢，世亂則獨善其身，主聖則兼善天下。陛下區分邪正，升黜分明，天下幸甚！」遼主又謂伸曰：「卿勿憚宰相。」伸對曰：「 臣於耶律伊遜尚不畏，何宰相之畏！」伊遜聞而銜之，相與誹詆，遂外遷。玦亦出使於西北部，以酒疾卒。
丁未，重修都城畢工，周五十里。
己酉，詔袞州常以省錢修葺宣聖祠廟。
庚戌，定秋試諸軍賞格。
侍禁仵全死事，錄其弟宣為三班借職。
辛亥，韓存寶破瀘夷後城等十有三囤。
己未，權發遣興州羅觀乞頒義倉法於川峽四路，從之。
壬戌，軍器監言：「昨贊善大夫呂溫卿言：『五路州軍近年增置壯城兵，雖有教閱指揮，而所習武藝全無實用。如大名府城圍四十餘里，砲手只有四人，其它掛搭、施放火藥、全火等人亦皆闕。蓋舊無教閱格，又無專點檢之官。今欲令諸州壯城兵，除修葺城櫓外，並輪上下兩番，教習守禦，以十分為率，內留砲手三分，餘並習掛搭，施用拒守器械。仍籍所習匠名，每季委本州比試升降。』嘗下五路安撫司，而五路相度異同。本監今參酌，欲乞五路州軍壯城兵，遇無修城池樓櫓功料，即令安撫司以十分為率，三分令習砲，餘並習掛搭、拒守器械。其廣備十一作工匠，並均付五路準備差使及指教施用，三年一替。熙河路州軍亦依此。」 從之。
又言：「溫卿謂『朝廷差官製造澶州浮梁、火叉，其為防患不為不預。然恐萬一寇至，以火筏、火船隨流而下，順風火熾，橋上容人不多，難以守禦，不若別置戰艦以攻其後。乞造戰船二十艘，仍於澶州置黃河巡檢一員，擇河清兵五百，以捕黃河盜賊為名，習水戰以備不虞。』下大名府路安撫司相度。本司言：『 澶州界黃河，舊無巡檢。當北使路若增創戰船，竊慮張惶。欲止選河清兵百人為橋道水軍，令習熟船水，可使緩急禦捍上流舟筏及裝駕戰艦。』本監欲依安撫司所陳。」從之。
癸亥，于闐來貢。
十一月，壬申，詳定禮文所言：「郊祀壇域當依儀注爇蕭，設三遺，撤去青繩。」又言：「郊祀天地席當以稿鞂，配帝以蒲越，撤去黃褥、緋褥。」 又言：「享宗廟當用制幣及依儀注焫蕭。」又言：「遇雨望祀，當服祭服，仍設樂。」又言：「分獻官不當先期升壇，當依儀注。」又言：「《南郊式》，監祭、臨禮俱立於壇南，非是。請分監祭立於壇之西北，東向；監禮立於東北，西向。」又言：「景祐中裁定袞冕制度，巳與古合。今少府監進樣不應禮，請改用朱組為紘，玉笄、玉瑱以玄純，垂瑱以五采玉貫於五采藻為旒，以青、赤、白、黃、黑五色備為一玉，每一玉長一寸，前後二十四旒，垂而齊肩，其表裡皆用繒。」又言：「服裳皆前三幅、後四幅，今以八幅為之，不殊前後。又，佩玉及綬並服章皆不如古制，當改正。」又言：「百官雖不執事，以朝服侍祠，非是。當並服祭服，如所考制度，修制五冕及爵弁服，各正冕弁之名。」又言：「天子六服，自敬冕而下，今既不親祠，廢而不用。」又言：「六冕並用赤舄。」又言：「景靈宮、太廟、南郊儀注，並雲祀前三日，儀鸞司鋪御坐黃道褥。黃道褥設於郊廟，非是。」詔道褥不設，餘皆從之。
乙酉，詳定禮文所言：「古者大帶，天子、諸侯、大夫、士采飾單合皆不同。今群臣助祭服，一以緋白羅為之，無等降之別。」又言：「中單亦殊不應禮，並乞據禮改正。」詔送禮院。
丁亥，遼禁士庶服用錦綺日月山龍之文。
己丑，命龍圖閣直學士宋敏求等詳定正旦御殿儀注。敏求遂上《朝會議》二篇，《令式》四十篇，詔頒行之。
回鶻遣使貢於遼。
庚寅，遼以南院樞密使耶律仲禧為廣德軍節度使，以耶律伊遜薦其可任也。仲禧偕伊遜鞫太子之獄，蔓引無辜，未嘗雪正，為公論所不與。伊遜既害太子，因為遼主言：「皇弟宋魏國王和囉噶之子淳，可為儲嗣。」群臣莫敢言。北院宣徽使蕭烏納及伊勒希巴蕭托輝諫曰：「舍嫡不立，是以國與人也。」遼主猶豫不決。時太子之子延禧及女延壽久寄食於蕭懷忠家，會宮中李氏進《挾谷歌文》，遼主感悟，召延禧及延壽，鞠養於宮中。
辛卯，遼錦州民張寶，四世同居，命其諸子為三班祗候。
戊戌，宰臣吳充、王珪、參知政事元絳，言功臣非古，始唐德宗多難之餘，乃有「奉天定難」之號，不應盛世猶襲陳跡，乞悉減罷；知樞密院馮京等繼以為請，遂詔管軍臣僚以下至諸軍班銜內帶功臣者並罷。
十二月，甲辰，二府奏事，語及淤田之利，帝曰：「大河源深流長，皆山川膏腴滲漉，故灌溉民田，可以變斥鹵為肥沃也。」
丙午，日中有黑子如李。
丙辰，詔：「青州民王贇貸死，刺配鄰州牢城。」
初，贇父九思，為楊五兒毆迫，自縊死。贇才七歲，嘗欲復仇，而以幼未能。至是一十九歲，以槍刺五兒，斷其頭及手祭父墓，乃自首。法當斬，帝以贇殺仇祭父，又自歸罪，可矜故也。
丁卯，遼以北院樞密副使耶律瑞知北院樞密使事。
帝每憤遼人倔強，慨然有恢復幽燕之志，御景福殿庫，聚金帛為兵費。是年，始更庫名，自製詩以揭之曰：「五季失圖，玁狁孔熾。藝祖造邦，思有懲艾。爰設內府，基以募士。曾孫保之，敢忘厥志！」凡三十二庫。後集羨贏，又揭以詩曰：「每虔夕惕心，妄意遵遺業。顧余不武姿，何日成戎捷！」

