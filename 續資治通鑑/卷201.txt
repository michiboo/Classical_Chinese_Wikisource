
諱碩迪巴拉，仁宗嫡子也，母莊懿慈聖皇后鴻吉哩氏，以大德七年二月甲子生。延祐三年十二月丁亥，立為皇太子；六年十月戊午，命參決庶務。
春，正月，丁丑，修佛事於文德殿。
甲申，召高麗王王璋赴上都。
丙戌，帝服袞冕，享太廟，以左丞相拜珠亞獻，知樞密院事圖哲伯終獻。
自世祖建太廟以來，歷十四年，未行親享之禮，拜珠乃言曰：「古雲禮樂百年而後興，此其時矣。」帝悅曰：「朕能行之。」敕有司上親享太室儀注。至是禮畢，詔群臣曰：「一歲惟四祀，使人代之，不能致如在之誠，實所未安。歲必親祀，以終朕身。」
廷臣或言祀事畢宜赦天下，帝諭之曰：「恩可常施，赦不可屢下。使殺人獲免，則死者何辜！」命中書陳便宜事，行之。
丁亥，帝欲結彩樓於禁中，元夕張燈設宴。參議中書省事張養浩上疏於左丞相拜珠，拜珠謂當進諫，即袖其疏入奏，其略曰：「世祖臨御三十餘年，每值元夕，閭閻之間，燈火亦禁；況闕庭之嚴，宮掖之邃，尤當戒慎。今燈山之構，臣以為所玩者小，所系者大；所樂者淺，所患者深。願以崇儉慮遠為法，以喜奢樂近為戒。」帝覽而喜曰：「非張希孟不敢言。」遽命罷之，且曰：「有臣如此，朕復何憂！自今朕凡有過，豈特臺臣當諫，人皆得言。」賜養浩帛以旌其直。
二月，戊申，改中都威衛為忠翊侍衛親軍都指揮使司。
己酉，作仁守神御殿於普慶寺。
辛亥，調軍三千五百人修上都華嚴寺。
大永福寺成，賜金銀鈔幣。
丁巳，畋於柳林，敕更造行宮。
壽安山寺役甚急，監察御史索約勒、哈迪密實與同列觀音保、成珪、李謙享上章極諫，以為「東作方始而興大役，以耗財病民，非所以祈福也。且歲在辛酉，不宜興築。」
奏入，帝怒。初，司徒劉夔妄獻浙右民田，冒出內帑鈔六百萬貫，丞相特們德爾分取其半；御史發其奸，由是疾忌臺諫。治書侍御中索諾木，特們德爾之子也，至是密奏曰：「彼宿衛舊臣，聞事有不便，弗即入白，而訕上以揚己之直，大不敬。」帝乃殺索約勒、哈迪密實與觀音保；杖珪、謙享，黥之，竄於紐爾干地。二人始亦不測，而特們德爾方引左丞張思明為己助，思明為言於丞相曰：「言事，御史職也。祖宗以來，未嘗殺諫臣。
成、李既屬吏，當論法。」二人由是得輕典。
丁卯，以僧法洪為釋源宗主，授司徒。
罷先朝傳旨濫選者。
三月，丙子，建帝師帕克斯巴寺於京師。
丁丑，發民兵疏小直沽白河。
庚辰，廷試進士，賜泰布哈、宋本等六十四人及第、出身。
辛巳，帝如上都，拜珠從至察罕諾爾，帝以行宮制度卑隘，欲廣之，拜珠曰：「此地苦寒，入夏始種粟黍。陛下初登大寶，不求民瘼，而遽興大役以妨農務，恐失民望。」帝乃止。帝嘗謂拜珠曰：「朕委卿以大任者，以乃祖穆呼哩從太祖開拓土宇，安圖相世祖克成善治也。卿念祖宗令聞，豈有不盡心者乎！」拜珠再拜曰：「陛下委臣以大任，臣有所畏者三：畏辱祖宗；畏天下事大，識見有所未盡；畏年少不克負荷，無以上報聖恩耳。」
壬午，遣咒師多爾濟往牙濟、班卜二國取《佛經》。
癸未，制御服珠袈裟。
甲申，敕纂修《仁宗實錄》、《後妃功臣傳》。
乙酉，寶集寺金書西番《般若經》成，置大內香殿。
益壽安山造寺役軍。
己丑，大同路麒麟生。
己亥，宦者博囉特穆爾，坐罪流紐爾干地。
辛丑，以特克實為御史大夫，佩金符，領忠翊侍衛親軍都指揮使。帝嘗謂特克實曰：「徽政雖隸太皇太后，朕視之與諸司同，凡簿書宜悉令御史檢核。」
夏，四月，己未，造象駕金脊殿。
戊辰，敕賜特們德爾父祖碑。
命宦者博囉臺為太常署令，太常官言「刑人難與大祭」，遂罷之。
五月，丙子，毀上都回回寺，以其地營帝師殿。
壬午，遷武宗子親王圖卜特穆爾於瓊州。時持們德爾懷私固寵，構釁骨肉，諸王、大臣莫不自危。中政使耀珠告托歡徹爾等交通親王，於是徙圖卜特穆爾遠居海南。因禁日者勿交通諸王、駙馬，掌陰陽五科者毋洩占候。
辛卯，海漕糧至直沽，遣使祀海神天妃。
作行殿於縉山流杯池。
乙未，命世家子弟成童者入國學。
辛丑，太常禮儀院進太廟制圖。御史、翰林、太常臣集議，以為：「前代廟室，多寡不同。晉則兄弟同為一室，正室增為十四間，東西各一間；唐九廟，後增為十一室；宋增室至十八，東西夾室各一間，以藏祧主。今太廟雖分八室，然兄弟為世，止六世而已。世祖所建，前廟後寢，往歲寢殿災，請以今殿為寢，別作前廟十五間，中三間通為一室，以奉太祖神主，餘以次為室，庶幾情文得宜。」帝稱善，期以來歲營之。
六月，癸卯朔，日有食之。
作金浮暑於上都，藏佛舍利。
乙卯，以特們德爾領宣政院事。
丁巳，以前中書參知政事敬儼為陜西行臺御史中丞。儼告病家居，以其鄉在近圻，恐復徵用，乃徙居淮南，雖親故皆不接見。至是聞命，堅辭不赴。
辛酉，太白經天。
趙弘祚等言事，勒歸田裡，仍禁妄言時政。
己巳，霸州大水，渾河溢，被災者二萬三千三百戶。
秋，七月，戊寅，通州潞縣榆埭水決。
庚辰，滹沱河及巨馬河溢。
郃陽道士劉志先以妖術謀亂，命樞密院判官章臺捕之。
乙酉，大雨，渾河堤決。
丙申，禁服色逾制。
庚子，修上都城。
八月，壬寅，修大都城。
戊申，上都鹿頂殿成。
庚戌，以軍士貧乏，遣知樞密院事特們布哈整治；仍詔諭中外，有敢擾害者罪之。
乙卯，中書平章政事特穆爾圖罷，為上都留守。
壬戌，帝駐蹕興和，左右以寒甚，請還京師，帝曰：「兵以牛馬為重，民以稼穡為本。朕遲留，蓋欲馬得芻牧，民得刈獲，一舉兩得，何畏乎寒！」
雷州路海康、遂溪二縣海水溢，壞民田四千餘頃；免其租。
秦州成紀縣山崩。
九月，壬辰，中書平章政事塔斯哈雅坐受贓，杖免。
丁酉，帝至自上都。
庚子，安陸府漢水溢，壞民田，賑之。
冬，十月，辛丑朔，修佛事於大內。
庚戌，親享太廟；以中書左丞相拜珠亞獻，御史大夫特克實終獻。
壬子，拜珠獻嘉禾，兩莖同穗。
癸丑，敕：「翰林、集賢官年七十者，毋致仕。」
延祐間，朔漠大風，羊馬駝畜盡死，蒙古人民流散，以子女鬻於回回、漢人為奴婢。
拜珠以興王根本之地，其民宜加賑恤，請立宗仁衛統之，命縣官贖置衛中以遂生養。詔從之，且令給子女冬衣。
禁中書掾曹毋洩機事。
己巳，遣雅克特穆爾巡邊。雅克特穆爾，綽和爾第三子也，時為左衛親軍都指揮使。
十一月，乙亥，幸大護國仁王寺。
戊寅，群臣上尊號曰「繼天體道敬文仁武大昭孝皇帝」。乙卯，詔天下；拜珠請釋囚，不允。
庚辰，益壽安山寺役卒三千人。
辛巳，命御史大夫特克實領左、右阿蘇衛。
初，世祖立阿蘇巴圖達嚕噶齊，後招集阿蘇軍三千七百餘人，扈從車駕，掌宿衛禁城兼營潮河、蘇沽兩川屯田，並供給軍儲。本隸前後二衛，武宗至大初，始改立左、右衛阿蘇親軍都指揮使司，至是以特克實領之。
丙申，敕立故丞相安圖碑於保定新城。
右丞相特們德爾，廣樹朋黨，凡不附己者，必以事去之。尤惡平章王毅，右丞高昉，因在京諸倉糧儲失陷，欲奏誅之。左丞相拜珠密言於帝曰：「論道經邦，宰相事也，以金谷細務責之，可乎？」帝然之，俱得不死。
特們德爾忌拜珠方正，每與其黨密謀中害之。左右得其情，乘間以告，且請備之，拜珠曰：「我祖宗為國元勛，世篤忠貞，百有餘年，我今年少，叨受寵命，蓋以此耳。
大臣協和，國之利也。今以右相仇我，我求報之，非特吾二人之不幸，亦國家之不幸。
吾知盡吾心，上不負君父，下不負士民而已。死生禍福，天實鑒之，汝輩勿復言。」至是奉詔往新城為其祖立碑，特們德爾久稱疾，聞拜珠行，將出蒞省事。入朝，至內門，帝遣蘇蘇賜之酒，且曰：「卿年老，宜自愛，待新年入朝未晚。」遂怏怏而還。
十二月，辛丑，立伊奇哩氏為皇后，遣攝太尉、中書右丞相特們德爾持節授玉冊、玉寶。
庚戌，作太廟正殿。
甲寅，幸西僧灌頂寺。
疏玉泉河。
甲子，命帝師往西番受具足戒，賜金千三百五十兩，銀四千五十兩，幣帛萬匹，鈔五十萬貫。
以諸王錫濟伯使者數入朝，發兵守北口及盧溝橋。
乙丑，置中瑞司，冶銅五十萬斤作壽安山寺佛像。
特們德爾雖家居，其黨布列朝中，事必稟於其家；以拜珠故，不得大肆其奸，百計傾之，終不能遂。
在京倉曹管庫之職，歲終例應注代，時左丞張思明稱疾不出，眾旨顧望。拜珠以事不可緩，乃日坐省中，謂僚屬曰：「左丞病，省事遂廢乎？」郎中李處恭曰：「金穀之職，須慎選擇，不得其人，未敢遽擬。」拜珠曰：「汝為賣官之計耳。」遣人善慰思明，思明乃出，共畢銓事。
是歲，集賢侍講學士李孟卒。
孟既罷政左遷，嘗語人曰：「老臣待罪中書，無補於國，聖恩寬宥，不奪其祿，今老矣，其何以報稱！」帝聞而善之，恩意稍加。及卒，御史累章辨其誣，詔復元官，贈舊學同德翊戴輔治功臣，進封魏國公，謚文忠。
樞密院副使吳元珪與知械密院事特穆爾布哈上軍民之政十餘事，大抵言：「諸王、近侍不可干軍政，管軍官吏不可漁取軍戶，軍官之材者當遷其職，有司賦役當務均一，而軍民不可有所偏，軍官襲職惟傳嫡嗣，而支庶不可有所亂。」帝並嘉納，詔施行之。
以右侍儀兼修起居注星吉為監察御史。
星吉，河西人，少給事仁宗潛邸，以精敏稱，故帝擢用之。在臺中，直聲大著。
春，正月，庚午，廣太廟。
甲戌，禁漢人執兵器出獵及習武藝。
丁丑，親祀太廟。始備法駕，設黃麾大杖。帝服通天寇、絳紗袍，出自崇天門，左丞相拜珠攝太尉以從。帝顧拜珠曰：「朕用卿言，舉行大禮，亦卿所共喜也。」對曰：「陛下以帝王之道化成天下，非獨臣之幸，實四海蒼生所共慶也。」致齋大次，行酌獻禮，升降周旋，儼若素習，中外肅然。明日還宮，拜珠率百官稱賀於大明殿。執事之臣及導駕耆老賜金帛有差。拜珠又奏建太廟前殿，議行祫禘配享等禮。
戊寅，敕有司存恤孔氏子孫貧乏者。
辛巳，敕：「臺憲用人，勿拘資格。」
儀封縣河溢傷稼，賑之。
癸未，流徽政院使羅源於耽羅。
柳林行殿成。
癸巳，以西僧羅藏為司徙。
二月，庚子，置左右奇徹衛親軍都指揮使司，命拜珠總之。
罷上都歇山殿及帝師寺役。
辛丑，賜特克實父祖碑。
甲寅，以太廟役軍造流杯池行殿。
乙卯，以西僧亦思剌蠻殿普有疾，釋大闢囚一人，笞罪二十人。
三月，己巳朔，左丞相拜珠以學校政化大源，似緩實急，而主者不務盡心，遂致廢馳，請令中書平章政事廉恂、參議中書省事張養浩、都事富珠哩翀董之；外郡學校，仍命御史臺、翰林院、國子監同議興舉，從之。
辛未，禁捕天鵝，違者籍其家。
丙子，罷京師諸營繕役卒四萬餘人。
河間、河南、陜西十二郡春旱秋霖，民飢，免其租之半。
戊寅，修大者城。
庚辰，敕：「江浙僧寺田，除宋故有永業及世祖所賜者，餘悉稅之。」
丙戌，復置市舶提舉司於泉州、慶元、廣東三路，禁子女、金銀、絲綿下番。
丁亥，鳳翔道士王道明，以妖言伏誅。
己丑，命有司建穆呼哩祠於東平，仍樹碑。
以國用匱竭，停諸王賞賚及皇後歲賜。
庚寅，命將作院更制冕旒。
辛卯，監察御史何守謙，坐贓杖免。
丁酉，幸柳林，駙馬許納之子蘇拉訴曰：「臣父謀叛，臣母私從人。」帝曰：「人子事親，有隱無犯。今有過不諫，乃復告訐！」命誅之。
帝從容謂拜珠曰：「朕思天下之大，非朕一人思慮所及。汝為朕股肱，毋忘規諫，以輔朕之不逮。」拜珠頓首謝曰：「昔堯、舜為君，每事詢眾，善則舍己從人，萬世稱聖。桀、紂為君，拒諫自賢，悅人從己，好近小人，國滅而身不保，民到於今稱為無道之主。臣等仰荷洪恩，敢不竭忠以報？然凡事言之則易，行之則難，臣等不言，則臣之罪也。」又嘗謂拜珠曰：「今亦有如唐魏徵之敢諫者乎？」對曰：「槃圓則水圓，盂方則水方。有太宗納諫之君，則有魏徵敢諫可之臣。」或言佛教可治天下者，帝問之，對曰：「清凈寂滅，自治要也；若治天下，舍仁義則綱常亂矣。」帝皆嘉納之。
夏，四月，戊戌朔，帝如上都。中書左司都事富珠哩翀從帝次龍虎臺，丞相拜珠命翀傳旨中書，翀行數步還，曰：「命翀傳否？」拜珠嘆曰：「真謹飭人也！」間謂翀曰：「爾可作宰相否？」翀對曰：「宰相固不敢當，然所學，宰相事也。夫為宰相者，必福、德、才、量四者皆備，乃足當耳。」拜珠大悅，以酒觴翀曰：「非公不聞此言。」
乙丑，中書省臣請節賞賚以紓民之力，帝曰：「朕思所出倍於所入，出納之際，卿輩宜慎之，朕當撙節其用。」
五月，乙巳，修滹沱河堤。
庚午，奉符、臨邑二縣民謀逆，其首王驢兒伏誅，餘杖流之。
庚辰，置營於永平，收養蒙古子女，遣使諭四方，匿者罪之。
癸未，置宗仁蒙古侍衛親軍都指揮使司，以拜珠領其事。
甲申，帝幸五臺山，拜珠曰：「自古帝王得天下以得民心為本，失其心則失天下。
錢穀，民之膏血，多取則民困而國危，薄斂則民足而國安。」帝曰：「卿言甚善。朕思之，民為重，君為輕，國非民則何以為君！今理民之事，卿等當熟慮而慎行之。」
甲申，以吳全節為玄教大宗師，特進上卿。
閏月，戊戌，封諸葛忠武侯為「威烈忠武顯靈仁濟王」。
癸卯，禁白蓮佛事。
甲辰，御史臺請黜監察御史不稱職者，以示懲勸；從之。
戊申，以特們德爾子、同知樞密院事拜坦知樞密院事。
壬子，作紫檀殿。
丙寅，辰州沅陵縣洞蠻為寇，遣民捕之。
敕：「已除不赴任者，奪其官。」
六月，丁卯朔，帝至五臺山，禁扈從宿衛毋踐民禾。
癸酉，申禁日者妄談天象。
丙子，修渾河堤。
壬午，辰州江水溢，壞民廬舍。
是月，前翰林學士承旨趙孟頫卒，追封魏國公，謚文敏。
秋，七月，丁未，賜拜珠平江田萬畝。拜珠辭曰：「陛下命臣釐正庶務，若先受賜田，人其謂我何！」帝曰：「汝勛舊子孫，加以廉慎，人或授例，朕自諭之。」
帝自五臺還，戊午，次應州，辛酉，次渾源州。拜珠奏召中書左丞張思明至，數其罪，杖而免之，籍其家。
八月，己巳，道州寧遠縣民符翼軫作亂，有司討擒之。
甲戌，帝次奉聖州，築宗仁衛營。
帝留意民事，戊寅，詔畫《蠶麥圖》於鹿頂殿壁，以時觀之。
庚辰，增壽安山寺役卒七千人。
庚寅，太師、中書右丞相特們德爾卒於家，命給直市葬地。
九月，丙辰，太皇太后鴻吉哩氏崩。
庚申，敕停今冬祀南郊。
癸亥，地震。
甲子，作層樓於涿州鹿頂殿西。
冬，十月，丁卯朔，太史院請禁明年興作土工，從之。
戊辰，享太廟。先是太常奏，國哀以日易月，旬有二日外乃舉祀事，帝曰：「太廟禮不可廢，迎香去樂可也。」至是以廟工未畢，妨陳宮縣，止用登歌。
丙子，江南行臺御史大夫托克托，坐請告未得旨輒去職，杖謫雲南，從御史大夫特克實奏也。
甲申，建太祖神御殿於興教寺。
己丑，以中書左丞相拜珠為右丞相，監修國史。帝欲爵以三公，懇辭，遂不置左相，獨任以政。參議中書省事王結言於拜珠曰：「為相之道，當正己以正君，正君以正天下。
除患不可猶豫，猶豫恐生它變；服用不可奢僭，奢僭則害及於身。」拜珠深是之。
治書侍御史索諾木罷，為翰林侍講學士；特克實奏復其職，帝不允。
十一月，甲午朔，日有食之。
己亥，以立右丞相，詔：「天下流民復業者，免差稅三年；站戶貧乏鬻賣妻子者，官贖還之。凡差役造作，先科商賈末技富貴之家，以優農力。免陜西明年差稅十之三，各處官佃田明年租之十二，江淮創科包銀全免之。」
監察御史李端，言近者京師地震，日月薄蝕，皆臣下失職所致，帝自責曰：「是朕思慮不及致然。」因敕群臣亦當修飭以謹天戒。
罷世祖以後冗置官。
括江南僧有妻者為民。
癸卯，地震。
甲辰，罷徽政院。
丙午，造龍船三艘。
御史李端言：「朝廷雖設起居注，所錄皆臣下聞奏事目。上之言動，亦宜悉書之以付史館。世祖以來，所定製度，宜著為令，使吏不得為奸，治獄者有所遵守。」並從之。
乙卯，宣德縣地震。
初，浙民吳機，以累代失業之田賣於司徒劉夔，夔賂宣政使巴喇吉斯買置諸寺，以益僧廩，矯詔出庫鈔六百五十萬貫酬其直。田已久為它人之業，特們德爾父子及特克實等，上下蒙蔽分受之，為贓巨萬。真人蔡道泰，以奸殺人，獄已成，特們德爾納其金，令有司變其獄。拜珠舉奏二事，命臺察鞫之，盡得其情，以田歸主、夔、道泰、巴喇吉斯等皆坐死，並籍其家。刑部尚書布達實哩坐受道泰金，范德鬱坐詭隨，並杖免。特赦特克實。
十二月，甲子朔，南康、建昌大水，山崩，死者四十七人；民飢，命賑之。
丁卯，中書平章政事瑪嚕罷，為大司農，廉恂罷，為集賢大學士。以集賢大學士張珪為平章政事。
珪家居已久，帝召見於易水之上，曰：「四世舊臣，朕將畀卿以政。」珪辭歸，遣近臣設醴。拜珠問珪曰：「宰相之體何先？」珪曰：「莫先於格君心，莫急於廣言路。」
時拜珠方欲召用致仕老臣，優其祿秩，議事中書，遂首薦珪，起為集賢大學士。至是復拜平章，侍宴萬壽山，賜以玉帶。
戊辰，以掌道教張嗣成、吳全節、藍道元各三授制命、銀印，敕奪其二。
癸未，以地震、日食，敕廷臣集議弭災之道。中書平章政事張珪抗言於坐曰：「弭災當究其所以致災者。漢殺孝婦，三年不雨。蕭、楊、賀冤死，獨非致沴之端乎？死者固不可復生，而情義猶可昭白，毋使朝廷終失之也。」
禁近侍奏取沒入錢物。
丙戌，賜淮安忠武王巴延祠祭田二十頃。
西僧灌頂疾，請釋囚，帝曰：「釋囚祈福，豈為師惜！朕思惡人屢赦，反害善良，何福之有！」
宣徽院言，世祖時輝吉喇歲輸尚食羊二千，成宗時增為三千，今請增五千。帝不許，曰：「天下之民，皆朕所有，如有不足，朕當濟之。若加重賦，百姓必致困窮，國亦何益！」命遵世祖舊制。
是月，兩江來安路總管岑世興，葛蠻安撫司副使龍仁貴，皆以其地作亂，柔遠州洞蠻把者為寇；並遣兵討捕之。
是歲，山北廉訪司經歷許有壬，遷江南行臺監察御史，行部廣東，以貪墨劾罷廉訪副使哈質蔡衍。至江西，會廉訪使苗好謙監焚昏鈔，檢視鈔者日至百餘人，好謙恐其有弊，痛鞭之，人畏罪，率剔真為偽以迎其意。管庫吏而下，搒掠無全膚，訖莫能償。有壬覆視，率真物也，遂釋之。凡勢官豪民，有壬悉擒治以法，部內肅然。
甘肅歲糶糧於蘭州，多至二萬石，距寧夏各千餘里至甘州，自甘州又千餘里始達伊集納路，而寧夏距伊集納僅千里。至是行省平章奈瑪臺令挽者自寧夏徑趨伊集納，歲省費六十萬緡。奈瑪臺，穆呼哩五世孫也，性明果善斷，所至有治聲。
春，正月，癸巳朔，以禹城縣去秋霖雨，縣人邢著、程進出粟以賑饑民，命旌其門。
己亥，思明州盜起，湖廣行省督兵捕之。
庚子，刑部尚書烏訥爾，坐贓杖免。
壬寅，以行省平章政事復兼總軍政，軍官有罪，重者以聞，輕者就決。
罷上都、雲州、興和、宣德、蔚州、奉聖州及雞鳴山、房山、黃蘆、三叉諸金銀治，聽民採煉，以十分之三輸官。
起前樞密院副使吳元珪、王約為集賢大學士，翰林侍講學士韓從益為昭文館大學士，並商議中書省事。丞相拜珠又言前集賢侍講學士趙居信，直學士吳澄，皆有德老儒，請徵用之，帝喜曰：「卿言適副朕心，更當使訪山林隱逸之士。」遂以居信為翰林學士承旨，澄為學士。王約年老，俾以其祿家居，每日一至中書，政多聽參酌。
帝嘗謂臺臣曰：「朕深居九重，臣下奸貪，民生疾苦，豈能周知！故用卿等為耳目。
曩者特們德爾貪蠹無狀，汝等拱默不言。其人雖死，宜籍其家以懲後也。」辛亥，申命御史大夫特克實振興臺綱，詔諭中外。
壬子，遣回回砲手萬戶赴汝寧、新蔡，遵世祖舊制教習砲法。
靜江、邕、柳諸郡獠為寇，命湖廣行省督兵捕之。
丙辰，泉州民留應總作亂，命江浙行省遣兵捕之。
辛酉，禁故殺子孫誣平民者。
初，四川行省平章政事趙世延，為其弟訟不法事，系獄待對，其弟逃去，特們德爾必欲殺之，有司承望風旨，數脅令自裁，世延終不為動。至是丞相拜珠為言其無罪，詔釋之。仍著令：「原告逃百日不出，則釋待對者。」
二月，癸亥朔，作上都華嚴寺、帝師帕克斯巴寺及丞相拜珠第，役軍六千二百人。
定軍官襲職，嫡長子孫幼者，令諸兄弟攝之，所受制敕書權襲，以省爭訟。
丙寅，翰林國史院進《仁宗實錄》。進前數日，監修拜珠詣國史院聽讀首卷，書大德十年事，不書左丞相哈喇哈斯定策功，惟書越王圖喇勇決。拜珠從容謂史官曰：「無左丞相，雖百越王何益！錄鷹犬之勞而略發蹤指示之人，可乎？」立命書之，其它筆削未盡然者，一一正之。人皆服其卓識。
己巳，修廣惠河閘十有九所，治野狐、桑乾道。
癸酉，畋於柳林。帝顧謂拜珠曰：「近者地道失寧，風雨不時，豈朕纂承大寶行事有闕歟？」對曰：「地震自古有之，陛下自責固宜，亦由臣等失職，不能燮理。」帝曰：「朕在位三載，於兆姓萬物，豈無乘戾之事！卿等宜與百官議，有便民利物者，朕即行之。」
拜珠患法制不一，有司無所守，請詳定舊典以為通制。於是命樞密副使完顏納坦、集賢學士侍御史曹伯啟纂集累朝格例而損益之。書成，辛巳，奏上，凡二千五百三十九條，名曰《大元通制》，頒行天下。伯啟言：「五刑者，刑異五等。今黥、杖、徒役於千里之外，百無一生還者，是一人身備五刑，非五刑各底於人也，法當改易。」丞相雖是之而不果行。
丙戌，雨土。
造五輅旗。
丁亥，敕金書《藏經》二部，命拜珠等總之。
戊子，封鷹師布哈為趙國公。
辛卯，以太子賓客巴圖廉貧，賜鈔十萬貫。
三月，壬辰朔，帝如上都。
丁酉，平江路嘉定州饑，發粟六萬石賑之。
丁未，西番參卜郎諸族叛，敕鎮西武靖王綽斯監等發兵討之。
戊申，祔太皇太后於順宗廟室，上尊謚曰昭獻元聖皇后。
辛亥，以圓明、王道明之亂，禁僧、道度牒符弦。
丙辰，敕：「醫、卜、匠官，居喪不得去職，七十不聽致仕，子孫無廕敘，能紹其業者量材錄用。」
監察御史拜珠、嘉琿坐舉巴斯爾濟蘇失當，並黜免。
夏，四月，壬戌朔，敕天下諸司命僧誦經十萬部。
丁卯，旌內黃縣節婦王氏。
己巳，浚金水河。
甲戌，敕都功德使庫爾嚕至京師。釋囚大闢三十一人，杖五十七以上者六十九人。
放籠禽十萬，命有司償其直。
己卯，詔行助役法。遣使考視稅籍高下，出田若干畝，使應役之人更掌之，收其歲入以助役費，官不得與。
五月，庚子，大風，雨雹，柳林行宮大木盡拔。
辛丑，以特克實獨署御史大夫事。
戊申，監察御史善繼元、宋翼言「特們德爾奸貪負國，生逃顯戮，死有餘辜。」乃命毀所立父祖碑，並追官爵及封贈制書，籍沒其家資，告諭中外。
帝御大安閣，見太祖、世祖遺衣，皆以縑素木棉為之，重加補綴，嗟嘆良久，謂侍臣曰：「祖宗創業艱難，服用節儉乃如此，朕焉敢頃刻忘之！」
戊午，奏元行宮正殿災，上都利用監庫火，帝命衛士撲滅之。因語群臣曰：「也皇始建宮室，於今安焉，至朕而毀，實朕不能圖治之故也。」奇御衛兵戍邊，有卒累功，請賞以官，帝曰：「名爵豈賞人之物！」賜鈔三千貫。
六月，寇圍寧都，州民孫王臣出糧餉軍，旌其門。
丁卯，西番參卜郎諸寇未平，遣徽政使醜嚕往督師。
壬申，將作院使哈撒布哈，坐罔上營利，杖流之，籍其家。
留守司以雨請修都城，詔以不宜大興土功，其略完之。
癸酉，太常請纂修累朝儀禮，從之。
乙酉，諸王錫濟伯數寇邊，至是遣使來降，帝曰：「朕非欲彼土地人民，但吾民不罹邊患，軍士免於勞役，斯幸矣。今既來降，當厚其賜以安之。」
秋，七月，辛卯朔，宣政使奇徹臺自偉旨署事，中書以體制非宜，請通行禁止，從之。
癸卯，太廟成。前殿十有五間，東西二門為夾室，南向。
知樞密院事拜坦，坐贓杖免。
乙巳，招諭左右兩江黃勝許、岑世興。
己酉，丞相拜珠，以海運糧視世祖時頓增數倍，今江南民力困極而京倉充滿，請歲減二十萬石；帝遂並特們德爾增科江淮糧免之。
丙辰，御史臺請降旨開言路，帝曰：「言路何嘗不開，但卿等選人未當耳。朕知向所劾者，率由宿怨羅織成獄，加之以罪，遂玷其人，終身不復伸。御史嘗舉巴爾濟蘇可任大事，未幾，以貪墨伏誅。言路選人，當乎否乎？」時特們德爾兩子俱獲罪，毀碑籍資，明致其罰。帝方委任拜珠，以進賢退不肖為急務。特克實以奸黨不自安，而帝又屢飭臺臣以阿比特們德爾之事，特克實由是益懼。
是月，冀寧、興和、大同三路隕霜。
帝在上都，夜寐不寧，命作佛事，拜珠以國用不足諫止之。既而奸黨懼誅者，復陰誘群僧，言國當有厄，非作佛事而大赦，無以禳之。拜珠叱曰：「爾輩不過圖得金帛而已，又欲庇有罪耶？」奸黨聞之，知必不免，遂萌逆圖。
八月，辛酉，晉王獵於圖喇之地，特克實遣烏魯斯告曰：「我與哈克繖、額森特穆爾、實達爾謀已定，事成，推立王為皇帝。」又令烏魯斯以其事告晉王之內史都爾蘇，且言：「汝與巴蘇呼知之，勿令舒瑪爾節得聞也。」晉王命囚烏魯斯，遣巴勒密實特等赴上都，以逆謀告。
帝南還。癸亥，駐蹕南坡，晉王之使未至。是夕，特克實、額森特穆爾、實達爾與前中書平章政事齊勤特穆爾、前雲南行省平章政事鄂勒哲、特們德爾之子前治書侍御史索諾木、特克實之弟宣徽使索諾木、典瑞院使托和齊、樞密院副使阿薩爾、簽書樞密院章岱、衛士圖們及諸王額特布哈、博囉、伊嚕特穆爾、庫庫布哈、烏魯斯布哈等，以特克實所領阿蘇衛兵為外應，殺右丞相拜珠，而特克實直犯禁幄，手弒帝於臥所。年二十一，從葬諸帝陵。
帝性剛明，嘗以地震，減膳，徹樂，避正殿，有近臣稱觴以賀，問：「何為賀？朕方修德不暇，汝為大臣，不能匡輔，反為陷耶？」斥出之。嘗戒群臣曰：「卿等居高位，食厚祿，當勉力圖報。茍或貧乏，朕不惜賜汝；若為不法，則必刑無赦。」巴爾濟蘇下獄，謂左右曰：「法者，祖宗所制，非朕所得私。巴爾濟蘇雖事朕日久，今有罪，當論如法。」嘗御鹿頂殿，謂拜珠曰：「朕以幼沖，嗣承大業，錦衣玉食，何求不得！惟我祖宗櫛風沐雨，戡定萬方，曾有此樂耶？卿元勛之裔，當體朕至懷，毋忝爾祖！」拜珠頓首謝曰：「創業維艱，守成不易，陛下言及此，億兆之福也。」又謂大臣曰：「中書選人署事未旬日，御史臺即改除之。臺除亦然。今山林之士，遺逸良多，卿等不能盡心求訪，惟以親戚故舊更相引用耶？」其明斷如此。然以果於刑戮，奸黨懼誅，遂構大變雲。
張珪在大都，聞南坡之變，密言於監省魏王庫庫圖曰：「我世為國忠臣，不敢愛死。
事已如此，大統當在晉邸。我有密書陳誅逆定亂之宜，非王莫敢致。」庫庫圖曰：「公誠忠，萬一事洩，得無危乎？」珪曰：「事成，王之功，不成，吾家甘齏粉萬死，不敢以言累王。」庫庫圖乃遣人達珪書於晉王，且勸進。
諸王額特布哈及額森特穆爾奉皇帝璽綬北迎晉王於鎮所。癸巳，晉王即皇帝位於龍居河，大赦天下。
是日，以知樞密院事額森特穆爾為中書右丞相，以內史都爾蘇為中書平章政事，奈曼臺為中書右丞，御史大夫特克實知樞密院事，博囉為宣徽院使，舒瑪爾節為宣政院使。
乙未，以樞密副使阿薩爾為御史中丞，內史善僧為中書左丞。
丁酉，以鄂勒哲知樞密院事，圖們同簽樞密院事。
戊戌，以薩迪密實知樞密院事，章臺同知樞密院事。
己亥，敕諭百司：「凡銓授官，遵世祖舊制，惟樞密院、御史臺、宣政院、宣徽院得自奏聞，餘悉由中書。」
辛丑，以瑪謨錫知樞密院事，實達爾為大司農。
召諸王屬流徙遠地及還元籍者二十四人還京師。
冬，十月，癸亥，修佛事於大明殿。
特克實之變，諸王邁努逃赴潛邸，願效死力，且言於帝曰：「不誅元兇，則陛下善名不著，天下後世何從而知！」帝深然之。甲子，以舒瑪爾節為中書右丞相，陜西行省左丞圖魯、通政院使寧珠並為御史大夫，蘇蘇為御史中丞。遣使至大都，以即位告天地、宗廟、社稷。命舒瑪爾節、寧珠誅逆賊特克實、實達爾、齊勤特穆爾、托和齊、章岱等於大都，並戮其子孫，籍沒家產；惟特們德爾子索諾木議遠流，張珪曰：「索諾木從逆賊，親斫丞相拜珠，乃欲活之耶？」
初，特克實使齊勤特穆爾遽至京師，趣召兩院學士北上，翰林學士曹元用獨不行，曰：「此非常之變，吾寧死，不可曲從也。」未幾，賊伏誅，人服其先見之明。
壬申，以內史諸達庫為太師、知樞密院事。
癸未，以舒瑪爾節兼阿蘇衛達嚕噶齊。
八番、順元及靜江、大理、威楚諸路猺兵為寇，丙戌，敕湖廣、雲南二省招諭之。
十一月，己丑朔，帝次於中都，修佛事於昆剛殿。
辛丑，車駕至大都。丁未，御大明殿，受諸王、百官朝賀。
初，特克實遣使至大都，封府庫，收百司印。監察御史許有壬知事急，即往告中丞董守庸。守庸謂：「宮禁事非子所當問。」有壬即疏守庸及經歷多爾濟班、監察御史郭額森呼都附特克實之罪以俟，及御史大夫寧珠至，有壬即袖疏上之。辛亥，守庸坐黨特克實免官。
壬子，敕營繕不急者罷之。
癸丑，遣使詣曲阜，以太牢祀孔子。
敕會福院奉北安王納穆罕像於高良河寺。
祭遁甲五福神。
丙辰，御史中丞蘇蘇，坐貪淫免官。
丁巳，廣州路新會縣民頮長弟作亂，廣東副元帥烏訥爾率兵捕之。
詔：「凡有罪自首者，原其罪。」
十二月，己未，御史臺經歷多爾濟巴勒、御史御里達漢、烏圖曼、郭額森呼圖，並坐黨特克實免官。
監察御史許有壬言：「曩者特們德爾專政，誣殺楊多爾濟、蕭拜珠、賀勝、觀音保、索約勒、哈迪密實，黥竄成珪、李謙享，罷免王毅、高昉、張志弼，而趙世延受禍尤慘，天下咸知其冤。請昭雪之，存者召還錄用，死者贈官有差。」
壬戌，浚鎮江路漕河及練湖。江浙行省言：「鎮江運河，全藉練湖之水為上源，官司漕運及商賈、農民來往，其舟楫莫不由此。宋時專設人夫，以時修浚，瀦蓄潦水，若運河淺阻，開放湖水一寸，則可添河水一尺。近來淤淺，舟楫不通，凡有官物，差民運遞，甚為不便。委官相視，疏治運河，自鎮江路至呂城壩長百三十一里，計役夫萬五百十三人，六十日可畢；又用三千餘人浚滌練湖，九十日可完。人日支糧三升，中統鈔一兩。」詔從之，以來春興工。
戊辰，追尊皇考晉王噶瑪拉曰光聖仁孝皇帝，廟號顯宗，妣晉王妃鴻吉哩氏曰宣懿淑聖皇后。
庚午，盜入太廟，竊仁宗及莊懿慈聖皇后金主。時參知政事瑪喇兼領太常禮儀使，當遷左丞，集賢大學士張珪曰：「太常奉祭祀不謹，當待罪，而反遷官，何以謝在天之靈？」命遂格。
甲戌，命道士吳全節修醮事。
乙亥，太常院言：「世祖以來，太廟歲惟一享，先帝始復古制，一歲四祭，請裁擇之。」帝曰：「祭祀，大事也，朕何敢簡其禮！命仍四祭。
監察御史托克托、趙成慶等言：「特們德爾在先朝，包藏禍心，離間親籓，誅戮大臣，使先帝孤立，卒罹大禍。其子索諾木，親與逆謀，久逃天憲，宜正其罪，以快元元之心。伊魯托克托、呼薩敦，皆特克實之黨，不宜寬宥。」遂並伏誅。
丙子，命嶺北守邊諸王修佛事以卻寇兵。
己卯，命僧作佛事於大內以厭雷。
癸未，流諸王伊嚕特穆爾於雲南，額特布哈於海南，庫魯克布哈於尼嚕罕，博囉及烏魯斯布哈於海島，並坐與特克實逆謀也。
乙酉，諭百司惜名器，各遵世祖定製。
丙戌，舒瑪爾節言：「宗戚之中，能自拔逆黨，盡忠朝廷者，惟有諸王邁努，請加封賞，以示激勸。」遂以泰寧縣五千戶封邁努為泰寧王。
丁亥，議賞討逆功，賜舒瑪爾節金銀鈔，都爾蘇為中書左孫相，瑪謨錫、寧珠、索多並加授光祿大夫。
詔改明年元曰泰定。
雲南花腳蠻為寇，詔招諭之。

