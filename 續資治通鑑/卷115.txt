
春，正月，乙巳朔，日有食之。
帝在平江。
金人去濠州。
初，金右都監宗弼與劉豫之兵既去，乃遣人報其知濠州趙榮，榮率北軍及投拜官兵馬都監魏進偕去，出北門，市人尚未知。少頃，提轄官丁懷等四人，盜庫兵欲作戰，榮聞之，悔曰「吾棄城而來，無守臣以主州事，安得不亂！」乃以衙兵復入城，懷遁去，執其餘三人，誅之，以隸事參軍楊壽亨權知州事。既而州人不便壽亨之政，奪其印，請兵馬都監孫奕代之。榮既歸，自是金人在江北者盡去矣。
丁未，知樞密院事張浚奏：「金人潛師遁去，今已絕淮而北。見行措置招集淮南官吏還任，撫存歸業人戶等事。」
侍御史張致遠言：「敵騎已遠，緣淮南之人多為敵所拘，兼於山間水面結集保守，又有中原被簽軍民，意欲投歸，尚留敵寨，及暫時投避在村野者。不速行措置，深慮官軍以襲番偽民社、收復州縣為名，肆行剽掠，妄有殺戮；或執俘級，僥倖賞典，使吾民被害，重於寇盜。乞預降德音，並戒飭黃榜，以付張浚。」 詔以章示浚。
己酉，詔：「淮南州縣官吏擅離職任之人，特與放罪，令依舊還任；其拋棄官物，並與除破。」
庚戌，御史張致遠乞省並淮南官吏。沈與求曰：「官省則吏省，吏省則事省。今州縣胥吏，未嘗賦祿，皆蠶食百姓而已。淮南凋殘之後，遺民有幾，堪受其擾耶！」
淮西宣撫司統制官王進薄金人於淮，降其將程師回、張延壽而還。
初，金人自六合歸，命師回、延壽殿後，二人皆驍將也。江南東路宣撫使張俊謂進曰：「敵既無留心，必渡淮而去，可速進兵，及其未濟擊之。」進與統領官楊忠閔偕往。金人且渡淮，遂薄諸河，金眾悉潰，墮河而死，師回、延壽勢窘而降。初，師回以俊為浚，既降，乃悟曰：「吾以為張樞密，乃關西也。」
辛亥，淮東宣撫司統制官崔德明敗金人於盱眙。
乙卯，張浚自江上還，入見。
丙辰，帝謂趙鼎曰：「大臣，朕之股肱，台諫，朕之耳目，職任不同，而事體則一。或有官非其人，所當罷黜者，卿等急宜以告朕，不必專待台諫。」
戊午，輔臣進呈曲赦淮南事目，帝曰：「敵雖遠去，然南北之民，皆吾赤子，當事兼愛並容之意。中原未復，二聖未還，赦文不可誇大，第使實惠加於兩淮百姓，乃朕指也。」帝又曰：「敵已北退，須當漸圖恢復。若止循故轍為退避之計，何以立國！祖宗德澤在天下二百年，民心不忘，當乘此時，大作規模措置，朕亦安能鬱鬱久居此乎！」趙鼎曰：「時不可失，誠如聖諭。事所可為者，謹當以次條畫奏稟。」
命：「江東帥漕司繕治建康行宮，修築城壁，須管日近了畢，其省庫百司倉庫等，且圖來上，務從簡省，無得取給於民。」時帝將還臨安，故有是旨。
庚申，行宮留守孟庾言別於職事，乞先次結局，詔留守依舊，其官屬並罷。
壬戌，武成、感德軍節度使、開府儀同三司、充鎮江、建康府、淮南東路宣撫使韓世忠為少保、充淮南東路宣撫使，鎮江府置司。時世忠與劉光世、張俊相繼入覲，世忠奏：「金人退兵，陛下必喜。」帝曰：「此不足喜，惟復中原，還二聖，乃可喜耳。然有一事，以卿等將士賈勇爭先，非復它時懼敵之比，所喜蓋在此也。」
後數日，帝以諭輔臣，趙鼎等贊帝誠得馭將之道。帝曰：「楚用子玉，晉文公為之側席而坐。今敵騎雖退，然尼瑪哈等輩猶在，朕敢忘此憂乎！」
癸亥，參知政事、行宮留守孟庾上表，請車駕還臨安府駐蹕，許之。
起復檢校太傅、甯武甯國軍節度使、開府儀同三司、充江南東路淮南西路宣撫使劉光世為少保、充淮南西路宣撫使，置司太平州；太尉、定江昭慶軍節度使、兩浙西路江南東路宣撫使、神武右軍都統制張俊開府儀同三司、江南東路宣撫使，置司建康府，俊仍落都統制。詔：「韓世忠、劉光世、張俊各賜銀帛三千匹兩，異姓親補承信郎者二人，一子五品服，有服親封孺人者三人，冠帔五道。」
甲子，淮西宣撫司統制官酈瓊拔光州，執其知州、武翼郎許約。
金人之侵淮也，劉光世遣瓊自廬州統兵，聲言過淮，至芍陂，乃摘輕兵由間道趨光州城下。約乘城固守，劉麟亦遣其統領官李知柔以眾援之。瓊說約降，不從，即進兵急攻，城欲破，約勢窮，乃降，遂復光州。後六日，奏至，既而光世以約赴行在。帝謂大臣曰：「約為劉豫結連楊麼及劫張昂山寨，凶逆宜誅。今來歸，朕不欲失信，當貸之。」乃遷約一官，監南劍州鹽稅。
戊辰，詔：「承州權廢兩縣，和、廬、濠、黃、滁、楚州各廢一縣，逐縣各置監鎮官一員。」以民事簡少，省其徭役也。
己巳，金主殂於明德宮，年六十一，諡曰文烈皇帝，廟號太宗，後增上尊諡曰體元應運世德昭功哲惠仁聖文烈皇帝。
太宗在位十三年，宮室苑籞，無所增益。承太祖草創之後，以杲、宗幹知國政，以宗翰總戎事，既滅遼、破汴，即議禮制度，治曆明時，經國規摹，至是始定雲。
庚午，安班貝勒亶承遺詔即位於柩前。
壬申，劉光世、韓世忠、張俊入辭，尚書右僕射趙鼎、知柩密院事張浚、參知政事沈與求、簽書樞密院事胡松年侍。帝命光世等升殿，諭曰：「敵南侵，蓋有窺江、浙之意，賴卿等戮力捍敵，使其失律而去，朕甚嘉之。然中原未復，二聖未還，朕心歉然，卿等其勉之！」光世曰：「臣等蒙國厚恩，敢不效死。」 鼎曰：「臣聞降人程師回言：逆臣劉豫給金人，雲光世、世忠比失歡，及至淮甸異所聞，其氣已沮矣。」帝曰：「有告朕光世、世忠坐小嫌意不釋然者。烈士當以意氣相許，先國家之急而後私仇，小嫌何足校！昔寇恂戮賈復部將，復以為恥，深銜之。光武曰：『天下未定，兩虎安得私鬥！』於是並坐極歡，結友而去。光世、世忠縱有睚眥，今日宜釋前憾，結歡如初。」二人感泣，再拜曰：「臣等頃過聽，嘗有違言；至於國事，不敢分彼此。今乃煩君父訓飭，臣等敢不奉詔！」鼎等頓首賀。帝曰：「將帥和，社稷之福也。」命近侍出內金盤尊斝賜光世、世忠、俊，酒一行，並所飲器賜之，陛辭而退。鼎謂與求曰：「將帥國之爪牙，推轂授帥，則聞之矣；天子御正衙，賜卮酒而親勸之，未之前聞。臣聞英宗皇帝於司馬光嘗有是賜，其後淵聖皇帝用李綱，實踵行之。光世等乃蒙恩寵如此，必有以圖報。」詔：「 光世妻漢國夫人向氏，俊妻華原郡夫人魏氏，並特給內中俸，如世忠妻例。」
自建帥府以來，俊常以軍從帝行，至是始軍於外，在帝左右者惟楊沂中而已。
癸酉，金遣使告哀於齊、高麗、夏；仍詔齊自今稱臣，勿稱子。
齊知濠州馬秦引兵犯光州，承信郎、權主管州事王莘率眾拒敵，淮西宣撫使劉光世遣統制官酈瓊、靳賽以所部援之。
甲戌，金主詔中外公私禁酒。
二月，丙子，清遠軍節度使、神武后軍統制、充湖北路荊、襄、潭州制置使岳飛為鎮寧、崇信軍節度使。
岳飛自池州入朝，前一日，御筆賜岳飛銀帛二千區兩，封其母榮國太夫人姚氏為福國太夫人，親屬為承信郎者一人，封孺人者二人，賜冠帔三道，賞淮西之功也。
刑部尚書兼詳定一司敕令章誼試戶部尚書。
中書門下省檢正諸房公事兼權給事中晏敦復權尚書吏部侍郎。
丁丑，帝御舟發平江府，晚，泊吳江縣。
戊寅，命祠部員外郎兼權太常少卿張銖奉太廟神主自海道至臨安府，令本府飭同文館安奉；其景靈宮神御祭享事，令溫州能判權管。
御舟宿平望鎮。己卯，宿秀州北。庚辰，宿崇德縣。辛巳，宿臨平鎮。壬午，御舟至臨安府行宮，留守孟庾率京官小使臣以上迎於五里外。帝還行宮，賜百官休沐三日。
癸未，詔：「扈從官吏並轉一官資。」
樞密院承旨兼都督府參謀官折彥質至行在。
始，趙鼎議遣彥質至川、陝諭指西帥，而彥質言：「折可求辜負國恩，不能守節；臣之兒女七人，昨在京師為金人取去，傳聞亦在府州。倘臣以督府上佐驟至川、陝，於職事豈能人人得其歡心！萬一因疑似之跡興暗昧之謗，則臣一身不可自保，況為朝廷辦事！伏望追寢成命，別賜令詔不行。」遂罷入蜀之議。
乙酉，川陝宣撫副使盧法原，言已選銳兵五千，令右武大夫、開州團練使劉錡統領，速赴行在。
丙戌，尚書右僕射、同中書門下平章事趙鼎守左僕射，知樞密院事張浚守右僕射，並同中書門下平章事兼知樞密院事、都督諸路軍馬。
始議浚以右揆出使湖外平楊麼，鼎升左揆，鼎密啟曰：「宰相事無不統，不必專以邊事，乃為得體。」暨兩制出，浚獨以軍功及專任邊事為言。帝既以邊事付浚，而改政事及進退人才皆付於鼎矣。
以岳飛為荊湖南、北、襄陽府路制置使、充神武后軍都統制，將所部平湖賊楊太，賜錢十萬緡、帛五千匹為犒軍之費，以湖北轉運判官劉延年充隨軍轉運，及令湖南、江西漕臣薛弼、范振應副隨軍錢糧。飛所部皆西北人，不習水戰。飛曰：「兵何常，顧用之何如耳。」
丁亥，定國軍承宣使、統制關外軍馬吳璘、武泰軍承宣使、同統制關外軍馬楊政復秦州。
先是川陝宣撫副使吳玠，聞金人侵淮南，遣璘、政乘機牽制。璘等出奇兵，自天水至秦，諭其守顧宣以逆順，宣不肯降，遂攻之，拔其城。金石都監完顏杲聞秦被圍，集諸道兵來援，政復擊敗之。
戊子，詔都督府以諸路軍馬為名。
己丑，帝躬率百官遙拜二聖。自帝出巡，此禮權廢，至是復行。
奉安濮安懿王神主於紹興府光孝寺之法堂。
辛卯，徽猷閣待制、都督府參議官程昌知江州。
昌守鼎州六年，賊不能犯，至是就用之。後數月，新守程千秋至鼎州，時湖北兵馬都監杜湛亦改為都督府左軍統制，千秋因留湛所將蔡兵捍賊。
壬辰，詔張浚暫往江上，措置邊防，且賜諸路宣撫、制置司手詔曰：「朕以邊圉稍安，遣相臣往行師壘，西連隴、蜀，北洎江、淮，既加督護之權，悉在指揮之域。既難從於中復，宜專制於事幾。恣爾多方，若時統率，欽承朕命，咸使聞知。」
丁酉，詔參知政事孟庾、沈與求籤書樞密院事。
戊戌，詔：「神武中軍見入隊官兵，每五百人為一指揮，選將校，置兵籍，俟就緒日，取旨賜軍名。」渡江以來，諸小將之兵及招安群盜，往往撥隸中軍，然無排置之法，至是始舉行焉。
是月，偽齊將商元率眾千餘襲信陽軍，成忠郎、閤門祗候、知軍事舒繼明率麾下十三人轉戰，登師陽門，矢盡，被擒。賊誘以美官，繼明罵曰：「吾甯為大宋鬼，豈汙逆耶！汝速殺我。」驅行至軍北史陂，竟不降，遂遇害。後贈修武郎，官其家一人。荊襄制置岳飛以忠訓郎、閤門祗候權隨州兵馬都監李迪知軍事，就戍之。
乙巳，金諡太祖後唐古氏曰聖穆皇后，費摩氏曰光懿，追冊太祖妃布薩氏曰德妃，烏庫哩氏曰賢妃。
閏二月，丁未，參知政事沈與求兼權樞密院事。
龍圖閣直學士、樞密都承旨折彥質試尚書工部侍郎，仍兼都督府參謀軍事。
壬子，輔臣奏遣中使往溫州奉迎太廟神主事，帝曰：「朕以宗廟在遠，心常歉然。今奉迎神主至行在，當行朝謁之禮。」沈與求曰：「古者征伐，載木主以行。今雖戎輅在行，九廟未復，然因時草創，一行朝謁之禮，亦足以仰慰孝思。」帝曰：「祖宗故事，惟景靈宮則有薦獻，太廟則爇香而已。大禮必簡，所以尚嚴也。」
乙卯，以參知政事孟庾、沈與求並兼權樞密院事。
時庾自桐廬還行在，與求乞交割密院職事與庾兼權，帝顧趙鼎曰：「已與卿議定，今參知政事並兼權樞密院矣。」鼎曰：「樞密非故也，自五代時以郭崇韜為使，國朝因而不改，故三省、樞密院分為二途。仁宗朝，富弼作諫官，時陝西用兵，弼議乞令宰相兼樞密院，有呂夷簡始也。臣既以宰相兼治院事，而參知政事之臣並令兼權，則事歸一體。前人謂樞密院調發軍馬而三省不知，三省財用已竭而樞密院用兵不止，此誠至論。」帝曰：「往時三省、樞密院不同班進呈，是以事多不相關白。然朝廷論議，豈有帷幄二三大臣不與聞者！」
丙辰，詔：「襄、漢州軍，先因盜賊並偽齊佔據日劫掠殘殺等罪，一切不問。元劫人見在者，許其家經官識認，驗實給還；即撫定，後來再有犯者，令所屬治罪。」
尚書兵部侍郎兼史館修撰王居正言：「四庫書籍多闕，乞下諸州縣，將已刊到書板，不拘經、史、子、集、小說、異書，各印三帙赴本省；系民間者，官給紙墨工價償之。」從之。
丁巳，武功大夫、川陝宣撫司後軍將牛晧，與金人遇於瓦吾穀，死之。
時右都監完顏杲與熙河經略使慕容洧欲攻秦州，宣撫副使吳玠遣諸校分道伺敵。晧行至瓦吾谷，與金將呼善遇。晧所部步卒不滿二百，乃下馬與戰，謂其眾曰：「吾所以舍馬者，欲與若等同死也。」敵見晧異於它人，欲招之，告罵而死。承信郎高萬旋馬復戰，遂與武功大夫、熙河路部將任安、宣撫司隊官、忠翊郎秦元、承節郎薛琪、張亨皆死於陳。敵曰：「真健兒也！」後贈晧、安皆翊衛大夫，官其家五人，贈元、亨三官，錄其子。
乙未，故迪功郎李東贈宣教郎，官一子。東監楚州軍資庫，金人南侵被害故也。
辛酉，都督行府奏招捕水賊楊太等約束。
時張浚以建康東南都會，而洞庭實據上流，今寇日滋，壅遏漕運，格塞形勢，為腹心害，不去之，無以立國。然寇阻大湖，春夏耕耘，秋冬水落，則收糧於湖寨，載老小於泊中，而盡驅其眾四出為暴。前日朝廷反謂夏多水潦，屢以冬用師，故寇得並力而我不得志。今乘其怠，盛夏討之，彼眾既散，一旦合之，疲於奔命，又不得守其田畝，禾稼蹂踐，則有秋冬絕食之憂，黨與攜離，方可招來。乃以便宜命荊、潭、鼎、澧、岳州將逐寨出首人，多方存恤，首領申行府授官，餘人給以閒田，貸之種子。又令湖南安撫司統制官任士安以兵三千屯湘陰，保護湘江糧道；統制官郝晸屯橋口，王俊屯益陽舊縣，吳錫屯公安，崔邦弼屯南陽渡，馬浚、步諒留潭州；其鼎州官兵，令程千秋分撥緊要屯駐。應諸校招收致人數，比附出戰獲級例推賞；其招收人，報所屬給種授田，務令安業。候黃誠、楊太、周倫公參了日，當議蠲免租稅，補授官資。仍給黃榜下任士安軍及嶽、潭、鼎州撫諭。
保義郎唐開，特換右迪功郎。開獻《國都會要》三百卷，詔進一官；自言本諸生，故有是命。
癸亥，降授龍神衛四廂都指揮使、建武軍承宣使、神武前軍統制王燮權主管侍衛馬軍司公事。
初，帝在平江，侍御史張致遠疏論燮乖繆，乞同諸將召歸，帝納其言，命燮全軍駐鎮江府而以親兵赴行在。既至，乃有是命。
金改葬太祖於和陵。
丙寅，右僕射張浚至鎮江，召韓世忠諭上旨，使舉軍前屯楚州以撼山東，世忠欣然承命。浚遂至建康撫張俊軍，至太平州撫劉光世軍，軍士無不踴躍思奮。浚以諸路軍馬所用錢糧，當從督府總制，故悉以上佐兼之。行府關三省指揮自此始。
丁卯，權主管侍衛馬軍司公事王燮提舉江州太平觀，免辭謝。
初，燮既除騎帥，而侍御史張致遠奏燮之罪惡不在辛企宗下。右司諫趙霈復奏：「燮無武藝，不閑戎律，偶緣遭遇，濫竊兵權。建炎間為河東經制，敵騎將至，乃擁兵自衛，避地入蜀、使川、陝之民聞風震恐。陛下貸而弗誅，責其後效，而燮不務循省以贖前愆。方杜充之守建康也，燮聞敵至，不復應援，而引兵先遁，直趨閩中，其罪一也。方扈駕離永嘉也，燮持軍無律，不能統御，而致潰散為盜，毒流東南，其罪二也。及出師討楊太，曠日持久，攻取無策，而崔增、吳全之軍遂致陷失，其罪三也。比詔回軍鎮江，中外欣悅，皆謂陛下必欲正其罪狀，重置典憲。今燮以輕騎造行朝，曾未數日，忽有侍衛馬軍之命，士論滋不能平。邇者陛下以諸軍捍江有功，既優加賞典；今燮有罪，獨置而不問，是有賞而無刑，恐非所以示勸懲也。乞斷自聖意，重加竄斥。」燮聞，亦奏辭新命，乞在外宮觀。乃詔權主管侍衛步軍司公事邊順兼權馬軍司公事，而以燮兵萬五千人隸淮東宣撫使韓世忠。後三日，又以燮奏，罷軍職。
己巳，參知政事孟庾言：「准敕差提領措置財用，今乞以總制司為名，專察內外官司隱漏違欠，行移如三省體式。應本司措置事件，依例進呈。」詔關申尚書省，仍鑄印以賜。諸路系省錢出入舊經制司，每千收頭子錢二十三，其十上供，其十三州縣及漕計支用。庾請增十錢；又請收耆戶長雇錢，抵當四分息錢，轉運司移用錢，勘合朱墨錢，常平司七分錢，茶鹽司袋息等錢。又收人戶合零就整二稅錢、免役一分寬剩錢，又收官戶不減半、民戶增三分役錢，又收常平司五文頭子錢，並令諸州通判、諸路提刑司拘催。其後東南諸路，歲收總制錢七百八十餘萬緡，而四川不預焉。大凡東南諸路經、總二司錢，歲收一千四百四十餘萬緡，四川歲收五百四十餘萬緡。
是日，經筵開講。自帝視師，輟講讀，至是復之。
壬申，詔右承奉郎徐度，令中書舍人試策一道。左迪功郎胡理，左朝散郎、主管江州太平觀錢B112常博士張宦，並召試館職；左朝奉郎、新提舉浙東常平茶鹽公事汪愷，左承議郎、新通判潭州王棠，並與升擢差遺。度，處仁子；宦，守兄也。士以士科薦用者自此始。
三月，甲戌朔，建武軍承宣使、提舉江州太平觀王燮，降授濠州團練使。
己卯，淮西宣撫使劉光世兼太平州宣撫使，淮東宣撫使韓世忠兼鎮江府宣撫使。
辛巳，以戶部尚書章誼兼權工部尚書。
癸未，詔：「殿前馬步軍司，各據見管兵數，權行排置指揮。」
初，禁衛諸軍遇赦轉員，其法甚備。自中原俶擾，軍營紛亂，排轉不行。時諸將所總歲歲奏功，而宿衛親兵久無升遷之望。左僕射趙鼎，請據三衙見管人數，彷彿舊例，立為轉員之法。乃詔：「諸班直將校、親從親事官，各依條排轉一資，三司將校亦與轉行。」時殿前司有兵九百餘人，馬步司各六百餘人而已。
甲申，淮東宣撫使韓世忠以大軍發鎮江。
世忠將行，帝賜手劄曰：「昨因敵退，議者以經理淮甸為言，人多憚行，卿獨請以身任其責，朕甚嘉之。」翼曰，趙鼎曰：「世忠已過淮南，乞遣中使撫問。」帝賜世忠銀合茶藥，且以手劄勞之曰：「今聞全師渡江，威聲遐暢。卿妻子同行否？乍到，醫藥飲食或恐未備，有所須，一一奏來也。」
時山陽殘弊之餘，世忠披荊棘，立軍府，與士同力役。其夫人梁氏，親織薄為屋。將士有臨敵怯懦者，世忠遺以巾幗，設樂，大燕會，俾為婦人妝以恥之。軍壘既成，世忠乃撫集流散，通商惠丁，遂為重鎮。
乙酉，侍御史張致遠權尚書戶部侍郎。
辛卯，起復秘閣修撰、淮東宣撫使司參謀官陳桷言：「瀕淮之地，久經兵火，官私廢田，一目千里，連年既失耕耨，草莽覆養，往地皆肥饒，臣願敕分屯諸帥，占射無主荒田，度輕重之力，斟酌多寡，給所部官兵趁時布種，或仿陝西弓箭手法，從長區處，因地土所宜，種麻、粟、稻、麥，一切聽之，無問稅租。力耕之人，添破糧米，朝廷逐旋應副耕牛之費。諸帥計置種子，將來盡還其價。不特入糧可以足辦，如飼馬芻秣之用，亦皆霈然矣。仍乞委自都督府選官兼總其事，令親到逐司與主帥熟議，俟上下情通，然後行之。每軍就令統制、統領官管認監督，近上謀議官領之。收成受納之日，同認所得之數並隨時價直，具申都督府籍記，支還價錢，以金銀、見錢品搭給降。將逐司所得，除一歲合支數外，餘就令封樁為儲積之計。」詔關都督行府。
甲午，趙鼎奏：「近久雨，恐傷苗稼，欲下臨安府祈請。」孟庾、沈與求曰：「多雨，天氣久寒，蠶損甚眾。」帝曰：「朕見令禁中養蠶，庶使知稼穡艱難。祖宗時於延春閣兩壁畫農家養蠶、織絹甚詳，元符間因改山水。」
丁酉，復移浙西安撫司於臨安府，以駐蹕之地理宜增重事權故也。徽猷閣直學士、知臨安府梁汝嘉兼兩浙西路安撫使，徽猷閣待制、知鎮江府沈晦兼沿江安撫使。試尚書吏部侍郎兼侍讀鄭滋與權戶部侍郎張致遠兩易。
癸卯，移鎮江府榷貨務都茶場於真州。
夏，四月，丙午，檢校少保、武泰軍節度使、知明州兼沿海制置使郭仲荀來朝。
丁未，龍神衛四廂都指揮使、洪州觀察使、金、均、房州鎮撫使、川陝宣撫司參議王彥知荊南府，充歸、峽州、荊門、公安軍安撫使。
先是彥聞帝親赴軍前，乞提兵入援，不許。會張浚以都督視師湖南，乃召彥赴府議事。至是令彥留所部三千人戍金、房，餘悉與俱，乃歸荊南舊治，其合用錢糧，令行府於湖南、江西那移應副。
召荊南鎮撫使解潛赴行在。
靖康中，潛為河東制置副使，辟趙鼎幹當公事，故鼎薦用之，於是諸鎮撫使盡罷矣。
戊申，尚書祠部員外郎兼權太常少卿張銖奉太廟神主自溫州至行在。
戊午，奉安太廟神主，參知政事孟庾為禮儀使，每室用特羊、八籩豆，蓋權禮也。
詔：「福建、廣東帥臣措置團結瀕海居民為社，擒捕海賊。」
時寶文閣直學士連南夫論海寇之患，謂：「國家每歲市舶之入數百萬，今風信已順而舶船不來，聞有乘黃屋而稱侯王者，臣恐未易招也。願令委州縣措置團結瀕海居民，五百人結為一社，不及三百人以下附近社，推材勇物力人為社首，其次為副，社首備坐聖旨給帖差捕。蓋濱海之民，熟知海賊所向，今聽其會合，如擒獲近上首領，許保奏，優與補官，其誰不樂為用？」乃下張守、曾開相度，如所請。
己未，詔：「鄉村五保為一大保，通選保正，於免役令中去長字。」始改紹聖法也。
先是言者以為：「役法行之歲久，積至大弊，鄉村鄉保正長，最為重役，不專取物力薄厚，而兼用人丁多寡，不通輪一鄉點差，而但取逐甲人戶。官吏貪濁，差募之際，富者以賄賂倖免，貧者以誅求受害，被役一次，輒至破產。民巧為規避，遂有父亡、母嫁，兄弟析產，求免役次，非惟重困民力以虛邦本，亦將有傷民教以壞風俗。乞下有司稍革舊法，專用物力及通輪一鄉差募保正長，凡官吏因役事受財者，重示懲誡。」又，進士上書：「竊觀方今害民之法，無如保甲之弊。願更去保甲法，復申元祐之制，行戶長之法。」故有是旨，仍許今後差物力高單丁每都不得過一人；即應充而居它鄉別縣或城郭及僧道，並許募人充役，官司毋得追正身，餘如見行條法。時祠部員外郎林季仲，亦奏乞總一鄉物力，次第選差，其單丁，許募人充役，於是頗采其說焉。
庚申，詔：「韓世忠紀律嚴明，岳飛治軍有法，並令學士院降詔獎諭。」
時世忠移屯淮甸，軍行整肅，秋毫無犯。飛移軍潭州，所過不擾，鄉民私遺士卒酒食，即時償直。帝聞之，故有是詔。
丙寅，金主聞昏德公以甲子日薨，遣使致祭及賻贈。
時兵部侍郎司馬朴與通問副使、修武郎朱弁同在燕山，聞上皇崩，議舉哀制服。弁欲先請，樸曰：「吾儕為人臣子，聞君父喪，當致其哀，又何請？設不見許，可但已乎？」遂服衰，朝夕哭。金人義之而弗問。弁有《送大行文》，略云：「節上之旄盡落，口中之舌徒存。歎馬角之未生，魂消雪窖；攀龍髯而莫逮，淚灑冰天。」洪晧在冷山，聞之，北向泣血，遣同使者沈珍往燕山，建道場於開泰寺，作《功德疏》云：「故宮為禾黍，改館徒饋於秦牢；新廟遊衣冠，招魂漫歌於楚些。雖置河東之賦，莫止江南之哀。遺民失望而痛心，孤臣久縶而嘔血。」金人讀之，亦為墮涕，相傳誦焉。
是月，龍圖閣直學士、致仕楊時卒，年八十三。
起居郎兼侍講朱震言：「時學有本原，行無玷缺，進必以正，晚始見知。其撰述皆有益於學者。」詔有司取時所著《三經義辨》，賜其家銀帛二百匹兩，後諡曰文靖。
時尚書左僕射趙鼎，素尊程頤之學，一時習者皆聚於朝。然鼎不及見頤，故有偽稱伊川門人以求進者，亦蒙擢用。
丙子，直秘閣、知潯州范直方行尚書刑部侍郎。
五月，辛巳，忠訓郎、閤門祗候何蘚特遷修武郎，赴大金國軍前奉表通問二聖，賜金帶一，裝錢千緡，官其家二人。蘚，灌子也。時右僕射張浚奏遣蘚至雲中見金帥，故有是命。
甲申，尚書禮部侍郎唐煇兼權兵部侍郎。
張浚至潭州。
初，浚自建康西上，而樞密副都承旨、沿江制置副使馬擴自武昌召歸，乃以為都督行府都統制。浚行至醴陵，獄囚數百人，盡楊太遣為間探者，安撫使席益傳致遠縣囚之。浚召問，盡釋其縛，給以文書，俾分示諸寨曰：「今既不得保田畝，秋冬必乏食，且餒死矣。不若早降，即赦爾死。」數百人歡呼而往。浚至長沙，賊首黃誠、周倫先請受約束，然誠等屢殺招安吏士，猶自疑不安。浚遣制置使岳飛分兵屯鼎、澧、益陽，壓以兵勢，賊大驚，遂定出降之計。
詔：「中書舍人胡寅論使事，辭旨剴切詳明，深得論思之體，令學士院賜詔獎諭。」
金左副元帥宗輔行次媯州，薨，年四十。
宗輔魁偉尊嚴，人望而畏之。先是太祖征伐四方，諸子皆總戎旅，宗輔常在帷幄。及代宗望為副元帥，平河北，遂取東平及徐州，繼又定陝西五路，所向有功。後追封潞王，諡襄穆。
宗輔妃富察氏，其母即太祖之妹也。次妃李氏，生子褒，教之有義方，嘗密謂所親曰：「吾兒有奇相，貴不可言。」李氏性明敏，剛正有決，言不妄發。女直舊俗，婦女寡居，宗族接續之。至是宗輔薨，李氏乃祝髮為比丘尼，歸遼陽，營建清安禪寺，別為尼院居之，號通慧圓明大師。
己丑，參知政事兼權樞密院事、提領措置財用孟庾進知樞密院事。
戊戌，左朝散郎、主管華州雲台觀王灌充川陝宣撫使司計議軍事，用吳玠請也。
是日，岳飛至鼎州城外，置寨列艦。
飛素有威望，而軍律甚嚴，乃遣潭州兵馬鈐轄楊華入賊營招降。賊黨黃佐曰：「嶽節使號令如山，如與之戰，萬無生理。」遂降。飛單騎按其部，拊佐背曰：「子知逆順者，果能立功，封侯豈足道！欲遣子至湖中，視可乘者擒之，可勸者招之。」佐感泣，誓以死報。時參政席益疑飛玩寇，欲以聞，張浚曰：「岳侯，忠孝人也。兵有深機，何可易言！」益慚而止。時大旱，湖水涸如深冬，賊益懼。
是日，詔，殿前司軍人與百姓相犯，並送大理寺根治。」
六月，甲辰，洞庭賊楊欽將所部三千人詣岳飛降。
初，張浚至長沙，親臨湖以觀賊勢，疑未可攻。會召浚還朝謀防秋之計，飛至潭州，袖出小圖示浚，浚欲俟來年議之，飛曰：「已有定畫。都督能少留否？八日可破。」浚曰：「何言之易！」飛曰：「王四廂以王師攻水寇則難，飛以水寇攻水寇則易。水戰我短彼長，以所短攻所長，故難。若因敵勢，用敵兵，奪其手足之助，離其腹心之託，而後以王師乘之，八日之內，當俘諸賊。」浚許之。
先是湖南統制官任士安、王俊、郝晸等，領兵二萬餘，不稟王燮號令，遂至於敗。及飛始至，鞭士安以折其氣，使為賊餌，令曰：「三日不能平賊，皆斬！」先揚言「岳太尉將二十萬兵至矣！」及是止見士安等軍，賊並力拒之。三日，飛乃以大兵四合，一戰，破賊眾殆盡，乘其舟以入水寨，欽等迎降。欽在賊中最悍，所至常先諸賊，楊太恃以為強，飛厚待之，賊愈喪氣。浚承制授欽武略大夫。
乙巳，名新曆曰《統元》。
辛亥，廢蘄州羅田、廣濟二縣並為鎮。
癸丑，詔曰：「聞諸路久愆雨澤，由朕不德，致使亢旱。雖恐懼修省，思所以答譴戒，弭天災，尚慮州縣違戾詔令，重擾吾民，致傷和氣。除稅阻和預買及應副大軍之外，應幹料敷催驅等事，日下並罷。仍仰州縣具其所罷名件申尚書省。」
荊湖制置使岳飛破湖賊夏誠。
飛既降楊欽，率統制官牛皋、傅選、王剛乘勝擊攻水寨。賊將陳瑫劫偽太子鐘子儀船，獲金龍交床與龍鳳簟等，詣飛降。楊太窮蹙赴水，牛皋擒斬之，餘黨劉衡等相繼皆降。飛入水寨，殺賊眾殆盡，惟夏誠寨三面臨大江，背倚峻山，官軍陸攻則入湖，水攻則登岸。至是飛親往，測其淺處，乃擇善罵者二十人，夜往罵之，且悉眾運草木上流。賊聞罵聲，爭擲瓦石擊之，草木為瓦石所壓，一旦填滿，飛長驅入寨，遂執誠，果八日而湖寇悉平。浚歎曰：「岳侯神算也！」初，賊恃其險，曰：「犯我者除是飛來。」至是人以其言為讖。
甲寅，尚書左僕射趙鼎、知樞密院事孟庾、參知政各沈與求奏：「自五月丙子不雨，今越四旬，叨冒近司，輔政無狀，致此譴戒，乞賜黜責。」詔：「各安厥位，無得再請。」
丁巳，徽猷閣待制、提舉建隆觀兼史館修撰兼侍講、資善堂翊善范沖言：「伏見和靖處士尹焞，誠明之學，實有淵源，直方之行，動應規矩，舉以代臣，允慊公議。」詔川陝宣撫司以禮津遣赴行在。
焞避難長安，劉豫以玉帛招之，焞卻幣奔蜀，居於涪州。帝聞其賢，故召。
湖寇既平，得丁壯五六萬人，老弱不下十餘萬。張浚更易郡且奸贓吏，宣佈寬恩。命岳飛進軍屯荊、襄以圖中原，浚率官屬泛洞庭而下。
時淮東宣撫使韓世忠、江東宣撫使張俊，皆已立功，而飛以列校拔起，世忠、俊不能平，飛皆屈己下之，數通書，俱不答。及飛破楊太，獻樓船各一，兵徒戰守之械畢備，世忠始大悅，而俊益忌之。
癸未，趙鼎奏甘澤應祈，乞禦常膳，帝曰：「朕累日寢食不安者，豈特為國無儲蓄而望歲之心甚切！兼恐歲饑民貧，起而為盜，朝廷不免遣兵討定，殘殺人命，亦天道之所宜憫也。」
是月，汴京地震。

