
春，正月，戊寅，罷館閣侍書。
初，光祿寺丞盛申甫、馬直方在館閣讀書，自陳歲久，請一貼職，帝止令大官給食，候三年與試，因詔後毋得復置。
己卯，詔發運使以上供米百萬斛賑江、淮饑民。
癸未，鑄「明道元寶」錢。
壬辰，女直貢於遼。女直即女真，避遼主名，改稱女直。
二月，庚子，詔：「江、淮民被災死者，官為葬祭。」
乙巳，皇太后服袞衣、儀天冠，享太廟，為初獻，皇太妃亞獻，皇后終獻。是日，上皇太后尊號曰應天齊聖顯功崇德慈仁保壽皇太后。丁未，祀先農，行藉田禮，禮成，御正陽門，大赦。百官上尊號曰睿聖文武體天法道仁明孝德皇帝。
三月，庚寅，皇太后不豫，大赦。丁謂特許致仕。
甲午，皇太后崩於寶慈殿。遺誥：「尊太妃為皇太后，軍國大事與太后內中裁處；賜諸軍緡錢。」乙未，帝御皇儀殿之東楹，號慟見輔臣，曰：「太后疾不能言，猶數引其衣，若有所屬，何也？」參知政事薛奎曰：「其在袞冕也，服之何以見先帝？」帝悟，以後服斂。命呂夷簡為山陵使。既宣遺誥，閣門趨百官賀太后於內東門。御史中丞蔡齊目台吏毋追班，入白執政曰：「上春秋長，今始親國政，豈宜使女主相繼稱制乎？」遂罷預政。
是月，溫逋奇囚嘉勒斯賚於阱中，而出兵收不附己者。守阱人出之，嘉勒斯賚因集部眾討殺溫逋奇而徙居青唐。
夏，四月，丙申朔，下詔求言。刪去遺誥「皇帝與太后裁處軍國大事」之語。
皇太后既崩，左右有以宸妃事聞者，帝始知為宸妃所生，號慟累日不絕。壬寅，追尊宸妃為皇太后；甲辰，詔改葬於永定陵，以大行皇太后山陵五使並兼追尊皇太后園陵使。或言太后死非正命，喪不成禮，帝亦疑焉。因易梓宮，帝遣太后弟李用和視之，則容貌如生，服飾嚴具。用和入告，帝歎曰：「人言其可信哉！」遇劉氏加厚。
戊申，帝聽政於崇政殿西廂。
庚戌，以流人林獻可為三班奉職。明道初，獻可抗言請太后還政，太后怒，竄於嶺南，至是特錄之。
壬子，群臣上表請御正殿，不允；表三上，乃從之。詔：「內外毋得進獻以祈恩澤，及緣親戚通章表。」罷創修寺觀。帝始親政，裁抑僥倖，中外大悅。
癸丑，召知應天府宋綬、同判陳州范仲淹赴闕。
初，太后稱制，宦者江德明、歲崇勳、任守忠等，交通請謁，權寵頗盛；參知政事薛奎言不遂斥逐，恐階以為亂。帝不欲暴其罪狀，止黜之於外。
己未，呂夷簡罷為武勝節度使、同平章事，判澶州；樞密使張耆罷為左僕射、護國節度使，判許州，尋改陳州；樞密副使夏竦罷為禮部尚書，知襄州，尋改潁州；參知政事陳堯佐罷為戶部侍郎，知永興軍；樞密副使范雍罷為戶部侍郎，知荊南府，尋改揚州，又改陝州；樞密副使趙稹罷為尚書左丞，知河中府；參知政事晏殊罷為禮部尚書，知江寧府，尋改亳州。
帝始親政，夷簡手疏八事，曰正朝綱，塞邪徑，禁賄賂，辨佞壬，絕女謁，疏近習，罷力役，節冗費，其語甚切。帝與夷簡謀，以耆、竦等皆太后所任用，欲悉罷之。退，告郭后，後曰：「夷簡獨不附太后邪？但多機巧，善應變耳。」由是並罷夷簡。及宣制，夷簡方押班，聞唱其名，大駭，不知其故。而夷簡素厚內侍副都知閻文應，因使為中訁冋，久之，乃知事由後雲。
宰臣張士遜加昭文館大學士、監修國史；資政殿大學士、工部尚書、判都省李迪同平章事、集賢殿大學士；戶部侍郎王隨參知政事；禮部侍郎、權三司使事李諮為樞密副使；步軍副都指揮使王德用為檢校太保、僉署樞密院事。
始，太后臨朝，有求內降補軍事者，德用曰：「補吏，軍政也；敢挾此以幹軍政，不可與。」太后固欲與之，卒不奉詔，乃止。帝閱太后閤中，得德用前奏軍吏事，奇之，以為可大用，故擢任樞密。德用謝曰：「臣武人，待罪行間，不足以當大任。」帝遣使者趣入院。
以權御史中丞蔡齊為龍圖閣學士，權三司使事；天章閣待制范諷為右諫議大夫，權御史中丞。
時有飛語傳荊王元儼為天下兵馬都元帥者，即捕得，系獄，逮及數百人，齊案之元跡。帝督責愈急，齊曰：「小人無知，不足治，且無以安荊王。」一夕三疏。帝大悟，止笞數人而已。
先是諷出知青州，時山東旱蝗，前宰相王曾，家多積粟，諷發取數千斛濟饑民，因請遣使安撫。於是以御史中丞召，其在青州不逾歲也。
乙太常博士、秘閣校理范仲淹為右司諫。仲淹初聞遺誥乙太妃為皇太后，參決軍國事，上疏言：「太后，母號也，自古無因保育而代立者。今一太后崩，又立一太后，天下且疑陛下不可一日無母后之助矣。」時已刪去參決等語，然太后之號訖不改，止罷冊命而已。
降殿中丞、知吉州方仲弓為太子中舍、監豐國監。
初，仲弓請依唐武后故事立劉氏七廟，太后見其奏，怒曰：「吾不作此負祖宗事！」裂而擲之，猶用是得知吉州。帝以累更赦宥，止薄責焉。
壬戌，始御崇政殿。
癸亥，上太后諡曰莊獻明肅。舊制，後諡二字；稱制加四字自此始。追尊李太后諡曰莊懿。
五月，丁卯，判河南府錢惟演請以莊獻、莊懿皇太后並祔真宗室。惟演既罷景靈宮使，還河南，不自安，乃建此議以希帝意。
戊辰，詔禮部貢舉。
辛未，以屯田員外郎武城龐籍為殿中侍御史。籍奏請下閣門取垂簾儀制盡焚之。又奏：「陛下躬親萬機，用人宜辨邪正，進擢近列，願采公論，毋令出於執政。」孔道輔嘗謂人曰：「言事官多觀望宰相意，獨龐君可謂天子御史也。」
癸酉，詔：「太后垂簾日詔命，中外毋輒以言。」
始，太后稱制，雖政出宮闈，而號令嚴明，左右近習亦少假借，賜與皆有節。賜族人禦食，必易以釦器，曰：「尚方器勿使入吾家也。」晚，稍進外家，任內官羅崇勳、江德明等訪外事，崇勳等以此勢傾中外，又以劉從德故黜曹修古等。然太后保護帝既盡力，帝奉太后亦甚備。及太后崩，言者多追斥垂簾時事。范仲淹言於帝曰：「太后受遺先帝，保佑聖躬十餘年，宜掩其小故以全大德。」帝大感悟，乃降是詔。
丙子，命張士遜撰《藉田》及《恭謝太廟記》，以翰林學士馮元為編修官，直史館宋祁為檢討官。既而祁言皇太后謁廟非後世法，乃止撰《藉田記》。
帝始召宋綬，將大用之，為張士遜所沮。丁丑，以綬為翰林侍讀學士兼龍圖閣學士，判都省。
六月，甲午朔，日有食之。
壬寅。錄周世宗及高季興、李煜、孟昶、劉繼元、劉鋹後。
辛亥，太子少傅致仕孫奭卒。帝謂張士遜曰：「朕方欲召奭還，而奭遂死矣！」嗟惜久之，罷朝一日，贈左僕射，諡曰宣。
奭勸講禁中二十餘年，討論典禮，必取前代中正合法事類陳之，故政府奉行無疑。當真宗封禪時，獨正言諫諍不少阿。晚節勇退。疾甚，徙正寢，屏婢妾，謂其子瑜曰：「無令我死婦人手也！」
初，以錢惟演議下，禮院言：「夏、商以來，父昭子穆，皆有配坐。每室一帝一後，禮之正儀，前代無同日並祔之文。」詔都省與禮院議，皆以為：「莊穆位崇中壺，與懿德有異，已祔真廟，自協一帝一後之文。莊獻輔政十年，在懿誕育聖躬，德莫與並，退就後廟，未厭眾心。案《周禮》大司樂職：『奏夷則，歌小呂，以享先妣。』先妣者，薑嫄也，帝嚳之妃，後稷之母，特立廟而祭，謂之閟宮。宜於太廟外別立新廟，奉安二後神主，同殿異室，歲時薦享，用太廟儀。別立廟名，自為樂曲，以崇世享。忌前一日不御正殿，百官奉慰，著之甲令。」詔從之。己未，命權知開封府程琳、內侍副都知閻文應度地營建新廟。
秋，七月，丁丑，詔知富平縣事張龜年增秩再任，以其治行風告天下。
癸未，降知永興軍陳堯佐知廬州，為狂人王文吉所誣也。堯佐罷政，過鄭，文吉挾故怨，告堯佐謀反。帝遣中官訊問，復以屬御史臺。中丞范諷，夜半被旨，詰旦得其誣狀，上之，堯佐猶坐是左降。時復有誣諫官陰附宗室者，宰相張士遜置二奏帝前，且言：「憸人誣隱良善以搖朝廷，若一開奸萌，臣亦不能自保。」帝悟，置文吉於法，誣諫官事亦寢。
先是右司諫范仲淹以江、淮、京東災傷，請遣使循行，未報。仲淹請間，曰：「宮掖中半日不食，當如何？今數路艱食，安可不恤！」甲申，命仲淹安撫江、淮，所至開倉廩，賑乏絕，禁淫祀，奏蠲廬、舒折役茶，江東丁口鹽錢。饑民有食烏昧草者，擷草進禦，請示六宮貴戚，以戒侈心。
又上疏曰：「祖宗時，江、淮饋運至少，而養六軍又取天下。今東南漕米歲六百萬石，至於府庫財帛，皆出於民，加之饑年，艱食如此。願下各有司，取祖宗歲用之數校之，則奢儉可見矣。
「祖宗欲復幽薊，故謹內藏，務先豐財，庶於行師之時不擾於下。今橫為墮費，或有急難，將何以濟！天之生物有時，而國家用之無度，天下安得不困！江、淮、兩浙諸路，歲有饋糧，於租稅外復又入糴，計東南數路不下二三百萬石，故雖豐年，谷價亦高。至於造舟之費及饋運兵夫給受賞與，每歲又五七百萬緡，故郡國之民率不暇給。
「國家以饋運數廣，謂之有備。然冗兵冗吏，遊惰工作，充塞京都。臣至淮南，道逢嬴兵，自言三十人自潭州挽新船至無為軍，在道逃死，止存六人，去湖南猶四千餘里，六人者比還本州，尚未知全活。乃知饋運之患。其害人如此。
「今宜銷冗兵，削冗吏，禁遊惰，減工作，既省京師用度，然後減江、淮饋運，租稅上供之外，可罷高價入糴。國用不乏，東南罷糴，則米價不起；商人既通，則入中之法可以兼行矣。真州建長蘆寺，役兵之糧已四萬斛，棟宇像塑金碧之資又三十萬緡。施之於民，可以寬重斂；施之於士，可以增厚祿；施之於兵，可以拓舊疆。自今願常以土木之勞為戒。」上嘉納之。
戊子，詔以蝗旱自責，去尊號「睿聖文武」四字，仍令中外直言闕政。
八月，甲午朔，遼遣使來祭奠、弔慰。
丙申，乙太常丞永新劉沆直集賢院。沆前同判舒州，莊獻太后遣內侍張懷信修山谷寺，建資聖浮屠，懷信挾詔命，督役嚴急，州將至移疾不敢出，沆奏罷之。
贈工部員外郎曹修古為諫議大夫。修古鯁直，有風節。當莊獻時，權幸用事，人人顧望畏忌，而修古遇事輒言，無所回撓。忤太后旨，貶同判杭州；未行，改知興化軍，卒於官，貧不能歸葬。賓佐賻錢五十萬，季女泣白其母曰：「奈何以是累吾先人也！」卒拒不納。帝思修古忠，故優贈之，仍恤其家。
壬寅，名莊獻明肅太后、莊懿太后新廟曰奉慈。
癸卯，詔：「凡除轉運使及籓鎮、邊郡守臣，自今並許上殿奏事。」
甲辰，詔：「中外毋避莊獻明肅太后父諱。」
丁酉，遼主如溫泉宮。
壬子，宰臣張士遜等言：「比諸道旱蝗，請用漢故事冊免，蒙賜詔不許。今陛下既減損尊名，願各降官一等，以塞天異。」帝慰勉之。
乙卯，遼遣使閱諸路禾稼。
丁巳，置端明殿學士，以翰林侍讀學士宋綬為之。
三司言：「自藉田後，繼有賞賚，用度不足，請假於內藏庫。」庚申，出緡錢百萬賜之。帝謂張士遜曰：「國家錢本無內外，蓋以助經費耳。」自是歲歉或調發，則出內藏以濟之。
九月，丙寅，崇信節度使、同平章事、判河南府錢惟演落平章事，還本鎮。
初，惟演欲為自安計，首建二後並配議。既與劉美為親，又為其子曖娶郭皇后妹，至是又欲與莊懿太后族為婚。御史中丞范諷，劾惟演擅議宗廟；前在莊獻時權寵太盛，且與後族連姻，請行降黜。帝諭輔臣曰：「先後未葬，朕不忍遽責惟演。」諷袖告身對曰：「臣今奉使山陵，而惟演守河南，臣朝暮憂刺客，願納此，不敢復為御史中丞矣。」帝不得已可之，諷乃趨出。丁卯，復奪曖一官，落集賢校理，聽隨惟演行，諸子皆補外州監當。
甲戌，幸洪福院，臨莊懿太后梓宮。丙子、壬午，臨如之。
丁丑，詔：「國忌日罷佛像前設神御。」
壬午，莊獻明肅皇太后靈駕發引，帝顧輔臣曰：「朕欲親行執紼，以申孝心。」乃引紼行哭，出皇儀殿門，禮官固請而止。遣奠正陽門外，遂詣洪福院，服素紗襆頭、淡黃衫，從官常服、黑帶奉引莊懿太后梓宮，遣奠廷中，皆改衰服。奉辭，隨梓宮攀號不已。左右固請止，帝泣曰：「劬勞之恩，終身何所報乎！」步送至院西南隅，仗轉乃還。
冬，十月，丁酉，祔葬莊獻明肅皇太后、莊懿皇太后於永定陵。
甲辰，詔：「兩川歲貢綾錦羅綺之屬，以三之二易為紬絹，供軍需。」
帝富於春秋，左右欲以巧自媚，後菀珠玉之工頗盛。殿中侍御史龐籍言：「今螽螟為災，民憂轉死，陛下安得不以儉約為師，惜國費以徇民急！」帝納其言。
己酉，祔莊獻明肅太后、莊懿太后主於奉慈廟。
辛亥，帝諭輔臣曰：「近歲進士試詩賦，多浮華，宜令有司兼取策論。」
以司封員外郎、秘閣校理吳遵路為開封府推官。
始，莊獻太后稱制，遵路條奏十餘事，語皆切直，忤太后意，出知常州。遵路至常州，即令轉市吳中米以備歲儉，已而果大乏食，民賴以濟，自它郡流至者亦十全八九。范仲淹安撫淮南，薦遵路，乞以遵路救災事蹟頒諸州為法，並付史館。遵路，淑子也。
癸丑，降東、西京囚罪一等，徒以下釋之。緣二太后陵應奉民戶，免租賦、科役有差。
戊午，張士遜罷為左僕射，判河南府，樞密使楊崇勳罷為河南三城節度使、同平章事，判許州。先是蝗旱仍見，士遜居首相，無所建明，帝頗復思呂夷簡。及百官詣洪福院上莊獻太后諡冊，退而奉慰，士遜乃過崇勳園飲酒，日中不至，群臣離立以俟。御史中丞范諷劾奏之，遂與崇勳俱罷；然制辭猶以均勞佚為言。
以呂夷簡為門下侍郎兼吏部尚書，同平章事；知河南府王曙加檢校太傅，充樞密使；僉署樞密院事王德用為樞密副使；端明殿學士、刑部侍郎宋綬參知政事；權三司使事蔡齊為樞密副使。
庚申，詔：「自今每日御前殿視事。」帝即位之初，尚循真宗晚年故事，惟只日御殿，至是始復舊制。
自唐以來，民計田輸賦外，增取它物，復折為賦，謂之雜變，亦謂之沿納，名品煩細。官司歲附帳籍，並緣侵擾，民以為患。帝詔三司，沿納物以類併合。於是三司請悉除諸名品，並為一物，夏秋歲入，第分粗細二色。百姓便之。
十一月，癸亥朔，參知政事薛奎，罷為資政殿學士、戶部侍郎、判都省。始，莊獻崩，二府大臣皆罷去，奎獨留，帝且倚以為相。而奎得喘疾，數辭位，久之乃罷。
以龍圖閣待制孔道輔為石諫議在夫，權御史中丞。
詔增宗室俸。
乙丑，追冊美人張氏為皇后。
寇準以責死既十一年，以庚寅赦書，始得太子太傅。甲戌，贈准中書令，復萊國公，其婿屯田員外郎張子皋復直史館。仍令齎詔賜其家，祭酹之。子皋，齊賢孫也。
戊寅，以大理評事保塞劉渙為右正言。初，渙上疏莊獻太后，請還政，太后怒，議黥面配白州。屬太后疾革，宰相品夷簡故為稽留，不即行。至是渙以前疏自言，夷簡請褒擢。帝既用渙，顧謂夷簡曰：「向者樞密院亟欲投竄，賴卿以免。」夷簡謝曰：「渙疏外，敢言；大臣或及此，則太后必疑風旨自陛下，使母子不相安矣。」帝喜，以夷簡為忠。
己卯，徙判天雄軍王曾判河南府。始，陳堯諮與曾有隙，曾實代堯諮於天雄，政有不便者徐更之，彌縫不見其跡。及去，堯諮復繼曾後，見府署及什器皆因堯諮舊規，但完葺，無所改，歎曰：「王公度量，我不及也！」
十二月，丙申，帝謂輔臣曰：「朕退朝，凡天下之奏必親覽。」呂夷簡曰：「小事皆聽覽，恐非所以養聖神。」帝曰：「朕承先帝之託，萬幾之重，敢自泰乎！」又曰：「朕日膳不欲珍美，衣服多以繒縑，屢經浣濯，宮人或以為笑。大官進膳，有蟲在食器中，朕掩而不言，恐罪及有司也。」夷簡因稱盛德。帝曰：「偶與卿等言之，非欲聞於外，嫌近名耳。」
復置諸路提點刑獄官，仍參用武臣。
甲辰，以京東饑，出內藏庫絹二十萬下三司，代本路上供之數。
丁未，出侍御史張沔知信州，殿中侍御史韓瀆知岳州。
先是宰相李迪除二人為台官，言者謂台官必由中旨，乃祖法也。既數月，呂夷簡復入，因議於帝前。帝曰：「祖法不可壞也。宰相自用台官，則宰相過失無敢言者矣。」迪等皆惶恐。遂出沔、瀆，仍詔：「自今台官有缺，非中丞、知雜保薦者，毋得除授。」
戊申，出宮人二百。帝時屢出宮人，呂夷簡曰：「此誠美事，然出宮人，恐有失所者。」帝因曰：「曩太后臨朝，臣僚戚屬多進女，今已悉還其家矣。」
己酉，遼禁夏國使沿途私市金鐵。
初，郭皇后之立，非帝意，浸見疏；而後挾莊獻勢頗驕，後宮希得進。及莊獻崩，帝稍自縱，宮人尚氏、楊氏驟有寵；後性妒，屢與忿爭。尚氏嘗於帝前語侵後，後不勝忿，起批其頰。帝自起救之，後誤批帝頸。帝大怒，有廢後意。內侍副都知閻文應，白帝出爪痕示執政近臣。呂夷簡以前罷相故怨後，而范諷方與夷簡相接，諷乘間言：「後立九年無子。義當廢。」夷簡贊其言。帝意未決，外人藉藉頗有聞者。右司諫范仲淹因對，極陳其不可，且曰：「宜早息此議，不可聞於外也。」
居久之，乃定議廢後，夷簡先敕有司無得受台諫疏。乙卯，詔稱：「皇后以無子願入道，特封為淨妃、玉京沖妙仙師，賜名清悟，別居長寧宮。」台諫疏皆不得入，仲淹即與權御史中丞孔道輔率知諫院孫祖德、侍御史蔣堂、郭勸、楊偕、馬絳、殿中侍御史段少連、左正言宋郊、右正言劉渙伏閤爭之，詣垂拱殿門伏奏：「皇后不當廢，願賜對以盡言。」守殿門者闔扉不為通，道輔手撫銅鐶大呼曰：「皇后被廢，奈何不聽台諫入言！」尋詔詣中書。道輔等語夷簡曰：「人臣於帝後，猶子事父母也。父母不和，固宜諫止，奈何順父出母乎！」眾譁然，爭進說。夷簡曰：「廢後自有故事。」道輔及仲淹曰：「人臣當道君以堯、舜，豈得引漢、唐失德為法？公不過引漢光武勸上耳，是乃光武失德，何足法也？」夷簡不能答，拱立曰：「諸君更自見上力陳之。」道輔與仲淹等退，將以明日留百官揖宰相廷爭。而夷簡即奏台諫伏閤請對，非太平美事，乃議逐道輔等。祖德，北海人；偕，坊州人；少連，開封人。
丙辰旦，道輔等始至待漏院，詔道輔出知泰州，仲淹知睦州，祖德等各罰銅二十斤。故事，罷中丞必有告辭，至是直以敕除，道輔比還家，敕隨至，又遣使押道輔及仲淹亟出城。仍詔：「諫官、御史，自今並須密具章疏，毋得相率請對，駭動中外。」絳、偕奏乞與道輔、仲淹俱貶，勸及少連再上疏，皆不服。
將作監丞、簽判河陽富弼上疏曰：「皇后自居中宮，不聞有過；陛下忽然廢斥，物議騰湧。自太祖、太宗、真宗三後未嘗有此。陛下為人子孫，不能守祖考之訓，而遂有廢後之事。治家尚不以道，奈天下何！范仲淹為諫官，所極諫者，乃其職也，陛下何故罪之？假使所諫不當，猶須含忍以招諫諍；況仲淹所諫，大愜眾心，陛下乃縱私忿，不顧公議，取笑四方，臣甚為陛下不取也。陛下以萬乘之尊，廢一婦人，甚為小事，然所損之體則大。夫廢後謂之家事而不聽外臣者，此乃唐奸臣許敬宗、李世勣諂佞之辭，陛下何足取法！陛下必欲廢後，但可不納所諫，何必加責以重己過！今匹庶之家或出妻，亦須告父母，父母許，然後敢出之。陛下貴為天子，且莊獻、莊懿山陵始畢，墳土未幹，便廢黜後氏，不告宗廟，是不敬父母也。今陛下舉一事而獲二過於天下：廢無罪之後，一也；逐忠臣，二也。此二者，皆非太平之世所行，臣實痛惜之！仲淹以忠直不撓，莊獻時論冬仗事，大正君臣之分，陛下以此擢用之。既居諫列，聞累曾宣諭，使大小之事，必諫無隱。是陛下欲聞過失，雖古先聖哲亦無以過。今仲淹聞過遂諫，上副宣諭之意而反及於禍，是陛下誘而陷之，不知自今何以使臣！雖日加宣諭，諫臣以仲淹為戒，必不信矣。願追還仲淹，復其諫職，減二過之一，庶乎諫路不絕，朝綱復振，斯社稷之慶也。」疏入，不報。
時仍歲蝗旱，執政謂宜有變更以導迎和氣。丁巳，詔改明年元曰景祐。
禁邊臣增置堡砦。
參知政事王隨言：「淮南積鹽一千五百萬石，至無屋以貯，露積苫覆，歲以損耗。又，亭戶輸鹽得本錢，或無以給，故亭戶貧困，往往起為盜賊。其害如此，願得權聽通商三五年，使商人入錢京師，又置折博務於揚州，使輸錢及粟帛以資國用。」遂詔宋綬等與三司使、江、淮制置使同議可否，皆以為：「聽通商則恐私販肆行，侵蠹縣官。請敕制置司監造船，運至諸路，使皆有二三年之畜。復天禧元年制，聽商人入錢粟京師及淮、浙、江南、荊湖州、軍易鹽。在通、泰、楚、海、真、揚、漣水、高郵貿易者，毋得出城，餘州聽詣縣鎮，毋至鄉邨。其入錢京師，增鹽予之。並敕轉運司經畫本錢以償亭戶。」詔皆施行。
遼以北府宰相蕭孝先為樞密使。孝先在樞密府，好惡自恣，權傾人主，朝多側目。
春，正月，甲子，許京兆府立學，賜《九經》，仍給田五頃。
發江、淮漕米賑京東饑民。
丁卯，侍御史充賀遼正旦使章頻卒於遼境。遼主詔有司賻贈，命近侍護喪以歸。
戊辰，詔鑄「景祐元寶」錢。
丁丑，命翰林學士浦城章得象等五人權知貢舉。
壬午，乙太常博士滕宗諒為左正言。宗諒，先與劉越同上莊獻太后疏請歸政者也。
癸未，令：「南省就試進士、諸科十取其二，進士五舉年五十、諸科六舉年六十、嘗經殿試進士三舉、諸科五舉及嘗預先朝御試者，雖試文不合格，毋輒黜，皆以名聞。」自此率以為常。
甲申，以淮南歲饑，出內藏絹二十萬下三司，代其歲輸。
始置崇政殿說書，命都官員外郎賈昌朝、屯田員外郎趙希言、太常博士王宗道、國子博士楊安國為之，日以二人入侍講說。初，孫奭出知兗州，帝問誰可代講說者，奭薦昌朝等，因命中書試說書，至是特置此職以處之。
辛卯，遼主如春水。
是月，趙元昊寇府州。
二月，壬辰朔，權停解州鹽池種鹽三年，以本池所貯可支十年故也。
遼北院樞密使蕭朴，出為東京留守。自太后專制國事，一委弟蕭孝先。朴屢言仁德皇后之冤，太后兼之，故外遷。
乙未，罷書判拔萃科，更不御試。自今幕職、州縣官經三考以上，非緣邊及川、廣、福建者，許應賢良方正能直言極諫等六科；其京朝官至太常博士及進士諸科取解而被黜落者，毋得復應茂才異等三科及武舉。用知制誥李淑議也。
先是召知鳳翔府、兵部員外郎司馬池知諫院，池上表懇辭。帝謂宰相曰：「人皆嗜進，池獨嗜退，亦難能也。」加直史館，復知鳳翔。嘗有疑獄上讞，大理輒復下，掾屬惶恐引咎，池曰：「長吏者，政事所由，非諸君過。」乃獨承其罪。有詔勿劾。
辛丑，詔：「禮部貢院，諸科舉人，應七舉者，更不限年，並許特奏名。」
甲辰，權減江、淮漕米二百萬石，候歲豐補之。
戊申，詔麟、府州賑蕃、漢饑民。
三月，開封府判官謝絳言：「蝗亙田野，坌入郛郭，跳擲官寺，井匽皆滿，而使者數出，府縣監捕驅逐，蹂踐田舍，民不聊生。魯史書螟，《穀梁》以為哀公用田賦，虐取於民。今朝廷斂弛之法，近於廉平，以臣愚所聞，似吏不甚稱職而召其變。凡今典城牧民，有顓方面之勢，才者掠功取名，以嚴急為術，或辨偽無實，數蒙獎錄；愚者期會簿書，畏首與尾；二者政殊而同歸於敝。夫為國在養民，養民在擇吏，吏循則民安氣和而災息。願先取大州邑數十百，詔公卿以下舉任守州者，使得自辟屬縣令長，務求術略，不限資考，然後寬以約束，許便宜從事，期年條上理狀，或徙或留，必有功化風跡。如此而沴氣不弭，嘉休不至者，未之有也。」
丙子，詔：「御試進士題目書所出，摹印給之，更不許上請。」
戊寅，御崇政殿，試禮部奏名進士。己卯，試諸科。辛巳，試特奏名。已而得進士諸科八百八十三人，特奏名八百五十七人，賜及第、出身。
夏，四月，壬辰，詔：「鎖廳舉人所試不合格者，除其罪。」始，天禧二年，宰相王欽若請鎖廳舉人試不合格者，並坐私罪，至是始除之。
甲午，贈故翰林學士、禮部侍郎、知制誥楊億為禮部尚書，諡曰文。故事，非常任二府及事東宮，則四品無贈官。樞密使王曙言：「億嘗為寇準草奏，請太子親政，為丁謂所排，不得志而歿。准既贈中書令，億宜蒙旌賁。」故特贈之。
初，准令億草奏，曙知其不可，嘗勸止。准敗，曙取奏草付其妻，縫置夾衣中。及朝廷欲理准舊勳，曙乃出之，其字漫滅，幾不可識矣。
丁酉，殿中侍御史龐籍為開封府判官，尚美人遣內侍稱教旨，免工人市租。籍言：「祖宗以來，未有美人稱教旨下府者。」帝為杖內侍，切責美人，仍詔有司：「自今宮中傳命，毋得輒受。」
癸丑。詔置殿中侍御史、監察御史裡行。
江東轉運使蔣堂言：「竊見諸路武臣知州軍者，多是素昧條教。欲乞自今除扼束邊陲之處合選任近上武臣外，其餘州改差文資。」帝諭令樞密院，今後差武臣知州軍，並須擇人。
五月，庚申朔，遼主請暑沿柳湖。
乙丑，以權知開封府程琳為三司使。
先是三司併合田賦沿納諸名品為一物，琳謂：「借使牛皮、食鹽、地錢合為一，谷、麥、黍、豆合為一，易於鉤校可也。然後世有興利之臣，復用舊名增之，是重困民無已時也。」琳又上疏，論「兵在精不在眾，河北、陝西軍儲數匱，而招募不已。其住營一兵之費，可給屯駐三兵，昔養萬兵者，今三萬矣。願罷河北、陝西募住營兵，勿復增置，遇闕即選廂軍精銳者補之。仍漸徙營內郡，以便糧餉。」帝嘉納焉。
丁卯，禁民間織錦繡為服。
以秘書丞張宗誼、孫沔並為監察御史裡行。沔，會稽人也。
壬申，出內藏庫緡錢百萬賜三司。
以河南府學為國子監。
壬午，錄繫囚。
遼太后既攝政，慮遼主年長難制，與樞密使蕭孝先謀廢立，欲立少子重元，重元以所謀白遼主。遼主用內侍趙安仁策，勒衛兵出宮，召孝先至，諭以太后當廢狀，孝先震懾不能對。遂收太后符璽，遷於慶州，誅內侍數十族，釋孝先等不問。
六月，己丑朔，賜陳州、揚州學田三頃。
壬辰，廣東轉運司言交州陳公永等六百餘人內附，李德政發兵境上捕逐。詔遣公永等還，仍諭德政撫存之。樞密副使蔡齊言：「蠻去暴歸德，請納之，給以荊湖閒田使自營。今縱去，必不復還舊部，若散入山谷，如後患何！」不聽。明年，蠻果為亂。
淮南制置發運使劉承顏獻輪扇浴器。同知諫院郭勸言：「此非所宜獻，承顏欲以此媚上耳。乞付外毀棄，以戒邪佞。」甲辰，詔還之。
己酉，策試賢良方正能直言極諫太常博士晉江蘇紳、才識兼茂明於體用大理寺丞建安吳育、茂才異等宋城張方平及武舉人於崇政殿。育所對策入第三等，紳、方平並等四等次，以育為著作左郎、直集賢院、通判湖州，紳為祠部員外郎、通判洪州，方平為校書郎、知崑山縣。
閏月，戊午朔，賜杭州學田五頃。
乙丑，府州言趙元昊自正月後數入寇，詔并州部署司嚴兵備之。
乙亥，毀天下無額寺院。
壬午，罷後苑作所用玳瑁、龜筒，從度支判官謝絳言也。絳又言：「邇來用物滋侈，賜予過制，禁中須索。去年計為緡錢四十五萬，自今春至四月，已僅二十萬。比詔裁節費用，而有司移文，但求咸平、景德簿書，不存則無所錯置。臣以為不若推近及遠，遞考歲用而裁節之，不必咸平、景德為准也。」又言：「號令數變則虧體，利害偏聽則惑聰，請者務欲各行，而守者患於不一。請罷內降，凡詔令皆由中書、樞密院，然後施行。」
甲申，詔：「御試製科舉人，自今張幕次於殿廡，仍令大官給食；武舉人以別日試之。」從知制誥宋郊言也。
乙酉，以前西京留守推官安福歐陽修為館閣校勘，樞密使王曙所薦也。
始，錢惟演留守西京，修及尹洙為官屬，皆有時名，惟演待之甚厚。修等遊飲無節，惟演去，曙繼至，數加戒敕，常厲色謂修等曰：「諸君知寇萊公晚年之禍乎？正以縱酒過度耳。」眾客皆唯唯，修獨起對曰「寇公之禍，以老不知止耳。」曙默然，終不怒，更薦修及洙，置之館閣，議者賢之。
秋，七月，戊子朔，遼主始親政，授趙安仁左承宣、監門衛大將軍，充契丹漢人渤海內侍都知兼都提點。以耶律瑪陸為崇德宮使。瑪陸為人，畏慎容物，或有面相陵折者，恬然若弗聞，不臧否人物，故益為遼主所親狎。
遼主嘗與護衛耶律仁先論政事，亟歎其才。仁先以為不世之遇，言無所隱。遼主善之，授為宿直將軍。
乙太常博士、監察御史裡行衛人高若訥為主客員外郎、殿中侍御史裡行。
初，命同判司天監楊惟德等以周天星宿度分及占測之術，纂而為書，成三十卷，至是上之，惟德等皆遷官。
以翰林侍讀學士范諷為給事中、龍圖閣學士，知兗州。諷性倜儻，不拘細行。雅善李迪。常與張士遜議論不合，為中丞，力擠士遜。授呂夷簡入相，又合謀廢郭后，欲夷簡引己置二府，然夷簡憚諷，終不敢薦也。諷建議，朝廷當差擇能臣，留以代大臣之不稱職者，夷簡聞而惡之。權三司使公半歲，以疾免；既久不得意，憤激求出。將行，復謂帝曰：「陛下朝無忠臣，一旦紀綱大壞，然後召臣，何益！」夷簡愈惡之，故尋被譴黜。
壬辰，遼主如秋山。召東京留守蕭朴為南院樞密使，徙封楚王。
己亥，詔：「諸路監司按所部官吏不法者，須密切體訪，毋得出榜召人告首。」
乙巳，隨州言崇信軍節度使錢惟演卒，特贈侍中，官護葬事。惟演始以父歸國，故亟顯，然自以才能進。嘗曰：「韓林學士備顧問，司曲誥，於書一有所不觀，何以稱職！」官兼將相，階勳品皆第一，而終不曆中書，故常謂人曰：「吾平生不足者，惟不得於黃紙尾押字耳。」
常平倉舊領於司農寺，壬子，始詔諸路轉運使與州長吏舉所部官專主常平錢粟。既而淮南轉運副使吳遵路言：「本路丁口百五十萬，而常平錢粟才四十餘萬，歲饑不足以救恤。願自經制，增為二百萬，它毋得移用。」許之。
樞密直學士杜衍亦嘗建議曰：「豪姓蓄賈，乘時賤收，水旱則稽伏而不出，須其翔踴以牟厚利，而農民貴糴。九穀散於穰歲，百姓困於凶年，蓋緣常平倉制度不立，有名而無實。謂宜量州縣遠近，戶口眾寡，時其饑熟，取賤出貴，嚴以賞罰，課責官吏，出納無壅，增損有宜。公糴未充，則禁爭糴以規利者；糴畢而儲之，則察其以供軍為名而假借者。夫香象珠璣，久藏府庫，非衣食之急。若州郡闕無錢，願斥賣以賜之，補助其乏。」
先是慶州柔遠蕃部巡檢嵬逋，領兵入夏州界，攻破後橋新修諸堡。是月，趙元昊率萬餘眾來寇，稱報仇。緣邊都巡檢楊遵、柔遠塞監押盧訓，以騎七百戰於龍馬嶺，敗績。環慶路都監齊宗矩、走馬承受趙德宣、寧州都監王文援之，次節義烽。通事蕃官言蕃部多伏兵，不可過壕，宗矩不聽。伏兵發，宗矩被執。久之，以宗矩還。
八月，庚申，徙知定州、龍神衛西廂都指揮使劉平為環慶路副都部署。
帝初擢平主四廂，謂左右曰：「平，所謂詩書之將也。」平在定州，嘗建言：「臣前在陝西，見元昊車服僭竊，勢且叛矣，宜嚴備之。」不聽。及是，戒平曰：「知卿有將略，故委以邊寄，卿其勉之！」加賜錢百萬。
資政殿學士、戶部侍郎薛奎卒，贈兵部尚書，諡簡肅。奎在政府，謀議無所迎避，或時不如志，歸，輒歎吒不食，曰：「吾仰慚古人，俯愧後世耳！」尤善知人，范仲淹、龐籍、明鎬，自為吏部選人，皆以公輔許之；歐陽修、王拱辰，皆其女婿也。
壬戌，有星孛於張、翼。
登亥，樞密使、吏部侍郎、檢校太傅、同平章事王曙卒，贈太保、中書令，諡文康。曙方嚴簡重，有大臣體。常言人臣患不節儉，及貴顯，深自抑損。子益恭，以廕為衛尉寺丞，淡於榮利，數解官。曙始參知政事，治第西京，既成，益恭作書陳止足之義，勸曙謝事退居，曙不果去。益恭終父喪，遂以司門員外郎致仕。
甲子，宰臣呂夷簡等上表請立皇后。
參知政事宋綬，以帝富於春秋，天下無事，慮燕樂有漸，乃上言：「馭下之道有三：臨事尚乎守，當機貴乎斷，兆謀先乎密。能守則奸莫由移，能斷則邪莫由惑，能密則事莫由變。斯安危之所系，願陛下念之。至若朝務清夷，深居閑燕，聲味以調六氣，節宣以順四時，愛養王躬，使不至傷過，乃保和平，無疆之福也。」
戊辰，帝不豫。
庚午，以王曾為吏部尚書、同平章事、樞密使。
時南京留守推官奉符石介貽贈書曰：「主上即位十有三年，不好遊畋，不近聲色，恭儉之德，聞於天下。乃正月以來，聞既廢郭皇后，寵倖尚美人，宮庭傳言漸有失德。自七、八月來，所聞又甚，倡優婦人，朋淫宮內，飲樂無時，聖體因常有不豫，斯不得不為慮也。今變異屢見，人心憂危，白氣切霄，凶災薦歲，此天地神靈所以示戒警也。相公昔作元台，今冠樞府，社稷安危，皆繫於相公。當此之時，宜即以此為諫；諫止則已，諫不止則相公宜辭樞衡之任，庶幾有以開悟聰聽，感動上心。若執管仲不害霸之言，以嗜欲閒事，不欲極爭，則遂啟成亂階，恐無及矣。」
辛未，以星變，大赦，避正殿，減常膳，出內藏庫錢優賞在京將士。詔輔臣於延和殿閤奏事，其諸司事，權令輔臣處分。
壬申，詔：「淨妃郭氏出居於外，美人尚氏為道士洞真宮，楊氏別宅安置。長秋之位，不可久虛，當求德門以正內治。」
自郭后廢，尚、楊二美人益有寵，每夕侍寢，體為之敝，或累日不進食，中外憂懼，皆歸罪二美人。楊太后亟以為言，帝未能去。入內都知閻文應，早暮侍帝，言之不已，帝不勝其煩，乃頷之，文應即命氈車載二美人出。二美人涕泣不肯行，文應搏其頰罵曰：「宮婢，尚何言！」驅使登車；翌日，降是詔。
甲戌，司天言孛星不見。
殿中侍御史龐籍、左司諫滕宗諒，並坐言宮禁事不實，乙酉，出籍為廣東轉運使，宗諒知信州。
九月，己丑，群臣上表請御正殿，復常膳；表三上，乃從之。
壬辰，群臣上表請雙日不視朝，從之。仍詔中書、樞密院，雙日有合奏事，亦許便殿請對。
丁酉，帝康復，御正殿，復常膳。
范仲淹知睦州，不半歲，徙蘇州。州比大水，民田不得耕，仲淹疏五河，導太湖注之海，募遊手興作。未就，又徙明州。轉運使言仲淹治水有緒，願留以畢其役；庚子，詔仲淹復知蘇州。
太子少傅晁迥，既與太清樓宴，復召對延和殿閤，問《洪範》雨勿之應，迥據經以對。忽感疾卒，年八十四。詔罷一日朝，贈太子太保，諡文元。
迥樂易純固，喜質正經史疑義，標括字類，無一日廢學。不喜術數，嘗曰：「自然之分，天命也；樂天不憂，知命也；推理安常，委命也。何必逆計未然乎！」
尚、楊二美人出宮後，帝令參知政事宋綬面作詔云：「當求德門，以正內治。」既而左右引壽州茶商陳氏女入宮，帝欲立之為後，綬諫曰：「陛下乃欲以賤者正位中宮，不與前日詔語戾乎？」後數日，樞密使王曾入對，又奏引納陳氏為不可，帝曰：「宋緩亦如此言。」宰相呂夷簡、樞密副使蔡齊相繼論諫，兼侍御史知雜事楊偕、同知諫院郭勸復上疏，卒罷陳氏。
甲辰，詔立皇后曹氏，彬之孫女也。郭后廢，始聘後入宮。乙巳，命宰相李迪為冊禮使，參知政事王隨副之，宋綬撰冊文，並書冊寶。有司奏用冬至日行冊禮。監察御史裡行孫沔，言莊獻三年之喪未除，請終制而後行，秘書丞余靖亦以為言，不報。
壬子，詔名太后所居殿曰保慶宮，自今並以保慶皇太后為稱。
冬，十月，己未，遼主駐中會川。
庚申，罷淮南、江、浙、荊湖制置發運使，仍詔：「淮南轉運使兼領發運使司事；其制置茶鹽礬稅，各歸逐路轉運使司。」
改錢惟演諡曰思。先是太常博士、同知禮院張瑰議：「惟演博學業文，此其所優；貪慕權要，釁生不足，此其所劣。《諡法》，敏而好學曰文，貪以敗官曰墨。請諡文墨。」其家訴於朝，詔覆議，以惟演無貪黷狀，而晚節率職自新，《諡法》，「追悔前過」，改諡曰思。詔：「自今定諡，須禮院集官眾議之。」
己丑，詔：「閤門祗候，自今須尚書員外郎、諸司使以上及本路轉運使或提點刑獄一員，共七人舉之，方許引對。」
趙元昊自襲封，即為反計，多招納亡命，峻誅殺，以兵法部勒諸羌。始衣白窄衫，氈冠紅裡、頂，冠後垂紅結綬。自號嵬名吾祖，凡六日，、九日則見官屬。初制禿髮令，元昊先自禿髮，及令國人皆禿髮，三日不從令，許眾殺之。每欲舉兵，必率酋豪與獵，有獲則下馬環坐飲，割鮮而食，各問所見，擇取其長。是歲春，始寇西邊，殺掠居人，下詔約束之。居國中，僭益甚，私改元曰開運，既逾月，人告以石晉敗亡年號也，乃更廣運。
母米氏族人山喜，謀殺元昊，事覺，元昊鴆其母，殺之，沉山喜之族於河，遣使來告哀。詔起復，以閤門祗候王用中為致祭使，兵部員外郎郭勸為吊贈兼起復官告使。元昊賂遺勸等百萬，勸悉拒不受。
癸酉，以淨妃、玉京沖妙仙師清悟為金庭教主、沖靜元師。美人楊氏聽入道，賜名宗妙。並居安和院，仍改賜院名曰瑤華宮。
乙亥，作郊廟《景安》、《興安》、《祐安》之曲。
辛巳，賜舒州學田五頃。
壬午，命龍圖閣待制燕肅、集賢校理李照、直史館宋祁同按試王樸律准。肅時判太常寺，建言舊太常鐘磬皆設色，每三歲親視，則重飾之。歲即久，所塗積厚，聲益不協，故有是命。帝親閱視律准題其背以屬太常。肅等即取鐘磬剗滌考擊，用律准按試皆合。
十一月，己丑，冊皇后。
己酉，詔親祠郊廟乃用禦所制樂章，其有司攝事樂章，令宰臣呂夷簡、李迪分撰之。辛亥，詔太常寺：「自今享先農、釋奠文宣王、武成王，並用登歌樂，令學士院撰樂章。」
以東上閤門使曹琮為衛州團練使。琮兄女為後，禮皆琮主辦，於是奏曰：「陛下方以至公厲天下，臣既備後族，不宜冒恩澤，亂朝廷法；族人敢因緣請托者，願置於理。」時論稱之。尋出為環慶路部署、知分阝州。
屯田員外郎張亢者，奎弟也，豪邁有奇節。常通判鎮戎軍，上言：「趙德明死，其子元昊喜誅殺，勢必難制，宜亟防邊。」論西北攻守之計，章數十上。帝欲用之，會丁母憂。或傳遼聚兵幽、涿間，河北皆驚，十二月，癸酉，命亢為如京使、知安肅軍。因入對，曰：「遼人歲享金帛甚厚，懼中國見伐，特張言耳，非其實也。」
趙元昊獻馬五十匹，求《佛經》一藏；賜之。
己卯，宣慶使、入內都知藍繼宗，以老疾罷為景福殿使、邕州觀察使。
監察御史裡行孫沔曰：「竊見上封事人同安縣尉李安世，輒因狂悖，妄進瞽言，下吏審問。自孔道輔、范仲淹被黜之後，龐籍、范諷置對以來，凡在搢紳，盡思緘默。又慮四方之人不知安世訕上犯顏，將謂安世獻忠獲罪，自遠流傳，為議非美。伏望貸以寬恩，特免投竄，使彼偷安之士，永懷內愧之心。」後七日，責沔知潭州衡山縣。
沔未有責命時，復上書曰：「去秋以聖體愆和，准雙日不坐之請，是則一歲中率無百餘日視事，宰臣上殿奏事，止於數刻，天下萬務，得不曠哉！伏願陛下因歲首正朝之始，霈然下令，誕告多方，每旦恭己，辨色居位，推擇大臣，講求古道，降以溫顏，俾之極論。外則逐刺史、縣令無狀老懦貪殘之輩，內則罷公卿大夫不才諂佞詭誕之士。掖庭之中，簡去幽曠，官寺之內，抑損重任。教敦於上，民悅於下，皆目前可見之事，惟陛下力行而已。」書奏，再責監永州酒。
