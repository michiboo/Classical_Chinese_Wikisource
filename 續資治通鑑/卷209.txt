
春，二月，庚戌朔，日有食之。
辛未，興國雨雹，大者如馬尾首。
是月，山東地震，七日乃止。
司天監奏：「天狗星墜地，血食人間五千日，始於楚，遍及齊、趙，終於吳，其光不及兩廣。」後天下之亂。皆如所言。
三月，辛未，盜扼李開務之閘河，劫商旅船，兩淮運使宋文瓚言：「世皇開會通河千有餘里，歲運米至京者五百萬石。今騎賊不過四十人，劫船三百艘而莫能捕，恐運道阻塞，請選能臣率壯勇千騎捕之。」不聽。
戊申，京畿盜起，范陽縣請增設縣尉。
山東盜起，詔中書參知政事索諾木巴勒至東平鎮遏。
是月，高苑縣地震，壞民居。
夏，四月，壬子，遼陽為捕海東青煩擾，沃濟野人及碩達勒達皆叛；萬戶邁珠等討之，遇害，詔恤其家。
癸丑，頒《至正條格》於天下。
甲寅，以中書參知政事呂思誠為左丞。
乙卯，享於太廟。
丁卯，帝如上都，中書平章政事特穆爾達實留守。
舊法，細民糴於官倉，出印券月給之者，其直三百文，謂之「紅帖米」，賊籌而給之，盡三月止者，其直五百文，謂之「散籌米」；貪民買其籌帖以為利。特穆爾達實請別發米二十萬石，遣官坐市肆，使人持五十文即得米一斗，奸弊遂絕。
以中書左丞呂思誠知經筵事。命左右二司、六部吏屬�午後講習經史。
五月，壬午，廣西象州盜起。
江西田賦提舉司擾民，罷之。
丁亥，盜竊太廟神主。
遣和爾呼達討沃濟野人。
辛卯，絳州雨雹，大者二尺餘。
丁酉，以黃河決，立河南、山東都水監。
六月，己酉，汀州連城縣民羅天麟、陳積萬叛，陷長汀縣；福建元帥府經歷真寶、萬戶廉和尚等討之。
丁巳，詔以雲南賊死可伐盜據一方，侵奪路甸，命伊圖琿為雲南行省平章政事，討之；旋降詔招諭。
是月，羅浮山崩，水湧，溺死百餘人。
秋，七月，己卯，享於太廟。
癸巳，詔選集賽官為路、府、縣達嚕噶齊。
丙申，以參知政事多爾濟巴勒為中書左丞。
時有善音樂得幸者，帝命為崇文監丞，多爾濟巴勒他擬一人以進，帝怒曰：「選法盡由中書邪？」多爾濟巴勒頓首曰：「用幸臣居清選，恐後世以此議陛下。今選他人，臣實有罪，省臣無與焉。」帝悅，擢為右丞。
甲辰，京畿奉使宣撫鼎鼎奏御史薩巴爾等罪，杖黜之。時諸道奉使，皆與台憲互相掩蔽，惟鼎鼎與湖廣道巴實糾舉無避。
是月，鄜州雨白毛如馬鬃。
八月，丙午，命江浙行省右丞呼圖克布哈、江西行省右丞圖嚕統軍合討羅天麟。
是月，帝至自上都。
益都臨淄縣雨雹，大如杯盂，野無青草，赤地如赭。
九月，乙酉，克復長汀。
戊子，邵武地震，有聲如鼓，至夜復鳴。
冬，十月，思靖猺寇武岡；詔湖廣省臣及湖南宣慰元帥鄂勒哲特穆爾討之，俘斬數百級，猺賊敗走。
閏月，乙亥，詔赦天下，免差稅三分，水旱之地全免。
靖州猺賊吳天保陷黔陽。
癸未，汀州賊徒羅德用殺用天麟、陳積萬，以首級送官，餘黨悉平。
十二月，丁丑，省臣改擬明宗母壽章皇后徽號曰：「莊獻嗣聖皇后。」
辛卯，有司以賞賚氾濫，奏請恩賜必先經省、台，院定擬。
壬寅，山東、河南盜起，遣左右阿蘇衛指揮布爾國等討之。
是歲，尚書李糸冋以河災，請躬祀郊廟，近正人，遠邪佞，是崇陽抑陰，不報。
以侍御史蓋苗為中書參知政事。
時大臣以兩京弛道狹隘，請毀民田廬廣之，已遣使督有司治之矣，苗議曰：「馳道創自至元初，何今日獨為隘為？」力辨，乃罷。時議以宿衛士悉出為郡長官，俾以養貧，苗議曰：「郡長所以牧民，豈養貧之地哉！果有不能自存，賜之錢可也。若任郡寄，必擇賢才而後可。」議遂寢。又欲以鈔萬貫與角牴者，苗曰：「諸處告饑，不蒙賑恤；力戲何功，獲此重賞乎！」又簽四川廉訪司事家人違例收職田，奉使宣撫直坐其主，宰相命奉使即行遣，苗請付司詳議，勿使憲司以為口實。於是宰相顧謂僚佐曰：「所以引蓋君至樞機者，欲其相助也，乃每事相抗，何耶？今後有公務，毋白參政。」苗歎曰：「猥以非才，待罪執政，中書之事，皆當與聞。今宰相言若此，不去何俟！」將引去，適詔拜江南行台御史中丞，宰相怒苗終不解，比至，即除甘肅行省左丞。時苗已致仕歸田裡，宰相復奏，旨趣赴任，苗舁疾就道。至鎮，即上言：「西土諸王，為國籓屏，賜賚雖有常制，而有司牽於文法，遂使恩澤不以時及，有匱乏之憂，大非隆親厚本之意。」又言：「甘肅每歲中糧奸弊百端，請以糧鈔兼給，則軍民兼利矣。」從之。遷陝西行台中丞，到官數日，即上疏乞骸骨，歸，逾年而卒。追封魏國公，諡文獻。
苗學術淳正，性孝友，喜施與，置義田以贍宗族。平居恂恂謙謹，及至遇事，張目敢言，雖經挫折，無少回撓，有古遺直之風焉。
春，正月，甲辰朔，日有食之。大寒而風，朝官僕者數人。
壬子，以中書左丞相博爾濟布哈為右丞相。
先是，博爾濟布哈與右丞相阿嚕圖謀擠害托克托，阿嚕圖曰：「我等豈能久居相位，當亦有退休之日，人將謂我何！」博爾濟布哈屢以為言，終不從。博爾濟布哈遂諷御史劾奏阿嚕圖不宜居相位。阿嚕圖即避出城。其姻黨皆為之不平，請曰：「丞相所行皆善，而御史言者無理，丞相何不見上自陳？上必辨焉。」阿嚕圖曰：「我，開國四傑博爾濟之世裔，豈丞相為難得邪？但命我，不敢辭。今御史劾我，我宜即去。御史乃世祖所設，我若與御史抗，即與世祖抗矣。爾等無復言。」阿嚕圖遂罷去。博爾濟布哈尋亦辭職而罷。
二月，己卯，山東地震，壞城郭，棣州有聲如雷。河南、山東盜蔓延濟甯、滕、邳、徐州等處。
丙戌，以宦者拜特穆爾為司徒。
是月，猺賊吳天保寇沅州。
三月，甲辰，中書省臣言：「世祖之朝，省、台、院奏事，給事中專掌之，以授國史纂修。近年廢弛，恐萬世之後，一代成功無從稽考，請復舊制。」從之。
乙巳，遣使銓選雲南官員。
庚戌，試國子監，會食弟子員，選補路府及各衛學正。
戊午，詔編《六條政類》。
庚申，監察御史王士點劾集賢大學士吳直方躐進官階，奪其宣命。
乙丑，雲南王博囉來獻死可伐之捷。
夏，四月，己卯，享於太廟。
辛巳，以通政院使多勒奇爾為遼陽行省參知政事，討沃濟野人。
庚寅，復以博爾濟布哈為中書右丞相，以平章政事特穆爾達實為左丞相。
特穆爾達實天性忠亮，學術正大。帝嘗問：「為治何先？」對曰：「法祖宗。」又問：「王文統，奇才也，恨不得如斯人者用之！」對曰：「世祖有堯、舜之資，文統不告以王道，而乃尚霸術，要近利，世祖之罪人也。使今有文統，正當遠之，又何足取乎！」
臨清、廣平、灤河等處盜起，遣兵捕之。
通州盜起，監察御史言：「通州密邇京城而賊盜蜂起，宜增兵討之，是杜其源。」不報。
是月，河東大旱，民多饑死，遣使賑之。
帝如上都。
五月，庚戌，猺賊吳天保陷武岡路，詔遣湖廣行省右丞實保統軍討之。實保堅不欲往，左右司郎中余闕曰：「右丞受天子命，為方嶽重臣，不思執弓矢討賊，乃欲自逸邪？右丞當往。」實保曰：「郎中語固是，如芻餉不足何？」闕曰：「右丞第往。此不難致也。」闕遂下令趣之，三日皆集，實保乃行。
乙丑，右丞相博爾濟布哈以調燮失宜、災異迭見罷，詔以太保就第。
是月，臨淄地震，七日乃止。河東地坼泉湧，崩城陷屋，傷人民。
六月，詔免太師滿濟勒噶台官，安置西安州。時博爾濟布哈以宿憾譖滿濟勒噶台，故有是詔。其子托克托力請與父俱行，時相欲傾之，因有告變者，復移於西域薩克蘇之地。御史大夫額琳沁巴勒曰：「托克托父子無大過，奈何迫之於險？」乃召還甘肅。
復以御史大夫泰費音為中書平章政事。
彰德路大饑，民相食。
秋，七月，猺賊吳天保復寇沅州，陷漵浦、辰溪縣，所在焚掠無遣。
八月，壬午，杭州、上海浦中午潮退而復至。
九月，癸卯，八憐內哈喇諾海、圖嚕和伯賊起，斷嶺北驛道。
戊申，帝至自上都。
甲寅，詔舉才能學業之人，以備侍衛。
丁巳，中書左丞相特穆爾達實薨。特穆爾達實之為相也，修飭綱紀，立內外通調之法，朝官外補，許得陛辭，親受帝訓，責以成效，郡邑賢能吏，次第甄拔，入補朝闕。分海漕米四十萬石，置沿河諸倉，以備凶荒；先是僧人與齊民均受役於官，其法中變，至是奏復其舊；孔子後襲封衍聖公，階止四品，奏升為三品；歲一再詣國學，進諸生而獎勵之。中書故事，用老臣豫議大政，久廢不設，特穆爾達爾奏復其規，起腆合、張元朴等四人為議事平章，曾未半年，補偏救弊之政，以次興舉。從幸上都還，入政事堂甫一日，感暴疾而卒，年四十六，贈太師，追封冀甯王，諡文忠。
辛酉，以御史大夫多爾濟為中書左丞相。
甲子，集慶路盜起，鎮南王博囉布哈討平之。
丁卯，猺賊吳天保復陷武岡，延及寶慶，殺湖廣行省右丞實保於軍中。
冬，十月，庚辰，詔建穆呼裡、巴延祠堂於東平。
丙戌，額琳沁濟達勒反，遣兵討之。
辛卯，開東華射圃。
戊戌，西蕃盜起，凡二百餘所，陷哈剌火州，劫供禦蒲萄酒，殺使臣。
是月，猺賊吳天保復寇沅州，州兵擊走之。
十一月，辛丑，監察御史庫庫，以宦者隴普憑藉寵倖，驟升榮祿大夫，追封三代，田宅逾制，上疏劾之。
甲辰，沿江盜起，剽掠元忌，有司莫能禁。兩淮運使宋文瓚上言：「江陰、通、泰，江海之門戶，而鎮江、真州次之，國初設萬戶府以鎮其地。今戍將非人，致賊艦往來無常；集慶花山劫賊才三十六人，官軍萬數，不能進討，反為所敗，後竟假手鹽徒，雖能成功，豈不貽笑！宜亟選智勇，任兵柄，以圖後功；不然，東南五省租稅之地，恐非國家有矣。」不報。
撥山東十六萬二千餘頃地，屬大承天護聖寺。
乙巳，中書戶部言：「各處水旱，田禾不收，湖廣、雲南，盜賊蜂起，兵費不給，而各位集賽冗食甚多，請加分揀。」帝牽於眾請，令三年後減之。
庚戌，猺賊吳天保復陷武岡，命湖廣行省平章政事紐勒領兵討之。
以河決，命工部尚書密勒瑪哈謨行視金堤。
甲寅，猺賊吳天保陷靖州，命威順王庫春布哈、鎮南王博囉布哈及湖廣、江西二省以兵討之。
戊午，命河南、山東都府發兵討湖廣洞蠻。
丁卯，海北、湖南猺賊竊發兩月餘，有司不以聞，詔罪之，並降散官一等。
是月，滿濟勒噶台卒。滿濟勒噶台所至，不以察察為明，赫赫為威，僚屬各效其勤，至於事功既成，未嘗以為己出也。以仁宗寵遇之深，忌日必先百官詣原廟致敬，或一食一果之美，必持獻廟中。至是卒於甘肅。帝念托克托勳勞，召還京師。
十二月，庚午，以中書左丞相多爾濟為右丞相，平章政事泰費音為左丞相。先是多爾濟請於帝曰：「臣藉先臣之廕，早襲國王，昧於國家之理。今備位宰相，非得泰費音不足與共事。」至是遂拜泰費音左丞相，多爾濟為右丞相。
多爾濟為人，寬洪有度。留守司行致賀禮，其物先陳鴻禧觀，將饋二相，多爾濟家臣察知物有豐殺，其致左相者特豐，家臣具白其事，請卻之，多爾濟曰：「彼縱不送我，亦又何怪！」即命受之。
時順江酋長樂孫求內附，請立宣撫司及置郡縣一十三處，省臣將許之，右司都事歸暘曰：「古人有言曰：『鞭雖長，不及馬腹。』使郡縣果設，有事不救，則孤來附之意，救之，則疲中國以事外夷，所謂獲虛名而受實禍也。」與左丞呂思誠抗辨甚力。泰費音問：「其策安出？」暘曰：「其酋長可授宣撫，勿責其貢賦，使者賜以金帛遣歸足矣。」卒從暘言。京師苦寒，有丐訴相丞馬前者，丞相索皮服予之，仍核在官所藏皮服之數。將悉給貧民，暘曰：「宰相當以廣濟天下為心，皮服能幾何，而欲給之耶？莫若錄饑寒者賑之。」丞相悟而止。
多爾濟為相，務存大體，而泰費音則兼理庶務。一時政權頗出於泰費音，趨附者眾，多爾濟處之凝然，不與較，然泰費音亦能推讓盡禮，中外皆號為賢相雲。
丙子，以連年水旱，民多失業，選台閣名臣二十六人出為守令，許以民間利害實封呈省。參知政事魏中立言於帝曰：「必欲得賢守，無如參議韓鏞者。 」帝乃特書鏞姓名，授饒州路總管。饒俗尚鬼，有覺山廟者，能禍福人，盜將行劫，必往卜之。鏞至，即撤其祠宇，沈土偶人於江，凡境內淫祠皆毀之；人初大駭，已而皆嘆服。鏞乃選民俊秀入學，求尊宿有學行為《五經》師，朔望，幅巾深衣謁先聖，每月課試，以示勸勉，由是人人自勵於學。鏞居官，自奉澹泊，僚屬化之。先是朝使至外郡者，所奉一不厭其欲，還即騰謗於朝。其使饒者，鏞延見郡舍中，供以糲飯，退，終無後言。尋有旨，以織幣脆薄，遣使笞行省臣及諸郡長吏，獨鏞無預焉。
丙戌，中書省建議：「以河南盜賊出入無常，宜分撥達勒達軍與揚州舊軍於河南水陸關隘戍守，東至徐、邳，北至夾馬營，遇賊掩捕。」從之。
湖廣行省右丞實保，既為猺賊所害，其子實迪方為中書掾，請奔喪。丞相以實迪有兄弟，不許，歸暘曰：「孝者，人子之同情，以其有兄弟而沮其請，非所以孝治天下也。」乃許之。
是月，陝西行御史臺臣，劾奏博爾濟布哈乃逆臣之親子，不可居太保之職，不報。
是冬，衛輝路天鼓鳴。
是歲，隆福宮三皇后鴻吉哩氏薨。
鄱陽朱公遷，以遣逸徵至京師，授翰林直學士，每勸帝親賢遠奸，抑豪強，省冗費，修德恤民，庶天意可回，民志可定，不然，恐國家之憂，近在旦夕，帝嘉納之。當國者惡其切直，不能容，公遷亦力辭；章七上，乃出為金華路學正。
春，正月，戊戌朔，命額林特穆爾知樞密院事。
丁未，享於太廟。
辛亥，黃河決，遷濟甯路於濟州。
詔：「各官府諳練事務之人，毋得遷調。」
詔翰林國史院纂修后妃、功臣列傳，學士承旨張起岩、學士楊宗瑞、侍講學士黃溍為總裁官，左丞相泰費音，左丞呂思誠領其事。
是月，詔給銅虎符，以宮尉鄂勒哲布哈、貴赤衛副指揮使壽山監湖廣軍。命湖廣行省右丞圖齊、湖廣宣慰都無帥鄂勒哲特穆爾，討莫磐洞諸蠻，斬首數百級，其餘二十餘洞，縛其洞酋楊鹿五赴京師。
二月，丙子，命皇子阿裕實哩達喇習讀輝和爾文字。
甲申，以宣政院使桑節為江南行台御史大夫。
時承平日久，內外方以觀望為政，桑節獨持風裁，御史行部，必飭厲而遣之。湖廣簽事三寶珠，性廉介，所至搏貪猾無所貸；御史有以私請者，拒不納，則誣以事劾之。章至，桑節怒曰：「若人之廉，誰不知之，乃敢為是言耶？」即奏杖御史而白其誣。執政者惡之，移湖廣行省平章政事。
湖廣地連江北，威順王歲嘗出獵，民病之；又起廣樂園，多萃名倡巨賈以網大利，有司莫敢忤。桑節至，謁王，王闔中門，啟左扉，召以入。桑節引繩慶坐王中門而言曰：「吾受天子命來作牧，非王私臣也，焉得由不正之道入乎？」閽者入告王，王命啟中門。桑節入，責王曰：「王，帝室之懿親，古之所謂伯父、叔父者也。今德音不聞，而騁獵、宣淫，賈怨於下，恐非所以自貽多福也。」王急握桑節手謝之，為悉罷其所為。有胡僧曰小住持者，服三品服，恃龐橫甚，數以事陵轢官府，桑節掩捕之，得妻、妾、女樂、婦女十有八人，獄具，罪而籍之，由是豪強斂手。桑節，河西人也。
是月，以前奉使宣撫賈惟貞稱職，特授永平路總管。會歲饑，惟貞請降鈔四萬餘錠賑之。
詔濟寧鄆城立行都水監，以工部郎中賈魯為之。魯，高平人也。
三月，丁酉，詔以束帛旌守令之廉勤者。
遼東索和努反，詐稱大金子孫，命將討擒之。
壬寅，土番盜起，有司請不拘資級，委員討之。
福建盜起，地遠，難於討捕，詔汀、漳二州立分元帥府轄之。
癸卯，帝親試進士二十有八人，賜阿嚕輝特穆爾、王宗哲等及第、出身。
己酉，湖廣行省遣使獻石壁洞蠻捷。
辛酉，遼陽烏延達嚕歡，妄稱大金子孫，受玉帝符文，作亂；官軍討斬之。
壬戌，《六條政類》書成。
是月，猺賊吳天保復寇沅州。
夏，四月，辛未，河間等路以連年河決，水旱相仍，戶口消耗，乞減鹽額，詔從之。
乙亥，帝幸國子學，賜衍聖公銀印，升秩從二品。
定弟子員出身及奔喪、省親等法。
詔：「守令選立社長，專一勸課農桑。」
詔：「京官三品以上，歲舉守令一人，守令到任三月，亦舉一人自代。」
平江、松江水災，給海運糧十萬石賑之。
丁丑，遼陽董哈喇作亂，鎮撫奇徹討擒之。
己卯，海寧州、沐陽縣等處盜起，遣翰林學士圖沁布哈討之。
是月，帝如上都。
命托克托為太傅，提調宮傅，綜理東宮之事。
湖廣平章巴延引兵捕土寇莫萬五、蠻雷等。已而廣西峒賊乘隙入寇，巴延退走。
五月，丁酉朔，大霖雨，京城崩。
庚子，廣西山崩，水湧，灕江溢，平地不深二丈餘，屋宇、人畜漂沒。
乙卯，錢塘江潮比之八月中高數丈，沿江民皆遷居以避之。
己未，奎章閣侍書學士致仕虞集卒。集從吳澄遊，授受具有原委。性孝友，撫庶弟，嫁孤妹，恩義備至。當權門赫奕，未嘗有所附麗；集議中書，正言讜論，多見容受。屢以片言解疑誤，出人於濱死，亦不以為德也。
是月，永嘉大風，海舟吹上平陸二三十里，死者千數。
六月，丙戌，立司天臺於上都。
己丑，中興路松滋縣驟雨，水暴漲，平地深丈有五尺，漂沒六十餘里，死者一千五百人。
是月，山東大水，民飢，賑之。
秋，七月，丙申朔，日有食之。
乙巳，享於太廟。
壬子，量移竄徙官於近地安置，死者聽歸葬。
乙卯，遣使祭曲阜孔子廟。
以江州總管劉恆有政績，擢山東宣慰使。
八月，帝至自上都。
冬，十月，丁亥，廣西蠻掠道州。
十一月，辛亥，猺賊吳天保率眾六萬掠全州。
是歲，設分元帥府於沂州，以邁博齊為元帥，備山東寇。
禮部郎中成遵，奉使山東、淮北，察守令賢否，得循良者九人，貪懦者二十一人，奏之。九人者賜上尊、幣帛，仍加顯擢；其二十一人悉黜之。
台州黃岩民方國珍，入海為亂。
國珍世以販鹽浮海為業，時有蔡亂頭者，行剽海上，有司發兵捕之。國珍怨家告其通寇，國珍殺怨家，遂與史國璋、弟國瑛、國瑉亡入海，聚眾數千人。劫掠漕運，執海道千戶德流幹實。事聞，詔江浙參政多爾濟巴勒總舟師捕之。追至福州五虎門，國珍知事危，焚舟將遁，官軍自相驚潰，多爾濟巴勒遂被執；國珍迫其上招降之狀。朝議授國珍定國尉，將治多爾濟巴勒之罪，樞密參議歸暘曰：「將臣失利，罪之固當；然所部皆北方步騎，不習水戰，是驅之死地耳，宜募海濱之民習水利者擒之。今國珍遣人請降，決不可許；國珍已敗我王師，又拘我王臣，力屈而來，非真降也，必討之以示四方。」朝廷方事姑息，卒從其請。國珍竟不肯赴，勢益猖獗。帝遣禮部尚書台哈布哈察實以聞。台哈布哈既得其狀，遂上招捕之策，不聽。
監察御史張楨言：「明埒棟阿、額爾佳、伊嚕布哈，皆陛下不共戴天之仇；巴延賊殺宗室嘉王、郯王一十六口，法當族誅，而其子孫兄弟尚皆仕於朝，宜急行誅竄。右丞相博爾濟布哈，阿附權奸，亦宜遠貶。今災異迭見，盜賊蜂起，海寇敢於要君，閫帥敢於玩寇，若不振舉，恐有唐末籓鎮噬臍之禍。」奏上，徽政院使高隴布力為博爾濟布哈解，帝乃出御史大夫額琳沁巴勒為江浙左丞相中丞，餘皆辭職。詔復加博爾濟布哈太保，於是兩台各道言章交至，博爾濟布哈益不自安，尋謫居渤海縣。
監察御史李泌上言：「世祖誓不與高麗共事，陛下踐世祖之位，何忍忘世祖之言，乃以高麗奇氏為皇后？今河決、地震，盜賊滋蔓，皆陰盛陽微之象，請仍降為妃，庶幾三辰奠位，災異可息。」不聽。
春，正月，丁酉，享於太廟。
癸卯，立山東、河南等處行都水監，專治河患。
乙巳，廣西猺賊復陷道州，萬戶鄭均擊走之。
三月，丁酉，壩河淺澀，以軍士、民夫各一萬浚之。
是月，黃河北潰。
膠州大饑，人相食。
猺賊吳天保復寇沅州。
夏，四月，丁卯，享於太廟。
丁丑，知樞密院事奇徹台，為中書平章政事。
己卯，以燕南廉訪使韓元善為中書左丞。
是月，帝如上都。
五月，丙辰，定守令督攝之法：路督攝府，府督攝州，州督攝縣。
是月，白茅河東注沛縣，遂成巨浸，詔修金堤，民夫日給鈔三貫。
蜀江大溢，浸漢陽城，民大饑。
六月，丙予，刻小玉印，以「至正珍秘」為文，凡秘書監所掌書，盡以識之。
秋，七月，庚寅，監察御史沃勒海壽，劾奏殿中侍御史哈瑪爾及其弟舒蘇罪惡，御史大夫韓吉納以聞。哈瑪爾者，甯宗乳母之子也，與舒蘇早備宿衛，帝深眷寵之。而哈瑪爾有口才，尤為帝褻幸，累官殿中侍御史，舒蘇亦累官集賢學士，帝每即內殿，與哈瑪爾以雙陸為戲。一日，哈瑪爾服新衣侍側，帝方啜茶，噀茶於其衣，哈瑪爾視帝曰：「天子固當如是耶？」帝一笑而已。其被愛幸，無與為比。由是哈瑪爾聲勢日盛，自籓王、戚裡皆賂遺之。
至正初，托克托為丞相，其弟額森特穆爾為御史大夫，哈瑪爾日趨附其兄弟之門。會托克托去相位，而博爾濟布哈為丞相，與托克托有舊怨，欲中傷之，哈瑪爾每於帝前營護，故得免。
初，博爾濟布哈與泰費音、韓吉納、圖們岱爾等情好甚密，及博爾濟布哈罷，泰費音、韓吉納乃謀黜哈瑪爾，諷御史劾奏之。其小罪則受宣讓王等駝馬諸物，其大者則設帳房於禦幄之後，無君臣之分；又恃以提調甯徽寺為名，出入託果斯皇后宮，犯分之罪尤大。寧徽寺者，掌托果斯皇后錢糧；托果斯皇后，帝庶母也。哈瑪爾各御史有所言，先於帝前析其非罪，事皆泰費音、韓吉納所摭拾。及韓吉納以御史所言奏，帝大怒，斥弗納。明日，章再上，帝不得已，僅奪哈瑪爾、舒蘇官，居之草地，而沃埒海壽出為陝西廉訪副使。於是泰費音罷為翰林學士承旨，韓吉納為宣政院使。
壬辰，詔皇太子阿裕實哩達喇習學漢人文字，以翰林學士李好文兼諭德，歸暘為贊善。
好文力辭，上書宰相曰：「三代帝王，莫不以教世子為先務，蓋帝王之治本於道，聖賢之道存於經，而傳經期於明道，出治在於為學，關係至重，要在得人。自非德堪範模，則不足以輔成德性；非學臻閫奧，則不足以啟迪聰明；宜求道德之鴻儒，仰成國家之盛事。好文天資本下，人望素輕，草野之習，久與性成，章句之學，浸以事廢，驟以重託，負荷誠難。必別加選掄，庶幾國家有得人之助，而好文免妨賢之饑。」丞相以其書聞，帝嘉歎之，而不允其辭。好文言：「欲求二帝、三王之道，必由於孔氏，其書則《孝經》、《大學》、《論語》、《孟子》、《中庸》。」乃摘其要略，釋以經義，又取史傳及先儒論說有關治體而協經旨者，加以己見，仿真德秀《大學衍義》之例，為書十一卷，名曰《端本堂經訓要義》，奉表以進。
帝師聞之，言於奇皇后曰：「向者太子學佛法，頓覺開悟，今乃使習孔子之教，恐壞太子真性。」後曰：「吾雖居深宮，不明道德，嘗聞自古及今治天下者，須用孔子之道，舍之他求，即為異端。佛法雖好，乃餘事耳，不可以治天下。安得使太子不讀書耶？」
甲午，以額森特穆爾為御史大夫。
乙未，以湖廣行省左丞相額琳沁巴勒知樞密院事。
甲寅，以巴延為集賢大學士。
乙卯，右丞相多爾濟罷，依前為國王。
是月，大霖雨，水沒高唐州城，江、漢溢，漂沒民居、禾稼。歸德府霖雨浹十旬。
閏月，辛酉，以太傅托克托復為中書右丞相，出韓吉納為江浙行省平章政事。
初，托克托自甘州還上都，將復相，中書參議趙期頤，員外郎李稷，謁翰林直學士兼贊善歸暘私第，致托克托之命，屬草詔，暘辭曰：「丞相將為伊、周事業，入相之詔，當命詞臣視章。今屬筆於暘，恐累丞相之賢也。」期頤曰：「若上命為之，奈何？」暘曰：「事理非順，亦當固辭。」期頤知不可屈，乃已。
庚午，以額爾克達嚕噶齊綽斯戩為中書右丞。
辛巳，詔赦湖南猺賊詿誤者。
初，滿濟勒噶台卒，泰費音請令托克托歸葬，左右以為難，泰費音為之固請，托克托得還，且拜太傅，然不知泰費音之有德於己也，因汝中柏讒間成隙，欲中傷之。是時中書參知政事孔思立等，皆一時名人，泰費音所拔用者，悉誣以罪黜去。泰費音既罷，又誣劾之，而並論其子額森呼圖不宜僭娶宗室女。托克托之母聞之，謂托克托兄弟曰：「泰費音，好人也，何害於汝而欲去之？汝兄弟若違吾言，非吾子也。」侍御史薩瑪特揚言於朝曰：「御史欲害正人，壞台綱，如天下後世何！」即臥病不起。故吏田復勸泰費音自裁，泰費音曰：「吾無罪，當聽於天。若自殺，則誠有慊矣！」遂還奉元，杜門謝客，以書史自娛。
托克托以哈瑪爾嘗為己營護，深德之，遂援引哈瑪爾復為同知樞密院事。
八月，甲辰，以巴延為中書平章政事。
是月，帝至自上都。
九月，甲子，詔：「凡建言中外利害者，委官選其可行之事以聞。」
丙子，中書平章政事定珠以病辭職，不可。
是月，遣御史中丞李獻代祀河瀆。
冬，十月，辛卯，享於太廟。
丁酉，皇太子入端本堂肄業。命托克托、雅克布哈領其事。端本堂虛中坐以俟至尊臨幸，太子與師傅分東西向坐授書，其下僚屬以次列坐，從歸暘議也。
詔以李好文所進《經訓要義》付端本堂，令太子習焉。好文又集《歷代帝王故事》，總百有六篇：一曰聖慧，如漢孝昭、後漢明帝幼敏之類；二曰孝友，如舜、文王、唐玄宗友愛之類；三曰恭儉，如漢文帝卻千里馬、罷露臺之類；四曰聖學，如殷宗緝學及陳、隋諸君不善學之類；以為太子問安餘暇之助，又取古史自三皇迄金、宋，歷代授受，國祚久速，治亂興廢為書，名曰《大寶錄》；又取前代帝王是非善惡之所當法戒者為書，名曰《大寶高抬貴手》，皆錄以進。復上書曰：「殿下以臣所進諸書，參之《貞觀政要》、《大學衍義》等篇，果能一一推而行之，則太平之治，不難致矣。」
十一月，戊午朔，日有食之。
托果斯皇后以沃埒海壽之言侵己，泣訴於帝。帝怒，乃奪沃埒海壽官，屏歸田裡，禁錮之，並誣韓吉納贓罪，杖流紐爾幹以死；而圖們岱爾自中書右丞出為四川右丞，亦誣以罪，追至中道殺之。
十二月，丁未，猺賊吳天保陷辰州。
是歲，詔汰冗官，均俸祿，賜致仕官及高年帛。
漕運使賈魯建言便益二十餘事，從其八事：其一曰京畿和糴，二曰優恤漕司舊領漕戶，三曰接運委官，四曰通州總治預定委官，五曰船戶困於壩夫，海糧壞於壩戶，六曰疏浚運河，七曰臨清運糧萬戶府當隸漕司，八曰宜以宣中船戶付本司節制。
冀甯平遙等縣曹七七反，命刑部郎中巴克什、兵馬指揮錫布罕討平之。
沅、靖、柳、桂等路猺獠竊發，朝廷以溪洞險阻，下詔招諭之。湖廣行省平章達實特穆爾謂「寇情不可料，請置三分省：一治靜江，一治沅、靖，一治柳、桂，以左、右丞、參政兵鎮其地；罷靖州路總管府，改立靖州軍民安撫司，設萬戶府，益以戍兵。」從之。達實特穆爾，特穆爾達實之弟也。
春，正月，丙辰朔，以中書右丞綽斯戩為平章政事。
甲戌，隕石隸州，色黑，中微有金星，先有聲自西北來，至州北二十里乃隕。
是月，前太保、中書右丞相博爾濟布哈卒於渤海縣。
三月，奉化州山石裂，有禽鳥、山川、人物之形。
是春，彰德大寒，近清明節，雨雪三尺，民多凍餒死。
夏，四月，丁酉，赦天下。
是月，帝如上都。
五月，右丞相托克托居母憂，帝遣近臣諭之，俾出理庶務。於是托克托用烏庫遜良楨、龔伯璲、汝中柏、拜特穆爾等為僚屬，皆委以腹心之寄，小大之事皆與之謀，事行而群臣不知也。
六月，壬子，有星大如月，入北斗，震聲若雷，三日復還。
甲子，甯州大雨，山崩。
丙寅，上高縣蒙山崩。
八月，壬寅，帝至自上都。
九月，辛酉，祭三皇如祭孔子禮。先是歲祀以醫官行事，江西廉訪使文殊訥建言，禮有未備，乃敕工部具祭器，江浙行省造雅樂，太常定儀式，翰林撰樂章，至是用之。
庚午，命樞密院以軍士五百修築白河提。
壬午，右丞相托克托以吏部選格條目繁多，莫適據依，銓選者得以高下之，請編類為成書，從之。
冬，十月，乙酉，安溪縣後山鳴。
乙未，托克托欲更鈔法，乃集省、台、兩院共議之。
先是，左司都事武祺，以鈔法不行，請如舊，凡合支名目，於總庫轉支，從之。至是與吏部尚書偰哲篤俱欲迎合丞相意，請以楮幣鈔一貫文省權銅錢一千文，鈔為母而錢為子，眾皆唯唯，不敢出一語。中書左丞兼國子祭酒呂思誠曰：「中統、至元，自有母子，上料為母，下料為子，譬如達勒達人乞養漢人為子，是終為漢人之子而已，豈有以故紙為母而以銅錢為過房兒子者乎！」思誠又曰：「錢鈔用法，以虛換實，其致一也。今歷代錢與至正錢、中統鈔、至元鈔、交鈔分為五項，慮下民知之，藏其實而棄其虛，恐不為國家利。」偰哲篤曰：「至元鈔多偽，故更之。」思誠曰：「至元鈔非偽，人為偽爾，交鈔若出，亦有為偽者矣。且至元鈔人猶識之，交鈔人未之識，偽將滋多。」偰哲篤曰：「錢鈔兼行何如？」思誠曰：「錢鈔兼行，輕重不倫，何者為母，何者為子？汝不通古今，徒以口舌取媚大臣，可乎？」偰哲篤怒曰：「我等策既不可行，公有何策？」思誠曰：「我有三字策，曰行不得，行不得！」又曰：「丞相勿聽此言，如向日開金口河，成則歸功汝等，不成則歸罪丞相矣。」托克托見思誠之言直，狐疑未決。御史大夫額森特穆爾曰：「呂祭酒之言亦有是者，但不當在廊廟上大聲厲色耳。」御史劾思誠狂妄，左遷湖廣行省左丞。
遂定更鈔之議，以中統、交鈔一貫省權銅錢一千文，准至元寶鈔二貫，仍鑄至元通寶錢與歷代錢並用，以實鈔法。行之未久，物價騰踴至逾十倍。及兵興，所在郡縣皆以物貸相貿易，公私所積者皆不行，國用由是大乏。
是月，南陽、大名、東平、濟南、徐州，各立兵馬指揮司，以捕上馬賊。時南陽路總管莊文昭言：「本郡鴉路有上馬賊百十為群，突入富家，計其家貲，邀求金銀為撒花。或劫州縣官庫，取輕資，約束裝載畢，拘妓女，置酒高會，三日乃上馬去。州郡無武備，無如之何。」於是始命立兵馬分司五處，然終不能禁。
十一月，壬子朔，日有食之。
辛酉，罷遼陽濱海民煎熬野鹽。
是月，三星隕於耀州，化為石，如斧形，削之有屑，擊之有聲。
十二月，壬午朔，修大都城。
右丞相托克托慨然有志於事功，時河決五年不能塞，方數千里，民被其患，托克托請躬任其事，帝嘉納之。辛卯，以大司農圖嚕等兼領都水監。
集群臣議黃河便益事，言人人殊，唯都漕運使賈魯昌言必當治。先是魯嘗為山東道奉使宣撫首領官，循行被水郡邑，具得修捍成策。後又為都水使者，奉旨詣河上相視，驗狀為圖，以二策進獻：一議修築北堤以治橫潰，其用功省；一議疏塞並舉，挽河東行，使復故道，其功費甚大。至是復以二策進，取其後策，且以其事屬魯，魯固辭，托克托曰：「此事非子不可。」乃入奏，大稱旨。托克托出告群臣曰：「皇帝方憂下民，為大臣者，職當分憂。然事有難為。猶疾有難治。自古河患，即難治之疾也。今我必欲去其疾，而人人異論，何也？」然廷議終莫能決。帝乃命工部尚書成遵偕大司農圖嚕行視河，議具疏塞之方以聞。
命前同知樞密院事布延布哈等討廣西猺賊。
方國珍復叛，己酉，寇溫州。
是冬，溫暖，霹靂暴雨時行，衢、饒、處等處雨黑黍，內白如粉，草木皆萌芽吐花，大雪而雷電。
是歲，京師麗正門樓上，忽有人妄言災禍，鞫問之，自稱薊州人，已而不知所往。

