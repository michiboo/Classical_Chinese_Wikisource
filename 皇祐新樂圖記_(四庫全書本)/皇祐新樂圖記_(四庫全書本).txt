　　欽定四庫全書　　　　　經部九
　　皇祐新樂圖記　　　　　樂𩔖
　　提要
　　〈臣〉等謹案皇祐新樂圖記三卷宋阮逸胡瑗奉勅撰仁宗景祐三年二月以李照樂穿鑿特詔較定鍾律依周禮及厯代史志立議笵金至皇祐五年樂成奏上此其圖記也舊本從明文淵閣録出後有宋陳振孫嘉定己亥跋雲借虎邱寺本録葢當時所賜藏之名山者又有元天厯二年呉夀民跋明萬厯三十九年趙開美跋敘是書源委頗詳考初置局時逸瑗與房庶等皆驛召豫議詔諸家各作鍾律以獻而持論互異司馬光主逸瑗之說范鎮主房庶之說往反爭議卒不能以相一其往返書牘具光傳家集中而鎮所作東齋記事亦畧存其㮣大抵逸瑗以為黃鍾之管積八百一十分容一千二百黍又以九章圜田算法計之黃鍾管每長一分積九分容十三黍三分黍之一空徑三分四釐六毫圍十分三釐八毫圍徑用徑三圍九古率而改圍九分為九方分則遷就之術也司馬光曰古律已亡非黍無以見度非度無以見律律不生於度與黍將何從生非謂太古以來律必生於度也特以近世古律不存故反從度法求之耳其論最明範鎮譏其以度起律誠為過當然鎮以秬黍律尺龠鬴斛算數權衡鐘磬十者必相合而不相戾然後為得亦不為無見也以律起度與以度起律源流本無異同而二家算術不精逸瑗等得之於橫黍而失之於圍徑又以大黍累尺小黍實管自相乖反房庶以千二百黍實之管中隨其長短截之以為九寸之管取三分以度空徑則空徑不生於黍而別有一物為度以起分竟不必實黍於管未見其為通論也是書上卷具載律呂黍尺四量權衡之法皆以橫黍起度故樂聲失之於髙中下二卷攷定鐘磬晉鼓及三牲鼎鸞刀制度則精核可取雲乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







