皇帝召丞相延英便殿講議政事，及於循吏，且稱元和中興之盛，言理人者誰居第一？丞相墀言：「臣嘗守土江西，目睹觀察使韋丹有大功德被於八州，歿四十年，稚老歌思，如丹尚存。」丞相敏中、丞相植皆曰：「臣知丹之為理，所至人思，江西之政，熟於聽聞。」乃命首臣紇干眾上丹之功狀，聯大中三年正月二十日詔書，授史臣尚書司勳員外郎杜牧，曰：「汝為丹序而銘之，以美大其事。」
臣某伏念天寶、建中艱難之餘，根於河北，枝蔓於齊、魯、梁、蔡。闢為章句書生以蜀叛，錡為宗室老以吳叛。其他高下其目，跂而欲飛者，往往皆是。憲宗皇帝高聽古議，廣諫益聖，任賢使能，考校法度，號令未出，威先雷霆。十有四年，擒殛兇狠，方行四海，罔不率伏。當是時，凡五徵兵，解而復合，僅八周歲，天下晏然，不告勞苦，實以守土多循良吏，而丹居第一。周召伯治人於陝西，召穆公有武功於宣王時，仲尼採《甘棠》、《江漢》之詩，絃而歌之，列於《風》、《雅》。班固敍漢宣帝中興名臣，言治人者亦首述黃霸、龔遂，次將相下。今下明詔刻丹治效，令得與元和功臣，彰中興得人之盛，懸於無窮，用古道也。
謹案韋氏自漢丞相賢已降，代有達官，寬有大功於後周，封鄖國公。鄖公曾孫幼平，為岐州參軍；生抱貞，為梓州刺史；生政，為漢州雒縣丞，贈右諫議大夫；雒縣生武陽公。公字文明，以明《五經》登科，授校書郎、咸陽尉，以監察御史、殿中侍御史佐張獻甫於邠寧府。徵為太子舍人，遷起居郎、檢校吏部員外郎、侍御史、河陽行軍司馬。未行，改駕部員外郎。會新羅國以喪來告，且請立君，拜司封郎中、兼御史中丞，章服金紫，弔冊其嗣。新羅再以喪告，不果行，改容州經略使，築州城環十三里。因悉城管內十三州，教種茶麥，多開屯田，黃賊畏服，詔加大中大夫。貞元末，拜河南少尹，連拜檢校秘書監，兼御史中丞、鄭滑行軍司馬，皆未至。拜右諫議大夫。
憲宗即位，劉闢以蜀叛，議者欲行貞元故事，請釋不誅。公再上疏曰：「今不誅闢，則朝廷可以指臂而使者，惟兩京耳，此外而誰不為叛？」因拜劍南東川節度使、兼御史大夫。時劉闢急攻梓州，公至漢中，表言攻急守堅，不可易帥，高崇文客軍遠鬬，無所資，若與梓州，綴其士心，必能有功。遂召拜晉、慈、隰三州觀察使。
不半歲，元和二年二月，拜洪州觀察使。洪據章江，上控百越，為一都會。屋居以茅竹為俗，人火之餘，烈日久風，竹戛自焚，小至百家，大至蕩空。霖必江溢，燥必火作，水火夾攻，人無固志，傾搖懈怠，不為旬月生產計。公始至任，計口取俸，除去冗事，取公私錢，教人陶瓦，伐山取材，堆疊億計。人能為屋，取官材瓦，免其半賦，徐責其直，自載酒食，以勉其勞。初若艱勤，日成月就，不二周歲，凡為瓦屋萬四千間，樓四千二百間，縣市營廐，名為棟宇，無不創為。派湖入江，節以斗門，以走暴漲。闢開廣衢，南北七里，蕩渫汚壅，築堤三尺，長十二里。堤成明年，江與堤平。鑿六百陂塘，灌田一萬頃，益勸桑薴，機織廣狹，俗所未習，教勸成之。凡三周年，成就生遂，手為目覩，無不如志。
公之為政，去害興利，機決勢去，如孫、吳乘敵，不可當向。輔以經術，仁撫智誘，慈母之心，赤子之欲，求必得之，故人自盡力，所指必就。子產治鄭，未及三年，國人尚謗。黃霸治潁川，前後八年，始曰愈治。考二古人行事，與公相次第，不知如何。元和五年薨，年五十八。其銘曰：
章武皇帝，披攘經營。凡十四年，五大徵兵。
人不告病，肩於太寧。將相是矣，豈無循良。
考第理行，誰高武陽？武陽所至，為人父母。
於洪之功，洞無前古。洪始有居，水火是苦。
二者夾攻，死無處所。曰天所然，不嗟不訴。
武陽始至，材瓦是聚。公錢不足，以俸為助。
能為居宇，貰貸付與。日載酒餚，如撫稚乳。
不督不程，誘以美語。未二周星，創數萬堵。
幾半重樓，如《詩》翬羽。錮以長堤，繚四千步。
明年水平，人始歌舞。災久事鉅，一日除去。
灌田萬頃，益種桑薴。俗所未有，罔不完具。
寂寥千年，誰守滋土？大中聖人，元和是師。
圖讚功勞，武陽豈遺。乃命史臣，刻序碑辭。
寵假武陽，為人慰思。訓勸守吏，勉於為治。
