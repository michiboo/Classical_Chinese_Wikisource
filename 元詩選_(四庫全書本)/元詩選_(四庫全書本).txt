　　欽定四庫全書　　　　　集部八
　　元詩選　　　　　　　　總集類
　　提要
　　〈臣〉等謹案元詩選初集六十八巻巻首一巻二集二十六巻三集十六巻
　　國朝顧嗣立編嗣立字俠君長洲人康熙壬辰進士改庶吉士是選凡三集每集之中又以十干分為十集而所謂癸集者有錄無書故皆止於九集焉初集所錄自帝王別為巻首外元好問以下凡一百家二集所錄段克已弟兄以下凡一百家三集所錄麻革以下凡一百家每人各存原集之名前列小傳兼品其詩雖去取不必盡當而網羅浩博一一採自本書具見崖畧非他家選本餖飣綴合者可比有元一代之詩要以此本為鉅觀矣嗣立稱所見元人之集約四百餘家方今
　　詔採遺書海內祕蔵無不輻輳中間為嗣立所未見者固指不勝屈而嗣立所見今不著錄者亦往往有之蓋相距五六十年隠者或顯而存者亦或偶佚殘膏賸馥轉藉是集以傳則其功亦不可沒矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







