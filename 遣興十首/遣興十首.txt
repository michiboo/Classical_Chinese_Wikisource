始見梨花房，坐對梨花白。
行看梨葉青，已復梨葉赤。
嚴霜九月半，危蒂幾時客。
況有高高原，秋風四來迫。

莫厭夏日長，莫愁冬日短。
欲識短復長，君看寒又暖。
城中百萬家，冤哀雜絲管。
草沒奉誠園，軒車昔曾滿。

孤竹迸荒園，誤與蓬麻列。
久擁蕭蕭風，空長高高節。
嚴霜蕩群穢，蓬斷麻亦折。
獨立轉亭亭，心期鳳凰別。

豔豔翦紅英，團團削翠莖。
托根在褊淺，因依泥滓生。
中有合歡蕊，池枯難遽呈。
涼宵露華重，低徊當月明。

晚荷猶展卷，早蟬遽蕭嘹。
露葉行已重，況乃江風搖。
炎夏火再伏，清商暗回飆。
寄言抱志士，日月東西跳。

買馬買鋸牙，買犢買破車。
養禽當養鶻，種樹先種花。
人生負俊健，天意與光華。
莫學蚯蚓輩，食泥近土涯。

愛直莫愛誇，愛疾莫愛斜。
愛謨莫愛詐，愛施莫愛奢。
擇才不求備，任物不過涯。
用人如用己，理國如理家。

㸌㸌刀刃光，彎彎弓面張。
入水斬犀兕，上山椎虎狼。
裏中無老少，喚作癲兒郎。
一日風雲會，橫行歸故鄉。

團團規內星，未必明如月。
托跡近北辰，周天無淪沒。
老人在南極，地遠光不發。
見則壽聖明，願照高高闕。

河清諒嘉瑞，吾帝真聖人。
時哉不我夢，此時為廢民。
光陰本跳躑，功業勞苦辛。
一到江陵郡，三年成去塵。
