
飄泊懷書客，遲迴此路隅。
問津驚棄置，投刺忽踟躕。
方伯恩彌重，蒼生詠已蘇。
郡稱廉叔度，朝議管夷吾。
乃繼三台側，仍將四岳俱。
江山澄氣象，崖谷倚冰壺。
詔寵金門策，官榮葉縣鳧。
擢才登粉署，飛步躡雲衢。
起草徵調墨，焚香即宴娛。
光華揚盛矣，霄漢在茲乎。
隱軫推公望，逶迤協帝俞。
軒車辭魏闕，旌節副幽都。
始佩仙郎印，俄兼太守符。
尤多蜀郡理，更得潁川謨。
城邑推雄鎮，山川列簡圖。
舊燕當絕漠，全趙對平蕪。
曠野何瀰漫，長亭復鬱紆。
始泉遺俗近，活水戰場無。
月換思鄉陌，星廻記斗樞。
歲容歸萬象，和氣發鴻罏。
淪落而誰遇，棲遑有是夫。
不才羞擁腫，干祿謝侏儒。
契闊慙行邁，羈離憶友於。
田園同季子，儲蓄異陶朱。
方欲呈高義，吹噓揖大巫。
永懷吐肝膽，猶憚阻榮枯。
解榻情何限，忘言道未殊。
從來貴縫掖，應是念窮途。

