
一身竟無託，遠與孤蓬征。
千里失所依，復將落葉幷。
中途偶良朋，問我將何行。
欲獻濟時策，此心誰見明。
君王制六合，海塞無交兵。
壯士伏草間，沈憂亂縱橫。
飄飄不得意，昨發南都城。
紫燕櫪下嘶，青萍匣中鳴。
投軀寄天下，長嘯尋豪英。
恥學瑯琊人，龍蟠事躬耕。
富貴吾自取，建功及春榮。
我願執爾手，爾方達我情。
相知同一己，豈惟弟與兄。
抱子弄白雲，琴歌發清聲。
臨別意難盡，各希存令名。

