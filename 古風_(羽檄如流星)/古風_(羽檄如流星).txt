
羽檄如流星，虎符合專城。
喧呼救邊急，羣鳥皆夜鳴。
白日曜紫微，三公運權衡。
天地皆得一，澹然四海清。
借問此何爲，荅言楚徵兵。
渡瀘及五月，將赴雲南征。
怯卒非戰士，炎方難遠行。
長號別嚴親，日月慘光晶。
泣盡繼以血，心摧兩無聲。
困獸當猛虎，窮魚餌奔鯨。
千去不一回，投軀豈全生。
如何舞干戚，一使有苗平。

