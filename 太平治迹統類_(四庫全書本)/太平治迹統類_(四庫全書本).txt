　　欽定四庫全書　　　　　史部五
　　太平治跡統𩔖　　　　　雜史𩔖
　　提要
　　〈臣〉等謹案太平治跡統𩔖三十卷宋彭百川撰百川字叔融眉山人是書凡八十八門皆宋代典故文獻通考載前集四十卷又後集三十三卷載中興以後事此本乃朱彝尊從焦竑家藏本抄𫝊但有前集不分卷數又中間訛不勝乙彝尊甞謂焦氏本卷帙次第為裝訂者所亂傭書人不知勘正別用格紙以致接處文理不屬是也初紹興中江少虞作皇朝事實𩔖苑李攸又作皇朝事實與百川此書皆分門𨽻事少虞書採摭雖富而俳諧瑣事一一兼載體例頗近小説攸書於典制特詳記事頗略惟此書於朝廷大政及諸臣事跡敘述頗為賅備多可與史𫝊相㕘雖𫝊寫乆訛而規模終具闕其斷爛之處而取其可以考見端委者固與李心𫝊建炎以來朝野雜記均一代記載之林矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









