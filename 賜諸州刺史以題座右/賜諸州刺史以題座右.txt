開元十六年，帝自擇廷臣爲諸州刺史。許景先虢州，源光裕鄭州，寇泚宋州，鄭溫琦邠州，袁仁恭杭州，崔志廉襄州，李昇期邢州，鄭放定州，蔣挺湖州，裴觀滄州，崔誠遂州。凡十一人行，詔宰相諸王御史以上祖道洛濱，盛供具，奏太常樂，帛舫水嬉。賜詩令題座右，且給筆紙，令自賦焉。
眷言思共理，鑑夢想維良。
猗歟此推擇，聲績著周行。
賢能既俟進，黎獻實佇康。
視人當如子，愛人亦如傷。
講學試誦論，阡陌勸耕桑。
虛譽不可飾，清知不可忘。
求名跡易見，安貞德自彰。
訟獄必以情，教民貴有常。
恤惸且存老，撫弱復綏強。
勉哉各祗命，知予眷萬方。
