　　欽定四庫全書　　　　集部六
　　滄螺集　　　　　　　別集類五〈明〉
　　提要
　　臣等謹案滄螺集六巻明孫作撰作字大雅以字行一字次知江陰人元至正末避兵於呉初受張士誠之招旋去之松江洪武癸丑召修日厯書成除翰林院編修以老病乞外授太平府教授入為國子助教尋遷司業以事廢為民復復官長樂縣教諭作自號東家子宋濓為作東家子傳推挹甚至明史文苑傳附載陶宗儀傳末是集凡詩一巻文五巻其詩力追黃庭堅在元季自為別調集中與陳檢校詩有曰蘇子落筆崩山海豫章吐句敵山嶽湯湯濤瀾絶厓岸㟧㟧木石森劍槊二子低昂久不下藪澤遂包貙與鱷至今雜遝呼衆賔誰敢崛強二子角吾尤愛豫章撫巻氣先愕磨牙咋舌熊豹面以手捫膺來就縛士如此老固可佳不信後來無繼作其宗㫖灼然可見然才力不及庭堅之富鎔鑄陶冶亦不及庭堅之深雖頗拔俗而未能造古東家子傳一字不及其詩葢有微意非漏略也至於文則磊落竒偉而隠有程度卓然足以自傳東家子傳謂他人之文束於理則詞不暢肆於詞則理不直惟作洞矚千古之上析之則理勝闢之則詞嚴動有據依皆非臆説明史文苑傳亦稱其文醇正典雅雲乾隆四十二年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　欽定四庫全書　　　　集部六
　　滄螺集目錄　　　　　別集類五〈明〉
　　巻一
　　詩
　　卷二
　　序
　　巻三
　　記
　　巻四
　　書
　　傳
　　巻五
　　雜著
　　巻六
　　雜著

　　滄螺集原序
　　東家子名作字大雅官以字行故一字次知姓孫氏世為常之江隂人自曾大父澂川先生四傳至公而學益大門人弟子以清尚先生稱之而不名著書十二篇號東家子詞㫖閎博盡古人未發雜之子書中益不能辨也江西饒介之以才自負不輕與人尤喜其書曰公勉成之㑹有識者奚必後世揚子雲哉至正兵挈家三吳間盡棄他物唯載先世藏書兩弊簏而已太尉張士誠聞而廩祿之卒以母病謝去用是益貧然熈怡自若略不為動久之衆為買田築室家於淞焉自余在禁林時已聞其名而未之識也洪武癸丑朝廷議采天下士篹修日歴以濓與縂裁間求士於禮部尚書牛諒諒首以公對且出其文一編讀之不覺嘆曰安得與此人比肩一時以快平生之願與未㡬公起自田裡詔與編修入內因得朝夕相歡越六月書奏例除翰林編修官公獨以老病乞外授太平府儒學教授三年選天下學官內任公復在行比考春官廷對皆第一除國子助教明年分教中都又明年召還成均又明年陞國子司業前後八載與公對牀促席擁爐夜話皆未若出入禁闥同宿翰林日最親且久也公器宇凝靜似不能言而通亮過之與人交初若秌霜之不可狎久則如冬曦之不忍去雖或以是非煽公惟自切責終無忤色平生所得一出古人文特餘事耳然亦靳為之有至數年不獲一字者唯好著書當劔㦸之聲相應遇其得意窮日夜筆硯不輟家人數誚讓之曰吾生丁亂離復憂饑寒既無益於時又無聞於後是豈天所以生余而余所以事天之心也哉其勵志不息若此僕嘗窺其成書一二如魯齋王公仁山金公白雲許公諸鄉先正義有未竟理有未白公一一析決不啻親承曾思之傳洞矚千古之上析之則理勝闢之則辭嚴動有據依皆非臆説此公之學不可及者一也他人之文束於理則辭不暢肆於辭則理不直惟公折旋蟻封不失毫髮下上峻坂如履康莊此公之文不可及者二也公負二不可及乃欲以文藁屬余余謂文之有序本故舊門生類次成編志其歳月非以為文之重輕也矧公事業文采方壯未老顧豈菲辭所能賛其萬一哉唯東家子冝有序又故左丞周公伯溫已述於前獨小傳缺然未書余辱在記載姑摭其概以貽知是書而不知其人者觀焉賛曰東家子中虛外夷剷鋤城府雖巖棲谷飲逰於造物者不能過也至於折衝造詣弗茍異同卓然自成一家眞士之諤諤者矣圗説答性難等篇神采俊發正氣滿容濓洛之外康成軰有是言與人言東家子書其醇正似孟軻其環瑋似莊周其謹嚴似通書其峭厲似法言而又約以六經之淵奧周以天下之知慮博大哉仁義之言斯其為東家氏之學也吾於公之文亦云金華宋濂撰


