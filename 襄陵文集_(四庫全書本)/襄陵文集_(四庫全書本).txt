　　欽定四庫全書　　　　　集部三
　　提要
　　襄陵文集十二卷　　　別集類二〈宋〉
　　〈臣〉等謹案襄陵文集十二卷宋許翰撰翰字崧老拱州襄邑人元祐三年進士徽宗欽宗時再為給事中擢同知樞密院以議論不合去高宗即位召為尚書右丞兼權門下侍郎復乞宮祠以歸事跡具宋史本傳據蔡絛鐵圍山叢談所載絛與翰葢最相契然史稱翰於宣和間即奏記蔡京謂百姓困弊起為盜賊天下有危亡之憂願罷雲中之師修邉保境時不能用其後燕山之役卒以召釁論者謂其有曲突徙薪之謀其諫种師道不當罷疏至三四上亦深得救時要領至南渡後入踐政府極論黃潛善姦邪而力言李綱忠義可用致為宵小齮齕去位生平正直之節終始不撓今所上章奏具在集中其勁氣凜然猶可想見然則絛所記錄亦為其西清詩話依附蘇黃以求名耳不足為翰累也翰所著有論語解春秋傳諸書蓋頗究心扵經術深故發為文章具有源本惟論配享劄子一通稱揚雄與孟子異世同功請以配食孔子廟廷位次孟子其說頗為誣謬耳陳振孫書錄解題稱襄陵集二十四卷其本久佚今據永樂大典所載採輯編次釐為十二卷其奏疏為永樂大典所原缺者則別據厯代名臣奏議補入庶直言讜論猶得以考見其什一雲乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

