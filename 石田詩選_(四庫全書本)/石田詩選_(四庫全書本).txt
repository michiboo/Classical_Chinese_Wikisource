　　欽定四庫全書　　　　　集部六
　　石田詩選　　　　　　　別集類五〈明〉
　　提要
　　〈臣〉等謹案石田詩選十巻明沈周撰周有石田雜記已著録此集不標體製不譜年月但分天文時令等三十一類葢仿宋人分類杜詩之例據慈谿張鈇跋葢其友光祿寺署丞華汝徳所編也顧元慶夷白齋詩話載都穆學詩於周嘗作節婦詩有青燈淚眼枯句周以禮寡婦不夜哭議燈字未穏是周於詩律不為不細然周以畫名一代詩非其所留意又晚年畫境彌髙頽然天放方圓自造惟意所如詩亦揮灑淋漓自寫天趣葢不以字句取工徒以棲心邱壑名利兩忘風月徃還煙雲供飬其胸次本無塵累故所作亦不琱不琢自然拔俗寄興於町畦之外可以意㑹而不可加之以繩削其於詩也亦可謂教外別傳矣都穆南濠詩話稱其詠錢詠門神詠簾詠混堂詠楊花詠落花諸聮皆未免索之於句下葢穆於詩所得不深故所見止是也集前有呉寛序稱其詩餘發為圖繪妙逼古人核實而論周固以畫之餘事溢而為詩非以詩之餘事溢而為畫寛序其詩故主詩而賔畫耳又有李東陽後序東陽與周不相識時已為大學士與周勢分懸隔以呉寛嘗以寫本示之重其為人故越三十年後又補為作之然二序皆為全集而作華汝徳刋此選本時仍而録之非序此本者也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
