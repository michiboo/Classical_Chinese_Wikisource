　　欽定四庫全書　　　　集部四
　　提要
　　紫微集三十六巻　　　別集類三〈宋〉
　　臣等謹案紫微集三十六巻宋張嵲撰嵲字巨山襄陽人宣和三年上舍中第紹興九年除司勲員外郎累遷敷文閣待制知衢州終於提舉江州太平興國宮事蹟具宋史文苑傳嵲為陳與義之表姪少時嘗從受學故劉克莊後村詩話謂其詩句法與簡齋相似而於五言古詩尤極賞其語意高簡意味深逺又克荘所摘七言絶句如故園墳樹想青蔥諸篇尤能以標格見長而集中似此類者尚多大抵絶句清和婉約較勝與義其他雖未能遽相方駕而氣體高朗頗足以自名一家至古文典雅沈實亦尚有北宋諸家矩矱所上奏議如論和戰守論攻取等篇史皆採入於當時事勢尤條析詳明惟紹興復古詩一章貢諛秦檜深玷生平考朱子語録有雲金人敗盟時秦檜大恐顧朝士問計張巨山微誦曰德無常師主善為師善無常主恊於克一檜因留與語巨山為之畫䇿檜喜即命作奏藁倉卒不仔細起頭兩句以德無常師為伊尹告成湯陳力就列為孔子之語尋擢巨山為中書舍人有無名子作詩嘲之雲成湯為太甲宣聖作周任云云是嵲本因附檜得進陳振孫書録解題亦載此事且稱檜旋疑嵲貳已未幾亦罷然則此詩之作乃藉以修好於檜者故本傳謂詩進後將復召用殆由檜意解而然特作史者不能得其情耳今其代檜奏藁雖已不存而是詩尚傳留供千秋之嗤㸃亦足以昭炯戒矣宋史藝文志載紫微集三十巻書録解題則作張巨山集亦三十巻自明以來久無傳本今據永樂大典所録裒輯排比諸體咸備當已尠所缺遺以其篇帙較富析為三十六巻仍依宋史題作紫微集復其舊目焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








