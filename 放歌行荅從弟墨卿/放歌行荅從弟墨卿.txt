
小來好文恥學武，世上功名不解取。
雖沾寸祿已後時，徒欲出身事明主。
柏梁賦詩不及宴，長楸走馬誰相數。
歛跡俛眉心自甘，高歌擊節聲半苦。
由是蹉跎一老夫，養雞牧豕東城隅。
空歌漢代蕭相國，肯事霍家馮子都。
徒爾當年聲籍籍，濫作詞林兩京客。
故人斗酒安陵橋，黃鳥春風洛陽陌。
吾家令弟才不羈，五言破的人共推。
興來逸氣若濤湧，千里長江歸海時。
別離短景何蕭索，佳句相思能間作。
舉頭遙望魯陽山，木葉紛紛向人落。

