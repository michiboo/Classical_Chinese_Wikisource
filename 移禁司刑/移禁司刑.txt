
疇昔參鄉賦，中年忝吏途。
丹脣曾學史，白首不成儒。
天子開昌籙，羣生偶大爐。
散材仍葺廈，弱羽遽摶扶。
寵邁乘軒鶴，榮過食稻鳧。
何功遊畫省，何德理黃樞。
弔影慙非據，傾心事遠圖。
盜泉寧止渴，惡木匪投軀。
任直翻多毀，安身遂少徒。
一朝逢糺謬，三省竟無虞。
白簡初心屈，黃紗始望孤。
患平終不怒，持劾每相驅。
埋劒誰當辨，偷金以自誣。
誘言雖委答，流議亦真符。
首夏方憂圄，高秋獨向隅。
嚴城看熠耀，圜戶對蜘蛛。
累餉唯妻子，披冤是友於。
物情牽倚伏，人事限榮枯。
門客心誰在，隣交跡倘無。
撫襟雙涕落，危坐日憂趨。
聖旨垂明德，冤囚豈濫誅。
會希恩免理，終望罪矜愚。
司寇宜哀獄，台庭幸恤辜。
漢皇虛詔上，容有報恩珠。

