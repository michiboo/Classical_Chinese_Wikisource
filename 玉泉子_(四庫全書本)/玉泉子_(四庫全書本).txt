　　欽定四庫全書　　　　　子部十二
　　玉泉子　　　　　　　　小説家𩔖一〈雜事之屬〉提要
　　〈臣〉等謹案玉泉子一卷不著撰人名氏所記皆唐代雜事亦多採他小説為之如開卷裴度一條全同因話録韓昶金根車事先載尚書故實不盡其所自作也宋史藝文志載玉泉子見聞真録五卷與此本卷數不符似別一書書錄解題作玉泉筆端三卷稱前有中和三年序末有䟦稱出於淮海相公之孫扶風李昭徳家此本皆無之然中和為僖宗年號而書中有昭宗之文時代不符則亦決非此本書録解題又雲別一本號玉泉子比此本少數條而多五十二條無序䟦録其所多者為一卷此本共八十二條或即陳振孫所録之一卷而書録解題訛八字為五字耶三者之中此猶約畧近之矣乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　欽定四庫全書
　　玉泉子
　　裴晉公度為門下侍過吏部選人官謂同過給事中曰吾徒僥倖至於此軰優與一資半級何足問也一皆註定未曽限量公不信術數不好服食每語人曰雞豬魚蒜逢著即喫生老病死時至則行其器抱𢎞達皆此𩔖也
　　裴晉公在中書左右忽白以印失所在聞之者莫不失色度即命張筵舉樂人不曉其故竊恠之夜半飲酣左右復白以印存焉度不答極歡而罷或問度以其故度曰此出於胥徒盜印書劵耳緩之則存急之則投諸水火不復更得之矣時人服其𢎞量臨事不撓
　　李相德裕抑退浮薄奬㧞孤寒於時朝貴朋黨德裕破之由是結怨而絶於附㑹門無賔客惟進士盧肇宜春人有竒才德裕嘗左宦宜陽肇投以文卷由此見知後隨計京師每謁見待以優禮舊制禮部放牓先呈宰相㑹昌二年王起知舉問德裕所欲答曰安問所欲如盧肇丁稜姚鵠豈可不與及第𫆀起於是依其次而放
　　盧肇丁稜之及第也先是放牓訖則須謁宰相其導啟詞語一出牓元者俯仰疾徐尤宜精審時肇首冠有故不至次乃稜也稜口喫又形體小陋及引見則俯而致詞意本言稜等登科而稜赭然發汗鞠躬移時乃曰稜等登稜等登竟不發其後語而罷左右皆笑翌日友人戲之曰聞君善箏可得聞乎稜曰無之友人曰昨日聞稜等登稜等登豈非箏之聲乎
　　李德裕以已非由科第恆嫉進士舉者及居相位權要束手德裕嘗為藩府從事日同院李評事以詞科進適與德裕官同時有舉子投文軸誤與德裕舉子既誤復請之曰某文軸當與及第李評事非與公也由是德裕志在排斥
　　元和初黜八司馬韋執誼崖州韓泰䖍州栁宗元永州劉禹錫朗州韓曄饒州凌準連州程異郴州陳諫台州及咸通中韋保衡路巖作相除不附己者十司戸崔沆循州李瀆繡州蕭連播州崔彥融雷州髙湘髙州張顔潘州李貺勤州杜裔休端州鄭彥持義州李藻費州內繡州潘州雷州三人不廻初髙湜與弟湘少不相睦咸通末既出髙州湜雅與路巖相善見巖陽救湘巖曰某與舎人皆是京兆府荷枷者先是劉瞻志欲除巖溫璋希㫖別製新枷數十待之瞻以人情附己不甚緘宻其計泄焉故居巖之後湜既知舉而問巖所欲言時巖以去年停舉已潛奏恐有遺滯請加十人矣即託湜以五人湜喜其數寛形於顔色不累日十人勅下湜未之知巖執詔笑謂湜曰前者五人侍所惠也今之十人某自致之湜竟依其數放焉湘到任憤湜不佑已嘗賦詩云唯有髙州是富家之句焉
　　路巖之出鎮坤維也開逺中衢恣為瓦石所擊故京兆尹溫璋諸子之黨也巖以薛能自尚書權京兆府事李蠙之舉也至是巖謂能曰臨行勞以瓦礫相餞能徐舉手板對曰舊例宰相出鎮府司無例發人防送巖有慚色懿宗晚節朝政多門巖年少固位邂逅至此一旦失勢當岐路者率多讎隙附麗之徒釣射時態志在諛媚雷同一詞中外騰沸其實未然也始巖在淮南與崔作度支使除監察不十年城門不出而致位卿相物禁太盛暴貴不祥良有以哉初以巖為必貴常曰路十終須與他那一官也自監察入翰林猶在淮南聞之曰路十如今便入翰林如何得老去皆如所言
　　鄧敞封敖之門生初隨計以孤寒不中第牛蔚兄弟僧孺之子有勢力且富於財謂敞曰吾有女弟未出門子能婚乎當為君展力寧靳一第乎時敞已婚李氏矣其父嘗為福建從事官至評事有女二人皆善書敞之所行卷多二女筆跡敞顧已寒賤必不能致騰踔私利其言許之既登第就牛氏親不日挈牛氏而歸將及家紿牛氏曰吾久不到家請先往俟卿可乎牛氏許之洎到家不敢泄其事明日牛氏之奴驅其輜槖直入即出居常牛氏所玩用供帳帷幙雜物列於庭廡之間李氏驚曰此何為奴曰夫人將到令具陳之李氏曰吾即妻也又何夫人為即撫膺大哭頃之牛氏至知其賣已也請見李氏曰吾父為宰相兄弟皆在即省縱嫌不能富貴豈無一嫁處耶其不幸豈唯夫人乎今願一切與夫人同之夫人縱憾於鄧寧忍不為二女計耶時李氏將列於官二女方牽挽其袖而止後敞以秘書少監分司慳吝尤甚黃巢入洛避亂於河橋節度使羅元杲請為副使從事後巢㓂又來與元杲竄焉其金帛悉蔵於地中並為羣盜所得
　　杜邠公悰為小兒時嘗至昭應縣與羣兒戲於野忽有一道士獨愛悰以手摩挲曰君勤讀書勿與諸兒戲指其觀曰吾居此頗能相訪否既去悰即詣之但見荒涼他無所有獨一殿巋然存焉內有老君像初道士半面紫黒色至是詳觀其像頗𩔖向者所見之道士乃半面為漏雨所淋故也
　　夏侯相孜與王生同在場屋王生有時價孜且不侔矣嘗落第偕遊於京西鳯翔連帥館之一日從事有宴召焉酒酣從事以骰子祝曰二秀才若俱得登第當擲堂印王生自負才雅如有德色怒曰吾誠淺薄與夏侯孜同年乎不悅而去孜及第累官至宰相王竟無所聞孜在蒲津王生之子不知其故偶獲孜與父平昔所嘗往來筆札累十幅皆孜手跡也欣然挈之以謁孜孜既見問其所欲一以依之即召諸從事以話其事
　　崔殷夣瓌宗人瑤門生也夷門節度使⻱從之子同年首冠於瓌瓌白瑤曰夫一名男子身世以為美也不可以等埒也近歳闗試內多以假為名求適他處甚無謂也今乞侍不可循其舊轍瑤大以為然一日瓌等率集同年詣瑤起居既坐瑤笑謂瓌等曰昨得大梁相公書且欲先軰一到駿馬健僕往復當不至稽遲幸諸先軰留意瓌以坐主之命無如之何
　　皮日休南海鄭愚門生春闗內嘗宴於曲江醉寢於別榻衣囊書笥羅列旁側率皆新飾同年崔昭符鐐之子因蔑視之亦醉更衣見日休謂其素所熟狎者即固問且欲戱之日休童僕劇前呼之昭符知日休也曰勿呼之渠方宗㑹矣以其槖笥皆皮時人傳之以為口實
　　日休嘗遊江湖間時劉允章鎮江夏幕中有穆判官者允章親也或譛日休薄焉允章素使酒一旦方宴忽怒曰君何以薄穆判官乎君知身之所來否鸚鵡洲在此即黃祖沉禰衡之所也舉席為之懼日休雨涕而已
　　裴勛質貎麼麼而性尤率易嘗與父坦㑹飲坦令飛盞每屬其人輙目諸狀坦付勛曰矮人饒舌破車饒楔裴勛十分勛飲訖而復盞曰蝙蝠不自見笑他樑上燕十一十分坦第十一也坦怒笞之又慈恩寺連接曲江京輦勝景每歳新得第者畢列姓名於此勛嘗與親屬遊見其父及第牓率多物故謂人曰此皆録也其輕薄如此
　　盧𨼆李峭皆滑帥王鐸之門生前後黜辱者數矣𨼆峭物議以為袵席不脩𨼆以從兄擕為相特除右司員右丞崔沆不聽𨼆上省仍即見擕於私第擕未知之欣然而出沆曰員外前日入省時議未息今復除糾司員外省中固不敢辭他曹惟相公命擕大怒馳入曰舎弟極屈即當上陳既上沆乃求假擕即時替沆官謂人曰吾見丞出省未見省出丞𨼆初自太常博士除水部員外為右丞李景溫揖焉迨右司之命景溫之㫖也至是而遂其志矣是時諫官亦有陳疏者擕曰諫官似狗一個吠輙一時有聲
　　白敏中為相嘗欲以前進士侯溫為子壻且有日矣其妻盧氏曰身為宰相願求為我壻者多矣已既姓白又以侯氏兒為壻必為人呼作白侯耳敏中為之止焉
　　李相福妻裴氏性妬忌姬侍甚多福未嘗敢屬意鎮滑臺日有以女奴獻之者福欲私之而未果一日乘間言於妻曰某官已至節度使矣然所指使者不過老僕夫人待某無乃薄乎裴曰然不能知公意所屬何人福即指所獻之女奴也裴許諾爾後不過執衣侍膳未嘗一得繾綣福又囑妻之左右曰設夫人沐髪必遽來報我既而果有以夫人沐髪來告者福即偽言腹痛且召其女奴既往左右以裴方沐不可遽已即白以所疾裴以為信然遽出髪盆中跣問福所苦福既紿以疾為言即不可忍狀裴極憂之由是以藥投兒溺中進之明日監軍使及從事悉來𠉀問福即具以事告之因笑曰一事無成固當其分所苦者虛咽一甌溺耳聞者莫不大笑之
　　楊希古靖恭諸楊也朋黨連結悉相期以死權勢燻灼力不可㧞與同里崔氏相埒而叔季過之希古性行誕僻初應進士舉投丞以所業丞延奬之希古起而對曰斯文也非希古之作也丞訝而詰之曰此舎弟源嶓為希古所作也丞大異之曰今之子弟以文求名者大半假手也茍袖一軸投之於先進靡不私自衒鬻以為莫我若也如子之用意足以整頓頽波矣性酷嗜佛法嘗置僧於第陳列佛事雜以幡蓋是謂道場者毎凌晨輙入其內以身俛地俾僧據其上誦金剛經三遍性又潔浄內逼如厠必撒衣無所有然後髙履以往
　　相國李石河中永樂有宅庭槐一本抽三枝直過當舎屋脊內一枝不及相國同堂昆弟三人曰石曰程皆登宰執唯福一人歴七鎮使相而已蓋一枝稍短爾
　　苗躭以進士及第困居洛中有年矣不堪其窮或意謂將來通塞可以響卜即命兒姪灑掃㕔事設幾焚香束帶秉笏端坐以俟一言所居窮僻久之無聞日晏有貨枯魚者至焉躭復祝其至而諦聽之其家童連呼之且挈魚以入其實元無一錢良久方出貨者遲其出固怒之矣又兒或㣲刳其魚貨者視之因罵曰乞索兒終餓死爾何滯我之如是𫆀初躭嘗自外遊歸途遇疾甚不堪登降忽見輦棺而過者以其價賤即僦之寢息其中既至洛東門閽者不知其中有人詰其所由來躭恐其訝已徐答曰衣冠道路得貧病不能致他輿奈何恠也閽者退曰吾守此三年矣未嘗見有解語神柩後躭亦終江州刺史
　　杜羔妻劉氏善為詩羔累舉不中第乃歸將至家妻即先寄詩與之曰良人的的有竒才何事年年被放𢌞如今妾已羞君面君到來時近夜來羔見詩即時而去竟登第而返
　　趙悰妻父為鍾凌大將悰以久隨計不第窮悴愈甚妻族益相薄雖妻父母不能不然也一日軍中髙㑹州郡謂之春設者大將家相率列棚以觀之其妻雖貧不能無往然所服故𡚁衆以帷隔絶之設方酣㢘使忽馳吏呼將將且懼既至㢘使臨軒手持一書笑曰趙悰得非君之壻乎曰然乃告之適報至己及第矣即授所持書乃牓也將遽以牓奔歸呼曰趙已及第矣妻之族即撤去帷幛相與同席竟以𬖂服而慶遺焉
　　李訥除淛東路出淮楚時盧罕方為郡守訥既至適值元日罕命設將送素膳於訥訥初見欣然迨覽狀乃將名與訥父諱同訥建子也雅性褊急大怒翌日僅旦已命鼔棹前去罕聞之急命駕而往舟已行矣罕知其故遜謝良久且言所由以不謹笞之訥去意益堅罕度不可留怒曰大約下人多名建公何怒之深也遂拂衣而去
　　溫庭筠有詞賦盛名初從鄉里舉客遊江淮間子留後姚朂厚遺之庭筠少年其所得錢帛多為狹邪所費朂大怒笞且逐之以故庭筠不中第其姊趙顓之妻也每以庭筠下第輙切齒於朂一日㕔有客溫氏偶問誰氏左右以朂對之溫氏遽出㕔事執朂袖大哭朂殊驚異且持袖牢固不可脫不知所為移時溫氏方曰我弟年少宴遊人之常情奈何笞之迄今遂無所成安得不由汝致之遂大哭久之方得解脫朂歸憤訝竟因此得疾而卒
　　鄭昌圖登第歳居長安夜後納涼於庭夢為人毆擊擒出春明門至合大路處石橋上乃得解遺其紫羅履一𨾏奔及居而寤甚困言於兄弟床前果失一𨾏履旦令人於石橋上追㝷得之
　　杜宣猷大夫自閩中除宣城中官之力也諸道每歳送閹人所謂私白者閩為首焉且多任用以故大閹已下桑梓多係閩焉時以為中官藪澤宣猷既至每寒食節輒㪚遣將吏荷挈食物祭於諸閹塜墓所謂灑掃者也故時號為勅使㸔墓
　　故相晉國公王鐸為丞李蠙時判度支每年以江河淮運至京水陸腳錢㪷計七百京國米價㪷四十議欲令江淮不運米但每百㪷納錢七百鐸曰非計也若於京國糴米且耗京國之食若運米自淮至京國兼濟無限貧民也糴米之制業已行矣竟無敢沮其議者都下米果大貴未經旬而度支請罷以民無至者故也於是識者乃服鐸之察事矣鐸卒以此大用
　　賈相躭在滑臺於城北命築八角井以鎮黃河於是潛使人於鑿所偵之果有一老父來觀曰誰鑿此井曰賈相公也父曰大好手但近東近西近南近北也躭聞之曰吾井太大惜哉
　　翁彥樞蘇州人也應進士舉有僧與彥樞同鄉出入故相國裴公坦門下以年老優恤之雖中門內亦不禁其出入手持貫珠閉目以誦經非寢食未嘗輟也坦主文柄入貢院子勛質日議牓於私室僧多處其間二子不之虞也擬議名氏迨與奪逕路僧悉熟之歸寺而彥樞詣焉僧問彥樞將來得失之耗彥樞具對以無有成遂狀僧曰公成名須第幾人彥樞謂僧戲已答曰第八人足矣即復往裴氏家二子所議如初僧忽張目謂之曰侍知舉耶君知舉耶夫科第國家重事朝廷委之侍意者欲侍剗革前𡚁孤平得路今之與奪悉由君侍寧偶人耶且君所與者不過權豪子弟未嘗以一平人藝士議之君可乎即屈其指自首及末不差一人其豪族私讐曲折必中二子所諱勛等大懼即問僧所欲且以金帛㗖之僧曰貧道老矣何用金帛為有鄉人翁彥樞者陡要及第耳勛等即列丙科僧曰非第八人不可也勛不得已許之僧曰與貧道一文書來彥樞其年及第竟如其言一無差忒
　　韋保衡嘗訪同人家方坐有李鉅新及第亦繼至保衡以其後先匿於帷下既入曰有客乎同人曰韋保衡秀才可以出否鉅新成事甚自得徐曰出也何妨保衡竟不之出洎保衡尚主為相李蠙鎮岐下鉅新方自山北舊從事辟焉又保衡初既登第獨孤雲除西川辟在幕中樂籍間有佐酒者副使李甲屬意時久以逼於他適私期廻將納焉保衡既至不知所之祈於獨孤且將解其籍李至意殊不平每在宴席輙以語侵保衡保衡不能容即擕其妓以去李益怒之屢言於雲雲不得已命飛牒追之而廻無何堂牒追保衡赴闕下乃尚同昌公主也李固懼之矣不日保衡復入翰林李聞之登時而卒
　　崔元畧之子京兆叅軍盧甚之死之致也時議寃之子沆乾符中亦為丞相黃巢赤其族物議以為盧甚之報焉初崔雖諫官婚姻假廻私事也甚雖府職乃公事也相與爭驛㕔甚既下獄與宰相書則以已比孟軻而方瑄錢鳯既朋黨宏大莫不為之盡力甚出於單㣲加以亦瑄之門生方為宰相過而誣罔瑄曰左補闕出為翟陽宰甚行及長樂坡賜自盡中使適廻遇瑄囊出其喉曰此盧甚結喉也瑄甚不懌京城不守崔氏諸子並血其族嗚呼謂天蓋髙何其明哉
　　鄭路昆仲有為江外官者維舟江渚羣盜奄至即以所有金幣羅列岸上而任盜賊自運取賊一不犯曰但得侍御小娘子來足矣其女有姿色賊潛知之矣骨肉相顧不知所以答女欣然請行其賊即取小舟載之而去女謂賊曰君雖為偷得無所居與親屬乎然吾家衣冠族也既為汝妻豈以無禮見逼達汝所止一㑹親族以託好逑足矣賊曰諾又指所偕來二婢曰公既以偷為名此婢不當為公計不若歸吾家賊以貎美詞且順顧已無不可者即自鼔棹載二婢而去女於是赴江而死
　　劉蕡楊嗣復門生也對䇿以直言忤時中官尤所嫉忌中尉仇士良謂嗣復曰奈何以國家科第放此風漢耶嗣復懼而答曰嗣復昔與劉蕡及第時猶未風耳
　　杜羔字中立少年時贍於財産他無所求其所與遊者徒利於酒肉其實蔑視之也一日同送迎於城外逆旅客有善相者歴觀諸賔侶獨指中立曰此子異日當為將矣一座大笑中立後尚真源公主竟為滄州節度使初李琢之出鎮旗竿道折乃钁殺其執旗者中立在道亦然杖之二十琢竟無患而中立卒焉豈殺之可以應其禍哉
　　李蠙與王鐸進士同年後居得路嘗恐鐸之先相而已後之路巖出鎮益失勢鐸柔弱易制中官愛焉洎韋保衡將欲大拜不能先於恩地將命鐸焉蠙隂知之挈一壺酒請鐸曰公將登庸矣吾恐不可以相攀也願先是少接左右可乎即命酒飲鐸妻氏疑其堇焉使女奴傳言於鐸曰一身可矣須為妻兒謀蠙驚曰以吾酒為鴆乎即命一大爵自引滿飲之而去
　　牛庶錫性靜退寡合累舉不第貞元元年因問日者君明年狀頭及第庶錫但望偶中一第殊不信也時已八月未命主司偶經少保蕭昕宅前值昕䇿杖獨遊南園庻錫遇之遽投刺並贄所業昕獨居方思賔客甚喜延之語及省文卷再三稱賞因問外議以何人當知舉庶錫對曰尚書至公為心必更屈領一歳昕曰必不見命爾君即狀頭也庶錫起拜謝坐未安忽聞馳馬𫝊呼曰尚書知舉昕遽起庶錫復再拜曰尚書適已賜許皇天后土實聞斯言昕曰前言已定矣明年果狀頭及第
　　故相盧擕為監察御史中丞歸仁紹上初日𫝊語擕曰昔自浙東推事回鞴袋中何得有綾三千匹請出臺後自官除洛陽縣令改鄭州刺史以諫議入至京除兵部侍擕自洛陽至相臺百數日曰間何不見歸侍或對之雲自相公大拜請假擕即除仁紹兵部尚書人情大洽
　　進士李昭嘏舉十上不第時登科年已有主司並無薦託之地主司晝寢忽寤見一軸文卷在枕前看其題處乃昭嘏之卷令選於架上復寢暗視有一大鼠取其卷銜其軸復還枕前再三如此昭嘏來春及第主司問其故乃三世不養貓皆雲鼠報
　　魯國公孔緯入相後言於甥姪曰吾頃任兵部侍與王晉公鐸充𢎞文館學士判館事上後巡㕔謝晉公公乃言曰余昔任兵部侍與相公杜邠公悰充𢎞文館學士判事暮春留㸔牡丹於新㕔內杜曰此㕔比令無逸〈無逸邠國之元子絳州刺史〉修之止要一間今壯麗如此殊不知非久須為灰燼余聞此言心常銘之又語余曰明公將來亦據此坐猶或庶幾由公而下者罹其事矣以吾觀之則邠公之言其大概驗矣時昭宗纂承孔緯入相朝廷事體掃地無餘故緯感昔言而傷時也
　　馬㹅為天平軍節度使暇日方修逺書時術人程居在旁㹅𨼆幾忽若假寐而神色慘慼不𩔖於常程不敢驚乃徐起詣其左廂元封語之俄而召元封屏人謂曰異事異事某適所詣嚴崇宏王者之居不也為人導前見故杜十丈司徒笑而下階迎曰久延望甚喜相見因留連曰佑之此官亦人世中書令耳六合之內靡不闗聞久處㑹劇心力殆倦將求賢自代公之識度誠克大用況親且故所以奉邀敬以相授㹅固辭至於泣下良久杜乃曰既未願則且歸矣然二十年當復相見㹅既寤大喜其夀之遐逺自是後二年而薨豈馬公誤聽抑姑増年以悅其意耶
　　李克勤為大理卿昭宗在華州時鄭縣令崔鑾有民告舉放絁絹價刺史韓建令計以為贓奏下三司定罪御史臺刑部奏罪當絞大理寺數月不奏建問李尚書崔令乃親情𫆀何不奏克勤曰禆公之政也韓雲崔令犯贓奈何言我之過也李雲聞公舉放將數萬矣韓曰我華州節度使華州民我民也李曰華民乃天子之民非公之民若爾則鄭縣民乃崔令之民也建服其論乃捨崔令罪止責授潁陽縣尉
　　舉人李文彬受知於舎人紇干洎有同時今京兆府司録賀蘭洎卒彬因謁紫㣲問今日有何新事對曰適過府聞紇干洎卒洎曰莫錯否彬曰不錯洎曰君又似共語也拂衣而入彬乃悟蓋俱重姓又同名而誤對也
　　省張廷之有疾過詣趙鄂胗説其疾宜服生薑酒一盞地黃酒一盃仍謁梁新説與鄂皆同過此即卒自飲此酒後所疾㝷平他日為時相邀飲堅虐百盃訴之不及其夕卒時論謂之二妙
　　呂元膺為東都留守常與處士對棊之次有文簿堆擁元膺方秉筆閲覽棊侶謂呂必不顧局矣因私易一子以自勝呂輙已窺之而棊侶不悟翌日呂請棊處士他適內外人莫測棊者亦不㑹仍以束帛贐之如是十年許呂疾亟命兒姪列前曰遊處交友爾宜精擇吾為東都留守有一棊者云云吾以他事俾去當日一棊子亦未足介意但心跡可畏亟言之慮其憂畏終不言又恐汝軰滅裂於知聞言畢惘然長逝
　　夏侯孜為左拾遺常着桂管布衫朝謁開成中文宗無忌諱好文問孜衫何太麄澁具言桂管産此布厚可以禦寒他日上問宰相朕察拾遺夏侯孜必貞介之士宰相曰其行今之顔冉上嗟嘆亦效着桂管布滿朝皆倣之此布為之驟貴也
　　李德裕退朝多與親表裴璟破體笑語詢以新事李問更有何説裴雲別無新事但昨日坡下官集送某官出牧湖州飲餞郵亭人客甚衆有倉部白員外末至崔駢中作録事下籌白自以卑秩人乘凌兢更固辭上次酌四大器白連飲三器訖飲一器持之而請第四器名崔中雲亦別無事但何必要到處出頭腦白踉蹌仆於下座竟不飲而去坐中有笑者有縮頭者但不知此官人今日起得未李大怒曰何由可耐弟斯言果有之乎曰固然又問弟知白員外所止否璟曰知其某坊某曲李曰為某𫝊語白員外請至宅白捧命又憂恐比至李曰久欲從容中外事屏然旬朔不要出人事既而白授翰林學士崔駢汾州刺史續改洛州刺史流落外不復更遊署終鴻臚卿
　　李德裕在中書嘗飲惠山泉自毘陵至京置逓鋪有僧人詣謁德好竒凡有遊其門者雖布素皆接引僧白德裕曰相公在中書昆蟲遂性萬彚得所水逓一事亦日月之薄蝕㣲僧竊有惑也敢以上謁欲沮此可乎德裕頷之曰大凡為人未有無嗜者至於燒汞亦是所短況三惑博塞弋奕之事弟子悉無所染而和尚不許弟子飲水無乃虐乎為上人停之即三惑馳騁怠慢必生焉僧人曰貧道所謁相公者為足下通常州水脈京都一眼井與惠山泉脈相通德裕大笑曰真荒唐也曰相公但取此泉脈德裕曰井在何坊曲曰昊天觀常住庫後是也因以惠山一甖昊天一甖雜以八甖一𩔖十甖暗記出處遣僧辨析僧因啜嘗取惠山昊天餘八瓶同味德裕大加竒嘆當時停水逓人不告勞浮議乃弭
　　崔蠡知制誥丁太夫人憂居東都里第時尚苦儉嗇四方寄遺茶藥而已不納金帛故親賔至家不異寒素雖名姬愛子服無輕細崔公卜兆有期一日宗門士人請謁於蠡閽吏拒之告曰公居䘮未嘗見他客乃曰某崔家宗門子弟又知尊夫人有卜兆之日願一見公公聞之延入與語直雲知公居搢紳間清且儉太夫人䘮事所須不能無費某已忝孫姪之行又且資貨稍給願以錢三百萬濟公大事蠡見其慷慨深竒之但嘉納其意終卻不受此人調舉久不第亦頗有屈聲蠡未幾服闋拜尚書左丞知舉禮部此人就試蠡第之為狀元衆頗驚異謂蠡之主文以公道取士崔之獻藝由善價成名一第可矣首冠未可以是人有詰於蠡者答曰崔某固是及第人但狀頭是其私恩所致耳以前事告之於是中外始服名益重焉
　　崔珙為東都留守判尚書省事中書舎人崔荊為庶子分務謁珙珙不為見荊乃求與珙素善者使𠉀問之怒不已他日因酒酣復詰之居守益忿曰誓不與此人相面且人為文詞言語豈可以珙兄弟作假對耶荊終不喻親族咸憂慄不安甥姪中有穎悟者探取荊文集詳之乃掌制日貶崔球為撫州郡丞雲夤縁雁序鼔扇澆風荊因而感疾
　　劉瞻之先寒士也十歳許在鄭絪左右主筆硯至十八九絪為御史西巡荊部商山歇馬亭俯瞻山水時雨新霽巖嵐竒秀泉石甚佳絪坐久起行五六里曰此勝槩不能吟詠必晩何妨即停於亭欲題詩顧見一絶染翰尚濕絪大訝其佳絶時南北無行人顧左右但向來劉景在後三二里公戲之曰莫是爾否景拜曰實見侍御吟賞起予輙有寓題引咎又拜公咨嗟久之而去比廻京闕戒子弟涵瀚已下曰劉景他日有竒才文學必超異自此可令與汝共處於學寢饌一切無異爾軰吾亦不復指使至三數年所成文章皆詞理優壯凡再舉成名公召辟法寺學省清級及生瞻及第
　　杜黃裳知貢舉聞尹樞時名籍籍乃㣲服訪之問場中名士樞唯唯黃裳乃具告曰某即今年主司也受命久矣唯得一人其他相煩指列樞聳然謝曰既辱下問敢有所𨼆即言子弟崔元畧孤寒有材藻令狐楚數人黃裳大喜其年樞狀頭及第試珠還合浦賦成或假寐夢人告曰何不序珠來去之意既寤乃改數句及謝恩黃裳謂之曰序珠來去之意如有神助
　　李回之為御史中丞也時㑹昌中王師討昭義久未成功賊之遊兵往往散出下剽掠荊洛懷孟又發輕卒數千偽為羣臣散漫山谷以㗖官軍官軍自逺見之乃分頭掩捕因不成列且無備焉於是短兵接闘蹂踐相乘凡十數里王師大敗是月東都總統王宰石雄皆堅壁自守武宗坐朝不怡召宰相李德裕等謂之曰王宰石雄不與朕殺賊頻遣中使促之尚聞逗撓依違豈可使賊黨坐至東都耶卿今日與朕晚歸別與制置軍前事宜奏來時宰相陳夷行鄭肅拱黙聽命德裕至中書召御史中丞李回具言上意曰中丞必一行責戎帥蚤見成功慎無違也回刻時受命於是具名以聞曰今欲以御史中丞李回為催軍使不能盡知敢以為請帝曰可即日李回自右銀臺戒路有邸吏五十導從至於河中緩轡以進俟王宰等至河中界迎𠉀召行二帥至翼城東道左執兵如外府列校迎𠉀儀回立馬受起居寒溫之禮二帥復前進數歩磬折致詞回擊鞭亦不甚顧之禮成二帥旁行俛首俟命回於馬上厲聲曰今日當直令史安在郡吏躍馬聽命回曰責破賊限狀來二帥鞠躬流汗而退請以六十日破賊過約請行軍中令於是二帥大懼親率軍鼓之士卒齊進凡五十八日㧞潞城梟劉稹首以獻功成回復命後六十日由御史中丞拜中書侍平章事
　　李業之舉進士因下第過陝虢山路阻暴雨投村舎避之隣里甚逺村家只有一小僮㸔舎業牽驢庇於簷下時左軍李生與行官楊鎮亦投舎中李有一馬相與入止舎內及稍霽已暮矣小童曰阿翁即欲歸不喜見客可去矣業謂曰此去人家極逺日勢已晚固不可前去也須臾老翁歸見客欣然異禮延接留連止宿既曉懇留欲備饌業已謝媿再三言曰孫子云阿翁不愛客某又礙夜前去不得甚憂恠乃不意過禮周旋何以當此公曰某家貧無以待賔慚於接客非不好客也然三人皆節度使某何敢不祗奉𫆀業曰三人之中一人行官爾之言過矣老翁曰行官領節鉞在兵馬使之前秀才節制在兵馬使之後然秀才五領節鉞勉自愛也業既數年不第從戎幕矣楊鎮為仇士良開府擢用累職至軍使除涇州節度使李與鎮同時為軍使領邠州節度使業以討党項功除鎮武汾涇凡五鎮麾鉞一如老翁之言
　　丞相鄒平公叚文昌才傲俗落泊荊楚間嘗半酣靸履於江陵大街往來雨霽泥甚街側有大宅枕渠公乘醉於渠上脫履濯足旁無人自言我作江陵節度使必買此宅聞者皆笑其後果鎮荊南遂買此宅
　　文昌又嘗佐太尉南康王韋臯為成都館驛巡官忽失意臯逐之使作靈池尉羸童劣馬奔迫就限去靈池六七里已昏黒路絶行人忽有兩炬前引更呼曰太尉來就及郭門兩炬皆滅先時韋臯奏使入長安素與劉禹錫深交禹錫時為禮部員外與日者從容文昌入謁日者匿於簾下既去日者謂禹錫曰員外若圖省轉事勢殊逺須待十年後此客入相方轉本曹正爾自是禹錫失意連授外官十餘年文昌入相方除禹錫吏部中
　　崔湜為中書令張嘉貞為舎人湜輕之嘗呼為張底後曽量數事意出人右湜驚美久之謂同列曰知否張底後乃我軰一人此終是坐處湜死後十餘年河東竟為中書令
　　李抱真之鎮潞州軍資匱缺計無所出有老僧大為郡人所敬服抱真因請之曰假和尚之道以濟軍中可乎僧曰無不可抱真曰但言請於鞠場焚身某當於使宅鑿一地道通連俟火作即潛以相出僧喜從之遂陳狀申言抱真命於鞠場積薪貯油因為七日道晝夜香燈梵唄雜作抱真亦引僧入地道使之不疑僧乃升座執罏對衆説法抱真率軍僚屬及將吏膜拜其下以俸入檀施堆於其旁由是士女駢闐捨財億計滿七日遂送柴積灌油發熖擊鐘念佛抱真宻遣人填塞地道俄頃之際僧薪並灰數日籍所得貨財輦入軍資庫別求所謂舎利者數十粒造塔以貯焉
　　長興於相悰與舉人裴丘友善丘有一古鏡所常寳者悰布素時曽一照分明見有朱衣吏導從他皆𩔖此其鏡旋亦墜矣
　　宣平盧太傅應舉時寄居專州安豐縣別墅嘗遊芍陂見里人薪者持碧蓮花一朶已傷器刄矣言陂中得之盧公後從浙西回使淮復話於相國李德裕令搜訪芍陂則無有矣又遍㝷於江渚間亦終不能得乃知向者一朶蓋神異耳
　　集賢韓㫤名父之子雖教有方而性頗暗劣及為校理史𫝊中見説金根車處皆臆斷之曰豈其悞歟必金銀車悉改根字為銀字至除拾遺果有諌院不受
　　牛僧孺鎮襄州日以久旱祈禱無應有處士衆雲豢龍者公請致雨處士曰江漢間無龍獨一湫泊中有之果龍也強驅之必慮為災難制固命之果有大雨漢水泛溢漂溺萬戸處士避罪亦潛去十年有人於他處見猶在
　　杜紫㣲頃於宰執處求一小儀不遂請小秋又不遂嘗夢人謂曰辭春不及秋昆腳與皆頭後果得比部員外
　　㑹昌末年武宗忽改御名為火下大及宣宗以光王龍飛於古文光字實從火焉噫先兆之明若是𫆀
　　又宣宗在藩邸嘗從駕廻而悞墜馬人不之覺比二更方能興時天大雪四顧悄無人聲上寒甚廵警吏至大驚上曰我光王也不虞至此方困且渇若為我求水警者即於傍近得水以進遂委而去良久起舉甌將飲顧視甌中水盡為芳醪矣上獨喜自一舉甌已而體㣲煗有力歩歸藩邸後即帝位
　　裴均僕射之鎮襄州也鄭滑館驛廵官裴𢎞泰先聘至驛值彼大宴客司漏名及設定令人召屈遂奔至均大不悅因責之曰君何後來大渉不敬時酒已數籌𢎞泰曰都不見客司報宴非敢怠慢然叔父檢罪請盡飲在坐器物仍欲乞飲盡賜𢎞泰上件器物可否合坐皆壯之均亦許𢎞泰𢎞泰遂次第掲銀器飲之飲訖即寘懷中須臾盈懷盤中餘一銀醢受一斗已上其酒亦滿𢎞泰捧之而飲均亦令人吏去醢覆中飲訖踏其醢抱之而出請索壯馬歸驛均以𢎞泰飲酒必過量所傷憂之使吏問飲後所宜使者方見𢎞泰戴紗帽於㕔上秤器物正重二百餘兩均不覺大笑迴車贈賞甚厚
　　太保令狐相綯出鎮淮海日友使班䝉與從事俱遊大明寺之西廊覩前壁所題雲一人堂堂二曜同光泉深尺一㸃去氷傍二人相連不欠一邉三梁四柱烈火而然除卻雙勾兩日諸寮佐幕顧駐足久之莫能辨解獨班䝉曰一人豈非大字乎二曜者日月非明字乎尺一者十一寸非寺字乎㸃去氷傍水字也二人相連天字也不欠一邉下字也三梁四柱而烈火無字也兩日除雙勾比字也得非大明寺水天下無比乎衆皆洒然曰黃絹之竒智亦何異哉歎美彌日詢之老僧曰頃年有客獨遊題之而去不言姓氏
　　乾符末有客寓止廣陵開元寺因文㑹話雲頃在京寄青龍寺日有客嘗訪知寺僧屬其怱遽不暇留連翌日至又遇要地朝客後至復來復阻他日頗有怒色題其門而去龕龍東去海時日𨼆西斜敬文今不在碎石入流沙僧皆不能詳有沙彌頗解衆問其由曰龕龍去有合字存焉時日𨼆有寺字存焉敬文不在有茍字存焉碎石入沙有卒字存焉此不遜之言辱我曹矣僧大悟追訪杳無蹤矣客雲合寺茍卒沙彌乃懿皇朝雲皓供奉是也
　　昔有人授舒州牧李德裕謂之曰到彼郡日天柱峯茶可惠三角其人獻之數十斤李不受退還明年罷郡用意精求獲數角投之德裕閲而受曰此茶可以消酒食毒乃命烹一甌沃於肉食內以銀合閉之詰旦因視其肉已化為水衆服其廣識
　　京輦自黃巢退後修葺殘毀之處時定州有兒俗號王酒胡居於上都巨富納錢三十萬貫助修朱雀門昭宗又詔重修安國寺畢親降車輦以設大齋乃扣新鐘一撞捨錢一萬貫命大臣請各取意而擊上曰有能捨一千貫文者即打一槌齋罷王酒胡半醉入來逕上鐘樓連打一百下便於西寺運錢十萬貫入寺
　　韋保衡欲除裴修為省時李章為左丞韋先遣盧望來申意探其可否李曰相公但除不合先問某盧以時相事權設為所沮則傷盛重因勸韋勿除中
　　南卓與李修古親表昆弟李性迂僻卓嘗輕之李俄授許州從事奏官勅下時許帥方大讌忽逓到開角有卓與李書遂執書喜曰某與南卓二十三表兄弟多𫎇相輕今日某忝為尚書賔幕又奏署勅下遽與某書大竒及啟封雲即日卓死老不死生見李修古上除目帥請書合坐大笑修古大慙
　　鄭文公畋字台文父亞曽作容管觀察使畋生於桂州小字桂兒時西門思恭為監軍有詔徴赴闕下餞於北郊自以衰年因以畋託曰他日願以桂兒為念九泉之下不敢忘之言訖然流涕思恭誌之及神䇿軍中亞已卒思恭使人召畋館之於第年未及冠甚愛之如甥姪因選師友教導之畋後官至將相黃巢之入長安思恭逃難於終南山畋以家財厚募有勇者訪而獲之以歸岐下溫凊侍膳有如父焉思恭終於畋所畋葬近西門墳陌皆造二壟焉弔者無不墮涙咸伏其義也
　　崔郢為京兆尹日三司使在永達亭子宴丞崔乘醉突飲衆人皆延之時譙公夏侯孜為戸部使問曰尹曽任給舎否崔曰無譙公曰若不曽歴給舎京兆尹不合衝丞宴命酒糺來要下籌且喫罰爵取三大器物引滿飲之良久方起決引馬將軍至斃崔出為賔客分司
　　鄭餘慶清儉有重德一日忽召諸朋朝官數人㑹食衆皆朝僚以故相重望皆凌晨詣之至日髙餘慶方出閑話移時諸人皆枵然餘慶呼左右曰處分廚家爛蒸去毛勿拗折項諸人相顧以為必蒸鵝鴨之𩔖逡巡舁擡盤出醬醋亦極香新良久就食人前下粟米飯一碗蒸葫蘆一枚相國食美諸人強進而罷
　　文宗命中使宣兩軍中尉及諸司使內官等不許著紗縠綾羅布其後駙馬韋處仁冠布夾羅巾以進上曰本慕卿門戸清素故俯從選尚如此巾服從他諸戚為之卿不須為也
　　淮南節度使王播以錢十萬貫賂遺恩倖求鹽鐵使諫議大夫獨孤朗張仲方起居孔敏行栁公權起居舎人宋申錫補闕楊仁實劉敦儒拾遺李景讓薛延老等十人前一日詣延英抗論其事後之有遷其途實繁自宰相翰林學士三司使皆有定價因此致位者不少近又縣令録事叅軍亦列肆鬻之至有白身便為宰相者然所至多為四方諸侯不放上有以知其來也俾不遵王命抑有由焉豈時之重利耶抑諫省任非其人𫆀未嘗以一字整頓頺綱深所未喻
　　裴冕代杜鴻漸秉政小吏以俸錢文簿白之冕顧子弟喜見於色其嗜財如此冕性本侈靡好尚車服名馬數百金者常十匹每宴賔客滋味品極坐客有昧於名者
　　崔安潛東洛掌選人有不能顯其姓名竊顧雲啟事投獻者崔公不之知大賞嘆召之與語便注一起資縣令後有人白之崔公方悔
　　馮蕘給事親仁坊有宅南面山亭尤多養鵝鴨及雜禽之𩔖極多常遣一家人掌之時人謂之雀省
　　鄭光除河中節度宣宗問曰卿在鳯翔使官先是何人曰馮三上不之會樞宻使奏曰是馮袞臣曽充使至彼知之上曰便與馮三為副使及罷河中歸又詔對曰卿在河中斷大事時如何光對曰臣須開始得又更對他事曰不得臣須裂始得上笑後朝臣毎遇延英入閣使對多以開裂為號時裴司謙中為節判頃客於河中到使院裴曰某在身官爵為尚書削盡所謂不以本官呼之也
　　光在河中日遇國忌行香便與判官及屈客寺中宴飲徴令時薛起居保遜為客在坐光把酒曰某改令身上取一果子名膍臍他人皆盡思不得至薛乃還令曰腳杏滿座皆大笑
　　李據宰相絳之姪生長綺紈曽宰字於澠池皆以門廕也不知書因節歳索魚不得怒追漁師雲縁獺暴不敢打魚判雲俯臨新歳猛獸驚人漁網至寛疎而不漏後又秪承人請假狀後判雲白日黃昏須到夜即平明放歸秪承人並不敢去又判決秪承人云如此痴頑豈合喫杖五下或語據曰豈合喫杖不合喫杖也李曰公何不㑹豈是助語共之乎者也何別哉




　　玉泉子
