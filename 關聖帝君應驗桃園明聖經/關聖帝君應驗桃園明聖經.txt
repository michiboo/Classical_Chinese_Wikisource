漢，漢壽亭侯，略節桃園經，書於玉泉寺，夜夢與凡人。萬經千典有，帝經未舉行。著爾傳塵世，不可視為輕。
太上老君三界靈，眾聖五嶽雷電神。五湖並四海，日月斗星辰，天下城隍聽號令，萬方土地各遵行。
萬聖朝真均奏議，普天之下盡頒行。於是救苦大仙、太上真君、太白金星、公同註解，覆奏明章，行於四海。皇圖鞏固，萬民永賴。
帝乃紫微宮裡朱衣神，協管文昌武曲星。祗因張仙無主轄，敕令隨帝為從神。檢點少男與少女，或損陰騭絕子孫。送生催生及難產，魅妖傷殘斑痘疹，如有焚香諷誦者，轉禍為祥顯聖靈。
今有塑畫帝像者，側立張仙持彈弓。鑒知戰國侵陵亂，命帝臨凡救萬民。 
玉皇賜帝名和姓，子胥五轉做忠臣。臨潼解釋諸侯難，絕卻奸秦併國心。楚無道，酒荒淫，昭關過此難，吳越動刀兵。道帝一生為孝子，數世做忠臣。敕令帝管錢塘事， 晝夜領潮行。
漢室多奸黨，改姓下凡塵。春秋丈夫志，生長解梁城。指關為帝姓，下界又稱臣。幼而離鄉，壯而出仕。 
大丈夫以四海為家，何患乎帝無兄弟？入桃園，睹兩人奇異，請問英雄何處？雄赳赳朗曰桓侯，貌堂堂溫言劉主。出身投地今逢主，須待挽天河水來蕩滌。誠哉龍虎風雲會，宰牛馬，昭告天地，結義匡扶漢室。
破黃巾，誅董卓，呂布斃。劫寨剿曹奸，賺入空營內。雁侶散徐州，攜後無存地。減燭張遼謀，破壁聖帝義。降漢不降曹，忠臣不事二。封漢壽亭侯，印無漢重鑄。三日華筵，曹瞞美意。顏良文醜統兵圍，敢對立功，可酬曹歸計。封金卻印三辭操，挈眷尋兄一點忠。千里尋兄添義氣，五關斬將有威風。離合英雄乾坤內，相逢兄弟古城中。
智尚雖高無決勝，運籌固識少經綸。三謁茅廬，臥龍晏起。大夢誰先覺，平生相自知；草堂春睡足，窗外日遲遲。未出茅廬，三分已定。武侯原是廣慧星，即是前朝嚴子陵。此生諸葛相，再宋朱文公。輪迴三世相，永不下凡塵。鼎足三分嫌地窄，江山今換許多人。 
先主已在清虛府，聖帝今掌三天門。桓侯四川為土穀，每起忠良護國心；在宋易姓武穆將，在唐改諱曰張公；輪迴三轉皆忠烈， 
上帝封為護國神。小可兵戈不差聖，大難危邦再下塵。 
天下城隍皆將相，正直為神古至今；為人忠孝感天地，豈在持齋佛顯靈。飲食衣服休華美，隨著隨餐莫怨憎。禽獸一切皆性命，無故自食宰生靈；一切化生皆活命，何苦張弓捕網尋。草木花果休折採，嚴冬零落發陽春；萬物悉含天地化，依時生長與人靈。爾能遵守惜萬物，福有攸歸禍不侵。
勿謂善小而不做，勿謂惡小而可行；天網恢恢分曲直，神靈赫赫定虧盈，孝悌忠信人之本，禮義廉恥人之根；爾能聽帝行善事，定有祥雲足下騰。 
帝受三天門掌握，萬神啓奏帝先聞。善者紀錄加官爵，惡者遭殃絕子孫。報應遲速時未到，昭彰早晚禍福臨。休道天高無耳目，虧心暗室有遊神。敬神如在須誠敬，不可狂言褻聖明。
帝素覽春秋，幼觀孔孟：唯以孝弟為先，修身治國為本。異端蜂起，兵戈傷殘民命；十餘年甲不離身，刀無潔淨；夜無穩睡三更，日不飽餐一頓；東戰西征，百戰而江山纔定；白了鬚鬢星星，力倦馬羸刀鈍；費盡赤膽忠心，換得箇封侯金印。
到如今，亂臣賊子：捕風捉影，奸貪讒佞；結黨欺良，言無一定；不思禮義廉恥，孝悌忠信。事每胡行，屢圖僥倖：篡君位，戮忠臣，好貨財，淫美色，殺人縱性。只顧爽心樂事，豈曉得後來報應？古今好事多磨，毋勉強茍求捷徑：如彩雲琉璃，鮮花明月；人不知機，如鋼刀快缺，妄動橫行，造下了些冤孽；遠則幾年，近則數月，報應無差，法難漏洩。
如人未遭逢，各有時節：當思守命由天，安貧樂業；如百藝倉卒成功，其物焉能精潔；草木不能培植，難長許多枝葉；五穀少用耕鋤，苗雖秀而不實。文臣十載寒窗，方朝金闕；武將百戰臨危，始得公侯並列。帝乃日月精忠，乾坤大節；天崩帝崩，地裂帝裂。
又奉
上帝加御敕，掌握凡間善惡人。萬國九州皆敬服，道帝忠義獨稱尊。塑形畫像乾坤內，如帝英雄有幾人？火龍燒赤兔，水獸鍊青鋒；臥蠶眉八字，丹鳳目雙睛；五龍鬚擺尾，一虎額搖身。精忠沖日月，義氣貫乾坤；韜略期孫臏，機謀勝范增；鬚長義更長，面赤心尤赤。英雄氣蓋世，燭殘刀破壁；封庫印懸樑，爵祿辭不受。偃月刀，磨仍快，嘆兄弟不再；臥蠶眉，鎖未開，恨江山幾改。亙古功名難比並，三天門下封元帥。稽首頓首，
上帝敕令各部將帥：經傳下界，抄錄諷誦如在；人能遵行，繫玉腰金，官居千載；能全一事，崢嶸三代。
欽承法旨，會集諸神施行。
著忠良，竭力匡衡，孝順無改；廉潔不亂心田，節義臨危不敗。忠孝廉節之章聽解：君使臣以禮，臣事君以忠。 日用朝廷祿，當思補報功；報國臣之本，惜卒將之宏； 不飾文臣過，不滅武將功；紀錄文華殿，舉劾建章宮；丹心如赤日，位必至三公。秦檜世為犬，武穆四帥中。 
為人子，孝為先，孝順兩字緊相聯。勿使惱怒常使歡；暖衣飽食毋飢寒。病醫葯，必自煎，即須嘗過獻親前；夜不解衣朝不食，時時刻刻在身邊。爾能孝順爾子孝，點點滴滴看簷前。大舜孝，帝位傳，二十四孝極周全。在生不供奉，死後祭靈前；不孝子，惹災愆，虎唅蛇咬病相纏；官刑牢獄遭充配，水火之災實可憐；或是懸樑刀毒死，不孝之人苦萬千。速速改，莫遲延；世人孰無過，改之為聖賢。人無過，篤行全。
廉生畏，潔生嚴；細檢點，避疑嫌。希賢希聖由天命，學禮學詩聽自然。卻周粟，隱山川，為人似玉無瑕玷，立志如同鐵石堅。守己祿，莫徇偏，損人利己子孫冤。廉者不受嗟來食，志士不飲盜之泉。辭俸原憲潔，畏金楊震廉；坐懷不亂柳下惠，閉戶無容魯仲連，鶃食怎如螬李美，瓜祭何勝菜羹甜？俸祿止堪供禮儀，舉家食費僅盤桓；百篢抬回失節物，滿箱裝裹昧心錢；笞杖徒流誰不怕，勸爾抬頭看上天。縱容男僕如狼虎，謀占軍民地與田；勢敗運衰參訐告，拔塚平房冤報冤；婦男窮極為娼盜，恨殺當初惡要錢。
人之節，如竹又如月，廣大與高明，圓融更清潔。一生直不彎，挺挺欺霜雪；一勁參天秀，舞風弄明月。娥英泣竹林，點點斑皆血；即如蘇武杖，數有十二節；李陵污其奸，蘇武敬其烈；仲升使西域，三十六國卻。節義全，神聖悅，或掌天曹事，或補城隍缺；或生公與侯，富貴千年業。亂臣並賊子，每把忠良滅：一見虛歡喜，心口各相別；心藏丈八矛，意存三尺鐵；舌下有龍泉，殺人不見血；貪酷剋奸讒，自殞兒孫絕。帝未喫長齋，帝不信異說；地獄即城隍，三寶光日月；救濟急難人，就是解冤結。此四節，忠孝廉節，後列二十四劫：
擎天頂地猛勇神，捧日舉月普照神，列宿張星明朗神，移星換斗剝量神，
騰雲駕霧飛度神，驅雷掣電威烈神，呼風喚雨擾攘神，綴露殞霜溥沸星，
飛沙走石截路神，翻江搗海五湖神，崩山頹嶺鐵甲神，凍水開冰結化星，
焚炎逐火流光星，開花結果嬌媚星，長禾秀穀益惠星，抽芽綻葉發育星，
枯木涸澤摧竭神，走獸飛禽捕捉星，魚蝦蟹鱉擁躍星，飛跳諸蟲纏擾星，
作文制字文昌星，興兵佈陣武曲星，考正歲時測運星，造作工藝巧作神，
眾星聽令，各回本部，變化發生，稽首神明，無極眾聖，不可思議功德。 
值年值月將，值日值時神；夜差黑煞帥，日令皎潔兵；往來細鑒察，不得漏毫分。會同家宅神，著令司命君；如有虔誦男和女，速速報知聞。
家宅供此經，妖魅化為塵；船舟奉此經，風波即刻平；行人配此經，路途保安寧；書生看此經，不久步青雲；婦人誦此經，二女五男成。若為亡化念，亡化早超生；若為父母念，父母享遐齡；焚香高誦念，其福即來臨。日念三五遍，或誦百千聲；人能鈔印送，諸疾不相侵；諸神皆歡喜，宅舍並光明；或賜福與壽，或蔭兒與孫；凶事化為吉，福祿壽重增。 
斗口天君，欽奉
漢室漢壽亭侯，
關聖大帝敕令
大帝曰：「帝曾言，日在天上，心在人中。」心者萬事之根本；儒家五常，道釋三寶，皆從心上生來。仁莫大於忠孝，義莫大於廉節，二者五常之首：聖人參贊化育者，此而已；仙佛超神入化者，此而已。自有天地以來，這個無極太極之理，渾然包羅，古今長懸；諸帝王聖賢仙佛，萬經千典，只是明此理，成此事而已。
帝係紫微垣中，火之正氣。火，離明象也，故主文昌；火，又烈性也，故主武曲。文主仁，仁首忠孝；武主義，義首廉潔。惟是舉天下萬世皆為聖賢仙佛，此有晝無夜，有陽無陰，絕無之理也。自戰國以來，帝出世匡君救民，不得已以公善之心望世，此桃園經之所以現身說法也。
奈何世之人，真性不密，邪僻用心，見帝平常之言，不曰聖人不出此驕矜語，則曰聖人不出此淺近語。嗚呼，是必欲帝重作五經，待世之智愚賢不肖，皆盡讀之乎？不獨此也，現在身列文儒，亦妄行指駁。帝因周子，凜凜持誦多年，只得註解明白；如再有擅行詆毀者，輕者令瘟火滅之，重者命將軍斬之，毋悔。
帝君曰。天地無私。善惡昭彰。順天者存。逆天者亡。神道設教。藉此以傳。帝當言名聖經三字。經者常也。所言無非人生日用。常行道理。可以常傳萬古。人能恭敬身心。時時不忘乎根本。苛刻常存乎孝弟。謹敬這箇心田。勿貪勿淫是也。聖者昭然也。參天化育。千古忠肝義膽。萬載聖神。先聖後聖。其揆一也。明者如同日月。普照乾坤。無物不到。使帝心性常懷不昧。靈臺潔淨。打掃如同寶鏡一般。明心鑑性。故曰明聖經。此經帝奉。
玉帝敕令。示夢與玉泉寺僧。僧醒而傳述焉。首句漢漢。上一漢字。乃代名。即大漢也。漢壽亭係地名也。其先囑咐人人誦此經者。是以校驗歆動人心也。中言精忠沖日月。義氣貫乾坤。即孟子所謂塞乎天地也。白面赤鬚長者。即大學所謂心廣體胖。孟子所謂睟面盎背也。至投胎轉劫之說。儒者不言。不知釋道兩門。並非無據。試曆查古今。借屍還魂。靈殼轉寄。異物入胎。豈少也哉。帝言在列國在漢與在唐宋之言。實非誑也。諸君試對核之。再四章言忠。文武臣僚。皆當敬體。則是三代以上之臣也。夔龍伊皋其人也。言孝則曰。不解衣不食。則侍膳寢門。文王其人也。滴水還源。孫又效子。則子孫保之。大舜其人也。說到二十四孝。古今昭如日月。格天地。動鬼神。豈非確然可據者哉。廉在周禮。以六計為定。實從義字中生。故為愚昧者痛斥。而廉泉盜水。舉一二而已。括之也。節如竹。竹有筠也。如月。月有度也。非筠則溷。非度則昏。古今大節不踰者。於義殆盡。後遣諸神監察。以使速應。帝亦大費婆心。以帝為驕。帝固不辭。以帝為淺。帝亦不辭。但願人人從此驕言淺言做去。一一果自信於心中那個。然後探元妙之理。入上聖之班。帝亦不怪。而且快然也。將此語著。
大靈官天君傳世知之。為此述告呪宰人等。一心體此。以心印心。心在人中。日在天上。欽哉勿忽。
蓋天古佛昭明翌漢天尊。〈三稱〉
慈悲救世。忠義匡君。演義教說法度羣生。正氣滿乾坤。無量度人。受持利益亨。
大聖撫摸蕩寇救苦救難大天尊。〈連誦三次〉
