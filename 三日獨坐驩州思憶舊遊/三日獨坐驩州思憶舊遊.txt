
兩京多節物，三日最遨遊。
麗日風徐卷，香塵雨暫收。
紅桃初下地，綠柳半垂溝。
童子成春服，宮人罷射韝。
禊堂通漢苑，解席繞秦樓。
束皙言談妙，張華史漢遒。
無亭不駐馬，何浦不橫舟。
舞籥千門度，帷屏百道流。
金丸向鳥落，芳餌接魚投。
濯穢憐清淺，迎祥樂獻酬。
靈芻陳欲棄，神藥曝應休。
誰念招魂節，翻爲禦魅囚。
朋從天外盡，心賞日南求。
銅柱威丹徼，朱崖鎮火陬。
炎蒸連曉夕，瘴癘滿冬秋。
西水何時貸？南方詎可留。
無人對爐酒，寧緩去鄉憂。

