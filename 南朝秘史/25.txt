

　　話說侯景軍食既足，志在背盟，謀臣王偉力勸之，以為去必不克。於是數帝十失，上啟於朝。其略云：
　　　　竊惟陛下，踵武前王，光宅江表，躬覽萬機，劬勞治道。刊正周、孔之遺文，訓釋真如之秘奧。人君藝業，莫之與京。臣所以踴躍一隅，望南風而歎息也。豈圖名與實爽，聞見不同，今為陛下陳之。陛下與高氏通和，歲逾一紀，必將分災恤患，同休共戚。寧可納臣一介之使，貪臣汝、潁之地，便絕和好。夫敵國相代，聞喪則止，匹夫之交，託孤寄命，豈有萬乘之君，見利忘義若此者哉？其失一也。臣與高澄，既有仇憾，義不同國，陛下授臣以上將，委臣以專征，臣受命不辭，實思報效。而陛下欲分其功，不使臣擊河北，遣庸懦之貞陽，任驕貪之胡、趙，才見旌旗，鳥散魚潰。紹宗乘勝，席捲渦陽，使臣狼狽失據，妻子為戮，斯實陛下負臣之深。其失二也。韋黯之守壽陽，眾無一旅，魏兵凶銳，欲飲馬長江，非臣退保淮南，勢未可測。既而邊境獲寧，令臣作牧此州，以為蕃捍，方欲勵兵秣馬，克申後戰，陛下反信貞陽謬啟，復請通和。臣頻諫阻，疑閉不聽，反覆若此，童子猶且羞之，況在人君，二三其德。其失三也。夫畏懦逗留，軍有常法，所以子王小敗，見誅於楚；王恢失律，受戮於漢。今貞陽以帝之猶子，而面縛敵庭，實宜絕其屬籍，以釁征鼓。陛下憐其苟存，欲以微臣相易。人君之法，當如是哉？其失四也。懸瓠大藩，古稱汝、潁，臣舉州內附，羊鴉仁無故棄之，陛下曾無嫌責，使還居北司。鴉仁棄之不為罪，臣得之不為功，其失五也。臣在壽春，只奉朝廷，而鴉仁自知棄州，內懷慚懼，遂啟臣欲反。使臣果反，當有形跡，何所徵驗，誣陷頓爾，陛下曾不辨究，默而信納。其失六也。趙伯超任居方伯，惟知漁獵百姓，韓山之役，女妓自隨，才聞敵鼓，與妾俱逝。以致只輪莫返，其罪應誅，而納賄中人，還處州任。伯超無罪，功臣何論；賞罰無章，何以為國？其失七也。臣御下素嚴，裴之悌助戍在彼，憚臣嚴制，遂無故遁歸，又啟臣欲反，陛下不責違命離局，方受其浸潤之譖，處臣如此，使何地自安？其失八也。臣歸身有道，罄竭忠規，每有陳奏，恆被抑遏。朱異等皆明言求貨，非利不行，臣無賄於中，恆被抑折。其失九也。鄱陽之鎮合肥，與臣鄰接，臣以皇室重臣，每相只敬。而臣有使命，必加彈射，或聲言臣反，陛下不察，任其見侮，臣何以堪於此哉？其失十也。臣是以興晉陽之甲，亂長江而直濟，願得升赤墀，踐文石，口陳枉直，指畫臧否，誅君側之惡臣，清國朝之秕政，則臣幸甚，天下幸甚。
　　帝覽表，且慚且怒。城中以景違盟，舉烽鼓譟，復詔援軍進兵。先是閉城之日，男女十餘萬，擐甲者二萬餘人，被圍既久，人多身腫氣急，死者十八九，衛城者不滿四千人。率皆疲病，橫屍滿路，不及瘞埋。國勢危如纍卵，而柳仲禮身為都督，唯聚妓妾在營，置酒作樂。諸將日往請戰，不許。安南王駿說邵陵曰：「城危如此，而都督不救，其情可知。萬一不虞，殿下何顏自立於世？今宜分軍為三道，出其不意攻之，可以得志。」綸不能從。柳津遣人為仲禮曰：「君父在難，不能竭力，百世之後，謂汝心為何？」仲禮亦不以為意。帝嘗問津賊勢若何，對曰：「陛下有邵陵，臣有仲禮，圍何由解？」帝為之淚下。
　　中丞沈濬，憤賊背盟，請至景所，責以大義。帝遣之，濬見景，問之曰：「軍何不退？」景曰：「今天時方熱，軍未可動，乞且留京師立效。」濬發憤責之，景怒，拔刀相向，曰：「我斬汝。」濬曰：「負恩忘義，違棄詛盟，固天地所不容。沈濬五十之年，常恐不得死所，何為以死相懼耶？」徑去不顧，景以忠直舍之。於是決石闕前水，百道攻城，晝夜不息。
　　丁卯城陷，賊眾皆從城西入。永安侯確，力戰不能卻，乃排闥入見帝云：「城已陷。」帝安臥不動，曰：「猶可一戰乎？」對曰：「眾散矣。」帝歎曰：「自我得之，自我失之，亦復何恨！」因謂確曰：「汝速去語汝父，勿以二宮為念，且慰勞在外諸軍。」確泣而退。俄而景入城，先遣王偉入文德殿奉謁，帝命左右褰簾開戶引偉入。偉拜呈景啟，帝問：「景何在？可召來。」景遂入見，以甲士五百人自衛。稽顙殿下，典儀引就三公榻。帝神色不變，問曰：「卿在軍中，無乃為勞。」景不敢仰視，汗流被面。又問：「卿何州人，而敢至此，妻子猶在北耶？」景皆不能對。任約從旁代對曰：「臣景妻子，皆為高氏所居，惟以一身歸陛下。」帝又問：「初渡江有幾人？」景曰：「千人。」「圍臺城幾人？」曰：「十萬。」「今有幾人？」曰：「率土之內，莫非己有。」帝俯首不言，景即退。復至永福省見太子，太子亦無懼容，侍衛皆驚散，惟中庶子徐摛、舍人殷不害侍側。景傲然登階，摛謂景曰：「候王當以禮見，何得如此？」景乃拜。太子與言，又不能答。景退，謂其黨曰：「吾嘗跨鞍對陣，矢刃交下，而意氣安緩，了無怖心。今見蕭公，使人自懾，豈非天威難犯？吾不可以再見之。」於是悉撒兩宮侍衛，縱兵入宮，盡掠乘輿服御宮人以出。使王偉守武德殿，於子悅屯太極殿堂，矯詔大赦，自加大丞相，都督中外諸軍事。旋命石城公大款，以帝詔解外援軍。
　　柳仲禮召眾議之，邵陵王曰：「今日之命，委之將軍。」
　　仲禮直視不對。裴之高、王僧辨曰：「將軍擁眾百萬，使宮闕淪沒，正當悉力決戰，以贖前愆，何用躊躇？」仲禮竟無一言。
　　諸軍見其無戰意，乃各引兵還鎮。柳仲禮及其弟敬禮、羊鴉仁、趙伯超並開營降。仲禮入城，先拜景而後見帝，帝不與言。退見其父津，津偷哭曰：「汝非我子，何勞相見？」是日景燒內積屍，病篤未絕者，亦聚而焚之。庚子，詔征鎮牧守，各復本任，朝臣皆還舊職。初，臨賀王正德，與景相約，平城之日，不得全帝與太子。故臺城一破，正德即率眾揮刀入宮。那知景已使人守定宮門，斥正德曰：「侯王有命，擅入者斬。」正德悚然而退。越一日，景令正德去帝號，遷為侍中、大司馬，入朝於帝。正德入見，拜且泣。帝曰：「歎其位矣，何嗟及矣。」正德自後常懷怨恨，未幾景殺之。
　　且說帝為侯景所制，心甚不平，怒氣時形於色。一日，景欲以宋子仙為司空，帝曰：「調和陰陽，安用此物？」景又請以其黨為便殿主帥，帝不許。景不能強，心甚憚之。太子入見，泣且諫曰：「宗廟存亡，皆係景手，願少忍之。」帝曰：「誰令汝來？若社稷有靈，猶當克復；如其不然，何惜一死而事流涕為！」
　　一日，忽見省中，有驅驢馬，帶弓劍，出入往來者。帝怪之，問左右曰：「往來者是何人？」直閣將周石珍曰：「侯丞相甲士。」帝大怒，叱石珍曰：「是侯景，何謂丞相！」左右皆懼。
　　是後帝有所求，多不遂志，飲食亦為所裁節，憂憤成疾。五月丙辰，帝臥淨居殿，口苦，索密不得，再呼荷荷而殂。年八十六，廟號高祖。景聞帝崩，秘不發喪，遷殯於昭陽殿，使王偉、陳慶，迎太子於永福省，如常入朝。太子嗚咽流涕，不敢泄聲。殿外文武，皆莫之知。辛巳，發高祖喪，升梓宮於太極殿。是日太子即皇帝位，群臣朝賀，改元大寶，是為簡文帝。侯景山屯朝堂，分兵守衛。浩敕詔令，皆代為之。帝拱默而已。六月丁亥，立宣城王大器為太子，封皇子大心等七人，皆為王。以郭元建為北道行臺，總督江北諸軍事，鎮新秦。
　　卻說景愛永安侯確之勇，常置左右，確曲意承合，使景不疑。時邵陵王綸在郢州，潛遣入呼之，確曰：「景輕佻，一夫力耳。我欲手刃之，尚恨未得其便。卿還語家主，匆以吾為念。」一日，景遊鍾山，確與偕行，見一飛鳥，景命射之，一發烏落。又一鳥飛來，確彎弓持滿，欲射景，箭將發而弦忽斷。景覺其異，因叱曰：「汝何反？」確曰：「我欲殺反者，而天不助我，命也。」景遂殺之。
　　時東吳皆有兵守，景遣於子悅、侯子鑒等東略吳郡，所將兵甚少。新城戍主戴僧遇，有精兵五千人，說太守袁君正曰：「賊今乏食，臺中所得，不支一旬。若閉關拒守，立可餓死。願公勿附於賊。」無如郡人皆恤身家，恐不能勝，而資產被掠，爭勸君正迎降。君正於是具牛酒，出郊以迎子悅。子悅執之，而掠奪財物子女，東人大悔恨。沈濬避難東歸，與吳興太守張嵊，合謀拒景。
　　時吳興兵力寡弱，嵊又書生，不閑軍旅，或勸嵊效袁君正，以郡迎降。嵊歎曰：「袁氏世濟忠貞，不意君正一日隳之，吾豈不知吳郡既歿，吳興勢難久全？但以身許國，有死無二耳。」及子鑒軍至，嵊率眾與戰，敗還府，整朝服坐堂上，賊至不動。子鑒執送建康，景嘉其守節，欲活之。嵊曰：「吾參任專城，朝廷傾危，不能匡復，今日速死為幸。」景猶欲存其一子，師曰：「我一門已在鬼錄，不就爾虜求生。」景怒，盡殺之。竝殺沈濬。
　　又賊將宋子仙攻錢塘，戴僧遇降之，遂乘勝至會稽。時會稽勝兵數萬，糧仗山積，東人徵候景殘虐，咸欲拒之。而刺史南郡王大連，朝夕酣飲，不恤士卒，軍事悉委司馬留異。異隱與賊通，遂以眾降。大連被執，送之建康，猶醉不之知。帝聞之，引帷自蔽，掩袂而泣。於是三吳盡沒於景。
　　景志益驕，下令采選吳中淑女，收入府中，有容貌出眾者，教之歌舞，以資聲色之樂。賊黨有言溧陽公主之美者，景即入宮，逼而見之。時溧陽年十四，芳姿弱質，果有沈魚落雁之容。景一見，不勝驚喜，回顧左右曰：「我初以正德之女為美，今觀公主之色，正德女不足數矣。」因向溧陽曰：「公主深宮寂寞，此間無可快意，不如隨吾回宮，共用榮華，與公主偕老何如？」溧陽羞慚滿面，低聲應曰：「承大王不棄，妾之願也。」景大悅，遂購小輿，載之以歸。是夕，召集群臣，大排筵宴，以慶新婚。酒闌之後，與公主攜手入房，共效于飛之樂。可憐嬌花嫩蕊，狼藉於跛奴之手。帝聞之，封景為附馬，景益喜。
　　三月三日，景清帝楔宴於樂遊苑，暢飲連日，還宮後，景與公主，共據御牀，南面竝坐，文武群臣，列坐待宴。越日，又請駕幸西州，帝御素葷，侍衛寥寥，景甲士數千，翼衛左右。帝聞絲竹之音，淒然泣下。酒半酣，景起舞，亦請帝起舞，帝亦為之盤折。宴罷，帝攜景手曰：「我念丞相。」景曰：「臣亦念陛下，且臣得尚公主，則與陛下為至親。陛下苟無異志，臣亦寧有變心？請與陛下設誓可乎？」帝從之，因與帝登重雲殿，禮佛為誓云：「自今君臣，兩無猜貳，共保始終。」蓋景飲娛公主意，故與帝盟也。
　　當是時，江南連年旱蝗，江、揚猶甚，百姓流亡，相與採草根、木葉、菱芡而食，死者蔽野。富貴之家，衣羅綺，懷金玉，俯伏牀帷而死。千里絕煙，人跡罕見，白骨成聚，如邱隴焉。而景殘酷益甚，立大碓於石頭城，有犯法者，輒搗殺之。
　　常戒諸將曰：「破柵平城，當盡殺之，使天下知我威名。」故諸將每戰，專以焚掠為事，斬刈人如草芥，以資戲笑。又禁人偶語，犯者刑及外族。為其將帥者，悉稱行臺。來降附者，悉稱開府。其親寄隆重者，日左右廂公。勇力兼人者，曰庫直都督。今且按下不表。
　　再說湘東王繹，字世誠，高祖第七子也。初高祖夢一眇目僧，執香爐至殿前，口稱託生皇宮，徑往內走。高祖夢覺，而後宮適報皇子生，名之曰繹。少患眼疾，遂盲一目。高祖憶前所夢，彌加寵愛。及長，好學不倦，博極群書，高祖常問曰：「孫策在江東立業，年有幾？」對曰：「十七。」高祖曰：「正是汝年。」遂封湘東王，出為荊州刺史。其在荊州，軍書行檄，文章詩賦，點毫立就，常曰：「我韜於文字，愧於武夫。」人以為確論，性好矯飾，多猜忌，有勝己者，必加毀害。忌劉之遴才學，使人鴆之，如此甚眾。妃徐氏，有美色，嗜酒好淫，性又酷妒，見無寵之妾，便交杯接坐。才覺有娠者，即手加刀刃。以王眇一目，每知王將至，必為半面妝以俟，王見，則大怒而出。王好讀書，卷籍繁多，每不自執卷，令左右更番代執，晝夜無間。以故左右出人無忌，妃擇其美者，常與之淫。
　　有季江者，美姿容，尤為妃愛。季江每歎曰：「植直狗雖老猶能獵，蕭溧陽馬雖老猶駿，徐娘雖老猶尚多情。」又有賀徽者，年少面貌美，妃常往普賢寺禮佛，遇之心動，即令寺尼招之入內，遂與之私。意甚謙，書白角枕為詩，互相贈答。後事露，繹欲殺之，以其生世子方等，不忍，乃盡殺其所私者，而幽之後宮。更作《蕩婦秋思賦》以刺之，其詞曰：
 　　蕩予之別十年，倡婦之居自憐。登樓一望惟見，遠樹含煙。平原如此，不知道路幾千？天與水兮相逼，山與雲兮共色。山則蒼蒼入漢，水則涓涓不測。誰復堪見鳥飛，悲鳴只翼？秋何月而不清，月何秋而不明。況乃倡樓蕩婦，對此傷情。於時露萎庭蕙，霜封階砌，坐視帶長，轉看腰細。重以秋水文波，秋雲似羅。日黯黯而將暮，風騷騷而渡河。姜怨回文之錦，君悲出塞之歌。相思相望，路遠如何？鬢飄蓬而漸亂，心懷愁而轉歎。愁索翠眉斂，啼多紅粉漫。已矣哉！秋風起兮秋葉飛，春花落兮春日暉。春日遲遲猶可至，容子行行終不歸。　　世子方等見之，知為其母作也，且慚且懼。原來方等有俊才，善騎射。臺城被圍，繹停軍郢州，獨遣方等率步騎一萬，援健康，每戰親犯矢石，以死節自任。及宮城陷，繹還荊州，方等亦收兵還，甚得眾和。湘東始歎其能，修築城柵，以備不虞。既成，樓雉相望，周遮七十餘。湘東見之大悅。然方等以母故，恆鬱鬱不樂。嘗著論以見志云：
 　　人生處世，如白駒過隙耳。一壺之酒，足以養性；一簞之食，足以恰形。生在蓬篙，死葬溝壑。瓦棺石槨，何以異茲。吾嘗夢為魚，因化為鳥。當其夢也，何樂如之。及其覺也，何憂及之。良由吾之不及魚鳥者遠矣。舉手動觸，搖足恐墮，若使吾終得與魚鳥同遊，則去人間如脫屣耳。　　又嘗謂所親曰：「吾豈愛生，但恐死不獲所耳。」今且按下慢講。且說其時賊據建業，凶勢滔天。然方收集三吳，未遑經營江北，故京師雖破，外鎮猶強。荊州則湘東王繹，襄陽則岳陽王詧，湘州則河東王譽，信州則桂陽王慥，益州則武陵王紀，而鄱陽鎮合肥，邵陵據郢州，唯荊州地居形勝，兵力最強，特推為督府，各受節制。而湘東疑忌宗室，每與諸王不睦。
　　先是太清三年，河東王譽移鎮湘州，前刺史張纘，恃其才望，輕譽少年，迎侯有闕。譽怒，頗陵蹙之。纘恐為所害，輕舟夜遁。與湘東有舊，欲因之以殺譽兄弟，乃奔江陵，求昵於繹。恰值桂陽王將還信州，欲謁督府，停軍以待。纘因說繹曰：「河東、岳陽，共謀不逞，欲襲荊州，桂陽留此，欲應譽、詧。」湘東信之。遂殺慥。諸王由是不服。其後督糧於湘州，譽怒曰：「各自軍府，何忽隸人？」使者三返，譽競不與。繹怒欲伐之。世子方等請行，繹乃給兵三千，使之往討。譽出兵拒之，戰於麻溪，方等匹馬陷陣而死，湘東聞之怒曰：「河東敢殺吾子，此仇必報。」乃命大將鮑泉，率騎一萬進討。王僧辯起竟陵之眾助之，刻日就道。僧辯因竟陵部下未盡至，欲俟眾集，然後行，求緩日期。繹疑僧辯觀望，按劍厲聲曰：「卿憚行拒命，欲同賊耶？今唯有死耳。」因斲僧辯，中其髀，悶絕倒地。
　　久之方甦，即下於獄。泉在旁，震怖不敢言，僧辯母聞之，徒行至官，流涕人謝，自陳無訓，伏地求免。繹意解，賜以良藥，故得不死。泉獨將兵擊湘州。但未識湘州果得勝否，且聽下回分解。侯景反覆小人，而又機變詭譎，其歸染而畔，明者早已知之。梁武以天挺之姿，壯時何等英邁，乃老而昏憒，但知妄佞佛，不惜民生，至呼「荷荷」而殂，哀哉！簡文為景所制，悲笑由人，真是雖生猶死。設諸鎮兄弟，合力同心，以誅侯景，何愁不克？乃湘東心情猜忌，小人乘此播弄，弟兄叔姪，互相殘殺，以致一敗塗地，可恨可憐，當為千秋炯戒。
