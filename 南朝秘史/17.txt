

　　話說宣城王，志在竊國，懼宗室不服，先加殺害，於是朝綱獨攬，群臣爭先勸進。冬十月辛亥，乃假皇太后令曰：嗣主沖幼，庶政多昧。且早櫻尪疾，弗克負荷。太傅宣城王，胤體先皇，鍾慈太祖，宜入承寶命，帝可降封為海陵王。
　　癸亥，鸞即帝位，是為齊明帝，改元建武。以王敬則為大司馬，陳顯達為太尉，王晏為左僕射，徐孝嗣為中領軍，餘皆進爵有差。一日，詐稱海陵有疾，數遣御醫瞻視，因而殞之。
　　先是文惠太子在日，素惡明帝，嘗謂竟陵王子良曰：「我意中殊不喜見此人，不解其故，當由其福薄故也。」子良為之解救，及帝得志，太子子孫無遺焉，今且按下不表。
　　且說明帝篡位之時，正當魏孝文遷都洛陽時候。孝文久有南侵之意。一間海陵見廢，明帝篡立，謂群臣曰：「今日伐齊不患無矣。」乃命大將薛真度向襄陽，劉昶、王肅向義陽，拓跋衍向鍾離，劉藻向南鄭，自將大軍趣壽陽，起兵四十萬，分道並進。沿邊州郡，飛報入朝。帝聞魏師起，大懼。乃命左衛將軍王廣之督司州，右衛將軍蕭坦之督徐州，右僕射沈文季督豫州，發諸州之兵以拒魏。正月乙亥，魏主濟淮，二月至壽陽，虎士成群，鐵騎彌野。甲辰，登八公山賦詩，道遇大雨，命去蓋，見軍士病者，親撫慰之，率兵直臨城下，遣使呼城中人出見。齊豐城公遙昌，使參軍崔慶遠應之。慶遠至軍前，問師出何名，魏主曰：「師當有故，卿欲我斥言之乎？欲我含垢依違乎？」慶遠曰：「未承來命，無聽含垢。」魏主曰：「齊主何故廢立？」慶遠曰：「廢昏立明，古今非一，未審何疑？」魏主曰：「武王子孫，今皆安在？」慶遠曰：「七王同惡，已伏管、蔡之誅。其餘二十餘工，或內列清要，或外典方牧。」魏主曰：「卿主若不忘忠義，何以不立近親，如周公之輔成王，而自取之乎？」慶遠曰：「成王有亞聖之德，胡周公得而輔相之。今近親皆非成王之比，故不可立。且霍光亦舍武帝近親而立宣帝，唯其賢也。」魏主曰：「霍光何以不自立？」慶遠曰：「非其類也，主上正可比宣帝，安得比霍光？若爾，武王伐紂，不立微子而輔之，亦為苟貪天下乎？」魏主大笑曰：「朕來問罪，如卿所言，便可釋然。」慶遠曰：「見可而進，知難而退，聖人之師也。」魏主曰：「卿欲和親，抑不欲乎？」慶遠曰：「和親則兩國交歡，生民蒙福，否則兩國交惡，生民塗炭，和親與否，裁自聖衷。」魏主嘉其善對，賜以酒殽衣服而遺之。
　　於是循淮而東。時魏兵號二十萬，塹柵三重，並力攻義陽。城中負循而立，勢甚危急。齊將王廣之引兵救之，去城百餘，畏魏強不敢進。諸將皆有懼意，一將奮袂起曰：「義陽危困，朝不保夕，吾等奉命往救，卷甲疾趨，猶恐不及，聞敵強而不進，義陽若失，何面目以見朝廷？公等不往，吾請獨進。」辭氣激烈，三軍聞之，皆有奮意。
　　你道言者是誰？乃是一代開創之主，姓蕭，名衍，字叔達，小字練兒。父名順之，齊高帝族弟也。少相款狎，嘗共登金牛山，見路側有枯骨縱橫，齊高帝謂之曰：「周文王以來幾年，當復有掩此枯骨者乎？」言之凜然動色。順之由此知高帝有大志，嘗相隨從，高帝每出征討，順之嘗為軍副。方宋順帝末年，袁粲據石頭，黃回與之通謀。順之聞難作，率家丁據朱雀橋，回遣人艦望，還報曰：「有一人戎服，英威毅然，坐胡牀南向。」回曰：「此必蕭順之也。」遂不敢出。時微順之，回必作難於內。方武帝在東宮，嘗往問訊，及退位，齊武手指順之，謂豫章王嶷曰：「非此前，吾徒無以至今日。」其見重如此，及即位，深相忌憚，故不居臺輔，以參豫佐命，封臨湘侯。衍即其仲子也，生於秣陵縣同夏三橋宅，時宋孝武大明八年甲辰歲。母張氏懷孕時，忽見庭前菖蒲花彩異常，以問侍者，侍者皆雲不見，張氏曰：「吾聞見菖蒲花者當大貴。」因取吞之，遂生蕭衍。狀貌奇特，日角龍顏，重嶽虎頭，頂有白光，身映日無影。兩骻駢骨，額上隆起，有交文右手曰「武」。為兒時，能蹈空而行，見者皆知其不凡。及長，博學多文，好籌略，有文武才幹，始為巴陵王法曹參軍。王儉一見，深相器異，謂人曰：「蕭郎三十內，當作侍中，過此則貴不可言。」時竟陵王子良，開西邸，招文學，衍與沈約、謝朓、王融、蕭琚、範雲、任昉、陸倕並遊焉，號為「八友」。王融尤敬異之，每謂所親曰：「宰製天下，必在此人。」累遷諮議參軍，尋以父難去職。
　　隆昌初，明帝輔政，起為甯朔將軍，鎮壽春。服闋，除黃門侍郎，入值殿省，預定策勳，封建陽縣男，食邑三百戶。嘗舟行牛渚，遇大風，入泊龍瀆。有一老人衣冠甚偉，立於岸側，謂之曰：「君龍行虎步，相當極貴，天下方亂，安之者其在君乎！宜善自愛。」問其姓氏，忽然不見。衍既屢有祥徵，心益自負。
　　尋為司州刺史，在州大著威名，嘗有餉以馬者，不受，餉者繫馬於樹而去。衍出見馬，以笞書縛之馬首，令人驅出城外，馬自還主。衍舅張宏策，與衍年相若，恆同遊處，每入衍室，嘗覺有雲氣繞之，體自肅然，由此特加敬禮。一日，從衍飲酒，半酣，徙席星月之下，語及時事，謂衍曰：「子善天文，近日緯象若何？國家故當無恙否？」衍曰：「其可言乎？」宏策語言其兆，衍曰：「漢北有失地氣，浙東有急兵象。今冬之初，北魏兵必動，動則漢北必亡。其後便有乘機而起者，是亦無成，徒為王者驅除難耳。越二年，死人過於亂麻，齊之曆數，自茲盡矣。梁、楚、漢間，當有大英雄興。」宏策曰：「今英雄何在，其在朝廟乎？在草澤乎？」衍笑曰：「漢光武有云：『安知非僕』。」宏策起曰：「今夜之言，是天意也，請定君臣之分。」衍曰：「舅欲效鄧禹乎？」相與大笑。
　　至是魏師圍義陽，帝命王廣之主中軍，衍率偏師往救，眾莫敢前，衍請先進，廣之分麾下精兵配之。衍間道夜發，徑上賢首山，去魏軍數，魏人出不意，未測多少，不敢逼。黎明，大風從西北起，陣雲隨之，直當魏營。俄而風回雲轉，還向西北，衍曰：「此所謂歸氣，魏師遁矣，急擊勿失。」遂下令軍中曰：「望麾而進，聽鼓而動。」於是身先士卒，直奔魏軍，揚魔鼓譟，響振山谷。敢死之士，執短兵先登，長戟翼之。魏傾壁來拒，衍親自博戰，無不披靡。城中見援兵至，亦出軍攻魏柵，因風縱火，魏軍表受敵，因大潰。王肅、劉昶單騎走，斬獲萬計，流血盈野，義陽得全。
　　衍有兄懿，為梁州刺史。會魏將拓拔英引兵擊漢中，懿出兵拒之，進戰不利，櫻城自守。魏兵圍之數十日，城中糧將竭，眾心洶懼。懿封題空倉數十，指示將士曰：「此中粟皆滿，足支二年，但努力堅守，何患無食！」士民乃安。會魏主召英還，遣使與懿告別。懿以為詐，英去一日，猶不開門。二日，乃遣將追之，英與士卒下馬交戰，懿兵不敢逼，尾其後四日四夜，乃返。魏諸將請復攻義陽，魏主曰：「蕭衍善用兵，今且勿與爭鋒，異日吾往擒之。」是役也，齊果失漢北諸郡，諸將概不加賞，獨以蕭衍有卻敵功，除為雍州刺史。今且按下不表。
　　卻說永泰元年春正月，帝有疾，以近親寡弱，忌高、武子孫猶有十王，每朔望入朝，帝還後宮，輒歎息曰：「我及司徒諸子皆不長，高、武子孫日益長大，恐為後累，奈何？」因欲盡除高、武之族，以微言問陳顯達，對曰：「此等豈足介意。」以問始安王遙光，遙光謂當以次施行。時遙光有足疾，帝常令乘輿自望賢門入，每與帝屏人久語，語畢，帝索香火，嗚咽流涕，明日必有所誅。會帝疾暴甚，絕而復甦，遙光遂行其策，殺河東王鉉、臨賀王子岳、西陽王子文、永陽王子峻、南康王子琳、衡陽王子瑉、湘東王子建、南郡王子夏、桂陽王昭粲、巴陵王昭秀。鉉等已死，乃使公卿奏其罪狀，請誅，下詔不許，再奏，然後許之。侍讀江泌哭子琳，淚盡繼之以血，親視殯葬畢，乃去。
　　那時激惱了舊臣王敬則，以為天下本高武之天下，帝既奪而有之，而又殺害其子孫，於心何忍，以故語及時事，懷怒切齒，屢發不平之語。時敬則為會稽刺史，帝慮其變，乃以張環為平東將軍、吳郡太守，添置兵力以防之。敬則聞之，怒曰：「東今有誰，只是欲平我耳。東亦何易可平，吾終不受金甖。」金甖，謂鴆也。於是舉兵，以奉南康侯子恪為名，子恪懼禍亡走，未知所在。遙光勸帝盡誅高、武子孫，使後有叛者，無所假名。帝從其策，乃悉召諸王侯入宮，命晉安王寶義、江陵公寶覽等，處中書省，高、武子孫處西省，敕左右從者各帶二人，過此依軍法，孩幼者與乳母俱入。其夜，令太醫煮椒二斛，內省辦棺木數十具，至三更，當盡殺之。時刻已至，而帝眠未起，中書舍人沈徽孚與內侍單景俊共謀少留其事，以俟帝醒。
　　恰好子恪徒跣自歸，扣建陽門求入。門者以聞，景俊急至帝前，奏言子恪已至。帝驚問曰：「未耶！未耶！」景俊曰：「尚未行誅。」帝撫牀曰：「遙光幾誤人事。」乃賜王侯供饌，明日悉遣還第，以子恪為太子中庶子。
　　卻說敬則率兵甲萬人過浙江，百姓擔篙荷插，隨之者十餘萬人。帝遣大將左興盛、崔恭祖、劉山陽、胡鬆等，築壘於曲河長岡，又詔沈文季為持節都督，屯兵湖頭，備京口路。敬則兵至，急攻興盛、山陽二壘，臺軍不能敵，屢欲退走，而周邊不開，遂各死戰。胡鬆引騎兵突其後，白丁無器仗，皆驚走，敬則軍大敚索馬再上，不能得，崔恭祖刺之僕地，遂斬之。
　　傳首建康，戮及一門。是時帝疾已篤，秋七月己酉，殂於正福殿。遺詔軍政事，委陳顯達，內外諸事，委徐孝嗣、遙光、坦之、江祀、劉暄參懷。先是蕭諶自恃助重，干豫朝政，一不如志，便恚曰：「見炊飯，推以與人。」帝聞之大怒，召入省中，遣左右莫智明責之曰：「隆昌之際，非卿無有今日。但一門二州，兄弟三封，朝廷相報已極，卿恆懷怨望，乃云：「炊飯已熟，合甑與人耶！今賜卿死。」諶謂智明曰：「天去人亦復不遠，我與至尊殺高、武諸王，是卿傳語來去。我今死，還是卿來傳語，報應何速！但帝亦豈能久乎？」未數日，帝果崩。
　　群臣奉太子寶卷即位，是為東昏候。東昏惡靈柩在太極殿，欲速葬。徐孝嗣因爭，得逾月。帝每當哭，輒雲喉痛。大中大夫羊闡入臨，頭禿無髮，號慟俯仰，幘遂脫地。帝輟哭大笑，謂左右曰：「禿鶖啼來乎！」其在東宮，唯嬉戲無度，及即位，不與朝士相接，專親信宦官，及左右御刀應敕等。是時遙光、孝嗣、江祐、蕭坦之、江祀、劉暄事更值內省，分日晝敕。蕭衍聞之，謂張宏策曰：「一國三公，國猶不堪，況六貴同朝，勢必相圖，亂將作矣。避禍圖福，無如此州。但諸弟在都，恐罹世患，當更與益州圖之耳。」乃密與宏策修武備，招聚驍勇，多伐材竹，沈之檀溪，積茅如岡阜。及聞蕭懿罷益州還，仍行郢州事，衍使宏策往說之曰：「今六貴比肩，人自晝敕，爭權睚眥，理相圖滅。主上素無令譽，媟近左右，剽輕忍虐，安肯委政諸公，虛坐主諾？嫌忌已久，必大行誅戮，始安欲窺神器，形跡已見，然性猜量狹，徒為禍階。坦之忌克陵人，孝嗣聽人穿鼻，江祐無斷，劉喧闇弱，一朝禍發，中外土崩。吾兄弟幸守外藩，宜為身計，及今猜忌未生，當悉召諸弟，恐異時投足無路。郢州控帶荊、襄，雍州士馬精強，世治則竭誠本朝，世亂則足以匡濟，與時進退，此萬全之策也。若不早圖，後悔無及。」懿不從，宏策又說懿曰：「以卿兄弟英武，天下無敵，據郢、雍二州，為百姓請命，廢昏立明，易於反掌。此桓、文之業也，勿為豎子所欺，取笑身後。雍州揣之已熟，願善圖之。」懿卒不從。衍乃迎其弟蕭偉、蕭增至襄陽。
　　初，明帝雖顧命群公，而腹心之寄，則在江祐兄弟，故二江更值殿內，動息關之。帝有所為，孝嗣等尚肯依違，而祐執制堅確，帝深忿之。嬖臣茹法珍、梅蟲兒等，亦切齒於祐。徐孝嗣謂祐曰：「主上稍欲行意，詎可盡相禁制。」祐曰：「但以見付，必無所憂。」其後帝失德彌彰，祐與諸臣議欲廢之，立江夏王寶元。而劉喧曾為寶元行事，執法過刻，寶元嘗恚曰：「舅殊無渭陽情。」暄由是深忌寶元，不同祐議。更欲立建安王寶寅，而亦未決。遙光自以年長，意欲為帝，私為祐曰：「兄若立我，當與兄共富貴。」祐欲立之，以問蕭坦之。坦之時居母喪，起復為領軍將軍，謂祐曰：「明帝立已非次，天下至今不服，若復為此，恐四方瓦解，我期不敢言耳。」吏部郎謝朓知其謀，謂劉喧曰：「始安一旦南面，則劉渢、劉晏居卿今地，徒以卿為反覆人耳。」渢與晏，皆遙光腹心臣也。喧亦以遙光著立，已失元舅之尊，因從渢言，力阻祐議。遙光知之大怒，先奏謝朓煽動內外，妄貶乘輿，竊論宮禁，間謗親賢，詔收廷尉，下獄賜死。
　　卻說朓字玄暉，善草隸，長五言詩。沈約常云：「二百年來，無此詩也。」其妻王敬則女，有父風，朓告王敬則反，敬則死，妻常懷刃，欲報父仇。朓每避之，不敢相見。及拜吏部，辭讓再三。尚書郎范縝嘲之曰：「卿人才無慚吏部，但恨不可刑於寡妻耳。」朓有愧色，及臨誅，歎曰：「天道其不昧乎？我雖不殺王公，王公由我而死，今日之死宜哉！」劉喧既與祐異，祐復再三言之，勸立遙光，喧卒不從。祐怒，謂遙光曰：「我意已決，奈劉喧不可何？」遙光於是深根暄，密遣人刺之。
　　一日，暄過青溪橋，有人持刀而前，若欲行刺，暄喝左右擒之。
　　其人見救護者眾，棄刀而逃。眾大駭，莫測其所自來。暄以近來江祐與吾不合，故使來刺吾，因謂帝曰：「江祐兄弟，頗有異志，宜遠之。」帝本惡祐，一聞暄言，即命收之。時江祀值內殿，疑有異，遣信報祐曰：「劉暄當有異謀，今作何計？」
　　祐曰：「政當靜以鎮之，諒亦無奈我何也？」俄有詔召祐入見，與祀共停中書省，帝使袁文曠誅之。
　　初，文曠以斬王敬則功，當封侯，祐執不與，乃以刀環築其心曰：「復能奪我封否？」並殺江祀。
　　劉暄方晝寢，聞二江死，眠中大驚，投出戶外，問左右：「收至未？」良久意定，還坐，大悲曰：「非念二江，行自痛也。」蓋暄雖惡祐，不意帝遽殺之，恐後日己亦不免，故惶懼若此。帝自是益無忌憚，日夜與近習在宮中鼓吹戲馬，常以五更就寢，至晡乃起。群臣節朔朝見，晡後方前，至暗始出，臺閣案奏，數十日乃報，或不知所在，宦者裹魚肉還家，並是五省黃案。一日，走馬後國，顧謂左右曰：「江祐常禁我乘馬，小子若在，吾豈能得此。」因問祐親戚有誰，左右曰：「郎中江祥。」遂於馬上作敕賜祥死。
　　卻說遙光初謀，本約其弟荊州刺史遙欣自江陵引兵東下為外應，而後據東府舉兵，以定京邑。刻期將發，而遙欣病卒，二江被誅，於是大懼，陽狂號哭，稱疾不復入朝。及遙欣喪還，停東府前渚，荊州眾力送者甚盛，其弟豫州刺史遙昌亦率其部曲來送，大有甲兵。遙光謂藉此可以成事，乃於八月乙卯，收集二州部曲，屯於府之東門。召劉渢、劉晏，共謀作亂。是夜，破東冶出獄囚，開尚方取甲仗。召驍騎將軍垣曆生，命之為將。
　　遣人掩取蕭坦之於家。坦之露袒逾牆走，欲向臺，道逢隊主顏端執之，告以遙光反，不信。端自往問得實，乃以馬與坦之，相隨入臺。曆生勸遙光乘夜攻臺，輦獲燒城門，曰：「公但乘輿在後，反掌可克。」遙光狐疑不敢出。天稍曉，遙光戎服出聽事，命上仗登城，行賞賜。曆生復勸出戰，遙光專冀內廷有變，可以不戰而屈，不從曆生言。
　　卻說臺中始聞亂，眾情惶惑，向曉，徐孝嗣人，人心乃安。
　　左將軍沈約聞變，馳入西掖門，或勸戎服。約曰：「臺中方擾攘，見我戎服，或者謂同遙光。」乃朱衣而入。下詔徐孝嗣屯衛宮城；蕭坦之率臺軍討遙光，屯湘宮寺；左興盛屯東籬門；司馬曹虎屯青溪大橋；縱火燒司徒府，並力攻之。遙光遣坦曆生、參軍蕭暢、長史沈昭略從西門出戰。暢及昭略一臨陣。皆解甲降。眾情大沮。曆生見事無成，亦棄矟降曹虎，虎斬之。
　　至晚，臺軍以火箭燒東北角樓，煙燄張天，城內兵大潰。遙光惶急，從跣奔入小齋，令人反拒齋戶，皆重關，穿戎服，坐帳中，秉燭自照。聞外兵至，滅燭，扶匐牀下。左右並逾屋出走，臺軍排閣入，於暗中牽出斬之，十指俱斷。劉渢、劉晏，倉惶欲逃，皆為軍人所殺，其亂始平。己已，以徐孝嗣為司空，沈文季、蕭坦之為左右僕射，劉暄為領軍將軍，曹虎為散騎常侍，賞平亂之功也，徐孝嗣進諫曰：「今者始安之變，幸天奪之魄，旋即敗亡。不然，置陛下於何地！然皆陛下平日不以治國為事，而專事逸樂，以致釁生骨肉，願陛下戒之慎之，一改從前之失，庶反側不生，天位常固。」但未識東昏聽與不聽，且俟下文再述。
　　明帝覬竊帝位，殺戮宗交，慘酷已極。東昏不能繼體，宜矣。蕭諶、王敬則、謝朓妄貧富貴，不顧名分，不顧義理，至臨刑之日，乃知天道好還，抑已晚矣。江祐等六貴同朝，久生嫌釁，互相讒殺，勢所不免。遙光安希非分，致京城罹禍，尤為可笑。東昏雖經此變故，徐孝嗣提耳而諫，卒歸無用，真所謂下愚不移，若蕭叔達天挺人豪，超出庸眾之上，識見謀略固自不凡耳。
