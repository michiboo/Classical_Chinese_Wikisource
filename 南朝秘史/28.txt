

　　話說岳陽王詧，聞武陵被殺，諸子皆餓死獄中，歎曰：「高祖子孫盡矣，唯我尚在，彼豈能容我乎？」因乞援於魏，而身自入朝。告丞相泰國：「荊州所恃，不過僧辯、霸先，今鎮守南方，精兵猛將，皆隸其麾下，國內空虛。且繹自僭號以來，性更猜忌，專行殺戮，人心不附。大國若遣一旅之眾，直指江陵，僕率襄陽步騎會之則反掌可克。大國可以拓土開疆，僕亦得紓己難，唯公鑒之。」泰猶未許，乃遣使聘梁，以覘虛實。
　　會齊亦有使至，帝接魏使，不及齊使，且請據舊圖，定疆境，辭頗不遜。使歸告泰，泰曰：「古人有言，天之所棄，誰能興之，其蕭繹之謂乎！」乃遣常山公於謹、中山公宇文護、大將軍楊忠，將兵五萬入寇。臨發，泰問謹曰：「為蕭繹之計若何？」謹曰：「耀兵漢、沔，席捲渡江，直據丹陽，上策也；移郭內民居，退保子城，峻其陴堞，以待援軍，中策也；苦難於移動，據守羅郭，下策也。」泰曰：「揣繹定出何策？」謹曰：「下策。」泰曰：「何故？」謹曰：「蕭氏保據江東，綿曆數紀，屬中原多故，未逞外略。又以我有齊氏之患，必力不能分。且繹懦而無謀，多疑少斷，愚民難與慮始，皆戀邑居。所以知其定出下策。」泰曰：「善。」
　　卻說武甯太守宗均，聞魏師動，飛報入朝。帝召群臣議之。
　　胡僧佑、黃羅漢皆曰：「二國通好，未有嫌隙，必無此理。」
　　乃復遣傳中王深使魏。琛至石梵，未見魏軍，馳書報黃羅漢曰：「吾至石梵，境上帖然，前言皆兒戲耳。」散騎郎庾季才言於帝曰：「去年八月丙申，月犯中星，今月丙戍，赤氣干北斗。心為大王，丙主楚分，臣恐建子之月，有大兵入江陵。陛下直留重臣鎮江陵，整旆還都，以避其難。假令魏虜侵蹙，止失荊、湘，在於社稷，猶得無慮。無貪目前之安，而上違天意也。」
　　帝素曉天文，亦知楚地有災，歎曰：「禍福在天，避之何益？」丙寅，忽報魏軍至樊鄧，岳陽王率師助之，帝始大懼。命內外戒嚴，徵王僧辯為大都督、荊州刺史，又徵王琳於廣州，使引兵入援。
　　先是琳本兵家子，其姊妹皆入王宮。琳少傳帝左右，有勇略，帝以為將。能傾身下士，所得賞賜，不以入家，麾下萬人，多江、淮群盜。從王僧辯平侯景，功居第一。帝使鎮湘州，既而疑其部眾強盛，又得眾心，欲使居遠，乃遷為廣州刺史。琳私謂主書李膺曰：「琳小人也，蒙官家拔擢至此。今天下未定，遷琳嶺南，如有不虞，安得琳力？窮揆官意，不過疑琳。琳分望有限，豈與官家爭為帝乎？卿日在帝側，何不一言於上，以琳為雍州刺史，鎮武寧。琳自放兵作田，為國禦捍。」膺然其言而弗敢啟。至是帝聞魏師將至，乃徵琳為湘州刺史。
　　陸法和朝夕登郢州城樓，北望而歎，乃引兵入漢口，將赴江陵。帝以郢州重地，不可無兵把守，乃使人止之曰：「此處自能破賊，但鎮郢州，不須動也。」法和還州，堊其城門，著衰絰，坐葦席終日，乃脫之。十一月甲戌，帝大閱於津陽門外，步騎交集，行陣方列，忽大風暴雨，從北而來，旗幡皆折，軍士不能存立，遂乘輕輦還宮，群臣皆冒雨各散。是夜，帝登鳳凰閣，徒倚歎息曰：「客星人翼軫，今必敗矣。」連呼「奈何」者三，嬪御皆泣。癸未，魏軍濟漢，宇文護率精騎五千，先據江津以斷東路，進拔武甯，執太守宗均。是日，帝自乘馬出城，行柵插木，周圍六十餘，以胡僧佑都督城東諸軍事，尚書張綰為之副。王褒都督城西諸軍事，侍郎元景亮為之副，王公以下，各有所守。命太子巡行城樓，今居人助運木石。其時魏軍去江陵四十，將到柵下。帝集群臣議出兵，忽報柵內失火，急令救之，已延燒數千餘家，焚城樓二十五所。帝乃自巡城上，臨所焚樓處望之，但見魏師濟江，千帆翔集，乘風直進，舟行如駛，歎曰：「長江天險，彼穩渡中流若此耶？」四顧欷歔。是夜遂止宮外，宿民家，裂帛為書，趣王僧辯曰：「吾忍死待公，可以至矣。」於謹進兵城下，築長圍守之，由是中外信命始絕。胡僧佑請出蕩長圍，帝許之，乃引精騎三千，開門出擊。於謹伏兵營內，俟其至，弓弩並發，軍不得進。楊忠從旁橫擊之，大敗走還。帝益懼，集群臣於長沙寺問計。朱買臣按劍進曰：「今日惟斬宗凜、黃羅漢，可以謝天下。」帝曰：「曩實吾意，宗、黃何罪？」二人退人眾中。
　　卻說王琳聞詔，晝夜進軍行至長沙，前有敵兵阻路，乃遣長史裴政，從間道赴江陵報信。政至百里洲，為魏人所獲。岳陽王呼而謂之曰：「我武皇帝之孫也，不可為爾君乎？若從我計，貴及子孫；如曰不然，腰領分矣。」政詭曰：「唯命。」
　　詧鎖之至城下，使謂曰：「王僧辯聞荊州被圍，已自為帝。王琳孤弱，不復能至，城中人無與俱死。」政不從，反告城上曰：「援兵大至，各思自勉。吾以間使被執，情願碎身報國，不敢附逆。」監者擊其口，政曰：「吾頭可斷，吾口不可改。」詧命殺之，參軍蔡大業趨前曰：「此民望也，殺之則荊州不可下矣。」乃釋之。
　　時徵兵四方，皆未至。魏人百道攻城，飛矢雨集。城中負戶而汲，蒙盾而行。胡僧佑親嘗矢石，晝夜督戰，鼓勵將土，眾咸致死，所向摧殄，城不至破。俄而僧佑中流矢死，內外大駭。魏乘人心恐懼，悉眾急攻，遂破東門而入。帝率太子群臣退保金城，歎曰：「今欲救死，不得不屈膝於魏矣。」乃使汝南王大封、晉熙王大圓，詣魏軍，請於於謹曰：「大國若念舊好，肯延梁氏一線，情願稱臣納貢，長為附庸之邦。望斂軍威，勿迫人於險。」於謹不許，二王大哭而返。
　　時東南雖破，城北請將猶致死苦戰，日瞑聞城陷，乃棄甲散。帝入東閣竹殿，舍人高善寶侍側，命取古今圖書十四萬卷，焚之於前，將自赴火，善寶抱止之。乃以寶劍擊柱曰：「文武之道，今夜盡矣。」謝答仁、朱買臣進曰：「城中兵眾猶強，乘間奪圍而出，賊必驚。因而薄之，可度江就任約。」帝素不便走馬，曰：「事必無成，只增辱耳。」答仁請自護以行，謂必得脫。王褒私語帝曰：「答仁侯景之黨，豈足可信？成彼之勳，不如降也。」答仁又請守子城，收兵可得五千人。帝然之，即授城中大都督，既而召王褒謀之，褒又以為不可。答仁屢請不許，大慟嘔血而去。
　　於謹紮營於子城口，索太子為質，帝使王褒送之，褒至周營，匍匐乞憐。謹予以褒善書，給之紙筆，褒書於後曰：「柱國常山公家奴王褒。」識者鄙之。
　　斯時周邊益急，群臣相繼出降，帝左右漸散，遂去羽儀法物，白馬索衣出東門，抽劍擊闔曰：「蕭世誠一至此乎？」魏軍見帝出，相率奔至馬前，牽其轡以行。至白馬寺北，奪其所乘駿馬，以管馬代之。遣長壯軍人，手扼其背以行。逢於謹於道，軍人牽使帝拜，不勝屈辱。俄而岳陽王至，使鐵騎擁之入營，囚於烏帽之下，面數之曰：「桂陽無辜見殺，河東闔門受誅。武陵既敗，斬首舟中，諸子啖臂，餓死獄底，汝心何忍？而戕賊諸王若此，向者人為汝食，今亦為人噬耶？」命左右食以草具，以困辱之。至夕，於謹遣人使帝為書召王僧辮。帝不可，使者逼之曰：「王至今日，豈得自由？」帝曰：「我既不自由，僧辯亦不由我。」或問何意焚書，帝曰：「讀書萬卷，猶有今日，不焚何待？」詧既囚帝，請於謹曰：「繹殺人多矣，願絕其命，以慰冤魂。」謹即使詧監刑，遂以土囊隕之，殮以蒲蓆，束以白茅，葬之於津陽門外。並殺太子無良，及始安王大略、桂陽王大成等。蓋帝性殘忍，且懲高祖寬縱之弊，故為政尚嚴。城方圍時，獄中尚有死囚數千，有司釋之，以充戰士。
　　帝不許，悉令詧殺之，事未成而城陷，故其死也，人莫之惜。
　　後人有詩譏之曰：
　　　　摧殘骨肉疾如仇，半壁江山要獨收。
　　　　剩有岳陽心未服，統兵百萬下荊州。
　　且說魏既誅帝，盡俘王公以下，悉收府庫珍寶，宮妃采女，送之長安。群臣降者，亦歸關中授職。乃立詧為梁主，取其雍州舊封，資以荊州之地，延袤三百里，居江陵東城。魏將王悅，將兵居西城，外示助詧備禦，內實防之。又選百姓男女數萬口為奴婢，分賞三軍，驅歸長安。小弱者皆殺之。得免者三百餘家，而人馬所踐及凍死者什之二三，由是荊人不勝其毒，而皆歸咎於詧。
　　先是詧將尹德毅說詧曰：「魏虜貪婪，肆其殘忍，殺掠士民，不可勝紀。江東之人，塗炭至此，咸謂殿下為之。殿下既殺人父兄，孤人子弟，人盡仇也，誰與為國？今魏之精銳盡萃於此，若殿下為設享會，請於謹等為歡，預伏壯士，因而斃之，分命諸將，掩其營壘，大殲群醜，俾無遺類，收江陵百姓，撫而安之，文武群僚，隨材銓授。魏人懾息，未敢送死，王僧辯之徒，折簡可致。然後朝服濟江，入踐皇極，晷刻之間，大功可立。古人云：『天與不取，反受其咎。』願陛下恢宏遠略，勿懷匹夫之行。」詧曰：「此策固善，然魏人待我厚，未可背德。若如卿計，人將不食我餘！」既而合城長幼被虜，又失襄陽，詧乃歎曰：「悔不用尹德毅之言。」魏師既還，詧乃即皇帝位於江陵，改元大定。追尊昭明太子為昭明皇帝，尊其母龔氏為皇太后，立子巋為皇太子。賞刑制度並同王者。唯上表於魏則稱臣，奉其正朔。至於官爵，仍依梁氏之舊。以蔡大寶為傳中僕射，王操為五兵尚書。
　　大寶嚴整有智，雅達政事，文辭贍遠，梁主推心任之，以為謀主，比之諸葛武侯。操亦亞之。故能外睦強鄰，內撫遺庶。今且按下不表。
　　卻說僧辯初聞江陵被圍，乃命霸先移鎮揚州，使侯琚、程靈先等為前軍，杜僧明、吳明徹等為後軍，親自入援。未至而荊州陷，欲救無及。及聞元帝凶問，退守姑孰。以書寄霸先曰：
 　　國家新破，故主雲亡，朝元六尺之孤，野乏半年之積。人心漸散，宗社將傾，不有所奉，何以立國？意唯於宗室中選立賢明，以主梁祀，庶三吳舊業，藉以相延，萬里長江，不至失守。然立君諒有同心，臨事尚期協力，願展分閫之才，以濟同舟之急。　　霸先見書，痛哭報僧辯云：「身為人臣，不能救主於危，萬死奚贖。足下既懷殉國之忠，僕何敢昧捐軀之報？興滅繼絕，在斯時矣。定傾扶危，是所望焉。今孝元令子，尚有晉安，父死子繼，允協天人。倘足下奉以為主，則社稷幸甚。」
　　時晉安工方智為江州刺史，於是僧辯從霸先之言，率群臣連名上表，迎歸建康，即皇帝位，時年十三。以僧辯為驃騎大將軍，都督中外諸軍事，霸先為征西大將軍，鎮京口如故。當是時，齊乘梁亂，侵伐頻仍，大江以外，遍地烽煙。僧辯、霸先禦內靖外，不遑朝夕。一日，忽報齊清河王岳進兵臨江，郢州刺史陸法和以州降之，因隨嶽歸鄴，獨留齊將慕容儼戍郢州。
　　僧辯曰：「郢與江州為唇齒，失都是無江矣。」因遣侯琚率兵攻之，儼堅守不下。
　　且說貞陽侯淵明，留齊有年，求歸不得。今聞江南大亂，朝無其主，藉此可為歸計。乃乘間請於齊主曰：「岳陽附魏，魏得據有荊、襄。今建康孤危，必至盡為魏有。陛下何不放巨歸國，以主梁祀。世為附庸，奉齊正朔，則梁之卿士，皆為陛下陪臣；梁之山河，皆為陛下屬國，又有存亡繼絕之名，而坐收天下之半，臣若留此，不過亡國一俘，於齊何益？」齊主召群臣謀之，皆以為便，乃使上黨王渙，將兵一萬，送淵明歸國。
　　渙請益兵，齊王曰：「汝何怯也？」渙曰：「是行也，不大集兵力以懾之，僧辯之徒，未可說而下也。」乃發兵五萬配之，進臨江口，征鼓之聲，震驚百里。使殿中尚書邢子才，馳傳詣建康，與僧辯書曰：
 　　嗣主沖藐，未堪負荷。彼貞陽侯武帝猶子，長沙後代，以年以望，堪保金陵。故置為梁主，納於爾國，卿宜部分舟艦，迎接新主，並心一力，善建良圖。倘或不然，大兵百萬已次江口，星馳電發，立至建康，主臣同燼，玉石俱焚。成敗在即，惟卿自擇。　　僧辯不從，下令戒嚴，飭內外諸郡，各集兵馬，以拒齊師。
　　貞陽亦與僧辯書，求請迎納，僧辯復書拒之曰：
 　　嗣主體自宸極，受於文祖，如明公不忘故國，緩服入朝，同獎王室，伊、呂之任，匪公而誰？倘意在自帝，不敢聞命。　　齊以僧辯不服，長驅進兵，破譙郡，攻東關，所向無前。
　　將軍裴之橫率兵禦之，大戰於關下。之橫陣亡，全軍皆覆。歸者爭言齊師之盛，前後莫測多少，刻日將至關下。僧辯大懼，自量力不能拒，乃出屯姑孰，決意改圖，遣使奉啟於淵明，定君臣之禮。繼使尚書周宏正，至齊軍奉迎，乞以晉安王為太子。
　　淵明許之。敕取衛士三千，僧辯只給散卒千人，備龍舟法駕迎之。淵明乃與齊師盟於江北，誓為藩臣，不敢背德。盟畢，自採石濟江，於是梁車南渡，齊師北返。僧辯擁揮中流，尚恐齊藏禍心，不敢徑歸國，就西岸。齊侍中裴英起護送淵明入朝，會僧辯於江寧，謂自：「今而後非敵國而一家矣。」僧辯勞之。
　　癸卯，淵明入建康，望朱雀門而哭，道迎者以哭對。丙午，即皇帝位，以晉安王為皇太子，王僧辯為大司馬，陳霸先為侍中。
　　詔解郢州之圍，送慕容儼歸國，齊亦以城在江外難守，割以還梁。自是舉朝相慶，獨霸先不悅。
　　先是霸先與僧辯共滅侯景，情好甚篤。僧辯居石頭城，霸先在京口，彼此推心相待。及僧辯欲納淵明，霸先遣使苦爭之，往返數次，僧辯不從。霸先私謂所親曰：「武帝子孫甚多，唯孝元能復仇雪恥，其子何罪，而忽廢之？吾與王公，並受託孤之任，而王公一日改圖，外依戎狄，援立非次，其志欲何為乎？」乃密有相圖之意。具袍數千領，及錦綵金銀，為賞賜之具。
　　事未發，有告齊師大舉入寇者，僧辯遣其記室江旴告霸先，使為之備。霸先因留江旴於京口，託言舉兵禦齊，實襲僧辯。謀既定，召部將侯安都、周文盲、徐度、杜稜告之。稜有難色，霸先懼泄其謀，以手巾絞稜，悶絕於地，因閉之別室。部分將士，分賜金帛。以姪曇朗鎮京口，使徐度、侯安都率水軍趨石頭。臨發，霸先控馬未進，安都怒且懼，追罵霸先曰：「今日作賊，事勢已成，生死決於須臾，在後欲何所望？若敗俱死，後其得免砍頭耶？」霸先曰：「安都嗔我。」乃急進。安都至石頭城北，棄舟登岸，城牆北接岡阜，不甚危峻，地皆荒僻，無兵防守。安都被甲，帶長兵，軍人捧之，投於女垣內。眾隨而入，不數步，即僧辯署後，牆亦單，一躍而進，逢人即殺之，遂及僧辯臥室。霸先亦自南門入。僧辯方起視事，外白有兵，問曰：「兵何來。」語未竟，兵自內出。僧辯離座遽走，出遇其子頠，呼曰：「霸先反矣！」僧辯遑迫，遂與頠率左右數十人，苦戰於聽事前。斯時外兵益集，左右死傷略盡，力不敵，走登南門樓，拜訪乞哀。霸先曰：「速下就縛，不然我焚樓矣。」軍士將縱火，僧辯父子遂下。霸先執之，謂曰：「我有何辜，公欲與齊師賜討？且身為大將。何無備若此？」
　　僧辯曰：「委公北門，何為無備？且汝欲殺我，乃謂我欲殺汝耶？」是夜，鎖其父子於別室，皆縊殺之。乃列僧辯罪狀，佈告中外，且曰：「斧鉞所加，唯僧辯一門。其餘親黨，一無所問。」貞陽遂遜帝位，出就外郟百僚奉晉安重定，大赦改元，以淵明為司徒，封建安公，加霸先尚書令，都督中外諸軍事，大權一歸霸先。人謂霸先之殺僧辯，全為國事起見，不知致二人參商者，尚有一段隱情在內。說也話長，且聽下文分講。岳陽投魏，皆因湘東殘滅宗支，欲藉以免禍，且復仇也。
　　乃引魏入境，直猶倒戈而授之柄，雖叩首稱臣，庸得自由。貞陽既投於齊，聞梁亂而欲覬大位，亦是引狼居屋，況並不能久安其位，禍由自齲王僧辯始與霸先設立晉安，慷慨伏義，旅以貞陽倚齊爭立，又復首鼠多端，宜霸先力爭之也。爭之不聽，因而殺之，迎立晉陽，大權得握，以至騎虎難下，有不得不受命之勢，殆亦天啟之者耶？
