昔梁惠王問尉繚曰：「吾聞黃帝有刑德，可以百戰百勝，其有之乎？」尉繚曰：「不然。黃帝所謂刑德者，以刑伐之，以德守之，非世之所謂刑德也。世之所謂刑德者，天官、時日、陰陽、向背者也。黃帝者，人事而已矣。何以言之？
今有城於此，從其東西攻之，不能取；從其南北攻之，不能取。此四者，豈不得順時乘利者哉？然不能取者，何也？城高池深，兵戰備具，謀而守之也。由是觀之，天官、時日不若人事也。」
量土地肥墝[1]而立邑，建城稱地，以城稱人，以人稱粟。三相稱[2]，則內可以固守，外可以戰勝。戰勝於外，備主於內，勝備相用，猶合符節，無異故也。
治兵者，若秘於地，若邃於天，生於無，故關之。大不窕，小不恢，明乎禁舍開塞，民流者親之。地不任者任之。夫土廣而任則國富，民眾而制則國治。富治者，民不發軔，甲不出暴，而威制天下。故曰：「兵勝於朝廷。」不暴甲而勝者，主勝也；陣而勝者，將勝也。
兵起，非可以忿也。見勝則興，不見勝則止。患在百里之內，不起一日之師；患在千里之內，不起一月之師；患在四海之內，不起一歲之師。
將者，上不制於天，下不制於地，中不制於人。寬不可激而怒，清不可事以財。夫心狂、目盲、耳聾，以三悖率人者，難矣。
兵之所及，羊腸亦勝，鋸齒亦勝，緣山亦勝，入谷亦勝，方亦勝，員亦勝。重者如山、如林、如江、如河，輕者如炮、如燔、如垣壓之，如雲覆之，令人聚不得以散，散不得以聚，左不得以右，右不得以左。兵如總木，弩如羊角，人人無不騰陵張膽，絕乎疑慮，堂堂決而去。
凡兵，制必先定，制先定則士不亂，士不亂則形乃明。金鼓所指，則百人盡鬥。陷行亂陣，則千人盡鬥。覆軍殺將，則萬人齊刃。天下莫能當其戰矣。
古者，士有什伍，車有偏列，鼓鳴旂麾，先登者未嘗非多力國士也，先死者亦未嘗非多力國士也。
損敵一人，而損我百人，此資敵而傷甚焉，世將不能禁。征役分軍而逃歸，或臨戰自北，則逃傷甚焉，世將不能禁。殺人於百步之外者弓矢也，殺人於五十步之內者矛戟也，將已鼓而士卒相囂，拗矢折矛抱戟，利後發，戰，有此數者，內自敗也，世將不能禁。士失什伍，車失偏列，奇兵捐將而走，大眾亦走，世將不能禁。夫將能禁此四者，則高山陵之，深水絕之，堅陣犯之。不能禁此四者，猶亡舟楫，絕江河，不可得也。
民非樂死而惡生也，號令明，法制審，故能使之前。明賞於前，決罰於後，是以發能中利[3]，動則有功。
令百人一卒，千人一司馬，萬人一將，以少誅眾，以弱誅強。試聽臣言，其術足使三軍之眾，誅一人無失刑，父不敢舍子，子不敢舍父，況國人乎？
一賊仗劍擊於市，萬人無不避之者，臣謂：「非一人之獨勇，萬人皆不肖也」。何則？「必死與必生，固不侔也[4]。」聽臣之術，足使三軍之眾為一死賊，莫當其前，莫隨其後，而能獨出獨入[5]焉。獨出獨入者，王伯之兵也。
有提九萬之眾，而天下莫能當者，誰？曰：「桓公也。」有提七萬之眾，而天下莫敢當者，誰？曰：「吳起也。」有提三萬之眾，而天下莫敢當者，誰？曰：「武子也。」今天下諸國士所率無不及二十萬眾者，然不能濟功名者，不明乎禁舍開塞也。明其制，一人勝之，則十人亦以勝之也。十人勝之，則百千萬人亦以勝之也。故曰：「便吾器用，養吾武勇，發之如鳥擊，如赴千仞之谿。」
今國被患者，以重幣出聘，以愛子出質，以地界出割，得天下助，卒名為十萬，其實不過數萬爾。其兵來者，無不謂將者曰：「無為人下，先戰。」其實不可得而戰也。
量吾境內之民，無伍莫能正矣。經制十萬之眾，而王必能使之衣吾衣，食吾食。戰不勝，守不固者，非吾民之罪，內自致也。天下諸國助我戰，猶良驥騄耳之駃，彼駑馬鬐興角逐，何能紹吾後哉？
吾用天下之用為用，吾制天下之制為制，修吾號令，明吾刑賞，使天下非農所得食，非戰無所得爵，使民揚臂爭出農、戰，而天下無敵矣。故曰：「發號出令，信行國內。」
民言有可以勝敵者，毋許其空言，必試其能戰也。
視人之地而有之，分人之民而畜之，必能內有其賢者也。不能內有其賢，而欲有天下，必覆軍殺將。如此，雖戰勝而國益弱，得地而國益貧，由國中之制弊矣。
夫將之所以戰者，民也；民之所以戰者，氣也。氣實則鬥，氣奪則走。
善用兵者，能奪人而不奪於人。奪者，心之機也。
古率民者，未有不能得其心，而能得其力者也；未有不能得其力，而能致其死者也。
故國必有禮、信、親、愛之義，而後民以飢易飽[6]；國必有孝、慈、廉、恥之俗，而後民以死易生。故古率民者，必先禮信而後爵祿，先廉恥而後刑罰，先親愛而後律其身焉。
地所以養民也，城所以守地也，戰所以守城也。故務耕者，其民不飢；務守者，其地不危；務戰者，其城不圍。三者，先王之本務也，而兵最急矣。
王國富民，霸國富士，僅存之國富大夫，亡國富倉府，是謂上溢而下漏，故患無所救。故曰：舉賢用能，不時日而事利；明法審令，不卜筮而事吉；貴政養勞，不禱祠而得福。故曰：天時不如地利，地利不如人事。聖人所貴，人事而已矣。
將帥者，心也；群下者，支節也[7]。其心動以誠，則支節必力；其心動以疑，則支節必背。夫將不心制，卒不節動；雖勝，幸勝也，非攻權也。
夫民無兩畏也，畏我侮敵，畏敵侮我。見侮者敗，立威者勝。凡將能其道者，吏畏其將也；吏畏其將者，民畏其吏也；民畏其吏者，敵畏其民也。是故，知勝敗之道者，必先知畏侮之權。
夫不愛悅其心者，不我用也；不嚴畏其心者，不我舉也。愛在下順，威在上立；愛故不二，威故不犯。故善將者，愛與威而已。
戰不必勝，不可以言戰；攻不必拔，不可以言攻。不然，雖刑賞不足信也。信在期前，事在未兆[8]，故眾已聚不虛散，兵已出不徒歸；求敵若求亡子，擊敵若救溺人。
凡挾義而戰者，貴從我起；爭私結怨，貴以不得已。怨結難起，待之貴後。故爭必當待之，息必當備之。
權敵審將，而後舉兵。
夫守者，不失險者也。守法：城一丈，十人守之，工食不與焉。出者不守，守者不出。一而當十，十而當百，百而當千，千而當萬。故為城郭者，非特費於民聚土壤也，誠為守也。
攻者不下十餘萬之眾，其有必救之軍者，則有必守之城；無必救之軍者，則無必守之城。若彼城堅而救誠，則愚夫蠢婦無不蔽城盡資血城者。期年之城，守餘於攻者，救餘於守者。若彼城堅而救不誠，則愚夫蠢婦無不守陴而泣下，此人之常情也。遂發其窖廩救撫，則亦不能止矣。
威在於不變，惠在於因時，機在於應事，戰在於治氣，攻在於意表，守在於外飾，無過在於度數，無困在於豫備，慎在於畏小，智在於治大，除害在於敢斷，得眾在於下人。
悔在於任疑，孽在於屠戮，偏在於多私，不祥在於惡聞己過，不度在於竭民財，不明在於受間，不實在於輕發，固陋在於離賢，禍在於好利，害在於親小人，亡在於無所守，危在於無號令。
凡兵不攻無過之城，不殺無罪之人。夫殺人之父兄，利人之貨財，臣妾人之子女，此皆盜也。故兵者，所以誅暴亂、禁不義也。兵之所加者，農不離其田業，賈不離其肆宅[9]，士大夫不離其官府，由其武議在於一人，故兵不血刃，而天下親焉。
萬乘農戰，千乘救守[10]，百乘事養。農戰不外索權，救守不外索助，事養不外索資。夫出不足戰、入不足守者，治之以市。市者，所以給戰守也。萬乘無千乘之助，必有百乘之市。
凡誅賞者，所以明武也。殺一人而三軍震者，殺之；賞一人而萬人喜者，賞之。殺之貴大，賞之貴小。當殺而雖貴重，必殺之，是刑上究也；賞及牛童馬圉[11]者，是賞下流也。夫能刑上究、賞下流，此將之武也。故人主重將。
勝兵似水。夫水，至柔弱者也。然所觸，丘陵必為之崩；無異也，性專而觸誠也。今以莫邪之利[12]，犀兕之堅[13]，三軍之眾，有所奇正，則天下莫當其戰矣。
吳起與秦戰，舍不平隴畝[14]，樸樕蓋之[15]，以蔽霜露。如此何也？不自高人故也。乞人之死不索尊，竭人之力不責禮。故古者，甲冑之士不拜，示人無以煩也。夫煩人而欲乞其死、竭其力，自古至今，未嘗聞矣。將，受命之日，忘其家；張軍宿野，忘其親；援枹而鼓[16]，忘其身。吳起臨戰，左右進劍。起曰：「將專主旗鼓爾。臨難決疑，揮兵指刃，此將事也。一劍之任，非將事也。」
吳起與秦戰，未合，一夫不勝其勇，前獲雙首而還。吳起立命斬之。軍吏諫曰：「此材士也，不可斬！」起曰：「材士則是矣，非吾令也。」斬之。
貴爵富祿必稱，尊卑之體也。
顯貴的爵位與富厚的奉祿必須與他的功績相稱，這是建立尊卑關係的基礎。
明賞賚[17]，嚴誅責，止姦之術也。
知彼弱者，強之體也。知彼動者，靜之決也。
古者，土無肥墝，人無勤惰。古人何得，而今人何失耶？耕有不終畝，織有日斷機，而奈何寒飢！蓋古治之行，今治之止也。
民相輕佻，則欲心興，爭奪之患起矣。
蒼蒼之天，莫知其極；霸王之君，誰為法則？往世不可及，來世不可待，能明其世者，謂之天子[18]。所謂天子者，四焉：一曰神明[19]，二曰垂光[20]，三曰洪敘[21]，四曰無敵。此天子之事也。
野物不為犧牲，雜學不為通儒。今說者曰：「百里之海，不能飲一夫；三尺之泉，足止三軍渴。」臣謂：「欲生於無度，邪生於無禁。」。
夫禁必以武而成，賞必以文而成。
兵法曰：「千人而成權，萬人而成武。權先加人者，敵不力交；武先加人者，敵無威接。」故兵貴先勝於此，則勝彼矣；弗勝於此，則弗勝彼矣。凡我往則彼來，彼來則我往，相為勝敗，此戰之理然也。
使民內重刑，則外輕敵。故先王明制度於前，重威刑於後。刑重則內畏，內畏則外輕矣。
敵在山，緣而從之[22]；敵在淵，沒而從之[23]。求敵如求亡子，從之無疑，故能敗敵而制其命。
夫蚤決[24]先定，若計不先定，慮不蚤決，則進退不定，疑生必敗。故正兵貴先，奇兵貴後，或先或後，制敵者也。世將不知法者，專命而行，先擊而勇，無不敗者也。其舉有疑而不疑，其往有信而不信，其致有遲疾而不遲疾。是三者，戰之累也。
左、右、中軍，皆有分職，若踰分而上請者，死。軍無二令；二令者誅，留令者誅，失令者誅。
故欲戰先安內也。
兵有五致：為將忘家，踰垠忘親，指敵忘身，必死則生，急勝為下。
武王問太公望曰：「吾欲少間[25]而極用人之要[26]」望對曰：「賞如山，罰如谿[27]。太上無過，其次補過。使人無得私語。諸罰而請不罰者，死；諸賞而請不賞者，死。」
凡興師，必審內外之權，以計其去。兵有備闕[28]，糧食有餘不足，校[29]所出入之路，然後興師伐亂，必能入之。
地大而城小者，必先收其地；城大而地窄者，必先攻其城。地廣而人寡者，則絕其阨；地狹而人眾者，則築大堙[30]以臨之[31]。
兵者，兇器逆德；爭者，事之末也。王者所以伐暴亂，而定仁義也。戰國所以立威侵敵也，弱國所以不能廢也。
兵者，以武為棟[32]，以文為植[33]；以武為表，以文為裏；以武為外，以文為內。能審此三者，則知所以勝敗矣。武者，所以凌敵分死生也；文者，所以視利害、觀安危。武者，所以犯敵也；文者，所以守之也。
專一則勝，離散則敗。
卒畏將甚於敵者，戰勝；卒畏敵甚於將者，戰敗。未戰，所以知勝敗者，固稱將於敵也，敵之與將猶權衡焉。
善禦敵者，正兵先合，而後扼之，此必勝之術也。
百萬之眾而不戰，不如萬人之屍；萬人而不死，不如百人之鬼。賞罰如日月、信比四時，令嚴如斧鉞[34]、利如干將[35]，而士卒有不死用者，未嘗之聞也。
