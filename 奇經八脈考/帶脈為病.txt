秦越人曰：帶之為病腹滿，腰溶溶如坐水中溶溶，緩慢貌。
明堂曰：帶脈二穴，主腰腹縱溶溶如囊水之狀，婦人少腹痛。裏急後重，瘛瘲月事不調，赤白帶下，可針六分，灸七壯。
張潔古曰：帶脈之病，太陰主之，宜灸章門二穴，三壯。
《素問》：曰：邪客於太陰之絡，令人腰痛，引小腹控眇，不可以養息，眇，謂季肋下之空軟處
張仲景曰：大病瘥後，腰以下有水氣，牡蠣澤瀉散主之，若不已，灸章門穴。
王叔和曰：帶脈為病，左右繞臍腰脊痛，沖陰股也。
王海藏曰：小兒癲疝，可灸章門，三壯而愈。以其與帶脈行於厥陰之分，而太陰主之。又曰：女子經病血崩，久而成枯者，宜澀之益之；血閉久而成竭者，宜益之破之。破血有三治，始則四物入紅花，調黃芪、肉桂；次則四物入紅花，調鯪、鯉、甲、桃仁、桂，童子小便，和酒煎服；末則四物入紅花，調易老沒藥散。
張子和曰：十二經與奇經七脈，皆上下周流，惟帶脈起少腹之側，季脅之下，環身一周，絡腰而過，如束帶之狀。而沖、任二脈，循腹脅夾臍旁，傳流於氣沖，屬於帶脈，絡於督脈。沖、任、督三脈，同起而異行，一源而三歧，皆絡帶脈。因諸經上下往來，遺熱於帶脈之間，客熱鬱抑白物滿溢，隨溲而下，綿綿不絕，是為白帶，《內經》雲：思想無窮、所願不得、意淫於外、入房他甚、發為筋痿，及為白淫。白淫者，白物淫衍，如精之狀，男子因溲而下，女子綿綿而下也。皆從濕熱治之，與治痢同法。赤白痢，乃邪熱傳於大腸，赤白帶，乃邪熱傳於小腸。後世皆以赤為熱，白為寒，流誤千載，是醫誤之矣。又曰：資生經載一婦人，患赤白帶下，有人為灸氣海，未效。次日為灸帶脈穴，有鬼附耳雲：「昨日灸亦好，只灸我不著我，今灸著我，我去矣，可為酒食祭我。」其家如其言祭之，遂愈。予初怪其事，因思晉景公膏肓二鬼之事，乃虛勞已甚，鬼得乘虛居之。此婦亦或勞心虛損，故鬼居之，灸既著穴，不得不去。自是凡有病此者，每為之按此穴，莫不應手酸痛，令歸灸之，無有不愈。其穴，在兩脅季肋之下一寸八分，若更灸百會穴，尤佳。《內經》雲：上有病，下取之；下有病，上取之。又曰：上者下之，下者上之，是矣。
劉宗厚曰：帶下多本於陰虛陽竭，營氣不升，經脈凝澀，沖氣下陷，精氣積滯於下焦奇經之分，蘊釀而成。以帶脈為病得名，亦以病形而名。白者屬氣，赤者屬血。多因醉飽房勞，服食燥熱所至，亦有濕痰流註下焦者，腎肝陰淫濕勝者，或驚恐而木乘土位，濁液下流，或思慕無窮，發為筋痿，所謂二陽之病發心脾也。或余經濕熱，屈滯於少腹之下，或下元虛冷，子宮濕淫。治之之法，或下或吐，或發中兼補。補中兼利，燥中兼升發，潤中兼溫養。或溫補。或收澀，諸例不同，亦病機之活法也。
《巢元方病源》曰：腎著病，腰痛冷如冰，身重腰如帶五千錢。不渴，小便利，因勞汗出，衣裏冷濕而得，久則變為水也。千金用腎著湯，三因用滲濕湯，東垣用獨活湯主之。
