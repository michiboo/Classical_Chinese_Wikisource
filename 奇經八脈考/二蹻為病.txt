越人曰：陽維、陰維者，維絡於身，溢畜不能環流灌溉諸經者也。故陽維起於諸陽之會，陰維起於諸陰之交。陽維維於陽，陰維維於陰，陰陽不能自相維，則悵然失誌，溶溶不能自收持。又曰：陽維為病苦寒熱，陰維為病苦心痛。溶溶緩慢貌。
張潔古曰：衛為陽，主表。陽維受邪為病在表，故苦寒熱；營為陰，主裏。陰維受邪為病在裏，故苦心痛。陰陽相維，則營衛和諧矣。營衛不諧，則悵然失誌，不能自收持矣。何以知之？仲景雲：病常自汗，是衛氣不與營氣和也。宜桂枝湯和之。又雲：服桂枝反煩不解，先刺風池、風府，卻與桂枝湯。此二穴，乃陽維之會也。謂桂枝後，尚自汗發熱惡寒，其脈寸浮尺弱而反煩，為病在陽維，故先針此二穴。仲景又雲：臟無他病時，發熱自汗出而不愈，此衛氣不和也，桂枝湯主之。
又曰：陰維為病，苦心痛，治在三陰之交。太陰證，則理中湯；少陰證，則四逆湯；厥陰證，則當歸四逆湯，吳茱萸湯主之。
李瀕湖曰：陽維之脈，與手足三陽相維，而足太陽、少陽則始終相聯附者。寒熱之證，惟二經有之。故陽維為病，亦苦寒熱，蓋衛氣晝行於陽，夜行於陰，陰虛則內熱，陽虛則外寒。邪氣在經，內與陰爭而惡寒，外與陽爭而發熱，則寒熱之在表而兼太陽證者，有汗當用桂枝，無汗當用麻黃，寒熱之在半表半裏而兼少陽證者，當用小柴胡加減治之。若夫營衛惵卑而病寒熱者，黃芪建中及八物湯之類主之。潔古獨以桂枝一證屬之陽維，似未擴充。至於陰維為病，主心痛，潔古獨以三陰溫裏之藥治之，則寒中三陰者宜矣。而三陰熱厥作痛，似未備矣。蓋陰維之脈，雖交三陰而行，實與任脈同歸，故心痛多屬少陰、厥陰、任脈之氣上沖而然。暴痛無熱，久痛無寒，按之少止者為虛，不可按近者為實，凡寒痛，兼少陰及任脈者，四逆湯，兼厥陰者，當歸四逆湯，兼太陰者，理中湯主之。凡熱痛，兼少陰及任脈者，金鈴散、延胡索散；兼厥陰者，失笑散；太陰者，承氣湯主之。若營血內傷，兼夫任沖手厥陰者，則宜四物湯、養營湯、妙香散之類，因病藥之。如此，則陰陽虛實，庶乎其不差矣。
王叔和《脈經》曰：寸口脈，從少陰斜至太陽，是陽維脈也。動苦肌肉痹癢，皮膚痛，下部不仁，汗出而寒，又苦顛仆羊鳴，手足相引，甚者失音不能言，宜取客主人。在耳前起骨上廉開口有空，乃手足少陽陽明之會。
又曰：寸口脈，從少陽斜至厥陰，是陰維脈也。動苦癲癇，僵仆羊鳴，又苦僵仆失音，肌肉痹癢，應時自發汗出，惡風身洗洗然也。取陽白金門、見前，仆參見陽蹻。

瀕湖曰：王叔和以癲癇屬陰維、陽維。《靈樞經》以癲癇屬陰蹻、陽蹻二說義異旨同。蓋陽維由外踝而上，循陽分而至肩肘，歷耳額而終行於衛分諸陽之會。陰維由內踝而上，循陰分而上脅至咽，行於營分諸陰之交。陽蹻起於跟中，循外踝上行於股外至脅肋肩髆，行於一身之左右，而終於目內眥。陰蹻起於跟中，循內踝上行於股內陰氣行於一身之左右，至咽喉，會任脈而終於目內眥。邪在陰維、陰蹻則發癲；邪在陽維、陽蹻則發癇。癇動而屬陽，陽脈主之；癲靜而屬，陰陰脈主之。大抵二疾當取之四脈之穴，分其陰陽而已。
王叔和曰：診得陽維脈浮者，暫起目眩。陽盛實者，苦肩息灑灑如寒。
診得陰維脈沉大而實者，苦胸中痛，脅下支滿心痛。其脈如貫珠者，男子兩脅下實腰中痛，女子陰中痛如有瘡狀。
《素問腰痛論》曰：陽維之脈，令人腰痛。痛上怫然腫，刺陽維之脈與太陽合腨間，去地一尺。
王啟玄曰：陽維起於陽，則太陽之所生，並行而上至腨，下復與太陽合而上也，去地一尺，乃承山穴也。在銳腨之下分內間陷中，可刺七分。
肉裏之脈，令人腰痛，不可以咳。咳則筋縮急，刺肉裏之脈為二痏，在太陽之外，少陽絕骨之後。
王啟玄曰：肉裏之脈，少陽所生，陽維脈氣所發，絕骨之後，陽維所過分肉穴也。在足外踝，直上絕骨之端，如後二分筋肉分間，刺可五分。飛陽之脈，令人腰痛。痛拂拂然，甚則悲以恐。
啟玄曰：此陰維之脈也，去內踝上五寸腨分中，並少陰經而上也。刺飛陽之脈，在內踝上一寸，少陰之前，與陰維之會，築賓穴也。
《甲乙經》雲：太陽之絡，別走少陰者，名曰「飛陽」。
