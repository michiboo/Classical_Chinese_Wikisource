督乃陽脈之海，其脈起於腎下胞中，至於少腹，乃下行於腰橫骨圍之中央，系溺孔之端。男子循莖下至篡，女子絡陰器合篡間，俱繞篡後屏翳穴前陰後陰之間也，別繞臀至少陰，與太陽中絡者，合少陰，上股內廉，由會陽在陰尾尻骨兩旁，凡二穴。貫脊，會於長強穴，在骶骨端，與少陰會。並脊裏上行，歷腰腧二十一椎下、陽關十六椎下、命門十四推下、懸樞十三椎下、脊中十一椎下、中樞十椎下、筋縮九椎下、至陽七椎下、靈臺六椎下、沖道五椎下、身柱三椎下、陶道大椎下、大椎一椎下，與手足三陽會合。上啞門項後入發際五分，會陽維，入系舌本，上至風府項後入發際一寸大筋內宛宛中，會足太陽、陽維同入腦中，循腦戶在枕骨上、強間百會後三寸、後頂百會後一寸半，上巔，歷百會頂中央旋毛中、前頂百會前一寸半、顖會百會前三寸即顖門、上星顖會前一寸，至神庭顖會前二寸，直鼻上，入發際五分，為足太陽、督脈之會。循額中，至鼻柱，經素髎鼻準頭也、水溝即人中，會手足陽明，至兌端在唇上端。入齦交上齒縫中，與任脈、足陽明交會而終。凡三十一穴。
督脈別絡，自長強走任脈者，由少腹直上，貫臍中央。上貫心，入喉，上頤，環唇，上系兩目之下中央，會太陽於目內眥睛明穴見陰蹻下。上額，與足厥陰同會於巔，入絡於腦。又別自腦下項，循肩胛，與手足太陽、少陽會於大杼第一椎下兩旁，去脊中一寸五分陷中。內挾脊，抵腰中，入循膂絡腎。《難經》曰：督脈、任脈四尺五寸，合共九尺。《靈樞經》曰：頸中央之脈，督脈也，名曰風府。
張潔古曰：督者，都也，為陽脈之都綱。任者，妊也，為陰脈之妊養。
王海藏曰：陰蹻、陽蹻，同起跟中，乃氣井而相連。任脈、督脈，同起中極之下，乃水溝而相接。
滑伯仁曰：任、督二脈，一源而二歧。一行於身之前，一行於身之後。人身之有任督，由天地之有子午；可以分，可以合；分之以見陰陽之不離，合之以渾倫之無間，一而二，二而一者也。
李瀕湖曰：任、督二脈，人身之子午也。乃丹家陽火陰符升降之道，坎水、離火交媾之鄉。故魏伯陽《參同契》雲，上閉則稱有，下閉則稱無。無者以奉上，上有神德居。此兩孔穴法，金氣亦相須。崔希範《天元入藥鏡》雲：「上鵲橋，下鵲橋，天應星，地應潮。歸根竅，復命關；貫尾閭，通泥丸。」《大道三章直指》雲：「修丹之士，身中一竅，名曰玄牝。正在幹之下，坤之上，震之西，兌之東，坎離交媾之地；在人身天地之正中，八脈、九竅、十二經、十五絡聯輳，虛間一穴，空懸黍珠。醫書謂之任、督二脈，此元氣之所由生，真息之所由起。修丹之士，不明此竅，則真息不生，神化無基也。」俞琰註《參同契》雲：「人身血氣，往來循環，晝夜不停，醫書有任、督二脈，人能通此二脈，則百脈皆通。黃庭經言：皆在心內運天經，晝夜存之自長生。天經乃吾身之黃道，呼吸往來於此也。鹿運尾閭，能通督脈；龜納鼻息，能通任脈，故二物皆長壽。此數說，皆丹家河車妙旨也。而藥物、火侯，自有別傳。」
王海藏曰：張平叔言，鉛乃北方正氣，一點初生之真陽，為丹母。其蟲為龜，即坎之二陰也，地軸也；一陽為蛇，天根也。陽生於子，藏之命門，元氣之所系，出入於此。其用在臍下，為天地之根，玄牝之門，通厥陰，分三歧，為三車。一念之非，降而為漏。一念之是，守而成鉛。升而接離，補而成乾。陰歸陽化，是以還元。至虛至靜，道法自然，飛升而仙。
