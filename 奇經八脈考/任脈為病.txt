《素問》曰：任脈為病，男子內結七疝，女子帶下瘕聚。
又曰：女子二七而天癸至，任脈通太沖脈盛，月事以時下。七七，任脈虛，太沖脈衰，天癸竭，地道不通。故形壞而無子。又曰：上氣有音者，治其缺盆中謂天突穴也，陰維、任脈之會，刺一寸，灸三壯。《脈經》曰：寸口脈來緊細實長至關者，任脈也。動苦少腹繞臍下引橫骨陰中切痛，取關元治之。又曰：橫寸口邊脈丸丸者，任脈也，苦腹中有氣如指上搶心，不得俛仰拘急。
