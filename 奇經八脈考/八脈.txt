奇經八脈者，陰維也，陽維也，陰蹻也，陽蹻也，沖也，任也，督也，帶也。陽維起於諸陽之會，由外踝而上行於衛分；陰維起於諸陰之交，由內踝而上行於營分；所以為一身之剛維也。陽蹻起於跟中，循外踝上行於身之左右；陰蹻起於跟中，循內踝上行於身之左右；所以使機關之蹻捷也。督脈起於會陰，循背而行於身之後，為陽脈之總督，故曰陽脈之海。任督起於會陰，循腹而行於身之前，為陰脈之承任，故曰陰脈之海。沖脈起於會陰，夾臍而行，直沖於上，為諸脈之沖要，故曰十二經脈之海。帶脈則橫圍於腰，狀如束帶，所以總約諸脈者也。是故陽維主一身之表，陰維主一身之裏，以乾坤言也。陽蹻主一身左右之陽，陰蹻主一身左右之陰，以東西言也。督主身後之陽，任、沖主身前之陰，以南北言也。帶脈橫束諸脈，以六合言也。是故醫而知乎八脈，則十二經、十五絡之大旨得矣；仙而知乎八脈，則虎龍升降，玄牝幽微之竅妙得矣！
