明李時珍撰。其書謂人身經脈有正有奇，手三陰、三陽，足三陰、三陽為十二正經；陰維、陽維、陰蹻、陽蹻、沖、任、督、帶為八奇經。正經人所共知，奇經醫所易忽，故特詳其病源治法，並參考諸家之說，薈粹成編。其原委精詳，經緯貫徹，洵辨脈者所不可廢。又創為氣口九道脈圖，暢發內經之旨，而詳其診法，尤能闡前人未泄之秘。考明初滑壽嘗撰《十四經發揮》一卷，於十二經外，益以督、任二脈，舊附刊薛已《醫案》之首（案：薛已《醫案》凡二本，其一本不載此書）醫家據為繩墨。時珍此書更加精核。然皆根據《靈樞》、《素問》以究其委曲，而得其端緒。此以知徵實之學，由於考證。遞推遞密。雖一技亦然矣。
凡人一身，有經脈、絡脈；直行曰經，旁支曰絡。經凡十二：手之三陰三陽，足之三陰三陽是也。絡凡十五：乃十二經各有一別絡，而脾又有一大絡，並任督二絡，總為十五。《難經》作「陰絡」、「陽絡」共二十七氣，相隨上下，如泉之流，如日月之行，不得休息。故陰脈營於五臟，陽脈營於六腑。陰陽相貫，如環無端，莫知其紀，終而復始。其流溢之氣，入於奇經，轉相灌溉，內溫臟腑，外濡腠理。奇經凡八脈，不拘制於十二正經，無表裏配合，故謂之奇。蓋正經猶夫溝渠，奇經猶夫湖澤。正經之脈降盛，則溢於奇經。故秦越人比之天雨降下，溝渠溢滿，霶霈妄行，流於湖澤；此發《靈》、《素》未發之秘旨也。八脈散在群書者，略而不悉；醫不知此，罔探病機，仙不知此，難安爐鼎。時珍不敏，參考諸說，萃集於左，已備學仙學醫者筌蹄之用雲。
全覽
