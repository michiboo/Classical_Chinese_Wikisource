任為陰脈之海，其脈起於中極之下，少腹之內，會陰之分在兩陰之間。上行而外出循曲骨橫骨上毛際陷中，上毛際，至中極臍下四寸膀胱之募，同足厥陰、太陰、少陰，並行腹裏，循關元臍下三寸，小腸之募，三陰任脈之會，歷石門即丹田，一名命門，在臍下二寸，三焦募也、氣海臍下一寸半宛宛中，男子生氣之海，會足少陽、沖脈於陰交臍下一寸，當膀胱上口，三焦之募，循神闕臍中央、水分臍上一寸，當小腸下口，會足太陰於下脘臍上二寸，當胃下口，歷建裏臍上三寸，會手太陽、少陽、足陽明於中脘臍上四寸，胃之募也，上上脘臍上五寸、巨闕鳩尾下一寸，心之募也、鳩尾蔽骨下五分、中庭膻中下一寸六分陷中，膻中玉堂下一寸六分，直下兩乳中間，玉堂紫宮下一寸六分、紫宮華蓋下一寸六分、華蓋璇璣下一寸、璇璣天突下一寸，上喉嚨，會陰維於天突、廉泉天突在結喉下四寸宛宛中，廉泉在結喉上舌下中央，上頤，循承槳，與手足陽明、督脈會唇下陷中，環唇，上至下齦交，復出，分行循面，系兩目下之中央，至承泣而終目下七分，直瞳子陷中二穴。凡二十七穴。《難經》、《甲乙經》並無循面以下之說。
任沖之別絡，名曰尾翳，下鳩尾，散於腹，實則腹皮痛，虛則癢搔。《靈樞經》曰：缺盆之中，任脈也。名曰天突。其側動脈，人迎，足陽明也。
