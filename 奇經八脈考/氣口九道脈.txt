手檢圖曰：肺為五臟華蓋，上以應天，解理萬物，主行精氣，法五行，應四時，知五味。氣口之中，陰陽交會，中有五部，前後左右，各有所主，上下中央，分為九道，診之則知病邪所在也。
李瀕湖曰：氣口一脈，分為九道，總統十二經，並奇經八脈，各出診法，乃歧伯秘授黃帝之訣也。扁鵲推之，獨取寸口以決死生。蓋氣口為百脈流註朝會之始，故也。三部雖傳，而九道淪隱，故奇經之脈，世無人知，今撰為圖，並附其說於後，以洩千古之秘藏雲。
歧伯曰：前部如外者，足太陽膀胱也。動苦目眩頭項腰背強痛，男子陰下濕癢，女子少腹痛引命門，陰中痛子臟閉，月水不利。浮為風，澀為寒，滑為勞熱，緊為宿食。
中部如外者，足陽明胃也。動苦頭痛面赤。滑，為飲；浮，為大便不利；澀，為嗜臥腸鳴不能食。足脛痹。後部如外者，足少陽膽也。動苦腰背胻股肢節筋痛，浮為氣。澀為風，急為轉筋為勞。
前部如內者，足厥陰肝也。動苦少腹痛引腰，大便不利，男子莖中痛，小便難，疝氣，兩丸上入，女子月水不利，陰中寒，子戶閉，少腹急。
中部如內者，足太陰脾也。動苦腹滿胃中痛，上管有寒食不下，腰上狀如居水中。沉澀，為身重足脛寒痛，煩滿不能臥，時咳唾有血，洩利食不化。
後部如內者，足少陰腎也。動苦少腹痛，與心相引背痛，小便淋，女人月水來上搶心胸，脅滿，股裏拘急。
前部中央直者，手少陰心、手太陽小腸也。動苦心下堅痛，腹脅急。實急者為感忤，虛者為下利腸鳴。女子陰中癢痛，滑為有娠。
中部中央直中者，手厥陰心主也。動苦心痛，面赤多喜怒，食苦咽。微浮苦悲傷恍惚，澀為心下寒，沉為恐怖，如人將捕之狀，時寒熱，有血氣。
後部中央直者，手太陽肺、手陽明大腸也。動苦咳逆，氣不得息。浮為風，沉為熱，緊為胸中積熱，澀為時咳血。
前部橫於寸口丸丸者，任脈也。動苦少腹痛，逆氣搶心，胸拘急不得俛仰。《脈經》雲：寸口脈緊細實長下至關者，任脈也，動苦少腹繞臍痛，男子七疝，女子瘕聚。
三部俱浮，直上直下者，督脈也。動苦腰背強痛，不得俛仰，大人癲，小兒癇。
三部俱牢，直上直下者，沖脈也。苦，胸中有寒疝。《脈經》曰：脈來中央堅實徑至關者，沖脈也。動苦少腹痛，上搶心，有瘕疝遺溺，女子絕孕。
前部左右彈者，陽蹻也。動苦腰背痛，癲癇僵仆羊鳴，偏枯痹身體強。
中部左右彈者，帶脈也。動苦少腹痛引命門，女子月事不來，絕繼復下，令人無子，男子少腹拘急，或失精也。
後部左右彈者，陰蹻也。動苦癲癇寒熱，皮膚強痹，少腹痛裏急，腰胯相連痛，男子陰疝，女子漏下不止。
從少陰斜至太陽者，陽維也。動苦顛仆羊鳴，手足相引，甚者失音不能言，肌肉痹癢。
從少陽斜至厥陰者，陰維也。動苦癲癇，僵仆羊鳴，失音，肌肉痹癢，汗出惡風。
