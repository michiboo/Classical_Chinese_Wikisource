越人《難經》曰：沖脈為病，逆氣而裏急。
《靈樞經》曰：氣逆上刺膺中，陷下者與下胸動脈。腹痛，刺臍左右動脈，按之立已，不已，刺氣街，按之立已。
李東垣曰：秋冬之月，胃脈四道，為沖脈所逆，脅下少陽脈二道而反上行，名曰「厥脈」。其證氣上沖，咽不得息，而喘息有音，不得臥，宜調中益氣湯，加吳茱萸五分，隨氣多少用之脾胃論。夏月有此，乃大熱之證，用黃連、黃蘗、知母各等分，酒洗炒為末，白湯和丸，每服一二百丸，空心白湯下，即以美膳壓之，不令停留胃中，直至下元，以瀉沖脈之邪也。蓋此病隨四時寒熱溫涼治之。
又曰：凡逆氣上沖，或兼裏急，或作躁熱，皆沖脈逆也。若內傷病，此宜補中益氣湯，加炒、炒連、知母，以泄沖脈。凡腎火旺，及任、督、沖三脈盛者，則宜用酒炒黃蘗、知母。亦不可久服，恐妨胃也。或腹中刺痛，或裏急，宜多用甘草。或虛坐而大便不得者，皆屬血虛，血虛則裏急，宜用當歸。逆氣裏急隔咽不通，大便不行者，宜升陽湯瀉熱湯主之方見《蘭室秘藏》。麻木厥氣上沖，逆氣上行，妄聞妄見者，宜神功丸主之方見《蘭室秘藏》。
孫真人《千金方》雲：咳唾手足厥逆，氣從小腹上沖胸咽，其面翕熱如醉，因復下流陰股，小便難時復冒者，寸脈沉，尺脈微，宜茯苓五味子湯，以治其氣沖，其方用茯苓、五味子二錢，桂心、甘草一錢，水煎服，胸滿者去桂。程篁墩曰：太平侯病膻中痛，喘嘔吞酸，臍上一點氣上至咽喉如冰，每子後申時輒發，醫以為大寒，不效。祝橘泉曰：此得之大醉，及厚味過多，子後申時，相火自下騰上，故作痛也。以二陳加芩、連、巵子、蒼術，數飲而愈。
《素問痿論》曰：治痿獨取陽明者，何也？陽明者，五臟六腑之海也，主潤宗筋。宗筋主束骨而利機關。沖脈者，經脈之海，主滲灌谿谷，與陽明合於宗筋，會於氣街，而陽明為之長，皆屬於帶脈，而絡於督脈，故陽明虛，則宗筋縱，帶脈不引，故足痿不用，治之當各補其營而通其腧。調其虛實，和其逆順，筋脈骨肉，各以其時受月，則病已。謂肝甲乙，心丙丁，脾戊己主氣法時月也。
李東垣曰：暑月病甚，則傳腎肝，為痿厥。痿，乃四肢痿軟。厥，乃四肢如火，或如冰。心煩沖脈，氣逆上，甚則火逆，名曰：「厥逆」。故痿厥二病，多相須也。經曰：下氣不足，則痿厥心悗。宜以清燥去濕熱之藥，或生脈散合四苓散，加酒洗黃蘗、知母，以洩其濕熱。李瀕湖曰：濕熱成痿，乃不足中有餘也。宜滲洩之藥，若精血枯涸成痿，乃不足中之不足也，全要峻補之藥。
《靈樞經》曰：胸氣有街，腹氣有街，頭氣有街，脛氣有街。故氣在頭者止之於腦；氣在胸者止之膺與背腧；氣在腹者，止之背腧與沖脈於臍之左右之動脈；氣在脛者止之於氣街。與承山踝上以下取此者，用毫針先按在上久應手乃刺而與之，所治者頭痛眩仆腹痛中滿暴脹，及有新積作痛。
《素問舉痛論》曰：寒氣客於沖脈，沖脈起於關元隨腹直上，寒氣客則脈不通，脈不通則氣因之故喘動應手。
王叔和《脈經》曰：兩手脈浮之俱有陽，沉之俱有陰，陰陽皆盛此沖督之脈也。沖督之脈為十二經之道路也。沖督用事，則十二經不復朝於寸口，其人若恍惚狂癡。又曰：脈來中央堅實徑至關者，沖脈也。動苦少腹痛，上搶心有瘕疝遺溺，脅支滿煩，女子絕孕。又曰：尺寸俱牢，直上直下，此乃沖脈胸中有寒疝也。
張仲景曰：傷寒動氣在右，不可發汗，汗之則衄而渴，心苦煩，飲水即吐先以五苓散，次以竹葉湯、不可下，下之則津液內竭，頭眩咽燥，鼻幹心悸竹葉湯。動氣在左不可發汗，汗之則頭眩汗不止，筋惕肉瞤，此為難治或先用防風白術牡蠣湯，次用小建中湯。不可下，下之則腹裏拘急不止，動氣反劇，身雖有熱，反欲拳。先服甘草幹姜湯，次服小建中湯。動氣在上，不可發汗，汗之則氣上沖，正在心端李根湯，不可下，下之則掌握熱煩，身熱汗泄，欲水自灌竹葉湯，動氣在下，不可發汗，汗之則無汗，心中大煩，骨節疼，頭痛，目運，惡寒吐谷先服大陳皮湯，次服小建中湯。不可下，下之則腹滿，卒起頭眩，食則下清谷，心下痞堅，甘草瀉心湯。
李瀕湖曰：此乃臍之左右上下有氣。築築然牢而痛，正沖、任、足少陰、太陰四經病也，成無己註文以為左肝右肺，上心下脾，蓋未審四臟乃兼邪耳。
歧伯曰：海有東西南北，人亦有四海以應之。胃者，水谷之海，其輸上在氣街，下至三裏。沖脈為十二經之海，其輸上在於大杼，下出於巨虛之上下廉，膻中者，為氣海，其輸上在於柱骨之上下，前在人迎。腦為髓之海，其輸上在於蓋，下在風府。氣海有餘，氣滿胸中，悗息面赤，氣海不足，則氣少不足以言。血海有餘，則常想其身大，怫然不知其所病，血海不足，亦常想其身小，狹然不知其所病。水谷之海有餘，則腹滿，水谷之海不足，則饑不受食。髓海有餘，則輕輕多力，自過其度；髓海不足，則腦轉耳鳴，脛痠眩冒目無所見，懈怠安臥。
