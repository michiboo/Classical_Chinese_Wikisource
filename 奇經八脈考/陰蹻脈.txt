陰蹻者，足少陰之別脈，其脈起於跟中足少陽然谷穴之後然谷在內踝前下一吋陷中，同足少陰循內踝，下照海穴在內踝下五分。上內踝之上二吋，以交信為郤交信在內踝骨上少陰前太陰後廉筋骨間。直上循陰股，入陰，上循胸裏，入缺盆，上出人迎之前。至喉嚨，交貫沖脈，入頄內廉，上行，屬目內眥，與手足太陽、足陽明、陽蹻五脈，會於睛明而上行睛明在目內眥外一分宛宛中。凡八穴。
張紫陽《八脈經》雲：八脈者，沖脈在風府穴下，督脈在臍後，任脈在臍前，帶脈在腰，陰蹻脈在尾閭前、陰囊下，陽蹻脈在尾閭後二節，陰維脈在頂前一吋三分，陽維脈在頂後一吋三分。凡人有此八脈，俱屬陰神，閉而不開。惟神仙以陽炁沖開，故能得道。八脈者，先天大道之根，一炁之祖，采之惟在陰蹻為先。此脈才動，諸脈皆通。次督、任、沖三脈，總為經脈造化之源。而陰蹻一脈，散在丹經，其名頗多：曰天根，曰死戶，曰復命關，曰酆都鬼戶，曰生死根，有神主之，名曰桃康。上通泥丸，下透湧泉，倘能知此，使真炁聚散，皆從此關竅，則天門常開，地戶永閉，尻脈周流於一身，貫通上下，和炁自然上朝，陽長陰消，水中火發，雪裏花開。所謂天根月窟閑來往，三十六宮都是春。得之者，身體輕健，容衰返壯，昏昏默默，如醉如癡，此其驗也。要知西南之鄉，乃坤地，尾閭之前，膀胱之後，小腸之下，靈龜之上，此乃天地逐日所生炁根，產鉛之地也，醫家不知有此。
頻湖曰：丹書論及陽精河車，皆往往以任、沖、督脈、命門、三焦為說，未有專指陰蹻者。而紫陽《八脈經》所載經脈，稍與醫家之說不同，然內景隧道，惟反觀者能照察之，其言必不謬也。
