　　欽定四庫全書　　　　集部四
　　提要
　　東山詩選二巻　　　　別集類三〈宋〉
　　〈臣〉等謹案東山詩選二巻散見永樂大典中皆題葛元承撰而不著時代爵里今考集中早發詩云天台今日去歩歩紫雲鄉又新昌道中詩云明朝行幾里應近赤城西則當為天台人矣謝鐸赤城續志載有葛紹體字元承家於黃巖甞師事永嘉葉適得其指授趙希弁讀書附志亦載有葛紹體東山詩文選十巻則此集即紹體所撰舊本偶題其字耳惟讀書附志稱詩文選而永樂大典所載乃有詩無文或文不足録為編纂者所刪歟希弁又稱家大酉應繇為之序葉夢鼎䟦其後及行狀墓誌原附集中今並佚不存其事蹟則無可考見矣葉適水心集有贈紹體詩云數年之留能浩浩一日之別還草草念子身名兩未遂令我衰病無一好又雲不愁好龍龍不下只愁愛玉酬石價大抵殆亦潦倒屋之士集中有與趙師秀翁巻酬贈之作故其詩頗近四靈蓋永嘉一𣲖以四靈為宗主當時風氣如是也厲鶚撰宋詩紀事獨不載紹體之名知集佚已久今據永樂大典所録分體釐訂編為二巻以存其槩紹體所著又有四書述見於朱彛尊經義考註曰已佚然有此一集已足以傳紹體矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


