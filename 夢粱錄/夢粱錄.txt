宋吳自牧撰。自牧，錢塘人。仕履未詳。是書全仿《東京夢華錄》之體，所紀南宋郊廟宮殿，下至百工雜戲之事，委曲瑣屑，無不備載。然詳於敘述，而拙於文采，俚詞俗字，展笈紛如，又出《夢華錄》之下。而觀其自序，實非不解雅語者，毋乃信劉知幾之說，欲如宋孝王《關東風俗傳》，方言世語，由此畢彰乎？（案語見《史通·言語篇》）要其措詞質實，與《武林舊事》詳略互見，均可稽考遺聞，亦不必責以詞藻也。自牧自序雲：「緬懷往事，殆猶夢也，故名《夢粱錄》。」末署甲戌歲中秋日。考甲戌為宋度宗鹹淳十年，其時宋尚未亡，不應先作是語。意甲戌字傳寫誤歟？王士禎《漁洋文略》有是書跋，雲《夢粱錄》二十卷，不著名氏。蓋士禎所見抄本，又脫此序，故不知為自牧耳。今檢《永樂大典》所引，條條皆題自牧之名，與此本相合。知非影附古書，偽標撰人姓字矣。
