
旅泊多年歲，老去不知迴。
忽逢門前客，道發故鄉來。
斂眉俱握手，破涕共銜杯。
殷勤訪朋舊，屈曲問童孩。
衰宗多弟姪，若箇賞池臺。
舊園今在否，新樹也應栽。
柳行疎密布，茅齋寬窄裁。
經移何處竹？別種幾株梅。
渠當無絕水，石計總生苔。
院果誰先熟，林花那後開。
羇心祗欲問，爲報不須猜。
行當驅下澤，去剪故園萊。

