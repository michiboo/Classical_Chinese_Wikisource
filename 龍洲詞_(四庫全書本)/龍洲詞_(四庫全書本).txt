　　欽定四庫全書　　　　　集部十
　　龍洲詞　　　　　　　　詞曲類一〈詞集之屬〉提要
　　〈臣〉等謹案龍洲詞一巻宋劉過撰過有龍洲集別著録陳振孫書録解題載劉改之詞一巻此本為毛晉所刋題曰龍洲詞從全集之名也黃昇花庵詞選謂改之乃稼軒之客詞多壯語葢學稼軒然過詞凡贈辛棄疾者則學其體如古豈無人可以似吾稼軒者誰等調是也其餘雖跌宕淋漓實未嘗全作辛體陶九成輟耕録又謂改之造詞贍逸有思致沁園春二首尤纎麗可愛今觀集中詠美人指甲美人足二闋刻畫猥䙝頗乖大雅九成乃獨加推許亦未為賞音渚山堂詩話雲改之沁園春緑鬢朱顔一闋係代夀韓平原然在當時不知竟代誰作今亦無從詳考觀集中賀新郎第五首註曰平原納寵姬奏方響席上賦則改之且身預南園之宴不止代人祝嘏矣葢縱橫游士志在功名固不能規言而矩行亦不必曲為之諱也又沁園春第七首註曰寄辛承㫖時承㫖招不赴又註或作風雪中欲詣稼軒久寓湖上未能一往賦此以解其事甚明中吳紀聞亦稱稼軒帥越聞其名遣價招之不及行因仿辛體作沁園春一詞以寄至樂府紀聞則又謂幼安守京口日改之即敝衣曳履承命賦詩是兩人定交在幼安未帥越之前而山房隨筆載此詞乃稱稼軒帥越東時改之欲見辛不納藉晦庵南軒二人為之地始得進見云云小説流傳事多失實證以本集亦可以訂其誣也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀















　　欽定四庫全書
　　龍洲詞
　　宋　劉過　撰
　　六州歌頭〈弔武穆鄂王忠烈廟〉
　　中興諸將誰是萬人英身草莽人雖死氣填膺尚如生年少起河北劍三尺弓兩石定襄漢開虢洺洗洞庭北望帝京狡兔依然在良犬先烹過舊時營壘荊鄂有遺民憶故將軍淚如傾　説當年事知恨苦不奉詔偽耶真臣有罪陛下聖可鑒臨一片心萬古分茅土終不到舊姦臣人世猶白日照忽開明袞佩冕圭百拜九原下榮感君恩看年年三月滿地野花春鹵簿迎神
　　又〈淮西帥李訦和仍為書廟額〉
　　髙皇神武善駕馭豪英制海內驅羣盜命天膺救蒼生奈夢繞沙漠隔溫凊屈和好召大將㱕兵柄列樞庭公指汴京威已振河洛不顧身烹失一時幾㑹嗟屠毒吾民痛岳家軍孰扶傾　久沉寃憤七十載還復遇帝王真表遺烈錫王號日照臨激士心始識安劉計寧禍已是忠臣我椉傳訪壁壘想精明英氣凜然若在仍題扁昭揭天恩笑原頭荒草一死不能春交怨人神
　　又
　　鎮長淮一都㑹古揚州昇平日朱簾十里春風小紅樓誰知艱難去風塵暗邊馬擾笙歌散衣冠渡使人愁屈指細思血戰成何事萬戸封侯但瓊花無恙開落幾經秋故壘荒丘佀含羞　悵望金陵宅丹陽郡山不斷綢繆興亡夢榮枯涙水東流甚時休野竈炊煙裏依然是宿貔貅嘆燈火今蕭索尚淹留莫上醉翁亭看濛濛雨楊栁絲柔笑書生無用冨貴拙身謀騎鶴來遊
　　沁園春〈代壽韓平原〉
　　玉帶金魚綠鬢朱顔神仙畫圖把擎天柱石空留緑野濟川舟楫閒倚西湖天欲安劉公歸重趙許大元勛誰得如平章看直人如伊呂世似唐虞　不須別様規模但収攬人才多用儒況自昔軍中膽能寒敵而今胸次氣欲吞吳紫府真人黑頭元宰収斂神功寂似無㱕來好正芝香棗熟鶴痩松癯
　　又〈張路分秋閲作〉
　　萬馬不嘶一聲寒角令行栁營見秋原如掌鎗刀突出星馳鐵騎陣勢縱橫人在油幢我韜總制羽扇從容裘帶輕君知否是山西將種曽繫詩名　龍蛇紙上飛騰看落筆四簷風雨驚便塵沙出塞封侯萬里印金如斗未愜平生拂試腰間吹毛劍在不斬樓蘭心不平㱕來晩聽隨車鼓吹也帶邉聲
　　又〈送辛㓜安弟赴桂林官〉
　　天下稼軒文章有弟㸔來未遲正三齊盜起兩河民散勢傾上國泛泛如盃猛士雲飛邊人灰滅幾㑹之來人共知何為者望桂林西去一騎星馳　離筵不用多悲喚紅袖佳人分藕絲種黃柑千戸梅花萬里等閒遊戲畢竟男兒入幕來南籌邉如北翻覆手高來去棊公餘且盡玉簮朱履倩米元暉
　　又〈寄辛稼軒〉
　　古豈無人可以佀吾稼軒者誰擁七州都督雖然陶侃機明神鑒未必能詩常袞何如公羊聊爾千騎東方𠋫㑹稽中原事總匈奴未滅畢竟男兒　平生出處天知筭整頓乾坤終有時問湖南賓客侵尋去矣江西戸口流落何之盡日樓臺四邉屏障目斷江山魂欲飛長安道筭世無劉錶王粲疇依
　　又〈寄孫竹湖〉
　　問訊竹湖竹如之何如何未㱕道吳山越水無非佳處來無定止去亦何之只怕秋來未能忘耳心與輕雲一様飛愁無奈但北窗寄傲南澗題詩　人生萬事成癡筭世上久無公是非恨雲臺突兀無君子者雪堂流落有美人兮疎雨梧桐微雲河漢鐘鼎山林無限悲陽山縣時昌黎悞汝汝悞昌黎
　　又〈盧菊澗座上時座中有新第宗室〉
　　一劍橫空飛過洞庭又為此來有汝陽璡者唱名殿陛玉川公子開宴罇罍四舉無成十年不調大宋神仙劉秀才如何好將百千萬事付兩三杯　未嘗戚戚於懐歎自古英雄安在哉看錢塘江上潮生潮落姑蘓城裏花謝花開道號書生強名舉子漸老雪從頭上催誰羨汝擁三千珠履十二金釵
　　又〈寄辛承㫖時承㫖招不赴　注或作風雪中欲詣稼軒久寓湖上未能一徃賦此以觧〉
　　斗酒彘肩風雨渡江豈不快哉被香山居士約林和靖與坡仙老駕勒吾回坡謂西湖正如西子濃抹淡粧臨照臺二公者皆掉頭不顧只管傳杯　白雲天竺去來圖畫裏崢嶸樓閣開愛縱橫二澗東西水遶兩峯南北高下雲堆逋曰不然暗香浮動不若孤山先訪梅須晴去訪稼軒未晩且此徘徊
　　又〈送人赴營道宰〉
　　萬里湖南江山歴歴此吾舊遊看飛鳬仙子張帆直上周郎赤壁鸚鵡滄洲盡吸西江醉中橫笛人在岳陽樓上頭波瀾靜泛洞庭青草東整蘭舟　長沙㑹府風流有萬戸娉婷簾玉鈎恨楚城春晩岸花檣燕還將客送不是人留且喚陽城更招元結摩撫三關歌詠休心期處筭世間真有騎鶴揚州
　　又〈贈豐城王禹錫〉
　　自注銅瓶作梅花供尊前數枝説邉頭舊事人生消得幾畨行役問我何之小隊紅旗黃金作印直待封侯知幾時盃行處想淋漓一醉明日東西　如掾健筆鸞飛重為寫春風陌上詞便平生豪氣消磨酒裏世間此樂兒輩爭知霜冷貂裘夜寒如水飲到月斜猶未歸仙山路有笙簧度曲聲到琴絲
　　又〈遊湖〉
　　栁思花情湖山應怪先生又來想舊時談舌依然觧便六丁奔走驅斥風雷翠袖傳觴金貂換酒痛飲何妨三百盃人間世算謫仙去後誰是天才　碧窗畫鼓船齋胸次與乾坤一様開試雲間招手下呼餘子逡廵去矣但覺塵埃若是花時無風無雨一日須來一百回教人道任玉山自倒不用人推
　　又〈蘇州黃尚書同夫人春聚遊報恩寺〉
　　緩轡徐驅兒童聚觀神仙畫圖放芹泥雨過芹香路軟金蓮自策小小籃輿傍栁題詩穿花勸酒齅蕊攀條得自如山行處有松篁夾道不用傳呼　清泉石下盤紆算風景江淮各異殊記東坡賦好紗籠舊壁西山句妙簾捲晴虛白玉堂深黃金印大無此文君載後車盃行處想淋漓醉墨真草行書
　　又〈美人指甲〉
　　銷薄春氷碾輕寒玉漸長漸彎見鳳鞵泥汚偎人強剔龍涎香斷撥火輕翻學撫瑤琴時時欲翦更掬水魚鱗波底寒纎柔處試摘花香滿鏤棗成斑　時將粉淚偷彈記綰玉曾教栁傅看筭恩情相著搔便玉體歸期暗數畫遍闌干每到相思沉吟靜處斜倚朱唇皓齒間風流甚把仙郎暗搯莫放春閒
　　又〈美人足〉
　　洛浦凌波為誰微歩輕塵暗生記踏花芳徑亂紅不損歩苔幽砌嫩綠無痕襯玉羅慳銷金様窄載不起盈盈一段春嬉遊倦笑教人欵捻微褪些跟　有時自度歌聲悄不覺微尖㸃拍頻憶金蓮移換文鴛得侶繡茵催袞舞鳳輕分懊恨深遮牽情半露出沒風前煙縷裙知何似似一鈎新月淺碧籠雲
　　八聲甘州〈送湖北招撫吳獵〉
　　問紫嵓去後漢公卿不知幾貂蟬誰能借留侯筯著祖生鞭依舊塵沙萬里河洛染腥羶誰識道山客衣鉢曾傳　共記玉堂對策欲先明大義次第籌邉況重湖八桂袖手已多年望中原馳驅去也擁十州牙纛正翩翩春風早看東南王氣飛繞星躔
　　四犯剪梅花〈上建康錢太郎壽〉
　　水殿風涼賜環㱕正是夢熊華旦〈解連環〉疊雪羅輕稱雲章題扇〈醉蓮萊〉西清侍宴望黃傘日華寵輦〈雪獅兒〉金劵三王玉堂四世帝恩偏眷〈醉蓬萊〉　臨安龍飛鳯舞信神明有後竹梧隂滿〈觧連環〉笑折花看槖荷香紅潤〈醉蓬萊〉功名歲晩帶河與礪山長逺〈雪獅兒〉麟脯杯行狨韉坐穏內家宣勸〈醉蓬萊〉
　　小桃紅〈在襄州作　譜注詠美人畫眉〉
　　曉〈一作晩非〉入紗窗靜戲㺯菱花鏡翠袖輕勻玉纖彈去小妝紅粉畫行人愁外兩青山與尊前離恨　宿酒醺難醒笑記香肩並㬉借蓮腮碧雲微透暈睂斜印最多情生怕外人猜拭香津㣲搵
　　天仙子〈初赴省別妾於三十里頭　或作水仙子誤〉
　　別酒醺醺容易醉回過頭來三十里馬兒不住去如飛牽一憩坐一憩斷送殺人山與水　是則是青山終可喜不道恩情𢬵得未雪迷村店酒旗斜去則是住則是煩惱自家煩惱你
　　竹香子〈同郭季端訪舊不遇有作〉
　　一項窗兒明快料想𨚗人不在薰籠脫下舊衣裳件件香難賽　匆匆去得忒㬠這鏡兒也不曽葢千朝百日不曾來沒這些兒箇采
　　賀新郎
　　彈鋏西來路記匆匆經行數日幾番風雨夢裏尋秋秋不見秋在平蕪逺渚想雁信家山何處萬里西風吹客鬢把菱花自笑人顦顇留不住少年去　男兒事業無慿據記當年擊築悲歌酒酣箕踞腰下光芒三尺劍時觧挑燈夜語更忍對燈花彈淚喚起杜陵風雨手冩江東渭北相思句歌此恨慰羇旅
　　又〈贈鄉人米唐卿〉
　　多病劉郎痩最傷心天寒歲晩客他鄉乆大舸翩翩何許至元是高陽舊友便一笑相歡㩦手與問武昌城下月又何如揚子江頭栁追徃事兩眉皺　燭花自剪明如晝喚青娥小紅樓上殷懃勸酒昵昵琵琶恩怨語春筍輕籠翠袖看舞徹金釵微溜若見故鄉吾父老道長安市上強如舊重㑹面幾時又
　　又〈贈張彥功〉
　　曉印霜花歩夢半醒扶上雕鞍馬嘶人去嵐濕青絲雙轡冷㬉控野梅江路聽畫角吹殘更鼓悲壯寒聲撩客恨甚貂裘重擁愁無數霜月白照離緒　青樓回首家何處早山遙水闊天低斷腸煙樹誰念天涯牢落況輕負煗煙濃雨記酒醒香銷時語客裏歸韀須早發怕天寒風急相思苦應看我翠眉聚
　　又〈遊西湖〉
　　睡覺啼鸎曉醉西湖兩峰日日買花簮帽去盡酒徒無人問唯有玉山自倒任拍手兒童爭笑一舸椉風翩然去避魚龍不見波聲悄歌韻逺喚蘇小　神仙路逺蓬萊島紫雲深參差禁〈時刻缺禁字非〉樹有煙花遶人世紅塵西障日百計不如歸〈時刻多去字非〉好付樂事與他年少費盡栁金梨雪句問沉香亭北何時召心未愜鬢先老
　　又〈平原納寵姬奏方響席上賦〉
　　倦舞輪袍後厭秦箏䳄鸞未嫁怨新懐舊別有艷妝豪勢樂春筍㣲揎翠袖試一曲琅璈初奏莫放珠簾容易捲怕人知世有梨園手雙臂冷釧金痩　燭花對剪明於晝畫堂深曲屏山展灰紅圍獸莫把雙眉依舊皺細語新鸎囀栁聽箭落銅壺銀漏一片雄心天外去為聲清響徹雲霄透人醉也尚呼酒
　　又
　　院宇重重掩醉沉沉亭隂轉午綉簾高捲金鴨香濃噴寳篆驚起雕梁語燕正架上酥醿開徧嫩萼稍頭舒素臉佀月娥初試宮妝淺風力嫩異香軟　佳人無意拈針線遶朱闌六曲徘徊為他留戀試把芳心輕輕數暗計歸期近逺奈數了依然重怨把酒問春春不管枉教人只恁空腸斷腸斷處怎消遣
　　又〈自䟦雲去年秋余試牒四明賦贈老娼至今天下與禁中皆歌之江西人來以為鄧南秀詞非也〉
　　老去相如倦向文君説似而今怎生消遣衣袂京塵曾染處空有香紅尚軟料彼此魂銷腸斷一枕新涼眠客舎聽梧桐疎雨秋風顫燈暈冷記初見　樓低不放珠簾捲晩妝殘翠蛾狼藉淚痕流臉人道愁來須殢酒無奈愁深酒淺但託意焦琴紈扇莫鼓琵琶江上曲怕荻花楓葉俱淒怨雲萬疊寸心逺
　　水龍吟
　　謫仙狂客何如看來畢竟歸田好玉堂無此三山海上虛無縹緲讀罷離騷案香猶在覺人間小任菜花葵麥劉郎去後桃開處皆多少　一夜雪迷蘭棹傍寒溪欲尋安道而今縱有劉郎氷柱有知音否想見鸞飛如椽健筆檄書親草算平生白傅風流未肯問香山老
　　念奴嬌〈回侍郎李大異〉
　　知音者少𥮅乾坤許大著身無處直待功成方始退何日可尋歸路多景樓前垂虹亭下一枕眠秋雨虛名相悞十年枉費辛苦　不是奏賦明光獻書北闕無驚人之語我自匆忙天未肯嬴得衣裙塵土白璧堆前黃金酧笑付與君為主蓴鱸江上浩然明日歸去
　　滿江紅〈同襄陽帥泛湖〉
　　獵獵風蒲畫船轉碧波灣浦都不是栁汀桃岸橘洲梅渚指㸃山公騎馬地經由羊祜登山處悄一如人在水晶宮消袢暑　薰風動簾帷舉秦箏奏凌波舞𢬵氷壺沉醉晩涼歸去侵岸一篙楊栁浪過雲幾㸃荷花雨倚樓人十里憑欄杆神仙侶
　　又〈高帥馮太尉席上〉
　　敵面輕風一兩㸃海棠㣲雨春總在英雄元帥曉來遊處樓閣萬家簾幙巻江郊十里旌旗駐有黃鸝百舌囀新聲垂楊舞　寒食近笙簫鼓車馬閙銅鞮路𢬵尊前一醉與花為主風韻可將圖障畫笑談盡是文章路問何如鄒湛赴江頭陪羊祜
　　水調歌頭〈晩春　一作春半〉
　　春事能幾許密葉著青梅日高花困海棠風急想都開不惜春衣典盡只怕春光歸去片片㸃蒼苔能得幾時好追賞莫徘徊　雨飄紅風換翠苦相催人生行樂且須痛飲莫辭盃坐則高談風月醉則恣眠芳草醒後亦佳哉湖上新亭好何事不曾來
　　又
　　刀劍出榆塞鉛槧上蓬山得之渾不費力失亦匹如閒未必古人皆是未必今人俱錯世事沐猴冠老子不分別內外與中間　酒須飲詩可作鋏休彈人生行樂何事催彼鬢毛斑達則牙旗金甲窮則蹇驢破帽莫作兩般看世事只如此自有識鵰鸞
　　祝英臺近〈同妓遊帥司東園〉
　　窄輕衫聨寳轡花裡控金勒有底風光都在畫欄側日遲春㬉融融杏紅深處為花醉一鞭春色　對嬌質為我歌捧瑤觴歡聲動阡陌何似多情飛上鬢雲碧晩來約住青驄踏花歸去亂紅碎一庭風月
　　又
　　笑天涯還倦客欲起病無力風雨春歸一日近一日看人結束征衫前呵騎馬腰劍上隴西平策　鬢粉白只可歸去家山無田種𤓰得空抱遺書顦顇小樓側杜鵑不管人愁月明枝上直啼到枕邉相覓
　　轆轤金井〈席上贈馬僉判舞姬〉
　　翠眉重拂後房深自喚小孌嬌小繡帶羅垂報濃妝纔了堂虛夜悄但夜約鼓簫聲閙一曲梅花樽前舞徹梨園新調　高陽醉山未倒看鞵飛鳳翼釵褪㣲溜秋滿東湖更西風涼早桃源路杳記流水泛舟曾到桂子香濃梧桐影轉月寒天曉
　　糖多令〈安逺樓小集侑觴歌板之姬黃其姓者乞詞於龍洲道人為賦此糖多令同栁阜之劉去非石民聸周嘉仲陳孟參孟容時八月五日也　譜注重過武昌　糖一作唐〉
　　蘆葉滿汀洲寒沙帶淺流二十年重過南樓栁下繫船猶未穏能幾日又中秋　黃鶴斷磯頭故人曾到不舊江山渾是新愁欲買桂花同載酒終不似少年遊
　　臨江仙〈四景〉
　　半雨半晴模様乍寒乍熱天時榴花香逐濕風飛綠雲翻碧浪水急轉前溪　誰知清涼意思珊瑚枕冷先知秋光預若借些兒賸催金粟閙素魄好揚輝
　　蝶戀花〈贈張守寵姬〉
　　簾幙聞聲歌已妙一曲尊前真個梅花早眉黛兩山誰為埽風流京兆江南少　醉得白鬚人自老猶記侯鯖舊也曾年少後夜短蓬霜月曉夢魂依約雲山繞
　　謁金門〈京口賦與歌者侑尊〉
　　歸不去船泊早春梅渚試聽玉人歌白薴行雲無覓處剪燭寫詩無語漠漠寒生窗戶明日短蓬眠夜雨寳
　　釵空半股
　　又〈秋興〉
　　秋無惡愁怯羅衾風弱雨線垂垂晴又落輕煙籠翠箔休道旅人蕭索生怕香濃灰薄桂子莫愁孤酒約詩
　　情元落魄
　　鷓鴣天
　　樓外雲山千萬重畫眉人隔小簾櫳風垂舞栁春猶淺雪㸃酥胸煗未融　攜手處又相逢夜闌心事與郎同一盃自勸羔兒酒十幅銷金煗帳籠
　　栁梢青〈送梅坡〉
　　泛菊盃深吹梅角逺同在京城聚散匆匆雲邉孤雁水上浮萍　教人怎不傷情屈指人心幾人後夜相思塵隨馬足月逐舟行
　　好事近〈詠茶筅〉
　　誰斫碧琅玕影撼半亭風月尚有嵗寒心在留數根華髪　龍孫戲弄碧波濤隨手清風發瀼到浪花深處愛一甌香雪
　　清平樂〈贈妓〉
　　忔憎憎地一捻兒年紀待道痩來肥不是宜著淡黃衫子　脣邉一㸃櫻多見人頻斂雙蛾我自金陵懐古唱時休唱西河
　　醉太平〈閔情　時刻誤潛夫〉
　　情高意真眉長鬢青小樓明月調箏寫春風數聲　思君憶君魂牽夢縈翠綃香煗雲屏更那堪酒醒
　　西江月〈賀詞　或刻辛稼軒〉
　　堂上謀臣樽爼邉頭將士干戈天時地利與人和燕可伐與曰可　今日樓臺鼎鼐明年帶礪山河大家齊唱太平歌同日四方來賀












　　龍洲詞
