
晉陸雲撰。雲與兄機齊名，時稱「二陸」。史謂其文章不及機，而持論過之。今觀集中諸啟，其執辭諫諍，陳議鯁切，誠近於古之遺直。至其文藻麗密，詞旨深雅，與機亦相上下。平吳二俊，要亦未易優劣也。《隋書•經籍志》載雲集十二卷，又稱梁十卷，錄一卷。是當時所傳之本，已有異同。《新唐書•藝文志》但作十卷，則所謂十二卷者，已不復見。至南宋時，十卷之本又漸湮沒。慶元間，信安徐民瞻始得之於秘書省，與機集並刊以行。然今亦未見宋刻，世所行者惟此本。考史稱雲所著文詞凡三百四十九篇，此僅錄二百餘篇，似非足本。蓋宋以前相傳舊集，久已亡佚。此特裒合散亡，重加編緝，故敘次頗為叢雜。如《答兄平原詩》二首，其《行矣怨路長》一首乃機贈雲之作，故馮惟訥《詩紀》收入機詩內。而此本誤作雲答機詩。又「綠房含青實」四語及「逍遙近南畔」二語，皆自《藝文類聚》芙蕖部、嘯部摘出，佚其全篇。故《詩紀》以為失題，系之卷末，但注「見《藝文》某部。」此乃直標曰「芙蓉」、曰「嘯」，殆明人不學者所編，又出《詩紀》之後矣。特是雲之原集既不可見，惟藉此以傳什一。故悉仍其舊錄之，姑以存其梗概焉。
士龍與兄稱論文章，頗貴清省，妙若文賦，尚嫌綺語未盡。又雲作文尚多譬，家豬羊耳，其數四推兄，或雲瑰鑠、或雲高遠絕異、或雲新聲絕曲、要所得意惟清新相接。士衡文成，輒使弟定之不假他人。二陸用心先質後文，重規沓矩，亦不得已而後見耳。哲昆詩匹人稱如陳思、白馬士龍所傳四言偏多，有皇思文諸篇，誦美祁陽，式模大雅；類以卑頌尊非朋舊之體。餘篇一致間有至極，使盡其才，即不得為韋侯諷諫仲宣思親顧高出補王六首，則有餘矣。宰治浚儀，善察疑獄，佐相吳王，屢陳讜論，神明之長諫諍之臣，有兼能焉。士衡枉死，遂同隕墮。聞河橋之鼓聲哀，華亭之鶴唳，巢覆卵破宜相及也。集中大文雖少，而江漢同名劉彥和謂其布采鮮淨，敏於短篇，殆質論歟！
