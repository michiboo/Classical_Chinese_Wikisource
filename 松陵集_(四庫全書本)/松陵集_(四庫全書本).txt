　　欽定四庫全書　　　　　集部八
　　松陵集　　　　　　　　總集類
　　提要
　　〈臣〉等謹按松陵集十巻皆唐皮日休與陸⻱䝉等倡和之作考巻端日休之序則編而成集者⻱䝉題集名者日休也依韻倡和始於北魏王肅夫婦至唐代盛於元白而極於皮陸蓋其時崔璞以諫議大夫為蘇州刺史辟日休為從事而⻱蒙適以所業謁璞因得與日休相贈答同時進士顔萱前廣文博士張賁進士鄭璧司馬都浙東觀察推官李縠前進士崔璐及處士魏朴羊昭業等亦相隨有作裒為此集序稱共詩六百八十五首今攷集中日休⻱䝉各得往體詩九十三首今體詩一百九十三首襍體詩三十八首又聨句及答問十有八首外顔萱得詩三首張賁得詩十四首鄭璧得詩四首司馬都得詩二首李縠得詩三首崔璐魏朴羊昭業各得詩一首崔璞亦得詩二首其他如清逺道士顔真卿李德裕幽獨君等五首皆以追錄舊作不在數內尚得詩六百九十八首與序中所列之數不符豈序以傳寫誤歟明𢎞治壬戌呉江知縣濟南劉濟民以舊本重刋都穆為之跋尾嵗久漫漶毛晉又得宋槧本重校刋之今所行者皆毛本唐人唱和裒為集者凡三斷金集久佚王士禎記湖廣莫進士有漢上題襟集求之不獲今亦未見傳本其存者惟此一集録而存之尚可想見一時文雅之盛也乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

　　松陵集原序
　　詩有六義其一曰比比者定物之情狀也則必謂之才才之備者於聖為六藝在賢為聲詩噫春秋之後頌聲亡寢降及漢氏詩道若作然二雅之風委而不興矣在詩有三言四言五言六言七言九言之作三言者曰振振鷺鷺于飛是也五言者曰誰謂雀無𧢲何以穿我屋是也六言者曰我姑酌彼金罍是也七言者曰交交黃鳥止於桑是也九言者曰泂酌彼行潦挹彼注茲是也葢古詩率以四言為本而漢氏方以五言七言為之也其句亦出於毛詩五言者李陵曰攜手上河梁是也七言者漢武曰日月星辰和四時是也爾後盛於建安建安以降江左君臣得以浮艶之然詩之六義㣲矣逮及吾唐開元之世易其體為律焉始切於儷偶拘於聲勢然詩云見憫既多受侮不少其對也工矣堯典曰聲依永律和聲其為律也甚矣由漢及唐詩之道盡矣吾又不知千祀之後詩之道止於斯而已耶後有變而作者余不得以知之夫才之備者猶天地之氣乎氣者止乎一也分而為四時其為春則煦枯發枿如育如護百蘤融冶酣人肌骨其為夏則赫曦朝升天地如窯草焦木渇若燎毛髮其為秋則涼颸高瞥若露天骨景爽夕清神不蔽形其為冬則霜陣一捷萬物昔率雲沮日慘若憚天責夫如是豈拘於一哉亦變之而已人之有才者不變則已苟變之豈異於是乎故才之用也廣之為滄溟細之為溝竇高之為山嶽碎之為瓦礫美之為西子惡之為敦治壯之為武賁弱之為處女大則八荒之外不可窮小則一毫之末不可見苟其才如是復能善用之則庖丁之牛慶之輪郢之斤不足謂其神解也意古之士窮達必形於歌詠苟欲見乎志非文不能宣也於是為其詞詞之作固不能獨善必須人以成之昔周公為詩以貽成王吉甫作頌以贈申伯詩之酬贈其來尚矣後每為詩必多以斯為事咸通七年今兵部令狐員外在淮南今中書舎人𢎞農公守毗陵日休皆以詞獲幸悉䝉以所製命之和各盈編軸亦有名其首者十年大司諫清河公出牧於吳日休為部從事居一月有進士陸⻱䝉字魯望者以其業見造凡數編其才之變真天地之氣也近代稱溫飛卿李義山為之最俾陸生參之未知其孰為之後先也太𤣥曰稽其門闢其戶眼其鍵然後乃應況其不者乎余遂以詞誘之果復之不移刻由是風雨晦㝠蓬蒿翳薈未甞不以其應而為事苟其詞之來食則輟之而自飫寢則聞之而必驚凡一年為往體各九十三首今體各一百九十三首雜體各三十八首聮句問答十有八篇在其外合之凡六百五十八首南陽廣文潤卿隴西侍御徳師或旅泊之際善其所為皆以詞致師詞之不多去之速也大司諫清河公有作或命之和亦著焉其餘則吳中名士又得三十首除詩外有序十九首總録之得十通載詩六百八十五首漢書曰古者諸侯卿大夫交以鄰國以㣲言相感當揖讓之時必稱詩以喻其志葢以別賢不肖也余之與生道義志氣窮達是非莫不見於是士君子或為之覽賢不肖可不別乎哉噫古之將有交綏而退者今生之於余豈是耶生既編其詞請於余曰爾有文當為我序詩道兼十通以名之日休曰諾由是為之序松江吳之望也別名曰松陵請目之曰松陵集皮日休撰









　　松陵集原序
