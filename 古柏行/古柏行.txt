
孔明廟前有老柏，柯如青銅根如石。 
霜皮溜雨四十圍，黛色參天二千尺。 
雲來氣接巫峽長，月出寒通雪山白。 
君臣已與時際會，樹木猶為人愛惜。 
憶昨路繞錦亭東，先主武侯同閟宮。 
崔嵬枝幹郊原古，窈窕丹青戶牖空。 
落落盤據雖得地，冥冥孤高多烈風。 
扶持自是神明力，正直原因造化功。 
大廈如傾要梁棟，萬牛迴首邱山重。 
不露文章世已驚，未辭剪伐誰能送。 
苦心豈免容螻蟻，香葉終經宿鸞鳳。 
志士幽人莫怨嗟，古來材大難為用。

