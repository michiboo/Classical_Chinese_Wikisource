
　　方玄黃之剖也，混元一氣，醞釀開先。天地得之以貞觀，日月得之以貞明，星辰得之以貞朗，雷霆得之以發聲，霞雲電火得之以流光，草木得之以華實，鳥獸得之以為聲音毛質，蟲魚得之以為鱗介蠕動。或騫而飛，或妥而行，或五色絢耀而八音鳴和。以至龜以善息，歷世長存；鶴以藻神，沖霄遐飛。非是氣，孰能使之哉！然山以是而恆峙，水以是而恆流，而山水時有崩潰溢涸者，以氣時有滯鬱而不通也。人得是氣，並生兩間，有以御之，則玄都配極，絳節高居。若失其御，則如喪將之兵、朝露之霧，委頓枯槁，繭而且死。慾望長生，得乎？故曰：共工不觸山，蝸皇不補天。乃世有號為神仙者，聰明得氣之先，玄微窮氣之妙。機變化化，渾萬象以冥觀；道極生生，控六龍而靈矯，覺廣劫之大夢，辟群愚之重昏。是以翩翔九有，苦海靜滔天之波；容與八埏，疑山息炎崐之火。乘翠鳳於丹丘，蹤神奇而超世；馭斑麟於玄圃，跡稀有而越人。朝游圓海，夕宴方渚，絕粒茹芝，後天不老。譬如峰巒嶺島，木聳翠而不凋；苑囿園林，草長榮而秀植也。爰稽赤牒，發金記於五圖；夷考紫文，泄丹經於九籥。
　　有仙湘子，係出昌黎，際唐憲宗之盛時，為韓文公之猶子。術解三真，方明八石；外珍五曜，內守九精。雲裝解黻，馴登無上之仙梯；煙駕飛鳧，圓證一真之道果。第名不載於家乘，事不外於傳記，閱公之文集，有祭十二郎文而無其人；參公之題詠，有雲橫秦嶺句而虛其目。只以朦師瞽叟，執簡高歌；道扮狂謳，一唱三歎。熙熙然慊愚氓村嫗之心，洋洋乎入學究蒙童之耳，而章法龐雜舛錯，諺詞詰屈聱牙。以之當榜客鼓枻之歌，雖聽者忘疲；以之登騷卿鑒賞之壇，則觀者閉目。
　　今之傳湘子者，豈有得於神氣之奧，因駕長年之永轍，而托湘子以宜泄其梗概耶？抑果有是湘子而借其事以吐胸中之奇耶？仿模外史，引用方言，編輯成書，揚榷故實。閱歷疏窗，三載搜羅。傳往跡，標分殘帙，如於目次；布新編，文章奇詭，筆縱意宏。識記博洽，鋒毫藻振。溯靈毓於雉衡山，源原有自；奪胎氣於白鶴侶，化育無窮。脫輪回而名高星相，強合巹而永證無生。灑金橋，候城門，頭頭見道；砍芙蓉，化美女，在在傳神。真火馘妖魔，知丹爐之能守；牧童識神仙，見道情之動人。點化石獅，祈求瑞雪，顯神通之廣大；手招龍聖，足駕祥雲，昭變幻之周圓。善養元陽，雪地鼾眠非浪跡；逍遙地府，情緣擺脫是良因。迎佛骨於禁中，如來顯化；渡愛河於半路，美女醒迷。卜身世之吉凶，驅鱷魚之兇暴；苦修行而有益，歸故里以還真。托夢求親，一枕黃粱猶未熟；假公報怨，三人成虎竟罹災。幸主僕之重逢，木公引路；喜姑媳之交勗，金母調情。人熊皈心聽命，妖獐脫厄成神。析卓韋沐目之秘文，窮人天水陸之幻境；闡道德性命之奧旨，昭幽明神鬼之異聞。分合不相牴牾，首尾不為矛盾。有三國志之森嚴、水滸傳之奇變，無西遊記之謔虐、金瓶梅之褻淫。謂非龍門、蘭台之遺文不可也。工竟殺青，簡堪縹綠，國門懸賞，洛邑蜚聲。
　　時天啟癸亥季夏朔日，煙霞外史題於泰和堂。
