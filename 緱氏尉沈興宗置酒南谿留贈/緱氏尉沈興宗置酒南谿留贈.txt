
林色與溪古，深篁引幽翠。
山尊在漁舟，棹月情已醉。
始窮清源口，壑絕人境異。
春泉滴空崖，萌草拆陰地。
久之風榛寂，遠聞樵聲至。
海雁時獨飛，永然滄洲意。
古時青冥客，滅跡淪一尉。
吾子躊躇心，豈其紛埃事。
緱峯信所剋，濟北余乃遂。
齊物意已會，息肩理猶未。
卷舒形性表，脫略賢哲議。
仲月期角巾，飯僧嵩陽寺。

