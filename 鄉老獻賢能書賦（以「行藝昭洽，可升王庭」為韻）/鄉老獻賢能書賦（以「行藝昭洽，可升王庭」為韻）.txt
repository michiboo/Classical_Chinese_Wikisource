至哉求士之方，稽彼側陋，書乎善良。備采擇於鄉老，爰升薦於天王。乃曰行之，實藝之長。可謂舉不逾等，信乎幽而有芳。用之則行，豈遐方之係滯；時不可失，逢昭代之明揚。於是申眾寡稱旗章，播唐風而靡闕，同周制而有常。操簡兢兢，願獻岩廊之器；率徒濟濟，從禮義之鄉。佐理之源，匡時之盛，可以榮鄉黨，可以輔國政，豈徒稱藝能、褒德行而已？亦以示尊寵、尚賢能，再拜之儀設，五物之禮興。俾地官而是載，命天府而爰登。膺選以行，豈黃冠而是阻？策名之後，見青雲而可升。所謂納芻蕘拔淹滯，或端莊而果行，或踴躍而負藝。聞善必舉，誠哉不過其辭；惟賢是求，豈曰後難為繼。
是以臻彼道德，致乎雲霄。多士如流，可閱一編之上；群才是選，寧辭萬里之遙。矧物類之鹹若，在皇明之孔昭。考鄉閭之中，既已為善；顧周行之內，無愧嘉招。原夫進以守法，明乎化洽，庶所以觀士，無取乎徹甲。方今搜賢鄉黨，致理國經，具名氏於尺牘，先貢獻於彤庭。隨籍而來，先容必假於垂白；進善以致，克己自期乎拾青。士有其心徒堅，其誠未果。道寧忘於光大，藝必慚乎微瑣。沈潛下國，隨鄉書而計偕；希望榮名，在王庭之試可。
