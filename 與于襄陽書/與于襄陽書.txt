七月三日，將仕郎守國子四門博士韓愈，謹奉書尚書閣下：士之能享大名顯當世者，莫不有先達之士負天下之望者為之前焉；士之能垂休光照後世者，亦莫不有後進之士負天下之望者為之後焉。莫為之前，雖美而不彰；莫為之後，雖盛而不傳。是二人者，未始不相須也，然而千百載乃一相遇焉；豈上之人無可援，下之人無可推歟？何其相須之殷，而相遇之疏也？其故在下之人負其能，不肯諂其上，上之人負其位，不肯顧其下，故高材多戚戚之窮，盛位無赫赫之光，是二人者之所為皆過也。未嚐幹之，不可謂上無其人；未嚐求之，不可謂下無其人。愈之誦此言久矣，未嚐敢以聞於人。側聞閣下抱不世之才，特立而獨行，道方而事實，卷舒不隨乎時，文武唯其所用，豈愈所謂其人哉？抑未聞後進之士，有遇知於左右，獲禮於門下者，豈求之而未得耶？將誌存乎立功，而事專乎報主，雖遇其人，未暇禮耶？何其宜聞而久不聞也！愈雖不才，其自處不敢後於恆人，閣下將求之而未得歟？古人有言：「請自隗始。」愈今者惟朝夕芻米仆賃之資是急，不過費閣下一朝之享而足也。如曰吾誌存乎立功，而事專乎報主，雖遇其人，未暇禮焉，則非愈之所敢知也。世之齪齪者，既不足以語之，磊落奇偉之人，又不能聽焉，則信乎命之窮也。謹獻舊所為文一十八首，如賜觀覽，亦足知其誌之所存。愈恐懼再拜。
