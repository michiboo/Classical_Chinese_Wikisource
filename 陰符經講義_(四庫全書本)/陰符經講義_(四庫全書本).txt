　　欽定四庫全書　　　　　　　子部十四
　　陰符經講義　　　　　　　　道家𩔖
　　提要
　　〈臣〉等謹按陰符經講義四卷宋夏元鼎撰元鼎字宗禹自號雲峯㪚人永嘉人是編以丹法釋陰符之㫖卷末附內外三闗圖日月聖功圖竒器萬象圖三教歸一圖先天後天圖上下鵲橋圖七十二𠉀圖五行生成圖各繫以説案漢志
　　道家神仙家截然兩隂符三百八十四字本李筌自撰而自注之筌注不言爐火則為道家之言而非神仙家言可知後人注筌之書乃不用筌之自注郢書燕説殆𩔖鑿空然參同契不言易陳搏引以言易遂自為一家陰符經不言丹此書引以言丹亦遂自為一家遞相傳授而不能廢故今於陰符一書録六家之注以存其初義復録此書以備其旁支所謂從同同也其餘衍此兩者則不更録焉二氏之書姑存崖畧而已不必一一窮其説也是書前有寳慶二年樓昉序稱元鼎少從永嘉諸老遊好觀陰符未盡解後遇至人於祝融峯頂若有所授者後取陰符讀之章斷句析援筆立成若有神物陰來相助云云葢方術家務神其説往往如是末又有寶慶丙戌留元剛雲峯入藥鏡箋序一篇及元鼎自記自序二篇寳慶丁亥王九萬後序一篇俞琰席上腐談稱元鼎注陰符藥鏡悟真三書真西山為之序與諸序所言悉合今未見其入藥鏡悟真篇二注而此本已無徳秀序殆傳寫佚之然徳秀西山文集亦不載其文則莫喻何故矣乾隆四十三年七月恭校上
　　總纂官〈臣〉紀昀〈臣〉陸熊〈臣〉孫士毅
　　總　校　官　〈臣〉　陸　費　墀
　　隂符經講義原序
　　班孟堅志漢藝文録兵書四種以權謀言者十三家以形勢言者十一家以隂陽言者十六家以技巧言者亦十三家雖門分戶析各專其一然血脈未嘗不相為貫也孟堅之言曰權謀者以正守國以竒用兵兼形勢包隂陽用技巧者也然則四家實一家也雖然孟堅以形勢隂陽技巧總之以權謀吾獨以權謀形勢技巧總之於隂陽蓋天地之間一隂一陽而已矣權謀則有縱閉矣形勢則有離合矣技巧則有翕張矣而所以為之縱閉離合翕張者隂陽之變化也故曰一隂一陽之謂道範蠡之謀吳也精察於贏縮蚤晏之節而推極於稲蟹之無種然一鼓而俘之既以此謀人之國亦以此自謀其家所謂後人發先人至趨時若猛獸鷙鳥者非隂陽之用乎而權謀形勢技巧固行乎其間矣古人善為兵者未有不通乎隂陽者也風后之握竒武侯之八陣李衞公之孤虛鳥占特其著者爾抑又有進此者張留侯親屈圯上之膝受書於老人蘇長公深排之以為安知秦之世無隱君子者吾亦以為秦之世安知無神仙者子房蓋偶有所遇耳隂符經黃帝所著文詞古奧竒澁讀者尚不能句況敢下一註腳子乎夏君宗禹自浙來閩手一編示予則所著講義也夏君少從永嘉諸大老遊而竊獨好觀此書然未盡解也他日之上饒嘗黙禱曰未登龍虎榜先登龍虎山夜感異夢後遇至人於祝融峯頂若有所授者復取是書讀之章斷句析援筆立成若有神物隂來相助此豈摸擬料度如世之箋傳義疏雲爾哉自必有油然自得而黙契者矣雖然兵與神仙未易言也言兵則流於詭譎變詐言神仙則流於恍忽誕謾神仙豈自外求哉清明在躬志氣如神則神仙即兵通乎兵則知神仙矣種明逸終身隱華山而累世為名將姚平仲京城小不利或者以為遁去不死也特吾儒之所謂神仙者固在此而不在彼耳讀夏君之書者又當以是觀之寳慶二年秋八月中澣樓昉序
