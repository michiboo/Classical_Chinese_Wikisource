明皇雜録二巻、別録一巻，唐鄭處誨撰。處誨字延美，滎陽人。宰相餘慶之孫。太和八年登進士第。官至檢校刑部尚書，宣武軍節度使。事跡附見舊唐書·鄭餘慶傳。是書成於大中九年，有處誨自序。案史稱處誨為校書郎時，撰次明皇雜録三篇，行於世。晁公武讀書志則載明皇雜録二巻，然又曰別録一巻，題補闕所載十二事。則史並別録數之，晁氏析別録數之也。葉夢得避暑録話曰：鄭處誨明皇雜録記張曲江與李林甫爭牛仙客實封，時方秋，上命髙力士以白羽扇賜之。九齡惶恐，作賦以獻，意若言明皇以忤旨將廢黜，故方秋賜扇以見意。新書取以載之本傳。據曲江集賦序曰：開元二十四年盛夏，奉敕大將軍髙力士賜宰相白羽扇，九齡與焉。則非秋賜。且通言宰相則林甫亦在，不獨為曲江而設也。乃知小説記事，茍非耳目親接，安可輕書耶云云。則處誨是書亦不盡實録。然小説所記，眞僞相參，自古已然，不獨處誨。在博考而愼取之，固不能以一二事之失實，遂廢此一書也。避暑録話又曰，盧懷愼好儉，家無珠玉錦繡之飾，此固善事。然史言妻子至寒餓，宋璟等過之，門不施箔，風雨至，引席自障，則恐無此理。此事蓋出鄭處誨明皇雜録，而史臣妄信之云云。今本無此一條，然則亦有所有佚脫，非完帙矣。

