
胡地苜蓿美，輪臺征馬肥。
大夫討匈奴，前月西出師。
甲兵未得戰，降虜來如歸。
橐駞何連連，穹帳亦纍纍。
陰山烽火滅，劒水羽書稀。
卻笑霍嫖姚，區區徒爾爲。
西郊候中軍，平沙懸落暉。
驛馬從西來，雙節夾路馳。
喜鵲捧金印，蛟龍盤畫旗。
如公未四十，富貴能及時。
直上排青雲，傍看疾若飛。
前年斬樓蘭，去歲平月支。
天子日殊寵，朝廷方見推。
何幸一書生，忽蒙國士知。
側身佐戎幕，斂袵事邊陲。
自逐定遠侯，亦著短後衣。
近來能走馬，不弱幷州兒。

