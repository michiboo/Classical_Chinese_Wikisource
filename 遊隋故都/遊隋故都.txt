
洛城聊顧步，長想遂留連。
水鬬宮初毀，風變鼎將遷。
皐陶德不建，汾隅祀忽焉。
宗祊曠無象，聲朔緬誰傳。
枌榆何冷落，禾黍鬱芊緜。
悲歌盡商頌，太息憫周篇。
來蘇佇聖德，濡足乃乘乾。
正始淳風被，人勞用息肩。
舞象文思澤，偃伯武功宣。
則百昌厥後，於萬永斯年。
茲辰素商節，灰管變星躔。
平原悴秋草，喬木斂寒煙。
翻黃墜疎葉，凝翠積高天。
參差海曲鴈，寂寞柳門蟬。
興悼今如此，悲愁復在旃。
彷徨不忍去，杖策屢迴邅。

