　　欽定四庫全書　　　　　集部六
　　倪文僖集　　　　　　　別集類五〈明〉
　　提要
　　〈臣〉等謹案倪文僖集三十二巻明倪謙撰謙字克讓號靜存上元人正統己未進士及第官至南京禮部尚書諡文僖據李東陽序謙所作有玉堂稿一百巻上谷稿八巻歸田稿四十三巻南宮稿二十巻又有奉使朝鮮之作為遼海編別行於世今皆未見此本凡賦辭琴操古今體詩詩餘十一巻頌贊表牋箴銘一巻文二十巻蓋謙所自編於生平著作汰存六分之一者也三楊臺閣之體至𢎞正之間而極𡚁闒冗膚廓幾於萬喙一音謙當有明盛時去開國之初未逺前輩流風餘韻往往而存故其文步驟謹嚴樸而不俚簡而不陋體近三楊而未染其末流之失雖不及李東陽之籠罩一時而有質有文亦彬然自成一家矣固未可以聲價之重輕為文章之優劣也乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　　〈臣〉　陸　費　墀











　　倪文僖集原序
　　文一也而所施異地故體裁亦隨之館閣之文鋪典章禆道化其體蓋典則正大明而不晦達而不滯而惟適於用山林之文尚志節逺聲利其體則清聳竒峻滌陳薙冗以成一家之論二者固皆天下所不可無而要其極有不能合者故君子觀人之文不必識其面聞其論議親見其所施為而其器識材用之稱乎此或宜乎彼斷斷乎其可別已是雖殊世異代操吾説以求之無所不得矧耳目所接風聲義槩之在天下方盛而不可冺者哉東陽辱青谿倪先生舜咨為同年交最深獲見其先文僖公樂與天下士誦公所為文舊矣公居南京有火厄手掇舊稿數帙以出青谿復力檢得之雖頗散佚尚多不能盡録公既沒青谿乃取公所自編訂者為三十二巻刻梓以傳東陽始得而備見之作而歎曰我國朝定鼎開基奄有六合光嶽之氣全得於天自髙皇時宋學士景濂諸公首任製作而猶未得位文皇更化楊文貞諸公亟起而振之天下之休養涵育以暨英廟之初富庶之效可謂極盛矣而劉文安諸公出焉逮於憲廟其用猶未已也時則有若文僖公相與先後揚厲其名大著其在景泰間應制賦詩中官常立俟以進自餘碑板金石之文雲涌川溢沛不可禦嘗奉使朝鮮即席命筆略不搆思國人皆縮頸吐舌駭歎不能已及歸梓其作為編至於今存焉蓋公之雄才絶識學充其身而形之乎言典正明達卓然館閣之體非巖棲穴處者所能到也故雖中歴𡾟險晩登通要不得盡見於用而其於典章道化關一代之盛以為後觀者如此豈非不朽之事哉昔孫盛作晉春秋傳之外國後有購者於遼東得之宋孫甫作唐書甚自珍惜嘗火後歸問其書他不復顧斯文出處與此正同然二氏之書卒不見於世者謂其子孫不足以繼之也公修英廟實録未及終青谿繼入翰林以成事告校諸前代其班馬氏之風乎且青谿為學士為禮部侍郎尚書趾美承閥當代所僅見行業之著其於公益有光焉後世稱江東倪氏之盛者殆不獨文之為重而文其徴也是固不可以不傳已公諱謙字克讓學者稱為靜存先生己未進士及第官至南京禮部尚書致仕卒贈太子少保文僖其賜謚也文有玉堂稿百巻上谷稿八巻歸田稿四十二巻南宮稿二十巻通為巻百七十則裒為家集青谿與其弟工部主事阜軰共藏之而遼海編別行於世雲𢎞治癸丑秋八月一日賜進士出身中順大夫太常寺少卿兼翰林院侍講學士經筵講讀官兼修國史晩生長沙李東陽序






