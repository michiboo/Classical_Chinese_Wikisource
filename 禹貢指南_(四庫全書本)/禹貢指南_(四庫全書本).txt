　　御製題毛晃禹貢指南六韻
　　㣲禹其魚功不刋導川敷土下民安九州既奠爰分域四海㑹同永宴瀾毛晃指南因有述文淵闕氏乃無端〈宋史藝文志不載是書明焦竑經籍志載禹貢指南一卷宋毛晃撰自為可據而朱𢑱尊經義考則雲未見又雲文淵閣書目有之不著撰人書目成於楊士竒與焦竑為同時不應書成而佚其姓名豈未加深考耶〉焦竑志籍傳名著朱子説書取訓鑽千古淵源率由遡諸家附㑹概祛𧬒獨於分野稱星宿未識恢恢天道寛〈史記天官書二十八舍主十二州注引星經如雲角亢鄭之分野之𩔖乃以二十八宿主十二州分配無餘此外更當何屬夫天無不覆星麗乎天亦當無不照今十二州皆中國之地豈中國之外不在此昭昭之內乎且其間有地少而星多亦有地多而星少以天度地輿準之亦不均如井為雍州陜西甘肅皆是其道里之廣已非兩舎所能該而今拓地逺至伊犂葉爾𦍑喀什噶爾較禹貢方隅幾倍蓰其地皆在甘肅以外將以雍州兩星概之乎抑別有所分屬乎此又理之難通者蓋分野之説本不足信而災祥則更鄰於䜟緯皆非正道晃是編于山水原委考證明當不泥諸儒附㑹之説故朱子書説蔡氏集傳多用之獨惜其引春秋元命苞謂某星散為某州流為某州並載及占騐與分野説雖不同而意則相似猶不免於拘墟之見耳〉

