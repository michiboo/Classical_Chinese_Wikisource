
六位乾坤動，三微曆數遷。
謳歌移火德，圖讖在金天。
子月開階統，房星受命年。
禎符龍馬出，寶籙鳳凰傳。
地即交風雨，都仍卜澗瀍。
明堂唯御極，清廟乃尊先。
不宰神功運，無爲大象懸。
八荒平物土，四海接人煙。
已屬羣生泰，猶言至道偏。
璽書傍問俗，旌節近推賢。
秩比司空位，官臨御史員。
雄詞執刀筆，直諫罷樓船。
國有大臣器，朝加小會筵。
將行備禮樂，送別仰神仙。
城闕周京轉，關河陝服連。
稍觀汾水曲，俄指絳臺前。
姑射聊長望，平陽遂宛然。
舜耕餘草木，禹鑿舊山川。
昔出諸侯上，無何霸業全。
中軍歸戰敵，外府絕兵權。
隱隱帝鄉遠，瞻瞻肅命虔。
西河偃風俗，東壁掛星躔。
井邑枌榆社，陵園松柏田。
榮光晴掩代，佳氣曉侵燕。
雨霈鴻私滌，風行睿旨宣。
煢嫠訪疾苦，屠釣采貞堅。
人樂逢刑措，時康洽賞延。
賜踰秦氏級，恩倍漢家錢。
擁傳咸翹首，稱觴競比肩。
拜迎彌道路，舞詠溢郊鄽。
殺氣西衡白，窮陰北暝玄。
飛霜遙渡海，殘月迥臨邊。
緬邈朝廷問，周流朔塞旋。
興來探馬策，俊發抱龍泉。
學總八千卷，文傾三百篇。
澄清得使者，作頌有人焉。
莫以崇班閡，而雲勝託捐。
偉材何磊落，陋質幾翩翾。
江海寧爲讓，巴渝轉自牽。
一聞歌聖道，助曲荷陶甄。

