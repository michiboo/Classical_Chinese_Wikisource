
大梁白雲起，飄颻來南洲。
裴回蒼梧野，十見羅浮秋。
鼇抃山海傾，四溟揚洪流。
意欲託孤鳳，從之摩天遊。
鳳苦道路難，翱翔還崑丘。
不肯銜我去，哀鳴慙不周。
遠客謝主人，明珠難暗投。
拂拭倚天劒，西登岳陽樓。
長嘯萬里風，掃清胷中憂。
誰念劉越石，化爲繞指柔。
秋風吹胡霜，凋此簷下芳。
折芳怨歲晚，離別悽以傷。
謬攀青瑣賢，延我於北堂。
君爲長沙客，我獨之夜郎。
勸此一杯酒，豈惟道路長。
割珠兩分贈，寸心貴不忘。
何必兒女仁，相看淚成行。

