　　欽定四庫全書　　　　　　子部五
　　提要
　　集驗背疽方一卷　　　　醫家類
　　〈臣〉等謹案集騐背疽方一卷宋李迅撰迅字嗣立泉州人官大理評事以醫著名此書見於陳振孫書録解題稱所集凡五十三條其議論詳盡曲當馬端臨經籍考亦著於録而題作李逸撰與書録解題不合今案此書前有郭應祥序亦云嗣立名𨑙則通考誤也背疽為患至鉅俗醫剽竊一二丹方或妄施刀針而於受病之源發病之形及夫用藥次第節宣禁忌之所宜俱置不講故夭閼者十恆八九今𨑙所撰於集方之前俱系以論説凡診候之虛實治療之節度無不斟酌輕重辨析毫芒使讀者瞭如指掌中如五香連翹湯內補十宣散加料十全湯加減八味丸立效散之類皆醇粹無疵足稱良劑至忍冬丸與治乳癰發背神方皆祗金銀花一味用藥易而収功多於窮鄉僻壤難以覔醫或貧家無力服藥者尤為有益洵瘍科中之善本矣謹從永樂大典中採掇裒訂仍為一卷其麥飯石膏及神異膏二方乃諸方中最神妙者而永樂大典乃偶佚之今據蘇沈良方及危亦林得效方補入又赤水元珠亦載有神異膏方與得效方稍有不同今並列之以備參攷焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　李氏集騐方序
　　始予奉親攜㓜來官泉江未入境首問邑有良醫師乎又問市有佳藥肆乎或對以醫固不乏人而庸庸者實多藥肆僅一二數然稍貴細者則缺焉予謂二者老㓜所依以為命也今顧若此其奈之何哉或曰邑有李嗣立廷評者廣收方書多蓄藥味有問方者必告有求藥者必與了無吝色厭心予固私竊慶幸時方至旅見亦未暇詢及也久之嗣立來請間與之語見其持心近厚非愛人利物之言不談叩以難素脈訣病源等書其應荅如流厥後家人子或有病䟽方恵藥雖數數不憚煩凡三年間不醫之求而唯嗣立之謁一日嗣立出示一編曰此治背瘡方也今人例以此為惡疾悉付之外科而邈不加之意不知治療之失宜蓋未有能得全其生者某於此究心有年所治甚衆君能捐二三萬錢刻板流布不猶愈於刋他書乎予且圖之㑹有黃冠師曰劉道淵者主邑之太霄觀忽得此疾劉素號曉方脈得嗣立之書而敬信之凡服藥次第悉按書以從事不兩月遂獲安子益信其書之有騐乃為之序其首嗣立名迅以儒𫝊家父兄相繼收科子弟亦登名賢書鄉評翕然推重予與其兄嗣宗嘗同校長沙試契分為不薄又有鍼膏起廢之功故樂為之成其志雲郭應祥序











　　欽定四庫全書
　　集驗背疽方　　　　　　　宋　李迅　著
　　背疽之方所傳百餘然有騐者極少其間又有用藥偏重或太冷或太熱或藥性有毒者今皆不録獨擇嘗用而經驗者録之庶幾不至有悞活人治病之意
　　背疽其源有五
　　天行一瘦弱氣滯二怒氣三腎氣虛四飲法酒食炙煿物服丹藥熱毒五蓋治背疽不可一槩將為熱毒其治之法難易當自一而五
　　察疽發有內外之別
　　初發疽時一粒如麻豆大身體便發熱生疽處肉亦熱腫大而髙多生疼痛破後肉色紅紫此為外發雖大若盆盌如用藥有理百人百可活
　　如初發疽時不拘小大身體無熱自覺倦怠生疽處亦不熱數日之間漸漸開大不腫不髙不疼不痛低陷而壊爛破後肉紫黒色此為內發有此證者未發見之先藏府已先潰爛百人百不救雖有神僊藥亦付之無可奈何
　　審內證用藥
　　自㵼嘔吐不飲食診脈而腎脈最虛此等古人皆以為不治之證然尚有救療之理
　　服補藥㨗徑
　　腎脈虛甚當用補藥而有牴牾處如用鹿茸附子之藥是抱薪救火如用平補之藥則腎氣又猝難平復若俟河之清向來有一貴人苦疽疾正生此一症諸醫無策愚雲昔嘗聞一名醫講論凡人遇五更初腎氣必開若一語言咳𠻳即腎氣復合遇腎開時進一服平補藥其功效勝尋常服峻補之藥十數服愚以此策獻之遂選用山藥丸所用皆平補腎氣全無僣燥偏重之藥依此法而進詳以吿病者與其侍傍之子弟如法而服藥三日之後醫者診脈知其腎脈已平復矣則有疽疾人腎脈虛弱未可便如古人之論以為不可治若人有痼冷虛弱危困之疾如其法而用藥所謂用力寡而收功倍矣〈案山藥丸缺〉
　　疽發所在有不可治者
　　腦上諸陽所㑹穴近腦則髓出頸項上近咽喉藥餌飲食之所通一有所礙兩不能進腎俞上與腎相抵命之所繫穴即透空又不可著艾三處有疽並為難治
　　戒忌
　　作勞呌怒嗜慾飲食如乾濕麫炙煿淹藏法酒生冷滯膩魚羊並不可食性熱者發熱冷者損脾腎毒者發病皆當戒之病者之房深戒有腋氣人並有孕婦人月經行婦人入房合藥亦忌此等人見又忌雞犬貓兒見之已上戒忌已安後半載間血氣未定猶當謹戒不廢藥餌方能保全
　　疽瘡之方有騐者載於方書然有貧乏無錢買藥又有適居僻邑草市難得藥材只得服鷺鷥藤酒繼以麥飯石膏塗傅神異膏貼之亦屢用取效若無麥飯石膏如田夫野人只用神異膏亦可
　　麥飯石膏〈案此方原缺今從蘇沈良方補入〉
　　白麥飯石〈色黃白類麥飯者尤佳炭火燒赤醋中浸之十遍研〉白蘞末〈與石等分〉鹿角〈不用自脫者湏元帶腦骨者截用二三寸炭火燒至煙盡為度杵為末依前二味〉
　　右並𢷬為末取多年米醋於銚中煎令魚眼沸即下前件藥末調如稀餳以箆子塗傅腫上只當瘡頭留一指地勿令合以出熱氣如未膿當內消若已作頭當撮小若日久瘡甚肌肉損爛筋骨出露即布上塗藥貼之乾即再換但以鬲中穴無不瘥其瘡切忌手觸宜慎之
　　麥飯石膏論
　　麥飯石膏治背疽之疾神妙莫比惜乎世人罕有能知者然古方所載用藥制度略而不詳則其間藥材不真修製茍簡自是致其無騐非方之誤也愚親見一貴人有此疾醫者用麥飯石膏塗貼不惟無效又且添痛楚更以毒藥盒之膿亦不潰晝夜疼痛不得安寢瘡逐日開大寖至兩脇又於咽喉腳膝間遍發數疽醫者盡以為不可治療愚雖預備此藥選擇修製既良且精而未敢便用俟諸藥縮手試以用之一夕之間疼痛盡止膿血俱潰來如湍水病者安寢衆皆驚愕以謂別有神藥不察止於麥飯石膏也疽疾須得膿血潰散之多即使毒氣隨膿血出不至內傷藏府病者得安有一庸醫見膿不潰遂打兩錫管欲挿入疽以口吸出其膿愚謂用此則病者必不可救力沮其説又用薦蓆開其一竇使病者仰臥以取膿此説不可諌因令試之膿亦不來後卒用愚所合麥飯石膏而取效自此而後鄉閭有此疾者來下問因録此方俾擇修合盡取十全之功愚故詳著之
　　一癰初作之時便合用麥飯石膏四圍塗傅以䕶其根腳不可使開中心卻要留癰口如錢大使毒氣出如癰漸小隨其大小傅之直𠉀疽破膿潰之後口收止猶徑寸許卻用神異膏貼傅收住卻用麥飯石膏
　　神異膏　治一切瘡疥〈按此方原缺今從危亦林得效方補入〉
　　全蠍〈七個去毒〉　皂角〈一錠挫碎〉　巴豆〈七粒去殻〉　蛇床子〈三錢〉清油〈一兩〉　黃䗶〈半兩〉　輕粉〈半字〉　雄黃〈別研三錢〉
　　右先用皂角全蠍巴豆煎油變色去了三味入黃䗶化開取出冷處入雄黃蛇床末輕粉和勻成膏先用苦參湯溫洗後以藥擦瘡疥上神效
　　又神異膏〈按此方原缺今赤水𤣥珠補入〉
　　黃耆　杏仁　元參〈各一兩〉
　　右用麻油二觔煎至將黒加蛇蛻五錢蜂房一兩男子髪一如雞子大再煎至黒去滓徐徐下黃丹不拘多少得中為度文火熬收
　　一癰疽既破膿血潰多五日或七日後用神異膏貼傅若根腳小五日後貼如濶大湏七日十日後方可貼
　　癰疽用藥大綱
　　此書所著方頗為周備但欲使用藥者不可不知之爾然人能逐一玩味詳説深思用藥之意臨時看其病證次第用藥無有不效近時有親舊得此病為愚醫所惑或用君臣藥或用草藥其疾益甚痛苦日増然後回心杜絶衆醫用愚方間䝉下問但指示三五方與之服餌無有不安者今畧書用藥要領與夫先後之序畫一於後
　　一初覺得背疽之疾便合服內托散後來不生變證口舌無瘡此藥但可服十數服而止
　　內托散　大止疼痛如未破即㸃破有膿〈按此方原缺今和劑局方補入〉
　　川烏〈一兩炮〉　茯苓〈三分〉　苦杖〈半兩〉　獨活　白芷甘草〈各一兩〉
　　右為末毎服二錢酒調下日三服
　　一即合繼服五香連翹湯服此藥如大便寛快內熱既省即合住服若一二日之後大便再閉須合再服要取利毒氣至盡然後住服亦合看病人虛實諒其輕重而進藥
　　五香連翹湯
　　木香〈二分不見火〉　沉香〈三分不見火〉連翹〈全者去蒂三分〉　射干〈三分〉　升麻〈三分〉　黃耆〈三分㨂無又附者生用〉　木通〈三分去節〉甘草〈半兩生用〉　丁香〈半兩㨂去枝杖不見火〉　乳香〈半兩別碾〉　大黃〈㣲炒半兩剉〉　麝〈真者一錢半別碾〉　桑寄生〈三分難得真者缺之亦可〉獨活〈三分買老羌活用今鋪家所賣獨活乃是土當歸不堪用〉
　　右為麄末和勻毎服三大錢水一盞煎至七分去滓服留滓二服用水二盞再煎作一服積四散滓用水三盞又再煎作一服然後不用其滓一方用銀器煎藥如無銀器入銀一片同煎內桑寄生一味最能療病但難得真者如闕用升麻代今已加升麻若無真桑寄生則升麻分量當倍用
　　一次合洪氏排膿內補散無嘔逆之證用好酒下有嘔逆之證合用木香湯下此一藥合與癰疽相為終始服餌不可輟
　　化毒排膿內補十宣散〈亦名托裹十宣散〉　治一切癰疽癤瘡未成者速敗已成者速潰敗膿自出無用手擠惡肉自去不犯刄仗服藥後疼痛減其效如神〈按此方原缺今和劑局方補入〉
　　黃耆〈以綿上來者為勝狀如箭簳長二三尺頭不義者洗淨寸截搥破撕擘以鹽湯潤透用盞盛湯瓶上一炊久焙燥隨衆藥入碾即成細末〉　人參〈以新羅者為上擇團結重實滋潤洗淨去蘆薄切乾搏用〉　當歸〈取川中來者擇大片如馬尾狀滋潤甜辣芬香者溫水洗薄切焙乾各用二兩〉　厚朴〈用梓州者肉厚而色紫搯之油出去麄皮切薑汁窨一宿爛熟焙燥不用杜朴〉　桔梗〈以有心味苦者為真無心味乾者薺苨也主觧藥毒切勿誤用洗淨去頭尾薄切焙燥〉　桂心〈用卷薄者古法帶皮桂毎兩止取二錢半合用一兩當買四兩𠉀衆藥罷別研不得見火〉芎藭〈以川中來者為上今多撫芎大塊者洗淨切焙〉　防風〈擇新香者淨洗切焙〉　甘草〈生用〉　白芷〈各一兩〉
　　右十味選藥貴精皆取淨曬焙極燥方秤除桂心外一處搗羅為細末入桂令勻毎服自三錢加至五錢熱酒調下日夜各數服加至五錢服至瘡口合更服尤佳所以補前損杜後患也不飲酒人濃煎木香湯下然不若酒力之勝也或飲酒不多能勉強間用酒調並以木香湯同酒功效當不止於酒也大抵癰疽之作皆血氣凝滯風毒壅結所致治之不早則外壊肌肉攻藏府其害甚大纔覺便服倍加服數服之醉則其效尤速發散風毒流行經絡排膿止痛生肌長肉藥性平和老人小兒婦人室女皆可服之
　　一嘔逆有二證一證謂其初發時不曽服內托散伏熱在心一證有氣虛脾氣不正而嘔合子細看病證參酌用藥若是因熱而嘔外證心煩身熱癰作痛此即是伏熱在心合將內托散伏三兩服而止不可多服若是氣虛而嘔其證心不煩熱遇早便嘔或聞穢氣亦嘔早晨合服嘉禾散如有寒熱合服家傳正氣散五更初當服山藥丸以補其腎
　　一發背人雖雲有熱未有不腎虛而得之者若疽疾減退五分之後便合如前法五更初時必須服山藥丸一劑
　　論服嘉禾散〈按嘉禾𣪚此方原缺〉
　　如病人氣弱不進飲食合服嘉禾散於內加白豆仁分兩昨有一貴人苦疽疾醫者用藥失序久而不痊因致虛弱全不飲食愚欲進嘉禾散而諸醫爭言內有丁香發熱不可用殊不知治疽之藥丁香預其一況有因怒氣而發疽今嘉禾散中所用之藥盡是平和益脾胃降氣之藥辨論不勝遲遲數日服他藥無效卒乃用之而病人方能進食自此以後遇早晨住服參苓必進嘉禾散一服疾安而後已
　　家傳不換金正氣散治背疽先感風寒脾氣不正寒熱嘔吐
　　蒼術〈捒黃色不爛者先用米泔汁浸夏秋半日春冬一日淨洗再用新汲水浸一宿削去黒皮剉焙與麥麩同炒至色黃香熟去麫用四兩淨〉　厚朴〈揀紫色者削去麤皮及中間一重黒心如紙厚要剉三寸長劈作薄片毎厚朴五兩淨用生薑五兩淨連皮薄切𢷬爛同淹一宿以文武火翻覆炙五六次炙至薑滓焦黒刮去薑不用只用厚朴細剉取四兩淨再用薑四兩連皮薄切𢷬爛同厚朴和一處再淹一宿入銚內用文武火炒至乾用〉　甘草〈炙剉去赤皮細削取二兩淨〉　陳橘皮〈買真橘皮以水浸三時久洗去黒塵掠去肉白筋與瓤剉焙取三兩淨〉
　　右四味同為一處再入火內文武火㣲炒一次卻用紙盛於木板上出火毒
　　半夏〈湯泡七次削去黒臍細剉焙乾碾為細末以生薑自然汁和作薄餅子安文武火上炙至黃熟為度取二兩淨〉　藿香〈去枝杖取葉用以水淨洗去沙塵有日曬乾無日以㣲火焙二兩淨〉　人參〈一兩去頂細剉焙〉　木香〈一兩濕紙裹煨至紙乾為度去紙細剉〉白茯苓〈一兩去黒皮封〉
　　右將前四味已炒藥續入後五味半夏藿香等不炒同一處碾羅為細末二錢水一盞生薑錢三片棗一枚同煎至八分臨熱入鹽少許溫服無時論服不換金正氣散
　　近時有數人病背疽服前方藥餌未安之間遍身寒熱或先寒後熱或先熱後寒連日作或間日作必先嘔痰然後寒熱寒熱後大汗然後止時醫多欲用柴胡牡礪止汗之藥又有以為瘧疾欲下恆山飲子愚力辯雲背疽之後不可專以為有熱亦有氣虛而得之亦有因怒氣並血氣凝滯而得之其所以發寒熱者先感寒邪脾氣不正痰盛而有此證若下柴胡必㵼肝母既虛而又㵼其子牡礪澁氣氣血已不榮運又服澁氣恆山飲子發吐痰大損脾胃用藥如此可為誤謬愚但令服家傳不換金正氣散祛寒邪正脾氣痰飲自消寒熱不作兼服排膿內補散以木香湯易酒不欲引嘔吐故也服此藥三日寒熱自退嘔吐不作寒熱自止
　　一癰疽纔破有口便合用豬蹄湯洗其初連日洗五日後間日洗欲安之際三日一洗
　　豬蹄湯　治癰疽腫壊消毒氣去惡肉凡有瘡口便用此藥淋洗
　　香白芷〈不見火〉　甘草〈生用〉　獨活〈用老羌活〉　黃芩〈去心〉赤芍藥〈去皮〉　當歸〈去蘆洗去沙〉　露蜂房〈取有蜂兒者用以上各等分為麄末〉
　　右先將豬蹄前蹄兩隻一斤只用白水三升煮軟將汁水兩次澄清去上面油花下面滓肉毎次用藥麄末一兩投於汁中再用文武火煎十數沸濾去滓以故帛醮藥湯溫溫徐徐薄揩瘡上死肉惡血隨洗而下淨洗訖以故帛拭乾仍避風忌人口氣吹之有狐臭人並月經見行婦人貓犬並不令入病人房洗瘡切弗以手搐著洗疽之方所傳三四十用之止此一方極神效內所用露蜂房最有理謂其以毒攻毒也
　　一治背疽初作根腳濶大如枕未有尖頭尋灸穴法凡覺背上腫咽疼痛用濕紙貼腫上㸔先乾處是頭碾大蒜十頭入淡䜴半合乳香一塊如龍眼大細碾隨瘡頭大小用竹片作圈子竹片濶二分許隨其大小頓在瘡頭上將所碾藥填平鋪艾灸之疼處以癢為度癢處以痛為度亦以百壯為凖
　　一疽疾將安之際宜多服加料十全湯以補其氣血使易生肌肉也
　　加料十全湯　治癰疽後補氣血進飲食疽疾將安及七八分便當服此藥毎日與排膿內托散相間服
　　黃耆〈㨂不用義附及蛀者剉作二寸長截拍匾以冷鹽湯濕潤瓦器盛蓋甑上蒸三次焙剉用〉乾𡦦地黃〈㨂肥大滋潤者淨洗焙乾用好餅酒濕潤瓦器盛蓋於飯甑上蒸曬如此〉
　　〈七次剉焙二各用一兩淨〉味　當歸〈去蘆淨洗取自頭至中心一截剉焙乾用自中至尾留合別藥〉　川芎〈剉㣲炒〉　人參〈去頂挫焙〉　白茯苓〈去黒皮剉焙〉甘草〈炙〉　白芍藥〈㨂有皮者買無皮是偽者削去皮剉焙用〉　肉桂
　　〈削去麄皮剉不見火〉　天台烏藥〈如無真者買隆興府大塊者用剉焙〉　白朮〈用米泔浸半日剉到小指頭大方塊焙乾再用麥麩炒至黃色不得傷火去麩將白木剉用〉陳皮〈不用沙將柑子皮浸削去白瓤炒剉〉　真北五味子〈核如豬腎〉
　　〈形肉㣲黒苦味重者是真㨂去枝杖炒過用核如沙柑子核者是土五味子不堪用已上十一味各半兩〉
　　右各乾淨稱剉作散和勻毎服藥一兩用水一碗生薑五片北棗二枚同煎至八分椀濾去滓取清汁分作兩服留滓曬乾碾羅為細末後來常服水一盞生薑三片棗一枚煎至八分服之
　　一前後病背疽人多是先發渴而後發背疽不然背疽安而後發渴疾因此不救者甚多若有渴疾人則合專服加減八味丸能使渴疾既安疽疾不作若驟得背疽之疾既安之後不論有無渴證便合常服加減八味九非特可以杜渴疾之將來亦且大能増益氣血生長肌肉使精神強健此乃累試獲驗
　　加減八味丸　治癰疽後合服補藥若用峻補之藥則發熱又況癰疽既安之後多傳作渴疾不可治療當預服此藥如能久服永不生渴疾氣血和壯未發疽人或先有渴證亦合服此藥渴疾既安疽亦不作
　　乾熟地黃〈如法㨂好者買製度過焙剉二兩〉　真山藥〈細剉㣲炒〉　山茰肉〈去核取肉焙乾二味各一兩〉　肉桂〈味辛辣薄者買削去麄皮剉不見火用一兩別研取半兩淨末和入衆藥餘麄滓仍勿用〉　澤㵼〈水洗剉作塊無灰酒濕瓦器乗蓋甑上蒸五次剉焙〉　牡丹皮〈去心枝杖剉炒〉　白茯苓〈去黒皮剉焙已上三味各八錢〉　北真五味子〈㨂去枝杖熳火炒至透不得傷火一兩半別研羅和入衆藥此一味最要真者其詳已著十全湯內〉
　　右研羅為細末煉蜜𠉀冷和丸如梧桐子大毎服三十丸空心無灰酒或鹽湯送下
　　論渴疾本原
　　有一貴人病疽疾未安而渴作一日飲水數升愚遂獻此方諸醫失笑雲此藥若能止渴我輩當不復業醫矣諸醫盡用木𤓰紫蘓烏梅參苓百藥煎等生津液止渴之藥服多而愈渴甚數日之後茫無功効不得已而用此藥服之三日渴止因此相信遂久服之不特渴疾不作血氣益壯飲食加倍強健過於少壯之年蓋用此藥非愚敢自執鄙見實有源流自為童兒時聞先君言有一士大夫病渴疾諸醫遍用渴藥治療累載不安有一名醫誨之使服加減八味丸不半載而疾痊因䟽其病源雲今醫多有醒脾生津止渴之藥誤矣其疾本起於腎水枯竭不能上潤是以心火上炎不能既濟煎熬而生渴今服八味丸降其心火生其腎水則渴自止矣復䟽其藥性雲內真北五味子最為得力此一味獨能生腎水平補降心火大有功效家藏此方親用有驗故敢詳著之使有渴疾者信其言專志服餌而取效無為庸醫所惑庶廣前人製方濟恵意
　　癰口將收論
　　一癰口將收之際最忌用急澁歛口之藥只宜用神異膏貼多見昧者立説破此一叚不過病者厭於將理醫者急欲獲利不思毒氣發泄未盡其疾再來人命自此不救
　　癰久瘡口不合論
　　一治癰久而瘡口不合其肉白而膿血少此為瘡口冷滯乃病人氣血枯竭不潮於瘡故致如是合用北艾湯洗神異膏貼多服排膿內補散毎日用好北艾葉一把入瓦器內濃煎湯避風處乗熱用艾湯澆洗瘡口四圍淨肉以舊絹帛兠艾葉乗熱沃澆一日一次洗了須避風仍燒松香以煙熏瘡口良久用神異膏貼之其瘡不可與厭穢之人見若不能禁忌瘡口難安藥亦無救一病癰疽之人適被庸醫用毒藥掩盫或以針刀傷割不能生肌肉瘡口不合切不可用急澀斂口藥當只用豬蹄湯北艾湯相間洗以神異膏貼之並服排膿內補散
　　一前方但是居於州縣間有力者能及之若適在鄉原與夫無力以市藥者只可用鷺鷥藤酒一方終始服餌俟其疽破即以神異膏貼之然神異膏所用藥材皆非貴細難得之藥前後用此以醫田夫野老百發百中大川烏丸　治發背活經絡生肌肉
　　大川烏〈生去皮尖〉　當歸　赤芍藥　蘇木〈剉炒〉　沒藥〈生用一兩別研〉　乳香〈一兩別研〉　穿山甲〈用蚌粉炒脆去粉二兩〉獨活〈合用老羌活今舖中所賣獨活乃土當歸不可用二兩〉
　　右為細末和勻酒煑麫糊為丸梧桐子大溫酒下三十丸空心下
　　二烏丸　治發背托裏定痛驅風毒涼血脈
　　羌活〈去苗〉　薄荷葉〈三兩〉　川芎〈以上各不見火〉
　　地榆　　麻黃〈去節〉　防風〈去蘆〉　天麻　白芷
　　白殭蠶〈用直者去絲足口〉　牛旁子〈炒〉　蔓荊子〈去蒂並白膜〉旋覆花〈去萼〉　荊芥穂〈各二兩〉　甘菊花〈三兩〉　何首烏〈四兩〉大川烏〈生四兩〉　甘草〈炙四兩半〉　蟬退〈去足半兩〉
　　右為細末煉蜜丸如彈子大毎服一丸細嚼茶清任下食後服
　　退毒下膿漏蘆湯　治疽作二日後與五香連翹湯相間服之
　　黃耆〈生用〉　連翹〈各一兩〉　大黃〈一分㣲炒〉　漏蘆〈一兩有白茸者〉甘草〈半兩生用〉　沉香〈一兩〉
　　右為末薑棗湯調下此二方連日相間服乃宣毒之藥覺毒盡住服
　　參苓順氣散　治病癰疽人進飲食健脾
　　烏藥〈一兩半〉　人參〈一分〉　茯苓〈一分白者〉　青皮〈去白半兩麩炒〉甘草〈半兩炙〉　真紫蘓子〈二錢半㣲炒〉
　　右為細末毎服藥末二錢水一盞薑棗煎至八分早辰空心溫服煎藥不用紫蘇能發熱動氣當用老薑連皮使
　　梔子黃芩湯　治發背瘡潰後因飲食有傷調攝不到發熱不住用以退熱
　　漏蘆　　連翹　　山梔子仁　　黃芩〈去心各二兩半〉黃耆〈生用一兩〉防風　　石韋〈合使桑白皮自取者〉甘草〈生〉犀角〈生用〉　人參　　苦參　　白茯苓〈各二錢〉
　　右以上為麄末毎服四錢水一中盞煎至六分去滓溫服
　　蚣蠍散　治癰疽瘡口小而硬貼膏藥而膿不來此為風毒所勝
　　赤足蜈蚣〈一條去頭足生用〉全蠍〈三箇去丁爪要有尾者生用〉
　　木香〈一錢〉
　　右為細末毎用時先以豬蹄湯藥洗疽了以此藥一字許糝於膏藥錢上近瘡口處貼其效如神毎用神異膏合先量疽大小塗在紙花上了卻用此藥糝於膏藥上要使先到瘡故也若瘡口闊大及不硬則不必用此
　　內托黃耆丸　治因用鍼砭傷其經絡白膿赤汁逗流不止
　　黃耆〈八兩生用〉　當歸〈二兩洗焙〉　肉桂〈去麄皮〉　木香　乳香〈別研〉　沉香〈以上四味各一兩〉
　　右為細末用菉荳粉四兩生薑自然汁煮糊丸如梧桐子大毎服五十丸溫熱水下不拘時𠉀
　　沉麝湯　治發背疽之人生肌斂口不得用躁急之藥只合用麥飯石膏塗續用好膏貼之瘡口自然斂合如醫治後時為庸醫用毒藥掩盫或刀割傷內血重者兼服此
　　木香　　麝香　　沉香　　藿香葉
　　連翹
　　右等分為細末毎二錢水一盞煎至七分溫服無時疽疾既已先服取毒之藥又用麥飯石膏塗貼五七日後病漸減退合服大川烏丸二烏丸驅除餘毒活氣血生肌肉排宿膿去風邪又合服洪氏內補散多服為妙
　　立效散　治發背及諸癰疽並瘰有效
　　皂角刺〈半兩㨂去枯者細剉炒赤色為度湏耐久炒〉　甘草〈二兩合生用〉𤓰𧁾〈五箇去皮取肉並仁𢷬研炒黃乾者不必炒〉　乳香〈半兩別研和入〉沒藥〈一兩別研和入〉
　　右五味為末毎服二錢酒調下乳癰與前方間服神妙神妙
　　忍冬丸　療病既愈須預防發癰疽宜服
　　忍冬草〈左纒藤是也不以多少根莖花葉皆可用〉
　　右以酒於瓶內浸以糠火煨一宿取出曬乾入甘草少許為末以所浸酒為糊丸如梧桐子大毎服五十丸至百丸酒飲任下不拘時
　　治一切癤毒癰疽將結則散已聚則破已破痛不可忍者貼之則寛止痛神效不可具述〈案以下所製方皆不另立方名〉無鹽桃末　　皂角末　　白芷末　　荊芥末草烏頭末
　　右等分用米醋調貼四圍留中蜜調亦得
　　癰疽不可膏藥貼合論
　　治些小癰癤結而未成不可用膏藥貼合以藥塗使內自消毎用生取鹿角尖於砂盆內同老米醋今俗呼黃子醋濃磨時以鵞翎塗拂於癰癤四圍當中留一口遇乾再塗一二日即內消毎覺有些小癰癤疼痛發熱時便用生甘草節不炙不焙用日曬乾若無日焙於籠蓋上㣲火碾為細末以熱酒調二三錢服連進數服疼痛與熱皆止
　　治癰疽結未成並氣血凝滯腫結成塊者用吳茱茰㣲炒碾為細末雞子清調塗神妙疾輕者宜用此
　　治乳癰發背神方
　　金銀花〈一名忍寒草〉
　　右採葉研為滓每用不限多少納甆瓶中入水用文武火濃煎臨熟入好無灰酒與藥汁相半再煎十數沸濾滓時時服之留滓焙乾碾羅為細末酒煑麫糊為丸梧桐子大毎服三十丸空心溫酒下丸藥俟疾稍退可以常服蓋其力輕甚故也
　　預防癰疽方服此藥可以終身無此疾
　　綿黃耆〈七兩㨂如箭桿様性軟者用去蘆並乂附不用一半生使細挫焙乾一半剉作寸長截搥匾以蜜水浸潤濕瓦器盛蓋於飯甑上蒸三次取出焙乾剉碎〉　粉草〈去節並去皮取一兩半淨將一半生細剉焙一半炙黃剉焙〉
　　右二味碾為細末毎服二錢早辰日午白㸃湯當湯水服夜𠉀飲酒初盃用藥調服若平日能如此常服之終身不患癰疽之疾
　　案以上各方不見於諸論中今總集之附於諸論之後
　　括𧁾散　治婦人乳疽妳勞神效〈今俗呼妳勞即此疾之漸〉
　　括𧁾〈一箇去皮焙研為末急用只爛研子多者有力〉　當歸〈淨洗去蘆焙細剉半兩〉甘草〈半兩細剉生用〉　通眀沒藥〈一分別研〉　乳香〈一錢別研〉
　　右用無灰酒三升同於銀石器中慢火熬取一升清汁分作三服食後良久服如有妳勞便服此藥可杜絶病根如毒已成能化膿為黃水毒末成即於大小便中通泄疾甚再合服以退為妙婦人乳疽方雖多獨此一方神效無比萬不失一
　　腦疽不可炙引其氣一上痰涎膿血併起上攻傾人性命急於反掌但當急灸三里穴並氣海漸漸服涼胸膈化血之藥人可小安此説載通神方論腦疽咽喉生疽古法皆不治之證此灸法引毒氣歸下其理頗長得此疾者豈可坐受其斃當信而用之
　　案以上二方一治腦疽一治乳疽皆與背疽無渉以其為李氏之書故併附於此




