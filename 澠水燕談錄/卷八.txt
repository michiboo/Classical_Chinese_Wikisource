
開寶中，平嶺表，擇廣州內臣聰慧者數十人，於教坊習樂，名簫韶部，改曰雲韶部，內宴則用之。太平興國中，擇軍中善樂者，名曰引龍直，遊幸，騎而導駕。後曰鈞容直，取鈞天之義也。
太宗朝，府州折禦卿貢馬特異，格不甚高而日行千里，口旁有碧紋如雲霞，因目曰碧雲霞。上征太原，往來乘之。上下山嶺，如履平地。上則屈前足，下則屈後足，上下如坐安輿，不知登降高下之勞。圉人供芻粟或少倨，則嘶鳴奮躍，踶嚙不已，此尤異他馬也。上崩，悲鳴不食，骨立，人不忍視。真宗遣從靈駕，至永熙陵，乃斃。詔與我花犬同坎瘞。
洛陽至京六驛，舊未嘗進花，李文定公留守，始以花進。歲差府校一人，乘驛馬，晝夜馳至京師。所進止姚黃、魏紫三四朵，用菜葉實籠中，藉覆上下，使馬不動搖，亦所以禦日氣；又以蠟封花蒂，可數日不落。至今歲貢不絕。
朐山有花類海棠而枝長，花尤密，惜其不香無子。既開，繁麗裊嫋，如曳錦帶，故淮南人以錦帶目之。王元之以其名俚，命之曰海仙。有詩曰：「春憎窈窕教無子，天為妖嬈不與香。」又曰：「錦帶為名卑且俗，為君呼作海仙花。」
萊公貶死雷州，喪還，過荊南公安縣，民懷公德，以竹插地，掛物為祭，焚之，後生筍成林。以為神，因為公立祠，目其竹為「相公竹」。王樂道為記刊石，秦承之有詩曰：「已枯斷竹鈞私被，既沒賢公帝念深。仆木偃禾如不起，至今誰識大忠心。」
萊公初及第，知歸州巴東縣，手植雙柏於庭。至今民愛之，以比甘棠，謂之「萊公柏」焉。
南唐後主留心筆劄，所用澄心堂紙、李廷珪墨、龍尾石硯三物為天下之冠。自李氏之亡，龍尾石不復出。嘉祐中，校理錢仙芝知歙州，訪得其所，乃大溪也。李氏常患溪不可入，斷其流，使由他道。李氏亡，居民苦其溪之回遠，導之如昔，石乃絕。仙芝移溪還故道，石乃復出，遂與端溪並行。
莆陽蔡君謨嘗評李廷珪墨能削木，墜溝中，經月不壞。李超，易水人，唐末與其子廷珪亡至歙州，以其地多美松，因留居，以墨名家。本姓奚，江南賜姓李氏。珪或為邦。珪弟廷寬，男承宴、承安、男乂用，皆有聞易水。江南又有朱君德、柴詢、柴成務、李文遠、張遇、陳斌，著名當時。其制有劍脊、圓餅、拙墨、進貢墨、供堂墨，其面多作龍紋，其幕有「宣府」字，或止雲「宣」，或著姓氏，或別州府。今人間已少傳者。仁宗嘉祐中，宴近臣於殿，嘗以墨賜之，其文曰「新安香墨」。其後翰林諸君承賜者，皆雙脊龍樣，尤為佳品。
咸平中，陳文惠謫官潮州。時州人張氏濯於江邊，為鱷魚所食。公曰：「昔韓吏部以文投惡溪，鱷魚為吏部遠徙。今鱷魚既食人，則不可赦矣。」乃命吏督漁者網而得之，鳴鼓告其罪，戮之於市。圖其形為之贊，至今多傳之。鱷大者數丈，或玄黃，或蒼白色，似龍而無角，類蛇而有足，睅目利齒，見者駭之。卵化山谷間，大率為鱷者十二三，其餘或為黿、為龜也。喜食人畜。其食，必以尾捲去，如象之任鼻也。
河中府舜泉坊，二井相通，所謂匿空旁出者也。祥符中，真宗祀汾陰，駐驛蒲中，車駕臨觀，賜名廣孝泉，並以名其坊。御製贊紀之。蒲濱河，地鹵泉咸，獨此井甘美，世以為異。
亳州法相禪院矮檜，高才數尺，偃亞蟠屈，枝葉繁茂，不可圖狀。唐大中年，李待價《石記》云：「圓蔭三丈餘」。距今又百餘年，廣袤五六丈，為一郡之珍玩。士人目其寺曰「矮栝」。真宗祀老子，嘗駐其下。今禦榻尚在。故陸子履詩云：「先皇玉座親臨地，故老於今涕泫然。」
建茶盛於江南，近歲製作尤精，龍鳳團茶最為上品，一斤八餅。慶歷中，蔡君謨為福建運使，始造小團以充歲貢，一斤二十餅，所謂上品龍茶者也。仁宗尤所珍惜，雖宰臣未嘗輒賜，惟郊禮致齋之夕，兩府各四人，共賜一餅。宮人剪金為龍鳳花，貼其上。八人分蓄之，以為奇玩，不敢自試；有嘉客，出而傳玩。歐陽文忠公云：「茶為物之至精，而小團又其精者也。」
通州狼山廣教寺，在唐為慈航院，在江中山上。昔人有詩云：「飛來靈鷲嶺，化作寶陀山。」前後乃江海相接處。舟出二山間，水湍礙石，率多覆溺。昔有僧率其徒，操楫以護之，舟無觸石之患，故有慈航之名。近年江水南徙，山之前後皆陸田。後人又有詩云：「昔年船底浪，今日馬蹄痕。」皆紀實也。
慶歷七年，貝州卒王則據城叛。詔明鎬加討，久無功。參知政事文彥博請行，仁宗欣然遣之，且曰：「『貝』字加『文』為『敗』，卿必擒則矣。」未逾月而捷報聞。詔拜平章事，曲赦河北，改貝州為恩州。
揚州后土廟有花一株，潔白可愛，歲久，木大而花繁，俗目為瓊花，不知實何木也。世以為天下無之，惟此一株。孫冕鎮維揚，使訪之山中，甚多，但歲苦樵斧野燒，故木不得大，而花不能盛，不為人貴。孫傷之，作詩曰：「可憐遐地產，常化燎原灰。」近年京師亦有之，或雲乃李文饒所賦玉蕊花也。
長安故都多古碑石。景祐初，莊獻太后遣中使建塔城中。時姜遵知永興，盡力於塔，悉取碑碣以為塔材。漢、唐公卿墓石，十亡八九。楊大年《談苑》敘五行德、金石厄事。宋有國百餘年，長安碑刻再厄矣。惜哉！惜哉！
契丹國產毗貍，形類大鼠而足短，極肥。其國以為殊味，穴地取之，以供國主之膳。自公、相下，不可得而嘗。常以羊乳飼之。頃年虜使嘗攜至京，烹以進禦。今朝臣奉使其國者皆得食之，然中國人亦不嗜其味也。
唐李衛公云：「維州，得之土蕃，號曰無憂城。」景祐中，或以其與濰州名相亂，郵置文字率多往來住滯，乞改其名。仁宗曰：「此足以威西戎。」乃改曰威州也。
淄州淄川縣梓桐山石門澗有石曰青金，色青黑相雜，其文如銅屑，或雲即自然銅也，理細密。范文正公早居長白山，往來於此，嘗見其石。皇祐末，公知青，遣石工取以為硯，極發墨，頗類歙石。今東方人多用之，或曰「范公石」。然不耐久，久則不免斷裂。
青州城西南皆山，中貫洋水，限為二城。先時，跨水植柱為橋，每至六七月間，山水暴漲，水與柱鬥，率常壞橋，州以為患。明道中，夏英公守青，思有以捍之。會得牢城廢卒，有智思，疊巨石固其岸，取大木數十相貫，架為飛橋，無柱。至今五十餘年，橋不壞。慶歷中，陳希亮守宿，以汴橋壞，率嘗損官舟、害人，乃命法青州所作飛橋。至今沿汴皆飛橋，為往來之利，俗曰虹橋。
慶歷中，洪州江岸崩，得謝眺撰並書《宋海陵王墓銘》石。眺文固奇，而書亦有法，類鐘繇書。石入沈括家十餘年，後為夏元昭匿之。今不知所在。
皇祐中，范文正公鎮青，興龍僧舍西南洋溪中有醴泉湧出。公構一亭泉上，刻石記之。其後青人思公之德，目之曰范公泉。環泉古木蒙密，塵跡不到，去市廛才數百步而如在深山中。自是，幽人逋客往往賊詩鳴琴烹茶其上。日光玲瓏，珍禽上下，真物外之遊，似非人間世也。歐陽文忠公、劉翰林貢父及諸名公多賦詩刻石，而文忠公及張禹功、蘇唐卿篆石榜之亭中，最為營丘佳處。元祐中，青守以其地與王氏為水碨，稍復完葺。
華陽楊褎，好古博物，家雖貧，尤好書畫奇玩，充實中橐。家姬數人，布裙糲食而歌舞絕妙。故歐陽公贈之詩云：「三腳木床坐調曲。」蓋言褎之貧也。褎，皇祐中宿華州西溪寺，夜闌燈滅，於暗中見光煜然。旦起視之，石也。詢寺僧。云：「西溪，華下最勝處，郡僚宴集之地，故以此石鎮內耳。」至夜，褎移至別地，光復在焉。意在蘊玉，因求得之。輦至都下，使玉工視之，以為然。剖之，得玉，徑數寸，溫潤純美，光采粲然。工人驚之曰：「至寶也，今王府中未有其比。」會朝廷求良玉琢鎮國寶，褎因獻之，遂為璽。鎮國，華州軍額，朝廷以名與璽同，乃改曰鎮潼軍。此亦異也。余叔父博士，為華州幕官，故知其詳。或以為褎所獻，琢為蒼璧。未知孰是。
洛陽牡丹，歲久蟲蠹，則花開稍小。園戶以硫黃簪其穴，蟲死，復盛大。其園戶相妒，則以烏賊魚骨刺花樹枝皮中，花必死。蓋牡丹忌此魚耳。
司馬溫公既居洛，每對客，賊詩談文，或投壺以娛賓。公以舊格不合禮意，更定新格。以為傾邪險詖，不足為善，而舊圖反為奇箭，多與之算，如倚竿帶劍之類，今皆廢其算以罰之；顛倒反覆，惡之大者，奈何以為上，如倒中之類。今當盡廢壺中算，以明逆順。大底以精密者為上，偶中者為下，使夫用機僥幸者無所措手。此足以見公之志，雖嬉戲之間，亦不忘於正也。
唐彥猷，清簡寡慾，不以世務為意。公退，居一室，蕭然終日默坐，惟吟詩、臨書、烹茶、試墨，以此度日。嘉祐中守青社，得紅絲石於黑山，琢以為硯。其理紅黃相參，文如林木，或如月暈，或如山峰，或如雲霧花卉。石自有膏潤，浮泛墨色，覆之以匣，數日不幹。彥猷作《硯錄》，品為第一，以為自得此石，端溪、龍尾皆置不復視矣。
秦武公作羽陽宮，在鳳翔寶雞縣界。歲久，不可究知其處。元祐六年正月，直縣門之東百步，居民權氏浚池，得古銅瓦，五皆破，獨一瓦完。面徑四寸四分。瓦面隱起四字，曰羽陽千歲，篆字隨勢為之，不取方正。始知即羽陽舊址也。其地北負高原，南臨渭水，前對群峰，形勢雄壯，真勝地也。武公之初年，距今千有七百八十八年矣。武功遊景叔方總秦鳳刑獄，摹刊於石，置之岐陽憲臺之瑞豐亭，以貽好事者。
李謙溥，太祖朝名將也。在汾、晉二十餘年，大小百餘戰，未嘗少衄。每巡邊，老幼望拜，呼以為父。晚治第於道德坊，中為小圃，購花木竹石植之。頗與朝士大夫遊。久之，以從弟謙昇女適皇子陳王，貧無以資用，遂以所居之第質於宋延偓。後其子允正為通事舍人，侍太宗。問曰：「爾父力邊三十年，止餘一第，忍屬它姓」允正具所以對，太宗即遣中使出內府錢付延偓贖還。王禹偁作記美其事，名二亭曰克家、肯構；宰相畢士安而下及諸名公賦詩紀述，自成一編。
秀州祥符院僧智和蓄一古琴，瑟瑟微碧，文細，石為軫，製作精巧，音韻清越。中刊李陽冰篆三十九字，其略云：「南溟夷島產木名伽陀羅，文橫如銀屑，其堅如石，遂用作此。」沈括《筆談》、朱長文《琴史》著此琴，即唐相汧公李勉所制響泉也。響泉之名，見《李勉傳》。元祐末，和死，州將以其琴匣送尚書禮部，符太常帳管，好事者時時鼓之。
錢塘沈振蓄一琴，名冰清，腹有晉陵子銘云：「卓哉斯器，樂惟至正。音清韻古，月澄風勁。三餘神爽，泛絕機靜。雪夜敲冰，霜天擊磬。陰陽潛感，否臧前鏡。人其審之，豈獨知政。」書「大厲三年三月三日上底，蜀郡雷氏斫。」鳳沼內書「貞元十一年七月八日再修。士雄記。」聲極清實。山茌陳聖與名知琴，少在錢塘，從振借琴彈，酷愛之。後三十年，聖與官太常，會振侄述鬻冰清，索百千不售。未幾，述卒，其妻得二十千，鬻於僧清道，轉落於太一道士楊英。久之，聖與以五十千購得，極珍秘之。或以惡陵子，杜牧之道號。篆法類李義山筆，亦莫可辯。又不知士雄何人也。
釋晉明，齊州人。久止靈巖。晚遊五臺，得風疾，眉發俱墮，百骸腐潰，哀號苦楚，人不忍聞。忽有異人教服長松，明不識之，復告云：「長松，長古松下，取根餌之，皮色如薺苨，三五寸，味微苦，類人參，清香可愛，無毒，服之益人，兼解諸蟲毒。」明采服，不旬日，發復生，顏貌如故。今並、代間士人多以長松參甘草、山藥為湯，殊佳。然《本草》及諸方書並不著，獨釋惠祥作《清涼傳》始敘之，然失於怪誕。
元祐中上元，駕幸迎祥池，宴從臣。教坊伶人以先聖為戲，刑部侍郎孔宗翰奏：「唐文宗時嘗有為此戲者，詔斥去之。今聖君宴犒群臣，豈宜尚容有此」詔付伶官置於理。或曰：「此細事，何足言」孔曰：「非爾所知。天子春秋鼎盛，方且尊德樂道，而賤伎乃爾褻慢，縱而不治，豈不累聖德乎！」聞者慚羞嘆服。
椰子生安南及海外諸國，木如棕櫚，大者高百餘尺，花白，如千葉芙蓉。一本，花不過數十朵，實不過三五顆。其大如鬥，至老差小。外有黃毛軟皮，中有殼，正類檳榔。故有人為詩云：「百果之中爾最珍，檳榔應是汝玄孫。」沈佺期亦有題椰子詩，云：「業生雕胡首，圓實檳榔身。」殼止有二穴，芽出穴中。殼內類羅菔，皮味苦，肉極甘脆。蠻人甚珍之。中有瀋，大者一二升，蠻人謂之椰子酒，飲之得醉。《交州記》以為漿者是也。治消渴，塗髭發立黑。皮煮汁止血，療吐逆。肉益氣去風。
蜀雖阻劍州之險，而郡縣無城池之固。民性懦弱，俗尚文學。而世以為蜀人好亂，殊不知公孫述及劉辟、王建、孟知祥輩，率非土人，皆以奸雄乘中國多事，盜據一方耳。本朝王小波、李順、王均輩嘯聚西蜀。蓋朝廷初平孟氏，蜀之帑藏盡歸京師。其後，言利者爭述功利，置博易務，禁私市。商賈不行，蜀民不足，故小波得以激怒其人曰：「吾疾貧富不均，今為汝均之。」貧者附之益眾。向使無加賦之苦，得循良撫綏之，安有此亂古人云：「與其蓄聚斂之臣，寧蓄盜臣。」聚斂之為害如此，可不戒哉均則本神衛卒校，蓋趙延順怨鈐轄符昭壽，推均為師爾。
犀之類不一，生邕管之內及交趾者，角紋如麻實，理燥，少溫潤；來自舶上，生大食者，文如茱萸，理潤而綴，光采徹瑩，甚類犬鼻。若傅以膏，甚有花紋。而尤異者曰通天犀，或如日星，或如雲月，或如葩花，或如山水，或成飛走，或成龍魚，或成神仙，或成宮殿，至有衣冠、眉目、杖履、毛羽、鱗角完具，若繪畫然，為世所貴。其價不貲，莫知其所以然也。或以為犀愛一物，玩之久，則物形潛入角中。是又不可以理推者。其紋有正插者，有倒插者，有腰鼓插者，其類不一。方其角未解也，雖海人亦未知其為異也，故波斯以象牙為「白暗」，犀角為「黑暗」，以其難別識也。犀之有通天花紋者，自顧其影則怖，嘗飲濁水，不欲照見其角也。海人之取犀也，多於山麓植木，如列羊棧，久則木朽。犀前足短，止則依木而立，朽拆犀倒，不能自立，因格殺之。犀歲久亦退角，培土埋僻處，海人偵知，以木角易取之。西域謂犀為竭伽，角為毗沙拿，言一角也。
柳三變，景祐末登進士第。少有俊才，尤精樂章。後以疾更名永，字耆卿。皇祐中，久困選調。入內都知史某愛其才而憐其潦倒。會教坊進新曲《醉蓬萊》，時司天臺奏老人星見，史乘仁宗之悅，以耆卿應制。耆卿方冀進用，欣然走筆，甚自得意，詞名《醉蓬萊慢》。比進呈，上見首有「漸」字，色若不悅。讀至「宸遊鳳輦何處」，乃與御製《真宗輓詞》暗合，上慘然。又讀至「太液波翻」，曰：「何不言『波澄』！」乃擲之於地。永自此不復進用。
