
元祐九年，巴東大火，柏與公祠俱焚。明年，莆陽鄭贛來為令，悼柏之焚，惜公手植，不忍剪伐，種淩霄於下，使附幹以上，以著公遺跡，且慰邦人之思。
蔡文忠公喜酒，飲量過人。既登第，通判濟州，日飲醇酎，往往至醉。是時，太夫人年已高，頗憂之。一日，山東賈存道先生過濟。文忠館之數日。先生愛文忠之賢，慮其酒廢學生疾，乃為詩示文忠曰：「聖君恩重龍頭選，慈母年高鶴發垂。君寵母恩俱未報，酒如成病悔何追。」文忠瞿然起謝之。自是，非親客不對酒，終身未嘗至醉。
明肅太後臨朝，一日，問宰相曰：「福州陳絳贓汙狼藉，卿等聞否」王沂公對曰：「亦頗聞之。」太後曰：「既聞而不劾，何也」沂公曰：「外方之事，須本路監司發擿。不然，臺諫有言，中書方可施行。今事自中出，萬一傳聞不實，即所損尤大也。」太後曰：「速選有風力、更事任一人為福建路轉運使。」二相稟旨而退。至中書，沂公曰：「陳絳，滑吏也，非王耿不足以擒之。」立命進熟。呂許公俯首曰：「王耿亦可惜也。」沂公不諭。時耿為侍禦史，遂以為轉運使。耿拜命之次日，有福建路衙校拜於馬首，雲：「押進奉荔枝到京。」耿偶問其道路山川風候，而其校應對詳明，動合意旨。耿遂密訪絳所為，校輒泣曰：「福州之人以為終世不見天日也，豈料端公賜問然某尤為絳所苦者也。」遂條陳數十事，皆不法之極。耿大喜，遂留校於行臺，俾之幹事。既置詔獄，事皆不實，而校遂首常納禁器於耿。事聞，太後大怒，下耿吏，獄具，謫耿淮南副使。皆如許公之料也。
是歲大旱蝗，詔公奉使安撫江、淮。還，以太平州貧民所食烏昧草進呈，乞宣示六宮戚裏，用抑奢侈。
徂徠石守道常語學者曰：「古之學者，急於求師。孔子，大聖人也，猶學禮於老聃，學官於郯子，學琴於師襄，矧其下者乎後世恥於求師，學者之大弊也。」乃為《師說》以喻學者。是時，孫明復先生居太山之陽，道純德備，深於《春秋》。守道率張洞北面而師之，訪問講解，日夕不怠。明復行，則從；升降拜起，則執杖屨以待。二人者，久為魯人所高，因二人而明復之道愈尊。於是學者始知有師弟子之禮。
公舊有德於關中，秦人愛之。後，子華自丞相出宣撫陜西，父老有遠來觀於道旁者，愕然相謂曰：「吾以謂韓公，乃非也。」於是相引以去。
