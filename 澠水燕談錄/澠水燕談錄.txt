舊本題宋齊國王闢之撰。《宋·藝文志》作王關之，蓋以「闢」「關」形近而誤。《通考》引晁、陳二家書目並作王闢。案魏野《東觀集》有贈王衢、王闢同登第詩，則北宋實有其人。然野當真宗之時，與此書年不相及，蓋傳寫脫「之」字也。《山東通志》載闢之字聖塗，青州人。《書錄解題》稱其為治平四年進士。《讀書志》稱其從仕四方，與賢士大夫燕談，有可取者輒記，久而得三百六十餘事。今考此書皆記紹聖以前雜事，分十五類。帝德十七條，讜論十一條，名臣五十條，知人四條，奇節十二條，忠孝八條，才識十二條，高逸二十條，官制二十條，貢舉二十一條，先兆十七條，歌詠十八條，書畫八條，事誌三十二條，雜錄三十五條，共二百八十五條，與《讀書志》所載之數不合。蓋此本為商維濬《稗海》所刻，明人庸妄，已有所刪削矣。所記諸條，多與史傳相出入。其間如誰傳佳句到幽都一詩，乃蘇轍使遼時寄其兄軾之作，而誤以為張舜民；又如柳永以夤緣中官，獻醉蓬萊詞，為仁宗所斥，而以為仁宗大悅之類，亦間有舛訛。然野史傳聞，不能盡確，非獨此書為然。取其大致之近實可也。
