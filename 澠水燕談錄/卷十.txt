
國初，將軍王景鹹嘗守邢州，使臣王班銜命至郡，景鹹宴之，坐中厲聲曰：「請王班滿飲。」景鹹以為官也。左右曰：「王班，姓名也。」景鹹大慚，責左右：「爾輩何不先教我」坐中大噱。
國初，聶崇義精《禮》學，著《三禮圖》上之，盛行於世，詔給於國子監講堂。郭忠恕嘗誚其姓曰：「近貴全為聵，攀龍即作聾。雖然三個耳，終是未為聰。」崇義曰：「仆不能詩，聊以一聯奉酬：勿笑有三耳，猶勝畜二心。」其敏而善謔，亦可嘉也。
寇萊公與張洎同為給事中，公年少氣銳，嘗為《庭雀詩》玩張洎曰：「少年挾彈何狂逸，不用金丸用蠟丸。」譏洎在金陵圍城中，嘗為其主作詔納蠟丸中追上江救兵也。
陳文惠善八分書，點畫肥重，自是一體，世謂之「堆墨書」，尤宜施之題榜。鎮鄭州日，府宴，伶人戲以一幅大紙濃墨塗之，當中以粉筆點四點。問之：「何字也」曰：「堆墨書田字。」文惠大哂。
丞相王公之夫人鄭氏，奉佛至謹，臨終囑其夫曰：「即死，願得落發為尼。」及死，公奏乞賜法名師號，斂以紫方袍。王荊公之子雱，少得心疾，逐其妻，荊公為備禮嫁之。好事者戲之曰：「王太祝生前嫁婦，鄭夫人死後出家。」人以為異。又工部郎中侯叔獻妻悍戾，叔獻既殂，兒女不勝其酷，詔離之，故好事者又曰：「侯工部死後休妻。」
王琪、張元同在南京晏元獻公幕下。張肥大，王以大牢目之；王瘦小，張以彌猴目之。一日，有米綱至八百裏村，水淺當剝，府檄張往督之，王曰「所謂八百裏駁也。」張曰：「未若三千年精矣。」元獻為之啟齒。
劉貢父文學過人而又滑稽善謔。知曹州日，於伋書記自京還，貢父問：「嘗見王學士，渠有老態否」於曰：「顏猶未老，而鬢已斑。」貢父曰：「豈非急進至然也」貢父之警辯多類此。
往年士大夫好講水利。有言欲涸梁山泊以為農田者，或詰之曰：「梁山泊，古鉅野澤，廣袤數百裏。今若涸之，不幸秋夏之交行潦四集，諸水並入，何以受之」貢父適在坐，徐曰：「卻於泊之傍鑿一池，大小正同，則可受其水矣。」坐中皆絕倒，言者大慚沮。
潁上常夷甫處士，以行義為士大夫所推，近臣屢薦之。朝廷命之官，不起。歐陽公晚治第於穎，久參政柄，將乞身以去。顧未得謝，而思穎之心日切，嘗有詩曰：「笑殺汝陰常處士，十年騎馬聽朝雞。」後，公既還政，而處士被召赴闕，為天章閣待制，日奉朝請。有輕薄子改公詩以戲之曰：「卻笑汝陰歐少保，新來處士聽朝雞。」
歐陽文忠公不喜釋氏，士有談佛書者，必正色視之。而公之幼子小字和尚。或問：「公既不喜佛，排浮屠，而以和尚名子，何也」公曰：「所以賤之也，如今人家以牛驢名小兒耳。」問者大笑，且伏公之辯也。
馮吉，瀛王道之子，少學能文而輕佻善謔，尤精胡琴。嘗因家會，命彈胡琴，曲終，賜之束帛以辱之。吉致帛於項，以左手抱琴，右手按膝，如伶人拜起。舉家大笑。終以浮薄不登清近。仕皇朝，終少列。
頃有秉政者，深被眷倚，言事無不從。一日禦宴，教坊雜劇為小商，自稱姓趙名氏，負以瓦瓿，賣沙糖。道逢故人，喜而拜之。伸足誤踏瓿倒，糠流於地，小商彈指嘆息曰：「甜采你即溜也，怎奈何」左右皆笑。俚語以王姓為「甜采」。
胡秘監旦，學冠一時，而輕躁喜玩人。其在西掖也，嘗草《江仲甫升使額誥》詞云：「歸馬華山之陽，朕雖無愧；放牛桃林之野，汝實有功。」蓋江小字芒兒，俚語以牧童為「芒兒」。胡又嘗行巨璫誥詞云：「以爾久淹禁署，克慎行藏，由是諸豎切齒。」範應辰為大理評事，旦畫一布袋，中藏一丐者，以遺範，題雲「袋裏貧士」也。
劉攽貢父、王汾彥祖同在館閣，皆好談謔。一日，劉謁王曰：「君改賜章服，故致賀爾。」王曰：「未嘗受命。」「旦早聞閤門傳報，君但詢之。」王密使人詢之閤門，乃是有旨：諸王墳得用紅泥塗之爾。
貢父晚苦風疾，鬢眉皆落，鼻樑且斷。一日，與子瞻數人小酌，各引古人語相戲。子瞻戲貢父云：「大風起兮眉飛揚，安得壯士兮守鼻樑。」座中大噱，貢父恨悵不已。貢父晚年鼻既斷爛，日憂死亡，客戲之云：「顏淵、子路微服同出，市中逢孔子，惶怖求避，忽見一塔，相與匿於塔後。孔子既過，顏子曰：『此何塔也』由曰：『所謂避孔子塔也。』」
有張獻圖者，應舉久不第。好嘲戲。以王年推恩，得三班奉職，以詩寄其妻云：「吾今為奉職，子莫怨鸞孤。」
往歲，有丞相薨於位者，有無名子嘲之。時出厚賞，購捕造謗。或疑張壽山人為之，捕送府。府尹詰之，壽云：「某乃於都下三十餘年，但生而為十七字詩，鬻錢以糊口，安敢嘲大臣縱使某為，安能如此著題」府尹大笑，遣去。
張文寶，永州人，博學有文。從子仲達以詩一軸示文寶，自炫《鷺絲詩》最為得意，云：「滄浪最深處，鱸魚初得時。」文寶云：「更宜雕琢。」仲達云：「如何雕琢」文寶云：「詩固佳矣，但鷺絲腳太長爾。」仲達赧服。
子瞻通判錢塘，嘗權領州事。新太守將至，營妓陳狀，以年老乞出籍從良，公即判曰：「五日京兆，判狀不難；九尾野狐，從良任便。」有周生者，色藝為一州之最，聞之，亦陳狀乞嫁。惜其去，判云：「慕《周南》之化，此意雖可嘉；空冀北之群，所請宜不允。」其敏捷善謔如此。
顧臨學士，魁偉，好談兵，館中戲謂之顧將軍。一日，同館諸公遊景德寺，至寺前柏林，雨暴作，顧戲同舍林希曰：「雨中林學士。」遽答曰：「柏下顧將軍。」諸公大噱，以為精對。
熙字中，學士以《寧解》相上，或問貢父：「曾得《字學新說》否」貢父曰：「字有三牛為奔字，三鹿為粗字。竊以牛為粗而行緩，非善奔者；鹿善奔而體瘦，非粗大者。欲二字相易，庶各會其意。」聞者大笑。
予元豐元年調博州高唐縣令，時黃夷仲廉為監察禦史，予往別焉。夷仲口占一絕句見謔云：「高唐不是那高唐，風物由來各異鄉。若向此中求夢雨，只應愁殺楚襄王。」蓋譏河朔風土人物之質樸也。
荊國王文公，以多聞博學為世宗師。當世學者得出其門下者，自以為榮，一被稱與，往往名重天下。公之治經，尤尚解字，末流務多新奇，浸成穿鑿。朝廷患之，詔學者兼用舊傳註，不專治新經，禁援引《字解》。於是學者皆變所學，至有著書以詆公之學者，且諱稱公門人。故蕓叟為輓詞云：「今日江湖從學者，人人諱道是門生。」傳士林。及後詔公配享神廟，贈官並謚，俾學者復治新經，用《字解》。昔從學者，稍稍復稱公門人。有無名子改蕓叟詞云：「人人卻道是門生。」
