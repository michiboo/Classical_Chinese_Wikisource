
希夷先生陳摶，語人禍福，合若符契。王世則與韓見素、趙諫同詣先生，世則偽為仆，拜於堂下，先生笑之曰：「侮人者，自侮也。」揖世則坐於諸坐之右：「將來科名，君為首冠，諸君之次，正如此會。」明年，世則舉進士第一，余如坐次。
河東柳先生開，以高文苦學為世宗師，後進經其題品者，翕然名重於世。嘗有詩贈諸進士，曰：「今年舉進士，必誰登高第孫何及孫僅，外復有丁謂。」未幾，何、僅連榜狀元，謂亦中甲科。先生之知人也如此。
孫何、孫僅，學行文辭傾動場屋。何既為狀元，王黃州覽僅文編，書其後曰：「明年再就堯階試，應被人呼小狀元。」後榜僅果為第一。黃州復以詩寄之雲：「病中何幸忽開顏，記得詩稱小狀元。粉壁乍懸龍虎榜，錦標終屬鶺鴒原。」並寄何詩曰：「惟愛君家棣華榜，《登科記》上並龍頭。」潘逍遙亦有詩曰：「歸來遍檢《登科記》，未見連年放弟兄。」而陳堯叟、堯咨兄弟亦前後相繼為狀元，士林皆以為盛事。
慶歷二年，仁宗用范文正公參知政事，韓魏公、富韓公為樞密副使，天下人心莫不歡快。徂徠先生石守道作《聖德》詩曰：「惟仲淹、弼，一夔一。」又曰：「琦器魁磊，豈視扂楔可屬大事，重厚如勃。」其後，富、範為宋之名臣，而魏公定策兩朝，措天下於太山之安，人始嘆先生之知人也。
國初，御史中丞劉溫叟博學純厚，動必由禮。父諱嶽，溫叟終身不聽絲竹。嘗令子和藥，有天靈蓋，溫叟見之，亟令致奠埋於郊。五代士人鮮蹈禮義，獨溫叟篤行，為世所推。
端拱初，太宗詔訪天下高年。前青州錄事參軍麻希夢年九十餘，居臨淄，召至闕下，延見便殿，賜坐，語極從容，詢及人間利害，對之尤詳，多蒙聽納。它日，訪以養生之理，對曰：「臣無他術，惟少寡情慾，節聲色，薄滋味，故得至此。」詔以為尚書工部郎中致仕，賜金紫。工部好學，善訓子孫。子景孫，興國中登進士甲科。孫溫其、溫舒，祥符中相繼登進士第，為天下第三人，衣冠以為盛事，而天下稱麻氏教子有法。予祖母長安縣君，工部孫也，故聞之詳。
趙鄰幾好學善著述，太宗擢知制誥，逾月，卒。子東之亦有文才，前以職事死塞下。家極貧，三女皆幼，無田以養，無宅以居。仆有趙延嗣者，久事舍人，義不忍去，竭力營衣食以給之，雖勞苦不避。如是者十餘年，三女皆長，延嗣未嘗見其面。至京師訪舍人之舊，謀嫁三女。見宋翰林白、楊侍郎徽之，發聲大哭，具道所以。二公驚謝曰：「吾被衣冠，且與舍人友，而不能恤舍人之孤，不迨汝遠矣。」即迎三女歸京師，求良士嫁之。三女皆有歸，延嗣乃去。徂徠先生石守道為之傳，以厲天下雲。
徂徠先生石守道，少以進士登甲科，好為古文章。雖在下位，不忘天下之憂，其言以排斥佛老、誅貶奸邪為己任。慶歷中，天子罷二相，進用韓魏公、富韓公、范文正公，增置諫官，銳意求治。先生喜曰：「吾官為博士，雅頌，吾職也。」乃作《慶歷聖德》詩五百言，所以別白邪正甚詳。太山孫明復見之，曰：「子禍起矣！」由是謗論喧然，奸人嫉妒，相與擠之，欲其死而後已。不幸先生病卒。有以媾禍中傷大臣者，指先生之起事曰：「石某詐死，北走胡矣。」請斫棺以驗。朝廷知其誣，不發棺。歐陽文忠公哭先生以詩曰：「當子病方革，謗辭正騰喧。眾人皆欲殺，聖主獨保全。已埋猶不信，僅免斫其棺。」先生沒後，妻子流落寒餓，魏公分俸買田以給之。所謂大臣，乃先生嘗薦於朝者；奸人，即先生詩所斥者也。元祐中，執政薦先生之直，即詔官其子。
王沂公當軸，以厚重鎮天下，尤抑奔競。張師德久次館閣，博學有時望，而不事造請，最為魯肅簡公所知。一日，中書議除知制誥者，魯盛稱張才德，沂公以未識為辭。魯密諷張見沂公，張辭不往。魯屢諷之，張重違魯意，始緣職事一往。沂公辭不見，張大悔恨。他日，中書復議，魯無以易張，曰：「向已為公言之矣。」沂公曰：「張君器識行義足以為此，然尚有請謁耳。」逾年，方命掌誥。沂公之取人如此，故當時士大夫務以沖晦自養焉。
慶歷中，張宗晦以秘書監致仕，居洛陽。一日，謁留守，其子庚言：「唐賀監知章以道士服歸會稽，明皇賜以鑒湖。今洛中嵩、少佳景雖非朝廷所賜，大人可衣羽服優遊其間，何必事請謁」宗晦曰：「吾作白頭老監枕書而眠，何必學賀老作道士服邪」時以為名言。宗晦，英公齊賢子。
曹州於令儀者，市井人也。長厚不忤物。晚年家頗豐富。一夕，盜入其家，諸子擒之，乃鄰子也。令儀曰：「汝素寡悔，何苦而為盜邪」曰：「迫於貧耳。」問其所欲。曰：「得十千足以衣食。」如其欲與之。既去，復呼之，盜大恐。謂曰：「汝貧甚，夜負十千以歸，恐為人所詰。」留之，至明使去。盜大感愧，卒為良民。鄉裏稱君為善士。君擇子侄之秀者，起學室，延名儒以掖之。子伋侄傑、仿舉進士第。今為曹南令族。
丹陽顧方，篤行君子也。皇祐末，登進士第，再調明州象山縣令。視事之初，召邑中父老，詢問民間利害及境內士民之善惡。善者，訪而親勸之，使勿怠；惡者，喻而戒之，使自修。又建學舍，率其子弟之秀者教之。暇日，親為講說，掖誘使進於善。逾年，民大化服。俄而病，邑民相率出錢詣塔廟祈禱者數千百人，為臠股者十三人。方竟不起。百里之內，號泣思慕如失父母。與立祠，以歲時祀方。余觀近世為縣者，類以簿書期會為急務，鮮有能及教化者，而方獨以仁義教治其民，使民知愛慕如此。丹陽錢君倚、毗陵胡完夫皆為方記其事而刻石祠中，士大夫以詩頌遺美者不可勝紀。顧予賤，不得列其事於史官，傳為循吏，每以為恨。
胡文恭公宿，平生守道，不以進退為意，在文館二十餘年。每語後進曰：「富貴貧賤，莫不有命，士人當修身俟時，無為造物者所嗤。」世以為名言。
近年，士大夫多修佛學，往往作為偈頌，以發明禪理。獨司馬溫公患之，嘗為《解禪偈》六篇雲：「文中子以佛為西方聖人，信如文中子之言，則佛之心可知已。今之言禪者，好為隱語以相迷，大言以相勝，使學之者倀倀然益入於迷妄，故予廣文中子之言而解之，作《解禪偈》六首。若其果然，雖中國可行矣，何必西方；若其不然，則非予之所知也。」
「忿怒如烈火，利慾如銛鋒。終朝長戚戚，是名阿鼻獄。」
「顏回甘陋巷，孟軻安自然。富貴如浮雲，是名極樂國。」
「孝悌通神明，忠信行蠻貊。積善來百祥，是名作因果。」
「仁人之安宅，義人之正路。行之誠且久，是名不壞身。」
「道德修一身，功德被萬物。為賢為大聖，是名菩薩佛。」
「言為百世師，行為天下法。久久不可掩，是名光明藏。」
山陽徐積仲車，博學誌行。父石少亡，積終身不登山，行遇石，必避之。嘗冒暑，道遇奔喪者，輟馬以遺之，徒行還家。憩戶外，風乘之，得聾疾，年僅四十。勉從母命作詩賦，一舉登進士第。久之，喪母，哀毀過人，鄉裏化之。葬母，助葬者數千人。
河東先生柳仲塗，少時縱酒酒肆，坐側有書生，接語，乃以貧未葬父母，將謁魏守王公祜，求資以給襄事。先生問所費幾何。曰：「得錢二十萬可矣。」先生曰：「姑就舍，吾且為子營之。」罄其資，得白金百兩，錢數萬，遺之。議者以郭代公之義不能遠過。
劉溫叟以德義世其家，當時推服。為御史中丞，家極貧。時太宗尹京，知其貧，致五百千以贈溫叟。溫叟拜受，以大匱封貯御史之西廊。或有詰之者。曰：「晉王身為京尹，兄為天子，拒之則失敬；吾方為御史，受而用之，則何以清流品也。」初，溫叟之生也，其父嶽曰：「吾老矣，他無所欲，但冀世治民和，與此兒皆為溫、洛之叟，耕釣煙月，酣詠太平之化足矣。」溫叟憶父語，遂以為名雲耳。
