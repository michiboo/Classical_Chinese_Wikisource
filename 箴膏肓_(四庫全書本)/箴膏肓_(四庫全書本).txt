　　欽定四庫全書　　　　　經部五
　　箴膏肓　　　　　　　　春秋類
　　起廢疾　　　　　　　　春秋類
　　發墨守　　　　　　　　春秋類
　　提要
　　〈臣〉等謹案箴膏肓一捲起廢疾一卷發墨守一卷漢鄭𤣥撰後漢書𤣥本𫝊稱任城何休好公羊學遂著公羊墨守左氏膏肓榖梁廢疾𤣥乃發墨守鍼膏肓起廢疾休見而嘆曰康成入吾室操吾矛以伐我乎其卷目之見隋書經籍志者有左氏膏肓十卷榖梁廢疾三卷公羊墨守十四卷皆注何休撰而又別出榖梁廢疾三卷注云鄭𤣥釋張靖箋似鄭氏所釋與原本自隋代以前本自別行至舊唐書經籍志所載膏肓廢疾二書卷數並同特墨守作二卷為稍異其下並注鄭𤣥箴鄭𤣥發鄭𤣥釋云云則己與休原書合而為一迨宋世其書遂不復存惟崇文總目有左氏膏肓九卷而陳振孫所見本復闕宣定哀三公振孫謂其錯悞不可讀疑為後人所録葢並非隋唐志之舊矣其後漢學益微即振孫所云不全之左氏膏肓亦遂亡佚不可見此本凡箴膏肓二十餘條起廢疾四十餘條發墨守四條葢從諸書所引掇拾成編者相𫝊以為王應麟所輯不知其何所據也今以註疏互相校勘惟詩大明疏所引宋襄公戰一條尚未收入其餘並己蒐採無遺謹為掇拾補綴著之於録雖視原書不及什之一二而排比薈萃略存梗概為鄭氏之學者或亦有所取焉乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　欽定四庫全書
　　箴膏肓
　　漢　鄭𤣥　撰
　　何休曰古制諸侯幼弱天子命賢大夫輔相為政無攝代之義昔周公居攝死不記崩今隠公生稱侯死稱薨何因得為攝者箴曰周公歸政就臣位乃死何得記崩隠公見死於君位不稱薨云何且公羊宋穆公雲吾立乎此攝也以此言之何得非左氏
　　何休曰左氏以宰渠伯糾父在故名仍叔之子何以不名又仍叔之子以為父在稱子伯糾父在何以不稱子箴曰仍叔之子者譏其幼弱故略言子不名之至於伯糾能堪聘事私覿又不失子道故名且字也
　　曹太子來朝賔之以上卿禮也何休曰左氏以人子安處父位非衰世救失之宜於義左氏為短箴曰必如所言父有老耄罷病孰當理其政預王事也
　　築王姬之館於外箴曰宮廟朝廷各有定處無所館天子之女故宜築於外宮
　　三甥請殺楚子何休曰楚鄧強弱相懸若從三子之言楚子雖死鄧滅曾不旋踵若刳腹去疾炊炭止沸左氏為短箴曰楚之強盛從滅鄧以後於時楚未為強何得雲強弱相懸
　　凡君即位卿出並聘何休曰三年之䘮使卿出聘於義左氏為短箴曰周禮諸侯邦交嵗相問殷相聘世相朝左氏合古禮何以難之
　　王使榮叔歸含且賵何休曰禮尊不含卑又不兼二禮左氏以為禮於義為短箴曰禮天子扵二王後之䘮含為先襚次之賵次之次之於諸侯含之賵之小君亦如之於諸侯臣襚之諸侯相於如天子扵二王後扵卿大夫如天子扵諸侯於士如天子扵諸侯臣何休雲尊不含卑是違禮非經意其一人兼歸二禮亦是為譏
　　秦人來歸僖公成風之禭何休雲禮主扵敬一使兼二䘮又扵禮既緩而左氏以為禮非也箴曰若以為緩按禮衛將軍文子之䘮既除䘮而越人來弔子㳺何得善之
　　何休雲禮無反馬而左氏以為得禮禮婦人謂嫁曰歸眀無大故不反於家經書髙固及子叔姬來故譏乗行匹至也箴曰冠義雲無大夫冠禮而有其昏禮則昏禮者天子諸侯大夫皆異也士昏禮雲主人爵弁纁裳□袘從者畢𤣥端乗墨車從車二乗執燭前馬婦車亦如之有裧此婦車出扵夫家則士妻始嫁乗夫家之車也詩鵲巢雲之子於歸百兩御之又曰之子於歸百兩將之將送也國君之禮夫人始嫁自乗其家之車也何彼穠矣篇曰曷不肅雍王姬之車言齊侯嫁女以其母王姬始嫁之車逺送之則天子諸侯嫁女留其乗車可知髙固大夫也來反馬則大夫亦留其車也禮雖散亡以詩之義論之大夫以上其嫁皆有留車反馬之禮留車妻之道也反馬壻之義也髙固以秋九月來逆叔姬冬來反馬則婦入三月祭行乃反馬禮也
　　何休曰媵不必同姓所以博異氣今左𫝊異姓則否十年齊人來媵何以無貶刺之文左氏為短箴曰禮稱納女於天子云備百姓於國君雲備酒漿不得雲百姓是不博異氣也齊是大國今來媵我得之為榮不得貶也
　　何休曰左氏以叔孫僑如舍族為尊夫人按襄二十七年豹及諸侯之大夫盟復何所尊而亦舍族春秋之例一事再見者亦以省文耳箴曰左氏以豹違命故貶之而去族今僑如無罪而亦去族故以為尊夫人也春秋有事同文異則此類也
　　魯作三軍何休曰左氏説雲尊公室休以為與舍中軍義同於義左氏為短箴曰左氏𫝊雲作三軍三分公室各有其一謂三家始専兵甲卑公室雲左氏説雲尊公室失左氏意逺矣
　　申豐論雨雹何休雲春秋書雹以為政之所致非由冰也若今朝廷蔵氷亦不扵深山窮谷何故或無雹天下郡縣皆不藏冰何故或不雹若言有之於古必有騐於今此其不合於義失天人相與之意箴曰雨雹失政之所致是固然也國之失政君子知其大者其次知其小者藏冰之禮凌人掌之月令載之豳詩歌之此獨非政歟故其小者耳夫深山窮谷固隂沍寒極隂之處冰凍所聚不取其冰則氣蓄不泄結滯而為伏隂凡雨水陽也雪雹隂也雨水而伏隂薄之則凝而為雹雨雪而愆陽薄之則合而為霰申豐見時失蔵冰之禮而有雹推之隂陽知此伏隂所致亦聖人之寓言也詳載其言者以著藏冰之禮不可廢耳
　　子産論伯有何休曰孔子不語怪力亂神以鬼神為政必惑衆故不言也今左氏以此令後世信其然廢仁義而祈福於鬼神此大亂之道也子産雖立良止以託繼絶此以鬼賞罰要不免扵惑衆豈當述之以示季末箴曰伯有惡人也其死為厲鬼厲者隂陽之氣相乗不和之名尚書五行𫝊六厲是也人死體魄則降知氣在上有尚徳者附和氣而興利孟夏之月令雩祀百辟卿士有益扵民者由此也為厲者因害氣而施災故謂之厲鬼月令民多厲疾五行𫝊有禦六厲之禮禮天子立七祀有大厲諸侯立五祀有國厲欲以安鬼神弭其害也子産立良止使祀伯有以弭害乃禮與洪範之事也子所不語怪力亂神謂虛陳靈象於今無騐也伯有為厲鬼著眀若此而何不語乎子産固為衆愚將惑故並立公孫洩雲從政有所反之以取媚也孔子曰民可使由之不可使知之子産逹於此也
　　士踰月何休雲禮士三月葬今雲踰月左氏為短箴曰人君殯數來日葬數往月大夫殯葬皆數來日來月士殯葬皆數往日往月尊卑相下之差數故大夫士俱三月其實不同士之三月及大夫之踰月也
　　何休曰春秋之義三代異建適媵別貴賤有姪娣以廣親疎立適以長不以賢立子以貴不以長王后無適眀尊之敬之義無所卜筮不以賢者人狀難別嫌有所私故絶其怨望防其覬覦今如左氏言云年鈞以徳徳鈞以卜君之所賢人必從之豈復有卜隠桓之禍皆由是興乃曰古制不亦謬哉又大夫不世而並為公卿通繼嗣之禮左氏為短箴曰立嫡固以長矣無嫡而立子固以貴矣今言無嫡則擇立長謂貴鈞如立長王不得立愛之法年均則㑹羣臣羣吏萬民而詢之有司以敘進而問大衆之口非君所能掩是王不得立愛之法也禮有詢立君示義在此距之言謬失春秋與禮之義矣公卿之世立者有功徳先王之命有所不犯
　　天子郊以夏正上旬之日魯之卜三正下旬之日何休曰説左氏𫝊者曰春秋之志非聖人孰能修之言夫子聖人乃能修之御叔謂臧武仲為聖人是非獨孔子箴曰武仲者述聖人之道魯人稱之曰聖今使如晉過御叔御叔不説學見武仲而雨行傲之雲焉用聖人為左氏𫝊載之者非御叔不説學不謂武仲聖與孔子同
　　楚鬻拳同姓有不去之恩
　　何休曰天子之車稱大路諸侯車稱路車大夫稱車今鄭子僑諸侯之大夫耳當與天子士同賜其車而名之曰大路非正也孔子曰惟器與名不可以假人名不正則言不順於義左氏為短箴曰詩採薇雲彼路斯何君子之車言大夫亦得為路車
　　魯郊當卜祀日月爾不當卜可祀與否
　　何休曰感精符雲立推度以正陽日食則鼓用牲於社朱絲縈社鳴鼓脅之左氏雲用牲非常眀左氏説非夫子春秋於義左氏為短箴曰用牲者不宜用春秋之通例䜟説正陽朱絲鳴鼓豈説用牲之義也䜟用牲扵社者取經死句耳
　　何休曰狂狡近扵古道箴曰狂狡臨敵拘扵小仁忘在軍之禮譏之義合於䜟














　　箴膏肓補遺
　　僖二十二年宋公及楚人戰於左氏以為不用子魚之計至于軍敗身傷所以責襄公也而公羊善之雲雖文王之戰亦不是過鄭箴膏肓雲刺襄公不度徳不量力引考異郵至襄公大辱師敗於徒信不知權譎之謀不足以交鄰國定逺疆也此是譏師敗也公羊不譏違考異郵矣〈見詩大明疏〉








　　箴膏肓
