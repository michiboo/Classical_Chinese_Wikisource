皇頡作文，因物構思；觀彼鳥跡，遂成文字。燦矣成章，閱之後嗣，存在道德，紀綱萬事。俗所傳述，實由書紀；時變巧易，古今各異。蟲篆既繁，草藁近偽；適之中庸，莫尚於隸。規矩有則，用之簡易。
隨便適宜，亦有弛張。操筆假墨，抵押毫芒。彪煥*硌，形體抑揚。芬葩連屬，分間羅行。爛若天文布曜，蔚若錦繡之有章。
或輕拂徐振，緩按急挑。挽橫引縱，左牽右繞。長波郁拂，微勢縹緲。工巧難傳，善之者少；應心隱手，必由意曉。
爾乃動纖指，舉弱腕，握素紈，染玄翰。彤管電流，雨下雹散。點*折撥，掣挫安按。繽紛絡繹，紛華燦爛。絪緼卓犖，一何壯觀！繁縟成文，又何可玩！章周道之鬱鬱，表唐虞之耀煥。
若乃八分璽法，殊好異制；分白賦黑，棋布星列。翹首舉尾，直刺邪制；繾綣結體，劖衫奪節。
或若虯龍盤遊，蜿蜒軒翥；鸞鳳翱翔，矯翼欲去。或若鷙鳥將擊，並體抑怒，良馬騰驤，奔放向路。
仰而望之，郁若宵霧朝升；游煙連雲；俯而察之，漂若清風厲水，漪瀾成文。
重象表式，有模有概；形功難詳，粗舉大體。
