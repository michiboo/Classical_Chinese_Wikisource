
《金丹四百字》，乃宋紫陽真人成道以後，遺與馬處厚之文。其文初無定名，後人因其無名，即以《金丹四百字》名之。是文其言約而不繁，其義顯而且明，與《悟真篇》相為表裏。《悟真篇》細分藥物火侯，《四百字》總撮始終大義，兩者一而二，二而一也。但《四百宇》自宋迄今，注釋者甚多，或以爐火解，或以搬運解，求其傳真寫神，發其藏蘊者，卒不可得。予不忍祖師法寶埋沒，遂逐段細釋，破其譬象，明指何者是鼎，何者是爐，何者是藥，何者是火，何者是有作，何者是無為，字字分晰，句句辨別，剝核見仁，碎骨露髓，寶函珠玉，明明朗朗，庶乎閱者一目了然，不為邪說淫辭所惑矣。注既成，猶恐學者躐等而求，妄冀速驗，因附以二十四要、二十四訣，使學者循序而進，自卑登高，足踏實地而行，自有深造自得之時，亦可不枉費功力矣。
嘉慶十二年歲次丁卯冬至月朔三日棲雲山素樸散人自序
〈宋天臺張紫陽真人著〉
〈棲雲山悟元子劉一明解注〉
〈後學門人白玉峰刊梓後學李雲峰重刊〉
真士擒真鉛，真鉛制真汞。鉛汞歸真土，身心寂不動。
〈土居中央，為萬物之母，能以和四象、攢五行、生萬物、養萬物，所以成始而成終者。此雲真土，非世間有方有所之濁土，乃人身無方無所之真意。真意主宰萬事，統攝精神，護持性命，鎮守中宮，與土同功，故以真土名之，因其誠一不二，又名真情；因其內藏生機，又名中黃；因其無物不包，又名黃庭；因其動靜如一，又名刀圭；因其能調陰陽，又名黃婆；因其總持理道，又名十字路；因其和合四象，又名四會。異名多端，總以形容此真意之一物耳。〉
〈鉛性沉重，其氣堅剛，經久不壞。此雲真鉛，非世間有形有質之凡鉛，乃人身無形無質真知之真情。真情外暗內明，剛強不屈，能禦外患，能制內邪，有象於鉛，故以真鉛名之。因其剛烈在內，又名黑虎；因其氣屬於金，又名白虎，因其不為物屈，又名金公；因其光照萬有，又名金華；因其轉運造化，又名天罡；因其暗中藏明，又名水中金；因其雌裏懷雄，又名月中兔。異名多端，總以形容此真情之一物耳。〉
〈汞為活動之物，其性輕浮，其氣明柔，易於走失。此雲真汞，非世間有形有質之凡汞，乃人身無形無質靈知之靈性。靈性外剛內柔，至虛至靈，變化不測，叩之則應，觸之則動，有象於汞，故以真汞名之。因其出入無時，又名為龍；因其氣應東方，又名青龍；因其經火煆成，又名赤龍；因其性柔愛物，又名木母；因其外陽內陰，又名奼女；因其雄內懷雌，又名日中烏；因其真藏火中。又名朱裏汞；因其光無不通，又名流珠。異名多端，總以形容此靈性之一物耳。〉
〈真意也，真情也，靈性也，即吾身中真土、真鉛、真汞之三寶。此三寶有先天渾淪一氣，圓成無虧，不得雲意，不得雲情，不得雲性，純是一真。及交後天，陽極生陰，一氣分而為三家，遂有意與情、性之名。真者一分，假者斯出，輪回種子當權，根塵俱起，習氣日盛，真意中雜有假意，真情中雜有妄情，靈性中雜有氣性，邪正相混，假亂其真，性命搖動，日復一日，年復一年，真者全消，純是一假，陽盡陰純，不死豈能之乎！以往群真教人返本還元，以保性命者，無非教人返還此三者，皆歸於真耳。返還之道，莫先於知的本來真意。果知真意，若下肯心，則信寶在手，剎那之間，萬有皆空，俯視一切，外物難移，正氣漸生。道心常存，則妄情化而真情出，常應常靜，如真土擒真鉛，鉛不下沉矣。真情既現，不隱不瞞，元神常存，識神不起，則氣性化而靈性彰，如真鉛制真汞，汞不飛揚矣。擒制之法，非有心造作，乃自然之擒制，不擒而擒，不制而制，特以真情在中，真知之情，靈知之性，陰陽眷戀，二氣絪緼，凝結不散，有不期然而然者也。丹道之所難得者，情性相合。情性相合，不偏不倚之謂中，三家相會，仍是一氣。已去者而複返，已失者而又還，如鉛汞歸於土釜，穩穩當當，一切後天客氣，不能為害，幻身頑心，自然寂靜不動矣。幻身頑心之妄動者，皆由三家不合之故。三家相合，真者複而假者自靜，身心何敢動之乎？〉
虛無生白雪，寂靜發黃芽。玉爐火溫溫，頂上飛紫霞。
〈上言鉛汞歸真土，則身心不動，已入於虛寂之地矣。然虛須要虛至於無可虛，方謂虛之至；寂要寂至於靜之極，方謂寂之至。蓋虛無則先天真一之水漸生，寂靜則先天真陽之氣來複，故曰白雪生、黃芽發。白雪，乃水氣化而上浮者，喻虛室生白之象；黃芽，乃生機回而方萌者，喻靜中有動之象。虛室生白，靜極而動，黑中有白，陰內有陽，先天之氣來複，金丹有象矣。金丹有象，急須勿忘勿助，用文火以溫養，而須臾不可稍懈者也。玉爐者，坤柔之爐，喻其用功從容而不急燥。鼎者，乾剛之鼎，喻其志念堅固而不變更。紫霞飛者，喻其功力到日，智慧頓開。當靈苗初生，不即不離，以文火溫養，防危慮險，由嫩而堅，由生而熟，火足丹成，慧光射外，如鼎中藥熟，紫霞飛於鼎上也。〉
華池蓮花開，神水金波靜。夜深月正明，天地一輪鏡。
〈華池者，喻靈竅也。神水者，喻真性也。蓮花者，喻慧光也。金波者，喻情緣也。當靈苗溫養氣足，心花開放，慧光日生，故曰「華池蓮花開」。慧光既生，則內念不萌而性定。性既定，則外物不納而情忘，故曰「神水金波靜」。性定情忘，處於萬物之中，而不為萬物所瞞，圓陀陀，光灼灼，如一輪明月，照於夜深之中。上天下地，無處不通，而金丹凝結於太虛空矣。〉
硃砂煉陽氣，水銀烹金精。金精與陽氣，硃砂而水銀。
〈上三段統言金丹始終之大略，以下細分藥物、火候之精微。〉
〈硃砂屬火，氣濁，象人之燥性；水銀屬水，性動，象人之人心；陽氣生物，象人之真性；金精光明，象人之道心。呂祖云：「七返還丹，在人先須煉己待時。」《悟真》云：「若要修成九轉，先須煉已持心。」上陽子云：「還丹最易，煉己最難。」此皆言欲修大道，先須煉己也。煉己之要，莫先於懲忿窒慾。忿氣者，燥性之邪火，磕著換著，即便發作，性命不顧，生死不計，如大火燒山，莫可遏止。若不用功懲治，鍛煉為無煙無焰之物，最足陷真。〉
〈「硃砂煉陽氣」者，是將燥性煉而為無性之真性也。慾念者，人心之識神，見景遇物，即便飛揚，六根俱發，七情並起，如群寇盜寶，不能阻擋。若不猛力窒塞，烹煎成不動不搖之物，易足敗道。〉
〈「水銀烹金精」者，是將人心烹化為無心之道心也。燥性滅，真性現，如硃砂化為陽氣，永為溫和之性矣。人心死，道心存，如水銀變為金精，永為光明之心矣。蓋真即在假之中，假不出真之外。是性也，是心也，經火烹煉，即成真性道心，則硃砂化為陽氣，水銀變為金精矣。若不經火烹煉，永為燥性人心，雖陽氣亦化為硃砂，金精亦變為水銀矣。故曰「金精與陽氣，硃砂而水銀」。假可為真，真亦可為假，是在烹煉與不烹煉之間分別耳。修行者，可不先自懲忿窒慾以煉己乎？噫！還丹在一時，煉己須十月。煉己之功，豈小焉哉！〉
日魂玉兔脂，月魄金烏髓。掇來歸鼎內，化作一泓水。
〈上言煉己之功，此言采藥之決。日魂金烏，喻靈知之精華；玉兔月魄，喻真知之慧光。然靈知非真知之光，不能鑒之遠；真知非靈知之景，不能通其明，故曰「日魂玉兔脂，月魄金烏髓」，將此兩味真藥物，掇來歸於懸胎鼎內，用三昧真火猛烹急煉，不交而必使之交，不合而必使之合。交之合之，必至熔化如一泓水，絕無絲毫滓質，方為極功。攝來者，靈知易飛，真知易藏，當因其所發而即掇歸於鼎，令其住而不令其去也。鼎非有形有象之鼎，即前所解乾剛之鼎，乃乾陽剛健之正氣。正氣常存，一念純真，心堅志遠，愈久愈力，而真知靈知，鍛煉為混成之物矣。〉
藥物生玄竅，火候發陽爐。龍虎交會罷，金鼎產玄珠。〈（交會罷一作「交會時」，一作「交會後」）〉
〈藥物者，即真知靈知之藥物。玄竅者，幽深隱微之竅，即陰陽分判之處，亦即性命寄居之處，所謂「玄關竅」者是也。此竅異名多端，曰玄牝門，曰生死戶，曰生殺舍，曰虛無竅，曰衆妙門。總而言之，曰這個而已。這個竅，非有非無，非色非空，無方所，無形象，在恍惚杳冥之中、非外非內之際。若以方所形象猜之，差之多矣。火候者，用功之候也；陽爐者，猛烹急煉之功，非實有爐。因其用火功鍛煉真靈大藥，故謂之爐。〉
〈龍屬木，喻性，靈知所出。靈知之性，變化不測，故以龍象之。虎屬金，喻情，真知所出。真知之情，剛強不屈，故以虎象之。但性有氣質之性，有天賦之性；情有愛欲之情，有無妄之情。氣質之性者，後天也；天賦之性者，先天也。愛欲之情者，後起也；無妄之情者，固有也。金鼎者，即乾剛之鼎。玄珠者，金丹之別名。因其金丹圓明，故喻以珠；因其神妙難言，故又喻以玄珠。〉
〈上文日魂月魄，化作一泓水，金丹有象矣。然丹道藥生有時，運火有候，若不知藥生之時，運火之候，金丹不結。仙翁詩云：「縱識硃砂與黑鉛，不知火候也如閑。大都全藉修持力，毫髮差殊不結丹。」當真知靈知二藥生於玄竅，即須乘時下手，猛烹急煉，煆去後天氣質之性、愛欲之情，降伏凡龍凡虎，使先天真性情之真龍真虎，交會於金鼎之中，相吞相咽，凝結不散，自然產出一粒玄珠，圓陀陀，光灼灼，通天徹地，無遮礙矣。但此藥生玄竅之時，與天地合其德，與日月合其明，與四時合其序，與鬼神合其吉凶，難得易失。火候合宜，則真者凝而假者消，金丹立結；火候稍差，則真者去而假者來，當面錯過。《入藥鏡》云：「受氣吉，防成凶。」可不慎乎！〉
此竅非凡竅，乾坤共合成。名為神氣穴，內有坎離精。
〈上言玄竅能生藥物，特以此竅至玄至妙，恍惚杳冥，擬之則失，議之則非，非一身有形有象，可見可指之凡竅，乃無形無象不可見不可指之聖竅。此竅在人身，非黃庭，非絳宮，非丹田，非氣海，非尾閭，非腎前臍後，非兩腎中間，非夾脊雙關，非任督二脈，非明堂，非泥丸，非天穀，非玉枕，非口鼻，系乾坤陰陽二氣，在虛空中合而成之者。〉
〈乾剛屬陽，坤柔屬陰。剛柔二氣相合，有此竅；剛柔二氣各別，無此竅。比之上天下地，其中虛空，即是玄竅。人若有剛無柔，或獨柔不剛，孤陰寡陽，其中雜氣塞滿，焉有玄竅？既無玄竅，氣機已息，焉能生藥？故曰「乾坤共合成」。因其乾坤合成，又名神氣穴。神者，靈妙難測，氣者，沖和生機。神為陽中之陰，象離又象日；氣為陰中之陽，象坎又象月。乾坤陰陽相合，中空一竅，而日月來往於其中；人之剛柔相合，中空一竅，而神氣凝結於其內，同一理也，故名為神氣穴，內有坎離精。人秉天地日月之精而生，則身中之神氣，即坎離之精也。但此竅非可以有心求，亦非可以無心取，雖賴師傳，還須自悟。若悟此竅，則坎離藥物現成，不待外求，當下順手可采。奈何舉世學人，在一身上下有形有象之穴竅用功夫，豈能固神氣、保性命哉！〉
木汞一點紅，金鉛三斤黑。汞鉛結成砂，耿耿紫金色。
〈上言玄竅有坎離精，蓋以坎離精，能以結丹也。離精為木汞，木汞性浮，靈性之象；坎金為金鉛，金鉛性沉，真情之象。靈性具有虛靈之火，為靈知，外陽內陰，陰少陽多，陰藏陽中，其中之陰屬人，故謂「一點紅」。真情具有剛正之氣，為真知，外陰內陽，陽少陰多，陽藏陰內，其外之陰屬水，故謂「三斤黑」。一點紅，喻其少；三斤黑，喻其多，非實有一點、三斤之數也。丹道采靈知中一點虛靈之真火，煉去妄情昏濁之雜氣，采真知中清淨無欲之神水，撲滅氣性無根之燥火。真火神水，兩而合一，水火相濟，真情靈性和合，真知靈知相戀，情即是性，性即是情，真而最靈，靈而最真，渾然一氣，與天地同功運，亦如鉛汞用火煆煉，結成靈砂，火足藥熟，變為紫金之色，永久而無更易矣。〉
家園景物麗，風前正春深。耕鋤不費力，大地皆黃金。
〈上言鉛汞能以結丹，人或疑為世間凡鉛凡汞燒煉而成。殊不知非世間之凡物，乃我自己家園豔麗之景物。蓋以真知靈知，即我之真鉛真汞，家園自有，不待外求。景物豔麗。陰陽融和，生機不息，如風雨在於春深之時，藥苗由微而著，不用耕鋤之力，滿空飛白雪，遍處長黃芽，順手采來，頭頭是道，隨足走去，步步有寶，如大地皆是黃金矣。〉
〈真〉鉛生於坎，其用在離官。以黑而變紅，一鼎雲氣濃。
〈上言景物家園自有，然雖自有，功夫不到不方圓。蓋以真知之鉛，陷於陰中，象坎卦，外陰內陽，陽在陰胞，客氣掩蔽正氣，正氣不能自出。若欲出之，其用卻在於離宮。靈知外實內虛，有象於離卦，具有虛靈之真火。以此真火，煆去後起之客氣，則真知現而與靈知相合，以黑變紅。真知即是靈知，陽得陰而有養，陰陽眷戀，絪緼和氣，如濃雲籠於鼎中而不散矣。〉
真汞出於離，其用卻在坎。奼女過南園，手執玉橄欖。
〈真汞之靈知，藏有識神之雜氣，象離卦，外明內暗。識神借靈生妄，見火則飛，若無真知之鉛以制之，識神為禍，不能返真，故其用卻在於坎也。坎喻真知，真知具有真一之淨水，以此淨水，撲滅識神之邪火，邪火滅而靈知返真矣。〉
〈南園，仍取離象。玉橄欖，仍取坎象。奼女，即靈知之別名，以其靈知，為陽中之陰，故又以奼女名之。靈知得真知制伏，則陰來就陽，不為外物所移。靈知戀真知，真知戀靈知，即是「奼女過南園，手執玉橄欖」，而享用得濟矣。〉
震兌非東西，坎離不南北。斗柄運周天。要人會攢簇。
〈上言木汞、金鉛、坎離相交，人多在一身有形、有象、有方、有所處猜疑，或指火為離、為心，屬南；指水為坎、為腎，屬北；指木為震、為肝，屬東；指金為兌、為肺，屬西。是直以心腎肝肺，為坎離震兌。實未得真傳者也。殊不知震者，吾之真性；兌者，吾之真情；坎者，吾之真知，離者，吾之靈知。四者，即吾所具先天之真四象。因有後天雜氣相混，各居一方，而不能相會，今欲返還，合為一氣，非攢簇之功不能。攢簇之功，乃扭轉斗柄之天機。斗柄，乃北斗第五、第六、第七三星，一名天罡。此星所坐者凶，所指者吉，所以運周天列宿，行二十四氣，以成歲運。在吾身即一點真知之真情。真情，一名金公，剛強不屈，有生有殺，亦如天上之斗柄也。有生以來，為客氣所染，外物所誘，斗柄指外不指內，生氣在外，殺氣在內。順其造化，幼而壯，壯而老，老而死，萬劫輪回，無有出頭之期。若知生殺之機，扭回斗柄，轉身之間，即到故鄉，可以奪周天造化，可以合四象五行。一時辰內管丹成，絕不費力。但人多認不得真情之斗柄，僅在一身東西南北有形象處，錯認為震兌坎離，強作亂為，妄想結丹。無怪乎碌碌一生，到老無成，可不歎諸！〉
火候不須時，冬至豈在子。及其沐浴法，卯酉亦虛比。〈（一本「及其沐浴法，卯酉時空比。身中一陽生，為之卯酉中。」）〉
〈上言震兌坎離，別有妙義，非東西南北。不特此也，即丹經所云；「子時進陽火，午時退陰符，卯酉宜沐浴。」亦皆虛比耳，非實指天邊之子午卯西也。〉
〈天地造化之道，以陽氣方生於地下，即為子；以陰氣方生於地下，即為午；以陽氣升於天地之中為卯；以陰氣升於天地之中為酉。子午，陰陽方生之時；卯酉，陰陽平和之時，此天地之子午卯酉也。丹道取子時進陽火者，蓋以身中一點陽光發現，如冬至子月一陽潛生，急須進火採取，扶此一點微陽，漸生漸長，不可稍有消耗，此即所謂子時進陽火也。取午時運陰符者，蓋以身中一點陰氣暗生，如夏至午月，一陰來姤，急須運符退去，抑此一點邪陰，漸生漸消，不可稍有姑息，此即所謂運陰符也。其實陽生陰生，時時刻刻而有。陽生即是子，陰生即是午，乃吾身中之活子午，非是天邊之死子午，故日「火侯不須時，冬至豈在子」。言子而不言午者，午即包於子中央。古仙云：「不必天邊尋子午，身中自有一陽生。」觀此可知冬至不在子矣。〉
〈丹道取卯酉宜沐浴者，蓋以身中一點陽光回復，漸生漸長，與陰氣相和，不多不少，歸於中道，亦如卯月地下陽氣升於天地之中而春分，須當住火停輪，使其陰陽和平，不可過進其火。是以沐浴，非言卯月宜沐浴也。身中一點陰氣來姤，漸生漸退，與陽氣相合，不偏不倚，入於中道，亦如酉月陰氣升於天地之中而秋分，須當休歇罷功，使其剛柔相當，不可過退其陰。是以沐浴，非言酉月宜沐浴也，故曰「及其沐浴法，卯酉亦虛比」。仙翁悟真云：「兔雞之月及其時，刑德臨門藥象之。」特言藥生進退，象卯酉之月，非言卯酉月宜沐浴可知矣。後人不知丹經比喻之言，或疑為子月子時進陽，午月午時退陰，卯月卯時、酉月酉時沐浴。〉
〈噫！若以天邊子午卯酉為法，試思一年有一年之子午卯酉，一月有一月之子午卯酉，一日有一日之子午卯酉，一時有一時之子午卯酉，年月日時，俱有子午卯酉，其將何者以為法乎？豈不大錯了也。仙翁以「冬至不在子，卯酉亦虛比」，撥去一切旁門誤認之弊，教學者在實理上細心辨別，其慈悲為何如乎。〉
烏肝與兔髓，擒來歸一處。一粒複一粒，從微而至著。
〈上言火候沐浴不在子午卯酉，總是教人知其性情相和、陰陽同氣耳。烏肝者，日之精。肝青色，屬木，仍喻靈知之性；兔髓者，月之華。髓色白，屬金，仍喻真知之情。〉
〈靈知真知，真性真情，為修丹之大藥，將此四者擒來歸於一處，運火烹煉，化為一氣。一氣渾然，生機常存，必自一陽而漸至六陽純全，從微而著，金丹成熟，自然而然。擒者，非勉強作為，乃令其住，而不令其去之謂。住則雜念不生，客氣不入。四者摶聚一處，而不相悖矣。一粒複一粒，即本立道生，陽氣漸長之義，非實有粒之形跡也。〉
混沌包虛空，虛空包三界。及尋其根源，一粒如黍大。〈（如黍大一作「黍米大」，一作「如黍米」）〉
〈上言烏肝兔髓能以成丹，此丹非別物，即吾本來混沌之初，所具先天真一之氣也。此氣包羅虛空，虛空又包羅三界，能包虛空三界，其大無量矣。然雖其大無量，及尋其根源，不過如黍米之大。雖雲如黍米，亦視之不見，聽之不聞，傳之不得；恍兮惚兮，其中有象；惚兮恍兮，其中有物；杳兮冥兮，其中有精，其精甚真，其中有信也。是象、是物、是精、是信，總名之曰先天真一之氣。此氣為天地之始，萬物之母，真空而含妙有，妙有而藏真空，大小不拘，有無不立，非色非空，即色即空，放之則彌六合，卷之則退藏於密，隱顯不測，變化無端，是豈有形有象之物可比哉！學者若知的混沌中之一氣，則知其一而萬事畢，修道不難矣。〉
天地交真液，日月含真情。會的坎離基，三界歸一身。
〈上言黍米一粒，能包虛空三界。然此一粒黍米之寶，吾身本有，不待他求。但要會的調和陰陽耳。陰陽不和，先天真一之氣不復，金丹不結。試觀天地交而真液降，以生萬物；日月交而真精運，以行四時，是陰不離陽，陽不離陰。陰陽相合，內含真液、真精，方有造化。否則，孤陰不生，獨陽不長，生機已息，造化何來？吾之靈知真知，即吾身所具之天地日月也。靈知具有天之陽氣，即天也。陽氣所舒之光輝，象離中之虛，虛即日也；真知具有地之陰氣，即地也。陰氣所藏之精華，象坎中之滿，滿即月也。天地日月，吾身俱備，但人不知調和，以故陰陽相隔，生機消滅，終歸大化矣。若會的真知靈知、坎離之根基，本屬一氣，逆而修之，顛倒坎離，以真知而制靈知，以靈知而養真知，水火相濟，動靜如一，則心即是道，道即是心，心為道心，身為道身，與天地合其德，與日月合其明，與四時合其序，與鬼神合其吉凶，三界即在吾一身之中矣。〉
龍從東海來，虎向西山起。兩獸戰一場，化作天地髓。〈（龍從東海來，虎向西山起一作「龍從火裏出，虎向水中生」）〉
〈上言會的坎離基，大道可成。特以坎離者，真知靈知，水火之象。若欲水火相濟，必先金木交並。性屬木，居東，我家之物，因其靈通變化，故喻之以龍；情屬金，居西，他家之物，因其剛烈堅強，故喻之以虎。但性情有真假之別，先後之分。圓明之性，無色之情，為真，先天也；氣質之性，塵緣之情，為假，後天也。有生以來，假者雜於真者之中，龍性獰惡，虎性倡狂，各居一方，彼此不應，若非去假而救真，則大道難成。曰「龍從東海來」者，驅龍而就虎，以性而求情也。曰「虎向西方起」者，牽虎而駕龍，以情而歸性也。性情相會，以情制性，以性鈐情，性情摶結，以獰惡倡狂而為馴順和平。假者消而真者複，木性愛金順義，金情戀木慈仁，金木相並，仍是圓成，無虧本來面目，故曰「兩獸戰一場，化作天地髓」。戰之一字，大有深意。人自先天陽極，交於後天，曆劫根塵俱發，六賊作亂，七情為殃，加之現世積習客氣，內外皆陰，非可容易而剿除。若不狠力抉挖，焉能消滅？戰之正所以猛烹急煉，不到陰盡陽純之時，而功不容稍緩也。「化作天地髓」，是性情滓質俱化，精一不二，方是功力已到之時。仙翁悟真詩云：「西山白虎甚倡狂，東海青龍不可當。兩手捉來令死鬥，化作一塊紫金霜。」正此段之妙義。噫！性情豈易調和哉！苟非下數年死功夫，而未許返真也。〉
金花開汞葉，玉蒂長鉛枝。坎離不曾閑，乾坤經幾時。
〈上文金木交並、性情一家矣，此段緊接上文，申明金木交並之效。金花鉛枝，屬陽，為剛，真情也。汞葉玉蒂，屬陰，為柔，真性也。離體中虛，虛屬陰，靈知也；坎體中實，實屬陽，真知也。金花開汞葉者，剛中有柔，情即是性。玉蒂長鉛枝者，柔中有剛，性即是情。坎離不曾閑者。實而藏虛，虛而含實，真知即是靈知，靈知即是真知，能剛能柔，能虛能實，剛柔相應，虛實兼該，寂然不動，感而遂通。感而遂通，寂然不動，與乾坤同消息，即與乾坤並長久，經幾時而有傷損哉！〉
沐浴防危險，抽添自謹持。都來三萬刻，差失恐毫釐。
〈上言性情混合，真知靈知凝結，金丹成就矣。然藥物易知，火候最難。不知運火詳細，差之毫釐，失之千里，金丹難成。蓋以丹還之後，有沐浴之時，有抽添之候。當藥未得，須煉己以采藥，及丹已得，須沐浴以溫養。沐浴者，防危慮險之功也。古仙雲；「還丹在一時，溫養須十月。」十月共三萬刻，刻刻留心，防危慮險，如雞抱卵，如蚌含珠，一意規中，更加抽鉛添汞之功，謹守護持，毫釐不得差失。稍有差失，真中生假，客氣乘間而入，金丹得而復失，成而又壞，烹鼎之患，所不能免。故修丹之道，防危慮險之功，始終不可缺。防危者，防其客氣潛生，慮險者，慮其丹元有傷。言防危慮險、抽添之功，即在其中。抽者，抽其鉛；添者，添其汞。當丹未結，須借真鉛以制真汞。及汞已死，丹已結，須要將此鉛氣，仍複抽去，真汞方成靈寶。蓋以真知之真鉛，雖是先天之物，從後天中產出，帶有後天之氣，初而以真知制靈知，不使靈知飛揚於外，及其靈知已凝，又要將此真知所帶後天濁氣，漸漸抽去，毫無些子存留，金丹方能成熟。若稍有些子抽不盡，則靈知不能成圓明之寶。抽一分真知濁氣，添一分靈知清氣，抽十分真知濁氣，添十分靈知清氣。濁氣盡而清氣凝，火到氣足。圓陀陀，光灼灼，僅有真靈圓明一寶，別無他物。亦如鉛池煎銀，抽盡鉛氣，只留得一味幹水銀而已。仙翁悟真詩云：「用鉛不得用凡鉛，用了真鉛也棄捐。此是用鉛真口訣，用鉛不用是誠言。」此即抽鉛添汞之義。〉
〈要之，抽添之功，即防危慮險之用。抽添，正所以去其危險耳。防之慮之，抽之添之，十月謹持，毫釐不差，金丹焉有不成者哉！〉
〈三萬刻，非實有十月之期，不過譬喻還丹以至丹熟、聖胎完成之義。學者須要究真，甚勿以辭害義也。〉
夫婦交會時，洞房雲雨作。一載生個兒，個個會騎鶴。
〈以上言藥物、火候、修持功力，皆以丹道譬喻。仙翁恐學者不知其中奧妙，誤入旁門曲徑，故又設此段。以世間男女夫婦之道顯而易見者，譬喻示人耳。〉
〈修真之道，千經萬典，說來說去，只是教人調和陰陽，使陰陽交合，歸於一氣耳。試觀世間夫婦相會，及時相交，便能生兒；修道陰陽相會，及時相交，亦能生仙。吾之真知，為陰中之陽，為夫，吾之靈知，為陽中之陰，為婦。人自先天陽極，後天用事，真者迷失於外，如寄居他家，不屬於我矣。我家雖有靈知，婦不見夫，陰無陽制，靈亦有假，即《參同》所謂「河上奼女，靈而最神，見火則飛，不見塵埃也」。若認得真知之夫，喚回我家，與靈知之婦相會，收於洞房宥密之中，夫戀婦而婦戀夫，夫婦交合，性情相投，則先天之氣，自虛無中來，凝結聖胎。更加溫養十月之功，氣足神全，脫出胞胎，身外有身，超出陰陽之外，不為天地造化所拘矣。更加向上功夫，重安爐，複立鼎，以行無為之妙道，子生孫兮，孫又枝，千變萬化，個個騎鶴騰空，為大羅天仙矣。〉
〈是道也，總一陰陽之道也。生人生仙，皆不離乎陰陽，但有仙凡之異耳。三豐云：「順為凡，逆為仙，只在中間顛倒顛。」顛倒之法，非師罔知。若有知的者，一時辰內管丹成，不待三年九載也。但要認得真陰真陽耳。〉
〈前解逐段分晰，已無剩義，今又體貼祖師四百字之句，仍以四百字分段註疏為歌，言簡意該，比象俱破，使好學者一目了然，不犯思索，更能會通正解，則修真秘訣可得其大半矣。〉
第一段：
真意發真知，靈知亦自應。
三家合一家，倏爾身心定。
第二段：
虛室卻生光，靜中又複陽。
采來勤煆煉，化就紫金霜。
第三段：
靈竅慧光生，性現塵情滅。
朗朗夜明珠，無處不皎潔。
第四段：
燥性化真性，人心變道心。
若非神火煆，礦裏怎分金。
第五段：
真知與靈知，兩者本同氣。
經火烹煉成，渾淪沒點弊。
第六段：
元竅真靈露，趁時下手栽。
性情相眷戀，長出大丹材。
第七段：
有個虛靈竅，號為玄此門。
中藏神與氣，原是魂魄根。
第八段：
靈知火裏精，真知水中寶。
水火陰氣消，光鮮著實好。
第九段：
靈藥自家有，何須在外尋。
護持常照應，左右盡珠林。
第十段：
真知總是真，卻要靈知配。
煉去後天陰，兩家成一塊。
十一段：
靈知好外遊，須借真知制。
以婦去從夫，坎離即既濟。
十二段：
震兌和坎離，精神情性象。
若知攢簇方，獨步崑崙上。
十三段：
火侯不拘時，何勞尋子午。
沐浴洗塵心，卯酉豈能主。
十四段：
金情與木性，不得有偏差。
兩者如同氣，靈根自發花。
十五段：
大則包虛空，小還如黍米。
若問這根源，一真而已矣。
十六段：
天地日月精，吾身本自有。
真靈若不迷，造化常在手。
十七段：
性起情來制，情生性去牽。
相爭相鬧罷，仍舊是先天。
十八段：
木性金情交，真知靈知合。
武煉與文烹，現出玲瓏塔。
十九段：
持心名沐浴，溫養有抽添。
刻刻防危險，功深自入玄。
二十段：
會的陰陽理，聖胎不難結。
生子又生孫，長生永不滅。
贊曰：
寶籙靈文四百，大義包括三鉛。
統悟真之妙旨，泄海蟾之心傳。
言簡約而深奧，理詳細而備全。
處厚得之了事，杏林藉此成仙。
可為修道雲路，正是渡人法船。
學者能嘗滋味，霎時火裏生蓮。
金丹四百宇，段段著實，句句示真，修持之爐鼎、藥物、火候、次序、有為無為，自始至終，無一不備。雖字四百，而悟真全部大意，悉包藏無遺。其中寓言譬象，餘已解釋，破核見仁，碎骨露髓，為初學者助一炬之明，引入正道。但恐學者不知腳踏實地、苦力用功，未盡學人之事，即便妄想大道，躐等而求，自誤前程。爰於正注之後，外著學人二十四要、丹法二十四訣，其言最簡，其事易知，以發祖師不言之秘。若有志士以此要訣參會正經，循序而進，學道者久必明道，行道者終必成道，庶不至虛度歲月，走入歧路矣。
第一要〈[看破世事]〉
世事若還看不破，身沉苦海怎能出。
第二要〈[斬斷牽纏]〉
牽纏設若不能斷，六道輪回在眼前。
第三要〈[窮究理義]〉
不知辨別身心理，邪正難分誤路程。
第四要〈[尋師訪友]〉
虛心即便能實腹，自滿到老無一長。
第五要〈[立志長久]〉
要成經久不易事，必須經久不已功。
第六要〈[除去嗔恨]〉
嗔恨若還不掃淨，滿腔濁氣掩真宗。
第七要〈[舍的色身]〉
看得色身如假物，自然有路覓真身。
第八要〈[不怕勞苦]〉
心強必上高山頂，怕苦終久不入真。
第九要〈[忍辱受垢]〉
忍辱卑而不可踰，受垢柔而即能強。
第十要〈[饒人讓人]〉
屈己尊人為要著，平心下氣是良方。
十一要〈[輕財重命]〉
試問堆金等岱嶽，無常買的不來無？
十二要〈[物我同觀]〉
物我同源無貴賤，若分彼此起塵氛。
十三要〈[酒色不迷]〉
戒酒自然性不亂，絕色必定命堅牢。
十四要〈[饑寒順受]〉
衣食隨緣休妄想，若怕饑寒志不堅。
十五要〈[生死任命]〉
死生二事盡由天，訪道一心常在我。
十六要〈[廣行方便]〉
到處積功兼累行，見危盡力以扶人。
十七要〈[不愛熱鬧]〉
紛華境裏易迷真，聲色場中能亂性。
十八要〈[不傲不盈]〉
高傲即便起人惡，盈滿必非載道材。
十九要〈[不貪美味]〉
君子謀道不謀食，小人養口不養心。
二十要〈[不言是非]〉
各人自掃門前雪，莫管他人屋上霜。
二十一要〈[聰明不用]〉
有才不使常如拙，有智深藏卻似愚。
二十二要〈[睡少功多]〉
朝乾夕惕功無歇，廢寢忘食志要堅。
二十三要〈[不愛好物]〉
珠玉金銀身外物，精神性命本來珍。
二十四要〈[始終如一]〉
用功不力難深造，抱道而亡方見真。
以上二十四要，乃學人緊要之關口，必須真履實踐，條條打通，行的過去，方能遇得真師，聞得大道。若有一條不能行過，即遇真師，聞道猶在兩可。蓋以明師教人，千磨百錯，明察暗試，以驗真假。果是真誠之士，如真金不怕火煉，愈煉愈明，自為高人鑒賞，決定提接；若非志士，始勤終怠，或陽奉陰違，自己身邊事未能行的過去，而欲妄想他人寶物，所謂嗔不除，態不改，墮入生死輪回海。堆金積玉滿山川，神仙冷笑應不採。道且不得聞，而況成道乎？夫聞道者，小聖人；成道者，大聖人。聖人之事，豈是玄虛不實之輩所能得者哉？
第一訣〈[修補丹房]培養後天，堅強色身。〉
培養後天第一端，精神氣旺耐饑寒。色身修得堅強了，避雨遮風好煉丹。
第二訣〈[煉己築基]懲忿窒慾，克己復禮。〉
煉己持心是築基，塵情妄念盡拋離。果然煉到己無處，不動不搖物怎迷。
第三訣〈[立鼎安爐]剛以固其志，柔以用其功。〉
志念堅牢為立鼎，工夫漸進是安爐。剛柔兩用無偏勝，準備隨時運火符。
第四訣〈[採取藥物]假中尋真，砂裏淘金。〉
大藥三般精氣神，須先辨別假和真。是非只隔一些子，莫把魁罡認北辰。
第五訣〈[以鉛制汞]真知不昧，靈知不飛。〉
金情別號是真鉛，木性輕浮以汞傳。曉得情來鈐性法，人心不起道心園。
第六訣〈[黃婆調和]真意不散，陰陽自和。〉
可知真意是黃婆，一信能調四象和。攢簇五行皆借力，全形造命不離它。
第七訣〈[鉛汞相投]性去求情，情來歸性。〉
以鉛投汞情歸性。以汞投鉛性戀情。情性相交無隔礙，何愁大道不能成。
第八訣〈[運火鍛煉]振發正氣，掃除邪氣。〉
文烹武煉是仙方，火發神爐陰與陽。煆盡千般波滓物，自然大藥起霞光。
第九訣〈[還丹凝結]剛柔相當，性情如一。〉
性情如一號還丹，朗朗真靈結就團。已得當初無價寶，小心護守運神觀。
第十訣〈[沐浴溫養]念莫教起，意不使散。〉
滌垢洗塵沐浴方，勿忘勿助合陰陽。諸緣不起丹元固，養的靈根花蕊芳。
十一訣〈[丹元成熟]黑中有白，靜極而動。〉
黑中有白長生藥，暗裏藏明續命湯。煉就玲瓏明淨物，通天徹地放毫光。
十二訣〈[吞服金丹]收神入室，點化群陰。〉
服丹不是外來丹，煉就真靈在內安，五府生光陰氣化，不迷不昧破關蘭。
十三訣〈[移爐換鼎]本原到手，隨時種栽。〉
金丹到手有真傳，換鼎移爐玄又玄。從此虛心烹大藥，先天竅裏煉先天。
十四訣〈[凝結聖胎]百神俱集，五行混成。〉
五氣朝元聚靈台，先天種子己牢栽，如癡如醉如昏睡，恍惚杳冥結聖胎。
十五訣〈[朝屯暮蒙]知雄守雌，天然火煉。〉
知雄更要守其雌，水火薰蒸不問時。自有樞機番卦象，何須著意強施為。
十六訣〈[溫養胎胚]如雞抱卵，似蚌含珠。〉
專一猶如雞抱卵，至誠恰似蚌含珠。時時靜守虛靈竅，免得爐中水火孤。
十七訣〈[防危慮險]外無其身，內無其心。〉
陽氣未純猶有險，余陰不盡要防危。後天滓質如消化，可保胎元莫損虧。
十八訣〈[十月胎圓]先天氣純，後天氣化。〉
十月工夫胎始園，後天化儘先天全。清清淨淨別無物，非色非空一自然。
十九訣〈[待時脫化]無私無為，不即不離。〉
脫化原來有日期，錯前錯後俱非宜，誠中達外無容強，瓜熟自然蒂落離。
二十訣〈[嬰兒出現]打破混沌，跳入虛無。〉
守定黃庭養穀神，形全氣足火停輪。乍雷一響天門破，跳出金剛不死人。
二十一訣〈[乳哺三年]光而不耀，明而不用。〉
真靈煉就一金身，萬古千秋不落塵。乳哺三年光不耀，知前曉後聖而神。
二十二訣〈[出入自便]形神俱妙，與道合真。〉
形神俱妙等虛空，與道合真萬法通。顯晦逆從人莫測，聚而有象散而風。
二十三訣〈[面壁九年]有無俱不立，天地悉歸空。〉
九年面壁有誰知，入室工夫不待思。天地歸空凡聖去，寂寥境內結仙居。
二十四訣〈[子又生孫]變化無窮，神妙不測。〉
子又生孫凡聖同，只分順去逆來中。古仙留下大丹訣，變化無窮到處通。
二十四訣，步步火候，須要審明，若有一毫之差，便有千里之失。古來仙真，多不明指次序，皆秘母言子，只以比象示人，恐其為匪人所竊也。余既得師口訣，不避愆尤，願公諸有志之士。縱無力行持，得聞大道，亦是無量之福。但此等大事，須要有大力者行之，更要有大德者方能行。若有大力無大德，動有魔障，鬼神不喜，大道不成。是以欲行其道，須先積德。德重能服鬼神，蓋以中下之人，德重於道。若德不大，雖能聞道，而成道猶未可必也。學道者，須要先將這個題目認清，本末急緩方有定見，而不至余枉費功夫矣。學者勉之。
