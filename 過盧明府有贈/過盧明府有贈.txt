
良吏不易得，古人今可傳。
靜然本諸已，以此知其賢。
我行挹高風，羨爾兼少年。
胸懷豁清夜，史漢如流泉。
明日復行春，逶迤出郊壇。
登高見百里，桑野鬱芊芊。
時平俯鵲巢，歲熟多人煙。
奸猾唯閉戶，逃亡歸種田。
廻軒自郭南，老幼滿馬前。
皆賀蠶農至，而無徭役牽。
君觀黎庶心，撫之誠萬全。
何幸逢大道，願言烹小鮮。
能奏明廷主，一試武城弦。

