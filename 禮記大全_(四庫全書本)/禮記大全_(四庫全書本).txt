　　欽定四庫全書　　　　　經部四
　　禮記大全　　　　　　　禮類三〈禮記之屬〉提要
　　〈臣〉等謹案禮記大全三十卷明胡廣等奉勅撰元延祐科舉之制易用程子朱子書用蔡氏詩用朱子春秋用胡氏仍許叅用古註疏然鄭註古奧孔疏浩博均猝不能得其要領故廣等作是書獨取其淺近易明者以陳澔集説為宗澔書之得列學官實自此始其採掇諸儒之説凡四十二家朱彛尊經義考引陸元輔之言謂當日諸經大全皆攘竊成書以罔其上此亦必元人之成書非諸臣所排纂云云雖頗渉鄰人竊鈇之疑然空穴來風桐乳來巢以他經之盜襲例之或亦未必無因歟諸經之作皆以明理然理非虗懸而無薄故易之理麗於象數書之理麗於政事詩之理麗於羙刺春秋之理麗於褒貶禮之理麗於節文皆不可以空言説而禮為尤甚陳澔集説畧度數而推義理疎於考證舛誤相仍納喇性徳至專作一書以攷之凡所駁詰多中其失廣等乃據以為主根柢先失其所援引亦不過箋釋文句與澔説相發明顧炎武日知録曰自八股行而古學棄大全出而經説亡洪武永樂之間亦世道升降之一㑹誠深見其陋也特欲全録明代五經以見一朝之制度姑並存之雲爾乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


