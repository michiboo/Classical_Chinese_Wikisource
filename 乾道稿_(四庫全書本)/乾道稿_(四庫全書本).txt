　　欽定四庫全書　　　　　集部四
　　乾道稿　淳熈稿　章泉稿　別集類三〈宋〉
　　提要
　　臣等謹案乾道稿淳熈稿章泉稿三集並宋趙蕃撰蕃字昌父號章泉先世鄭州人建炎初其曽祖暘官於信州因家焉蕃以暘致仕恩補官後終直秘閣蕃始受學劉清之年至五十始問學於朱子朱子文集與蕃尺牘凡六首蕃與朱子往還詩及他作之稱述朱子者亦二十餘首其相契頗深朱子答徐斯逺書有雲昌父志操文詞皆非流輩所及且欲其刋落枝葉就日用間深察義理之本然庶幾有所據依以造實地不但為騷人墨客而已所以期許之者亦甚至然蕃本詞人晚乃講學實未嘗有所論著其究也仍以詩傳與澗泉韓淲有二泉先生之稱淲集久佚今從永樂大典裒輯已別著録蕃集亦無傳本而永樂大典所收頗富併為採掇編次依舊本標題釐為乾道稿二卷淳熈稿二十卷章泉稿五卷共計二十七卷而以蕃本傳及劉宰所作墓表附録於後初蕃為太和簿時受知於楊萬里萬里贈詩有雲西昌主簿如禪僧日䬸秋菊嚼春氷又雲勸渠未要思舊隠且與西昌作好春又為作寫真贊雲貌恭氣和無月下推敲之勢神清骨聳非山頭瘦客之容一笑詩成萬象春風云云則其詩派實出江西劉克莊跋亦云近嵗詩人惟趙章泉五言有陶阮意所作後村詩話録其詩頗夥詩人玉屑載蕃論詩一則以陳後山寄外舅詩為全篇之似杜者後戴式之思家用陳韻又全篇之似陳者觀所品題其淵源亦可概見矣乾隆四十九年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













