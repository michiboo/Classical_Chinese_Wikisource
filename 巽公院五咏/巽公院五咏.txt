結習自無始，淪溺窮苦源。
流形及茲世，始悟三空門。 
華堂開淨域，圖像煥且繁。
清泠焚眾香，微妙歌法言。 
稽首愧導師，超遙謝塵昏。
寂滅本非斷，文字安可離。
曲堂何為設，高士方在斯。 
聖默寄言宣，分別乃無知。
趣中即空假，名相與誰期。 
願言絕聞得，忘意聊思惟。
發地結菁茅，團團抱虛白。
山花落幽戶，中有忘機客。 
涉有本非取，照空不待析。
萬籟俱緣生，窅然喧中寂。 
心境本洞如，鳥飛無遺跡。
新亭俯朱檻，嘉木開芙蓉。
清香晨風遠，溽彩寒露濃。 
瀟灑出人世，低昂多異容。
嘗聞色空喻，造物誰為工。 
留連秋月晏，迢遞來山鐘。
危橋屬幽徑，繚繞穿疏林。
迸籜分苦節，輕筠抱虛心。 
俯瞰涓涓流，仰聆蕭蕭吟。
差池下煙日，嘲哳鳴山禽。 
諒無要津用，棲息有餘陰。

