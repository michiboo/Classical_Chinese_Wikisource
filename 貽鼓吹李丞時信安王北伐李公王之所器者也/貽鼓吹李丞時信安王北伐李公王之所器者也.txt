
北伐昧天造，王師示有徵。
轅門統元律，帝室命宗英。
靈威方首事，仗鉞按邊城。
膏雨被春草，黃雲浮太清。
文儒託後乘，武旅趨前旌。
出車發西洛，營軍臨北平。
曰予深固陋，志氣頗縱橫。
嘗思驃騎幕，願逐嫖姚兵。
惟賢美無度，海內依揚聲。
河間舊相許，車騎日逢迎。
折節下謀士，深心論客卿。
忠言雖未列，庶以知君誠。

