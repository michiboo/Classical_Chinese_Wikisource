
仙人東方生，浩蕩弄雲海。
沛然乘天遊，獨往失所在
〈上四句一作「東方不辭家，獨訪紫泥海。時人少相逢，往往失所在。」〉
魏侯繼大名，本家聊攝城。
卷舒入元化，跡與古賢幷。
十三弄文史，揮筆如振綺。
辯折田巴生，心齊魯連子。
西涉清洛源，頗驚人世喧。
采秀臥王屋，因窺洞天門。
朅來遊嵩峰，羽客何雙雙。
朝攜月光子，暮宿玉女牕。
鬼谷上窈窕，龍潭下奔潨。
東浮汴河水，訪我三千里。
逸興滿吳雲，飄颻淛江汜。
揮手杭越間，樟亭望潮還。
濤卷海門石，雲橫天際山。
白馬走素車，雷奔駭心顏。
遙聞會稽美，且度耶溪水。
萬壑與千巖，崢嶸鏡湖裏。
秀色不可名，清輝滿江城。
人遊月邊去，舟在空中行。
此中久延佇，入剡尋王許。
笑讀曹娥碑，沈吟黃絹語。
天台連四明，日入向國清。
五峰轉月色，百里行松聲。
靈溪咨沿越，華頂殊超忽。
石樑橫青天，側足履半月。
忽然思永嘉，不憚海路賒。
掛席歷海嶠，迴瞻赤城霞。
赤城漸微沒，孤嶼前嶢兀。
水續萬古流，亭空千霜月。
縉雲川谷難，石門最可觀。
瀑布掛北斗，莫窮此水端。
噴壁灑素雪，空濛生晝寒。
卻思惡溪去，寧懼惡溪惡。
咆哮七十灘，水石相噴薄。
路創李北海，巖開謝康樂。
松風和猨聲，搜索連洞壑。
徑出梅花橋，雙溪納歸潮。
落帆金華岸，赤松若可招。
沈約八詠樓，城西孤岧嶢。
岧嶢四荒外，曠望羣川會。
雲卷天地開，波連浙西大。
亂流新安口，北指嚴光瀨。
釣臺碧雲中，邈與蒼嶺對。
稍稍來吳都，裴回上姑蘇。
煙綿橫九疑，漭蕩見五湖。
目極心更遠，悲歌但長吁。
迴橈楚江濱，揮策揚子津。
身著日本裘，昂藏出風塵。〈裘則朝卿所贈，日本布爲之〉
五月造我語，知非儓儗人。
相逢樂無限，水石日在眼。
徒干五諸侯，不致百金產。
吾友揚子雲，弦歌播清芬。
雖爲江寧宰，好與山公羣。
乘興但一行，且知我愛君。
君來幾何時，仙臺應有期。
東窗綠玉樹，定長三五枝。
至今天壇人，當笑爾歸遲。
我苦惜遠別，茫然使心悲。
黃河若不斷，白首長相思。

