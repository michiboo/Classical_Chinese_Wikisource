早遇聖明朝，雁行登九霄。
文輕傅武仲，酒逼蓋寬饒。
舍矢同瞻鵠，當筵共賽梟。
琢磨三益重，唱和五音調。
台柏煙常起，池荷香暗飄。
星文辭北極，旗影度東遼。
直道由來黜，浮名豈敢要。
三湘與百越，雨散又雲搖。
遠守慚侯籍，征還荷詔條。
悴容唯舌在，別恨幾魂銷。
滿眼悲陳事，逢人少舊僚。
煙霞為老伴，蒲柳任先凋。
虎綬懸新印，龍舼理去橈。
斷腸天北郡，攜手洛陽橋。
幢蓋今雖貴，弓旌會見招。
其如草玄客，空宇久寥寥。
