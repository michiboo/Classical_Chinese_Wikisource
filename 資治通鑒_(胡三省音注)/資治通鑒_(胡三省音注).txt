《資治通鑑》二百九十四卷，〈內府藏本。〉宋司馬光撰，元胡三省音注。
光以治平二年受詔撰《通鑑》，以元豐七年十二月戊辰書成奏上，凡越十九年而後畢。光進表稱精力盡於此書。其採用之書，正史之外，雜史至三百二十二種。其殘稾在洛陽者，尚盈兩屋。旣非掇拾殘賸者可比，又助其事者，《史記》前後《漢書》屬劉邠，三國南北朝屬劉恕，唐五代屬范祖禹，又皆通儒碩學，非空談性命之流。故其書網羅宏富，體大思精，爲前古之所未有。而名物訓詁，浩博奧衍，亦非淺學所能通。光門人劉安世，嘗撰《音義》十卷，世已無傳。南渡後注者紛紛，而乖謬彌甚。至三省乃匯合羣書，訂譌補漏，以成此注。
元袁桷《淸容集》載《先友淵源錄》，稱三省天台人，寶祐進士，賈相館之釋《通鑑》，三十年兵難，槀三失。乙酉歲留袁氏家塾，日手鈔定注。己丑寇作，以書藏窖中得免。案三省《自序》，稱乙酉徹編，與桷所記正合。惟桷稱定注，而今本題作音注，疑出三省所自改。三省又稱初依《經典釋文》例，爲廣注九十七卷，後失其書，復爲之注，始以《考異》及所注者散入《通鑑》各文之下，歷法天文則隨《目錄》所書而附註焉。此本惟《考異》散入各文下，而《目錄》所有之歷法、天文書中，竝未附註一條，當爲後人所刪削。或三省有此意，而未及爲歟？《通鑑》文繁義博，貫穿最難，三省所釋，於象緯推測地形建置制度沿革諸大端，極爲賅備。故《唐紀》開元十二年內注云︰「溫公作《通鑑》，不特紀治亂之跡而已，至於禮樂歷數天文地理，尤致其詳。讀者如飮河之鼠，各充其量。」蓋本其命意所在，而於此特發其凡，可謂能見其大矣。
至《通鑑》中或小有牴牾，亦必明著其故。如《周顯王紀》秦大良造伐魏條，注云︰「大良造下當有衞鞅二字。」《唐代宗紀》董晉使回紇條，注云︰「此韓愈狀晉之辭，容有溢美。」又嚴武三鎭劍南條，注云︰「武只再鎭劍南，蓋因杜甫詩語致誤。」《唐穆宗紀》冊回鶻嗣君條，注云：「《通鑑》例，回鶻新可汗未嘗稱嗣君。」《文宗紀》鄭注代杜悰鎭鳳翔條，注云︰「如上卷所書，杜悰鎭忠武不在鳳翔。」凡若此類，竝能參證明確，而不附會以求其合，深得注書之體。較尹起莘綱目發明，附和回護，如諧臣媚子所爲者，心術之公私，學術之眞僞，尤相去九牛毛也。雖徵摭旣廣，不免撿點偶疎。如景延廣之名，《出師表》敗軍之事，庾亮此手何可著賊之語，沈懷珍之軍洋水，阿那瓌之趨下口，烏丸軌宇文孝伯之誤句，周太祖詔今兄之作令兄，顧炎武《日知錄》竝糾其失。近時陳景雲亦摘地理譌舛者，作《擧正》數十條。然以二三百卷之書，而蹉失者僅止於此，則其大體之精密，益可概見。黃溥《簡籍遺聞》稱是書元末刊於臨海，洪武初取其版藏南京國學。其見重於後來，固非偶矣。
