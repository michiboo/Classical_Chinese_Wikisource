
司馬灋卷中
定爵第三
凡戰定爵位著功罪収遊士申敎詔訊厥衆求厥技
方慮極物變嫌推疑養力索巧因心之動凢戰固衆
相利治亂進止服正成恥約法省罰小罪乃殺小罪
勝大罪因順天阜財懌衆利地右兵是謂五慮順天
奉時阜財因敵懌衆勉若利地守隘險阻右兵弓矢
禦殳矛守戈㦸助凡五兵五當長以衛短短以救長
迭戰則乆皆戰則強見物與侔是謂兩之主固勉若
視敵而舉將心心也衆心心也馬牛車兵佚飽力也
敎惟豫戰惟節將軍身也卒支也伍指拇也凡戰智
也𨷖勇也陳巧也用其所欲行其所能廢其不欲不
能於敵反是凡戰有天有財有善時日不遷⻱勝㣲
行是謂有天衆有有因生羙是謂有財人習陳利極
物以豫是謂有善人勉及任是謂樂人大軍以固多
力以煩堪物簡治見物卒是謂行豫輕車輕徒弓
矢固禦是謂大軍密靜多內力是謂固陳因是進退
是謂多力上暇人敎是謂煩陳然有以職是謂堪物
因是辨物是謂簡治稱衆因地因敵令陳攻戰守進
退止前後序車徒因是謂戰參不服不信不和怠疑
厭懾校拄詘頓肆崩緩是謂戰患驕驕懾懾吟嚝虞
懼事悔是謂毀折大小堅柔參伍衆寡凢兩是謂戰
凡戰間逺觀邇因時因財貴信惡疑作兵義作事
時使人惠見敵靜見亂暇見危難無忘其衆居國惠
以信在軍廣以武刃上果以敏居國和在軍灋刃上
察居國見好在軍見方刃上見信凡陳行惟䟽戰惟
密兵惟雜人教厚靜乃治威利章相守義則人勉慮
多成則人服時中服厥次治物旣章目乃明慮旣定
心乃強進退無疑見敵無謀聽誅無誰其名無變其
旗凡事善則長因古則行誓作章人乃強滅厲祥滅
厲之道一曰義被之以信臨之以強成基一天下之
形人莫不是謂兼用其人一曰權成其溢奪其好
我自其外使自其內一曰人二曰正三曰辭四曰巧五
曰火六曰水七曰兵是謂七政榮利恥死是謂四守
容色積威不過改意凡此道也唯仁有親有仁無信
反敗厥身人人正正辭辭火火凡戰之道旣作其氣
因發其政假之以色道之以辭因懼而戒因欲而事
蹈敵制地以職命之是謂戰灋凡人之形由衆之求
試以名行必善行之若行不行身以將之若行而行
因使勿忘三乃成章人生之宜謂之灋凡治亂之道
一曰仁二曰信三曰直四曰一五曰義六曰變七曰尊
立法一曰受二曰灋三曰立四曰疾五曰御其服六曰
等其色七曰百官宜無服凡軍使灋在巳曰専
與下畏法曰法軍無小聽戰無小利日成行微曰
道凡戰正不符則事専不服則法不相信則一若
怠則動之若疑則變之若人不信上則行其不復
自古之政也

司馬法卷中

