
司馬灋卷下
嚴位第四
凡戰之道位欲嚴政欲栗力欲窕氣欲閑心欲一凢
戰之道等道義立卒伍定行列正縱橫察名實立進
俯坐進跪畏則密危則坐逺者視之則不畏邇者勿
視則不散位下左右下甲坐誓徐行之位逮徒甲籌
以輕重振馬譟徒甲畏亦密之跪坐坐伏則行而
寛誓之起譟鼓而進則以鐸止之銜枚誓糗坐行
而推之執戮禁顧譟以先之若畏太甚則勿戮殺示
以顔色告之以所生循省其職凢三軍人戒分日人
禁不息不可以分食方其疑惑可師可服凡戰以力
乆以氣勝以固乆以危勝本心固新氣勝以甲固以
兵勝凡車以密固徒以坐固甲以重固兵以輕勝人
有勝心惟敵之視人有畏心惟畏之視兩心交定兩
利若一兩爲之職惟權視之凡戰以輕行輕則危以
重行重則無功以輕行重則敗以重行輕則戰故戰
相爲輕重舎謹甲兵行陣行列戰謹進止凡戰敬則
慊率則服上煩輕上暇重奏鼓輕舒鼔重服膚輕服
羙重凡馬車堅甲兵利輕乃重上同無獲上專多死
上生多疑上死不勝凡人死愛死怒死威死義死利
凡戰之道敎約人輕死道約人死正凡戰勝若否
若天人凡戰三軍之戒無過三日一卒之警無過
分日一人之禁無過皆息凡大善用本其次用末執
略守微本末唯權戰也凡勝三軍一人勝凡鼓鼓旌
旗鼔車鼓馬鼓徒鼓兵鼓首鼓足鼔兼齊凡戰旣
固勿重重進勿盡凡盡危凡戰非陳之難使人可陳
難非使可陳難使人可用難非知之難行之難人方
有性性州異敎成俗俗州異道化俗凡衆寡旣勝浩
否兵不告利甲不告堅車不告固馬不告良衆不自
多未獲道凡戰勝則與衆分善將復戰則重賞罰
若使不勝取過在已復戰則誓以居前無復先術勝
否勿反是謂正則凡民以仁救以義戰以智決以勇
𨷖以信專以利勸以功勝故心中仁行中義堪物智
也堪大勇也堪乆信也讓以和人以洽自子以不循
爭賢以爲人其心效其力凡戰擊其微靜避其強
靜擊其倦勞避其閑窕擊其大懼避其小懼自古之
政也
用衆第五
凡戰之道用寡固用衆治寡利煩衆利正用衆進止
用寡進退衆以合寡則逺裹而闕之若分而迭擊寡
以待衆衆疑之則自用之擅利則釋旗迎而反之
敵若衆則相衆而受裹敵若寡若畏則避之開之凢
戰背風背髙右髙左險歷沛歷圯兼舎環⻱凡戰設
而觀其作視敵而舉待則循而勿鼔待衆之作攻則
屯而伺之凡戰衆寡以觀其變進退以觀其固危而
觀其懼靜而觀其怠動而觀其疑襲而觀其治擊其
疑加其卒致其屈襲其規因其不避阻其圖奪其慮
乗其懼凡從奔勿息敵人或止於路則慮之凢近敵
都必有進路退必有返慮凡戰先則弊後則懾息則
怠不息亦𡚁息乆亦反其懾書親絶是謂絶顧之慮
選良次兵是謂益人之強棄任節食是謂開人之意
自古之政也
司馬灋卷下

