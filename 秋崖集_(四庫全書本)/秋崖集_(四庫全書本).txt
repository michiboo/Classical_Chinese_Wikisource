　　欽定四庫全書　　　　　集部四
　　秋崖集　　　　　　　　別集類三〈宋〉
　　提要
　　臣等謹案秋崖集四十卷宋方岳撰岳字巨山號秋崖歙縣人紹定五年進士淳祐中為趙葵㕘議官移知南康軍以杖舟卒忤荊帥賈似道後知袁州又忤丁大全被劾罷歸其集世有二本一為秋崖新稿凡三十一卷乃從宋寶祐五年刻本影抄一為秋崖小稿凡文四十五卷詩三十八卷乃明嘉靖中其裔孫方謙所刋今以兩本叅校嘉靖本所載較備然寶祐本所有而嘉靖本所無者詩文亦尚各數十首又有別行之本題曰秋崖小簡較之本集多書札六首謹刪除重複以類合編併成一集勒為四十卷岳才鋒凌厲洪焱祖作秋崖先生傳謂其詩文四六不用古律以意為之語或天出可謂兼盡其得失要其名言雋句絡繹奔赴以駢體為尤工可與劉克莊相為伯仲集中有在淮南與趙葵書責葵馭軍之失指陳切直不失為忠告至葵兄范為帥失律致襄陽不守所繫不輕其罪亦復不小岳以居葵幕府之故乃作書曲為寛解載之集中則未免有愧詞矣乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





