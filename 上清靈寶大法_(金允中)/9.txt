上清靈寶大法卷之九
洞玄靈寶法師南曹執法典者權童初府右翊治金允中編
三元
正月十五日，七月十五日，十月十五日。
右天地水三官，二十七府，百二十曹，凡三會日考校罪福，三元日奏御上宮。可以行道建齋，修身謝過。
三會
正月七日舉遷賞會，七月七日慶生中會，十月五日建生大會。
右三會上，三官考嚴功過，三魂攢送生人善惡，又謂之三魂會日。此是本命之日，亦更有小攢會日，台光以甲子日上詣，爽靈以庚申日上詣，幽精以本命日上詣，亦言生人善惡。其日宜受符籙齋戒，呈章拜表，以祈景福。
五臘
正月一日天臘，五月五日地臘，七月七日道德臘，十月一日民歲臘，十二月臘王侯臘。
右五臘日，為五帝攢會之日。此日酆都北陰大帝，皆引出生人久遠玄祖父母，幽獄鬼魂，責問住處陰司年代，積罪結釁端由，及子孫姓名墳墓所在，如積劫未有追贖，因此日皆延累生人。其日引問，得子孫兄弟親姻九族姓名，攢集校定，以為生人罪狀，正一道民之徒，此日誠憑法力，祭祀追贖幽途，皆一一得福，常日祭祀不可達也。出正一玉經。
每月十直齋日
一日西北方北斗下，八日北斗司殺君下，十四日東北方太一使者下，十五日東方天帝及三官下，十八日東南方天一下，二十三日南方太一八神使者下，二十四日西南方北辰下，二十八日西方太一下，小盡於二＋七日下二十九日下方中太一下，三十日上方上太一下。
已上出《業報因緣經》。又別文云：十方天尊下，又雲十方天君下。
節會日
天節甲午，地節甲申，人節甲子，天會丙午，地會壬午，人會壬子，日會庚午，星辰會辛酉，月會庚申，五行會甲辰，四時會甲戌。
右節會及五臘，宜修齋設醮，祭祀先靈。
甲子太一簡閱神祇，庚申日三屍言人罪過，本命日計人功行。
又云：甲寅庚申，屍鬼競亂，宜避房室。又玉經云：此三日為小攢會日，凡三元考校未盡者，於此重考校焉。
八節
立春，春分，立夏，夏至，立秋，秋分，立冬，冬至。
按《真誥》云：八節之中，皆當齋戒立靖，謀諸善事，以營於道之方也。慎不可以其日忿爭喜怒，及行威刑，皆天人之大忌也。
午卯日
凡午卯之日，常當清齋入室，東向心拜，存神養炁，期感神明，亦適意所陳。常如此者，玉女降侍。
避忌日
李少君口訣：道士求仙者，勿與女子。
三月九日，六月二日，九月六日，十二月三日。
其日當入室，不可見女子六屍，亂則藏血擾潰飛越，三魂失守，神凋氣逝，積以致死。所以忌此日者，非但塞遏淫泆而已，將安女宮。女宮在申，男宮在寅，寅申相刑，刑殺相加，是日男女三屍出於目朱童之中，女屍招男，男屍招女，禍害往來，喪神虧正。雖人不自覺而形容自損，由三屍戰於眼中，流血於泥九也。子至其日，雖至寵之女子，親愛之令婦，固不可相對。我先師但修此道而仙矣，復不及至親，無心者矣。子其慎之。此乃仙人劉綱妻，女仙也。出《神仙傳》。
又別條云：凡甲寅庚申之日，是屍鬼競亂，精神躁穢之日也。不可與夫妻同席，及言語會面。當清齋不寢，其日遣諸可欲。旦望，每月初一日為旦，十六日為望。則以官曆逐月十四日、十五日、十六日考之，並合朝修，祈恩謝過。
月忌
正月二日，又庚申二月九日，又辛亥三月十日，又甲戌四月十一日，又癸亥五月十一日，又壬子六月十日，又癸丑七月十二日，又甲寅八月十三日，又乙卯九月十三日，又甲辰十月八日，又丁巳十一月十五日，又丙午十二月十三日。又丁未。
已上日忌燒香，每日常行香火不拘。
帝煞日
正月庚申，二月辛卯，三月庚戌，四月癸亥，五月壬子，六月癸丑，七月甲寅，八月乙卯，九月甲辰，十月丁已，十一月丙午，十二月乙未。
已上忌燒香。
聖忌
丙寅，丁卯，道父忌丙申，丁酉，道母忌壬辰，壬戌，北帝忌戊辰，戊戌南帝忌絕命，本命絕歲星，行年到日六害，本命對日月晦，月窮之日歲破。太歲對衝已上日不宜行道燒香，亦不宜殺。宜正坐，思心悔過，聖自懸知。
祈懇日
正月四日，二月八日，三月十五日，四月八日，五月九日，六月六日，七月七日，八月八日，九月九日，十月五日，十一月三日，十二月十二日。
已上日乃太上大道君登玉霄琳房，四盻天下，有志節遠遊之心者。至其日平旦日出時，北向再拜，亦可於靜中也，自陳本懷所願，畢咽液三十六過。又雲東海青童君常以丁卯日，登方諸東華臺四望。以此日常可向日出行之，可因此以服日精。
禁忌
生蔥，韭，大蒜，小蒜，胡荽，〈此為五辛〉
五辛舊有其說多矣。大槩此等物辛臭烈甚，食之經日，尚臭出口中，對人言語，已覺不可，況於持誦神文，朝真行事乎。五辛之外，更有薤藠〈似蔥〉之屬，皆不宜食。不必細為之說。鴈，犬，黑蠡魚。鯉字非也。此名三厭。
三厭之外，更有鱉鱔之類，皆腥穢之氣難退者，並不宜食。
臨屍，吊喪，新產，新刑，殺所，屠坊，淫舍。
已上皆不可食。李少君口訣法：道士求仙，不欲見死人屍，損神壞炁之極。人君師父親愛，不得已而臨之爾。所以道士遠世，不事王侯是無君也，塊然獨處是無友也。惟父母師主，不得不臨喪，致感極之哀，不吝性命之傷，苟以此故而傷，是無傷也。吾其祕文，故口傳焉。本命日，常以其日向本命方，叩齒三通，心存再拜。咒曰：
太一鎮生，三炁合真。室胎上景，母玄父元。生我五藏，攝我精神。下灌玉液，上朝泥丸。夕鍊七魄，朝和三魂。左命玉華，右嘯金晨。令我神仙，役靈使神。常保利貞，飛行十天。
咒畢，心拜四方，叩齒三通，咽液三過，此名為太上祝生隱朝胎元之道。常能行之，令魂魄保守，長生神仙。又法，學道之士當先檢制魂魄，消滅屍鬼，常以晦朔之日，庚申甲子之
…………
大功以下不臨屍，並三日式假，解穢入靖。期功之外，屍不當臨，避之可也。吊不可廢，隨即解穢矣。非親雖厚，並合避厭也。大喪事畢，解穢沐浴訖，關申合屬真司，收復將吏，一如常儀。
生產穢
道士出家，自處琳宮，一切生產，並合迴避。俗士修真，惟生子義不容遠合。終月之後，方可解穢入靖，悉如前儀。此外並合迴避，違者考罰。
理髮咒
泥丸玄華，保精長存。左為隱月，右為日根。六合清鍊，百神受恩。
咒畢，咽液三過。能常行之，髮不墮落。當數易櫛，櫛之取多，而不使痛。亦可令侍者櫛取多也。於是血液不滯，髮根常堅，宜向旺方。
澡浴咒
天地開朗，四大為常。玄水澡穢，辟除不祥。雙童守門，七真安房。靈津鍊灌，萬炁混康。內外利貞，保玆黃裳。急急如律令。
食咒
百穀五味，流入脾胃。五藏安寧，屍邪永墮。七祖蒙恩，長生久視。
脫衣咒
受命太帝，上升九宮。百神安位，列侍神公。魂魄和鍊，五藏華豐。百骸玄注，七液虛充。火鈴交煥，滅鬼除凶。上願神仙，常生無窮。
夜臥咒
天有九皇，地有九宮。我身百節，萬神相從。三屍伏滅，五藏流通。三田四支，動息守中。龍虎八卦，侍我瓊容。鬼妖萬精，勿干真宮。
登廁咒
左德神，右德神，左司土，本夫人，除我死籍，上我生名。
允中按古科齋直之日，禁忌之條，散諸經誥，不可備述。但切於修用，略出而已。設醮祈恩，登壇啟事，上章拜表，首過謝愆，皆可以其日行事。若無禱請，因此檢制行為，去非寡過，亦清修之一助。有如不可親之事，不當食之物，昏亂神炁，濁穢身形，豈應不屏斥也。若躬行於道德之域，心宅於沖靜之鄉，寢寐不忘，造次毋失，當此之際，無時非齊，又何日分之拘耶。儻身之不修，行之不檢，僭冒法籙，違越禁忌，則三官考罰，五帝糾愆，九祖同辜，一身受罰，非道不慈也。天台法中第二十三品作齋戒節度，內十戒係靈寶本科。允中從古法已編入第一品，此外齋直日分頗近科條，但所引經典之名，多是三洞品目，古無者。今雖傳行於世，未宜憑據。
沐浴常以東井之曰：
正月十日，二月八日，三月六日，四月四日，五月一日，六月二十七日，七日十五日，八月二十二日，九月二十日，十月十八日，十一月十五日，十二月十三日。
