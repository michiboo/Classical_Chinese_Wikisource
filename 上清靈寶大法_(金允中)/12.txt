上清靈寶大法卷之十二
洞玄靈寶法師南曹執法典者權童初府右翊治金允中編
此八緯中第七條
生生之德，大矣哉。道好生也，故生天地。天地好生也，故生萬物。人惟既生，於是以生為重。神仙上士學道修真，反惡夫幻身之累我。世人罔究其旨，便謂修行之士不貴乎生，是不然也。夫得道者不戀形體，不染物慾，本來一念，湛然獨存。故其留形也，不逐世緣而蕩。及其蛻質也，不隨形體而亡。神鍊炁澄，超凡入聖，回顧眄之胚骸，豈非累我。老君曰：吾有大患，為吾有身。太極真人頌曰：外身而身存。皆此義也。若世人則異乎此，身在則神在，體存則誠存，體質一傾，魂神散亂。或沉於幽暗，或墮於杳冥，如此之死，不可復生。已生之生，夫豈不樂。貪生而惡死，實古今之常情。生生之不窮，乾坤之正理。是以上帝憫世，垂教立科，拯厄扶危，除妖卻妄，拜章設醮，請福延生，皆所以廣大道生生之德，而遂斯民生生之願也。靈寶古法，有濟生陽德品，乃醮告斗星，延生度命之行用也。然非受來詞，則事難關申。雖為救濟之善德，而非可以隱祕，是之謂陽德。按古儀四十二等醮，其第二十等曰北斗醮。今此立玄樞靈壇，中設北極帝座，前列眾真，環以北斗南斗，而其行用，近乎北斗醮矣。蓋夫斗之在天，實為權綱之主，關係甚重，延生請宥，尤隸斗樞。故也學者當深體濟生之本意，以迪古人之用心，則此科可行矣。
法曰：下元有山川河海之內，城邑鄉塢之中，水石禽獸之精，五行不正之神，下土強惡之鬼，魑魅妖厭之魂，妄行妖孽，擅作異端，纏惑生人，諸不能治。或有北陰酆都之內，血肉不正之神，結連祖考，昔亡近化，內外親姻，訟由冥曹，延及生人，復連殃害，諸不能解。以此三辰玄樞靈壇，建於凈地，所祈立報，解治安寧。
玄樞壇又曰三辰壇
擇潔凈密室，或曠野無人迥靜處，取凈地建壇一所。每層高一尺。上層闊二尺，當心中皇宮，設北極大帝、天皇大帝。中層闊三尺，列北斗九皇，南斗、三台、日月，皆依象然燈。下層闊六尺，列三元將軍，十二支神，當年太歲，擎羊陀羅二使者，四直功曹，土地等神，前列洞案，書二斗名，燒燈焰，以五色線自斗口布至洞案下，依儀關啟，暗晝匿過，深愆微生，昧心隱慝，和合年命，禳解災厄，人道肅清，鬼怪戢息，其應特異，至誠至神。或不及累土為壇，則用堊土畫地為三級，依儀修建，然以常壇為優。
飛斗
用大紙雲馬，於鞍上空處，朱書南北二斗符，每位獻狀一通，並馬一騎，逐星獻之，馬以奔走之狀，雲作飛逸之勢，或印板能如式，則傭工繪之。
北斗
（圖片）
和合年命符
（符文）
謹請五星靈應帝君，和合某人年命。急急如元始天尊勑
卻於符下書云：某人某年月日時生，上屬北斗某星君，平生陰匿某罪，願乞原赦。作三行，或五行，燈焰上燒。
二斗星君
魁𩲃𩵄魓𩳐魒，魑(鬼旨)𩲕𩲓(鬼尊)(鬼勝)。
七元祕授符
（符文）
飛神
先步斗，自斗柄入斗口至魒，存斗罩身，再步入斗口，三拜，存思出神，直入斗中，呼四直使者，具白醮意，見其入斗。次見擎羊陀羅二使者下降，檢察醮筵，復回啟報星真，法師立斗中候其回。畢，次入南斗，復如北斗式。見火鈴將軍，六星童子，檢察回報。然後斗星乃降，良久有紫雲異香，或赤光入戶，乃二斗下降也。忌僧尼孝子婦人雞犬見之。
先於壇前，列案然燈燭，仍時新五果醴酒異香，不用檀香乳香。或缺凈酒，則酌以玄酒，惟精潔。依儀奏啟關告事畢，獻狀錢馬，以火燒化，誠極其至，萬厄皆除。
允中受傳靈寶大法，乃中原舊文也。今所編集，悉遵師傳，不敢改易。大抵事若當於理，何暇辨釋，豈可言別派之異同。實緣天台一宗，流布漸廣，而其說戾古者多矣。與其餘諸家大不相似，遺之不考，人必致疑，罔知適從，故不得已而述之。眾書與天台不同處，則敘其所以異。天台與眾書近似處，亦證其說不誣。初非允中自無師授之文，假天台之法以成書也。況允中編集出行用古式，多是天台法中所不載者。玄樞祈告，古來靈寶法中稱濟生陽德品，今列於前者，是其本文也。自天台杜達真立璇璣法，每事好異，既不從伏古科稱北斗醮，創置玄靈璇璣府印，設察訪使之職，又稱主管璇璣府事。令世人受之，此則玄科世法，兩皆違犯天理人情，兩皆不順。允中已於總序詳論之矣。故只合遵依古法，止稱北斗醮，主行之人，各從本法之銜，用本職之印。如行天心正法，合用驅邪院印之類，不應改換銜位，變更印文。若不稱北斗醮，而別立一名，則北斗之傍名號亦有隱僻，而人罕見者，皆足以為異而欺世。但未免有如曹娥碑陰黃絹幼婦之語，後世市井間流，而為猜謎者也。變其正事，令人以意逆之，實兒戲爾。以此褻瀆上真，於心安乎。及其文檄，既上奏於斗星，與天帝同禮。或者又簽其狀函，曰狀奏九晨玉闕，此尤僭亂天儀。三清玉帝之天門，可言玉闕，斗星不敢當也。且以星界言之，則紫微垣已可考矣。垣者，園屏之謂。今兩畔各有七星環之，上則華蓋覆之，北極大帝、天皇大帝居於垣中，其前之缺處曰閶闔，此則紫微垣之闕，乃可稱帝闕。如北斗則又居閶闔之前，乃綱紀之星，為喉舌之要，出納號令，臨制四方。世之尚書，亦為朝廷之喉舌。夫斗則天之大有之司，其職至要，其權至重矣。然終不可尊北斗為天帝，猶世之不可以尚書為天子也。北斗稱玉闕，僭亂謬之甚矣。杜公之門戶，其始貴於異俗，尚奇而終焉。大致違科失禮，襲而傚之，恐非謹厚之體格也。若北斗又曰中斗，如法中以南斗相對而醮之者，蓋取《南斗經》中之說而為之。其實南斗乃二十八宿中之斗宿，亦在大之東北，自天文中亦稱南斗，然終不可與中斗對也。古法如此，編入故不敢更易其舊。
