上清靈寶大法卷之八
洞玄靈寶法師南曹執法典者權童初府右翊治金允中編
七日七夜，諸天日月星宿，遊璣玉衡，一時停輪。神風靜默，山嶽藏雲，天無浮翳，四炁朗清，一國地土，山川林木，緬平一等，無復高下，土皆作碧玉，無有異色。
（圖片）
一呼一吸，四至共得六寸。一呼二一至，各得三寸。一至得三寸，一至得一十五分。經緯天地，縰橫十五，故上帝付黃帝《河圖》也。入室平坐，以手診脈，四動為一息，量人平常出入，漸漸加之，不要大段費力。放熙出自口，勿使耳聞。放於息勻之後，再作如初積之力久，炁住息平，始着意在鼻準頭。乃鼻三，顋二，眉四息，於是微微出氣，為一遍。續再作，積至八十一遍，四十九日外，每遍加息，自一時可至一日，自一日可至七日。然後以耳對肩，以鼻對臍，收其六根，專意於目。初則非內非外，觀其神光。三日之外，於密室中，見神光一點，孜孜定神。四日之外，漸明漸大。七日，神光滿室，定中百物皆為未然。七七日外，定中見一切真靈鬼物，方入洞觀徹視之道也。
竊謂度人一經，備有萬法。元始大定，為法之機要，亦道之徑路。始於定炁存神，以致朝元登謁。過此以往，極道之域，不可擬議。七日七夜，諸天日月星宿，璇璣玉衡，一時停輪。此元始說經之時，天中之事也。薛幽棲注中略釋其義。今即之人身，日月停景，目不瞬動也，神風靜默，息不出入也。山嶽藏雲，炁不升降，然後孜神內視，一志湛然，習定出神，升騰上境，洞觀萬彙，徹視十方，訣已詳疏於前矣。天台編神光大定二十五品，乃雲璇璣玉衡，脈不息也，是則妄甚。且習定大法，目不可瞬動，息不可出入，炁不可升降，神斯可出而脈豈得不動，人已就死，卻非出神。又曰天尊空浮，乃自元神居玉清宮。又曰天尊雖遠妙，近言泥九宮。又曰自已有天尊，何勞望上天。所引並非也。又曰威神妙化，結成獅子，天尊乘之，下入丹田，左青右白，前赤後黑中黃，故謂之五色。卻雲七日七夜所見者，皆未來之事。彼不知出神洞視，以致脫質升玄，豈可謂身中之五炁天尊，止於泥丸而已。夫徹視十方，通幽達妙，大而高天厚地，廣而萬聖千真，皆可洞見，與造物者遊。今卻只稱所見皆未來之事，何其狹陋哉。後世學者欲得修用之梯階，當自習定。
本命日為始行定法，七日之外，定力有準，方行徹視。定力未成，不可行之。息既定而神可出，目駐萬里之外，不顧面前之物。又七日，漸明漸有彷彿。百日成功，坐視三界，徹見十天。又雲誦詠妙經，得為九宮真人。
（圖片）
紫度炎光內視中方曰：常欲閉目而臥，安身，微氣，使如臥狀，令旁人不覺也。乃內視遠聽四方，令我耳目法萬里之外。久行之，亦自見萬里之外事。精心為之，乃見百萬外事也。耳中常聞金玉之音，絲竹之聲，此妙法也。四方者，總其言耳。當先起一方而內注視聽，初為之實無髣髴，久久誠自入妙。
允中考之古書，習定出神，始可行洞視之道。然調息一事，易知而難成。始於一息四至，久則一息而八至，累功不斷，可至一時。滿一時則可一日，自一日則七日可期。於是聚神如己之狀，端立泥九之中，內外湛然，一毫不著，騰身直出頂門，覺身外生身，歷歷分明，神離軀中，如蟬脫殼，馳於空迥，馭炁穹玄，謁列宿於天階，朝元尊於閶闔，眾真可覿，
萬炁齊仙，終至於見玉清聖境。第此乃出神之妙，可以通真達靈。學者或際遇明師，修存而至於洞觀之域，更宜進步，毋自退沮，可也。
鳳曲頭點頂，精息內潛。龍升頭擂鼻，其炁上升。龜縮頭含息，精炁下行。蛇屈身不直，元炁周旋。鶴閉炁微息，精歸丹府。
仰惟元始祖炁，無形無名，劫運之初，不可髣髴。玄綱既肇，二象分形。天稟此炁以為天，地稟此炁以為地，人稟此炁以為人，以至動者植者立性卑形，莫非祖炁化生也。然人分此一炁而生，未免失此一炁而死。豈非情慾汩其內，勢利役其外，不知本源，不徹正理，神昏氣耗，不覺大限之臨，而終至迷亂無依，斯為下鬼矣。今焉採祖炁而鍊，結聖胎於身中，聖胎就而身外生身也。此一條大槩，乃採鍊身中之祖炁。古書有其目而訣法未降，不可以意料而為之說。
亶薈丁丑豫　戊寅隨　　己印蠱
庚辰臨　　　辛巳觀　　壬午噬嗑
癸未賁　　　甲申剝　　乙酉復
丙戌無妄　　丁亥大畜　戊子頤
己丑大過　　庚寅坎　　辛卯離
壬辰咸　　　癸已恆　　甲午遁
乙未大壯　　丙申晉　　丁酉明夷
戊戌家人　　己亥睽　　庚子蹇
雲都解　　　飛鶱損　　辛丑益
壬寅夬　　　癸卯遘　　甲辰萃
乙巳升　　　丙午困　　丁未井
戊申革　　　已酉鼎　　庚成震
辛亥艮　　　壬子漸　　癸丑歸姝
甲寅豐　　　乙卯旅　　丙辰巽
丁巳兌　　　戊午渙　　己未節
庚申中孚　　辛酉小過　壬戌既濟
癸亥未濟
九日乾　　坤覆坤　　甲子屯
乙丑蒙　　丙寅需　　丁卯訟
戊辰師　　己巳比　　庚午小畜
辛未履　　壬申泰　　癸酉否
甲戌同人　乙亥大有　丙子謙
脈為心色，乃身內九鼎。外合九色，上應大梵，契同卦炁，合於太陽，故或以為坤母。東覆九日，導乾二句，顯其機。然配卦與甲子於隱語，古書以為洞陽符火開圖，而訣法未降，中間理未可通，不合牽合也。
九炁色鼎
大小腸小紅，一作絳肺白，膀胱蒼，一作緑心赤，脾黃，腎黑，胃紫，肝青，膽碧。
（圖片）
考詳《度人經》，乃中洞之一卷，而中篇又為一卷之樞要，隱奧難窮，不可理測。大唐以後，亦有為之訓釋者矣，然終未易透徹也。如中篇分隸六十四卦，舊法謂乾坤兩卦，見於坤母東覆，九日導乾。然此外六十二卦，又以何據而定。其說理已難通，兼元來條目止謂之洞陽符火開圖。是上聖以成真人，始悉其章也。所可知者，中篇萌於天地之先，與後世之書，契不相雜。獨易之為義，變通無窮。卦之炁數，密參造化。伏羲雖畫卦天地已分之後，而卦中之義，實肇於爻象未畫之前。故邵雍云：誰信畫前元有易。是存深意，而人未洞其至理也。易有六十四卦，中篇有六十四句，皆起於古初。或卦自中篇而出，或中篇與卦相須，尚可言也。如以一卦配一句，若窮其理則不可強通，既分屬則六十甲子亦隨之。古法具其目，而訣法未降，是未見於用也。至於九炁色鼎，雖略解其意，亦隱其訣。期運不至而未降也。天台法中卻以中篇配卦之例，編作三十三品，改稱玄真隱諱。又取屯卦為首於甲子，而強為之說。既不伏直言訣法未降，又不能言配卦之義，復於其法三十二品中，以服三十二天炁，謂之吐納。正不知三十二天之內，四天在種民世界，四天在無色世界，十八天在色界，天在欲界。今欲步二十八宿之罡，以引此炁也，不其寥邈哉，恐心愈勞而報應愈邈也。彼既以中篇改作玄真隱諱，而三十二品之未編，祖道玄真，烜赫正成，鬱儀返質，熒惑操形，乃是玄真隱諱。出於上經，卻稱玉音攝炁咒，移前作後，改東為西，此何理哉。
上清華房，太一含運。其形自然，太一居之，如蓮花未開。人身中蓮花之房者，心也。八景冥合者，八冥之內身有八脈，冥會之處，盡總於心。細微之中者，萬物皆有細微之中，通於大道元炁，如芭蕉之脈，人身內亦有血脈，經絡之道路也。五炁之中，百神混合於內也。乃大洞回風混合之道，在《上清禁經》中。明其道則不死壞，行其道則為真仙矣。
玄中真人頌曰
玉清天橋閉靈關，緑室長延便清閑。
靈風吹煙五炁住，玉音攝炁三丹田。
又曰
一神飛出上斗台，風火回環再朝骸。
若不浩劫經一刻，直待猿猴死更灰。
（圖片）
切詳經中，自元綱流演三十二天，至玄中太黃上帝高真，皆天之體，而大梵之用也。及夫下鎮人身泥丸絳宮，中理五炁，混合百神，十轉回靈，萬炁齊仙，此則直言人身中之事也。故其說以太一含蓮，其形自然，八脈冥會，總於絳宮。是能五炁混合其事，與大洞回風混合之道相通。惟其訣法未降，雖有作用之目，而無入手發足之門戶。故爾天台法中第三十品，作中理五炁，以經中數章，訓解於其前。至出入華房。八冥之內，細微之中，下鎮人身，泥九絳宮，中理五炁，混合百神一章。初無訣法在其中，只略敘雲，造化非身外，根本此三天。上皇無上，高真皆宗，仰於紫微上宮，如此而已，非行用之妙也。乃繼之雲，妄泄此道，九祖沈於火毒之獄，極口禁傳。其末又雲，非上玄聖師，下教天真小仙，豈得明矣。既如此則非可行之訣，特法中條目爾，又何妄泄之罰，二圖於法中只小異。天台不肯言訣法未降者，欲存此等事，以為賣奇之端也。
於四顧高地上，建一室，方八尺，上圓下方，開三十二圓穴，每穴圓九分，塞其三十一穴，留一穴，令日光直注其中，下以寶器，貯東方井華水一器。迎日光照水，流轉一室，十日外其五色流精，水中結成丹砂，五色五綵，餌之通神徹視，役使萬靈，五藏生華，返老還童。積其玉光丹砂，取月華水、露水、江水、山泉、河水、井華水、西流泉，入寶器中，依前流注日光，三十日內，有結成金砂。再將前砂併入水，再迎日光。然後以辰砂三黃入金合中，煆成神丹，可以卻疾回年，點化變寶也。
詳考法中於四顧高地，建室置器，以取日光，久可成丹。而訣法未降，此無中生有之事，豈容以意料為之。天台法中編出三十六品，名陰陽二丹。其一章略云：流精玉光者，可以採鍊，餌之通真。太空未有一物開三景，普植神靈，復採鍊此炁鍊而成丹，以此而形容流精玉光，理亦粗通。其次為高山懸崖，人跡不及，四顧日月通照之處，營密室一所，上圓下方，面相去八尺，四方一丈，離地五尺，穿三十二竅，布二十八宿之形如窗牖，使日光注照於內，於日直角宿之日起首，用七寶之器，圓面五寸，貯西流水，令迎日光下降，四十五日之外，水中結成五色流精之砂，取而餌之，面生流精。又曰於三十二竅之下，置三十二器，於直宿之日取其方水，投以天華四泉，使日月照耀其中四十五日，面生浮砂，光明嗇嗇。然常須護凈，勿令塵翳。即安置壇鑪，八門進火，以金十二兩作鼎，以鐵二十四兩作釜，陽燧取火，晝夜煎之，四十五田一開，開時以月華滌潤，下凝白華取之，及一斤即入藥，用陰陽火煅鍊，飛於蓋上。九年自然飛凝，餌之仙化。此乃古未降訣法之條。天台法中所述雖詳，而其說小異於古法。然亦非可行之訣，古書已疏未降訣之條矣。又曰本命日吞日月之華，而謂之栢空度仙，則非也。又採百花入眾藥，合靈寶流光丹，餌之立致長生，亦非也。道典中服食之例甚多，非本法，故不應存用。
人稟炁而生，亦有數之始，呼吸之息，見於三部四至之脈。一呼三寸，一吸三寸，以見尺丈於璣衡，合於太陽。一日一夜一百刻，計六千分。每一刻六十分，每一時八刻二十分，共計五百分。晝夜一萬三千五百息，每一刻三百六十息。一呼一吸，脈行六寸，定太陽行六十里。一晝一夜，太陽行九十六萬一千五百里，隨天周行，照耀三百六十五度二十五分半。一日得一度半，周天一百八十二度六十二分七十五抄，一度計一千四百六十四里六寸四分，二十八宿行次纏度。大道梵炁，流演無窮，旋斗歷箕，回度五常。每一刻太陽之真炁流行一萬八百里，每一刻六十分三百六十息，定太陽流光。每一分六息，太陽流光三百六十里。每一時太陽行流光八萬六千四里，每一時炁行六千七百五十寸，十二時炁血行七十萬八百九十寸，日月交而陰陽交，日月行而營衛行，而大藥成。此元始上品至道，三界真仙莫不因此而骨肉同飛得者。晝夜大定中自明，閉口奉行。若泄一言而行，則七祖九玄同受酆都之考，玄都之令，敢不奉行。
嘗聞聚而形成，則真中有神，流演無窮而周於十方，此天真之大梵也。人身之大梵，上應於天度。故呼吸息至炁行身中，合於太陽，積鍊而成大藥，斯實修真之路，入道之階，而訣法未降也。天台法中第三十七品名大行梵炁，乃雲人自溟涬大梵而生，卻自淇津大法而死，此則非也。人固自梵炁而生矣，不修大梵之經，常失大梵之炁而死。乃雲自此而死，其可乎。於其九鼎圖後，敘金母居西龜之山，取象於人身，即元綱流
演之事，爾已編入本品，難以旁引而曲證，非可用於此條也。
陽爻三十六息，陰爻二十四息，一口炁出入三寸，每一時炁長六千七百五十寸，十二時通長八萬一千寸，共計八千一百尺，為八百一十丈真炁。每一時八刻二十分，十二時九十六刻，內乾坤艮巽占四刻。凡人一時定一千一百二十五息，十二時共一萬三千五百息。每一息定火一銖，得祖炁之丹，如黍米大重一銖，二十四銖重一兩，三百八十銖定火一斤，一萬三千五百息計真火二十五斤二兩半，八陰八陽，依卦生焉為聖胎，白日輕舉，位登玉清也。
按此條雖訣法未降，而理則與前品連續，乃鍊身中之梵炁，合太陽而成功。於是按陰陽出入，審火候進退，丹成藥就，大如黍米，則神變之丹是矣。其餘丹經中論例相似者甚多，而非元降之目，理不應假彼以證此。天台第二十九品名黍珠入妙，乃以十遍周竟，十方無極天真大神，一時同至，及元始懸一寶珠，大如黍米一段，悉取薛幽棲等注中之說，委曲引諭，又益之雜說。卻雲以內言之，即寶珠神化胎仙之法。九轉十過，功用既周，從有入無，名黍珠玄丹，鎮黃庭之靈府，丹成貫日，立駕雲輿。如此則以誦經而可成丹，全不及於修用訣法，理則不然矣。天台之法四十九品，終始並無訣法未降之條，而七經八緯為法之要，乃隱去七經之日，改換八緯之名，雖古法無訣者，亦極辭牽合以文飾之。今按道典，自龍漢延康之劫，赤明啟運之初，傳降不常，或隱或顯，有因時而降者，有因人而降者。既降而傳行人世者，有其人升真而書隱者，三洞正典尚不能全，如變化七十四萬之法，藏天隱月之文，八稟十訣，天關三圖，九赤班符，胎精中記，似此之名不計其數，名存經告之中，法不降行於世，豈敢因其名而自撰其文哉。蓋道運有其時至而靈文漏祕，難以人力，強求之也。靈寶大法古有七經八緯，除天台之外，諸家編集，皆不出此七經八緯。一十五條內，共有六條訣法未降，即採鍊祖炁，洞陽符法，五炁混合，流精玉光，梵炁流行，黍珠神變是也。安知後世無仙資靈質之士，感聖師神授之，詳是古書，存其名例也。而天台逐事曲為之說，使成簡編，或取而用，豈不誤世。今未免再三，剖析其源流也。
