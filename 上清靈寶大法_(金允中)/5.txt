上清靈寶大法卷之五
洞玄靈寶法師南曹執法典者權童初府右翊治金允中編
無上大羅天，玄都玉京，玉清境，上清境，太清境，九天大帝，九天上帝，三炁丈人，三寶君，三天門下天樞院，泰玄都省，種民四天，無色界四天，色界十八天，欲界六天。係三十二天大福世界八梵天，五老上帝宮，東極青宮，東華上相宮，南極長生大帝，西靈龜闕，四極真王，北極紫微垣，天帝垣，太微垣，丹靈上宮，韓司火府，上清童初府，北魁玄範府，三界魔王宮，五帝魔王宮，太陽宮，太陰宮，北斗七元宮，上元天官宮，清靈左宮，元皇中宮，洞白右宮，上元九府三十六曹三宮。
中嶽崑崙山，十大洞天，三十六洞天，三百六十名山，九壘，北都羅酆山，北太帝君宮，紂絕陰天宮，泰殺諒事宗天宮，明晨耐犯武城天宮，恬昭罪氣天宮。拔《真誥》所載六宮名數，內第四宮名恬昭，不知恬昭是也，恬照是也。後人更宜詳考。宗靈七非天宮，敢司連宛屢天宮，十王真君，洞陰金闕，北都府，司命府，五道府，泉曲府，丈人宮，鬼官北斗，四明真公府，變生府，溟泠大神，東嶽帝宮，泰山府，乃東嶽分治所中元地官宮，中元九府，共四十二曹三宮。
東霞扶桑宮，暘穀神王府，蓬萊宮，蓬萊都水司，方諸青童宮，十洲，九江水帝宮，四海龍王，四瀆源王，五湖王者，十二河源，下元水官宮，下元三宮九府四十二曹。
允中切聞天真司於上境，鬼神主於幽冥，固非世人所可測。然而行持之士，亦須少達天地之正理，粗曉教法之源流。既不通古今，又不考經典，妄以己見測度，迷悞後世，可不哀哉。靈寶之法因應世，而列科條奏申所及祈請，所關有所據，而言之可也。台山靈寶法中，以三清上帝列為三師，救苦天尊為真師，又稱玄師。法中續添言辭，皆以玄師冠其首。不知後世增廣之書，與舊典不同。又立修用仙曹品，以經中一句作一司。且如不得拘留，逼合鬼羣，經中本意自謂應度之魂，出離幽境，不得復行拘留，而逼合於鬼群之中，是承上文之義爾。卻取以為不得拘留司，逼合鬼羣司。如無所不辟，無所不禳，無所不度，此言大梵隱語之功用能如此。今卻不同經意，取以為無所不辟司，無所不禳司，無所不度司。今日欣慶受度，歷關諸天，魔王監舉，無拘天門。卻除去今日二字，取以為欣慶受度司，歷關諸天司，魔王監舉司，無拘天門司。此言經之功用感著，今日欣慶受度之後，歷關諸天，則魔王保舉，無拘天門。爾乃斷章破句，悉以為司，且有修用仙曹，施用仙曹，赫奕仙曹，三界所向仙曹等例，牽合誕妄，無所不至。如三界所向之字，初不出於經中。赫奕二字，則經中自號。赫奕諸天齊功，乃稱天中魔王之威德，初不及其他，亦非有此曹局。今卻取經中名列太玄等語三十餘句，以為赫奕仙曹，與經中之義了不相關。似此不止二百司，其法者書以為將吏職位，及臨壇呼召，不識正理，不知慚愧。三洞四輔經典數千萬巷，若皆以經中一句為一司，則經誥典章乃盡為司局之名。深機奧義，皆莫得聞。王升卿所編《靈寶大法》考證甚多，其以經句為司處亦有數條，失於刪去，已為不當。而台山排聯補綴，礙理極甚，如掌醮司、降聖司之類是也。自宋齊唐，洎於宋朝，所設羅天醮三千六百位，則包總備具，亦無此等司治。天樞院居三天門下，詳見拜章科典。乃改稱南極天樞院，猶誤也。自北極為中天，過北極方至天門，南極則入地三十六度，與北極相對。今卻顛倒錯謬，不知南北，憑此關申，得不違科失格耶。允中今立玄穹主宰品，以明三清三帝三炁之源。繼之以三界宮曹品，以備關申之目。祈禳升度，拔幽濟顯，已足備事。恐學者反謂此書之略，或輕易增入，謬妄名司，貽害無窮，故不得不為之辯。
夫靖室者，不雜塵穢，不交世事。建立壇墠，法地象天。稱家之有無，隨舍之廣狹耶，排列聖位，望闕朝元，內外莊嚴，身心同潔，交真靈於肸蠁，會至道於洪濛。非在妄立名稱。以欺世罔俗也。在宮觀則設三境至真諸天上帝位次，或居俗舍則中建三寶，傍列眾真，遇朝謁望闕存思而已。今具聖位之略云：
玉清聖境元始天尊，上清真境靈寶天尊，太清仙境道德天尊，吳天上帝，北極大帝，天皇大帝，后土皇地祇，長生大帝，青華大帝，東華木公青童道君，白玉龜臺九靈太真金母元君，東極太乙救苦天尊。已上正列，不立位則口啟。
九天上帝，三十二天上帝，五福十神太一真君，上清十一曜星君，北斗七元星君，天地水三官大帝，北極四聖元帥真君，靈寶五師真君，日宮孝道仙王，月宮孝道明王，太極仙訪葛真人，都仙大史妙濟真君，南極長生大君，度世司馬大神，好生韓君丈人，司命司錄尊神，延壽益筭度厄尊神，三界大魔王，五帝大魔王，五天魔王，十方無極飛天神王，南昌上宮主宰高真，北陰酆都大帝，東霞扶桑大帝，五嶽五天聖帝，酆都六天十洞主宰，暘穀神王，九江水帝，十二河源聖眾，洞天福地主錄仙真，崑崙上宮三百六十名山仙眾，童初府蕭閑堂易遷綰真仙聖眾，三五功曹，左右官使者，左右龍虎君，侍香金童，傳言玉女，五帝直符，直日香官。已上共三十七位。
清旦澄神定志，整具冠褐，先立戶外，臨目，存思身神羅列，叩齒九通。乃微咒曰：
大明靈神，九度鬱青。朝霞藏輝，濯鍊五神。宣駕六合，七神調平。結節散釋，胎根肅清。
臨壇符法品中云：凡入戶先左足，出戶則先右足。此品卻云：舉右足入戶，未審是非。切記用心於諸經法中參考辯證，續見《真誥》中載雲，入靖戶先前右足著前，後進左足，令與右足齊，畢乃趁行如故。使人陳啟通達上聞。方知臨壇品中錯誤。再叩齒九通，念朝入戶咒：
四明功曹，通真使者。傳言玉童，侍香玉女。為我通達，道室正神。上元生炁，入臣身中。令所奏章，關達上聞。
舉右足先入戶，至聖前烈火豐香，平心定炁，存香官使者，左右龍虎君，侍香金童，傳言玉女，夾侍香案。日月去面，各九寸，北斗蓋頭，魒向前，三炁蒼鬱，身在炁中。然後閉炁定神，對席心拜，或端簡三拜，叩齒，依儀奏啟。因心所祝，存誠上達，使徑御九天也。閉炁出地戶，念朝出戶咒：
出陰入陽，萬神開張。關啟事畢，請閉黃房。侍香玉女，明備神宮。
凡入靖燒香朝真，切勿反顧，出戶亦莫回視。將行事時，不得與人言語，並足蹈戶下。不得以口齧香，不可用竃火燒香。如遇戊辰戊戌日並疾風暴雨大雷急電之時，皆須暫停，俟天炁稍靜，方可朝修。已上皆是法中禁戒，違者獲罪。落景入靖，精念九神，下應帝席，叩齒九通。咒曰：
七星玄真，魄靈皇君。流輝內映，浹御斗魂。三台耀華，七液纏津。金璫虎籙，備衛生門。神化洞虛，攝輪紫庭。次叩齒，念夜入戶咒：
四上功曹，龍虎使者，正一生炁，侍香素女。夜有所啟，願得開明童子，太玄少女，與我俱入。黃房之理，通達所啟，皆使上聞。餘如清旦儀。夜出戶咒：
玄上太陰，八窗開明。夜有所啟，少女通靈。事畢復位，萬神咸寧。
或於靖中端坐，存念，隨平日所得功用密行，尤佳。或參行諸法，別有儀範者，自依本條。《真誥》云：凡入室燒香，皆當對席心拜，叩齒陰祝，隨意所陳，惟使精專，必獲感應。允中謹按《真誥》云：奉道之家，當精治靖舍。蓋欲屏除妖穢，祛斥外務，而為朝修之所也。初不曾稱有名。東漢正一天師內修真行，外立殊功，周歷名山，惠及萬彙，然尚未敢僭立名稱，妄自尊大。至順帝漢安元年，感降老君。面承道旨曰：吾昔降蜀山，立二十四治，上應二十八宿，下實陰景黑簿之司，分掌世人生死罪福。近有鬼邪侵奪，枉害生民。遂命天師攝邪歸正，復興此治。至唐避高宗御諱，世人遂改稱二十四化。故今總稱治化，是乃肇基於古，而天師復興之。六十甲子生人，分隸其間。於是都功籙中，隨本命用為治印。天師亦因道運興行，一整諸治，建立福庭而已。晉許旌陽風質仙資，久修上道，年四十有餘，棄官東歸。時道行已著，與吳真人遊於嵩陽，聞金陵丹陽縣黃堂靖，有女師諶母，往叩道妙。母遂出蘭公所留銅符鐵券，金丹寶經，諸階祕訣，孝道明王之教，盡付許君。母又飛茆於西山之南，許君尋得其所，遂建祠宇，亦以黃堂名之，今號崇真觀。初真君往訪飛茆，路傍伐除妖怪，明日登山巔，指山腰之泉罅曰，是有異物藏焉，後將為孽。遂立壇靖以鎮之，今號龍城觀。暨還豫章郡城，誅海蜃巨蛇，遂留壇井，鎮弭後患。其勢布若斗星之狀，即進化靖、節奏靖、丹符靖、華表紫陽靖、霍陽靖、列真靖也。是凡此之類尚多，今多為宮觀，乃真君立靖之本意也。鎮奠靈山，降伏妖異，名與乾坤而並久，功齊天地以無窮，德重勳高，拔宅升舉，亦非世俗符水之人私居，輒立名號者。德不齊漢天師，豈應與復治化。功不並許旌陽，不當建立靖名。此外別無經據，實天下之通論。近世行靈寶之人，皆自矯妄，僭立靖名，不揆輕重，不知退遜，跨越於漢天師，並駕於許旌陽。且云：默坐存神，金光之中現出靖名。吁，豈非欺天耶。若坐中金光可睹，面接天書，乃上仙地位。難久稽於人間矣。何其同人。以非其也。行持之士，宜稍安分守。僭妄如此，誠非養徒之計。儻塵中上士。物外高人。或居宮觀，或處家庭。當治靖舍，以備劇修。邊曆四方，客寄他境，隨寓望空朝謁，亦可以感徹上玄，正不必輒立靖名，詐稱神授。以偉妖妄也。移申發奏。從舊制則稱三天鬥下，南，為額。據所行之法，則用靈寶大法司。有何不可。切不得隨順世俗，以助欺罔。若有力之家置立道院。而揭其名，或建堂館而榜其額，此則世間奎榭之名號。而不施之天地鬼神之前者。自從其便。
欲行道論經，當預備香湯沐浴。今只用桃白床、淡竹葉煎湯，舊用五香湯。即青木香、甘松、丁香、沉香、白芷五件、共煎湯。天台法中令人用薰陸香，道家所忌之物。非古透也。
先存三晨，服盆視湯。咒曰：
太玄真液，鍊炁生靈。沐浴蒼華，誦詠洞經。七祖飛仙，我騰上清。
解變就浴，咒曰：
神宮振天，黑雲敵開。流金火鈴，煥擲無邊。使我通真。遊行諸天。無量度人。招靈命仙。
解衣咒曰：
五斗配衣，龍虎侍真。開明三景，上登玉晨。解衣成仙，使我長生。
統浴咒曰：
霐池玉泉，灌我身形。內鍊五藏，外通九門。使炁開通，屍穢蕩清。萬徧保舉。入登帝庭。
戴冠咒曰：
雲層碧玄，使我通真。冠髻召仙。五炁攝真。神華發光，上升帝庭。取桃竹湯一盞，先飲。
咒曰：
齋科中則先飲後浴，經法中則先浴後飲。
黃神守開，青帝護魂。天騶咆哮，萬魔喪精。屍血盡滌，青蟲滅形。七魄練化，紫雲自生。遊宴太元。高真併襟。
著衣咒曰：
神童侍衣，玉女燒香。登拜經室，玉音琳琅。度我七祖，除穢禍殃。延年長存，寶漿雲根。
入室平坐，思空玄之中，青霄紫雲之上，三十二天上帝冕服，端圭，正立，隨方環列，森然如象黍珠中朝元之式。然後叩齒一通，心拜一天帝，則為簡當。別一法，乃存三十二天金樓玉殿，天帝各居其中，然後心拜，亦可。但覺樓殿宮闕存思，繁瑣而勞耳。定，以東向誦經心拜，自太皇黃曾天始，次存青黃白三色雲炁，自三丹田出，蓊冥滿室，上接三境天中玄元始三炁，混合天地，遍覆十方。蓋三炁者皆從一炁而生，今居三炁之中，以表學人存三守一之道。次存青龍從肝出左，白虎從肺出右，朱雀從心出前，玄武從腎出後，獅子自下丹田出，白鶴兩眉後出，各六，羅列於左右。眉後兩小穴中為六合之府，細月出其中，日紫色赤光九芒，月黃色白光十芒，去面各九寸，光霞遍徹室內，燦然金碧。光芒回入鼻中，浹腦後四寸金華宮，項生圓象，大如車輪，光明煥照十方。如此分明，於是密咒曰：口言而耳不聞聲為密咒。
無上玄元太上道君，召出臣身中三五功曹，左右官使者，侍香金童，傳言玉女，五帝直符，直日香官，各三十二人。此數句只是密咒。外別無咒。下文云云文經旨所載。
各存思森然環立，至幾前畢。引炁三十二過，以。吸引之，非引出也。又法，以鼻引之，自黃曾天始，入復徹形，洞浹內外。東向者，是長生之方，諸天所尊重也。焚香正己，注心歷目，徹聲吟詠，若直爾念誦則無益也，或有誤錯耶。卻上三十字讀之，勿使急速。苟貪遍數，翻為徒勞。調聲詠誦，令神和魄暢，室中常使香炁綿綿不絕。初遍讀從序至末，次則自元始洞玄靈寶本章起，周十過為一遍。若有急事暫起，稍久存思，讀序如法十過。既周，整神靜念精思，納功曹玉女等。曰：
臣誦經已訖，向來所出身中三五功曹，左右官使者，侍香金童，傳言玉女，五帝直符，直日香官，各三十二人，悉還金房玉室。在左還左，在右還右，無令差互。後召復到，一如故事。
允中嘗聞，誦經乃鍊神之道，清修之首要。在乎先究經之大意，次明誦之存思，讀其文而解其義，遵其法而澄其神。行之於外，可以濟物而立功。修之於內，可以登真而度世。神而明之，存乎其人。儻口誦而心違，言貞而行穢，經誥之聲不絕，險惡之念盈懷，自幼及老，持念無成，又安可責報應於萬遍之間哉。且經中之奧理，上古已成真人，始洞其章，或者因此出奇。經中行道之日，皆當香湯沐浴，至項生圓象，光映十方，如此分明，密咒曰。此蓋為存思已定。然後密啟無上玄元太上道君，召出臣身中功曹將史。蓋密咒不欲耳聞，使心念精，百神森衛。乃其陳清堂修行誦經之意，以致上徹，徑御三十二天，引炁三十二過，皆密咒時行用之事也。其理昭然。初無疑佀。乃於此妄增密咒一段，且編入經法中，其咒文與經中之義略不聯屬，理難存用。如本經自太皇黃曾天，帝鬱繿玉明；太極平育賈奕天，帝大擇法門，乃諸天隱諱，諸天隱名，故能普度天人，功用如此，是第一章也。第一欲界飛空之音，至其欲轉五道，我當復奈何。此則三界之上飛空之中魔王歌音，誦之萬遍，則魔王保迎，以至泄慢則禍及七祖，是第二章也。次方總云：此二章並是諸天上帝，及至靈魔王隱祕之音，蓋諸天上帝，是指前一章三十二天諱也。至靈魔王隱祕之音，是指三界魔王歌也。故云皆是大梵之言。夫皆是者，亦總二章而共言之也。文意聯讀，詞旨貫接，豈容增損。而或者卻云：此二章之前，乃是缺文，自有其辭不在經內。因別撰二章，以誑後學，愚者以多信之，增添密咒，與偽作二章。卻非天台法中續添者，乃起自劉漢間，今其說已流布江之東西。然流言止於智者高見，達識之士必能共加排斥，免致異論滋熾，則善也。凡誦經存念，皆以內而應外，一炁分三，是為玄元始三炁。夫一炁之始，無形無名，三炁之分，是為三尊。天以此炁而肇造乾坤，人稟此炁而生育軀體。故出身中之三炁，羅絡一室，上感天中之三炁，彌滿六合。存內真而外真自應，澄神而天地皆歸，久而與道合真，成仙易質，非專外，亦非不內不外也。學者其詳之。劉漢，乃五代時也。
