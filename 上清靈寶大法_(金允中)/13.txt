上清靈寶大法卷之十三
洞玄靈寶法師南曹執法典者權童初府右翊治金允中編
謹按：中乘之法，洞玄九真之道。乃太上大道君以延康劫初，禹餘天上所出，其經則洞玄一十一部。至漢靈帝光和二年，太極真人徐來勒，以上清寶經三十六卷，靈寶勸戒等經三十七卷，授付仙翁葛玄，後世稱太極左仙翁者是也。洞玄之品，靈寶之道，至斯而大昭於世，仙翁實為傳教之師真也。而近者傳行祭鍊之法，皆稱葛仙翁祭鍊。或者又去仙翁字，而止稱太極祭鍊者，尤為礙理。夫無極然後太極，則天地之始，非可以為法書之名。若言太極真人則徐君也，若言太極左仙翁則葛君也，若無仙翁真人稱，則太極二字決不可獨用於此。及觀諸家所稱仙翁祭鍊之文，諸方皆以生天寶籙為主。其言辭科法，悉是今人之體格，而徑以仙翁之古科，則不然矣。往往世人問仙翁嘗以祭鬼而立功，遂採其名，而編集成書。殊不知仙翁生於東漢，其文辭體格，與今不侔。然今之所存，依法中典格，敘述而用之，有何不可。又豈特立異名，而後可以利濟哉。人能澄清志慮，整肅形神，虔恪奉行，則隨誠報應。或臨事慢易，存念乖違，雖親奉天尊之玉音，亦難弘恩於幽壤。前後記載所傳，耳聞目睹，因此書成功者甚眾，學者可以究心。允中所見祭鍊之書，不止數十本，雖大體相類，而其祝辭白語多駁雜，其聲音不比，臨事難讀。今所編符咒行用，皆出靈寶諸法中，受天心正法，以下皆可通行，而啟祝行用之言辭，則允中之撰集也。乃所以廣其事，而不至拘執。若初行而欲奏聞上帝，關告冥司，則直辭具述，欲發願祭鍊孤魂而已。儻雲奉行仙翁祭鍊大法等語，皆涉無根，緣此乃法中一事爾。行持之士，散施符藥，以濟生民，祭鍊鬼神，以資幽爽，所當為者，唯在精專久而已。近世行持此者甚多，銳於初而怠於終者，皆是也。或遇三元八節，四赦庚申，甲子生辰，旦望上七等日，為之者甚佳。但萬一其間一二，有不可兔之事奪之，則因此而敗美意。亦有至期之夜，鬼神守待於其地，致人驚懼，而廢初志者有之。若欲持久而可常，莫如不拘日分，隨時修為。或一月而行一次，或二三次，或有暇而併為之，或偶遇良日亦為之，並不為定格。則在己無失期不滿之念，在鬼無徯望待哺之期，兩皆無拘，其功愈重，不執不滯，乃可久行。或者不以此說為然，欲剋日候期者，自可從便，今每行而不用申奏文移，貴其簡易。應大建斛食，普度沉魂，合從本科，非此例也。
造斛
每用米一升，或二升至數升，皆隨力，製為凈飯。切忌葷穢，乘熟裝成一小斛。不必用麵食之類。有力者自從其厚，於其日晚間方造。
合用
符三道，降召符，真文五幅，酆都山形三五本，靈書中篇十本，生天籙十道，紙錢三五貼，凈水，燭或燈隨力，香。
已上合用之物，愈多愈好。若隨力建功，當用前件也。遇行祭鍊，須於其日晨興盥沐，終日齋潔昧爽，預行口奏。
先祝香
道香，德香，無為香，清凈自然香，妙洞真香，靈寶慧香，超三界香，三境真香，滿瓊樓玉京，徧周天法界。以今恭謹焚香，供養三清三境天尊，吳天上帝，北極大帝，東極青宮慈悲太乙救苦天尊，南極長生大帝，東華木公上相青童道君，白玉龜臺九靈金母元君，度人不死尊神，九天好生韓君丈人真君，九天司馬大神，南上司命司錄、延壽益筭、度厄尊神，靈寶五師真君，南方丹天世界，朱陵火府，南昌上宮主宰高真，鍊度官君將吏，北魁玄範府神虎攝召官君，玉女神將吏兵。恭望天慈，曲垂省錄。玉華散景，九炁凝煙，香雲鬱羅，逕衝諸天。侍香金童，傳言玉女，上聞帝前，令臣關啟，鹹得如言。具法位姓某，輒伸凡愫，上瀆天聰。伏念臣濯質清，時叨承道蔭，無功及物，有罪積躬，僭欲濟度於幽明，或可超昇於沉滯。謹於今月夜，就某處備置凈食，祭施三塗五道，十類四生，一切孤魂。臣擬書行太上生天寶籙，水火真符，印給酆都山形，普行鍊化，用濟沉魂。但臣夙稟凡資，未明真理，仰祈矜貸，庶可感通。恭望天慈，俯流生炁，容臣書篆，許以頒行。仍乞天旨，告下城隍社令，陰境冥關，典祀神庭，黃泉蒿里，掌錄魂魄，應干神道，主執曹僚。悉令依應開扃，啟閉放釋罪魂。定於今日夜亥時來赴壇筵，享祀受鍊，仰霑玄澤，以返本真。拱俟天恩，特垂昭報。臣誠惶誠恐，稽首頓首，謹言。
如行天心正法，即除去神虎將史，卻入太玄本際童子，六甲開道使者，統兵助法神將史兵，至夜起告亦同。
次白將吏
靈寶大法司，如行天心正法，可雲北極驅邪院。以今關告執職萬神，下元黃籙院開度官君將吏，南昌受鍊官君將吏，北極玄範府何喬二大將，七真玉女，三部使者，追攝吏兵，當處里域土地，社稷正神，疾速赴壇，有事啟白。存將吏至諸司官將悉以來臨，當職恭佩靈章，奉行大法，立功為本，濟度當勤。見取今日夜就某處，備置食筵，薦資孤爽。除已啟聞上帝高真，告行符章外，今請諸司官將眾神，遍諸冥關幽獄，夜府陰宮，嶽瀆靈墟，城隍社令，黃泉蒿里，主錄亡魂，應干合屬去處，拘集三塗十類，五道四生，及郊野無歸遊魂飛爽，有祀無祀，善終惡終，一切應度孤魂等眾。剋於今日夜亥時，悉赴某處，伺候祭鍊，正品超生。火急奉行，亟切昭報，澤覃鬼趣，皆自神功，急急奉行。
次書篆符
太上生天寶籙
此籙誥文式，任意寫於後，或於籙下。
開度五道四生。孤魂滯魄，出離幽暗，隨果往生。主者遵依
符命奉行。
太歲　年　月　日告下。
具法位臣姓某告行。
端坐，存思救苦天尊在懸空之中，大慈大悲大惠真人、救苦真人左右侍立。次想南斗蓋頂，化身為真人狀，然後見天尊遣玉女，乘寶光持寶籙，下至面前，低聲誦中篇一遍，便落筆書篆，將唵吽吒唎四字，重疊書之，口念咒曰：
無上玄元，太上道君，教臣行符，照破幽獄，死魂出離。急急如律令。
每用十道，每道皆依式書篆之。次書水火符各一道，並畢，再謂中篇三五遍，以符篆香上熏過，奉安凈所，至夜用。
請真火符
太陽炁，離訣，黃紙硃書。
日魂咒
日魂珠景，照韜緑映。迴霞赤童，玄炎飈象。急急如律令。
請真水符
太陰炁，坤訣，黃紙黑書。
月魄咒
月魄曖簫，芳艷翳寥。婉虛靈蘭，鬱華結翹。淳金清瑩，炅容臺標。
酆都山真形符
已見於鍊度品中。
次持誦靈書中篇三十遍，有暇多誦，尤佳。
變食符
凈夜行事
於空迥處安斛食，其斛食邊不用燈燭，卻安卓子於數丈之外，有隙地稍遠尤善，卓上卻安香爐、淨水、燈燭，行持。蓋以食祭鬼，不宜人氣及燈燭逼近。今人多置鬧隘燈燭之中，大為非便。次法師焚香，臨案行事啟聖。
祝香，啟聖位。
並如清旦式雲。
恭望天慈，證盟開度，玉音攝炁，靈風聚煙，紫虛鬱秀，輔翼萬仙。執籙把籍，齊到帝前，令臣關啟，鹹得如言。具法位臣姓某，不避靈誅，冒干宸聽，願垂鑒映，遙賜證盟。伏念臣猥以凡資，濫司至化，輒忘微賤，敢有披陳。靖惟三途九地之中，沉滯十類四生之眾，善功罕遇，玄澤難霑。寂寂幽關，欲自新而無路。茫茫苦海，念超脫以何由。固其夙習之所招，實在迷途而可憫。自非皇天眷宥，大道慈憐，曷俾沉魂得離陰境。臣謹依真教，虔備食筵，告行超生鍊化之符章，持誦大梵靈書之祕典，用資萬類，普度四生。聊輸懃懇之誠，少拔幽沉之眾。恭望道慈省錄，天造矜容，特降兩曜之英華，密布五行之正炁，付臣冶鍊，許以宣行。煥幽暗以開明，拯沉淪而升度。臣某下情無任祈恩俟報之至，誠惶誠恐。稽首頓首再拜。
退復本位
次焚召符，及真文變神召。將存想行持。
靈寶大法司，關告將吏，如清旦式添五道大神，當處土地，里域社稷正神，黃泉蒿里，一切主者，火急赴壇。請詳照本司已行，啟奏上帝，及先來關告事理，即今拘集九州分野，五道三途，十類四生，孤魂滯魄，疾速赴壇，祇受祭鍊，霑領天恩，證品超生，以時昇度。急急如上帝律令。
次變食，用真文五道，於斛之四畔，隨力燒之。存五方生炁，下注斛食，燒符，望空吹散於斛上，須臾變成天廚，異饌斛食，廣博崇高。或不行靈寶法，則用變食符，代真文用之。每方微聲，誦中篇一遍。
法師遠立，行攝召。
如自行則密吟
太微迴黃旗，無英命靈旛，攝召長夜府，開度受生魂。
謹伸召請天道之眾，神道之眾，人道之眾，地獄道之眾，餓鬼道之眾，畜生道之眾，胎生之眾，卵生之眾，濕生之眾，化生之眾，普天之下，六合之中，有主無親，合靈抱識，三途九夜，萬狀千形，或男或女之身，遠化近亡之眾，沉靈滯爽，一切孤魂，普召來臨，受玆薦拔。伏聞妙道隱沉，運陰陽而立極。至神恍惚，鼓造化以分形。既奠兩儀，而生萬物，普出陶鎔之內，或歸覆燾之中。然而民物漸繁，俗非樸厚，洪荒已遠，世益澆漓，富貴貧賤之變遷，為修異習。禍福盛衰之倚伏，奔走殊途。為萌善惡之分，遂有升沉之別。今古遙遙而既隔，幽冥寂寂以無窮。倘未能隨業受生，終不免任緣淪滯。故登涉之流常少，退墮之輩頗多。是以貧賤異倫，死生同等。生兮既極於富貴，歿也當脫於沉淪。若非效職於仙曹，則必返躋於貴冑。其奈功分厚薄，德有淺深，或稽舊洛之遊，尚駐幽都之駕。若乃職分帥閫，位列戎行，惟知奮力於忠勤，豈顧身膏於草野。妻兒已遠，祭祀不聞，形質無歸，精魂何托。或遺家就學，或挾篋尋師，干祿求名，偶乖素志，懷才抱藝，未副初心。豈知日月之流，不覺限期之及。間有身騰仕路，位列朝班，或功名已極而身危，或爵祿未隆而數至，或出使於他國，或受任於異鄉，偶致身命之難全，或亦妻學而莫保。固有絕塵而披羽褐，削髮而入空門。以期玄籍之書，欲冀性宗之悟，其如進修有分，安能一一俱成。未兔延駐無由，又恐茫茫失托，或棲巖隱谷，晦跡消名，避世以無求，窮居而獨善。豈謂年華易度，光景難留。蕙帳還空，歎山人之已往。松窗既寂，嗟處士之何歸。幸有生於富貴之家，出自膏粱之族，貨財燔己，聲色逼人，事過成空，回首悉非。我有數窮必逝，留形難假人謀。有因身口相縈，遂為貨財所役，或商或賈，忙忙毫髮之徒勤。以病以亡，寂寂鄉關之永隔。惟人以食為命，故農以耕為生。沾體塗足之甚勞，東作西成而粗給。倘妻兒溫飽，雖老死而葬祭以時。偶骨肉孤寒，因淪落而魂靈不祀。以至功居一藝，業在九流，役役以度朝昏，紛紛以歸輪轉。棲遲故里，或得正終。飄泊異鄉，多成客死。或昧於擇術，居屠宰之行。或偶然失身，於倡優之部。及至今日之幻化，寧知前路之升沉。況林林而生，總總而衣，或鰥夫寡婦，或獨老孤兒，或足斷手殘，或目昏耳聵，或口瘂而語言莫辯，或性愚而菽麥不分，或服毒不救而亡，或生產未分而死，或遭時疾，或陷國刑，或因殺鬥而客主遽傷，或因咒詛而彼此不利，或赴水赴火，或自縊自刑，或石壓樹摧，或蛇傷虎噬，生兮萬類，死也百端。丘隴森森，前之朽者莫辯。墳塋疊疊，後之來者何多。青山莽莽為誰家，白日昭昭非我晝。露冷月明之夜，寂寞孤墳。風悲雨暝之鄉，妻涼空谷。或已焚屍柩，散蕩遺骸，未悟死生，浮遊孤爽。人世音容之已遠，泉鄉悉苦以無窮。啾啾之聚哭何悲，漠漠之幽沈未度。與夫精怪魑魅，魍魎陰靈，鳥獸蟲魚，胎卵濕化，三途十類，五道四生，普天六合之中，四海九州之內，聲述不盡，品類未詳，一切孤魂，萬類鬼爽。伏願仰承道力，恭仗真科，整肅儀刑，扶攜而來，就食精專，念慮率勵，以共朝真，受玆祭鍊之良緣，赴此潔誠之法會。普伸告召，想已來臨。
咒施食斛
奉為孤魂，上資雲路，往生仙界，念玉清惠命咒：
稽首明慧虛無尊，稽首皈命重玄主。
裁成天地無德稱，悉為眾生作恃怙。
慈悲五道轉輪回，哀救三途地獄苦。
皈命金闕天中尊，皈命六道慈悲父。
皈命玉清無上尊，已離生死長綿綿。
出有入虛無所待，能令枯朽變成仙。
千劫萬劫難一遇，為眾廣說業因緣。
回骸起死永長存，使其形神無變遷。
破獄咒
茫茫酆都中，重重金剛山。靈寶無量光，洞照炎池煩。七祖諸幽魂，身隨香雲輿。定慧清蓮花，上生神永安。
昇天咒
功德金色光，微微開幽關。華池流真香，蓮蓋隨雲浮。千靈重元和，常居十二樓。急宣靈寶旨，目在天堂遊。
咽喉咒
浩晶生法氣，氤氳凝天中。兩曜共澄徹，五緯交相通。三光煥已明，寶炁盈三宮。帝鄉會九老，咽服百骸豐。金華照光景，身與日月同。念道上聖前，萬劫壽無窮。
三光流精法食咒
妙道生一氣，氣中分陰陽。凝化日月星，燦然流三光。九華合九道，八色怡八房。煥爛洞真體，流晶歸大芒。下生淵泉宮，上列無何鄉。從體復非跡，欻然都相忘。七寶流精結，混沌雜華房。嚥服九雲散，此樂殊未央。
玉陽法食咒
玉陽正真炁，妙道三景分。元和唱靈音，八會敷瓊文。五老嚥丹澤，飄飄乘景雲。大聖諸天眾，駕龍飲玉津。三五定生籍，遊戲太上京。華晃朗無際，攜手朝玉宸。
加持法食咒
回首仰元羅，合景挹靈芒。拘魂制七魄，思臍定中央。行住履虛無，寢息宴玄房。飢飡黃碧花，渴飲瓊林漿。神旌命大魔，合體鍊真光。復照觀太空，長在空中遊。圓通泯波際，真花靡終期。杳杳無終始，行者當明知。寂寥忘理教，應運蕆弘規。鑑道不自超，要當先所施。會歸無二處，隨心自合離。
生魂育魄咒
靈芝無根，眾化之原。中凝七魄，上結三魂。二十四真，出入無門。杳冥之內，恍惚元精。隨劫存亡，逐炁而生。外凝混朴，內養七真。五神植華，三台敷榮。紫霞素童，返胎歸嬰。騰雲而升，跨霧浮空。中有玉真，號曰神功。左挾無英，右衛白元。玄獸遏後，丹禽擁前。上浮翠蓋，下擁金蓮。香雲凝空，甘露無窮。用之無盡，尋源不終。
高功再白
上來咒施法食，演誦靈文，想被殊恩，悉皆飽滿。今請澄清一念，整聚本真，各赴壇前，受玆鍊化。
次變火池
焚真文符，入香爐中，可燒烈火豐香，誦中篇一徧。
存身中絳宮，赤炁騰出，漸盛遍滿身外，注入爐中，化成真火。
密啟東華上相木公青童道君，日宮太陽帝君，伏乞特降正真陽火，下鍊孤魂。
存絳宮自空而下，注入爐中，化成廣大火池，烈炎竟天。
謹召南昌受鍊司鍊度官君將吏，火池主者，火鍊神將吏兵，一合下降，引領到壇，五道四生一切孤魂，並入火池，依法冶鍊。便存符使引魂入鍊。
火鍊咒
炎神炎神，火鈴火鈴。上通紫微，下徹黃冥。卻穢鍊魂，赤帝之靈。炎精二神，三台流光。鍊胎易質，魄鍊魂康。穢炁殂落，乘煙飛揚。除炁消息，陽氣混康。精神益滿，洞入火鄉。混合九炁，總契虛皇。吳天有勑，流金振芒。九元煥落，利貞無疆。
須臾，見眾魂出火，已成全潔之身。
次變水池
焚真水符，入水盂中，誦中篇一徧。
存下田黑炁騰出，漸盛遍身，注入盂中，化成真水。
密啟白玉龜臺九靈太真金母元君，月宮太陰皇君，伏乞特降正真陰水，下鍊孤魂。
存真水自天而下，徑入盂中，化成廣大水池。
謹召鍊度官君，水池主者，水鍊神將吏兵，引領孤魂等眾，並入水池，如法濯鍊。存將吏引魂入鍊。
念水鍊咒
龍漢蕩蕩，無形無名。渺渺億劫，黃道開明。神清朗耀，九炁吐精。玉虛澄輝，太霞高明。玉皇開化，溥度天人。三元道養，二象攝生。朽樹故根，已枯使榮。蠢動蜎息，長生化形。懷胎含孕，俱得生成。亡者命過，魂歸三清。魄受鍊度，南宮飛升。今日大吉，皆得光明。五帝鑒映，普告萬靈。天神地祇，及諸河源。五嶽四瀆，及諸名山。洞玄洞虛，洞空洞仙。無極大聖，至真尊神。無窮無極，普監度生。惡根斷絕，玄都記名。眾真班列，咸聽帝言。
經是帝勑，保誦持人。至度道岸，無使災侵。我奉帝命，一切咸聽。
須臾，見無數眾魂出水，悉成玉質仙姿，端淨瑩潔，此乃先火後水，從舊科法鍊也。或學者依師所授，及別有經據，或以先水後火，各從其便，無拘執水火之源。一法用肝肺為金母之氣，以應木公金母，請降陰陽之正炁，為水火也。或心腎之炁於身中，則請降日精月華，皆以應之，並可行也。允中不敢執為定式，聽學者自擇理長之說而行之。近有甩南極北極，以為水火之源，則於理難通，已論其詳，於鍊度品內。
高功再白
孤魂等眾，冶鍊既畢，仙化成人，望闕謝恩，皈依三寶。
第一皈依無上道。
第二皈依無上經。
第三皈依無上師。
孤魂等眾，三皈依畢，朝謝禮周，自今已後，心歸正道，毋忘善念，毋墮邪徑，天上人間，須持戒律，謹當演說，永久堅持。
九真妙戒
一者敬讓，孝養父母。二者克勤，忠於君主。三者不殺，慈救眾生。四者不淫，正身處物。五者不盜，推義損己。六者不嗔，兇怒凌人。七者不詐，謟賊害善。八者不驕，傲忽至真。九者不二，奉戒專一。
孤魂等眾，既承戒律，沾被天恩。今謹焚化生天寶籙，酆都山形，靈書中篇，冥財等用。各請當壇祇領，執詣受生，合屬曹局，證品超生，施行赴壇，魂爽受鍊。鬼神遇此因緣，當生警省，盡悔昔時之失，快登今日之雲。便須脫離鬼群，正好尋求道妙。身為外物生，存已非本真。神乃性根亡，歿豈能壞滅。惟了悟於本始，又何礙於死生。本性無時而不存，至靈著物而自昧。幻身有質，貴賤總亦成空。陰魄無形，饑寒安能相累。良由貪戀祭祀，是致自取愚迷。儻明一性湛然，幽路冥關而解脫。萬緣不著，人間天上以逍遙。有遺者乃可成真，自沮者多為下鬼。今玆善念既發，從前惡障咸消。洗塵垢以皆空，整形神而俱妙。更在既悟者勸其未悟，先知者覺於後知，已往之跡難追，舊事不須回首，方通之衢可涉，前程切要留心。對闕恭辭，離筵好去，若凡若聖，以次前行，奉送雲程，伏惟珍重。
焚燎
存孤魂皆成仙姿妙體，騰空散去。次端簡，上香謝聖。
具法位臣姓名，謹重誠奏啟，三清三境天尊。如清旦式恭望高真，俯垂省覽。臣不量愚昧，僭假符章，祭鍊孤魂，關行事竟，施為戾格，念慮失真，萬罪千愆，悉祈原宥。以今回玆凈供，普施眾生胎卵濕化之倫，飛動沉浮之類，羽化鱗介畜獸蟲魚，共沐天恩，同霑道蔭。或值網羅鈎餌，永脫橫傷。儻逢陷棄弓刀，自逃苦趣。身辭異類，炁返故根。臣已荷寬恩，更祈終宥，集玆微善，先伸上資。社稷尊靈，祖宗神識，翱翔瓊館，遊宴王京。今朝皇帝壽永萬春，惠加四海，禾稼登而人民樂，邊境靜而兵甲寧，瑞應自臻，疵癘不作。次冀臣等九玄七祖，四友三師，內族外姻，昔亡往逝，普超陽界，俱陟仙鄉。臣尚願身得道真，學逢至士，俗門眷屬，凡世塵蹤，盡依覆育之恩，以迪安全之慶。攝召官將，鍊度眾神，委績勤勞，乞行記錄。臣不勝感幸無任，懷恩之至，為此因緣，念十方靈寶天尊不可思議功德。
次白云：本司萬神攝召鍊度官將，有勞神力，祭鍊周圓，功德漸隆，進升真秩，各還所部，悉復元班，後召須來，一如故事。
允中撰集祭鍊科文符咒，出於諸法中，但取其簡易可行之條。爾施食諸咒，年來頗多，亦有異同。今只取前件八段，乃諸方皆用者，庶可通行。若彼有而無此，言辭各別，互以為是非者，未免省去。如其啟祝告遣之辭，乃允中區區管見，僭行撰述。若欲詞章典麗，文氣瑰奇，則作者自更易之外，有每日要出一掬之飯而祭祀者，亦佳。但旦旦為之，頗不易行。雖食葷後盥洗畢，誦凈口咒，亦可為。或能動力，遇夜咒施，不復啟奏如儀，只行其捷徑科法，今列於後。
先祝香
具法位臣姓某，以今焚香，供養東極宮中慈悲太乙救苦天尊，大慈大悲大惠真人，大慈大悲救苦真人。恭望道慈，俯垂鑒念。臣以今虔抽凈食，普施孤魂，欲乞恩光，特垂開度，變玆凡饌，普濟無窮。臣下情無任，祈恩激切之至。
次念中篇一遍，存此食廣大豐足，便召魂。
謹伸召請九州分野，五道四生，三途十類，一切孤魂，赴此食前，享今凈供。
咒食諸咒品見前
上來宣說靈章，咒施法食，三途五苦，盡得沾濡，十類四生，悉皆飽滿。即超陰境，共陸仙鄉。為此因緣，念太乙救苦天尊不可思議功德。
允中不量猥陋，冒綴此文。蓋以祭鍊之功，誠為弘博所望。同志永堅善心，行之益屋，造物者必錄其功也。但前後撰此科文者非不多，皆未詳究。蓋雖盡善，兼其間又有減口施食之類語，皆鄙俚，以致效學釋典，參雜混同，悉誤後人。舊有一本刊行者，施食告戒發遣之後，卻令人誦天蓬咒一遍，此尤不可行也。蓋其意恐孤魂滯魄留，因為妖異，自古及今，以美意而薦鬼神，縱有冤對，亦可由玆解釋，豈應無故及我為讎，天地亦不容之。何須自起疑心，不終善意。故機心一萌，鷗鳥翔而不下，況於鬼神乎。至念精純，獲無涯之福慶。意外之防，正不足慮。而今之所集，非好沽名也。務守教綱，庶顯幽之俱利。略通義理，期道俗之共行。察允中之用心者，則不防備施用之萬一。惡允中之正論者，則未免招謗毀之百端。有毫髮利濟於冥途，雖遭紛紜是非於人世，皆不恤也。乾坤之廣，生民之眾，又安得人人皆不取之耶。諸方祭鍊，以生天籙為主。而浙東所傳祭鍊諸科，以黃炁陽精符為主，又名丹陽鍊度符。參考上清靈寶古法內不載，獨世稱仙翁祭鍊者乃有之。今來允中所編者，專隸洞玄本部，事屬靈寶，合在法中之條，乃立功之事，故在濟生陽德之後也。所有丹陽鍊度一符，近來法中雖已漸盛，然而從古式，不敢編入本法。允中已廣此靈寶祭鍊一書，與眾共之。或專行祭鍊，自欲益此符者，更請考詳，從便增用也。
