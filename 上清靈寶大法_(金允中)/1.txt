上清靈寶大法卷之一
洞玄靈寶法師南曹執法典者權童初府右翊治金允中編並論義
十戒
一曰執心平等，不得自欺。二曰忠事君師，孝敬天地父母。三曰慈仁及物，貧儉節身。四曰清靜端直，不得阿黨。五曰敬遵上法，深信修身。六曰敬重鬼神，不得輕侮。七曰凡所衣食，皆是元始祖氣，不生外想。八曰灰水蕩穢，不用修飾。九曰口誦心拜，毋使形勞。十曰七日大定，神光湛然，見玉清聖境。
十二善
不殺，不害，不嫉，不妬，不淫，不盜，不貪，不慾，不憎，不𡜍，言無華綺，口無惡聲。
允中嘗謂飾躬謹行之士，所當為何。獨志於奉法行科，而後方能遷善遠罪耶。蓋修仙之道，非止於盡世法而已。欲得內貞外潔，表裹洞然，始可進道法之階梯。甚至高真上聖，尚齋戒累功。故戒律者，養成德性，檢束身心，學者所當先務。聖人治世之法，必始於修身齊家，然後可以治國平天下，莫不由中而及外也。今以本法戒律為第一品，若使行之不修，身之失正，則居不能令妻子，出不能信朋友，又其可對越上帝，以交神明哉。道典戒律，散諸經誥中，條目繁多，不應悉錄，靈寶本法，合隨經入戒也。其十二善，有一本除去言無華綺，口無惡聲外，以不殺不害等為十戒。又舊本於其條下，悉加註解者。蓋此十二事本為修真法子而設，只據正義而行，有何不可，固不必詳加訓釋。或議論稍失本旨，反致迷誤後人。故今刪去，專存本文爾。
一明元始祖氣，從何先化玉字，而後發生萬物。二明生育混沌，陶冶萬物。三明靈寶自然，生成圖書，總括萬象，為三才機紐。四明靈寶為三洞祖教，出生一切聖人。五明人身體法元始，造立混沌，聖胎法身。六明元始祖氣，無形之先，作何比擬，降質成氣，化生萬寶，今世作何體狀，復採鍊此氣為丹，餌之登真。七明得靈寶之道，上則白日登晨，次則長生度世，或得屍解，及經中備有萬法。
允中切詳，靈寶雖為中乘之道，實貫通三洞，總備萬法，端本澄源，學者當知其始終。道之未形，先天先地，自然祖氣，化肇萬生。及其結氣成文，凝雲作篆，於是圖書焉，立教垂科，度人接物，以法為用。但法出於經，而經涵道妙，豈獨區區於齋修禁咒之間而已哉。儻能深徹玄機，稍窺靈奧，要須因法以知經，因經而悟道，知道中之道，則超三界六極之外矣。我之一靈，本不蒙昧。我之一氣，自合道真。後世狂妄之徒，多為虛無誕謾之說，使人不能測，矯偽萬狀，惑亂世人，自汩其真，自戕其性，可不惜哉。故今先以戒律開其端，次明七事，以先知經之體用。然後考四譯成書之旨，是法之門戶也。此何行中編經法之次序雲。
第一玉字生於虛無之先，神文隱於混沌之內。至赤明開圖，元始宣演祕諱，係第一譯，為大梵玉字。第二道君標敘玉字祕諱，天真皇人書其文，為第二譯，號諸天八會之書。第三道君撰次靈寶成經，為第三譯，號雲篆光明之章是也。內王母下受黃帝，龍威丈人授大禹靈寶五符，並在經內。而於經之本文，無所更易，故不謂之譯。昔黃帝問道於峨媚，親見皇人，再蒙指授。及太極真人授道於左仙翁，亦非譯經，故亦不謂之譯。第四漢元封元年七月十五日，西王母以此經下授漢武帝，帝不曉大梵之言，遂改天書玉字為世書，號第四譯。
允中考詳《靈寶度人》一巷，自古經法傳記，皆以為四譯而成書，理甚明白，不容附會臆說也。虛無之先，無光無象。赤明之後，玉字方彰，此第一譯也。天真皇人書為正音，此第二譯也。道君撰次成經，此第三譯也。王母下授漢武帝，方易以成世書，此第四譯也。自玆以後，經傳人世，不復更有增損矣。而天台卻獨立一家之說，見其經緯儀範第十七品，增作五譯，既稱妙行真人集符圖於中盟籙，又稱妙行真人三洞經為靈寶大法，此則妄矣。太極真人徐來勒，傳靈寶之道付葛仙翁，猶天師傳正一之科，三茅二許受洞真之緒。此乃三洞傳教之宗師，而非《度人經》中之第五譯也。且譯之為義，謂傳言一也。釋彼之文，為此之字，如譯人辯四方之音，亦此義也。若《度人經》降世之後，初不曾有五譯，豈敢甘心以從矯偽之論，故止據古書編敘。
藏金玉以鎮五嶽，投龍璧於海淵，鑄九鼎以安九州。
右三條上為帝王行道，安鎮國祚之例也。
天地運終，星宿錯度，日月失昏，四時失度，陰陽不調。
如此五條，上消天災之例也。
除病，〈謂經法以康和也〉。解毒害。〈謂消禳分野刑害之炁也〉。度屍。〈謂九鍊之法〉，以遷升也。
〈如此三條，下禳毒害之例也。〉
上升朱宮，飛升金闕，飛升南宮，遊宴玉京，遊行太空，度上南宮，飛升上清，逍遙上清，度品南宮，飛升太空，魂度朱陵，遊行三界。
〈如此一十三條，升度之例也。〉
鹹得長生，全其本年，皆得度世，卻死，門戶興隆，曾祖受度，便得神仙，延壽長年，屍解，得為九宮真人，國祚太平，位登仙翁，魔王敬形，太陰鍊形，為聖君金闕之臣；萬神朝禮，魔王保舉。
如此一十七條，功德應感之例也。
齎金寶質心，告盟十天。
如此一條，傳度之例也。
允中按：舊書以齋金寶效心盟天而傳，及依玄科四萬劫一傳，又告盟十天而傳。分為三條。蓋在經序則言上天所寶，不傳下世，至士齎金寶效心盟天而傳，乃謂受傳合應如此。至經中則言依玄科四萬劫一傳，若有至人齎金寶質心，依舊格告盟十天：然後而付焉，此正言傳度之格也。不應別出，今止存一條。
身則被殃，殃及九祖，泄慢墮地獄。
如此三條，獲罪之例。
經內明大道元氣之母，生根祕諱，玄真玉女之妙，具有禮樂器用之物，形名度數，兵革五常之道，先天以備，天真皇人循體之也。中古述作治世之教，大道於是乎隱，不知其源，出於先天也。經中大梵隱語六十四句，出於大梵開圖之先，有數之始。呼吸之息，契合陰陽，息之數見於脈。故一呼三寸，一吸三寸，推而至於丈尺，於是積分為寸，累寸為尺，以見於物。律曆度量權衡，五緯七政，八卦九宮，二十四氣，自玆而生。聖人則之，故制器之道，因財為尺，因指為寸。經內備有萬法，陰丹陽丹，天文禁戒，吉凶像影，占往知來之術，濟幽拔顯，招真致靈，福國寧家，康時阜物，鎮禳保度，悔謝請祈，莫不備焉。西靈龜母譯以世書，而授漢武帝，故經中多從漢制。
允中切詳靈寶大法，總錄奧妙，備載條科，蓋其類例不離於經。一事一訣，皆隱經內。今略出大槩，為法之張本。序例後一段，總說經之體用。天台只增其言辭，作宗師密告第四十九品。彼既不深詳義理，又不廣覽眾編，遂敢妄稱宗師密告，不知乃敘事之辭爾，又非行用之訣。其人見書不博，遂自以為奇秘。今止依經以為序例而已，不敢作密告以罔人。學者既於此見經之大略，然後進步於經之施用，是亦為學之序爾。
