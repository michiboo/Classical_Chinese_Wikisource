
　　徐仙翰藻卷之十三
　　請東村公書
　　維神顯相，以文自嗚。不能為相靈皷瑟之詩，安敢效塚中談易之事。漏屋有愧，坐井無聞。自惟一得之愚，未免三書之上。玆見評於月旦，毋罪我以春秋。靈濟徽號四百餘年，相傳已久。通真先生九十四化，孰敢與知。名利雖曰殊，文章自合公論。惟天不愛道，地不愛寶故。河乃出圖，洛乃出書，知神所為，因幾而作。聖人本不語怪，君子質諸無疑，視之不見，聽之弗聞，無聲與臭。大莫能載，小莫能破，則變則通。總明正直依乎人，吉凶悔吝指其掌。古人風靡，惟為緝穆和遜之民。世俗，日趨，安有禮義廉恥之士。此亦憂道者也，吾豈徒文乎哉。既當理，何必求人，蓋空言不如行道。若非鬼而祭之，則為謟，所謂成其意者毋自欺。恭惟執事閤下顯幽闡微，探頤索隱。岩岩之瞻，壁立千仞。浩浩其氣，筆掃千軍。久欽滕王閤之才，輒易羅池碑之請，恐伯皆猶有暫色。幸子瞻不敢固辭，仰恃大人長者之用心，辱惠幼婦外孫之雅句。業祠改觀，頌石寵榮，作萬世之表儀，聳四方之冠冕。書不盡言，言不盡意，略寓此情。大而謂聖，聖而謂神。必報其德，尚祈斤削，切勿墻麾不宣。
　　代鄉人請東村公啟
　　古廟凡四百年之塵埃，久矣。新碑一千八十字，氣象渾然。雖文章可得而聞，然山斗徒庠，所向不遠。千里尚堪一行，豈意參商，數經歲月。弗圖今日，反食前言。昨有籠鵝，非謝右軍之筆。今無燔肉，莫來夫子之車。未晤藥言，徒探芒背。靖想高明之德，不忘貧賤之交。北辱好辭，不比嫌青配白。自慚俗語，無乃以紫亂朱。借問潤河，銘恩衷臆。恭惟光生，精窮造化。學貫人天，橫鶩汪洋，如唐退之弘深，雄雅過漢司馬，知名已久，獲賞尤多。石磯老人，初非索債。山中木客，只會吟詩。既遺尺素之勤，不能無綈袍之戀。惠而如我，誰敢忘原。伏念某晚學無知，童心殘智，似涉虛無漂渺之說，初無光明俊偉之才。仰荷吹枯，已嘗席庇。敬修雁字，略陳私意之再三。敢屈駟車，少慰此心之萬一。
　　謝東村公書
　　或問曰：靈濟王記，自記矣。王既自記，而猶汲汲有求於人者，奚心哉。天地間，物之最靈者莫如龍，呼吸變化，神妙莫測。其所以依憑而能使為之靈者，雲也。龍不得雲，則不能神其靈矣。今求於公者，此意也。敬以書謝。
　　入關張祿即已死之。應侯當室，陶朱乃隱身之。范蠡雖曰姓名不一，本來面目自然皐夔。契不知所讀何書，堯、舜、禹、湯，自古相傳此道。造次顛沛，必於是危。微精一執厥中，蓋以垂世立教為心。必盡尊親事上之禮數，千百年莫測其妙。九十四化，可得而聞。無影無聲，未敢對鬼神之問。以義為利，初非循盜跖之徒。自惟碌碌之才，輒有戀戀之意。雖三瀆則不告，而片辭可以知，胡為來哉，亦有以也。一女貞，衆女蕩，則蕩咲而貞羞。九人髽，一人冠，則冠愧而髽勝。雖曰世道然矣，有人心者乎。不明《大學》之生財，重辱《春秋》之直筆。當今之世，捨公其誰。雖夫非人，而人非天。必行顧言，而言顧行。恭惟東村先生，德參隱顯，道貫幽明。紙上雲煙，有得柳骨、顏肌之製。胸中溟渤，無非周情、孔思之文。迺覺今之是，昨之非。未有甲曰可，乙曰否。一言而庾，衆論所推。何須形跡之求，是亦陰隱之事。北山公，有子生孫孫。
　　謝東村公跋
　　辱惠佳作，以為叢祠之光。讀之三復，頓覺神悟。真所謂有智無智，較三十里。若竊比於潼川先生，則非予之所敢。道銘之座右，使來者陸斯堂，觀斯文，想其人，如觀虎皮，知其嘯於山林而百獸也。
　　謝東村公啟
　　言念袖詩而來，曾與少儀半面。作記所託，再瞻五勃不凡。雖欲擁箒以迎門，未獲。執鞭而參乘，高山仰止。我心孔懷，欲識荊州，適所願兮。不遇魯侯，是亦天也。恭惟府判先生，即鄉閣下，年高得邵，陰相神扶，經明行修，皆周公子之業。財裕國富，陋晏嬰、管仲之功。學術有以過人，冠冕特其餘事。自得東村之樂，何妨別野之遊。敢再拜於下風，幸見知於今日。祠堂有誌，典雅何啻千言。人口是使流頌，不知幾載，皆出胸中。全馬初非紙上雕蟲，自暫疏魯之才，莫識吹揚之力。靈明感格，里社煇煌。君子恕以待人，禮物將其微，意鴻毛千里。謾陳雙鯉之勤，義字千金，輒有白鵝之謝。深慙草略，幸賜斥留。敬敕墨卿，仰千籤史。謹啟。
　　代鄉人謝東村公啟
　　韓子華見稱於持國，此為縉紳當制之榮。謝靈運不夢於惠連，安得池塘佳句之妙。有是兄必有是弟，敬其人復敬其神。重辱高材，肯為逮下。久懷謙德，不敢忘恩。皆曰伯氏之權衡，實出門下之操縱。三年而投，十犗自憐。餌食之疏，一言而重。千金敢借，齒牙之譽，伏念某苟安閭里，退隱山林。雖貧，自謂不改顏。瓢所至，未嘗妄投稱刺。久沐江河之餘潤，實因瓜葛之連枝。捨是無求，莫知所措。恭惟某人，知名望族，間世奇材，胸中之志氣慷慨，筆下之文章浩蕩。深愧圭門華竇，莫容駟馬高車。敬修尺素之恭，未兔金錢之愧。來困多施，素聞贊軍校尉之名。廟宇一新，全得成郁太守之力。適符願望，聊罄敷陳。
　　謝張總管啟
　　伏以抗論朝廷之上，錄進千秋。運籌帷喔之中，侯封萬戶。典刑如在，世代其昌。通刺敢為，庭謁之先。下問無恥，塗歌之聽。恭惟統管相公，氣充剛大，性尚慈仁。治民以父母之心，斷事有神明之見。冤消叢棘，種滿甘棠。德政廉平，獨冠南閩之七郡。豐姿高越，共瞻北斗之一人。學海淵源，儒林華藻。運筆頭之造化，走紙上之風雲。久聞臺中二妙之才，喜過天下同文之會。法精崔、杜，至今稱之。論及歐、虞，無所短者。百里之城門壯麗，千年之華表□新。猗歟休哉，美又善矣。伏念某，互鄉童子，白屋陬生，願觀風月之清光，曾席江河之餘潤。今玆積善里，舊有祈雨官，累獲感通，號曰靈濟。字樣如斗，大書又喜特書。人口是碑，感德猶當頌德。永為盛事，誰敢原竿。干櫝之虛文，何足為禮。天相神扶而多福，式慰禱忱。草草懷慙，拳拳具謝。
　　上程廉訪求書廟額啟
　　按車八郡，喜增福地之光。肅政一臺，均席使天之庇。銘心知感，沒齒敢忘。恭惟肅政廉訪大使相公，間世宏才，濟時碩德，性淳事謹。久稱成都循吏之家聲。心正意誠，親受伊川先生之道學。朱紫曾誇閥閱清白，以遺子孫典刑。尚關洛之風，禮義作甌閩之倡。書法獨高萬古，筆陣掃退千軍。盧、洛、王、楊，何足道哉。甌、虞、楮、薛，未可及也。真是比方之燄燄，敬據衷曲之拳拳。伏念隴畝編民，艸菜下士，見褊而小，身戀且愚，仰干斧鉞之誅，輒伸榜額之請。今玆積善里，古有靈濟宮，此士民所共瞻依，曾雨暘之獲感應。榮求三字，重惜千金。早賜發揮，不勝欣撲。相公門大，敢復上光範之書。小子井窺，有再漬童蒙之筮。幸為領略，莫究剡裁不宣。
　　代鄉人請陳道興奉靈濟宮啟
　　靈濟宮，好一道場，千年香火。青布市，許多人物，累代衣冠。與我同心，為之潤色。徽號上尊於兩闕，盛名遠播於四方。傳後化今、王、楊、盧、駱之文，不能過也。登真證聖，征、僑、偓、佺之學，可得聞歟。以代天行化立心，以濟物利人為誓。慈悲化現，功德難量。春祀之儀，尚存其禮。朝夕焚修之責，或闕其人。用是因循，未能採訪。誰與獨處，謀及大同。主善為師，如先生，齊心戒行之士，有衆請命，非吾冀人情面分之私。倘辱法駕以賁臨，愈見宮門之壯觀。
　　又
　　點鐵成金，深賴陶鎔之力。拋磚引玉，重承駢儷之文。昨具疏，頭載嚴簡，目謹涓穀，且敬掃茅蘆，拱俟法駕以垂光，當備香花而引袖。千年華表，歸捷獨鶴之仙。萬載道場，雄古六鰲之地。四方瞻仰，衆力維持。經之，營之，伊誰之力。始是，終是，雖我之心，鄉人之心。尚慮欝欝，非可久居。未免拳拳，而為致請。人情周至，都道梅花水直千金。好事完成，勝過楊州腰纏十萬。
　　請高功唐宗萬建會
　　評惟月旦，辱聲譽之。遶揚度會天人，忽姓名之招出。敬裁柔訥，往候光驅。恭惟某人先生，學廣淵源，道高丘岳。達沖玄之至妙，體虛靜以無為。心存齋法以嚴明，力為教門而扶植。始吾於人，而信其行。當今之世，捨公其誰。玆為靈濟宮衆建普度會，七月望日，特光十日之期。三日致齋，爰舉九朝之典。外為演教，內誦度人。攀屈尊嚴，主盟科事。倘幽魂之開度，實斯會之有光。仰賴師明，俯惹冒瀆。伏念某僻居也陋，後進何知。雖道不可得而聞，惟賢者樂與為善。幸獲下車而就席，即當掃榻以迎門。一□可航六十里，永為遠涉辦香致敬。百千人所共皈依，既與同衆，必無我棄。
　　代鄉民請人任都講啟
　　久仰高風，固非一日。比參玄論，僣叩丹房。荷辱謙恭，肯為盻睞。奉別而後，弗替此懷。玆為靈濟宮建醮，適通簡瀆，攀屈車軒。若論典誥之文，為衆所舉。當今道德之士，捨公其誰。倘以齋法作自己工夫，使我神靈得合仙骨像，皆庇之，及為感何如。楝梁之材，椳闐居楔，非所宜也。川海之量，漕渠污澤莫不歸焉。肯辱臨壇，即當擁箒。
　　贈越山奉祠啟
　　某應機利物，未開方便之門。撥草叅玄，願睹真空之奧。辱知也，久投刺無由，道西峽之阻長，雲北山而企仰。焂承傳命，敢不效綿弟。神明不可度思，在小子自當應對。若非重珪禪師之戒律，奚以展龐居士之神通。大悲之閣記已成，輒敢露出東坡面目。曹溪之道場不小，何妨拈起六祖話頭。重林和尚胡為乎來哉，石徑老子必無我棄也。誠恐金根之錯易，尚求玉斧以修成。倘蒙把作頂衫也，是移來公案錄玆遺蒿。只依簇上葫蘆侑以輕縑，聊當湖州紫筍。大開法眼，小顧私情不宣。
　　賀鹿山授宣啟
　　伏以廣順祖師曾赴玉禮朝堂之石，咸通禪寺侈膺金書勑額之榮。克光於前，必復其始。恭惟白鹿禪師，物霑法雨，香滿慈岩，是名上人，有福德相。仰沐宸恩之侈，欽承宣命之除。高峰攀萬歲之雲天，聲呼、萬歲。大剎壯三山之福地。望重山三山，喝散野外之妖狐。喜遇堂前雙鹿，叢林整肅，鄰里煇煌。伏念某安分無能，交結已久，敢以縹緲虛無之說，敬叅神通妙用之禪。雖塔上題名，文章見諸行事。然宰頭進步，力量可以過人。緣法夫豈偶然，道場自然興矣。載伸慶賀，不捨慈悲。既蒙駕象之寵臨，願顯青鳧之聖瑞。千年祠宇，必須得佛證明。一辨心香，應當合掌供養。編摩字短，皈依意長。聊奉偈曰：雨巖巖頂坐，妙用大神通。喜拜君恩重，名高萬歲峰。
　　谷周勝公問事啟
　　序曰：周勝公，乃吾鄉之白眉者。俗語曰文人多薄命，信乎。駢四驪六，欲有所求。非吾三折肱所能，略以數目為報。
　　切以山林川谷丘陵皆曰神，三望特嚴於祀典。陰陽風雨明晦失其節，六淫已戒於醫書。愧無岳祗之靈，反貽河祟之誚，有口莫辨。獲戾奚雲。可以察其是卒，無乃惑於禍福。龜弗我厭，特憑初筮之占。馬不能嗚，敢作曰平之篆。黃熊托夢，夢生於想。紅蛇化影，影亦可疑。是皆精神念慮之勞，致使手足胼胝之患。疾久罹於霜露，無妄之災。月既宿於鬥牛，伊誰之咎。天其或者，命也柰何。人有常言，子不語怪。乃辱毛錐子之通刺。深暫木居士之少文。四十九年非，略知蘧伯玉之悔。萬二千脈息，不聞王叔和之名。欲起九死於一生之餘，永明七表與八裹之學。雖百藥皆試，以幸其或中。然一夫不獲，則曰子之辜。何須覆而翻雲，自有參天雨地。越尚乎譏，楚尚乎鬼，豈不變其俗耶。衛胃之輒，齊胃之驀，將焉用彼相矣。既不貳過，尚堪一行。常服摩挲員，孰讀和劑訣。
　　又
　　四六駢律，自是傑作。再三瀆筮，略見真情。勿藥有期，非筆可既。子之禱也久矣，子亦何所言哉。既辱之勤，不容以拒。
　　伏以折臂之言雖驗，何傷羊叔之仁。失輒之親不傷，何孤婁師德之譽。哭書再上，辱命多慙。是雖有君子戚戚之窮，奚必為小人□□之狀。不侯不還天也，伯寮其如命何。蓋盛名必遭乎坎壇之變，然幽鬼常作於沉痾之後。鶴之□也何罪，鸞之鍛也何時。跛龜尚堪一行，榻鷄猷能再接。正恐洗腳失財之誚，反貽引手下石之譏。既承口告以丁寧，緬想足音而喜躍。以德報怨，既無厭於老拳。勉力學行，幸不忘於故步。憂人之憂，樂人之樂，雖孔孟以為難言。溺己之溺，饑己之饑，此禹稷之所自誓。善救物，則無棄物。可與言，亦不失言。欲求六尺之藤，須得三年之艾。襦毫作報，尚懷胱脫之虞。倒屣以迎，少俟下車之問。揚鞭致謝，躡履何疑。
　　幼婚啟白水梁聘祐入黃
　　言念兩家生子，巧如同隊之魚。二世聯姻，卜協和嗚之鳳。朱陳有舊齊，鄭維新愛久。托於青山盟，用伸於白水。因緣果在，欣幸猶多。況令孫女德遜遺風，將喜卞琴而得趣。而孫男詩書養志，未能授筆以成文。雖是因親，何妨及幼。可以為黃之倩，皆曰真梁之妻。時然後言好，奉蘋蘩而盡職。禮其尚質，敬脩榛栗以告處，不腆彝儀。具陳右幅，謹奉啟以聞。伏惟尊慈俯賜，鑒念不宣。
　　上樑文
　　伏以三山環會，爭傳福地太平。一脈源流，聞道義門陰隨。今任曾堂之責，迺成作室之功。筮從龜，從既葉卦中之吉。人好烏好果，呈屋上之祥。恭惟某人，繼業箕裘，聞聲絃頌。手中圭出文章刀筆，胸中自有間架規模。事出一家，喜見萼樓之侈。蔭依百里，具稱花縣之榮。一日鼎新，萬年壯麗。自慚小匠，未有高謀。因其所以，經之營之。豈敢是謂，鋸彼斧彼。黃金市上，兢誇范蠡之財。綵衣堂前，願效老萊之戲。聊伸燕雀之賀廈，試上螮蝀之高梁。
　　詩曰：
　　如君筆量棟梁材，也著工夫為剸裁。
　　大廈萬間多巨庇，庭間又喜重三槐。
　　徐仙翰藻卷之十三竟
