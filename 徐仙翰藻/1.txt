
　　徐仙翰藻卷之一
　　靈濟祖廟記
　　靈濟祖廟，夫祖者，言其始也。予姓徐，乃偃王之後，世仕唐。及五季亂，奉天子命守金陵。晉開運二年乙巳，閩王王氏閱墻之虋，兵革肆興，予遂將查、邊等騎萬人，投建州。明年，掇福州，間道西峽，將梯鹿嶺，由南臺縣取漳泉。鄉之胡者，叩馬而前曰：適有潰兵牿亂，為民之仇不圖。今日復見王師，王若閔其不辜，吹而蘇之，不至跋蟦，德莫大焉。軍駐而成列，教子商子搏力，法嘬其鋒。賊死咋，民獲喘。汗師還，耆老猶作綈袍戀戀之意。子以李御史常容之數，馬上策之，知與若等從事之期。待來年矣，果脫化於鈎伍間。精魂不爽，降而為神，於鱉峰之陽。其初未有祠，制草其廬，木其爐。歲時伏、臘，祀事罔缺。宋太平興國八年癸未春不雨，種未入土，嗇夫用虞。二月初，吉戊子卜於予。習吉祠之前有潭，旁袞四五丈，深不可測。倏有雲氣飛騰，竟日不散。翌日昧爽，烈風、雷電、雨雹交至，人大悅。越三日，哉生明詣祠求荅，目其祠，蕩為洪水之墟。且怪且疑，遂辨香沉諸潭而祝之。忽有木爐捧出水心，香灰不濕，信有神物。須臾雙龍蟠遠，扶翼而西流，直至傳築嶼中，山橫溪而不進。嶼中舊號香爐峰。烏鵲飛呼，將有所迎。紙錢結界，異香襲人。夜現天燈之瑞，日聞金石之音。居民異之，乃因地以成其廟，後產靈芝之瑞，因號曰芝嶼祖廟。雍熙改元春正月丁卯，事告訖工。檀越有河南方氏曰珏董之。至乾道二年丙戌，珏之孫有曰詢，曰感，曰仲，上其事於州牧馮公礪，扁以護境感應四字為額。熙寧三年庚戌，河間章氏曰管，穎川陳氏曰彭初，濟南林氏曰懷賢，江夏黃氏曰頒，以其事上於光祿卿程師孟，聞奏於朝。適半山王氏當國，百姓困於青苗之役，未遑及此。八年乙卯，郡人劉公彝知桂州，交趾寇邊，陷欽、廉等州。劉公恕，時同秋曹周公汝礪禱於予，予效公山之靈，寇果退。劉公復具狀以聞。炎紹間，予之陰績最為顯著，韓忠武大儀鎮之捷，武安和尚原之功。本路安撫使薛公弼，保奏端平。元年甲午，左藏周公說潮守周公燧，具條其事，上於執政李宗勉。三年丙申十月，本路帥臣何公琮入除戶部侍郎，始得旨。嘉熙二年戊戌，命始下，敕封靈濟，徽號有加，神喜人歡，用彰厥德。自國朝以科目取士，予得以宰科名之籍。鄉之擢第者，橫飛捷出，為諸邑之所斂衽南渡。而後文風大振，臚傳黃甲者有人，南宮高選者有人，聲名翕翕，品秩猶高，或振節秋臺，或具司禁帑，或出宰花封，或教分侯浮，至於一階半級，可以車載斗量矣。繼之，以河南方氏珠曹曰策、王郎曰傑，各以文章取進士，是皆以夢卜於予而獲報。以此功德之在人也，甚博詢之道聽塗說，一朝一夕而然也。廟自石晉開運以來，迄今數之，歷甲子凡二千四百有奇。初拆而為社壇，基於青布之演溪。再遷而為巷東，即今靈濟宮是也。合門環眷，獲寵天封：予，知證，九天金闕明道達德大仙顯靈溥濟真人，江王。仲，知諤，九天玉闕宣化扶教上仙昭靈博濟真人，饒王。父，諱溫，齊王，忠武真人。母，田氏，仁壽仙妃。予配陶氏，涇國夫人，順助仁惠仙妃。仲配許氏，衛國夫人，善助慈懿仙妃。將五人：永安留守元帥查文徽，武安留守元帥邊鎬，節度使左監門元帥魏岑，都統使右監門元帥趙鐘，都統軍使先鋒元帥刁彥能。伯氏四人曰知誥，曰知詢，曰知諫，曰知訓，俱封王，廟食金陵。其源流，世閱已備，見於五代史。斯廟是作諸祠所祖，祖言始也，豈可忘其始而昧其所出哉。祖廟創始履歷，具述於前。蓋物久則壞，不修則愈壞。木而堂之，石而室之，將為百千歲計。其有功，浩費煩，檀越之布施名數，猶可考。是歲在丁亥至元二十四年十一月丁未日也。後一紀，復大門閭，榜其額曰：芝嶼祖廟。因舊碑泯沒，予始降碑而銘之。從河南方氏曰壯猶，曰逢午，曰嗣翕諸君之所請也。銘曰：
　　水之流，窮其源。木之葉，究其根。
　　源既深，流也分。根既固，葉也蕃。
　　曰祖廟，祠是尊。居此土，百千年。
　　功日月，德乾坤。名與謚，史具存。
　　昔廟號，明而神。今天爵，神而仙。
　　劍厥惠，澤乎民。何以報，薦蘋蘩。
　　歲丁亥，廟復新。後一紀，大吾門。
　　銘於碑，石用鑴。序猶始，祀有傳。
　　效神嶽，聲三聞。萬萬歲，祝聖君。
　　靈濟宮記
　　予姓徐，出自贏姓。栢醫生若木，夏后氏封之於徐，其地下邳僮縣是也。國於夏殷周，咸有大功。徐偃王治國，仁義著稱，有獲朱弓、赤矢之瑞。周天子穆王聞之，伐徐。徐不忍鬥其民，去之彭城武原山之下，名其山曰徐，山居焉。祖孫輩項，三千餘年，名人魁士，載跡青史者，皆本於偃王，王予之祖也。予家世仕唐，俱為大官。五季之亂，豪傑蝟起，瓜分幅裂，互相漁劫。予奉天子命，留守金陵。所管江南二十餘州，泯征就寬，軍給以饒。林蠻洞蜓，守條死要。稈耋嬉遊，連手歌樞。上無所怨，下無與讎。江南之民，賴予以生。予之功德，揭若日月。雖世而下，無能磨滅。晉開運之二年，閩王王氏失國，請命於予。予提師萬人，艦步並進。閩之諸郡，各以城降。踰年取福州，克之。師抵峽江之南，道經青布。鄉之父老，壺漿以迎予師，而怨予曰：適有潰兵數百，隱匿於鱉峰之巔。夸謾兇驕，將次為亂。王師今日不至，顛覆朋鄰，我餘有幾。予乃引師南向，陸其峰，挫其鋒，落其角距，殲厥渠魁，盡得其屬人。卒棄甲呼舞，不戰而收。鄉民無怨，市買不變。田之果谷，下無一跡。故今日，其山之半曰戰門，自此始也。師還，父老攀慕顧戀，不忍釋去。剪茅為屋，於鱉峰龍漱之北，圖予像，奉予祠。晨香夕燈，以祝予壽。予心惻然，而與衆盟曰：予明年當棄世，而寄於此，與若等好也。及期，憑夢於人，以宣其靈。年無凶荒，民無夭癘。榮雩之卜，若響若苔。予生不能澤其民，死而廟食屍其土，是亦不敢爾民誣也。歲更月改，屋宇頹頓，上雨旁風，無所蓋障。倏有雲氣亭亭，神龍蟠護，木爐不壞，像貌屹然，見者異之。鄉人方珏，始立廟於傳岩之野，尚予號曰護境感，今芝嶼之祖廟是也。祥符初，風俗移易，人物繁夥。鄉之父老，詢謀僉同，再立廟祀於青布演溪之陂。昔溪水標激，田稼墊溺。予以神兵，疏其源，決其流，竟不為民害。故今號其地曰社壇，猶有遺跡。桑田滄海，物久則變。時有鄉民，樂施其地。於龍首之東，豐衍端夷，山水俱秀，卜予得吉，而宅之。烏鵲假靈，蜂蛇交集。紙錢結界，異香襲人。夜現天燈之瑞，日聞金石之音。鄉人因之，以成其廟。乃徵土木石工，執器備用，來會祠下。斬板斡聾柱礎，陶□臂築垣墉。歲在政和之丁酉，工逸事遂。作貌顯嚴，集然而威。至今故老相傳，尚能記億其事。闡而闢之，殿宇深邃，則隆興。改元癸未之秋，增而廣之，庖庫廓大。則開禧二年丙寅之春，堂庭建植，階序整齊。巍巍乎其高，炳炳乎其新。規模程度，將多於前功。則歲在壬申咸淳之八年也，至今檀越姓名，書於梁者，猶未泯沒。我思古人，實獲我心，時我亦不敢寧於厥居，以保其子孫黎民，亦職有利哉。若夫西、南、北等處祠像，皆本於此。拆而分之，歲月久矣。有能質於鮐背觀齒之夫，則見予之靈德入人也深。靖康陽九之厄，予以神兵護國，效公山草木之靈，顯旗蠢旎麾之相。孽寇就誅，中原底定。予之功績，聞奏朝廷。已蒙聖恩，南渡不果。嘉熙間，鄉人潮守周公燧，以父老章少白等狀，再請於朝。金書褒獎，勑封靈濟徽號，煥然祝冊於廟，祭式有加。神人俱喜，偉歟盛哉。邇來時異事殊，中澤之鴻甫集。至於廟事，奚暇及此。上冠下屨，誰其正之。圮桷腐瓦，誰其易之。墻壁陰剝，圖像默昧，誰其整之。予若不揚其烈，大降顯於四方，歷告於爾有衆，則曰甚。一日墮飯不顧，將安以為揭虔妥靈之地乎。鄉人各以事卜於予，求其筆以驗其事。予示之以讖曰：籤籤六十有四象，《易》之六十四卦。天地萬物莫出乎《易》。《易》為卜筮之書，定之以吉凶，所以斷也。既示之以籤用，敢援筆為文，以委而任，司爾衆，其惟致告：自今至於後日，各恭爾職，各設中於乃心，經之營之，立定厥功。使弊者復興，故者復新。予亦不敢獨專其美，安生興事，民業有經。俾以壽而富，俾以熾而昌，予之休庇於人者，亦不淺。秋八月吉日庚戌，工告訖功，請記於予。予王父相吳，封齊王，謚曰忠武。伯氏四人：長諱知誥，世襲父爵，改封於唐。次諱知詢、知諫、知訓，俱秉吳政封王，各廟食金陵。予曰知證，封江王。仲氏曰知誇，封饒王。事載之史，所有陰績，著於《尚書□ 祠部》廟。食玆土，已四百餘年，將以至於千千年，未可計也。恭遇聖朝一統，率土稱臣。天地鬼神，克享其德。仰冀聖恩，俯頒宣命。嘉玆榮寵，式副所期，(畝十犬)畆不忘。三呼皇帝萬歲，萬歲，萬萬歲。辭曰：
　　婉婉偃王，孝孫有慶。維德不爽，居此一方。蜿蜓鱉峰，龍首之東。靈濟褒封，於民有功。新廟奕奕，厥聲赫赫。肩臑陌骼，來享來格。爾民不詑，降福既多。矢辭以歌，紀石不磨。
　　碑陰辨
　　或謂碑記，有陰無陰。吾不知記為何，碑為何。所謂無陰之記，則樂記、學記、史記、喪記、傳記、是也。既刻於而，則謂之碑。如碑用詞用銘，皆傷悲之文，記則無之。昔柳宗元為父作石表，猶有陰書其弟子、門人姓名。表陰自柳侯始，記陰自徐江王始，誰敢議耶。
　　碑陰
　　天之未喪斯文，故假手於我，用德以彰厥善，惟爾之能予其懋簡相爾。今林東村公所舉周君壯翕之言曰：今將生申乎，將生尹乎。旨哉斯言也，以代予言者也。刻之座右，使為士者登斯堂，讀斯記，其尚知所勉焉，毋作神羞。
　　又
　　生為人，死為神。有功於國，有德於民者，宜有廟祀。有廟祀而有勑命者，必有碑碣以記其事。昔柳侯降為羅池之神，有韓文公為記。予雖效柳侯之萬一，愧無柳侯之才，不得韓文公記之，何以示來者。予敢自序履歷，後文公者，記之可矣。
　　存誠記
　　靈濟之庭，字其額曰存誠。此神筆也。一日客自遠方來，而有假靈之請，樞衣而進於堂上，得神之所作碑銘記贊，熟而讀之，儼然若思。趁而退曰：何獨存誠二字，缺其文，毋乃有之而未之刻耶。請質於予。予神也，不能以口諭，姑假筆舌為言，而復之曰：夫誠者，真實無妄之謂也。人之常性，未始不誠，不誠無以立身。君臣之間，此誠也。父子之間，此誠也。昆弟、夫婦、朋友之間，此誠也。誠一而已，盍求諸身而誠者存。初非所謂誠之道也，人能於此勉力為之，雖雷霆於上而不之懼，淵谷於下而不之恐，此無他誠存故也。夫苟一言之不真，一語之不實，曰妄也，非誠也。甚矣、暗室之中，視如無人，手指目視，洞見肺腑。誠之存者幾希，其曰妄者滔滔皆是。臣如是以事其君，而君疑。子如是以口其父，而父疑。至於昆弟、朋友、夫婦如是以相從事，則無往而不之疑。機心一萌，鷗烏飛而不下，況於人乎，況於鬼神乎。子不以自欺，真實而無妄者也，雖不言誠，而誠自存。何文之有，《易》曰：閑邪存誠。二字之義，其始於此，子知之乎耳，盍記諸。
　　親睦堂記
　　親睦堂記，所以明人倫也。人之大倫，親親為大。親親者也，父父也，子子也，兄兄也，弟弟也，夫夫也，婦婦也。故周官太宰以八統詔王馭萬民，其一曰親親。誠以父父，子子，兄兄，弟弟，夫夫，婦婦，其為人倫也大。此太宰之馭萬民，必先以親親言之。親親者，教民之本也。三代盛時，人倫明於上，小民親於下，孝、慈、友、悌，輯睦和遜。不待其習與性成，是亦聖人之教，不肅而成者也。自秦、漢而下，其治，一切出於便利，而不耿無禮。古先聖人所謂教民相親睦者，悉置而不講。此綱常所以不立，禮義所以不明，而天下所以日趁於姦行，不可制其弊。至於父子不同居，兄弟不相容，教化離絕，國俗傷敗，而天下無復知有親之義矣。是以古之民也醇，今之民也詐；古之民也厚，今之民也薄。是豈今之民不如古之民哉。必有聖人者出，如堯、舜，如禹、湯，如文、武、周公、孔子，承其厚而維之，使為父子、兄弟、夫婦者，知其所以為父子、兄弟、夫婦之義，庶幾上古之風，吾於今日復見之矣。玆者伏遇聖朝一統，以仁率下。聖言宣布，首以孝順為民勸，許令鄉里申舉以聞。神靈歡喜，踴躍嘆呀。四方聞風，靡然自化。或有以貞節稱，或有以節婦著。義門孝坊，在在有人。奈此拜若罔聞，知污俗未變，為神之羞。神於此時，不容嘿嘿。乃命鄉人，修茸斯堂。於殿東，以奉神之族屬焉，親其所親，故榜之曰親睦堂。使有事於廟者，登斯堂，瞻斯像，親睦之心，可以油然而生矣。堂成而為之記，所以明人倫也。繼自今，為父者慈而教，為子者孝而箴，為兄者友而恭，為弟者敬而順，為夫者和而義，為婦者柔而正。勉哉，勉哉，庶無愧斯堂之名。至元甲午，惟三月癸丑朔。鱉峰敬仙靈濟真人記。
　　又
　　靈濟宮正殿之東有堂，扁其額曰親睦。客有儒其人者，攝齊升堂而請問曰：親睦者，得非坊記所謂睦於父母之黨，曰親者乎。予曰：然。又曰：上至曾祖，下至玄孫，此為父之黨乎。予復曰：然。又曰：母之兄弟為舅，母之從兄弟為從舅，此為母之黨乎。予復曰：然。客迺嘆曰：人生天地間，為物之靈，其所以異於禽獸，以其知有父母之黨之親者也。如其知有父母之黨之親，親則睦矣。以親睦二子而聞知於人者，是誠奚心哉。予曰：善哉。子知之乎，今之世俗，以智詐相，尚亡制度，棄禮義，捐廉恥，其知有睦於父母之黨之親，吾斯之未能信。自南陝廢，而孝友之道缺矣。棠棣廢，而兄弟之情絕矣。宜爾子孫蟄蟄兮，誰復詠蠡斯之德之子。於歸宜其室家，誰復歌桃夭之詩。既有肥羜以速諸父，既有肥牡以速諸舅，誰復誦伐木之章。孟子曰：無辭讓之心，非人也。是以吾心汲汲於所欲，為不容嘿嘿。以秦人視越人之肥瘠，不加憂戚於其心。為今之說，必寓之於書，宣之於口，以古。諭之。庶幾人心天理，一脈如線，綿綿延延，猶有可續可救之道。此古人之所謂化。當世莫若言傳，來世莫若書。然觀古人苟得其時而行其道，則無所謂書，亦無所謂言。言之者，蓋有不得已者矣。客曰：誠如是也。今之所言曰聖父，曰聖母，曰聖兄，此神之親也，其得於南陝棠棣之意歟。曰聖子，曰聖姪，曰聖孫，至於曰聖舅，曰聖婿者，亦神之親也，其又得於螽斯、伐木、桃夭之意歟。雖然神之所謂親者，僕固知其為父母之黨之親，親則神之親也，其如世俗何。予曰：固哉，愚也。子之所舉坊記為問，予以為子之好學通於記者，所有《大學》格言，曾之學乎。復坐，吾語汝《大學》曰，欲治其國，先齊其家。又曰：一家仁，則一國興。仁仁者，所以親親其親也。親親以睦，其為仁之本歟。故君子篤於親，則民興於仁，未有仁而遺其親者也。客曰：唯。而起請記之。
　　燕喜堂記
　　含章貞一者，夫人之德也。從容和緩者，夫人之言也。旦夕憂勤為烯為綌者，夫人之功也。環姿律態盛矣，麗矣，視之儼然不可勝贊者，夫人之容也。此四教者，美夫人也，配食廟庭者宜也。廟庭之西，有堂翼然，而臨於上者，燕喜堂也。燕喜堂者，夫人祠也。載瞻其祠，有人如玉，華裾長袖，綺綉文章，綴明珠而載金翠，喜堂人像也。左右森嚴，或行或止，或坐或起者，宜鬟者，開粧鏡者，執巾櫛者，塗脂而抹粉者，侍人也。曰修儀，曰昭儀，曰修容，曰容華，曰昭華，曰順成者，侍人之號也。曰典婦功，曰典系枲，曰女府，曰女史，曰女祝，曰女御者，侍人之職也。受藏之府者，內府也。受用之府者，外府也。府者，庫也。乃曰莞庫，曰度支，曰掌帳籍者，侍人之責也。至若羅幔垂，而香風鼓舞，絲簾捲，而淡月朦朧，憑欄一嘆，更有庭花野草相間而青紅者。堂中之景致，燈燭輝煌，椒蘭芬芳，盃盤狼籍，八珍羅乎其前者，夫人宴也。既宴既醉，滿堂欣欣，相酧相酢，而且笑且語者，六宮聖眷同其樂也。神樂而人亦樂，人樂而神降之福也。歲青伏、臘，人之祀於此者，荅神麻也。至於求孠者，則有注子孫司，專掌其任也。親抱送者，並是天上之麒麟也。嗚呼，夫人之德，之美、之靈者，凜乎其清，昭昭乎其明，濯濯乎其聲。可敬可畏，可愛，可慕，民無得而稱也，必有曹大家者為之史也，又有衛夫人者為之書也。予所記者，燕喜堂事也。堂曰燕喜者，取《詩》所謂魯侯燕喜頌也。
　　齋堂靈濟宮記
　　自觀察使常公設立鄉學而後，閩之士風始振。曩時，此地有修竹茂松，西圍周密，又有江水之縈回，山坡之拱抱，風土最為奇特。人之讀書為士者，因而於此創立小學，命名曰齋。齋之中有講學焉，非董馬名輩，不敢下惟而施絳帳也。上而接武，下而布武，楫遜之禮，粲然可觀。舊有神祠，在堂之東，序曰：地主非所謂能以禍福動人者，之為神也。一遭巢寇，再遇閩兵，齋廬隨廢，堂亦無存。加以王政之煩苛，民生幾絕，故人之為士者，降而為農，或又降而為工、商，至今聞者，莫不為之太息。幸而北主之祠，香火不滅，見者惻然，彷彷而不忍去。遂斬茅為屋，聊避風雨而已。慶曆年間，鄉人敦岊等，始蓋以瓦，像而木之。後歲甲一週過半，陳知足等乃以石為柱，其為規模，宏且遠矣。又得檀越京教周公毅，將仕周世修，周公崇諸人，樂施爾貲，用成厥志。目今石柱題名，猶有可考。工既就，尊其祠曰廟。以其未有徽稱，請予就其位，以為民主。昔有感應之號，今有靈濟之名，職此之由。然則予之所謂非能以禍福動人者，亦不能免有口者之義也。視其祠制雖侈，過於前人，亦未足以起動乎後觀。於是重新翻蓋，五彩作服，塑成神像，黃簾朱幾，稍稍尊嚴。考之年月，則歲在己巳咸淳之五年也。嗚呼，人為萬物之靈，孰不知有父母，終身而能慕父母者。至於祖，則易而忽之，況欲知其有高曾者乎。今之所以為農，為工、商，或猶能為士者，亦當考究其上世之所由，以復其業，毋徒以為曩時，此有書齋之講說而資談柄。雖然凡知讀書識義理者，皆可謂之士。若夫伊尹起於莘野，傳說來於版築，此命世之大賢，故不敢以為喻。至於炎劉天子，馬上得天下，販繒屠狗之徒，皆得以獻一謀，納一策，紀功鐘鼎，策名史傳，豈有不知讀書識道理之所能為。愚意遭秦之厄，以此逃名，為立身計。今國家養士有學，求賢有詔，科目有條，為農為工商者，皆可相汲引而為士矣，輒敢序其事，以為為士者勸。或指齋堂為里可溫齋供之堂，此則齊東野人之語，子勿聽。大德三年，歲在攝提格中秋之翊日，鱉峰山人筆。
　　代東村公作靈濟宮記
　　予少年，以豪邁之氣，汲汲於功名，擔疊裹糧，走數千里。至於天下壯麗奇倬卓絕之處，凡前賢遺跡，靡所不覽。正感慨間，適有士友章桂龍書來，以《 靈濟文集》 示予曰：閩之青布，有古廟曰靈濟。其神姓徐，一封江王，一封饒王。自石晉開運，迄今四百餘年，其輔國安民，捍災禦難之功，未易枚舉。邇來祠宇頹頓，不稱明靈。歲癸巳之夏，五桂龍與沈建翁、周仝、周用、明林椿、郭泳翁、鄭汝顯七人，共謀而葺之，而卜於神。維神顯相，化筆為文，以委而任，輸奐一新。八月功成，再降之筆，序以履歷，而為之記。示之以吉凶，而為之卦。勸之以忠信禮義，而為之文賦。讀之一言一話，皆以孔孟垂世立教之心為心。此聰明正直之神也，雖班孟堅西京之筆，左太沖三都之文，楊子雲五祚之手，與夫芝房寶鼎之歌，黃馬碧圭之卞，未可及也。有神如此，烏得而忽。諸章君七人，奉詞惟謹，敬以神所作之記，刻於石焉。里人林迪功延年書之，屬予篆其額。十二月，以神所而賜古詩來曰：碑既立矣，今日之事，君記之，此神之意也。予未暇作筆，再賜以古今詩一篇，六十五通。有曰：記在名俱在，子忘神不忘之句。子不敢辭，為之記其詞曰：昔有祀兮，今有傳。昔有勑兮，今有宣。古。為文兮，勸以賢。廟重新兮，事已完。曰雨暘兮，感二天。民祈禱兮，心益虔。聾玆銘兮，垂萬年。世不忘兮，德無遷。
　　餘慶堂道場記
　　如是我聞。佛有偈曰：萬物本於心，於心何處尋。所以者何，曰：即心是佛。佛也者，釋云：弗，人也。弗是人，則體相無耳。常實，無真，無相，無忍，無妨，無實，無去來，無有罣礙，如是，如是，即無所有安頓。那處是人不解，能於心上究竟到盡，佛無時不在。苟其心不然，徒以口學虛談般若，假名引導，貪利罔功，甚次。大千俱壞，況於我佛一道場乎。景德祥符而後，佛之功行，著聞天下，在在處處，設立道場，各繪塑佛像，香火而欽奉之。吾鄉餘慶堂，亦一道場也。自開禧丙寅，至元貞丙申，以羲曆策之，其數得九十有奇。年未踰遠，何道場之壞，大不如昔。上漏傍穿，煣溫不除。彼何人斯，有目者莫之顧，有手者莫之指，真所謂越人視祀人之肥瘠，不加憂戚於其心。抑不思古人之所運水搬柴者，豈一朝一夕之所能辯。是故我佛法誓願曰：諸佛興世，皆起於山蘆，膝鵲項不以為辱。我以浮幻身，不可虛占國，王好地，遂於南安之岩，其有石室，而就居焉。則餘慶堂之興，於佛國無加益。餘慶堂之壞，於佛亦無加損。第以佛智慧，悉如是人。如此也，是人其心，便是夜叉羅剎，奚足以語佛哉。唐誌公和尚，嘗會傳大士，於雲黃山中說法，有嵩山頭陀即從座起，作禮跪問曰：末世衆生，作何業故，墮在娑婆，經劫受苦。如何做箇方便救得。誌公曰：於後末世，造惡者多，結緣者少。傳大士曰：是諸衆生自做得。誠哉言也，誠哉言也。我今廣為衆生演法，普令開悟。若有善男子、善女人，能發阿耨多羅三藐三菩提心，以滿恆河沙等世界七寶持用布施，無妄想心，無貪着心，無退轉心，以是因緣，使佛土莊嚴，其福德可稱量耶。我不誑語，是真語者，是實語者，汝今諦聽，各以佛為心。乃再舉佛偈曰：我有一善根，俱在心頭生。會麼故曰：即心是佛。佛於乾道三年，賜定光員應普通慈濟大師菩薩，俗號白衣聖公，又號盤古定光佛。子敢為佛作餘慶堂記，刻於堂前，以勸世雲。
　　來賓亭記
　　請韓文公書記，人皆以不見真畫為惜，子獨喜之。殊不知文公之記，其所以畫人物形狀，曲盡其意。苟因其意而摹之，則真畫瞭然在吾目中，此子喜之得文公立亭之意。且萬物皆弊，文章獨不朽，信夫。靈濟真人之詞，工侈前，盡美矣，又盡善矣。獨有案墻是缺是補，以手板縱橫量之，得笏之數七十有奇。二三君子，殫力就之，復請畫於予。予遠為之計曰：一壁中天，惸惸孤立。不無震風凌雨之患，其久也須壞。必欲文公記之可也，萬一畫之不存，猶幸吾記之尚在。後世有述焉，記雲，記雲，徒記云乎哉。恭遇聖朝一統，燀耀威靈。南海諸蕃，畢獻方物。神人喜躍，復見太平，敢以此圖為今日賀。圖之中有亭，榜其亭曰來賓。亭之前後，樹之以槐，號為槐市。亭之東西，植之以坊，一曰悅近，一曰懷遠，是命坊之名也。峰巒奇峭，岩石莽蒼。驛程迢遠，其有往來不絕，而踵相躡於道者。並作南海諸番人物之形狀：騎象者二人，謂之番官。番官之下，主印者各一人。能以金鈎而馴象者四人，謂之象奴，又名象公。一人執捧珍之旗，立於左。一人執獻琛之旗，拱於右。車二乘，而御者四人，傘夫二人，通事二人，其餘族屬，徒跣踝裼。間有以織文五彩之布而腰粧者三十六人。所獻之寶曰元龜、象齒、大賂、南金、通犀、文甲、翠羽、白銀，與夫旃檀沉速之香。又有珍異殊怪、奇靡巧麗、世所貴重者，如和氏之璧，隋侯之珠，石祟珊瑚樹之類。或以金為盤，銀為缸，玻瓈為盆，真珠為簾，七寶為塔，車裝輦載，席裹氊包，涉海踰嶂，于于然而來者，業積於亭。磷磷爛爛，彩色(氵十頡)汙。交錯亂分，不計其目。致方貢者，必如周官所謂懷方氏中，士八人，府四人，史四人，胥四人，徒四人，各有職，度材而處之。誰謂頭目，主事者獨有二人，從者二人，吾觀其人，不有兼人之材，其可得而專歟。若夫環楮之松，夾道之柳，周蓑數十步地。遠而望之，指畫怳欻，眇兮，忽兮，有雲山萬里之遙。市橋如帶，溪水如練。加以玉楯朱欄，琱琢之巧。亭亭峙峙，整整齊齊。中間狀出，查、邊、趙、刁五大元帥出將之圖。武夫導前，騎卒擁後。昭光振耀，風威刺刺。此文神之所以效瀆鬼獄祇之靈，上報國恩，下守此土，而福於民者也。雖然斯畫也，夫豈有一朝一夕之所能運思，為之亦勞矣。予雖喜之，必欲為文公之記，以存其大都焉，又何患乎震風凌雨，其久且壞。後之君子，有事於此，必讀斯記。讀斯記，必斯所以存斯畫。存斯畫必斯，所以頌大朝之盛德。如天之高，如地之厚，如日月之光明。至於九夷、八狄、十戒、六蠻、荒區絕域、寰海之外，盡入版圖。四時職貢，奔走而來賓者，又非此記、此畫之所能記。涒灘之歲，中秋之夜，天朗氣清，月色如晝，有鱉峰山人自記來賓亭之圖之事，刻於靈濟宮。
　　旗龍山神祠記
　　旗龍山，鱉峰之肘翼也，有廟曰祈雨王官，一曰龍門社，即巷束靈濟官王行宮之祠也。蓋自宋宣和之七年歲乙巳夏，泊秋不雨，嗇夫焦勞，嘉穀用虞。靡神不舉，寧不我聽。於是，耆老舊人，自相告語曰：巷東廟，有神曰護境感應王，捍災禦難，克休於人大矣，乞靈不少。今旱既大甚，牲璧奠瘞之禮，其可後乎。惟七月壬申，哉生明齊潔致誠奔走，祀事於廟庭，丁惟神憫人之不辜。若響若苔，須臾雲霧四塞，雷電皆至，丕降霖雨如注。遠望山之南，忽見神龍閃閃，上有黃旗標揭，大書護境感應王五字。護境感應王，即今之靈濟王舊日之徽號也。越三日，甲戌乃霽。是歲秋大熟，棣稻倍收，甌寠汙邪，儲峙充羨。田翕墅老，相與北向，蹈舞拜手稽首，莫不忻聽然、衍衍然而踴躍。冬十一月至日，上幸設立壇墠於旗龍山之灣，月祭之，以報其德。後甲子一週作廟，有嚴孔曼且碩，永宅厥靈，以極終古。旗龍名山，蓋諸神以旗龍顯跡，其始如此。曰雨而雨，神不爽其聰明。衆請於有司，故上其號曰祈雨王宮，一曰龍門社。此邑里之長材秀民，有忠於功名者之所願頌也。夫山林、川谷、丘陵，能出雲為風、見怪物者，皆曰神。考之祭法，一在祀典。今神既能以旗龍顯跡時雨，是甘化荒為禳，易沴為和。民獲蘇醒，厥猷幾載。廟食於今，餘四百年，爾民報事，夫誰敢忘而且怠。日月遽邁，祠宇頹壞，圖像默昧，不稱靈明。奉祠林椿等，蒙神之福既多，退思古昔，若罔獲承。遂謀及鄉人，作而興之。有禱於神，神享其衷。假鸞作字，篆隸奇怪。初不可曉，乃乞作世俗書。四六駢驪文章，可得而聞，謂有人焉，孰視之若無睹也。時元貞改元正月之吉既成，合東鄰西舍之民協力，惟和鳩費，命工完，舊益新。冬十有二月二十四癸亥立春，明年節也，若翌日甲子工告成，請記於予。予神也，豈敢自眩鬻，以媚於人。靖惟降依玆土，永享厥祀。壽富安逸，人之所願，予必從之。若夫神之世冑爵里，具載於巷東靈濟宮碑，雖百世可知也。子名刻於石，於予與何言。姑序此，以記旗龍山靈濟行祠，曰祈雨王宮雲。鱉峰大仙靈濟真人自序。
　　靈濟賢聖王廟記
　　靈濟賢聖王廟碑，碑者，表其功德不忘也。神自祥符以來，祈禳感應，並禱於龍首廟東神，勑封三天瓊闕賢聖。按察高仙威靈廣濟真人，即靈濟之後身也，雖在祀典未有詞制。紹興年間，始分西、南、北之疆。六年甲辰，北廟所作孔曼且碩，鄉人林□薰其事，凡九十八年。廟宇幾壞，復能振起，檀越姓名尚可考。以歲月計之，今又六十七年矣。大德三年二月，社前八日奉祠，曾琛、傅隆等，領諸同社，持一辨香，奔走執事於廟東之庭，而祝予曰：此廟久廢，將欲治之，未得吉卜，而不敢為。予戒之曰：吉。復求文以誌其碑，予不敢辭。祠曰：
　　聖朝一統，天下太平，仙廬佛舍，百廢俱興。里閈立社，神棲以寧。歲在淵獻，斗柄插寅。將以祀釐，祀事孔明。顧惟圖像，□昧不蠲。瓦毀墻污，風雨飄搖。惕然而懼，若罔獲承。迺稽之衆，乃卜之神。豫筮契龜，長短後先。虛徐莫斷，惟予是信。草昧不處，無聲無形。安敢衒鬻，惑人之聽。念依慈土，唯唯何言。回平作隸，魚頡烏□。二月乙丑，吉日良辰。土工木工，是構是經。削纇補罅，完故益新。飾以□堊，繪以丹青。輔弼承疑，上應四星。爾民有為，福祿是膺。兩階干羽，守衛鄉鄰。六公珠翠，妙舞笙歌。雲門九奏，方丈八珍。優□百伎，肖貌生獰。觀者戒途，車蓋駢聯。艾嬉遨笑，喜色欣欣。工逸事遂，予誌以文。語言鄙俚，捧心而顰。予其謂誰，靈濟真人。龍首廟東，事紀碑銘。天其賢聖，吾身後托姓於潘，致知其名。承佑之嫡，固始入閩。衣冠世業，嘗舉孝廉。節使留侯，旌帛蒲輪。累徵不起，富貴浮雲。卜築鱉峰，鑿地為田。亭亭皎皎，不恥食羹。仙骨不凡，學授偓佺。龍嶠一卷，出青入玄。峽江之西，飛水沸騰。不濡不溺，履空而行。駭俗驚世，事涉杳冥。厭棄囂埃，以道自聞。朝聞夕死，得返吾真。一日羽化，如蛻之蟬。乾德而後，人夢是憑。戾孽既祓，榮雩協應。五穀蕃熟，利施於民。民感休喜，秋嘗冬需。祠制未立，合享大庭。按察舊額，始於紹興。作廟有嚴，濯濯厥聲。紹定紀元，屋壞將顛。恢度舊制，功多如前。惟賢希聖，允獲徽稱。人上其德，有司俱存。神而明之，聽一且專。繼自今始，聖可希天。伊我靈濟，行滿三千。兼而有之，以配三靈。戊日元吉，糈潔椒馨。民亦勞止，實獲我心。刻誌於石，千古有經。靖惟恢怪，非人不因。尚冀宣封，八字輝榮。拜手稽首，天子萬年。
　　司農社角廟記
　　予迺者赴天臘會，式遺其歸，倏有客，腰金袍紫，侍立於堂下，厲聲而呼曰：生為人，沒為鬼。為君子之鬼，必不敢加禍於人。其為小人之鬼，則不靈。西廟有記，南、北有碑，予其將與草木俱腐矣。予聞其語，責令左右引而進之，乃正直之神，曰社角祠。予下執其手以上曰：子若無語，吾幾失子矣。縫衣章甫，難以適越。維今之時，非姦惡富疆者不可以立身。非纖毫計會者，不可以為生計。子之職，以農開國。春耕夏耘，秋收冬歛。終歲勤動，靡有寧日。天門萬里，孰為子之遠慮而乞憐者乎。長房何人，敢為驅役。鵲之靈，不免填河之畫。龜之靈，不免支牀之苦。鷄何為不嗚？犬何為不吠？牛何為而喘？馬何為而困？如子之責難矣哉。信慾望豚蹄盂酒之為私祝者，其可得乎。然雖如是，農必不以水旱而不耕。子司農職也，安得居樂其業，何必沽名釣譽，為世俗態。自今以始歲其有，則祀事孔明，何止百世，將與天地相為悠久。予矜子能，榜其額曰司農社角之廟。若夫廟之始自五福岩而遷於此，亦有年矣。其重修歲月，則題梁可信，故不及贅，攝提格之。天臘節後二日，鱉峰山人作。
　　司稼旗龍山翁廟記
　　公姓爺，諱承贊，福唐王融之遺民也。唐乾寧之四年，中宏詞科，官極高品。五季之亂，豪傑分割。國危政亂，風敗俗澆。公迺棄妻子，捨墳墓，埋光鏟，釆不效時，趨北遊白鹿，歷高踰險，卜築於鱉峰之半，曰旗龍山，平坦廣洐，得幽水清流，而遂其志。閩王王氏，幣帛以迎，不屈仕之。永隆間，王氏兄弟，鬩墻內變。潰兵星散，奔竄於山林之東，聞公高節，過門不入。晉天福間，唐兵南討。鄉之父老，恐變為虐，請唐師勦除之。公具唐衣冠，謁見二王，今之靈濟真人也。王復辟，以幕職，公不願祿。鑿山為田，自畊自種。年豐穀美，春給鄰未之不足者。仁人用心，萬口是碑。天福八年，一日，忽有流星墜於居廬之側。公自知祿滿，得鄉人共祀，公之香煙。以其自耕自種之田，施於合山常住，永為追修。冀靈濟二王守此土，公得配食。任司稼之責，主掌雨暘，管護牛畜，蒞事以來，終始惟勤。歷年既久，祠宇傾頹，更而新之，鄉之父老力也。至於風雨順時，五穀豐登，孳畜生聚，鷄犬相聞，此則父老之所以獲麻庇於公者，非一日。若父慈子孝，兄友弟恭，夫良婦貞，其誰使之然而然者，公其鄭子真嚴君平之徒歟。公神也，請記於予。予敢述公之履歷，以示後人。大德二年十有二月臈日，鱉峰老人徐子記。
　　徐仙翰藻卷之一竟
