
　　徐仙翰藻卷之二
　　團本堂記
　　維歲大獻淵修褉之夕，鄉人某持一辦香，祝於予曰：牛馬走所居先人之敝廬，已七八十年矣。舊有板額，曰延慶堂，塵埃厭棄，未甚光彩。意欲更新之，竟弗克。就於嘉其有此先志，以成其美，乃命左右濃磨川墨一硯，剪茅為筆，一氣作之。字大如斗，曰團春。夫團春者，大地之間，物物皆春也。蠢者動，墊者啟，勾者萌，甲者折，自充自盈，自生自成。是誰使其然而然也，子亦知其所以為春之意否？某曰：唯。退而省其私，如未有所獲，復樞衣而進曰：愚不敏，請事斯語。曰物之所以為春者，有天地焉。人生天地間，不過一物耳。春之於物，春且不知其所以為春、況於人乎。吁固哉，子之言惑矣，復坐，吾語汝。夫天地之所以為春，此春也。人之所以為春者，亦此春也。豈外物而求春，所謂春耶。何者，天地之所以為春者，其為氣也，融和其為情也，現媚其為氣也，含養覆護而已。物之所以得為春者，職此之由。苟或赫然而有酷烈之氣，是為夏也，非春也。蕭蕭然有賡清之情，是秋也，非春也。凜凜然有嚴切急迫之意，是冬也，非春也。既非春也，何有於物哉，惟人亦然，子其知之。父父，子子，夫夫，婦婦，兄兄，弟弟，人之大倫也。必先以孝慈、友愛、輯穆、和遜為根本，惟其本固根深，一旦春風鼓之動之，其為枝也，修而長；其為葉也，暢而茂；其為華也，秀而實。不然，雖有春雨時時灌之，日日溉之，無益也。然則根本之於人，可不加之以封，植之功，任之以培養之勤，庶亦可以冀其有立子章子。能以此意推之，使同室之和一團，是為不春之春，與天地同乎其春，何息其不充不盈，不生不成也。某既承斯語，頓覺神悟，懷其文而歸，亟索筆書之。指令家人，措置一觴一味，設席於團春之堂，少長團坐，各有次序，相酧相勸，且飲且輟。某將醉未醉之頃，呼童取水盥漱，以文讀之，且作嘔啞之聲，使家人聽之。復拊蹕而揚言曰：吾雖未醉，幸而諸事不芥蔕，吾心信乎今日之得春也。今日至來日，來日至後日，無日不春。自今歲至來歲，來歲至於千萬，何歲不春。我得此春，汝等亦得此春，庶無愧於斯堂之名。既徹席，家人撫掌，大笑而起。鱉峰老人作。
　　門銘
　　言必忠信，行必篤敬，禮必嚴恭，容必端正，處己待人，惟和惟謹。耳目心思，吾日三省，致知力行，賢可希聖。事業伊周，德行顏閔，積善傳家，必有餘慶。書銘於門，子孫其聽。
　　壽天玉嵓道場記
　　佛心普照大師清琮，號石徑，俗姓畢，莆之遊洋人，世業儒。少從遊於三山郡庠，平日與交接者，特達俊偉之士。適谷陵既易，奎壁無光，遂棄所，入空門。初受業於東山師衡振文，傳印於愚中師廣智。師之為人，內朗外融，不假耘鋤，口常誦佛經，至於儒書，未嘗一日釋手。且會鐘王，會此時輩所譽南宗之白眉者，非師其誰。師自莆入福，始駐錫於閩之應天寺，閱星霜者十有六，常語人，八萬四千法門，須是自行方便。欲另作一道場，展轉莫遂。去應天寺未上牛嗚地，舊有湯承議故宅，遭兵燼後，已為瓦礫。至元壬辰，其子弟以其地來售於師，師私喜曰：吾之緣法不偶。遂捐衣鉥餘囊，力就之。一日，與其友重林師道煥，共攜一行書，縱觀於其間，得山之龍法，俱在法眼中。雙髻起風，南北競秀。雙髻之北，發足而東。針為乾，再分兩支，支之一結為石，如品字，三面錯崿，且端且正，或者天育地產，設玆神物，將有所待焉。晉永嘉渡江處士玉其姓者，自太原來結廬於此，因石之品字，自號玉品山人，故今目其山，曰玉品。玉品山，山之總名也。上有一脈，自品中出，蜿蜓而來，如蜂腰，如馬頷。及其中也，橫建三峰，卓乎有立，頂員而足峙，其名曰撼奇。前行換步，節節棹轉，其名曰蓮花。至於止處，三支挨地，雄傑峻峭，作仙人大座之形。東有八龜堂、泗洲橋，西有麒麟窟、真武岩。明堂之上，有山曰壺榭，曰烏石岡，曰古松。環山之間，碧澗雙流，蛇行斗折，尺寸千里，悠悠然莫知所窮。外抽一峰，曰方山，為之從內建一峰，曰天柱，為之輔。天柱之下，為應天寺。逆跳兩峰，關闌水尾，如牛馬之飲於溪，迴巧獻技，有態有情。雙髻之南，發足為大座峰，為玉藥峰，為雙童峰。雙童而下，為寶臺峰，為起雲峰，為金欄峰，為三郎峰，為朝陽峰。嶄然陳列，崢然角牴。外與天際，四望如一。住芝山別山雲公寓遊於此，嘗作十奇峰偈，以寄其情。凡登探者，莫不稱讚。師既得其地，乃大展作具，背西北，面東南，始指異之曰：孰使吾之樂玆土而為開先者，非道場之緣法歟。師之軌行，震人耳目。雖欲藏身處沒蹤跡，不知沒蹤跡處莫藏身。諸宗長上聞之，不肯放過。辟董越山寺師，來越山疏幾百紙。越山寺在福州治之北，鄰於市井囂埃，出入未免叫鬧，淺學近識處之，必為執著。師之性，躶躶然，灑洒然，無色無想無知無得，獨道場之舉念不停，常欲了此，而擔負不行。乙未之歲，的委其徒師龍等董其事，以某月某日某甲子始，儀工刜而疏之。是垣是塈庵於上，而署其額曰壽天玉嵒道場。壽天與應天，同族類也。曰玉嵒，則就玉品山字上模倣出來。中有堂焉，命曰應機。堂之後，有觀音殿，殿之後，築室為二師同，一曰東山壽域，一曰愚中歸藏。師不以此自居，而歸之二師，式以見其不忘所宗之趣。堂之下，竁土為池，旁廣而中探，導泉蓄水，不增不減，蓮花九品，異種同香。合九為一，莫名其妙，豈非玉品。山之來處，上有三石，中有三峰，下有三支，合為九數，故品別以九，其義有取於此。蓮花池之得名，是亦得於山之號蓮花而得名也。況師之宗派，出於天池，取以天池二字名其池。山之方位，界於乾亥，配乎天地之名，誠為相應。池之旁有亭，亭之勢有臺。樹花植木，四時芬芳。此遊覽者之所健羨，其可樂乎此耶。若夫齋田三百畝，以為香燈之資，是得金仙所示不滅意。益而廣之者，東山愚中也。又於朝陽山下，營塔一坵，以為棲真之穴，亦得金仙所示寂滅法師歟。師歟，金仙之徒歟。大德三年歲在己亥中秋前六日，師遣道換來示予，以地圖而請記曰：庵之事役，將次就緒，復買其鄰，得諸哲坋之基，灌莽荒墟，是亦湯承議之遺業也。目即鉏理，計工度材，建大佛殿，如招提致上，以祝當今皇帝，聖壽萬安。下使鄉人之信向者，有所歸依焉。外有三門，兩廊法堂、寢堂、療舍、倉?，去處各留地步，陸續為之計，未知何日得以就其功。吁，師之言，似為當矣。師之規模如許，志向如許，力量又如許，何患其不就。不患不就，惟患師之不為也。予洪涊無聞，敢拜師作禮，拈起招賢大師偈曰：百丈竿頭須進步，十方世界是全身。師聞是偈，不覺開口大笑，曰：如是，如是，吾即成之。成之日，再能為吾續記否。予曰：不敢辭。予謂誰，廣陵徐氏子，名謚爵里，具存五代史齊之世家，自號鱉峰山人。姑摭其事為之記，師石徑刻於石，留之以示後人云。
　　續壽天玉嵓道場碑記
　　佛之字義，釋云：弗人也。既曰弗人，上無棟，下無宇，十方無壁落，四面亦無門，以三千大千為世界廣大，誰知何曾假合。《金剛經》云：即非莊嚴，是名莊嚴。此其所以謂之佛，佛心普照。大師六祖衣鉢之來，次第行也。初受業於東山振公，住應天寺。再傳印於愚中智公，住越山寺。晨雞暮鐘，粗可以安閑受用。玉品山之作庵，曰壽天玉嵓道場，豈必搬柴運水，祇欲展神通耶。若夫一椽一瓦，一木一石，皆出自師一手經書，吾謂師之用心也，勞且拙矣。庵訖功，囑予記其事耶。記耳從而，作贊助語，故未兔世俗態，師胸中之韓馬薛鶴，已全不已。劬□為媟，殿之為最大者一。堂之為法、為寢者二。兼靈會者三。門戶之廊廓，廓廡之修直。曰倉，曰庫，曰廚，曰寮，方丈囷囷焉，盤盤焉，色色倘具，其十也有九。土工，木工，石工將告成者，又七七八八矣。倒指數之，凡歷涉者四五六載，事始完，可以想其輪換之盛。吾謂師之用心也，其為勞且拙者，猶有存焉。續記之命，祇恐記之不得其所以為記之意，豈不見岑和尚，道是今時人，須是隱身去。可思量不。師默然禪坐，一剎那間，復拈起一條柱杖子，大喝一聲云：庵雖小，含法界。放開，大者無外。收來，小者無內。這般的話，不是達磨公案，汝會麼。予眼裹聞聲，便覺透徹。以是，知師之作此道場者，不過與佛所作祇園精舍，一樣規模焉。師之所以作道場者，果在斯乎？不在斯乎，祇在方寸間耳。其為間架也，非尺丈所能量。其為方向也，非盤針所能格。其為境界也，非品石之莽蒼所能喻。其巧也，非十峰之峻峭所能名其狀也，非雙澗之淵探所能究其源。美矣，善矣，諸好□矣。若能於此了知，便見得盡大地是沙門。一隻眼放開，隻眼縱橫自在。東去無涯，西去無際，上柱天，下柱地，四通八達無所罣礙。其光明洞耀，照徹十方。譬如千日，放大光明。不然，何以謂之佛心普照大師。道場是作，豈得易。為記哉，記誌也，輒敢門師。借取須彌為峰、海水為墨、獅子巖頭大石一片，誌而碑之，使百千萬億劫後，不破不壞，知其所以為佛心普照大師、壽天玉嵓道場記也。庵之履歷已嘗記，故並為之頌曰：
　　師琮公，號石徑。家莆人，畢其姓。
　　世業儒，衣冠盛。陵谷易，文星泯。
　　俗瀾趁，不與競。赤灑灑，是本性。
　　學惟精，西方聖。機一悟，非臺鏡。
　　沂源流，派能忍。東山振，親摩頂。
　　愚中智，傳正印。初應天，以才稱。
　　今越山，衆袖領。基道場，卜玉嵓。
　　龍得法，宗一行。重林煥，為正訂。
　　氣結凝，石□□。澗雙流，峰十陣。
　　面東南，絕奇勝。刳土壤，剪刻梗。
　　陶□甓，削杗穩。築垣墉，植藩屏。
　　庵既成，禪安靜。名應機，字於顁。
　　異種蓮，池久町。花木亭，峙如鼎。
　　二師祠，事思敬。生者壽，段者慶。
　　歲淵獻，記予請。居買鄰，力業併。
　　土木石，工愈勁。殿一之，敞而洞。
　　堂居三，法雲寢。廊翼翼，修且挺。
　　針用卯，門取正。倉乃積，廚乃淨。
　　寮與房，件件整。田爾田，二三頃。
　　塔一丘，萬事定。師龍等，承指令。
　　五六載，功始竟。開隻眼，子細認。
　　師所住，境非境。方寸聞，役蹤影。
　　一點光，常耿耿。遍法界，長萬仞。
　　佛西來，甚修證。水在瓶，星在秤。
　　嘿時說，忽自省。意云何，生浄信。
　　衣可溥，大庾領。續比燈，燈不盡。
　　心即佛，難比並。曰普照，兩相應。
　　師之微，人諦聽。記誌之，愚瞢瞢。
　　頌無文，愧洪涊。刻玆碑，年有永。
　　修西林寺記
　　閩之福州城舊俗，土記之傳者，號為三山。按郭璞遷州地記曰：前有雙眉童施粉黛。北指烏石山、九仙山、方山而為言也。又有高蓋山、蓮花山，與方山相應。三山之名，其始於此。三山於其間，獨方山最為橫絕。州治之南，望之如几案，天造地作，亦巧矣，豈特為州治設耶。予嘗謂山之靈異者，其間必有魁奇材德忠信之民，出而當之，又未之見也。一日，縱觀於方山之下，行一里，有佛精舍，盤盤焉，囷囷焉，榜曰西林禪寺。法門廣闊，殿宇宏深，迥廊翼翼，飛閣渠渠。東有天飯香積之廚，西有雲會禪燕之序。至於應真祠、寶華堂、方丈室，靡不侈麗，帑庾、寮舍，無一空闊地。木石椽瓦，粉壁俱新，鐘魚木皷，色色俱具。若夫鑿池引水，生清浄心。不塵不垢，是名莊嚴。青蓮寶像，紫金白毫光之照徹十方，遍覆三千大千世界。予焚香合掌，如登天堂。四大五蘊，實無所有。迺自嘆曰：此絕俗離世者，之所以為功名者也。少刻，主僧披袈裟，袖坐具出，而問訊於予。予瞻其人，環□特達，無人我相。揖之曰：師其開山歟。延予坐，煎茗為款，從容而言曰：寺之開山，唐廣明之祖師也。後百年，有宋景德禪師廣而闢之，以成道場。指數於今，又閱春秋三百餘載。咸淳戊辰，老納自龍江來，住山凡十年。適值兵革，頓為瓦礫草莽之墟，過者太息。老衲不揆不謀於衆，不求於人，自傾倒衣鉢，一力斡運，羨積餘藏，如治私產，因其故址，徵工僦功，勞苦服役，踰數年，而克有成。增置田畝，利俗於昔，苟得以瞻徒衆晨香夕燈。上祝聖人壽，下俾鄉人，復有所皈依佛法中，其亦庶乎可以無愧於廣明景德二代之開山也。又於寢堂之內，偏建殿樹塔，列歷代海會於左右。上塑三佛，中卜一穴，是為靈室，反真歸源，此老衲之願畢矣。今欲伐山石，刻之歲月，使將來眼知作之本始處。稔聞真善，欲識適意空宗種種因緣，輒敢以須彌作筆，海水為墨，作之數句不異語，予以方便，故不敢辭，應作是言曰：善哉，善哉，師名正榮。其先二山，長樂之古縣人也，俗姓謝，家世為儒，此所謂魁奇忠信材德之民，能以絕俗離世而取功名者也。記畢，長嘯出門，人不知予之所之。師曰：其神乎。元貞改元菊節前一日，前廣陵尹，東海徐儒子記。
　　徐仙翰藻卷之二竟
