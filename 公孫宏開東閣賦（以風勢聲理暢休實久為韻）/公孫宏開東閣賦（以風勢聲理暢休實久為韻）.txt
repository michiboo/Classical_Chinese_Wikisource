客有海上浴德，淄川養蒙。業因才進，位以經通；當漢皇之有道，登股肱於此公。順天招物，德盛聲崇；接士於衡門之下，起閣於相府之東。陽榮納日，陰戶生風。爾其建高規，起崇制；簷宇深靜，垣牆閑衛。取木非南澗之才，延賓乃北山之滯。訪善不日，馴道以歲。其選器也，則收用而棄瑕；其進德也，則取材而遠勢。故能克遐厥聲，休績莫京。宴私則布衣韋帶，自公惟脫粟菜羹；服之而德以廉恥，食之而心以和平，豈粱肉夏屋而賓實之名哉？則知厚內者德先，薄外者事理；身正則遠怨，心邪則近恥。固惡盈而守衝，誠見足而知止。太常居甲第之日，丞相作封侯之始。是以作漢名相，惠音流暢。誠前哲之用心，豈後賢之觖望？及夫人歿政絕，閣廢道休；俾馬廄之是宅，奚人德之不修？言念於此，我心其瘳。故知道劣者事微，徇名者失實；奚量才之遠近，寧比跡於勞逸？
