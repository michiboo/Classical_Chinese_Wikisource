天地成位，君臣道生，粵有天皇，是曰「天靈」。望獲強尊，頎嬴三舌，驤首鱗身，碧盧禿楬。首出庶物，君有五期，實司元化，歲紀攝提。斟元陳樞，以立易威，秉籙司契，無文不懷。乾矅迨元，像符合氣，亭毒萬有，風行焱逝。靈書八會，自然洞神，玉券十華，人風真淳。體真得極，提名旋復，無門無旁，神運四奧。被跡無外，無熱之陵，三輔九翌，爲世億齡。
天皇氏逸，地皇氏作，出於雄耳龍門之岳，鏗名岳姓，馬踶妝首，十一龍君迭辟繼道。主治荒極，雲章載持，逮天協德，與地侔貲。太始之元，上成正一，不生不化，覆卻萬物。得道之秉，立乎中央，神與化遊，唯庸有光。鬼出電入，龍興鸞集，鈞旋轂轉，周而復匝。爰定三辰，是分宵畫，魄死魂生，式殷月候。諸治徑易，火紀周正，草榮木替，亦號萬齡。
地皇氏逸，於有人皇九男，像其身九章，胡洮龍軀，驤首達腋。出刑馬山，提地之國，相厥山川，形成勢集。才爲九州，謂之九囿，別居一方，因是區理，是以後世謂「居方氏」。太平元正，肇出中區，駕六提羽，乘雲祗車。制其八土，爲人立命，守一得妙，人氣自正。爰役風乾，以御六氣，昭明神靈，光際無臬。挻挏萬物，無門無毒，以葉言教，爲天下谷。廸出谷口，還乘青冥，覆露六幕，罔不承命。道襄高厚，何德之僭，其所付畀，與人參天。離艮是仇，有佐無位，主不虛王，臣不虛貴。政教君臣，所自起也，飲食男女，所自始也。日出而作，日內而息，無所用已，頹然汔終。爲世之日，兩皇並隆。
