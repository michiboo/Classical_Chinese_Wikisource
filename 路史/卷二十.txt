帝堯陶唐氏，姬姓，高辛氏之第二子也。母陳豐氏，曰慶都。嘗觀三河之首，赤帝顯圖，奄然風雨，慶都遇而萌之，黃雲覆之，震十有四月而生子於丹陵，曰堯，是曰放勳。身侔十尺，豐下兊上，龍顏日角，八彩三眸，烏庭荷勝，琦表射出，握嘉履翼，竅息洞通，聰明密微。其言不式，其德不回，仁如天，智如神，明如日而晦如陰。好謀能深，和而不怒，憂而畏禍，快而愉。年有十三佐摯封植，受封於陶。明人察物，昭義崇仁，禁詐僞，正法度，不廢窮民，不敖亡告。苦死者而哀婦人，底德靡解，百姓和欣，於是改國於唐。勤勞不居，儉而用禮，不貴時巧，不視文繡。溫飯煗羹，不餧不易，𥚻衣𥙞履，不敝不更。御𧎞柈土，朹夏葛衣而冬鹿裘，栝柱采椽，爲人愛費。
不以鶉居易九市，不以私故留耕時。水處者漁，谷居者牧。陵阪耕畬，臯澤織罔，是以地宜其事，事宜其械，械宜其材，故人得以所有易所亡，所工易所拙，而上下達矣。
欽明文思，內行謹飭。篤孝慈仁，敬使人知子弟之道。仁恩被於蒼生，德化敷於四海，故亡膠漆之約於當世，而道行。
年十有七，謖以侯伯恢踐帝，曰陶唐氏，都於平陽安邑，以火紀德，謂赤帝，色尚白。黃収純衣，彤車白馬，乃立三公、六卿、百揆暨百執事。富而亡驕，貴而亡不舒。居於明堂，斥題不枅，土階不戚，茅茨不𠟆，泊如也。
重先務，急親賢，明駿德，以親九族。九族既穆，乃辨章於百姓。百姓昭明而協和於萬邦，黎民於變時雍。
丐施政制，因事立法，不激不涹。取人以狀明非見，有於人翹翹。惟以天下爲憂，務求賢聖，爰得稷、契、夷、臯，朱斨伯譽，羣龍輔德，是以教化大行，天下洽和，民安仁而樂義。乃更制五服，均五等，五國相維。
設四岳八伯以典諸侯，均井邑，都制鄙，而臨民以十二。春省耕，秋省歛，宣聲教以同俗。振彫瘵，聽民聲，觀四履之所以化其上、入其疆，土地辟岐。
旁趨養老，尊賢俊傑，在位則有慶，反是則絀。三載小考正職，九載大考有功，五載而一述職。其所典職以備則賞，不備則罰。因地之生美爲貢賦，故民出而不𢜩。因人之好惡爲政，故令不犯。
三歲貢士而賓興之，一適爲之好德，再適爲之賢賢，三適有功於是始命，有不正則以絀。一少絀以爵，再少絀以地，三少而爵地畢。一不適爲過，再爲之敖，三爲之𢃀，其絀如之。附下而罔上者，刑。
豫聞國政而亡益於民者，斥。在上位而不能進賢者，逐。比年而秩官之亡文者，次。絀之而代以賓見之。
賢者進，使亡繇得其所利。退，使亡繇避其所害，故安
http://ctext.org/library.pl?if=gb&file=10668&by_title=%E8%B7%AF%E5%8F%B2&page=15
