臣等謹案，《路史》四十七卷，宋羅泌撰。泌，字長源，廬陵人。是書成於乾道庚寅，凡前紀九卷，述初三皇至陰康、無懷之事；後紀十四卷，述太昊至夏履癸之事；國名紀八卷，述上古至三代諸國姓氏、地理，下逮兩漢之末；發揮六卷，餘論十卷，皆辨難考證之文。
其國名紀第八卷載《封建後論》一篇、《究言》一篇、《必正劄子》一篇、《國姓衍慶紀原》一篇，蓋以類相附。惟歸愚子《大衍數》一篇、《大衍說》一篇、《四象說》一篇，與封建渺無所涉，考發揮第一卷之首有《論太極》一篇、《明易彖象》一篇、《易之名》一篇，與《大衍》等三篇爲類，疑本發揮之文，校刊者以卷帙相連，誤𥨥入國名紀也。
泌自序謂：「皇甫謐之《世紀》，譙周之《史考》，張愔之《系譜》，馬總之《通曆》，諸葛耽之《帝録》，姚恭年之《𢟍帝紀》，小司馬之《補史》，劉恕之《通鑑外紀》，其學淺狹不足取信
http://ctext.org/library.pl?if=gb&file=10656&by_title=%E8%B7%AF%E5%8F%B2&page=5
