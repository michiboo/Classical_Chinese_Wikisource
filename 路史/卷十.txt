太昊伏羲氏，方牙，一曰蒼牙。風姓，是爲春皇包羲。亦號天皇、人帝、皇雄氏、蒼精之君也。母華胥，居於華胥之渚，嘗暨叔嫟，翔於渚之汾。巨跡出焉，華胥決履以跧之，意有所動，虹且遶之。因孕十有二歲，以十月四日降神。得亥之應，故謂曰歲。生於仇夷，長於起城，龍身牛首，渠肩達腋，山準日角，奯目珠䚘、駿毫翁巤，龍脣龜齒。長九尺有一寸，望之廣，親之專，繼天出震，聰明睿智。蓋承歲以王，以立治紀，而萬事循用之。肇脩文教，爲百王典，以其載德自木，木實麗東道，不可尚同乎元氣，是稱太昊。得乎中央，別而能全，宿而有成，因號伏羲，自有句而應世，故又曰有句氏。方是時也，天下多獸，教人以獵，豢育犧牲，服牛乘馬，草鞮皮蒙，引重致遠，以利天下，而天下服度。天出文章，河出馬圖，於是觀象於天，效法於地，近參乎身，遠取諸物，兆三書，著八卦，以逆陰陽之微，以順性命之理，成神明之德，類萬物之情。而君民事，則陰陽、家國之事始明焉。微顯闡幽，章往察來，於是申六書作十言，以明陰陽之中，以厚君民之德，於以洗心，退藏於密。觀象之變，爻之動，於是窮天地之用，極數之原，參天兩地，而倚數以成，變化而行鬼神八卦而小成，因而重之以盡生生之理，而天地之蘊盡矣。所謂先天易也，原始反終，神明幽賛，於是神蓍著地，靈龜出洛，乃窮天地之賾，極天下之動，以龜爲策，以蓍爲筮，獻南占之一十八變而成卦，以斷天下之吉凶。出言惟辭，制器惟象，卜筮惟占，政治大小，無非取於易者。紾離象法，蝥狐作爲罔罟，以畋以魚。化蠶桑爲繐帛，因罔罟以制都市。給其衣服，靇龍時瑞，因以龍紀，百官師服，皆以龍名。作爲龍書，以立制號，而同文，稽夬象，肇書契，以代結繩之政，百官以治，萬民以察，而文藉由是興矣。於是盡地之制分壤，時穀以利國用，必不自聖。庸委師於宛華，爰興神鼎，制郊禪，即命臣芒，庖犧登龞，使鬼物以至，羣祠而升薦之。正姓𡛜，通媒妁，以重萬民之麗。麗皮薦之，以嚴其禮，示合姓之難，拼人情之不瀆。法乾坤以正君臣、父子、夫婦之義，取天下之銅，仰視俯觀，以爲棘幣，員法天肉，方法地，以益輕重，以通有亡
