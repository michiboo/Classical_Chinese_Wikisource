　　欽定四庫全書　　　　集部十
　　放翁詞　　　　　　　　詞曲類一〈詞集之屬〉提要
　　〈臣〉等謹案放翁詞一巻宋陸游撰游有南唐書諸書別著録馬端臨經籍考載放翁詞一巻毛晉所刋放翁全集內附長短句二巻此本亦晉所刋又併為一巻乃集外別行之本據巻末有晉跋雲余家刻放翁全集已載長短句二巻尚逸一二調章次亦錯見因載訂入名家云云則是較集本為精宻也游生平精力盡為詩填詞乃其餘事故今所傳者僅及詩集百分之一劉克莊謂其時掉書袋要是一病楊慎則謂其纖麗處似淮海雄快處似東坡平心而論游之本意葢欲驛騎於二家之間故奄有其勝皆不能造其極要之詩人之言終為近雅與詞人之冶蕩有殊其短其長故具在是也葉紹翁四朝聞見録載韓侂胄喜游附巳至出所愛四夫人號滿頭花者索詞有飛上錦裀紅皺之句今集中不載葢游老而隳節失身侂胄為一時清議所譏游亦自知其誤棄其稿而不存南園閲古泉記不編於渭南集中亦此意也而終不能禁當代之流傳是亦可以為炯戒者矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






　　欽定四庫全書
　　放翁詞
　　宋　陸游　撰
　　念奴嬌〈招韓無咎遊金山〉
　　禁門鐘曉憶君來朝露初翔鸞鵠西府中臺推獨步行對金蓮宮燭蹙繡華韀僊葩寶帶看即飛騰速人生難料一尊此地相屬　回首紫陌青門西湖閒院鎖千梢脩竹素壁棲鴉應好在殘夢不堪重續嵗月驚心功名看鏡短鬢無多綠一歡休惜與君同醉浮玉
　　浣溪紗〈和無咎韻〉
　　謾向寒爐醉玉瓶喚君同賞小牕明夕陽吹角最關情忙日苦多閒日少新愁常續舊愁生客中無伴怕君
　　行
　　又〈南鄭席上〉
　　浴罷華清第二湯紅綿撲粉玉肌涼娉婷初試藕絲裳鳯尺裁成猩血色螭奩熏透麝臍香水亭幽處捧霞
　　觴
　　青玉案〈與朱景參㑹北嶺〉
　　西風挾雨聲翻浪恰洗盡黃茆瘴老慣人間齊得喪千巖高臥五湖歸棹替卻淩煙像　故人小駐平戎帳白羽腰間氣何壯我老漁樵君將相小槽紅酒晚香丹荔記取蠻江上
　　水調歌頭〈多景樓〉
　　江左占形勝最數古徐州連山如畫佳處縹緲著危樓鼓角臨風悲壯烽火連空明滅往事憶孫劉千里曜戈甲萬竈宿貔貅　露霑草風落木嵗方秋使君宏放談笑洗盡古今愁不見襄陽登覽磨滅遊人無數遺恨黯難収叔子獨千載名與漢江流
　　浪淘沙〈丹陽浮玉亭席上作〉
　　綠樹暗長亭幾把離尊陽關常恨不堪聞何況今朝秋色裏身是行人　清淚浥羅巾各自消魂一江離恨恰平分安得千尋橫鐵鏁截斷煙津
　　定風波〈進賢道上見梅贈王伯壽〉
　　欹帽埀鞭送客回小橋流水一枝梅衰病逢春都不記誰謂幽香卻解逐人來　安得身閒頻置酒攜手與君看到十分開少壯相從今雪鬢因甚流年羇恨兩相催
　　南鄉子
　　歸夢寄吳檣水驛江程去路長想見芳洲初繫纜斜陽煙樹參差認武昌　愁鬢點新霜曾是朝衣染御香重到故鄉交舊少淒涼卻恐他鄉勝故鄉
　　又
　　早嵗入皇州罇酒相逢盡勝流三十年來真一夢堪愁客路蕭蕭兩鬢秋　蓬嶠偶重遊不待人嘲我自羞看鏡倚樓俱巳矣扁舟月笛煙蓑萬事休
　　滿江紅
　　危堞朱欄登覽處一江秋色人正似征鴻社燕幾番輕別繾綣難忘當日語淒涼又作他鄉客問鬢邊都有幾多絲真堪織　楊栁院鞦韆陌無限事成虛擲如今何處也夢魂難覓金鴨微溫香縹緲錦茵初展情蕭瑟料也應紅淚伴秋霖燈前滴
　　又〈䕫州催王伯禮侍御尋梅之集〉
　　疎蘂幽香禁不過晚寒愁絶那更是巴東江上楚山千疊欹帽閒尋西瀼路嚲鞭笑向南枝說恐使君歸去上鑾坡孤風月　清鏡裏悲華髮山驛外溪橋側悽然回首處鳯皇城闕顦顇如今誰領略飄零已是無顏色問行㕑何日喚賓僚猶堪折
　　感皇恩〈伯禮立春日生日〉
　　春色到人間綵旛初戴正好春盤細生菜一般日月只有僊家偏耐雪霜從點鬢朱顏在　溫詔鼎來延英催對鳯閣鸞臺看除拜對衣裁穩恰稱毬紋新帶箇時方旋了功名債
　　又
　　小閣倚秋空下臨江渚漠漠孤雲未成雨數聲新雁回首杜陵何處壯心空萬里人誰許　黃閣紫樞築壇開府莫怕功名欠人做如今熟計只有故鄉歸路石帆山腳下菱三畝
　　好事近〈寄張真甫〉
　　羇雁未成歸腸斷寶箏零落那更凍醪無力似故人情薄　瘴雲蠻雨暗孤城身在楚山角煩問劒南消息怕還成疎索
　　又
　　風露九霄寒侍宴玉華宮闕親向紫皇香案見金芝千葉　碧壺僊露醖初成香味兩奇絶醉後卻騎丹鳯看蓬萊春色
　　又〈次宇文巻目韻〉
　　客路苦思歸愁似繭絲千緖夢裏鏡湖煙雨看山無重數　尊前消盡少年狂慵著送春語花落燕飛庭戸歎年光如許
　　又
　　嵗晚喜東歸掃盡市朝陳跡揀得亂山環處釣一潭澄碧　賣魚沽酒醉還醒心事付橫笛家在萬重雲外有沙鷗相識
　　又
　　華表又千年誰記駕雲孤鶴回首舊曾遊處但山川城郭　紛紛車馬滿人間塵土汙芒屩且訪葛仙丹井看巖花開落
　　又
　　揮袖別人間飛躡峭崖蒼壁尋見古僊丹竈有白雲成積　心如潭水靜無風一坐數千息夜半忽驚奇事看鯨波暾日
　　又
　　湓口放船歸薄暮散花洲宿兩岸白蘋紅蓼映一蓑新綠　有沽酒處便為家菱芡四時足明日又椉風去住江南江北
　　又〈登梅仙山絶頂望海〉
　　揮袖上西峰孤絶去天無尺拄杖下臨鯨海數煙帆歴歴　貪看雲氣舞青鸞歸路巳將夕多謝半山松吹解慇懃留客
　　又
　　小倦帶餘酲澹澹數櫺斜日驅退睡魔十萬有雙龍蒼璧　少年莫笑老人衰風味似平昔扶杖凍雲深處探溪梅消息
　　又
　　覓箇有緣人分付玉壺靈藥誰向市塵深處識遼天孤鶴　月中吹笛下巴陵條華赴前約今古廢興何限歎山川如昨
　　又
　　平旦出秦關雪色駕車雙鹿借問此行安往賞清伊脩竹　漢家宮殿劫灰中春草幾回綠君看變遷如許況紛紛榮辱
　　又
　　秋曉上蓮峯高躡倚天青壁誰與放翁為伴有天壇輕䇿　鏗然忽變赤龍飛雷雨四山黑談笑做成豐嵗笑禪龕楖栗
　　又
　　混跡寄人間夜夜畫樓銀燭誰見五雲丹竈養黃芽初熟　春風歸從紫皇遊東海宴暘谷進罷碧桃花賦賜玉塵千斛
　　玉蝴蝶〈王忠州家席上作〉
　　倦客平生行處墜鞭京洛解佩瀟湘此夕何年來賦宋玉高唐繡簾開香塵乍起蓮步穩銀燭分行暗端相燕羞鶯妒蝶擾蜂忙　難忘芳樽頻勸峭寒新退玉漏猶長幾許幽情只愁歌罷月侵廊欲歸時司空笑悶微近處丞相嗔狂斷人腸假饒相送上馬何妨
　　鷓鴣天
　　杖屨尋春苦未遲洛城櫻筍正當時三千界外歸初到五百年前事總知　吹玉笛渡清伊相逢休問姓名誰小車處士深衣叟曾是天津共賦詩
　　又
　　家住東吳近帝鄉平生豪舉少年塲十千沽酒青樓上百萬呼盧錦瑟傍　身易老恨難忘尊前嬴得是淒涼君歸為報京華舊一事無成兩鬢霜
　　又〈葭萌驛作〉
　　看盡巴山看蜀山子規江上過春殘慣眠古驛常安枕熟聽陽關不慘顏　慵服氣嬾燒丹不妨青鬢戲人間祕傳一字神仙訣說與君知只是頑
　　又
　　梳髮金盤剩一窩畫眉鸞鏡暈雙蛾人間何處無春到只有伊家獨占多　微步處奈嬌何春衫初換麴塵羅東隣鬭草歸來晚忘卻新傳子夜歌
　　又
　　家住蒼煙落照間絲毫塵事不相關斟殘玉瀣行穿竹卷罷黃庭臥看山　貪嘯傲任衰殘不妨隨處一開顏元知造物心腸別老卻英雄似等閒
　　又
　　揷腳紅塵已是顛更求平地上青天新來有箇生涯別買斷煙波不用錢　沽酒市採菱船醉聽風雨擁蓑眠三山老子真堪笑見事遲來四十年
　　又
　　嬾向青門學種瓜只將漁釣送年華雙雙新燕飛春岸片片輕鷗落晩沙　歌縹緲艣嘔啞酒如清露鮓如花逢人問道歸何處笑指船兒此是家
　　又〈薛公肅家席上作〉
　　南浦舟中兩玉人誰知重見楚江濱憑敎後苑紅牙版引上西川綠錦茵　纔淺笑卻輕嚬淡黃楊栁又催春情知言語難傳恨不似琵琶道得真
　　驀山溪〈送伯禮〉
　　元戎十椉出次高唐館歸去舊鵷行更何人齊飛霄漢瞿唐水落惟是淚波深催疊鼓起牙檣難鏁長江斷春深鼇禁紅日宮甎暖何處望音塵黯消魂層城飛觀人情見慣不敢恨相忘梅驛外蓼灘邊只待除書看
　　又〈遊三榮龍洞〉
　　窮山孤壘臘盡春初破寂寞掩空齋好一箇無聊底我嘯臺龍岫隨分有雲山臨淺瀨䕃長松閒據胡牀坐三杯徑醉不覺紗巾墮畫角喚人歸落梅村籃輿夜過城門漸近幾點妓衣紅官驛外酒壚前也有閒燈火
　　玉樓春〈立春日作〉
　　三年流落巴山道破盡青山塵滿帽身如西瀼渡頭雲愁抵瞿唐關上草　春盤春酒年年好試戴銀旛判醉倒今朝一嵗大家添不是人間偏我老
　　朝中措〈梅〉
　　幽姿不入少年場無語只淒涼一箇飄零身世十分泠淡心腸　江頭月底新詩舊夢孤恨清香任是春風不管也曾先識東皇
　　又〈代譚德稱作〉
　　怕歌愁舞嬾逢迎粧晚託春酲總是向人深處當時枉道無情　關心近日啼紅密訴剪綠深盟杏館花隂恨淺畫堂銀燭嫌明
　　又
　　鼕鼕儺鼓餞流年燭焰動金船綵燕難尋前夢酥花空點春姸　文園謝病蘭城久旅回首淒然明月梅山夜和風禹廟鶯天
　　臨江僊〈離果州作〉
　　鳩雨催成新綠燕泥収盡殘紅春光還與美人同論心空眷眷分袂卻匆匆　只道真情易寫那知怨句難工水流雲散各西東半廊花院月一帽栁橋風
　　蝶戀花〈離小益作〉
　　陌上簫聲寒食近雨過園林花氣浮芳潤千里斜陽鐘欲暝憑高望斷南樓信　海角天涯行略盡三十年間無處無遺恨天若有情終欲問忍敎霜點相思鬢
　　又
　　桐葉晨飄蛩夜語旅思秋光黯黯長安路忽記橫戈盤馬處散關清渭應如故　江海輕舟今已具一卷兵書歎息無人付早信此生終不遇當年悔草長楊賦
　　又
　　水漾萍根風卷絮倩笑嬌顰忍記逢迎處只有夢魂能再過堪嗟夢不由人做　夢若由人何處去短帽輕衫夜夜眉州路不怕銀缸深繡戸只愁風斷青衣渡
　　又
　　禹廟蘭亭今古路一夜清霜染盡湖邊樹鸚鵡杯深君莫訴他時相遇知何處　冉冉年華留不住鏡裏朱顏畢竟消磨去一句丁寜君記取神僊須是閒人做
　　釵頭鳯
　　紅酥手黃藤酒滿城春色宮牆栁東風惡歡情薄一懐愁緒幾年離索錯錯錯　春如舊人空痩淚痕紅浥鮫綃透桃花落閒池閣山盟雖在錦書難託莫莫莫
　　清商怨〈葭萌驛作〉
　　江頭日暮痛飲乍雪晴猶凜山驛淒涼燈昏人獨寢鴛機新寄斷錦歎往事不堪重省夢破南樓綠雲堆一枕
　　水龍吟〈榮南作〉
　　樽前花底尋春處堪歎心情全減一身萍寄酒徒雲散佳人天遠那更今年瘴煙蠻雨夜郞江畔漫倚樓橫笛臨牕看鏡時揮涕驚流轉　花落月明庭院悄無言魂消腸斷憑肩攜手當時曾效畫梁棲燕見說新來網縈塵暗舞衫歌扇料也羞憔悴慵行芳徑怕啼鶯見
　　又〈集中逸〉
　　摩訶池上追遊客紅綠參差春晚韶光姸媚海棠如醉桃花欲煖挑菜初閒禁煙將近一城絲管看金鞍爭道香車飛蓋爭先占新亭館　惆悵年華暗換黯銷魂雨收雲散鏡奩掩月釵梁折鳯秦箏斜雁身在天涯亂山孤壘危樓飛觀歎春來只有楊花和恨向東風滿
　　秋波媚〈七月十六日晚登高興亭望長安南山〉
　　秋到邊城角聲哀烽火照高臺悲歌擊築憑高酹酒此興悠哉　多情誰似南山月特地暮雲開灞橋煙栁曲江池館應待人來
　　又
　　曾散天花蘂珠宮一念墮塵中鉛華洗盡珠璣不御道骨僊風　東遊我醉騎鯨去君駕素鸞從埀虹看月天台采藥更與誰同
　　採桑子
　　寶釵樓上粧梳晚嬾上鞦韆閒撥沈煙金縷衣寛睡髻偏　鱗鴻不寄遼東信又是經年彈淚花前愁入春風十四絃
　　卜算子〈詠梅〉
　　驛外斷橋邊寂寞開無主已是黃昏獨自愁更著風和雨　無意苦爭春一任羣芳妒零落成泥碾作塵只有香如故
　　沁園春〈三榮橫谿閣小宴〉
　　粉破梅梢綠動萱叢春意已深漸珠簾低巻笻枝微步氷開躍鯉林暖鳴禽荔子扶疎竹枝哀怨濁酒一尊和淚斟憑欄久歎山川冉冉嵗月駸駸　當時豈料如今漫一事無成霜鬢侵看故人強半沙堤黃閤魚懸帶玉貂映蟬金許國雖堅朝天無路萬里淒涼誰寄音東風裏有灞橋煙栁知我歸心
　　又
　　一別秦樓轉眼新春又近放燈憶盈盈倩笑纖纖柔握玉香花語雪暖酥凝念遠愁腸傷春病思自怪平生殊未曾君知否漸香消蜀錦淚漬吳綾　難求繫日長繩況倦客飄零少舊朋但江郊雁起漁村笛怨寒缸委燼孤硯生氷水繞山圍煙昏雲慘縱有高臺常怯登消魂處是魚牋不到蘭夢無憑
　　又
　　孤鶴歸飛再過遼天換盡舊人念纍纍枯冢茫茫夢境王侯螻螘畢竟成塵載酒園林尋花巷陌當日何曾輕負春流年改歎圍腰帶剩點鬢霜新　交親散落如雲又豈料如今餘此身幸眼明身健茶甘飯輭非惟我老更有人貧躱盡危機消殘壯志短艇湖中閒采蓴吾何恨有漁翁共醉谿友為鄰
　　秦樓月
　　玉花驄晚街金轡聲璁瓏聲璁瓏閒欹烏帽又過城東富春巷陌花重重千金沽酒酬春風酬春風笙歌圍
　　裏錦繡叢中
　　漢宮春〈張園賞海棠作園故蜀燕王宮也〉
　　浪跡人間喜聞猿楚峽學劒秦川虛舟汎然不繫萬里江天朱顏綠鬢作紅塵無事神僊何妨在鶯花海裏行歌閒送流年　休笑放慵狂眼看閒坊深院多少嬋娟燕宮海棠夜宴花覆金船如椽畫燭酒闌時百炬吹煙憑寄語京華舊侶幅巾莫換貂蟬
　　又〈初自南鄭來成都作〉
　　羽箭雕弓憶呼鷹古壘截虎平川吹笳暮歸野帳雪壓青氊淋漓醉墨看龍蛇飛落蠻牋人誤許詩情將略一時才氣超然　何事又作南來看重陽藥市元夕燈山花時萬人樂處欹帽埀鞭聞歌感舊尚時時流涕尊前君記取封侯事在功名不信由天
　　月上海棠〈成都城南有蜀王舊苑多梅皆二百餘年古木〉
　　斜陽廢苑朱門閉弔興亡遺恨淚痕裏淡淡宮梅也依然點酥剪水凝愁處似憶宣華舊事　行人別有淒涼意折幽香誰與寄千里佇立江臯杳難逢隴頭歸騎音塵遠楚天危樓獨倚〈宣華故蜀苑名〉
　　又
　　蘭房繡戸厭厭病歎春酲和悶甚時醒燕子空歸幾曾傳玉關邊信傷心處獨展團窠瑞錦　熏籠消歇沈煙冷淚痕深展轉看花影漫擁餘香怎禁他峭寒孤枕西牕曉幾聲銀瓶玉井
　　烏夜啼
　　金鴨餘香尚暖綠牕斜日偏明蘭膏香染雲鬟膩釵墜滑無聲　冷落鞦韆伴侶䦨珊打馬心情繡屛驚斷瀟湘夢花外一聲鶯
　　又
　　簷角楠隂轉日樓前荔子吹花鷓鴣聲裏霜天晚疊鼓巳催衙　鄉夢時來枕上京書不到天涯邦人訟少文移省閒院自煎茶
　　又
　　我挍丹臺玉字君書蘂殿雲篇錦官城裏重相遇心事兩依然　攜酒何方處處尋梅共約年年細思上界多官府且作地行僊
　　又
　　世事從來慣見吾生更欲何之鏡湖西畔鞦韆頃鷗鷺共忘機　一枕蘋風午醉二升菰米晨炊故人莫訝音書絶釣侶是新知
　　又
　　素意幽棲物外塵緣浪走天涯歸來猶幸身強健隨分作山家　巳趂餘寒泥酒還乘小雨移花柴門盡日無人到一徑傍谿斜
　　又
　　園館青林翠樾衣巾細葛輕紈好風吹散霏微雨沙路喜新乾　小燕雙飛水際流鶯百囀林端投壺聲斷彈棊罷閒展道書看
　　又
　　從宦元知漫浪還家更覺清真蘭亭道上多脩竹隨處岸綸巾　泉冽偏宜雪茗秔香雅稱絲蓴翛然一飽西牕下天地有閒人
　　又
　　紈扇嬋娟素月紗巾縹緲輕煙高槐葉長隂初合清潤雨餘天　弄筆斜行小草鈎簾淺醉閒眠更無一點塵埃到枕上聽新蟬
　　真珠簾
　　山村水館參差路感羇遊正似殘春風絮掠地穿簾知是竟歸何處鏡裏新霜空自憫問幾時鸞臺鼇署遲暮謾憑高懷遠書空獨語　自古儒冠多誤悔當年早不扁舟歸去醉下白蘋洲看夕陽鷗鷺菰菜鱸魚都棄了只換得青衫塵土休顧早収身江上一蓑煙雨
　　又
　　燈前月下嬉遊處向笙歌錦繡叢中相遇彼此知名纔見便論心素淺黛嬌蟬風調別最動人時時偷顧歸去想閒牕深院調絃促柱　樂府初翻新譜漫裁紅點翠閒題金縷燕子入簾時又一番春暮側帽燕脂坡下過料也計前年崔護休訴待從今須與好花為主
　　柳梢青〈故蜀燕王宮海棠之盛為成都第一今屬張氏〉
　　錦里繁華環宮故邸疊蕚奇花俊客妖姬爭飛金勒齊駐香車　何須幙障幃遮寶杯浸紅雲瑞霞銀燭光中清歌聲裏休恨天涯
　　又〈乙巳二月西興贈別〉
　　十載江湖行歌沽酒不到京華底事翩然長亭煙草衰鬢風沙　憑高目斷天涯細雨外樓臺萬家只恐明朝一時不見人共梅花
　　夜遊宮〈記夢寄師伯渾〉
　　雪曉清笳亂起夢遊處不知何地鐵騎無聲望似水想關河雁門西青海際　睡覺寒燈裏漏聲斷月斜牕紙自許封侯在萬里有誰知鬢雖殘心未死
　　又〈宮詞〉
　　獨夜寒侵翠被奈幽夢不成還起欲寫新愁淚濺紙憶承恩歎餘生今至此　蔌蔌燈花墜問此際報人何事咫尺長門過萬里恨君心似危欄難久倚
　　安公子
　　風雨初經社子規聲裏春光謝最是無情零落盡薔薇一架況我今年憔悴幽牕下人盡怪詩酒消聲價向藥爐經卷忘卻鶯牕栁榭　萬事収心也粉痕猶在香羅帕恨月愁花爭信道如今都罷空憶前身便面章臺馬因自來禁得心腸怕縱遇歌逢酒但說京都舊話
　　木蘭花慢〈夜登青城山玉華樓〉
　　閱邯鄲夢境歎綠鬢早霜侵奈華嶽燒丹青谿看鶴尚負初心年來向濁世裏悟真詮祕訣絶幽深養就金芝九畹種成琪樹千林　星壇夜學步虛吟露冷透瑤簪對翠鳯披雲青鸞遡月宮闕蕭森琅函一封奏罷自鈞天帝所有知音卻遇蓬壺嘯傲世間嵗月駸駸
　　蘇武慢〈唐西安湖〉
　　澹靄空濛輕隂清潤綺陌細塵初靜平橋繫馬畫閣移舟湖水倒空如鏡掠岸飛花傍簷新燕都是學人無定歎連年戎帳經春邊壘暗凋顏鬢　空記憶杜曲池臺新豐歌管怎得故人音信羇懷易感老伴無多談塵久閒犀柄惟有翛然筆牀茶竈自適筍輿煙艇待綠荷遮岸紅蕖浮水更椉幽興
　　齊天樂〈左綿道中〉
　　角殘鐘晚關山路行人乍依孤店塞月征塵鞭絲帽影常把流年虛占藏鴉栁暗歎輕負鶯花謾勞書劔事往關情悄然頻動壯遊念　孤懷誰與強遣市壚沽酒酒薄怎當愁釅倚瑟姸詞調鉛妙筆那寫柔情芳豔征途自厭況煙歛蕪痕雨稀萍點最是眠時枕寒門半掩
　　又〈三榮人日作〉
　　客中隨處閒消悶來尋嘯臺龍岫路歛春泥山開翠霧行樂年年依舊天工妙手放輕綠萱芽淡黃楊栁笑問東君為人能染鬢絲否　西州催去近也帽簷風輭且看市樓沽酒宛轉巴歌淒涼塞管攜客何妨頻奏征塵暗袖漫禁得梅花伴人疎痩幾日東歸畫船平放溜
　　望梅
　　壽非金石恨天教老向水程山驛似夢裏來到南柯這些子光隂更堪輕擲戍火邊城又過了一年春色歎名姬駿馬盡付杜陵苑路豪客　長繩漫勞繫日看人間俛仰俱是陳跡縱自倚英氣淩雲奈回盡鵬程鎩殘鸞翮終日憑高悄不見江東消息算沙邊也有斷鴻倩誰問得
　　洞庭春色
　　壯嵗文章暮年勳業自昔誤人算英雄成敗軒裳得失難如人意空喪天真請看邯鄲當日夢待炊罷黃粱徐欠伸方知道許多時富貴何處關身　人間定無可意怎換得玉鱠絲蓴且釣竿漁艇筆牀茶竈閒聽荷雨一洗衣塵洛水情關千古後尚棘暗銅駝空愴神何須更慕封侯定遠圖像麒麟
　　漁家傲〈寄仲高〉
　　東望山隂何處是往來一萬三千里寫得家書空滿紙流清淚書回巳是明年事　寄語紅橋橋下水扁舟何日尋兄弟行徧天涯真老矣愁無寐鬢絲幾縷茶煙裏
　　繡停針
　　歎半紀跨萬里秦吳頓覺衰謝回首鵷行英俊並遊咫尺玉堂金馬氣淩嵩華負壯略縱橫王霸夢經洛浦梁園覺來淚流如瀉　山林定去也卻自恐說著少年時話靜院焚香閒倚素屛今古總成虛假趂時婚嫁幸自有湖邊茅舍燕歸應笑客中又還過社
　　桃園憶故人〈幷序〉
　　三榮郡治之西因子城作樓觀曰高齋下臨山村蕭然如世外予留七十日被命參成都戎幕而去臨行徙倚竟日作桃園憶故人
　　斜陽寂歴柴門閉一點炊煙時起雞犬往來林外俱有蕭然意　衰翁老去疎榮利絶愛山城無事臨去畫樓頻倚何日重來此
　　又〈應靈道中〉
　　欄干幾曲高齋路正在重雲深處丹碧未乾人去高棟空留句　離離芳草長亭暮無奈征車不住惟有斷鴻煙渚知我頻回顧
　　又
　　一彈指頃浮生過墮甑元知當破去去醉吟高臥獨唱何須和　殘年還我從來我萬里江湖煙舸脫盡利名韁鏁世界元來大
　　又
　　城南載酒行歌路冶葉倡條無數一朶鞓紅凝露最是關心處　鶯聲無賴催春去那更兼旬風雨試問嵗華何許芳草連天暮
　　又
　　中原當日山川震關輔回頭煨燼淚盡兩河征鎮日望中興運　秋風霜滿青青鬢老卻新豐英俊雲外華山千仞依舊無人問
　　極相思
　　江頭疎雨輕煙寒食落花天翻紅墜素殘霞暗錦一段淒然　惆悵東君堪恨處也不念冷落樽前那堪更看漫空相趂栁絮榆錢
　　一叢花
　　樽前凝佇漫魂迷猶恨負幽期從來不慣傷春淚為伊後滴滿羅衣那堪更是吹簫池館青子綠隂時　迴廊簾影晝參差偏共睡相宜朝雲夢斷知何處倩雙燕說與相思從今判了十分憔悴圖要箇人知
　　又
　　僊姝天上自無雙玉靣翠蛾長黃庭讀罷心如水閉朱戶愁近絲簧牕明幾淨閒臨唐帖深炷寶奩香　人間無藥駐流光風雨又催涼相逢共話清都舊歎塵劫生死茫茫何如伴我綠蓑青篛秋晩釣瀟湘
　　隔浦蓮近拍
　　飛花如趂燕子直度簾櫳裏帳掩香雲暖金籠鸚鵡驚起凝恨慵梳洗粧臺畔蘸粉纖纖指寶釵墜　才醒又困懨懨中酒滋味牆頭栁暗過盡一年春事罨畫高樓怕獨倚千里孤舟何處煙水
　　又
　　騎鯨雲路倒景醉靣風吹醒笑把浮丘袂寥然非復塵境震澤秋萬頃煙霏散水靣飛金鏡露華冷　湘妃睡起鬟傾釵墜慵整臨江舞處零亂塞鴻清影河漢橫斜夜漏永人靜吹簫同過緱嶺
　　昭君怨
　　晝永蟬聲庭院人倦嬾搖團扇小景寫瀟湘自生涼簾外蹴花雙燕簾下有人同見寶篆拆宮黃炷薰香
　　雙頭蓮〈呈范至能待制〉
　　華鬢星星驚壯志成虛此身如寄蕭條病驥向暗裏消盡當年豪氣夢斷故國山川隔重重煙水身萬里舊社凋零青門俊遊誰記　盡道錦里繁華歎官閒晝永柴荊添睡清愁自醉念此際付與何人心事縱有楚柁吳檣知何時東逝空悵望鱠美菰香秋風又起
　　又
　　風卷征塵堪歎處青驄正搖金轡客襟貯淚漫萬點如血憑誰持寄佇想豔態幽情壓江南佳麗春正媚怎忍長亭匆匆頓分連理　目斷淡日平蕪看煙濃樹遠微茫如薺悲歡夢裏奈倦客又是關河千里最苦唱徹驪歌重遲留無計何限事待與丁寧行時已醉
　　南歌子〈送周機宜之益昌〉
　　異縣相逢晚中年作別難暮秋風雨客衣寒又向朝天門外話悲歡　痩馬行霜棧輕舟下雪灘烏奴山下一林丹為說三年常寄夢魂間
　　憶王孫
　　春風樓上栁腰肢初試花前金縷衣嫋嫋娉娉不自持曉粧遲畫得蛾眉勝舊時
　　又
　　一春常是雨和風風雨晴時春巳空誰惜泥沙萬點紅恨難窮恰似衰翁一世中
　　醉落魄
　　江湖醉客投杯起舞遺烏幘三更冷翠霑衣溼嫋嫋菱歌吹落半川月　空花昨夢休尋覓雲臺麟閣俱陳跡元來只有閒難得青史功名天卻無心惜
　　鵲橋僊
　　華燈縱博雕鞍馳射誰記當年豪舉酒徒一半取封侯獨去作江邊漁父　輕舟八尺低篷三扇占斷蘋洲煙雨鏡湖元自屬閒人又何必官家賜與
　　又
　　一竿風月一蓑煙雨家在釣臺西住賣魚生怕近城門況肯到紅塵深處　潮生理櫂潮平繫纜潮落浩歌歸去時人錯把比嚴光我自是無名漁父
　　又〈夜聞杜鵑〉
　　茅簷人靜篷牕燈暗春晚連江風雨林鶯巢燕總無聲但月夜常啼杜宇　催成清淚驚殘孤夢又揀深枝飛去故山猶自不堪聽況半世飄然羇旅
　　長相思
　　雲千重水千重身在千重雲水中月明収釣筒　頭未童耳未聾得酒猶能雙臉紅一尊誰與同
　　又
　　橋如虹水如空一葉飄然煙雨中天敎稱放翁　側船篷使江風蟹舍參差漁市東到時聞暮鐘
　　又
　　靣蒼然鬢皤然滿腹詩書不值錢官閒常晝眠　畫凌煙上甘泉自古功名屬少年知心惟杜鵑
　　又
　　暮山青暮霞明夢筆橋頭艇子橫蘋風吹酒醒　看潮生看潮平小住西陵莫較程蓴絲初可烹
　　又
　　悟浮生厭浮名回視千鍾一髮輕從今心太平　愛松聲愛泉聲寫向孤桐誰解聽空江秋月明
　　菩薩蠻
　　江天淡碧雲如掃蘋花零落蓴絲老細細晚波平月從波靣生　漁家真箇好悔不歸來早經嵗洛陽城鬢絲添幾莖
　　又
　　小院蠶眠春欲老新巢燕乳花如掃幽夢錦城西海棠如舊時　當年真草草一櫂還吳早題罷惜春詩鏡中添鬢絲
　　訴衷情
　　當年萬里覓封侯匹馬戍梁州關河夢斷何處塵暗舊貂裘　仇未滅鬢先秋淚空流此生誰料心在天山身老滄洲
　　又
　　青衫初入九重城結友盡豪英蠟封夜半傳檄馳騎諭幽幷　時易失志難成鬢絲生平章風月彈壓江山別是功名
　　生查子
　　還山荷主恩聊試扶犂手新結小茅茨恰占清江口風塵不化衣鄰曲常持酒那似宦遊時折盡長亭栁
　　又
　　梁空燕委巢院靜鳩催雨香潤上朝衣客少閒談麈鬢邊千縷絲不是吳蠶吐孤夢泛瀟湘月落聞柔艣
　　破陣子
　　仕至千鍾良易年過七十常稀眼底榮華元是夢身後聲名不自知營營端為誰　幸有旗亭沽酒何妨繭紙題詩幽谷雲蘿朝採藥靜院軒牕夕對棊不歸真箇癡
　　又
　　看破空花塵世放輕昨夢浮名蠟屐登山真率飲笻杖穿林自在行身閒心太平　料峭餘寒猶力廉纖細雨初晴苔紙閒題谿上句菱唱遙聞煙外聲與君同醉醒
　　上西樓
　　江頭綠暗紅稀燕交飛忽到當年行處恨依依　灑清淚歎人事與心違滿酌玉壺花露送春歸
　　點絳唇
　　采藥歸來獨尋茆店沽新釀暮煙千嶂處處聞漁唱醉弄扁舟不怕黏天浪江湖上這回疎放作箇閒人樣
　　謝池春
　　壯嵗從戎曾是氣呑殘虜陣雲高狼煙夜舉朱顏青鬢擁雕戈西戍笑儒冠自來多誤　功名夢斷卻泛扁舟吳楚漫悲歌傷懷弔古煙波無際望秦關何處歎流年又成虛度
　　又
　　賀鑑湖邊初繫放翁歸櫂小園林時時醉倒春眠驚起聽啼鶯催曉歎功名誤人堪笑　朱橋翠徑不許京塵飛到掛朝衣東歸欠早連宵風雨捲殘紅如掃恨樽前送春人老
　　又
　　七十衰翁不減少年豪氣似天山淒涼病驥銅駞荊棘灑臨風清淚甚情懷伴人兒戲　如今何幸作箇故谿歸計鶴飛來晴嵐㬉翠玉壺春酒約羣僊同醉洞天寒露桃開未
　　洛陽春
　　滿路遊絲飛絮韶光將暮此時誰與說新愁有百囀流鶯語　俯仰人間今古神僊何處花前須判醉扶歸酒不到劉伶墓
　　又
　　識破浮生虛妄從人譏謗此身恰似弄潮兒曾過了千重浪　且喜歸來無恙一壺春釀雨蓑煙笠傍漁磯應不是封侯相
　　杏花天
　　老來駒隙駸駸度算只合狂歌醉舞金杯到手君休訴看著春光又暮　誰為倩栁條繫住且莫遣城笳催去殘紅轉眼無尋處盡屬蜂房燕戸
　　太平時
　　竹裏房櫳一徑深靜愔愔亂紅飛盡綠成隂有鳴禽臨罷蘭亭無一事自修琴銅爐裊裊海南沈洗塵襟
　　戀繡衾
　　不惜貂裘換釣篷嗟時人誰識放翁歸櫂借樵風穩數聲聞林外暮鐘　幽棲莫笑蝸廬小有雲山煙水萬重半世向丹青看喜如今身在畫中
　　又
　　無方能駐臉上紅笑浮生擾擾夢中平地是沖霄路又何勞千日用功　飄然再過蓮峰下亂雲深吹下暮鐘訪舊隱依然在但鶴巢時有墮松
　　風入松
　　十年裘馬錦江濱酒隱紅塵萬金選勝鶯花海倚疎狂驅使青春吹笛魚龍盡出題詩風月俱新　自憐華髮滿紗巾猶是官身鳯樓常記當年語問浮名何似身親欲寄吳牋說與這回真箇閒人
　　風流子
　　佳人多命薄初心慕徳耀嫁梁鴻記綠牕睡起靜吟閒詠句翻離合格變玲瓏更椉興素紈留戲墨纖玉撫孤桐蟾滴夜寒水浮微凍鳯牋春麗花砑輕紅　人生誰能料堪悲處身落栁陌花叢空羨畫堂鸚鵡深閉金籠向寶鏡鸞釵臨粧常晚繡茵牙版催舞還慵腸斷市橋月笛燈院霜鐘


　　放翁詞
　　放翁詞跋
　　余家刻放翁全集已載長短句二巻尚逸一二調章次亦錯見因載訂入名家楊用修雲纎麗處似淮海雄慨處似東坡予謂超爽處更似稼軒耳古虞毛晉記











