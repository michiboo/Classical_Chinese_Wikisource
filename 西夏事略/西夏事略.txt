舊本題承議郞權知龍州軍兼管內勸農事沿邊都巡檢使借紫臣王稱撰。考驗其文，卽王偁《東都事略》中之《西夏傳》。作僞者鈔出，別題此名，曹溶《學海類編》收之，失考甚矣。
李彝興，夏州人也，本姓拓拔。唐末有思恭者，鎮夏州，討黃巢有功，賜姓李氏，世有夏、銀、綏、宥、靜五州之地。思恭卒，其弟思諫為節度使。思諫卒，軍中立其子彝昌。彝昌為其將高宗益所殺，而仁福立，不知於思諫為親疏也。仁福封朔方王，卒，子彝超立。彝超卒，弟彝興立。彝興當五代之際，為中書令，封西平王。周世宗時，加太保。恭帝加太傅。宋興，加太尉。太原劉承鈞誘代北諸部，來寇麟州，彝興遣將禦之，承鈞去。彝興貢戰馬，太祖命玉工琢帶賜之，問其使腰圍大小。使言彝興腰圍洪大，如合抱之木。太祖曰：「汝帥真福人也。」卒，追封夏王。子克睿立，即以為定難軍節度使。卒，贈侍中，子繼筠立。太宗征太原，繼筠遣將渡河，掠寇境以張軍勢。逾年而卒，弟繼捧立。繼捧初為牙內指揮使，嗣繼筠為留後。太平興國七年來朝，以夏、銀、綏、宥、靜五州之地來歸，太宗嘉之。繼捧願留京師，太宗遣使詣夏州，護繼捧親屬赴闕。以繼捧為彰德軍節度使，徙鎮崇信，又徙感德。
初，繼捧之來朝也，其弟繼遷留居銀州，時年十七，乃率眾為寇，奔入蕃族地斤澤以叛。都巡檢曹光實選精騎夜發，掩襲地斤，繼遷遁去，獲其母、妻。繼遷因詐降，誘殺光實。時朝廷屢發兵討繼遷，繼遷益侵擾邊境。太宗用宰相趙普之策，欲委繼捧以邊事，令圖之。召赴京師，賜姓趙氏，名保忠，以為定難軍節度使，賜予甚厚。保忠至鎮，即言續遷悔過歸款。太宗以繼遷為銀州刺史。然繼遷實無降心，復為寇。保忠來乞師，太宗遣翟守素討之。繼遷皇懼，奉表歸順，以為銀州觀察使，賜姓名趙保吉。又以其弟繼忠為綏州團練使，賜姓名曰趙保寧。是歲，保忠遣使來獻海東青。太宗曰：「朕不事畋遊也。」還之。保忠為保吉所誘，陰與之合，來寇靈州。太宗命李繼隆討之。保忠上言，已與保吉解仇，貢馬五十匹，乞罷兵。太宗怒，督繼隆進軍。及王師壓境，保忠反為保吉所圖，欲並其眾，縛牙校趙光祚，襲其將。保忠方寢，聞難作，單衣被發，騎駿馬遁，僅以身免，資財、器用悉為保吉所奪。保忠夜還城中，為大校趙光嗣幽於別所。明旦，開門迎王師。繼隆擒保忠以獻，太宗赦其罪，以為右千牛衛上將軍，封宥罪侯。後數年而卒。太宗下詔隳夏州，居民並邊於綏、銀等州。削保吉所賜姓名，復為李繼遷。繼遷遣牙校以良馬來貢，且謝過。又上表待罪，因言違叛事出保忠，願赦勿誅。太宗遣內侍齎詔諭之，賜以器幣。繼遷遣親校張浦以良馬、橐駝來貢，太宗遣使齎詔諭旨，欲授以鄜州節度使，繼遷不奉詔。太宗以張浦繼遷謀主也，留之京師，以為鄭州團練使。
初，朝廷欲城古原州，而陝西轉運使鄭文寶固請築清遠。清遠在旱海中，不毛之土，素無井泉。陝右之民，甚苦其役。文寶建議禁烏、白池青鹽，以困繼遷，而戎人益以叛，俄弛其禁。繼遷寇清遠軍，命白守榮、馬紹忠護送芻粟四十萬於靈州，為繼遷所邀，敗於洛浦河。繼遷遂窺靈州。太宗怒，復命李繼隆出環州，凡五路出兵，抵平夏。繼隆出師，行數日不見賊，引軍還。而諸將與賊烏、白池大小數十戰，繼遷遁去。太宗崩，繼遷乃遣使修貢，求領藩任。真宗許之，夏賜以姓名，拜定難軍節度使，敕諸將勿加兵。以其子德明為行軍司馬。未幾復寇邊，屢為六穀都首領潘羅支所擊。又寇清遠軍，七日而陷。又陷靈州。繼遷率眾入西涼府，潘羅支偽降繼遷，繼遷受之不疑。景德元年，羅支遽集六穀蕃部及者龍族，合擊之，繼遷中流矢，至靈州三十裏而死。
德明遣使來貢，明年，上表歸款。且言保吉臨終祝之曰：「爾當傾心內屬，如未許，則連表祈請。」真宗嘉之，以德明為定難軍節度使，封西平王。終其身三十餘年，不敢窺邊。德明累遷至太傅，封夏王。其子元昊性凶鷙，多猜忌，曉浮圖學，通漢文字。既長，數勸德明反。德明曰：「國中三十年不被皮毛，而衣錦綺之衣，汝無負天子也。吾嘗從事於兵，勞苦萬狀，第自困爾！」德明嘗攻陷甘州，拔西涼府。
德明死，元昊襲定難軍節度使，封西平王。元昊避其父名，乃以「明道」為「顯道」，稱於國中。景祐元年，寇環慶路，殺掠居民。下詔約束之。是歲，偽改年為開運，更曰廣運。母米氏族人山喜謀殺元昊，事覺，元昊殺其母，而山喜之族皆沉於河。遣使來告哀。元昊攻唃廝囉，陷瓜、沙、肅三州，盡得河西之地。將謀叛，恐唃廝囉制其後，復舉兵攻蘭州。又改元曰大慶寶元元年。元昊反，以十月十一日築壇受冊，僭號始文英武興法建禮仁孝皇帝，國稱大夏，改元曰天授禮法延祚。明年，遣使來告即位。詔削奪元昊在身官爵，除屬籍。有能執元昊來獻者，授定難軍節度使。元昊又遣人齎嫚書，納旌節。康定元年，寇金明寨，執李士彬。攻安遠寨，遂攻延州。劉平、石元孫來援，戰於三川口，陷賊中。未幾，寇鎮戎軍。慶曆元年，寇渭州，任福戰敗於好水川。轉寇河東，陷豐州。
二年，遣前所執塞門寨主高延德求通和。范仲淹為書，以禍福諭之曰：「國家景德初，河西休兵之後，中外上言靈、夏數州，本為內地。請移河朔之兵，益關中之力，以圖收復。真宗皇帝以文武之德柔遠，先大王歸向朝廷，心同金石。故待先大王以骨肉之親，命為同姓，全付大夏。真宗皇帝於是時也，有天地之造焉。今大王青春襲爵，不知真宗皇帝有天地之造，違先君之誓書，不避本朝，並建大位。累遣使人告於朝廷，中外之人莫不驚憤，咸欲收行人戮於都市。皇帝詔曰：『非不能以四海之力支其一方，念先帝歲寒之本意，故夏王忠順之功，豈以一朝之失而驟絕之？』皆不戮而還。假有諸蕃之長抗禮於大王，而能含容之若此乎？省初念終，天子何負於大王哉？天子遣仲淹經度西事，麵諭之曰：『有徵無戰，不殺非辜，王者之兵也。』仲淹敢不夙夜於懷！至邊之日，見諸將帥多務小功，不為大略，甚未副天子之意。仲淹與大王同事朝廷，於天子則父母也，於大王則兄弟也。豈有孝於父母，不愛於兄弟哉？可不為大王一一而陳之！名不正則言不順，言不順則事不成。大王世居西土，衣冠言語當從本國風俗。何得與天子侔儗，名豈正而言豈順哉？徒使瘡痍百姓，傷天地之仁。仲淹每念『有徵無戰，不殺非辜』之訓，夙夜於懷。方欲與大王議而決之，重人命也。今大王遣人遠來，惠然留意，何樂如之！但議論未順，文字未正，不敢聞於朝廷。大王果能以愛民為意，言當時之事，由於眾請，莫過於此，謝於朝廷。朝廷必當復其王爵，承先大王保國庇民之誌，天下孰不稱大王賢哉！如眾多之情，終不獲辭，則漢、唐故事，如單於、可汗之稱，尚有可稽。又於本國言語為便，亦不失其貴矣。貢奉上國，存中外之體，不召天下之怨，不困天下之民。使邊蕃之人，復見大康。又大王之國，財用或缺，朝廷每歲必有物帛之厚賜，為大王助也。大王幸聽之，則上下同其美利，邊民之患息矣。其若不聽，他日雖有請於朝廷，必有噬臍之悔。仲淹今日之言，不獨利於大王，蓋以奉君親之訓，救生民之患，合天地之仁而已。唯大王擇焉！」元昊使其親信野利旺榮復書，而嫚辭如故。龐籍言：「諸路皆傳元昊為西蕃所敗。又野利族內叛，黃鼠食稼，天大旱。其國內既多憂虞，必為納款之計。」遂令保安軍檄野利旺榮，且言旺榮方總靈夏之兵，儻陰圖內附，即當以西平茅土分策之。種世衡亦遣王嵩以棗及畫龜遺之，諭以早歸之意。旺榮遣其教練使李文貴至青澗，籍疑其詐，留之。後數月，果大舉，而葛懷敏死於定川。籍召文貴責以大義，而釋遣之。文貴去，逾月復來。旺榮與弟旺令、嵬名壞臥譽諍三人列名為書，欲議罷兵。然未肯削去僭號，且雲「如日之方中，止可順天西，安可逆天東？」籍以其言未可屈服，乃報之：「此非邊臣所議，宜遣人自請朝廷」。明年，遣其臣賀從勖與文貴俱來，稱「男邦定國兀卒上書父大宋皇帝」，更名「曩霄」。籍以父子亦無不稱臣之禮，今名體未正，未可許。遣邵良佐等更往議之。
四年，曩霄遣使來，稱臣稟正朔。遂冊為夏國王，改所賜敕書為詔而不名，聽自置官屬。使至京師，許就驛貿易，燕坐朵殿。朝廷遣使至其國，相見賓客禮。置榷場於保安軍及高平寨，博易用牛、羊、馬、駝、氈褐，禁青鹽。生屬戶蕃部，更不得相侵犯。歲賜絹、銀、茶、絲共二十五萬五千。如欲於界上承所賜，亦聽。自後復修貢職為常。
初，元昊之叛也，朝廷命夏竦、范雍經度邊事。後以范仲淹、韓琦經略，而元昊臣。其年，契丹夾山部落保家族八百戶投之。契丹宗真使人追索，曩霄留不遣。宗真遂親將至境上，各據一山，嚴兵相待。曩霄奉卮酒為壽，大合樂，仍折箭為誓。及罷，契丹劫曩霄。曩霄覺，以兵拒之，大敗契丹。宗真領數騎東走，縱其去。
曩霄用兵多詭計，其左右任事之臣，有疑輒誅殺之。盡更先世所為居室、衣冠、文字，而國中數有叛者。曩霄有兵十五萬八千五百人，得中國無藝者，使耕於河。曩霄凡七娶：一曰母米氏。二曰索氏。三曰都羅氏。四曰咩迷氏。五曰野利氏。野利，遇乞姝也，生三子，次曰寧令哥，貌類曩霄，以為太子。曩霄復納沒哆氏女，野利之族有怨語，曩霄遂殺野利遇乞等三家。既而野利氏訴言：我兄弟無罪見殺。曩霄憐之，下令國中，為訪其族人，得遇乞妻沒藏氏，與之私通。野利氏覺之，乃出遇乞妻為尼，號沒藏大師，生諒祚。六曰耶律氏。七曰沒哆氏，初欲納為寧令哥妻，曩霄見其美而自取之，號新皇后。寧令哥憤而殺曩霄，不死，劓其鼻而去，匿黃廬，為訛龐所殺。訛龐，沒藏氏之兄也。曩霄遂因劓創死，年四十六。
方沒藏氏出為尼也，既娠而曩霄死，遺言立其從弟委哥寧令。訛龐以夏有國以來，父死子繼，委哥寧令非子。而沒藏尼有娠，幸而有子，足以為嗣。後二月而生諒祚，送立之。以沒藏氏為太后，於是政在沒藏矣。
