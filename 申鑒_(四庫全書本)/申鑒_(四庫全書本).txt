　　欽定四庫全書　　　　　子部一
　　申鑒　　　　　　　　　儒家𩔖
　　提要
　　〈臣〉等謹案申鑒五卷漢荀悅撰悅字仲豫潁川潁隂人淑之孫爽之兄子也獻帝時官祕書監侍中後漢書本傳稱悅侍講禁中見政移曹氏志在獻替而謀無所用乃作申鑒五篇其所論辨通見政體既成奏上帝覽而善之其書見於隋經籍志唐藝文志者皆五卷卷各一篇一曰政體二曰時事皆制治大要及時所當行之務三曰俗嫌皆破禨祥䜟緯之説四曰襍言上五曰襍言下則皆泛論義理頗似揚雄法言後漢書取其政體篇為政之方一章時事篇正尚主之制復內外注記二章載入傳中又稱悅別有崇徳正論及諸論數十篇今並不傳惟漢紀及此書尚行於世漢紀文約事詳足稱良史而此書剖析事理尤為深切著明蓋由其原本儒術故所言皆極醇正於治道深有禆益焉明正徳中吳縣黃省曽復為之註凡萬四千餘言引據博洽多得悅㫖其於後漢書所引間有同異者亦並列其文於句下以便考訂然如政體篇真實而已句今本後漢書實作定不肅而治句今本後漢書治作成而省曾均未之及則亦不免於偶疎也乾隆四十二年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀



