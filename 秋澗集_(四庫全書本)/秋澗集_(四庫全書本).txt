　　欽定四庫全書　　　　　集部五
　　秋澗集　　　　　　　　別集類四〈元〉
　　提要
　　〈臣〉等謹案秋澗集一百卷元王惲撰惲字仲謀汲縣人世祖時官翰林學士承㫖事跡具元史本傳惲文章自謂學於元好問故其波瀾意度皆不失前人矩矱詩篇筆力堅渾亦能嗣響遺山史稱惲有材幹集中闗係政治諸作尤為疏達詳明瞭如指掌其集凡詩文七十七巻又承華事略二巻乃裕宗在東宮時所撰以進者裕宗甚喜其言令諸皇孫傳觀焉中堂事紀三巻載中統元年九月在燕京隨中書省官赴開平議事至明年九月復回燕京之事於時政綴録極詳可補史闕烏臺筆補十巻乃為監察御史時所輯御史臺故事玉堂嘉話八巻則至元戊子所作乃追記在翰林日所聞見者凡文章得失典制沿革皆彚而録之甚稱精核所謂遼金不當為載記之説尤為平允後托克托等以宋遼金三史並修實本其説其明於史法亦非楊維楨諸人固執偏見所及也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總校　官〈臣〉陸　費　墀







