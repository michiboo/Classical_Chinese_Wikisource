
故鄉隔西日，水去連長天。 
前路知幾許，但指天南邊。 
愴恨極浦外，隱映青山連。 
東風滿帆來，五兩如弓弦。 
遙羨繡衣客，冏然馬首先。 
得餐武昌魚，不顧潯陽田。 
屈指數別日，忽乎成兩年。 
百花已滿眼，春草漸碧鮮。 
豈是離居時，奈何於役牽。 
洞庭有深涉，曷日期歸旋。 
且作異鄉料，詎知攜手緣。 
離憂未易銷，莫道樽酒賢。

