
　　入話：
　　誰家弱女勝姮娥，行速香階體態多﹔
　　兩朵桃花焙曉日，一雙星眼轉秋波﹔
　　釵從鬢畔飛金鳳，柳傍眉間鎖翠娥。
　　萬種風流觀不盡，馬行十步九蹉跎。
　　這首詩是柳耆卿題美人詩。
　　當時是宋神宗朝間，東京有一才子，天下聞名，姓柳，雙名耆卿，排行第七，人皆稱為「柳七官人」。年方二十五歲，生得丰姿灑落，人材出眾。吟詩作賦，琴棋書畫，品竹調絲，無所不通。專愛在花街柳巷，多少名妓歡喜他。在京師與三個出名上等行首打暖：一個喚做陳師師，一個喚做趙香香，一個喚做徐鼕鼕。這三個頂老陪錢爭養著那柳七官人，三個愛這柳七官人，曾作一首詞兒為證。其詞云：
　　師師媚容豔質，香香與我情多，鼕鼕與我煞脾和，獨自窩盤三個。撰字蒼王未肯，權將「好」字停那。如今意下待如何？「奸」字中間著我。
　　這柳七官人在三個行首家閒耍無事，一日，做一篇歌頭曲尾。歌曰：
　　十里荷花九里紅，中間一朵白鬆鬆。白蓮剛好摸藕吃，紅蓮則好結蓮蓬。結蓮蓬，結蓮蓬，蓮蓬好吃藕玲瓏。開花鬚結子，也是一場空。一時乘酒興，空肚裡吃三鐘。翻身落水尋不見，則聽得彩蓮船上，鼓打撲鼕鼕。
　　柳七官人一日攜僕到金陵城外，玩江樓上，獨自個玩賞，吃得大醉，命僕取筆，作一隻詞，詞寄《虞美人》，乃寫於樓中白粉壁上。其詞曰：
　　春花秋月何時了？往事知多少！小樓昨夜又東風，故國不堪回首月明中！雕欄玉砌應猶在，只是朱顏改。問君能有幾多愁，恰似一江春水向東流。
　　柳七官人詞罷，擲筆於樓，指仙而返京都。
　　這柳耆卿詩詞文采壓於才士，因此近侍官僚棄敬者多舉孝廉，保奏耆卿為江浙路管下餘杭縣宰。柳耆卿乃辭謝官僚，別了三個行首，各各餞別而不忍捨。遂別親朋，將帶僕人，攜琴劍書箱，迤邐在路。不一日，來到餘杭縣上任。端的為官清政，訟簡詞清。
　　過了兩月，用己財起造一樓於官塘水次，效金陵之樓，題之額曰「玩江樓」，以自取樂。本處有一美麗歌妓，姓周，小字月仙，柳七官人每召至樓上歌唱祗應。柳縣宰見月仙果然生得：
　　雲鬢輕梳蟬翼，蛾眉巧畫春山。朱唇注一顆夭桃，皓齒排兩行碎玉。花生媚臉，冰剪明眸﹔意態妖嬈，精神豔冶。豈特餘杭之絕色，尤勝都下之名花。
　　當日酒散，柳縣宰看了月仙，春心蕩漾，以言挑之。月仙再三拒之，拂從而去。柳七官人交人打聽，原來這周月仙自有個黃員外，精密甚好。其黃員外宅，與月仙家離古渡一里有餘，因此每夜用船來往。耆卿備知其事，乃密召其舟人至，吩咐交伊：「夜間船內強姦月仙，可來回覆，自有重賞。」其舟人領台旨去了。
　　卻說周月仙一日晚獨自下船，欲往黃員外宅去。月色明朗，船行半路，舟人將船纜於無人煙處，走入船內，不問事由，向前將月仙摟抱在艙中，逼著定要雲雨。周月仙料難脫身，不得已而從之。與舟人雲收雨散，月仙惆悵，而作詩歌之：
　　自恨身為妓，遭淫不敢言。
　　羞歸明月渡，懶上載花船。
　　是夜周月仙被舟人淫勾，不敢明言，乃往黃員外家，至曉回家。
　　其舟人已自回覆柳縣宰。縣宰設計，乃排宴於玩江樓上，令人召周月仙歌唱，卻乃預令舟人假作客官預坐。酒半酣，柳縣宰乃歌周月仙所作之詩。曰：
　　自恨身為妓，遭淫不敢言。
　　羞歸明月渡，懶上載花船。
　　柳耆卿歌詩畢，周月仙惶愧，羞慚滿面，安身無地，低首不語。耆卿命舟人退去。月仙向前跪拜。告曰：「相公恕賤人之罪，望憐而惜之！妾今願為侍婢，以奉相公，心無二也！」當日，月仙遂與耆卿歡洽。耆卿大喜而作詩曰：
　　窪人不自奉耆卿，卻駕孤舟犯夜行。
　　殘月曉風楊柳岸，肯教辜負此時情！
　　詩罷，月仙拜謝耆卿而回。自此，日夕常侍耆卿之側，與之歡悅無怠。
　　忽一日，耆卿酒醉，命月仙取紙筆作一詞，詞寄《浪裡來》。詞曰：
　　柳解元使了計策，周月仙中了機扣。我交那打魚人準備了釣鼇鉤。你是惺惺人，算來出不得文人手。姐姐，免勞慚皺，我將那點鋼囗鍬掘倒了玩江樓。
　　柳七官人寫罷，付與周月仙。月仙謝了，自回。
　　這柳縣宰在任三年，周月仙慇懃奉從，兩情篤愛。卻恨任滿回京，與周月仙相別，自回京都。
　　到今風月江湖上，萬古漁樵作話文。
　　有詩曰：
　　一別知心兩地愁，任他月下玩江樓。
　　來年此日知何處？遙指白雲天際頭。
　　又詩曰：
　　耆卿有意戀月仙，清歌妙舞樂怡然。
　　兩下相思不相見，知他相會是何年？
