經名：南華邈。原不題撰人。《宋史·藝文志》著錄文如海《莊子邈》一卷，當即此書。解釋《莊子》三十三篇題意，僅殘存六篇。底本出處：《正統道藏》洞神部玉訣類。
天尊地卑，乾坤所以列位；君上臣下，貴賤所以崇班。天地均化於無心，君臣股肱於一體。故得陶鈞萬類，康濟蒼生，九有宅心，萬方樂業。野老不知於帝力，擊壤豈識於堯年。變澆俗之頹風，歸淳素於上古。此所以合天地之旨也。
天者，定體之名；道者，虛通為用，體非用無以運覆，用非體無以生成。體用相須，所以為萬物資始。夫帝王者，首出萬物，自稱一人。雖天下稱為至尊，必須體道以為用。堯舜得道以治四民，不失於豐年；桀紂失道以臨人，萬姓告無辜於上帝。道之所在，聖人尊之，故軒後膝行而順風，孔父朝聞而夕死。天道之旨其斯謂歟。
天者自然之稱也，運者轉之不息也。天形左轉，日月右旋。日行遲，一歲一周天；月行疾，一月一周天。五緯經天以迭行，四時代謝而成歲。誰使之然哉，自然而然耳。大君受命亦復如之，天門開闔而不常，金石更生而不息，當須知進、知退、知存、知亡。堯舜禪讓而復昌，桀紂亢極而世絕。帝王既爾，人事亦然。此天之運始也。
刻者削也，意者心之用也。言人峻削其意，高尚其行，欲得出眾，志在聲名。或蹈海而不歸，或抱木而枯死。修儒者必非於墨，脩墨者亦缺文
劍採干越之鐵，選甌冶之工，匣吐青蓮，環生初月，陸剸犀象，水斷蛟龍荊卿提之入秦，白虹貫曰；張華睹之豐獄，氣射鬥牛。雖即威懾三軍，蓋是一夫之勇；非君子之器，不得已而用之。今以賢相為工，良牧為冶，明宰為炭，百姓為銅，淬元氣之鋒，礪氛氳之鍔，用仁義為匣，以禮樂為鐔。自然巨盜亡魂，姦臣喪魄，萬方歸化，四夷來王，按之無敵於天下，此說劍之旨也。
昔平王東遷，周室微弱，禮樂征伐出自諸侯。邪說得昇，直言見放，君子在野，小人滿朝。漁父隱居，藏名避世；扁舟鼓棹，樂道。江湖。歌滄浪而吊屈原，手杖挐而譏孔子。欲使帝王親有德、遠讒人，訪道山林，搜楊隱逸，使河濱無洗耳之叟，磻溪絕垂釣之人。自然九譯來朝，萬方歸化。此漁父之旨也。
以下原闕
