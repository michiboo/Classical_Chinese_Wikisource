
紅樓別夜堪惆悵，
香燈半掩流蘇帳。
殘月出門時，
美人和淚辭。 

琵琶金翠羽，
絃上黃鶯語。
勸我早歸家，
綠窗人似花。

人人盡說江南好，
遊人只合江南老。
春水碧於天，
畫船聽雨眠。 

壚邊人似月，
皓腕凝雙雪。
未老莫還鄉，
還鄉須斷腸。

如今卻憶江南樂，
當時年少春衫薄。
騎馬倚斜橋，
滿樓紅袖招。 

翠屏金屈曲，
醉入花叢宿。
此度見花枝，
白頭誓不歸。

勸君今夜須沉醉，
樽前莫話明朝事。
珍重主人心，
酒深情亦深。 

須愁春漏短，
莫訴金杯滿。
遇酒且呵呵，
人生能幾何？

洛陽城裡春光好，
洛陽才子他鄉老。
柳暗魏王堤，
此時心轉迷。 

桃花春水綠，
水上鴛鴦宿。
凝恨對殘暉，
憶君君不知。


