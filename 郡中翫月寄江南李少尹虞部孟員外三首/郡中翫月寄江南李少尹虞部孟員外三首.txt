月滿自高丘，江通無狹流。
軒窗開到曉，風物坐含秋。
鵲警銀河斷，蛩悲翠幕幽。
清光望不極，耿耿下西樓。

桂華臨洛浦，如挹李膺仙。
茲夕披雲望，還吟擲地篇。
鳯池分直夜，牛渚泛舟年。
會是風流賞，惟君內史賢。

圓景曠佳賓，徘徊夜漏頻。
金波徒汎酒，瑤瑟己生塵。
露白移長簟，風清掛幅巾。
西園舊才子，想見洛陽人。〈時枉盧雲夫書分司入洛。〉

