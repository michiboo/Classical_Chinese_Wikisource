敘
野史盡真乎？曰：不必也。盡贗乎？曰：不必也。然則去其贗而存其真乎？曰：不必也。《六經》、《語》、《孟》，譚者紛如，歸於令人為忠臣，為孝子，為賢牧，為良友，為義夫，為節婦，為樹德之士，為積善之家，如是而已矣。經書著其理，史傳述其事，其揆一也。理著而世不皆切磋之彥，事述而世不皆博雅之儒。於是乎村夫稚子、里婦佑兒，以甲是乙非為喜怒，以前因後果為勸懲，以道聽途說為學問，而通俗演義一種遂足以佐經書史傳之窮。
而或者曰：「村醪市脯，不入賓筵，烏用是齊東娓娓者為？」嗚呼！大人子虛，曲終奏雅，顧其旨何
如耳？人不必有其事，事不必麗其人。其真者可以補金匱石室之遺，而贗者亦必有一番激揚勸誘、悲歌感慨之意。事真而理不贗，即事贗而理亦真，不害於風化，不謬於聖賢，不戾於詩書經史。若此者，其可廢乎？里中兒代庖而創其指，不呼痛，或怪之，曰：「吾頃從玄妙觀聽說《三國誌》來，關雲長刮骨療毒，且談笑自若，我何痛為？」夫能使里中兒頓有刮骨療毒之勇，推此說孝而孝，說忠而忠，說節義而節義，觸性性通，導情情出。視彼切磋之彥，貌而不情；博雅之儒，文而喪質。所得竟未知孰贗而孰真也。
隴西君，海內畸士，與余相遇於棲霞山房。傾蓋莫逆，各敘旅況。因出其新刻數卷佐酒，且曰：「尚未成書，子盍先為我命名？」余閱之，大抵如僧家因果說法度世之語，譬如村醪市脯，所濟者眾。遂名之曰《警世通言》而從臾其成。
時天啟甲子臘月 豫章無礙居士題
