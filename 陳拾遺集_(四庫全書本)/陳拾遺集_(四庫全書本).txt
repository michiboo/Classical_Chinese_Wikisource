　　欽定四庫全書　　　　　集部二
　　陳拾遺集　　　　　　　別集類一〈唐〉
　　提要
　　〈臣〉等謹案陳拾遺集十巻唐陳子昂撰子昂事蹟具唐書本傳及盧藏用所為別傳唐初文章不脫陳隋舊習子昂始奮發自為追古作者韓愈詩云國朝盛文章子昂始髙蹈柳宗元亦謂張説工著述張九齡善比興兼備者子昂而已馬端臨文獻通考乃謂子昂惟詩語髙妙其他文則不脫偶儷卑弱之體韓柳之論不專稱其詩皆所未喻今觀其集惟諸表序猶沿排儷之習若論事書疏之類實疏樸近古韓柳之論未為非也子昂嘗上書武后請興明堂太學宋祁新唐書傳贊以為薦圭璧於房闥以脂澤汙漫之其文今載集中王士禎香祖筆記又舉其大周受命頌四章進表一篇請追上太原王帝號表一篇以為視劇秦美新殆又過之其下筆時不復知世有節義㢘恥事今亦載集中然則是集之傳特以詞采見珍譬諸蕩姬佚女以色藝冠一世而不可以禮法繩之者也此本傳寫多訛脫第七巻闕兩葉據目録尋之禡牙文禜海文在文苑英華九百九十五巻弔塞上翁文在九百九十九巻祭孫府君文在九百七十九巻又送崔融等序之後據目録尚有餞陳少府序一篇此本亦佚英華七百十九巻有此文今並葺補俾成完本英華八百二十二巻收子昂大崇福觀記一篇稱武士彠為太祖孝明皇帝此集不載其目殆偶佚脫今併補入俾操觚揮翰之士知立身一敗遺詬萬年有求其不傳而不能者焉乾隆四十六年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














　　陳拾遺集原序
　　蘇文忠稱韓昌黎文起八代之衰文家以為名言詩自三百篇而下千五百年屈子離騷阮嗣宗詠懐陳伯玉感遇而已昌黎不遇明王而二子者竟處簒穢之朝晦其文而獨顯其意於詩其調達其旨微其情激而志憤厭薄當世範鎔古昔真得風騷之意文宗之評詩祖之許蓋自其髙流良非阿好不徒以辭矣伯玉當唐文明初舉進士武氏竒之時有難去諸臣煽禍始深武健羅織之獄稱武曌意時有難仕然明風槩而救生民公志也是故諫遷梓宮而活饑眚請建明堂以調天和興太學以敦人倫而教胄子中間抨桀紂幽厲隋煬隂陽舛戾天地詬黷人怒神怨以警動武曌而潛易其惡條州郡人瘼天下危機諌開邊釁鑿蜀山奏措刑招諫官大凡八科以亨拯含靈而其機要於引賢而安宗子此其志固狄仁傑儔也史臣病其上周頌以媚武氏其辭指固含蓄漢揚子雲處莽朝作美新文南豐曾子解之畧曰雄遭莽際仕非為祿生非避死辱於莽而就之似明夷箕子美新遜言蓋所不得已視辱仕莽輕矣若以為病則箕不當為囚奴孔子不當見南子也王臨川亦云然夫以子雲伯玉較之感遇之旨激伯玉所有雄所無也敦人倫召天和招諫引賢安宗子之疏切伯玉所有雄所無也獨恬於利祿雄有之伯玉有之而王曾二子猶然引箕子孔子以明其槩文士口聽耳食何敢望王曾又焉得抨擊伯玉也且又載子昻未仕時痛自修飭方仕時武曌數引見占對慷慨而貌鄙野少威儀此已狴犴朝闕桎梏軒冕微露素衷史臣有所不察又載武曌已簒為周復數召見條對䛭切輙罷乃為一縣令所淫刑以死其論對不具載安知非逆鱗去酷吏乃希合曌旨史氏詎能知之耶夫以伯玉之才獨步當時髙視百代曌業竒之數引對在廷諸武二張公視之細蠓營蠅借少自寸屈爭相腥附直奚啻尋文而遭淫刑以死此公之淵邈人莫能名而良悲所遇之不幸也故以為公志似狄梁公而逸調過之才似韓昌黎而艱危則甚顯晦因時成敗遘㑹何暇譚哉嗣宗時露憤疾世難乎免幸司馬氏保全之今言二君詩者試沈思黙對味味外之味致韻外之致即字字可痛哭流涕孟子曰誦其詩讀其書以論其世又曰以意逆志是為得之嗟夫士隠約闇修卒與世違無以明志多矣然亦安知後無子雲哉故今刻伯玉集而序之如此隆慶五年歳辛未秋八月望日南豐邵亷書於建寧郡之蒔蔬處







