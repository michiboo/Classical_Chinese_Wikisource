《農桑輯要》七卷，〈《永樂大典》本。〉元世祖時官撰頒行本也。前有至元十年翰林學士王磐序，稱「詔立大司農司，不治他事，專以勸課農桑爲務。行之五六年，功效大著。農司諸公又慮夫插植之宜，蠶繰之節，未得其術，於是徧求古今農家之書，刪其繁重，摭其切要，纂成一書；鏤爲版本進呈，將以頒布天下」云云。案《元史》，司農司設於至元七年；分佈勸農官巡行郡邑，察舉農事成否，達於戶部，以殿最牧民長官。史又稱世祖卽位之初，首詔天下崇本抑末，於是頒《農桑輯要》之書於民：均與王磐所言合。惟至元七年至十年，不足五六年之數，磐蓋據建議設官之始，約略言之耳。焦竑《國史經籍志》、錢曾《讀書敏求記》皆作七卷。《永樂大典》所載僅有二卷，蓋編纂者所合併，非有闕佚。《永樂大典》又載有至順三年印行萬部官牒。蘇天爵《元文類》又載有蔡文淵序一篇，稱延祐元年仁宗特命刊版於江浙行省。明宗、文宗復申命頒布。蓋有元一代，以是書爲經國要務也。書凡分典訓、耕墾、播種、栽桑、養蠶、瓜菜、果實、竹木、藥草、孳畜十門。大致以《齊民要術》爲藍本，芟除其浮文瑣事，而雜採他書以附益之。詳而不蕪，簡而有要，於農家之中，最爲善本。當時著爲功令，亦非漫然矣。
