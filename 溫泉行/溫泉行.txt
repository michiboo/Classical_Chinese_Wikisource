
出身天寶今年幾，頑鈍如鎚命如紙。
作官不了卻來歸，還是杜陵一男子。
北風慘慘投溫泉，忽憶先皇遊幸年。
身騎廐馬引天仗，直入華清列御前。
玉林瑤雪滿寒山，上昇玄閣遊絳煙。
平明羽衛朝萬國，車馬合沓溢四鄽。
蒙恩每浴華池水，扈獵不蹂渭北田。
朝廷無事共歡燕，美人絲管從九天。
一朝鑄鼎降龍馭，小臣髯絕不得去。
今來蕭瑟萬井空，唯見蒼山起煙霧。
可憐蹭蹬失風波，仰天大呌無奈何。
弊裘羸馬凍欲死，賴遇主人杯酒多。

