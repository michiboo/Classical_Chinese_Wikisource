
直道時莫親，起羞見讒口。
輿人是非怪，西子言有咎。
誣善不足悲，失聽一何醜。
大來敢遐望，小往且虛受。
中夜囹圄深，初秋縲紲久。
疎螢出暗草，朔風鳴衰柳。
河漢低在戶，蠨蛸垂向牖。
雁聲遠天末，涼氣生霽後。
負戶愁讀書，劒光忿衝斗。
哀哀害神理，惻惻傷慈母。
妻子垂涕泣，家僮日奔走。
書詞苦人吏，饋食勞交友。
寒服猶未成，繁霜漸將厚。
吉凶問詹尹，倚伏信北叟。
鬼哭知己冤，鳥言誠所誘。
諸公深惠愛，朝夕相左右。
束濕雖欲操，鉤金庶無負。
傷羅念搖翮，踠足思驤首。
瑾瑜頗匿瑕，邦國方含垢。
眷言出深穽，永日常攜手。

