
　　人心徑寸爾，念善則仙品，念不善則凡品。仙凡豈蹊徑哉？別在自撤藩籬而已。薩君，五代時人品，蜀西河編籍，昔仙矣。究其自瑣瑣一刀筆吏，既且易業軒岐，業猶未底三昧，更為法派者流，間關品味，非以時日計。顧志有所慕，利莫之疚；念有所專，欲莫之蕩；神有所獨注，險阻莫之沮，此其心純然。古澹然者，雖儒之仲尼，釋之牟尼，相伯仲也。是以功蓋六幕，澤流九地，出入幽顯，亭毒民物，天部乃陟之隸天樞。嗟！嗟！薩君何嘗咽月華、茹日精、咀沆瀣、烹黃煮白、洗髓伐毛為耶？是不過事心焉耳。吾故曰：仙凡非蹊徑，在自撤藩籬。藩籬撤，則克念聖；藩籬未撤，則罔念狂。仙之與凡，固人心管鑰之歟。餘暇日考《搜神》一集，慕薩君之油然仁風，摭其遺事，演以《咒棗記》。咒棗雲者，舉法術一事該其餘也。是非徒為仙家闡玉笈，亦將為修心者尊神明矣。若以茲為不根論，簧鼓域中，佞甚也，則吾豈敢！則吾豈敢！
　　　　竹溪散人題，時萬曆癸卯季秋之吉
