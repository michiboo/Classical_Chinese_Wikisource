明陸深撰。深有《南巡日錄》，已著錄。是書乃在翰林院時記其每日所得，而於考核典故為尤詳。其載楊士奇子稷得罪，為出於陳循所構陷，亦修史者所未詳也。
薛文清公觀崖石，每層有紋橫界而層層相沓，謂為天地之初，陰陽磨蕩而成。若水之漾沙，一層復一層也，殊不知實是水所漾耳。益天地之初，混沌一物，惟有水火二者，開辟之際，火日升，水日降，而天地分矣。凡山阜皆從水中洗出，觀江河間沙洲可見。余嘗謂水天下之至高者也，山天下之至卑者也，故海底有石，而山顛有水，然水亦實至高，霜露雨雪是也。
孟子塞乎天地之間，塞字與吾往矣字相應，是克然不撓屈之義，與塞天地貫金石語微不同。雖橫渠亦有天地之塞言其體之言，恐與孟子之意不同。
性字從心從生，若以耳目口鼻手足動靜為性，此近於作用之說。釋氏嘗曰：狗子有佛性是也，然釋氏之所謂性，其義亦與吾儒不同。
薛文清公與吳康齋嘗言夢見朱子、孔子，二公皆質實人，雖無妄語，然不書亦可也。
釋氏之所謂心，吾儒之所謂氣也。所謂性似吾儒之所謂心者，命名取義，各有宗旨，不必比而議之可也。
昔人謂月體無光，借日為光，朱子亦有粉丸之喻。故新月之闕向東，殘月之闕向西，此之謂映日可也。惟望後之月闕亦向西，似與映日之說稍礙。戊戌正月十九日，予寓東長安，是夜客散，適見闕月初升，闕處乃西向疑之。明日，晉陽諸生來見。因舉予月影辨，因識之。
虞伯生集題《耕織圖》大意，謂元有中原置十道勸農使，總於大司農，皆慎擇老成重厚之君子親歷原野，安輯而教訓之，功成省歸憲司，憲司置四僉事，其二乃勸農之官，由是天下守令皆以勸農系銜。憲司以耕桑之事上大司農，至郡縣大門兩壁，皆畫《耕織圖》，此意甚好，我朝立法最為周密，似少此耳。
漢哀帝時，王舜、劉歆議天子三昭三穆，與太祖之廟而七，七者其正法數，可常數者也。宗不在此數中，宗變也。茍有功德則宗之，不可預為設數，殷之三宗是已。宗無數也，所以勸帝者之功德傅矣。又雲：宗其道而毀其廟，此皆據統一之君而論。又曰：疊毀之禮，親疏相推，祖宗之序，多少之數，經傳無明文。漢儒之說，不過如此。似涉傅會，姑錄出。
天包地外，水在地中，恐名理亦未盡。天包水外，水包地外，地水皆在天中。《晉誌》述黃帝書曰：天在地外，水在天外，水浮天而載地，恐亦難據。使天果有外，恐只是氣耳，豈容有水耶？氣無窮，理亦無窮，郤倒說。
嘗見閻閎尚有憲副雲：龍袖嬌民為我文皇帝白溝之役時事。歐陽圭《齋南詞》中已有此語，想是元時方言，不知是何等也？
圭齋論風雅取名最有理，前輩說詩者之所不及也。其言曰：風即風以動之之風，雅即雅烏之雅，以其聲能動物也。又曰：風雅惟其聲，不必惟其辭。故有聲而無辭者有之，無聲而有辭者無有也。
月光生於日之所照，魄生於日之所蔽。當日則光盈，就日則光盡，此張衡靈憲生魄生明之說也。嘉靖戊戌九月望，在十六十四日晨入朝，有事於太廟，見月西墜，而闕處向東南，此時日在寅宮矣。廿二日晨起，見月闕正向西，周髀步日自東而南而西而北，穹天所論日繞辰極，沒西而還東，不出入地中，恐亦有理。
予登乙丑科，今三十六年矣。浮沈中外六十有三歲，己亥蒙禦筆親題，以學士掌行在翰林院印，扈從南巡。時同年在朝者九人掌十印，亦盛事也。內閣未齋顧公居守，賜關防，石門翟公新起行邊，改兵部尚書，兼都察院右都御史，鑄關防。禮部行在則介溪嚴公，兵部尚書則東瀛張公，禮部印則甬川張公，兼掌翰林院印，刑部印則南塘宋公，戶部右侍郎三峰高公出辦糧草，亦給關防，以行順天府尹。則石峰邵公石。
俞貞木洞庭人，石澗先生之孫，年九十六而卒。嘗見其題趙仲穆畫馬一絕，頗有風致。「房星方墮墨池中，飛出蒲梢八尺龍。想像開元張太僕，朝回騎過午門東。」
漢制以本官任他職者曰兼，常惠以右將軍兼典屬國是也。以高官攝卑職者曰領，劉向以光祿大夫領校書是也。唐制有曰攝者，如侍中之攝吏部是也。又有行守試之別，職事高者為守，職事卑者為行，未正名命者為試。宋制則高一品為行，下一品為守，下二等為試。元祐以後，又置權官，如以侍郎權尚書之類，漢制趙充國為假司馬，則又有假職矣。
宋制以翰林學士帶知制誥謂之內制，以他職帶知制誥謂之外製。
本朝開科，自洪武四年辛亥始，後至十七年甲子復設乙丑會試。楊文貞謂國初三科，猶循元製作經疑，至二十一年戊辰始定今三場之制刻錄。
楊州漕河東岸有墓道，題曰虔國公。虔（音虔）與夏子相類，少一發筆下作乂，行人遂訛呼為夏國公，蓋鎮遠侯顧公玉之賜葬也。玉丙申歲歸太祖，累立戰功，靖難師起輔仁宗居守北京，內難平論功，封鎮遠侯，年八十有五，永樂十二年卒。國初功臣未有壽考如玉者也。玉最有功於貴州，出鎮貴州時，辭仁宗於文華殿曰：殿下於事君父，恤兵民，素行有誠，惟於小人當置度外。凡事有天理，不足計意為怨府，然其辭指溫厚，亦武臣中之難得者，獨與姚少師論兵不合雲。
金陵陳先生遇字中行，自少篤學，仕元為溫州路學教授。時兵亂棄官歸隱，間居一室，署曰靜誠，每夙興焚香叩天，願生聖主以救世。我太祖克金陵，南臺侍御史秦元之薦於上，即日召見，與語大悅，稱先生而不名。既定鼎贊畫實多，命為翰林學士者再，皆辭。又命為禮部侍郎，又辭。又除為禮部尚書，又固辭。上嘉獎連稱君子，數諭之曰：卿即老不欲仕，有子令帶刀侍衛。亦叩首以子幼辭。洪武甲子年七十二卒，董倫誌其墓。
宋太祖北征，因河東諜者語劉承鈞曰：君家與周世仇，宜其不屈，今我與爾無間，何為重困此一方之民？承鈞復命曰：河東土地甲兵，不足以當中國之什一。然承鈞家世非叛者，區區守此，蓋懼漢民之不血食也。自漢魏以來詞命簡潔，未有其比。
陳束字約之，以翰林編修出官二司。今以參議捧表入京，過余問近世詩體，予未及答。明日以所作高子業集序為贄，其持論甚當，但詩貴性情，要從胸次中流出。近時李獻吉、何仲默最工，姑自其近體論之，似落人格套，雖謂之擬作亦可也。楊載有雲：詩當取裁漢魏，而音節以唐為宗，殆名言也。
國初書法以詹孟舉希原為第一，奕棋以江陰相子先為國手。奉化胡廷鉉與孟舉同書千文，太祖以廷鉉書法過孟舉，令書皇陵碑。鄞人樓得達亦累勝子先，得賜冠帶，都南濠亦記一僧屢勝子先雲。
相傳永樂初遣胡忠安公巡行天下，以訪邋遢張仙人，即張三丰名通，號玄玄子，天師之後，寓居鳳翔寶雞縣之金臺觀修煉。洪武壬申常應蜀獻王之召，辭還山。金時人也，都太僕玄敬嘗為予言蘇城人家有三豐手筆，蓋與劉太保秉中冷協律起敬同學於沙門海霅者。南陽張朝用嘗記三豐遺跡，三豐陜西寶雞人，元時於鹿邑之太清宮學道，與朝用高祖毅相識，往來其家為親密，亦愛朝用之父叔廉。元末兵亂，叔廉避地寶雞，洪武中三豐亦來寶雞，與西關李道士白雲先生交契相厚，朝用時方年十三，三豐見之問曰：汝誰家子？答曰：吾父柘城張叔廉也。兵亂徙家於此。三豐曰：我張玄玄也，昔柘城時多擾汝家名毅者為誰？答曰：吾高祖也。三豐曰：吾曾見其始生時，童子其勉力讀書，後當官至三品。越月朝用與李白雲送之北去，見其行足不履地雲。朝用官詹事府主簿，忠安公以其常識三豐，薦之為均州知州，與同往尋訪，竟無所遇而還。十五年文皇再遣寶雞醫官蘇欽等，賫香書遍訪名山求之，又遣龍虎山道士奉書雲：皇帝致書真仙張三丰先生足下，朕久仰真仙，渴思親承儀範。嘗遣使致香奉書，遍詣名山，虔請真仙，道德崇高，超乎萬有，體合自然，神妙莫測。朕才質疏庸，德行菲薄，而至誠願見之心，夙夜不忘，敬再遣龍虎山道士，謹致香奉書，虔請拱候，雲車夙駕，惠然降臨，以副朕拳拳仰慕之懷。敬奉書。或雲：此舉實托之以別有所為，忠安行事有密敕雲。又淮安王宗道字景雲學仙，嘗與三豐往來遊從，永樂三年國子助教王達善以宗道識三豐薦，文皇召見文華殿，賜金冠鶴氅，奉書香遍訪於天下名山。越十年，足跡滿天下，竟無所遇，而還復命。近見《都公談纂》記三豐在洪武、永樂中事三則，祝希哲《野記·冷謙作仙奕圖以遺三豐》一條，此不錄。
洪武二十八年，戶部節奉太祖聖旨，山東、河南民人除已入額田地，照舊征外，新開荒的田地，不問多少，永遠不要起科，有氣力的盡他種。按此可為各邊屯田之法。
《彭惠安集》有雲：天時不同，地利亦異，亢旱則低處得過，而高處全無；水澇則高處或可，而低處不熟。按此可論吾縣東西鄉之利害。
國初歲遣監察御史，巡按方隅，大災重患，乃遣廷臣行視，謂之巡撫，事迄而止，無定員。宣德間以關中江南地大要，而始命官更代巡撫，不復罷去。正統末南北兵興，於是南省邊隅遍置巡撫官矣。今惟浙江、福建無巡撫。時設巡視，陜西一省則有四巡撫，北直隸則有兩巡撫雲。
丁酉歲予自四川左轄召為光祿，入朝面見，候五日乃罷，因免朝故也。後轉太常兼讀學詹事兼學士，皆不得面恩。當時敘庵李公時在內閣，曾與論請行午朝禮，敘庵以為難。彭惠安公韶弘治初因彗星上疏雲：臣獲隨午朝，竊念日奏尋常起數，於事無補，但於祖宗勤政之典，乞師其意可也。臣願今午朝惟議經邦急務，如吏部有大升除，禮部有大災異，戶部兵部有緊急錢糧邊報，工部法司有緊關工程囚犯之類，許令先期開具事由，奏乞聖駕定日出禦左順門，侍衛一如午朝之儀事。該各衙門會議者，各官就於禦前公同計議如吏部升除大臣，明言某官才德堪任，某官資望未可之類，內閣輔臣亦同議可否，事體既定，就行口奏，取旨奉行。次日補本備照，若系本衙門自行者，亦就禦前逐一陳說有無故事，兩疑情由，請旨定奪。若是事體重大，一時難決者，聽各官先行博議於下，候至朝時再議奏行，仍乞溫顏俯詢曲折。如此不惟世事日熟，而聖朝耳目開達，群臣高下邪正亦自可見。有事則行，不分寒暑；無事則止，勿勞聖駕。既不廢午朝之典，又可率群臣興事。則凡時政得失，軍民利病，自可次第弛張矣。其議如此，若用之今日，尤切事宜。老成先見，可敬可服。己亥南巡還，有旨各衙門俱嚴公座，仍許禮部都察院參劾。予掌詹事印，日往衙門與崔少詹後渠坐堂，復至東閣畫會，一時冷局為之振作。時見左順門陳禦座，設黃幄於上，將朝廷欲修午朝故事耶？因讀《惠安新集》，備記於此。
張文潛以水喻作文之法，至謂激溝瀆而求水之奇，此無見於理，而欲以言語句讀為奇，反復咀嚼，卒亦無有文之陋也。此言切中今日之弊。
太祖時南京官僚想用傘蓋，襲封誠意伯劉基有華蓋殿侍宴退朝詩雲：團團褐羅傘，被服金文章可見。《史記·扁鵲傳》，飲以上池之水，上池水竹木上未到地水。
宋高宗南渡，建炎初有臣僚召對，所陳劄子首曰：恭惟陛下歲二月東巡狩，至於錢塘。呂頤浩當國，見之笑曰：秀才家識甚好惡，文章之弊一至於此。為之浩嘆。
柘湖今在華亭縣南六十五里，本海鹽縣地，王莽時改曰展武，因陷為湖。
扈瀆今在上海縣北十里，本海鹽之東堰，晉袁崧築壘以禦孫恩者。
上海縣元末割華亭東北之五鄉分置，唐天寶初割海鹽之北境置華亭縣。
蘇醜字叔武，歙人，易簡之後，年八十餘，正統間卒。以隱逸自高，性愛古法書名畫，不惜萬金購之。曰：此足養心性，非他玩好可比。其人品亦可謂博雅矣。近時江南人家有好古玩物，至於敗家亡身者，此又可為鹽戒也。
衡山後生竹最大，名曰南竹，土人截取其筒以為甑，節處可置盥盆，然在深山中，人跡不到之處。
世傳七賢過關圖，或以為即竹林七賢爾，屢有人持其畫來求題跋，漫無所據。觀其畫衣冠騎從當是晉魏間人物，意態若將避地者。或謂即論語作者七人像而為畫爾。姜南舉人雲：是開元間冬雪後，張說、張九齡、李白、李華、王維、鄭虔、孟浩然出藍田關，遊龍門寺，鄭虔圖之。虞伯生有題孟浩然像詩：風雪空堂破帽溫，七人圖裏一人存。又有槎溪張輅詩：二李清狂狎二張，吟鞭遙指孟襄陽。鄭虔筆底春風滿，摩詰圖中詩興長。是必有所傳雲。
元高德基雲，吳人尚奢爭勝，所事不切，廣置田宅，計較微利，不知異時反貽子孫不肖之害，故謂之蘇州呆。自今觀之，呆豈獨蘇哉？
富韓公嚴重，每言辭皆厲，邵氏《聞見錄》記其一則曰：弼嘗病今之作文字無所發明，但模稜依違而已。人之為善不易，人之為惡必用奸謀以逃刑戮。君子為小人所勝，不過祿位耳。惟有三四寸竹管子，向口角頭褒善貶惡，使善者貴，惡者賤，須是由我始得，不可更有畏怯也。
世言《大藏經》五千四十八卷，此自唐開元間總結經律論之目，至真元間又增《新經》二百餘卷。宋至道以後，惟凈所譯《新經》又九千五百餘卷。予見南宋藏經與元藏亦不同，而本朝藏經又添入元僧以後諸人文字，而卷數仍舊，豈亦有添減歟？
襄陽大堤曲，有倒著接{曰離}花下迷，蓋用白紗作巾。南朝雖帝王亦服白紗帽，沈攸之所謂大事若克白紗帽共著耳。又別有白疊巾、白綸巾，後世惟兇服乃用白。
予遊金陵，觀大功坊回龍巷，想見當時君臣之際焉。大將軍為人謙謙不伐，又從父老問大將軍時事，其蹙元帝於開平也，闕其圍一角使逸去。常開平怒亡大功，大將軍言是雖夷狄，然嘗久帝天下，吾主上又何加？焉將裂地而封之乎抑遂甘心也？既皆不可，則縱之固便。開平且未然。嗚呼，深遠矣！
文章貴簡明，王伯厚甫嘗稱歐陽公、劉、柳無稱於事業，姚宋不見於文章，過於唐人所雲。周勃、霍光雖有勛伐，而不知儒術。枚臯嚴忌善為文章，而不知巖廊，終不若漢人所謂絳灌無文，隨陸無武，尤為痛快也。
宋徽宗宣和六年，禮部試進士至萬五千人，是年賜第八百餘人。宋朝故事，每廷試前十名禦藥院先以文卷奏禦定高下。高宗建炎間，始曰取士當務至公，考官自足憑信，豈容以一人之意，更自升降？自今勿先進卷子，此真帝王之體，古所謂君明樂官，不明樂音者，正如此。
晉悼公入告群臣之詞，左氏國語並載，而不若左氏之簡嚴也。左氏曰：孤始願不及此，雖及此，豈非天乎？國語作孤之及此天也，惟此語勝左氏。
古之言天者三家，曰宣夜，曰蓋天，曰渾天。宣夜無傳，周髀蓋天考驗多失，獨渾天近理。其言曰：天如雞卵，地如卵黃，天大地小，天表裏有水，天地各乘氣而立，載水而浮，天轉如車轂之運。
周天三百六十五度四分度之一，天本無度，因日一晝夜所躔闊狹而名。蓋日之行也，三百六十五日之外，又行四分日之一。一年而一周，天以一日所行為一度，故分為三百六十五度四分度之一。星辰之相去月，五星之行躔，皆以其度度焉。蓋天之有度，猶地之有裏也。一度略廣三千里，周天大略一百一十萬里，上下四方，徑各三十六萬里。《後漢·地理誌》：度各二千九百三十二里，周天積一百七萬九百一十三里，徑三十五萬六千九百七十一里。又按《學林》雲：地與星辰四遊升降於三萬里之中，則地至天萬五千里爾。按《唐書》一行梁令瓚候之度，廣四百餘里，上下四方徑各五萬餘里，周天實一十六萬里，地上地下各八萬里。天道幽遠，術家各持一說，宜並存之。
天圓如倚蓋，半覆地上，半隱地下。北極出地三十六度，繞極七十二度，常見者謂之上規。南極入地三十六度，繞極亦七十二度，常隱者謂之下規。
文曜麗乎天，其動者有七，日月五星是也，其不動者二十八宿是也。日為陽精，月為陰精，五行之精為五星，布於四方，二十八舍為宿，鹹列布於天運行躔次，用示吉兇焉。
天道左旋，七政右轉（一雲：日月本東行，天西旋入於海。牽之以西，如蟻行磨上，磨左蟻右，磨疾蟻遲），天一晝一夜而一周又過一度，日一晝一夜而行一度，月行十三度十九分度之七（一雲：月行速日一度月十三度有奇，積二十七日強而周天，又二日半強而後與日會）。
二十八宿之度，本因日行所躔而名，本無度也。度之最多者莫如東井，至有三十四度，其最少者莫如觜觿才一度，何則井鬥不與日躔相當，其度不得不闊，觜鬼與日纏才相及，其度不得不狹也。
日所行謂之黃道，本無道，況色乎？歷家入算，姑以色標識之，黃色之中，日道居中故也。月行青朱白黑者，春木，夏火，秋金，冬水，四方色也。傳曰：朱道一出黃道南，蓋指南陸而名之，不曰赤而曰朱，何也？赤道分南北之中，古今不易，南陸稱朱，所以避之也。黃道出入於赤道之內外，赤道橫而黃道斜，斜長於橫，故黃道為之增。若赤道居中，黃道旁出，旁狹於中，故黃道為之減，此自然之數也。
日行黃道，七政循黃道左右而行，冬至日去北極最遠者百一十五度半弱，夏至日去北極最近者六十七度半弱二分，去北極九十一度半弱。
日行黃道，月行九道，日月行相去最遠者二十四度，最近者六度。青道二出黃道東，朱道二出黃道南，白道二出黃道西，黑道二出黃道北，此其交也，必由於黃道而出入，故兼而言之曰九道也。
月行黃道內謂之陰歷，行黃道外謂之陽歷，東方青龍七宿謂之東陸，西方白虎七宿謂之西陸，南方朱雀七宿謂之南陸，北方玄武七宿謂之北陸，總之二十八宿，而天體周矣。
日行舒，月行速，當其同度，謂之合朔。舒先速後，近一遠三謂之弦，相與為衡，分天之中謂之望，以速及舒，光盡體伏謂之晦。
凡日月無光曰薄，虧毀曰蝕，■〈飠工〉霓曰暈，氣在日上曰戴，旁對曰珥，半環在旁向日抱背曰背。凡五星所行，同舍曰合，變襖曰散，五寸之內光芒相及曰犯，相冒而過曰陵，掩之日食，自下往觸曰犯，居其宿曰守，經之曰歷，相擊曰鬥，環之曰勾，繞之曰已，早出曰嬴，晚出曰縮。凡星常明者百有二十四，可名者三百二十，為星二千五百，微星之數蓋萬一千五百二十，太史總（甘石巫鹹之星凡二百八二三官，一千四百六十四星）。
