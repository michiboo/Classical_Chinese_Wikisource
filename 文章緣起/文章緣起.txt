
《文章緣起》一卷，〈兩淮馬裕家藏本。〉舊本題梁任昉撰。考《隋書‧經籍志》載任昉《文章始》一卷，稱有錄無書。是其書在隋已亡。《唐書‧藝文志》載任昉《文章始》一卷，註曰張績補。績不知何許人，然在唐已補其亡，則唐無是書可知矣。宋人修《太平御覽》，所引書一千六百九十種，摯虞《文章流別》、李充《翰林論》之類，無不備收，亦無此名。今檢其所列，引據頗疏。如以表與讓表分為二類，騷與反騷別立兩體。輓歌雲起繆襲，不知《薤露》之在前。《玉篇》雲起《凡將》，不知《蒼頡》之更古。崔駰《達旨》即揚雄《解嘲》之類，而別立旨之一名。崔瑗《草書勢》乃論草書之筆勢，而強標勢之一目，皆不足據為典要。至於謝恩曰章，《文心雕龍》載有明釋，乃直以謝恩兩字為文章之名，尤屬未協，疑為依託。併書末洪适一跋，亦疑從《盤州集》中鈔入。然王得臣為嘉祐中人，而所作《麈史》有曰，梁任昉集秦漢以來文章名之始，目曰《文章緣起》，自詩、賦、《離騷》至於勢、約，凡八十五題，可謂博矣。既載相如《喻蜀》，不錄揚雄《劇秦美新》；錄《解嘲》，而不收韓非《說難》；取劉向《列女傳》，而遺陳壽《三國志評》。又曰，任昉以三言詩起晉夏侯湛，唐劉存以為始〔鷺于飛〕、〔醉言歸〕。任以頌起漢之王褒，劉以始於周公《時邁》。任以檄起漢陳琳《檄曹操》，劉以始於張儀《檄楚》。任以碑起於漢惠帝作《四皓碑》，劉以《管子》謂無懷氏封太山刻石紀功為碑。任以銘起於秦始皇登會稽山，劉以為蔡邕《銘論》黃帝有巾機之銘云云。所說一一與此本合，知北宋巳有此本。其殆張績所補，後人誤以為昉本書歟？
六經素有歌詩誄箴銘之類，尚書帝庸作歌，毛詩三百篇，左傳叔向詒子產書，孔子誄，孔悝鼎銘，虞人箴，此等自秦漢以來，聖君賢士，沿著為文章名之始，故因暇錄之，凡八十四題，聊以新好事者之目雲爾。
三言詩，晉散騎常侍夏侯湛所作。
四言詩，前漢楚王傅韋孟諫楚夷王戊詩。
五言詩，漢騎都尉李陵與蘇武詩。
六言詩，漢大司農谷永作。
七言詩，漢武帝柏梁殿連句。
九言詩，魏高貴鄉公所作。
賦，楚大夫宋玉作。
歌，燕荊柯作易水歌。
離騷，楚屈原所作。
詔，起秦時璽文，秦始皇傳國璽。
策，漢武帝封三王策文。
表，淮南王諫伐閩表。
諫表，漢東平王蒼上表讓驃騎將軍。
上書，秦丞相李斯上始皇書。
對賢良策，漢太子家令晁錯。
上疏，漢中大夫東方朔。
啟，晉吏部郎山濤作選啟。
奏記，漢江都董仲舒詣公孫宏奏記。
牋，漢護軍班固說東平王牋。
謝恩，漢丞相詣公車謝恩。
令，漢淮南王有謝群公令。
奏，漢枚乘奏書諫吳王濞。
駁，漢侍中吾丘壽王駁公孫宏禁民不得挾弓弩議。
論，漢王褒四子講德論。
議，漢韋元成議罷郡國廟議。
反騷，漢楊雄作。
彈文，晉冀州刺史王深集雜彈文。
薦，後漢雲陽令朱雲薦伏湛。
教，漢京兆尹出教告屬縣。
封事，漢魏相奏霍氏專權封事。
白事，漢孔融主薄作白事書。
移書，漢劉歆移書讓太常博士，論左氏春秋。
銘，秦始皇登會稽山刻石銘。
箴，漢楊雄九州百官箴。
封禪書，漢文園令司馬相如。
贊，司馬相如作荊柯贊。
頌，漢王褒聖主得賢臣頌。
序，漢沛郡太守作鄧後序。
引，琴操有箜篌引。
志錄，楊雄作。
記，楊雄作蜀記。
碣，晉潘尼作潘黃門碣。
誥，漢司隸從事馮衍作。
誓，蔡邕作艱誓。
露布，漢賈宏為馬超伐曹操作。
檄，漢丞相祭酒陳琳作檄曹操文。
明文，漢泰山太守應紹作。
樂府，古詩也。
對問，宋玉對楚王問。
傳，漢東方朔作非有先生傳。
上章，孔融上章謝大中大夫。
解嘲，楊雄作。
訓，漢丞相主薄繁欽祠其先主訓。
辭，漢武帝秋風辭。
旨，後漢崔駰作達旨。
勸進，魏尚書令荀攸勸魏王進。
喻難，漢司馬相如喻巴蜀並難蜀父老文。
誡，後漢杜篤作女誡。
弔文，賈誼弔屈原文。
傳贊，漢劉歆作列女傳贊。
謁文，後漢別駕司馬班超謁孔子文。
祈文，後漢傅毅作高闕祈文。
祝文，董仲舒祝日蝕文。
行狀，漢丞相倉曹傅胡幹作楊元伯行狀。
哀策，漢樂安相李尤作和帝哀策。
哀頌，漢會稽東郡尉張紘作陶侯哀頌。
墓誌，晉東陽太守殷仲文作從弟墓誌。
誄，漢武帝公孫宏誄。
悲文，蔡邕作悲溫舒文。
祭文，後漢車騎郎杜篤作祭延鍾文。
哀詞，漢班固梁氏哀詞。
輓詞，魏光祿勳繆襲作。
七發，漢枚乘作。
離合詩，孔融作四言離合詩。
連珠，漢楊雄作。
篇，漢司馬相如作凡將篇。
歌詩，漢枚皋作麗人歌詩。
遺命，晉散騎常侍江統作。
圖，漢河間張衡作元圖。
勢，漢濟北相崔瑗作草書勢。
約，漢王褒作僮約。

