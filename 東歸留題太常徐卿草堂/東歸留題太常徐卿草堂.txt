
不謝古名將，吾知徐太常。
年纔三十餘，勇冠西南方。
頃曾策匹馬，獨出持兩鎗。
虜騎無數來，見君不敢當。
漢將小衛霍，蜀將凌關張。
卿月益清澄，將星轉光芒。
復居少城北，遙對岷山陽。
車馬日盈門，賓客常滿堂。
曲池蔭高樹，小徑穿叢篁。
江鳥飛入簾，山雲來到牀。
題詩芭蕉滑，對酒椶花香。
諸將射獵時，君在翰墨場。
聖主賞勳業，邊城最輝光。
與我情綢繆，相知久芬芳。
忽作萬里別，東歸三峽長。

