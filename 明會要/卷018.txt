洪武元年十二月辛未，詔定官民喪服之制。時御史高原侃言：「京師人民循習舊俗。凡有喪葬，設宴，會親友，作樂娛屍，無哀戚之情。流俗之壞，至此已甚。且京師天下之本，四方之所取則。送終大事，尤不可不謹。乞禁止以厚風俗。」上是其言。(《通紀》)
三年，禁止浙江等處水葬、火葬。中書禮部議，以民間死喪，必須埋葬。如無地，官司設爲義塜，以便安葬；並不得火化。違者，坐以重罪。(《通典》 )
五年五月戊辰，詔曰：「古之喪禮，以哀戚爲本。治喪之具，稱家有無。近代以來，富者奢僭非分；力不足者，稱貸財物，誇耀殯送；及有惑於風水，停柩經年，不行安葬。宜令中書省臣集議定製，頒行遵守。違者論罪。」(《大訓記》)
又諭禮部曰：「古有掩骼埋胔之令。近世狃元俗，死者或以火焚而投其骨於水。傷恩敗俗，莫此爲甚。其禁止之。若貧無地者，所在官司擇寬閒地爲義塜，俾之葬埋。或有宦遊遠方，不能歸葬者，官給力費以歸之。」(《禮志》 )
洪武七年，貴妃孫氏薨。敕禮官定諸王服制。尚書牛諒等奏：「《儀禮》：『父在爲母服期，庶母則無服。』」帝曰：「父母之恩，一也。低昂若是，不情甚矣。」命儒臣考定。宋濂等考古人論服母喪者四十二人，願服三年者二十八人，服期者十四人。帝曰：「三年之喪，天下通喪。人情所安，即天理所在。」乃定製：子爲父母，庶子爲其母，皆斬衰三年。適子、眾子爲庶母，皆齊衰杖期。書成，命之曰《孝慈錄》，頒天下。時貴妃無子，命吳王橚行慈母服，斬衰三年，主喪事。皇太子及諸王皆齊衰杖期。太子曰：「在禮，惟士爲庶母服緦，大夫以上則無服。今陛下貴爲天子，臣忝居嫡長，而爲庶母服期，非所以敬宗廟、重繼體也。不敢奉詔。」帝大怒，羣臣震讋，不知所出。正字桂彥良言於太子曰：「殿下當緣君父之情，不可執小禮以虧大孝。」因持衰服之。太子乃服以拜謝，帝怒始解。(《三編》 )
八年七月，詔：百官奔父母喪，不俟報。(《本紀》 )
九年五月，晉王妃謝氏薨。上始命學士宋濂等考定王妃喪服之制。濂等議：「皇帝素服入喪次，十五舉音，百官奉慰。皇帝出次，釋服，服常服。」制曰：「可。」(《禮志》 )
進士王希曾言：其母任氏之喪，以改嫁，服止期年，願終三年之制。帝命禮部議。尚書李原名奏曰：「不喪出母，古之制也。希曾之母，既已失節，難渝定製。」詔從之。(《通典》 )
二十三年閏四月甲戌，除期服奔喪之制。先是，百官聞祖父母、伯叔、兄弟喪，俱得奔赴。至是，吏部言：「祖父母、伯叔、兄弟，皆系期年服。若俱令奔喪守制，或一人連遭五、六期喪，或道路數千里，則居官日少，更易繁數，曠官廢事，今後除父母及祖父母承重者丁憂外，其餘期喪，不許奔赴，但遣人致祭。」從之。(《明史禮志》系之二十六年四月，按《史概昭代典則》系之是年閏四月甲戌，《三編》同，今據之 )
二十五年四月丙子，皇太子薨。命禮部議喪禮。議曰：「《禮》：『父爲長子服齊衰期年。』又曰：『期之喪，達乎大夫。』皇帝當以日易月，服齊衰十二日。祭畢，釋之。」(《禮志》 )
三十一年，太祖遺詔曰：「朕膺天命三十有一年，憂危積心，日勤不怠，務有益於民。奈起自寒微，無古人之博知，好善惡惡，不及遠矣。今得萬物自然之理，其奚哀念之有？皇太孫允攵，仁明孝友，天下歸心，宜登大位。內外文武臣僚同心輔政，以安吾民。喪祭儀物毋用金玉。孝陵山川因其故，毋改作。天下臣民哭臨三日，皆釋服，毋妨嫁娶。諸王臨國中，毋至京師。諸不在令中者，推此令從事。(《本紀》 )
惠帝即位，詔行三年喪。君臣請以日易月。帝曰：「朕非效古人亮陰不言也。朝則麻冕服，退則齊衰杖，食則飠粥。郊社宗廟如常禮。」遂命儀以進。(同上 )
成祖崩，仁宗即位。易月制滿，禮部尚書呂震請即吉。侍郎楊士奇不可。尚書蹇義兼取二說進。帝曰：「梓宮在殯，易服豈臣子忍言？士奇執，是也。」乃素冠麻衣而視朝。時羣臣皆已吉服，惟士奇及英國公張輔如常。帝嘆曰：「輔，武臣也；而知禮過六卿。」由是益見親重。(《三編》 )
洪熙元年，仁宗遺詔：「山陵制度，務從儉約。喪制用日易月，皆以二十七日釋服。毋禁嫁娶音樂。在外親王，藩屏爲重，不可輒離本國。各處總兵鎮守備御重臣及文武大小官員，亦毋擅離職守。聞喪之日，止於本處朝夕哭臨三日，悉免赴闕行禮。」(《會典》 )
成化四年，睿皇后崩，值秋享太廟。時議謂不當以卑廢尊。給事中王詔言：「《禮》：『有喪不祭。』無已，則移日，俟釋服。」議雖不行，識者是焉。(《梁璟傳》 )
八年，懷獻太子薨。年甫三歲。帝諭禮部，禮宜從簡。王府及文武官俱免進香帛。禮部具儀上：自發喪次日，輟朝三日；帝服翼善冠、素服，七日而除。(《禮志》 )
二十三年八月，憲宗崩，孝宗即位。十一月，大行未葬，帝以梓宮在殯，仍不釋服視事，百官素服朝參如舊。御史曹上疏，請：發梓宮引之日，上衰杖履至大明門外，率百官拜哭而別。仍率宮中，行三年之喪。(《通典》 )
進士潘府上疏，請行三年喪。略言：「子爲父、臣爲君，皆斬衰三年，仁之至、義之盡也。漢文帝遺詔短喪，止欲便天下臣民。景帝遂自行之，使千古綱常一墮不振。晉武帝欲行而不能，魏孝文行之而不盡，宋孝宗銳志復古，易月之外猶執通喪。然不能推之於下。未足爲聖王達孝也。先帝奄棄四海，臣庶銜哀。陛下惻怛由衷，麻衣視朝，百日未改。望排羣議，斷自聖心，執喪三年，一如三代舊制。詔禮宮參考載籍，使喪不廢禮，朝不廢政。合於古不戾於今，行於上可通於下。」從之。(同上 )
孝宗崩。禮部言：「百日例應變服；但梓宮未入山陵，請仍素翼善冠、麻布袍、服腰，御西角門視事，不鳴鐘鼓。百官仍素朝參。」從之。(《禮志》 )
正德元年十二月丁卯，景帝後汪妃薨，議祭葬禮。學士王鏊曰：「妃廢不以罪，宜復故號。葬以妃，祭以後。」乃命輟朝致祭如制。
四年正月己酉，憲宗廢后吳氏薨。劉瑾欲焚之以滅跡，曰：「不可以成服。」王鏊曰：「服不可成，葬不可薄也。」用英宗惠妃禮以葬。(已上《后妃傳》 )
十六年二月，毛澄等言：「大行皇帝大喪，成服已畢。望皇上少節哀情，於西角門視事。」上曰：「朕哀痛方切，未忍遽離喪次。其以二十七日視朝，具儀來聞。」於是澄等上儀註：自二十七日以後，照孝宗服制，上釋衰服。文武百官至百日後，變服如常。上從之。(《通典》 )
嘉靖元年十一月庚申，壽安皇太后邵氏崩。服除，部臣毛澄等請即吉視事。議再上，命考孝肅太皇太后喪禮。澄等言：「孝肅崩時，距葬期不遠。故暫持凶服，以待山陵事竣。與今不同。況當正旦朝元，亦不宜縞衣臨見萬國。若孝思未忘，第毋御中門及不鳴鐘鼓，足矣。」從之。(《禮志》 )
七年十月丁未，皇后陳氏崩。禮部上喪祭儀，帝疑過隆。議再上。帝自裁定，概從簡殺，欲五日釋服。閣臣張璁等言：「夫婦之倫，參三綱而立。人君乃綱常之主，尤不可不慎。《左傳》昭公十五年六月乙丑，周景王太子壽卒。秋八月戊寅，王穆後崩。叔向曰：「王一歲而有三年之喪二焉。蓋古禮：父爲子，夫爲妻，皆服報服三年。後世，夫爲妻，始制爲齊衰杖期，父母在不杖。《喪服》，自期以下諸侯絕，然特爲旁期言。若妻喪，本自三年報服，殺爲期年，則固未嘗絕者。今皇上爲後服期，以日易月；臣子爲君母服三年，以日易月；僅二十七日。較諸古禮，已至殺矣。皇上宜服期，十二日；臣子素服，終二十七日。不然，則恩紀不明，典禮有乖。」禮臣方獻夫亦雜引《儀禮喪服》等篇，反覆爭辨，並《三朝聖諭》所載仁孝皇后崩，太宗衰服後，仍服數月白衣冠故事，以證之。帝言：「文皇后喪時，上無聖母，下有東宮，從重盡禮爲宜。今不敢不更其制。」於是上素服御西角門十日，即御奉天殿。羣臣皆素服二十七日而除。(同上 )
閏十月壬午，禮部奏大行皇后梓宮發引及山陵事宜。時已卜葬皇后於襖兒峪山。以禮官所定，如百官哭臨及禁屠、撤、樂，皆於發引三日之前；梓宮出，當於端門行辭祖禮，從午門等中門出。凡此之等，悉令從殺：哭臨止於一日，辭祖亦從罷免，而梓宮命從左王門出。於是禮科給事中王汝梅上言：「皇后正位七載，齊體至尊。生以禮歸，沒不以禮葬，非所以重大倫爲萬世法，請更議。」報曰：「所言具見忠愛，但未權其輕重耳！」已而給事中徐景嵩言：「哭臨、辭祖之儀，臣固未敢輕議。若梓宮出門，乃萬姓瞻仰所系；王門之議，臣心實不敢安也。」詔如前旨。(《實錄》 )
十四年正月丙戌，庄肅皇后夏氏崩。禮臣上喪儀。帝曰：「『嫂叔無服。』且兩宮在上。朕當服青；臣民如母后儀。」夏言曰：「皇上以嫂叔絕服，則羣臣不敢素服見皇上。請暫罷朝參。」許之。(《三編》 )
十八年正月，諭輔臣：「昨居喪理疾，閱《檀弓》等篇，其所著禮儀制度，俱不歸一，又不載天子全儀。雖曰：「三年之喪，通乎上下。而今昔亦有大不同者。皇祖所定，未有全文。每遇帝後之喪，亦未免因仍爲禮。至於冠裳衰，所司之制不一。其與禮官考定之。自初喪至除服，冠裳輕重之制，具爲儀節，俾歸至當。」於是禮部議喪服諸制奏之。帝令更加考定，畫圖注釋，並祭葬全儀，編輯成書備覽。(《禮志》 )
二十八年，莊敬太子薨。禮部上喪禮。帝曰：「天子絕期，況十五歲外，方出三殤。朕服非禮。止輟朝十日。百官如製成服，十二日而降除。」(同上 )
鎮國中尉多斤生母象氏卒。宗老援「壓適」之說，呈巡按，准期年服闋成昏。多斤堅執終喪，啟於樂安王。王批：「庶子於生母之喪壓適之說，第以服色黲淡，不敢行悲哀也。今多斤終喪而後成昏，可以厚人倫，敦化源，宜依所請。」巡撫胡松具題，敕遣官獎諭。
四十二年，周府南陵王睦英上疏云：「文職上自九卿，下及百僚，皆行三年丁優之制。今各王府所選儀賓，受封大夫郎官之職，與文職一體相同。何父母身終，不行丁優之制，豈爲人子之道哉？伏望敕下禮部：自今見爵儀賓，凡有父母身故，宜照文職事例，將半俸停止。服滿之日，方許開俸。」疏入，下禮部議。始定儀賓守制。
降慶元年，吏部主事郭諫臣請衍聖公終制。先是，衍聖公凡遇父母之喪，不行丁優，即請承襲，與軍職同。至是，諫臣疏謂：「魯爲上世秉禮義之國，孔子又萬世禮義之宗。今國家特世封爲衍聖公，秩以一品者，正以聖人後，爲能守禮以表率天下之人耳！不使其子孫守三年之制，其何以責天下？乞許遵制丁優，一如文臣。」從之。(已上《通典》 )
是年孟春，享太廟。以世宗喪禮尚在二十七日之間，照弘治十八年例，遣官行禮，樂設而不作。是年正旦後，喪禮成服畢，御宣治門視事。(王圻《通考》 )
萬歷六年，議准：凡文臣三品以上，不論已未考滿，其各父、母、妻必曾授本等封，俱照例祭葬；四品本身及父母，皆止一祭，無葬；而出自特者不拘。凡一品父、母、妻已授本等封，於例祭外，父母有加祭二壇者，(正德十年例 )妻有加祭一壇者，(弘治十二年例 )系出特恩，取自上裁。陳乞者不得輒援爲例。凡三品官曾經考滿者，祭一壇，全葬；未經考滿者，祭一壇，半葬；其以侍郎兼學士贈尚書者，祭二壇，不拘已未考滿，給與全葬。(同上 )
雜錄
景泰五年，御史黃溥請罷舉人監生「由服」，以廣科目。從之。(由服者，二十七月正服之外，余服和限也。《通典》 )
嘉靖初，臧應奎爲南京車駕主事，以祖庶母喪，求去。例不得持重。猶服私喪三年，以重所自出也。
《姚翼家規》曰：「承重者，主宗廟之灌鬯也。庶孫不爲祖後，不得加斬於生祖母。雖無嫡孫而庶孫承重，亦不概及於生祖母。蓋庶子服生母斬衰，爲其生育之恩與父均也。非謂其與父共承宗廟也。何爲而及於生祖母乎？至於庶孫繼祖，即不得服生祖母，則宋庾蔚之之言。本朝典法無考，止守齊衰不杖期之本服爲是。」
《通典》曰：「承重之服，止於正適，概不及庶。《杜典》載庾蔚之之論，明矣。魏廣陵、北海二太妃，爲始封之君母，受命歸國。諸侯不敢祖天子，則太妃是爲二王之祖母，故議以持重三年。臧應奎以私恩加服，禮官不能以義斷也。姚氏《家規》，其知禮與？」
錢德洪聞王守仁之喪，馳書於其父，具陳「父生、師教」，願爲喪服。父許之。與同門王畿議服制。德洪以父母在，麻衣布，弗敢加焉。畿請服斬以從，築場廬墓，三年而後去。
十三年九月，以孟冬享太廟。先期，命侍郎顧鼎臣、霍韜捧主。會二人皆有期、功之服。有謂「古禮：『期服、諸侯絕、大夫降。』今之公卿即古之諸侯。與祭重事，不得以私妨公。」下禮部議。尚書夏言奏：「古之諸侯，建邦啟土，世有其國。伯叔兄弟，皆其臣也。故期可絕。今之所謂公卿者，在位則爲公卿，釋位乃爲族屬，無君道以臣其伯叔兄弟。喪服之制，人情所由生，豈以在位、釋位而有隆殺哉？夫哀有淺深，故服有輕重。定之三月，以哀不能忘於三月也。定之期年，以哀不能忘於期年也。而祭祀吉禮，所以致敬於神明。若情未忘哀，則不能專誠於祭，故不與也。今以其身不蒞喪，與夫時之過者，皆無可避，臣未之前聞。《禮》曰：『小功、緦麻，執事不與。』二臣所服之喪，非小功、緦麻，皆服之重者也。太廟捧主，又禮之重者也。以服之重，而與夫禮之重者，焉得謂之知禮？臣等職司典禮，敢不據經守正，以嚴瀆逾之分。」疏入，詔鼎臣、韜迴避，以侍郎黃宗明、林廷昂代之。
董應舉《湛誠慈母如母服議》：「《家禮三父八母圖》：『慈母齊衰三年：』蓋義服也。而律亦有『爲慈母服』之說。但《家禮》：『慈母』注云：『所生母死，父令別妾撫育者，謂之慈母，當服三年。』則父妾乳哺者，謂之乳母，止服緦麻。跡雖相似，而恩有淺深，服有輕重。今湛誠所丁優者顧氏，乃其父之媵妾，有子則當杖期，無子則當緦麻，縱有撫抱之恩，亦當先請後服。」
《通典》曰：「《禮》有慈母之條，非僅謂母死父使他妾乳之也，乃命之爲母；故行三年之服。觀《小記》『爲慈母后』之語，義自可見。《家禮》於『慈母』條下，謂『母卒，父命他妾養己者』，似與古所謂庶母慈己者無異，又何以有三年小功之別乎？蓋父之命妾、命子，正是命之爲後。《小記》更有『爲祖庶母后』一語，則知『慈母如母』，自與『庶母慈已者』迥別，故曰『貴父之命也』。雖雲『如母』，而記稱『不世祭』，有不得盡同於母者矣。」
王廷相曰：「『並有父母之喪，如之何？』曰：『其父已葬而有母之喪，則服母之服。既虞也，反服父之服。既練也，則服母之服。不以輕掩重也。其除父之喪也，服其除服，卒事，反服母服。母先而父後也，亦如之。』『有所後父之喪，而本生父母亡，如之何？』曰：『已殯，則服其服而往哭之，襲而歸，反喪服。已葬，則俟其殯而歸，反喪服。其除喪也，服其除服，卒事，反喪服。』曰：「不亦輕本生乎？』曰：『禮有所重，斬不可以離次也。』『祖父之喪將練而父亡，何如？』曰：『持重於祖，兼主於父，禮也。練、祥、礻覃祭，服其除服，卒事，反父服。』『父喪未終而祖沒，何如？』曰：『適孫爲父後者承重，禮也。父雖練也，猶服其承服。其除父喪也，服其除服，卒事，反喪服。』」
宋曰：「母喪未葬，而值父之二祥，則不得服祥服。以祥祭爲吉，未葬爲凶，不忍於凶時行吉禮也。居母喪遭父喪者，亦然。」
呂坤曰：「喪禮先王所制，以制放逸忘哀之情，故謂之『制』。五服者，三年、一年、九月、五月、三月，五等之衣服也。十制者，斬衰三年、齊衰三年、齊衰杖期、齊衰不杖期、齊衰五月、齊衰三月、大功九月、小功五月、緦麻三月、袒免在次，十等之制度也。齊衰與斬衰，布麻有粗細；五齊衰，布麻無粗細。袒免雖極輕，亦先王禮制；但不成服，故不可入五服爾。疑服有四：『正』『義』『加』『降』。正服，禮稱情也；義服，情從禮也；加服，禮從情也；三者皆隆。降服，禮裁情也。降服，非君子所忍。服所降以明禮，稱所本以明情。三年重喪也，降爲期，稱『重期』。期降大功，稱『期功』。小功降緦，稱『功緦』。仁之至，義之盡也。故曰：加服不稱本服，降服不忘本服，厚道也。」(已上《通典》 )
奪情
正統十二年，令：內外大小官員丁優者，不許奪情起復。(《通典》 )景泰二年九月，禁諸司起復。(《本紀》 )
三年九月，江淵以母憂起復。初，侍講學士倪謙遭喪，淵薦謙爲講官，謙遂奪哀。至是御史周文言：「淵引謙，正自爲今日地。」帝以事既處分，不問。而令自今羣臣遭喪，毋濫保。(《江淵傳》 )
成化二年，大學士李賢奔喪畢，奉詔還朝。修撰羅倫詣賢沮之，不聽。倫遂上疏諫，略曰：「臣聞朝廷援楊溥故事，起復大學士李賢。竊謂賢大臣，起復大事，綱常風化系焉，昔子夏問：『三年之喪，金革無避，禮與？』孔子曰：『魯公伯禽有爲爲之也。』今陛下於賢，以金革之事起復之與？則未之有也。以大臣起復之與？則禮所未見也。陛下必欲賢身任天下之事，則賢身不可留，口實可言。或降溫詔，使賢於天下之事，知必言，言必盡。陛下於賢之言，聞必行，行必力。賢雖不起復，猶起復也。苟知之而不能盡言，言之不能力行。賢雖起復，無益也。又何必違先王之禮經，損大臣之名節哉？」疏入，黜爲福建市舶司提舉。(《三編》 )
弘治元年七月，吏部尚書王恕疏請：「禁文職奪情起復。敢有營求奏保者，許科道糾劾。本官以匿喪論，奏保之人以違制論。乞著爲令。」從之。(《昭代典則》 )
正德十六年七月癸丑，命：自今親喪，不得奪情。著爲令。(《禮志》 )
萬歷五年，大學士張居正父卒。御史曾士楚、吏科都給事中陳三謨倡疏請留，和者相繼。編修吳中行獨憤。適彗出，詔「百官修省」。中行首上疏曰：「居正父子異地分暌，音容不接者十有九年。一旦長棄數千里外，陛下不使匍匐星奔，憑棺一慟，而責以︳謨遠猷、調元熙載，豈情也哉？即雲起復有故事，亦未有一日不出國門而遽起視事者。祖宗之制何如也？事系萬古綱常，四方視聽。銷變之道，無逾此者。」疏既上，以副封白居正。居正愕然曰：「疏進耶？」中行曰：』未進，不敢白也。」(《三編》 )明日，檢討趙用賢抗疏，略曰：「國家設台諫，以司法紀，任糾繩。乃今嘵嘵爲輔臣請留，背公議而徇私情，蔑至性而倡異論。臣愚竊懼士氣之日靡，國事之日淆也。」疏入，與中行同杖，除名。(《趙用賢傳》 )
崇禎十一年，楊嗣昌以奪情入閣，又起復逆案陳新甲代盧象升爲宣大山西總督。少詹事黃道周上三疏：其一劾嗣昌，謂：「天下無無父之子，亦無不子之臣。衛開方不省其親，管仲至比之狗。李定不喪繼母，宋世共指爲人梟。今遂有不持兩服，坐司馬堂，如楊嗣昌者。宣大督臣盧象升以父殯在途，捶心飲血，請就近推補。乃忽有並推在籍守制之旨。夫守制者可推，則聞喪者可不去。聞喪者可不去，則爲子者可不父，爲臣者可不子。即使人才甚乏，奈何使不忠不孝者，連苞引藥，種其不祥，以穢天下乎？陛下孝治天下，紳家庭，小小勃溪，猶以法治之。而冒喪ル倫，獨謂無禁。臣竊以爲不可也。」又曰：「我朝自羅倫論奪情，前後五十餘人，多在邊疆。故嗣昌在邊疆則可，在中樞則不可。在中樞猶可，在政府則不可。止嗣昌一個猶可，又呼朋引類，竟成一奪情世界，益不可。」(《黃道周傳》 )編修趙士春上疏曰：「嗣昌墨視事，既已罔效。陛下簡入綸扉，自應力辭新命。乃閱其奏牘，徒計歲月久近閒，絕無哀慟惻怛之念，何奸悖一至此也。陛下破格奪情，曰：『人才不足故耳。』不知人才所以不振，正由愛功名、薄忠孝致之。且無事不備儲材，有事輕言破格，非用人無弊之道也。臣祖用賢，首論故相奪情，幾斃杖下。臘敗肉示子孫。臣敢背家學、負明主，坐視綱常掃地哉？」(《趙士春傳》 )
象升遭父喪，疏士上乞奔喪，候陳新甲受代。未行，京師戒嚴。詔督諸軍入衛。象升麻衣草履誓師，及郊，馳疏報曰：「臣非軍旅才，愚心任事，誼不避難。但自臣父奄逝，長途慘傷，潰亂五官，非復昔時。兼以草土之身，踞三軍上，豈唯觀瞻不聳，尤虞金鼓不靈。」已聞總監高起潛亦衰臨戎，象升謂所親曰：「吾三人皆不祥之身也。人臣無親，安有君？樞輔奪情，亦欲予變禮以分愆耶？處心若此，安可與事君？他日必面責之。」及嗣昌至軍，象升責以阻師，且曰：「公等堅主和議，獨不思城下之盟，《春秋》所恥。長安口舌如鋒，恐袁崇煥之禍立見。」嗣昌頰赤曰：「公直以上方劍加我矣。」象升曰：「既不奔喪，又不能戰；齒劍者我也，安得加人？」嗣昌辭遁。(《盧象升傳》。)
