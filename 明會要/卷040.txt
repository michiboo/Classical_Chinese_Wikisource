卷四十·職官十二
洪武元年，召孔子五十五世孫克堅至京師，待以賓禮，俾食公祿，不視事。
是年，詔克堅子希學襲封，改賜階資善大夫正二品，別給銀印。每入朝，班亞上相。予誥，還其祭田，備禮器、樂器、樂舞，置屬官。每至京，中使慰勞，館饋殊等。(已上王圻《通考》。 )
復立孔、顏、孟三氏學各教授，立尼山、泅水二書院各學錄。又授其族人希大爲曲阜世襲知縣。(《職官志》。 )
十七年正月，孔訥襲封。命禮官以教坊樂導送至國學。學官帥諸生二千餘人迎於成賢街。自是每歲入覲，給符乘傳。時罷丞相官，遂令班文臣首。
仁宗即位，衍聖公孔彥縉來朝。上語侍臣曰：「外蕃貢使皆有公館。衍聖公假館民間，非崇儒重道意。」遂賜宅東安門外。(已上《儒林傳》。 )
宣德間，孔諤會試至京，召見，即與進士出身，授春坊中允。(《夢餘錄》。 )
景泰以後，凡先聖、先賢、先儒之後，皆賜以五經博士世襲。蓋有博士之銜號，而無職掌。(同上。 )
成化元年，給孔、顏、孟三氏學印，令三年貢有學行者入國子監。六年，命衍聖公始襲者在監讀書。(《職官志》。 )
弘治十八年，衢州知府沈傑奏言：「衢州聖廟自孔洙讓爵之後，衣冠禮儀，猥同氓庶。今訪得洙之六世孫彥繩，請授以官，俾主祀事。」正德元年，授彥繩翰林院五經博士，主衢州廟祀。時以在曲阜者爲孔氏北宗，在西安者爲南宗雲。(《儒林傳》。 )
正德二年，授孔聞禮五經博士，奉子思廟祀。(《夢餘錄》。 )
萬厤七年，諭：衍聖公萬壽入賀，朝廷待以賓禮，不在文武職官之列，不必朝參。(《會典》。 )
隆慶元年，吏部覆郭諫臣奏：衍聖公或遇親喪，仍令守制。其襲封一事，所司代爲奏請，令其守護印信，候服滿起送承襲。(王圻《通考》。 )
崇禎十五年七月，行幸學禮，取衍聖公孔允植五經博士，孟聞玉等，傳令賜宴。蓋特典也。(《夢餘錄》。 )
洪武三年，置王相府左右相、左右傅；參軍府參軍、錄事、紀善。以鄭九成、王克復、汪河、文原吉、朱復爲相，桂彥良、熊鼎爲傅。尋以耿炳文、吳良、謝成等爲武相，傅位居文臣上。後革。又置典籤司、諮議官、護軍府。九年，改參軍爲長史。罷王傅府，及典籤司、諮議官。增設伴讀、侍讀。十三年十月，罷王相府，升長史司爲正五品。(《夢餘錄》。 )
太祖諭秦王右相鄭九成等曰：「朕封建諸子，選用傅相，委託匪輕。凡與王言，當廣學問以充其行義，陳忠孝以啟其良心，使其聰明無蔽，上下相親。庶幾道德有成，而輔相不忝厥職。」(《世法錄》。 )
二十八年，置靖江王府諮議所諮議、記室、教授各一人。尋亦改長史司。(《職官志》。 )
永樂元年四月辛未，上以岷王楩所爲不法，命吏部悉降其王府官職。敕曰：「皇考封建諸王，以固藩屏。王府官屬有不能輔導，或誘王爲非者，咸加顯戮，成憲具在。今岷王所爲縱恣，果出王意，而汝等緘默不言乎？抑導誘爲之與？二者罪必居一。今姑屈法寬宥，止降爾職。尚圖後效，以贖前愆。」(《世法錄》。 )
二年五月，令各王府教授、伴讀缺，於進士第三甲內選用。(《大政記》。 )
五年，削齊王榑官屬護衛。廷臣請罪王府教授葉垣等，上曰：「王性兇悖，朕溫詔開諭至六七，猶不悛。教授輩如王何？垣等先自歸，發其事。可勿問。」(《齊王傳》。 )
九年，使者至西安，秦王尚炳稱疾不出迎，見使者，又傲慢。帝逮治王府官吏。(《秦王傳》。 )
十年，以國子監司業趙季通、董子庄爲趙府長史。敕曰：「朕子趙王，年少多愆禮度。今簡爾等爲長史，宜悉心輔導，諭以德義；使博究經史，以知古先聖賢之行事，及修身齊家之道；屏邪佞，親忠良，隨事規誨，務歸於正，以承藩輔之重。」(《世法錄》。 )子庄隨事匡正；季通同心輔導。藩府賢僚，首稱趙董雲。(《桂彥良傳》。 )
正統元年，遼簡王府僚乞加王祿。敕曰：「簡王得罪朝廷，成祖特厚待。仁宗朝加祿，得支二千石。宣宗又給旗軍三百人。親親巳至。王素乖禮度，府臣不匡正，顧爲王請乎？」不許(《遼王傳》。 )
成化六年，秀懷王見澍就藩汝寧。長史劉誠獻《千秋日鑒錄》，見澍朝夕誦之。論《書》至《西伯戡黎》，誠主吳氏說，曰：「戡黎者，武王也。」右長史趙銳主孔氏說，曰：「實文王事。」爭之失色。見澍曰：「經義未有定論，不嫌往復。今若此，非先皇帝簡二先生意也。」(《秀王傳》。 )
十七年，徽庄王見沛就藩鈞州。承奉司自置吏，左布政使徐恪革之。見沛以聞。憲宗書諭：「王置吏，非制也。恪無罪。」(《徽王傳》。 )
弘治三年，進士選長史者恣言怨詈，吏部黜之。然自是人薄長史，多不以進士選除。(王圻《通考》。 )
十六年，定王府長史等官於通經人員內除補，不許奏保。(《會典》。 )
嘉靖八年，楊一清言：「楊士奇以審理副選編修；周忱自長史累遷尚書；成化中，雷霖以德府長史爲山西提學副使。今請王官與別官一體升用。」下吏部議，不從。
十二年，題准王府長史等官，今後非真能輔導有功賢能可錄者，不許請加服色品級。
二十二年，題准王府官，凡稱病乞改用者，並勒致仕。以輔導失職調者，不得授府州縣親民官。(已上王圻《通考》。 )
二十五年，定王府官屬，除工正、工副、倉庫等官照舊以吏員選除外，其長史非科目出身，紀善至典寶等官非監生，不除；以重府僚之選。(《會典》。 )
萬厤間，周府設宗正一人。後各府亦漸置。郡王增設教授一人。(《續通典》。 )
明初，略定地方，置行中書省，或中書分省。其官，自平章政事以下，大略與中書省同。六部尚書往往出爲參知政事，參政入爲尚書。洪武九年六月甲子，改浙江、江西、福建、北平、廣西、四川、山東、廣東、河南、陝西、湖廣、山西諸行省爲承宣布政使司。罷行省平章政事左右丞等官，改參知政事爲布政使，正二品。十三年，改正三品，增設左、右布政使各一員。二十二年，定秩從二品。建文中，升正二品，裁一員。成祖復舊制。(《職官志》，《夢餘錄》。 )
初設布政司，以王興宗爲河南布政使。興宗從上克婺州，命知金華縣事，以治行聞。累遷懷慶、蘇州知府。遇上計至京師。上以事詰諸郡守，至興宗，獨曰：「是守公勤不貪，不須問。」至是以擢布政陛辭，宴而遺之。(《王宗顯傳》。 )
洪武十一年正月，徵天下布政使及知府來朝。上謂廷臣曰：「布政使即古方伯之職，知府郎古刺史之職，所以承流宣化撫吾民者也。得人則治；否則官屍位，病吾民多矣。朕令之來朝，使識朝廷治體，以儆其玩忄曷之心，且以詢察言行，考其治績，以覘其能否。苟治效有成，天下何憂不治？」(《世法錄》。 )
十四年正月乙巳，以助教趙新等爲布政使，諭之曰：「今布政使視古之牧伯，其任甚重，在承流宣化通達民情也。若上德不下究，下情不上達，遠邇乖隔，上下不親，民不可得而治矣。卿等慎之。」(同上。 )
十五年二月乙卯，置雲南布政司，命汝南侯梅思祖署司事，平章潘原明、張ヨ等爲參政、參議等官。(《大政記》。 )
二十年正月，雲南左布政張ヨ入覲，治行爲天下第一。特令吏部勿考，賜璽書褒之，遣還任。(《張ヨ傳》。 )二十四年七月，以貢士彭友信爲北平布政使。(《大政記》。 )
二十六年，盡擢監生劉政、龍鐔等六十四人爲行省布政、按察兩使及參政、參議、副使、僉事等官。(《選舉志》。 )
永樂五年六月癸末，置交址布政司，以前工部侍郎張顯宗、福建布政司左參政王平爲左、右布政使。(《通紀》。 )十一年二月辛亥，設貴州布政司，以蔣廷瓚爲布政使。貴州爲內地自此始。(《明政統宗》。 )
宣德三年，罷交址布政司。除兩京外，定爲十三布政司。(《職官志》。 )正統四年，裁貴州右布政使、右參議各一員。(《大政記》。 )
弘治四年，進陶魯湖廣右布政使，治兵兩廣如故。魯言：「身居兩廣，而官以湖廣爲名，於事體非便。」乃改湖廣左布政使，兼廣東按樂副使，領嶺丙道事。人稱之爲「三廣公」。(《陶成傳》。 )
萬厤中，萬士和爲廣東左布政使。政事故專決於左。士和曰：「朝廷設二使，如左右手，非有軒輊。」乃約右使分日治事。(《士和傳》。 )
分守道
洪武九年，置左右參政各一員，從二品。十三年，改從三品。十四年正月，增置左右參議各一員，正四品。(《職官志》。 )是年二月丁巳，擢鄭爲福建左參議，命舉所知。舉同郡王應等五人，皆授參議。(《孝義傳》。 )
內地監司率序遷，其後亦多超遷不拘次，有一歲四五遷，由僉事至參政者。(《選舉志》。 )
十五年七月，以賢良方正何德思爲河南右參議，聰明正直金思存爲北平右參議，孝弟力田聶士舉爲四川左參政，賢良方正蔣安素爲四川右參議。(《山集》。 )
是年九月己酉，吏部以經明行修之士鄭韜等三千七百餘人入見，賜韜等人鈔一錠，授布政使參議等官。(《大政記》。 )
永樂十二年三月，吏部言：布按二司多缺官。上曰：「布政按察古方岳臣，方數千里地懸數十人手。其簡廷臣中賢能者分別用之。」於是諸曹郎、給事中出爲監司者二十餘人。(《陳士啟傳》。 )分守起於永樂間，每令方面官巡視民瘼，後遂定右參政、右參議分守各屬府州縣。(《職官志》。 )
嘉靖元年正月辛未，添設遼東寧海道參議一員。(《大政記》。 )
御史吳從憲請復設山東布政司參政一員，專理蘇、松、常、鎮稅糧。令浙江按察司僉事兼轄蘇、松諸郡縣水利。從之。(王圻《通考》。 )
隆慶五年，陝西布政使曹金請設左參議一員，分守關內道。其督糧驛傳事務，更左參政管理。按察司復設僉事一員，管理屯田水利。其糧儲事務，令清軍副使攝理。從之。(同上。 )
明太祖甲辰十一月辛酉，置湖廣各道提刑按察司。丙午正月，命僉事周湞定按察司事宜條憲綱以進。吳元年十月，置各道按察司。十三年五月，罷。十四年二月，復置。二十二年，定按察使爲正三品。建文時，改爲十三道肅政按察司。成祖初，復舊。(《職官志》，《夢餘錄》。 )
洪武元年，浙江、江西、湖廣三提刑按察使李祥、潘黻、滕毅充議律官，上《大明令》。(王圻《通考》。 )
十年，各道按察司官來朝，諭之曰：「朕以天下之大，民之奸宄者多。牧民官不能悉知其賢否，故設風憲官爲朕耳目。激濁揚清，繩愆糾繆，此其職也。國家法律必務精詳，奸民犯法，吾所甚惡，當亟除之，不可貸也。有司以撫治吾民爲職，享民之奉而不思恤民，惟以貪饕掊克爲務，此民之蠹也。宜糾治其罪，毋姑息縱其爲害。汝等當體朕此意。」(《世法錄》。 )
國子監生爲按察使者：龍鐔，浙江；阮友彰，福建；王禮，北平；李皓，山西；曲能，山東。(《山集》。 )三十年正月，置雲南按察司。(《職官志》。 )
永樂五年六月癸未，置交址按察司，以前河南按察使阮友彰爲按察使。(《山集》。 )
十五年三月，設貴州按察司。(《本記》止書永樂十一年設貴州布政司。《職官志》云：十二年置貴州按察司。按《三編》、《質實》，於設布政司後二年置按察司。證之《大政記》系之十五年三月，略相符。今據書之。 )
十六年，鄭辰遷山西按察使。潞州盜起，有司以叛聞，詔發兵討捕。辰方以事朝京師，奏曰：「民苦徭役而已。請無發兵。」帝然之。還則屏騶從，親入山谷撫諭。盜皆感泣，復爲良民。(《鄭辰傳》。 )
宣德五年，革交址按察司。除兩京不設，共十三按察司。(《職官志》。 )
成化中，陳選爲河南按察使，決遣輕係數百人，重囚多所平反，囹圄空虛。治尚簡易，獨於髒吏無所假。然受賂百金以上者，坐六七銀而止。或問之，曰：「奸人惜財亦惜命，若盡挈所賂以貨要人，即法撓矣。」(《陳選傳》。 )
楊繼宗遷湖廣按察使，既至，命汲水百斛洗滌廳事而後視事，曰：「吾以除穢也。」爲浙江按察使時，倉官十餘人坐缺糧系獄，至鬻子女以償。繼宗欲寬之而無由。一日，送月俸至，命量之，則溢原數。較他司，亦然。因悟倉吏缺糧之由，將具實以聞。眾懼，請於繼宗，願捐俸貸償。由是十人者獲釋。(《繼宗傳》。 )
分巡道
吳元年，置布政司副使，正四品。洪武十六年，改從四品。二十二年，復定爲正四品。太祖甲辰，以章溢爲湖廣按察司僉事，尋升浙東副使。溢辭，仍爲僉事。初置僉事，正五品。洪武十五年九月，置天下府州縣按察分司，以儒士王存中等五百三十一人爲試僉事，人按二縣。十一月，頒巡按事宜於各處按察司僉事。(《山集》。 )十六年三月，盡罷試僉事。定僉事從五品，多寡從其分道之數。二十九年，改置按察分司爲四十一道。仍定僉事爲正五品。(《職官志》。 )
洪武七年五月壬辰，以兵部員外郎楊基爲山西副使，御史答祿與權爲廣西僉事，呂本爲北平僉事。諭之曰：「風憲之設，在整肅紀綱，澄清吏治；非專理刑。爾等務明大體，毋拘拘繩墨之末。」(《世法錄》。 )
是年，茹太素爲刑部侍郎，上言：「在外省衛，凡會議軍民事宜，各不相合，致稽延。請用按察司一員糾正。」從之。(《太素傳》。 )
二十五年，定王府筵宴，按察僉事坐次。舊長史上殿，僉事坐廡下。公聚，長史亦居僉事上。上謂：「僉事方面官，宜入殿，坐長史上。」(《昭代典則》。 )
永樂五年，增設各按察司僉事。因督軍運屯糧，增浙江、江西、廣東、廣西、湖廣、河南、雲南、四川各一人，陝西、福建、山東、山西各二人。此增設監司之始。
正統三年，增設理倉副使僉事。又設僉事與布政司參議各一員於甘肅，監收倉糧。(已上《職官志》。 )四年十月，裁貴州副使一員，僉事二員。(《大政記》。 )
八年，增設僉事，專理屯田。景泰二年，墳巡河僉事。(已上《職官志》。 )
成化二十年四月，增設山西副使僉事務二員。時餘子俊奏：大同宣府二處，倉場遠隔，政務殷劇，請增設監司督理糧餉。乃舉南陽知府雍泰、成都知府毛松齡爲副使，慶陽同知李萼、州知州周寧爲僉事。(通紀。 )
弘治元年，馬文升奏：「舊例：凡各處按察司官有缺，吏部於兩京法司御史、郎中、員外郎、主事、評事等官內除授。都、布二司理問、斷事司斷事及各府推官有缺，俱於法司歷事舉人、監生內除授。近年以來，吏部將各處知府除授副使，府同知、知州除授僉事，而推官、斷事等官一概以年老監生除授。乞敕吏部，今後各處按察司不分問刑、管屯、整飭、兵備等官有缺，俱於兩京法司屬官內推選除授。推官、理問、斷事有缺，懼俱法司辦事進士及歷遍事年力精強舉人、監生內除授。不宜似前一概濫除。又：我朝設按察司，以總理各道，以肅清郡縣。其分巡、分管官常川在外，歷所屬，接受詞訟，禁革奸弊，是以貪污知所警懼。近年以來，多有顧戀妻子，罔肯出巡。所過州縣，暮到朝行，甚至偏僻去處，經年不至，地方事情全不留意。所以政令日隳而奸弊滋甚也。乞敕各處巡撫、巡按等官，今後布、按二司分巡、分管官，每年春二月中出巡，七月中回司，九月中出巡，十二月中回司，務要遍歷所屬。每處所住，不拘日期。凡貪官污吏蠹政害民，及一切興利除害之事，有益地方者，務在舉行。每季終，分巡官將一應合行事件，各開報撫按處查考。撫按回日，仍具略節總類開奏。並該部候三年、六年考滿之時，據此黜陟。若推諉避事，曠職苟祿，不依期限，擅自回司者，許巡按御史指實參奏。」(《明臣奏議》。 )
三年三月，設四川水利僉事一員。八月，復設廣東雷、廉副使。十一月，設天津副使，轄山東。以劉福爲之。六年五月，定陝西管糧僉事，三年一更。
七年二月，革浙江水利僉事一員，並其事於管屯。(王圻《大政記》。 )
隆慶元年，陝西巡撫以一省八府道路遼闊，非一人能周。題革督糧驛傳，而以分守道兼管糧餉，清軍道兼管鹽糧水利。(已上《通考》。 )
兵備道：兵道之設，仿自洪熙間，以武臣疏於文墨，遣參政副使沈固、劉紹等，往各總兵處整理文書，商扌機密，未嘗身領軍務也。至弘治中，本兵馬文升慮武職不修，議增副僉一員敕之。自是兵備之員盈天下。(《職官志》。 )
弘治十年十月，改湖廣水利僉事爲上荊南兵備道。
正德七年正月，設潼關兵備副使。二月，知縣許達、牛鸞以功升擢兵備僉事。十年五月，以廣東右布政使吳廷舉兼副使，治嶺西兵備。
嘉靖六年六月，令湖廣興國州黃梅、廣濟二縣仍聽九江兵備節制。(已上《大政記》。 )
十五年正月壬戌，改湖廣上湖南道分巡分事爲兵備分事，駐紮蘄州，專管漢陽而下至蘄、黃、德安等處，名曰下江防道。原駐岳州僉事，專管武昌而上至沔陽、岳州、常德、長沙等處，名曰上江防道。各給敕書關防。從巡撫翟瓚請也。(《通紀》。 )
五月乙卯，定山西冀北兵備道移駐大同府。(《大政記》。 )
時吳桂芳提督兩廣軍務，建議：海道副使轄東莞以西至瓊州，領番夷市舶。更設海防僉事，巡東莞以東至惠州，專御倭寇。(《吳桂芳傳》。 )
胡世寧疏言：「分巡僉事，初制九年改道。後因屢改，官不省事，人不畏官。今宜於考滿日方許改道，仍核其治狀爲殿最。其兵備、提學推才力相應者先加副使，勿移他方，令久任專制，責其成功。年深勞著者，提學升少卿、祭酒，兵備升各邊巡撫。其餘照常遷轉。(《圖書編》。 )
隆慶三年、奏准以四川按察司屯鹽、水利、茶法，二道合爲一道。建昌兵備道改爲兵糧道，敘瀘兵備道改爲下川南兵備道，俱兼管分巡。上川南分守道當移駐雅州，川西分守道當移駐嘉定州。
四年，議准裁革廣東屯鹽分事，並其事於清軍副使、南韶兵備副使，仍改設僉事如故。(已上王圻《通考》。 )
沈德符曰：自弘治間設兵備官，大都邊方近夷地也。正德間，流寇起，中原皆設立矣。嘉靖末年，東南倭事日棘，於是江、折、閩、廣之間，凡分巡者多帶整飭兵備銜。其始欲隆其柄，以鈐制武臣、訓督戰士，意非不善。但承平日久，仍如守土之吏，無兵可練，無餉可支。雖雲兵備，而問其整飭者何事？即當局亦茫然也。
提學(元各行省有儒學提舉司。 )
正統元年五月，南京戶部尚書黃福言：「比來生員學藝疏淺，宜令布政、按察二司遍歷考試，庶得真才。」於是兩畿及十三布政司各置提督學校官一員，兩畿以御史，十三布政司以按察司僉事。著爲令。(《三編》。 )
八年，孫鼎督南畿學政，置《本源錄》，錄諸生善行。行部不令人知，單輿驟至。諸生謁，輒閉門試之，即日定甲乙。諸生試歸，榜巳揭通衢，請託者無所措手。(《彭勛傳》。 )
十年，令提學官遍詣所屬學校，嚴加考試，提督生徒學業，務見實效。有不職者，禮部都察院具奏罷黜。(王圻《通考》。 )
景泰元年，罷提學官。天順六年，復設。各賜敕諭十六條，俾奉行之。(《選舉志》。 )
成化中，敕提學各分督所屬官，簿錄諸儒生德業爲三等：德行優、文學贍、治事長者爲上等，有德行而經義、治事稍劣者次之，即經義、治事優長而德行玷缺者爲下等。歲課月考非上等，毋得應貢舉。(《夢餘錄》。 )
陳選督學南畿，頒冠、婚、喪、祭、射儀於學宮，令諸生以時肄之。作《小學集注》以教政生。按部，常止宿學宮，夜巡兩廡，察諸生誦讀。除試牘糊名之陋，曰：「已不自信，何以信於人？」督河南學政。汪直出巡，都御史以下皆拜謁，選獨長揖。直問何官？選曰：「提學副使。」直曰：「大於都御史耶？」選曰：「提學何可比都御史？但忝人師，不敢自詘辱。」直好語遣之。(《陳選傳》。 )
弘治十七年六月，定廩生不諳文理者，追糧爲民；濫貢者，提學官參究。十八年十月，合提學官設三等簿，稽核生員。
正德五年五月，定巡按官不許侵提學考試。(已上《大政記》。 )
席書爲貴州提學副使，時王守仁謫龍場驛丞。書擇州縣子弟，延守仁教之。士始知學。(《席書傳》。 )十年，給各按察司提督學校關防。(王圻《通考》。 )
嘉靖十一年六月，定提學官歲貢廷試被黜五名以上者，降一級；三名以上者，提問。(《大政記》。 )
十九年六月，給事中楊允繩請敕吏部慎選督學官。從之。(《明政統宗》。 )
李中爲廣西提學副使，以身爲敦。擇諸生高等聚五經書院，五日一登堂講難。(《李中傳》。 )
萬厤初，諭提學不理刑名。如有軍民人等訴告枉等事，許收詞狀，輕則發有司，重則送按察司，直隸送巡按御史。督撫、巡按及布按二司不許侵提學職事。如提學行止不端，許巡按御史指實奏聞。(《夢餘錄》。 )
四年，令：各處鄉試畢日，吏部會同禮部，將各提學官從公考察，分別等第，優異降黜有差。(王圻《通考》。 )
四十一年，南直隸分上下江，湖廣分南北，各增提學一員。(《選舉志》。 )
都轉運鹽使司(仍元官。 )
明太祖丙午二月己巳，置兩淮都轉運司。吳元年二月丁未，置兩浙郡轉運司於杭州。洪武二年正月丁未，置長蘆、河東二都轉運司。十二月已丑，置山東、福建二都轉運司。分司十四：泰州、淮安、通州隸兩淮，嘉興、松江、寧紹、溫台隸兩浙，滄州、青州隸長蘆，膠萊、濱樂隸山東，解鹽東場、西場、中場隸河東，分副使若副判蒞之。五年二月癸未，置四川茶鹽都轉運司，設官如都轉運鹽使司。(《夢餘錄》。 )
正統初，大臣言：「兩淮鹽政久壞，宜得重名檢者治之。」於是推擇耿九疇爲鹽運司同知，痛革夙弊，條奏便宜五事，著爲令。十年正月，爲都轉運使，節儉無他好，公退，焚香讀書，廉名益振。(《耿九疇傳》。 )
轉運使事權最繁鉅，先朝最重此官。自隆慶初，始罷大臣不遣，歸重巡鹽御史及鹽法道。於是運使之權日輕、體日削。且銓地以知府之下考者。胄子乙科往往得之。人亦不復自愛，而鹺政日壞矣。(《夢餘錄》。 )
徐問轉長蘆鹽運司。運司故利藪，自好者不樂居。問曰：「吾欲清是官。」終任不取一錢。(《徐問傳》。 )
隆慶五年，大學士高拱疏：「行太僕苑馬寺專理馬政，戎伍所資。鹽運司專理鹽政，國用所賴。皆系要職，非閒局也。近來視之甚輕，即卿與使，皆以考不稱職有物議者升之。夫既不稱職，去之而已，奈何以此等衙門爲安置之所？今後大破常套，凡卿使員缺，必以廉謹有才望者推補。又議其階格，卿視布政司參政，使視按察司副使。政成之後，升與參政、副使同。如更優異，超等擢用。則其官自重。賢者樂就，必盡心於所職，馬政、鹽政當自修舉，所利於國家必多。」疏入，允行。(《明臣奏議》。 )
鹽課提舉司：洪武二年正月丁未，置廣東海北鹽課提舉司。三年十二月戊午，於陝西察罕腦兒之地置鹽課提舉司。後漸增置各處。建文中，改廣東提舉爲都轉運司。永樂初，復故。(《職官志》。 )提舉爲都轉運司。永樂初，復故。(《職官志》。 )
(完畢)
