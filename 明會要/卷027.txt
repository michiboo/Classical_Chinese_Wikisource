吳元年十一月乙未，冬至，太史院進戊申歲《大統厤》。太祖謂劉基曰：「古者以季冬頒來歲之厤，似爲太遲。今於冬至，亦未宜。明年以後，皆以十月朔進。」時所詳定皆出自基及其屬高翼之手。太祖命詳校而後刊之。(《昭代典則》。 )
洪武元年，改太史院爲司天監。二年，徵元《回回厤》官鄭阿里等十一人至京，議厤法，占天象。(王圻《通考》。 )
三年，改監爲欽天，設四科：曰，天文；曰，漏刻；曰，大統厤；曰，回回厤；以監令、少監統之。歲造《大統民厤》、《御覽月令厤》、《七政躔度厤》、《六壬遁甲厤》、《四季天象占驗厤》、《御覽天象錄》。各以時上其日月交食分秒時刻、起復方位，先期以聞。
十五年九月，詔翰林李翀、吳伯宗譯《回回厤》書。(已上《厤志》。 )
十七年閏十月，漏刻博士元統言：「厤以《大統》爲名，而積分猶踵《授時》之數，非所以重始敬正也。況《授時》以至元辛已爲厤元，至洪武甲子，積一百四年。以七十年而差一度之大約計之，每歲應差一分五十秒。辛巳至今，年遠數盈，漸差天度，擬合脩改。今以洪武甲子歲前冬至爲《大統厤》元，而七政運行，有遲速、逆順、伏見之不齊。其理深奧，未易推演。聞有郭伯玉者，精明九數之理，宜徵令推算，以成一代之制。」報可。擢統爲監令。統乃取《授時厤》，去其歲實消長之說，析其條例，得四卷。以洪武十七年甲子爲厤元，命曰：《大統厤法通軌》。(《昭代典則》。 )
二十六年，欽天監副李德芳上書言：「臣按故元至元辛巳爲厤元，上推往古，每十年長一日，每百年消一日，其法至密，不可易也。今監正元統改作洪武甲子厤元，不用消長之法。以考春秋晉獻公十五年戊寅，歲天政冬至，比辛巳爲元，差四日六時五刻，不合實測。今宜復用辛巳爲元及消長法。」疏入，元統奏辨。上曰：「二說皆難憑，但驗七政交會行度無差者爲是。」於是欽天監以《大統厤》元，用洪武甲子，而推算仍依《授時》法。(《明政統宗》。 )
永樂遷都順天，仍用應天冬夏晝夜時刻，至正統十四年始改用順天之數。其冬，景帝即位，天文生馬軾奏：「晝夜時刻不宜改。」下廷臣集議。監正許等言：「前監正彭德清測驗得北京北極出地四十度，比南京高七度有奇，冬至晝三十八刻，夏至晝六十二刻。奏准：改入《大統厤》，永爲定式。軾方誕妄不足聽。」帝曰：「太陽出入度數，當用四方之中。今京師在堯幽都之地，寧可爲准？此後造厤仍用洪永舊制。」景泰元年正月辛卯，卯正三刻月食。監官誤推辰初初刻，致失救護。下法司論徒，詔宥之。
成化十年，以監官多不職，擢雲南提學童軒爲太常寺少卿，掌監事。十五年十一月戊戌望，月食。監推又誤。帝以天象微渺，不之罪也。
十七年，真定教諭俞正己上改厤議。詔禮部及軒參考。尚書周洪謨等言：「正己止據《皇極經世書》及厤代《天文厤志》推算氣朔；又以己意創爲八十七年約法，每月大小相間。輕率狂妄，宜正其罪。」遂下正已詔獄。十九年，天文生張升上言改厤。欽天監謂祖制不可變。升說遂寢。
正德十五年，禮部員外郎鄭善夫言：「日月交食，日食最爲難測。月食惟以距交遠近，別無四時加減，且月小暗虛大，八方所見皆同。若日爲月所掩，則日大而月小，日上而月下，日遠而月近。日行有四時之異，月行有九道之分。故南北殊觀，時刻亦異。必須據地定表，因時求合。如正德九年八月辛卯日食，厤官報食八分六十七秒，而閩、廣之地，遂至食既。時刻分秒，安得而同？今宜按交食以更厤元，時刻分秒，必使奇零部析詳盡。不然，積以歲月，躔離肉，又不合矣。」不報。
嘉靖七年，欽天監奏：』閏十月朔，《回回厤》推日食二分四十七秒，《大統厤》推不食。」已而不食。十九年三月癸巳朔，台官言：「日當食。」已而不食。帝喜，以爲天眷。然實由推步之疏也。(已上《厤志》。 )
周述學邃於厤學，撰《中經》，用中國之算，測西哉之占。又推究五緯細行，爲《星道五圖》，於是七曜皆有道可求。與武進唐順之論厤，取厤代史志之義，正其論舛，刪其繁蕪。又撰《大統萬年二厤通議》，以補厤代之所未及。(《周述學傳》。 )
萬厤十二年十一月癸酉朔，《大統厤》推日食九十二秒，《回回厤》推不食。已而《回回厤》驗。禮科給事中侯先春請以《回回厤》纂入《大統厤》中。以備考驗。詔可。
二十三年，鄭世子載育進《聖壽萬年厤》、《律厤融通》二書。(已上《厤志》。 )
三十八年十一月壬寅朔，日有食之。欽天監推日依分秒及虧圓之候，職方郎中范守己疏駁其誤。禮官因請博求知厤學者，令與監官晝夜推測，庶厤法靡差。於是五官正周子愚言：「大西洋歸化遠臣龐迪莪、熊三拔等攜有彼國厤法，多中國典籍所未備者。乞視洪武中譯因域厤法例，取知厤儒臣，同監官譯上，以資採擇。」禮部議覆，從之。並召刑雲路及南京工部員外郎李之藻，使參預厤事。(《明紀》。 )
李之藻疏言：「西洋歸化陪臣，如：龐迪莪、龍華民、熊三拔、陽瑪諾諸人，所言天文厤數，有我中國昔賢所未及者。一曰，天包地外，地在天中，其體皆圓，皆以三百六十度算之。地經各有測法，從地窺天，其自地心測算與其地面測算者，皆有不同。二曰，地面南北，其北極出地高低度分不等，其赤道所離天頂，亦因而異，以辨地方風氣寒暑之節。三曰，各處地方所黃道，各有高低斜直之異，故其晝夜長短亦各不同。所得日影，有表北影，有表南影，亦有周圍圓影。四曰，七政行度不同，各自爲一重天，層層包裹，推算周徑，各有其法。五曰，列宿在天，另有行度，以二萬七千餘歲一周，此古今中星所以不同之故，不當指列宿之天爲晝夜一周之天。六曰，月、五星之天，各有小輪，原俱平行。特爲小輪旋轉於大輪之上下，故人從地面測之，覺有順逆遲疾之異。七曰，歲差分秒多寡，古今不同。蓋列宿天外，別有兩重之天，動運不同。其一，東西差，出入二度二十四分；其一，南北差，出入一十四分；各有定算；其差極微，從古不覺。八曰，七政諸天之中心各與地心不同處所。春分至秋分多九日，秋分至春分少九日。此由太陽天心與地心不同處所。人從地面望之，覺有盈縮之差，其本行初無盈縮。九曰，大陰小輪，不但算得遲疾，又且測得高下遠近大小之異。交食多寡，非此不確。十曰，日月效食，隨其出地高低之度看法不同。而人從所居地面，南北望之，又皆不同。兼此二者，食分乃審。十一日，日月交食，人從地面望之，東方先見，西方後見。凡地面差三十度，則時差八刻五分。而以東西相距二百五十里作一度。南北，則視所離赤道以爲減差。十二曰，日食與合朔不同。日食在午前，則先食後合；在午後，則先合後食。凡出地入地之時，近於地平，其差多至八刻；漸近於午，則其差時漸少。十三曰，日月食所在之宮，每次不同；皆有捷法定理，可以用器轉測。十四曰，節氣當求太陽真度。如：春、秋分日，乃太陽正當黃赤二道相交之處。不當計日勻分。凡此十四事，前此《天文厤志》諸書皆未論及。惟諸臣不徒論其度數，又能論其所以然之理。蓋緣彼國不以天文厤學爲禁，五千年來，通國之俊曹聚而講究之，故窺測密而研究審。」(《春明夢余錄》。 )
六年，光啟以病辭厤務，以山東參政李天經代之。逾月而光啟卒。七年，魏文魁上言：「厤官所推交食節氣皆非是。」於是命文魁入京測驗。是時言厤者四家：《大統》、《回回》外，別立西洋爲西局，文魁爲東局。言人人殊，紛若聚訟焉。(《厤志》。 )
十年正月辛丑朔，日食，李天經等豫推京師見食一分一十秒，應天及各省分秒各殊，惟雲南、太原則不見食。其初虧食甚，復圓時刻亦各異。《大統》推食一分六十三秒。《回回》推食三分七十秒。東局所推止游氣侵光三十餘秒。而食時推驗，惟天經爲密。時將廢《大統》用新法，於是管理另局厤務代州知州郭正中言：「中厤必不可盡廢，西厤必不可專行。四厤各有短長，當參合諸家，兼收西法。」十一年正月，乃詔仍行《大統厤》。如交食經緯晦朔弦望因年遠有差者，旁求參考。新法與《回回》科並存。
西洋人之來中土者，皆自稱甌羅巴人。其厤法與回回同而加精密。嘗考前代遠國之人，言厤法者，多在西域，而東南北無聞。唐之《九執厤》，元之《萬年厤》，及洪武間所譯《回回厤》，皆西城也。蓋堯命義和仲叔分宅四方，義叔、和叔則以夷、南交、朔方爲限，獨和仲但曰宅西，而不限以地，豈非當時聲教之西被者遠哉！至於周末，疇人子弟分散西域，天方諸國接壤西番，非若東南有大海之阻，又無極北嚴寒之畏，則抱書器而西征，勢固便也。甌羅巴在回回西，其風俗相類，而好奇喜新競勝之習過之。故其厤法與回回同源，而世世增脩，遂非回回所及，亦其好勝之俗爲之也。義、和既失其守，古籍之可見者僅有《周髀》。而西人渾蓋通憲之器，寒熱五帶之說，地圓之理，正方之法，皆不能出《周髀》範圍，亦可知其源流之所自矣。
時帝已深知西法之密。迨十六年三月乙丑朔，曰食，測又獨驗。八月，詔：西法果密，即改爲《大統厤》法，通行天下。未幾國變，竟未施行。
明制：厤官皆世業。成、弘間，尚能建脩改之議；萬厤以後，則皆專己守殘而已。其非厤官而知厤者，鄭世子而外，唐順之、周述學、陳壤、袁黃、雷宗皆有著述。唐順之未有成書，其議論散見周述學之《厤宗通議》、《厤宗中經》。袁黃著《厤法新書》，其天、地、人三元，則本之陳壤。而雷宗亦著《合璧連珠厤法》，皆會通《回回厤》，以入《授時》。雖不能如鄭世子之精微，其於中西厤理，亦有所發明。邢雲路《古今律厤考》，或言本出魏文魁手。文魁學本膚淺。無怪其所疏《授時》，皆不得其旨也。(已上《厤志》。 )
歲差
初，弘治欽天監推月食，屢不應，日食亦舛。正德十二三年，連推日食起復，皆不合。欽天監博士朱裕乃上言：』至元辛已距今二百三十七年，歲久不能無差。若不量加損益，恐愈久愈舛。乞簡大臣總理其事，令本監官生半推古法，半推新法，兩相交驗，《回回》科推驗西域《九執厤法》，仍遣官至各省，候土圭以測節氣早晚，往復參較，則交食可正而七政可齊。」部覆言：「裕及監官厤學未必皆精。今十月望月食，中官正周濂等所推算，與古法及裕所奏不同。請至期考驗。」既而濂等言：「日躔歲退之差一分五十秒。今正德乙亥，距至元辛巳，二百三十五年。赤道歲有效差當退天三度五十二分五十秒。不經改正，推步豈能有合？臣參詳較驗，得正德丙子，歲前天正冬至，歲氣應二十七日四百七十五分。命得辛卯日丑初初刻，日躔赤道箕宿六度四十七分五十秒，黃道箕宿五度九十六分四十三秒，爲厤元其氣閏轉交四應，並周天黃、赤道諸類立成，悉從歲差隨時改正。望敕禮臣並監正董其事。」部奏：「古法未可輕變。請仍舊法，別選精通厤者，同濂等以新法參驗，更爲奏請。」從之。(《厤志》。 )
嘉靖二年九月，光祿寺少卿華湘疏：「黃帝迄秦，厤凡六改，漢凡五改，由魏迄隋十三改，唐迄五代十六改，宋十八改，金迄元三改；然厤代長於厤者，不數歲而輒差。杜預曰：『陰陽之運，隨動而差。差而不已，遂與厤錯。』夫所以差者，由天周有餘、日周不足也。天周有餘，則天常平運而舒。日周不足，則日常內轉而縮。天日之差，於中星驗焉。堯之冬至，初昏昴中，而日在虛七度。虛者，北方之宿；則日行北陸，躔於元枵之子也。今之冬至，初昏室中，而日在箕三度。箕者，東方之宿；則日行東陸，躔於析木之寅也。計今去堯未四千年，而差五十度矣。再以赤道考之，勝國至元辛巳，改厤天正冬至，赤道歲差一分五十秒，今退天三度五十二分五十秒也。黃道歲差九十分九十八秒，今退天三度二十五分七十四秒也。年愈遠而數愈盈。正德戊寅日食，庚辰月食，時刻分秒、起復、方位，多與欽天監推算不合。古今善推算者三家：漢《太初》以鐘律，唐《太衍》以蓍策，元《授時》以晷景，而晷景爲近。欲正算而不登台測景，皆空言臆說也。望許臣暫罷朝參，督中官正周濂等，及冬至前詣觀象台，晝夜推測。日記月書。至來年冬至。以驗二十四氣、分、至、合朔、日躔、月離、黃赤二道、昏旦中星、七政、四餘之度，視元辛已所測離合何如，差次錄聞。更敕禮部延訪精通理數者，徵赴京師。令詳定歲差，以成一代之制。」從之。(《春明夢余錄》。 )
漢自鄧平改厤之後，洛下閎謂八百年當差一度。當時史官考諸上古中星，知《太初厤》已差五度，而閎未究。蓋古之爲厤，未知有歲差之法。其論冬至日躔之宿，一定而不移；不知天日會道，不得均齊。余分積久，度數必爽。今歲之日躔在冬至者，視去歲冬至之躔，常有不齊之分。至虞喜始覺其差，乃以天爲天、歲爲歲，立差法以追其變而算之，約以五十年日退一度，然失之太過。宋何承天倍增其數，約以百年退一度，而又不及。至隋劉焯取二家中數，以七十五年爲近之，然亦未甚密。至唐僧一行乃以《太衍厤》推之，得八十三年而差一度。自唐以來，厤家皆宗其法，然猶未至也。至元朝郭守敬算之，約六十六年而差一度，算已往減一算，算將來加一算，而歲差始爲精密。然至今三百餘年，台官推演，又多不合天道。識者往往奏請再改厤元，以正歲差。嗟乎！天動物也。進退盈縮，未免少有不齊。一定之法何可拘也？況定歲之法，四期餘一日之數，分於四期。則二至之定，每疑於絲忽之間，須酌量以定，無常准者。定日之法，一日變爲九百四十畫者，以氣朔有不盡之數難分也。每月三十日：一氣，盈四百十二畫二十五秒；一朔，四百四十一畫；積盈虛之數以成閏。故定朔必視四百四十一畫之前後以爲肉。故定朔每疑於一畫之間，要亦須酌量以定，無常准者。如日月交食之法，時刻分秒最爲精微。及至半秒難分之處，亦須酌量以定，無常准焉。夫至之絲忽，朔之一畫，食之半秒；積之歲久，則皆差失不合原算矣。以天道不齊之動，加以歲久必差之法，欲守一定之算，夫安可得？是故隨時考驗，以求合於天，此爲至當。(同上。 )
二十三年，鄭世子載育上疏論歲差，曰：「高皇帝革命時，元厤未久，氣朔未差，故不改作，但討論潤色而已。積年既久，氣朔漸差。《後漢志》言：『三百年斗厤改憲，』今以萬厤爲元，而九年辛巳歲，適當『斗厤改憲』之期，又協『乾元用九』之義，厤元正在是矣。臣嘗取《大統》與《授時》二厤較之，考古則歲差三日，推今則時差九刻。夫差雖九刻，處夜半之際，所差則隔一日。節氣差天一日，則置閏差一月。閏差一月，則時差一季。時差一季，則歲差一年。其失豈小小哉？蓋因《授時》減分太峻，失之先天。《大統》不減，失之後天。因和會兩家，酌取中數，定爲新率，編撰成書。」下禮臣議。尚書范謙奏：「歲差之法，自虞喜以來，代有差法之議，竟無畫一之規。所以求之者，大約有三：考月令之中星，測二至之日景，驗交食之分秒。考以衡管，測以臬表，驗以漏刻。斯亦亻危得之矣。厤家以周天三百六十五度四分度之一紀七政之行。又析度爲百分，分爲百秒，可謂密矣。然渾象之體，徑僅數尺，布周天度，每度不及指許，安所置分秒哉？至於臬表之樹，不過數尺。漏刻之籌，不越數寸。以天之高且廣也，而以尺寸之物求之，欲其纖微不爽，不亦難乎？故方其差在分秒之間，無可驗者。至逾一度，乃可以管窺耳。此所以窮古今之智巧，不能盡其變與？即如世子言：時差九刻，在亥子之間，則移一日；在晦朔之交，則移一月；此可驗之於近也。設移於前，則生明在二日之昏；設移而後，則生明在四日之夕；今似未至是也。其書應發欽天監參訂測驗。世子留心厤學，宜賜敕獎諭。」從之。
河南僉事邢雲路上書言：「治厤之要，無逾觀象、測景、候時、籌策四事。今丙申年日至，臣測得乙未日未正一刻，而《大統》推在申正二刻，相差九刻。且今年立春、夏至、立冬皆適值子午之交。臣推立春乙亥，而《大統》推丙子。夏至壬辰，而《大統》推癸巳。立冬己酉，而《大統》推庚戌。相隔皆一日。若或直元日於子半，則當退履端於月前，而朝賀大禮在月正二日矣。豈細故耶？閏八月朔，日食。《大統厤》推：初虧巳正二刻，食幾既。而臣倏：初虧巳正一刻，食止七分余。《大統》實後天幾二刻。則閏應及轉應、交應，各宜增損之矣。」(已上《厤志》。 )
雲路又言：「《授時厤》：『至元辛巳，黃道躔度十二交宮界，』守敬所測也。至今三百餘年，冬至日躔已退五度。則宜另步日躔宮界，另以赤道變黃道以合今時在天宮界。從古厤家，未有以三百年後仍用三百年前黃道者。」又：「月建非關斗杓聽指。斗杓有歲差，而月建無改移。」皆篤論也。
刑科給事中李應策亦言：「厤理微渺，日月五星運轉交會，咸取應於窺管測表，歐陽脩所謂：『事之易差』者。果以鐘律爲數無差，則《太初厤》宜即定於漢，而後之爲《三統》、《四分》者若何？又果以蓍策爲術無差，則《大衍厤》宜即定於唐，而後之爲《五紀》、《貞元》、《觀象》者又若何？蓋陰陽迭行，隨動而移，移而錯，錯而乖違。日陷不止，則躔離之謬，分至之忒，積此焉窮？雲路所議四事應宜俱改，使得中秘星厤書一編，閱而校焉，必更有得。」於是欽天監正張應侯疏詆雲路之誣。禮部言：「使舊法無差，誠宜世守。今既覺少差，失今不脩，將歲愈久而差愈遠，其何以齊七政而厘百工？乞以雲路提督欽天監事，督率官屬數心測候，以成鉅典。」議上，不報。
崇禎十四年，禮臣言：「自古厤法數十年一改，而守敬之厤，行之已三四百年矣。小差者，惟日月交食，時同刻異，無大懸絕。至置閏之差，起於春、秋分所差二日。而西厤所定之日，即舊厤所注晝夜各五十刻之日也。在今日西法較密，在異時亦難保其不差。一番更改，良不易言。請照《回回》科例，另立新法一科。遇交食節氣同異，據法測驗，而後徐商更改，庶有當乎？」(已上《春明夢余錄》。 )
