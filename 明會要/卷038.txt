卷三十八職官十
◎太常寺(元太常禮儀院。 )
吳元年七月辛丑，置太常司，設卿一人正三品，少卿二人正四品，寺丞二人正五品，博士正七品。洪武三十年，改司為寺。建文中，增設贊禮郎二人，太祝一人，各祠祭署俱有更革。成祖初，復舊。(《職官志》。 )
凡祭祀日期，欽天監選擇，太常寺豫於十二月朔至奉天殿具奏。洪武七年，命太常卿議祭祀日期，書之於版，依時以祭。著為式。(《禮志》。 )
二十五年八月，上召太常司卿許升問祭祀禮儀，升不能對。典簿劉仲實從旁代奏甚詳。上曰：「國莫重於祭祀。職太常者，昏惰如此，何以祀神？」遂降升為刑部主事，而以仲實代之。(《夢余錄》。 )
太常寺卿在南京者多由科目。北寺，自永樂間，用樂舞生累資升至寺卿。甚或加禮部侍郎、尚書掌寺。後多沿襲。(《職官志》。 )
永樂中，魏驥用師逵薦，遷太常博士。帝謂曰：「劉履節為御史九年，高皇帝方授是官，不輕予人也。」(《魏驥傳》。 )
宣德二年三月乙卯，太常寺奏：「供祭少北羊，請買之平陽府。」上曰：「事種之物，買之民間，若有一毫損民，民心不悅，雖以奉祭，神豈歆享？天之視聽在民，爾等當體此意信。」(《大訓記》。 )
正統八年，侍講劉球疏言：「今之太常，即古之秩宗。必得清慎習禮之臣，然後可交神明。今卿貳皆缺，宜選擇儒臣，使領其職。」於是令吏部推舉。修撰董麟乞改官太常，奉享祀事。(《劉球傳》。 )
成化十五年，方士李孜省以符得幸，中旨授太常寺丞。御史楊守隨言：「祖宗官人之制，必考素行。是以奸邪衰止，流品不淆。李孜省故犯贓之吏。其資格，則刀筆也。其情罪，則胥靡也。太常職司祭祀，厥選尤重。奈何用此贓穢罪人，以瀆事天地宗廟？」給事中李俊亦以為書。乃改上林監副。(《三編》。 )
十七年十月，以道士鄧常恩為太常寺卿。(同上。 )
弘治十七年七月，給事中王洧奏：「太常寺缺少卿，請簡用儒臣。」不報。(《大政記》。 )
嘉靖九年，召行太僕寺丞張鶚至京，授太常寺丞，令詣太和殿較定樂舞。鶚更定廟享樂音，尋譜定《帝社稷樂歌》以進。詔嘉其勤，晉為少卿。(《樂志》。 )
是年，四郊工成。帝諭太常寺曰：「大祀分獻官豫定，方可習儀。」(《禮志》。 )
十七年，遼州同知李文察進所著樂書四種。乃授太常典簿，以獎勸之。(《樂志》。 )
隆慶元年，議准太常寺別途出身者，官至少卿而止。又議太常少卿須於科甲出身者選用。道流不得冒濫。(《會典》。 )協律郎：吳元年置。二員，正八品。嘉靖中，增至五員。
元末，有冷謙者，知音善鼓瑟，以黃冠隱吳山。召為協律郎，令協樂章聲譜，俾樂生習之。乃考正四廟雅樂。命謙較定音律，及編鐘、編磬，遂定樂舞之制。(《樂志》。 )
世宗方營觀德殿，令協律郎崔元初習樂舞生於大內，太常卿汪舉劾之，帝遂令太常官一人同入內教習。禮部侍郎朱希周上言：「太常樂舞有定數，不當更設。」帝不從。舉復爭，帝責其妄議。(《朱希同傳》。 )
隆慶三年，罷協律等官四十八員。萬曆十六年，復設。又設司樂二十人，考協雅樂。凡祭，先期演樂太和殿。(《通典》。 )
○提督四夷館(元會同館。 )
永樂五年二月甲子，設四夷館：蒙古、女直、西番、西天、回回、百夷、高昌、緬甸凡八館，隸翰林院。弘治七年，增設太常寺卿、少卿各一員為提督，遂改隸太常。嘉靖中，裁卿，止少卿一員，用本寺銜名，不治寺事。(《續通典》。 )
正統六年，增八百館。萬曆七年，增暹羅館。(同上。 )
譯字生：永樂五年，置譯字生通事通譯語言文字。命禮部選國子生蔣禮等三十八人，習譯書。遇開科，令就試，仍譯所作文字。合格，准出身。登第後，仍官館中，習譯書，如許道中是也。景泰初，吳順以民人充譯字，始援此例中鄉試。及登第，又以與修《寰宇通志》成，從庶吉士出授御史。
天順中，禮部侍郎鄒干奏，永樂間，翰林院譯寫番字，俱於國子監選取監生習用。近年以來，官員、軍民、匠作、廚役子弟，投托教師，私自習學，濫求進用。現番字文書多關邊務，敬習既濫，不免透漏夷情。乞飭翰林院，今後各館有缺，仍照永樂間例，選取年幼俊秀監生，送館習學。其敬師不許擅留各家子弟私習，及徇私保舉。(《春明夢余錄》。 )
◎光祿寺(元光錄寺，隸宣徽院。 )
吳元年九月辛卯，置宣徽院。設院使，以阮崇禮為之。洪武元年十二月壬申，改為光祿寺。設卿一人，從三品；少卿二人，正五品。八年正月，改寺為司，以寺丞為司丞。置所屬：大官、珍羞、良醞、掌醢四署。三十年正月己卯，復改為光祿寺。(《職官志》，《夢余錄》。 )
永樂十一年十二月癸酉，以朝鮮李茂昌為光祿少卿。(《大政記》。 )
宣德五年二月已卯，行在光祿寺廚士告言光祿竊減外夷供給之弊。上命行在刑部侍郎施禮執而罪之。因顧侍臣曰：「毋謂飲食細故，不干大體。華元殺羊享士，羊斟不與，遂致喪師。句踐投醪於江，與眾共飲，遂成伯業。以此而論，所系匪輕。」(《大訓記》。 )
七年正月，減南京光祿寺堂上官。九年二月，始遺御史巡視光祿。
英宗初，減光祿料米粟九萬餘石。又減光祿寺膳夫四千七百餘人。又詔光祿寺廚役悉取給外府，並取回捕魚官。(已上《大政記》。 )
正統六年，載四署亢員。先是，光碌卿奈亭以供應事繁，奏增各署官。至是，復奏裁之。(《職官志》。 )
英廟在南城，一日飢甚，索酒食。光祿官弗與。濬縣人張澤以吏辦事光祿寺，曰：「晉懷、愍，宋徽、欽，天所棄也。上北狩而返，天有意乎？若復立而誅無禮，光祿其首矣。」乃潛以酒食進。英廟識之。後復位，光祿官皆得罪；即日拜澤為光祿卿。(《濬縣志》。 )
成化初，禮部侍郎蔚能管光祿卿事。每宴會，躬自檢視，必求豐潔。在光祿三十年，未嘗持一徽還家。嘗率其僚，請清查入內供應器皿。有旨逮問。能謂眾曰：「上怒不可測。某老矣，請獨任之，不以累諸公。」遂降調官南京。(《夢余錄》。 )
十六年三月戊午，以歲歉，減光祿寺供用物。(《本紀》。 )
弘治五年五月，巡視光祿御史彭程言：「臣適見光祿造皇壇器。皇壇者，先帝修齋行法之所。陛下即位，此類廢斥殆盡，何復有皇壇煩制器？光祿金錢，悉民膏血，用得其當，猶恐病民，況投之無用地。頃李孜省、繼曉輩倡邪說，而先帝篤信之者，意在遠希福壽也。今二人巳伏重辟，則禍患之來，二人尚不能自免，豈能福壽他人？倘陛下果有此舉，宜遏之將萌；如無，請治所司逢迎罪。」帝得奏，以為暴揚先帝過，大怒，立下錦衣衛獄。帝初無皇壇造器之命，特光祿姑為備。給事中叢蘭亦巡覦光祿，繼上疏論。帝宥蘭，奪光祿寺卿胡恭等俸，付程刑部定罪。(《彭程傳》。 )
初，成化時，光碌增坐家長隨八十餘人，傳添湯飯中官百五十餘員。天下常貢不足於用，乃責買於京師鋪戶。價直不時給，市並負累。弘治十四年，兵部尚書劉大夏因天變言之。乃裁減中官，歲省銀八十餘萬。(《通紀》。 )
弘治十五年九月庚午，光祿寺卿王珩列上內外官役酒飯及所畜禽獸料食之數。戊子，命乾明門虎、南海子貓、西華門鷹犬、御馬監山猴、西安門大鴿放減有差，存者減其食料。(《通紀》。 )
十七年二月甲寅，詔減光祿寺供奉。(《三編》。 )
正德元年，戶部集議：「國用不足，韓文等所言亢食亢費，宜令光祿寺查看每年所徵廚料，及內外近侍官員每日所費酒饌。有不急之用，悉從減省。」於是該寺會計，膳羞供應視弘治元年日增一倍。禮部請復舊規。詔從之。
鄭宗仁以太僕卿調光祿卿。凡供應俱照弘治初年例，日省百金。
寺額，歲定銀二十四萬。先時止用十二萬餘。至正德時，用至三十六萬，猶稱不足。嘉靖中，廚役用四千一百名。(已上《夢余錄》。 )
嘉靖三十一年，馬從謙為光祿少卿。提督中官杜泰乾沒歲鉅萬，為從謙奏發。泰因誣從謙誹謗，帝怒，命廷杖八十，竟死杖下。久之，光祿寺災。帝曰：「此馬從謙餘孽所致耳。」(《楊允繩傅》 )。
三十四年，給事中楊允繩巡視光祿。光祿丞胡膏偽培物直，允繩與同事御史張巽言劾之，下法司按驗。膏窘，言：「玄典隆重，所用品物，不敢徒取充數、允繩憎臣簡別太精，斥言『醮齋之用，取具可耳，何必精擇？』其欺謗元修如此。」帝大怒，下允繩及膏詔獄。(同上。 )
隆慶初，詔罷寶坻等處採取魚鮮。自今薦新上供，俱令光祿寺備辦，毋得奏遣內臣著為令。(《夢余錄》。 )
穆宗在裕邸時，嘗貪驢腸而甘。及即位，間以問左右。左右請詔光祿常供。上曰：「若爾，則光祿必日殺一驢以充內膳，吾不忍也。」歲時行幸，光祿供膳，必先期以請。上嘗裁取最約者。歲省光祿費以鉅萬計。(《昭代典則》。 )
楊熔奏：「以舉人出身知縣、教官廉能素著者入補光祿寺署正，而間以例貢參之，優其超擢；或徑於聽選舉人中除補。」從之。(《續通典》。 )
萬曆二年，光祿寺積米二十七萬石，倉廒滿盈。奏於東安門外置房一所，改為外倉。(《夢余錄》。 )
王汝訓為光祿卿。汝訓先為少卿，寺中歲費二十萬。至是，濫增四萬有奇。汝訓據《會典》請盡裁內府亢食。不許。(《王汝訓傳》。 )
光祿之設，上自玉食、慶典、祀典，下至各官供具、四夷宴賞，小至禁衛監局廩餼，皆於此出。先是，法度嚴明，宮中府中俱尚儉約。萬曆初年，本色有止甩三萬餘石，折色有止甩七八萬兩者。故本色常積數十萬石，折色亦常積至一百餘萬兩。後續添之項，浮於常例數倍；又有供養之增，好事之增，吉凶諸典之增。數行墨字，無例無印，頓費數千百兩，而無敢出一言。按今本色六萬六千餘石，折色二十四萬二千餘兩。用之皇上者不及十之一，用之額定正項者不及十之二三，而民膏民脂盡為旁竇所有，可不思一變計哉？(《世法錄》。 )
太僕寺(仍元官。 )
洪武四年閏三月甲寅，置群牧監於達勒達錫里營所。(舊作答答失里營。 )六年二月辛巳，更置牧監於滁州，改為太僕寺，以監令唐元亨為卿，監丞孫瑛為少卿。(《昭代典則》。 )
三十年，朱守仁拜太僕卿，首請立牧馬草場於江北、滁州諸處，所轄十四監九十八群。馬大蕃息。馬政之修，自守仁始。(《單安仁傳》。 )永樂元年，改北平行太僕寺為北京行太僕寺。十八年，定都北京，遂以行太僕寺為太僕寺。
宣德四年十二月，太僕寺請遣官閱孳生馬。上諭之曰：「馬蕃於民間，必寬民力而後可責其成效。國家立法固有定規，其孳生不及數者，亦屢下令免償，未嘗以馬傷民。爾等當率舊典，以示勸懲。民有貧難者，宜寬恤之。」(《大訓記》。 )
金弼為太僕少卿，慨然以馬政修為己任。屢奉命督理虧耗，自衛使郡守而下悉聽決，無不畏法。有順聖川者，水草甘肥，永樂中嘗牧馬蕃息。天順初，命弼往視。築二城，用養天閒之馬，增二驛於中道，以便往來。詔嘉納之。(《通典》。 )
天順元年，太僕寺卿程信按故事理營衛馬。三營大將石亨、孫鏜、曹欽訴太僕苛急，請馬隸兵部。信言：「高皇帝諭：『馬數勿舍人知。』今隸兵部，馬登耗臣等不得聞，脫有警，馬不給，誰任其咎？」上是其言，令如舊行。(《世法錄》。 )
呂{常心}為南京太僕寺少卿。故事：太僕馬數，不合他官知。以是文籍磨滅，登耗無稽。{常心}曰：「他官不與聞，是也。當職者可貿貿耶？」議請三年一校勘，著為例。(《呂原傳》。 )
成化四年，始建太僕寺常盈庫，貯備用馬價。
初，邊臣請馬，太僕寺以見馬給之。自改徵銀，馬日少而請者相繼。給價十萬，買馬萬匹。邊臣不能市良馬，馬多死。太僕諸以為言，請仍給馬。又指陳各邊盜賣私借之弊。語雖切，不能從。(已上《兵志》。 )
弘治中，張謙升南京太僕寺卿，以正率下，汰除積弊，禁革貪污，省費甚鉅。尋奏馬政便民四事，多見施行。(《續通典》。 )
正德元年，太僕寺卿諸言：「本寺馬匹，本備京營之用，不為各邊之費。緣各邊有行太僕寺、苑馬寺，所蓄馬匹，足備徵調。其後馬政廢弛，一遇警急，奏請紛然。查宣府、大同給銀買補不足其數。邊方官軍因見京師銀馬易求，不甚愛惜。及至倒斃，不行賠償。甚或侵欺買馬銀兩，如都督汪鑒追贓罷官。弊難盡言。請差兵部郎中同本寺少卿往各邊查勘。」下部知之。
孫緒為太僕卿。時大司馬王德華交結錢寧，移文太僕，語多不遜。緒以書數之，德華引咎。又淮安、鳳陽諾郡饑饉，馬供小弱。緒察其故，即與交兌，省費至千萬緡。民賴之不破產者千餘家。
明時，馬政之弊，南畿苦賦，北畿苦養馬。嘉靖中，田濡為太僕寺卿，奏請以額馬賦十之三，其七以金代而輸之北寺。即有軍興，以便宜召買，使兩幾畿力有所蘇息。上嘉其議，行之。後二十餘年，山東河南相踵以請。數省民不困，而ぁ寺有餘藏，常輸以給邊，皆濡之力也。
嘉靖六年，太僕寺卿黃懋官奏：「太僕職掌馬政，每歲派徵備用本折，付收場租餘地馬價，俱兵部題請，備扎到寺。至於調兌以應京邊之需，放給以濟各邊之用，亦以部扎施行。議派多寡之數，出入贏縮之權，太僕不得與焉。今馬調兌日繁，而寄養見在無幾；動支日費，而庫貯存積不多。若不區晝撐節，則將來之兌支未已，防秋之豫備何措？庫貯銀，先年常有二一百萬。茲簡核庫籍，自本年二月起至今年三月止，陸續給發借支外，所貯僅有二十八萬除兩。夫邊臣請馬不足而益之以銀，別部事務不干而名之以借。寺庫有限之銀，應各項無窮之用，雖有神輸之術，當有時而竭也。夫在太僕寺為典守之官，在兵部為主持之地。使主持者無以裕其源而節其流，則典守者之分，不過因人成事而已。伏乞皇上特敕兵部，從長議處，復備用歲派之額，嚴京邊倒失之罪，禁別項借支之需，以紓急缺。』(已上《世法錄》。 )
七年六月辛丑朔，敕太僕寺少卿一員出巡閱馬。(《大政記》。 )
時國家有興作賞齎，往往借支太僕銀。太僕帑益耗。萬曆十五年，寺卿羅應僑請禁支借。二十四年，詔太僕給陝西賞功銀。寺臣言：「先年庫積四百餘萬，自東西二役興，僅餘四之一。朝鮮用兵，百萬之積俱空，今所存者止十餘萬。況本寺寄養馬，歲額二萬匹。今歲取折色，則馬之派徵甚少，而東徵調兌尤多。卒然有警，馬與銀俱竭，何以應之？」章下部，未能有所釐革也。(《兵志》。 )
太僕卿周九教疏：「本寺老庫馬價，自嘉、隆以來，封識唯謹，不許擅動，誠謂老庫之銀即外之馬也。無事折而為銀，有事出以市馬，以備非常。所以拱衛神京，固安根本，慮智深遠。節奉明旨，不許借討，故自嘉、隆至今，老庫馬價所積幾至千萬。及後各部借討，始曰，『不得援以為例，』後率以為例。始猶兵部支請為例，後各部亦借請為例。始猶曰，『勒限補還，』後竟不補還。以故，屢年千萬之積殆盡。今僅存二百萬有奇，又借討百萬，恐不數月，寺帑盡空。一旦有警，欲徵馬則無馬，欲市馬則無銀，倉皇失措，誰職其咎？往者庚戌之事，至今令人心悸。望敕下兵部，從長訐議，奏請定奪。」(《夢余錄》。 )
崇禎二年，太僕寺卿塗國鼎奏馬價出入數目，並言：「祖制設立馬政，專給團營騎操，防守都城，拱護陵寢。只謂本根重地，有備乃無患耳，原非為邊鎮。即後來折色，亦謂無事則易馬輸銀，有事則出銀市馬，仍是備御京師之意。乃今折色銀數盡給發各鎮矣。如並其表馬盡行改折，萬一變生不測，計將安出？臣知為祖宗固守職掌，萬萬不敢徇邊鎮以誤朝廷也。」(同上。 )
十五年，王家彥遷太僕卿，疏言馬耗之故，請行官牧及金牌差發遺制。且言：「課馬改折，舊增至二十四萬兩，已重困。楊嗣昌不恤民，復增三十七萬，致舊額反逋，不可不釐正。」(《王家彥傳》。 )
行太僕寺
洪武三十年正月丁卯，置行太僕寺於山西、北平、陝西、甘肅、遼東。永樂十八年，以北京行太僕寺為太僕寺。其舊在滁者改為南京太僕寺。(《職官志》。 )
永樂十年，楊砥遷北京行太僕寺卿，定牧馬法，請令民五丁養種馬一匹，十馬立群頭一人，五十馬立群長一人，養馬家歲蠲租糧之半。而薊州以東至山海諸衛，土地寬廣，水草豐善，其屯軍人養種馬一匹，租亦免半。帝命軍租盡蠲之，余悉從其議。於是馬大蕃息。(《楊砥傳》。 )
宣德七年，發雜犯死罪應充軍者於陝西行太僕寺養馬。弘治初，巡撫陝西右副都御史蕭禎奏省行太僕寺官。兵部議：「洪武中，設陝西甘涼行太僕寺。永樂間，復於平涼設苑馬寺，其屬有六監、二十四苑。宮得其人，馬牧常數萬匹，足充邊用。正統以後，邊備漸弛，馬遂日耗。久之，遼省同川等四監，太和等十九苑。今所存寺監官，言者每請裁革，是惜小費而忘備邊之大計。恐馬政遂廢，請量省為宜。」於是革陝西行太僕寺少卿一員，寺丞一員，苑馬寺少卿一員，寺丞一員，長樂、靈武每監監副二員。
明初〓置十二寺丞，訾以所屬居行寺。弘治三年，議定分管寺丞三年一更。十年，簡推素有才望者補本寺官，視太僕寺官升擢。
十五年，兵部尚書劉大夏奏：「在外寺監，近年各卿佐多用謫逐官及有過累者，府衛下僚多易視之，故自待亦輕，政務因以廢弛。宜稍更其制：行太僕、苑馬寺官缺，少卿於布按二司參議僉事推補，卿則於參政副使及本寺少卿推補；升任視太僕寺卿佐。其監苑庶官，亦請用北人素知牧馬者。則官得人而政可舉。」(已上《夢余錄》。 )
嘉靖三年，從御史陳講請，增段陝西、甘肅二寺各少卿一員，分管延綏、寧夏。(《職官志》。 )
十五年，議准陝西、山西、遼東行太僕寺，每年春秋二季點視官軍騎操馬匹。如遇倒失，照例追收樁朋銀兩買補，仍造清冊送部查考。(《世法錄》。 )
隆慶五年，題准行太僕卿、苑馬卿、運使員缺，必以廉謹有才望者推補。其階格：卿視布政司參政，使視按察司副使；得一體升轉。
萬曆九年，議准陝西行太僕卿、少卿有缺，查訪二司並知府等官素有才望者推補。(已上《會典》。 )
○苑馬寺
永樂四年九月壬戍，置北京、遼東、陝西、甘肅四苑馬寺。五年十月甲午，增設北京苑馬寺六監、二十四苑。六年八月，增甘肅、平涼二寺監。十八年十一月戊辰，革北京苑馬寺併入太僕。(《職官志》。 )
宣德三年，遼東苑馬卿方圓言：「遼東有行太僕寺，又有苑馬寺。今孳牧馬止九百餘匹，而官員繁多。乞革苑馬寺，令行太僕寺領之。」命行在吏部兵部會議。以苑馬舊制不可革。今孳牧馬少，苑馬寺留卿丞主簿各一員；俟馬蕃息，仍舊。(《世法錄》。 )
正統四年，革甘肅苑馬寺，改牧恩軍於黑水口，隸長樂監。弘治二年，革平涼寺丞一員。(《職官志》。 )
四年，奏准遼東、陝西苑馬寺孳牧馬匹，每三年一差官點閱。其各行太僕寺、苑馬寺，於內府關領精微文簿，將騎操孳牧馬匹，逐一填寫繳部，送內府交收。
十五年，命都御史楊一清督理陝西馬政。奏言：「陝西監苑之官屢經裁減。今欲大圓修舉，原額似不可關，當復其舊。」(已上《世法錄》。 )
十七年，楊一清奏：行太僕、苑馬二寺員缺，簡選才望參政副使補升卿，參議僉事補升少卿，以振馬政。(《續通典》。 )
嘉靖三十一年，題准陝西苑馬寺令巡查御史督理。各監苑倒失馬匹，虧欠馬駒，將寺卿丞並監員各官查參。(《世法錄》。 )
