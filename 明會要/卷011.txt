洪武三年五月，遣使訪厯代帝王陵寢，命各行省具圖以進，凡七十有九。禮官考其功德昭著者，凡三十有六。遣秘書監丞陶誼等往修祀禮，親製祝文遣之。(《禮志》。 )
四年，遣使祭厯代帝王陵寢，始罷天下府州縣祀三皇。(王圻《通考》。 )
禮部定議，合祀帝王三十五。　在河南者十(陳祀伏羲，商高宗；孟津祀漢光武，洛陽祀漢明帝、章帝，鄭祀周世宗，鞏祀宋太祖、太宗、真宗、仁宗。 )　在山西者一(榮河祀商湯。 )　在山東者二(東平祀唐堯，曲阜祀少昊。 )　在北平者三(內黃祀商中宗，滑祀顓頊、高辛。 )　在湖廣者二(酃祀神農，甯遠祀虞舜。 )　在浙江者二(會稽祀夏禹、宋孝宗。 )　在陝西者十五(中部祀黃帝，咸陽祀周文王、武王、成王、康王、宣王、漢高帝、景帝，咸甯祀漢文帝，興平祀漢武帝，長安祀漢宣帝，三原祀唐高祖，醴泉祀唐太宗，蒲城祀唐憲宗，涇陽祀唐宣宗。 )
六年，議定三皇、五帝、三王及漢、唐、宋創業之君，俱於京師立廟，每歲春秋致祭。遂建厯代帝王於欽天山之陽，為正殿五室，中一室三皇，東一室五帝，西一室夏禹、商湯、周文王，又東一室周武王、漢光武、唐太宗，又西室漢高祖、唐高祖、宋太祖、元世祖。又增祀隋文帝，未幾復罷。(王圻《通考》。 )
七年，令帝王廟塑袞冕坐像。惟伏羲、神農未有衣裳之制，不必加冕服。(鄭曉《今言》。 )
九年，遣官省厯代帝王陵寢，禁芻牧，置守陵戶。(《本紀》。 )
二十一年，令每歲郊祀，祔祭厯代帝王於大祀殿，仍以歲八月中旬，擇日遣官祭於本廟，其春祭停之。又定每三年遣祭各陵之歲，則停廟祭。(《禮志》。 )
是年，詔以厯代名臣，凡三十七人，從祀於東西廡。為壇四，以宋趙普負太祖為不忠，不可從祀。又祀元臣穆呼哩，(舊作「木華黎」。 )而罷其孫安童。(王圻《通考》。 )
永樂元年八月丁巳，遣官祭厯代帝王。(《大政記》。 )
十九年，遷都。帝王廟遣南京太常寺官行禮。(《禮志》。 )
嘉靖十年二月丁卯，親祀厯代帝王於文華殿。初洪武定製，每歲郊祀，以厯代帝王祔祭於大祀殿，上更定郊制，罷之。令建厯代帝王廟於都城西，歲以春秋致祭。至是廟尚未成，權於文華殿行之。十一年廟成，名曰：景德崇聖之殿。八月壬辰，親祭。嗣後歲遣大臣一員行禮，四員分獻。凡子、午、卯、酉祭於陵寢之歲，則停秋祭。
二十四年，罷元世祖陵廟之祀，及從祀穆呼哩等；復遷唐太宗與宋太祖同室。凡十五帝，從祀名臣三十二人。(已上《通典》。 )
洪武元年三月，用太牢祀三皇。二年，命以句芒、祝融、風后、力牧配。四年，帝以天下郡邑通祀三皇為瀆。禮臣議：「唐玄宗嘗立三皇五帝廟於京師，至元成宗時，乃立三皇廟於府州縣，春秋通祀，而以醫藥主之，甚非禮也。」帝曰：「三皇繼天立極，開萬世教化之原。汨於醫師可乎？」命天下郡縣毋得褻祀。(《禮志》。 )
嘉靖十五年，建聖濟殿於文華殿後，以祀先醫。(《會典》。 )
二十一年，建景惠殿於太醫院北，中奉三皇及四配，而附厯代醫師於兩廡，凡二十八人。歲仲春、秋上甲日，禮部堂上官行禮，太醫院堂上官二員分獻，用少牢。復建聖濟殿於內，祀先醫，遣太醫院正官行禮。(《通典》。 )
隆慶四年，禮部侍郎王希烈議：「三皇既祀於帝王廟，請罷太醫廟祭，專遣太醫院官祭先醫。」不允。(《春明夢餘錄》。 )
明初，宋濂建議：「伏羲為道統之師，神農、典帝、堯、舜、禹、湯、文、武以次而列，皋陶、稷、契、夷、益、伊尹、傅說、箕子、太公、周公皆天子公卿之師，宜秩祀天子之學。」時不能行，至嘉靖九年，始祀先聖、先師於文華殿東室。舊有釋像，命撤去。奉皇師伏羲、神農、黃帝，帝師堯、舜，王師禹、湯、文王、武王九聖，南向；左先聖周公，右先師孔子，東西向。每春秋開講前一日，行釋奠禮。十六年，移祀於永明殿後，行禮如初。其後常遣官代祭。隆慶初，仍於文華殿東室行禮。(王圻《通考》。 )
洪武元年二月丁未，以太牢祀孔子於國學，仍遣使曲阜致祭。(《本紀》。 )
二年，詔：孔廟春秋釋奠，止行於曲阜，天下不必通祀。刑部尚書錢唐上疏言：「孔子垂教萬世，天下共尊其道，故天下得通祀孔子。」侍郎程徐亦以為言，不聽。久之，乃用其言。(《錢唐傳》。 )定製：每歲仲、秋上丁，皇帝降香，遣官祀於國學，以丞相初獻，翰林學士亞獻，國子祭酒終獻。(《禮志》。 )
四年，命禮官儒臣釐正祀典。國子司業宋濂上《孔子廟堂議》曰：「世之言禮者，皆取法孔子，不以古禮祀孔子，是褻禮也。古者先師位皆東向，漢章帝幸魯，祀孔子，帝西向再拜。唐《開元禮》：先聖東向，先師南向，三獻官西向，猶古意也。今襲開元二十七年之制，遷神南向，失神道尚右之義矣。古者木主棲神，天子諸侯廟皆有主，大夫束帛，士結茅為菆，無像設之事。《開元禮》設先聖神座於堂上兩楹間。今因開元八年之制，摶土而肖像焉，失神而明之之義矣。《禮記》：凡始立學者，必釋奠於先聖、先師。所謂先師者，若漢《禮》有高堂生，《樂》有制氏，《詩》有毛公，《書》有伏生之類。古之學者非其師弗學，非其學不祭。學校既廢，天下莫知所師。孔子集羣聖之大成，顏、曾、思、孟實傳其道，尊之以為先聖、先師，而通祀於天下，固宜。若七十二子，止於國學祀之，庶弗悖禮意。《開元禮》：國學祀先聖孔子，以顏子等七十二賢配，諸州惟祀顏子。今以荀況之言性惡，揚雄之事王莽，王弼之宗老莊，賈逵之忽細行，杜預之建短喪，馬融之黨權勢，亦廁其中，吾不知其何說也？古者『子雖劉聖，不先父食。』故禹不先鯀，湯不先契，文武不先不窋。宋祖帝乙，鄭祖厲王，猶尚祖也。今回、參、伋坐饗堂上，而其父列食於兩廡間，顛倒彝倫，莫此為甚，吾不知其何說也？古者，士見師以菜為贄，故始入學者，釋菜以禮先師；其學官時祭皆釋奠。今專用春秋，非矣。釋奠有樂，釋菜無樂，是二釋之重輕，以樂之有無也。今襲用魏、晉律，所制《大成樂》乃先儒所謂亂世之音，可乎哉？古者釋奠、釋菜，其儀注雖不可考。然《開元禮》彷彿《儀禮》，饋食之節，三獻皆有飲福及屍酢主賓之儀。今憚其煩，惟初獻行之，可乎哉？他如廟制之非宜，冕服之無章，器用雜乎流俗，升降昧乎左右：此類甚多，不可枚舉。」同時翰林院待制王禕亦著《孔廟從祀議》，謂：「荀況之言性惡，揚雄之事新莽，何休注《公羊》而黜周王魯，王弼注《易》而專尚清虛；如此之等，猶在祀列。何以在漢獨遺董仲舒，在唐獨遺孔穎達？至如宋之范仲淹、歐陽修、真德秀、魏了翁，元之吳澄，凡此七人，並宜從祀；用以搜蒐代之曠典，昭萬世之公議。」又謂：「顏、曾、思父子配位倒置，不免《春秋》『逆祀』之譏，亟宜釐正。」其語多與濂合。厥後上置國子監，先聖改用木主，卒從濂議。時東閣大學士吳沈嘗著《辨》，言：孔子封王為非禮。後布政使夏寅、祭酒邱濬皆沿其說。及嘉靖改稱先師，實自沈發之雲。(《春明夢餘錄》。 )
六年八月丁丑，遣御史大夫兼領國子監事。陳甯釋奠於先師，丞相胡惟庸，參政馮冕等，不陪祀而受胙，上以為非禮，命各停俸一月。甯不舉奏，亦停俸半月。自是，不預祭者不頒胙，著為令。(《胡惟庸傳》。 )
七年，仲春上丁，日食，改用仲丁(《會典》。 )
十五年太學落成，帝親詣釋奠，詔禮官劉仲質等曰：「孔子道冠百王，功參天地。今天下郡縣並建廟學，而報祀之典止行京師，未徧宇宙，豈非闕典？」乃詔仲質等與儒臣共定釋奠儀，頒之天下，令每歲春秋以上丁日通祀文廟。(《大訓記》。 )
十七年，敕：每月朔望，祭酒以下行釋菜禮，郡縣長以下詣學行香。(《禮志》。 )
二十六年正月，頒《大成樂》器於天下府學，令州縣學如式製造。(《會典》。 )
二十八年三月壬申，以行人司副楊砥言，罷漢揚雄從祀，益以董仲舒。(《紀事本末》，《禮志同》。《會典》系之二十九年。 )
三十年十月乙未，重建國子監先師廟成。(《本紀》。 )初，上以國學孔子廟隘，命工部改作，其制皆上所規畫。大成殿門各六極、欞星門三楹、東西廡七十六楹、神廚庫皆八楹、宰牲所六楹。
永樂初，建廟於太學之東。(已上《禮志》。 )
十五年九月丁卯，脩曲阜孔子廟成，上親製文勒石。
十九年，北京國子監既定，其南監春祭，命祭酒行禮。(已上《通典》。 )
宣德三年，命禮部考正從祀先賢名位，頒示天下。(《禮志》。 )正統二年，以宋儒胡安國、蔡沈、真德秀從祀。(《本紀》。 )
三年三月，禁天下祀孔子於釋老宮。孔、顏、孟三氏教授裴侃言：「闕里家廟，宜正父子以敘彝倫。顏子、曾子、子思，子也，配享殿廷；無繇、子皙、伯魚，父也，從祀廊廡。非唯名分不正，抑恐神不自安。況叔梁紇，元已追封啟聖王，創殿於大成殿西；而顏、孟父俱封公。乞追封子晰、伯魚公爵，偕顏、孟父俱配啟聖王殿。」帝命禮部行之，仍議加伯魚、子晰封號。(《禮志》。此止行之家廟，未及國學及府州縣也。 )
八年四月，以元儒吳澄從祀。(《禮志》系之正統八年。會典、吾學編、王圻《通考》皆同。《本紀》系之宣德十年，英宗即位之初，蓋沿《大政記》之訛。 )
成化十二年，祭酒周洪謨言：「先聖像用冕旒十二，而舞佾、豆籩數不稱，請備天子制。古者鳴球琴瑟為堂上之樂，笙鏞柷敔為堂下之樂，而干羽則舞於兩階。今舞羽居上，樂器居下，非制，當改。」尚書鄒幹駁止之。洪謨再疏爭，帝竟俞其議。(《洪謨傳》。 )
十三年閏二月丁丑，釋奠。初用八佾、籩豆各十二。(《春明夢餘錄》。 )
弘治八年七月丁亥，封宋儒楊時將樂伯，從祀孔子廟廷。(《本紀》。 )九年二月，增文廟佾舞七十二人，如天子之制。
十二年六月甲辰，曲阜先師廟災，敕有司重建。十七年，廟成，遣大學士李東陽祭告。
正德十六年，詔有司改建孔氏家廟之在衢州者。官給錢董其役，令博士孔承義奉祀。(已上《闕里志》。 )
嘉靖九年十一月癸巳，大學士張璁請更正孔廟祀典，命禮臣會諸臣議，改題孔子神位「至聖先師」，去「王」號及「大成文宣」之稱。改大成殿為先師廟，大成門為廟門。其四配稱：復聖顏子、宗聖曾子、述聖子思子、亞聖孟子。十哲以下：凡及門弟子，皆稱「先賢某子」；左邱明以下，皆稱「先儒某子」；不復稱「公」「侯」「伯」。遵太祖首定南京國子監規制，制木為神主，其塑像即令屏撤。春秋祭祀，遵國初舊制，十籩十豆。天下各學，八籩八豆。樂舞止六佾。凡學，別立一廟，祀叔梁紇，題啟聖公孔氏神位。以顏無繇、曾點、孔鯉、孟孫氏配，俱稱先賢某氏。程珦、朱松、蔡元定從祀，稱先儒某氏。從祀諸賢：申黨即申棖、留棖去黨。公伯寮、秦冉、顏何、荀況、戴聖、劉向、賈逵、馬融、何休、王肅、王弼、杜預、吳澄罷祀。林放、蘧瑗、盧植、鄭眾、鄭康成、服虔、范甯祀於其鄉。后蒼、王通、歐陽修、胡瑗宜增入。詔悉如議行。又以行人薛侃議，進陸九淵從祀。(《三編》。 )
隆慶五年九月，以薛瑄從祀。(《昭代典則》。 )
萬厤十二年十二月，以陳獻章、胡居仁、王守仁從祀。
四十一年十二月，以宋儒羅從彥、李侗從祀。(已上《三編》。 )
洪武元年，命中書省下郡縣，訪求應祀神祇，名山大川、聖帝明王、忠臣烈士。凡有功於國家及惠愛在民者，著於祀典，令有司歲時致祭。(《禮志》。 )
三年六月，定諸神封號，凡後世溢美稱，皆與革去。天下神祠，無功於民，不應祀典者，有司毋得致祭。(同上。 )
弘治元年四月，給事中張九功請正祀典。章下禮部。尚書周洪謨等條議，以釋迦牟尼文佛，上清太上老君不宜修建齋醮，遣官祭告。古禮：幽榮祭星。今北極紫微大帝，像之為人，稱之為帝，非典。風、雲、雷、雨南郊合祀山川壇，復隆秋報。今徇道家言，又有雷聲普化天尊之祀，是瀆也。歲以正月十五日為真君張道陵生辰，遣官祭告，非制。大小青龍神，禱雨無應，不足祀。梓潼帝君者，傳雲，神姓張名亞子，蜀人，仕晉戰沒，人為立廟。唐宋屢封至英顯王，元加號與為帝君。景泰中，因京師舊廟新之，歲以二月三日生辰，遣祭。神廟食於蜀，宜也；與文昌六星無涉。其祠在天下學校者，當毀。永樂中，以道士周思得傳王靈官法有驗，乃建天將廟祀靈官。謂宋徽宗時，有西蜀薩堅授法於林靈素者，其師也，因於廟立祖師殿。宣德中，改大德觀，封靈官曰崇恩真君，祖師曰隆恩真君。成化初，改顯靈宮。歲易袍服，其費不貲，當革。靈濟宮祀金闕上帝、玉闕上帝，蓋五代時徐溫子知證、知諤也。神世系事績非甚異，其僭號亦當革。於是祀典為之一正。時洪謨建議，並謂元武七宿，不當信道家武當山修煉之說。城隍非人鬼，不當有五月十一日誕辰之祭。東岳泰山既專祭封內，且合祭郊壇，則朝陽門外東岳廟之祭，實為煩瀆。帝以崇祀既久，不盡從也。(《三編》。 )
明北京有真武廟、洪恩靈濟宮。成化十三年，詔建漢壽甯侯廟。又鳳陽有顯應廟、滁州有豐山廟、柏子潭廟、徐州靈源宏濟廟、河平神廟、平陽平水祠、汾水靈澤廟、沁州南山廟、焦龍神廟、龍泉神廟、兗州青山廟、安平鎮顯惠等廟、嚴州烏龍廟、宜春仰山廟、常德陽山廟、沅山顯應廟、長沙洞庭廟、馬湖顯應廟、福州靈濟宮、廣州天妃廟、南海真武廟、瓊州靈山廟、電白靈湫廟、誠敬夫人祠，皆終明之世，有司歲時致祭不絕。(《通典》。 )
洪武二年八月，禮部尚書崔亮請依《周官》門、戶、中霤、竈、井五祀，歲終臘享，通祀於廟門外。(《通典》。 )歲暮享太廟時，五祀並列廟西廡下，東向，太常寺官行禮。(王圻《通考》。 )
八年七月，禮部奏：「王祀之禮，孟春祀司戶、孟夏祀司竈、季夏祀中霤、孟秋祀司門、孟冬祀司井、四孟月之祭則於有事太廟之日。」制：「可。」(《昭代典則》。 )
永樂間，改定四孟祭戶、竈、門、井於四立日，中霤於季夏土王後戊日，皆遣內臣祭。歲暮，太常卿合祀於太廟丹墀西，東向。(《通典》。 )
洪武三年，定製：京都祭太厲，設壇元武湖中，歲以清明及十月朔日，遣官致祭。王國祭國厲，府州祭郡厲，縣祭邑厲，皆設壇城北，一年二祭，如京師。里社則祭鄉厲。(《禮志》。 )
泰厲、國厲、郡邑厲、一年二祭：春以清明日，冬以十月朔日。鄉厲一年三祭：春以清明日，秋以七月十五日，冬以十月三日。(《明集禮》。 )
《通典注》：「明祭五祀而不及行厲。其京都有泰厲之祭，更有郡邑厲、鄉厲；即仿《祭法》泰厲、國厲、族厲而變通之，亦合於五祀者也。
