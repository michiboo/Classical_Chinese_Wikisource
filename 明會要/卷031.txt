明初，置中書省，其屬有四部，分治錢穀、禮儀、刑名、營造諸務。洪武元年八月丁丑，始置吏、戶、禮、兵、刑、工六部，設尚書、侍郎、郎中、員外郎、主事，仍隸中書省。帝召六部尚書入見奉天殿，諭曰：「朕肇基江左，軍務方殷，官制未備。今以卿等分任六部。國家之事，總之者中書，分理者六部，至為要職。凡諸政務，宜竭心經理。或有乖違，患及天下，不可不慎。」
五年六月癸巳，定六部職掌，歲終考績，以行黜陟。(已上《昭代典則》。 )
六年，每部設尚書二人，侍郎二人。(《職官志》。 )
七年正月庚午，令六部官毋得輕調。有年勞者，聽本部升用。(《昭代典則》。 )
十一年三月丁酉。禁六部奏事不得關白中書省。(《吾學編》。 )
十三年三月戊申，罷中書省，升六部秩。定：設尚書一人，正二品；侍郎一人，正三品；郎中，正五品；員外郎，從五品；主事，正六品。尋增侍郎一人，分左、右侍郎。(《職官志》。 )
明初，每部設主事、司務各四人，為首領官，有主事印。洪武二十九年，改主事為司官，乃專以司務為首領。每部各設二人。凡六部主事缺出，率以進士選用。(《續通典》。 )
主事一官，自唐、宋以來或為首領官，或與吏令史同職。自洪武時改為司官，乃與郎官並列，故明代主事員額，分載於六部各司之下。(同上。 )
建文中，改六部尚書正一品；設左右侍中，位侍郎上；除去諸司「清吏」字。成祖復舊制。(《職官志》。 )
永樂元年，置北京行部尚書二人，侍郎四人。尋分置六部，稱「行在某部」。十八年，定都北京，以六部官屬移之北，不稱行在。其在南者，加「南京」字。(《吾學志》。 )
洪熙元年，復置六部官屬於南京，去「南京」字；而以在北者加「行在」字，仍置行部。宣德三年，復罷行部。
正統六年，於北京去「行在」字，於南京仍加「南京」字。遂為定製。(已上《職官志》。 )
明制：六部分涖天下事，內閣不得侵。至嚴嵩始陰撓部權。迨張居正時，部權盡歸內閣，逡巡請事如屬吏，祖制由此變。(《楊巍傳》。 )
崇禎八年，給事中顏繼祖上言：「六部之政，筦於尚書。諸司之務，握之正郎。而侍郎及副郎、主事，止陪列畫題，政事安得不廢？」(《顏繼祖傳》。 )
洪武元年八月，置吏部，以滕毅為尚書，樊魯璞、汪河為侍郎。(《弇山集》。 )
四年三月，以陳脩為吏部尚書，與侍郎李仁詳考舊典，參以時宜。按地衝僻，為設官繁簡。凡庶司黜陟，及課功、覈實之法，皆精心籌畫。銓法秩然。(《陳脩傳》。 )
是月，以詹同為吏部尚書，諭之曰：「吏部者，衡鑑之司。鑑明，則物之妍媸無所逃；衡平，則物之輕重得其當。蓋政事得失在庶官，任官賢否由吏部。任得其人，則政理民安；非其人，則瘝官曠職。卿等居持衡、秉鑑之任，宜存公平，以辨賢否。毋但碌碌充位而巳。」(《昭代典則》。 )
十一年正月，以兵部郎中陳銘為吏部尚書。十二年，以常州府知府張度為吏部尚書。(《張江陵集》。 )
十三年正月，罷中書省，以山西參政偰斯為吏部尚書。(《昭代典則》。 )
二十六年，以吏部主事翟善署侍郎事，尋遷署尚書。善明於經術，奏對合上意。上曰：「善雖年少，器宇恢廓，他人莫及也。」欲為營第於鄉，善辭。又欲除其家戍籍，善曰：「戍卒宜增，豈可以臣破例？」上益以為賢。(《陳脩傳》。 )
二十九年正月壬戌，升詹事府丞杜澤為吏部尚書。(《大政記》。 )
三十一年六月，以中書蹇義為吏部右侍郎。(同上。 )
宣德初，蹇義為吏部尚書。有除官不得善地，訴其不公者，帝皆斥之。嗣以義老，輟部務，以郭璡代，諭以呂蒙正夾袋、虞允文《材館錄》故事。璡由是留意人才，識進士李賢輔相器，授吏部主事，後果為名相。(《郭璡傳》。 )
正統中，王直長吏部。時初罷廷臣薦舉方面大吏，專屬吏部。直委任曹郎，嚴抑奔競，凡御史巡方歸者，必令具所屬賢否，以備選擢，稱得人。其子䆅為南國子博士，考績至部。文選郎欲留侍直，直不可，曰：「是亂法自我始也。」朝廷以直老，命何文淵為尚書佐之。文淵去，又命王翱，部遂有兩尚書。(《王直傳》。 )天順初，罷其一。(《職官傳》。 )
景泰四年，御史練綱等言：「吏部推選不公，任情高下。請置尚書何文淵、右侍郎項文曜於理。尚書王直、左侍郎俞山素行本端，為文曜等所罔，均宜按問。」帝雖不罪文淵，終以綱等為直。(《左鼎傳》。 )
翱長銓部，謝絕請謁，公餘恆宿直廬，非歲、時、朔、望謁先嗣未嘗歸第。論薦不使人知，曰：「吏部豈快恩怨地耶？」壻賈傑官近畿。翱夫人數迎女。傑恚曰：「若翁典銓，移我官京師反手爾！何往來不憚煩也。」夫人聞之，乘間請翱。翱怒，推案，擊夫人傷面。傑卒不得調。(《王翱傳》。 )
天順二年四月，吏部侍郎孫宏聞喪。帝令其守制，召李賢曰：「吏部乃天下人物權衡，侍郎即尚書之次，非他部比，必得其人。卿以為誰可？」賢薦姚夔表裹相稱，有大臣量。乃以夔為吏部侍郎。(《天順日錄》。 )
成化五年，姚夔為吏部尚書，留意人才，不避親故。初王翱為吏部，專抑南人，北人喜之。至夔，頗右南人，論薦率能稱職。(《姚夔傳》。 )
李裕拜冢宰。每大選，先二日於後堂設一木牌，上書「皇天鑒之」，與二侍郎傍坐，文選官前立。以缺員與選人一一第資格，可否注牘。至期引奏填榜，更無舛錯。故庶官皆得其人。(《續通典》。 )
孝宗即位，召王恕入為吏部尚書。時言官多稱恕賢且老，不當任劇職，宜置內閣參大政。帝曰：「朕用蹇義、王直故事，官恕吏部。有謀議未嘗不聽，何必內閣也。」恕所引薦：耿裕、彭韶、何喬新、周經、李敏、張悅、倪岳、劉大夏、戴珊、章懋等，皆一時名臣。他賢才久廢草野，拔擢之恐後。弘治二十年間，眾正盈朝，職業脩理，號為極盛者，恕力也。(《王恕傳》。 )
吏部尚書即古冢宰之職，表率百僚，禮數殊異，無與竝者。洪熙時，大學士楊士奇等，加至三弧兼尚書銜，然品敘列尚書蹇義、夏原吉下。景泰中，左都御史王文升吏部尚書兼學士入內閣，其班位猶以原銜為序次。自弘治六年二月內宴，大學士邱濬遂以禮部尚書居吏部尚書王恕之上。其後由侍郎、詹事入閣者，班皆列六部上矣。(《職官志》。 )
弘治十四年十月，以馬文升為吏部尚書。明年當大計，帝面諭之曰：「天下覲吏畢集，卿其勤採訪以彰黜陟。」自是汰不職者二千餘人。(《續通典》。 )
嘉靖時，吏部侍郎缺出。廷臣以應補者上，帝不用，諭欲得老成持法者。以南京兵部侍郎歐陽鐸上，乃用之。鐸佐吏部不攜家，曰：「吾敢家此官哉？」(同上。 )
張邦奇為吏部侍郎掌部事，推轂善類，人不可干以私。銓部升除，多受教政府，邦奇獨否，大學士李時銜之。郭勳家人犯法，舁重賄請寬，邦奇不從。帝欲授邦奇尚書，為兩人阻止。(《邦奇傳》。 )
徐階為吏部侍郎。故事：吏部率鐍門，所接見庶官不數語。階折節下之，見必深坐，咨邊腹要害，吏治、民瘼，皆自喜得階意，願為用。(《本傳》。 )
二十三年九月，以吏部尚書許讚兼文淵閣大學士，預機務。時權歸首輔嚴嵩。讚入閣不得預票擬，常嘆曰：「何奪我吏部，使我旁睨人？」因屢乞休，不允。(《三編》。 )
三十年，李默由吏部侍郎代夏邦謨為尚書。自正德初，焦芳、張綵後，吏部無侍郎拜尚書者。默出帝特簡，蓋異數也。(《李默傳》。 )
四十二年，嚴訥為吏部尚書，與朝士約，有事白於朝房，毋謁私邸。慎擇曹郎，務抑奔競，振淹滯。又以資格太拘，人才不能盡。彷先朝三途並用法，州縣吏政績異者，破格超擢，銓政一新。嘗語人曰：「銓臣與輔臣必同心乃有濟。吾掌銓二年，適華亭當國，事無阻；且所任選郎賢，舉無失人。」華亭謂徐階，選郎則陸光祖也。(《嚴訥傳》。 )
吳安閾曰：「陸子元嘗言：『今吏部之職，擬古宰相。而其黜陟之柄，有宰相所不及者。如前代人主有所簡拔，或不鯛中書。祖宗時用人，亦往往出親擢。今凡不由吏部擬上而特旨遷除者，謂之傳奉官，必不久而罷。人亦恥為之。又如有過降黜官，雖奉特旨，他日尚可復起。獨由吏部考察者，永不錄用。其體勢之重，古未有也。』」(《續通典》。 )
隆慶元年，吳岳厯吏部左右侍郎。京察竣，給事中胡應嘉有所申救。岳詣內閣，抗聲曰：「科臣敢留京察罷黜官，有故事乎？」應嘉遂得譴。(《吳岳傳》。 )
三年，高拱長吏部，欲遍識人才，授諸司以籍，使署賢否，志爵、里、姓氏，月要而歲會之。倉卒舉用，皆得其人。(《高拱傳》。 )
萬厯初，吏部尚書嚴清日討故實，辨官材，自丞佐下皆親署，無一幸進者。中外師其廉儉，書間幾絕。(《嚴清傳》。 )
二十年，孫鑨為吏部尚書。吏部自宋及陸光祖為政，權始歸部。至鑨，守益堅固。故事：冢宰與閣臣遇，不避道。後率引避。光祖爭之乃復故，然陰戒騶人異道行。至鑨益徑直，張位等不能平，因欲奪其權，建議：「大僚缺，九卿各舉一人，類奏，以聽上裁用，杜專擅。」鑨言：「廷推，大臣得共衡可否，此『爵人於朝，與眾共之』之義。類奏，啟幸途，非制。」給事中史孟麟亦言之。詔卒如位議，自是，吏部權又散之九卿矣。(《孫鑨傳》。 )
二十二年，以孫丕揚為吏部尚書。丕揚挺勁不撓，百僚無敢以私干者，獨患中貴請謁。乃創為掣簽法，大選、急選，悉令其人自掣。請寄無所容。一時選人盛稱無私。然銓政自是一大變矣。(《孫丕揚傳》。 )
時大僚缺人，九卿及科道掌印者鹹得自舉，聽上裁。而吏部諸曹郎亦由九卿推舉，尚書不得自擇其屬。在外府佐及州縣正佐官，則盡用掣簽法。部權日輕。(《李戴傳》。 )
四十八年，周嘉謨為吏部尚書。時齊、楚、浙三黨為政，黜陟之權，吏部不能主。及嘉謨柄銓，惟才是任。光、熹相繼踐阼。嘉謨大起廢籍，耆碩滿朝。而稱三黨之魁及朋奸亂政名亦漸自引去，中朝為清。已，極陳吏治弊壞。請責成撫按各司。上官注考，率用四六儷語，多失實。嘉謨請以六事定官評：一曰「守」，二曰「才」。三曰「心」，四曰「政」，五日「年」，六日「貌」。各注其實，毋飾虛詞。帝稱善，行之。(《周嘉謨傳》。 )
天啟三年，趙南星為吏部尚書。時苞苴恣行，言路橫尤甚。每文選郎出，邀之半道，為人求官。不得，即加以惡聲，或逐之去。南星銳意澄清，獨行己志。政府及中貴憚其剛嚴，不敢有所干請。當是時，東林勢盛，眾正盈朝。南星益捘舉遣逸，布之庶位。高攀龍、楊漣、左光斗秉憲，李騰芳、陳於廷佐銓，魏大中、袁化中長科道，鄭三俊、李邦華、孫居相、饒伸、王之寀輩，悉置卿貳；而四司之屬：周維漣、夏嘉遇、張光前、程國祥、劉廷諫亦皆民譽。中外忻忻望治。而羣小側目，滋欲去南星，未幾放歸。(《趙南星傳》。 )
洪武元年，設吏部郎中、員外、主事。六年。分屬部三：總部，司勳部，考功部。十三年，添司封。二十二年，改總部為選部。二十九年，定為文選、驗封、稽勳、考功四清吏司。每司設郎中、員外郎、主事各一人。
正統中，驗封郎中缺人久，帝令推擇。會御史馬謹九載滿，尚書郭漣薦謹廉直。遂用之。(《馬瑾傳》。 )
成化五年，文選郎中陳雲等為吏所訐，盡下獄貶官。尚書姚夔知屯田主事黃孔昭廉調之文選。九年，進郎中。故事：選郎率閉門謝客。孔昭曰：「國家用才，猶富家積粟。粟不素積，豈足贍飢？才不豫儲，安能濟用？苟以深居絕客為高，何由知天下才俊？」公退遇客，至輒延見，訪以人才，書之於冊。除官日，以其才高下，配地繁簡。由是銓敘平允。其以私干者，悉拒之。尚書尹旻欲推故人為巡撫，孔昭不應。其人入都，謁孔昭，至屈膝。孔昭益鄙之。旻令推舉，孔昭曰：「彼所少者，大臣體耳。」旻謂其人曰：「黃公不離銓曹，汝不能遷也。」(《黃孔昭傳》。 )
弘治初，王恕為吏部，以禮部主事喬宇調之文選。三遷至郎中，門無私謁。(《喬宇傳》。 )
嘉靖初，李默為驗封郎中。真人邵元節貴幸，請封誥，默執不予。(《李默傳》。 )
十八年，御史蕭祥曜劾吏部侍郎張潮，受顧鼎臣屬，調刑部主事陸崑為吏部。潮言：「兵部主事馬承學恃鼎臣有連，自詭必得銓曹。臣故抑承學而用崑。」(《顧鼎臣傳》。 )
鄭曉為考功郎中。夏言罷相，帝惡言官不糾劾，詔考察去留。大學士嚴嵩因欲去所不悅者；而曉去喬佑等十三人，多嵩所厚。嵩大憾。曉調文選，嵩欲用趙文華為考功。曉言於吏部尚書許讚曰：「昔黃禎為文選，調李開先考功，皆山東人，詔不許。今調文華，曉避位而已；」讚以謝嵩。(《鄭曉傳》。 )
二十四年九月，令：文選司郎中缺出，於各部屬輪用，毋得循資調補。(《大政記》。 )
四十年，都御史張永明言：「故事：卿貳大臣考滿，詣吏部，與堂官相見訖，即詣四司門揖。司官輒南面答揖。非禮，當改正。」詔禮部會禮科議之。奏言：「永明議是，九卿翰林官揖四司當罷。」詔可。(《張永明傳》。 )
王與齡為文選郎中，澄清銓敘。大學士翟鑾為禮部主事張惟一求吏部，嚴嵩為監生錢可教求東陽知縣，俱書抵與齡。與齡偕員外郎吳伯亨，主事李大魁、周鈇，白之尚書，許讚具疏以聞，言：「平時請屬甚多。臣等違抗，積罪如山。非聖明覆庇，則二權奸主於中，羣鷹犬和於外，臣等不為前選郎王嘉賓之斥，得為近日謝瑜之罷，幸矣。」疏入，帝怒，除與齡名，伯亨等俱調外。(《與齡傳》。 )
屠楷厯文選郎中，凡職官繁簡，人才賢不肖，咸書之於冊，以高下其任。先節行，後才藝，抑奔競，獎廉能。每注選，權勢請託，抗論不從。侍郎霍韜見其自任，始不能平，久而信且服之。及出部，遺以所服，寓傳衣之意。侍郎張邦奇署部事。楷久任當遷，邦奇奏留之，曰：「四十年來，無此文選」雲。(《續通典》。 )
四十二年，嚴訥改吏部尚書，調禮部郎中，陸光祖為驗封郎中，改考功。王崇古、張瀚、方逢時、王一鶚掛物議，光祖力雪之。既而改文選，益務汲引人才，登進耆碩幾盡。又破格擢廉能吏王化、江東、邵元善、張澤、李珙、郭文通、蔡琮、陳永、謝侃，或由鄉舉貢士，或起自書吏。由是下僚競勸。帝亦推心任之，故光祖得行其志。(《光祖傳》。 )
萬厯元年，成國公朱希忠卒，其弟錦衣都督希孝援張懋例，乞贈王，大學士張居正主之。驗封郎中陳有年持不可，草奏言：「令典：功臣歿，公贈王，侯贈公。子孫襲者，生死止本爵。懋贈王，廷議不可，即希忠父輔亦言之，後競贈，非制。且希忠無勳伐，豈當濫寵？」左侍郎劉光濟署部事，受指居正，為刪易其橐。有年力爭，竟以原奏上。居正不懌，有年即日謝病去。十二年，起稽勳郎中，厯考功、文選，謝絕請寄。除目下，中外皆服。(有年傳》。 )
考功員外郎袁宏道立歲終考察羣吏法，言：「外官三歲一察，京官六歲，武官五歲。此曹安得獨免？」報可。遂為定製。(《本傳》。 )
文選郎顧憲成等以會推閣臣事被斥，給事中逯中立上言：「兩年以來，銓臣相繼屏斥。尚書孫鑨去矣，陳有年、杜門求罷矣。文選一署空曹，逐者至再三，而憲成又繼之。臣恐今而後，非如王國光、楊巍，則不能一日為冢宰。非如徐一檟、謝廷寀、劉希孟，則不能一日為選郎。臧否混淆，舉錯倒置。使黜陟重典，寄之權門，用舍斥罰，視一時喜怒，公議壅閼，煩言滋起。此人才消長之機，理道廢興之漸，不可不深察也。」(《逯中立傳》。 )
趙南星為文選員外郎，疏陳天下四大害。旋以病歸，再起，厯考功郎中。二十一年大計京官。與尚書孫鑨秉公澄汰，首黜所親都給事中王三餘，及鑨甥文選員外郎呂允昌。他附麗政府及大學士趙志皋弟，皆不免。政府大不堪，給事中劉道隆因劾吏部議留拾遺庶僚非法，得旨，南星貶三秩。(《南星傳》。 )
崇禎十五年，文選缺郎中。儀制郎中吳昌時欲得之，首輔周延儒力薦於帝，且以屬吏部尚書鄭三俊、他輔臣及言官亦多稱其賢，三俊遂請調補，以他部調選郎，前此未有也。言路大譁，謂昌時紊制弄權，並詆三俊。三俊乞休。(《三俊傳》。 )
南京六部，尚書一人，右侍郎一人，各司員數較北部略減。政權不屬，執事高簡，為人臣養望之地，非古之行尚書省也。(《通典》。 )凡南京官六年考察，考功掌之，不由北吏部。(《職官志》。 )
景泰初，南京吏部尚書魏驥以請老至京師。大學士陳循，驥門生也，請間，曰：「公雖位冢宰，然未嘗立朝。願少待，事在循。」驥正色曰：「君為輔臣，當為天下進賢才，不得私一座主。」竟致仕去。(《魏驥傳》。 )
嘉靖六年，先是大計京官，南京六科無黜者。桂萼因言：吏部尚書朱希周畏勢曲庇。希周言：「南京六科止七人，實無可去者。臣以言路私之，固不可。如避言路嫌，誅責之，尤不可。且使舉曹皆賢，必去一二人示公；設舉曹皆不肖，亦但去一二人塞責乎？」因力稱疾乞休。許之。(《朱希周傳》。 )
隆慶初，吳岳為南京史部尚書，抑浮薄，杜僥倖。南都紳憚之。(《吳岳傳》。 )
萬厯三年二月，諭吏部：「南京職務清簡，官不必備，先朝有一人兼掌六部者。自後南京員缺，非緊要者，不必一一推補。」(《三編》。 )
◎戶部尚書侍郎 
洪武元年八月，置戶部，以楊思義為尚書，劉誠、杭琪為侍郎。(《弇山集》。 )大亂之後，人多廢業。思義請令民間多植桑麻，四年始徵其稅。不種桑者輸絹，不種麻者輸布。如周官里布法。又奉詔設立豫備倉。諸善政皆其所經畫者。(《思義傳》。 ) 
三年三月，以滕德懋為戶部尚書。德懋長於奏疏，一時招徠詔諭之文，多出其手。始自外任召拜兵部尚書，尋改戶部。(《夢餘錄》。 ) 
十五年八月丁酉，以秀才曾泰為戶部尚書。 十八年八月丁亥，以翰林院檢討茹太素為戶部尚書。十二月癸卯，以庶吉士楊靖為戶部侍郎。(已上《昭代典則》。 ) 二十六年，令江西、浙江、蘇、松人毋得任戶部。(《職官志》。 ) 郁新由戶部郎中遷本部侍郎。帝問天下戶口、田賦，地理險易。應答無遣。帝稱其才。尋進尚書。時親王歲祿米五萬石，新定議減五之四，並定郡王以下祿有差。又以邊餉不繼，定召商開中法；令商輸粟塞下，按引支鹽。邊儲以足。(《郁新傳》。 ) 三十一年六月，以戶部主事夏原吉為本部侍郎。(《大政記》。 ) 永樂時，原吉進尚書，首請裁亢食，平賦役，嚴鹽法、鈔法之禁，清倉場，廣屯種，以給邊蘇民，且便商賈。皆報可。是時兵革初定，論靖難功臣封賞，分封諸藩，增設武衛百司。已又發卒八十萬。問罪安南；中官造巨艦。通海外儲國；大起北都宮闕。供億轉輸以鉅萬萬計，皆取給戶曹。原吉悉心計應之，國用不絀。(《夏原吉傳》。 ) 景泰四年，戶部尚書張鳳以災傷蠲賦多，奏言：「國初，天下八百四十九萬餘頃。今數既減半，加以水旱停徵，國用何以取給？京畿及河南、山東無額田，甲方墾闢，乙即訐其漏賦。請准輕則征租。不惟永絕爭端，亦且少助軍國。」報可。(《張鳳傳》。 ) 天順四年，戶部缺尚書。李賢舉年富，左右巧阻之。上曰：「戶部非富不可。人多不喜富，此富所以為賢也。」恃召任之。(《年富傳》。 ) 成化二十一年，李敏拜戶部尚書。先是，敏巡撫大同，見山東、河南轉餉至者，道遠耗費，乃會計歲支外，悉令輸銀。民輕齎易達，而將士得以其贏治軍裝，交便之。至是，並請畿輔、山西、陝西州縣歲輸糧各邊者，每糧一石徽銀一兩，以十九輸邊，依時值折軍餉，有餘則召糴，以備軍興。帝從之。自是北方二稅皆折銀，由敏始也。(《李敏傳》。 ) 弘治九年，周經代葉淇為戶部尚書。時孝宗寬仁，而戶部尤奸蠹所萃。挾勢行私者不可勝紀。少不如意，讒毀隨之。經悉按祖宗成憲，無所顧。寬逋緩徵，裁節亢濫。四方告災，必覆奏蠲除。每委官監稅，課入多者與下考。苛切之風稍衰。(《周經傳》。 ) 十五年，戶部尚書侶鍾上天下會計之數。言：「常入之賦以蠲免漸減，常出之資以請乞漸增，入不足當出，正統以前，軍國費省，小民輸正賦而已。自景泰至今，用度日廣。額外科率：河南、山東邊餉，浙江、雲南、廣東雜辦，皆昔所無。民已重困，無可復增。往時四方豐登，邊境無調發，州縣無流移。今太倉無儲，內帑殫絀，而亢食亢費，日加於前。願陛下惕然省憂，力加損節。且敕廷臣，共求所以足用之術。」帝命下羣臣議。(《侶鍾傳》。 ) 正德元年，戶部尚書韓文奏：「祖宗之朝，財賦有定製，費出亦有常經。如：天下歲辦京庫銀兩共一百四十九萬，歲用僅該九十餘萬。漕運糧斛共三百七十萬石，歲支僅該三百餘萬。其他光祿寺廚役、內府顏料等項，大率類此。所謂以十之七為經費，而儲其三，以備兵荒支用者也。近年以來，官兵吏匠，亢食日增。水旱災傷，逋負日甚。加以土木迭興，齋醮繼起。勳戚貴近，賞齎不貲。宴樂游賞，費出無算。若不急為裁節，年復一年，噬臍何及？合無敕令戶部，約祖宗以來歲賦之數，查正統以前歲用之則，酌為中制，永示遵守。」(《名臣奏議》。 ) 嘉靖時，尚書缺出。廷臣上言：「司徒乃國計大臣，總領財賦，得人實難。惟梁材操心廉直，終始不渝，且綜理既媧，出納有執，實人才之望。」帝乃用之。(《續通典》。 ) 隆慶元年四月，戶部尚書葛守禮奏言：「畿輔、山東流移日眾，以有司變法亂常，起科太重，徵派不均。且河南、北，山東、西，土地磽瘠。正供尚不能給，復重之徭役。工匠及富商、大賈皆以無田免役，而農夫獨受其困。此所謂舛也。乞正田賦之規，罷科差之法。」五月，奏定國計簿式，頒行天下。自嘉靖三十六年以後，完欠、起解、追徽之數，及貧民不能輸納，備錄簿中。自府、州、縣達布政，送戶部稽考，以清隱漏、那移、侵欺之弊。又以戶部專理財賦，必周知天下倉庫盈虛，然後可節慎調劑。祖宗時，令天下歲以文冊報部。乃請遣御史分行天下董其事。(《守禮傳》。 ) 馬森為戶部尚書。時登極詔書，蠲天下田租半。太倉歲入少，不能副經費，而京、通二倉積貯無幾。森釒句校Ａ３剔，條行十餘事。又列上錢出入之數，勸帝節儉。帝嘗命中官崔敏發戶部銀六萬，市黃金。森持不可，且言：「故事：御札皆由內閣下，無司禮徑傳者。」事乃止。既又命購珠寶，森亦力爭。不聽。(《馬森傳》。 ) 三年，詔取太倉銀三十萬兩。戶部尚書劉體乾言：「太倉銀所存三百七十萬兩耳。而九邊年例二百七十六萬有奇，在京軍糧商價百有餘萬。薊州、大同諸鎮例外奏乞，不與焉。若復取以上供，經費安辦？」帝不聽。體乾復奏：「今國計絀乏，大小臣工所共知。即存庫之數，乃近遣御史所摻括。明歲則無策矣。今盡以供無益費，萬一變起倉卒，如國計何？」時內供已多，數下部取太倉銀，又趣市珍珠、黃綠玉諸物。體乾清勁有執，每疏爭。積忤帝意，奪官。(《劉體乾傳》。 ) 萬厯六年，張學顏為戶部尚書。時張居正當國，以學顏精心計，深倚任之。自正、嘉慮耗後，至萬厯十年間，最稱富庶，學顏與有力焉。(《張學顏傳》。 ) 十八年，石星代宋為戶部。嘗與曰：「某郡有奇羨，可濟國需。」曰：「朝廷錢，寧蓄久不用，勿使Ａ８括無餘。主上知物力充羨，則侈心生矣。」星憮然。有郎言：「漕糧宜改折。」曰：「太倉之粟，寧紅腐不可匱絀。一旦不繼，何可措手？」(《宋傳》。 ) 天啟元年，南京戶部尚書汪應蛟改北部。東西方用兵，驟加賦數百萬。應蛟在道馳疏言：「漠高帝稱蕭何之功曰：『鎮國家，撫百姓，給饋餉不絕，吾不如蕭何。』夫給饋餉而先以撫百姓，故能興漢滅楚，如指諸掌也。今國家多難，經費不支，勢不得緩催科。然弗愛養民力，而徒竭其脂膏。財殫民窮，變亂必起。安得不豫為計？」因列上愛養十八事。帝嘉納焉。(《應蛟傳》。 ) 崇禎十六年五月，拜倪元璐戶部尚書。祖制：浙人不得官戶部。元璐辭，不許。(《元璐傳》。 )
◎戶部十三司 
洪武元年，設戶部郎中、員外、主事。六年，分五科：一科，二科，三科，四科，總科。八年，每科設郎中、員外郎各二人，主事五人。十三年，分四屬部：總部，度支部，金部，倉部。二十二年，改總部為民部。二十三年，又分四部為河南、北平、山東、山西、陝西、浙江、江西、湖廣、廣東、廣西、四川、福建十二部。每部仍分民、度、金、倉四科。二十九年，改十二部為十二清吏司。各郎中一人，員外郎一人，主事二人。建文中，仍為四司。成祖復舊制。永樂元年，改北平司為北京司。十八年，革北京司，設雲南、貴州、交址三清吏司。宣德十年，革交址司，定為十三司。(《職官志》。 ) 宣德時，戶部員外郎羅通出理宣府軍餉，奏言：「朝議儲餉開平。令每軍運一石，又當以騎士護行，計所費率二石七斗，而致一石。今軍米多，願輸米易鹽。請捐舊例五分之二，則人自樂輸。餉足而民不疲。」帝可之。(《羅通傳》。 ) 正統中，戶部主事陳俊督天津諸衛軍採草，奏減新增額三十五萬束。豪猾侵蘇松改折銀七十餘萬兩。俊往督，不數月畢輸。筒書金濂以為能，俾典諸曹章奏。(《陳俊傳》。 ) 正德十年，戶部主事戴冠言：「古人理財，務去亢食。近京師勢要家，子弟僮奴，苟竊爵賞。錦衣官屬，數至萬餘。次者系籍勇士，投充監局匠役，不可勝紀。皆國家蠹也。歲漕四百萬，宿有贏餘。近絀水旱，所入不及前，而歲支反過之。此輩耗三之一。陛下何忍以赤子膏血養無用之蠹乎？天子藏富天下，務鳩聚為帑藏，是匹夫商賈計也。逆瑾既敗，所籍財產不歸有司，而貯之豹房，遂創新庫。夫供御之物，內有監司，外有部司，此庫何所用之？」疏入，帝怒，貶驛丞。(《戴冠傳》。 ) 正德末，戶部郎中楊淮始監京倉，革胥徒積弊殆盡。繼監淮、通二倉，罷中官茶果之供，除囤茶及額外席草費。最後監內庫，奄人例有供饋，淮悉絕之。(《楊淮傳》。 ) 戶部十三司，自弘治來，以公署隘，惟郎中一人治事。員外郎、主事止除官日一赴而已。郎中力不給，則委之吏胥，弊益滋。萬厯時，戶部尚書王國光盡令人署，職業得脩舉。天下錢穀散隸諸司，國光請歸並責成，畿輔府、州、縣歸福建司，南畿歸四川司，鹽課歸山東司，關稅歸貴州司，淮、徐、臨、德諸倉歸雲南司，駐馬象房及二十四馬房歸廣西司。遂為定製。(《國光傳》。 ) 鹿善繼為戶部主事。時，遼東缺餉，請帑疏皆不報。會廣東解金花銀至，善繼謂尚書李汝華曰：「每歲廣東解金花銀兩進大內，此近例也。頃，督部有扣留之議。此時仍進大內，則部議終成畫餅。欲徑解太倉，則俞旨艱如拔山。莫若題留為便。考會典，金花銀解內府始於正統元年，歲以百萬為額。嘉靖三十三年，題准：三宮子粒及各處京運，不拘金花銀折等項，應解內府者，一併催解貯庫。悉備各邊應用，不許別項那借。是備外府專用，而內府原不得旁分也。今邊烽告急，軍糈乏用，即舉金花全數一旦復還太倉，亦率由祖制，非奪大內所有而益外府也。」汝華如議請。上怒，奪善繼俸一年。(《春明夢餘錄》。 ) 
◎司農司 
吳元年七月辛丑，置，以楊思義為卿。洪武元年，罷。三年五月，復置，開治所於河南。四年三月，又罷。悉以其所掌歸戶部。(《職官志》，《楊思義傳》。 ) 
◎總督倉場 
永樂中，置京倉及通州諸倉，以戶部司員經理之。宣德五年，始命李昶為戶部尚書，專督其事，遂為定製。以後或尚書，或侍郎，俱不治部事，專理糧儲。(《職官志》。 ) 嘉靖三十八年七月庚午，始令倉場侍郎兩月具報太倉出納之數以聞。從巡視給事中之議也。(《通錄》。 ) 萬厯二年，另撥戶部主事一人陪庫，每日偕管庫主事收放銀兩。季終更替。九年，裁革。命本部侍郎分理之。十一年，復設。(《職官志》。 ) 七年，倉場尚書汪宗伊疏：「永樂二十一年，每歲漕糧，以兩運京倉，一運通倉。往因通惠河未疏，通倉糧多於京倉，故嘉靖四年議放五年糧，京倉六個月，遞倉六個月。自疏通之後，京倉積倍於通倉，反以四月、十月改折色。是京倉收二分，而僅放四月；通倉收一分，乃放六月。今京倉隆慶五年分糧，已及九年，漸多爛。且以京、通倉粳米計之，京倉放十一年而有餘，通倉放四年而不足。合查照原收之糧額，定支放之月分。每年坐放京倉二分，通倉一分，兩月折色，歲以為常。」尚書張學顏議得：「四月、十月系開倉之日，赴倉關支，有誤隨行。且軍士支糧，在京倉甚近且易，在通倉為遠且難。查得通倉應於本色六月、十一月俱改坐京倉。四月、十月仍給折色。是在京倉放米六個月，通倉放米四個月。似為多寡適均。如遇米貴，則折色又當停止，而京倉糧米復當多放，臨時酌行題請。」(《春明夢餘錄》。 ) 崇禎中、倉場侍郎南居益疏：「漕糧每年以四百萬為額。除永折邊糧計七十八萬二千四百四十餘石外，實入京、通者，額該三百二十一萬七千五百五十餘石。即地方被災折免，祖制，仍當令於附近郡邑撥補足數，原不容折銀虧額。祖宗朝，鄭重倉糈如此。查神祖初年，京、通之貯，尚計米一千五百二十餘萬。於時，每年支放止該一百九十餘萬。今自關、鮮借留，地方截折，每年實入京、通者不過二百餘萬石。而軍兵增設，各役冒破，每年實支米反三百二十餘萬石，方足歲額。今計京、通二倉實在米止二百餘萬，不過兩年配搭，便罄盡而無餘。根本重地，萬一有意外之變，何以御之？此時惟有嚴覈虛冒。而各衙門創或艦設，或增添，但就萬厯問迄今，每年已多支米五十萬二千六百餘石。今後各衙門當嚴加稽察，自行清汰一切。追還錢糧仍當還太倉，以湊本折支放之用。庶糜耗漸清，而倉庚自充矣。」(同上。 ) 
◎督餉詩郎(督理錢法附 ) 
萬厯四十七年二月，恃設戶部侍郎一人，出督遼餉，駐天津，以李長庚為之。長庚奏行：造淮船，通津路，議牛車，酌海道，截幫運，議錢法，設按臣，開事例，嚴海防九事。又請留金花行改折借稅課。言：「臣考會計錄，每歲本色、折色通計千四百六十一萬有奇。入內府者，六百餘萬。入太倉者，自本色外，折色四百餘萬。內府六百萬，自金花籽粒外，皆絲、棉、布、帛、蠟、茶、顏料之類，歲久皆朽敗。若改折一年無損於上，有益於下他若陝西羊絨，江浙織造，亦當稍停一年，濟軍國急。」不從。(《長庚傳》。 ) 崇禎間，督遼餉、寇餉、宣大餉，增設侍郎三四人。(《職官志》。 ) 天啟五年，增設督理錢法侍郎。
◎南京戶郡 
萬厯十七年，張孟男為南京戶部尚書。時留都儲峙耗竭，孟男受事，粟僅支二年；不再歲，遂有七年之蓄。水衡脩倉，發公羨二千金助之。或謂奈何耘人田？孟男曰：「公家事乃畫區畔耶？「後五上章乞歸，不許。時礦稅患日劇，孟男草疏數千言，言：「臣備員地官，所征天下租稅，皆鬻男市女、睃骨割肉之餘也。臣以催科為職。臣得其職，而民病矣。聚財以病民，虐民以搖國。有臣如此，安所用之？臣不勝哀鳴，為陛下祀人憂耳！(《孟男傳》。 ) 衛承芳拜南京戶部尚書。福王乞蘆洲，自江都抵太平，南北千餘里，自遣內官徵課。承芳抗疏爭，卒不從。(同上。 ) 
◎督理糧儲 
南京糧儲，舊督以都御史。正統十二年冬。命戶部侍郎張鳳兼理，廉謹善執法，號「板張」(《張鳳傳》。 ) 天順二年，南京督理糧儲缺官。帝問李賢。大臣中誰曾居此職者？賢以軒︼對，且稱其廉。帝乃命以左都御史往。(《軒︼傳》。 ) 南京糧儲，自成化後皆以都御史傾之。至嘉靖二十六年，始命戶部兼理。三十九年，振武營軍亂，言者請復舊制。(《王廷傳》。 )三月丁巳，遂以都御史章煥督理糧儲。(《大政記》。 ) 隆慶四年三月，裁革總督南京糧儲都御史，以其事屬之南京戶部侍郎，仍設巡倉御史一員佐之。(王圻《通考》。 ) 崇禎三年，擢呂維祺南京戶部右侍郎，總督糧儲。設會計簿，鈎考隱沒侵欺及積逋不輸各數十百萬。大者彈奏，小者捕治，立法嚴督，屯課倉庾漸充。條上六議，帝稱善，即行之。(《呂維祺傳》。 ) 
◎禮部尚書侍郎 
洪武元年八月，置禮部，以錢用壬為尚書。世家寶為侍郎。(《昭代典則》。 )用壬先官御史台經厯，佐陶安定郊廟社稷諾儀。至是，授為禮官，凡禮儀、祭祀、宴享、貢舉諸政，皆專屬之又詔與儒臣議定乘與以下冠服諸式，時儒生多習古義，而用壬考證尤為詳確。(《錢用壬傳》。 ) 十月，以崔亮為禮部尚書。亮初為禮曹主事，即位、大祀諸禮，皆其所條畫。及為尚書，一切禮制用壬先所議行者，亮昔援引故實，以定其。考證詳確，尤腧於用壬。(《崔亮傳》。 ) 三年七月，陶凱為禮部尚書，定軍禮及品官墳塋之制。(同上。 )十三正月，以北平副使劉崧為禮部侍郎。(《昭代典則》。 )十四年十月，以禮部郎中高信為本部試尚書。(同上。 ) 十五年二月，劉仲質拜禮部尚書。命與儒臣定釋典禮，頒行天下學校。又立學規十二條，合欽定九條，頒賜師生。(《崔亮傳》。 )十一月，以御史任昂為禮部尚書。奏定天下歲貢士從翰林院考噪。以為常。十六年，命科舉與薦舉並行。昂條上科場條式，視前加詳。取士制始定。明年。命以鄉飲酒禮頒天下，復令制大成樂器分頒學宮。(《任昂傳》。 ) 三十年八月，以義門鄭沂為禮部尚書。(《大政記》。 )成祖即位，升禮部員外郎宋禮為本部右侍郎。(《宋禮傳》。 ) 正統初，禮部侍郎章敞纂洪武以來條格，使諸司參酌，吏無能為奸。(《章敞傳》。 ) 成化二年，帝從李賓言，令南畿及浙江、江西、福建諸生，納米濟荒，得入監。禮部尚書姚夔奏罷之。(《姚夔傳》。 ) 慈懿太后崩，中旨議別葬，閣臣持不可，下廷議。夔言：「太后配先帝二十餘年，合葬升，典禮具在。一有不慎，違先帝心，損母后之德。他日有據禮議改者，如陛下孝德何？」疏三上，又率羣臣伏文華門哭諫。帝為固請周太后，如禮。(同上。 ) 弘治十七年正月，以道士崔志端為禮部尚書。志端，李廣之黨，成化中傳奉，厯官太常卿，至是驟擢尚書。書官以志端羽流，不宜清秩，抗疏力爭。上曰：「先朝有之。既擢用矣信。」不聽。(《明紀》。 ) 正德六年，傅圭為禮部尚書。禮部事視他部為簡，自數有執爭，章奏遂多。帝好佛，自稱「大慶法王」，番僧乞田百頃為法王下院。中旨下部，稱「大慶法王」，與「聖旨」並。圭佯不知，執奏：「孰為氣『大厯法王』？敢與至聳並書，大不敬。」詔勿問，田亦竟止。(《傅圭傳》。 ) 八年，劉春為禮部尚書。宗藩請封、請婚，及文武大臣祭、葬、贈詮，多所裁正。帝崇信西僧，有綽吉我些兒者，出入豹房，封「大德法王」。遣其徒二人遠烏思藏，請給國師誥命，如「大乘法王」例，歲時入貢，且得齋茶以行。春持不可。帝命再議。春執奏曰：「烏思藏遠在西方，性極頑獷。雖設四王撫化，其來貢必有節制，使不為邊患。若許其齋茶，給之誥敕，萬一假上旨以誘羌人，妄有請乞。不從，失異俗心；從之，則滋害。」奏上，罷齋茶，卒與誥命。(《劉春傳》。 ) 十年，毛紀拜禮部尚書。烏思藏入貢，其使言：「有活佛，能前知禍福。」帝遣中官劉允迎之，芻糧舟車費以百萬計。紀等上言：「自京師至烏思藏二萬餘里，公私煩費，不可勝言。且自四川雅州出境，過長河，西行數月而後至，無有郵驛村市，一切資費，取辦四川。四川連歲用兵，流賊甫平，蠻寇復起，困竭之餘，重加此累，恐生意外變。」(《毛紀傳》。 ) 世宗郎位，詔議粗獻王典禮。禮部尚書毛澄據定陶、濮安故事，議「考」孝宗。帝不從，再四疏辨。帝嘗遣中官諭意，至長跪稽首。澄駭愕，急扶之起。其人曰：「上意也。上言：『人孰無父母？奈何使我不獲伸！』必祈公易議。」因出囊金畀澄。澄奮然曰：「老臣訁孛耄，不能隳典禮。獨有一去不與議已耳。」抗疏引疾，至五六上。乃許之。(《毛成傳》。 ) 八年十二月，刑部侍郎徐學謨擢禮部尚書。自私治後，禮部長非翰林不授。惟席書以言大禮故，由他曹遷；萬士和不由翰林，然先厯其部侍郎。學謨張居正厚，徑拜尚書。廷臣無敢言者。(《鄒元標傳》。 ) 
◎禮部四司 
洪武元年，設禮部郎中、員外、主事。六年，分四屬部：總部，祠部，膳部，主客部。十三年，定：每屬部設郎中、員外郎、主事各一人。二十二年，改總部為儀部。二十九年，改為儀制、福祭、精膳、主客四清吏司。(《職官志》。 ) 二年，常遇春薨，高麗遣使來祭。禮部主事曾魯索其文視之，外襲金龍典帕，文不暑洪武年號。魯讓曰：「龍帕，誤耳。納貢稱藩而不奉正朔，於義何居？」使者謝過，即令易去。(《曾魯傳》。 ) 張籌初由翰林應奉，改禮部主事，奉詔與尚書陶凱編集自漢、唐以來藩王事跡，為《昭鑑錄》。洪武九年，由員外郎進尚書，與學士實濂定諸王妃喪服之制。(《張籌傳》。 ) 成化時，雲南缺提學官。部議屬禮部主事宋端儀。吏先期泄之。端儀曰：「啟事未登，已喧眾口。人其謂我干乞乎？」力辭之。已，進主客員外郎。貢使以贄見；悉卻不納。(《宋端儀傳》。 ) 弘治五年二月，增設主客司主事一人，提督會同館。(《職官志》。 ) 正德中，張潔遷禮部主事，監督會同館。尚書王瓊與都御史彭澤有隙，以澤遣使土魯番許金幣贖哈密城印為澤罪，嗾番人在館者暴澤過惡，誘潔為署牒，且曰：「澤所為，南宋覆轍也。事成，當顯擢。」潔力拒曰：「王公誤矣。澤與土魯番檄具在，豈宋和戎比？昔范仲淹亦嘗致書元昊，寧獨澤也？」不肯署。(《張潔傳》。 ) 故事：郡王絕，近支得以本爵理府事，不得繼封。交城、懷仁，襄垣近支；絕，以繼封請。儀制郎中葛守持之堅。會以疾在告，三邸人乘間行賂，遂得請。旗校訁其事以聞，所籍記賂遣十餘萬，獨無守禮名。帝由是知守禮廉。(《葛守禮傳》。 ) 嘉靖十年，禮部主事田汝成言：「陛下以青宮久虛，祈天建醮，復普放生之仁。凡羈蹄鎩羽，禁在上林者，咸獲縱釋。顧使囹圄之徒，久纏徽糹墨，衣冠之侶，流竄窮荒，父子長離，魂魄永喪。此獨非陛下之赤子乎？望大廣皇仁，悉加寬宥。」(《田汝成傳》。 ) 
◎南京禮部 
嘉靖二年，南京禮部右侍郎劉瑞偕同官僚上六事，且言：「齋醮無益且妨政。織造多費且病民。」帝納用之。(《劉瑞傳》。 ) 萬厯十九年，南京禮部主事湯顯祖言：「陛下以星變，嚴責言官欺蔽。言官豈盡不肖？蓋陛下威福之柄，潛為輔臣所移，故言官向背之情，亦為轉移。御史丁此呂首發科場欺蔽，申時行屬楊巍劾去之。御史萬國欽極論封疆欺蔽，時行諷同官許國遠謫之。一言相侵，無不出之於外，於是無恥之徒，但知自結於執歐，所得爵祿，直以為執政與之。縱他日不保身名，而今日固巳富貴矣。給事中楊文舉奉詔理荒政，徵賄鉅萬，抵杭，日宴西湖，鬻獄市薦以漁厚利。輔臣乃及其報命，擢首諫垣。給事中胡汝寧攻擊饒仲，不過權門鷹犬。以其私人，猥見任用。夫陛下方責言官欺蔽，而輔臣欺蔽自如。前十年之政，張居正剛而多欲，以羣私人囂然壞之。後十年之政，時行柔而多欲，以羣私人靡然壞之。甚可惜也。乞立斥文舉、汝寧，誡諭輔臣省愆悔過。」帝怒，謫徐聞典史。(《顯祖傳》。 )
