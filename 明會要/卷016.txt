卷十六禮十一(軍禮 )
◎親征
洪武元年閏七月，詔定軍禮。中書省會儒臣議親征、遣將禮，奏之。(《大政記》。 )
永樂八年二月，帝自將征衛拉特。(舊作瓦剌。 )五月，大敗韃靼於鄂諾河，(舊作斡難河。 )布尼雅實哩(舊作木雅失里。 )遁，遂征阿嚕台。六月，擊阿嚕台，敗之。
十二年二月，詔親征衛拉特。六月，至和拉和錫袞。(舊作忽蘭忽失溫。 )大破衛拉特兵，追至圖拉河。(舊作土剌河。 )嗎哈穆特(舊俄馬哈木。 )遁。
二十年三月，帝自將征阿嚕台。七月，帝至沙琿原，阿嚕台遁，遂征烏梁海。(舊作兀良哈。 )
二十一年七月，帝復自將征阿嚕台。七月，至上庄堡。蒙古額森托噶(舊作也先土干。 )來降。
二十二年正月，復詔北征。六月，前鋒至達蘭納穆爾(舊作答蘭納木兒。 )河，不見敵。命張輔等窮Ａ３三百里，無所得。帝進駐河上，以糧盡引還。(已上《三編》。 )
宣德元年八月，漢王高煦反。帝親征，至樂安，高煦出降。
三年七月，帝自將巡邊，敗烏梁海濟勒默特之眾於寬河。(已上《本紀》。 )
正統十四年七月，衛拉特分道入寇。太監王振挾帝親征。兵部尚書鄺野、侍郎于謙力言：「六師不宜輕出。」不聽。吏部尚書王直率廷臣力諫曰：「敵勢猖獗，陛下但宜固守封疆，申號令，堅壁清野，蓄銳以待之，可圖必勝。不必親御六師，遠臨塞下。況秋暑未退，旱氣未回，青草不豐，水泉猶塞，士馬之用未充。兵凶戰危。臣等以為不可。」不從。(《三編》。 )刑科給事中曹凱言：「今日之勢，大異澶淵。彼文武忠勇，士馬勁悍；今中貴竊權，人心玩懈。此輩不惟以陛下為孤注，即懷、愍、徽、欽，亦何暇恤。」皆不納。(《曹凱傳》。 )
正德十四年八月，帝自將擊宸濠。禮部上祭告儀注如舊。帝令祭祀俱遣官代。及疏請遣官，有制勿遣。其頒詔亦如舊制。(《禮志》。 )○閱武
洪武六年三月戊申，大閱。二十年二月壬午，閱武。永樂八年二月，北征，大閱。十二年二月己酉，大閱。四月甲辰朔，次興和，大閱。
二十年四月乙卯，次雲州，大閱。五月丁卯，大閱。壬申大閱。二十一年八月己酉，大閱。宣德四年十月甲午，閱武於近郊。(已上《本紀》。 )正統十一年十月，上閱武於近郊。(《實錄》。 )
天順四年十月甲子，閱京營將領騎射於四苑。十一月丁酉，閱隨操武臣騎射於西苑。(《本紀》。 )成化元年二月，簡閱團營將士。(《大政記》。 )
九年四月壬午，閱武臣騎射於西苑。十一月丁酉，複閱騎射於西苑。(《本紀》。 )
隆慶三年九月辛卯，大閱武於教場。上戎服登壇，分別將領及侯、伯、錦衣、中射等第，賞罰有差。大閱久不行，至是以為曠典，百官稱賀。(《明書》。 )
萬曆九年三月丙寅，大閱，准隆慶三年例行也。(同上。 )
崇禎十年八月，車駕閱城。鎧甲旌旗甚盛。群臣悉鸞帶策馬從。六軍望見乘輿，皆萬歲。帝大悅，召尚書入御幄，酌以金卮，然徒為容觀而已。(《兵志》。 )
◎附閱馬
嘉靖十二年三月，上幸南苑環碧殿閱馬。馬有玉麟、飛白、玉驄、照夜碧、銀河練、瑤池駿：飛白凡七。召輔臣入，賜茗飲。(《嘉隆聞見紀》。 )是日大朝畢，上暫退，更便服。於殿外丹陛上設幄，群臣侍班。御馬監之馬，雲錦成群，壯士控之，由東過西，最為盛觀。嘉靖以後，久不舉行，崇禎五年，冬至郊祀。明日，百官入賀。朝畢，復一閱視。是日閱馬三百三十三匹。(《春明夢余錄》。 )
◎遺將
洪武中，命大將儀：上服武弁服，御午門；百僚盛服陪；大將軍拜前，諸將拜後；先授節，次授鉞訖；出勒所部，建牙、鳴鼓角、正行列、擎節鉞、鼓吹前導。百官以次送出。(《山堂別集》。 )
建文元年六月，命李景隆為征虜大將軍，將兵五十萬北伐，賜通天犀帶。帝親推轂，餞之江滸。(《李景隆傳》。 )
永樂四年七月，命朱能、張輔等討安南。上親餞之龍江。(《朱龍傳》。 )
天啟元年六月，起熊廷弼經略遼東。七月，廷弼陛辭，特賜麒麟服一、彩幣四。宴之郊外，令文武大臣陪餞，異數也。(《廷弼傳》。 )
二年八月，命孫承宗督師經略蘇遼。賜上方劍，御門臨遣，閣臣送之崇文門外。(《承宗傳》。 )
崇禎十二年八月，特旨命楊嗣昌督師討賊，賜尚方劍。九月朔，召見平台。嗣昌條七事以獻。四日，復召見，賜宴。手觴三爵，御製贈行詩一章。嗣昌跪誦，拜且泣。越二日陛辭，賜膳。(《嗣昌傳》。 )
十七年正月庚子，輔臣李建泰自請督師剿賊。上大喜，慰勞再三，曰：「卿若行，朕當仿古推轂禮。」遂加建泰兵部尚書，賜尚方劍，便宜從事。乙卯，行遣將禮，以特牲告太廟。帝御正陽門樓，衛士東西列，自午門抵城外，旌旗甲仗甚盛。內閣、五府、六部、都察院、掌印官及京營文武大臣侍立，鴻臚贊禮，御史糾儀。賜之宴，御席居中，諸臣陪侍。酒七行，帝手金卮，親酌建泰者三。乃出手敕曰：「代朕親征。」宴畢，內臣為披紅簪花，用鼓樂導尚方劍而出。建泰頓首謝，且辭行，帝目送之。(《建泰傳》。 )
◎勞軍
丙午正月，張士誠軍遮海口，吳良大敗之。太祖詣江陰勞軍，周巡壁壘，嘆曰：「良，今之吳起也。」(《吳良傳》。 )
洪武二年，兩廣既平，廖永忠還京師，帝命太子帥百官迎勞於龍江。(《永忠傳》。 )
三年十一月，徐達振旅還京師，帝迎勞於龍江。(《徐達傳》。 )永樂八年七月，車駕次開平，宴勞軍士。(《三編》。 )
崇禎十二年二月，曹變蛟從洪承疇入衛。帝遣使迎勞，將士各有賜。(《曹變蛟傳》。 )○受俘
凡凱還，皇帝率諸將，陳凱樂、俘馘於廟社門外。告畢，以俘馘付刑部，協律郎導樂以退。其告祭禮儀，與出師同。(《會典》。 )
洪武三年六月壬申，李文忠捷奏至。癸酉，密迪哩巴拉至京師。群臣請獻俘，帝曰：「武王伐殷用之乎？」省臣以「唐太宗常行之」對。帝曰：「是待王世充耳！若遇隋之子孫，恐不爾也。」遂不許。(《本紀》。 )
四年，傅友德平四川，送明升等至京。禮臣請帝御殿受俘，如孟昶降宋故事。帝曰：「升幼弱，事由臣下，與昶異。宜免其伏地待罪之儀。」授爵歸義侯。(《三編》。 )
永樂四年，定：獻俘前期，兵部官以露布奏聞；禮部告示；文武百官具朝服，並坊廂里老人等，行慶賀禮。(《會典》。 )五年九月乙卯，御奉天門，受安南俘，大齎將士。
十二年三月癸未，張輔俘陳季擴於老撾以獻。交址平。
十八年三月甲申，山東都指揮僉事衛青敗賊於安邱；指揮王真敗賊於諸城；獻俘京師。正統九年二月丙午，王驥擊手思機發，俘其孥以獻。
景泰二年四月乙酉，梁瑤、王來等破平越苗，獻俘京師。(已上《本紀》。 )
正德十五年閏八月癸巳，上在南京，受江西俘。上欲自以為捷，命設廣場，戎服，樹大纛，環以諸軍。令釋逆濠等，去桎梏，伐鼓鳴金而禽之。然後置械，行獻俘禮。(《三編》。 )
嘉靖二十三年十月，叛賊王三屢導吉囊入犯大同，官軍計擒之。遣官祭南北郊、景神殿、太社稷，擇日獻俘。百官表賀。(《禮志》。 )
隆慶四年十二月丁酉，諳達執叛人趙全等九人來獻。乙卯，受俘。(《本紀》。 )禮部奏：是日文武百官具朝服，詣午門前，行慶賀禮。(《會典》。 )
萬曆二十年十一月戊辰，御午門，受寧夏俘。二十七年四月甲戌，御午門，受倭俘。二十八年十二月乙未，御午門，受播州俘。(已上《本紀》。 )
天啟二年，四川獻逆犯樊友邦等，山東獻逆犯徐鴻儒等；俱遣官告祭郊廟，御樓獻俘。(《禮志》。 )○田獵永樂十年十月戊辰，獵城南武岡。
十三年十月甲申，獵於近郊。二十年五月乙丑，獵於偏嶺。宣德四年十月乙未，獵於峪口。五年十月己卯，獵於坌道。
九年九月丙戌，獵於坌道。丁酉，至洗馬林，閱城堡兵備。己亥大獵。(已上《本紀》。 )正統十年十月丙午，獵南海子。(《大政記》。 )天順二年十月甲子，獵南海子。
正德十二年正月己丑，大祀天地於南郊，遂獵於南海子。
十三年正月庚戌，大祀天地於南郊，遂獵於南海子。(已上《本紀》。 )
○兵祭
癸卯七月癸丑，太祖自將救洪都，牙龍江。(《大政記》。 )
洪武元年，始定親征、遣將諸禮儀。以為古者天子親征，則類於上帝，造於祖，宜於社，於所征之地，祭所過山川。若遣將出師，亦告於廟社，祭旗纛而後行。於是諸儒議定旗纛之祭：每歲仲秋祭山川日，遣官祭於旗纛廟；霜降日，又祭於教場；至歲暮享太廟日，又祭於承天門外；俱旗手衛指揮行禮。(《會典》。 )
十二月庚寅，立旗纛廟。(《大政記》。 )
國有大征討，皇帝祭，祭軍牙之神、六纛之神，飲福、受胙、望燎，剌五雄雞血於五酒碗酬神焉。(《吾學編》。 )
凡親征儀：祭告天地、宗廟、祭旗纛，所過山川皆行祭告。師還，奏凱獻俘於廟社，以露布詔告天下。(王圻《通考》。 )
凡類於上帝：前期，擇日祭告天地，皇帝服武弁服，乘革輅、備六軍、作樂，行三獻之禮。造於太廟，宜於上帝，同。(同上。 )永樂四年七月辛卯，命朱能等征安南。癸卯，祭出師。
神旗之祭，祭火雷之神。每月朔望，神機營提督官請祭於教場。(《會典》。 )
八年二月，以親征祓於承天門，遣官祭太歲、旗纛等神。八月丁未，遣官祭旗纛。(《大政記》。 )
嘉靖十八年，南巡，遣官祭旗纛之神；用牲醴制帛，三獻，如常儀。(《會典》。 )
○大射
洪武三年五月丁未，詔行大射禮。定製：凡郊廟祭祀，先期行之。命工部制射侯，定以七鵠：天子虎鵠；皇太子熊鵠；親王豹鵠，文武一品同；三品至五品糝鵠；六品至九品狐鵠；文武子弟及士民俊秀，皆布鵠。采：自五采以下有差，布鵠無采。其司正、司射等官，皆仿古射禮，增損用之。上又以先王射禮久廢，弧矢之事，專習於武夫，而文士多未解。詔：國學及郡縣生員皆習射，頒大射儀於天下，朔望則於公廨或閒地習之。(《春明夢余錄》。 )
二十五年，令遇朔望，習射於射圃。樹鵠置位，初三十步，累加至九十步。每耦二人，各挾四矢，以次相繼。長官主射。射畢，中的飲三爵，中采二爵。(《會典》。 )
記樂十一年五月五日，幸東苑。擊球，射柳，聽文武群臣、四夷朝使及在京耆老聚觀。分擊球官為兩朋。自皇太孫而下，諸王大臣以次擊射。賜中者幣帛有差。(《通典》。 )
