會要始於宋王祁公，臨江徐氏繼之。徐氏《兩漢會要》皆列十五門，分繫子目，西漢三百六十七事，東漢三百八十四事，體從簡儼。王氏《唐會要》、《五代會要》，不標總目，依類編輯，較徐氏更爲詳瞻。茲編沿徐氏十五門，繫以子目，四百九十八事。其編纂則參酌二事之式，期於文約，事詳瑣細，故無可隸者。亦以雜錄附各條後。
《西漢會要》、《五代會要》不加論斷，《唐會要》有蘇冕駮議，《東漢會要》間附按語及雜引他說。茲遵此例，恭錄輯覽。
御批及三編發明，其他論列與鄙見所及者亦附入焉。
總目從徐氏，惟祥異移後，列方域前，沿通考物異之下，接輿地例也。至子目則略有更益，如嘉禮之經筵日講、視學旌表；賓禮之蕃王來朝、蕃使如貢；凶禮之奪情、諡法；學校之宗學、社學、武學、書院；選舉之廷推、傳奉；食貨之莊田；加派兵之衛所、海防；刑之廠衛、廷杖；此一代典故之關繫最巨者，按各總目排比增入，以志剏置之殊。若宰輔之職、量忠諫舉、委任崇獎諸條，據《唐會要》兵之料敵、誘敵、間諜、嚮導、刑之決斷、守正諸條，據《通典》皆增徐氏目中之所無，各實以事蹟，亦足資稽覈而備法鑑。
徵引必注書名，以事先後爲次。《明史》但書某志某傳某表，不票明史以省繁冗。他書雖有傳表記考，不詳注以別於正史。首引之條，或注全目以後，或省一二字，幷不注人名，惟王圻《續文獻通考》則稱《王圻通考》以別於《欽定續文獻通考》。
蒐羅易，去取難。茲編摭輯《明史》三編外，泛覽二百餘種，或一事而詳略，分歧異同，錯出必擇其簡而明、確而當者，錄之間有訛誤，略爲辯證，附之按語，辭繁不能備載者，概從刪節，斷鶴之譏固不免也。
《明史》從史稿例，議洪武以前多書至正年號。而《地理志》 於江南、江西各府更名在洪武前仍用干支，書太祖某年。是編專載明事，未便夾入元年號，止統書明初、太祖初之類，間有數條因原文以干支繫事，未便更改，則仍之。
宏光及唐桂二王，遵三編輯覽例，入帝號，後按《宋史》例，列瀛國公本紀，附昱、昺二王於後。昔人有以附二王爲非者，伏讀純廟聖諭及輯覽之所附，可以破其惑矣。
《明史》載蒙古人地官名俱多僞舛，茲遵輯覽三編，改用新譯，仍注舊作某某，以便省閱。
英宗正統、天順，《明史》分前後紀編年之體，應爾是編，總敘帝號，宜前後歸併，不以中夾景泰爲嫌，從《唐會要》書中宗例也。
《會要》紀掌故於書，法稍寬，然亦有難於詮次者，如惠帝母常考康皇后係追諡，生母呂太后及世宗母蔣太后皆由妃加尊，宜與諸后妃有別，仿《西漢會要》書宣帝母王夫人、哀帝母定陶王姬之例稱，曰惠帝母、曰惠帝生母、曰世宗母。
職官至明，更詳且密。其有仍元之舊，或仍其舊而殊名者，或同名而殊其職掌者，皆詳注各條下以志因革之由。
徐氏職官不載事蹟，茲編沿王氏例，於各官間載事蹟奏疏以資考鏡。
六部都察院，其在南京者依類分載。通政司以下南京官事，簡不另標目。
徐氏屯田、屯田卒二目均入兵門，茲編屯田入食貨門，田制後；屯田卒入兵門班軍後，各從其類爾。
《通典》諡法入凶禮門，茲編於喪服後，專志文武臣僚之諡，以帝後親藩均見帝系。且親藩照例給與不必書，亦鮑山父例也。山父《諡彙考》與弇州《諡法考》皆斷自萬歷弇州考，略有舛異，間爲釐正。自二考外，復據三編輯覽，及見於《明史》各傳者，增二百餘人，共計八百五十三人。其爲本朝賜諡、改諡者，以非明事從略。若爲南都以後所贈者，雖未盡出大公，亦據三編諸書錄之，皆史例也。
災異諸目，《明史》天文、五行二志不能備錄，茲以三編爲主，幷採《大政記》、《二申錄》諸書，其有修省之詔及臣下諫疏，擇其切要者錄之，以備鑒戒，亦王氏例也。
《明史》宮殿例、輿服志，茲從徐氏入方域門。據《明史》三編旁採《史概野獲編》、《春明夢餘錄》、《泳化類編》、《日下舊聞》諸書，然名號紛繁徒憑，故紙臚列，恐未能罄其萬一也。
方域但誌州縣改置，斷自元始。其明改元舊，或增或廢者悉書府由，路改者不能備書，其改府名及由土司改者，書之土司，亦但誌改置。其已改入州縣者不複書。
凡直隸州高一格，與府平頭。若州非直隸而仍領縣者，加圈以誌之，幷以別於未領縣之州。
天下之治，統於一尊，故首之以帝系。治莫大於興禮樂，故次禮次樂。禮樂興而後名分正，故次輿服、辨名分。由於崇教化，故次學校教。法天時，故次運曆。天工人代，故次職官。任官必審賢，故次選舉。賢以康民，民以阜食，故次民政，次食貨。民之梗頑，則有創懲，故次兵，次刑政之善。敗厥有徵應，故次祥異。政令之敷，訖乎遐爾，故次方域，而以外蕃終焉。文彬單志明史，厯有年，所久縻曹，司毫無所立。退食之暇，掇捨舊聞，編次成帙，以備遺忘。海內君子儻矜擿埴闇，閔紬績之劬，爲之剔蕪而補漏，或足爲鑒古者涓滴之助爾。爲八十卷，類次目錄如左。
