太祖祀上帝於圜丘九。(洪武元年十一月庚子，二年十一月乙巳，三年十一月庚戌，四年十一月丙辰，五年十一月辛酉，六年十一月丙寅，冬至，改卜郊壬午，七年十一月辛未，八年十一月丁丑，九年十一月壬午。 ）合祀天地於奉天殿一。(十年十一月丁亥。 )大祀天地於南郊二十。(十二年正月己卯，十三年正月癸卯，十四年正月乙未，十五年正月乙未，十六年正月乙卯，十七年正月丁未，十八年正月辛未，十九年正月甲子，二十年正月甲子，二十一年正月辛卯，二十二年正月丁亥，二十三年正月己卯，二十四年正月癸卯，二十五年正月乙未，二十六年正月辛酉，二十七年正月乙卯，二十八年正月丁未，二十九年正月壬申，三十年正月丙寅，三十一年正月壬戌。 )
惠帝大祀天地於南郊二。(建文元年正月庚辰，三年正月辛未。 )
成祖大祀天地於南郊十七。(建文四年七月壬午，永樂元年正月辛卯，二年正月乙卯，三年正月庚戌，四年正月丁未，五年正月丁卯，六年正月辛酉，七年正月乙卯，九年正月甲戌，十年正月丁酉，十一年正月辛卯，十五年正月丁丑，十九年正月甲戌，二十年正月辛未，二十一年正月乙未，二十二年正月戊子。 )皇太子攝祀天地於南郊一。(八年正月己卯。 )
仁宗大祀天地於南郊一。(洪熙元年正月丙戌。 )
宣宗大祀天地於南郊九。(宣德元年正月丁未，二年正月庚子，三年正月甲午，四年正月己未，五年正月癸丑，六年正月丁丑，七年正月癸酉，八年正月丁卯，九年正月辛卯。 )
英宗前紀，大祀天地於南郊十。(正統五年正月己未，六年正月庚戌，七年正月甲戌，八年正月丁卯，九年正月辛酉，十年正月丙戌，十一年正月己卯，十二年正月癸酉，十三年正月丁酉，十四年正月甲午。 )
景帝大祀天地於南郊七。(景泰元年正月丙戌，二年正月庚戌，三年正月丙午，四年正月辛未，五年正月甲子，六年正月戊午，七年正月壬午。 )
英宗後紀，大祀天地於南郊六。(天順二年正月甲戌，三年正月乙未，四年正月丁亥，五年正月庚戌，六年正月丁未，七年正月丙午。 )
憲宗大祀天地於南郊二十二。(成化元年正月己未，二年正月乙卯，三年正月己卯，四年正月甲戌，五年正月乙丑，六年正月己丑，七年正月丙戌，八年正月庚戌，九年正月丁未，十年正月丁酉，十一年正月癸亥，十二年正月辛亥，十三年正月庚戌，十四年正月甲戌，十五年正月丁卯，十六年正月甲午，十七年正月丙戌，十八年正月壬午，十九年正月丙午，二十年正月庚寅，二十一年正月甲申，二十二年正月己未。 )
孝宗大祀天地於南郊十八。(弘治元年正月丙午，二年正月辛未，三年正月甲子，四年正月己丑，五年正月壬午，六年正月己卯，七年正月丁酉，八年正月乙未，九年正月壬辰，十年正月庚戌，十一年正月丁未，十二年正月辛未，十三年正月己丑，十四年正月己未，十五年正月丙戌，十六年，改卜郊，二月戊申，十七年正月甲戌，十八年正月乙未。 )
武宗大祀天地於南郊十五。(正德元年正月己丑，二年正月乙酉，三年正月丁未，四年正月丙午，五年正月丁卯，六年正月甲子，七年正月己未，八年正月壬午九年正月丁丑，十年正月戊辰，十一年正月乙未，十二年正月己丑，十三年正月庚戌，十四年正月甲辰，改卜郊，二月丁丑，十五年正月癸巳，改卜郊，十二月丁酉。 )
世宗大祀天地於南郊九。(嘉元年正月己未，二年正月乙卯，三年正月丁丑，四年正月辛未，五年正月乙未，六年正月己丑，七年正月丙戌，八年正月庚戌，九年正丁酉。 )祀昊天上帝於南郊一。(九年十一月辛巳。 )祀天於南郊六。(十年十一月甲寅，十一年十一月庚申，十三年十一月庚午，十四年十一月乙亥，十五年十一月辛巳，十七年十一月辛卯，十八年十一月丙申。 )
穆宗祀天於南郊四。(隆慶元年十一月癸亥，二年十一月戊辰，三年十一月甲戌，四年十一月己卯。 )
神宗祀天於南郊三。(萬歷三年十一月乙巳，六年十一月辛酉，十四年十一月癸卯。 )
熹宗祀天於南郊一。(天啟三年十一月丁巳。 )
莊烈帝祀天於南郊四。(崇禎元年十一月癸未，八年十一月庚申，十二年十一月辛巳，十三年十一月丁亥。 )
太祖祀地於方丘三。(洪武二年五月癸卯，三年五月戊申，五年五月戊午。 )
世宗祀皇地祇於方澤二。(嘉靖十年五月壬子，十四年五月癸酉。 )
穆宗祀地於北郊一。(隆慶元年五月辛酉。 )
神宗祀地於北郊二。(萬歷四年五月戊申，七年五月癸亥。 )
熹宗祀地於北郊一。(天啟五年五月乙丑。 )
莊烈帝祀地於北郊四。(崇禎二年四月癸未，十三年五月甲申，十四年五月戊子，十五年六月甲子，皆《本紀》。 )
吳元年八月癸丑，圜丘成。(《本紀》。 )
十一月甲午，太祖初觀圜丘，顧謂起居注熊鼎等曰：「此與古制合否？」對曰：「小異。」帝曰：「古人於郊，埽地而祭，器用陶匏，以示儉樸。周有明堂，其禮始備。今予創立斯壇，雖不必盡合古制，然一念事天之誠，不敢頃刻少怠。」(《大訓記》。 )
十一月乙巳，有事於圜丘。禮官請罷禮成詣太廟躬謝之儀，唯先祭三日詣太廟，以配享告。從之。帝欲增郊壇從祀之神。崔亮奏：「漢唐煩瀆，不宜取法。」乃止。(《通典》。 )
洪武二年八月，建望祭殿。(《實錄》。 )帝慮郊社諸祭，壇而不屋，或驟雨沾服。亮引宋祥符九年南郊遇雨、於大尉廳望祭、及元《經世大典》壇壝內外建屋避風雨故事，奏之。遂詔建殿於壇南。
帝一日問崔亮曰：「朕郊祀天地，拜位正中，而百官朝參，班列東西，何也？」亮對曰：「天子祭天，升自午陛，北向，答陽之義也；祭社，升自子陛，南向，答陰之義也。若羣臣朝參，當避君上之尊，故升降皆由卯陛，朝班分列東西，以避馳道，其義不同。」
亮又言：「《郊特牲》曰：『器用陶匏。』《周禮疏》：『外祀用瓦。』今祭祀用甆，與古意合；而盤盂之屬，與古尚異。宜皆易以甆，惟籩用竹。」從之。(已上皆《崔亮傳》。 )
三年，增祀風、雲、雷、雨於圜丘，天下山川之神於方丘。(《禮志》。 )
二月，太常少卿陳昧言：「《周禮天府》：『孟冬禮司民、司祿，而獻民數、穀數，則受而藏之。』今圜丘郊祀，宜以戶口錢糧之籍陳於臺下，禮畢，藏之內府，以見拜受民數、穀數於天之義。」從之。(《實錄》。 )
六年正月，選朝天宮道士供事郊壇。(《三編》。 )
《御批輯覽》曰：「郊壇理宜誠肅，駿奔執事，豈宜司以羽流？當時議禮諸臣如劉基、宋濂、詹同輩，俱博古而達於政體，何不聞一言匡正耶？至嘉靖時，而齋醮事興，益以崇尚道教為務，此其濫觴矣。」
七年冬至，詞臣撰南郊祝文，用「予」「我」字。帝以為不敬。桂彥良曰：「成湯祭上帝曰：『予小子履。』武王祀文王之詩曰：『我將我享。』古有此言。」帝色霽曰：「正字言是也。」(《桂彥良傳》。 )
是年，增設天下神祇於南北郊。帝謂詹同曰：「大祀：終獻畢，始行分獻；禮未當。」同乃與學士宋濂議以上：初獻奠玉帛將畢，分獻官即行初獻禮；亞獻、三獻皆如之。(《禮志》。 )
八年十一月，學士樂韶鳳等奏定大祀祭壇脫舄之儀，謂：「古者以履不上堂為敬。漢魏朝祭皆洗韈，惟蕭何『劍履上殿』，以為異數。宋南郊，皇帝至南階，脫舄升壇，入廟脫舄升殿，所以崇敬也。今議於郊祀廟享前期一日，有司以席藉地，設御幕於壇東南門外，設執事官脫履之次於壇門外西階側。祭曰，大駕入幕次脫舄，始升壇殿行禮。分獻陪祀官皆脫舄於外，協律郎、樂舞生皆洗韈上。」詔行之。(《實錄》、《春明夢餘錄》。 )
九年，定郊社大事，國有三年喪，不廢。(《吾學編》。 )
十年八月，帝感齋居陰雨，覽京房災異之說，謂分祭天地，情有未安，欲舉合祀之典。命即圜丘舊址為壇，以屋覆之，命曰大祀殿。十一月冬至，以殿工未成，乃合祀於奉天殿。(《續通典》。 )
文彬案：太祖釐正祀典，革除天皇、太乙、六天、五帝之類，去嶽鎮、海瀆、城隍諸神封號，改從本稱，盡洗漢、唐以來陋習；又分祀天地，舉千數百年相沿之誤，一旦整飭，洵足為萬世法守。未幾，感齋居陰雨，仍改天地合祀，立大祀殿，屋而不壇，合圜丘明堂為一制；此失禮之尤者。揆其意，不過欲省煩而趨便耳！彼時禮部長貳官如朱夢炎、李冕輩，庸闇不識大體，未能抗疏力爭。沿謬百六十年，至嘉靖始復舊典。然非夏言輩力排羣議，亦未能贊成其美，則甚矣復古之難也。
十二年正月己卯，始合祀天地於南郊。(《本紀》。 )又建神樂觀於郊壇之西，以處樂舞生。(《實錄》。 )
永樂十八年，京都大祀殿成，規制如南京。南京舊郊壇，國有大事，則遣官告祭。(《禮志》。 )
洪熙元年正月丙戌，南郊誓戒畢，帝進分獻官諭之曰：「事神之道，豈獨臨事之際，務致誠敬；要其奉天子民之心，積累於平日者，孚達鬼神；所以祭則受福。」(《大訓記》。 )
正德十年正月戊辰，帝有事於南郊，逮暮成禮。給事中王良佐言：「郊廟之祀：天子必省牲，必誓戒，散齋、致齋有常期，有專所；當祭之日，夙駕而往；行禮之際，無貳爾心；期昭格也。邇者正月五日，躬祀太廟，薄暮方出行禮。十日郊祀，七日當誓戒，臣等導駕與百官俱朝服，候至夜漏下，忽傳聞免朝，不知旨從何出？九日，車駕當臨齋宮，百官莫不晨趨以俟。乃薄暮方往，倉猝至壇；行禮甫畢，旋即下營。臣愚，不知陛下此行，果事天耶？抑游幸也？及次日駕還，復至夜分。城門失啟閉之期，禁闥縱馳騁之樂，一切非時與制。乞自今祭祀朝賀之期，經筵講書之候，起居寢興之節，務各及時遵制舉行。」不報。
十二年正月戊寅，召百官至左順門，告以「己丑郊竣，將幸南海子觀獵」。廷臣極諫不聽。及期，速蕆祀事，遂往畋。
十三年正月丙午，帝至自宣府。庚戌，當南郊，以初至不及致齋，遂行禮。(已上《三編》。 )
十四年正月甲辰，改卜郊。先是，太常寺奏以是月十二日郊祀；至是，以聖駕未回，請改卜。內批「改次日」。既又命改卜。於是禮科給事中邢寰等言：「祖宗以來，郊祀必於正月上旬，所以重一歲之首，昭莫大之敬也。今改而又改，日復一日，不惟隳祖宗相循之制，亦且非祗畏天地之道。請如期返蹕，以成大禮。」禮部尚書毛澄等馳疏諫曰：「皇祖之訓曰：『凡祀天地，精誠則感格，怠慢則禍生。』今六龍遐騁，旋軫無日。萬一冰雪阻違，道途梗塞，元正上日，不及躬執玉帛於上帝前，陛下何以自安？伏乞趣駕速還，躬親裸享宗社，臣民幸甚。」俱不報。壬戌，欽天監奏擬郊祀日期。傳旨，令擇二月上旬以聞。太常寺奏：「仲春當釋奠先師及祀社稷，而郊禮未成；請俟郊後，擇丁、戊日行禮。」報可。
喜靖十年九月丙辰，罷南京郊祀。初，上命脩輯郊社諸壇，未成。南京太常寺卿黃芳等言：「天地、社稷、山川既統祀於京師，其在南京者，可弗舉也。若有時祭告及災變、脩理等事，因事行之，亦非常祭之比。宜祭告孝陵及山川諸神，不必備物，酒醴脯醢而已。」上以為然，遂罷之。(已上《實錄》。 )
十一年冬至，尚書言：前此有事南郊，風寒莫備。乃采《禮》書，「天子祀天，張大次、小次」之說，請作黃氈御幄為「小次」。每大祭，所司以隨；值風雪，則設於圜丘下。帝就幄中對越，而升降奠獻，以太常執事官代之。命著為令。(《禮志》。 )
十七年十一月辛未朔，詣南郊，上皇天上帝號。(《本紀》。 )
隆慶四年十一月己卯，祀天於南郊。舊制：郊畢舉慶成宴。自世宗倦勤，典禮久廢。至是，禮部尚書殷士儋始考定舊儀行之。(《殷士儋傳》。 )
萬厤十三年，禮科給事中王三餘疏言：「郊祀必躬親，載之《會典》。乃者秋七月，雷震郊壇；恭繹德音，宣示臣工，共圖脩省。今歲似宜親郊，以答天戒；代攝之舉，未可以為常。」疏入，帝以其奏請不早，詰責之；仍遣官代。(《三編》。 )
洪武元年二月壬寅朔，中書省臣李善長等奉敕撰進《郊祀議》，略言：「王者事天明、事地察，故冬至報天、夏至報地，所以順陰陽之義也。祭天於南郊之圜丘，祭地於北郊之方澤，所以順陰陽之位也。《周禮大司樂》：『冬日至，禮天神；夏日至，禮地祇。』此三代之正禮，而釋經之正說。自秦立四畤以祀白、青、黃、赤四帝，漢高祖復增北畤，兼祀黑帝。至武帝有雍五畤，及渭陽五帝、甘泉太乙之祠，而昊天上帝之祭則未嘗舉行。魏、晉以後，宗鄭玄者，以為天有六名，歲凡九祭，宗王肅者，以為天體惟一，安得有六？一歲二祭，安得有九？雖因革不同，大抵多參二家之說。自漢武用祠官寬舒議，立后土祠於汾陰睢上，(校點者案：《明史禮志》作「睢上」。但《史記封禪書》作「睢丘」。 )禮如祀天；而後世因於北郊之外仍祠后土。鄭玄又惑於《緯》書，謂：『夏至於方丘之上，祭崑崙之祇；七月於泰折之壇，祭神州之祇。』析而為二；後世又因之一歲二祭。元始間，王莽奏罷甘泉泰畤，復長安南、北郊，以正月上辛若丁，天子親合祀天地於南郊。由漢唐厯千餘年間皆因之。其親祀北郊者，惟魏文帝、周武帝、隋高祖、唐玄宗四帝而已。宋元豐中，議罷合祭。紹聖政和間，或分或合。高宗南渡以後，惟用合祭之禮。元成宗始合祭天、地、五方帝，已而立南郊，專祀天。泰定中又合祭。文宗至順以後，惟祀昊天上帝。今當遵古制，分祭天地於南、北郊。冬至祀昊天上帝於圜丘，以大明、夜明、星辰、太歲從祀。夏至祀皇地祇於方丘，以五嶽、五鎮、四瀆從祀。」太祖如議行之，建圜丘於鐘山之陽，方丘於鐘山之陰。(《禮志》。 )
《三編質實》云：「按《唐書》：『睿宗太極元年夏五月，祭北郊。是月改元延和。八月，玄宗即位，改元先天。』是親祭北郊者睿宗，非玄宗也。此議偶誤耳！」
嘉靖九年，帝既定《明倫大典》，益覃思製作。凡郊廟百神，咸欲斟酌古法，釐正舊章。乃問張璁曰：「《書》稱『燔柴祭天』。又曰『類於上帝』。《孝經》曰：『郊祀后稷以配天，宗祀文王於明堂以配上帝。』以形體主宰之異言也。朱子謂：『祭之於壇謂之天，祭之屋下謂之帝。』今大祀有殿，是屋下之祭帝耳，未見有祭天之禮也。況上帝、皇地祇合祭一處，亦非專祭上帝。」璁言：「國初，遵古禮，分祭天地，後又合祀。說者謂：大祀殿下壇上屋，屋即明堂，壇即圜丘。列聖相承，亦孔子從周之意。」上復諭璁曰：「二至分祀，萬代不易之禮。今大祀殿擬周明堂，或近矣；以為即圜丘，實無謂也。」璁乃備述《周禮》及宋陳襄、蘇軾、劉安世、程頤所議分合異同以對；且言祖制已定，無敢輕議。帝銳欲定郊制，卜之奉先殿太祖前，不吉，議且寢。會夏言請舉親蠶禮，帝以古者天子親耕南郊，皇后親蠶北郊，適與所議郊祀相表裹，因令璁會言陳議言，乃上疏言：「國家合祀天地，及太祖太宗之並配，諸壇之從祀，舉行不於長至而於孟春，俱不應古典。宜令羣臣博考《詩》、《書》、《禮》經所載郊祀之文，及漢宋諸儒匡衡、劉安世、朱熹等之定論，以及太祖國初分祀之舊制；陛下稱制而裁定之，此中興大業也。」禮科給事中王汝梅等詆言說非是，上切責之，乃敕禮部會廷臣各陳所見，且言汝梅等舉《召誥》中郊用二牛，謂明言合祭天地。夫用二牛者，一帝一配位，非天地各一牛也。又或謂天地合祀，乃人子事父母之道，擬之夫婦同牢；褻慢已甚。又或謂郊為祀天，社稷為祭地，古無北郊。夫社乃祭五土之神，猶言五方帝耳，非皇地祇也。社之名不同，自天子以下，皆得隨所在而祭之，故禮有親地之說，非謂祭社即方澤祭地也。於是下言疏，令禮部一併議行。三月丙申，璁錄上《郊祀考議》一冊。時詹事霍韜深非郊議，且言：「分祀之說，惟見《周禮》，莽賊偽書，不足引據。」於是言復上疏言：「《周禮》一書於祭祀為詳，《大宗伯》：以祀天神則有禋祀、實柴、𪳝燎之禮；以祀地祇則有血祭、薶沈、𠠦辜之禮。《大司樂》：冬至日，地上圜丘之制，則曰禮天神；夏至日，澤中方丘之制，則曰禮地祇。天地分祀，從來久矣。故宋儒葉時之言曰：『郊丘分合之說，當以《周禮》為定。』今議者既以太社為祭地，則南郊自不當祭皇地祇，何又以分祭為不可也？合祭之說，實自莽始。漢之前皆主分祭，而漢之後亦間有之。宋元豐一議，元祐再議，紹聖三議，皆主合祭，而卒不可移者，以郊賚之費，每傾府藏，故省約安簡便耳！未嘗以分祭為非禮也。今之議者，往往以太祖之制為嫌為懼，然知合祭乃太祖之寶制為不可改，而不知分祭固太祖之初制為可復；知《大祀文》乃太祖之明訓為不可背，而不知《存心錄》固太祖之著典為可遵。且皆太祖之制也，從其禮之是者而已。敬天法祖，無二道也。《周禮》一書，朱子以為周公輔導成王，垂法後世，用意最深切，何可誣以莽之偽為耶？且合祭以後配地，實自莽始。莽既偽為是書，何不削去圜丘方丘之制，天神地祇之祭，而自為一說耶？」疏入，下禮部，令折衷羣議以聞。辛丑，禮部集上羣臣所議郊禮，奏曰：「主分祭者，都御史汪鋐等八十二人；主分祭而以慎重成憲及時未可為言者，大學士張璁等八十四人，主分祭而以山川壇為方丘者，尚書李瓚等二十六人；主合祭而不以分祭為非者，尚書方獻夫等二百六人；無可否者，英國公張崙等一百九十八人。臣等祗奉敕諭，折衷眾論，分祀之義，合於古禮。但壇壝一建，工役浩繁。《禮》：『屋祭曰帝。』夫既稱昊天上帝，則當屋祭。宜仍於大祀殿專祀上帝，改山川壇為地壇，以專祀皇地祇。既無創建之勞，行禮亦便。」上復諭：當遵皇祖舊制，露祭於壇；分南北郊，以二至日行事。言乃奏曰：「南郊合祀，循襲已久。朱子所謂：千五六百年無人整理。而陛下獨破千古之謬，一旦舉行，誠可謂建諸天地而不悖者也。」已而命戶、禮、工三部偕言等詣南郊相擇。禮臣欲於具服殿稍南為圜丘。言復奏曰：「圜丘祀天，宜即為敞，以展對越之敬。大祀殿享帝，宜即清閟，以盡昭事之誠。二祭時義不同，則壇殿相去，亦宜有所區別。乞於具服殿稍南為大祀殿，而圜丘更移於前。體勢峻極，可與大祀殿等。」制曰：「可。」於是作圜丘。是年十月工成，而分祀之制遂定。(《禮志》。 )
隆慶元年，禮部會議，罷祈穀及明堂大享禮。圜丘方澤分祀已久，宜照例於冬至夏至日親祭，仍奉太祖高皇帝配。禮部又言：「郊廟社稷諸祀，先期具奏行禮，止奏日，不奏時；以故陪祀諸臣失期者眾。請以後並奏日、時。」從之。(《通典》 )。
萬厤三年十一月，大學士張居正進《郊禮新舊圖冊》，略言：「高皇帝初制郊禮，分祀十年矣，而竟定於合享者，良以古今異宜，適時為順。故舉以歲首，人之始也；卜以春初，時之和也；歲惟一出，事之節也。為屋而祭，行之便也。百六十餘年，列聖相承，莫之或易者，豈非以其至當允協，經久而可行乎？今以冬至極寒，而裸獻於星露之下；夏至盛暑，而駿奔於炎歊之中；一歲之間，六飛再駕；以時以義，斯為戾矣。且成祖文皇帝再造宇宙，功同開創，配享百餘年，一朝而罷之，於人情亦大有不安者。故世宗雖分建圜、方之制，而中世以後，竟不親行。雖肇舉大享之禮，而歲時禋祀，止於內殿。是斯祀之在當時，已窒礙而難行矣。況後世乎？臣等愚昧，竊以為宜遵高皇之定製，率循列聖之攸行，歲惟一舉合祀之禮，而奉二祖並配。斯於時義允協，於人情為順。顧郊禋祀重，今且未敢輕議，謹稽新舊規制禮儀，而略述其概，以俟聖明人容裁斷焉。」上從之。(王圻《續通考》。 )
《通典注》：「按居正進《新舊禮圖》，欲改合祀，然四年、七年五月俱嘗祀地北郊，固未嘗改為合祀。故《神宗》、《熹宗》、《莊烈帝》三紀皆書祀天，特祭地之禮不行耳。」
文彬按：江陵此議，疎謬之甚，特其時未嘗舉行耳。神宗自七年後，郊祀不親，惟十四年一祀天，非特祀地之祀不行也。熹宗祀天一，(三年。 )祀地一；(五年。 )莊烈祀天四，(元年，八年，十一年，十三年。 )祀地四；(二年，十三年，十四年，十五年。 )皆見《本紀》。《通典注》云：「三紀皆書祀天，特祭地這禮不行，」誤也。
