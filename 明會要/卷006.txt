太祖初定天下，首開禮樂二局，廣徵耆儒，分曹究討。洪武元年，命中書省暨翰林院、太常寺定擬祀典，乃厯敘沿革之由，酌定郊廟宗社議以進。禮官及諸儒臣又編集郊廟山川等儀，及古帝王祭祀感格可垂鑑戒者，名曰《存心錄》。
二年，詔諸儒臣脩禮書，明年告成，賜名《大明集禮》。其書準五禮，而益以《冠服》、《車輅》、《儀仗》、《鹵簿》、《宗學》、《音樂》。凡升降儀節，制度名數，纖細畢具。又屢敕議禮臣李善長、傅瓛、宋濂、詹同、陶安、劉基、魏觀、崔亮、牛諒、陶凱、朱升、樂韶鳳、李原名等編輯成集。且詔郡縣舉高潔博雅之士徐一夔、梁寅、周子諒、胡行簡、劉宗弼、董彝、蔡深、滕公琰至京，同脩禮書。若夫釐正祀典，凡天皇、太乙、六天、五帝之類，皆為革除，而諸神封號悉改從本稱，一洗矯誣陋習，其度越漢唐遠矣。[1]
洪武六年三月申辰，禮官上所定禮儀。帝謂尚書牛諒曰：「元世廢棄禮教，因循百年，中國之禮，變易幾盡。朕即位以來，夙夜不忘，思有以振舉之，以洗汙染之習。常命爾禮部定著禮儀。今雖已成，宜更與諸儒參詳考議，斟酌先王之典，務合人情，永為定式。」[2]
二十四年六月己未，詔廷臣參考厯代禮制，更定冠服、居室、器用制度。[3]
明初之議禮局限性，宋濂方家居，諸儀率多陶安裁定。大祀禮專用安議，其餘參彙諸說，從其所長。祫禘用詹同，時享用朱升，釋奠、耕耤用錢用壬，五祀用崔亮，朝會用劉基，祝祭用魏觀、軍禮用陶凱，皆能援據經義，酌古準今，郁然成一代休明之治。雖折中斷制，裁自上心；諸臣之功，亦曷可少哉！[4]
《李善長傳》：「已帥禮官，定郊社宗廟禮；尋奏定六部官制，議官民喪服及朝賀東宮儀。奉命監脩《元史》，編《祖訓》，錄《大明集禮》諸書，定天下岳瀆神祇封號。」
《宋濂傳》：「濂於書無所不通。在朝，郊社、宗廟、山川百神之典，朝會、宴享、律厯、衣冠之制，四裔貢賦、賞勞之儀，旁及元勳巨卿碑記刻石之辭，咸以委濂。」
《范常傳》：「洪武元年，擢翰林直學士兼太常卿。帝銳意稽古禮文。羣臣集議，間有異同；常能參合眾言，委曲當上意。」
《梁寅傳》：「時以禮、律、制度分為三局，寅在禮局中。討論精審，諸儒皆推服。」
《陶安傳》：「吳元年，初置翰林院，首召安為學士。時徵諸儒議禮，命安為總裁官。」
《錢用壬傳》：「初官御史臺經厯，尋與陶安等博議郊廟、社稷諸儀。其議釋奠、耤田，皆援據經文及漢魏以來故事，以定其制。洪武元年，拜禮部尚書，凡禮儀、祭祀、宴享、貢舉諸政，皆專屬禮官。又詔與儒臣議定乘輿以下冠服諸式。時儒生多習古義，而用壬考證尤詳確。」
《詹同傳》：「初遷考功郎中，直起居注。會議禘祫禮，同議當，遂用之。」
《朱升傳》：「洪武元年，進翰林學士，定宗廟時享、齋戒之禮。」
《崔亮傳》：「初亮居禮曹時，即位、大祀諸禮，皆其所條畫，丞相善長上之朝，由是知名。及為尚書，一切禮制，用壬先所議行者，亮皆援引故實以定其議，考證詳確，逾於用壬。又請：大祀前七日，陪祀官詣中書受誓戒，戒辭如《唐禮》。又依《周禮》定五祀及四時薦新、裸禮，圭瓚、鬱鬯之制。並言：『旗纛月朔望致祭，煩而瀆，宜止行於當祭之日。『皆允行之。帝以日中有黑子，疑祭天不順所致，欲增郊壇從祀之神。亮執奏：『漢唐煩瀆，不宜取法。』乃止。」
《牛諒傳》：「諒三遷至禮部尚書，更定釋奠及大祀分獻禮，與詹同等議省牲冠服。又奏：三皇立廟京師，春秋時祭；漢、唐以下，就陵立廟。帝為更定行之。」
《劉仲質傳》：「洪武十五年，拜禮部尚書。命與儒臣定釋奠禮，頒行天下學校。」
《陶凱傳》：「洪武三年，與崔亮並為禮部尚書，各有敷奏。軍禮及品官墳塋之制，凱議也。」
《任昂傳》：「十五年，為禮部尚書，請更定冕服之制及朝參坐次；又奏毀天下淫祠，正祀典稱號。」
《李原名傳》：「為禮部尚書，以帝命行養老之政，申明府、州、縣多寡之數，定官民巾服之制，皆著為令。凡郊社、宗廟、社稷、嶽瀆諸制，先後儒臣論定，時有詳略，帝悉令原名更正之。」
《劉三吾傳》：「時天下初定，典章闕略。帝銳意製作，宿儒凋謝，得三吾，晚說之。一切禮制及三場取士法，多所刊定。」
建文三年閏三月，《禮制》成，頒詔天下。[5]
永樂中，頒《文公家禮》於天下，又定巡狩、監國及經筵日講之制。[1]
世宗以制禮作樂自任。其更定之大者，如分祀天地，復朝日、夕月於東、西郊，罷二祖並配，以及祈穀、大雩、享先蠶、祭聖師、易至聖先師號，皆能折衷於古。獨其排眾議，祔睿宗太廟，躋武宗上，徇本生而違大義，以明察始而以豐昵終矣。[1]
嘉靖四年十二月，《大禮集議》成，頒示天下。[3]
七年六月，《明倫大典》成，頒示天下。[3]
明初，以圜丘、方澤、宗廟、社稷、朝日、夕月、先農為大祀；太歲、星辰、風雲、雷雨、嶽鎮、海瀆、山川、厯代帝王、先師、旗纛、司中、司命、司民、司祿、壽星為中祀；諸神為小祀。後改先農、朝日、夕月為中祀。
天地、太廟、社稷、山川諸神皆天子親祀。國有大事，則遣官祭告。若先農、城隍、旗纛、馬祖、五祀、京倉、先賢、功臣合祀皆遣官致祭。而帝王陵寢及孔子廟則傳制特遣。[6]
正月三祭：上辛祈穀，立春享太廟，祭司戶。
二月九祭：驚蟄祭太歲、月將、風、雲、雷、雨諸神，春分朝日於東郊，上戊祭太社、太稷，上戊之明日，祭帝社、帝稷，上丁祭先師孔子，上甲祭三皇，祭厯代帝王廟，祭先農，祭司馬之神。
三月三祭：清明祭奉先殿，祭嶽鎮、海瀆之神，祭泰厲。
四月三祭：孟夏享太廟，大雩，祭司竈。
五月二祭：夏至祀皇地祇於丘，前期祭告太廟。
六月一祭：季夏祭中霤。
七月二祭：孟秋享太廟，祭司門。
八月十祭：秋分夕月於西郊，上戊祭太社、太稷，上戊之明日，祭帝社、帝稷，上丁祭先師孔子，上甲祭三皇，祭厯代帝王廟，祭城南旗纛廟，祭都城隍之神，祭天神、地祇於山川壇，祭太歲、月將、風、雲、雷、雨之神，望日祀靈神。
九月三祭：季秋大饗，霜降祭嶽鎮、海瀆之神，祭旗纛於教場。
十月三祭：孟冬享太廟，朔日祭泰厲，祭司井。
十一月二祭：冬至祀昊天上帝於圜丘，前期祭告太廟。
十二月三祭：季冬享太廟，歲暮大祫，祭旗纛於承天門外。
牲四等：曰犢，曰牛，曰大牢，曰少牢。色尚騂或黝。大祀入滌九旬，中祀三旬，小祀一旬。[7]
滌牲，立神牲所，設官二人牧養神牲。祀前三月，付廩犧，令滌治如法。其中祀滌三十日，小祀滌十日者，亦如之。[8]
洪武二年，帝以祭祀省牲於神壇甚邇，人心未安。尚書崔亮乃奏考古省牲之儀，遠神壇二百步。[9]
三年，帝以郊祭之牲與羣祀牲同牢芻牧，不足以別祀天之敬。乃因其舊地改作而加繪飾，中三間以養郊祀牲，左三間養後土牲，右三間養太廟、社稷牲，餘屋養山川百神之牲。凡大祀犧牲，前一月，帝躬視滌養，繼命羣臣更日往視，歲以為常。[10]
崔亮言：「大祀，帝親省牲；中祀小祀之牲，當遣官代。」帝命：「親祭者皆親省牲。」[9]
六年，御史臺言：「吏部尚書呂本奉職不謹，郊壇牲角非繭栗，功臣廟壞不修。」詔免官，罰役功臣廟。[11]
七年，定製：大祀，皇帝躬省牲。中祀小祀，遣官。[1]
十三年九月，溧水縣祭社稷，以牛醢代鹿醢。禮部言：「定製：祭物缺者以他物代。」帝曰：「所謂缺者，以非土地所產。溧水固有鹿，是有司故為苟簡也。百司所以能理其職而盡民事者，以其常存敬懼之心耳。神猶忽之，於人事又何懼焉？」命論如律。[1]
凡郊廟犧牲已在滌者：或有傷，則出之；死則埋之；其有疾者，亦養於別所，待其肥腯，以備小祀中祀之用。若未及滌或有傷疾者，歸所司別用。[12]
景泰四年，令禮部鑄造「牲」字、「牢」字火印各一，會同太常寺及御史，印記各處解到牛羊。[12]
正德十五年三月戊戌，清明節，太常寺奏：「陵寢祭牲已有定製，豕為必用之物，請馳其禁。」從之。[10]
嘉靖十一年，更定冬夏至祈穀，俱祭前五日親視；後俱遣大臣。圜丘蒼犢，方丘黃犢，配位各純犢。[1]
隆慶元年五月，太常寺卿鄒應龍省牲北郊。東廠太監馮保傳呼至，導者引入，正面爇香，儼若天子。應龍大駭，劾保僭肆。保深銜之。[13]
萬厯四十四年八月，南京太常寺少卿桂有根言：「孝陵元旦、清明、長至三大祭，交物俱備。中元、孟冬兩忌辰及萬壽節五祭，向止陳設酒果；應加用牲帛祭文。」從之。[10]
洪武元年，翰林學士朱升等奉敕撰齋戒文。大祀七日：前四日戒，後三日齋。上曰：「凡祭祀天地、社稷、宗廟、山川等神，為天下祈福，宜下令百官齋戒。若自有所禱，不關民事者，不下令。」又以致齋七日、五日，為期太久，人心易怠；止臨祭齋戒三日，務致精專。[14]
又詔：「大祀前七日，陪祀官詣中書省受誓戒，各揚其職；不共者，國有常刑。」從禮部尚書崔亮請也。[14]
三年，諭禮部尚書陶凱曰：「人心操舍無常，必有所警而後無所放。」乃命禮部鑄銅人一，高尺有五寸，手執牙笏；大祀則書「致齋三日」，中祀則書「致齋二日」於簡上。太常司進置齋所。[1]
陶凱又奏：「凡親祀：皇太子宮中居守，親王戎服侍從。皇太子、親王雖不陪祀，一體齋戒。」[14]
五月，建齋宮於圜丘之西、方丘之東。[10]
四年，禮官奏定：天子親祀，齋五日；遣官代祀，齋三日；降香，齋一日。[1]
二十一年，定製：齋戒前二日，太常寺司官宿於本司；次日，奏請致齋；又次日，進銅人，傳制諭文武百官齋戒。[1]
宣德七年，大祀南郊。帝御齋宮，命內官、內使：飲酒食葷，入壇唾地者，罪之；司禮監縱容者，同罪。齋之日，御史檢視各官於齋次。[11]
嘉靖九年，定前期三日，帝御奉天殿，百官朝服聽誓戒。[1]

世宗以舊存齋宮在圜丘北，是踞視圜丘也，欲改建於丘之東南。夏言言：「更起齋宮於圜丘之旁，似於古人掃地之義，未為允協。且秦、漢以來，並無營室者，正謂質誠尊天，不自崇樹，以明謙恭肅敬之旨，故惟『大次』之設，為合古典。願寢其議。」報聞。[12]