安南，古南郊地。唐以前皆隸中國，五代時為土人曲承美竊據，宋初封丁部領子璉為交趾郡王，三傳為黎桓所篡，尋又為李公蘊所篡。隆興二年，封公蘊安南國王，安南國名自此始。李氏八傳，無子，傳其壻陳日煚。其地東南距海，西接老撾，南渡海即占城，北連廣西之思明南寧，雲南之臨安。元江人性獷悍驩演二州，多文學交愛，二州多倜儻士。
洪武二年，王陳日煃遣使來朝，貢方物。帝喜，賜宴，命張以寧、牛諒往封為安南國王，賜駝紐，塗金銀印。
五年，陳叔明弒其主日熞自立，遣使入貢，卻之。叔明復朝貢謝罪，且請封。帝命叔明姑以前王印視事。
七年，叔明乞命弟煓攝政，從之。煓遣使謝恩，請貢期，詔三年一貢。全都毋過三四人，貢物無厚。
二十一年，遣使入貢。帝以其頻煩，且貢物侈命，仍三歲一貢，毋進犀象。
建文元年，國相黎季犛弒其主，大殺陳氏宗族而自立，更姓名為胡一元，名其子蒼曰胡𡗨，謂出帝舜裔胡公後，僭國號大虞，年號元聖。尋自稱太上皇，傳位𡗨。朝廷不知也。
永樂元年，𡗨遣使奉表朝貢，詭言陳氏嗣絕，臣陳氏甥，為眾所推，乞賜封爵。帝遣使齎敕，諭其陪臣耆老，詢以陳氏繼嗣有無，及推立誠偽。𡗨隨遣使還奏，詔遂封𡗨。
二年，安南舊臣裴伯耆詣闕告難，未幾，老撾送前國王日煃弟陳天平至，請兵復讎。𡗨方遣使賀，正旦帝出天平示之，皆錯愕下拜有泣者。帝遣使詰責，令具篡弒之實以問，𡗨復遣使謝罪，請迎天平歸國，帝信之。三年冬，遣都督僉事黃中、呂毅將兵納天平於安南。將至芹站，𡗨伏兵邀殺天平，帝大怒，決意討之。
四年，命征夷將軍張輔等大破之，陳氏子孫耆老千餘詣軍門前，言陳氏已滅，無可繼者。安南本中國地，乞仍入職。方同內郡輔等以聞，詔改安南為交阯，設交阯布政司，領府十七，州四十一，縣一百五十七。
大軍甫還，復並起為亂。屢發兵征討，皆敗沒。宣宗即位，交阯黎利詭稱陳氏有後，具書詣柳升軍，乞罷兵，立陳氏裔。升不啟封，遣使奏聞。帝心知其詐，欲籍此息兵，乃遣使齎詔撫諭人民，盡撤軍民北還。
宣德六年，命黎利權署安南國事。利雖受敕命，其居國稱帝，建東西二都署，百官設學校，以經義、詩賦二科取士。其制度多擬中國雲。
九年，黎利死，命其子麟權署國事。正統元年，封為安南國王。
天順元年，遣使入貢，乞賜袞冕如朝鮮例，不從。其使者乞以土物易書籍藥材，從之。
安南貢道，故由廣西、雲南鎮守。中官錢能貪恣，遣指揮郭景齎敕，取其貨。王黎灝素欲突窺雲南，遂以解送廣西龍州罪人為詞，隨景假道雲南入京，索夫六百餘，且發兵繼其後，雲南大擾。詔守臣詰之，輒詭詞對廟堂，雖屢降敕諭，灝益玩侮，無畏忌。
成化十七年，使臣入貢，請如暹羅、爪哇例，賜冠帶，許之，不為例。
宏治三年，占城王愬安南見侵，兵部尚書馬文升召安南使臣曰：「歸諭爾王，各保疆土，享太平。不然，朝廷一旦赫然震怒，天兵壓境，如永樂朝事，爾主得無悔乎？」安南自是有所畏。
十年，賜王黎暉皮弁，服金犀帶。使臣言國主受王封賜服與臣下無別，乞改賜。禮官言：「安南名為王，實中國臣也。嗣王新立，必賜皮弁、冠服，使不失主宰一國之尊。又賜一品官服，俾不忘臣事中國之義。今所請，紊亂祖制，不可許。」
正德中，陳昺殺國王黎晭而自立，晭臣莫登庸起兵討昺，立晭兄子譓，旋逐譓立其庶弟懬，已，復殺懬，篡其位，不通朝貢者二十年。
嘉靖十五年，皇子生，當頒詔安南，禮官夏言言：「黎譓、黎懬均非黎晭應立之嫡，莫登庸、陳昺均彼國篡逆之臣。宜暫停使命，遣官按問。」帝以安南叛逆昭然，命言會兵部議征討。戶部侍郎唐胄力陳用兵七不可，下兵部議。會譓卒，子寧遣使告難，乞興問罪師，乃詔起右都御史毛伯溫於家，督軍討之。兵部侍郎潘珍持不可。廣東按臣餘光言：「莫之篡黎，猶黎之篡陳，不足深較。但當罪其不庭，責以稱臣修貢，不必遠征，以疲中國。」帝怒，奪光俸。
十八年，仍遣伯溫等南征。伯溫駐師近邊，登庸遣使乞降，盡籍國中土地，軍民職官悉聽處分。疏聞，帝大喜，詔改安南國為安南都統使司，授登庸都統使，秩從二品，銀印。舊所僭擬制度，悉除去。改其十三道為十三宣撫司，各設宣撫、同知、副使、僉事，聽都統黜陟。廣西歲給，大統厤仍三歲一貢以為常，幷令覈黎甯真偽。果黎氏後，割所據四府奉其祀事，否則已之。至是而安南定。
黎甯據清華，自為一國。萬厤初，莫氏漸衰，黎氏後裔維潭舉兵攻莫茂洽，殺之，即叩關求通貢，因詔維潭為都統使，而莫氏但保安平一郡，勢益弱。
暹羅在占城正南，即隋唐赤土國。後分羅斛與暹二國，暹土貧瘠，不宜稼，羅斛地平衍，種多獲，暹仰給焉。元時，羅斛強，併有暹地，遂稱暹羅斛國。
洪武四年，其王參烈昭毘牙遣使奉表來貢。
十年，世子昭祿羣膺承其父命來朝。帝喜，賜之印，文曰：「暹羅國王之印」自是始稱暹羅。比年一貢，或一年兩貢。正統後或數年一貢。
永樂二年，有番船飄至福建海岸，詰之，乃暹羅與琉球通好者，所司籍其貨以聞。帝曰：「二國修好乃甚美事，不幸遭風，正宜憐惜，豈可因以爲利？所司其治舟給粟，俟風便遣赴琉球。」
宏治十年入貢，時四夷館無暹羅譯字官，閣臣徐溥等請移牒廣東，訪取能通彼國言語文字者，赴京備用。從之。
正德十年，進金葉表，朝貢館中無識其字者。閣臣梁儲等請選留其使一二人入館肄習。報可。
萬厤二十年，日本破朝鮮，暹羅請潛師直擣日本，牽其後中樞石星議，從之。兩廣督臣蕭彥持不可，乃已。其後奉貢不替。
彭亨在暹羅之西，洪武十一年，其王麻哈剌惹答饒遣使齎表來朝，貢方物，宴賚如禮。永樂九年，王巴刺密瑣刺達羅息泥遣使入貢。十二年、十四年復入貢。
占城居南海中，即周越裳地。洪武二年，王阿答阿者遣使來朝。時安南與占城搆兵，帝遣使論解，又命使齎詔，封爲占城國王。
三年，遣使往祭其山川，頒科舉詔於其國。
四年，占城入貢，言安南侵擾，因求兵器、樂器、樂人。帝命禮部諭之曰：「占城、安南，同奉正朔，乃擅自搆兵，毒害生靈，既失事君之禮，又乖交鄰之道。已咨安南國王，令即日罷兵，王亦宜講信修睦，各保疆土。所請兵器，於王何吝，但兩國互搆而賜占城，是助王相攻，甚非撫安之義。樂器、樂人，語音殊異，難以發遣。王其選擇習華音者，以來當令肄習。」
永樂元年，王占巴的賴奉表朝貢，且告安南侵掠，請降敕戒。帝可之。
五年，攻取安南所侵地，獻俘闕下，貢方物，謝恩。帝嘉其助兵討逆，遣使齎敕幣弊賜之。
正統元年，瓊州知府程瑩言：「占城比年一貢，勞費實多，乞如暹羅諸國例，三年一貢。」帝敕其使如瑩言，然番人利中國互市，雖有此令，迄不遵。
成化七年，安南破占城，據其地，改爲交南州。王弟槃羅茶悅逃山中，遣使告難。兵部言：「宜遣官齎敕，諭還其國王及眷屬。」帝慮安南逆命，令俟貢使至日，賜敕責之。
二十年，冊封古來爲國王。廷議，遣大臣往勞，檄安南存亡繼絕。迎古來返占城，帝命南京右都御史屠滽往。至廣東，傳檄安南，宣示禍福。募健卒二十人，駕海舟二十艘，護古來還國。安南以滽大臣奉特遣，不敢抗，古來乃得入。
宏治三年，遣使謝恩。其國自殘破後，民物蕭條，貢使漸稀。
嘉靖二十二年，貢使訴安南侵擾，道阻難歸，乞遣官護送。報可。
滿刺加在占城國南，國有山，出泉流為溪，土人淘沙取錫，煎成名曰「斗錫」。田瘠少收，民皆淘沙捕魚為業。
永樂元年，遣中官尹慶使使其地，宣示威德及招徠意。其酋大喜，遣使至京，因封為滿刺加國王，賜誥印。使者言：「王慕義，願同中國列郡歲、效職貢，請封其山為一國之鎮。」帝從之。
九年，王率其妻子、陪臣來朝，宴賚極厚。嗣後，或連歲，或間歲入貢，以為常。
十七年，王率妻子、陪臣來朝，及辭歸，訴暹羅見侵狀。帝為賜敕諭暹羅，羅乃奉詔。
宣德六年，遣使者來言，暹羅謀侵本國，王令臣三人附蘇門答臘貢舟入愬。帝命附鄭和舟歸國，令和齎敕諭暹羅，責以輯睦鄰封，毋違朝命。初三人至，無貢物，禮官言例不當賞，帝曰：「遠人越數萬里來愬不平，豈可無賜？」遂賜如例。
正統貢使請賜王護國敕書及蟒服、繖蓋以鎮服國人，從之。
正德末，佛郎機舉兵侵奪其地，王出奔，遣使告難。世宗嗣位，敕責佛郎機，令還其故土，諭暹羅諸國王以救災恤鄰之義。迄無應者，滿刺加竟為所滅。
阿魯亦名啞魯，近滿刺加。永樂九年，王速魯唐忽先遣使，附古里諸國入貢。
十七年，王子段阿刺沙遣使入貢。
十九年、二十一年，再入貢。
爪哇在占城西南。洪武二年遣使，以即位詔諭其國。三年，又以平定沙漠，頒詔於其國。其王昔里八達刺蒲遣使奉表來朝，貢方物。其國有東西二王，東王勿院勞網結，西王勿勞波務，各遣使朝貢。
永樂元年，西王都馬板遣使入貢，命賜以鍍金銀錢。西王遣使謝印，貢方物，而東王孛令達哈亦遣使朝貢請印，命遣官賜之，自後二王並貢。
四年，西王與東王搆兵，東王戰敗，國被滅。適朝使經東王地，部卒入市，西王國人殺之，凡百七十人。西王懼，遣使謝罪。帝賜敕切責之，命輸黃金六萬兩以贖。自後比年一貢，或間歲一貢，或一歲數貢。
正統八年，廣東參政張琰言爪哇朝貢頻，數供億費繁弊。中國以事遠人非計，帝納之。其使還，賜敕曰：」海外諸邦並三年一貢。王亦宜體恤軍民，一遵此制。「十一年，復三貢，後乃漸稀。
真臘在占城南。宋慶元中破占城而併其地，改國名曰占臘。元時仍稱真臘。
洪武三年，遣使齎詔，撫諭其國。四年，其國巴山王忽爾那遣使奉表朝貢。
十六年，遣使齎勘合文冊，賜其王。凡國中使至勘合不符者，即屬矯偽，許縶縛以聞。其王遣使來貢。
永樂二年，王遣使朝貢。初，中國使真臘有部卒三人潛遁，索之不得，王以其國三人代之。至是引見。帝曰：」華人自逃於彼，何預而責償？且言語不通，風土不習，吾焉用之？「命賜衣服及道里費遣還。
永樂中，貢使以其國數被占城侵擾，久留不去。帝遣中官送之還，並敕占城王，罷兵修好。景泰後，其使不常至。
三佛齊與占城為鄰，其地為諸番要會，俗富好淫。下稱其上曰詹卑，猶國君也。洪武三年，遣使詔諭。其國王遣使，奉金葉表隨入貢。戶部言其貨舶至泉州宜徵稅，命勿徵。其國有三王，先後來貢。
九年，王怛麻沙那阿者卒，世子表貢請命，命使臣齎印敕封為三佛齊國王。時爪哇強，已威服三佛齊而役屬之，聞天朝封為國王，與己埒則大怒，遣人誘朝使邀殺之，天子亦不能問罪，其國益衰，貢使遂絕。
三十年，爪哇據其國，改名舊港，亦不能盡有其地。華人流寓者，往往起而據之。
浡泥本闍婆屬國也。洪武三年，命張敬之、沈秩往使其國。王既許三年後入貢，闍波人間之，王意中沮。秩折之曰：「闍波久稱臣奉貢。爾畏闍波不畏天朝耶？」乃遣使從敬之等入朝貢方物。帝喜，宴賫甚厚。
八年，命其國山川附祀福建山川之次。
永樂三年，詔封浡泥國王，賜印符、誥命。
六年，王率妃及弟妹、子女、陪臣，凡五十餘人來朝，貢珍物，賜宴奉天門，妃以下饗於他所，悉賜冠帶襲衣。王乞封其國之後山為一方鎮，乃封為長甯鎮國之山，御製碑文賜之。
十年，嗣賜王遐旺復偕其母來朝，宴賫如前。
自十三年至洪巸元年四入貢，嗣後貢使雖稀，而商人來往不絕。
巴喇西在南海，去中國絕遠。正德六年，遣使臣來朝，進金葉表，貢祖母綠、珊瑚樹等物。帝嘉其遠來，賜宴有加。
蘇門答刺在滿刺加之西，國俗頗淳，唯王好殺，殺人輒取血浴身，謂可除疾。四方商賈輻輳，華人往者以地遠價高，獲利倍他國。
成祖初，遣使，以即位詔諭其國。永樂二年，
http://ctext.org/library.pl?if=gb&file=26900&by_title=%E6%98%8E%E6%9C%83%E8%A6%81&page=24
