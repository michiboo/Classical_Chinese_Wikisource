太祖初置寶源局於應天，鑄大中通寶錢與歷代錢，兼行以四百文爲一貫，四十文爲一兩，四文爲一錢。
即位，頒洪武通寶錢，其制凡五等，各行省皆設寶泉局，與寶源局共鑄。
洪武四年，改鑄大中洪武通寶大錢爲小錢。
八年，罷寶源、寶泉局。
十年，復設寶泉局鑄小錢，與鈔兼行。稅課，錢、鈔兼收，錢三鈔七，百文以下止用錢。
二十二年，詔更定錢式，生銅一斤鑄小錢百六十，折二錢半之當三，至當五，準是爲差。
二十三年，復定錢制，每小錢一文，用銅一錢二分，其餘四等依小錢制遞增。
二十六年，復罷寶泉局。時兩浙、江西、閩、廣民重錢輕鈔，有以錢百六十文折鈔一貫者，由是物價翔貴，而錢法益壞不行。
永樂九年，鑄永樂通寶錢。
宣德九年，鑄宣德通寶錢。
天順四年，令民間除假錢、錫錢外，凡歷代並洪武、永樂、宣德銅錢，及折二當三，依數準行，不許挑揀。
成化元年，七月丙辰，詔通錢法商稅課程，錢、鈔中半，兼收每鈔一貫，折錢四文，無掬新舊、年代、遠近，悉驗收以便民用。
弘治元年，因洪武、永樂、宣德錢積不用，詔發之，令與歷代錢兼用。戶部請鼓鑄，乃復開局鑄錢。凡納贖收稅，歷代錢、制錢各收其半，無制錢即收，舊錢二以當一。
十六年，鑄弘治通寶。
大學士邱浚言：「自古論錢法者，唯南齊孔顗，『不惜銅，不愛工』二語爲盛世不易之良法
http://ctext.org/library.pl?if=gb&file=26838&by_title=%E6%98%8E%E6%9C%83%E8%A6%81&page=5
