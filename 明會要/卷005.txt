明制：皇姑曰大長公主，皇姊妹曰長公主，皇女曰公主，俱授金冊，祿二千石。壻曰駙馬都尉。親王女曰郡主，郡王女曰縣主，孫女曰郡君，曾孫女曰縣君，元孫女曰鄉君。壻皆儀賓。郡主祿八百石，餘遞減有差。[1]
仁祖二女：太原長公主〈嫁王七一，洪武元年追冊。〉　曹國長公主〈嫁李貞，洪武元年追冊為孝親公主。三年改冊隴西長公主。五年改冊曹國長公主。〉
太祖十六女：臨安公主〈下嫁李祺〉　甯國公主〈下嫁梅殷〉　崇甯公主〈下嫁牛城〉　安慶公主〈下嫁歐陽倫〉　汝甯公主〈下嫁陸賈〉　懷慶公主〈下嫁王甯〉　大名公主〈下嫁李堅〉　福清公主〈下嫁張麟〉　壽春公主〈下嫁傅忠〉　十公主〈早薨〉　南康公主〈下嫁胡觀〉　永嘉公主〈下嫁郭鎮〉　十三公主〈早薨〉　含山公主〈下嫁尹清〉　汝陽公主〈下嫁謝達〉　寶慶公主〈下嫁趙輝〉
福成公主〈嫁王克恭〉
慶陽公主〈嫁黃琛，建文時改慶成郡主。〉
興宗四女：江都公主〈下嫁耿濬，初稱江都郡主。建文元年進公主。永樂初復降郡主〉　宜倫郡主〈下嫁於禮〉　三女無考　南平郡主〈未下嫁，永樂十年薨，追冊。〉
成祖五女：永安公主，(下嫁袁容。 )永平公主，(下嫁李讓。 )安成公主，(下嫁宋琥。 )咸甯公主，(下嫁宋瑛。 )常甯公主。(下嫁沐昕。 )
仁宗七女：嘉興公主，(下嫁井源。 )慶都公主，(下嫁焦敬。 )清河公主，(下嫁李銘。 )真定公主，(下嫁王誼。 )德安公主，延平公主，德慶公主。(俱早薨。 )
宣宗二女：順德公主，(下嫁石璟。 )常德公主。(下嫁薛桓。 )
英宗八女：重慶公主，(下嫁周景。 )嘉善公主，(下嫁王增。 )湻安公主，(下嫁蔡震。 )崇德公主，(下嫁楊偉。 )廣德公主，(下嫁樊凱。 )宜興公主，(下嫁馬誠。 )隆慶公主，(下嫁游泰。 )嘉祥公主。(下嫁黃鏞。 )
景帝一女：固安公主。(英宗復辟，降稱郡主。憲宗五年，下嫁王憲，禮儀視公主。 )
憲宗五女：仁和公主，(下嫁齊世美。 )永康公主，(下嫁崔元。 )德清公主，(下嫁林岳。 )長泰公主，仙遊公主。(皆早薨，追冊。 )
孝宗三女：太康公主，(早薨。 )永福公主，(下嫁鄔景和。 )永湻公主。(下嫁謝詔。 )
世宗五女：常安公主，思柔公主，(俱早薨，追冊。 )甯安公主，(下嫁李和。 )歸善公主，(早薨，追冊。 )嘉善公主。(下嫁許從誠。 )
穆宗六女：蓬萊公主，太和公主，(俱早薨。 )壽陽公主，(下嫁侯拱辰。 )永甯公主，(下嫁梁邦瑞。 )瑞安公主，(下嫁萬煒。 )延慶公主。(下嫁王。 )
神宗十女：榮昌公主，(下嫁楊春元。 )壽甯公主，(下嫁冉興讓。 )靜樂、雲夢、靈邱、仙居、泰順、香山、天台八公主。(俱早薨，追冊。 )
光宗九女：懷淑公主，(早薨。 )甯德公主，(下嫁劉胡福。 )遂平公主，(下嫁齊贊元。 )樂安公主，(下嫁鞏永固。 )餘五女。(皆早世。 )熹宗二女。(皆早薨。 )
莊烈帝六女：坤儀公主，(追謚。 )長平公主，(周顯尚之。 )昭仁公主，(城陷死。 )餘三女。(皆早世，無考。 )
洪武元年，冊南昌、蒙城兩王女為公主，授王克恭、黃琛為駙馬都尉。四年三月，禮官上言：「皇姪女宜改封郡主，克恭、琛當上駙馬都尉誥。」帝曰：「朕惟姪女二人，不忍遽加降奪，其稱公主、駙馬如故。」[1]
洪武元年，以臨安公主歸李善長子祺，拜駙馬都尉。始命禮官定公主下嫁之儀：先期告奉先殿；下嫁前二日，遣使冊公主；冊後次日，謁奉先殿。又定駙馬受誥儀：吏部奉誥命置龍亭，至太師府，駙馬朝服拜受。次日，善長及駙馬謝恩；後十日，始請婚期。[2]
十九年，壽春公主下嫁傅忠，潁國公友德子也。先是九年二月定製：公主未受封者，歲給紵絲紗絹布線；已封，賜莊田一頃，歲徵租一千五百石，鈔三千貫。主為太祖所愛，賜吳江縣田一百二十餘頃，皆上腴，歲入八千石，逾他主數倍。[1]
二十六年，稍更儀注。然拜舅姑及公主、駙馬相向拜之禮，終明世未嘗行也。[3]
慶陽公主，至建文時改封慶成郡主，四年五月，遣主詣燕軍，議割地罷兵，棣不奉詔。主蓋成祖從姊。或謂福成、慶陽皆太祖從姊者，誤也。[1][4]
成祖即位，駙馬都衛梅殷尚擁兵淮上，帝迫甯國公主齧血為書投殷，殷得書慟哭，乃還京。未幾，都督僉事譚深、錦衣衛指揮趙曦擠殷死橋下，以殷自投水聞。主牽帝衣大哭，問駙馬安在，帝曰：「為主跡賊，無自苦。」初，主聞成祖起兵，貽書責以大義，不答。成祖至淮北，貽主書，命遷居太平門外，主亦不答。然成祖故重主，即位後，歲時賜與無算，諸主莫敢望。[1]
公主薨逝，例無謚號。惟洪武元年，追謚隴西公主為孝親公主；仁宗追封第四女為德安公主，謚曰「悼簡」。世宗朝，郭勛請追謚高祖母永嘉大長公主，特賜謚曰「貞懿」。[5]
寶慶公主者，高帝幼女也。文皇既定京師，俾仁孝皇后女之。年十九，歸駙馬都尉趙輝，資粧比諸公主特厚。時仁廟在東宮，令送之至邸，亦殊典也。[5]
仁宗即位，進汝陽、甯國、懷慶、大名、南康、永嘉、含山、寶慶七主皆進稱大長公主。自後諸帝即位，公主進封長公主、大長公主，皆如制。[1]校點者案：明史：「汝陽與甯國、懷慶、大名、南康、永嘉、含山、寶慶七主皆進稱大長公主。」據此，汝陽不在七主之內。應加一「與」字而刪去汝陽上之「進」字。
洪熙元年，封皇女六人為公主。命先為嘉興、延平、慶都三主府造中使司印。中使司有正、有副，閹宦領之，如王府之承奉。[6]
天順五年，重慶公主下嫁周景。主事舅姑甚孝，衣履多手製。歲時拜謁，如家人禮。景每早朝，主必親起視飲食。主之賢，近世未有也。[1]
故事：儀賓尚主，無得繫牙牌。惟成化六年，禮部為郕府儀賓王憲乞給牙牌，上從之。憲蓋尚景帝固安公主也。[6]
弘治二年，冊封仁和長公主。重定婚儀：入府，公主、駙馬同拜天地，行八拜禮；堂內設公主座於東，西向；駙馬東向座；餘如前儀。[7]
弘治四年，固安公主卒，上命喪禮一視嘉祥長公主。嘉祥為英宗女，時固安母汪氏，尚稱郕王妃，其女乃得異數如此。因思懿文太子三女，長為江都公主，下嫁駙馬耿璿，文皇降為郡主，儀賓竟以罪死。[6]
英宗第二女嘉善公主，下嫁王驥孫王增。世宗第四女下嫁許崇誠，亦封嘉善公主。[6]
嘉靖元年，永福長公主下嫁，擇昏於七月下旬。給事中安磐言：「公主於孝惠皇太后為在室孫女，期服未滿，宜更其期。舊儀：駙馬見公主，行兩拜禮，公主坐受，乖夫婦之分，亦當革正。」帝以遺旨格之，相見禮如故。[8]
十二年，永嘉大長公主元孫郭勍，武定侯勛弟也。援累朝公主例，請廕入監。禮臣言：「公主子孫本無入監事例，因汝陽大長公主庶孫謝琰乞恩，允之，究非令典。」得旨不許。萬厤壬寅，以冊立皇太子，恩詔內許公主廕子送監讀書。[6]
萬厤三十六年，七公主下嫁，宣索至數十萬。戶部尚書趙世卿引事力爭，詔減三之一。世卿復言：「陛下大婚止七萬，長公主下嫁止十二萬，乞陛下再裁損，一倣長公主例。」帝不得已，從之。[9]
崇禎元年，教習駙馬陳鐘盛言：「臣教習駙馬鞏永固。駙馬黎明於府門外月臺四拜，云：至三月後，則上堂、上門、上影壁，行禮如前，始視膳於公主前。公主飲食於上，駙馬侍立於旁，過此方議成婚。駙馬饋菓餚，稱『臣』；公主答禮，書『賜』，皆大失禮。夫既合巹，則儼然夫婦，安有跪拜數月，稱臣視膳，然後成婚者？《會典》載：『行四拜於合巹之前。』明合巹後無拜禮也。以天子館甥下同隸役，豈所以尊朝廷？」帝是其言，令永固即擇日成婚。[7]
長平公主年十六，莊烈帝選周顯尚主，將婚，以寇警暫停。城陷，帝入壽甯宮，主牽帝衣哭。帝曰：「汝何故生我家！」以劍揮斫之，斷左臂。又斫昭仁公主於昭仁殿。越五日，長平公生復甦。

大清順治二年，命顯復尚故主，土田、邸第、金錢、車馬、錫予有加。主涕泣逾年，病卒。[1]