洪武十年七月己巳，遣監察御史巡按州縣，俾詢民間疾苦，廉察風俗，申明教化。所按藩服大臣，府州縣官，諸考察舉劾尤專，人事奏裁，小事立斷。按臨所至，必先審錄重囚，弔刷文卷，有故出入者理辨之。(《三編》。 )諭之曰：「朕命汝等出巡，事有當言者，須以實論列，勿事虛文。凡治以安民爲本，民安則國安。汝等當據法守正，慎勿沽譽要名。朕深居九重，所賴以宣德意通下情者，惟在爾等。其各慎之。」(《世法錄》。 )
二十一年三月己亥，遣進士行監察御史事，分巡郡邑，以久任御史一人與俱。新進士之任巡按自此始。(《大政記》。 )
二十二年，御史許圭巡按河南，言：「自開封、永城至彰德旱，請減夏稅。」左都御史詹徽以其希旨要譽，請罪之。上曰：「御史能恤民隱，達下情，何罪也？」即命賑貸，蠲其稅。(《明紀》。 )
永樂元年二月，遺御史分巡天下。自是遂爲定製。(《三編》。 )
御史周新巡按福建，奏請：「都司衛所不得陵府州縣。府、衛官相見鈞禮。」武人爲之戢。(《周新傳》。 )
仁宗即位，遣御史湯氵熒等十四人分巡天下，考察官吏，諭曰：「國以民爲本，民安則國安。比年牧守官不體朝廷恤民之意，侵削擾害，民不聊生。今分行考察，然人才器不同，當明白具實以聞，毋惑於小人，毋屈於勢要，毋私於親故。詢之於眾，斷之以公，可也。又：御史，朕之耳目，勉副朕心，必先自治，乃可治人。若棄廉恥違禮法，朕亦不貸。」(《三編》。 )
宣德六年，御史王來出按蘇、松、常、鎮四府，命偕巡撫周忱考察官吏，敕有「請自上裁」語。來言：「賊民吏，去之唯恐不速。必請而後行，民困多矣。」帝爲改敕賜之。中官陳武以太后命使江南，橫甚。來數抑之。武還，訴於帝。帝問都御史顧佐：「巡按誰也？」佐以來對。帝嘆息稱其賢，曰：「識之。」(《王來傳》。 )
正統時，御史韓雍巡按江西，黜貪墨吏五十七人。(《韓雍傳》。 )
景泰元年，差侍郎一員清理淮、浙鹽法，取回御史。三年，又令差御史一員，於淮、浙巡鹽。舊制：遣御史二員於長蘆、兩淮巡鹽，又遺御史分巡南北河道，有司供費不給。至是，給事中李瓚以爲言，遼罷巡河御史，令巡鹽御史兼之。
三年，罷兩淮、長蘆巡鹽河道，命巡按官兼理。(已上《夢余錄》。 )
天順時，御史李綱歷按南畿、浙江，劾去浙江贓吏至四百餘人。時目爲「鐵御史」。(《李綱傳》。 )河東鹽池，舊止以巡按御史兼視。成化九年，始專設巡鹽御史。
成化十年，定：巡按公差御史回京之日，本院堂上官仍依舊例查勘考察保結。稱職者，具奏，照舊管事。若有不稱，奏請罷黜。(已上《夢余錄》。 )
嘉靖六年八月，敕：「今後巡按御史滿日，務要嚴加訪察。果無贓私過犯，推諉避事等項實跡，取具該道結勘明白，方許回道管事。若有不職事跡，不許朦朧具奏，照例奏請罷黜。」(《明臣奏議》。 )
九年正月，都御史汪釒宏條巡按十二事。(《明政統宗》。 )
十二年，編修王相疏：「御史出巡，事完回京，各具行過事跡覆命，仍備呈都察院，考核出巡有無贓犯及乖違等項，委無違礙，方許奏准照舊管事。但御史出巡，責任甚多；今考察之例，止言贓犯乖違，未曾明具條件，使御史無所據守。臣等議得：今後御史出巡迴京考察，除犯該贓犯據有實跡，照例奏請提問外，今將關係職守之大者六事，定爲出巡規格。凡御史有差，備載扎付之內，令一一遵照條款，考其修否，以別勤惰。一、除革奸弊，一、伸冤理枉，一、揚清激濁，一、勘合公文急須勘報，一、要清淨簡約，一、要與巡撫和協共濟。已上各條，如有不遵，臣等訪察得實，回道之日，奏請分別降罰。」疏入，允行。(《明臣奏議》。 )
都御史汪釒宏錨劾出差御史王宣、陳大器九人，先後保薦官屬，大計之日，多以貪醋不謹敗，宜連坐。請敕吏部，視其多寡而議罰焉。部覆：「巡按御史濫舉四人以上者，革職閒住；二人以上者，降一級調外任；一人者，罰俸半年。」從之。
萬歷二年十一月，諭：「御史差滿考察，先朝事例甚嚴。近來通不遵守，一概准其回道，豈今皆稱職無過？及遇京官考察時，又有紛紛議論。今後務要申明舊制，有不稱者，即參奏改黜，不許回道。」
左都御史孫丕揚言：「御史按巡，必中差始畀按差，必滿差始請代差，必挨次始得擬差，憲度森然。近見台規多變，臣謂仍舊貫便。順天即近，不專賫深，見防擇人。廣、貴即遠，不差初授，以防擇地。江、浙即大，不再酌量，以防擇差。不中差者，非甚缺人，不按差焉。不歲滿者，即甚遐方，不擬代焉。不循次者，非果南北原籍，不易處焉。差鮮躐等，人乏欲速。如此而憲綱嚴明，於吏治庶有裨益。」(已上《夢余錄》。 )
天啟二年，曾櫻爲常州知府，牒南京都察院曰：「他方守令奔命一巡按，獨南畿奔命數巡按。請一切戒飭，罷釒句訪取贖諸陋習」都御史熊明遇爲申約束焉。(《曾櫻傳》。 )
左都御史趙南星言：「按臣差滿，通將其所舉劾，令河南道發單各道，細加咨訪，如考察之例，類送堂上官。必舉劾允當真，而後爲稱職。否則以不職論。」
崇禎元年九月，諭吏部：「今後巡按各差御史，於考選時即加精核。在差事宜，悉依巡訪總約申飭舉行。回道之日，爾部院嚴加考察，有不稱職，奏請處分。勿得概填稱職，以憲綱爲相沿之故套。」(已上《夢余錄》。 )
四年正月，命都察院嚴核巡按御史。(《本紀》。 )
十五年四月，諭：「舊制：試御史必先試以小差，果能稱職，歷事經年，方准實授。近因缺員，一概差往巡方。及至回道，又未見嚴加考核。殊失慎重風憲之意。今著該院堂上官申明舊制，試御史必須分別去留，不得循資概題按差，以致貽誤地方。」(《夢余錄》。 )
劉宗周擢左都御史。帝問都察院職掌何在？對曰：「在正己以正百僚。必存諸中者上可對君父，下可質天下士大夫，而後百僚則而象之，大臣法，小臣廉，紀綱整肅。職掌在是，而責成巡方，其首務也。巡方得人，則吏治清，民生遂。」乃列建道揆，貞法守，崇國體，清伏奸，懲官邪，飭吏治六事以獻。(《宗周傳》。 )
十六年，李邦華爲左都御史。舊例：御史出巡，回道考核。邦華謂：「回道而後黜，害政已多。」論罷巡按、巡鹽御史各一人。奉命考試御史，黜冒濫者一人；追黜御史無顯過而先任推官著貪聲者一人。台中始畏法。(《李邦華傳》。 )
巡按御史覆命，以銷繳勘合七分爲稱職。(《夢余錄》。 )
巡方者，例不得攜家屬，不得受私書，不得尋常宴會。(同上。 )巡撫
巡撫之名，起於懿文太子陝西之行。其分遣大臣，自永樂十九年始。各省專設，自宣德五年始。加都御史銜，自景泰四年始。巡撫兼軍務者，加提督；有總兵地方，加贊理或參贊；所轄多事重者，加總督。有總督兼巡撫，提督兼巡撫，及總理巡視撫治等員，皆加都御史或副僉都御史街。(《山集》。 )
永樂十九年四月癸丑，命尚書蹇義等二十六人，分巡天下，問軍民疾苦，及文武長吏擾民者，奏黜之。(《三編》。 )
時右都御史王彰輿給事中王勵往河南。終明世，大臣得撫鄉土者，彰輿葉春而巳。(《王彰傳》。 )
洪熙元年八月癸未，大理卿胡概、參歐葉春巡撫南畿、浙江。(《本紀》。 )
宣德五年九月丙午，擢御史于謙等六人爲侍郎，巡撫各省。謙撫河南，越府長史周忱撫江蘇，吏部郎中趙新撫江西，兵部郎中趙倫撫浙江，禮部員外郎吳政撫湖廣，刑部員外郎曹宏撫北畿、山東，此各省專設巡撫之始。(《大政記》。 )
十年九月壬辰，詔督漕總兵及諾巡撫官，歲以八月至京，會廷臣議事。(《英宗前紀》。 )
正統十四年，苗寇胃起。廣東則命侍郎揭稽，廣西則命侍郎李棠，各巡撫之。(《圖書編》。 )
景泰元年正月，給事中李實等奏：「近年各處鎮守巡撫等官，動經三五七年，或一二十年。室家懸隔，情有可矜。乞敕各官議，許攜妻子，量給本處官倉俸米以贍其家。』從之。(《夢余錄》。 )
二年八月丙寅朔，命巡撫官如王文、陳鎰輪換例。(《大政記》。 )三年六月乙亥，罷各省巡撫官入京議事。(《本紀》。 )
四年，耿九疇鎮陝西。布政使許資言：「侍郎出鎮，輿遜按御史不相統，事多拘滯。又文移往來，多窒礙難行。請改授憲職便。」乃轉右副都御史。大臣鎮守、巡撫皆授都御史，自九疇始。(《耿九疇傳》。 )
五年八月丁酉，覆命天下巡撫官赴京師議事。(《本紀》。 )
天順元年正月，罷巡撫提督軍務。石亨惡文臣不宜節制武臣，言於帝，罷之。時王巡撫江北，遂改浙江參政。(《三編》。 )
二年四月辛未，復設巡撫官。先是上語李賢曰：「朕初復位，奉迎諸人皆以巡撫官不便。一旦革去，軍官縱肆，士卒疲弛。文武官不相制之過也。宜爲朕舉才能者復任之。」賢因請曰：「遼東、宣府、大同、延綏、寧夏、甘肅需人最急。」上令賢輿王翱、馬昂等議，乃以太僕卿程信撫遼東，山東布政王宇撫宣府，僉都御史李秉撫大同，監察御史徐翱撫延綏，山西布政陳翼撫寧夏，陝西布政芮釗撫甘肅，仍以京官巡撫地方，如舊制。(《昭代典則》。 )
三年六月辛酉，覆命巡撫官以八月集京師議事。命戶部移文各巡撫，以地遠近，分年赴京議事。(《三編》。 )
六年，山西巡撫李侃以考察屬吏，奏罷布政使王允、李正芳以下百六十人，並自請罷。詔不許。(《李侃傳》。 )
成化四年，遼東巡撫張岐得罪，吏部舉代者。帝曰：「遼東自王翱後，屢更巡撫，多不稱。可於大臣中求之。」乃改侍郎彭誼右副都御史，以往。鎮守中官橫徵諾屬衛，誼下令：「凡文牒不經巡撫審定者，所司毋輒行。」虐焰爲息。(《彭誼傳》。 )
畿輔八府，舊止設巡撫一人，駐冀州。成化八年五月，給事中梁璟以御邊不能兼顧，請順天、永平二府分設一巡撫，以薊州邊務屬之。令巡撫陳濂專撫保定六府，兼督紫荊諸關。朝議從之。遂爲定製。(《梁璟傳》。 )
韓雍以兩廣地大，事殷，請東西各設巡撫。帝可之。命陳濂撫廣東，張鵬撫廣西，而雍專理軍事。(《韓雍傳》。 )
宏治七年，兵部尚書馬文升奏：「自宣德間，各地方添巡撫官以節制三司，時惟河南、山西、陝西、南直隸、蘇松等府設有巡撫官，其餘布政司止是不時差遣大臣巡視，或一年二年而回。今江西巳添巡撫官，止管南、贛二府及福建汀州、廣東韶州、南雄、湖廣郴州一帶，不預民事？三司官員未聽節制，難以行事。本部先建議，請於福建、浙江添設巡撫官員，未蒙俞允。今日之勢，非前數年比。乞敕吏部會同本部，推舉練達老成二員，爲都御史，巡撫浙江、福建地方。其江西都御史金澤，就令巡撫江西，駐南、贛二府，兼管廣東韶州、南雄，湖廣及郴州、桂陽一帶。」疏入，帝不納。
十一年，何孟春奏：「宣德間始設巡撫於南直隸、河南、山、陝。今則除浙江、福建外，悉有常置。臣見吏部推各處巡撫，腹裹則會戶部，邊方則會兵部，審酌已定，而後請上親擇，何謹如之。然受任往往不久，甚者屬府未及按部，下情未及體悉，六條未及舉刺，庶務未及興革，而座巳非矣。今制：歲差御史一員巡按各處。若巡撫不久任，輿巡按無異，何復用巡撫爲哉？宋司馬光有言：氣古者各守一官，終身不易。』臣謂：陛下欲行久任之道，宜從巡撫始。近例：巡撫每年一次赴京議事。然當議事之年，多有以地方有事不果行者。臣請限以腹裹三年，邊方五年，必須一次赴闕。陛下親降德立，詢問民瘼。一、示以優異，一、觀其底裹。六部各奏其所行。果有成績，蕃錫而慰遣之。其或不職，科道指實而論之。夫既擇其人於先，而又久其任於後。於更互赴闕之際，有增秩錫金之褒，有削官奪爵之罰。則彼必思有益於地方而無負陛下矣。」疏入，帝從之。
兵部題准：巡撫官員每年，在邊於四月內，腹裹於八月內，到京議事。如該地方有事難以遽離，將應議事件奏請定奪。(已上《明臣奏議》。 )正德二年十月甲申，逮各邊巡撫都御史下獄。(《本紀》。 )
五年三月，以江西賊熾，御史沙鵬奏言：「南、贛地遠，界連湖廣、廣東、福建三省，不相統屬。乞專遣大臣一人總其事。」吏部議：「南、贛舊有巡撫，近年裁革。宜如鵬言，添設巡視。」乃以南京右僉都御史王哲巡視江西南、贛等處。(《通紀》。 )
嘉靖七年正月癸未，考核天下巡撫官。(《本紀》。 )九月，裁江西巡撫官。(《大政記》。 )
十二年，王相疏：「都御史列街內台，奉敕巡撫一方，非在外守土之臣可比。地方事情可以共議，而名分體統則不可越。今後，巡撫都御史當正坐，居前班。巡按御史，不論副都、僉事，其坐旁坐，其班後列，以正體統。」(《明臣奏議》。 )
十四年八月，帝輿費宏論遼東兵變事。上曰：「撫臣處置失當耳！」宏因言：「推舉巡撫，內地者，向由吏部會戶部，邊方則會兵部，恐不能盡得人材。臣欲會九卿推之，如京堂例。」上曰：「善。」命著爲令。(《實錄》。 )
二十三年，張永明奏：「巡撫都御史事繁責重，近年遷轉太速，雖雅志有爲，乍到地方，咨詢未悉，迨其諳習，則除書巳下，何以責其成功？先年南畿撫臣熊概則以大理寺卿在任，周忱則以侍郎繼升尚書在任，李敏則以侍郎在任。乞敕吏部查照近年題准事例，各處撫臣必須久任。其有年勞積久，相應掄擢者，疏請加升職街，照舊管事。必使地方寧謐，功績有成，然後遷任。」疏入：從之。(《明臣奏議》。 )
二十七年，詔改巡撫浙、閩爲巡視。時巡撫朱紈嚴海禁，閩、浙人惡之。御史周亮閩人也，上疏請改爲巡視，以殺其權。後紈被逮，仰藥死。自是，並巡視亦罷不設。(《朱紈傳》。 )
三十一年七月壬寅，以倭警命巡撫山東都御史王忄予巡視浙江，兼轄福建濱海諸府。自朱紈罷後？巡撫並巡視官不設者四年，倭患益熾。於是給事中王國楨、御史朱瑞登交章言：「海氛不靖，自裁革巡視後，三省軍民無有鈐轄雖設有海道副使，而權輕不便行事，往往狼狽失職。請復設都御史便。」吏部議：「既設巡靦，必當兼總督、巡撫，使之節制諸軍，方可責其成功。」上從其言，且令暫復巡視，遂以命忄予。(《實錄》。 )
三十三年三月甲辰，以南京兵部侍郎屠大山兼僉都御史，巡撫應天，提督軍務。時吏部尚書李默言：「松、蘇巡撫所轄一十二府、州，地遠不便兼轄。況當軍興之際，調兵轉餉，難責一人。請增設提督軍務大臣一員，專責剿賊，而令巡撫專督軍餉。」兵部言：「兵糧兩分，行事不便。不若依近年浙江添設提督軍務都御史例，令提督、巡撫合爲一人，以專責任。」上然之。巡撫之兼提督，自此始。(《續通典》。 )
三十六年正月丁卯，改巡撫浙江阮鶚於福建。其浙江巡撫，命總督胡宗憲兼理，從趙文華之請也。福建沿海之地向歸浙江巡撫兼轄；至是，文華請特設之，遂以命鶚，(《實錄》 )
是年，倭擾江北。廷議以督漕御史兼理巡撫，不暇辦寇，請特設巡撫。乃命前提督操江李遂撫鳳陽四府。(《李遂傳》。 )
四十五年閏十月庚子，詔：廣東新設巡撫，駐惠州府城，有警，移駐長樂縣，調度惠、潮二府兵食，以參政李佑爲之。又以四川巡撫譚綸總督兩廣軍務，兼巡撫廣西。(《續通典》。 )
隆慶三年，海瑞以僉都御史巡撫應天十府。屬吏憚其威，墨者多自免去。有勢家朱丹其門，聞瑞至，黝之。中人監織造者，爲減輿從。(《海瑞傳》。 )
四年，李遷以兵部侍郎總督兩廣。給事中光懋言：「兩廣向設提督，事權畫一。今兩巡撫，相牽掣不便。」乃改遷提督兼巡撫廣東，而特命殷正茂爲廣西巡撫。後遂爲定製。(《殷正茂傳》。 )
萬歷十三年，令：各處巡撫官曆任年久，方許推升。不得驟遷數易，以滋煩擾。(《會典》。 )
二十八年，帝以楚地遼闊，擢江鐸僉俞都御史，巡撫偏沅。湖廣設偏沅巡撫，自鐸始。(《李化龍傳》。 )
天啟五年，貴州巡按傅宗龍上言：「不合滇、蜀，則黔不能平賊。不專總督任，則不能合滇、蜀兵。請以巡撫蔡復一兼督四川，開府遵義。而移蜀撫駐永寧，滇撫駐霑益，黔撫駐陸廣，沅撫駐偏橋，四面並進。更設黔、蜀巡撫。」帝皆從之。(《傅宗龍傳》。 )
崇禎元年九月，諭吏部：「今後推用巡撫，務選諳練周知民隱者，畀以保厘之寄。治有成績，加銜久任。(《春明夢余錄》。 )
寧遠自畢自肅遇害，遂廢巡撫官，以經略兼之。崇禎三年二月，議復設，以邱禾嘉巡撫共地，兼轄山海關諸處。九月，命謝璉代。十一月，廷議：山海別設巡撫。詔罷璉，令方一藻撫寧遠，禾嘉仍巡撫山海、永平。(《邱民仰傳》。 )
十年七月，因應天巡撫張國維言，割安慶、廬州、太平、池州四府，別設巡撫，擢史可法任之。安慶不隸江南巡撫，自此始也。(《張國維傳》。 )
明世，舉於鄉而仕至巡撫者，隆慶朝止海瑞，萬歷朝張守中、艾穆。庄烈帝破格求才，得十人：邱民仰、宋一鶴、何騰蛟、張亮以忠義著，劉可訓以武功聞，劉應遇、孫元化、徐起元皆以勤勞致位，而陳新甲官最顯。(《民仰傳》。 )
總督〓總制
正統六年正月，征麓川，以兵部尚書王驥總督軍務。(《王驥傳》。此設總督之始 )七年十二月，以僉都御史王翱提督遼東軍務。(《王翱傳》。 )
景泰三年，潯、梧犭亂。總兵董興、武毅推委不任事。于謙請以翁信、陳旺易之，而特遺一大臣督軍務。乃以命翱。兩廣有總督，自翱始。(《王翱傳》。 )然事已即歸，不恆設。(《圖書編》。 )
兩廣自罷總督不毆，帥臣觀望相推諉，寇盜滋蔓。(《陶成傳》 )
成化五年，僉事陶魯言：「兩廣地勢錯亙，當如臂指相使，不可離析。近，賊犯廣西。臣與廣東三司議調兵，幣月未決，以是賊得大肆劫掠。乞仍命大臣總督便。」會僉事林錦、巡按御史龔晟亦以爲請，乃罷兩巡撫，而起復韓雍右都御史，總督如故。(《韓雍傳》。 )
十年正月癸卯，命王越總制三邊。前年冬，刑部主事張鼎言：「延綏、甘肅、寧夏三邊鎮撫，不相統一。宜推文武重臣一人總制。」章下所司。乃議：設制府於開城，控制三邊，總兵、巡撫而下，皆聽節制。詔即以越任之。三邊設總制自此始。(《三編》。 )
十四年，朱英爲兩廣總督。故事：鎮守中官輿督、撫、總兵官坐次：中官居中，總督居總兵官左。時總兵官陳政以伯爵，欲抑英居右。英不可，奏乞裁定。命解英總督，止爲巡撫，居政下。尚書餘子俊言：「英招徠功多，當增秩褒賞，乃反削其事權，恐無以飭諸蠻。」帝是之。乃擢英右都御史，仍總督，位次如故。(《朱英傳》。 )
弘治十年，起王越總制甘、涼邊務兼巡撫。越言：「甘鎮兵弱，非藉延、寧兩鎮兵，難以克敵。請兼制兩鎮，解巡撫事。」從之。(《王越傳》。 )
正德四年四月，命工部尚書才寬總制延綏、寧夏、甘肅等處軍務。先是各鎮、巡等官奏，「三鎮有警，不相應援。」兵部乃請仿王越、秦弦等故事，仍設文職大臣總制三邊，鎮、巡以下，皆受節制。遂有是命。(《實錄》。 )
弘治以前，文臣止參贊軍務，郎有重寄，惟節制本省及隨行官軍而已。正德中，陳金破東鄉姚源盜，總制江西、浙江、福建、湖廣、南畿等處；洪鐘破藍鄢盜，總制湖廣、鄖陽、陝西、河南、四川等處；嘉靖中，王守仁平田州亂，總督廣東、廣西、江丙、湖廣等處；翟鵬拒北虜，總督宜、大、遼、薊、北畿、山西、河南等處；胡宗憲平江西寇，總督兩浙、南畿、江西、福建等處；俱聽便宜行事，鎮、巡等官俱聽節制。(《山集》 )
嘉靖二十年九月，添設雁門、寧武、偏頭三邊總督。(《昭代典則》。 )
三十年二月，以定邊大臣不許稱總制，改爲總督。(《大政記》。 )
三十九年五月乙亥，總督浙、直胡宗憲上疏，請得節制三省巡撫及操江都御史，如三邊故事。帝即晉兵部尚書，如其請。(《胡宗憲傳》。 )
四十二年二月，命提督兩廣都御史張臬總督廣、閩軍務。時巡按御史李邦珍劾巡撫幅建游震得，興化之敗，一籌莫展。宜簡命大臣有濟變才者，假以重權。遂有是命。未幾，臬罷。部議：以閩、廣道遠，不便兼轄，請罷總督，止以提督兼巡撫。從之。(《實錄》。 )
隆慶元年十月，總督三邊王崇古奏給四鎮旗牌，撫臣得用軍法督戰。(《王崇古傳》。 )
張瀚督兩廣軍務時，兩廣各設巡撫，事不關督府。瀚請如三邊例。乃悉聽節制。(《張瀚傳》。 )
二年五月，以譚綸總督薊、遼、保定諾務。綸請輿戚繼光專任其事，勿合巡按、巡關御史參預其間。未幾，巡撫劉應節果異議。巡按御史劉、巡關御史孫代又劾綸自專。穆宗用張居正言，悉以兵事委綸，而諭應節等毋撓。(《譚綸傳》。 )
天啟三年十二月己酉，並薊遼總督於經略。時督師大學士孫承宗言：督師、總督，可勿兼設。請罷己；不可，則弗推總督。並請以遼撫移駐寧遠。從之。(《孫承宗傳》。 )
崇禎十四年，山海關內外設二督，昌平、保定設四督，於是千里之內有四督，又有寧遠、永平、順天、密雲、天津、保定六巡撫。(《范志完傳》。 )
十五年，廷議：毆重臣總督江西、湖廣、應天、安慶軍務，駐九江，以袁繼咸爲之。(《繼咸傳》。 )
經略
經略之名，起於永樂十年，侍講楊榮經略甘肅。(《職官志》云：始於宋應昌。茲據《本紀》。 )萬歷二十年，兵部右侍郎宋鷹昌經略備倭軍務，皆不加都御史銜。及楊鎬、熊廷弼、袁應泰、王在晉先後經略遼東，具兼都御史銜。(《俱見《本紀》。 )崇禎四年，併入總督。(《職官志》。 )
總督漕運
洪武元年，置漕運使。十四年，罷。永樂投漕運總兵官。宣德中，遣侍郎、都御史、少卿等官督運。至景泰二年，始設漕運總督於淮安，以副都御史王爲之。(《職官志》，《食貨志》。 )
初，宣宗命運糧總兵官、巡撫、侍郎，歲八月赴京，會議明年漕運事宜。及設漕運總督，則並令總督赴京。萬歷後，始免。凡歲正月，總漕巡揚州，經理瓜、淮過閘。總兵駐徐、邳，督過洪入閘。(《食貨志》。 )
隆慶五年，右副都御史總督漕運王宗沐以河決無常，運道終梗，欲復海運，條上便宜七事。未幾，廷臣言不便，遂寢。(《王宗沐傳》。 )
總督河道
永樂九年，遺尚書治河。自後，閭遺侍郎、都御史。成化後，始稱總督河道。正德四年，定設都御史。(《職官志》。 )
嘉靖四十四年，朱衡以右副都御史總理河漕，議開新河，輿河道都御史潘季馴議不合。來幾，季馴以憂去，詔衡兼理其事。(《朱衡傳》。 )
萬歷五年，命吳桂芳爲工部尚書，兼理河漕，而裁總河都御史官。(《河渠志》。 )十六年，復起季馴右都御史，總督河道。自桂芳後，河漕皆總理，至是復設專官。(《潘季馴傳》。 )
