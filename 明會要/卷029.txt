洪武三年四月丙寅，置大宗正院。三十二年正月丙戌，改為宗人府，設令一人，左右宗正、宗人各一人。以秦王樉為宗人令，晉王棡為左宗正，燕王棣為右宗正，周王橚為左宗人，楚王楨為右宗人。其後以勛戚大臣攝府事，不備官。
永樂初，建都，以北京宗人府為行在，命駙馬都尉永春侯王甯署府事。其在南者，為南京宗人府，不復降印。
正統三年，始建府治，以駙馬都尉西甯侯宋瑛掌之。後遂為定製。(已上《夢余錄》。 )
洪武三年，授李善長太師，徐達太傅。(先是，常遇春已贈太保。 )三孤無兼領者。(《職官志》。 )
建文、永樂間，罷公、孤官。仁宗即位，授張輔太師，沐晟太傅，陳懋太保；蹇義進少師，楊士奇進少傅，夏原吉進少保。於是公、孤之官備。(《弇山集》。 )
宣德三年十月乙酉，上以蹇義、夏原吉、楊士奇、楊榮四人皆春秋高，賜璽書曰：「古者，師保之職，論道經邦，不煩以政。少師義、少傅士奇、少保原吉、太子少傅榮，皆祖宗遺老，畀輔朕躬。今黃髮危齒，尚令典煩劇，兼有司之事，非所以優之也。其輟所務，朝夕在朕左右，討論治理，共甯邦家。其勛階爵祿並如故。」(《昭代典則》。 )公孤之官，幾於專授。迨義、原吉卒。士奇還領閣務。自此以後，公孤僅虛銜，為勛戚文武大臣加官、贈官。而文臣無生加三公者，惟贈乃得之。(《職官志》。 )
嘉靖二年，以楊廷和滿四考，超拜太傅。四辭而止。(《本傳》。 )
張原疏：「祖宗設師、傅、保之官，而處之禁密之地。師，導之教訓；傅，傅之德義；保，保其身體；乃其職也。今楊廷和少師也，蔣冕少傅也，毛紀、費宏少保也，皆陛下師臣也。顧未得密勿論道之義，乃登言章奏之間，併置之不聽。師臣如此，臣屬何望？」(《明臣奏議》。 )
十九年，加方士陶仲文少師，久之加少傅，仍兼少保。二十三年，加少師，仍兼傅、保。(《陶仲文傳》。文彬按：明世一人遍歷三孤者，蹇義、楊士奇、劉吉、劉健、馬文昇、李東陽、楊廷和、梁儲、王瓊、楊一清、張孚敬、夏言、嚴嵩、高拱、徐階、李春芳、張居正、張四維、申時行凡十九人。若兼領三孤，則方士仲文一人。 )
二十六年，加大同總兵官周尚文太保。(《尚文傳》。 )
萬厤五年，遼東總兵官李成梁加太保。二十九年，復鎮遼東加至太傅。(《成梁傳》。文彬按：《明史尚文傳》云：「終明之世，總兵官加三公者，尚文一人而已。」而《成梁傳》，由太保加至太傅。實不止尚文一人。 )
九年，張居正以十二載滿，加太傅。十年，以遼東捷，進太師。(本傳。文彬按：明加太師者，武臣如張輔、張懋、朱永、張鶴齡、徐光祚、郭勛、朱希忠，皆勛戚也。文臣則自李善長後，唯居正一人。 )
崇禎三年，加孫承宗太傅，辭不受。四年，以考滿，加太傅，復辭不受。(本傳。弇州云：文臣無至三公，獨張居正加太傅至太師。錦衣帥無至公孤，獨陸炳加太保兼少傅。方士無至公孤，獨陶仲文加至少師兼少傅、少保。三人皆楚產，前後相去三十年。後皆被追削。 )
東宮六傅，不列於詹事府，無定員，無專授。為勛戚文臣兼官、加官、贈官。(王圻《通考》。 )
洪武元年正月辛巳，以李善長兼太子少師，徐達兼太子少傅，常遇春兼太子少保。三年，禮部尚書陶凱請：選人專任東宮官，罷兼領，庶於輔導有所責成。帝諭以：「江充之事，可為明鑑，立法兼領，非無謂也。」(《職官志》。 )十九年，李景隆兼太子太傅。二十四年，傅友德兼太子太師。二十五年，馮勝兼太子太師，藍玉兼太子太傅，常昇、孫恪兼太子太保，詹徽兼太子少保，皆不聞有關掌，以虛名被之而已。(《弇山集》。 )
永樂二年四月，以姚廣孝為太子少師。時上狩北京，廣孝留輔太子。自是以後，東宮師、傅，終明世皆為虛銜。於太子輔導之職，無與也。(同上。 )
成化二十年十一月，中旨進吏部尚書尹旻為太子太傅。舊制：凡加大臣保、傅，皆賜敕授。而旻獨以傳奉得之。前此未有也。(《大政記》。 )
明初，設中書省，以李善長為右相國，徐達為左相國。吳元年，官制尚左。改善長為左，達為右。洪武元年，改善長左丞相，達右丞相，常遇春平章軍國重事，俞通海、胡美、廖永忠、李伯昇為平章政事，吳宏為左丞，王溥為右丞，趙庸、張㫤、楊憲參知政事。九年，汰平章政事、參知政事。十三年正月，誅丞相胡惟庸，遂罷丞相。(《弇山集》。 )
九月丙午，置四輔官，以耆儒王本、杜佑、龔斆為春官，杜斆、趙民望、吳源為夏官，秋、冬官缺，以本等攝之。位列都督之次。敕以協贊政事，均調四時。月分三旬，人各司之。以雨暘時若，驗其稱職與否。尋罷。(《通紀》。 )
十五年十一月丙午，初置大學士，以禮部尚書劉仲質為華蓋殿大學士，檢討吳伯宗為武英殿大學士，翰林學士宋訥為文淵閣大學士，典籍吳沈為東閣大學士，使侍左右備顧問。又置文華殿大學士，召耆儒鮑恂、余詮、張長年等為之，以輔導太子。秩皆正五品。(《昭代典則》。 )
十八年三月，以翰林待詔朱善為文淵閣大學士。(《大政記》。 )
二十八年，敕諭羣臣：國家罷丞相，設府、部、院、寺，以分理庶務，立法至為詳善。以後嗣君，毋得議置丞相。臣下有奏請設立者，論以極刑。」當是時，以翰林、春坊詳看諸司奏啟，兼司平駮。大學士特侍左右，備顧問而已。
建文中，改大學士為學士。又改謹身殿為正心殿。設正心殿學士。
成祖即位，特簡解縉、黃淮入直文淵閣；胡廣、楊榮、楊士奇、金幼孜、胡儼同入直，預機務，謂之內閣。內閣之名及參預機務，自此始。(《三編》。 )然其時入內閣者，皆編檢講讀之官，不置官屬，不得專制諸司。諸司奏事，亦不得相關白。(已上《職官志》。 )
仁宗即位，以榮、士奇等皆東宮舊臣，乃進士奇為禮部侍郎兼華蓋殿大學士，幼孜為戶部侍郎兼文淵閣大學士，淮為通政使兼武英殿大學士，榮為太常卿兼謹身殿大學士，俱掌內製。未幾，榮、士奇皆遷尚書，閣職漸崇。(《三編》。 )
永樂初，命編修等官，於文淵閣參預機務，謂之內閣，漸升大學士諸職。仁宗或加師、保及尚書、侍郎、卿，仍兼學士、大學士銜。自後因之，稱內閣大學士。凡大學士加三師，則為一品；加尚書，二品；侍郎，三品；若未加升而止係大學士者，則仍正五品。(《詞林典故》。 )
洪熙元年三月辛未朔，以光祿署丞權謹為文華殿大學士，無兼官，亦不預機務。謹去後，文華不設大學士。(《夢余錄》。 )
宣宗屢幸內閣。中外章奏，宰相均用小票墨書，貼名疏面以進，謂之條旨。(《通典》。 )
舊規，內閣皆出食於外。宣德時，始令置庖廚，會食中堂。
宣德以前，內閣與外九卿為平交，執禮持法，不相顧忌。宣德以後，三楊眷重，漸柄朝政。英宗以九歲登極，凡事啟太后。太后避專，令內閣議行。此票旨之所由始也。(已上《夢余錄》。 )
明朝重冢宰。景泰以前，內閣未有兼吏部尚書者。吏部尚書入閣，自王文始。於時陳循則戶部尚書，高穀則工部尚書。體統尊於三公，而內閣之望益隆。(《三編》、《質實》、王圻《通考》。 )
宏治四年，邱濬以禮部尚書入閣。王恕長六卿位，濬上，以故事，弗讓也，濬不悅。明年二月，內宴，濬居恕上。其後由侍郎、詹事入閣者，班皆列六部尚書上矣。(《三編》。 )
內閣之職，同於古相者，以其主票擬也。舊制：紅本至閣，首輔票擬。崇禎中，始用分票。首輔之權略分。(時御史倪元璐請分票，自後本下，即令中書分之。見《通典》。 )
崇禎八年，帝將增置閣臣，以翰林不習時務，思用他官參之。召廷臣數十人，各授一疏，令擬旨。遂擢張至發禮部左侍郎兼東閣大學士。自世宗朝許讚後，外僚入閣自至發始。(《至發傳》。 )
給事中馮元飈上言：「政本大臣，居實避名，受功辭罪。平時養威自重，遇天下有事，輒曰：『昭代本無相名，吾儕止供票擬。』上委之聖裁，下委之六部，持片語，叢百欺。夫中外之責，孰大於票擬？有漢、唐宰相之名，而更代天言；有國初顧問之榮，而兼隆位號。地親勢峻，言聽志行。柄用專且重者莫如今日，猶可謝天下責哉？」(《馮元飈傳》。 )
十一年，帝欲閣臣通知六部事，故每部簡一人：首輔劉宇亮由吏部，程國祥、方逢年以禮，楊嗣昌以兵，蔡國用以工。刑部無人，以大理寺少卿范復粹代之。(《程國祥傳》。 )
十六年，命左副都御史方嶽貢，以本官兼東閣大學士。故事：閣臣無帶都御史銜者。自嶽貢始。(《方嶽貢傳》。 )
成祖初，楊榮與解縉等七人同入閣。榮年少，最警敏。一日，甯夏報被圍，帝示以奏。榮曰：「甯夏城堅，人皆習戰。奏上已十餘日，圍解矣。」夜半，果奏圍解，帝謂榮曰：「何料之審也？」
江西盜起，遣使撫諭，而令都督韓觀將兵繼其後，賊就撫。奏至，帝欲賜敕勞觀，榮曰：「計發奏時，觀尚未至，不得論功。」帝益重之。　永樂二十年，復下詔征阿嚕台，或請調建文時江西所集民兵。帝問榮，榮對曰：「陛下許民復業且二十年，一旦復徵之，非示天下信。」從之。　浙、閩山賊起，議發兵，成祖時在塞外。奏至，以示榮。榮曰：「愚民苦有司，不得已，相聚自保。兵出，將益聚不可解。遣使招徠，當不煩兵。」從之，盜果息。　宣德元年，漢王高煦反。帝召榮定計，榮首請帝親征，曰：「彼謂陛下新立，必不自行。今出不意以大威臨之，事無不濟。」帝從其計。(《楊榮傳》。 )
永樂中，阿嚕台歸款，請得役屬吐蕃諸部，求朝廷刻金作誓詞，磨其金酒中，飲諸酋長以盟。眾議欲許之，學士黃淮曰：「彼勢分則易制，一則難圖矣。」帝謂左右曰：「黃淮論事，如立高罔，無遠不見。」(《黃淮傳》。 )
永樂五年，廣東布政使徐奇載嶺南土物饋廷臣，或得其目籍以進。帝閱無楊士奇名，召問，對曰：「奇赴廣時，羣臣作詩文贈行。臣適病，弗預，以故獨不及。今受否未可知，且物微，當無他意。」帝遽命燬籍。　六年，帝北巡。士奇留輔太子。太子喜文辭，贊善王汝玉以詩法進。士奇曰：「殿下當留意《六經》，暇則觀兩漢詔令。詩小技，不足為也。」太子稱善。　仁宗即位，藩司、守、令來朝。尚書李慶建議，發軍伍餘馬給有司，歲課其駒。士奇曰：「朝廷選賢授官，乃使牧馬。是貴畜而賤士也，何以示天下後世？」帝許，中旨罷之。　時有上書頌太平者，帝以示諸大臣，皆以為然。士奇獨曰：「陛下雖澤被天下，然流徙尚未歸，瘡痍尚未復，民尚艱食。更休息數年，庶幾太平可期。帝曰：「然。」因顧蹇義等曰：「朕待卿等以至誠望匡弼，惟士奇曾五上章，卿等獨無一言，豈果朝無闕政，天下太平耶？」　宣德元年，帝平高煦。師遠，次單橋，陳山迎謁，請乘勝襲彰德，執趙王。楊榮力贊決，士奇曰：「太宗皇帝三子，今上惟兩叔父，有罪者不可赦，其無罪者宜厚待之。疑則防之，使無虞而已。何遽加兵，傷皇祖在天意乎？」此遠京，帝思士奇言，謂曰：「議者多言趙王事，奈何？」士奇曰：「趙最親，陛下當保全之，毋惑羣言。」帝曰：「吾欲封羣臣章示王，令自處，何如？」士奇曰：「得一璽書更善。」於是發使奉書至趙，趙王大喜，泣曰：「吾生矣！」即上表謝罪，且獻護衛，言者始息。帝謂士奇曰：「趙王所以全，卿力也！」　交阯數叛，屢發大軍征討，皆敗歿。交阯黎利遣人偽請立陳氏後。宣宗亦厭兵，欲許之。英國公張輔、尚書蹇義以下皆言：「與之無名，徒示弱天下。」帝召士奇、榮謀。二人力言：「陛下䘏民命以綏荒服，不為無名。漢棄珠崖，前史以為美談，不為示弱。許之便。」尋命擇使交阯者，蹇義薦伏伯安口辨。士奇曰：「言不忠信，雖蠻貊之邦不可行。伯安小人，往且辱國。」帝是之，別遣使。　七年，閣中惟士奇、榮、溥三人。榮遇事敢為，數從成祖北征，能知邊將賢否，阨塞險易遠近，敵情順逆。然頗通饋遺，邊將歲時致良馬。帝頗知之，以問士奇。士奇力言：「榮曉暢邊務，臣等不及。不宜以小眚介意。」帝笑曰：「榮嘗短卿及原吉，卿乃為之地耶？」士奇曰：「願陛下以曲容臣者，容榮。」帝意乃解。　正統初，楊士奇言：「衛拉特漸強，將為邊患，而邊軍缺馬，恐不能禦。請於附近太僕寺關領，西番貢馬亦悉給之。」士奇歿，未幾，額森果入寇，有土木之難。識者思其言。(《楊士奇傳》。 )
天順元年，山東飢，發帑振不足，召徐有貞及李賢議。有貞謂：「頒振徒中飽。」賢曰：「慮中飽而不貸，坐視民死，是因噎廢食也。」遂命增銀。　保喇近塞獵。石亨言：「傳國璽在彼，可掩而取。」帝色動。賢言：「釁不可啟，璽不足寶。」事遂寢。　賢嘗言：「內帑餘財不以䘏荒濟軍，則人主必生侈心而移之土木、禱祀、聲色之用。」前後頻請發帑賑貸、䘏邊，不可勝計。　石亨得罪，帝復問賢奪門事。賢曰：「迎駕則可，『奪門』豈可示後？天位乃陛下固有，『奪』即非順。且爾時幸而成功耳。萬一事機先露，亨等不足惜，不審置陛下何地？」帝悟曰：「然。」賢曰：「若景泰果不起，羣臣表請陛下復位，此輩雖欲升賞，以何為功？老臣耆舊依然在職，何至有殺戮降黜事，致干天象？《易》曰：『開國承家，小人勿用。』正謂此也。」帝曰：「然。」詔：「自今章奏勿用『奪門』字。」併議革冒功者四千餘人。(《李賢傳》。 )
岳正素豪邁，負氣敢言。及為帝所拔擢，益感激思自效。掌欽天監侍郎湯序者，石亨黨也，嘗奏災異，請盡去奸臣。帝問正，正言：「奸臣無指名，即求之，人人自危。且序術淺，何足信也？」乃止。　有僧為妖言，錦衣校邏得之，坐以謀反，中官牛玉請官邏者。正言：「事縱得實，不過坐妖言律，邏者給賞而已，不宜官。」僧黨數十人皆得免。或為匿名書，列曹吉祥罪狀。吉祥怒，請出榜購之。帝使正撰榜格，正與呂原入見，曰：「為政有體，盜賊責兵部，奸宄責法司，豈有天子出榜購募者？且事緩之則自露，急之則愈匿：此人情也。」帝是其言，不問。　亨從子彪鎮大同，獻捷，下內閣問狀。使者言：「捕斬無算，不能悉致，皆梟置林木間。」正按地圖指詰之曰：「某地至某地，皆沙漠。汝梟置何所？」其人語塞。(《嶽正傳》。 )
天順間，選庶吉士，命李賢盡用北人，南人必若彭時者方可。賢以語時，俄中官牛玉宣旨，時謂玉曰：「南人出時上者不少，何可抑之！？」已選十五人，南六人與焉。　門達構賢，帝惑之曰：「去賢，行專用時矣。」或傳其語，時矍然曰：「李公有經濟才，何可去！」因力直之，且曰：「去賢，時不得獨留。」語聞，帝意乃解。　成化四年，都御史項忠討滿俊不利，朝廷命撫甯侯朱永，將京軍赴援。彭時度軍可無行第，令整旅以待。適忠以圍石城馳疏至，帝遣中官偕白圭、程信至閣議。時曰：「賊四出攻掠，鋒誠不可當。今入石城自保，我軍圍甚固，此困獸，易禽耳！」信曰：「安知忠不退師？」時曰：「彼部分已定，何故退？且今出師何時到？」信曰：「來春。」時曰：「如此，益緩不及事。事成敗，冬月決矣。」信忿，出危言曰：「忠若敗，必斬一二人，然後出師。」眾危之，問時何所見？曰：「觀忠疏曲折，知其能。若聞別遣禁軍，則退避不敢任，賊不可知矣。」時惟商輅然其言。至冬，賊果平。人乃大服。(《彭時傳》。 )
成化三年，御史林誠詆商輅曾與易儲，不宜用。輅力求罷。帝曰：「昔唐太宗用王圭、魏徵，朕今用輅，何不可？」乃下言者獄，欲加重譴。輅曰：「臣嘗請優容言官。今論臣，反責之，如公論何？」帝悅，遂不問。　仁壽太后莊戶與民爭田，帝欲徙民塞外，輅曰：「天子以天下為家，安用皇莊為？」事遂寢。　萬貴妃重輅名，出父像屬為贊，遺金帛甚厚。輅力辭，使者告以妃意。輅曰：「非上命，不敢承也。」初，帝召見皇子，留宮中，而紀妃仍居西內。輅恐有他患，難顯言，偕同官上疏曰：「皇子聰明岐嶷，國本攸繫，重以貴妃保護，恩踰己出。但外議謂：皇子母因病別居，久不得見。宜移就近所，俾母子朝夕相接，而皇子仍藉撫育於貴妃，宗社幸甚。」由是紀妃遷永壽宮。(《商輅傳》。 )
正德時，彭澤將西討鄢本恕，問計楊廷和。廷和曰：「以君才，賊不足平。所戒者，班師早耳！」澤後破誅本恕等，即班師。餘黨復蝟起不可制。澤既發復留，嗟曰：「楊公先見，吾不及此也。」(《廷和傳》。 )武宗崩，太監谷大用、張永至閣，議所當立。廷和舉《皇明祖訓》示之，曰：「兄終弟及，誰能瀆焉？興獻王長子，憲宗之孫，孝宗之從子，大行皇弟之從弟，序當立。」梁儲、蔣冕、毛紀咸贊之，乃令中官入啟皇太后，頃之，中官奉遺詔及太后懿旨，宣諭羣臣，一如廷和請，乃遣官奉迎。廷和請於皇太后，傳遺命，罷威武團營各邊軍，俱重賚散歸鎮。江彬知天下惡己，又見罷遣邊兵，益內疑。其黨勸彬反。彬未決，令許泰詣內閣探意。廷和慰以溫言，而密與冕、紀及太監溫祥、魏彬、張永合謀捕之。魏彬入白太后，會神甯宮安獸吻，令江彬入祭。祭畢，張永留彬飯，故緩之。俄而逮旨下，彬被執。廷和總朝政者三十七日。及帝即位，廷和草登極詔，凡先朝蠹政，釐抉且盡。朝野皆稱新天子神聖，且頌廷和功。(《通鑑輯覽》。 )
正德二年，宸濠謀復護衛，輦白金鉅萬，遍賂朝貴，錢甯及兵部尚書陸完主之。大學士費宏入朝，完迎問曰：「甯王求護衛，可復乎？」宏曰：「不知當日革之者何故？」完曰：「今恐不能不予。」宏峻卻之。及中官持奏至閣，宏極言不當予，詔卒予之。　嘉靖時，大同兵變，張璁請討之。宏曰：「討而勝，玉石俱焚。不勝，彼將據城守，損威重多矣。莫若觀變而徐圖之。」事果旋定。(《費宏傳》。 )
隆慶初，羣小璫毆御史於午門，都御史王廷將糾之。大學士徐階曰：「不得主名，劾何益？且慮彼先誣我。」乃使人以好語誘大璫，先錄其主名。廷疏上，乃分別逮治有差。　南京振武營屢譁。階欲汰之，慮其據孝陵不可攻也，先令操江都御史唐繼祿督江防兵駐陵旁，而徐下兵部分散之。事遂定。(《徐階傳》。 )
泰昌元年八月，劉一燝入閣。九月朔，光宗崩。諸臣入臨畢。一燝詰皇長子所在？羣奄不應。一燝大聲言：「誰敢匿新天子者？」東宮伴讀王安入白選侍，紿曰：「第出即返。」遂挾皇長子趨出。一燝與張惟賢掖升輦，至文華殿。羣臣叩頭呼萬歲。事稍定，選侍趨還乾清。時選侍居乾清，一燝曰：「乾清不可居，宜暫居慈慶。」皇長子心憚選侍，然之。一燝語安曰：「主上沖年無母后。外廷有事，吾受過；宮中起居，公等不得辭責。」明日，周嘉謨及左光斗疏請移宮，時首輔方從哲徘徊其間，已又欲緩移宮。一燝曰：「本朝故事：仁聖，嫡母也，移慈慶；慈聖，生母也，移慈甯。今何曰可姑緩耶？」初五日，偕同官請即日降旨，竚立宮門以俟。選侍不得已，移噦鸞宮。皇長子復還乾清，事始大定。(《劉一燝傳》。 )
天啟二年，東事急，大學士孫承宗自請督師。至關，帝好察邊情，時遣中官詣關門，具事狀奏報，名曰校事。及魏忠賢竊柄，遣其黨劉朝等四十五人，齎甲仗、弓矢、白金、文綺，先後至山海關，頒賚將士，實覘軍也。承宗疏言：「中使觀兵，自古有戒。當水旱荒疲之後，將領罷邊籌而事逢迎，士卒釋戈甲而供使役，俱屬未便。且山海一城，知中使將出，將士憂懼。即今命使已行，無容追議。恐後此𠛝為事例，不可不慎也。」帝不省。(《三編》。 )
崇禎時，瑞王出封漢中，請食川鹽。大學士錢龍錫言：「漢中食晉鹽，而瑞藩獨用川鹽。恐奸徒借名私販，莫敢譏察。」故事：纂修《實錄》，分遣國學生採事蹟於四方。龍錫言：「《實錄》所需在邸報及諸司奏牘。遣使無益，徒滋擾。宜停罷。」烏撒土官安效良死，其妻改適霑益土官安邊，欲兼有烏撒，部議將聽之。龍錫言：「效良有子其爵。立其爵以收烏撒，存亡繼絕，於理為順。安邊淫亂，不可長也。」帝悉從之。(《錢龍錫傳》。 )
時兵事孔棘，大學士成基命召對平臺。帝言：「法紀廢弛，宜力振刷。」基命曰：「治道去太甚。譬理亂絲，當覓其緒。驟紛更，益擾亂」帝曰；「慢則糾之以猛，何謂紛更？」其後溫體仁益導帝以操切，天下遂大亂。(《成基命傳》。 )
