神陵、(熙祖陵，在鳳陽府泗州蠙城北。洪武初，薦號曰祖陵，後號其山曰基運。 )
皇陵、(仁祖陵，在鳳陽府太平鄉。洪武二年，薦號曰英陵，尋改稱皇陵，後號其山曰翊聖。 )
孝陵、(太祖陵，在南京鍾山之陽。後號其山曰神烈。 )
長陵、(成祖陵，在京畿之昌平州。永樂七年，封其山曰天壽。以後諸陵皆在天壽山。 
獻陵、(仁宗陵，在天壽山西峯下。 )
景陵、(宣宗陵，在天壽山東峯下，距長陵東少北一里許。 )
裕陵、(英宗陵，在石門山，距顯陵西三里。自顯陵碑前，分西為裕陵神路。 )
景帝陵、(在金山。 )
茂陵、(憲宗陵，在昌平州聚寶山東，少南。 )
泰陵、(孝宗陵，在昌平州筆架山東南。 )
康陵、(武宗陵，在昌平州金嶺山東北。 )
永陵、(世宗陵，在昌平州陽翠嶺。 )
昭陵、(穆宗陵，在昌平州大峪山東北。 )
定陵、(神宗陵，在昌平州大峪山，距昭陵北一里。自昭陵五空橋東二百步，分北為定陵。 )
慶陵、(光宗陵，在天壽山西峯石。 )
德陵、(熹宗陵，在昌平州雙瑣山檀子峪西南，距永陵一里。 )
思陵。(莊烈帝陵，在田貴妃寢園內。 )
丙午四月丁卯，太祖至濠州，念祖考葬時，禮有未備，乃詢改葬典禮、服制於許存仁等。皆以《儀禮》改葬，緦對。時有言「發祥之地，靈秀所鍾。不宜啟遷，以洩山川之氣」。太祖然之。乃命增土培其封，置守冢二十家。(《大政記》。 )
太祖即位，設祖陵祠祭署，置奉祀一員，陵戶二百九十三，設皇陵衛，並祠祭署奉祀一員，祀丞三員，陵戶三千三百四十二。(《禮志》。 )
四年，建祖陵廟，倣唐宋同堂異室之制。(同上。 )
十一年四月，命脩葺皇陵，詔曰：「皇堂新造，予時秉鑑窺形，但見蒼顏皓首。忽思往日之艱辛，竊恐前此碑記出自儒臣粉飾之文，不足以為後世子孫戒。特述艱難，以明昌運。」乃自製碑文，命江陰侯吳良督工刻之。(《大訓記》。 )
十九年八月甲辰，命皇太子修泗州盱眙祖陵。又詔禮部製帝後冕服，命太子詣陵寢，行葬衣冠祭告禮。(《大政記》。 )
二十六年，令：車馬過陵及守陵官民入陵者，百步外下馬。違者以大不敬論。(《禮志》。 )
三十一年，太祖崩。遺詔：「喪祭儀物毋用金玉。孝陵山川因其故，勿改作。」(《本紀》。 )
永樂元年，工部以泗州祖陵黑瓦為言，帝命易以黃，如皇陵制。(《禮志》。 )
十一年，營壽陵於昌平。既成，帝車駕臨視，名曰長陵；封其山曰天壽，遂以徐皇后葬馬。(《三編》。 )
宣宗即位。方脩獻陵。帝欲遵遺詔從儉約，以問蹇義、夏原吉。二人力贊曰：「聖見高遠，出於至孝，萬世之利也。」帝親為規畫。三月而陵成，宏麗不及長陵。其後諸帝因以為制。迨世宗營永陵，始益崇侈雲。(《蹇義傳》。 )
英宗即位，罷山陵夫役萬七千人。(《本紀》。 )
正統二年，諭：天壽山陵寢，翦伐樹木者重罪。都察院榜禁，錦衣衛官校巡視，工部、欽天監官環山立界。(《禮志》。 )
天順元年，毀景帝所營壽陵，以親王禮葬西山。至成化十一年，敕有司繕陵寢，祭饗視諸陵。(《景帝紀》。 )
成化四年，慈懿太后崩。詔議山陵。大學士彭時及商輅、劉定之言：「合葬裕陵，主祔廟，此不易之理。皇上所以遲疑者，以今皇太后萬壽後，當與先帝同尊，自嫌二後並配，非祖宗制。考之於古，漢文帝尊所生母薄太后，而呂后仍主祔長陵。宋仁宗追尊生母李宸妃，而劉後仍祔太廟。今若陵廟之制，稍有未合，則有乖前美，貽譏來葉。」帝復猶豫。時偕朝臣伏文華門泣請，帝與太后皆感動。始從時議。(《彭時傳》。 )
鳳陽皇陵所在，近境取寸木，法皆死。陵軍多倚禁虐民。巡按何鑑請以山麓為限，他樵採勿禁，遂著為令。(《何鑑傳》。 )
慈懿雖合葬裕陵而異隧，距英宗元堂數丈許，窒之。虛右壙以待，隧獨通。弘治十七年，周太后崩。孝宗御便殿，出《裕陵圖》示大學士曰：「陵有二隧，一窒一通。此皆先朝內臣所為，未合禮。昨見成化時彭時、商輅等章奏，先朝大臣忠厚為國如此。先帝亦甚不得已耳！」因與劉健等議，欲通隧。欽天監奏：「恐動地脈。」乃止。(《錢皇后傳》。 )
孝宗崩，工部言：「大行遺詔，惓惓以節用愛民為本。乞敕內府諸司，凡葬儀冥器並山陵殿宇，務從簡省。」(《禮志》。 )
正德元年，給事中周璽奏：「中官李興、王瑞營造先帝陵寢，砍伐禁山樹木數萬株，掘取禁山石片數百丈，損傷龍脈，驚犯陵寢。新甯伯譚祐、工部侍郎李璲奉命提督，知情故縱，罪俱難逭。伏覩英宗諭旨：『於天壽山偷砍樹木，該管軍衛人等不行鈐束，罪該處死。』憲宗諭旨：『於鳳陽等處應禁山場，伐樹取石，正犯處死。』弘治中，南京守備太監蔣忠於孝陵南二十餘里案山開路，私便行走，事發論死。此列聖杜漸防微之深意。今興等所盜，非一木一石比。陛下止令充淨軍，罪重罰輕，未厭眾心。乞將興、瑞照例處死，祐、璲亟加貶黜，以全國法，以安陵寢。」疏入，帝不納。(《明臣奏議》。 )
十三年二月丙戌，傳旨以「大行太皇太后山陵將開隧道，朕欲輕騎往視。啟士工畢，徧祭諸陵」。楊廷和、毛澄等言：「山陵之役，祖宗列聖以來，付之有司。雖梓宮發引，送之不踰禁闕，其為慮也深矣。伏望勉從家法，以安人心。」科道朱鳴陽等言：「梓宮在殯，陛下於視朝聽政，猶且不允；輕騎遠出。豈禮所宜？且吉凶異禮，喪祭異宜。陛下欲徧祀諸陵，不知服從吉乎？抑以凶乎？以衰絰之哀慘，行俎豆之雍容，尤不可之甚者也。」不報。
嘉靖元年十二月，命廷臣議擇壽安皇太后地。時文武大臣皆言：「橡子嶺地形高敞，可以卜葬。而上意欲附近茂陵，命興工擇日。楊廷和等言：「宋甯宗欲祔孝宗於裕、思諸陵之旁，朱熹累疏謂：『祖塋之制，不宜數興工作，驚動神靈』今欲祔壽安皇太后於茂陵左右，將開金井，興大工，在天之靈，恐有未安。且其襟抱疎洩，利害非細。請如原議。」不納。(已上《實錄》。 )
四年，畿民盜天壽山陵樹，巡按楊紹芳引盜大祀神御物律斬。都御史王廷相言：「大祀神御物者，指神御在內祭器帷帳之物而言。律文：盜陵木者，止杖一百、徒三年。今舍本律，非法之平。(《廷相傳》。 )
十四年三月，上親詣諸陵閱視。語郭勛曰：「景陵規制獨小，又多損壞。其於我宣宗皇帝功德之大，殊為弗稱。當重建宮殿，增崇基構，以隆追報。」(《憲章錄》。 )
十五年十月，遷孝肅、孝穆、孝惠三後神主於陵殿。禮官言：「奉慈殿之祀，其稱皇太后、太皇太后者，乃子孫所上尊號。今已遷奉於陵，則宜從夫婦之義，改題孝肅神主，不用『睿』字，孝穆孝惠不用『純』字，則嫡庶有別矣。」從之。
十七年，改陵殿曰祾恩殿，門曰祾恩門。又建成祖聖蹟亭於平臺山，率從官行祭禮。(已上《禮志》。 )
二十七年二月，作永陵。時大行皇后將葬，上以陵名未定，下禮官議。於是尚書費寀言：「太祖葬孝慈皇后於孝陵，成祖葬仁孝皇后於長陵，皆命名在先，卜葬在後。載《實錄》中。」上乃自定孝烈皇后陵曰永陵。
隆慶元年，奉安世宗梓宮，乃自天壽山西南襖兒峪遷孝潔皇后梓宮合葬。孝恪皇后亦自金山遷祔焉。(已上《會典》。 )
自仁宗獻陵以後，規制儉約。世宗葬永陵，其制始侈。及神宗葬定陵，給事中惠世揚、御史薛貞巡視陵工，費至八百餘萬雲。(《禮志》。 )
萬厤十三年八月，作壽宮於大峪山，命禮部侍郎朱賡往視，中官示帝意，欲倣永陵制。賡言：「昭陵在望，制過之，非所安。」疏入，久不下。已竟如其言。(《朱賡傳》。 )閏九月，帝以李植言：壽宮有石數十丈，恐寶座將置石上。癸卯，復躬往天壽山閱視之。終謂大峪吉，遂謫植及江東之羊可立於外。(《李植傳》。 )
是年，禮科都給事中萬象春疏：「國家之事，莫大於祀典。祀典之起，實由於人心。洪惟太祖開基，建文君嗣統，既緣靖難兵至，避位自焚，迄今祭享無聞，陵園不治。行道之人，欷嘆息。臣嘗考往牒。當建文君沒，成祖駐營龍江發哀，命有司治喪，葬以天子之禮，遣官致祭。當其時，固未嘗不陵不祭也。乃今令甲所載，止孝陵及懿文太子陵，而建文君不與焉。國家脩明典禮，凡前代帝王有功德於民者，除歲時廟祭外，間遣官祀於其陵。矧君臨天下四、五年，為嗣統之正者乎？又如革除死事諸臣，我皇上登極之初，首發明詔，令得祀於其鄉。邇又允言官之奏，凡諸臣墳墓、苗裔、咸蒙脩治恤錄。而為之君者，反不得一А之土、一勺之水，宜天下人心惋然而深悲也。似宜敕下所司，即其原葬處所，立為陵廟，歲時一體祭祀。仍乞上尊謚，以表追報之隆，復年號，以正君臨之體。至景皇帝值土木之變，奉太后命，進登寶位，克戡禍亂。迨升遐之日，謚號祭葬，率從貶損，實非人心之公，國典之正也。憲宗純皇帝允廷臣議，復其帝號，祭以帝禮。然而廟號未加，陵制有儉，於國制終屬缺典。似宜遵照典制，備加尊謚，仍恭上廟號，昭示無疆。其陵制隘陋，尤須亟恢改，以慰人心企望之殷，以垂一代經常之則。」帝不允。(《明臣奏議》。 )
獻皇帝陵在承天府鍾祥縣東十里松林山。(後號純德山。 )嘉靖三年，葺陵廟，薦號曰顯陵。司香內官言：「陵制狹小，請改營，視天壽山諸陵。」工部尚書趙璜言：「陵制與山水相稱，難概同。」帝納其言。(《趙璜傳》。 )九月，錦衣百戶隨全、光祿實事錢子勛既以罪褫，希旨請獻帝顯陵改葬天壽山。事下工部，璜以為：「改葬不可者三：皇考體魄所安，不可輕犯，一也；山川靈秀所萃，不可輕洩，二也；國家根本所在，不可輕動，三也。昔太祖不遷皇陵，太宗不遷孝陵。願以為法，不敢輕議。」上命禮官集議。(《明正統宗》。 )十月，禮部尚書席書會廷臣集議，上言：「顯陵先帝體魄所藏，不可輕動。昔高皇帝不遷祖陵，文皇帝不遷孝陵。全等諂諛小人，妄論山陵，宜下法司按問。」報曰：「先帝陵寢在遠，朕朝夕思念，其再詳議以聞。」書復集眾議，極言不可。乃已。(《席書傳》。 )
十七年十二月癸卯，章聖太后崩。先是上營壽陵於大峪山，將奉獻皇帝改葬焉。至是諭禮部曰：「茲事重大，不可緩。其遣重臣於大峪山營造顯陵；一面南奉皇考梓宮來山合葬。」丁未，命崔元、張瓚等為奉迎禮儀使。壬子，上詣大峪山相視山陵。直隸巡按御史陳讓上言：「合葬之舉，出自陛下誠孝之一心。然臣聞葬者藏也，欲令不得見也。今出皇考體魄於所藏之地，竊非所宜。昔黃帝衣冠之陵在陝西者曰橋陵。舜葬九疑，二女不從。古人事死之禮，先廟而後墳，重魂而後魄。臣以為宜奉睿宗遺衣冠與章聖皇太后合葬於大峪山。又以章聖皇太后遺冠帔，奉以合葬於顯陵。如此，則體魄不動，陟降有歸，仁之至、義之盡也。」疏入。上責其阻撓成命，黜為民。已而上自大峪山還。己未，諭輔臣曰：「遷陵一事，朕中夜思之。皇考奉藏體魄將二十年，一旦啟露於風塵之下，撼搖於道路之遠。朕心不安，即皇考亦必不安，聖母尤大不甯也。今欲決以禮之正，莫如奉慈宮南詣，合葬穴中。令禮臣再議以聞。」(《實錄》。 )嚴嵩等言：「靈駕北來，慈宮南詣，共一舉耳。宜如初議。」上意終不決。因止崔元等且勿行，而令指揮趙俊南往，啟視幽宮。明年，俊自承天還，言：「顯陵不吉。」上欲親詣承天，周閱卜兆。九卿、大臣許贊、呂楠等皆諫。上曰：「朕豈空行哉？為吾母耳！」三月庚辰，至承天，謁顯陵。作新宮，曰：「待合葬也。」四月戊申歸，過慶都堯母墓。從臣請致祭，帝曰：「帝堯父母異陵，可知合葬非古。」既至京，復詣大峪審視，曰：「大峪不如純德。」遂定南祔之議。閏五月庚申，葬獻皇后於顯陵。(《三編》。 )
懿文太子陵在孝陵左。四孟、清明、中元、冬至、歲暮及忌辰，凡九祭。(《禮志》。 )
舊例，以祠傺司官代。萬厤中，太常少卿謝杰言：「祝版署御名，而遣賤者將事，於禮為褻。請如哀沖、莊敬二太子例，遣列侯。」帝是之。乃用南京五府僉書。(《謝杰傳》。 )
嘉靖二十八年，命莊敬太子、哀沖太子並建寢園，歲時祭祀，從諸陵後。(《禮志》。 )
洪武八年四月辛卯，上如中都，謁皇陵。
建文元年三月清明節，親祭孝陵。(已上《大政記》。 )四年六月己巳，燕王謁孝陵。(《本紀》。 )
永樂元年五月丙戌，以太祖忌日，謁祭孝陵。(《大政記》。 )
二年五月己酉，錦衣衛奏：「明日上謁孝陵，請具法駕。」上曰：「不用，但以騎士數人前導。」已而命前導騎士亦不可用。(王圻《通考》。 )七年二月戊子，謁鳳陽皇陵。
十一年三月辛未，車駕次鳳陽，謁皇陵。十四年十月丁丑，次鳳陽，祀皇陵。癸未，至自北京，謁孝陵。
洪熙元年四月壬子，命皇太子謁孝陵。戊午，如天壽山，謁長陵。宣德元年二月丙戌，謁長陵、獻陵。(已上《本紀》。 )
五年二月乙未，奉太后謁二陵。帝親櫜韋建 騎導。太后輦至清河橋，下馬扶輦。畿民夾道拜觀，陵旁老稚皆山呼迎拜。太后顧曰：「百姓戴君，以能安之耳。皇帝宜重念。」(《三編》。 )
正統七年二月庚申，謁天壽山陵。(《本紀》。 )
十年三月甲戌朔，謁天壽山三陵，令百官具淺色衣服，如洪武、永樂例。又定製：每歲三月謁祭，以為常。(《禮志》。 )十一年三月癸酉，如天壽山，竭陵。
十二年三月癸亥，如天壽山，謁陵。(已上《本紀》。 )十三年二月乙酉，如天壽山，謁陵。(《大政記》。 )正德十三年四月己巳朔，謁六陵。(《本紀》。 )
嘉靖十五年三月丙子，奉章聖皇太后如天壽山謁陵。癸未，謁恭讓章皇后、景皇帝陵。(《本紀》。 )至沙河，見居民蕭條，顧謂李時曰：「七陵在此，宜加守護。」時對曰：「昔邱浚建議，京師當設四輔：以臨清為南，昌平為北，蘇州、保定為東西，各屯兵一二萬。今若於昌平增一總兵，可南衛京師，北護陵寢。」帝乃下廷臣勘議，於沙河築鞏華城，為置戍焉。(《李時傳》。 )
四月癸卯，以建山陵，親詣七陵，行祭告禮。九月庚午，如天壽山，謁陵。十六年三月癸酉，奉章聖太后如天壽山，謁陵。
十七年三月戊辰，謁天壽山陵。九月乙未，如天壽山，行秋祭禮。十八年三月辛巳，謁顯陵。十月乙丑朔，躬祭長陵。隆慶二年二月丁未，如天壽山，謁長陵、永陵。
萬曆八年三月辛亥，奉兩宮皇太后謁陵。
十一年二月乙丑，如天壽山，謁九陵。庚午，如西山，謁恭讓章皇后、景皇帝陵。九月甲申，如天壽山，謁陵。
十二年九月丙戌，奉兩宮皇太后如天壽山，謁陵。(已上《本紀》。 )
吳元年四月，仁祖忌日。太祖詣太廟祭畢，命太子及諸王往鳳陽，展奠皇陵。(王圻《通考》。 )洪武元年三月，遣官祭仁祖陵。(《大政記》。 )
八年十月，詔翰林院議陵廟朔望、節序祭祀禮。學士樂韶鳳等言：「舊儀：每歲元旦、清明、七月望、十月朔、冬、夏至日，俱用太牢，遣官致祭。其伏、臘、社，每月朔、望，則用特羊祠祭，署官行禮。如節與朔、望、伏、臘、社同日，則用節禮。」從之。(王圻《通考》。 )
建文初，定：孝陵每歲正旦、孟冬、忌辰、聖節俱行香，清明、中元、冬至俱祭祀。勛舊大臣行禮，文武官陪祀。(《會典》。 )宣宗即位，遣鄭王瞻往南京祭孝陵。(《大政記》。 )
弘治中，南京司禮太監陳祖圭言：「魏國公徐亻甫每祭孝陵，皆由紅券門直入，至殿內行禮。僭妄宜改。」亻甫言：「入由紅券門者，所以重祖宗之祭，尊皇上之命。出由小旁門者，所以守臣下之分。循守故事，及百年，豈敢擅易。」下禮部議，言：「長陵及太廟，遣官致祭，所由之門，與孝陵事體相同，宜如舊。」從之」(《禮志》。 )
正德間，定：長陵以下諸陵，凡清明、中元、冬至俱分遣駙馬都尉行禮，文武官陪祭。忌辰及正旦、孟冬、聖節亦遣駙馬都尉行禮。(同上。 )
嘉靖十四年二月，帝諭夏言：「清明節既遣官上陵，內殿復祭，似涉煩瀆。」言因言：「我朝以清明、中元、冬至凡三上陵。中元俗節，事本不經。冬至既行大報配天之禮，則陵事為輕。請罷冬至上陵，而移中元於霜降；惟清明如故。仍輟二節內殿之祭。」從之。(《通典》。 )
萬厤四十四年八月，南京太常寺少卿桂有根言：「孝陵元旦、清明、長至三大祭，文物俱備。中元、孟冬、兩忌辰及萬壽節五祭，向止陳設酒果，應加牲帛祝文。」從之。(《三編》。 )
孝陵四十妃嬪，惟二妃葬孝陵之東西，餘俱從葬。長陵十六妃俱從葬。獻陵七妃，三葬金山，餘俱從葬。(已上《會典》。 )
正統元年八月，追贈皇庶母惠妃何氏為貴妃，謚「端靜」；趙氏為賢妃，謚「純靜」；吳氏為惠妃，謚「貞順」；焦氏為淑妃，謚「莊靜」；曹氏為敬妃，謚「莊順」；徐氏為順妃，謚「貞惠」；袁氏為麗妃，謚「恭定」；諸氏為淑妃，謚「貞靜」；李氏為充妃，謚「恭順」；何氏為成妃，謚「肅僖」。冊文曰：「茲委身而蹈義，隨龍馭以上賓。宜薦徽稱，用彰節行。」蓋宣宗殉葬宮妃也。(《后妃傳》。 )
天順八年，英宗崩，遺詔罷宮妃殉葬。初，太祖崩，宮人多從死者。厤成祖、仁宣二宗皆用殉葬，多者至數十人。景泰帝以郕王薨，猶用其制。至是，遺詔罷之。(《三編》。 )
弘治元年五月丙子，南京震雷，壞孝陵御道樹。
六年十二月壬戌，南京大雷雨，拔孝陵樹。七年六月癸酉，如之。
十五年六、七月，南京大風雨，孝陵神宮監及懿文陵樹木多摧敗者。正德元年六月丙子，南京暴風雨，雷震孝陵白土岡樹。十三年八月庚辰，獻陵明樓災。(已上《五行志》。 )
萬曆二年七月，霪雨，昭陵地陷。(《三編》。 )二十三年九月，淮水溢，浸泗州祖陵。(同上。 )三十年十月丙申，孝陵災。三十一年五月戊寅，鳳陽皇陵雨雹。
三十二年五月癸酉，雷毀長陵樓。六月丁酉，昌平大水，壞各陵橋道。三埂三提五月丙申，鳳陽大風雨，損皇陵正殿御座。四十六年九月壬子，茂陵火。(已上《五行志》。 )
崇禎八年正月丙寅，賊陷鳳陽，燔皇陵。變聞於朝，帝素服避殿。(《三編》。 )
太祖，五月十日。孝慈皇后，八月十日。
成祖，七月十八日。仁孝皇后，七月四日。
仁宗，五月十二日。誠孝皇后，十月十八日。
宣宗，正月三日。孝恭皇后，九月四日。
英宗，正月十七日。孝莊皇后，六月二十六日。孝肅皇后，三月一日。(已上《春明夢餘錄》。 )
嘉靖元年，奏准：二月十九日，景皇帝忌辰；十一月五日，恭讓章皇后忌辰；穿青糹甯絲。(《會典》。 )
憲宗，八月二日。孝貞皇后，二月十日。孝穆皇后，六月二十八日。孝惠皇后，十一月十八日。
孝宗，五月七日。孝康皇后，八月八日。
武宗，三月十四日。孝靜皇后，正月二十五日。
世宗，十二月十四日。孝潔皇后，十月二日。孝烈皇后，十月十八日。孝恪皇后，正月十一日。
穆宗，五月二十六日。孝懿皇后，四月十三日。孝安皇后，七月十三日。孝定皇后，二月九日。
神宗，七月二十一日。孝端皇后，四月六日。孝靖皇后，九月十三日。
光宗，九月一日。孝元皇后，十二月二十四日。孝和皇后，三月一日。孝純皇后，七月十九日。
熹宗，八月二十二日。(已上《春明夢餘錄》。 )
明制：凡值帝後忌辰，遣官祭陵，止用香、燭、酒、果、無帛。(《讀禮通考》。 )
洪武八年四月乙巳，仁祖忌日，親詣皇陵致祭。辛亥、仁皇后忌辰，躬詣陵祭。(《大政記》。 )
永樂元年，禮官具奏：五月初十日，為太祖高皇帝忌辰。自初八至初十日，不鳴鍾鼓，不行賞罰，不舉音樂，禁屠宰。文武官自初八日，服淺淡衣、黑角帶侍朝。至日，早赴孝陵行禮。八月初十日，孝慈高皇后忌辰，禮亦如之。(《實錄》。 )
二年五月丙戌，高皇帝忌辰。上騎從祭陵，不用法駕。(《大政記》。 )
宣德三年，令凡遇忌辰，通政司、禮科兵馬司免引囚奏事。
五年敕：淳皇帝、後忌日，官員朝參、輟奏事。高皇帝、後，文皇帝、後，昭皇帝忌辰；悉輟朝參。
正統三年正月初三日，恭遇章皇帝忌辰，令升殿朝參如常儀。(已上《會典》。 )
弘治十年八月癸卯，吏部尚書馬文升言：「臣伏聞宣德間有旨：『仁祖忌辰，諸司悉免奏事。自太祖至仁宗生忌，俱輟朝一日。』其後不知始於何時，仁祖忌辰，照常奏事；唯太祖至憲宗忌辰，百官淺淡服、黑角帶，朝廷亦出視朝，鳴鍾鼓奏事。與古禮未合，又與宣宗敕旨有違。臣竊思之。自仁祖至憲宗，世有遠近，服有隆殺。臣愚欲自仁祖忌辰至英宗生忌日，照舊視朝，鳴鍾鼓，奏事。若遇憲宗、紀太后忌日，皇上於奉先等殿祭祀畢，回宮，不出視朝，著淺淡服，進素膳，淵默以居，不預他事。或如宣宗聖旨，自太祖至憲宗生忌，照例俱輟朝一日。」上令禮部詳議。禮部言：「文升所奏不為無見。但奉有先朝事例，迄今見行。不敢更易。伏乞聖明裁處。」上曰：「列聖忌辰，已有旨，淺淡服色視事。」
十四年，令：遇忌辰，朝參官不許服紵絲紗羅。景皇帝，恭讓皇后忌辰，遇節令，服青綠花樣。宣宗忌辰。遇祭祀，服紅。(《會典》。 )
嘉靖元年五月，仁宗忌辰，遣官祭獻陵。先是，給事中安磐等奏稱：「是日適值經筵，衣緋賜宴。輟講則廢學，如儀則忘孝；請移經筵前一日。」帝下其議。禮部覆言：「經筵禮儀、日期，累朝未之有改。考之《祭義》曰：『君子有終身之喪，忌日之謂也。』此專指父母而言。祖父以上，經禮未載。伏聞孝宗在位，遇憲宗忌辰，仍御經筵。凡侍班等官，俱衣青綠花樣賜宴。宜倣此行。」帝特旨暫免。
二年八月丁未，萬壽聖節。先是再遇聖節，皆以先帝喪殺禮，又值高皇后忌辰，移之先一日。至是禮官言：「大喪既除，宜盡從吉典。先忌祭而後受朝，亦不妨同日。」上可其同日之請，猶以孝惠皇太后制未除，不忍純吉，仍暫免習儀宣表及雞唱山呼之禮。是日，帝親禮奉先殿、奉慈殿、孝惠皇太后几筵殿，畢，出御奉先殿受賀，免文武百官及四夷使臣宴賞。(已上《實錄》。 )
十八年五月，定列聖忌祭儀。舊制：俱在奉先殿行禮，徧祭列聖。上以為非禮，更定高皇帝、後忌辰祭於景神殿，列聖帝、後祭於永思殿。(《大政記》。 )
二十四年，令：遇忌辰仍於奉先殿致祭。
隆慶元年，題准：凡遇忌辰，文武百官，不問內外班行，謝恩見辭，俱淺淡服色、烏紗帽、黑角帶，不許用公服。
萬曆四年，定：凡郊廟奏祭祀日，遇有忌辰，則移前一日。如致齋日內遇忌辰，上具常服，百官具青綠錦繡。其正祭日遇忌者，如祭在日間，臨時仍具祭服行禮。本日祭之前後，與致齊遇忌同。(已上《會典》。 )
