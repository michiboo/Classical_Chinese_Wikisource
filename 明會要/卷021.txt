凡樂：曰《中和韶樂》，曰《堂下樂》，曰《丹陛樂》，曰《侑食樂》，曰《大樂》。其雅樂：備八音、五聲、十二律、九奏、萬舞之節。俗樂：有百戲承應、隧舞承應、謳歌承應。祭祀用雅樂，太常領之。宴享朝會，兼用俗樂，領於伶人。(王圻《通考》。 )
大祖初克金陵，即立典樂官。其明年，置雅樂，以供郊社之祭。(《禮志》。 )
吳元年，置太常司，其屬有協律、司樂等官，職雅樂。又命：自今朝賀，不用女樂。(《世法錄》。 )
七月乙亥朔，太祖御戟門，召學士朱升、范權引樂舞生入見。設雅樂，閱試之。太祖親擊石磬，起居注熊鼎言：「八音唯石聲最難和。」太祖曰：「樂以人聲爲主，人聲和即八音諧矣。」鼎曰：「樂不外求，在於君心。君心和，則天地之氣和，而樂亦無不和矣。」太祖深然之。命升辨五音。升不能辨，以宮爲徵。太祖哂其誤。命樂生登歌一曲而罷。(《大訓記》。 )
八月甲寅，以冷謙爲協律郎。謙精音律，善鼓瑟。元末，以黃冠隱吳山。至是召用，令協樂章聲譜，俾樂生習之。十月戊午，考正四廟雅樂。命謙較正音律及編鍾、編磬等器，並定樂舞之制。樂生仍用道童，舞生改用軍民俊秀子弟。
十一月，置教坊司，掌宴會大樂。設大使、副使、和聲郎、左右韶樂、左右司樂，皆以樂工爲之。後改和聲郎爲奉鑾。
洪武元年八月丁丑，遣官釋奠於先師孔子，仍用元《大成登歌樂》。(已上《世法錄》。 )
三年九月癸丑，考宮縣樂制。訪求能通音律者。(《大政記》。 )是月，定朝會宴享樂舞之數。(《世法錄》。 )
四年六月戊申，吏部尚書詹同、陶凱進宴享九奏之樂章。上厭前代樂章多諛詞，或未雅馴，命凱與同更撰。詞成，命協律者歌之。謂侍臣曰：「禮以導敬，樂以宣和。不敬不和，何以爲治。元時，古樂俱廢。惟淫詞艷曲，更唱迭和，又雜以北方之音。甚者以神只祀典，飾爲隧舞諧戲，殊非所以道中和、崇治體也。自今一切流俗喧嘵淫褻之樂，悉屏去之。」(《大訓記》。 )
十二月，禮官奏定釋奠孔子樂舞之數，因奏請選京民之秀者，充樂舞生。上曰：「樂舞乃學者事。若釋奠，所以追崇先師。宜擇國子生及凡公卿子弟在學者，豫教肄之。」自是樂舞生始不用道流。
六年二月，禁教坊司及天下樂人，毋得以古聖賢、帝王、忠臣、義士爲優戲。違者罪之。七月，始命詹同、樂韶鳳更制《釋奠先師樂章》。
七年十月，帝以祭祀駕還，應用樂舞前導，命樂韶鳳等撰詞。因撰《神降祥》、《神貺惠》、《酒酣》、《色荒》、《禽荒》諸曲以進。凡三十九章，曰：《迴鑾樂歌》。皆寓規諫。禮部具《樂舞圖》以上，命太常肄習之。(已上《世法錄》。 )
八年四月，上親制《二丘樂章》成。初，《二丘樂章》皆學士朱升等所撰。上謂其文過藻麗，故更制之。九年正月，定王國祭祀樂舞之數。
十二年十二月，神樂觀成，以樂舞生居之。命道士周元初領觀事。
十三年四月，上諭禮臣曰：「樂舞者，以享神只而致感格，不宜授以非人。諸樂舞生若有過及疾病者，即宜遣歸，選擇代之。」
十一月，詔：公候及諸武臣子弟，凡百一十九人，習樂舞以供祀事。
二十六年六月，重定朝會宴享樂舞之制。凡大朝賀，教坊司設中和韶樂於殿內之東、西，北向。陳大樂於丹陛之東、西，亦北向。
永樂十八年，北京郊廟成。其合祀、合享禮樂，一如舊制。更定宴享樂舞。(已上《世法錄》。 )
英宗即位，放教坊司樂工三千八百餘人。(《三編》。 )
成化十二年，南京祭酒周洪謨言：「先聖用冕旒十二，而舞佾豆籩數不稱。請備天子制。」又言：「古者鳴球琴瑟爲堂上之樂，笙鏞柷敔爲堂下之樂，而干羽則舞於兩階。今舞，羽居上，樂器居下，非古制；當改。」尚書鄒干駁止之。洪謨再疏爭，竟俞其議。(《洪謨傳》。 )
二十一年七月，禮部言：「今教坊司樂工，奏中和韶樂者多不諧，而善彈瑟及箜篌、鍾、磬者殊少。恐因循失傳，漸至《大樂》不備。宜今樂官選其中子弟於本司演習。每奏樂二十一色，通用八十四人，又加以四人，共選三百三十六人。如此，庶《大樂》不至廢弛。」詔：「可。」(《世法錄》。 )
弘治元年，帝耕耤田。教坊司以雜劇承應，間出狎語。都御史馬文升厲色斥去。(《樂志》。 )
九年二月，太常禮官言：「文廟享祀舞八佾，而樂器之數尚仍舊。揆之情文，覺有未稱。請增文廟樂器人數爲七十二人，如天子之制。」詔：「依擬增造。」
十七年四月，南京太常卿呂{常心}言：「太祖初設神樂觀，收度道士，充樂舞生，習禮樂以供祀事，各給廩餼，恩至渥也。自永樂遷都北平，郊廟大禮，舉行於北。居觀者止習歷代帝王及先師孔子二祀樂舞，郊廟社稷，樂闕不講。臣請於每年春、秋二仲率諸生以次肄習，仍專官提調。其不能共事者，呈部，退爲道士。庶人人有所勸進。」制：「可。」
正德三年，武宗諭內鐘鼓司康能等曰：「慶成大宴，華夷臣工所觀瞻，宜舉《大樂》。邇者音樂廢缺，無以重朝廷。」禮部乃請選三院樂工年壯者，嚴督肄之，仍移各省，取藝精者赴京供應。顧所隸亦猥雜，筋斗百戲之類，日盛於禁廷。既而河間等府奉詔送樂戶，居之新宅。樂工既得幸，時時言：「居外者不宜獨逸。」復移文天下，取精於諸伎者送教坊。於是乘傳續食者又數百人。俳優之勢大張。臧賢以伶人進，興諸佞幸角寵竊權矣。
嘉靖元年七月戊申，御史汪珊請屏絕玩好，令教坊司毋得以新聲巧伎進。帝嘉納之。(《已上世法錄》。 )
九年六月，詔發內府所藏金、玉、銅、石鐘磬，於神樂觀考正音律。令科道官各舉所知諳曉音律之人以聞。(《憲章錄》。 )
十月丁已朔，禮官奏中宮合行事宜。其一謂：古禮，弦歌《周南》、《召南》之詩，不用鍾聲，乃房中之樂，後、夫人之所諷誦以事其君子者。宜令女官將此二詩以被管弦，以備宮中宴樂，斥去一應俗樂，其於閫德，尤有裨益。(同上。 )
十一月，改正孔子祀典，樂用六佾。(《三編》。 )
十四年四月，七廟既建，樂制未備。禮官因請更定宗廟雅樂。言：「德、懿、熙、仁四祖久祧，舊章弗協。太祖創業，太宗定鼎，列聖守成，當有頌聲，以對越在天，垂之萬載。若特享、若袷享、若大袷，詩歌頌美，宜命儒臣撰述，取自上裁。其樂器、樂舞，各依太廟成式，備爲規制。」報可。五月，增設七廟樂官及樂舞生，至二千二百名。
三十年，省革樂舞生，定用一千一百五十三名。(已上《世法錄》。 )
隆慶三年，革協律郎等官四十八員。萬歷六年，復設如嘉靖間制。(《職官志》。 )
崇禎十六年十月十六日，敕：「朕於冬至、正旦、壽節、端陽、中秋及諸大典禮，升殿行禮，方許作樂。其餘皆免。」(《春明夢餘錄》。 )
雜錄
洪武三年八月，禮部尚書陶凱言：「古者人君，食，日一舉。請自今御謹身殿早膳，令教坊司具樂。若東西房及兩廡膳，則否。」上不從。曰：「俟大兵凱旋，士卒無戰伐之勞，人民無轉輸之苦，然後以樂侑食，未晚也。」(《世法錄》。 )
貝瓊爲國子助教，嘗慨古樂不作，爲《大韶賦》以見志。(《貝瓊傳》。 )
弘治十八年，翰林崔銑知樂聲。一夕從西苑行，聞南有吹笛者，煩促而哀，愀然意動。未幾，上崩；國事大變。(《野獲編》。 )
嘉靖五年，禮官言：「弋陽王拱貴得奉寧獻、惠二王祀。夫二王親王，禮不宜殺。第以郡王奉祀，其樂舞齋郎之類，止宜半給。」報可。
四十四年，禮官言：「諸王府有廣置女樂，淫縱宴樂，因而私娶者。」乃詔革諸王樂戶，其朝賀宴享當用樂者，假鼓吹於有司。(已上《世法錄》。 )
樂器(非樂部陳設不載。 )金之屬：太和鍾，朝鐘，編鍾，方響，鍾，金鉦。石之屬：編磬，磬。絲之屬：琴，胡琴，瑟，二十弦，琵琶，箏，箜篌。
竹之屬：簫，排簫，，頭管，橫管，笛，橫笛，龍笛，羌笛，篪，戲竹。匏之屬：笙，鳳笙。土之屬：塤，水盞，腰鼓。(用土爲之。 )
革之屬：鼓，應鼓，大鼓，小鼓，杖鼓，搏拊。木之屬：，，板，拍板，腰鼓。(以木爲之。 )九奏樂器：歌四人，簫六，笙二，板二。文武二舞樂器：笙二，箏二，橫管二，杖鼓二，大鼓一，板一。
大樂器：簫四，笙四，琵琶六，箏六，箜篌四，方響四，頭管四，龍笛四，杖鼓二十四，大鼓二，板二。
吳元年九月，命於泗州靈壁取石，置磬；湖州采梓、桐置琴、瑟。(《世法錄》。 )
洪武六年，鑄大鐘。其制：仿宋「景鍾」，以九九爲數，高八尺一寸，拱以九龍，柱以龍ね。建樓於圜丘齋宮之東北，懸之。鍾成，未名。禮官請曰：「昔黃帝有五鍾、其一曰『景鍾』。『景』大也。請名曰『景鍾』。」上曰：「古鐘名，宜更。」遂取《周易》「保合太和」之義，定其名曰「太和鍾」。(同上。 )
七年二月，衍聖公孔希學上言：「廟堂圮毀，祭器、樂器不備；請飭有司葺治。」從之。(《儒林傳》。 )
十年六月，潞州長子稅課局大使康有孚上言三事：其一，言：「學校春、秋二祭，樂器散失。宜敕儒臣考究禮文，令所在有司制備樂器，使生徒肄習。後進之士得以養其德性。」帝嘉納之。
十四年四月，重鑄朝鐘。十七年五月，重鑄京城禁鍾，重二萬斤。六月辛巳，命禮部制《大成樂》器成。以頒天下儒學。
二十六年正月，《大成樂》器成。命頒給天下各府學，其州、縣學如式制。
永樂三年六月，朝鮮遣使入貢。因請：洪武中所賜廟社樂器，年久多敞，乞再頒賜。上命工部依額製造給之。宣德元年四月，命造皇太后宮中樂器。
景泰元年，助教劉翔言：「國學春、秋祭所設樂器，悉列露台下。使堂上、堂下之樂，混於舞列，雜亂無紀。乞下禮宮，從宜改正。」(已上《世法錄》。 )
成化十七年四月，各壇廟樂器。(《大政記》。 )
八年四月，太常祠官言：「郊廟、山川、社稷壇及先師廟樂器俱敝。」令更造。(已上《世法錄》。 )
十四年九月，重鑄朝鐘。時太監李興、工部尚書曾鑒奉命改鑄。既成，計費白金十餘萬兩；興、鑒皆受賞，匠官傅玖等各升職、加俸有差。未三月，而鍾璺。工科都給事中馬子聰等劾之。命：興、鑒罰俸一月，傅玖等所升職司、俸糧、冠帶俱奪之。(《通典》。 )
十五年六月，禮官言：「近聞皇上命官於內府造大祀樂，以純金爲鍾，西玉爲磬。夫自堯、舜以來，造樂制器，鍾必用青銅、磬必用靈壁石。若更以純金、西玉，恐未可以諧眾音、神威格。」(《世法錄》。 )
十七年，太常寺呂{常心}上疏言：「先代帝王廟失火，石磬燒毀無存。銅鐘已燒十二口；所存十四口，發協律郎考驗，又俱傷火，皆不堪用。請飭南京工部督造。」從之。(王圻《通考》。 )
十八年，命造太廟、社稷壇及神樂觀諸樂器。
嘉靖十年三月丙戌朔，命浙江采紫竹、花斑竹造方丘、月壇笙簧。
十七年，大享上帝於極寶殿，以獻帝配。借用祈樂器。有司以鍾、磬、琴、瑟皆長大，元極殿陛上不能陳設，請用春祈、秋報樂器。不許。乃命樂器列於殿左右四間，樂舞在陛上。(已上《世法錄》。 )
張鶚言：古人制爲十六編鍾，非徒示觀美，蓋爲旋宮而設。其下八鍾：黃鐘、大呂、大簇、夾鍾、姑洗、仲呂、蕤賓、林鐘是已。其上八鍾：夷則、南呂、無射、應鍾、黃鐘、大呂、大簇、夾鍾是已。近世止用黃鐘一均，而不遍具十六鍾，古人立樂之方已失。況太常止以五、凡、工、尺、上、一、四、六，句合字眼譜之，去古益遠。(《樂志》。 )
