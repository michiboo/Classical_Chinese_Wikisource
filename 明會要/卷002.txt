洪武元年正月，追尊高祖妣胡氏曰元皇后，曾祖妣侯氏曰恆皇后，祖妣王氏曰裕皇后，皇妣陳氏曰湻皇后。(元皇后、恆皇后姓氏，《據明政統宗》、《弇山集》明史及三編質實俱未載。證之太祖世德碑書之。 )
太祖馬皇后，宿州人。父馬公。母鄭媼，早卒；馬公以後託郭子興。馬公卒，子興奇太祖狀貌，以後歸焉。洪武元年正月，太祖即位，冊爲皇后。十五年八月丙戌崩。九月庚午，葬孝陵。諡曰孝慈皇后。永樂元年，上尊諡曰孝慈昭憲至仁文德承天順聖高皇后。嘉靖十七年，加上尊諡曰考慈貞化哲惠仁徽成天毓聖至德高皇后。(校點者案：查《明史》及《明會典》，「惠」作「順」，「毓」作「育」。 )祔太廟。
惠帝嫡母孝康皇后常氏，本懿文太子元妃也。洪武四年四月，冊爲皇太子妃。十一年十一月薨，諡「敬懿」。建文元年二月，追尊爲孝康皇后。永樂元年，復稱敬懿皇太子妃。福王立南京，復故號。
惠帝生母呂氏，懿文太子繼妃也。建文元年二月，尊爲皇太后。永樂元年，復稱皇嫂懿文太子妃。福王立南京，復故號。
惠帝馬皇后，洪武二十八年，冊爲皇太孫妃。建文元年二月，冊爲皇后。四年六月，城陷，崩於火。
成祖徐皇后，洪武九年，冊爲燕王妃。王即帝位，冊爲皇后。永樂五年七月乙卯崩，諡曰仁孝皇后。十一年二月，長陵成，以後葬焉。仁宗即位，上尊諡曰仁孝慈懿誠明莊獻配天齊聖文皇后。祔太廟。
仁宗張皇后，洪武十六年，封燕世子妃。永樂二年，封皇太子妃。仁宗立，冊爲皇后。宣宗即位，尊爲皇太后。英宗即位，尊爲太皇太后。正統七年十月崩，上尊諡曰誠孝恭肅明德宏仁順天啟聖昭皇后。合葬獻陵，祔太廟。
宣宗胡皇后，永樂十五年，選爲皇太孫妃。已爲皇太子妃。宣宗即位，立爲皇后。時孫貴妃有寵，後未有子，又善病。三年春，帝令後上表辭位，乃退居長安宮，賜號靜慈仙師。正統八年崩，用嬪御禮，葬金山。天順六年，孫太后崩。錢皇后爲英宗言：「後賢而無罪，廢爲仙師。其沒也，人畏太后，殮葬皆不如禮。」因勸復其位號。英宗問大學士李賢，賢對曰：「陛下此心，天地鬼神實臨之。然臣以陵寢、享殿、神主俱宜如奉先殿式，庶稱陛下明孝。」七年七月，上尊諡曰恭讓誠順康穆靜慈章皇后。修陵寢，不祔廟。
孫皇后，宣宗即位，封貴妃。三年三月，胡後廢，遂冊爲皇后。英宗立，尊爲皇太后。英宗北狩，太后命郕王監國。景帝即位，尊爲上聖皇太后。英宗復辟，上徽號曰聖烈慈壽皇太后。(宮闈徽號自此始。 )天順六年九月崩，上尊諡曰孝恭懿憲慈仁莊烈齊天配聖章皇后。合葬景陵，祔太廟。
吳太后，景帝母也。宣德三年，封賢妃。景帝即位，尊爲皇太后。英宗復辟，復稱宣廟賢妃。成化中薨。
英宗錢皇后，正統七年，立爲後。後無子。周貴妃生憲宗，及即位，命議上兩宮尊號。中官夏時欲獨尊貴妃爲皇太后，李賢、彭時持不可。已而議兩宮並尊。將上冊寶，時曰：「兩宮同稱，則無別。錢皇后請加二字，以便稱謂。」從之，遂稱後爲慈懿皇太后。成化四年六月崩。七月，上尊諡曰孝莊獻穆宏惠顯仁恭天欽聖睿皇后。祔太廟。九月，合葬裕陵。
周太后，英宗妃，憲宗生母也。天順元年，封貴妃。憲宗即位，尊爲皇太后。二十三年四月，上徽號曰聖慈仁壽皇太后。孝宗立，尊爲太皇太后。宏治十七年三月崩，諡孝肅貞順康懿光烈輔天承聖睿皇后。合葬裕陵，別祀於奉慈殿，不祔廟。嘉靖十五年，與紀、邵二後並移祀陵殿。題主曰「皇后」，不繫帝諡，以別嫡庶。其後穆宗母孝恪、神宗母孝定、光宗母孝靖、熹宗母孝和、莊烈帝母孝純，咸遵用其制。
景帝汪皇后，正統十年，冊爲郕王妃。十四年，王即皇帝位，冊爲皇后。景泰三年，妃杭氏生子見濟。景帝欲立爲太子而廢憲宗，後執不可。以是忤帝意，遂廢后。英宗復位，仍稱郕王妃。正德元年十二月薨。議祭葬禮，大學士王鏊曰：「葬以妃，祭以後。」遂合葬金山。明年，上尊諡曰貞惠安和景皇后。
杭皇后，景帝妃。景泰三年五月，汪後廢，遂立爲皇后。七年崩，諡「肅孝」。英宗復位，削皇后號，毀所葬陵。
憲宗吳皇后，天順八年七月壬申，立爲皇后。先是，憲宗居東宮，萬貴妃已擅寵。後既立，摘其過，杖之。帝怒，廢后別宮，立甫逾月耳。正德元年薨，以妃禮葬。
王皇后，憲宗既廢吳後，遂冊爲皇后。孝宗立，尊爲皇太后。武宗立，尊爲太皇太后。正德五年十二月，上尊號曰「慈聖康壽」。十三年二月崩。上尊諡曰孝貞莊懿恭靖仁慈欽天輔聖純皇后。合葬茂陵，祔太廟。
紀太后，憲宗妃，孝宗生母也。賀縣士官女。成化中征蠻，俘入掖庭，授女史，命守內藏。帝偶行內藏，悅，幸之，遂有身。時萬貴妃專寵而妒，聞而甚恚，令婢鉤治。婢謬報曰：「病痞。」乃謫居安樂堂。六年七月，皇子生，使門監張敏溺焉。敏驚曰：「上未有子，奈何棄之。」稍哺粉餌飴，密藏之他室。貴妃日伺無得。時吳後廢居西內，近安樂堂，密知其事，往來哺養，帝不知也。帝自悼恭太子薨，常鬱鬱不樂。成化十一年，帝召張敏櫛髮，照鏡歎曰：「老將至而無子。」敏伏地曰：「死罪。萬歲已有子也。」帝愕然，問安在，對曰：「奴言即死。萬歲當爲皇子主。」於是太監懷恩頓首曰：「敏言是。皇子潛養西內，今已六歲，匿不敢聞耳。」帝大喜，即日幸西內，遣使召皇子。使至，妃抱皇子泣曰：「兒去，吾不得生。兒見黃袍有鬚者，即兒父也。」衣以小緋袍，乘小輿，擁至階下，髮披地，走投帝懷。帝置之膝，撫視久之，悲喜泣下曰：「我子也，類我。」使懷恩赴內閣，具道其故。明日，頒詔天下，移妃居永壽宮。其年六月乙巳，妃暴薨，諡恭恪莊僖淑妃。孝宗即位，追諡淑妃爲孝穆慈慧恭烙莊僖崇天承聖純皇后。遷葬茂陵，別祀奉慈殿。
《御批輯覽》曰：「憲宗偏寵萬妃，任其妒毒而不能檢制，幾成炎劉燕啄之禍，柔闇實無可辭責。但宮闈事秘，流傳又豈可盡憑。如所稱：『後宮有娠，皆遭潛害。』則前此之祐極，生於成化五年，何獨無恙？且其伺察必嚴，又何獨於紀妃得以病痞相蒙，而宮婢鉤治亦肯代爲容隱？至皇子既生，即使張敏溺斃，敏從欲護救，亦必潛藏外庭，密爲保育，又安敢仍留附近安樂堂之他室，吳後復往來哺養，竟不慮萬妃之稍有知覺乎？且祐極故在，而敏之驚稍『上未有子』，出於何意？且祐極旋即立儲，又豈能隱秘不使萬妃知之？紀載家傳聞異辭，往往從而緣飾，不足深信者，類此多矣。」
邵太后，憲宗妃，興獻帝母也。成化十二年，封宸妃，尋進封貴妃。世宗入繼大統，尊爲皇太后，嘉靖元年，上尊號曰「壽安」。十一月崩。十二月，上尊諡曰孝惠康肅溫仁懿順協天祐聖皇太后。別祀奉慈殿。七年七月，改稱太皇太后。十五年，遷主陵殿，仍稱皇后，與孝肅、孝穆等。
世宗母獻皇后蔣氏，興獻王妃也。宏治五年，冊爲興王妃。世宗入承大統，遣使詣安陸奉迎，以嘉靖元年改稱興國太后。三年，上尊號曰本生章聖皇太后。是年秋，用張璁等言，尊爲聖母章聖皇太后。七年，上尊號曰「慈仁」。十五年，加上尊號曰「康靜貞壽。」十七年十二月崩。上尊諡曰慈孝貞順仁敬誠一安天誕聖獻皇后。合葬顯陵，主祔睿宗廟。
孝宗張皇后，成化二十三年，選爲太子妃。孝宗即位。冊立爲皇后。武宗立，尊爲皇太后。正德五年，上尊號曰慈壽皇太后。世宗入，繼稱「聖母」，加上尊號曰「昭聖慈壽」。嘉靖三年，加上「昭聖康惠慈壽」。已改稱「伯母」。十五年，復加上「昭聖恭安康惠慈壽」。二十年八月崩，諡曰孝康靖肅莊慈哲懿翊天贊聖敬皇后。合葬泰陵，祔廟。
武宗夏皇后。正德元年，冊立爲皇后。嘉靖元年，上尊號曰莊肅皇后。十四年正月崩，合葬康陵，祔廟。及議諡，大學士張孚敬曰：「大行皇后，上嫂也。與累朝元後異，宜用二字或四字。」李時曰：「宜用八。」左都御史王廷相、吏部侍郎霍韜等曰：「均帝後也，何殊？」尚書夏言集眾議，因奏曰：「古人尚質，諡法簡，稱其行。後人增加，臣子情也。生今世，宜行今制。大行皇后宜如列聖元後諡。二、四及八，於禮無據。」帝不從，令再議。羣臣請如孚敬言，帝曰：「用六，合陰數焉。」於是上諡孝靜莊惠安肅毅皇后。十五年，帝覺孚敬言非是，敕曰：「孝靜皇后諡不備，不稱配武宗。」乃改諡孝靜莊惠安肅溫誠順天偕聖毅皇后。
世宗陳皇后，嘉靖元年，冊立爲皇后。七年十月崩，諡曰「悼靈」，葬襖兒峪。十五年，改諡「孝潔」。穆宗即位，禮臣議：「孝潔皇后，大行皇帝元配，宜合葬祔廟。若遵遺制祔孝烈，則舍元配也。若同祔，則二後也。大行皇帝升祔時，宜奉孝潔配，遷葬永陵。孝烈主，宜別祀。」報可。隆慶元年二月，上尊諡曰孝潔恭懿慈睿安莊相天翊聖肅皇后。
張皇后，世宗第二後也。初封順妃。七年，陳皇后崩，遂立爲後。十三年正月，廢居別宮。十五年薨。喪葬儀視宣宗胡廢后。
方皇后，世宗第三後。十三年正月，張後廢。遂立爲後。舊制：立後謁內廟而已。至是，下禮臣議廟見禮。於是羣臣以天子立三宮以承宗廟，《禮經》有「廟見」之文，乃考據禮經，參稽《大明集禮》，擬儀注以上。至期，帝率後謁太廟及世廟。越三日，頒詔天下。明日，受命婦朝。二十六年十月乙未，後崩。詔以元後禮葬，豫名葬地曰永陵，諡「孝烈」。二十九年十一月，豫祧仁宗，祔孝烈皇后於太廟。隆慶初，上尊諡曰孝烈端順敏惠恭誠祗天衛聖皇后。移主宏孝殿。
杜太后，世宗妃，穆宗生母也。嘉靖十年，封康嬪。十五年，進封妃。二十三年正月薨，賜諡「榮淑」，葬金山。穆宗立，上尊諡曰孝恪淵純慈懿恭順贊天開聖皇太后。遷葬永陵，祀主神霄殿。
穆宗李皇后，穆宗爲裕王，選爲妃，生憲懷太子。嘉靖三十七年四月薨。穆宗即位，諡曰「孝懿」。神宗即位，上尊諡曰孝懿貞惠順哲恭仁儷天襄聖莊皇后。葬昭陵，祔太廟。
陳皇后，嘉靖三十七年，選爲裕王繼妃。隆慶元年，冊爲皇后。神宗即位，上尊號曰仁聖皇太后。六年，加上「貞懿」。十年加「康靜」。二十四年七月崩，諡曰孝安貞懿恭純溫惠佐天宏聖莊皇后。祀奉先殿別室。
李太后，穆宗妃，神宗生母也。隆慶元年三月，封貴妃。神宗即位，上尊號曰慈聖皇太后。舊制：天子立，尊皇后爲皇太后。若有生母稱太后者，則加徽號以別之。是時太監馮保欲媚貴妃，因以並稱風。大學士張居正下廷臣議，尊皇后曰仁聖皇太后，貴妃曰慈聖皇太后。始無別矣。六年三月，加尊號曰「宣文」，十年加「明肅」，二十九年加「貞壽端獻」，三十四年加「恭熹」。四十二年二月崩，上尊諡曰孝定貞純欽仁端肅弼天祚聖皇太后。合葬昭陵，別祀崇殿。
神宗王皇后，萬厤六年，冊立爲皇后。四十八年四月崩，諡「孝端」。光宗即位，上尊諡曰孝端貞恪莊惠仁明媲天毓聖顯皇后。合葬定陵，主祔廟。
王太后，神宗妃，光宗生母也。萬厤十年四月，封恭妃。八月，光宗生，是爲皇長子。既而鄭貴妃生皇三子，進封皇貴妃，而恭妃不益封。三十四年，元孫生，加「慈聖」徽號，始進封皇貴妃。四十年薨，諡溫肅端靜純懿皇貴妃。熹宗即位，上尊諡曰孝靖溫懿敬讓貞慈參天允聖皇太后。遷葬定陵。祀奉慈殿。
光宗郭皇后，萬厤二十九年，冊爲皇太子妃。四十一年十一月薨，諡「恭靖」。熹宗即位，上尊諡曰孝元昭懿哲惠莊仁合天弼聖貞皇后。遷葬慶陵，祔廟。
王太后，光宗妃，熹宗生母也。侍光宗東宮爲選侍。萬厤三十二年，進才人。四十七年三月薨。熹宗即位，上尊諡曰孝和恭獻溫穆徽慈諧天鞠聖皇太后。遷葬慶陵，祀奉先殿。
劉太后，光宗淑女，莊烈帝生母也。初入宮，爲淑女。萬厤三十八年十二月，生莊烈皇帝。已，失光宗意，被譴薨，葬西山。莊烈封信王，追進賢妃。及即位，上尊諡曰孝純恭懿淑穆莊靜毗天毓皇太后，遷葬慶陵。帝五歲失太后，問左右遺像，皆莫能得。傳懿妃者，舊與太后同爲淑女，比宮居，自稱習太后，言宮人中狀貌相類者，命後母瀛國夫人指示畫工，可意得也。圖成，由正陽門具法駕迎入。帝跪迎於午門，懸之宮中。
熹宗張皇后，天啟元年四月，冊爲皇后。性嚴正，數於帝前言客氏、魏忠賢過失。嘗召客氏至，欲繩以法。客、魏交恨。三年，後有娠。客、魏盡逐宮人異己者，而以其私人承奉，竟損元子。帝嘗至後宮，後方讀書，問何書，對曰：「《趙高傳》也。」帝默然。及熹宗大漸，折忠賢逆謀，傳位信王者，後力也。莊烈帝上尊號曰懿安皇后，十七年三月，李自成陷都城。後自縊。大清順治元年，命合葬熹宗陵。
莊烈帝周皇后，天啟七年，帝即位，立爲皇后。崇禎十七年三月丁未，日晡，都城陷。帝令後自裁。後入室闔戶，遂先帝崩。世祖章皇帝定鼎，諡後曰莊烈愍皇后。(巳上皆《后妃傳》。 )
皇貴妃：憲宗封萬貴妃，始稱『皇』。萬厤十三年，冊鄭氏爲皇貴妃。三十四年，進封恭妃爲皇貴妃。崇禎元年，封田氏爲貴妃。
貴妃：洪武三年，冊孫氏爲貴妃，但授冊無寶。宣宗立孫貴妃，製金寶賜焉。貴妃有寶自此始。[1]
妃：妃嬪無寶，止用塗金銀冊。[2]
諸妃位號，惟取「賢、淑、莊、敬、惠、順、康、甯」爲稱。[3]
洪武十七年十月，冊李氏爲淑妃，攝六宮事。未幾卒。冊郭氏爲淑妃，攝六宮事。[1]
正德元年，冊沈氏爲賢妃，吳氏爲德妃。上御華蓋殿，皮弁，升座傳制。執事官舉冊至右順門，捧冊授內官，由正門入，詣二妃所。二妃拜受之。女官宣冊，授二妃，而以節授內官。內官出右順門授使。使持節復命。(《彤史拾遺記》。 )
嬪：明初無九嬪名。自后妃下，雜置諸宮嬪，而間以婕妤、昭儀、貴人、美人諸位號。[4]
嘉靖十年三月二日，上欲仿古禮爲九嬪之選，冊方氏爲德嬪，與鄭氏、王氏、閻氏、韋氏、沈氏、盧氏、沈氏、杜氏同冊爲賢嬪、莊嬪、麗嬪、惠嬪、安嬪、和嬪、僖嬪、康嬪。冠九翟冠，大采鞠衣，圭用次玉穀文，冊黃金塗，視皇后殺五分之一。帝袞冕告太廟。還服皮弁，御華蓋殿傳制，遣大臣行冊禮。既冊，從皇后朝奉先殿。禮成，帝服皮弁，受百官賀，蓋創禮也。[4]
才人：(《孝和王太后傳》：萬厤二十二年，進才人。 )
婕妤：(永樂中，李婕妤，朝鮮人。見弇山集。 )
美人：(永樂中，崔美人，朝鮮人。正德十二年，太原劉氏，命爲美人。 )
昭容：(永樂初，王氏冊爲昭容。）已上皆《彤史》。 )
選侍：(《李康妃傳》：光宗時，有二李選侍。又《孝和王太后傳》：初侍光宗東宮爲選侍。 )
淑女：(《大政記》：嘉靖十年正月，選淑女四十八人。《明史孝純劉太后傳》 )初入宮爲淑女。
洪武元年，帝謂翰林學士朱升等曰：「治天下者，修身爲本，正家爲先。正家之道，始於謹夫婦，後雖母儀天下，然不可使預政事；嬪嬙之屬，不過備職事，侍巾櫛；恩寵或過，則驕恣犯分。厯代政由內出，鮮不爲禍。惟智者能察於未然。其纂述女誡及古賢后妃事可爲法者，使子孫知所持守。」[5]
三年五月，詔嚴宮閫之政。上以元末宮嬪淫瀆褻亂，深戒前代之失，著爲令。皇后止治宮中嬪婦事，宮門之外，悉不得預。羣臣命婦非朝賀不見中宮。人君無見命婦禮。以上皆垂爲永制，命子孫世世守之。[6]
五年，命工部製紅牌，鐫戒諭后妃之詞，懸於宮中。牌用鐵，字飾以金。[3]
成化四年九月，彗星見，敕羣臣修省。彭時等言：「外廷大政，固所當先；宮中根本，尤爲至急。諺云：『子出多母。』今嬪嬙眾多，惟熊無兆，必陛下愛有所專，而專寵者已過生育之期故也。望均恩愛，爲宗社大計。」[7]
給事中魏元等言：「入春以來，災異疊至，近又彗星見東方，光拂台垣，皆陰盛陽微之徵。臣聞君之與後，猶天之與地，不可得而參貳也。傳聞宮中乃有盛寵，匹耦中宮。尚書姚夔等向嘗言之。陛下謂：『內事朕自裁置。』屏息傾聽，將及半載，而昭德宮進膳未聞少減，中宮未聞少增。夫宮闈雖遠而視聽猶咫尺，衽席之微，謫見天象，不可不懼。且陛下富有春秋，而震位尚虛。豈可以宗社大計，一付之愛專情一之人，而不求所以固國本、安民心哉！願明伉儷之義，嚴嫡妾之防。俾尊卑較然，各安其分。本支百世之基，實在於此。」[8]
宏治元年，中官郭鏞請豫選妃嬪以廣儲嗣庶子。謝遷上言：「山陵之工未畢，諒闇之痛猶新。此必宦豎巧爲諛詞，以動陛下，非本心也。陛下富於春秋，俟祥禫之後，徐議未晚。願亟寢前命。」從之。[5]
嘉靖九年十月丁巳朔，禮部奏宮中應行事宜及講女訓儀注。初，上諭翰林院，撮諸書關女教者，撰爲詩言進呈，以備宮中誦詠。又命將仁孝文皇后《內訓》及聖母章聖皇太后所撰《女訓》通行翰林院講讀官，每月撰成直解各三章，仍依經傳及《高皇后傳》內事實互證。事取簡明，以便女官記誦。每月逢六之期，女官進講三次，皇后率妃夫人於坤甯宮聽講，並具儀註上之。報可。[6]
穆宗頗耽聲色，陳皇后微諫，帝怒，出之別宮。外庭皆憂之，莫敢言。隆慶三年，御史詹仰庇入朝，遇醫禁中出，詢之，知後寢疾危篤，即上疏言：「先帝慎擇賢淑，作配陛下，爲宗廟社稷主。陛下宜遵先帝命，篤宮闈之好。近聞皇后移居別宮，已近一載，抑鬱成疾。陛下略不省視。萬一不諱，如聖德何？臣下莫不憂惶，徒以事涉宮禁，不敢訟言。臣謂人臣之義：知而不言，當死；言而觸諱，亦當死。臣今固不惜死。願陛下采聽臣言，立復皇后中宮，時加慰問。臣雖死，賢於生。」帝手批答曰：「後無子，多疾，移居別宮，聊自適以冀卻疾。爾何知內廷事，顧妄言！」仰庇自分得重譴，同列亦危之。及旨下，中外驚喜過望。仰庇益感奮。(《仰庇傳》。 )
萬厤十四年二月，貴妃鄭氏生子常洵，進封皇貴妃；而王恭妃育皇長子已五歲，無所益封。中外藉藉，疑帝將立愛。給事中姜應麟言：「禮貴別嫌，事當慎始。貴妃所生陛下第三子，猶位亞中宮；恭妃誕育元嗣，翻令居下；揆諸倫理則不順，質之人心則不安，傳之天下萬世則不正，非所以重儲貳、定眾志也。請俯察輿情，收還成命。其或情不容已，請先加恭妃爲皇貴妃，而後及於鄭妃。則禮既不違，情亦不廢。」疏入，帝怒，謫典史。(《姜應麟傳》。 )
光宗即位，諭閣臣，封貴妃爲皇太后。孫如游奏曰：「考累朝典禮：以配而『後』者，乃敵體之經；以妃而『後』者，則從子之義。祖宗以來，豈無抱衾之愛，而終引去席之嫌。此禮所不載也。先帝念貴妃勞，不在無名之位號。陛下體先帝志，亦不在非分之尊崇。若義所不可，則遵命非孝，尊禮爲孝。臣不敢曲阿，自蹈不忠之罪。」(《孫如游傳》。 )
給事中楊漣亦言：「貴妃封號尤乖典常。尊以嫡母，若大行皇后何？尊以生母，若本生皇后何？請亟寢前命。」(《楊漣傳》。 )
洪武五年六月，命禮臣議宮官女職之制。禮臣上言：「周制：後宮設內官，以贊內治。漢設內官一十四等，凡數百人。唐設六局二十四司，官凡一百九十人，女史五十餘人，皆選良家女充之。」帝以所設過多，命重加裁定。於是折衷曩制，立六局一司。局曰尚宮、尚儀、尚服、尚食、尚寢、尚功，司曰宮正，俱正六品。每局領四司，其屬二十有四，而尚宮總行六局之事。戒令賞罰，則宮正掌之。官七十五人，女史十八人。自后妃以下至嬪御女史，巨細衣服之費，金銀、幣帛、器用、百物之供，皆自尚宮取旨，牒內使監覆奏移部臣取給焉。以私書出外者死。宮嬪以下有疾，醫者不得入，以證取藥。(《后妃傳序》。 )
是年選蘇杭二府婦女願入宮者四十四人，授內職，蠲其家徭役。(《野獲編》。 )
大祖嘗怒責宮人；後亦佯怒，令執付宮正司議罪。帝曰：「何爲？」後曰：「帝王不以喜怒加刑賞。當陛下怒時，恐有畸重。付宮正，則酌其平矣。」(《高皇后傳》。 )
十四年，敕諭蘇、松、嘉、湖及浙江、江西有司：「民間女子年十三以上，十九歲以下，婦人年三十以上。四十歲以下，無夫者；願入宮備，使令各給鈔爲道里費，送京師。」女子以備後宮，婦人則充六宮也。(《野獲編》。 )
十五年，更定品秩：二十四司正六品；增設二十四掌，正七品；宮正司增設司正，正六品。二十七年，重定品職：增設二十四典，正七品；改二十四掌爲正八品；尚儀局增設彤史，正六品；宮正司增設典正，正七品。六局各鑄印給之。凡宮官一百八十七人，女史九十六人。(《職官志》。 )
二十二年，定六尚局官服勞既多，或五載、六載、歸其父母，從宜婚嫁。年高者許歸，願留者聽其。在宮闈及見受職者，家給與祿，視外品。(王圻《續通考》。 )
二十九年敕：「周之內宰，以陰禮教六宮九嬪，以婦職之法教九御；各有職司。朕起布衣，陟尊位，於內治不敢忽。是以設六尚，以職六宮，即列聖相繼之道。近年精選民間淑德入宮者數人，使兼六尚事。爾等慎守乃職，毋怠！」(《春明夢餘徐錄》。 )
成祖初，詔求民間婦女充內宮。其婦人年至五十，願還鄉里；女子給事十年，願還家適人者；從之。(《大政記》。 )
凡諸宮人通文理者，先爲女秀才，遞陞女史，陞宮官，以至六局掌印，則爲清華內職。凡聖母、後、妃禮儀等事，用女秀才爲引禮贊禮官。(《彤史》。 )
嘉靖九年，皇后行親蠶禮。內賜酒飯，以夫人、秀才爲第一等。(《野獲編》。 )
隆慶三年諭禮部：「祖制設六尚，以備內治。其選民間淑女十一歲至十六歲者三百人。」(王圻《續通考》。 )
洪武元年八月甲午，遣內官往北平放元宮人，諭之曰：「宮人皆良家子，幽閉深宮，誠有可憫。至即放遣適人，勿使失所。」
天順八年，憲宗即位。李賢上言：「天時未和，由陰氣太盛。自宣德至天順間，選取宮人太多。浣衣局沒官婦女，愁怨尤甚。宜皆放還。」從之。(已上《三編》。 )
嘉靖四年五月己未朔，放宮女。(《大政記》。 )

八年二月丙戌，御史穆相等以災異陳八事：一、清宮禁；謂「後宮女謁太多，陰氣閉鬱，亦足以致災異，宜如貞觀故事，大出宮女」。上以其事關君德，留中自裁。(《實錄》。 )