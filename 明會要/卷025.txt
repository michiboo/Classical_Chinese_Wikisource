太祖乙巳九月丙辰朔，置國子學。以故集慶路學為之。(《大政記》。 )
洪武元年，令品官子弟及民間俊秀通文義者，並充學生。尋詔擇府、州、縣學諸生，入國子學。又擇年少舉人趙惟一等，及貢生董㫤等，入學讀書。命於諸司先習吏事，謂之𢟍事監生。取其中尤英敏者李擴等，入文華、武英堂說書，謂之「小秀才」。其才學優贍、聰明俊偉之士，使之博極群書，講明道德通經之學，以期大用，謂之「老秀才」。(《選舉志》。 )
洪武二年，太祖諭中書省臣曰：「太學育賢之地，所以興禮榮、明教化，賢人君子之所自出。古之帝王建國君民，以此為重。朕承困弊之餘，首建太學，招徠師儒。今學者日眾，齋舍卑隘，不足以居。其令有司增益學舍。」(《大訓記》。 )
是年，擇國子生，試用之巡行列郡。舉其職者，竣事覆命，即擢行省左右參政、各道按察使、僉事及知府等官。五年，以國子生王鐸攝監察御史。(已上王圻《通考》。 )
八年，選國子生林伯去等三百六十六人，分教北方。(《大政記》。 )
十五年五月己未，新建太學成，改為國子監，分六堂以館諸生，曰：率性、道、誠心、正義、崇志、廣業。庚午，命劉仲質立學規二十條，合欽定九條，頒賜諸生。(《紀明》。 )
太祖幸太學還。馬皇后問生徒幾何？帝曰：「數千。」後曰：「人才眾矣。諸生有廩食，妻子將何所仰給？」於是立紅板倉，積糧賜其家。太學生家糧自此始。(《馬皇后傳》。 )
十七年四月，增築國子學舍。(《本紀》。 )
十九年，命祭酒、司業，擇監生千餘人送吏部，授知州、知縣等職。二十年，擢監生李慶署右僉都御史。(已上王圻《通考》。 )
二十一年十一月，命禮部給賜國子生鈔。在監三年以上者，五錠；二年，人二錠；俾制是冬衣。覆命工部，於國子監前造別室一區，以處諸生之有疾者，令膳夫二十人給役。(《世法錄》。 )
二十三年，令本監辟射圃，給監生弓矢，習射。(《會典》。 )
二十四年，選監生方文等六百三十九人，命行御史事，稽核天下百司案牒。
二十五年，擢監生師達、墨麟等為監案御史，夏原吉為戶部主事。(已上王圻《通考》。 )
二十六年十月壬辰，除監生二百四十一人為教諭等官。既又擢監生劉政、龍鐔等六十四人，為行省布政、按察兩使及參政、參議、副使、僉事等官。(《大政記》。 )
初，以北方喪亂之餘，人鮮知學，遣國子生林伯雲等三百六十六人，分教各郡，後乃推及他省，擇其壯歲能文者為教諭等官。(《選舉志》。 )
時國子生殷敏選入武英殿紀事，監察御史。蓋其時儲養國學，有出使歷事之任，又有大本堂讀書、武英殿紀事等清要之責，故賢才輩多出其中。二十九年，擢監生盧祥為刑部郎中。(王圻《通考》。 )
建文二年十月，更定歷事監生選法。凡歷事一年為滿，考分三等：上者授官；次、下者再歷一年復考，上者授官，次量材選授，下還監肄業。(《昭代典則》。 )
永樂二年，始以北平府學為北京國子監。八年，重建左監、右學、南雍六堂。(王圻《通考》。 )仁宗初，擢監生徐永氵晉等二十人，為給事國。(《本紀》。 )
宣德二年七月，汰監生一千九百餘人，南京汰監生千五百餘人，為民。
四年九月，放免南北監生年老無成者，二百五十三人。(已上《大政記》。 )
北京國子監助教王仙言：「學校教養人材，固當講習經史；至於書靈敏之學，亦當用心。近年生員止記育文字，以備科貢；其於字學、算法，略不通曉。乞令兼習，從提調正官按祭司巡按御史考試。」從之。(《通紀》。 )
七年四月己酉，增建國子監學舍。諸生有家室者，給月糧如南京例。(《大政記》。 )
正統三年十一月，南京國子監祭酒陳敬宗上書言：「舊制：諸是生以在監久近，送諸司歷事。此年有因事予告者，遷延累歲，至撥送之期始赴，實長奸惰。請以肄業多寡為次第。又近有願就雜職之例，士風卑陋，誠非細故，請加禁止。」從之。(《陳敬宗傳》。 )
景泰五年三月，戶部侍郎孟鑒言：「國子生二千餘人俱仰給官廩，有名無實。請留年深者千餘人，余悉放歸。」從之。(《通紀》。 )
成化四年，吏部尚書李秉等奏：「近來，監生記名聽選者八千餘名，逐年起送到部者，尤多於聽之數。先後積滯，賢否混淆。茲欲將該選監生考選：『身』『言』『書』『判』四事俱可了以者，居優等選用。三事、二事可取者，量才授任。其無可取而年貌衰老者，令冠帶閑住。」從之。(《昭代典則》。 )
六年五月，命襲封衍聖公孔宏泰朔望隨班朝參，在監讀書一年，乃許歸。(同上。 )
九年二月，南京吏部尚書崔恭奏：「南雍監生歷事滿，必抵北紀選，而還卒業。其中有貧乏者，病於往復，率多淹滯。請即紀選於南吏部。」從之。(《實錄》。 )
弘治八年，定國子監生分撥歷事期。凡歷事：吏部四十一名，戶部五十三名，禮部十三名，大理寺二十八名，通政司五名，行人司四名，五軍都督府五十名，謂之正歷。三月上選，滿日增減不定。又有諸司寫本：戶部十名，禮部十八名，兵部二十名，刑部十四名，工部八名，都察院十四名，大理寺、通政司俱四名，隨御史出巡四十二名，謂之雜歷。一年滿，改上選。(《三編》。 )
禮部尚書李時言：「國初，監生俱由廣業堂積漸升率性堂，始得積分。故天順以前，監生必作養十餘年，然後撥歷。後積滯人多，節將撥歷歲量減。至弘治八年，國子監有坐班人少，不敷撥歷之期。本部尚書倪岳題稱：『權宜救弊之法有二：增貢額以足坐班生徒，議差歷以久坐班歲月。』今國學缺人，視弘治為甚。所有前項事例，似應參酌舉行。」詔從之。(《春明夢余錄》。 )
嘉靖八年，廷議復申三途並用之例。於是以舉人監生阮徽、歲貢監生張澍為監察御史。(王圻《通考》又云：國初太學生，皆貢自郡邑，選鄉學之秀者充之。其後乃有各省鄉試舉人。時進士之科未盛，內而台諫，外而藩臬，率以授學生之成材者。自製科既重，太學生成材者與天下賢士盡入搜羅。於是內外要重之司，皆歸進士。而舉貢所稱監生者，則有遺賢。銓入高等，不過授以省、府幕僚、郡佐、州正。而台諫、藩臬則必待其歷官有譽而後得之。然亦千百而什一耳。 )
舉監〓洪武十八年，令會試下第舉人，送監卒業。(《明史選舉志》：「舉人入監，始於永樂。」但於洪武時，明言「擇年少舉人趙唯一等入學讀書。」則又兩歧。茲據《會典》。 )
三十一年，試寄監下第舉人，次第授教官。(《大政記》。 )
永樂二年六月，命翰林院更試下第舉人，擇文詞優等者，得張鉉等六十人。上召見，皆賜冠帶，送國子監肄業。(《憲章錄》。 )四年三月，親試下第周翰等四十二人，送監進學。
十三年三月，再試下第舉人朱瑛等二十四人，賜冠帶，入國學。(已上《大政記》。 )
宣德七年，取下第胡概、金庠等十餘人，送監讀書。(《山集》。 )
八年三月，帝命禮部尚書胡氵熒與大學士揚士奇、揚榮選副榜舉人龍文等二十四人，送監進學。(《大政記》。 )正統二年，令：副榜舉人不願就教職者，入監卒業。
成化十四年，令：南方舉人願入南監者聽。(已上《會典》。 )嘉靖十七年二月，詔許應天中式送國子學。(《明政統宗》。 )
萬歷十三年，奏定：凡舉人下第，及中副榜不願就教者，盡數分送兩京國子監肄業。不許假借名色，呈請順天應給引回籍。順天府亦不許徑自給引。違者參究。(《會典》。 )
祭酒呂楠言：「舉人在監，本以觀光皇極，薰陶德性。今查在監實數，天下之廣，僅止二三十人。蓋自會試之後，支稱他故回籍，荒廢學業。及試期，方迫監簿計水程，用規撥歷。未仕如此，居官可知。敕該部將入監告回舉人，移文行取，申明『違限作曠，計月加曠，不許會試』之條。庶士類知儆，眾向於學。」(《春明夢余錄》。 )
貢監〓一日，歲貢。洪武初，命各學歲貢一人，謂之歲貢。其後，例屬更。弘治、嘉靖間，定：府學歲二人，州學二歲三人，縣學歲一人；遂為永制。一日，選貢。弘治中，從南京祭酒章懋言。於常貢外，令提學行貢之法。不分廩膳、增廣生員，通行考選。務求學行兼優，年富力強，屢試優等者，乃以充貢。通計天下之廣，約取五六百人，三、五年一行。此選貢所由始也。一日，恩貢。國家有慶典，或登極詔書，以當貢者充之。一日，納貢。視例監稍優，其實相仿也。(《選舉志》。 )
洪武十六年正月，司諫關賢上言：「邇來都邑所司非人，師道不立，及至選貢，賢愚混淆。其甚者，將俊秀生員，黜充承差，有乖育才之意。」禮部尚書任昂奏定學校歲貢士法。(《任昂傳》。 )
二月丙申，命天下府、州、縣學，自明年始，歲貢生員各一人。正月至京，從翰林院試經義、《四書》各一道，判語一條。中式者，入監讀書。不中者，罰為吏。(王圻《通考》。 )
正統十四年，令南直隸歲貢生俱送北監。(《會典》。 )
天順五年，令天下生員年四十以上者，考選，送國子監肄業。(王圻《通考》。 )成化十四年，奏定：南直隸歲貢生仍還南監。
弘治十七年，奏定：歲貢生願就教者，聽禮部考試。不中者，分送南北監肄業。(已上《會典》。 )
萬歷中，工科郭如心言：「選貢非祖制。其始欲補歲貢之乏，其後遂妨歲貢之途。請停其選。」神宗以為然。至崇禎時，又常行之。(《選舉志》。 )
祭酒呂楠疏：「歲貢入監，即古鄉舉、里選六德、六行、六藝之士，故《禮》稱『四十強仕』。近年有歲貢二十上下者，其德行焉考？甚且禮儀未嫻。各提學惟取詞章，不顧行檢。遂使質樸淪墜。乞敕該部，轉行提學官，當歲貢期，於食廩年深二、三名內，遵照祖宗臥碑，參取德行。必注其平日某德、某行，以副敦崇實學之至意。(《夢余錄》。 )
例監〓景泰四年四月己酉，令生員納粟為國子生。初洪武中，監生與薦舉人材參用，故其時大學生最盛。迨薦舉既廢，進士日重，而監生輕。至是納粟例開，不久即止。然其後或遇歲荒，或因邊警，或大興工作，率據前例行之。而軍民子弟亦得援生員之例以入監，謂之「民生」，亦謂之「俊秀」，或竟謂之「例監」，而監生日益輕矣。(《三編》。 )
成化二年，南京大飢，守臣建議，欲令官員軍民子孫納粟送監。禮部尚書姚夔言：「太學乃育才之地。近者直省起送四十歲生員，及納草、納馬者，動以萬計，不勝其濫。且使天下以貨為賢，士風日陋。」帝以為然，為卻守臣之議。(《選舉志》。 )
十年十月，禮部議：「科貢入監，乃祖宗舊典。納粟，實一時權宜。況納粟送監，其復班之日，多在科貢者入監之先。若仍緣舊規，以次取撥，是使納粟者得以遂捷取之願，而科貢者不能無淹困之嗟。宜敕國子監，於此兩途，酌其多寡，分序撥歷。」上，從之。(《昭代典則》。 )
弘治五年，吏部尚書王恕奏：「自納粟等項事例既開，雜進者日多一日。以致正途監生壅滯不得出身，候選至十五六年以上，才得一官。年紀日衰，誰肯盡心職業？況此等既以財進身，他日豈能以廉律己？伉財害民，天下治安何由而得？今後各處災傷，任從巡撫等官多方區畫。再有奏開前項事例，聽從本部並科道官糾劾治罪。」(《通紀》。 )
十五年，令納粟諸項監生，放回依親讀書。其未冠者，提學並教官嚴加考核。以入監日為始，扣滿十年，方准起送赴部復監。(《會典》。 )
嘉靖中，祭酒呂楠疏：「請飭部，將依親例貢，行各提學官考行業類報。其逃監，及患病，給假三月之外，許臣查治。重則削其名籍。」(《夢余錄》。 )
崇禎五年十二月，詔：納粟輸貲，原於正途之外，以此鼓舞俊秀。乃近年事例頻開，吏途紛雜。有貲即可博官，才品俱所勿論。甚而儼然民牧，掊克取償，貽害滋甚。朕欲慎稽流品，撫恤疒同 。而開納不除，則源之不清，流何能潔？茲諭爾戶工二部，從今為始，將近年新開各項事例，盡行停止。其以前曾經納過者，照例銓選；此後不得再行援納。仍將議停款目，奏請裁定。(同上。 )
勛戚入監〓洪武二年四月，令功臣子弟入學。(《本紀》。 )五年三月，令：將官子弟承襲年幼者入國學。(《會典》。 )十年八月癸丑，選武臣子弟讀書國子監。(《本紀》。 )
十四年正月，命公侯子弟入國學。(《會典》。 )
十六年，上慮武臣子弟頑梗，繩愆廳不能撲罰，命李文忠兼領監事。(王圻《通考》。 )
成化十年九月，國子司業耿裕言：勛戚子弟當先束身禮法。乃采輯古諸侯貴戚言行可師者，人授一編。上聞而稱善。乃詔侯、伯及駙馬年少者，皆入國子監讀書習禮。不率者奏聞(《通紀》。 )
弘治六年，副都御史張敷華奏准：公、侯、駙馬、伯子孫年十五以上三十以下者，送監；照依監生，讀書習禮。
嘉靖元年，題准：公、侯、伯未經任事，年三十以下，遵照累朝舊典，送監讀書。命祭酒、司業用心訓誨、試驗。是歲，公侯入監者凡八人。九年，題准：公、侯、伯未任事送監者二十二人。
十五年，祭酒呂楠奏准：「公、侯、伯子孫，舊規每日在監。後偶從寬簡，定以二、八日期。近年到監，止二三人，余多不至。乞敕該部轉行各爵，戒飭子孫。今後有違例久曠者，許臣等參劾。」
十九年五月丙申，國子司業王祖同請敕兩京公、侯、伯子弟，凡未仕者，悉入成均。俟學有成，方請蔭敘。不率者，本監奏聞區處。上從之。(已上《通考》。 )
土司入監〓洪武二十一年，播州宣慰使揚鏗，並所屬宣撫司官，各遺其子來朝，請入太學。帝敕國子監官，善訓導之。
二十三年，烏撒土知府阿能、烏蒙芒部土官，各遣子弟入監讀書。建昌土官安配遣子僧保等四十二人，入監讀書。
永樂二年，天全招討使高敬讓來朝，遣其子虎入國子學。(已上《土司傳》。 )
外蕃入監〓洪武五年，高麗國王請遣子入太學。(《朝鮮傳》。 )
二十五年，琉球、中山貢使，以其王從子及寨官子偕來，請肄業國學。從之。其冬，山南王亦遣從子及寨官子入國學。(《琉球傳》。 )
成化十八年四月，琉球國中山王尚真奏，乞以陪臣子蔡賓等五人，於南監讀書。許之。(《昭代典則》。 )
○府州縣學
洪武二年十月，詔天下府、州、縣立學。諭中書省臣曰：「學校之設，名存實亡。兵變以來，人習戰爭。朕惟治國以教化為先，教化以學校為本。京師雖有太學，而天下學校未興。宜令郡縣皆立學。」於是設學官，令生員專治一經，以禮、樂、射、御、書、數，設科分教。(《昭代典則》。 )
初，太祖改婺州為寧越府，以王宗顯知府事。宗顯故儒者，博涉經史。開郡學，聘葉儀、宋濂為五經師，戴良為學正，吳沈、徐源為訓導。自兵興，學校久廢，至是始聞弦誦之聲。(《王宗顯傳》。 )
十三年八月，命在京，府學生員六十人；在外，府學四十人，州學三十，縣學二十人；日給廩膳。免其差徭二丁。(王圻《通考》。 )
十五年，頒禁例十二條於天下學校。鐫勒「臥碑」，置明倫堂之左。其不遵者，以違制論。(《會典》。 )
十七年十一月庚午，命遼東立學校。上諭禮部曰：「或言：『邊境不必建學。』夫聖人之教，猶天也。天有風雨霜露，無所不施。聖人之教，亦無往不行。昔箕子居朝鮮，施八條之約，故男遵禮義，女尚貞信。管寧居遼東，講詩書，陳俎豆，飾威儀，明禮讓，而民化其德。曾謂邊境之民不可以教乎？況武臣子弟久居邊境，鮮聞禮教，恐漸移其性。今使之誦詩書，習禮義，非但造就其才，他日亦可資用。」(《昭代典則》。 )
二十年，令增廣生員，不拘數。(王圻《通考》。 )
二十六年，定學官考課法，專以科舉為殿、最。九年任滿，核其中式舉人，府九人，州六人，縣三人者，為最。舉人少者為平等。至少、全無者為殿。(《選舉志》。 )
永樂二年，禮部奏：北方歲貢生員，入學十年，考不中式者，例當充吏。帝曰：「責人之功，當量其力。論人之罪，當明其情。北方近三四年，兵戈擾攘。諸生舍俎豆而事軍旅，飛芻輓粟之勞，奔走流離之苦，奚暇為學？今考不中式者，可發回原學肄業，以俟再試。不中，如例處之。」(《大訓記》。 )
正統十二年三月，鳳陽知府揚瓚言：「民間子弟可造者多，請增廣生員，毋限額。」禮部采瓚言，考取附學。天下學校之有附學生，由瓚議始。(《揚瓚傳》。 )
天順六年，令廩膳有缺，於增廣內選補。
嘉靖二年，令增順天府學廩膳生員二十名。三年，令增應天府學廩膳增廣生員，順天府學增廣生員，各二十名。
十一年，奏准：承天府學廩膳增廣六十名。(已上王圻《通考》。 )
○宗學
萬歷中，定：宗室子十歲以上，俱入宗學。於宗室中，推舉一人為宗正，領其事。尋增宗副二人。子弟入學者，每歲就提學官考試，衣冠一如生員。已，復令一體鄉試，許得中式。其後宗學{宀浸}多，頗有致身兩榜，起家翰林者。(《選舉志》。 )
鎮國中尉睦楔為周藩宗正，領宗學。約宗生以三、六、九日，午前講《易》、《詩》、《書》，午後講《春秋》、《禮記》。雖盛寒、暑不輟。(《周王傳》。 )
社學
洪武八年正月，詔天下立社學。(《三編》。 )方克勤知濟寧府，立社學數百區。(《克勤傳》。 )十六年，詔民間立社學，有司不得干預。(《會典》。 )
吳良守江陰，暇則延儒生講論經史。新學宮，立社學。(《吳良傳》。 )
二十年，令民間子弟，兼讀御製《大誥》及律令。(《會典》。 )
宣德時，王翱巡按四川，奏州、縣及土司遍設社學。(《王翱傳》。 )
正統元年，令各睡提學官及司、府、州、縣官，嚴督社學，不許廢馳。其有俊秀向學者，許補儒學生員。(《會典》。 )
成化初，揚繼宗為嘉興知府，大興社學。民間子弟八歲不就學者，罰其父兄。(《繼宗傳》。 )南安知府張弼毀淫祠百數十區，建為社學。(《張弼傳》。 )
弘治十七年，令各府、州、縣建立社學，選擇明師。民間幼童年十五以下者，送入讀書，講習冠、婚、喪、祭之儀。(《會典》。 )
嘉靖中，徐階為延平府推官，攝郡事，創鄉、社學。(《徐階傳》。 )
萬歷中，林培為新化知縣。縣僻陋，廣置社學教之。(《馬經綸傳》。 )○武學
洪武二十年七月，禮部請立武學、開武舉。不許，曰：「是歧文、武為二也。」(《昭代典則》。 )宣德十年，英宗即位，詔天下衛所皆立學。
正統六年，設京衛武學。除教授一員、訓導六員，教習勛衛子弟。以兵部司官提調。七年，設南京武學。(已上《大政記》。 )
自正統以來，天下軍衛子弟多習儒業。其勛戚子孫襲爵者，習禮肄業於國子監。至各衛幼官暨子弟未襲職者，在兩京並建武學，如京府儒學之制。(《會典》。 )
成化元年四月，申定武學規，凡十五則。(《大政記》。 )
三年，令設衛學。四衛以上，軍生八十人；三衛以上，軍生六十人；二衛、一衛，軍生四十人；不及者不拘。有司儒學，軍生二十人。(王圻《通考》。 )
九年，命都司衛所應襲子弟，年十歲以上者，提學官選送武學讀書。無武學者，送衛學或附近儒學。
十三年，敕所司，歲終，考試入學武生。十年以上，學無可取者，黜退送操。(已上《會典》。 )
弘治六年三月，從兵部尚書馬文升言，刊《武經七書》，分散兩京武學及應襲舍人。(《大政記》。 )
嘉靖十五年四月，改建武學於皇城西隅大興隆寺舊地。(同上。 )
二十一年，題准：直隸金山衛學，添設廩膳二十名；貴州普定等十三衛，各添設廩膳生員二十名。(王圻《通考》。 )
萬歷中，兵部言：武庫司專設主事一員，管理武學。(孫承澤《春明夢余錄》。 )御史左光斗請增畿南真、順、廣、大四府武學。(同上。 )
崇禎十年，令天下府、州、縣學皆設武學生員，提官一體考取。(《選舉志》。 )
