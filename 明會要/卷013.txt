吳元年十二月癸丑，相國李善長等奉表勸進。帝曰：「始吾即王位，不得已勉從眾言。今卿等復勸即帝位，恐德薄不足當之。」羣臣固請，上固卻之。明日，善長等復請曰：「殿下謙讓之德，著於四方，感於神明。願為生民計，早徇羣臣之請。」上曰：「中原未平，軍旅未息。吾意天下大定，然後議此，而卿等屢請不已。此大事，須詳酌禮儀而行。」
洪武元年正月乙亥，昭告上帝皇只，追尊四代祖考妣為皇帝、皇后，奉上玉寶玉冊。冊曰：「祖父有天下傳之子孫，子孫有天下追尊祖考，此古今之通義也。某遇天下兵起，躬擐甲冑，戡定四方，以安人民，土地日廣，皆祖考深仁厚德所致也。諸臣庶推尊為皇帝，先世考妣未致尊崇，謹上皇帝、皇后尊號。」(已上《大訓記》。 )
天子登極，奉母后或母妃為皇太后，則上尊號。其後或以慶典推崇皇太后，則加二字或四字為徽號。上徽號致詞，而上尊號則止進冊寶。(《會典》。 )
上皇太后尊號，自宣宗登極始。(《禮志》。 )
英宗復辟，岷王徽糅請上皇太后尊號。禮部以非本朝故事，乃止。已而尚寶司少卿錢溥謂陳汝言曰：「復辟之初，非奉太后詔，誰敢提兵入禁？今論功行賞無虛日，而母后徽號未加，寧非闕典？」汝言以聞。帝大悅。及問李賢，曰：「此莫大之孝也！遂上尊號曰聖烈慈壽皇太后。明代宮闈徽號自此始。(《三編》。 )
憲宗即位，議上兩宮徽號。中官夏時欲獨尊貴妃為太后，李賢、彭時持不可。頃之，中官傳貴妃旨曰：「子為皇帝，母為皇太后。豈有無子而稱太后者？宣德間有故事。」彭時曰：「今日事與宣德異。胡後上表讓位，故正統初不加尊。今名分固在，安得為比？」中官曰：「如是，何不草讓表？」時曰：「先帝時未嘗行，今誰敢草？」中官復厲聲怵之。時拱手面天曰：「太祖、太宗神靈在上，誰敢二心？錢後無子，何所規利而為之爭？不忍默者，欲全主上聖德耳！若推大孝之心，則兩宮尊為宜。」賢亦極言之，議遂定。將上冊寶，彭時曰：「兩宮同稱，則無別；錢皇后請加二字，以便稱謂。」從之。(《彭時傳》。 )
嘉靖十五年十二月甲寅，兩宮皇太后徽號增至八字，皇太后張氏加上「昭聖共安康惠茲壽」，皇太后蔣氏加上「章聖慈仁康靜貞壽」(《大政記》。 )
神宗即位，上兩宮尊號。舊制：天子立，尊皇后為皇太后。若有生母稱太后者，則加徽號以別之。馮保欲媚貴妃，因以並尊風張居正。下廷臣議，尊陳皇后曰仁聖皇太后，生母貴妃李氏曰慈聖皇太后。始無別矣。(《后妃傳》。 )
洪武三年二月，考定諸王冊封禮儀寶制。四月辛酉，以封建告太廟，宴羣臣於奉天殿及文華殿。帝諭廷臣曰：「元失其馭，羣雄並起。四方鼎沸，民遭塗炭。朕躬率師旅，以靖大難，皇天眷佑，海宇寧謐。然天下之大，必樹藩屏，上衛國家，下安生民。今諸子既長，宜各有爵，分鎮諸國。朕非私其子，乃遵古先哲王之制，為久安長治之計。」羣臣對曰：「陛下封建諸王，以衛宗社，天下萬世之公議。」帝曰：「先王封建，所以庇民。周行之而久遠，秦廢之而速亡。漢、晉以來，莫不皆然。其間治亂不齊，特顧施為何如耳！」
乙亥，冊封諸皇子為王。詔天下曰：「朕惟帝王之子，居嫡長者必正儲位；其諸子當封以王爵，分茅胙土，以藩屏國家。朕今有子十人，即位之初，已立長子標為皇太子，諸王之封，本待報賞功臣之後；然尊卑之分，所宜早定。乃以四月七日，封子爽為秦王、岡為晉王、棣為燕王、肅為吳王、楨為楚王、為齊王、梓為潭王、杞為趙王、檀為魯王、從孫守廉為靖江王；皆授以冊寶，置相、傅、官屬。」
冊秦王文曰：「昔君天下者，必建屏翰，然居位受福，國於一方，並簡在帝心。第二子爽，今命爾為秦王，永鎮關中，豈易事哉！朕起農民，與羣雄並驅，艱苦百端，志在奉天地，享神祇。張皇師旅，伐罪弔民，時刻弗怠，以成大業。今爾有國，當恪敬守禮，祀其宗社山川，謹兵衛，恤下民，必盡其道，體朕訓言，尚其慎之！」(諸王文同。 )
冊靖江王文曰：「朕稽古帝王，撫有方夏，必茂建親支，所以敦族固本，其來尚矣。朕既為天子，追念吾兄。以爾守謙，兄之孫也，俾王靖江，以鎮廣海之域。毋忘訓語，益修厥身，尚其慎哉！」(已上《大訓記》。 )
二十八年八月，更定皇太子、親王等封爵冊寶之制。皇太子、親王俱授金冊金寶，皇太子妃、王妃、公主授金冊，不用寶。(《大政記》。 )
成化末，封岐、益、衛、衡、雍五王。帝親告奉先殿，遣使就各王府冊之。罷臨軒禮。諸王當襲封者，俱於歲終遣官冊封。嘉靖中，改於孟春，著為令。(《通典》。 )
崇禎十四年九月辛卯，封皇子慈炯為王。先是，上諭禮臣曰：「朕第三子慈炯，年已十齡，敬遵祖制，宜加王號。但既受冊封，必具冕服。而《會典》開載，年十二、十五始行冠禮。十齡受封、加冠二禮並行，可乎？」於是禮臣歷考典故，參稽經傳以奏。乃冊封為定王，仍俟至十二歲始行冠禮。(《諸王傳》。 )
洪武元年四月甲子，車駕發京師、幸汴梁。五月庚寅，至汴梁。辛卯，改汴梁曰開封府。六月壬寅，躬祀開封府諸神，仍遣官祭境內山川。(《大政記》。 )
八月己巳，詔以應天為南京，開封為北京。壬午，幸北京。(《本紀》。 )
二年九月癸卯，詔以臨濠為中都。(《大政記》。 )四年二月甲戌，幸中都。(《本紀》。 )
五年，定出巡儀註：車駕出入，有司肅清道路；官民不許開門觀望、行、立；所在官員父母合迎駕者，於仗外路右叩頭俯伏，候車駕前行方起；若遇駐蹕之處，合迎駕之人行五拜禮。(王圻《通考》。 )
八年四月辛卯，幸中都。(《本紀》。 )
永樂六年八月丙戌，詔曰：「成周營洛，肇啟二都。有虞勤民，尤重巡省。朕君臨天下，統御之初，已升北平為北京。今國家無事，省方維時，將以明年二月，巡幸北京，命皇太子監國。親王止離王城一程迎候，官吏軍民於境內朝見，非經過之處，毋得出境。凡道途供應，皆已節備，有司不得有所進獻。」尋命禮部頒巡狩禮，並行直省。凡有重事及四夷來朝與進表者，俱達行在所；小事達京師，啟皇太子奏聞。(《實錄》。 )
是年，改定巡狩儀：車駕將發，奏告天地、社稷、太廟、孝陵，祭大江、旗纛等神，祭於承天門；將至北京境上，設壇祭北京山川等神；車駕至北京，奏告天地，祭境內山川。(王圻《通考》。 )
八年七月壬午，至北京。十一年二月甲子，幸北京。十五年三月壬子，北巡。
宣德五年九月乙卯，巡近郊。己未，還宮。十月丙子，巡近郊。至洗馬林，遍閱城堡兵備。(已上《本紀》。 )
六年七月，帝微行。漏下十二刻，帝從四騎幸楊士奇宅。士奇倉皇出迎，頓首曰：「陛下奈何以宗廟社稷之身自輕？」帝曰：「朕思卿一言，故來耳！」越數曰，帝遣內官問士奇：「微行有何不可？」對曰：「陛下尊居九重，幽隱豈能遍洽？萬一冤夫怨卒窺間竊發，誠不可不慮。」後旬余，獲二盜，如士奇言。帝曰：「今而知卿之愛朕也。」(《三編》。 )
九年九月，上率師巡邊。癸未，車駕發京師。庚子，回鑾。(王圻《通考》。 )
正統十三年十月，幸大興降寺。(《三編》。 )
天順三年十月己未，幸南海子。
四年十月戊辰，幸南海子。(已上《本紀》。 )
正德九年二月庚子，帝始微行。(王圻《通考》。 )
十二年七月，帝聽江彬言，將出關幸宣府。巡關御史張欽上疏諫曰：「比者人言紛紛，謂車駕欲度居庸，遠游邊塞。臣度陛下非慢游，蓋欲親征北寇也。不知北寇猖獗，但可遣將徂征，豈宜親勞萬乘？英宗不聽大臣言，六師遠駕，遂成己巳之變。夫匹夫猶不自輕，奈何以宗廟社稷之身，蹈不測之險？況今內無儲貳，國家多事。甘肅有吐蕃之患，江右有┝賊之擾，淮南有漕運之艱，巴蜀有採辦之困，京畿諸郡，夏夢少收，秋潦為。而陛下不虞禍變，欲縱轡長驅，觀兵絕塞，臣竊危之。」已聞朝廷切諫皆不納，復疏言：「臣愚以為乘輿不可出者有三：人心搖動，供億浩繁，一也；遠涉險阻，兩宮懸念，二也；北寇方張，艱與之角，三也。臣職居言路，奉詔巡關，分當效死，不敢愛死以負陛下。」疏入，不報。八月朔，帝微行至昌平，傳報出關甚急。欽命指揮孫璽閉關，納門鑰藏之。分守中官劉嵩欲詣昌平朝謁。欽止之曰：「車駕將出關，是我與君今日生死之會也。關不開，車駕不得出；違天子命，當死。關開，車駕得出；天下事不可知，萬一有如土木，我與君亦死。寧坐不開關死，死且不朽。」頃之，帝召璽。璽曰：「御史在，臣不敢擅離。」乃更召嵩。嵩謂欽曰：「吾，主上這有奴也。敢不赴？」欽因負敕印，手劍坐關門下，曰：「敢言開關者斬。」夜草疏曰：「臣聞：天子將有親征之事，必先期下詔廷臣集議。其行也，六軍翼衛，百官扈征，而後有車馬之音，羽旄之美。今寂然一不聞，輒云：『車駕即日過關。』此必有假陛下名，出邊句賊者。臣請捕其人，明正典刑。若陛下果欲出關，必兩宮用寶，臣乃敢開。不然，萬死不奉詔。」奏未達，使者復來。欽拔劍叱之曰：「此詐也！」使者懼而返，為帝言：「張御史幾殺臣。」帝大怒，顧錢寧：「為我趣捕殺御史。」會梁儲、蔣冕等追至沙河，請帝歸京師。帝徘徊未決，而欽疏亦至。廷臣又多諫者。帝不得已，乃自昌平還，意怏怏未已。又二十餘日，欽巡白羊口。帝微服自德勝門出，夜宿羊房民舍，遂疾馳出關，數問御史安在？欽聞，追之已不及。欲再疏諫，而帝使中官谷大用守關，禁毋得出一人。欽感憤，西望痛哭。於是京師傳張御史閉關三疏雲。(《張欽傳》。 )
十三年正月丙午，至自宣府。命羣臣具彩帳、羊酒郊迎，御帳殿受賀。辛酉，復如宣府。(《本紀》。 )
七月丙午，復如宣府。工科都給事中石天柱念帝盤游無度，羣臣雖諫，帝意不回，思所以感動之者，乃刺血草疏，略曰：「臣竊自念：生臣之身者，臣之親也；成臣之身者，累朝之恩也。感成身之恩，欲報之於陛下者，臣之盡心也。因刺臣血，以寫臣心。明臣愚忠，冀陛下憐察。數年以來，星變、地震、大水、奇荒，災異不可勝數，而陛下不悟。禍延太皇太后，天之意欲陛下居衰中，悔過自新，以保大業也。倘或不悟，天意或幾乎息矣。夫大位者，奸之窺也。昔太康田於洛，煬帝行幸江都，皆以致敗，可不鑑哉？方今朝廷空，邊鄙空，城市空，倉廩空，天下皆知危亡之禍，獨陛下不知耳。治亂安危，在此行止，此臣所痛心為陛下惜，復昧死為陛下言也。」凡數千言。當天柱刺血時，恐為家人所阻，避居密室，雖妻子不知。既上，即易服待罪。聞者皆感愴，而帝不悟也。(《石天柱傳》。 )
十四年二月壬申，至自宣府。(《本紀》。 )
是年三月，帝議南巡。修撰舒芬等上疏極諫曰：「古帝王所以巡狩者，協律度、同量衡、訪遺老、問疾苦，黜陟幽明、式序在位，是以諸侯畏焉，百姓安焉。若陛下之出，不過如秦皇、漢武侈心為樂而已，非能行巡狩之禮者也。博浪、柏谷，其禍亦可鑑矣。近者西北再巡，六師不攝，四民告病。哀痛之聲，上徹蒼昊。傳播四方，人心震動。故一聞南巡詔書，皆鳥驚獸散。而有司方以奉迎為名，徵發嚴急。江淮之間，蕭然煩費。萬一不逞之徒，乘勢倡亂，為禍非細。且陛下以『鎮國公』自命，苟至親王國境，或據勛臣之禮以待陛下，將北向朝之乎？抑南面受其朝乎？假令循名責實，深求悖謬之端，則左右寵幸無死所矣。尚有事堪痛哭不忍言者，宗藩蓄劉濞之釁，大臣懷馮道之心，以祿位為故物，以朝署為市廛，以陛下為弈棋，以革除年間為故事，特左右寵幸知術短淺，無能以此言告陛下耳！使陛下得聞此言，雖禁門之外，亦將驚蹕而出，尚敢輕騎慢游哉！」(《舒芬傳》。 )
八月癸未，車駕發京師。十二月丙戌，至南京。(《本紀》。 )
江彬又欲導帝幸蘇州，下浙江，抵湖、湘。諸臣極諫。會其黨亦勸阻，乃止。(《三編》。 )
嘉靖十六年三月癸酉，如天壽山。丙午，幸大峪山。
十八年二月乙卯，幸承天。幸酉，次真定，望於北嶽。三月己巳，渡河，祭大河之神。幸未，次鈞州，望於中嶽。四月壬子，至自承天。甲子，幸大峪山。(已上《本紀》。 )
隆慶二年二月丙子，幸南海子。先是，左右有言南海子之勝者。上將往幸，都給事中王治率同官諫，內閣徐階、尚書楊博等並阻止，皆不聽。至則荒莽沮濕，上甚悔之。(《王治傳》。 )
洪武五年，京師文廟成，車駕幸太學，行釋奠禮。(《春明夢余錄》。時以應天府學為國子學，蓋在應天府學行禮。至十五年別立國子監成，太祖復於國子監行釋奠禮。 )
十五年五月己未，國子學新成。帝將行釋菜禮。侍臣有言：「孔子雖聖，人臣也，禮宜一奠再拜。」帝曰：「昔周太祖如孔子廟，左右謂不宜拜。周太祖曰：『孔子百世帝王師，何敢不拜？』今朕有天下，敬禮百神，於先師禮宜加崇。」乃命禮部尚書劉仲質詳議。仲質請帝服皮弁執圭，詣先師位前，再拜獻爵，又再拜。退易服，乃詣彝倫堂命講。庶典禮隆重。詔曰：「可。」(《劉仲質傳》。 )
永樂四年三月辛卯朔，帝詣國子監。禮部尚書鄭賜引宋制，請服靴袍再拜。帝不從，仍服皮弁行四拜禮。御彝倫堂授經。設几榻，賜講官及大臣、翰林坐。祭酒、司業、博士、助教序進，坐講，諸生環列以聽。(《禮志》，《三編》。 )
正統九年二月，太學成。三月辛亥朔，幸太學，釋奠先師。祭酒李時勉當進講，會久病。及升堂講《尚書》，詞旨清朗。上悅、賜予有加。(《本紀》及《時勉傳》。 )
成化元年三月丁巳，帝視太學，釋奠先師。始加牲，用樂。停祭酒官以下宴，止宴衍聖公三氏子孫於禮部。
弘治元年三月癸酉，幸太學。先期，致齋一日。奠加幣，牲用太牢，改分獻為分奠。尚書王恕請之也。(已上《史概》。 )
嘉靖十二年三月丙辰，上以先師祀典既正，再視學。命大臣致奠啟聖公祠。(《禮志》。 )
隆慶元年八月癸未朔，釋奠於先師孔子。(《本紀》。 )
天啟五年三月甲寅，釋奠於先師孔子。(《本紀》。 )
魏忠賢欲先一日聽祭酒講。又議裁諸聽講大臣賜坐茶禮。吏部尚書崔景榮力持不可，乃止。(《景榮傳》。 )
崇禎十四年八月，行釋奠禮。禮部先以八月初四請，已報可。是日丁未。舊例：丁祭遣閣臣行禮。乃改是月十八日躬行釋奠，而初四日仍遣閣臣行禮。(《春明夢余錄》。 )
十七年二月釋奠，遣大學士魏藻德行禮。是日天氣晴明，臨祭各官甫就拜位，大風忽起，殿上燈燭盡減，庭下松檜作怒號聲，黃沙如雨下，竟不能成禮而罷。(同上。 )
