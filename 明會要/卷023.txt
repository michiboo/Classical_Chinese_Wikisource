卷二十三輿服上
◎鹵簿
明鹵簿之制：凡正旦、冬至、聖節、會同、冊封、遣祭諸典禮，皆錦衣衛陳之。其儀仗，則兵部車駕司掌之。其造作，則工部營繕司掌之。其旌旗，亦多與前代不同。於洪武，增定於永樂，更造於宣德。初以鹵簿彌文務從節省，後隨時增設，較初制為便。(《通典》。 )
大朝儀制：殿內左右扇二重：內，雙龍扇二十；外，素扇二十二；又外，素扇二十。殿門左右：黃曲蓋傘二；次左、金交椅一，金腳踏一；次，左、金益一，右、金罐一。以外為丹陛左右仗三重：內，雙龍扇二十；次，單龍扇二十；外，金節六；次，響節二十六；次，領頭二。又外：左、朱雀旗一；右、元武旗一；次，骨朵六；次，金鉞六；次，金鐙六；次，臥瓜六；次，立瓜六；次，儀刀六；次，梧杖六；次，班劍六；次，龍戟六；次，班戟六；次，左、青龍旗一，右、白虎旗一；次，領頭二。中道左右：雙龍扇；內，紅花傘二；次，黃蓋傘二；次，紅方傘二；次，單龍扇：內設大樂之所。此外為丹陛左右仗三重：內，黃蓋伴二；次，紅鏽傘二；次，紅花蓋傘二；次，紅曲蓋傘二；次，紅花傘二；次，紅曲蓋傘二；次，紅方傘二；次，紫方傘四；次，雉扇十；次，紅花扇十六。外，羽葆幢十；次，豹尾四；次，龍頭竿十；次，信幡十；次，傳教幡十；次，告止幡十；次，絳引幡十；次，黃麾二。又外，戟氅二十；次，戈氅二十；次，儀氅二十。凡三重，皆有領頭名二。中道，右、黃蓋傘馬杌一。雉扇內，左為玉輅，右為大輅。玉輅前為步輦，大輅前為原紅輦。戟氅外，左右設馬二十四。仗下左右鳴鞭各三，馴象各三。此立仗之儀也。至於出行鹵簿，大略同前，稍引而長之。(《春明夢余錄》。 )
凡郊祀，鹵簿大駕全設。前期祀牲，用丹陛駕。其祭社稷，鹵簿大駕內去白澤旗以下至元武、豹尾、大涼步輦。祭太廟山川，並與社稷同。耕田、幸大學俱用鹵簿大駕。(王圻《通考》。 )
吳元年十二月辛酉，中書左相國李善長率禮官以即位禮儀進。是日清晨，拱衛司陳設鹵簿，列甲士於午門外之東西，列旗仗於奉天門外之東西。(《儀衛志》。 )
丙寅，善長進儀衛。上見仗內旗有「天下太平、皇帝萬歲」字，顧謂善長曰：「古者九旗之制，若日、月、蛟、龍、熊、虎、鳥隼、龜、蛇之類，所以昭儀物、辨等威。至「太平萬歲」字，此誇大之詞，非古制也。宜去之。」(《大訓記》。 )
洪武元年十月，定元旦朝賀儀。金吾衛於奉天門外分設旗幟，宿衛於午門外分設兵仗，衛尉寺於奉天殿門及丹陛、丹墀設黃麾仗，內使監擎執於殿上。凡遇冬至、聖節、冊拜親王及蕃使來朝，儀俱同。其宣詔、赦、降香，則惟設奉天殿門及丹墀儀仗、殿上擎執雲。
十二年，命禮部增設丹墀儀仗。
宣德元年，更造鹵簿儀仗。(已上《儀衛志》。 )
○百官儀從
洪武二十四年，更定官員儀從：公十人，侯八人，伯六人，一品至三品六人，四品至六品四人，七品至九品二人。
成化元年，令：凡京官出外：四品以上，引導三對，用錫槊、鋼叉、藤棍；七品以上，引導二對，用錫槊、藤棍。外官：方面堂上官，引導三對，用錫槊、鋼叉、藤棍。各府及鹽運司等衙門，四品以上，引導二對，用錫槊、藤棍；七品以上，引導一對，用藤棍；八品九品，用竹篦一對；引導雜職，不許引導。(已上王圻《通考》。 )
◎天子車輅
大朝會：拱衛司設五輅於奉天門，玉輅居中，左金輅，次革輅，右象輅，次木輅。(《輿服志》。 )
丙午四月乙卯，太祖閱古車制，至《周禮》五輅，曰：「玉輅太侈，何若祗用木輅？」學士詹同對曰：「孔子云：『乘殷之輅，』即木輅也。」太祖曰：「以玉飾車，古惟祀天用之。常乘，宜用殷輅。然祀天之際，玉輅未備，木輅亦未為不可。」參政張昶曰：「木輅，戎輅也。不可以祀天。」太祖曰：「孔子斟酌四代禮樂，為萬世法。木輅寧不可祀？祀在誠敬，不在儀文。」
洪武元年八月，有司奏造乘輿服御。應用金者，命皆以銅。有司言：「費小不足惜。」太祖曰：「朕富有四海，豈吝於此。然所謂儉約者，非身先之，何以率下？且奢泰之習，未有不由小而大者也。」(已上《大訓記》。 )
六年八月，命禮官考五輅制，為木輅二乘：一以丹漆，祭祀用之；一以皮鞔，行幸用之。
二十六年，始定鹵簿大駕之制：玉輅一，大輅一，九龍車一，步輦一。後罷九龍車。(已上《輿服志》。 )
永樂元年八月丙辰，禮部言：「鹵簿中宜有九龍車一乘，請增置。」帝曰：「禮貴得中。過為奢，不及為儉。先朝審之精矣。當遵用舊章，豈可妄有增產佃，以啟後世之奢哉？九龍車既先朝所無，其仍舊便。」(《儀衛志》。 )
三年，更定鹵簿：有大小馬輦、步輦，大涼步輦各一乘。(《輿服志》。 )正德十四年，親征宸濠，乘革輅。(《野獲編》。 )
嘉靖十年，帝將耕田，詔造「耕根車」。禮官上言：「考《大明集禮》，耕用宋制，乘玉輅，以耕根車載耒耜同行。第稽諸禮書，止有圖式，而無高廣尺寸。宜依今置，車式差小，通用青質」從之。(《通典》。 )
十三年，謁廟。帝及后妃俱乘肩輿出宮，至奉天門，降輿升輅。
隆慶四年，設郊祀慶成宴。帝乘板輿，由歸極門出，入皇極門，至殿上，隆輿。(已上《輿服志》。 )
禁中游幸，惟用棕轎，其制輕捷，又減步輦數倍。(《野獲編》。 )
萬曆十三年四月，旱。上禱南郊，自宮中徒步至天壇。午後，乘馬回宮，並步輦卻勿御也。(同上。 )
○百官乘車
洪武元年，令：凡車不得雕飾龍鳳文。
六年，令：凡車轎禁丹漆。五品以上，車用青幔。其坐轎，止許婦人及官民老疾者乘之。(已上《會典》。 )
永樂元年，駙馬都尉胡觀越制乘晉王濟喜朱棕轎，為給事中周景所劾。有詔宥觀，而賜濟喜書，切責之。(《輿服志》。 )
宣德六年，帝游西苑。黃淮與公、侯、伯、尚書十一人，俱肩輿登萬歲山。(《閣臣錄》。 )景泰四年，令：在京三品以上得乘轎。(《會典》。 )
成化十三年十二月，嚴文武官乘轎之禁。(《大政記》。 )
弘治七年，令：文武官例應乘轎者，以四人舁之。其五府管事、內外鎮守、守備及公、侯、伯、都督等，不問老少，皆不得乘轎。違例乘轎及擅用八人者，奏聞。(《會典》。 )
正德四年，禮部侍郎劉機言：《大明集禮》：「公卿大臣得乘安車。」因請定轎、扇、傘蓋品級等差。帝以京城內安車、傘蓋久不行，卻其請，而命轎、扇俱如例行。(《輿服志》。 )
嘉靖十五年，南京給事中曾鈞騎馬不避尚書劉龍、潘珍轎。龍與鈞互相訐奏。霍韜劾鈞，且請禁小臣乘轎。(《霍韜傳》。 )因申明禮制：四品以下，不許乘轎，亦毋得用肩輿。(《輿服志》。 )
時諸臣供事內廷，許乘馬出入。惟嚴嵩以衰老得賜腰輿，至八十，再賜肩輿。(《野獲編》。 )
隆慶二年，給事中徐尚劾應城伯孫文棟等乘轎出入，驕僭無狀。帝命奪文棟俸。乃諭：兩京武職非奉特恩，不許乘轎。文官四品以下用帷轎者，禁如例。
時詔許後父永年伯王偉乘肩輿。給事中萬象春言：「勛戚不乘輿，祖制也。固安伯陳景行、武清伯李偉太后父，衰白封，始賜戶輿。定國公徐文璧班首重臣，嗣爵久，故亦蒙殊典。
今偉非三人比，乞寢前命。」皆不許。(《象春傳》。 ) 
◎天子冠服(皇后附。 )
天子袞冕服：冕前後各十二旒，旒五采。袞，玄衣黃裳，十二章：日、月、星辰、山、龍、華蟲六章織於衣；宗彝、藻、火、粉米、黼、黻六章織於裳。凡祭天、地、宗廟、社稷、朱農及正旦、冬至、聖節、冊拜，皆服之。
天子通天冠服：郊廟省牲。皇太子、諸王冠、婚、醮戒，則服通天冠、絳紗袍。
天子皮弁服：用烏紗冒之。凡朔望視朝、降詔、降香、進表、四夷朝貢、外國朝覲、策士傳臚，皆服之。嘉靖以後，祭太歲、山川諸神，亦服之。
天子常服：烏紗折角向上巾，盤領窄袖袍，束帶間用金、琥珀、透犀。
永樂三年更定：冠以烏紗冒之，折角向上，其後名翼善冠。袍黃，盤領窄袖，前後及兩肩各織金盤龍。帶用玉。靴以皮為之。(已上王圻《通考》。 )
洪武元年二月己未，學士陶安等請制五冕。帝以其禮太繁，命祭天、地、宗廟服袞冕，余皆不用。(《通典》。 )
二年五月，上親祀外王父楊王廟。禮官請御通天冠、絳紗袍。祭畢，召大臣問曰：「朕祭外王父，卿等以為不當服袞冕，何也？」宋濂對曰：「袞冕唯天、地、宗廟用之，余皆隆禮也。(《禮賢錄》。 )
二十四年，帝微行至神樂觀，見有結綱巾者。次日，取之，頒示天下，人無貴賤，皆裹綱巾。於是天子亦常服綱巾。馬後平居，服大練浣濯之衣，雖敝不忍易。(《高皇后傳》。 )
嘉靖七年二月，更定燕弁服。初，帝以燕居冠服尚沿習俗，諭張璁考古帝王燕居法服之制。璁乃采《禮書》「玄端深衣」之文，圖注以進。帝為參定其制。因諭禮部曰：「古玄端上下通用，今非古人比，雖燕居宜辨等威。」因酌古制，更名曰「燕弁」，寓「深宮獨處，以燕安為戒」之意。
八年，諭閣臣張璁：「袞冕極革帶，今何不用？」璁對曰：「按陳祥道《禮書》：古革帶、大帶皆謂之ひ。革帶以系佩，然後加以大帶，而笏於二帶之間。夫革帶前系，後系綬，左右系佩，自古冕、弁恆用之。今惟不用革帶，以至前後佩服皆無所系，遂附屬裳要之間。失古制矣。」帝曰：「冕服，祀天地、享祖宗。若闕革帶，非『齊明盛服』之意。觀《會典》載：蔽膝用羅，上織火、山、龍三章，並大帶緣用錦。皆與今所服不合。卿可並革帶系蔽膝佩綬之式，詳考繪圖以進。」又云：「衣裳分上下服，而今衣恆掩裳；裳制如帷，而今兩幅。朕意：衣但當與裳要下齊，而露裳之六章，何如？」已又諭璁，以變更祖制為疑。璁對曰：「臣考禮制，衣不掩裳，輿聖意允合。夫衣六章，裳六章，義各有取，衣自不容掩裳。《大明集禮》及《會典》，與古制不異。今衣八章，裳四章，故衣常掩裳。然於典籍無所准。內閣所藏圖注，蓋因官司織造，循習訛謬。今訂正之，乃復祖制，非有變更。」帝意乃決，令擇吉更正其制。
又諭閣臣張璁云：「《會典》幻親征類、之祭，皆具武弁服，不可不備。」璁對：「《周禮》有『韋弁』，謂以韋弁，又以為衣裳。國朝視古損益，有皮弁之制。今武弁當如皮弁；但皮弁以黑紗冒之，武弁當以絳紗冒之。」(已上《輿服志》。 )
◎諸王冠服
諸王助祭、謁廟、正旦、冬至等朝賀，服袞冕。冕、五采、九旒；衣五章，裳四章。朔望朝、降詔、降香、進表、四夷朝貢、朝覲服皮弁服。(王圻《通考》。 )
洪武二十一年，諸王來朝。時制度未備，諸王服乘擬太子。戶科給事中卓越敬乘間言：「京師，天下視效。陛下於諸王不早辨等威，而使服飾與太子埒。嫡庶相亂，尊卑無序，何以服天下？」(《卓敬傳》。 )
嘉靖七年，諭禮部：「朕仿古玄端，自為燕弁冠服，更制忠靜冠服，錫於有位。而宗室諸王，制猶未備。今酌燕弁及忠靜冠之制，復為式具圖，命曰『保和冠服』自郡王長子以上，其式已明。鎮國將軍以下，至奉國中尉，及長史、審理、紀善、教授、伴讀，俱用忠靜冠服，依其品服之。儀賓及余官不許概服。夫忠靜冠服之異式，尊賢之等也。保和冠服之異式，親親之殺也。等殺既明，庶幾乎禮之所保，保斯和，和斯安。此錫名之義也。其以圖說頒示諸王府，如敕遵行。」(《輿服志》。 )
