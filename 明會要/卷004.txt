明制：皇子封親王：授金冊、金寶，歲祿萬石；府置官屬；護衛甲士少者三千人，多者至萬九千人，隸籍兵部；冕服、車、旗、邸第，下天子一等；公侯大臣伏而拜謁，無敢鈞禮。親王嫡長子，年及十歲，則授金冊、金寶，立爲王世子；長孫立爲世孫：冠服視一品。諸子年十歲，則授塗金銀冊、銀寶，封爲郡王。嫡長子爲郡王世子，嫡長孫則授長孫，冠服視二品；諸子授鎮國將軍，孫輔國將軍，曾孫奉國將軍，四世孫鎮國中尉，五世孫輔國中尉，六世以下皆奉國中尉。其生也，請名；其長也，請婚祿之；終身喪葬予費：親親之誼篤矣。〈(《諸王傳序》)〉
洪武元年，追封叔父爲壽春王，兄爲南昌王、盱眙王、臨淮王，從兄弟爲霍邱王、下蔡王、安豐王、蒙城王，兄子爲山陽王、昭信王，從子爲寶應王、六安王、來安王、都梁王、英山王：所謂宗室十五王也。〈(《通紀》)〉
三年，封南昌王嫡孫守謙爲靖江王。
太祖二十三王：秦愍王樉，〈(事具《雜錄》)〉晉恭王棡，周定王橚，〈(惠帝即位，以罪廢爲庶人。成祖復封。事具《雜錄》)〉楚昭王楨，齊王榑，〈(建文初，以罪廢爲庶人爲成祖復封)〉潭王梓，〈(洪武二十三年，以子坐胡惟庸黨，自焚死。)〉趙王杞，魯荒王檀，蜀獻王椿，〈(事具《雜錄》)〉湘獻王柏，代簡王桂，〈(建文初，以罪廢爲庶人。成祖復封。事具《雜錄》)〉肅莊王楧，遼簡王植，慶靖王㮵，甯獻王權，〈(事具《雜錄》)〉岷莊王楩，〈(建文初，以罪廢爲庶人。成祖復封。)〉谷王穗，〈(燕師入京，開門迎降。成祖時，以罪廢爲庶人。)〉韓憲王松，瀋簡王模，安惠王楹，唐定王桱，郢靖王棟，伊厲王㰘。
興宗四王：虞懷王雄英，〈(洪武十五年薨，年八歲，追加封諡。)〉吳王允熥，〈(建文元年封。成祖降爲廣澤王，旋廢爲庶人。)〉衡王允熞，〈(建文元年封。成祖降爲懷恩王，旋廢爲庶人。)〉徐王允𤐤。〈(建文元年封。成祖降爲敷惠王。永樂二年改甌甯王。四年，邸中火，暴薨，諡「哀簡」。)〉
成祖二王：漢王高煦，〈(宣德初，謀反伏法。事具《雜錄》)〉趙簡王高燧。〈(事具《雜錄》)〉
仁宗九王：鄭靖王瞻埈，越靖王瞻墉，蘄獻王瞻垠，〈(初封靜樂王。永樂十九年薨，諡「莊獻」。仁宗即位，追加封諡。)〉襄憲王瞻墡，〈(事具《雜錄》。)〉荊憲王瞻堈，淮靖王瞻墺，滕懷王瞻塏，梁莊王瞻垍，衛恭王瞻埏。
英宗七王：德莊王見潾，許悼王見湻，秀懷王見澍，崇簡王見澤，吉簡王見浚，忻穆王見治，徽莊王見沛。〈(事具《雜錄》)〉
憲宗十王：興獻王祐杬，〈(事具《追諡皇帝》。)〉岐惠王祐棆，益端王祐檳，衡恭王祐楎，雍靖王祐橒，壽定王祐榰，汝安王祐梈，涇簡王祐橓，榮莊王祐樞，申懿王祐楷。
孝宗一王：蔚悼王厚煒，早殤，追加封諡。
世宗五王：景恭王載圳，穎殤王載𪉖，戚懷王載，薊哀王載㙺，均思王載。〈(已上四王俱早殤，追加封諡。)〉
穆宗二王：景悼王翊鈴，〈(早殤，贈藍田王。隆慶元年，追加封諡)〉潞簡王翊鏐。
神宗七王：福恭王常洵，〈(事具《雜錄》。)〉沅懷王常治，〈(早殤。)〉瑞王常浩，〈(崇禎十七年，張獻忠陷重慶，被執遇害。)〉惠王常潤，桂端王常瀛，邠王常漵，永思王常溥。〈(早殤。)〉
光宗五王：簡懷王由㰒，齊思王由楫，懷惠王由模，湘懷王由栩，惠昭王由橏。〈(已上五王俱早殤，追加封諡。)〉
莊烈帝王五：懷隱王慈烜，〈(殤。)〉定王慈炯，永王慈炤，〈(崇禎十七年，賊陷京師，二王俱不知所終。)〉悼靈王慈煥，〈(殤。)〉悼懷王。〈(殤。)〉
凡王世子必以嫡長。如或以庶奪嫡：輕則降爲庶人，重則流竄遠方。若王年三十，正妃未有嫡子，其庶止爲郡王。待王與正妃年五十無嫡子，始立庶長子爲王世子。〈(王圻《續通考》)〉
洪武三年，帝懲宋元孤立，失古封建意；於是擇名城大都，豫王諸子，待其壯而遣就藩服。外衛邊陲，內資夾輔。
洪武六年三月，頒《昭鑑錄》戒諸王。先是命陶凱張籌等，採摭漢唐以來藩王善惡可爲勸戒者。會凱出參行省，編輯未成。於是召文原吉、王僎等續修之。書成二卷，賜名《昭鑑錄》，頒賜諸王。〈(已上《三編》)〉
九年二月丙戌，定諸王、公主歲供之數。丙寅，定親王宮室之飾。〈(《昭代典則》)〉
十一月，平遙訓導葉伯巨上疏言三事：其一、分封太侈，略曰：「先王之制，大都不過三國之一。上下等差，各有定分，所以強幹弱枝，遏亂原而崇治本耳。今裂土分封，蓋懲宋元孤立，宗室不競之弊。而秦、晉、燕、齊、梁、楚、吳、蜀諸國，無不連邑數十，城郭宮室亞於天子之都，優之以甲兵衛士之盛。臣恐數世之後，尾大不掉，然後削其地而奪之權，則必生觖望，甚者緣間而起，防之無及矣。昔賈誼勸漢文帝盡分諸國地，空置之以待諸王子孫。向使文帝早從誼言，則必無七國之禍。願及諸王未之國之先，節其都邑之制，減其衛兵，限其疆理，以待封諸王之子孫。此制一定，然後諸王有賢且才者入爲輔相，其餘世爲藩屏，與國同休。割一時之恩，制萬世之利，消天變而安社稷，莫先於此。」〈(《葉伯巨傳》)〉
八年詔，「郡王諸子年十五，人賜田十六頃爲永業，除其租。」〈(王圻《續通考》)〉
蜀獻王椿性孝友慈祥，博綜典籍，容止都雅。太祖常呼爲「蜀秀才」。在鳳陽時，闢西堂，延李叔荊、蘇伯衡商榷文史。既至蜀，聘方孝孺爲世子傅，表其居曰「正學」，以風蜀人。時諸王皆備邊，練士卒；椿獨以禮教守西陲。蜀人安業，日益殷富。川中二百年不被兵甲，椿力也。自椿以下，四世七王，幾百五十年，皆檢飭守禮法，好學能文。孝宗稱蜀多賢王，舉獻王家範，爲諸宗法。〈(本傳。)〉
周王橚初封吳王。洪武七年，有司請置護衛於杭州。帝曰：「錢塘財賦地，不可。」十一年，改封周王。十四年，就藩開封。以國土夷曠，庶草蕃廡，考覈其可佐饑饉者四百餘種，繪圖疏之，名《救荒本草》。〈(本傳。)〉
十一年，秦王樉就藩西安。賜璽書曰：「關內之民，自元氏失政，不勝其敝。今吾定天下，又有轉輸之勞，民未休息。爾之國，若宮室已完，其不急之務悉已之。」二十八年薨。賜諡冊曰：「哀痛者，父子之情。追諡者，天下之公。朕封建諸子，以爾年長，首封於秦，期永綏祿位，以藩屏帝室。夫何不良於德，竟殞厥身，其諡曰：『愍』。」〈(本傳。)〉
太祖念邊防甚，且欲諸子習兵事，諸王封並塞居者預軍務。而晉燕二王尤被重寄，數命將兵出塞及築城屯田。大將如宋國公馮勝、穎國公傅友德皆受節制。又詔二王：「軍中事，大者方以聞。」〈(《晉王傳》)〉
洪武二十一年，給事中卓敬以諸王服乘有擬太子者，乘間言：「京師，天下視效。陛下於諸王不早辨等威，而使服飾與太子埓。嫡庶相亂，尊卑無序，何以服天下？」〈(《卓敬傳》)〉
二十六年，賜諸王《永鑑錄》。
二十八年，更定宗人封爵冊寶之制：親王金冊、金寶，妃授金冊，郡王授塗金銀冊、銀印。
晉王第三子慶成王，生一百子，俱長成；長子襲爵，餘九十九人幷封鎮國將軍。此古今異事也。〈(已上王圻《續通考》)〉
建文初，卓敬密疏言：「燕王智慮絕倫，雄才大略，酷類高帝。北平形勝地，士馬精強，金元所由興。今宜徙封南昌。萬一有變，亦易控制。」〈(《卓敬傳》)〉
惠帝爲太孫時，常坐東角門，謂黃子澄曰：「諸王尊屬，擁重兵，多不法，奈何？」對曰：「諸王護衛兵纔足自守，儻有變，臨以六師，其誰能支？漢七國非不強，卒底滅亡。大小強弱勢不同，而順逆之理異也。」比即位，命與齊泰同參國政，謂曰：「先生憶東角門之言乎？」子澄頓首曰：「不敢忘。」退而與泰謀，欲先圖燕。子澄曰：「不然。周、齊、湘、代、岷諸王，在先帝時多不法，削之有名。今欲問罪，宜先周。周王，燕之母弟；削周是翦燕手足也。」謀定，明日入白帝。會有言周王橚不法者，遂命李景隆帥兵襲執之。詞連湘、代諸府。於是廢橚及岷王楩爲庶人，幽代王桂於大同，囚齊王榑於京師。湘王柏自焚死。〈(《黃子澄傳》)〉
甯獻王權，洪武二十六年，就藩大甯。大甯在喜峯口外，東連遼左，西接宣府，爲巨鎮，所屬朵顏三衛騎兵皆驍勇善戰。燕王初起兵，與諸將議曰：「曩余巡塞上，見大甯諸軍慓悍。吾得大甯，斷遼東，取邊騎助戰，大事濟矣。」建文元年，朝議恐權與燕合，使人召權，權不至，坐削護衛。燕王聞之喜，遂單騎入大甯，詭言窮蹙求救，執權手大慟，求代草表謝罪，陰令吏士結三衛部長及諸戍卒，乃辭去。權祖之郊外，伏兵起，擁權行。王府妃妾、世子皆隨入松亭關，歸北平。大甯城爲空。權入燕軍，燕王許以事成中分天下。比即位，留之京師。乞改南土，請蘇州錢塘，皆不許，封之南昌。已而有告權巫蠱誹謗者，密探無驗，得已。權自是日韜晦，構精廬一區，讀書鼓琴其間，終成祖世，得無患。〈(《甯王傳》)〉
永樂元年十一月，賜代王桂璽書曰：「聞弟縱戮取財，國人甚苦，告者數矣。且王獨不記建文時耶？」尋命有司，自今王府不得擅役軍民、斂財物，聽者治之。〈(《代王傳》)〉
九年，使者至西安。秦王尚炳稱疾不出迎，見使者又傲慢。帝逮治王府官吏，賜尚炳書曰：「齊王王拜胙，遂以國霸；晉王惰玉，見譏無後。王勉之。」尚炳懼，來朝謝罪。〈(《秦王傳》校點者案：明史晉王作晉侯，蓋皆指晉惠公。)〉
宣德元年，漢王高煦反。帝召楊榮等定計。榮首請帝親征，曰：「彼謂陛下新立，必不自行。今出不意，以天威臨之，事無不濟。」〈(《楊榮傳》)〉帝難之。夏原吉曰：「獨不見李景隆已事耶？臣昨見所遣將，命下即色變，臨事可知矣。且兵貴神速，卷甲趨之，所謂『先人有奪人之心』也。榮策善。」帝意遂決。〈(《夏原吉傳》)〉車駕發京師，過楊村，馬上顧從臣曰：「度高煦計安出？」或對曰：「必先取濟南爲巢窟。」帝曰：「不然，濟南雖近，未易攻，聞大軍至，亦不暇攻。護衛軍家樂安，必內顧，不肯徑趨南京。高煦外誇詐，實內怯，臨事狐疑不能斷。今敢反者，輕朕年少新立，衆心未附，不能親征耳。今聞朕行，已膽落，敢出戰乎！至即擒矣。」〈(《高煦傳》)〉帝擒高煦歸，至單家橋。尚書陳山迎駕，言曰：「趙王與高煦共謀逆久矣。宜移兵彰德擒趙王，否則趙王反側不自安，異日復勞聖慮。」帝未決。時惟楊士奇以爲不可。山復邀蹇義、夏原吉共請。帝曰：「先帝友愛二叔甚。漢王自絕於天，朕不敢赦。趙王反形未著，朕不忍負先帝也。」〈(《高燧傳》)〉
景泰時，岷王徽煣奏：「蒙封臣子音垽爲嫡長子，臣弟徽煝爲江川王。凡遇節令及家庭行禮，班次不定。」命禮部議：以宗子法言之，則以嫡長爲重；以家人禮言之，則以尊卑爲先。凡遇公禮，則當依宗子法，重在世子；家庭私禮則當依家人禮，尊歸叔伯。
天順中，命諸宗室：凡無子者，方許請繼室；生子至八歲者，方許請名；女至十五歲者，方許請封。
七年，楚府岳陽恭僖王薨，無嗣。其弟鎮國將軍墀、嫡長子輔國將軍均鍠請嗣封以奉恭僖之祀。禮部言：「稽考近制，惟親王無嗣有以郡王進封者，郡王無嗣有以鎮國將軍進封者；無輔國將軍封郡王例。」事遂止。〈(已上《春明夢餘錄》)〉
英宗北狩。諸王中，瞻墡長且賢，衆望頗屬，太后命取襄國金符，不果召。瞻墡上書，請立皇長子，令郕王監國，募勇智士迎車駕。書至，景帝立數日矣。英宗還京師，居南內。又上書景帝：「宜旦夕省問，率羣臣朝朔望，無忘恭順。」英宗復辟，石亨等誣于謙、王文有迎立外藩語，帝頗疑瞻墡。久之，於宮中得瞻墡所上二書，而襄國金符固在太后閣中，乃賜書召瞻墡，比二書於《金滕》。比至，宴便殿，命百官朝王於館。尋請還，帝親送至午門外，握手泣別。瞻墡逡巡再拜。帝曰：「叔父欲何言？」頓首曰：「萬方望治如饑渴，願省刑薄斂。」〈(《襄王傳》)〉
初，士木之難，韓憲王子襄陵王沖秌赴京師勤王，會解嚴，下書慰勞。及成化六年，寇入河套，沖秌復請率子壻擊賊，憲宗止之。沖秌與兄沖𤊨並急王事，以藩禁嚴，不用。自是宗臣無預事者。〈(《韓王傳》)〉
成化十七年，徽王見沛就藩鈞州。承奉司自置吏，左布政使徐恪革之，見沛以聞。憲宗書諭王：「置吏，非制也；恪無罪。」〈(《徽王傳》)〉
宏治中，唐王彌鍗疏言：「朝廷待親藩，生爵，沒諡，親親至矣。間有惡未敗聞，歿獲美諡，是使善者怠、惡者肆也。自今宜勘實，用寓彰癉。」禮臣請降敕獎諭，勉勵諸王。詔可。〈(《唐王傳》)〉
初，洪武二十五年議准：王妃以下，有所出者稱夫人。宏治四年定：親王庶子受封，其母始稱夫人。〈(王圻《續通考》)〉
十二年，雍王祐橒之藩衡州，地卑溼，宮殿朽敗不可居，邸中數有異，乞移山東東平州。廷臣以擇地別建，勞民傷財；四川敘州有申王故府，宜徙居之，詔：「可。」〈(《雍王傳》)〉
秦王誠泳性孝友恭謹，嘗銘冠服以自警。秦川多賜地，軍民佃以爲業，供租稅；歲歉，輒蠲之。長安有魯齊書院，久廢，故址半爲民居。誠泳別易地，建正學書院。又旁建小學，擇軍校子弟秀慧者，延儒生教之，親臨課試。王府護衛得入學，自誠泳始。〈(《秦王傳》)〉
正德初，詔:「王府莊田，畝徵銀三分，歲爲常。」德王見潾奏：「初年兗州莊田，歲畝二十升。獨清河一縣，成化中用少卿宋旻議，歲畝五升。若如新詔，臣將無以自給」戶部執山東水旱相仍，百姓凋敝，宜如詔。帝曰：「王何患貧？其勿許。」〈(《德王傳》)〉
十二年，襄陵王徵鈴請樂戶祀安王。明年，樂平王徵錏援徵鈴例以請。禮部言：「親王有樂戶。郡王別城居者，有事假鼓吹於有司；其附近王國者，假樂戶於長史司。」因並革安王供祀樂戶。〈(《安王傳》)〉
十三年，秦王請關中閒田爲牧地，帝排羣議許之，命閣臣草制。梁儲度不可爭，乃上制草曰：「太祖高皇帝著令：『茲土不畀藩封』，非吝也；念其土廣饒，藩封得之，多畜士馬，富而且驕；奸人誘爲不軌，不利宗社。王今得地，宜益謹，毋收聚奸人，毋多畜士馬，毋聽狂人謀不軌，震及邊方，危我社稷。是時雖欲保親親，不可得已。」帝駭曰：「若是其可虞！」事遂寢。〈(《梁儲傳》)〉
嘉靖初，棗陽王祐槐請除宗人祿，使以四民業自爲生，賢者用射策應科第。寢不行。〈(《襄王傳》)〉
嘉靖七年，輔國將軍當濆奏，辭輔國將軍及子奉國將軍祿，佐助運河。賜敕襃諭。又上書言：「各藩郡、縣主、縣君、先儀賓沒者，故事：儀賓得支半祿。今四方災傷，邊陲多事，民窮財盡，而各儀賓暴橫侈肆，多不法。請勿論品級，減其月給。」明年，又請以父子應得祿米佐振；因勸帝法祖宗，重國本，裁不急之費，息土木之工。詞甚愷切。帝特敕襃之，不聽辭祿。〈(《魯王傳》)〉
東甌王健楸無子，上書言：「宗室所以蕃，由詐以媵子爲嫡，糜費縣官。今臣無嫡嗣，請以所受府第屯廠盡歸魯府，待給新封，省民財萬一。乞著爲例。」報可。〈(同上。)〉
九年，禮部覆豐林王疏，議處宗室事。上自爲書賜諸王，欲將朝廷皇子皆封郡王，親王次子皆封鎮國將軍。書成未發，以示少傅張璁。璁言：「諸王封爵，原有定製，恐一旦降封，有失親睦之道。以臣愚計，莫若量減祿而不降封。郡王以下，凡全支俸米者，照依京官事例，米鈔或四六或中半折支；其有米鈔兼支者，亦量爲遞減，以示撙節。」上遂不果行。至嘉靖末，禮部議上《宗藩事例》，於是秦、晉、周、楚、蜀、趙、慶、襄、淮、德、崇歲祿萬石，辭一千石；魯益衡歲祿萬石，辭二千石；榮王萬三百石，與唐王六千五百石；而郡王以下至中尉皆有所減削矣。〈(《明臣奏議》)〉
戶部議覈：王府所請山場湖陂，斷自宣德以後者皆還官。詔允行。於是山東巡撫都御史邵錫奏：「德府莊田俱在革中。」與德王祐榕相訐奏，錫持之益堅。〈(《德王傳》)〉
秦王惟焯嘗奏請潼關以西，鳳翔以東河堧地，曰：「皇祖所賜先臣樉也。」戶部尚書材執奏：「陝西外供三鎮，內給四王，困已極。豈得復奪堧地濫給宗藩？」詔如材言。〈(《秦王傳》)〉
鄭靖王四世孫恭王厚烷，世宗幸承天，厚烷迎謁於新鄉，加祿三百石。世宗修齋醮，諸王爭遣使進香，厚烷獨不遣。二十七年七月，上書，請帝修德講學，進《居敬》、《窮理》、《克己》、《存誠》四箴，《演連珠》十章，以神仙、土木爲規諫，語切直。帝怒，下其使者於獄。已而故盟津王見濍子祐橏，訐厚烷謀不軌；遣官往訊，無左驗。帝下詔數厚烷驕慢無禮，廢爲庶人，幽之鳳陽。隆慶元年，復王爵，增祿四百石。世子載堉篤學有至性，痛父非罪見繫，築土室宮門外，席稾獨處者十九年；厚烷還邸，始入宮。萬厤十九年，厚烷薨。載堉言：「鄭宗之序，盟津爲長。前王見濍既錫諡復爵矣，爵宜歸盟津。」屢疏懇辭。禮臣言：「載堉雖深執讓節，然嗣鄭王已三世，無中更理。宜以載堉子翊錫嗣。」載堉執奏如初。乃以祐橏之孫載璽嗣。二十三年，上厤算歲差之法，及所著《樂律》書，考辨詳確，識者稱之。〈(《鄭王傳》)〉
四十一年，御史林潤言：「天下財賦，歲供京師米四百萬石，而各藩祿歲至八百五十三萬石；山西、河南存留米二百三十六萬三千石，而宗室祿米五百四萬石；即無災傷蠲免，歲輸亦不足供祿米之半。年復一年。愈加蕃衍，勢窮弊極，將何以支？」事下諸王議。明年，南陵王睦楧條上七議，請：「立宗學以崇德教，設科選以勵人才，嚴保勘以杜冒濫，革冗職以除素餐，戒奔競以息饕貪，制拜埽以廣孝思，立憂制以省祿費。」後頒《宗藩條例》，多采睦楧議雲。〈(《周王傳》)〉
四十三年，肅懷王紳堵薨，無子。靖王孫輔國將軍縉𤏳以屬近宜嗣。禮官言：「縉𤏳，懷王從父，不宜襲。」詔以本職理府事，上冊寶，罷諸官民屬。穆宗即位，定王妃吳氏及延長王真滰等，先後上言：「聖祖刈羣雄，定天下，報功之典，有隆無替。臣祖莊王，受封邊境，操練征戍，屏衛天家。不幸大宗中絕，反拘於昭穆之次，不及勲武斷絕之典，非所以崇本支、厚藩衛也。」下部議，議以郡王理藩政。帝不許。隆慶五年，特命縉𤏳嗣肅王，設官屬之半。〈(《肅王傳》)〉
隆慶二年，尚書王世貞奏：「臣於嘉靖二十九年，遇故修玉牒臣云：『自親王而下至庶人，已書名者幾三萬位；又二十年，可得五萬位。周府已近四千位，韓府亦近千餘位。雖竭天下之財力，恐不足以供其源源之產。』臣竊以爲國家待宗室之意，往往傷於用恩；其法又傷於用義。夫族屬至於奉國將軍，亦可已矣；又復推而三其中尉，以至世世不絕，所謂傷於用恩者也。雖其疏者，皆高帝及列聖後也；無罪而困之於一城，而絕其仁進之路，所謂傷於用義者也。乞下禮部會議，於奉國將軍諸子免其祿秩，分居附近州縣，廢著之日給與房價，量復徭役終身，使得畢力農賈。其有志科目者，照常肄學應試，聽爲南京及司、府、州、縣等官。」疏入，不納。〈(《明臣奏議》)〉
三年五月，禮部郎中戚元佐疏：「諸藩日盛，祿糧不繼，不及今密爲區處，將來更有難處者。昔高皇帝衆建諸王，皆擁重兵，據要地，以爲國家屏翰，此一時也。靖難以後，防範滋密，兵權盡解，朝堂無懿親之跡，府僚無轉補之階，此又一時也。嗣是，人多祿寡，支用不敷，乃有共蓬而居，分餅而食，年四十而未婚，沒數載而不窆，強者劫奪於通衢，弱者浸入於輿皂，此又一時也。夫國初親王、郡王、將軍才四十九位，女才九位；今二百餘年，宗支玉牒見存二萬八有奇，視國初不啻千倍。即盡歲供之輸，猶不能給其半；十年之後，又將何以給之？議者謂：『祖制不敢擅更。』不知國初親王之祿以五萬計，其他緞匹、茶、鹽各項，亦復相等。不數年而止給米，又不數年而減爲萬石；萬石不能給，而於代、肅、遼、慶諸王且歲給五百石；是高皇帝令自己出，而已減於前矣。其在今日，事勢愈難，可不變而通乎？」〈(《明通紀》)〉
萬厤十年，議准：親王薨逝，其子應襲者及世孫承重者，俟服制滿，方許請封。若薨而絕嗣，許親弟親姪進封爲親王；如無親弟姪，以次推及倫序相當者進封。〈(王圻《續通考》)〉
鎮國中尉睦楔覃精經學，論者以方漢之劉向。萬厤五年，舉文行卓異，爲周藩宗正，領宗學。約宗生以三、六、九日午前講《易》、《詩》、《書》，午後講《春秋》、《禮記》，雖盛寒暑不輟。〈(《周王傳》)〉
十八年六月，更定《宗藩事例》，始令無爵者得自便。〈(《本紀》)〉
二十一年，先是景王封德安，土田倍諸藩，國絕，賦額猶存。及帝弟潞王之國衛輝，悉以景賦予王。王奏，賦不及額。帝爲奪監司以下俸，責撫按急奏報。巡撫湖廣郭維賢言：「景府賦額，皆奸民投獻，妄張其數。臣爲王履畝，增賦二萬五千，非復如往者虛數。王反稱不足，何也？且潞去楚遠，莫若徵之有司，轉輸潞府。《會典》：『皇莊及勲戚官莊，遇災蠲減視民田。』今襄、漢水溢，王佃民流亡過半，請蠲如例。」〈(《郭維賢傳》)〉
二十三年正月，鄭世子載堉請：宗室皆得儒服就試，毋論中外職，視才器使。從之。許奉國中尉以下入試，輔國中尉以上，爵尊不得與。其後禮臣李廷機言：「封爵、科目，原自兩途。彼既願從科入試，應照士子出身資格銓除，何拘原爵？」亦從之。惟不得除京朝官。〈(《三編》)〉
趙翼田：「崇禎中，中部知縣名新堞者，守城，死流賊之難。雲南通判壽�，孫可望兵至，欲降之，不從，遂遇害。鞏昌通判廷璋，署秦州，城陷，爲賊所執，使之跪；叱曰：『我，天朝宗姓也。今日惟求一死。』遂殺之。〈(《諸王傳》)〉寶豐知縣朱由椷，密縣知縣朱敏汀，亦皆以宗貢生出仕，死流賊之難。〈(《武大烈傳》)〉此皆萬厤以後許宗人應試得官者也。向使早如唐制，宗人各有進身之路，則平時既無坐食廩祿之費，一旦有事，或亦有如吳王虢王之爲國立功，未嘗不可收維藩之助。乃直至末造，始開入仕之途，而已無及矣。」
明初，親王歲祿外，量給草廠牧地。間有以廢壤河灘請者，多不及千頃；部臣得執奏，不盡從也。景王就藩時，賜予概裁省；楚地曠，多閒田，詔悉予之。景藩除，潞王翊鏐得景故籍，地多至四萬頃。部臣無以難。至福王常洵之國，版籍更定，民力益絀，尺寸皆奪之民間，海內騷然。論者推原事始，頗以翊鏐爲口實雲。〈(《潞王傳》)〉
先是有旨，言：「福王常洵之國，非莊田足四萬不行。」廷臣大駭。葉向高因言：「《會典》載親王祿米萬石，養贍名目已是添設，豈可過多？各直省田土之數，惟大郡方有四萬頃，少者止一二萬頃。自祖宗以來，封國不少，使各割一大郡，則天下地已盡，今日非但百姓無田，即朝廷亦無田矣，況聖子神孫源源未已乎？列聖相傳，遵守家法，豈無愛子欲加厚，以祖制不敢踰越，必如是而後萬世可常行耳。福王所陳，不過引景府、潞府事例。夫潞府就封時，廢府田地尚多，未嘗括及民間。今田地已盡，而租銀之入已過潞府，何更求多乎？至景府久不之國，皇考在裕邸嘗懷危疑，其後皇祖斷然遣之，人心始安。景府屢請楚地，幾至激變，當時皆譏皇祖過寵，非以愛之，亦前事之鑑也。臣愚請祖制當遵，吉典當舉。王方建維城之固，與國同休，不當以土田小事，滋天下之口。」又言：「使福王莊田必足四萬頃，則之國無日。王疏以祖制爲言，試思親王四萬頃之莊田，《祖訓》、《會典》累朝功令有之乎？臣不知王所引祖制何指也？自景府以前，無出數千頃外者。惟景府以寵愛越分，致壞祖制。王奈何尤而效之乎？況今河南、山東撫按官𢯱括已盡，恐有奸徒以投獻爲名者，挾仇報怨。中州齊楚間稍有土地者，不安其生，天下由此多事矣。」〈(《三編》)〉
常洵請淮鹽千三百引，設店洛陽，與民市。中州舊食河東鹽，以改食淮鹽故，非王肆所出不得鬻。河東引遏不行，邊餉由此絀。戶科給事中姚宗文言：「方今鹽法壅滯，鹽課不登。今王府公行貨賣，則狐鼠羣奸必至公然夾帶。兩淮正額引鹽必滯。河東行鹽之地自有成法，一理阻絕，則行鹽地少，鹽課必虧。河南境內民肆向有堆賣官鹽，價值一定；若王府售賣，昂值專利，勢必騰湧。民何以堪？」〈(《三編》)〉
三十一年，秦王以嫡子久未生，請封其庶長子爲世子，復請封其他子爲郡王。禮部尚書郭正域皆持不可；首輔沈一貫使大璫以上命脅之。正域榜於門曰：「秦王以中尉進封，庶子當仍中尉，不當爲郡王；妃年未五十，庶子亦不得爲世子。」一貫無以難。〈(《郭正域傳》)〉。
四十三年五月，山西巡撫吳士度言：「國家建藩頒爵，自親王、郡王至將軍、中尉，俱有定祿。年來宗支蕃衍，間有無祿極貧，或以擅婚私濫、妾之子不敢請名者，或以幼而無父不能請名者，或已請名而家貧不能封者，與孀婦身無所依者，每名月給米一石，折銀一錢，於各府正項糧餉內支給。」從之。〈(《實錄》)〉
天啟五年五月，行宗室限祿法。〈(《本紀》)〉
宗藩婚嫁命名，例請於朝。貧者爲部所稽。自萬厤末至崇禎初，積疏累千。有白首不能完家室，骨朽而尚未命名者。禮部尚書何如寵，請貧宗得嫁娶者六百餘人。〈(《何如寵傳》)〉
崇禎中，部尚書倪元璐奏曰：「天下諸藩，孰與秦晉？秦晉，山險用武國也。請諭二王：以勦賊保秦責秦王，以遏賊不入責晉王。王能殺賊，假王以大將軍權；不能殺賊，悉輸王所有餉軍。賊平，益封王各一子如親王，亦足以明報矣。二王獨不鑒十一宗之禍乎？王忠而熟於計，必知所處矣。」書上，不報。〈(《馮師孔傳》)〉
十四年冬，李自成攻開封，周王恭枵出庫金五十萬餉守陴者，懸賞格：殪一賊，予五十金。賊穴城，守者投以火，賊被爇死者不可勝計，乃解圍去。〈(《周王傳》)〉
