卷三十七職官九
◎六科(元給事中不分科。 )
吳元年，置給事中。洪武六年正月，以舉人傳宗岩、崔莘為給事中，又選國子監蔣學、方徽、彭通、宋善、王惟吉、鄒傑等拜給事中，入禁中文華堂肄業。三月己巳，始分為吏、戶、禮、兵、刑、工六科，各設給事中二人。鑄給事印一，推年長者掌之。九年，定給事中十人。十年，隸承敕監。十二年，改隸通政司。十三年六月丁丑，置諫院左右司諫，以耆儒劉育、關賢為之；左右正言，以耆儒趙肅、何顯周為之；置諫議大夫，以唐鐸為之。尋皆罷。二十二年三月，改給事中為「源士」。先是，以魏敏、卓敬等八十一人，適符古元士之數，改為元士。尋以六科為政事本源，改為源士。未幾復為給事中。二十四年五月，改定科員。每科：都給事中一人，正八品，左右給事中二人，從八品；給事中共四十人，正九品。建文中，革左右給事中，增設拾遺、捕闕。成祖復舊制。(王圻《通考》。 )
洪武十七年九月，給事中張輔言：「自九月十四日至二十一日，八日之間，內外諸司奏扎凡一千一百六十，計三千二百九十一事。』上曰：「股日總萬幾，豈能一一周遍？苟政事有失，將為天下害。卿等能各悉心封駁，則庶事自無不當。」此六科稽查號件、封駁章奏之例也。(《夢余錄》。 )
六科衙門在磚城內，尚寶司西。永樂中災，暫於午門外直房署事。至今仍之。(王圻《通考》。 )
永樂元年九月，高唐州民王政建言治道，擢刑科給事中。(《大政記》。 )十一月，命六科辦事官言事。上初即位，欲周知民隱，命吏部尚書蹇義等，凡郡縣考滿至京，選其識達治體者，令於六科辦事，俾各言所治郡縣事。卒無言者。上諭給事中朱元貞等曰：「郡縣豈無一事可言？今在膚左右，尚默然。況遠在千萬里外乎？卿等可以肷意諭之，何利當興，何弊當革，皆勿隱。若今不言，有他人言之，則無所逃罪矣。」(《昭代典則》。 )
二年三月己巳，召都給事馬麟等諭曰：「為治貴得大體，比爾等疏駁奏牘，一字之誤，皆喋喋以言，瑣碎甚矣。吏治文書，業脞積累，其精力有時而敞，難免錯誤。自今奏內有數目、月日等字錯誤者，皆令從傍改注，用印蓋之，不必以聞。」(《大訓記》。 )
七年閏四月戊申，諭尚書蹇義等：「皇太子所決庶務，令六科逐月類奏以聞。」(《通紀》。 )
仁宗即位，命給事中蕭奇等三十五人為州縣宮，擢監生徐永潛等二十人為給事中。(《本記》。 )洪熙元年，擢訓導李居傑、李蕃為給事中。(《大政記》。 )
宣德元年七月，諭六科：「凡中官傳旨，必覆奏始行。」(《本記》。 )
正統中，給事中張固言：「六科都左右給事中員缺，乞選各科年資深者以次升補。」英宗謂吏部臣曰：「給事中乃近侍之官。凡朝廷政令得失，軍民休戚，百官邪慝，舉得言之。況都左右給事中為之領袖，非識達大體者，不可畀也。固乃欲循資格而用之，不亦舛乎？」(《夢余錄》。 )
景泰三年三月，命都左右給事中居御史左。(《大政記》。 )
成化二十一年，因星變求言。都給事中李俊等上疏曰：「今之弊政，最大且急者，曰：近幸干紀也，大臣不職也，爵賞太濫也，工役過煩也，進獻無厭也，流亡未復也。天變之來，率由於此。夫內侍之設，國初皆有定製。今或一監而業一二十人，或一事而參五六七輩。或分佈藩郡，享王者之奉、或總領邊疆，專大將之權。或依憑左右，援引忄僉邪。或交通中外，投獻奇巧。司錢，則法外取財。貢方物，則多端責賂。兵民坐困，官吏蒙殃。殺人者見原，僨事者逃罪。如梁芳、韋興、陳喜輩，不可枚舉。惟陛下大施剛斷，無令干紀。奉使於外者，悉為召還。用事於內者，嚴加省汰。則近幸戢，而天意可回矣。今之大臣，其未進也。非夤緣內臣則不得進其既進也，非依憑內臣則不得安。此以財貿官，彼以官鬻財。無怪其漁獵四方而轉輸權貴也。如尚書殷謙、張鵬、李本，侍郎艾福、杜銘、劉俊，皆即老且儒。尚書張釜、張，侍郎尹直，大理寺卿田景陽，皆清論不愜。惟陛下大加黜罰，勿為姑息則大臣知警，而天意可回矣。夫爵以待有德，賞以待有功也。今或無故而爵一庸流，或無功而賞一貴幸。祈雨雪者得美官，進金寶者射厚利。方士獻煉服之書，伶人奏曼延之戲。掾史胥徒皆叨官祿，俳優僧道亦玷班資。一歲而傳奉或至千人，歲而數千人矣。數千人之祿，歲以數十萬計。是皆國之命脈，民之脂膏，可以養賢士，可以活饑民，誠可惜也。方士道流，如左通政李孜省、太常少卿鄧常恩輩，尤為誕妄，此招天變之甚者。乞盡罷傳奉之官，毋令玷朝列。則爵不濫而天意可回矣。今都城佛剎，迄無寧工。京營軍士，不復遺力。如國師繼曉假術濟私，糜耗特甚，中外切齒。願陛下內惜貲財，外惜人力。不急之役，姑賜停罷。則工役不煩，而天意可回矣。近來規利之徒，率假進奉以耗國財。或錄一方書，市一玩器，購一畫圖，制一簪珥，所費不多，獲利十倍。願陛下洞燭此弊，留府庫之財，為軍國之備。則進獻息，而天意可回矣。陝西、河南、山西赤地千里，屍骸枕藉。流亡日多，萑苻可慮。願體天心之仁愛，憫生民之困窮。追錄貴幸鹽課，暫假造寺貲財，移賑饑民，俾苟存活。則流亡復，而天意可回矣。夫天下譬之人身：人主，元首也，大臣，股肱也；諫官，耳目也；京師，腹心也，藩郡，軀幹也。大臣不職，則股肱痿痹；諫官緘默，則耳目塗塞；京師不戢，則腹心受病，藩郡災荒，則軀幹削弱。元首豈能晏然而安哉？伏望陛下聽言必行，事天以實。疏斥群小，親近賢臣。咨治道之得失，究前代之興亡。以聖賢之經代方書，以文學之臣代方士。則必有正誼足以廣聖學，讜論足以究天變。而手足便利，耳目聰明，腹心安泰，軀幹強健。元首於是乎大明矣。」帝優詔答之，降孜省上林丞，常恩本寺丞，繼曉革國師為民，令巡按御史追其誥敕。制下，舉朝大悅。(《李俊傳》。 )
大學士商輅疏：「見任春坊司直郎林聰，歷任刑科都給事中，眾皆推服。今升司直郎，固懸善職。然政務頗簡，未免以有用之才，置於閒散之地。望降旨著林聰兼吏科都給事中，管事品秩仍舊。於事體無損：於政務有益。」
憲宗諭六部臣曰：「自今各衙門一應奏題旨意，即明白覆奏發落，毋得稽緩。五日內不覆奏者，該科劾之。」
弘治六年，諭：「今後三年朝覲之年，科道官必待吏部考察後有失當，方許指名糾劾。」此計後拾遺之例也。(已上《夢余錄》。 )
十五年，令：「給事中以博士、行人兼選。」又令：「給事中照御史例，選歷練老成者充補。」(《會典》。 )正德元年十二月丁巳，命錦衣街官點閱給事中。(《本記》。 )
嘉靖二年二月丙戌，都察院疏請差御史巡鹽。不下閣票擬，批答稍誤。戶科給事中黃臣諫曰：「我朝設立內閣，凡百章奏，先行票擬。今使內閣虛代言之職，中貴肆專擅之奸。關係匪細，漸不可長。容臣封還原本，以重命令。」疏入，即加批如制。(《夢余錄》。 )
四年，仁壽宮災。禮科給事中楊言言：「朝廷設六科，所以舉正欺蔽也。今吏科失職，致陛下貴否混淆，進退失當。大臣蔣冕、林梭輩去矣。小臣王相、張漢卿輩皆得禍矣。而張璁、桂萼始由捷徑以竊清秩，終怙威勢以賊良善。戶科失職，致陛下儉德不聞。而張侖輩請索無厭，崔和輩敢亂舊章。禮科失職，致陛下享祀未格於神，而廟社無阱蒙之庇。兵科失職，致陛下綱紀廢弛。而錦農多冒濫之官，山海攘抽分之利。匠役增收而不禁，奏帶逾額而不裁。刑科失職，致陛下刑罰不中。元惡如藍華輩，得寬籍沒之法。諍臣如郭楠輩，反施丑械之刑。工科失職，致陛下興作不常。局官陸宣輩支俸逾於常制，內監陳林輩抽解及於蕪湖。凡此皆時弊之急且大，而足以拂天意者。願陛下勤修庶政，而罷臣等，以警有位。庶可以格天心，弭災亂。」(《楊言傳》。 )
九年，夏言奏：六「科額設都左右給事中，給事共五十八員。祖宗以來，額員俱備。後來有不盡補者；然遇都左右給事中缺五員以上，則必奏請升補；各科給事缺十五六員以上，則必奏請選補。永著為例。在先朝，五十八員一時補足，當時侈為美談。今六科，在任止二十一員，共缺三十七員。六科除都左右給事中外，惟給事中四員而巳。祖宗舊規：凡給事中有缺，止於進士年三十以上者考選奏補。弘治間，始以行人、博士兼選，正德間，始以在外推官、知縣照御史例選補。末年，大臣畏忌新進敢言，始廢進士考選之例。陛下登極之禮，命今後照依舊例：給事中有缺，於進士考選奏補；卻史有缺，進士與行取人員相兼考選。然應詔一行，而旋復寢。今請將見在各衙門辦事進士，及歷俸二年以上行人、博士，並推官、知縣三年考滿到部者，查照舊規，從公考選。」上嘉納之。(《明臣奏議》。 )
三十三年春正月壬寅朔，以賀疏違制，杖六科給事中於廷。先是三十二年正月朔，以賀表語乖文體，述禮科給事中楊思忠於午門外，杖之百，罷為民；六科官各奪俸一月。至是，以賀表中失抬「萬壽」字，詔錦衣衛逮六科給事中張思靜等，各廷杖四十。(《三編》。 )
萬萬間，選六科給事中，多未愜人望。編修張元禎言：「當以器識宏大，學問該博，文章優贍者，充之，不必拘體貌長大。」議者以「不拘體貌」一言有礙，遂不果行。(《春明夢余錄》。 )
陸容曰：「六科系近侍官，兼主奏對。必選體貌端厚、語言的確者，以壯觀班行，表儀朝寧。但前居此地者，體貌非不端厚，而其器識、學問、文章往往過人。蓋出自精選，號為得人，如姚夔、葉盛、尹、張寧輩是巳。以後，則專以體貌為主，而其所重者，反不之計。所謂出題考選，不過虛應故事。使為吏部者，以公天下為心。選缺時，選體貌豐偉、音吐正當者，五倍其數，試其奏議、彈文數篇。每五六人中，取其優者奏上。如此而不得人，吾未之信也。」(《通典》。 )
崇禎中，刑科右給事中左懋第疏：「臣接錦衣衛所傳紅本，乃逃帥楊德政奉旨正法也。臣密織同駕帖遠之矣。又捧御筆緘函發科者，即此本也，臣又密緘藏之垣中矣。臣思此本之為密封者，原恐此機一泄，罪帥或自引裁，而不得行法。今其人巳誅，自當明正其罪，使國人知之。乞敕下發鈔，以便遵行。」
刑科給事中孫承澤疏：「臣於辛未，觀政戶部，猶見紅本發下，各部司官輪流接替。日當哺時，內臣捧至會極門東廡，各官挨次接領，體統嚴肅。臣初入掖垣，事猶如故。邇因機務殷繁，發無定時，於是六曹不復接本。或早或暮，但憑會極門內臣發之錦衣直房，直房散與各垣吏役，失當年之制。臣按祖宗朝，凡紅本發科，猶必令部堂一員，親至垣中畫本，尾署小押，所以防奸杜弊，如此其嚴也。況未到科之前，收受一憑下役，豈所以重王言而尊典制？」
崇禎二年，上諭六科：「爾等表裹六曹，舊有注之例。今再行申飭。各掌印官選委給事中一員，查理六曹奉旨應行事件，勒限奏報。少有違玩，糾劾責治。爾等自隳職掌，一併究處。」(已上《夢余錄》。 )
◎國子監(元國子監錄集賢院。 )
吳元年，定國子學官制。
十五年三月庚戌朔，改為國子監。二十四年正月己丑，更定國子監品秩員數。(《職官志》。 )祭酒：一人，正四品。吳元年置，以許存仁為之。八年，起前湖廣參政陶凱為祭酒。(《本傳》。 )
十三年，起前兵部尚書樂韶鳳拜祭酒。(《本傳》。 )十四年，徵前刑部尚書李敬拜祭酒。(《劉崧傳》。 )
十五年，罷祭酒李敬、吳頤。命禮部倚書任昂增定監規八條，遂以李文忠、宋訥兼領閥子監事。(《任昂傳》。 )
十六年正月己巳朔，以宋訥為祭酒，敕諭之曰：「太學，天下賢關，禮義所由出，人材所由興。卿夙學耆德，故特命為祭酒。尚體朕立教之意。士習丕變，國家其有賴焉。」(《職官志》。 )
訥為祭酒時，功臣子弟皆就學，及歲貢士，嘗數千人。訥為嚴立學規。終日端坐，講解無虛晷。夜恆止學會。十八年，復開進士科，取士四百七十有奇，由太學者三之二。再策士，亦如之。帝大悅，制詞褒善。(《宋訥傳》。 )
二十四年二月，擢景州學正胡季安試祭酒。(《昭代典則》。 )
永樂二年，胡儼以內閣拜祭酒，遂不預機務。時用法嚴峻，國子生託事告歸者坐戍邊，儼至，即奏除之。明年正月，儼請申明洪武學規、從之。(《大政記》。 )
正統六年，李時勉為祭酒。列「格」「致」「誠」「正」四號號厲，訓勵甚切。崇廉恥，抑奔競，別賢否，示勸懲。諸生貧不能婚葬者，節省餐錢為贍給。督令讀書，蹬火達旦，吟誦聲不絕。人才盛於昔時。英國公張輔暨諸侯伯奏：「願偕詣國子監聽講。」帝命以三月三日往。時勉升師席；諸生以次立，講五經各一章。畢事，設酒饌。諸侯伯讓曰：「受教之地，當就諾生列坐。』惟輔輿抗禮。諸生歌鹿鳴之章。賓主雍雍，盡暮散去。人稱為太平盛事。(《李時勉傳》。 )
陳敬宗由南京司業遷祭酒，以師道自任，立教條，革陋習。六館士千餘人，每升堂聽講，設饌會食，整肅如朝廷：稍失容，即令待罪堂下。與李時勉同時為兩京祭酒，稱「南陳北李」。(《陳敬宗傳》。 )
景泰三年，劉鉉遷祭酒。時以國計不足，放遣諸生。不願歸者，停其月廩。鉉言：「養才國家急務，今倉廩尚盈，奈何靳此？」遂得復給。又令甄別六館生，年老貌寢、學藝疏淺者，斥為民。鉉言：「諸生荷教澤久，豈無片長？況離親戚、棄墳墓、艱苦備至。一旦被斥，非朝廷育才意。乞揀年貌衰而有學者，量授之官。」帝可其奏。(《劉鉉傳》。 )
成化二年，邢讓為祭酒。慈懿太后崩，議廟禮。讓率僚屬疏諫。兩京國學教官，例不得遷揠，讓等以為言，由科目者滿考得銓敘。讓在太學，力以師道自任。修辟雍通志，督諸生誦小學及諸經，痛懲謁告之弊。(《刑讓傳》。 )
六年七月，周洪謨為南京祭酒。上言：「南監有紅板倉二十間，高皇后積粟以養監生妻孥者，宜修復。」帝允行之。十一年，改北監，言：「士風澆漓，請復洪武中學規。」帝納其言，命禮部榜諭於國子監。崇信伯費淮怠不就學，洪謨劾之，奪冠帶，以儒巾赴監，停歲祿之半。學政肅然。(《周洪謨傳》。 )
弘治初，林瀚遷國子監祭酒，進禮部右侍郎，掌監事如故。典國學垂十年，饌銀歲以百數計，悉貯之官，以次營立署舍。師儒免僦居由瀚始。自瀚及季子庭機、孫廉，三世為祭酒，前此未有也。(《林瀚傳》。 )
十五年，南監缺祭酒，以章懋補之。始蒞任，六館士人人自以為得師。監生尤樾母病，例不得歸省，晝夜泣。懋遣之歸，曰：「吾寧以違制獲罪。」(《章懋傳》。 )
嘉靖中，祭酒姜寶請罷納粟例，復積分法。又請令公侯伯子弟及舉人盡入監肄業。詔皆從之。(《姜士昌傳》。 )
故事：祭酒每視事，則二生共舉一牌詣前，大書「整齊嚴肅」四字。蓋高皇帝所制，以警師儒者。祭酒李廷機見之惕然，故其立教，一以嚴為主。(《李廷機傳》。 )
司業：一人，正五品。吳元年置，以劉承直為之。洪武十四年，徽前吏部尚書劉崧為司業。(《劉崧傳》。 )二十六年，升滑縣訓導宋復祖為司業。(《大政記》。 )
司業王嘉會、龔(時有左右兩司業 )。敷與祭酒宋訥嚴立楷范。三人春秋高，須鬢皓如，旦夕端坐。諸生雲集階下，肅然望而畏之。以是士類率教，多所造就。(《續通典》。 )
宣德九年，省司業。弘治十五年，復設。(《職官志》。 )
文彬按：正統中，司業趙琬，(《李時勉傳》。 )成化中，司業張業，(《邢讓傳》。 )又耿裕，成化中為司業，(《本傳》。 )皆在宣德後，弘治前。《職官志》云：「宣德九年省司業，弘治十五年復設。」疑有誤。
成化十年，司業耿裕以勛戚子弟肄業監中當先束身體法，乃采輯古諸侯貴戚言行可師者，人授一編。帝聞而稱善。(《耿裕傳》。 )
監丞：一人，正八品。洪武十五年置，掌繩愆廳之事，以參領監務，堅明其約束。諸師生有過及廩膳不潔並糾懲之，而書之於《集愆冊》。(《職官志》。 )
張顯為國子學正，秩滿升監丞。蒞事公勤，六館皆敬重之。乃條陳百務，成法益備。時北監初建，唯司業貝泰署印，教尼不行。朝議以顯素諳典章，乃奏改北。詔報可。遂兼程以往，經理學舍，勸懲淑慝，百廢畢興，輔泰所不逮。(王圻《通考》。 )
建文中，升監丞為堂上官。成祖復舊制。
博士：正七品，太祖乙巳置。後定為五經博士五人，掌分經教授而時其考課。改為從八品。洪武二年四月己巳，命博士孔克仁授諸子經。(《大訓記》。 )
六年，趙ㄈ除園子博士。帝嘗御奉天殿召ㄈ及錢宰、貝瓊等曰：「汝等一以孔子所定《經》、《傳》為教，慎勿雜蘇秦、張儀縱橫之言。」諸臣頓首受命。ㄈ因請頒《正定十三經》於天下，屏《戰國策》及《陰陽讖卜》諸書，勿列學宮。(《趙ㄈ傳》。 )
宣德五年九月甲寅，升北京國子監博士汪奉、許子謨為翰林院檢討。以後國子官滿三考者，升秩翰林，仍理監事。(《大政記》。 )
嘉靖中，李默掌南京國子監事。博士等官得與科道選，自默發之。(《李默傳》。 )
助教，(十六人，從八品。 )學正，(十人，正九品。 )學錄，(七人，從九品。 )掌六堂之訓誨。士子肄業本堂，則為講說經義文字，導約之以規矩。(《職官志》。 )
洪武時，張美和、聶鉉、貝瓊等皆名儒，先後為博士、助敵、學錄。以故，諸生多所成就。(《宋訥傳》。 )
林大猷舉鄉薦，遷學錄，勤於啟迪。執經從游者無慮數百，輪翻聽講。又約日通集大學諸生聽講，謂之「普講」。進監丞，滿九載，升檢討，仍管監丞事。(《續通典》。 )
李成梁孫，以都督就婚魏國公徐宏基家，騎過文廟門，學錄李維極執而扶之。李氏蒼頭數十人蹋邸門。宏基亦至。南京祭酒郭正域曰：「今天子尚皮弁拜先聖，人臣乃走馬廟門外乎？且公侯子弟入學習禮，亦國子生耳。學錄扶都督也。」令交相謝而罷。(《郭正域傳》。 )
◎雜錄
洪武六年正月庚申，禮部奏增國子生。上曰：「須先擇國子學官。師得其人，則敦養有效。非其人，增廣徒多何益？今祭酒乏人，卿等宜詢求才德兼備者以名聞。」(《大訓記》。 )
初，國學主祭遣祭酒。後遣翰林院官。然祭酒初到，必遺一祭。洪武十七年，敕每月朔望，祭酒以下行釋菜禮。(《禮志》。 )
永樂二年四月己亥，禮科言：「園子監祭酒徐旭書奏不謹，當降。」上問吏部尚書蹇義：「旭為人何如？」義對曰：「有文學持守，而於人寡合。」上曰：「持守之人，固當寡合。況兼有文學，宜置之近侍。」遼命為翰林院修撰。(《大訓記》。 )
仁宗初，諭吏部曰：「此國子生務實學者少，皆由師範失職所致。緣引選國子監官，率循資升授，不聞舉有道老成之士，如太學何？自今其慎選以充。」(《明政統宗》。 )
明初，祭酒、司業擇有學行者任之。後皆由翰林院官遷轉。(《職官志》。 )
成化七年二月，祭酒、司業缺。尚書姚夔言：「國子，養賢之地，風化所關。祖宗朝，如宋訥、劉崧及胡儼、陳敬宗、李時勉俱師範可尊。近年人不以此官為重，居是官者亦不知所以自重。以致監規廢弛，放肆無忌。乞命禮部申飭監規，並慎簡祭酒、司業，俾新新風化。庶於治道有賴。」於是舉李紹為祭酒，耿裕為司業。從之。(《昭代典則》。 )
孝宗踐阼，將建棕棚於萬歲山。有大學生虎臣上疏切諫。祭酒費り懼禍及，鋃鐺系臣堂樹下。俄官校宣臣至左順門，傳旨慰諭曰：「若言是。棕棚已毀矣。」り大慚。臣遂名聞都下。(《高瑤傳》。 )
崇禎二年正月，帝臨雍。祭酒孔貞運進講《書經》。唐貞觀時，祭酒孔穎達講《孝經》，有《釋奠頌》。孔氏子孫以國師進講，至貞運乃再見。帝以聖裔故，從優賜一品服。(《張至發傳》。 )
