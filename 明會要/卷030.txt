永樂時，儲位未定。淇國公邱福言：「漢王有功宜立。」帝密問解縉。縉稱：「皇長子仁孝，天下歸心。」帝不應。縉又頓首曰：「好聖孫！」謂宣宗也。帝頷之，太子遂定。高煦由是深恨縉。會發兵討安南，縉諫，不聽，卒平之，置郡縣；而太子既立，又時時失帝意。高煦寵益隆，禮秩逾嫡。縉又諫曰：「是啟爭也，不可。」帝怒，謂其離間骨肉，恩禮寖衰，卒以此得禍。後高煦以叛誅；安南數反，置吏未久，復棄去；悉如縉言。 (《解縉傳》。 )
長沙妖人李法良反。仁宗方監國，命豐城侯李彬討之。漢王忌太子有功，詭言彬不可用。黃淮曰：「彬老將，必能滅賊。願遣彬。」卒禽法良。又時有告黨逆者，淮言於帝曰：「洪武末年，已有敕禁，不宜復理。」吏部追論：靖難兵起時，南人官北地，不即歸附者，當編戍。淮曰：「如是，恐示人不廣。」帝皆從之。 (《黃淮傳》。 )
永樂九年，帝還南京，召楊士奇問監國狀。士奇以孝敬對，且曰：「殿下天資高，即有過，必知，知必改，存心愛人，決不負陛下託。」
十二年，帝北征。士奇仍輔太子居守。漢王譖太子益急。帝還，以迎駕緩，盡徵東宮官黃淮等下獄。士奇後至，宥之，召問太子事。士奇頓首言：「太子孝敬如初。凡所稽遲，皆臣等罪。」帝意解。
仁宗即位。蹇義、夏原吉奏事未退，帝望見士奇，謂二人曰：「新華蓋學士來，必有讜言，試共聽之。」士奇入，言：「恩詔減歲供。甫下二日，惜薪司傳旨徵棗八十萬筋，與前詔戾。」帝立命減其半。帝監國時，憾御史舒仲成；至是，欲罪之。士奇曰：「陛下即位，詔向忤旨者，皆得宥。若治仲成，則詔書不信，懼者眾矣。如漢景帝之待衛綰，不亦可乎？」帝即罷弗治。或有言大理卿虞謙言事不密，降一官。士奇爲白其罔，得復秩。又：大理少卿弋謙以言事得罪。士奇曰：「謙應詔陳言。若加之罪，則羣臣自此結舌矣。」帝下敕引過。 (《士奇傳》。 )
楊榮論事激發，不能容人過；然遇人觸帝怒，致不測，往往以微言導帝意，輒得解。夏原吉、李時勉之不死，都御史劉觀之免戍邊，皆賴其力。嘗語人曰：「事君有禮，進諫有方。以悻直取禍，吾不爲也。」(《楊榮傳》。 )
天順七年二月，空中有聲。帝欲禳之，命李賢撰青詞。賢言：「君不恤民，天下怨叛，厥有『鼓妖』。」因請行寬卹之政。又請罷江南織造，清錦衣獄，止邊臣貢獻，停內外採買。帝難之。賢執爭數四，同列皆懼。賢退曰：「大臣當知無不言。可捲舌偷位耶？」
憲宗即位。是年，日黯無光。賢偕同官上言：「日，君象。君德明，則日光盛。惟陛下敬以修身，正以御下，剛以斷事，明以察微。持之不怠，則天變自弭，和氣自至。」翼日，又言：「天時未和，由陰氣太盛。自宣德至天順間，選宮人太多；澣衣局沒官婦女，愁怨尤甚；宜放還其家。」帝從之，中外欣悅。 (《李賢傳》。 )
岳正在內閣二十八日，遇事敢言，便殿論奏，至唾濺帝衣。有規以信而後諫者。慨然曰：「上顧我厚，懼無以報稱。子乃以諫官處我耶？」(《岳正傳》。 )
憲宗初，議上兩宮尊號。中官夏時希同貴妃旨，言：「錢後久病，不當稱太后。而貴妃，帝所生母，宜獨上尊號。」李賢曰：「遺詔已定，何事多言？」彭時曰：「李公言，是也。朝廷所以服天下，在正綱常。若不爾，損聖德非小。」頃之，中官傳貴妃旨曰：「子爲皇帝，母當爲太后。豈有無子而稱太后者？宣德間，有故事。」賢色變，目時。時曰：「今日事，與宣德間不同。胡後表讓位，退居別宮；故正統初，不加尊。今名分固在，安得爲比？」中官曰：「如是，何不草讓表？」時曰：「先帝存，未嘗行。今誰敢草？若人臣阿意順從，是萬世罪人也。」中官厲聲怵以危語。時拱手向天，曰：「太祖、太宗神靈在上，孰敢有二心？錢皇后無子，何所規利而爲之爭？不忍默者，欲全主上聖德耳！」成化四年，彗見三台。時等言：「外廷大政，固所當先。宮中根本，尤爲至急。諺云：『子出多母。』今嬪嬙眾多，維熊無兆。必陛下愛有所專，而專寵者已過生育之期，故也。望均恩愛，爲宗社大計。」時，帝專寵萬貴妃，妃年已近四十，故云然。又言：「大臣黜陟，宜斷自宸衷。不可悉委臣下，使大權帝落。」帝雖不能從，而心嘉其忠。五年冬，無雪。時疏言：「光祿寺採辦，各城門抽分，掊克不堪。而獻珍珠寶石者，倍估增直，漁竭帑藏。乞革其弊，以惠小民。」帝優詔褒納。畿輔、山東、河南旱，請免夏稅鹽鈔及大僕寺賠課馬。京師米貴，請發倉儲五十萬石平糶。並從之。寧晉伯劉聚爲從父太監永誠請諡，且乞祠額。帝特賜額曰：「褒功。」命內閣擬封諡。時等言：「即予永誠，將來守邊內臣皆援此陳乞，是變祖宗法自今日始。臣等不敢奉詔。」乃寢。 (《彭時傳》。 )
中官汪直之督西廣也，數興大獄。商輅率同官條直十二罪，言：「由陛下委聽斷於直，直又寄耳目於羣小，如韋瑛輩，皆自言承密旨，得專刑殺。擅作威福，賊虐善良。陛下若謂摘姦禁亂，法不得已；則前此數年，何以帖然無事？且曹欽之變，由逯杲刺事激成，可爲懲鑑。自直用事，士大夫不安其職，商賈不安於途，庶民不安於業。若不亟去，天下安危未可知也。」帝慍曰：「用一內堅，何遽危天下？誰主此奏者？」命太監懷恩傳旨詰責，厲甚。輅正色曰：「朝臣無大小，有罪皆請旨逮問；直擅抄沒三品以上京官。大同、宣府、邊城要害，守備俄頃不可缺；直一日械數人。南京祖宗根本地；留守大臣，直擅收捕。諸近侍在帝左右，直輒易置。直不去，天下安得無危？」會九卿項忠等亦劾直，遂罷西廠。 (《商輅傳》。 )
弘治八年，詔撰《三清樂章》。徐溥等言：「天至尊無對。漢祀五帝，儒者猶非之；況三清，乃道家妄說耳！一天之上，安得有三大帝？且以周柱下史李耳當其一，以人鬼列天神，矯誣甚矣。郊祀樂章，皆太祖所親制。今使製爲時俗詞曲，以享神明，褻瀆尤甚。臣等誦讀儒書，邪說俚曲素所不習，不敢以非道事陛下。國家設文淵閣，命學士居之。誠欲其謨謀政事，講論經史，培養本原，匡弼闕失。非欲其阿諛順旨，惟言莫違也。今經筵早休，日講久曠，異端乘間而入。此皆臣等無狀，不足以啟聖心，保初政。憂愧之至，無以自容。數月以來，奉中旨處分未當者，封還執奏，至再至三。願陛下曲賜聽從，俾臣等竭駑鈍，少有裨益，非但樂章一事而已。」奏入，帝嘉納之。十年二月，溥上疏，言：「舊制：內殿日再進奏。事重者，不時上聞。又嘗面召儒臣，諮訪政事。今奏事日止一次，朝參之外，不得一望天顏。章奏批答，不時斷決。或稽留數月，或竟不施行。事多壅滯，有妨政體。近聞有以齋醮修練之說進者。宋徽宗崇道教，科儀符最盛，卒至乘輿播遷。金石之藥，性多酷烈。唐憲宗信柳泌以隕身，其禍可鑑。陛下若親近儒臣，明正道，行仁政；福詳善慶，不召自至。何假妖妄之說？唐臣李絳有云：『憂先於事，可以無憂。事至而憂，無益於事。』今雖承平無事。然工役繁興，科斂百出，士馬疲罷，閭閻困窮。愁嘆之聲，上乾和氣，致熒惑失度，太陽無光，天鳴地震。草木興妖。四方奏報，殆無虛日。將來之患，灼然可憂。陛下高居九重，言官皆畏罪緘默。臣等若復不言，誰肯爲陛下言者？」(《徐溥傳》。 )
十四年，重建闕里廟成，遣大學士李東陽往祠。東陽還，疏言：「臣奉使遄行，適遇亢旱。天津一路，夏麥巳枯，秋禾未種。挽舟者無完衣。荷鋤者有菜色。盜賊縱橫，青州尤甚。南來人言：江南、浙東，流亡載道。戶口消耗，軍伍空虛。庫無旬日之儲，官缺累歲之俸。東南財賦所出，一歲之飢，已至於此。北地此窳，素無積聚，今秋再歉，何以堪之？事變之生，恐不可測；臣自非經過其地，則雖久處官曹，口理章疏，猶不得其詳。況陛下高居九重之上耶？臣訪之道路。皆言：冗食太眾，國用無經，差役頻煩，科派重疊。京城土木繁興，供役軍士，財力交殫，每遇班操，寧死不赴。勢家巨族，田連郡縣，猶請乞不巳。親王之藩，供億至二三十萬。遊手之徒，託名皇親僕從，每於關津都會，大張市肆，網羅商稅。國家建都於北，仰給東南，商賈驚散，大非細故。更有織造內官，縱羣小掊擊河官吏莫不奔駭，鬻販窮民，所在騷然。此又臣所目擊者。夫閭閻之情，郡縣不得而知也。郡縣之情，廟堂不得而知也。廟堂之情，九重亦不得而知也。始於容隱，成於蒙蔽。容隱之端甚小，蒙蔽之禍甚深。臣在山東，伏聞陛下以災異屢見，敕羣臣盡言無嘩。然詔旨頻降，章疏畢陳，而事關內廷貴戚者，動爲掣肘。累歲經時，俱見遏罷。誠恐今日所言，又爲虛文。乞取從前內外條奏，詳加採擇，斷在必行。」帝嘉嘆，悉付所司。 (《三編》。 )
弘治十一年冬，十月，清寧宮災。劉健等言：「近年以來，災異頻仍，而清寧宮之災爲尤異。恐講者或謂天道茫味，變不足畏，此乃慢天之說。或謂天下太平，患不足慮，此乃誤國之言。或以齋醮祈禱爲弭災，此乃邪妄之說，適足以褻天。或以縱囚釋罪爲修德，此乃姑息之弊，適足以長惡；向來奸佞之人，每用此熒惑聖聽，妨蠹聖政。大小臣僚被其脅制，畏罪避禍，箝口結舌。下情不達，上澤不宣。愁嘆之聲，仰幹和氣。災異之積，正此之由，望特降綸音，戒諭臣工。痛加修省。廣求直言，採擇施行，以收人心，以回天意，實宗社生民之福。」(《三編》。 )
十四年秋，帝以軍興缺餉，屢下廷議。劉健等言：「天下之財，其生有限。今光祿歲供，增數十倍。諸方織作，務爲新巧。齋醮日費鉅萬。太倉所儲，不足餉戰士，而內府取入，動四五十萬。宗藩貴戚之求土田、奪鹽利者。亦數千萬計。土木日興，科斂不已，傳奉亢官之俸薪，內府工匠之餼廩，歲增月積，無有窮期。財安得不匱？今陝西、遼東邊患方殷，湖廣、貴州軍旅繼動，不知何以應之？望陛下絕無益之費，躬行節儉，爲中外倡。而令羣臣得畢獻其誠。講求革弊之策。天下幸甚。」武宗即位。劉健等上言：「陛下登極詔出，中外歡呼，想望太平。今兩月矣，未聞汰亢員幾何。詔書所載，徒爲空文。此陰陽所以失調，雨陽所以不若也。如監局、倉庫、城門及四方守備內臣增置數倍。朝廷養軍匠，費鉅萬計，僅足供其役使，寧可不汰？文武臣曠職僨事，虛糜廩祿者，寧可不黜？畫史工匠濫授官職者，多至數百人。寧可不罷？內承運庫，累成支銀數百餘萬，初無文簿，司鑰庫貯錢數百萬，未知有無，寧可不句校？至如縱內苑珍禽奇獸，放遣先朝宮人，皆新政所當先，而陛下悉牽制不行。何以慰四海之望？」(已上《劉傳傳》。 )
正德元年，吏、戶、兵三部及都察院各有疏言事，爲宦官所撓，傳示帝意，令閣臣調旨。健等不奉命，別擬以奏。帝不聽。健等力諫，謂：「奸商壞亂鹽政，武臣負罪玩法，北征將士無功授官，御用監書篆濫用匪人，皆宜痛抑。今陛下不信大臣，而信羣小。欲以一二人私恩，壞百年舊制。臣等豈敢苟從。所擬四疏，謹以原擬封進」不報。居數日，又言：「此爲鹽法賞功諸事，極陳利害。拱俟數日，未奉玉音。若以臣等言是，宜賜施行。所言如非，即當斥責。乃留中不報，視之若無。政出多門，咎歸臣等。宋儒朱熹有言：『一日立乎其位，則一日業乎其官。一日不得乎其官，則一日不敢居乎其位。』伏乞聖明​​矜察，特賜退休。」帝優旨慰留之。 (《三編》。 )
六月庚午，健復上言：「近日以來，兔朝太多，奏事漸晚，遊戲漸廣。經筵日講，直命停止。臣等愚昧，不知陛下宮中復有何事急於此者？夫濫賞妄費，非所以崇儉德。彈射釣獵，非所以養仁心。鷹犬狐兔，田野之物，不可育於朝廷。弓矢甲冑。戰鬥之象，不可施於宮禁。今聖學久曠，正人不親。直言不聞，下情不達。而此數者雜交於前。臣不勝憂懼。(《劉健傳》。 )
十三年，帝以大將軍壽肅清邊境，加封鎮國公。梁儲、毛紀上言：「『公』雖貴，人臣耳！陛下承祖宗業，爲天下君，奈何謬自貶損。既封『國公』，則將授以誥券，追封三代；祖宗在天之靈亦肯如陛下貶損否？況鐵券必有『免死』之文，陛下壽福無疆，何以甘自菲薄，蒙此不祥之辭？名既不正，言自不順。臣等斷不敢阿意曲從，取他日戮身亡家之禍也。」不報。 (《梁儲傳》。 )
嘉靖初，楊廷和議典獻典禮，先後封還御批者四，執奏幾三十疏。帝常忽忽有所恨。江左比歲不登，中官請遣官督織造。工部及給事御史言之，皆不聽，趣內閣撰敕。廷和等不奉命，因極言民困財竭，請毋遺。帝趣愈急，且戒毋瀆擾執拗。廷和力爭，言：「臣等輿舉朝大臣言官言之，不聽。顧二三邪佞之言是聽。陛下能獨與二三邪佞共治祖宗天下哉？且陛下以織造爲累朝舊例，不知洪武以來，何嘗有之？創自成化、弘治耳！憲宗、孝宗愛民節財，美政非一；陛下不取法，獨法其不美者，何也？即位一詔，中官之幸路絀塞殆盡，天下方傳誦聖德。今忽有此，何以取信？」因請究擬旨者何人，疑有假御批以行其私者。帝爲謝不審，俾戒所遺官毋縱肆而已，不能止也。 (《楊廷和傳》。 )
帝以四方災異，敕羣臣修省。費宏等因言：「陛下用度無節。工役不休。畿內土地，牛成莊田。內庫收納，要求逾倍。太倉無三年之積，而亢食日增。京營無十萬之兵。而赴工不已。直臣得罪未見原，言官舉職乃被詰。律所當行者，數經讞不誅。罪無可辨者，遽傳旨獲免。乾和召怨，自非一端。」帝引咎褒答，然不能用也。 (《費宏傳》。 )
五年，世廟成，章聖皇太后欲謁見。帝詢張璁、桂萼，俱援廟見禮，言：宜先見太廟、次謁世廟。大學士費宏、楊一清爭之不得；石缶復上疏極諫，言：「陛下欲奉皇太后，謁見世廟。臣竊以爲從令固孝，而孝有大於從令者。臣誠不敢阿諛以誤君上。竊惟祖宗家法，后妃入宮，未有無故復出者。太廟尊嚴，非時享、袷祭，雖天子亦不輕入，況后妃乎？璁輩所引廟見之禮，今奉先殿是也。聖祖神宗行之百五十年，何至今日忽倡爲異議？且陰陽有定位，不可侵越。陛下爲天地百神之主，致母后無故入太廟，是坤行乾事，陰侵陽位，不可之大者也。」帝不聽。 (《石缶傳》，《輯覽》。 )
萬歷中，葉向高以宿望居相位，每事執爭效忠，如：東宮講筵，瑞王請婚，福王之國，補缺官，罷礦稅。再三陳請，其言多格不用。所救正十二三而巳。嘗疏言：「今天下必亂必危之道，蓋有數端，而災傷、寇盜、物怪人妖不與焉。廊廟空虛，一也；上下否隔，二也；士大夫好勝喜爭，三也，多藏厚積必有悖出之釁，四也；風聲氣習日趨日下，不可挽回，五也。非陛下奮然振作，簡任老成，布列朝署，取積年廢弛政事。一舉新之，恐宗社之憂，不在敵國外患，而在廟堂之上也。」帝不能用。又言：「今天下災傷死亡，幾輔、中州、齊、魯流移載道；中外空虛，人才俱盡。罪不在他人，臣何可不去？且陛下欲用臣，則當行其言。今章奏不發，大僚不補，起廢不行，留臣何益？」自是乞休疏六十餘上，詞極哀，始允其去。 (《葉向高傳》。 )
莊烈帝操切，溫體仁以刻薄佐之，上下囂然。大學士錢士升因撰四箴以獻，大指謂：寬以御眾，簡以臨下，虛以宅心，平以出政；其言深中時病。帝雖優旨報聞，意殊不懌。有武生李者，請括江南富戶報名輸官，行「首實籍沒」之法。士升擬旨下刑部提問，帝不許。溫體仁遂改輕擬。士升曰：「此亂本也，當以去就爭之。」乃疏言：「郡邑有富民，固貧民衣食之源，未嘗無益於國。《週禮》荒政十二，保富居一。今秦、晉、楚、豫巳無寧宇，獨江南數郡稍安。此議一倡，無賴亡命相率而與富家爲難，不驅天下之民胥爲流寇不止。」疏入，帝報曰：「郎欲沽名，前疏巳足。」「前疏」謂四箴也。士升引罷乞歸，允之。 (《錢士升傳》。 )
士奇雅善知人，好推轂寒士，所薦達有初未識面者。而於謙、週忱、況鍾之屬，皆用士奇薦，居官至一二十年，廉能冠天下。宣德七年。士奇請廷臣三品以上及二司官各舉所知，備方面郡守選。報可。 (《楊士奇傳》。）
宣德三年，都御史劉觀以貪被黜。楊士奇、楊榮薦通政使顧佐公廉有威，爲京尹，歐清弊革。帝擢佐右都御史。佐視事，郎奏御史不法及老疾者三十二人。朝綱肅然。 (《顧佐傳》。 )
李賢務持大體，尤以惜人材、開言路爲急。所薦引：年富、軒︼、耿九疇、王、李秉、程信、姚夔、崔恭、李紹等，皆爲名臣。時勸帝延見，有所薦必先與吏、兵二部論定之。及入對，帝訪文臣，請問王翱；武臣，請問馬昂。故言無不行，而人不病其專。 (《李賢傳》。 )
萬歷初，張居正用李成梁鎮遼，戚繼光鎮薊門。成梁力戰卻敵，功多，至封伯；而繼光守備甚設。居正皆右之，邊境晏然。兩廣督撫殷正茂、凌雲翼等亦數破賊有功。浙江兵民再作亂，用張佳允往撫即定。故世稱居正知人。 (已上《居正傳》。 )
永樂十一年，徵衛拉恃，太孫侍行。帝命學士楊榮以間陳說經史，兼領尚寶事。凡宣詔、出令及旗志、符驗，必得榮奏，乃發。十六年，命榮掌翰林院事，益見親任。諸大臣多忌榮，欲疏之，共舉爲祭酒。帝曰：「吾固知其可，第求代榮者。」諸大臣乃不敢言。 〓〓二十一年，復從出塞，軍務悉委榮，晝夜見無時。帝時稱「楊學士」，不名也。 (《楊榮傳》。 )
仁宗御西角門，閱廷臣制誥。顧金幼孜、楊榮、楊士奇三學士曰：「汝三人及蹇、夏二尚書，皆先帝舊臣。膚方倚以自輔。嘗見前代入主惡聞直言。雖素所親信亦畏成順旨，緘默取容。賢良之臣言不見聽，退而杜口。膚輿卿等當深用爲戒。」因取五人誥詞，親增二語雲：「勿謂崇高而難入，勿以有所從違而或怠。」(《金幼孜傳》。 )
洪熙元年，建宏文閣，命學士楊溥掌閣事。帝親授溥閣印，曰：「朕用卿左右，非止助益學問，亦欲廣知民事，爲治道輔。有所建白，封識以進。」宣宗即位，罷宏文閣，召溥入內閣。帝謂溥曰：「古君臣更相戒飭，用致太平。卿將何以輔朕？」對曰：「臣受國厚恩，安敢忘報。」帝曰：「直箴朕過，報朕多矣。」溥曰：「直言非難，能受直言爲難。陛下既以命臣，臣敢不盡忠以告。」(《楊溥傳》。 )
英宗即位，方九齡，軍國大政關白太皇太后。太皇太后推心任士奇、榮、溥三人。有事，遣中使詣閣諮議，然後裁決。三人者亦自信，侃侃行意。士奇首諫，請：練士卒，嚴邊防，設南京參贊機務大臣，分遺文武鎮撫江西、湖廣、河南、山東，罷偵事校尉。又請：以次蠲租稅、慎刑獄、嚴艱百司。皆允行。正統之初，朝政清明。士奇等之力也。 (《楊士奇傳》。 )
天順之世，李賢爲首輔，呂原、彭時佐之。然賢委用最專。初，御史劉浚劾柳溥敗軍罪，觸帝怒。賢言：「御史耳目官，不宜譴。」石亨譖賢曲護，帝寖疏賢，尋悟，待之如初。每獨對，良久方出。遇事，必召問可否，或遣中官就問。憲宗即位，門達既竄，其黨多投匿名書構賢。賢乞罷，有詔慰留。吳後廢，言官請誅牛玉。語侵賢。又有造蜚語構賢者。帝命衛士宿賢家；護出入。 (《李賢傳》。 )
弘治末，劉健、謝遷、李東陽三人同心輔政，竭情盡慮，知無不言。初或有從、有不從，既乃益見信，所奏請無不納，呼爲「先生」而不名。每進見，帝輒屏左右。左右間從屏間竊聽，但聞帝數數稱善。諸進退文武大臣，厘飭屯田、鹽、馬諸政，健翊贊爲多。 (《劉健傳》。 )
神宗初即位，慈聖太后訓帝嚴，每切責之，且曰：「使張先生聞奈何；」萬歷六年，慈聖將還慈寧宮，諭居正曰：「我不能視皇帝朝夕，恐不若向者之向學勤政，有累先帝付託。先生有師保之責，輿諸臣異。其爲我朝夕納誨，以輔台德，用終先帝憑幾之誼。 」(《居正傳》。 )
永樂二年，立春日賜解縉等金綺衣，與尚書埒。縉等入謝。上曰：「代言之司，機密所繫，且旦夕侍朕，裨益不在尚書下也。」(《解縉傳》。 )
二十年，楊榮從出塞，軍事悉令參決，齎予優渥。師還，勞將士，分四等賜宴。榮、幼孜皆列前席，受上賞。宣德元年，帝徵高煦還。以楊榮決策功，受上賞，賜銀章五，褒予甚至。 (《楊榮傳》。 )
洪熙元年，仁宗賜士奇璽書曰：「往者朕膺監國之命，卿侍左右，同心合德，徇國忘身。屢歷艱虞，曾不易志。及朕嗣位以來，嘉謨入告，期予於治。正固不二，簡在朕心。茲創制『楊貞一』​​印賜卿。尚克交修，以成明良之業。」宣德五年，敕鴻臚寺：「士奇老有疾，趨朝或後，毋論奏。」(《士奇傳》。 )
金幼孜進禮部尚書兼大學士。學士如故，並給三俸。 (《幼孜傳》。 )
命楊士奇兼兵部尚書，並食三祿。士奇辭尚書祿。 (《士奇傳》。 )
黃淮進少保，戶部筒書兼大學士如故。 (《黃淮傳》。 )
楊榮進工部尚書，食三祿。時士奇、淮皆辭尚書祿，榮、幼孜亦固辭。不允。 (《楊國榮》。 )
嘉靖五年，召楊一清復入閣。帝以一清老臣，恩禮加渥，免常朝、日講侍班、朔望朝參。令辰初始入閣視事，御書和章及金幣牢醴之賜甚渥。所言邊事、國計，大小無不傾聽。 (《楊一清傳》。 )
六年，召謝遷復入閣。帝待遷愈厚，以天寒兔朝參，除夕賜御製詩。及以病告，則遺醫賜藥餌，光祿致酒餼。使者相望於道。 (《謝遷傳》。 )
世宗嘗御平臺，特賜大學士費宏御製七言一章，命輯倡和詩集，署其街曰：「內閣掌參機務輔導首臣。」其見尊禮，前此未有也。璁、萼滋害宏寵。萼言：「詩文小技，不足勞聖心。且使宏得馮寵靈，陵壓朝士。」帝置不省。十四年，召宏復入閣。既至，使中使勞以上尊御饌，面諭曰：「輿卿別久，卿康健無恙。宜悉心輔導，稱朕意。」宏頓首謝。自是眷遇益厚。 (已上《費宏傳》。 )
萬歷初，帝御平臺，召張居正，獎諭之，賜金幣及繡蟒鬥牛服。自是，賜齎無虛日。帝虛已委居正，常賜居正札，稱「元輔張少師先生」，待以師禮。六年三月，居正乞歸葬父。帝錫「忠良」銀印，如楊士奇、張孚敬例，得密封言事。戒次輔呂調陽等：「有大事，毋得專決，馳驛之江陵，聽張先生處分。」(《居正傳》。 )
初，太祖以事責丞相李善長。劉基言：「善長勳舊，能調諸將。」太祖曰：「是數欲害君，君乃爲之地耶？吾行相君矣。」基頓首曰：「是如易柱，須得大木。若束小木爲之。且立覆。」及善長罷，帝欲相楊憲。憲素善基。基力言不可，曰：「憲有相才，無相器。夫宰相者，持心如水，以義理爲權衡，而己無與焉者也。憲則不然。」帝問汪廣洋，曰：「褊淺殆甚於憲。」又問胡惟庸，曰：「譬之駕，懼其債轅也。」帝曰：「吾之相。誠無逾先生。」基曰：「臣疾惡太甚，又不耐繁劇，爲之且孤上恩。天下何患無才，惟明主悉心求之，目前諸人，誠未見其可也。」後憲、廣洋、惟庸皆敗。 (《劉基傳》。 )
正統初，太皇太后命楊士奇、楊榮、楊溥議臣民章奏。三人同心輔政。士奇有學行，通達國體，榮謀而能斷。溥有雅操，淳謹小心。每議事，士奇引古義，榮出一言決之。諸大臣爭可否，或有違言，溥捨己從人，略無系吝。時論賢之，號三楊。 (《三編》。 )
文淵閣在午門內之東，文華殿南，諸學士議政之所。學士每入，東西相對坐，無公坐。至李賢自吏部入，欲設公坐如部堂之儀。彭時不可，曰：「宣宗駕常幸此中坐，故至今不敢南面，」巳而英宗遺太監送孔子並四配像置閣中，賢乃止。東閣在左順門，廊接史館。雖有大學士官。其職在文淵閣，而司誥敕官多坐東閣，爲侍從之長，故總謂之「閣老」。然不參預政務，非真相也。嘉靖末，內閣以兩制官不文，始奏設翰林、史官分掌外製。若詔赦敕草之類，仍自閣臣；諸翰林不得輿。 (已上王圻《通考》。 )
正統十三年，彭時進士第一，授修撰。明年成阝王監國，命同商輅入閣預機務。釋褐逾年參大政，前此未有也。天順元年，帝坐文華殿，召見彭時，曰：「汝非朕所擢狀元乎？」時頓首。明日仍命入閣。閣臣自三楊後，進退禮甚輕，爲帝所親擢者，時興岳正而巳。 (《彭時傳》。 )
天順元年，薛瑄致仕，帝謀代者，尚書王翱以修撰岳正薦，遂召見文華殿。正長身美鬚髯，帝遙見色喜。既登陛，問年幾何？家安在？何年進士？正具以對。復大喜曰：「爾年正強仕，畿縣人，又吾所取士。今用爾內閣，其盡力輔朕。」正頓首受命，趨出。會石亨、張︷遇之左順門，愕然曰：「何自至此？」比入，帝曰：「朕今日自擇一閣臣。」問爲誰？帝曰：「岳正。」兩人陽賀。帝曰：「但官小耳，當與吏部左侍郎兼學士。」兩人曰：「陛下既得人，俟稱職加秩未晚。」帝默然，遂命以原官入閣。 (《岳正傳》。 )
六年，呂原卒。帝問李賢誰可代者？曰：「柯潛可。」出告王翱，翱曰：「陳文以次當及，奈何抑之？」明日，賢入見，如翱言。文既入閣，數撓賢以自異，曰：「吾非若所薦也。」(《陳文傳》。 )
弘治中，徐溥爲首揆，劉健班在二。李東陽、謝遷繼入閣，協心輔政。事有不可，輒共爭之。巳而溥致仕去，凡綸音批答，裁決機宜，悉健輿東陽、遷三人。天下翕然稱賢相，爲之語曰：「李公謀，劉公斷，謝公尤侃侃。(《三編》。 )
楊廷和入閣後，李東陽謂曰：「吾於文翰，頗有一日之長；若經濟事，須歸介夫。」及武宗之終，卒安社稷者，廷和力也。 (《楊庭和傳》。 )
世宗初，楊廷和方柄政。職方主事霍韜上言：「閣臣職參機務。今止票擬，而裁決歸近習。輔臣失參讚之權，近習啟干政之漸。自今章奏，請召大臣面決施行。講官台諫班列左右。眾議而公駁之。宰相得取善之名，內臣免招權之謗。」帝嘉納之。 (《霍韜傳》。 )
御史曹嘉論大學士楊廷和，因言：「內閣柄太重。」給事中鄭一鵬駁之曰：「太宗始立內閣，簡解縉等商政事，至漏下數十刻始退。自陛下即位，大臣宣召有幾？張銳、魏彬之獄、獻帝追崇之議，未嘗召廷和等面論。所擬旨。內多更定，未可謂專也。(《鄭一鵬傳》。 )
閣臣有不由館選者：黃淮以中書舍人，楊士奇以齊王府審理副，張瑛以鄉舉，胡儼以桐城知縣，金幼孜以給事中，權謹以光祿署丞，李賢以主事，王文、薛瑄以御史，高穀以中書舍人，劉宇、曹元以知縣，袁宗皇以長史，桂萼、霍韜以主事，夏言以給事中。 (《春明夢餘錄》。 )
嘉靖中年，帝專事焚修，詞臣率供奉青詞，工者立超擢，卒至入閣。時謂李春芳、嚴訥、郭樸、袁煒爲「青詞宰相」(《袁煒傳》。 )
萬歷二十九年，大學士沈鯉疏：「向例：內閣輔臣，辰入申出，辦事閣中擬票旨，所得預聞者，獨寫票中書而已。其於諸司章奏，誰敢攜之以出而越閣門一步者？後有輔臣患病，因將本發私寓擬票，遂相沿爲常，一往一來，始不能無漏洩。夫公事而議於私室，大政而決於委巷，巳非朝廷之體；況機事不密而有害乎？且臣等亦因是有不能盡職者。中使街命守催，則不得從容審處，以竭其心思。寮友各自爲寓，復不得相聚商摧，以資其謀斷。故率有進呈旋即悔悟以爲不當者。請復先朝舊規，發本閣中。公同擬票，以上尊朝廷之體，下塞窺伺之隙。」帝從之。 (《春明夢餘錄》。 )
四十四年，遣內使至工部侍郎林如楚私寓宣敕旨，以奉御汪良德奏准修咸安宮也。輔臣言：「明旨傳宣，定例必由內閣下科臣，然後發鈔。若不由內閣，不由科發，不經會極門，不由接本官，突以二豎傳宣於部臣之私寓，則從來未有之事。向來建議諸臣，以旨從中出，猶且慮之；況臣等竟不輿聞乎？」不省。 (《三編》。 )
故事：閣中止首輔一人秉筆。天啟四年。魏廣微欲分韓爌權，屬魏忠賢傳旨，諭爌同寅協恭，而責次輔毋伴食。爌抗疏乞休。 (《韓爌傳》。 )
莊烈帝即位，以施鳳來輩皆忠賢所用，不足倚。詔廷推閣臣，仿古枚卜典，召九卿科道入乾清官，貯名金甌，焚香肅拜，以次採之。得錢龍錫、來宗道、楊景辰。輔臣以天下多故，請益一二人，復得黃道登、劉鴻訓，並命入閣。 (《三編》。 )
來宗道代李國普爲首輔，事多詭隨。編修倪元璐屢言時政。宗道笑曰：「渠何事多言，詞林故事，止香茗耳？」時謂宗道爲「清客宰相」。 (《顧秉謙傳》。 )
