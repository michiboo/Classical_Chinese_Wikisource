吳元年十月壬子，置御史臺，以湯和爲左御史大夫，鄧愈爲右御史大夫，劉基、章溢爲御史中丞。洪武十三年五月，罷御史臺。十五年，更置都察院，設監察都御史八人，分監察御史爲浙江、河南、山東、北平、山西、陝西、湖廣、福建、江西、廣東、廣西、四川十二道，各道置御史或五人、或三四人。以秀才李原名、詹徽等爲都御史，吳荃等爲試監察御史。(《大政記》)
十七年正月，更定都察院官制，以詹徽爲左都御史。初，監察都御史之秩，止於七品。上以臺官職掌風紀，品秩太卑，乃設左、右都御史各一人，正三品；左、右副都御史各一人，正四品；左、右僉都御史各二人，正五品。至是，升都御史正二品，副都御史正三品，愈都御史正四品，其十二道監察御史亦升爲正七品。自此，臺職與部權並重；七卿之名，遂爲一代定製。建文元年，改都察院爲御史府，都御史爲御史大夫，改十二道爲左、右兩院。成祖復舊制。(《職官志》，《昭代典則》)
初，太祖諭御史大夫湯和等曰：「國家立三大府：中書總政事，都督掌軍旅，御史掌糾察。朝廷紀綱盡繫於此，而臺察之任，尤清要。卿等當正己以率下，忠勤以事上，毋委靡因循以縱姦，毋假公濟私以害物。」(《職官志》)
洪武元年，章溢拜御史中丞。時廷臣伺帝意，多尚嚴苛，溢獨存大體，或以爲言。溢曰：「憲臺百司儀表，當養人廉恥。豈恃搏擊爲能耶？」(《章溢傳》)
有御史上言陶安隱微之過。帝曰：「朕素知安，安豈有此！且爾何由知之？」對曰：「聞之於道路。」帝曰：「御史但取道路之言以毀譽人，以此爲盡職乎？」命中書省臣黜之。(《陶安傳》)
太祖禦下峻。御史中丞劉基曰：「古者公卿有罪，盤水加劍，詣請室自裁。所以勵廉恥，存國體也。」(《詹同傳》)
四年，御史臺進擬憲綱四十條。上親加刪定，頒給諸臣。(《昭代典則》)
七年，刑部侍郎茹太素上言：「自中書省內外百司聽御史按察院檢舉，而御史臺未有定考。宜令守院御史一體察覈。」(《茹太素傳》)
十五年五月，御史雷勵坐失入人徒罪。上責之曰：「朝廷能使頑惡懾伏，良善得所者，在法耳。少有偏重，民無所守。爾爲御史，執法不平，何以激濁揚清，伸理冤枉？徒罪尚可改正；若死罪論決，可以再生乎？」命法司論勵罪，以戒深刻者。(《世法錄》)
九月壬戌，始鑄監察御史印，文曰：「繩愆糾謬。」每道印二：一畀御史久次者掌之，一藏內府。有事，受印以出；既事，納之。十月丁亥，以秀才宋矩等十七人爲監察御史。
二十三年七月己巳，改鑄監察御史印。因左副都御史袁泰言：「各道印篆相同，慮有詐僞。」乃改鑄監察御史印曰：「某道監察御史印；」其巡按印曰：「巡按某處監察御史印。」(已上《昭代典則》)
二十四年，擢南豐典史馮堅爲左僉都御史。(《三編》)
永樂七年，召御史張循理等二十八人至，問其出身，皆由進士及監生，惟洪秉等四人由吏。帝曰：「用人雖不專一途，然御史爲朝廷耳目之寄，宜用有學識通達治體者。」黜秉等爲序班。詔：「自今勿復用吏。」明年冬，申諭吏部，著爲令。(《三編》)
九年閏十一月癸丑，諭都察院曰：「朝廷置風憲爲耳目，糾察百僚，綱維庶政。比來有司姦弊，生民疾苦，豈無可言？而因循玩忄曷，略無建白。爾其申明憲章，在內令監察御史，在外令按察司官，各舉其職。庶副朕之委任。不能舉職者，有罰。」(《世法錄》)
時以山東道御史文鬱不諳刑名，改爲工科給事中。又改江西道御史汪俊民爲刑科給事中。(《春明夢餘錄》)
十九年，罷北京道。先是改北平道爲北京道，至是罷，增設貴州、雲南、交址三道。(《職官志》)
都御史陳瑛言：「御史車舒怠惰不任事。」謫舒戍邊。因謂瑛曰：「御史當用清謹介直之士。清則無私，謹則無忽，介直則敢言。不能是者，即黜之。」
洪熙元年，諭尚書蹇義：「御史耳目之官，惟老成識治體者可任。」又曰：「都御史十三道之表，如廉清公正，御史雖間有不才，亦當畏憚。今之不才者無畏憚矣，其諮訪可任都御史者。」
舊制：御史皆乘驢。宣德間，御史胡智言：「御史任紀綱之職。若巡方，則序於三司之上，或同三司出理公務。三司乘馬，御史獨乘驛驢，頗失觀瞻。自今請乘驛馬。」許之。著爲令。
御史謝瑤薦牘誤書姓，自陳改正。上謂吏部曰：「古人奏牘皆存敬慎。石慶書『馬』字缺點，懼及死。今薦賢不知其姓，豈能知其才？輕率如此，豈稱御史之職？」遂謫交址大蠻縣知縣。
宣宗諭左都御史劉觀曰：「中外諸司文卷，已遣御史照刷。其內府諸衙門皆有錢糧出納，近聞其弊甚多。即選能幹御史率監生，於東華門廡下，取各監局文卷，詳加磨勘。」(已上《夢餘錄》)
宣德二年十月乙卯朔，擢照磨曾節、通判姚兼善爲御史。(《大政記》)
十年，定爲十三道，監察御史一百十人。惟河南道獨專諸內外考察，其餘各道協管兩京直隸衙門。(《通典》)
是年，諭都察院：「朝廷設風憲，所以重耳目之寄，嚴紀綱之任。近年以來，未盡得人，妄逞威福，是非倒置，風紀廢弛。令吏部：今後，初仕者不許銓除風憲。凡監察御史有缺，令都察院堂上及各道官保舉，務要開具實行，移諮吏部，審察不謬，然後奏除。其後有犯贓及不稱職，舉者同罪。」(《夢餘錄》)
正統五年，御史軒挽言：「祖宗設御史官，爲職綦重。今內外諸司有事，多擅遣御史，非制。請禁之便。」立報可。(《軒輗傳》)
六年，詔：「中外風憲繫綱領之司。須慎選識量端宏、才行老成任之。其有不諳大體用心酷刻者，並從都察院堂上官考察降黜。」(《夢餘錄》)
景泰初，御史王豪嘗以勘陳循爭地事忤循，爲所訐。至是，循草詔，言：「風憲官被訐者，雖經赦宥，悉輿外除。」於是豪當改知縣。御史朱英言：「若如詔書，則凡遭御史抨擊之人，皆將挾仇誣訐，而御史愈緘默不言矣。」章下法司，請如英言。乃復豪職。(《朱英傳》)
六年十一月乙亥，從給事中李瓚言，設兩直隸督學御史，以華巒、張監爲之。(《大政記》)
天順初，御史楊碹印馬畿內。至河間，民訴曹吉祥、石亨奪其田。瑄以聞，並列二人怙寵專權狀。帝語大學士李賢、徐有貞曰：「真御史也。」(《楊瑄傳》)
石亨等譖諸言官。上諭吏部：簡給事御史年腧三十者留之。尚書王翱列上給事中何𤣱等十三人，御史吳禎等二十三人，皆調外。(《夢餘錄》)
四年，曹欽反。將士妄殺，至割乞兒首報功，市人不敢出戶。副都御史林聰署院事，急令獲賊者必生致，濫殺爲止。錦衣官校惡欽殺指揮逯杲，悉捕欽姻識。千戶龔遂榮及外舅賀三亦在繫中，人知其冤莫敢直，聰辨出之。其他湔雪者甚眾。(《林聰傳》)
成化六年八月丙午朔，定：科目出身歷任三年者，不限內外，通選御史。(《大政記》)
十六年，左都御史王越封威寧伯，不當復領都察院，而越不欲直西班。御史許進等頌其功，引王驥、楊善例，請仍領院事提督團管。從之。(《王越傳》)
弘治元年，左都御史馬文升奏：「御史爲朝廷耳目之官，自洪武、永樂、宣德年問，不分進士、知縣、教官皆得除授，但選之甚精，而授之不苟。至正統年閭，朝廷頒降憲綱，新進士初仕，不許除授御史。至正統八年，進士復得除之。成化六年，仍遵憲綱，凡遇御史有缺，止於進士出身知縣並行人內行取。中間多有不分賢否，但資格相應，皆得授任者，所以未盡得人。乞敕吏部行移各處撫按等官，各於所屬進士、舉人除授到任六年以上知縣內，從公推訪廉慎公勤政續昭著者，明白具奏。遇有御史員缺，吏部據此，並於考滿行人博士內行取。如果六年以上知縣員少，於辦事二年以上進士中選取，仍照例會同本院官考選·具奏除授。若所舉不實，事發連坐以罪。如此則御史得人，而風紀振肅。」(《明臣奏議》)
十七年，令：國子監助教等官，由舉人出身曾經薦舉者，兼取考選御史。
十八年，令：舉人出身教官，歷俸六年以上，有才行出眾者，取選科道等官。(已上《會典》)
正德三年，劉瑾黜御史十八人，改他曹二十四人補之。(《劉天和傳》)
永樂十三年，差御史三員巡督陝西茶馬。景泰四年，照洪武中例，差行人。成化二年，差卻史一員於陝西巡茶。七年，罷差行人四川巡茶。十一年，令取回御史，復差行人。十四年，仍差御史。弘治十六年，令取回御史，命督理馬政以都御史兼理。正德二年，仍設巡視御史二員。(《夢餘錄》)
嘉靖六年九月戊寅，張璁以署都察院，復請考察諸御史，黜藍田等十二人。尋奏行憲綱七條，箝束巡按御史。(《大政記》。《明紀》)
胡世寧爲左都御史，條上憲綱十餘條。執政請禁私謁，世寧曰：「臣官以察爲名。人非接其貌，聽其言，無由悉其才行。」帝以爲然，遂弗禁。(《世寧傳》)
十二年，閣臣張孚敬攝都察院，申明：「御史糾彈，而御史不法亦聽按察司糾彈，臺諫不能挾私報復。」王廷相掌院，請如孚敬議。上曰：「此祖制也。」令通諭行之。
張孚敬又言：「昔唐韋謙爲御史大夫，見王公未嘗屈，曰：『耳目官固當特立，鵰鶚鷹鸇豈眾禽之偶乎？』宋杜衍爲御史，中丞宰相而下畏之，曰：『不肯以恩意假人者也』國朝顧佐爲都御史，在朝大臣有貪墨不法，許穿緋衣，當御前，面加糾舉，就行拿問。故都御史凡緋入朝之日，必有糾舉，大臣莫不股慄。今此職不舉，故大臣無忌憚，朝多貪墨。如之何民不窮且盜也？」(已上《夢餘錄》)
故事：京官考滿，自翰林外，皆報名都察院，修庭謁禮。後吏部郎張濂廢報名，陸光祖廢庭謁。左都御史張永明榜令遵故事，列儀節奏聞，詔諸司遵守。郎中羅良當考滿，先詣永明邸，約免報名庭謁乃過院。永明怒，疏言：「此禮行百年，非臣所能損益。奧輕薄無狀，當罷。」詔禮部議。奏：「宜承舊制。」從之。(《張永明傳》)
天啟二年，吏部將用鍾羽正爲左副都御史。羽正辭曰：「馮公從吾餘院巳久。吾後入先之，是長競也。西臺何地，可以是風有位乎？」乃受僉都御史，而讓從吾爲副。(《羽正傳》)
宣德三年，邵𤣱爲南京副都御史，奏黜御史不職者十三人，簡諸司庸儒不肖者入十餘人，風紀大振。(《顧佐傳》)
成化十年，林聰爲南京都御史。先是，掌院多不樂御史言事。聰獨獎勵之，曰：「己既不言，又禁他人言，可乎？」(《林聰傳》)
十二年，張敷華掌南京都察院，輿吏部尚書林瀚，僉都御史林俊，祭酒章懋，稱爲「四君子」。(《張敷華傳》)
武宗初，南京御史陸昆疏言：「古者，『臣下不匡，其刑墨。』宋制：御史入臺，逾十旬無言，有『辱臺』之罰。今郎署建言，如李夢陽、楊子器輩，當加旌擢。而言官考績，宜以章疏多寡爲殿最。舊制：御史上殿，被劾者趨出待罪。即唐人『對仗讀彈文』遺意。近率封章奏聞；批答未行，彌縫先入。乞遵舊典面奏，立取睿載。」(《陸昆傳》)
嘉靖時，馮恩擢南京御史。故事：御史有所執訊，不具獄以移刑部。刑部獄具，不復牒報。恩精尚書仍報御史。諸曹郎歡謂：「御史屬吏我。」恩曰：「非敢然也。欲知事木末，得相檢覈耳。」尚書無以難。(《馮恩傳》)
王爌爲南京右都御史。守備中官進表，率以兩御史監禮。爌曰：「中官安得役御史？」止之。奉賀入朝，謁內閣夏言。言倨甚，大臣多隅坐。爌獨引坐正之。(《王爌傳》)
萬曆初，袁洪愈進南京右都御史，掌院事，就改禮部尚書。南京御史譚希思疏論中官外戚，且請循舊制，內閣設絲綸簿，宮門置鐵牌。詔下南京都察院勘訊，將坐以誣罔。洪愈巳改官，代者未至，乃具言：「希思所陳，載王可大《國憲家猷》、《薛應旗憲章錄》二書。」帝以所據非頒行制書，謫希思雜職。(《彭洪愈傳》)
耿定向爲南京右都御史。御史王藩臣劾應天巡撫周繼，疏發踰月，不以白定向。定向怒，守故事力爭，自劾求罷，且詆藩臣論劾失當。藩臣坐停俸二月。(《耿定向傳》)
明初，以南京根本之地，特設操江都御史一員，以提督水戰。(《范宗吳疏》)
永樂時，恃命勳臣爲帥，視江操。其後，兼用都御史。(《兵志》)
嘉靖八年，命增設江淮總兵官。已而寇平，罷不設，仍以其事屬操江。(王圻《通考》)
二十三年，給事中萬虞愷言：「南京軍衛隸兵部，而沿江諸屯屬操江，重江防也。今浦子口遠在北方，亦屬兵部，都御史節制僅行於新江，事權不屬。宜以浦口改屬操江便。」(《世法錄》)
四十二年，給事中范宗吳言：「故事：操江都御史防江，應、鳳二巡撫防海。後因倭警，遂以鎮江而下通、常、狠、福諸處，隸之操江。以故，二撫臣得諉其責；操江又以向非本屬，兵難遙制，亦漠然視之，非委任責成意。宜以圌山、三江會口爲操、撫分界。」報可。其後增上下兩江巡視御史，而以南京僉都御史兼理操江，不另設。(《兵志》)
南京操江故設文武二員，莊烈帝欲裁去文臣，專任誠意伯劉孔昭。副都御史惠世揚遲久不至，帝命削其籍。(《蔣德璟傳》)
洪武時，御史以敢言著者，自韓宜可外，則稱周觀政。觀政嘗監奉天門，有中使將女樂入，觀政止之。中使曰：「有命。」觀政執不聽。中使慍而入，頃之，山報曰：「御史且休，女樂已罷不用。」觀政又拒曰：「必面奉詔。」已而帝親出宮，謂之口：「宮中音樂廢缺，欲使內家肄習耳。朕巳悔之。御史言，是也。」左右無不驚異者。
前宜可者，有歐陽韶，薦授監察御史。有詔，日命兩御史詩班。韶嘗侍直，帝乘怒將戮人，他御史不敢言。韶趨跪殿廷下，倉卒不能出詞，急捧手加額，呼曰：「陛下不可。」帝察韶樸誠，從之。(已上《韓宜可傳》)
景泰四年，御史左鼎跪言：「自衛拉特變作，於今又五年矣。貂蟬盈座，悉屬公侯。鞍馬塞途，莫非將帥。民財歲耗，國帑日虛。以天下之大，土地甲兵之眾，曾不能振揚威武，則軍政未立也、昔太祖定律令，至太宗，暫許有罪者贖，蓋權宜也。乃法吏拘牽，沿爲成例，官吏受枉法財，悉得減贖。骨皮如此，復何顧憚哉？國初建官有常，近始因事增設。主事每司二人，今有增至十人者矣。御史六十人，今則百餘人矣。甚至一部有兩尚書，侍郎亦倍常額，都御史以數十計，​​此京官之亢也。外則增設撫民管屯官，如：河南參議，益二而爲四；僉事，益三而爲七；此外官之亢也。天下布、按二司各十餘人，乃歲遣卻史巡視，復遣大臣巡撫鎮守。今之巡撫鎮守，即曩之方面御史也。爲方面御史，則合眾人之長而不足。爲巡撫鎮守，則任一人之智而有餘。有是理耶？至御史遷轉太驟，當以六年爲率，令其通達政事，然後可以治人。巡按所繫尤重，毋使初任之員漫然嘗試。其餘百執事亦宜慎擇而久任之。」疏上，上頗嘉納。未幾復言：「國家承平數十年，公私之積來充。一遇軍典，抑配橫徵，鬻官市爵：率行衰世苟且之政，此司邦計者過也。臣請痛抑末技，嚴禁遊惰，斥異端使歸南畝，裁亢以省虛糜，開屯田以實邊，料士伍而紆餉。寺觀營造、供佛、飯僧，以及不急之工、無益之費，悉行停罷。專以務農重粟爲本，而躬行節儉以先之。然後可阜民而裕國也。儻或不加察，任掊克聚斂之臣，行朝三暮四之政。民力巳盡而徵發無已，民財已竭而賦斂日增。苟紆目前之急，不恤意外之虞。臣竊懼焉。」章下戶部。尚書金濂請解職，帝不許。鼎言亦不盡行。時御史練綱以敢言名，而鼎尤善於章奏。京師語曰：「左鼎手，練綱口。」自公卿以下咸憚之。(《左鼎傳》)
弘治元年七月，南京御史張昞偕同官上言：「邇臺諫交章論事矣，而扈蹕糾儀者不免錦衣捶楚之辱，是言路將塞之漸也。經筵既舉矣，而封章累進，卒不能回寒暑停免之說，是聖學將怠之漸也。內幸雖斥粱芳，而賜祭仍及便辟，是復啟寵幸之漸也。外戚雖罪萬喜，而莊田又賜皇親，是驕縱姻婭之漸也。左道雖斥，而符書筒揭於宮禁，番僧旋復於京師，是異端復興之漸也。傳奉雖革，而千戶復除張質，通政不去張苗，是傳奉復啟之漸也。織造停矣，仍聞有蟒衣鬥牛之織？淫巧其漸作乎？寶石廢矣，又聞有戚里不時之賜，珍玩其漸崇乎？詩云：『靡不有初，鮮克有終。』願陛下以爲戒。」帝嘉納之。(《本紀》)
嘉靖初，西域魯迷貢獅子西牛方物，言：所貢玉石計費二萬三千餘金，往來且七年，邀中國重賞。御史張錄言：「明王不貴異物。今二獅日各飼一羊，是歲用七百餘羊也。牛食芻菽，今乃食果餌，則食人之食矣。願返其獻，歸其人，薄其賞，以阻希望心。」帝不能用。(《解一貫傳》)
二十年，元日微雪。夏言、嚴嵩作頭稱賀。御史楊爵拊膺太息，上疏曰：「今天下大勢，如人衰病巳極，腹心百骸莫不受患，即欲拯之，無措手地。且奔競成俗，賄賂公行。遇災變而不憂，非祥瑞而稱賀。讒諂面諛，流爲欺罔，士俗人心，頹壞極矣。諍臣拂士日益遠，而快情態意之事無敢齟齲於其間，此天下大憂也。去年自夏入秋，恆陽不雨，畿輔千里巳無秋禾。既而一冬無雪，元日微雪即止，民失所望。憂旱之心，遠近相同，此正撤樂減膳憂懼不寧之時。而輔臣言、尚書嵩等，方以爲符瑞而稱頌之。欺天罔人，不已甚乎？翊國公勳，中外皆知爲大奸大蠹。陛下寵之，使稔惠肆毒。群狡趨赴，善類退處。此任用匪人，足以失人心而致危亂者，一也。臣巡視南城，一月中，凍餒死八十人。五城共計，未知有幾，孰非陛下赤子，欲延須臾之生而不能。而土木之工，十年未止，工部屬官，增設至十員，又遣遠修雷壇。以一方士之故，股民膏血而不知卹，是豈不可以巳乎？鞏今北寇跳梁，內盜竊發，加以頻年災診，上下交空，尚可勞民靡費結怨天下哉？此興作未已，足以失人心而致危亂者，二也。陛下即位之初，勵精有爲，嘗以《敬一箴》頒示天下矣。乃數年以來，朝禦希簡，經筵曠廢。大小臣庶朝參辭謝，未得一睹聖容，敷陳復逆，未得一聆天語。恐人心日益怠惰，中外日益渙散，非隆古君臣都俞籲睇協恭圖治之氣象也。此朝講不親，足以失人心而致危亂者，三也。左道惑眾，聖王必誅。今異言異服立於朝苑，金紫赤紱賞及中外。夫傅保之職，坐而論道。今舉而畀之奇邪之徒，流品之亂，莫以加矣。陛下誠與公卿賢士，日論治道，則心正身修，天地鬼神莫不佑享。安用此妖誕邪妄之術，列諸清禁爲聖躬累耶？臣聞：上之所好，下必有。近者，妖盜繁興，誅之不息，風聲所及，人起異議，貽四方之笑，取百世之譏，非細故也。此信用方術，足以失人心而致危亂者，四也。陛下臨御之初，延訪忠謀，虛懷納諫。一時臣工言過激切，獲罪多有。自此以來，臣下震於天威，懷危慮禍，未聞復有犯顏直諫以爲沃心助者。往歲太僕卿楊最言出而身殞。近日贊善羅洪先等皆以言罷斥。國體治道，所損甚多。臣非徒爲最等惜也。古今有國家者，未有不以任諫而興，拒諫而亡。忠蓋杜口，則讒諛交進，安危休戚，無由得聞。此阻抑言路，足以失人心而致危亂者，五也。望陛下念祖宗創業之艱難，思今日守成爲不易，覽臣所奏，賜之施行。宗社幸甚。」(《楊爵傳》)
萬曆十一年，御史孫繼先言：「人君欲建久安長治之策，必重直言敢諫之士。前日，編修吳中行、檢討趙用賢、員外艾穆、主事沈思孝、進士鄒元標各以張居正奪情一事，建言得罪，至廷杖遣戍。陛下豈不知諸臣無罪，但以爲不如是不足以安居正之心。頃因御史李植言，斥馮保，則諸臣賜環不可稽遲矣。至於忤觸居正如餘懋學、趙應元、傅應幟、朱鴻謨、孟一脈、王用汲等，亦當一體復用，以開言路。」從之。因並復郭惟賢職。
十二年，御史屠方叔疏言：「成祖有『練子寧若在，膚尤當用之』之語。今既褒表忠魂，建嗣致祭，其墳墓苗裔厚加卹錄，而姻黨猶蔽覆盆。如：江西胡閨一族赤矣，內親盡矣，猶抄解外甥分戍。若此者，不一而足。乞查前項有在戍者，並議宥還鄉。」部議：「願回者放回，不願回者給與免帖。」詔：「自齊泰、黃子澄外，其坐方孝孺等連及者，俱免之。」於是浙江、江西、福建、四川、廣東得免者，凡三千餘人。至光宗時，並泰、子澄戚屬後裔，亦俱放還。(已上《三編》)
二十五年，御史馮從吾抗章言：「陛下郊廟不親，朝講不禦，章奏留中不發。試觀戊子以前，四裔效順，海不揚波，己丑以後，南倭告警，北寇渝盟，天變人妖，疊出累告。勵精之效如彼，怠ル之患如此。近頌敕諭，謂『聖體違和』，欲藉此自掩。不知『鼓鐘於宮，聲聞於外』。陛下每夕必飲，每飲必醉，左右一言，稍違，輒斃杖下，外廷無不知者，天下後世其可欺乎？願陛下勿以天變爲不足畏，勿以人言爲不足卹，勿以目前宴安爲可恃，勿以將來危亂爲可忽。宗社幸甚。」(《馮從吾傳》)
時中外爭請罷礦稅，帝悉置不省。左都御史溫純等憂懼不知所出，乃倡諸大臣伏闕泣請。帝震怒，問誰倡者？對曰：「都御史臣純。」帝爲霽威，遣人慰謝曰：「疏且下。」乃退。巳而卒不行。廣東李鳳、陝西梁永，雲南楊榮並以礦稅激民變。純又抗言：「稅使竊陛下威福，以十計，參隨憑稅使聲勢，以百計；地方奸民竄身爲參隨爪牙，以萬計。宇內生靈困於水旱，困於採辦。營運轉輸，既囂然喪其樂生之心，安能復勝此千萬虎狼耶？願即日罷礦稅，逮鳳等置於理。」亦不報。(《溫純傳》)
光宗崩，李選侍據乾清官，追皇長子封皇后。御史左光斗上言：「內廷有乾清宮，猶外廷有皇極殿。惟天子禦天得居之，惟皇后配天得共居之。其他妃嬪，雖以次進御，不得恆居。非但避嫌，亦以別靠卑也。選侍既非嫡母，又非生母，然尊居正宮。而殿下乃退處慈慶，不得守幾筵，行大禮，名分謂何？選侍事先皇，無脫簪戒旦之德，於殿下，無拊摩養育之恩。此其人，豈可以托聖躬者？且殿下春秋十六齡矣。內輔以忠直老成，外輔以公孤卿貳，何慮乏人，尚須乳哺而襁負之哉？況睿哲初開，正宜『不見可欲』。何必托於婦人女子之手？及今不早斷決，將藉撫養之名，行專制之實，武氏之禍，再見於今，將來有不忍言者。」於是熹宗趣擇日移宮。當是時，宮府危疑，人情危懼。光斗與楊漣協心建議，排閹奴，扶衝主，宸極獲安。(《左光斗傳》)
三年，御史李應升請：「早午晚三朝時，禦便殿，諮訪時政。」報聞。巳又言：「自登萊增巡撫，而侵冒百餘萬。增招練監軍，而侵冒又十餘萬。邊關內地將領如蟻，剝軍役侵餉，又不知幾十萬。增置總督，何補塞垣？增置京堂，何裨政本？樞貳添注矣，孰慷慨以行邊？司空添注矣，孰拮据以儲備？大將添注矣，只工媒孽而縱逋逃。禮、兵司屬添註二三十人矣，誰儲邊才而精典禮？濫開邊俸，捷徑燃灰，則吏治日壤。白衣攘臂，邪人入幕，則姦弁充斥。請斷自聖心，一切報罷。」又言：「今事下部曹，十九寢合。宜重申國典，明正將領之罪。錦衣旗尉，半歸權要，宜遣官巡視，如京營之制。街官襲職，比試不嚴，宜申明舊章，無使幸進。將校蠶食，逃軍不招，私募乞兒，半分其鑲，宜力爲創懲。窮民敲撲，號哭滿庭，姦吏侵漁，福堂安坐，宜嚴其法制。」時不能用。(《李應升傳》)
四年二月，御史黃尊素力陳時政十失，末言：「陛下厭薄言官，人懷忌諱，遂有剽竊皮毛，莫犯中扃者。今阿保重於趙嬈，禁旅近於唐末。蕭牆之憂，慘於敵國。家無謀幄，邊無折衝。當國者昧安危之幾，誤國者護恥敗之局。不以此進賢退不肖，而疾剛方正直之士如仇讎，陛下獨不爲社稷計乎？」疏入，忠賢大怒，謀廷杖之。韓爌力救，乃奪俸一年。無何，萬燝以創重卒。尊素上言：「律例：非叛逆十惡無死法。今以披肝瀝膽之忠臣，竟殞於磨牙礪齒之凶豎。此輩必欣欣相告：『吾儕借天子威柄，可鞭笞百僚。後世有秉董狐筆，繼朱子《綱目》者，書曰：『某月日，郎中燝以言事廷杖死。豈不上累主德哉？進廷杖之說者，必曰：『祖制。乙不知二正之世，王振、劉瑾爲之；世宗神宗之朝，張璁、嚴嵩、張居正爲之。奸人慾有所逞，懼忠臣義士掣其肘，必借廷杖以快其私。使人主蒙拒諫之名，己受乘權之實，而仁賢且有抱蔓之形。於是乎爲所欲爲，莫有顧忌，而禍即移之國家。燝今巳矣。辱士、殺士，漸不可開。乞復故官，破格賜卹，俾遺孤得扶櫬還鄉，燝死且不朽。」(《黃尊素傳》)
崇禎九年，大學士錢士升以讜言去位。御史詹爾選上疏曰：「輔臣引咎，遽奉回籍之諭。夫人臣所以不肯言者，其源在不肯去耳！輔臣肯言、肯去，臣實榮之。獨不能不爲朝廷惜此一舉也。李璡以非法導主上，輔臣執奏。謂當嘉許不暇，顧以爲疑君要譽耶？人臣無故疑其君，非忠也；乃謂吾君萬舉萬當者，第容悅之借名，亦必非忠。人臣沽名，義所不放出也；乃人主不以名譽鼓天下，使其臣屍位保寵，寡廉鮮恥，亦必非國家利。況今天下疑陛下者不少矣。將驕卒惰，尚方不靈，則或疑過於右武。穿札輿操觚並課，非是者弗錄，則或疑緩於敷文。兔覲之說行，上意在蘇民困也，而或疑朝宗之大議，不敵數萬路用之金錢。駁問之事煩，上意在懲奸頑也；而或疑明啟之刑書，幾禁加等之紛亂。其君子憂驅策之無當，其小人懼陷累之多門。明知一切苟且之政，或拊心愧恨，或對眾欷歔。輔臣不偶因一事代天下發憤耳，而賈鬱鬱以去。恐後之大臣無復有敢言者矣。大臣不敢言，而小臣愈難望其言矣。所日與陛下言者，惟苛細刻薄不識大體之徒，似忠似信，如狂如痴，售則挺身招搖，敗則潛形逋竄。駭心志而耳目，毀成法而釀隱憂。天下事尚忍言哉？」(《詹爾選傳》)
都御史職專糾劾，爲天子耳目風紀之司。凡大臣奸邪，小人構黨，作威福亂政者，劾。凡百官猥茸貪冒，壞官紀者，劾。凡學術不正，上書陳言，變亂成憲，希進用者，劾。
監察御史主察糾內外百司之官邪，或露章面劾，或封章奏劾。(已上《職官志》)
洪武初，監察御史韓宜可彈劾不避權貴。時丞相胡惟庸、御史大夫陳寧、中丞塗節方有寵於帝。嘗侍坐從容燕語，宜可直前，出懷中彈文，劾三人：「險惡似忠，奸佞似直，恃功怙、寵，內懷反側，擢置臺端，擅作威福。乞斬其首，以謝天下。」帝怒曰：「快口御史，敢排謗大臣耶？」(校點者案：《明史本傳》「排謗」作「排陷」)命下錦衣衛獄，尋釋之。(《韓宜可傳》)
十六年，陶星仲以國子生擢監察御史，糾彈不避權貴，劾刑部尚書開濟至死，直聲動天下。(《陶仲傳》)
建文初，練子寧拜御史大夫。燕師起，李景隆北征屢敗，詔還。子寧執景隆，數其罪請誅之，不聽。憤激叩首言：「此賣國賊。臣備員執法，不能除奸，請先伏誅。」遂罷朝。(《練子寧傳》)
永樂初，御史周新敢言，多所彈劾。貴戚震懼，目爲「冶而寒鐵」，(《周新傳》)
仁宗監國，御史魯穆屢上封事。漢王官校多不法，人莫敢言。穆上章劾之，不報，然直聲震朝廷。(《魯穆傳》)
宣德三年，顧佐爲左都御史，甫視事，郎奏黜御史不法及老疾者三十三人。(《顧佐傳》)
正統時，副都御史周銓以私撻御史。諸御史範霖、楊永與尚褫等十八人，共劾銓。銓下韶獄。(《野獲編》)
成化時，御史姜昂偕同官劾方士李孜省。杖午門外。(《姜昂傳》)
正德時，南京御史陸昆嘗劾中官高鳳、苗達、保園公朱暉。時八黨竊柄，朝政日非，又偕十三道御史上疏，極論太監馬永成、魏彬、劉瑾、傅興、羅祥、谷大用輩蒙蔽之罪。瑾怒，悉逮下詔獄。(《陸昆傳》)
南京御史蔣欽偕同官薄彥徽等劾劉瑾，被罪。出獄甫三日，欽獨具疏劾瑾，言：「劉瑾小豎子耳！陛下親以腹心，寄以耳目，待以股肱。殊不知瑾爲悖逆之徒，蠹國之賊，竊柄弄權，萬民失望，愁嘆之聲，動徹天地。幸聽臣言，急誅瑾以謝天下，然後殺臣以謝瑾」疏入，再杖三十，繫獄。越三日，復具疏請殺瑾，言尤激切。既入，復杖三十，卒於獄。(《蔣欽傳》)
嘉靖十一年冬，彗星見，詔求直言。南京御史馮恩極論大學士張孚敬、方獻夫、右都御史汪鋐三人之姦，謂：「孚敬根本之彗，鋐腹心之彗，獻夫門庭之彗。三彗不去，百官不和，庶政不平。雖欲弭災，不可得已。」帝大怒，逮下獄，論死。(《馮恩傳》)
十七年，南京御史黃正色劾兵部尚書張瓚姦貪，事甚有跡，而巾有「歷官藩臬，無一善政」語。瓚言：己未任藩臬。帝以誣劾奪俸兩月。明年，章聖太后梓宮南葬，命正色護視。事竣，劾中官鮑忠、駙馬都尉崔元、禮部尚書溫仁和所過納饋遺。帝召諳忠等，皆叩頭祈哀，因贊正色。捕下詔獄，遣戍。(《張選傳》)
十九年正月，禮部尚書嚴嵩屢被彈劾，求去。帝慰留。御史謝瑜言：「嵩矯飾浮詞，欺罔君上，箝制言官，且援明堂大禮南巡盛事爲解，而謂諸臣中無爲陛下任事者，欲以激聖怒。姦狀顯然。」帝留疏不下。嵩奏辨，且言瑜擊臣不巳，欲輿朝廷爭勝。帝於是切責瑜而慰諭嵩甚至。居二歲，竟用嵩爲相。甫腧月，瑜疏言：「武廟盤遊佚樂，邊防宜壞而未甚壞，今聖陰在上，邊防宜固而反大壞者，大臣謀國不忠而陛下任用之失也。自張瓚爲中樞，掌兵而天下無兵，擇將而天下無將。說者謂，瓚形貌魁梧，足稱福將。夫誠邊塵不聳，海宇晏然，謂之『福』可也。今瓚無功而恩蔭屢加，有罪而褫奪不及，此其『輻』，乃一身之福，非軍國之福也。昔舜誅四凶，萬世稱聖。今瓚與郭勳、嚴嵩、胡守中聖世之四凶，陛下旬月間巳誅其二，天下翕然稱聖，何不並此二凶放之流之，以全帝舜之功也？大學士翟鑾，起廢棄中，授以巡邊之寄。乃優游曼衍，靡費供億，以盛苞苴者爲才，獻淫樂者爲敬。遂使邊軍益瘠，邊備更弛。行邊若此，將焉用之？故不清政本，天下必不治；不易本兵，武功必不競。」疏入，留不下。(《謝瑜傳》)
三十一年，王宗茂擢南京御史。時先後劾嚴嵩者皆得禍，中外懾其威，益箝口。宗茂積不平，拜官三月，上疏論嵩負國之罪有八，且言：「陛下帑藏，不足支諸邊一年之費，而嵩所蓄積，可贍儲數年。與其開賣官、鬻爵之令以助邊，盍去此蠹國害民之賊，籍其家以紓患也。」疏至，通政司趙文華密以示嵩，留數日始上。嵩得豫爲地，遂以誣詆大臣謫平陽縣丞。(《王宗茂傳》)
四十五年十月，御史王時舉劾刑部尚書黃光升，言：「內官季永以訴事犯乘輿，本無死比，乃擬真犯。奸人王相私閹良民者三，本無生法，乃擬矜疑。宜勒令致仕。」帝怒，命編氓口外。(《楊思忠傳》)
隆慶時，御史凌儒劾去大學士高拱。拱罷，又劾郭樸。頃之，劾罷撫治鄖陽都御史劉秉仁。又以永平失事，劾總督劉燾、巡撫耿隨卿、總兵李世忠罪。隨卿、世忠被逮，燾貶官。(同上)
天啟元年，奉聖夫人客氏既出宮，復入。御史周宗建首抗疏極諫。三年二月，復抗疏攻魏進忠，略言：「臣於去歲指名劾奏。進忠無一日忘臣，於是乘私人郭鞏入都，嗾以傾臣，並傾諸異己者。鞏乃創爲新幽大幽之說，把持察典，編廷臣數十人姓名於一冊，思一綱中之。又爲匿名書，羅織五十餘人，投之道左，欲以快報復之私，釋進忠之恨，幸直道在人，鞏說不行，始別借廷弼以爲阱陷。先朝汪直、劉瑾雖訾梟獍，以言路清明，臣僚隔絕，故非久即敗。今權璫報復反借言官以伸，言官聲勢反借權璫以重。數月以來，摘瓜抱蔓，正人重足。舉朝各愛一死，無敢明犯其鋒者。臣若尚顧微軀，不爲入告，將內有進忠爲之指揮，旁有客氏爲之羽翼，外有劉朝輩典兵示威，而又有鞏輩蟻附蠅集，內外交通，驅除善類。天下事尚忍書哉？」(《周宗建傳》)
四年六月，左副都御史楊漣劾魏忠賢二十四大罪。
