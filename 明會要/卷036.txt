天順二年正月，命李賢等重修《寰宇通志》。賢嘗謂翰林實文學侍從之臣，非雜流可與。景泰間，陳循輩各舉所私，非進士出身者十將四五，一時無由而退。至是重修《通志》，惟推擇進士出身者。此輩遂知不當居此，願補外職。賢乃言於上，命吏部外除之。(《昭代典則》 )自是專選進士充翰林院，遂爲定製。(王圻《通考》 )
成化三年，帝以明年上元張鐙，命詞臣撰詩詞進奉。編修章懋、黃仲昭，檢討莊㫤言：「頃諭臣等撰鼇山煙火詩詞。臣等竊議，此必非陛下本懷，或以兩宮聖母在上，欲備極孝養，奉其歡心耳。然大孝在乎養志，不可徒陳耳目之玩，以爲養也。今川東未靖，遼左多虞，江西、湖廣赤地數千里，萬姓嗷嗷，張口待哺。此正陛下宵旰焦勞，兩宮母后同憂天下之日。至翰林官以論思爲職，鄙俚之言，豈宜進於君上？伏讀宣宗皇帝御製翰林箴有曰：『啟沃之言，唯義與仁。堯舜之道，鄒魯以陳。』張鐙豈堯舜之道？詩詞豈仁義之言？若謂煙火細故，不足爲聖德累，則舜何必不造漆器？禹何必不嗜旨酒？漢文何必不作露臺？古帝王慎小謹微，必矜細行者，正以『欲不可縱，漸不可長』也。伏乞將煙火停止，移此視聽，以明目達聰，省此貲財，以賑饑恤困。則災祲可消，太平可致。」帝以元夕張鐙，祖宗故事，惡懋等妄言，杖之，左遷其官。脩撰羅倫先以言事被黜，時稱「翰林四諫」。(《章懋傳》 )
柯潛爲學士時，即院中後圃構清風亭，鑿池蒔芙蓉，植二柏於後堂。人稱其亭爲「柯亭」，柏爲「學士柏」。院中有井，學士劉定之所浚也。「柯亭」「劉井」翰林中以爲美談雲。(《柯潛傳》 )
十三年七月辛未，詔翰林院會內閣自考察其屬。舊制：諸司官屬考察，俱由吏部、都察院會覈。至是，以翰林職居清要，聽其長自覈奏聞。(《憲章錄》 )
弘治四年，給事中塗旦以累科不選庶吉士，請循祖制行之。大學士徐溥言：「自永樂二年以來，選取庶吉士無定製。今後請每科選用，令新進士錄平日所作論策、詩賦、序記等文，呈之禮部，送翰林考訂。擇其詞藻文理可取者，按號行取。禮部以糊名試卷，偕閣臣出題考試於東閣。試卷輿所投之文相稱，即收預選。每科所選不過二十人，每選所留不過三五輩。將來成就，必有足稱者。」孝宗從其請，命內閣同吏、禮二部考選，以爲常。(《會典》 )
六年，詔天下舉才德之士隱於山林者。順天府尹唐恂以潘辰薦。吏部以辰生長京師，寢之。恂復奏，給事中王綸、夏昂亦交章薦。乃授翰林待詔。白天順後，漸拘資格，布衣無得預館閣者。辰獨以才望得之，一時詫異數焉。(《陳濟傳》 )
十年，大計京官。侍講學士楊守址時掌院事，上言：「臣輿掌詹事府學士王鏊俱當總部考察。但臣等各有屬員，進輿吏部會考所屬，則坐堂上，退而聽考，又當候階下。我朝優假學士，慶成侍宴，班四品上，車駕臨雍，坐彝倫堂內，視三品，此故事也。今四品不輿考察，則學士亦不應輿。臣等職講讀撰述，稱否在聖鑒，有不待考察者。」詔可。學士不與考察，自守址始。(《楊守陳傳》 )
正統間，以學士一人在內閣，專管誥敕，後久不設。弘治七年復設。至用尚書兼學士如石缶，侍郎兼學士如賈詠輩掌管。嘉靖六年，以張璁議，始停不補。(《夢余錄》 )
是年九月，以桂萼爲禮部尚書，仍兼翰林學士。故事：尚書無兼學士者，自萼始。(《桂萼傳》 )
升少詹事霍韜爲詹事，仍兼翰林學士。韜固辭，言：「楊榮、楊士奇、楊溥以及李東陽、楊廷和專權植黨，籠翰林爲屬官，中書爲門吏。故翰林遷擢不由吏部，而中書至有晉秩尚書者。臣嘗建議：翰林去留盡屬吏部，庶不陰倚內閣爲腹心，內閣亦不陰結翰林爲羽翼。議未即行，躬自蹈之，而又躐居學士徐縉上，何愧如之？」上優詔不允。(《霍韜傳》 )
十月丙寅，諭內閣選擇翰林諸臣，稱職者留用，不稱者量才外補。(《實錄》 )初，張璁以議禮拜學士，諸翰林恥之，不與並列。璁深恨。及侍讀汪佃講洪範不稱旨，帝令補外。璁乃請自講讀以下量才外補。改官及罷黜者二十二人。諸庶吉士皆除部屬及知縣。由是翰苑爲空。(《張璁傳》 )
上既罷轉翰林多人，復諭內閣、吏禮二部，都察院，咨訪有才識文學者，量爲推舉，改宮僚、翰林，以廣用人之路。乃改大理少卿黃綰、南京通政司參議許誥、南京尚寶卿盛端明、、福建按察副使張邦奇、四川按察副使韓邦奇、山西按察副使致仕方鵬、刑部員外歐陽德、吏部主事金璐、御史張袞皆授學士、講、讀、宮坊、編修等官。(《實錄》 )
八年四月，考選庶吉士。大學士楊一清等列上唐順之等二十人，請命官教習。得旨，以：「庶吉士之選，祖宗舊制誠善。邇來大臣徇私選取，市恩立黨，於國無益自今不必選留。」遂改順之等爲主事等官。並限翰林之選，侍讀、侍講、修撰各三員，編修、檢討各六員。著爲令。(《選舉志》 )
十一年十月甲申，復考選庶吉士例。(《通紀》 )
十二年七月庚午，改主事唐順之、陳束、楊瀹、盧淮、陳節之，御史胡經、周文燭爲編修。十月乙酉，改主事屠應竣、王汝孝，郎中華察爲修撰。(《大政記》 )
翰林由別衙門改用者：歐陽兼、張袞、胡經俱以御史改編修，余皋以給事中改檢討，王一寧以工部主事改修撰，歐陽崇一以刑部郎中改編修，王大任、姜儆俱以御史升侍讀學士。(《夢余錄》 )
萬歷九年十一月，張居正言：「前代好文之主，皆有文學之臣，奉侍清燕。或承詔登朝，或應制賡酬，皆寓風勸箴規之益。翰林撰述討論爲其職務，如日講諸臣皆文學優贍，其餘翰林亦皆需次待用，宜令分番入直，每日輪四員，同日講諸臣在館只候。萬幾之暇，如披閱古文有所采錄，或鑑賞名筆有所題詠，郎屬諸臣具草。或以不時面賜質問，以觀其才品高下。」從之。(《通紀》 )
崇禎十一年，帝以國家多故，朝臣詞苑起家，儒緩不習吏事，無以理紛御變。改舊例，擇知、推治行卓絕者入翰林。(《汪偉傳》。校點者案：「懦」，《明史》作「儒」 )
秘書監(仍元官 )
洪武三年三月庚子，置秘書監，掌內府書籍。六年，擢舉人蕭韶爲秘書監直長。
十三年七月癸巳，罷秘書監，所藏古今圖籍改歸翰林院典籍掌之。(已上《大政記》 )○文華堂
洪武六年正月，擢舉人張唯、王輝等十餘人爲翰林院編修，又選國子監蔣學、方徽、彭通拜給事中，俱入禁中文華堂肄業。宋濂及修撰孔克表、正字桂彥良爲之師。帝聽政之暇，輒幸堂中，評其文字優劣，錫以鞍馬、弓矢、白金有差。(《山集》 )
宏文館
洪武三年，法唐永徽之制，置宏文館，以胡鉉爲學士。命劉基、危素、王本中、睢稼皆兼學士。(《昭代典則》 )
是年，以羅復仁爲宏文館學士。復仁在帝前率意陳得失，常操南昔。帝顧喜其質實，呼爲「老實羅」而不名。(《羅復仁傳》 )九年閏九月，罷宏文館。(《大政記》 )
洪熙元年正月，建宏文閣於思善門左。詔選諸臣有學行者入直。命學士楊溥掌閣事，帝親授閣印，曰：「朕用卿左右，非止助益學問，亦欲廣知民事，爲治道輔。有所建白，封識以進。」(《三編》，又《殿閣詞林記》作宏文館 )
六月，宣宗即位。閏七月乙丑，罷宏文閣。(《大政記》 )
正德元年，王鏊奏：「請於便殿側修復宏文館。選天下文學行藝著聞者七八人，更番入直。內閣大臣一人領之，如先朝楊溥故事。陛下萬幾有暇，時造館中講論經史，於聖德自有裨益。」疏入，報聞。(《明臣奏議》系之嘉靖元年。按：王鏊已於正德三年致仕。茲據《明正統宗》及《大政記》 )
起居注(元給事中兼修起居注 )
甲辰三月丁卯，置起居注，以宋潦、魏觀爲之。日侍左右，記言動。(《通紀》 )
乙巳六月，以儒士滕毅、楊訓文爲起居注。諭之曰：「起居之職，非專事紀錄而巳。要在訓忠納誨，致主於無過之地，而後爲盡職。吾平時於百官所言，一二日外，猶尋繹不巳。今爾在吾左右，不可不盡言也。」(《大訓記》 )
覆命毅、訓文集古無道之君，若夏桀、商紂、秦始皇、隋煬帝，所行之事以進。曰：「吾觀此者，正欲知其喪亂之由，以爲鑑戒耳。」(《陳修傳》 )
吳元年，魏觀遷兩淮都轉運使，入爲起居注。(《魏觀傳》 )
洪武五年，禮部尚書陶凱言：「漢、唐、宋時，皆有《會要》，紀載時政。今起居注雖設，其諸司所傾諭旨及奏事簿籍，宜依《會要》編類爲書，庶可以垂法後世。下臺省府者，宜各置銅櫃藏之，以資稽考，俾無遺闕。」從之。(《陶凱傳》 )
七年八月，宋濂薦僧郭傳，授翰林應奉，直起居注。(《王蒙傳》 )
十四年，定起居注秩從七品，以單仲佑、詹同爲之。(《詞林記》 )
弘治十七年九月，復置起居注。初，洪武間，設起居注，後廢。至是太僕少鄉諸言：「古者史官紀言、紀動，典至重也。臣見陛下宣召群臣，多帷幄造膝之言。近臣不得與聞，史官莫由紀錄。失今不圖，恐歲月綿遠，傳聞各異，無以究其始末。乞敕廷臣曾蒙召問者，備錄呈覽，宣付史館。」報可。(《三編》 )
世宗初，御史黎貫請復起居注之制，命訶臣編類章奏以備纂述。從之。(《黎貫傳》 )
嘉靖十一年，學士寥道南言：「太祖設起居注，仁宗開宏文館，皆師古者記事、記言之制。自宣德後，相權重，史職輕，而起居注遂廢。今宜選翰林中學識優異者，俾兼起居，日記言動，以至邦有大政，民有大眚，皆令書之。庶克徽信來茲，而史職不爲虛設矣。」上嘉納之。(《兩朝憲章錄》 )
萬歷三年，編修張位以前代皆有起居注，而本朝獨無，疏言：「臣備員纂修，竊見先朝政事，自非出於詔令，形諸章疏，悉湮沒無考。鴻猷茂烈，郁而未章。徒使野生流傳，用偽亂真。今史官充位，無以自效，宜日分數人入直。凡詔旨起居，朝端政務，皆據見聞書之，待內閣裁定，爲他年《實錄》之助。」於是大學士張居正議曰：「國初設起居注官，日侍左右，紀錄言動，實古者左史記事、右史記言之制。迨後定官制，乃設翰林院修撰、編修、檢討等官。蓋以記載事重，故設官加詳，原非有所罷廢。但自職名更定之後，遂失朝夕記注之規。以致累朝以來，史文闕略。邇者纂修實錄，臣等只事總裁。凡所編輯，不過總集諸司章奏，稍加刪潤，獎括成編。至於仗前、柱下之語，章疏所不及者，即有見聞，無憑增入。輿夫稗官野史之書，海內所流傳者，欲事采錄，又恐失真。是以嘉謀嘉猷，實多未備。凡此皆由史臣之職廢而不講之所致也。今宜申明史職，以復舊制。舍日講官日輪一員，專記注起居，兼錄聖諭詔敕冊文等項及內閣題稿。其朝廷政事見於諸司章奏者，俱選年深學優之史官六員，專管纂修。事分六曹，以吏、戶、禮、兵、刑、工爲次。每人專纂一曹。俱在朝供職，不得別有差遣。凡遇常朝，御皇極門，即輪記事官侍班，居文武第一班之後，近上，便於視聽。即古螭頭載筆之意。」從之。(《三編》 )
神宗一日顧見史官，還宮偶有戲言，曰：「莫使起居聞知，聞則書矣。」起居之有益於主德如此。(《夢余錄》 )○修前代史
洪武二年二月，詔修元史，以左丞相李善長監修，前起居注宋濂、漳州府通判王爲總裁。徵山林隱逸之士：汪克寬、胡翰、來僖、陶凱、陳基、趙塤、曾魯、高啟、趙訪、張文海、徐尊生、黃篪、王綺、傅著、謝徽、傅恕凡十六人爲纂修。
三年二月，詔重修《元史》，復徵四方文學士朱右、貝瓊、朱廉、王彝、張孟兼、高遜志、李懋、李墳、張宜、張簡、杜寅、殷弼、俞寅、趙塤等十四人爲纂修。先是，得十三朝實錄，惟元統以後之事未備。乃命儒士歐陽佑等往北平、山東采遺事。至是還朝，重開史局。七月丁亥，書成，凡二百十二卷。(已上《三編》 )
禮局徐一夔者，王薦之入史局。一夔遺書曰：「邇者縣令傳命，言朝廷以續修元史見徵，且云：執事謂仆善敘事，薦之當路。私心竊怪執事何倦倦於不材多病之人也。仆素謂執事如我，今自審終不能副執事之望。何也？近世論史者，莫過於日曆。『日曆』者，史之根柢也：自唐長壽中，史官姚奏請撰《時政記》。元和中，韋執誼又奏撰《日曆》。《日曆》以事系日，以日系月，以月系時，以時系年，猶有《春秋》遺意。至於《起居注》之說，亦專以甲子起例。蓋紀事之法，無逾此也。往宋極重史事，《日曆》之修，諸司必關白，如詔誥則三省必書，兵機邊務則樞司必報，百官之進退，刑賞之予奪，臺諫之論列，給舍之繳駁，經筵之論答，臣僚之轉對，侍從之直前啟事，中外之囊封匭奏，下至錢、甲兵、獄訟、造作，凡有關政體者，無不隨日以錄。猶患其出於吏牘，或有訁爲失，故歐陽修奏請宰相監修者，於歲終檢點修撰官日所錄事，有失職者罰之。如此，則《日曆》不至訁爲失。他時，會要之修取於此，實錄之修取於此，百年之後然，紀、志、列傳取於此。此宋氏之史所以爲精確也。元朝則不然，不置日曆，不置起居注，獨中書置時政科，遣一文學掾掌之，以事付史館：及一帝崩，則國史院據所付修實錄而巳。其於史事固甚疏略。幸而天曆間，虞集仿《六典》法，纂《經世大典》，一代典章文物粗備。是以前局之史，既有《十三朝實錄》，又有此書，可以參稽，而一時纂修諾公，如胡仲申、陶中立、趙伯友、趙子常、徐大年輩，皆有史才、史學，廑而成書。至若順帝三十六年之事，既無《實錄》可據，又無參稽之書，惟憑採訪以足成之。竊恐事未必覈也，言未必馴也，首尾未必穿貫也。而向之數公或受官，或還山，復各散去。乃欲以不材多病如仆者，承之於後。仆雖欲仰副執事之望，曷以哉？」遂不至。(《徐一夔傳》 )
成化十年，命編纂《宋元綱目》，以閣臣彭時等爲總裁，宮坊翰林劉、邱浚、程敏政、劉健、楊守陳、尹直、彭華、謝一夔等爲纂修官，分八館。未五年而書成。(《夢余錄》 )
十一年四月，大學士商輅等進所撰宋元通鑑綱目二十七卷。(《藝文志》 )
正德二年七月，大學士李東陽等進所撰《歷代通鑑纂要》九十二卷。劉瑾以謄寫不謹，欲因是爲東陽罪。東陽大窘。焦芳爲解，乃止除謄錄官數人名。(《三編》又《質實》曰：「是書修於孝宗時，芳未嘗爲總裁官。至是命文華殿改勝，芳遂列名其間。及進呈，書辦官張駿等皆擢顯秩，裝潢匠役亦悉授官 )
嘉靖十五年五月，議修宋史。南京吏部尚書嚴嵩以賀萬壽節至京師，李時請留之，命以禮部尚書兼翰林學士董其事。(《嚴嵩傳》 )
《宋史》輿《遼》、《金》二史，舊分三書，嘉靖中，柯維騏乃合之爲一，以《遼金》附之，而列二王於《本紀》。褒貶去取，義例嚴整。閱二十年而始成，名之曰《宋史新編》，凡二百卷。(《柯維騏傳》 )
修國史
吳元年四月壬子，諭起居注詹同曰：「國史貴直筆，善惡皆當書之。昔唐太宗觀史，雖失大體，然命直書建成之事，是欲以公天下也。膚平日言行是非善惡，汝等皆宜直書，不宜隱諱，庶使後世觀之，不失其實。」(《大訓記》 )
洪武六年八月，學士承旨詹同以渡江以來，征討平定之跡，禮樂治道之詳，紀載尚未成書，請編《日曆》。帝從之。命同輿宋濂爲總裁官，吳伯宗等爲纂修。明年五月，《日曆》成，自起兵臨濠至洪武六年，共一百卷。(《昭代典則》 )
建文元年，修太祖實錄，以修撰李貫，國子監博士王紳、教授鬍子昭、楊士奇，訓導羅恢，吏目程本立等，充編纂官。(《三編》 )
文彬按：洪武修元史，徵山林隱逸之士爲纂修官建文、永樂間，修《太祖實錄》，博士、教授、訓導、吏目及知州、知縣等得爲編纂官。楊士奇由布衣起家，三修《太祖實錄》皆預焉。成祖修《永樂大典》以布衣陳濟爲都總裁，修撰曾等僅爲之副。其始重文學不拘資格如此。宣德後，專以修撰、編修、檢討爲史官。自是，非翰林不得預，一代紀載專屬訶臣矣。
成祖初即位，以建文中所修《太祖實錄》爲失實，乃重修之。命李景隆、茹常監修。前纂修官南昌知府葉惠仲，以直書燕起兵事，族誅。(《三編》 )
永樂九年十月乙巳，帝以前監修官李景隆、茹常等心術不正，又期限迫促，未能精詳$$覆命姚廣孝、夏原吉爲監修，胡廣、楊榮、楊士奇、金幼孜等爲總裁、纂修等官。(《通紀》 )十六年五月庚戌朔，《實錄》成，共二百五十七卷，起元至正辛卯，訖洪武三十一年戊寅，首尾四十八年。(《藝文志》 )
正統三年四月乙丑，楊士奇等進所撰《宣宗實錄》一百十五卷。士奇、楊榮俱進少師，楊溥進少保，余進秩有差。廷臣以《實錄》成進官，始此。(《明紀》 )
成化二年八月，閣臣陳文等進所撰《英宗實錄》三百六十一卷，起宣德十年正月，訖天順八年正月，首尾三十年，附景泰帝事跡於中，凡八十七卷。(《藝文志》 )先是，總裁欲革去景泰帝號，引漢昌邑、更始爲比。編修尹直辯曰：「實錄中，有初爲大臣後爲軍民者，方居官時則稱『某官某』，既罷去而後改稱。如漢府以謀逆降庶人，其未反時，書『王』書『叔』如故也。豈有逆計其反而即降從『庶人』之號者哉？且昌邑旋廢，景泰帝則爲宗廟社稷主七年。更始無所受命，景泰帝則策命於母后。當時定傾危難之中，微帝，則京師非國家有。雖易儲失德，然能不惑於盧忠、徐振之言，卒從兩宮以至今日。其功過足相准，不宜去帝號。」時不能難。(《尹直傳》 )
弘治五年，大學士邱浚請於文淵閣近地別建重樓，將累朝《實錄》、御製、玉牒及關係國家大事文書，盛以銅櫃，庋於樓之上層。如詔冊、制誥、儀注、前朝遺文舊事輿凡內府衙門所藏文書，可備異日纂修壘史之用者，盛以鐵櫃，庋之下層。每歲曝書，先請委翰林院一員察視，事畢封識。內外衙門因事欲有稽考者，必須請旨，不許擅開。從之。(《夢余錄》 )
正德四年四月壬午，李東陽等上所撰《孝宗實錄》二百二十四卷。劉健、謝遷既去位，焦芳入內閣，操史筆。凡所褒貶多挾恩怨。舊時大臣如何喬新、彭韶、謝遷輩，芳輒肆詆誣。李東陽等不敢爲異同。故奏表中有「傳疑傳信，庶以備於將來」之語。蓋爲芳改竄《實錄》之張本雲。(《通紀》 )是年五月，內閣援《會典》請序遷編纂《實錄》諸臣。忽附批：調侍講吳一鵬於南京刑部，侍讀徐穆於南京禮部，編修顧清於南京兵部，汪俊於南京工部，皆員外郎；編修賈詠、李廷相於兵部，溫仁和於戶部，劉籠於禮部，翟鑾、董於刑部，崔銑於南京吏部，陸深於南京禮部，檢討王九思於吏部，汪偉、穆孔暉於南京禮部，易舒誥於南京戶部，皆主事。始瑾惡翰林官不下己，欲盡出之外，爲張彩勸沮。及是，又持前議，彩復力沮。而焦芳父子與檢討段炅輩謂可乘此以擠所不悅者，乃疏名上之瑾，慫患成之，謂之「擴充政事」。(《三編》 )
嘉靖元年五月癸酉，御史盧瓊言：「景皇帝有撥亂大功，而《實錄》猶稱成阝戾王？敬皇帝深仁厚澤，而《實錄》成於焦芳手，是非顛倒，乞詔儒臣改纂。」帝惟命史臣正《孝宗實錄》之不當者，然亦未有所正也。(《馬錄傳》 )
四年三月，大學士費宏言：「獻皇帝嘉書懿行，舊邸必有成書，宜付史館，纂修《實錄》。」從之。明年六月丙子，《實錄》成，凡五十卷。(《明紀》 )
文彬按：有明一代闕典，如建文、景泰二帝，君臨天下數年，不得入廟，並不得修實錄。世宗以製作自任，未識及此，獨徇私恩於興獻，不但稱宗廟，亂一朝之祀典，且纂修《實錄》，紊千秋之史體。費宏之請，徒欲阿徇上意，不顧貽譏千秋。而廷臣懲議禮之禍，無復規諫。殊可嘆也。」
六月庚子，費宏等上所撰《武宗實錄》一百九十七卷。(《藝文志》 )
檢討席春，尚書書弟也，預修《實錄》成，當進秩。內閣費宏以春由他官入，輿檢討劉夔並擬按察僉事。夔亦故御史，以避兄侍郎籠改授者也。書大怒，疏言：「故事，無纂修書成出爲外任者。」帝以書故，留春擢修撰，而夔亦留擢編修。(《席書傳》 )
十三年，建皇史於重華殿西，以藏列朝《實錄》、《寶訓》。每纂修告成，焚稿椒園，正本貯此。(《夢余錄》 )
隆慶二年，王世貞奏：「太祖實錄洪武三十一年止，中間至永樂元年，筒有闕漏未載。夫漢不以呂氏而廢本紀，唐不以武氏而廢實錄。明天下不可一日無史也。乞下內閣諸耆碩臣，考究革除年間事跡，別爲一書，附之國史之末。」疏入，不納。(《明臣奏議》 )
萬歷初，穆宗實錄成，于慎行進修撰，充日講官。故事，率以翰林大僚直日講，無及史官者。慎行與張位及王家屏、沈一貫、陳於陛咸以史官得之，異數也。(《于慎行傳》 )
十六年，司業王祖嫡請復建文位號，修輯四年事跡，盡廢野生不經之說，其景泰宜自爲一錄，削成阝戾舊名。疏下群臣議。於是禮部尚書沈鯉奏言：「建文以革除而稱洪武，景泰以分附而並系英宗，皆爲我朝缺典所據。司業王祖嫡有循史職、修缺典之奏，臣等不敢爲更張之議，惟將英廟《實錄》中間七年事跡，名曰《恭仁康定景皇帝實錄》，無相混淆。至於建文位號，詔書中原無降削之文，今亦無憑議復，亦惟於高廟《實錄》之末，摘出四年事跡，復稱建文年號，如斯而巳。」詔從之。然卒不果行。(文彬按：沈鯉覆祖嫡之疏，諸書未載。見《明臣奏議》系之萬歷十三年。《三編》載輔臣申時行覆祖嫡疏，在十六年三月。當時下群臣議，內閣、禮部必同時覆奏。《明史》鯉本傳，有十六年請復建文年號重定《景帝實錄》云云。證之《明通紀》亦同，直系之十六年 )
十七年，逯中立疏：「伏見輔臣王錫爵題請纂修正史，起原任詹事劉虞夔充總裁官。輿論嘖嘖，以爲匪人。竊維修史鉅典，必博訪名流，廣招俊士。前輔臣疏，有『欲取之別署，取之外僚，取之閒廢，取之山林隱逸，』而必曰『文行兼優』，又曰『行義無虧』。今乃授其門人虞夔首預總裁之選。儻誤蒙收錄，則修史之典，適以啟邪臣奔競之途，何足以昭法戒而垂萬世？伏望諭輔臣及吏部嚴行諮訪，務求端方直亮、博聞、有道術之士。毋得濫及匪人，以污盛舉。」從之。(《明臣奏議》 )
二十二年三月癸卯，詔修國史。先是禮部尚書陳於陛疏書：「宋真宗祥符間，王旦等撰進太祖太宗兩朝正史。仁宗天聖間，呂夷簡等增入真宗朝，名《三朝國史》。此則本朝君臣自修正史之明證也。我朝史籍，止有列聖《實錄》，正史闕焉未講。伏觀朝野所撰次，可備采擇者無慮數百種。若不及時網羅，歲月既久，卷帙散脫，欲成信史，將不可得。惟陛下立下明詔，設局編纂，以成萬世不朽盛事。」詔從之。(陳於陛傳 )修撰焦言：「國朝《實錄》代修，如建文、景泰二朝，向無專紀。景帝位號雖復，而《實錄》附載，未經改正。夫勝國之君，代必爲紀，所謂『國可滅、史不可滅』也。況在本朝，乃使孫蒙祖號，弟襲兄年，名實相違，傳信何據？(此所當創爲者，一也。德、懿、熙、仁四祖，本朝發祥之始，列於高廟《本紀》之首，如漢高之述太公，光武之述長沙，巳無可議 )至睿宗獻皇帝似當一遵此例，不必另紀。蓋位終北面，猶人臣之列；事屬追王，無編年之體。此所當附見者，二也。或當分而不宜合？或當合而不必分，蘭臺石室之中，自有定論，但須經聖斷，乃可遵行。(《夢余錄》 )
二十三年九月乙酉，詔以建文朝事，附國史《太祖本紀》末，復其年號。時給事中楊天民、御史牛應元言：「建文年號不宜革除。見值纂修國史，當更正洪武三十二年至三十五年年號，以復建文元、二、三、四年之舊。」禮部議從之，故有是命。
二十五年六月癸未，以皇極門左右兩廊被災，閣臣張位等請停止國史纂修事務。從之。(已上《實錄》 )
泰昌元年十一月，詹事公鼐言：「近聞南、北臣僚，論先帝升遐一事，亦多怪異，語多隱藏。恐因委巷之訁爲傳，流爲香山之稗說，臣竊痛焉。夫臣子愛君，存其真不存其偽。今實錄纂修在即，請將先帝事跡別爲一錄。凡一月間，明綸善政，固大書特書；其有見聞異詞？及宮闈委曲之妙用，亦皆直筆指陳，勒成信史。臣雖不肖，竊敢任之。」疏入，不許。(《公鼐傳》 )
天啟二年，修《神宗實錄》，命太常卿董其昌往南方采輯先朝章疏及遺事。其昌廣Ａ３博徵，錄成三百本。又采留中之疏，切於國本、藩封、人才、風俗、河渠、貪貨、吏治、邊防者，別爲四十卷，仿史贊之例，系以筆斷。書成，表進，有詔褒美，宜付史館。(《董其昌傳》 )
魏忠賢既輯《三朝要典》，以《光宗實錄》所載與《要典》左，乃言葉向高等所修非實，宜重修。遂恣意改削牴牾《要典》者。《崇禎》改元，毀《要典》，而所改《光宗實錄》如故。六年，少詹事文震孟言：「皇考《實錄》爲魏黨曲筆，當改正從原錄。」時溫體仁當國，與王應熊等陰沮之。事遂寢。庶子許士柔曰：「若是，則《要典》猶弗焚矣。」乃上疏曰：「皇考《實錄總記》於世系獨略。皇上娠教之年，聖誕之日，不書也。命名之典，潛邸之號，不書也。聖母出何氏族，受何封號，不書也。此皆原錄備載，而改錄故削之者也。原錄之成，在皇上潛邸之日，猶詳慎如彼。新錄之進，在皇上御極之初，何以率略如此？使聖朝父子、母后、兄弟之大倫，皆暗而不明，缺而莫考。其於信史謂何？」疏上，不省。體仁令中書官檢校《穆宗總記》示士柔。士柔具揭爭之曰：「皇考實錄與列聖條例不同。列聖在位久，登極後事，編年排纂，則總記可以不書，皇考在位僅一月，三後誕育聖躬，皆在未登極以前。不書之《總記》，將於何書也？穆廟大婚之禮，皇子之生，在嘉靖中，故《總記》不載。至於冊立大典，編年未嘗不具載也。皇考一月易世，熹廟之冊立當書，皇上之冊封獨不當書乎？」巳復上疏曰：「累朝《實錄》無不書世系之例。臣所以抉摘改錄，正謂與累朝成例不合也。孝端皇后，皇考之嫡母也，原錄具書保護之功，而改錄削之，何也？當日國本幾危，坤寧調護，真孝慈之極則，顧復之深思。史官不難以寸管抹殺之，此尤不可解者也。」疏上，報聞。(《許士柔傳》 )
崇禎九年，禮科給事中馮元飈奏：「我朝列聖以來，雖御世長久，事跡繁重，實錄之成，無逾至數年者。今熹廟之政，前後七載，《實錄》至今未成，後世將何所取信？乞敕所司，將實錄、寶訓立行竣役。有不公者，廷臣據實糾正，按治如法。」(《夢余錄》 )
文震孟疏：「臣備員史局，頃因纂修《熹宗實錄》，從閣中恭請《光宗實錄》副本校對，見其間舛誤甚多。而悸謬之大者，如先帝之冊立與挺擊、紅丸大事，皆祖三朝要典之邪說，而應和之。蓋天啟三年七月十六日，《實錄》進呈，則禮臣周炳寰等所纂修，而閣臣葉向高、韓爐等所總裁者也。至天啟六年，逆黨崔呈秀請旨重修，則崇禎元年二月十七日所進，今皇史之所藏者也。是時皇上初登大寶，逆案未成，閣臣黃立極含糊從事，後來諸臣無復洗石渠之穢，使流傳後世，何所取衷？國史所關，良非細故。臣謹摘其悖謬之甚者，乞敕史館逐一改正。或取天啟三年所進遺稿，再加勘定，入皇史。庶千古之是非不悖，一代之袞鉞可憑。」(同上 )初，天啟時，詔修《光宗實錄》。禮部侍鄖周炳謨載神宗時儲位臬危 及妖書梃擊諸事，直筆無所阿。其後忠賢盜柄，御史石三畏劾削炳謨職。忠賢使其黨重修，是非倒置。故震孟摘尤謬者敷條，疏請改正。帝特御平臺，召廷臣面議，卒爲溫體仁、王應熊所沮。(《文震孟傳》 )
