卷二十六學校下
◎書院
正統初，翟溥福知南康府。廬山白鹿院廢，溥福倡眾興復。(《本傳》。 )王恕為揚州知府，作資政書院以課士。(《本傳》。 )
長沙通判陳鋼監吉王府第。工成。王賜之金帛，不受。請王故殿材嶽麓書院。王許之。(《陳鋼傳》。 )
進士劉觀杜門讀書，四方來問道者，從席嘗不給。縣令劉成為築書院於虎邱山，名曰養中。(《劉觀傳》。 )
成化中，南陽知府段堅創志學書院，聚秀民講說五經要義及濂、洛諸儒遺書。(《段堅傳》。 )
長安有齊魯書院，久廢，故址半為民居。秦王誠泳別易地建正學書院。(《秦王傳》。 )
十四年二月，邵寶為江西提學副使，濂溪書院，改建白鹿洞書院。(《昭代典則》。 )
李敏里居時，築室紫雲山麓，聚書數千卷，與學者講習。及巡撫大同，疏籍之於官。詔賜名紫雲書院。(《李敏傳》。 )二十年四月，令貴溪縣重建象山書院。(《大政記》。 )
廣西提學僉事姚鏌立宣成書，延五經師，以教士子。(《姚鏌傳》。 )
明初，書院無額設。自武宗朝，王守仁倡良知之學，東南景附，書院頗盛。(《野獲編》。 )
正德六年，御史張士隆巡鹽河東，建正學書院。(《士隆傳》。 )
嘉靖九年正月壬辰朔，頒《敬一》諸箴於湖南嶽麓書院，從長沙知府孫存請也。(《大政記》。 )
鄒守益謫廣德州判官，建復初書院，與學者講授其間。(《本傳》。 )歐陽德知六安州，建龍津書院，聚生徒講學。(《本傳》。 )
東昌知府羅汝芳，提學副使鄒善，皆宗守仁學。善為建願學書院，俾六士師事焉。汝芳亦建見泰書院，時相討論。(《春明夢余錄》。 )
十六年四月壬申，罷各處私創書院。以御史游居敬論劾王守仁、湛若水偽學，乞毀其書院。從之。(《昭代典則》。 )
萬曆七年正月，毀天下書院。時士大夫競講學，張居正亞之，盡改各省書院為公廨。凡先後毀應天等府書院六十四處。(《三編》。 )
二十二年，吏部郎中顧憲成罷歸。里故有東林書院，為宋楊時講道處。憲成與弟允成倡修之，偕同志講學其中。海內聞風景附，由是東林名大著。(《憲成傳》。 )
天啟初，左都御史鄒元標與副都御史馮從吾共建首善書院於京師。御史周宗建董其事，大學士葉向高為之記。朝暇，與同志高龍等講學其中，名望日重。而諸不附東林者咸忌之。明年，給事中朱童蒙疏劾之。元標、從吾並引歸。先是書院方建，御史黃尊素謂元標曰：「都門非講學地，徐文貞已叢議於前矣。」謂徐階也。元標不能用。至是，尊素言果驗。元標、從吾既歸，群小擊碎其碑，暴於門外。先師木主，委棄路隅。經史典籍，悉被焚毀，而院獨存。其後，遂為大西洋曆局雲。(《三編》。 )
五年八月壬午，詔毀天下書院。東林、關中、江右、徽州各書院俱行拆毀。從逆黨張訥議也。(同上。 )
○書籍
丙午五月庚寅，命有司博求古今書籍。(《明正統宗》。 )
洪武元年八月，詔除書籍稅。(《本紀》。 )
是年，定元都。大將軍徐達收圖籍，致之南京。(《藝文志》。 )
六年正月，上御奉天殿，召國子博士趙ㄈ及助教錢宰、貝瓊等，曰：「汝等一以孔子所定經書為教，慎勿雜蘇秦、張儀縱橫之言。」於是ㄈ請頒《正定十三經》於天下，屏《戰國策》及陰陽讖卜諸書，勿列學宮。(《趙ㄈ傳》。 )
十四年三月辛丑，頒《五經四書》於北方學校。(《本記》。 )
十五年十月，命禮部頒劉向《說苑》、《新序》於天下。十一月壬戌，帝以國子監所薦書板，歲久殘闕，令諸儒考補，工部督匠治。(《昭代典則》。 )
二十三年十二月，購遺書。福建布政司進《南唐書》、《金史》、《蘇轍古文》。(《明通紀》。 )
二十四年六月戊寅，命禮部頒書籍於北方學校。諭曰：農夫舍耒耜無以為耕，匠氏舍斤斧無以為業，士子舍經籍無以為學。朕念北方學校缺少書籍，向嘗頒與《五經四書》，其他子史諸書未賜，宜購與之。」(《大訓記》。 )
永樂四年四月己卯，帝御便殿，召儒臣講論。問文淵閣藏書備否？解縉對曰：「經史粗備，子集尚多闕。」帝曰：「士庶家稍有餘貲，尚欲積書。況朝廷乎？」遂命禮部遣使四出，購求遺書。
十五年四月丁巳，頒《五經四書性理大全》於兩京六部、國子監及天下府、州、縣學。諭禮部曰：「此書，學者之根本。聖賢精蘊，悉具於是。其以朕意曉天下學者，令盡心講明，無徒視為具文也。」於是古註疏遂不復用。(已上《通紀》。 )
十七年三月，上在北京，遣侍講陳敬宗至南京，起取文淵閣所貯古今書籍。自一部至百部以上，各取一部北上。皇太子乃遣撰陳循如數齎送，其餘封貯本閣。(《南京詹事府志》。 )
十九年四月庚子，三殿災。楊榮麾衛士出圖籍，舁東華門外。(《楊榮傳》。 )
宣宗嘗臨視文淵閣，披閱經史，與少傅楊士奇等討論，因賜士奇等詩。是時秘閣貯書約二萬餘部，近百萬卷；刻本十三，鈔本十七。正統間，士奇等言：「文淵閣所貯書籍，有祖宗御製文集，及古今經、史、子、集之書。向貯左順門北廊，今移於文淵閣、東閣。臣等逐一點勘，編成書目。請用寶鈐識，永久藏┑。」制曰：「可。」(《藝文志》。 )
宣德八年四月甲申朔，建廣寒、清暑二殿，悉置書籍貯之。(《大政記》。 )
弘治五年五月，求遺書。大學士邱浚言：「高皇帝當至正丙午之歲，始肇帝業，首求遺書。既平元都，得其館閣秘藏，又廣購於民間，一時貯積，不減前代。太宗當多事之時，猶集儒臣，纂《永樂大典》，以備考究。今承平百年，中外無事，烏可使經籍廢墜？凡民庶之家，遷徙不常，好尚不一，既不能廣有儲藏，即儲藏亦不能久遠。所賴石渠邃閣，積聚之多，收藏之密，扃之固，聚者有掌故之官，闕略者有繕寫之吏，損壞者有修補之工，散佚者有購訪之令，然後不致廢殘闕失。前代藏書之多，有至三十七萬卷者。近內閣書目不能什一。數十年來，在內未聞考校，在外未聞購求。及今失之，恐遂放佚。自古藏書不一所，漢有東觀、蘭台、鴻都，唐有秘書監、集賢書院，宋有崇文館、秘書省。國朝罷前代台監館省之官，並其任於翰林院。設典籍二員，掌文淵閣書籍。南京國子監雖設典籍，僅掌累朝頒降之書，及舊鋟書板而已。今請敕內閣所藏書籍，令學士以下，督典籍官，匯若干冊，冊若干卷，檢其有副本者，分貯一冊於兩京國子監。若內閣所無，或不備者，乞敕禮部行天下提學官，榜示購訪，俾所在有司，校錄齎呈。其藏書之所：一在京師，曰內閣，曰國子監；一在南京，曰國子監。使一書而存為數本，一本而藏三所。每歲三伏時，令翰林院僚屬同赴閣、監曝書。畢事，扃。廷臣有因事欲稽考者，奏請詣閱，以為常規。則於文治有裨焉。」疏上，帝嘉納之，尋有是命。(《三編》。 )
十三年正月，給事中許天錫言：「去歲闕里孔廟災，今茲建安又火。古今書板，盪為灰燼。闕里，道所從出；書林，文章所萃聚也。頃師儒失職，正教不修。上之所尚者浮華，下之所習者枝葉。災變之作，似欲為儒林一掃積垢。宜因此遣官臨視，刊定經史有益之書。其於培養人才，實非淺鮮。」所司議從其言。(《天錫傳》。 )
正德十年，大學士梁儲等，請檢內閣並東閣藏書殘闕者，令原管主事李繼先等，次第修補。從之。由是，其書為繼先等所盜，亡失者多矣。(《實錄》。 )
嘉靖十五年，御史徐九皋上議，欲查歷代《藝文志》書目參對。凡經籍不全者，行士民之家，借本送官謄寫，原本給還，且加優賞。又乞上御便殿，省閱章奏，處分政事，賜見講讀諸臣，辨析經旨。下禮部議。(《野獲編》。 )
禮臣覆奏，命翰林院查秘閣所貯經籍，有無缺遺不備之處，備開書目，通行兩京及撫按衙門，轉行提學官員，用心Ａ３訪。凡《藝文志》所載歷代遺書，及本朝名臣碩儒所著述文集，凡有補於世教者，一體收采藏貯。(王圻《通考》。 )
經類十一，共八千七百四十六卷。史類十一，共二萬八千六十九卷。子類十二，共三萬九千二百一十一卷。集類三，共二萬九千九百六十六卷。(《藝文志》。 )
《日下舊聞》云：「考正統六年編定目錄，凡四萬三千二百餘冊，而列朝《實錄》、《寶訓》不下數千卷，若《永樂》一書多至二萬二千九百三十七卷，皆藏諸皇史，不與焉。縹緗之富，古所未有。其後典守不嚴，歲久被竊。萬曆三十三年，內閣敕房辦事大理寺左丞寺副孫能傳、中書舍人張萱等奉閣諭，校理纂輯書目，則並累朝續添書籍入焉。大半殘闕，較之正統目錄，十僅存二三爾。」
◎編輯
洪武二年八月，修禮書。詔舉素志高潔、博通古今，練達時宜之士，年四十以上者，禮送至京。曾魯及梁寅、宋訥、徐一夔、劉於、周子諒、胡行簡、劉宗弼、董彝、蔡深、滕公Ａ７並與焉。明年正月，書成。賜名《大明集禮》。其書准《五禮》而益以《冠服》、《車輅》、《儀仗》、《鹵簿》、《字學》、《音樂》，凡升降儀節、制度名數，纖悉畢具。(《通紀》。 )
三年十二月，《大明志書》成。先是命儒士魏俊民、黃篪、劉儼、丁鳳、鄭思先、鄭雄等六人，類編天下州郡地理形勝、降附始末。至是書成，命送秘書監刊行。(《藝文志》。 )
六年三月，《昭鑒錄》成。先是命陶凱、張籌等采撫漢、唐以來藩王善惡可勸戒者。會凱出參行省，編輯未成。乃命文原吉、王亻巽等續修之。至是書成二卷，頒賜諸王。(《三編》。 )
七年五月，命詹同、宋濂等纂修《日曆》。自起兵臨濠至洪武六年，凡一百卷。同等又言：「《日曆》秘天府，人不得見。請仿《唐貞觀政要》，分輯聖政，宣示天下。」帝從之。乃分四十類，為書五卷，名曰：《皇明寶訓》。嗣後，凡有政跡，史官日記錄之，隨類增入焉。(《通紀》。 )
十三年六月，上命儒臣纂輯歷代諸王、大臣、宗戚、宦官之悖逆不道者，凡二百十二人，命曰《臣戒錄》。頒布中外，以昭炯鑒。(《大政記》。 )
又詔儒臣采歷代史所載相臣，賢者：自蕭何至文天祥八十二人，為傳十六卷；不肖者：自田鼢至賈似道二十六人，為傳四卷；命曰《相鑒》。太祖制序。(《藝文志》。 )
十六年二月，大學士吳沈等進《精誠錄》。先是上將享太廟，致齋於武英殿，召沈等謂之曰：「朕聞古聖賢書，其垂訓立教，大要有三：曰，敬天；曰，忠君；曰，孝親。君能敬天，臣能忠君，子能孝親；則人道立矣。然其言散在經傳，未易會其要領。卿等其以類編輯，庶便觀覽。」至是書成。上賜名《精誠錄》，命沈序之。(王圻《通考》。 )
二十六年二月，《諸司職掌》成，頒布中外。又編輯《稽制錄》，御製序文，頒示功臣。(《明政統宗》。 )
十一月，命儒臣輯歷代諸王宗室為惡及悖逆者，編次成書，命曰《永鑒錄》，頒賜諸王。(《昭代典則》。 )
二十七年九月庚申，修《寰宇通衢》書成。其方隅之目有八：東距遼東部司，東北至三萬衛，西極四川松潘衛，西南距雲南金齒，南逾廣東崖州，東南至福建漳州府，北暨北平大寧衛，西北至陝西、甘肅，橫一萬一千七百五十里，縱一萬九百里。(《三編》。 )
是歲，命博士錢宰等，編輯《書傳會選》成，凡六卷。初，帝以蔡沈《書傳》象緯運行，與朱子《詩傳》相悖，其他注與鄒季友所論有未安者。徵天下宿儒訂正之。書成，頒行天下。(《趙ㄈ傳》。 )
二十八年九月庚戌，頒《皇明祖訓》。初，上命陶凱等編輯《祖訓錄》。六年書成，自為之序。命大書揭於右順門之西廡，隨時損益。至是重加裁定，名曰《皇明祖訓》，頒示內外諸司。諭曰：「後世有敢言更制者，以奸臣論，毋赦。」(《三編》。 )
永樂五年十二月，修《永樂大典》，書成。先是，元年秋七月，帝諭侍讀翰林學士解縉等曰：「天下古今事物散載諸書，篇帙浩穰，不易檢閱。朕欲悉采各書所載事物，類聚之，而統之以韻。嘗觀《韻府》、《回溪》二書，事雖有統，而紀載大略。爾等其如朕意。凡書契以來，經、史、子、集、百家至於天文、地誌、陰陽、醫卜、僧道、技藝之言，備輯為一書，毋厭浩繁。」二年十一月，解縉等進所纂錄韻書，賜名《文獻大成》。既而上覽所進書，尚多未備，遂命重。敕太子少師姚廣孝、刑部侍郎劉季篪及縉總之。命翰林院學士王景，侍讀學士王達，國子祭酒胡儼，司經局洗馬楊溥，儒士陳濟為總裁；翰林院侍讀鄒緝，撰王褒、梁潛、吳溥、李貫、楊覯、曾。編修朱，檢討王洪、蔣驥、潘幾、王、蘇伯厚、張伯穎，典籍梁用行，庶吉士楊相，左春坊左中允尹昌隆，宗人府經歷高得，吏部郎中葉砥，山東按察僉事晏璧為副總裁。命禮部簡中外官及四方宿學老儒有文章者，充纂修；簡國子監及在外郡縣學能書生員繕寫。開館於文淵閣，命光祿寺給朝暮膳。至是書成，凡二萬二千九百三十七卷，一萬一千九十五冊，賜名《永樂大典》。帝親制序冠之。賜廣孝等二千一百六十九人鈔，有差。
十二年十一月，命學士胡廣等《五經四書》及宋儒性理諸書，諭曰：「《五經四書》傳注之外，諸儒有發明者，其采附於下。周、程、張、朱所著，如：《太極通書》、《西銘》、《正蒙》，亦類聚成編。」命舉朝臣及四方文學之士同纂，開館東華門外，廣等總其事。書成，名曰《大全》。(已上《三編》。 )
十四年十二月，黃淮等奉敕編輯《歷代名臣奏議》。書成，上之。凡三百五十卷。(《藝文志》。 )
宣德元年四月，御製《外戚事鑒》、《歷代臣鑒》成，頒賜外戚及群臣。諭曰：「治天下之道，必自親親始。文武諸臣欲同歸於善；前事之不忘，後事之師也。故於暇曰，采輯前代外戚及群臣善惡吉凶之跡，匯為此書，用示法戒。其擇善而從，以保福祿。」並手自製序頒之。《外戚事鑒》五卷，《歷代臣鑒》三十七卷。(三編。 )
宣宗又采經、傳、子、史嘉言善行，為《五倫書》六十二卷。正統中，英宗制序刊行。(《藝文志》。 )
宣德三年，《御製帝訓》、《御製官箴》成，各一卷。(王圻《通考》。 )
景泰七年五月己巳朔，大學士高等修《寰宇通志》成。上之。凡一百十九卷。(《大政記》。 )
天順二年八月，詔修《一統志》，諭李賢、鼓時、呂原曰：「朕欲覽天下輿圖之廣。我太祖、太宗嘗命儒臣纂輯，未竟厥緒。景泰間雖有成書，繁簡失當。卿等尚折衷精要，繼成初志。」於是命賢等為總裁官。書成，凡九十卷。
成化十九年十二月庚午，御製《文華大訓》成，以教皇太子也。書凡二十八卷，上親制文弁其首。
二十三年，孝宗即位。禮部侍郎邱浚進《大學衍義補》，凡六十一卷。上覽稱善，進浚尚書，齎金幣，詔刊行其書。既，浚以書中所載，皆可見之行事。請摘其要者，下內閣議行。報可。(已上《三編》。 )
弘治十年三月，命內閣及翰林儒臣纂修《大明會典》。上以累朝典制，散見疊出，宜會於一。乃命徐溥等條次，以本朝官職、制度為綱，事物、名數、儀文、等級為目，類以降群書，附以歷年事例，使官領其屬，事職於官，以成一代之制。十五年十二月己酉，書成，上之。凡一百八十卷。
嘉靖五年十月庚午，御製《敬一箴》及注浚《心箴》、程頤《視》、《聽》、《言》、《動》四箴，頒賜大士費宏等」(已上《通紀》。 )
七年三月己卯，詔儒臣重校《大明會典》，訂正訛謬，增入續定事例。先是，上閱《會典冠禮》目中，有「成化十四年謁謝奉先、奉慈殿」之文。奉慈殿乃孝宗即位始建。上以謬誤顯然，乃有重校之舉。(《實錄》。 )
六月辛丑朔，《明倫大典》成，上之。帝自製序弁其首。命張璁為後序，刊布天下。(《三編》。 )
顧修《興都志》二十四卷。世宗以其載獻帝事實，於志體例不合，詔徐階等重修，名《承天大志》。凡四十卷。(《藝文志》。 )
萬曆四年，詔復修《大明會典》。是書重修於嘉靖二十八年，進呈，未刊。至是禮臣題請，從之。書成，凡二百二十八卷。(《通紀》。 )
王可大《國憲家猷》五十六卷。萬曆中，御史言：「《內閣絲綸簿》猝無可考，惟是書載之。」遂取以進。(《藝文志》。 )
