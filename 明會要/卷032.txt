洪武元年，置兵部，以陳亮爲尚書，朱珍爲侍郎。(《昭代典則》。 )
十五年，增試侍侍郎一人。(《職官志》。 )
二十二年，沈溍進兵部尚書。時廣西都司建譙樓，青州衛造軍器，皆擅科民財，溍請：「凡都司衛所營作，必都督府奏準，官給物料，毋擅役民。違者治罪。」仍禁武臣預民事，時干戈甫息，武臣暴橫，數扞文法。至是始戢，潛力也。(《沈溍傳》 )
二十八年，齊泰以兵部郎中擢左侍郎。太祖嘗問邊將姓名，泰厯數無遺。又問諸圖籍，出袖中手冊以進，簡要詳密。太祖奇之。(《齊泰傳》。 )
建文三年十二月，升武選司郎中古樸爲兵部侍郎。
成祖初，升兵部郎中方賓爲本部侍郎。(已上《大政記》。 )
正統十四年，英宗北狩，郕王監國，進于謙爲兵部尚書。謙請：「飭諸邊守臣協力防遏，京營兵械且盡，宜急分道募民兵，令工繕器甲，修戰具。分兵九門，列營郭外。附郭居民皆徙入內。文臣如軒輗者宜用爲巡撫。武臣如石亨、楊洪、柳溥者宜用爲將帥。至軍旅之事，臣身當之。不效則治臣罪。」王深納焉。(《于謙傳》。 )
景泰時，增設尚書一人，協理部事。天順初，罷。(《職官志》。 )
成化十三年，餘子俊爲兵部尚書，奏申明條例十事，又列上軍功賞格。由是中外有所遵守。(《餘子俊傳》。 )
弘治二年，馬文升爲兵部尚書。承平既久，兵政廢弛。西北部落時伺塞下。文升嚴覈諸將校，黜貪懦者三十餘人。吏部尚書屠滽罷，廷推文升。御史魏英等言：「兵部非文升不可。」乃命倪岳代滽，而加文升少傅以慰之。(《馬文升傳》。 )
十二年，王守仁疏言：「兵部自尚書以下，其兩侍郎使之每歲更迭巡邊。於科道部屬之內，擇其通變特達者二三人以從。使之得以周知道里之遠近，邊關之要害，敵情之虛實，事勢之緩急，無不深諳熟悉於平日。一旦有急，所以遙度而往涖之者，不慮無其人矣。」(《明臣奏議》。 )
十五年，劉大夏爲兵部尚書，請：「凡事非祖宗舊制而害軍民者，悉條上釐革。」十七年，復陳兵政十害。帝欲宿兵近地爲左右輔。大夏言：「保定設都司，統五衛，祖宗意當亦如此。請遣還操軍萬人爲西衛，納京東兵密雲、薊州爲東衛。」帝報可。中官監京營者恚失兵，揭飛語宮門。帝以示大夏曰：「宮門，豈外人能至？必此曹不利失兵耳。」由是間不得行。(《劉大夏傳》。 )
正德三年五月，增兵部侍郎一員，以左右侍郎差出防邊治船。(《大政記》。 )
十一年，王瓊爲兵部尚書。帝時遠遊塞外，經歲不還。近畿盜竊發。瓊請於河間設總兵一人，大名、武定各設兵備副使一人，責以平賊；而檄順天、保定兩巡撫嚴要害爲外防，集遼東、延綏士馬於行在，以護車駕。中外恃以無恐。瓊用王守仁撫南贛，假便宜提督軍務。比宸濠反，書聞，舉朝惴惴。瓊曰：「諸君勿憂。吾用王伯安贛州，正爲今日。賊旦夕禽耳！」未幾，果如其言。(《王瓊傳》。 )
世宗即位，起彭澤爲兵部尚書。部事積壞久，澤覈功罪，杜干請，兵政一新。又請：「敕九邊守臣，策防禦方略，毋畫境自保；鎮巡居中調度，毋相牽制。諸邊各以農隙築牆、濬濠、修墩臺、飭屯堡，爲經久計。內地盜甫息，敕守臣練卒伍，立保甲，懲匿盜不舉者。且撫西南諸苗蠻，申海禁，汰京軍老弱。」帝咸嘉納。詔遣中官楊金、鄭斌、安川更代鎮守，復令張弼、劉瑤守涼州、居庸。澤持不可，罷弗遣。四川巡撫胡世甯劾分守中官趙欽，澤因請盡罷諸鎮守。時雖不從，其後鎮守竟罷。(《彭澤傳》。 )
嘉靖二十一年，毛伯溫爲兵部尚書。會廷臣議，上防邊二十四事，軍令一新。言官建議，請覈實新軍、京軍及內府力士匠役，以裕國儲。伯溫因上亢濫當革者二十餘條。凡錦衣、騰驤諸衛，御馬內官、尚膳諸監，素爲中貴盤踞者，盡在革中。帝稱善，立命清汰。宿弊盡釐。(《毛伯溫傳》。 )
隆慶四年，大學士高拱請增置兵部侍郎一員，以儲總督之選。由侍郎而總督，由總督而本兵，中外更番，邊材自裕。(《高拱傳》。 )
萬厤歷十一年，張學顏爲兵部尚書。時方興內操，選內豎二千人，雜廝養訓練，發太僕寺馬三千給之。學顏執不與馬，又請停內操，皆不聽。其年秋，車駕自山陵還。學顏上疏曰：「皇上恭奉聖母，扶輦前驅，拜祀陵園，考卜壽域。六軍將士十餘萬，部伍齊肅。惟內操隨駕軍士，進止自恣。前至涼水河，喧爭無紀律，奔逸沖突，上動天顏。今車駕巳還，猶未解散。謹遵舊制：『營軍隨駕郊祀，始受甲於內庫，事畢，即還宮中。惟長隨內侍許佩弓矢。』又律：『不係宿衛軍士；持寸刃入宮殿門者，絞；入皇城門者，戍邊衛。』祖宗防微弭亂之意，甚深且遠。今皇城內，披甲、乘馬、持鋒刃，科道不得糾巡，臣部不得檢閱。又招集廝養僕隸，出入禁苑。萬一驟起邪心，朋謀倡亂，譁於內，則外臣不敢入；譁於夜，則外兵不及知。譁於都城白畫，則曰天子親兵也。驅之莫肯散，捕之不敢攖。正德中，西城練兵之事，可鑒也。」疏入，竟不能用。(《張學顏傳》。 )
萬厤之末，以兵事亟，復增設二侍郎，以祁伯裕、王在晉任之，而召張鶴鳴爲左侍郎。鶴鳴等並臥家園不赴。及遼陽破，右侍郎張經世督援師出關，部中遂無侍郎。帝乃剋期命兵部馬上督催，鶴鳴等始履任。(《鶴鳴傳》。 )
崇禎十三年正月，召陳新甲爲兵部尚書。自弘治初，賈俊後，乙榜無至尚書者。兵事方亟，諸大臣避中樞，故新甲得爲之。(《陳新甲傳》。 )
十五年，給事中李清疏：「外之邊才，散於推官等官；內之邊才，散於京卿等衙門；而總以兵部爲聚藪。誠於推知內搈樞曹，或因捍虜禦寇，修城練兵著有成效者，擢之；使樞曹數十員果富於儲，是邊方兵備之才，於此一大聚矣。又於京卿內覓佐樞，或從見任、或從廢棄、或從內遷之藩臬郡守確有強幹者，拔之；使侍郎數員咸精於兵，是邊方督撫之才，於此一大聚矣。蓋兵部真邊才之專門，而京卿則備邊才之一途也。乞敕吏、兵二部，合志殫慮，以聚才樞部，使天下才智之士，鼓舞奔走於斯。遇有邊方督撫及兵備員缺，無慮乏才補用。欲實收邊才之效，不若力行先臣高拱之言爲善也。(《春明夢餘錄》。 )
洪武元年，設兵部郎中、員外、主事。六年，分屬部三：總部，駕部，職方部。十三年，增庫部。二十二年，改總部爲司馬部。二十九年，改爲武選、職方、車駕、武庫四司。設郎中一人，員外郎一人，主事二人。(《職官志》。 )
弘治中，陳愷爲武選司主事，厯歷升郎中。武選繁劇，怨叢勢軋。愷一意奉公，私謁不行，一時武選稱得人。本部長官舉薦，謂愷可勝方岳之任。(《通典》。 )
劉大夏調職方郎中，明習兵事，所奏覆皆當上意。尚書倚之如左右手。汪直好邊功，以安南黎灝敗於老撾，欲乘間取之；言於帝，索永樂間討安南故牘。大夏匿弗予，密告尚書餘子俊曰：「兵釁一開，西南立糜爛矣。」事得寢。(《劉大夏傳》。 )
嘉靖初，鄭曉爲職方主事，日披故牘，盡知天下阨塞，士馬虛實、強弱之數。尚書金獻民屬撰《九邊圖志》，人爭傳寫之。(《鄭曉傳》。 )
二十八年，開馬市於大同、宣府。兵部主事楊繼盛奏言十不可、五謬，貶狄道典史。已而諳達數入寇，帝思繼盛言，四遷至員外郎。繼盛抵任甫三月，草奏劾嚴嵩十大罪、五奸。疏入，帝怒，詔下獄，旋棄市。(《楊繼盛傳》。 )
隆慶初，大學士高拱言：「兵者，專門之學，非素習不可應卒。儲養本兵，當自兵部司屬始。宜慎選司屬，多得智謀材力曉暢軍旅者，久而任之，勿遷他曹。他日邊方兵備督撫之選，皆於是取之。更各取邊地之人，以備司屬，如銓司分省故事；則題覆情形，可無扞捍格。並重其賞罰以鼓勵之。」(《高拱傳》。 )
崇禎十七年三月，兵部主事金鉉巡視皇城，聞大同陷，疏言：「宣大，京師北門。大同陷則宣府危，宣府危則大事去矣。請急撤回監視杜勳，專任巡撫朱之馮。勳二心僨事。臣之馮忠懇，(校點者案：《明史》無「臣」字。 )可屬大事。」不報。(《金鉉傳》。 )
景泰元年，始設提督團營，命兵部尚書于謙兼領之；後罷。成化三年，復設。率以本部尚書或都御史兼之。(《職官志》。 )
正德十一年，尚書王瓊奏：「給事翟瓚言：『十二團營請查照景泰、天順、成化等年事例，添設或尚書、侍郎、都御史一員爲總提督，會同操練，不妨以他務。』但查前項事例，于謙、馬文升、劉大夏等俱以本部尚書不妨部事提督，王越以左都御史不妨院事提督。今欲添設一員專管提督，事體重大，伏乞聖裁。」得旨：「提督官不必添設。」(《明臣奏議》。 )
嘉靖二十年，始命劉天和輟部務，另給開防，專理戎政。二十九年，以總督京營戎政之印畀仇鸞，而改設本部侍郎協理戎政，不給關防。(《職官志》。 )
隆慶元年，帝以京營事重，改協理爲閱視，以左都御史曹邦輔任之。已，從恭順侯吳繼爵言：復改閱視爲提督。(《曹邦輔傳》。 )
四年正月，罷京營總督，分設三大將，以侯、伯充總兵官。尋改提督，又用三文臣，亦稱提督。九月，以文武六提督遇事各持意見，旬月不決。給事中溫純言其弊，乃罷之，仍設總理、協理二員。(《三編》。 )
萬厤八年十月，兵部尚書楊兆協理京營。因有詔協理歸本部侍郎帶管，兆遂疏辭協理，因裁之。(《明紀》。 )
天啟初，增設協理一人，尋革。崇禎二年，復增一人，以庶吉士劉之綸爲兵部侍郎充之。(《職官志》。 )
宣德十年，黃福爲南京兵部尚書，始加參贊機務銜。(《三編》。文彬按：《明史·黃福傳》「宣德七年，福以戶部尚書改官南京。明年，兼掌南京兵部。英宗即位，加少保，參贊南京機務。』故《三編》係之宣德十年。《職官志》及《續通典》皆雲；「參贊機務自宣德八年黃福始。」蓋沿《明史稿》，以兼掌兵部之年爲參贊機務也。 )
福參贊時，嘗坐守備李隆側。楊士奇寄聲曰：「豈有孤卿而旁坐者？」福曰：「焉有少保而贊守備者耶？」卒不變。然隆待稻甚恭，公退，即推福上坐。福亦不辭。(《黃福傳》。 )
初，參贊之任不專屬兵部。自成化中薛遠，繼以陳俊，遂爲定製。(《陳俊傳》。 )
成化二十年五月，改王恕南京兵部尚書。時錢能仍守備南京，語人曰：「王公，天人也。吾敬事而已。」恕坦懷待之。能卒斂戢。恕先後應詔陳事者二十一，建白者三十九，皆力阻權幸。天下傾心慕之。時謠曰：「兩京十二部，獨有一王恕。」(《王恕傳》。 )
弘治十六年九月，南京兵部尚書韓文以米價翔貴，請發軍餉三月，戶部難之。文曰：「救荒如救焚。有罪，吾自當之。」乃發米十六萬石，米價爲平。(《韓文傳》。 )
正德中，劉機爲南京兵部尚書參贊機務。流賊犯江上。眾議擇將。適都督李昂自貴州罷官至，機即召任之。昂以無朝命辭。機曰：「機奉敕有云：『敕所不載，聽便宜。』此即朝命也。」(《劉中敷傳》。 )
喬宇爲南京兵部尚書參贊機務。宸濠反，揚言旦夕下南京。宇嚴爲警備，指揮楊銳有才略，署爲安慶守備。鎮守中官劉琅輿濠通，爲豫伏死士。宇刺得其情，詰琅用事者。琅懼不敢動，宇乃大索城中，斬所伏壯士三百人，懸首江上。濠失內應，且知有備，不敢東攻安慶，銳固守不得下。(《喬宇傳》。 )
臧應奎爲南京車駕主事。進貢中官索舟踰額，力裁損之。中官遣卒譁於部，叱左右執之，遁去。(《張潔傳》。 )
時因南營耗弊，從尚書吳文華請，給參贊旗牌，惰卒煽奸，得以軍法從事，兼聽便宜調兵。(《史稿》。 )
洪武元年，置刑部，以周楨爲尚書，盛元輔、張仁爲侍郎。(《弇山集》。 )帝初即位，用法太嚴，奉行者重足立。楨定律令，吏士始知循守。其後數有釐正，皆以楨書爲權輿雲。(《周楨傳》。 )
二年三月，甲寅，擢御史臺經厯劉希魯爲刑部尚書。(《大政記》。 )
四年正月，以刑部郎中劉惟謙爲尚書，逾曰：「仁義者，養民之膏粱也；刑罰者，懲惡之藥石也。舍仁義而專用刑罰，是以藥石養人，豈得爲善治乎？」遂命惟謙詳定《大明律》，每奏一篇，命揭兩廡，親加裁酌。(《昭代典則》。互見六十四卷引《聖政記》，命惟謙定律，在六年十一月。 )
十六年，開濟爲刑部尚書，以綜覈爲己任，請天下諸司設文簿，日書所行事課得失。又各部勘合文移，立程限，定功罪。又言：「軍民以細故犯罪者，宜即決遣。」數月間，滯牘一清。(《開濟傳》。 )
二十二年，以戶部尚書楊靖與刑部尚書趙勉換官，逾曰：「愚民犯法，如啗飲食。設法防之，犯者益眾。推恕行仁，或能感化。自今惟犯十惡並殺人者死。餘罪皆令輸粟北邊。」又曰：「在京獄囚，卿等覆奏，朕親審決，猶恐有失。在外各官所擬，豈能盡當？卿等當詳讞，然後遣官審決。」靖承旨研辨，多所平反。帝嘉納之。(《楊靖傳》。 )
三十年四月，升刑部給事中張思恭爲刑部右侍郎。(《大政記》。 )
刑部署尚書夏恕等請改反逆律，從漢法夷三族。帝曰：「古者，父子兄弟罪不相及。漢仍秦舊，其法太重。」卻其奏不行。(《刑法志》。 )
正統三年十二月，法司盡繫獄，擢刑部主事張鳳本部右侍郎。(《張鳳傳》。 )
弘治改元，以何喬新爲刑部尚書，奏言：「舊制：遺官勘事及逮捕，必齋精微批文，赴所在官司驗視乃行。近止用駕帖，不合符。宜復舊制，以防矯詐。」帝立報許。(《何喬新傳》。 )
楊志畢爲刑部尚書。刑部獄詞既經侍郎詳定，尚書多不覆視，惟死罪始自裁決。志學，凡答以上，必經親覽，而後定。(《通典》。 )
四年，彭韶爲刑部尚書。故安遠侯柳景贓敗至數千兩。徵僅十一，以其母訴，免。韶執奏曰：「昔唐宣宗元舅鄭光官租不入，京兆尹韋澳械其庄吏。宣宗欲寬之，澳不奉詔，景無元舅之親，贓非負租之此，獨蒙宥除，是臣守法愧於澳也。」不從。(《彭韶傳》。 )
嘉靖中，喻茂堅長刑部，上言：「自弘治間定例，垂五十年。乞會同三法司，申明問刑條例，及嘉靖元年以後欽定事例，永爲遵守。其弘治十三年以後，嘉靖元年以前，奉詔革除事例，有因事條陳擬議，精當可采者，亦宜詳檢。若官司妄引條例，故入人罪者，當議黜罰。」會茂堅去官，尚書顧應群等定議，增至二百四十九條。(《刑法志》。 )
鄭曉爲刑部尚書。故事：在京軍民訟，俱投牒通政司，送法司問勘。諸司有應鞫者，亦參送法司，無自決遣者。後諸司不復遵守，獄訟紛挈。曉奏循故事。帝報許。於是刑部間捕囚畿府。而巡按御史鄭存仁謂：「訟當自下而上。」檄州縣：「法司有追取，無輒發。」曉聞，率侍郎趙大、傅頤守故事爭。存仁亦據律執奏。章俱下都察院，會刑科平議。議未上，嚴嵩激帝怒，落曉職。(《鄭曉傳》。 )
萬厤中，刑部尚書孫丕揚以獄多滯囚，由公移牽制。議：刑部、大理各置籍。凡獄上刑部。次日即詳讞大理。大理審允，次日即還刑部。自是，囚無淹係。尋奏：「五歲方恤刑，恐冤獄無所訴。請敕天下撫按，方春時和，令監司按行州縣，大錄係囚；按察使則錄會城囚。死罪矜疑及流徒以下可原者，撫按以達於朝。期毋過夏月。輕者立遺，重者仍聽部裁。歲以爲常。」帝報從之。(《孫丕揚傳》。 )
天啟三年，孫瑋拜刑部尚書。囚係眾，獄舍至不能容。瑋請近畿者就州縣分係。內使王文進殺人，下司禮議罪，其餘黨付法司。瑋言：「一獄不可分兩地，請並文進下吏。」不聽。(《孫瑋傳》。 )
崇禎十五年，徐石麒爲刑部侍郎。時帝以刑馭下，法官引律，大抵深文附會，予重比。石麒奉命清獄，推明律意，校正今斷獄之不合於律者十餘章，先以白同官，以次審理十三司，囚多寬減。然廉公一持大法，赫然無敢幹犯者。(《徐石麒傳》。 )
鄭三俊爲刑部尚書，以文武諸臣詿誤久係者眾，請令出外候讞。因論告訐株蔓之弊，乞敕內外諸臣行惻隱實政。內而五臣訊鞫，非重辟不必參送法司。外而撫按提追，非真犯不必盡解京師。刑曹決斷，以十日爲期。帝皆從之。(《鄭三俊傳》。 )
洪武元年，設刑部郎中、員外、主事。六年，分屬部四：總部，比部，都官部，司門部。八年，增設四科。十三年，仍分四屬部。部設郎中、員外郎各一人。總部、比部主事務各四人。都官、司門主事務二人。二十二年，改總部爲憲部。二十三年，分四部爲河南、北平、山東、山西、陝西、浙江、江西、湖廣、廣東、廣西、四川、福建十二部。二十九年，改爲十二清吏司。各郎中一人，員外郎一人，主事二人。
永樂元年，以北平爲北京。十九年，革北京司，增置雲南、貴州、交址三司。宣德三年，革交址司，遂定爲十三清吏司。(已上《職官志》。 )
正統十四年，周署刑部郎中。校尉受賕縱盜，以仇人代。辨雪之，抵校尉罪。外郡送囚，一日至八百人。慮其觸熱，三日決遺之殆盡。(《周傳》。 )
景泰五年，毛吉除刑部廣東司主事。司轄錦衣衛。衛卒伺百官陰事，以片紙入即奏即獲罪。公卿大夫莫不惴恐。公行請屬，狎侮官司，郎以罪下刑部者，亦莫敢捶撻。吉獨執法不撓：有犯必重懲之。(《毛吉傳》。 )
天順初，楊繼宗爲刑部主事。囚多疫死。爲時其飲食，舍三日一櫛沐，全活甚眾。又善辨疑獄。河間獲盜，遣里民張文、郭禮送京師。盜逸。文謂禮：「吾二人並當死。汝母老，鮮兄弟；以我代盜，庶全汝母子命。」文桎梏詣部。繼宗察非盜，竟辨出之。(《楊繼宗傳》。 )
成化十一年九月，刑部尚書董方等言：「本部專理刑名，非得通曉律例者，無以稱欽恤之意。乞依正統聞例，選諸司辦事進士，同本部見任官問刑。待半年後，主事有缺，以可用者敘補。」詔從其議，選進士楊茂元等二十人於刑部問刑。(《昭代典則》。 )
成化時，南京刑部尚書周令諸司：「事不須勘者，毋出五日。」獄無滯囚。暑疫，悉遺輕係者，曰：「召汝則至。」囚歡呼去，無失期者。(《周傳》。 )
孝宗初，何喬新爲南京刑部尚書。沿江蘆洲率爲中官占奪，託言備進奉費。喬新奏還之民。(《喬新傳》。 )
洪武元年，置工部，以單安仁爲尚書，張允文、楊翼爲侍郎。八年正月，以鄭州知州梁敏爲工部侍郎。(《昭代典則》。 )
薛祥授工部尚書。時造鳳陽宮殿，帝坐殿中，若有人持兵斗殿脊者。李善長奏：「諸工匠用厭鎮法」帝將盡殺之，祥爲分別，交替不在工者並鐵石匠皆不預，活者千數。營謹身殿，有司列中匠爲上匠。帝怒其罔，命棄市。祥在側，爭曰：「奏對不實，竟殺人，恐非法。」得旨，用腐刑。祥復徐奏曰：「腐，廢人矣。莫若杖而使工。」帝可之。
十年，趙翥由贊善大夫拜工部尚書，奏定天下歲造軍器之數，及議定藩王宮城制度。
十五年，帝以國子監所藏書板，歲久殘剝，命諸儒考補，工部督匠修治。尚書趙俊奉詔監理古籍。
十八年十一月，以進士秦逵爲工部侍郎。時營繕事繁，部中缺尚書。凡興作事，皆逵領之。初，議籍四方工匠，驗其丁力，定三年爲班，更番赴京，三月交代，名曰輪班匠。未及行。至是，逵議量地遠近爲班次，置籍爲勘合，付之，至期齋至。部免其家徭役。著爲令。(已上《薛祥傳》。 )
二十三年四月，武定侯郭英奏請築魯王享堂周垣。帝謂工部尚書秦逵曰：「事有不急者，毋用勞民也。方當耕種之時，而英請築堂垣，此豈使民以時之道？英武人不學，惟知築垣爲要，不知民時不可奪也。」遂止之。(《世法錄》。 )
二十六年，嚴震直由工部侍郎進尚書。時朝廷事營建，集天下工匠於京師，凡二十餘萬戶。震直請戶役一人，書其姓名所業於官，有役則按籍更番召之。役者稱便。(《嚴震直傳》。 )
三十年，升衛經歷黃福、邊升爲工部左、右侍郎。(《大政記》。 )
永樂十年十月，升工部主事藺芳爲本部侍郎。(同上。 )
宣德五年二月，諭侍臣曰：「今國家無大營繕，而工部採運木植不已。豈不妨農時？其令巳采之木隨處存貯，軍夫悉罷歸農。」(《通紀》。 )
景泰七年，以工匠蒯祥、陸祥爲工部侍郎。(《三編》。蒯祥以木匠，陸祥以石匠，俱累擢太僕寺少卿，至侍郎，仍督工匠。時稱「匠者」。 )
天順四年，命中官往蘇、松、杭、嘉、湖增織彩幣七千匹。工部右侍郎翁世資以東南水潦，民艱食，議減其半。帝怒，下詔獄，貶衡州知府。(《楊鼎傳》。 )
成化二十一年，賈俊爲工部侍郎，拜尚書。時專重進士，舉人無至六卿者。俊獨以重望得之。諸王府第塋墓，悉官予直，而儀仗時繕修。內官監欲頻興大工。俊言：「王府既有祿米莊田，請給半直。儀仗非甚敝，不得煩有司。公家所宜營，惟倉庫城池，余皆停罷。」帝報可。弘治四年，中官奏修沙河橋，請發京軍二萬五千，及長陵五衛軍助役；內府寶鈔司乞增工匠；浙江及蘇、松諸府方罹水災，而織造錦綺至數萬匹；俊皆執奏，並得寢。工部政務與內府監局相表裹，而內官監專董工役，職尤相關。俊不爲所撓，工役大省、(《賈俊傳》。 )
弘治十三年，曾監爲工部尚書。孝宗在位久，海內樂業，內府供奉漸廣。司設監請改造龍球、素球一百有奇。監祈賜停止，不聽。內府緘工局乞收幼匠千人。監等言：「往年尚衣監收匠千人，而兵仗局效之，收至二千人。軍器局、司設監又效之，各收千人。弊源一開，其流無已。」於是命減其半。十六年，諸省方用兵，且水旱多盜賊，乞罷諸營繕及明年煙火，龍虎山、上清宮工作。帝皆報從。正德元年，雷震南京報恩寺塔。守備中官傅容請修之。監言：「天心示警，不可重興土木以勞民力。」乃止。內織染局請開蘇、杭諸府織造，上供錦綺，爲數二萬四千有奇。監力請停罷，得減三分之半。太監許傭等各齋敕於浙江諸處抽運木植，亦以監言得寢。(《曾鑒傳》。 )
嘉靖十六年，毛伯溫升工部尚書，奉命提督天壽山工程。諸陵石柱，道遠難推，勞費千百。伯溫以意制八輪車，前後聯絡，隨地險易爲低昂，工作易就。帝聞之喜，賜繡囊、銀勺各一。(《通典》。 )
十九年十二月，添注工部尚書樊繼祖。(《史概》。 )
天啟三年，鍾羽正拜工部尚書。故事：奄人冬衣，隔歲一給。是夏六月，群奄千餘人請豫給，蜂擁入署，碎公座，毆掾吏，肆罵而去。蓋忌羽正者嗾奄使發難也。羽正疏聞，因囚求罷。詔司禮太監杖謫群奄，而諭羽正視事。羽正因言：「今帑藏殫虛，九邊壯士日夜荷戈寢甲，弗獲一飽。慶陵工卒負重乘高，舉炎風赤日中，求傭餞不得。而獨內官請乞，朝至夕從。此輩聞之，其誰不含憤？」復三疏，自引歸。(《鍾羽正》。 )
洪武元年，設工部郎中、員外、主事。六年，分屬部四：總部，虞部，水部，屯田部。八年，增立四科。十三年，以屯田部爲屯部。二十二年，改總部爲營部。二十九年，定爲營繕、虞衡、都水、屯田四清吏司。各郎中一人，員外郎一人，主事一人。(《職官志》。 )
正德時，工部主事何遵榷木荊州，下令：稅自百金以下，減三之一，風濤敗貲者勿算。入算者，手實其數，自識之，藏於郡帑，數日一會所入。此去不私一錢。(《何遵傳》 )
工部主事邵經邦榷荊州稅，甫三月，稅額滿，遂啟關任商舟來往。(《昭經邦傳》。 )
工部四司財物悉貯後堂大庫，司官出納多侵漁。嘉靖時，尚書劉麟請特除一郎官主之。帝稱善，因賜名「節慎庫」。(《劉麟傳》。 )
嘉靖十一年，作雷壇，程工峻急。工部員外郎劉魁欲諫，度必得重禍，先命家人鬻棺以待，遂上章曰：「前營大享殿、太高元殿諸工尚未告竣。內帑所積幾何？歲入幾何？一役之費，動至億萬。土木衣文繡，匠作班朱紫。道流所居，擬於宮禁。國用巳耗，民力巳竭，而復爲此不經無益之事，非所以示天下後世。」帝震怒，杖於庭，錮之詔獄。(《劉魁傳》。 )
時制以工部居六曹後，仕進者冷局視之。嘉靖間，興大工，添設郎官數倍。營繕司尤盛，郎官多至十餘員。驟得升京堂，或有先賜四品服者。人始慕之，而爲語云：「馬前雙，馬後方，督工部。」「雙」者棍，「方」者杌也。(《續通典》。 )
天啟初元，兵事棘。工部需才，調萬景營繕主事，督治九門垣墉，市銅江南，皆勤於其職。遷虞衡員外郎，司鼓鑄。時慶陵大工未竣，費不貲。景知內府廢銅山積，可發以助鑄，移牒內官監言之。魏忠賢怒，不發。景具疏以請。忠賢假旨詰景。旋進屯田郎中，抗章極論忠賢之惡。忠賢矯旨杖殺之。(《萬景傳》。 )
將作司吳元年七月辛丑置：以單安仁爲將作卿，正三品。洪武元年，以將作司隸工部，安仁擢工部尚書，仍領將作事。六年，改將作司爲正六品，更置營造提舉司，隸將作司。十年正月，罷。二十五年，置營繕所。(改將作司爲營繕所。《職官志》，《單安仁傳》。 )
山廠之設，專以燒薪炭，供應內府。宣德五年，置於平山，以都御史李儀董之。正統初年，改置沙魚口。陳恭、王永壽相繼以工部侍郎督廠事。景泰四年，移置清縣。天順元年，改廠於易州城西北二里許，建部堂於中，環以土城。八府、五州分治，以次而列，皆南向。部堂總其綱，府、州、縣佐貳官分理其事。(《昭代典則》。 )
景泰後，以本部尚書或侍郎督廠事。嘉靖八年改設司官管理。四十四年，革屯田司管易州山廠郎中，改設主事。(《會典》。 )
弘治十四年，工部侍郎張憲理易州山廠。屬員故爲奸利。憲用公差例，日廩五升，省八邢常供之饋；書有關防以杜詐偽、柴炭納銀、痛損加耗之弊；於是宿蠹頓革。(《夢餘錄》。 )
萬厤三年，題準：真定抽分，就便專委易州山廠主事帶管。(王圻《通考》。 )
弘治五年正月，中旨改徐恪南京工部右侍郎。恪上疏曰，「大臣進用，宜出廷推，未聞有傳奉得者。臣生平不敢由他途進，請賜罷黜。」帝慰留之。(《徐恪傳》。 )
嘉靖三年，調吏部右侍郎何孟春於南京工部。故事：南京六部，止侍郎一人。時已有右侍郎張琮，復以孟春爲左，蓋剩員也。(《何孟春傳》。 )
萬厤中，葉茂才爲南京工部主事，榷稅蕪湖。課登，輒縱民舟去；既而課羨，請以餉邊，卒不取一錢。(《本傳》。 )
