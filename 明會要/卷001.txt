德祖元皇帝，〈伯六公，家句容，仲八公第三子，太祖之高祖考也〉洪武元年正月乙亥，追尊元皇帝，廟號德祖，葬朱家巷。
懿祖恆皇帝，〈四九公，德祖第二子〉洪武元年正月乙亥，追尊恆皇帝，廟號懿祖，葬朱家巷。
熙祖裕皇帝，〈初一公，懿祖長子，徙泗州盱眙縣〉洪武元年正月乙亥，追尊裕皇帝，廟號熙祖，葬泗州祖陵基運山。
仁祖湻皇帝，〈諱世珍，熙祖長子，徙濠州之鍾離〉洪武元年正月乙亥，追尊湻皇帝，廟號仁祖，葬中都皇陵翊聖山。
太祖開天行道肇紀立極大聖至神仁文義武俊德成功高皇帝，諱元璋，字國瑞，〈仁祖第四子、母曰湻皇后陳氏〉以元天厤元年九月丁丑生。至正十二年，從郭子興於濠州。二十四年正月丙寅朔，立爲吳王。二十七年，稱吳元年。明年正月乙亥，即皇帝位，建元洪武。三十一年閏五月乙酉，崩於西宮。(年七十一。 )辛卯，葬孝陵。諡曰高皇帝，廟號太祖。永樂元年六月丁巳，諡神聖文武欽明啟運俊德成功統天大孝高皇帝。嘉靖十七年十一月辛未朔，增諡開天行道肇紀立極大聖至神仁文義武俊德成功高皇帝。(有明帝諡皆十七字。世宗加太祖至二十一字，前代未有；唯唐懿宗加諡宣宗至十九字。 )
丞相四人：李善長、徐達、汪廣洋、胡惟庸。(洪武十三年，罷中書省。 )
恭閔惠皇帝，諱允炇，(太祖孫，懿文太子第二子，母曰呂妃。 )洪武十年十一月己卯生。二十五年九月庚寅，立爲皇太孫。三十一年閏五月辛卯即位，改元建文。四年六月乙丑，燕兵陷京師，宮中火起，不知所終。燕王遣中使出帝、後屍於火。越八日壬申，葬之。
大清乾隆元年，追諡曰恭閔惠皇帝。
成祖啟天宏道高明肇運聖武祖功純仁至孝文皇帝，諱棣，(太祖第四子，母曰孝慈馬皇后。 )元至正二十年四月癸酉生。洪武三年四月乙丑，封燕王。十三年三月壬寅，之藩北平。建文元年七月癸酉，舉兵反。四年六月乙丑，陷京師。己巳，自立爲皇帝，改元永樂。二十二年七月辛卯，崩於榆木川。(年六十五。 )九月壬午，上尊諡曰體天宏道高明廣運聖武神功純仁至孝文皇帝。廟號太宗。十二月庚申，葬長陵。嘉靖十七年九月戊寅，改上尊諡曰啟天宏道商明肇運聖武神功純仁至孝文皇帝。廟號成祖。
閣臣七人：黃淮、胡廣、楊榮、解縉、楊士奇、金幼孜、胡儼。
仁宗敬天體道純誠至德宏文欽武章聖達孝昭皇帝，諱高熾，(成祖長子，母曰仁孝徐皇后。 )洪武十一年七月辛未，生於鳳陽。二十八年閏九月壬午，冊爲燕世子。永樂二年四月甲戌，立爲皇太子。二十二年八月丁巳即位，改元洪熙。元年五月辛巳，崩於欽安殿。(年四十八。 )七月己巳，上諡號。九月壬寅，葬獻陵。
閣臣六人：黃淮、楊榮、楊士奇、金幼孜、楊溥、權謹。
宣宗憲天崇道英明神聖欽文昭武寬仁純孝章皇帝，諱瞻基，(仁宗長子，母曰誠孝張皇后。 )建文元年二月甲辰，生於燕邸。永樂九年十一月丁卯，立爲皇太孫。二十二年，仁宗即位，十月壬子，立爲皇太子。洪熙元年六月庚戌即位，改元宣德。十年正月乙亥，崩於乾清宮。(年三十七。 )丁酉，上諡號。六月辛卯，葬景陵。
閣臣七人：楊士奇、楊榮、黃淮、金幼孜、楊溥、張瑛、陳山。
英宗法天立道仁明誠敬昭文憲武至德廣孝睿皇帝，諱祁鎮，(宣宗長子，母曰孫貴妃。 )宣德二年十一月乙未生。三年二月戊午，立爲皇太子。十年正月壬午即位，(年九歲  )改元正統。十四年八月壬戌，北狩。九月癸未，皇太后命郕王即皇帝位，遙尊帝爲太上皇。景泰元年八月丙戌，還京師，入居南宮。八年正月壬午，武清侯石亨、右副都御史徐有貞等以兵迎上皇於南宮；遂復位，改元天順。八年正月庚午崩。(年三十八。 )二月乙未，上諡號。五月庚申，葬裕陵。
閣臣十七人：楊士奇、楊榮、楊溥、馬愉、曹鼐、陳循、苗衷、高穀、張益、徐有貞、許彬、薛瑄、李賢、呂原、岳正、彭時、陳文。
恭仁康定景皇帝，諱祁鈺，(宣宗次子，母曰吳賢妃。 )宣德三年八月壬午生。英宗即位，封郕王。正統十四年八月，英宗北狩，孝恭皇太后命王監國。九月癸未，命即皇帝位，改元景泰。八年正月丁丑，輿疾宿南郊齋宮。壬午，英宗復位。二月乙未，廢帝爲郕王，遷西內。癸丑，薨於西宮。(年三十。 )諡曰「戾」，以親王禮葬西山。成化十一年十二月戊子，復帝號，上尊諡。
閣臣十人：彭時、商輅、陳循、苗衷、高穀、俞綱、江淵、王一甯、蕭鎡、王文。 
憲宗繼天凝道誠明仁敬崇文肅武宏德聖孝純皇帝，諱見深，(英宗長子，母曰周貴妃。 )正統十二年十一月庚寅生。初名見濬。十四年八月己巳，皇太后命立爲皇太子。景泰三年五月甲午，廢爲沂王。天順元年三月己巳，復立爲皇太子，改名見深。八年正月乙亥即位，改元成化。二十三年八月己丑崩。(年四十一。 )九月乙卯，上諡號。十二月壬午，葬獻陵。
閣臣十人：彭時、李賢、陳文、劉定之、商輅、萬安、劉珝 、劉吉、彭華、尹直。
孝宗達天明道純誠中正聖文神武至仁大德敬皇帝，諱祐樘，(憲宗第三子，母曰紀淑妃。 )成化六年七月己卯，生於西宮。十一年十一月癸丑，立爲皇太子。二十三年九月壬寅即位，改元宏治。十八年五月辛卯，崩於乾清宮。(年三十六。 )六月庚申，上諡號。十月，葬泰陵。
閣臣九人：萬安、劉吉、彭華、尹直、徐溥、劉健、邱濬、李東陽、謝遷。
武宗承天達道英肅睿哲昭德顯功宏文思孝毅皇帝，諱厚照，(孝宗長子，母曰孝康張皇后。 )宏治四年九月丁酉生。五年三月戊寅，立爲皇太子。十八年五月壬寅即位，改元正德。十六年正月丙寅，崩於豹房。(年三十一。 )五月己未，上諡號。九月庚午，葬康陵。
閣臣十四人：劉健、李東陽、謝遷、焦芳、王鏊、楊廷和、曹元、梁儲、劉忠、費宏、靳貴、楊一清、蔣冕、毛紀。
世宗欽天履道英毅聖神宣文廣武洪仁大孝肅皇帝，諱厚熜，(憲宗孫。父興獻王祐杬 ，母曰蔣妃。 )國安陸。正德二年八月辛巳，生於興邸。十六年，武宗崩，無嗣。慈壽皇太后與大學士楊廷和定策，迎王於興邸。四月癸卯，至京師即位，改元嘉靖。四十五年十二月庚子，崩於乾清宮。(年六十。 )明年正月乙亥，上諡號。(按《本紀》：是月上諡號，無日。《明政統》宗系之正月二十日，則是丙子。而《明書綸渙志》及《大政記》皆系之乙亥，今據書之。 )三月壬申，葬永陵。
閣臣二十七人：袁宗臯、費宏、楊廷和、蔣冕、毛紀、石珤 、賈詠、楊一清、謝遷、翟鑾、張璁、(改名孚敬。 )桂萼、李時、方獻夫、夏言、顧鼎臣、嚴嵩、許讚、張璧、張治、李本、徐階、袁煒、嚴訥、李春芳、郭朴、高拱。
穆宗契天隆道淵懿寬仁顯文光武純德宏孝莊皇帝，諱載垕，(世宗第三子，母曰杜康妃。 )嘉靖十六年正月癸卯生。十八年二月庚子朔，封裕王。四十五年十二月壬子即位，改元隆慶。六年五月庚戌，崩於乾清宮。(年三十六。 )七月丙戌，上諡號。九月甲午，葬昭陵。
閣臣九人：徐階、李春芳、郭朴、高拱、陳以勤、張居正、趙貞吉、殷士儋、高儀。
神宗範天合道哲肅敦簡光文章武安仁止孝顯皇帝，諱翊鈞，(穆宗第三子，母曰李貴妃。 )嘉靖四十二年八月癸亥生。隆慶二年三月辛酉，立爲皇太子。六年六月甲子即位，(年十歲 。 )改元萬厤。四十八年七月丙申，崩於宏德殿。(年五十八。 )九月甲申，上諡號。十月丙午，葬永陵。
閣臣二十一人：張居正、呂調陽、張四維、馬自強、申時行、潘晟、余有丁、許國、王錫爵、王家屏、趙志皋 、張位、陳於陛、沈一貫、沈鯉、朱賡、于慎行、李廷機、葉向高、方從哲、吳道南。
光宗崇天契道英睿恭純憲文景武淵仁懿孝貞皇帝，諱常洛，(神宗長子，母曰王恭妃。 )萬厤十年八月丙申生。二十九年十月乙卯，立爲皇太子。四十八年八月丙午即位，改元泰昌。九月乙亥，崩於乾清宮(年三十九。 )熹宗即位，改萬厤四十八年八月以後爲泰昌元年。是月己丑，上諡號。(《本紀》：十月上諡號，無日。茲據史稾書之。 )明年九月壬寅，葬慶陵。
閣臣八人：方從哲、史繼偕、沈㴶 、何宗彥、劉一燝、韓爌 、朱國祚、孫如游。
熹宗達天闡道敦孝篤友章文襄武靖穆莊勤哲皇帝，諱由校，(光宗長子，母曰王選侍。 )萬厤三十三年十一月十四日生。泰昌元年九月乙亥，光宗崩。羣臣哭臨畢，請見皇長子於寢門，奉至文華殿行禮，還居慈慶宮。時選侍李氏居乾清宮，吏部尚書周嘉謨等疏請選侍移宮。己卯，選侍移噦鸞宮。庚辰即位，改元天啟。七年八月丁卯，崩於乾清宮。(年二十三。 )十月庚子，上諡號。明年三月己巳，葬德陵。
閣臣二十人：葉向高、劉一燝、韓爌 、史繼偕、沈㴶、何宗彥、朱國祚、孫如游、孫承宗、顧秉謙、朱國禎、朱延禧、魏廣微、周如磐、黃立極、丁紹軾、馮鈺、施鳳來、張瑞圖、李國𣚴 。
莊烈愍皇帝，諱由檢 ，(光宗第五子，母曰劉賢妃。 )萬厤三十八年十二月二十四日，生於東宮。天啟二年九月乙卯，封信王。七年八月丁巳即位，改元崇禎。十七年三月丙午，李自成陷京師。丁未，內城陷，帝崩於萬歲山。大清兵入京師，以帝禮改葬，諡曰莊烈愍皇帝，陵曰思陵。
閣臣四十九人：黃立極、施鳳來、張瑞圖、李國𣚴 、來宗道、楊景辰、周道登、錢龍錫、李標、劉鴻訓、韓爌 、成基命、周延儒、何如寵、錢象坤、孫承宗、溫體仁、吳宗達、鄭以偉、徐光啟、錢士升、王應熊、何吾騶、文震孟、張至發、黃士俊、孔貞運、賀逢聖、劉宇亮、薛國觀、傅冠、程國祥、楊嗣昌、方逢年、蔡國用、範復粹、姚明恭、張四知、魏炤乘、謝陞、陳演、蔣德璟、黃景昉 、吳甡、魏藻德、李建泰、方岳貢 、範景文、邱瑜。
文彬謹按《綱目三編》、《通鑒輯覽》遵奉純廟諭旨，以福王偏立江左，尚可比宋代建炎之例，故於崇禎甲申五月後，分注福王，存其統系，必俟次年蕪湖被執，始書明亡。茲遵例，記崇禎後，特書宏光年號以別之。
福王由崧，(神宗孫，福恭王常洵長子。 )初封德昌王。崇禎十六年，嗣封福王。十七年三月，京師失守，由崧與潞王常汸俱避賊至淮安。時參贊機務兵部尚書史可法方督師勤王在浦口，南京諸大臣議立君倫，序當屬福王。諸臣以潞王爲神宗姪，賢明當立、可法亦以爲然，由浦口還南京而鳳陽總督馬士英利福王昏庸，欲立之，與諸將送福王至儀真，連營江北，勢甚張。可法不得已，乃以福王名告廟。五月庚寅，稱監國。以可法及士英等俱爲大學士。士英仍督鳳陽軍務。壬寅，稱帝於南京，以明年爲宏光元年。命可法督師江北，召士英入閣辦事，明年五月，我大清兵渡江，福王出奔太平。大清兵至蕪湖，總兵田雄劫福王以降。
閣臣六人：史可法、高宏圖、姜曰廣、王鐸、馬士英、蔡弈琛。
文彬謹按《通鑒輯覽》奉純廟諭旨：以唐、桂二王自不等於福王，但爲明室宗支，與宋之昱、昺相同，未可概從僭僞之例，故於福王後撮敘二王本末。《綱目三編》終於福王，而唐王之立於福州，桂王之立於肇慶，皆附載目中。茲敬遵此例，附二王於宏光之後。
唐王聿鍵，(端王碩爌子。 )崇禎五年嗣封。九年，京師戒嚴，倡義勤王。詔切責，廢爲庶人，幽之鳳陽。十七年，北都陷，福王立於南京，乃赦聿鍵出，命移居廣西平樂府。大清順治二年五月，大兵已定南京。聿鍵行至杭州，遇鎮江守將鄭鴻達及戶部侍郎何楷，戶部郎中蘇觀生等，遂奉以入閩。故禮部尚書黃道周與巡撫都御史張肯堂、南安伯鄭芝龍，奉聿鍵稱監國。閏六月丁未，稱號於福州，改年隆武。進芝龍爲侯，觀生、道周俱大學士，肯堂爲兵部尚書。然權在鄭氏，聿鍵屢促芝龍出兵，輒以餉絀辭。道周自請行，至婺源，兵潰死。明年七月，湖廣總督何騰蛟遣使迎聿鍵。八月至汀州，大兵奄至，被執，死於福州。
桂王由榔(神宗孫，桂王常瀛次子。 )崇禎時封永明王。大清順治三年八月，大兵下汀州，執唐王聿鍵。於是兩廣總督丁魁楚、巡撫瞿式耜等迎由榔監國。十一月十八日，稱號於肇慶，改年永厤。順洽四年正月，我大清兵克肇慶，由榔奔桂林。七年，大兵入桂林。十三年，李定國奉由榔走雲南。十六年，大兵克雲南。由榔走南甸，遂入緬。十七年，平西將軍吳三桂請進兵緬甸。十八年，大兵臨緬，緬人執由榔獻之軍前。明年四月，死於雲南。
本宗朱氏，出自句客，地名朱巷，在通德鄉。上世以來，勤農桑。五世祖仲八公，三傳至先祖初一公，生子二：長五一公；次先考，諱世珍。元初，籍淘金戶。金非土產，市於他方。先祖困於役，遂棄田廬，攜二子，遷泗州盱眙縣。先考娶陳氏，泗州人，生子四：長重四公，生於盱眙；次重六公、重七公，生於五河，某其季也，生於鍾離。曩者，父兄因某幼疾，捨入皇覺寺中。甲申，父母、長兄俱喪，次兄守業，又次兄出贅劉氏，某託跡緇流。至正十二年，天下大亂，諸兄皆亡。淮兵大起，掠入行伍，乃招集義旅，兵力漸衆，因取滁和。龍鳳三年，帥師渡江，駐兵太平。爲念先考常言世爲朱巷人，即訪求故鄉宗族，調兵取句容。明年，克金陵。朱巷距城四十里，族父兄昆弟四十餘人至，始與之敘長幼之禮、朱氏世系自仲八公以上，不可考。厯世墓在朱巷，惟先祖葬泗州，先考葬鍾離。
吳元年七月甲申，右相國李善長等請曰：「王起濠梁，不階尺寸，遂成大業。四方羣雄，削除殆盡，遠近歸心。願早正大位，以承天命。」太祖曰：「自古帝王知天命有歸，猶且謙讓以俟有德。嘗笑陳友諒初得一隅，妄自尊大，驕恣速亡。吾豈能更蹈之。」[1]
十二月甲子，太祖以羣臣推戴不巳，祭告於上帝神祇。時善長等進儀衛，太祖見仗內旗有「天下太平，皇帝萬歲 」字，顧善長曰：「此誇大之詞，非古制。」命去之。[1]
建文四年六月，都城陷，宮中火起，帝不知所終。燕王遣中使出後屍於火，詭雲「帝屍。」越八日，用學士王景言，備禮葬之。然葬地所在，後無聞焉。或曰：「帝由地道出亡。其後滇、黔、巴、蜀間，皆傳有帝爲僧時往來跡。」世遂以帝爲遜國雲。[2]
《輯覽 》注云：「遜國之說，《明舊史例議》力辨其妄，且言：『建交帝闔宮自焚，身殉社稷，死之正也。後人心惡成祖誅夷忠烈之慘，而不忍建文之遽殞，故詭言削髮出亡，以明帝之不死於火耳。』此其言誠是。但據王鏊、陸樹聲、薛應旂、鄭曉、朱國禎等所載諸書，皆厯厯可考。雖有舛訛，或未必悉由附會。且史傳稱：『黃觀募兵未還，或謂曰：「宮中火，帝已失」』後神宗時，嘗命閣臣錄帝在滇詩以進：似又非盡無稽者。第事難徵覈，姑從闕疑，今故附錄出亡之略，而復辨之如此。」
燕王既即位，七月壬午朔詔：「今年以洪武三十五年爲紀，明年爲永樂元年。」[3]
楊椿曰：「革除建文年號，明代諸書俱言之，甚有稱建文時爲『革除年間』者，余考之不然。《實錄》：『四年六月己巳，燕王即皇帝位。翼日庚午，命今年仍稱洪武三十五年。七月壬午朔，大赦天下，詔：「今年仍以洪武三十五年爲紀。」』雲今年者，明六月己巳前尚爲建文之年，六月庚午後方爲洪武三十五年也。蓋成祖不欲於季夏改元，又不欲用建文年號，故於即位後仍以洪武紀年，猶後漢高祖改晉開運四年二月爲天幅十二年，非並從前開運年號盡革除之也。赦詔中有『建文以來』，又有『建文年間』。後凡詔辭敕諭 ，語及惠帝，或呼『建文』，或稱『建文君』。諸帝《實錄》於惠帝事及諾臣逮事惠帝者，皆書『建文間』。天順元年，釋建庶人之囚，書『釋建文君子孫』。則建文之號，當時未嘗諱之也。萬厤十六年，司業王祖嫡請復建文年號。大學士申時行以《成祖實錄》首書元年、二年、三年、四年，爲未嘗革除之證。同時王尚書世貞、本朝顧處士炎武、王尚書鴻緒俱主申說，世貞謂：『儒臣淺陋，嫌於載建文之號於《成祖實錄》之前，於是創一無號之元年書之。』則其義未盡也。祝允明《九朝野記》：『張太后大漸，召問楊士奇：「國家尚有何大事未行者？」士奇請修《建文實錄》。太后云：「建文年號，厤日巳革除之。」』乃知所謂革除者，永樂間之欽天監見洪武三十五年之詔，遂於所進厤日不敢復書建文，盡妄改之爲『洪武』。成祖悅其如是，未之禁。於是諸臣奏疏，有司文移始皆有洪武三十二年、三十三年、三十四年之稱。《實錄》：『三十五年八月壬戌，禮部言：「《大統厤》例在先歲九月朔進呈。此因即位之初，造厤未備，請以十一月朔進。」從之，命著爲令。』亦未言『革除建文年號』也。史臣未奉革除之令，故於《實錄》書『元年、二年、三年、四年』；不敢正欽天監之失，故不書年號。惟於四年六月庚午詔下之日，始書『洪武三十五年』。而六月己巳燕王即位之日，則尚屬之四年。此史臣紀實。而後之讀之者可曉然建文年號之未革除矣」。
成化三年十一月，荊門州訓導高瑤上言：「正統己巳之變，先帝北狩，皇上方在東宮。使非郕王繼統，則禍亂何由而平？先帝復辟，貪大功者遂加厚誣，使不得正典禮。望敕禮官追加廟號。」事下禮部會議，以左遮子黎湻疏，遂格不行。(《昭代典則。》 )後御史楊守隨復請改諡，事亦未行。至十一年十二月，命閣臣議。商輅力贊成之。乃下詔曰：「朕叔郕王踐祚，戡亂保邦。奸臣讒構，請削帝號。先帝旋知其枉，深懷悔恨，以次抵諸奸於法。不幸上賓，未及舉正。朕敦念親親，用成先志。郕王可仍舊皇帝號。」尋上尊諡，令所司脩飾陵寢。[2]
宏治十二年四月，前禮部主事楊循吉上言：「建文君乃高皇帝嫡孫，躬受神器。後太宗入繼大統，削建文位號。百餘年來，未蒙顯復。夫建文雖以左右非人，得罪社稷，而實則生民之主也。請復尊號，如景泰故事，庶幾裨益先聖，有光大孝。」下禮部議，格不行。[2]
萬厤十四年，國子監司業王祖嫡言：「建文之革除未復，景泰之《實錄》未正。今宜復建文位號，修輯四年事蹟，盡廢野史不經之說。其景泰宜自爲一錄，削『郕戾』舊名。」疏下羣臣議。於是申時行奏言：「建文年號，因成祖靖難之日，詔：『今年仍以洪武三十五年爲紀。』其建文年號，相傳以爲革除。及考靖難事蹟，亦稱『少主』，稱『元年、二年、三年、四年』，則是未嘗革除也；但不稱『建文』耳。《英宗實錄》修於成化初年，在景皇帝位號未復之先，故仍稱『郕戾王』而景泰七年事遂附《英宗實錄》之內。今景皇帝位號已復，不過於《實錄》內改正，其理順而事亦易。」於是乃詔改《景泰實錄》。然是時上下偷惰，詔敕多不奉行，《景泰實錄》終明世未嘗改也。[2]
萬厤二十三年，禮科給事中楊天民與御史牛應元請復建文年號，從之。未幾，南京太常寺卿沈子木言：「建文御宇五年，顧不得一盂麥飯，下同齊民，於誼未忍。請附食懿文太子之側。」章下部議，不果行。[2]
福王立南京，東平伯劉澤清言：「宋高宗即位南京，遂以靖康二年五月爲建炎元年，從民望也。乞以今歲五月爲宏光元年。」禮部尚書顧錫疇言：「明詔已頒，不可追改。」乃已。[4]
是年追諡崇禎帝曰烈皇帝，廟號思宗。時朝廷大議，多出高宏圖手。趙之龍欲傾宏圖，以「思」非美諡，上疏糾駁。尋改曰毅宗。[2]
大僕少卿萬元吉請修《建文實錄》，復其尊稱；並還懿文追尊故號，祀之寢園，以建文配。乃追復懿文太子廟號，追諡建文帝曰惠宗讓皇帝，並上景帝廟號曰代宗。[2]
興宗孝康皇帝標，(太祖長子。 )洪武元年正月乙亥，立爲皇太子。二十四年八月乙丑，敕太子巡撫陝西。比還，獻陝西地圖，遂病。明年四月丙子薨。八月庚申，附葬孝陵東，諡曰懿文太子。建文元年二月，追尊爲孝康皇帝，廟號興宗。燕王即位，復稱懿文皇太子。福王時，復故號。

睿宗獻皇帝祐杬 ，(憲宗第四子。 )成化二十三年七月戊申，封興王。宏治七年九月癸卯，之藩德安。正德十四年六月己卯薨，諡曰獻王。踰二年而武宗崩，召王世子入嗣大統，是爲世宗。禮臣援漢定陶、宋濮安故事，考孝宗，改稱王爲皇叔父與獻大王。嘉靖三年三月癸丑，稱爲本生皇考恭默獻皇帝。七月乙亥，諭去「本生」號。九月丙寅，詔稱孝宗「皇伯考」，稱獻皇帝曰「皇考」。明年五月庚辰，建世廟。七年七月己卯，加上尊諡曰：恭睿淵仁寬穆純聖獻皇帝。十七年九月辛巳，加上尊號知天守道洪德淵仁寬穆純聖恭儉敬文獻皇帝，廟號睿宗。祔太廟，位次武宗上。明堂大饗，奉主配天。罷世廟之祭。穆宗立，乃罷明堂配饗。