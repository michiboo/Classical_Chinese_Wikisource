卷二十四輿服下
◎百官冠服
洪武元年，命制公服、朝服，以賜百官。禮部言：「各官，散官與見任，職事高下不同，服色不能無異。乞定其制，」詔省、部臣議。禮部復言：「唐制，服色皆以散官為准，元制，散官職事各從其高者。國初，服色依散官，與唐制同。」乃定服色准散官，不計見職。所賜袍帶亦如之。(《與服志》。 )
凡朝服：赤羅衣，白紗中單，俱用青飾領緣；赤羅裳，青緣；赤羅蔽膝，革帶，大帶，佩綬，白襪，黑履。凡大祀、慶成、正旦、冬至、聖節，及頒降、開讀詔、赦、進表、傳制，則服之；俱用梁冠。一品至九品，俱以冠上樑數為差：公冠八梁，侯、伯七梁，駙馬冠與侯同，一品七梁，二品六梁，三品五梁，四品四梁，六品二梁，八品、九品一梁。
凡公服：用盤領右衽袍，或苧絲、紗、羅、絹，從宜製造。袖寬三尺。一品至四品，緋袍；五品至七品，青袍；八品、九品，緣袍。未入流雜職官，袍、笏、帶與八品以下同。在京官，每日早晚朝奏事及侍班、謝恩，則服之。在外文武官，每日公座服之。後常朝止便服，惟朔望具公服朝參。其武官應直守衛者，不拘此服。其公服花樣：一品，大獨科花，經五寸；二品，小獨科花，徑三寸；三品，散搭花，無枝葉，徑二寸；四品、五品，小雜花紋，徑一寸五分；六品、七品，小雜花紋，徑一寸；八品以下，無紋。公、侯、駙馬、伯公服，服色花樣與一品同。文武官公服花樣，如無從織造，則用素。
凡陪祭服：一品至九品，青羅衣，白紗中單，俱用皂領緣；赤羅裳、皂緣；赤羅蔽膝；方心曲領。其冠、帶、佩、綬等第，並同朝服。其家用祭服：三品以上，去方心曲領；四品以下，並去佩綬。(已上《會典》，王圻《通考》。 )
二年，賜朝臣袍帶，凡二千八百一十三人。(《春明夢余錄》。 )
三年，定：凡文武官常朝視事，以烏紗帽、團領衫、束帶為公服。其帶：一品，玉；二品，花犀；三品，金花；四品，素金；五品，銀花；六品、七品，素銀；八品、九品，烏角。(王圻《通考》。 )
四年，中書省議定：侍儀舍人並御史知班、引禮執事，冠進賢冠，無梁，服絳色衣。(同上。 )
二十三年三月，定朝臣衣服之制。上見文臣衣服之制，多取便易，日至短窄，有乖古制。乃詔禮部尚書李原名等，參酌時宜。文官，衣自領至裔，去地一寸；袖長過手，復回至肘。公、侯、駙馬與文官同。武官，去地五寸，袖長過手七寸。
景泰四年，令錦衣衛指揮，侍衛者得衣麒麟服。成化二年，令官民人等，不許僭用服色花樣。
弘治十三年，奏定：公、侯、伯、文、武大臣及鎮守、守備，違例奏請蟒衣、飛魚衣服者，科道糾劾，治以重罪。(已上《會典》。 )
御史范輅清軍江西，寧王宸濠令諸司以朝服見。輅奏言：「高帝定製：王府屬僚，稱官後，乃稱臣。其餘文武及京官出使者，皆稱官。朝使相見以便服。今天下王府儀注，制未畫一。臣以為：『尊無二上。』凡不稱臣者，皆不宜具朝服，以嚴大防。」章下禮官議。宸濠馳疏爭之。廷議請如輅言。(《范輅傳》。 )
正德元年，敕：官員及軍民人等，衣服帳幔，不許用玄、黃、紫三色。其朝見人員，四時並用顏色衣服，不許純素。(王圻《通考》。 )
十三年正月，帝至自宣府。傳旨用曳禮節衤散大帽、鸞帶。且賜羣臣大紅苧絲、羅、紗各一。其彩繡：一品，鬥牛；二品，飛魚；三品，蟒；四品，麒麟；五、六、七品，虎彪。翰林科道官，不限品級皆與焉；惟部曹以下不與。言官論其非制。不納。(《三編》。 )
《質實》云：「《五行志》：曳衤散大帽，行役所用，非見君服。皆服妖也。又：文臣服色亦以走獸，而麒麟之服，逮於四品。尤異事也。」
十六年，世宗登極。詔云：近來冒濫玉帶、蟒龍、飛魚、鬥牛服色，皆庶官雜流並各處將領夤緣奏乞。今俱不許。武職卑官僭用公侯服色者，亦禁絕之。(《輿服志》。 )
嘉靖六年，禁中外官不許濫服五采妝花織造、違禁顏色。(《會典》。 )
七年，制《忠靜冠服圖》頒禮部，敕諭之曰：「祖宗稽古定製，品官朝祭之服，各有等差。第常人之情，多謹於明顯，怠於幽獨。古聖王慎之，制玄端以為燕居之服。比來衣服詭異，上下無辨，民志何由定？朕因酌古玄端之制，更名『忠靜』。庶幾乎，進思盡忠，退思補過焉。朕已著為圖說，如式製造。在京許七品以上官，及八品以上，翰林院、國子監、行人司，在外許方面官，及各府堂官、州縣正堂、儒學教官，服之。武官止都督以上。其餘不許濫服。」
八年，更定百官祭服：上衣青羅，皂緣；下裳赤羅，皂緣；蔽膝、綬、環、大帶、革帶、佩玉、襪、履，俱與朝服同。(已上王圻《通考》。 )
十六年，羣臣朝於駐蹕所。兵部尚書張瓚服蟒。帝怒，諭閣臣夏言曰：「尚書二品，何自服蟒？」言對曰：「瓚所服，乃欽賜飛魚服，鮮明類蟒耳！」帝曰：「飛魚何組兩角？其嚴禁之。」(《輿服志》。 )
萬歷五年，令：常朝，俱衣本等錦繡服色。其朝覲官見辭、謝恩，不論已未入流，公服行禮。(《會典》。 )
閣臣王錫爵疏：「臣伏見連日大雪，風寒異常，百官尚未蒙恩，傳戴暖耳。祖宗二百年來，歲傳暖耳，示體恤於等威之外。所以百官傳衣不謝，而傳暖耳獨謝。此燔肉體酒之類，物微禮重，不可忽也。」(《春明夢余錄》。 )
崇禎十三年，上論禮部，令百官燕居皆用世廟所制忠靜冠服。賜閣臣五人一襲，復以二襲下部為式。(同上。 )○士庶冠服
洪武三年，士庶戴四帶巾，改四方平定巾，雜色盤領衣，不許用黃。(《集禮》。 )
又令：「庶民男女衣服，不得僭用金繡、錦綺、苧絲、綾羅，止許紬、絹、素、紗。其靴不得裁製花樣，金綿妝飾。首飾、釵、鐲不許用金、玉、珠、翠，止用銀。」
六年，令：「庶民巾環不得用金、玉、瑪瑙、珊瑚、琥珀，未入流品者同。庶民帽不得用頂帽珠，止許水晶、香木。」
十四年，令：「農民許衣紬、紗、絹、布，商賈止衣絹、布。農家有一人為商賈者，亦不得衣紬、紗。」(已上《會典》。 )
二十四年十月丁巳，定生員巾服之制。帝以學校為國儲材，而士子巾服無異吏胥，宜更易之。命秦逵制式以進。凡三易，其制始定。命用玉色絹為之，寬袖，皂緣、帛絛、軟巾、垂帶，命曰「衤闌衫」。上又親服試之，始頒行天下。(《昭代典則》。 )
洪熙中，帝問衣藍者何人？左右以監生對。帝曰：「著青衣較好。」乃易青圓領。(《輿服志》。 )
二十五年，禁庶人不許穿靴，止許穿皮札革翁。惟北地苦寒，許用半皮直縫靴。
正德元年，禁商販、僕役、倡優、下賤，不許服用貂裘。(已上《會典》。 )
嘉靖二十二年，禮部言：「近日士民冠服詭異，制為凌雲等巾。僭擬多端，有乖禮制。」詔所司禁之。(《憲章錄》。 )
萬歷二年，禁舉人、監生、生儒僭用忠靜冠巾、錦綺鑲履、及張傘蓋、戴暖耳。違者，五城御史送問。(《輿服志》。 )○寶璽
明制：各寶皆內尚寶監女官掌之。遇用寶，則尚寶司以揭帖赴尚寶監。尚寶監請旨，然後赴內司領取。(《西垣筆記》。 )
每年，三月二十九、九月二十九，為用寶之期。先期，請出洗滌。尚寶太監用大黃絨絛，兩手恭捧，掛於項。尚寶卿以金盆盛水濯之。次日乃用。(《玉光劍氣集》。 )
寶璽共二十有四。舊寶十七，(按《輿服》、《職官》二志，皆云：「舊寶十七。」核其數止十六，非闕即訛。 )曰「皇帝奉天之寶」，為唐宋傳璽祀天地用之。若詔與赦，則用「皇帝之寶」；冊封賜勞，則用「皇帝行寶」；召親王大臣及調兵，則用「皇帝信寶」；上尊號，則用「皇帝尊親之寶」；諭親王，則用「皇帝親親之寶」其「天子之寶」，以祀山川鬼神；「天子行寶」，以封外國及賜勞；「天子信寶」，以招外服及徵發。誥，用「制誥之寶」；敕，用「敕命之寶」；獎勵臣工，用「廣運之寶」；敕諭朝覲官，用「敬天勤民之寶」。若「御前之寶」、「表章經史之寶」、「欽文之寶」，則圖書文史等用之。世宗增制者七：為「奉天承運大明天子寶」，為「大明受命之寶」，為「巡狩天下之寶」，為「垂訓之寶」，為「命德之寶」，為「討罪安民之寶」，為「敕正萬民之寶」。(《職官志》。 )
洪武元年正月庚辰，得美玉，制傳國之寶。(《大政記》。 )二年五月，造小玉璽一，文曰：「奉天執中」。(同上。 )
二十五年，大學士周敬心上疏諫曰：「臣聞陛下連年遠征，北出沙漠，為恥不得傳國璽耳。昔楚平王時，琢卞和之玉；至秦始名為璽。歷代遞嬗，以迄後唐。治亂興廢，皆不在此。石敬塘乳，潞王攜以自焚，則秦璽固已毀矣。敬塘入洛，更以玉制。晉亡，入遼。遼亡，遺於桑乾河。元世祖時，札剌爾者漁而得之。今元人所挾，石氏璽耳！昔者三代不知有璽，仁為之璽。故曰：『聖人大寶曰：位。何以守位？曰：仁。』陛下奈何忽天下之大璽，而求漢、唐、宋之小璽也。」(《周敬心傳》。 )
建文三年正月辛酉朔，「凝命神寶」成。帝親定其文曰：「天命明德，表正萬方，精一執中，宇宙永昌。」先是，使者還自西方，得青玉於雪山，方逾二尺，質理溫栗。二年正月，命工人琢為大璽。至是工成。靠天地宗廟，御奉天殿受朝賀。(《淵鑒類函》。 )
宣德九年，衛拉特托歡襲殺阿嚕台來告捷，且獻玉璽。帝賜敕曰：「王殺阿嚕台，見王克復世仇，甚善。顧王言：『玉璽』，傳世久遠，殊不在此。王得之，王用之，可也。」賜遣之。(《三編》。 )
弘治十三年，陝西巡撫熊以縣民所得玉璽來獻，以為秦璽復出也。禮部尚書傅瀚率同列言：「秦璽完毀，俱載簡冊。今所進璽，形、色、篆、紐皆不類，蓋後人仿為之。且帝王受命，在德不在璽。太祖制六璽，列聖相承百三十餘載，天休滋至。受命之符，不在秦璽，明矣。請姑藏內府。」帝是其言。(《傅瀚傳》。 )
天啟四年，臨漳民耕地得玉璽，龍紐，龜形，方四寸，厚三寸，文曰：「受命於天，既壽永昌，」以獻巡撫程紹。紹聞於朝，略言：「秦璽不足徵久矣。今璽出，適在臣疆。既不當復埋地下，又不合私秘人間；欲遣官恭進闕廷，跡涉貢媚；故先秦聞。昔王孫圉不寶玉珩，齊威王不寶照乘。陛下尊賢愛士，所寶在德。尚有一代名賢，如：鄒元標、馮從吾、王紀、周嘉謨、盛以宏、孫慎行、鐘羽正、余懋衡、曹於汴等，及詞林台諫，一錮不起者。願汲致明廷，亟圖登進」。(《和紹傳》。 )八月，程紹進璽於朝。魏忠賢欲侈其事，命由大明門進，行受璽禮。百僚表賀。御史黃尊素上言：「昔宋哲宗得璽，蔡確等競言祥瑞，改年元符；宗祚幾不競。本朝弘治時，陝西獻玉璽，止令取進，給賞五金。此祖宗故事，宜從。」事獲中止。(《黃尊素傳》。 )
◎印信
洪武初，禮部設鑄印局。凡諸司印信，該局專管鑄造。如有元刂削，則換給之。凡在外文移到京，悉送該局，辨其真偽。(王圻《通考》。 )
一、二品銀印，三品以下銅印，方厚有差。惟京尹，以三品得用銀印。(《強識略》。 )
九年，考較錢策書。空印事起；主印吏及署字有名者，皆逮系獄，凡數百人。帝以為欺罔，守令署印者，欲置之死；佐貳以下，為軍遠方。(《鄭士利傳》。 )
徐達遠鎮，每歲春出、冬暮召還，以為常。還，輙上將印。(《徐達傳》。 )十三年十二月，改雜職隔門方印為條記。(《大政記》。 )
十四年，改都察院分設十二道。每道鑄二印，文曰：「繩愆糾繆」。守院御吏掌其一，其一藏內府；有事則受以出，覆命則納之。(《輿官志》。 )
二十年，收馮勝大將軍印。(《馮勝傳》。 )
二十三年，改制某道監察御史印。其奉差者，則曰：「巡按某處監察御史。」(《職官志》。 )
永樂六年，駕幸北京。五府、六部、都察院、大理寺、錦衣衛各衙門，各鑄印信；通政司、鴻臚寺各鑄關防；謂之行在衙門印信關防。其後，命內府印綬監收貯。嘉靖十八年，南巡。禮部領出，以給扈從者焉。(《輿服志》。 )
胡氵熒為行在禮部尚書。會行在禮部印失，詔弗問，命改鑄。已又失，被劾下獄。未幾，印獲，復職。(《胡氵熒傳》。 )
仁宗立，鑄征南將軍印給沐晟。沐氏繼鎮者，輙予印，以為常。(《沐英傳》。 )
宣宗賜文淵閣印一顆。凡封進票本、揭帖、聖諭敕稿，用此鈐之。萬歷中，被人盜去。上命補鑄賜之。(《玉光劍氣集》。 )
弘治十四年，議准：在外大小衙門印記，年久平乏模糊者，許申知上司驗實具奏，補換新印，將舊印繳納。(王圻《通考》。 )
正德四年，兵部受劉瑾屬，奏：固原總兵曹雄鎮守未佩印。宜如各邊例，特賜印以重其權。乃進雄署都督同知，以延綏總兵官吳江所佩征西將軍印佩之。而別鑄靖虜將軍印予江。(《曹雄傳》。 )
教坊司臧賢請改鑄方印。禮部尚書傅圭格不行。(《傅圭傳》。 )
嘉靖二十九年，仇鸞總督京營戎政。故事：五軍府開府給印，營操官不給印。戎政之有府與印，自仇鸞始。(《兵志》。 )
總制、總督、巡撫及鎮守、公差等官，給銅關防。惟正德時，張永征安化王用金鑄。嘉靖中顧鼎臣居守，用牙鏤關防。皆特賜也。(王圻《通考》。 )
王城巡視御史向無關防。萬歷間始鑄給，而南京五城亦得之。(《野獲編》。 )○賜印
太祖賜懿文太子玉印，曰「大本堂記」。賜皇后玉印，曰「厚載之記」。
仁宗賜蹇養、夏原吉、楊士奇、黃淮、楊榮、金幼孜等印，曰「繩愆糾繆」。而義又有「蹇忠貞印」。士奇又有「楊貞一印」。
宣宗賜印：蹇義曰「忠厚寬宏」，夏原吉曰「含宏貞靜」，楊士奇曰「清方貞一」，楊榮曰「方直剛正」，胡氵熒曰「清和恭靖」，又曰「文恭世家」，吳中曰「和敏詳達。」
景帝賜印：胡氵熒曰「忠貞惟篤」，王文曰「忠誠匪懈」，衍聖公孔宏緒曰「謹禮崇德」。
世宗賜印：楊一清曰「耆德忠正」，又曰「繩愆糾違」，張孚敬曰「忠良貞一」，桂萼曰「忠誠靜慎」，李時曰「忠敏安慎」，方獻夫曰「忠誠直諒」，費宏曰「舊輔元臣」，夏言曰「學博才優」，顧時曰「經幃首選」，翟鑾曰「清謹學士」。
神宗賜張居正印，曰「帝齎忠良」。(已上王圻《通考》。 )
○符節
洪武四年五月，造用寶金符及調發走馬符牌。用寶符為小金牌二，中書省、大都督府各藏其一。有詔發兵，省、府以牌入內府，出寶用之。走馬符牌鐵為之，共四十，金字、銀字者各半，藏之內府，有急務調發，使者佩以行。尋改為金符。凡軍機文書，自都督府、中書省長官外，不許擅奏。有詔調軍，省、府同覆奏，然後納符請寶。(《兵志》。 )
十五年，禮部奏：「漢光武時，以竹為節，柄長八尺，其毛三重。而黃公紹《韶會》註：『漢節，柄長三尺，毛三重，以旄牛為之。』」詔從三尺之制。(《輿服志》。 )
洪武中命大將儀：先授節，次授鉞。(《山別集》。 )
凡宣召親王，必遣官齎金符以往。親王之藩，及鎮守、巡撫諸官，奏請符驗，俱從兵部奏，行尚寶司，領之。洪武二十六年定製：凡公差以軍情重務及奉旨差遣給驛者，兵部既給勘合，即赴內府關領符驗，給驛而去；事竣則繳。(《輿服志》。 )
英宗北狩。襄王瞻善且賢，眾望頗屬。太后命取襄國符入宮，不果召。英宗復辟，石亨等誣于謙、王文有迎立外藩語。帝頗疑瞻善。久之，從宮中得瞻善所上二書，而襄國金符固在太后閣中，乃賜書召瞻善。(《襄王傳》。按《春明夢》余錄云：「于少保之死，當時誣以迎立外藩。王文極口辨。公但云：『召親王，非金符不可。符在，何必辨。』時印綬監諸檢閱各府金符俱在，獨無襄府者。問一退閒老監，云：『是宣廟上賓時，張太后以國有長君，社稷之福，欲召襄王，取符入。三楊議不合而止。符留後宮。』於是啟而得之，塵積寸余矣。」 )
◎牙牌
洪武八年二月，制陪禮官入壇牙牌。(《大政記》。 )陪禮官曰「陪」，供事官曰「供」，執事入曰「執」？(《職官志》。 )十一年三月丁酉，始制牙牌給文武朝臣。(《大政記》。 )
牙牌之號五，以察朝參。公、侯、伯曰「勛」，駙馬都尉曰「親」，文官曰「文」，武官曰「武」，教坊司曰「樂」。嘉靖中，總編曰「官字某號」。朝參佩以出入。不，則門者止之。私相借者，論如律。有故，納之內府。(《職官志》。 )
景泰元年，馬順前炎廷臣擊斃。尚寶司檢順牙牌不得。順子請責之王，帝許焉。諸諫官言：「順黨奸罪重，廷臣共除之，遑問牙牌？且非一人事。若責之，忠臣懼矣。」乃寢前旨。(《王傳》。 )
劉子銑八歲時，憲宗召見，愛其聰敏且拜起如禮，即命為中書舍人。宮殿門閥高，同官楊一清常提之出入。帝慮牙牌易損，命易以銀。(《劉傳》。 )
孝宗嗣位，諸臣交章劾萬安。帝命太監懷恩，就安讀之。安跪起求哀，無去意。恩直前摘其牙牌，曰：「可去矣？」始乞休去。(《萬安傳》。 )
正德中，教坊司臧賢請易牙牌，制如朝士。禮部尚書傳圭格不行。(《傅圭傳》。 )
