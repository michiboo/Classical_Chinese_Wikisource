卷十二禮七(嘉禮 )
◎朝儀
吳元年十二月癸丑，李善長帥百官奉表勸進。甲子，進登極儀。
洪武元年正月乙亥，上祀南郊，服袞冕祭壇。禮成，群臣奉上即皇帝位，舞蹈呼萬歲者三。具鹵簿導從，詣太廟，上追尊四世冊寶；告祀社稷。還，御奉天殿。善長帥百官上賀表。(已上《大政記》。 )
九月，定正旦朝賀儀，與登極略相仿。其後屢詔更定，立為中制。(《禮志》。 )三年七月，定朔望升殿百官朝參禮。(《大政記》。 )
六年九月，禮部奏定百官常朝班次及奏事等禮儀。帝謂中書省臣曰：「朝廷之禮，所以辨上下，正名分。百官有列，班序有倫，非惟尊體統，抑亦四方瞻仰所在也。今文武百官朝參奏事，有未嫻禮儀者，是禮法不嚴於殿陛，何以訓天下？自今凡新任官及諸武臣於禮儀有不嫻習者，令侍儀司官日於午門外演習之，且命御史二人臨視，有不如儀者糾舉之。百官入朝失儀者，亦糾舉如律。」(《大訓記》。 )又令：朝班，每日都察院輪委御史二員侍班，糾察失儀，(《會典》。 )
十一年詔：朝參文武官給領牙牌，懸帶出入。無牌者依律論罪。(《會典》。 )
十三年九月乙巳，天壽節，始受君臣朝賀，後以為常。(《本紀》。 )初，上即位，中書省請於聖壽節帥百官行慶賀禮，上不許。至是，李善長等以天下太平，上春秋高，請以聖節日受賀，許之。其在外諸司五品以上，自明年始，俱聽表賀。(王圻《通考》。 )
十七年，罷朔望起居禮。(《禮志》。 )
二十年九月乙未，天壽聖節，受朝賀，宴群臣於奉天殿。皇太子宴國戚及東宮官於文華殿。(王圻《通考》。 )
二十二年，令：凡遇大朝賀，除已習儀及具服官員許入班，其餘便服人員止於午門外行禮，執事官於華蓋殿行禮。披甲帶刀侍衛之人免拜。五府六部等官於殿內侍立，今皆入班，奏事止於華蓋殿。(同上。 )
二十六年六月壬寅，重定朝賀傳制等儀。(《大政記》。 )
三十年，令通政司許早晚朝奏事，及有軍情重事不時入奏。其各衙門事務，止於早朝大班內奏啟，不許朝退又將瑣碎事務於右順門題奏。(《會典》。 )
惠帝初即位，視朝晏。御史尹昌隆疏諫曰：「高皇帝雞鳴而起，昧爽而朝，未日出而臨百官，故能庶績咸熙，天下乂安。陛下嗣守大業，宜追繩祖武，兢兢業業，憂勤萬幾。今乃即於晏安，日上數刻，猶未臨朝。群臣宿衛，疲於伺侯。曠職廢業，上下懈弛。播之天下，傳之萬世，非社稷福也。」帝曰：「昌隆言切直，禮部其宣示天下，使知朕過。」(《昌隆傳》。 )
建文元年正月癸酉朔，上受朝，不舉樂。二年正月丙寅朔，詔天下來朝官勿賀。
三年正月辛酉朔，以「凝命神寶」成，告郊廟，御奉天殿受朝賀。
永樂元年正月己卯朔，上御奉天殿受朝賀，宴文武群臣及屬國使。(已上《本紀》。 )
四年正月丙辰，初御午朝。帝諭六部及近侍曰：「早朝，四方奏事多，君臣之間，不得盡所言。午後事簡，卿等有所欲言，可從容陳論，毋以將晡朕倦於聽納。朕有所欲言者，亦欲及此時與卿等商扌也。」(《大訓記》。 )
七年，諭行在禮部曰：「北京冬氣嚴凝，群臣早朝奏事，久立不堪。今後朝見畢，於右順門內便殿奏事。」(王圻《通考》。 )
十一年正月辛酉朔，日有食之。先是鴻臚寺奏元旦賀儀。帝召禮部順曰：「旦日當食，百官朝賀可乎？」尚書呂震請朝賀如常。侍郎儀智持不可。上問楊士奇，對曰：「日食，天變之大者。前代元旦日食，多不受賀。宋仁宗時，元旦日食。富弼請罷撤樂，呂夷簡不從。弼曰：『萬一契丹行之，為中國羞。』後有自契丹回者，言：『是日罷宴。』仁宗深悔。今免賀誠當。」上從之。詔曰：「朕乖治理，上累三光，眾陽之宗，薄食元旦。群臣尚勉輔朕消弭災變。朝賀宴會，其悉罷免。」(《三編》。 )
十九年三月己酉，萬壽節，以三殿災，止賀。(《本紀》。 )
二十一年令：聖節、正旦、冬至俱朝天宮習儀。凡正旦節，自十二月二十八日起，至正月二十日止，百官俱吉服，通政司不奏事。冬至、聖節前三日、後三日俱吉服，通政司亦不奏事。(王圻《通考》。 )
洪熙元年正月壬申朔，御奉天門受朝，不舉樂。(《本紀》。 )
宣德十年正月，英宗即位，始罷午朝。(同上。 )景泰元年正月朔，罷朝賀，以上皇在衛喇特也。
十一月辛亥，禮部尚書胡氵熒請令百官賀上皇生日，不許。十二月，氵熒又請：「明年正旦，百官朝上皇於延安門，」亦不許。
二年八月，復午朝。自永樂初，舉午朝，後漸罷不行。給事中葉盛疏請復之，帝即報可。(已上《三編》。 )
成化四年十月，吏部尚書李秉等及九卿各衙門，俱午朝失期，不及入侍，聯名上奏待罪。詔：』爾等常以勤政為言；及朕視午朝，卻又怠慢。既引咎，姑宥之。」(王圻《通考》。 )
十三年，令朝覲外官及舉監人等，不許擅戴暖耳入朝。(同上。 )
八月戊戌，早朝。東班官若聞有甲兵聲者，因辟易不成列。衛士爭露刃以備不虞。久之始定。(《昭代典則》。 )
弘治元年三月，吏部侍郎楊守陳請遵祖制，日再御朝。略言：「早朝但如舊儀。午朝則御文華門，大臣台諫更番侍直。事已具疏者，用揭帖，舉崖略口奏。陛下詳問而裁決之。在外文武官來覲，俾條列地方事，面陳大要，付諸司評議。其陛辭赴任者，隨所職任而戒諭之。有大政則御文華殿，使大臣各盡其謀，勿相推避；不當，則許言官駁正。其他具疏進者，召閣臣議可否以行。」(《楊守陳傳》。 )
四年八月，復午朝。(王圻《通考》。 )
帝自八年後，視朝漸晏。十年二月，徐溥等上疏，略言：「舊制：內殿日再進奏，事重者不時上聞。又常面召儒臣，咨訪政事。今奏事日止一次，朝參之外，不得一望天顏。章奏批答，不時斷決，哉稽留數月，或竟不施行。事多壅滯，有妨政體。」(《徐溥傳》。 )
十三年六月戊子，御史劾西寧侯宋愷等文武官五百有六人，朝參不至。有詔宥之，仍奪一月俸。(《實錄》。 )
正德十一年十一月壬辰，六科都給事中葉相等言：「邇來月不數朝，朝或入晏，今冬至、正旦令節在邇，天下諸司官朝覲及宗藩四夷皆入賀。朝廷舉動，四方儀法，不可不慎。伏望夙興視朝，以示法天下。」十三道御史屠僑等亦言：「近日免朝日多，視朝日少。諸司百辟惟知有左順門之趨候而已。伏望罷順門之傳旨，復奏事之舊規。」皆不報。(《通紀》。 )
十五年，帝至南京，詔百官戎服朝明年正旦。尚書喬宇不可，率諸臣朝服賀。(《喬宇傳》。 )
嘉靖元年，王鏊奏：「國朝聖節、正旦、冬至大朝會，則奉天殿即古之正朝也。常朝則奉天門，即古之外朝也。而內朝獨缺。非缺也，華蓋、武英等殿即內朝之遺制。洪武中如宋濂、劉基，永樂以來如楊士奇、楊榮、蹇義、夏原吉等，常奏對便殿。今內朝罕復臨御。常朝之後，人臣無得進見。三殿高，上下之情壅而不通。伏乞陛下於常朝外，御文華、武英，仿古內朝之意。大臣三日或五日一次起居。侍從各一員上殿輪對。諸司有事咨決，上與大臣面議。如此，人人得以自盡。陛下雖身居九重，而天下之事燦然畢陳於前矣。」疏入，報聞。(《春明夢余錄》。 )
二年八月丁未，萬壽節，從吉受朝。以孝惠制未終，免宣表雞唱山呼。(《大政記》。 )
三年二月，昭聖皇太后壽旦，詔免諸命歸朝賀。修撰舒芬言：「前者，興國太后令旦，命婦朝賀如儀。今遇皇太后壽節，忽行傳免，恐失輕重之宜。乞收成命，以彰聖孝。」帝怒，奪俸三月。(《舒芬傳》。 )御史朱浙言：「後太后親挈神器以授陛下，母子至情，天日昭鑒。若傳免朝賀，何以尉親心而隆孝治？」御史馬明衡言：「暫免朝賀，在恆時猶可；在議禮紛爭之時，則斷不可。」帝怒，並下詔獄。(《朱浙傳》。 )
七年令：凡正旦、冬至、聖節，百官俱於先期之三日及二日習儀。正旦、冬至於朝天宮，聖節於靈濟宮。(《會典》。 )
舊制：冬至日即行賀禮。嘉靖九年，分祀二郊，以冬至大報，是日行慶成禮，次日行冬至朝賀禮。畢，舉慶成宴。再定：次日帝詣內殿行節祭禮，又詣母后前行賀禮。畢，始御奉天殿受賀。(《禮志》。 )
十八年十二月，以大行皇太后之喪，罷明年元旦朝賀。時禮部請以本月三十日已當二十七日除服之期，仍復疏專請是日御殿受朝。奉旨詰責。然猶素服御殿，百官行八拜禮，鳴鐘、鼓、鞭，奏堂下樂。上以服除，令如議行。皆嚴嵩等所請也。(《實錄》。 )
隆慶元年正月癸亥，有詔免朝。越三日，復傳免。給事中魏時亮以新政不宜遽怠，上疏切諫。(《魏時亮傳》。 )
常朝舊制：每日御門決事。萬曆初，以方在諒暗，聖齡沖幼。閣臣議酌三、六、九日視朝。及二年五月，禮部請復舊制。閣中擬二票上請，仍定三、六、九日，遂沿為例。(《春明夢余錄》。 
萬曆三年，大學士張居正奏請：「常朝御皇極門，每日輪該記注起居並史官共四員，列於東班給事中之上。午朝，御會極門，列於御座西稍南，專記言動。」詔依擬行。(《通典》。 )
七年，諭衍聖公以萬壽入賀，朝廷待以賓禮，不在文武職官之列，不必朝參。(同上。 )
十七年正月己酉朔，日有食之，免元旦朝賀，自是每元旦皆不視朝矣。(《三編》。 
明仿古封建，親王之藩，不常入朝。朝則賜賚甚厚。(《禮志》。 )
洪武二十一年九月丙戌，秦、晉、燕、周、楚、齊、湘、魯、潭九王來朝。(《本紀》。 )
二十四年十一月庚戌，晉王岡來朝。初，岡在國驕縱多不法，上欲罪之。至是隨太子來朝，上怒稍解，仍敕歸藩。(《晉王傳》。 )
二十五年春正月戊子，周王肅來朝。壬寅，晉王岡、燕王棣、楚王楨、湘王柏來朝。
二十六年二月乙酉，蜀王椿來朝。四月戊子，周王肅來朝。八月癸未，秦、晉、燕、周、齊五王來朝。九月癸丑，代、肅、遼、慶、寧五王來朝。(已上《本紀》。 )
是年，定諸王大朝，行八拜禮，常朝一拜。凡伯、叔、兄見天子，在朝行君臣禮，便殿行農人禮。天子伯叔，五十不朝；兄弟叔侄，六十不朝；俱令世子代之。(《通典》。 )
永樂二年九月丙午，周王肅來朝，獻騶虞。百官請賀，不許。(《本紀》。 )〗
四年三月，齊王來朝。廷臣劾其罪，厲聲曰：「奸臣喋喋，又欲郊建文時耶？會盡斬此輩。」帝聞之不懌，留之京師，削官屬護衛。(《齊王傳》。 )
正統八年二月戊戌，淮王瞻奧來朝。丙午，荊王瞻岡來朝。(《本紀》。 )
天順元年四月，襄王瞻奧來朝，賜宴便殿，特命百官朝王於館。尋請還，帝親送至午門外，握手泣別。諸王自谷府變後，來朝久不許，至是乃特行之。四年，復入朝。六年又召，以老辭。歲時存問。禮遇為諸藩所未有。(《三編》。 )
六年六月戊辰，淮王祁銓來朝。(《本紀》。 )
弘治八年，太皇太后召崇王見澤來朝。禮部尚書岳言：「數年來，三王之國，道路供億，民力殫竭。今召王復來，往返勞費，兼水溢旱蝗，舟車所經，恐有他虞。親王入朝，雖有故事，自宣德來，已鮮舉行。英宗復辟，襄王舉詔來朝，雖篤敦敘之恩，實塞疑謗之隙，非故事也。」大學士徐溥亦以為言。帝為請，乃已。(《崇王傳》。 )
明制：天下官三年一入朝。自十二月十六日始，鴻臚寺以次引見(《禮志》。 )
洪武元年正月，天下來朝官陛辭，上戒諭之，遂為令。(《大政記》。 )六年正月，覲天下府州縣官。(《三編》。 )十一年正月，徵天下布政使及知府來朝。(《本紀》。 )
十六年十一月，定諸司來朝及差回者，先朝見，後詣所司。否者以違制論。(《大政記》。 )
大八年正月癸酉，天下布按二司及府州縣來朝者凡四千一百餘人。五月戊申，諭吏部曰：「外官一歲一朝，未免曠官滋費。自今定為三年一朝，著為令。」(《昭代典則》。 )
永樂十年正月己丑，命入覲官千五百餘人各陳民瘼。不言者，罪之；言有不當，勿問。(《本紀》。 )
天順三年十二月，令凡方面官入朝，遞降京官一等序立。(《大政記》。 )
萬曆二年正月，召見朝覲廉能官於皇極門，面加獎勵，賜銀幣、酒饌。(《三編》。 
洪武元年九月，定皇妃以下正旦、冬至朝賀儀。
二年正月，皇后受命婦朝於坤寧宮，賜宴。(已上《大政記》。 )二十六年，重定中宮朝賀。(《禮志》。 )
永樂元年正月己卯朔，命婦朝坤寧宮。二月丙辰，千秋節，命婦入朝。(《大政記》。 )
二年九月，徐皇后一日問：「陛下誰與圖治者？」帝曰：「六卿理政務，翰林職論思。」後因請悉召見其命婦，賜冠服鈔幣，諭之曰：「婦之事夫，奚止饋食衣服而已，必有助焉。朋友之言，有從有違；夫婦之言；婉順易入。吾旦夕侍上，惟以生民為念。汝曹勉之。」(《后妃傳》。 )
三年四月，定命婦朝賀，止三品以上，余悉免之。(《大政記》。 )
嘉靖十三年正月壬子，立方氏為後。越三日，頒詔天下。明日，受命婦朝賀。(同上。 )
崇禎五年三月二十八日，皇后千秋，命婦例當朝賀，久不行，上請，允之。甲戌三月，命婦再朝。是日，皇后母嘉定伯夫人亦入班朝賀，畢，即召入殿。皇后欲設座拜之，辭，不許。(《春明夢余錄》。 )
洪武元年，上以東宮師傅皆勛舊大臣，當待以殊禮，命禮官定三師朝賀東宮儀。議曰。：「唐制：群臣朝賀東宮，行四拜禮，皇太子答後二拜。三公朝賀，前後俱答拜。今擬：凡大朝賀，設皇太子座於大本堂，設答拜褥位於堂中，設三師賓客諭德拜位於前。仿唐制，行四拜禮，皇太子答後二拜。」從之。(《通典》。 )
十四年，給事中鄭相奏：「舊制：百官見東宮皆稱名，惟宮臣稱臣。」下廷臣議。編修吳沈等曰：「東宮，國之大本，所以繼聖統，承天位也。臣子尊敬之禮，不宜有二。請凡啟事皇太子者，皆稱臣如故。」從之。(《吳沈傳》。 )
二十九年，重定諸王見東宮儀。朝見後，於內殿行家人禮，以諸王皆尊屬也。(《本紀》。 )
宣德九年三月戊寅，文武群臣朝皇太子於文華殿。(《大政記》。 )
成化十四年三月甲子朔，皇太子冠。禮部請：「每月朔望，文武百官奉天殿朝參後，皆赴文華殿謁太子，」制曰：「可。」(《憲章錄》。 )
隆慶五年正月，大學士李春芳言：「先朝故事，東宮未出閣時，閣臣以朔望次日，行謁見禮。即今春和，乞舉行如例。」上許之。二月甲午，廷臣及朝覲官謁皇太子於文華左門。(王圻《通考》。 )
洪武三年正月癸巳，命宰臣定百官入侍班序。(《昭代典則》。 )定文武官五品以下，並列班于丹陛左右，不得上殿。(《大政記》。 )
三月，禮部奏：「案宋制：駙馬班次出入皆依官品。今駙馬既授官職，當依百官由西門出入。其班次品級，當在百官之上。如一品在一品之上，二品在二品之上。」從之。(《實錄》。 )
十六年，禮部尚書任昂請更定朝參次序。(《任昂傳》。 )
二十年十月丁卯，禮部尚書李原名考正禮儀，重定朝參及筵宴儀。朝班序立：公侯居文武班首，次駙馬，次伯；自一品以下各以序，文東、武西；風憲糾儀官居下，北面；紀事官居文武第一班之後，稍近上，以便觀聽，不得攙越，如奏事，須從班末至御前跪奏，不得班內橫過。(《實錄》。 )
二十四年，定侍班官員。凡文武官員，除分詣文華殿啟事外，如遇升殿，各用履鞋，照依品級侍班。有違越失儀者，從監察御史、儀禮司糾劾。又令禮部置百官朝班序牌，大書品級，列丹墀左右木柵上，文武百官照品序立。朝參之時；將軍先入，近侍次之，公、侯、駙馬、伯又次之，五府、六部又次之，應天府及在京雜職官員又次之。(《會典》。 )
永樂初，令內閣官侍朝，立金台東，錦衣衛在西。後移御道東西對立。(《禮志》。 )
仁宗即位，戶部尚書夏原吉加太子少傅。呂震以太子少師班原吉上，帝命鴻臚引震列其下。進少保。(《夏原吉傳》。 )
景泰初，定午朝儀。內閣、五府、六部、奏事官、六科侍班官按西序立，侍班御史二、序班二、將軍四按南面北立，鳴贊一，按東西向立，錦衣衛、鴻臚寺東向立，管將軍官、侍衛官立於將軍西。(《禮志》。 )
三年，令師保兼官，品同者，立班以衛門為次。(《會典》。 )
成化十四年，令進士照辦事衙門次第，立於見任官後。(同上。 )弘治元年三月，禮部進午朝儀注。(《實錄》。 )
二年六月戊子朔，方事林沂奏：欲按品秩，列坐御史上。為御史劾之曰：「朝廷設官分職，有拘品秩者，有不拘品秩者。故慶成宴科道坐郎中之上，翰林坐科道之前。若概以品秩，則諸學士當列於少卿之下，京縣知縣兵馬司當列於御史給事中之上矣。」上以沂故違成憲，黜之。(《春明夢余錄》。 )
嘉靖七年，帝方視朝，見張璁、桂萼班兵部尚書李承勛下，意謙之。乃手敕加璁、萼俱太子太保。(《張璁傳》。 )
舊制：右班武臣以都督為先。自嘉靖以來，錦衣權重，又陸炳、朱永皆三公重銜，官在都督之上，故列於首。萬曆戊寅，朱已沒，掌錦衣者俱都指揮等官。相沿舊規，仍立前列。其後遂有爭議。部中不能持可否，乃令錦衣仍前立，行稍下；都督立其後，稍上。非正禮也。(《春明夢余錄》。 )
隆慶元年，都給事中辛自修等，以朝儀久曠，班行不肅，請令禮官考議成式。禮部禮科會議：「國初定製，百官以品序立。其後更定，又有不拘於品者。如內閣錦衣衛升立寶位之東西；翰林學士列於僉御史之上，其他翰林官不論品級，序於京堂之內；科道官自為一等，列於部屬之先；及鴻臚寺、尚寶司列於西階；三科六道與東班對侍。雖若次序參錯，然或以顧問糾察，或以奉事承旨，莫不有因，難以輕改。今後常朝，悉如此例。其餘官員，仍依品級崇卑，衙門次序為例。如有紊越，聽糾儀官糾奏。」從之。(《通典》。 )
萬曆四年，題准：五府都督官，常朝班次，不當入侯伯班，仍照殿班立於錦衣官之後，稍上，俟錦衣衛堂上官詣金台邊，北司官於台下各侍立，仍與南北無執事官同班，而序於其上。(同上。 )
十一年，令於金水橋邊增設序班三員，北向站立；俟東西兩班站定，各於班未熟視。有回顧、耳語、咳嗽、吐唾者，即時糾舉。(同上。 )
吳元年，以朱升為侍講學士。升年老，特免朝謁。(《本傳》。 )
洪武三年，以危素為宏文館學士，賜小車，免朝謁。(《本傳》。 )十五年六月，令國學官年老者，遇暑月及雨雪，免朝參。成祖初，令功臣年老者免朝參。(已上《大政記》。 )
永樂十七年，工部尚書宋禮自蜀召還；以老疾，免朝參。(《本傳》。 )
宣德時，刑部尚書金純有疾，上命醫視療。稍間，免朝參。(《本傳》。 )
正統十四年十一月，令京營官，直操日免朝參。(《大政記》。 )景泰時，尚書王直益高，帝優禮之，免其常朝。成化五年，彭時得疾在告，逾三月。帝趣赴閣辦事，免朝參。
弘治初，王恕連章求去，帝輒慰留。且以其老，特免午朝；遇大風雨雪，早朝亦免。六年，邱浚以目疾，免朝參。
十年，徐溥引年求退，不許。詔：風雨寒暑免早朝。(各上各見本傳。 )
嘉靖二年六月，吏部尚書喬宇在告，免朝參，專理部務。(《大政記》。 )
五年，楊一清復相。世宗以一清老臣，特免常朝、日講侍班、朔望朝參。(《本傳》。 )
七年，大學士謝遷力求去。帝不許，待之愈厚，以天寒免朝參。(《本傳》。 )
凡聞皇妃喪，輟朝三日，發引下葬，各免朝一日。親王喪，輟朝二日。公主喪及下葬，各輟朝一日。郡王及文武大臣喪，年終類輟朝一日。先期，禮部具奏；出告示於長安左右門。至日，早朝，不鳴鐘鼓、不鳴鞭、不設儀仗。文武百官各服淺淡服、黑色帶，於奉天門朝參。(《會典》。 )
洪武十七年，徐達卒，帝為輟朝臨喪。(《本傳》。 )二十三年三月，定公侯卒葬輟朝禮。(《大政記》。 )
二十四年，懿文太子薨。禮官議：期喪，請以日易月。及當除服，帝不忍。禮官請之，始釋服視朝(《興宗傳》。 )
二十八年，秦王爽薨。禮部尚書任亨泰言：「考宋制，宜輟朝五日。今過時享，請暫輟一日。」(《禮志》。 )宣德五年二月，定忌辰輟朝之例。(《昭代典則》。 )
正統八年五月戊寅，雷震奉天殿鴟吻，上輟朝祭告。(《大政記》。 )
成化八年，忻王見治薨。發引日帝不視朝；及葬，輟朝一日。(《禮志》。 )
十一年三月，定侯伯襲爵未久而卒者，止與祭，不輟朝。(《大政記》。 )
嘉靖二十八年，莊敬太子薨，輟朝十日。(《禮志》。 )
明制：有大宴、中宴、常宴、小宴。(《禮志》。 )
凡大祀天地次日慶成，及正旦、冬至、聖節大宴。立春、元宵、四月八日、端午、重陽、臘八日，永樂間俱於奉天門賜於百官宴，用樂。其後皆宴於午門外，不用樂。(《會典》。 )
洪武元年正月丁丑，大宴群臣於奉天殿。三品以上升殿，余列丹墀。(《大政記》。 )三年十一月丙申，大封功臣。戊戌，大宴。(《明紀》。 )
十五年正月辛巳，宴群臣于謹身殿，始用九奏樂。(《本紀》。 )二十六年，重定大宴禮，陳於奉天殿。(《禮志》。 )
凡賜宴：文臣四品以上及諸學士，武臣都督以上，皆宴殿上；經筵官及翰林講讀、尚寶司卿、六科都給事中暨文臣五品堂上官、武臣都指揮以上官、宴中左、中右門；翰林院、中書舍人、左、右春坊、御史、欽天監、太醫院、鴻臚寺官及五品以上官，宴于丹墀；(《春明夢余錄》。 )
成祖初，以冊立中宮，宴文武群臣四品以上於奉天殿，五品以下于丹墀；命婦宴於坤寧宮。(《明政統宗》。 )
永樂元年四月癸亥，萬壽節宴百官。詔豫定班次：命駙馬、儀賓及隨侍各王來朝官宴於三公府；四品以上文武官諸學士侍宴奉天殿；在京各衙門堂上、六品以上官、近侍官、修史官宴於中左門外；進表官、四夷朝貢宴於中右門；余文武宴于丹墀內。(《實錄》。 )
八年七月，上至北京，大宴群臣於奉天殿。未預宴者，各賜之鈔。(《明政統宗》。 )
十九年正月甲子朔，以北京郊、社、宗廟及宮殿成，大宴。(《禮志》。 )
二十年九月辛未，論從征功勞，將士分四等賜宴。楊榮、金幼孜皆列前席，受上賞。(《楊榮傳》。 )
二十二年五月丁酉，宴從徵文武大臣於應昌。命中官歌太祖御製詞五章，曰：「此先帝所以垂戒後嗣也，雖在軍旅，不敢忘。」己亥，次威遠州，復宴群臣。自製詞五章，命中官歌之。(《本記》。 )
文皇友愛諸弟，每來朝，賜於華蓋殿。世子、郡王，則皇太子宴於文華殿。獨宴尚師哈立麻亦華蓋殿，蓋以親王例待之也。(《春明夢余錄》。 )
永樂間，尚書滿九載，如：趙Р、夏原吉、蹇義、方賓，副都御史李慶，賜宴華蓋、武英等殿。後內閣一品九載，亦如之。(同上。 )
凡百官於奉天、華蓋、謹身、武英等殿侍宴、奏對，皆穿禮鞋上殿。違者罪之。(王圻《通考》。 )宣德三年三月，宴大臣於西苑。(《三編》。 )
賜宴之日，其官卑祿薄者免宴，賜以鈔，謂之節錢。(《春明夢余錄》。 )八年正月，宴卓異官何文淵等七人於闕廷。(《大政記》。 )
洪武初，賜諸進士宴於中書省。宣德五年，賜宴於中軍都督府。八年，賜宴於禮部。遂著為令。(《選舉志》。 )
皇太后聖誕，正統四年，賜宴午門。東宮千秋節，永樂間賜府部堂上、春坊、科道、近侍、錦衣衛及天下進箋官宴於文華殿。宣德以後，俱宴午門外。(《禮志》。 )
正統六年九月，三殿成。十一月甲午朔，上御奉天殿，賜文武落成宴。(《三編》。 )十年正月，宴天下來朝賢能官於禮部。(《通典》。 )
天順二年十一月，罷冬至宴。上謂李賢曰：「節固當宴，但殺牲畜太多。尚有正旦、慶成，一歲四宴，朕欲減之。」由是每歲二宴，至正旦亦或不宴，唯慶成一宴，歲以為常。(《憲章錄》。 )
嘉靖二年十二月，帝以災異頻仍，欲罷明年郊祀慶成宴。裴紹宗言：「祭祀之禮，莫大於郊丘。君臣之情，必通於宴享。往以國戚廢大禮，今且從吉，宜即舉行。豈可以災傷復免。」修撰唐皋亦以為言。從之。(《明記》。 )
三年正月庚辰，免上元節宴。(《實錄》。 )
六年正月，大祀。先期，禮官以宴請。帝曰：「郊祀慶成，次日設宴，乃祖宗朝故典。蓋以上帝監歆，君臣歡會，其禮誠不可廢也。今四方災異非常，方欲上下同加修省，恐多費勞民。可暫免一年，以見朕奉天恤民之意。惟四夷使臣，賜宴如故。」(《通典》。 )
武定侯郭勛以會武宴列尚書下，疏爭之。兵部尚書李鉞言：「中府官之有會武宴，猶禮部之有恩榮宴也。恩榮，禮部為主；會武，中府為主：故皆列尚書之次。《宴圖》可徵，不得引團營故事。」帝竟從勛言。(《李鉞傳》。 )
十年九月乙丑，西苑宮殿成。帝置宴，見兵部尚書王時中、工部尚書蔣瑤席在外，命移殿內，而移皇親於殿右以讓瑤，曰：「親親不如尊賢。」(《蔣瑤傳》。 )
隆慶元年八月，詔翰林官撰中秋宴致語。徐階言：「先帝未徹几筵，不可宴樂。」帝為罷宴。(《徐階傳》。 )
萬曆十三年，大學士申時行特賜宴，禮部、九卿、三品皆陪列。蓋前所未有也。(《春明夢余錄》。 )
洪武中，每旦親朝畢，上御奉天門，或華蓋、武英等殿。公、侯、一品官侍坐門內，二品至四品及翰林院坐門外，五品以下官于丹墀內贊拜，叩頭就坐。光祿寺進膳，各設饌，食畢，叩頭而退。日以為常。二十八年十月，以禮臣言，罷之。(《昭代典則》。 )
宣德四年十二月，帝以霜寒，命光祿寺賜早朝官羊酒。謂侍臣曰：「皇祖考臨朝，旦常賜食，必謹識無忘。」(鄭元錫《明書》。 )
