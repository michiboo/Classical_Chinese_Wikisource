吳元年九月甲戌朔，太廟成。四世祖各爲一廟：中德祖、東懿祖、次仁祖、西熙祖、皆南向。每廟：東西有夾室，帝兩廡、三門、門設二十四戟，繚以周坦，如都宮之制。(《吾學編》。 )
洪武元年正月，製太廟祭器。太祖曰：「近世泥古，好用古籩豆之屬，以祭其先。生既不用，死而用之，甚無謂也！其製宗廟器服御，皆如事生之儀。」於是造銀器，以金塗之。酒壺盂盞皆八，朱漆盤、椀二百四十，及楎椸、枕簟、篋笥、幃幔、浴室皆具。後又詔：以金塗銀者，俱易以金。
八年七月辛酉，改建太廟。前正殿，後寢殿，殿翼皆有兩廡。寢殿九間，間一室，奉藏神主，爲同堂異室之制。中室奉德祖，東一室奉懿祖，西一室奉熙祖，東二室奉仁祖，皆南向。
十五年，以孝慈皇后神主祔享太廟。其後皇后祔廟仿此。
建文即位，奉太祖神主祔廟。正殿：神座次熙祖，東向。寢殿：神主居西二室，南向。(已上《禮志》。 )
永樂十八年，建廟北京，如南京之制。前正殿九間，翼以兩廡。後寢殿九間，間一室，皆南。(《春明夢餘錄》。 )
十九年正月甲子朔，奉安五廟神主於太廟。(《本紀》。 )
洪熙元年二月丙寅，太宗神主祔太廟。(同上。 )
成化二十三年八月，憲宗將升祔，而九室已備，始奉祧懿祖。熙祖而下，皆以次奉遷。迺奉憲宗神主於寢殿西第四室，南向；正殿神座右第四位，東向。先期告憲宗几筵。祭畢，奉遷懿祖神主衣冠於後殿，牀幔儀物俱暫貯於神庫。(《會典》。 )
弘治十七年三月癸未，定太廟各室一帝一後之制。(《本紀》。 )
嘉靖五年七月壬午朔，享太廟，遣駙馬崔元代。給事中章僑言曰：「廟享重禮，無故不宜遣代。元雖親屬貴臣，終非氣類相感，安能致祖宗之享？況臨時差遣，倉皇就位，誠敬何存？」上以僑妄言，奪俸三月。(《章僑傳》。 )
十年正月甲午，更定廟祀，奉德祖於祧廟。(《本紀》。 )敕諭禮部，以太祖高皇帝重闢宇宙，肇運開基，四時享祭，壓於德祖，不得正南向之位。命祧德祖，而奉太祖神主居寢殿中一室，爲不遷之祖。太宗而下皆以次奉遷。每歲孟春特享，夏秋冬合享。改擇季冬中旬大祫。而以歲除爲節祭，歸之奉先殿。特享，則奉太祖居中，太宗而下以次居左右，各設一幄，南向。合享，則奉太祖居中南向，太宗而下以次東西向。大祫，則奉德祖於太廟，居中，南向，懿祖而下皆以次東西向。(《會典》。 )
十三年六月甲子，南京太廟災。上以南京祖宗根本之地，令禮部擇日，上易服親詣太廟祭告，專遣大臣一人往南京祭告。先是，上欲更營京師太廟，命夏言等相度規制。會南京太廟災，禮部尚書湛若水請：權將南京太廟香火併於奉先殿，重建太廟，補造列聖神主。上召言會廷臣集議。言等言：「國有二廟，自漢惠始；神有三主，自齊桓始。周之三都三廟，乃遷國立廟，去國載主，非二廟二主也。子孫之身乃祖宗所依。聖子神孫既親奉祀事於此，則祖宗神靈自當陟降於此。今日正當專定廟議，一以此地爲根本。南京原有奉先殿，其朝夕香火，當合併供奉如常。太廟遺址當仿古壇墠遺意，高築牆垣，謹司啟閉，以致尊嚴之義。」(王圻《續通考》。 )帝欲改建九廟。夏言又言：「京師宗廟將復古制，而南京太廟遽災。殆皇天列祖啟佑默相，不可不靈承者。」帝悅，詔春和興工。諸臣議：於太廟南，左爲三昭廟，與文祖世室而四；右爲三穆廟。羣廟各深十六丈有奇，而世室殿寢稍崇。具圖進。帝以世室尚當隆異，令再議。言等請增拓殿寢，視羣廟崇廣。報可。
十四年正月，諭閣臣：「今擬建文祖廟爲『世室』，則皇考『世廟』字當避。」張孚敬言：「世廟著《明倫大典》頒詔四方，不可改。文世室宜稱『太宗廟』。其餘羣廟不用『宗』字，用本廟號。他日遞遷，更牌額可也。」從之。二月己亥，作九廟。盡撤故廟更建之。諸廟各爲都宮，廟各有殿有寢。太祖廟寢後有祧廟，奉祧主藏焉。太廟門殿皆南向。羣廟門東西向；內門殿寢皆南向。
十五年十二月辛卯，新廟成。乃奉安德、懿、熙、仁四祖神主於祧廟，太祖神主於太廟，太宗以下神主於羣廟。(已上《禮志》。 )
十七年九月辛巳，上太宗廟號成祖，獻皇帝廟號睿宗。(《本紀》。 )
二十年四月辛酉，九廟災，燬成祖、仁宗主。上親祭告南北郊、宗廟；青服，御西角門視事。(《實錄》。 )
二十二年十月壬戌，上以舊廟基隘，命相度規制。議三上，不報。久之，乃命復同堂異室之制。諭曰：「太祖肇基之初，首建四親廟。其後更制，特奉殷薦，同乎一堂。當其始事，豈不博採遐觀？卒從同堂異室之規，以示酌古準今之義。暨我成祖定鼎於茲，廟寢之營，率遵其舊。百數十年以祫以享，緝於純嘏；則有由然。夫萃之爲享，其則不遠。曩因廷臣之議，咸稱七廟之文。是用創興，以從周典。乃所司討論不詳，區畫失當。成祖以六世未盡之親，而遽遷世室，不獲奉於三昭。仁宗以穆位有常之主，而移就左宮，遂致紊於班祔。武宗，朕兄也，不得用爲一世；顧居七廟之中，有妨十世之祀。揆之古義，斯爲戾矣。往者回祿之警，天與祖宗實啟朕心。茲當重建之辰，所宜釐正，以圖新制。又我皇考睿宗，廟於都宮之外。朕每事廟中，考廟未備。雖於祫祀同享，而奉主往來，深爲瀆擾。茲禮官會議，欲奉處於孝宗同廟。雖爲兄弟同世之義，然題扁各殊，終未爲安。朕是究是圖，惟遵先制，其永無愆。夫禮非天降，乃起人情。祖考列聖，惟聚一堂，斯實時義之順者。茲當建立新廟，仍復舊制。前爲太廟，後爲寢，又後爲祧，以藏遷主。太祖居中，羣廟分爲左右。每時祫祭享，奉太祖正位南向，而奉迎成祖及羣廟及皇考廟神主俱同堂而序祭。祭畢，奉列廟主歸寢。」(《春明夢餘錄》。 )
二十四年六月壬辰朔，新太廟成。禮部奏上奉安神主儀注，先期祭告。從之。御史周冕言：「大典初成，皇上宜於奉安之日，親致孝享。不宜更遣官代攝，以負神人之望。」帝怒，下詔獄。
七月辛酉朔，奉安太祖列聖神主於太廟。太祖居中；左四序：成、宣、憲、睿；右四序：仁、英、孝、武；皆南向。德、懿、熙、仁四祖爲祧廟，亦南向。於是奉睿宗於太廟之左第四序，躋武宗上，而罷特廟之祀。
二十七年十一月丙子，詔議孝烈皇后祔廟，既而罷之。先是，部臣以後喪且期年，神主宜祔享，乃援孝潔皇后故事，請權祔奉先殿東夾室。上曰：「非正也。可即祔太廟。」於是嚴嵩等請設位於太廟東，皇妣睿皇后之次；後寢藏主，則設幄於憲廟皇祖妣之右；以從祔於祖姑之義。上曰：「安有享從此而主藏彼之禮？其祧仁宗，祔以新序，即朕位次，勿得亂禮。」嵩曰：「祔新序，非臣下所敢言。」上命姑已之，且俟再朞以聞。二十八年十一月甲申，命藏孝烈神主於皇妣獻皇后之側，而上終欲祔孝烈入廟，自爲一世。二十九年十一月，復下禮部議。尚書徐階抗言：「女後無先入廟者，宜祀之奉先殿。」給事中楊思忠亦以爲然。上大怒，階等惶恐謝罪。會孝烈忌日，請祭。上曰：「孝烈繼後，所奉者又入繼之君，忌不祭亦可。」於是階等上祧祔儀注，如上指。遂祧仁宗，而祔孝烈於太廟之第九室。(已上《實錄》。 )
隆慶元年正月，禮部尚書高儀等言：「孝潔皇后，肅皇帝元配也。太廟祔享，惟一帝一後，後惟元配。今孝烈先祔，若奉孝潔同祔，則二後並配，非制。若以孝烈先祔而孝潔遂不祔，舍元配而祔繼後，亦非制。請孝潔祔享，移孝烈於宏孝殿。」從之。(《會典》。 )
六年八月，穆宗將祔廟，敕禮臣議當祧廟室。部議：「宣宗世次尚近，祧之未安。但於寢殿左右各增一室，則尊祖敬宗，並行不悖。」帝命如舊敕行，遂祧宣宗。(《禮志》。 )
萬厤九年，禮科給事中丁汝謙奏：「列聖嘗君臨天下，睿皇帝北面事之，一旦與之並列，非禮。躋武宗之右，又非禮。且世廟常尊，百世不遷，宜以睿宗專祭於世廟。」(《太常紀》。 )
天啟元年七月，光宗將祔廟。太常卿洪文衡請無祧憲宗而祧睿宗，不聽。(《禮志》。 )
　《通典》云：「按明廟制：太祖首建四親廟，世宗定太祖南向之位，皆得禮之正。其闕而未備者：建文祭享無聞，景泰廟號不立。神宗時，禮科都給事中萬象春嘗上疏極言，未獲俞允。而睿皇帝以私親躋武宗之上，終明之世，莫之或改，亦失禮之甚者矣。」
洪武元年，命中書省集儒臣議祀典。李善長等言：「周制：天子七廟。而《商書》曰：『七世之廟，可以觀德。』則知天子七廟，自古有之。太祖百世不遷，三昭三穆以世次，比至親盡而遷，此有天下之常禮。若周文王、武王以有功當宗不祧，故皆別立一廟，謂之文世室、武世室，亦百世不遷。漢每帝輒立一廟，不序昭穆。又有郡國廟及寢園廟。光武中興，於洛陽立高廟祀高祖及文、武、宣、元五帝；又於長安故高廟中祀成、哀、平三帝；別立四親廟於南陽舂陵，祀父南頓君以上四世。至明帝遺詔：藏主於光烈皇后更衣別室，後帝相承，皆藏於世祖之廟，由是同堂異室之制，至於元莫之改。唐高祖尊高曾祖考，立四廟於長安。太宗議立七廟，虛『太祖』之室。玄宗創制，立九室，祀八世。文宗時，禮官以景帝受封於唐，高祖太宗創業受命，百代不遷，親盡之主，禮合祧遷，至禘祫則合享如常。其後以敬、文、武三宗爲一代，故終唐之世，常爲九世十一室。宋自太祖追尊僖、順、翼、宣四祖，每遇則以昭穆相對，而虛東向之位。神宗奉僖祖爲太廟始祖。至徽宗時，增太廟爲十室，而不祧者五宗。崇寧中，取王肅說，謂二祧在七世之外，乃建九廟。高宗南渡，祀九世。至於寧宗，始別建四祖殿，而正太祖東向之位。元世祖建宗廟於燕京，以太祖居中，爲不遷之祖。至泰定中，爲七世十室。今請追尊高曾祖考四代，各爲一廟。」(《禮志》。 )
孝宗即位，憲宗將升。時九廟已備。禮部尚書周洪謨言：「國家自德祖以上，莫推世次。德祖視周后稷不可祧，太祖、太宗視周文、武，百世不遷。憲宗升，當祧懿祖。宜於太廟寢殿後，別建祧廟，如古夾室之制。歲暮，則奉祧主合享，如古祭之禮。」吏部侍郎楊守陳言：「《禮》：『天子七廟，祖功而宗德。』德祖可比商報乙、周亞圉，非契、稷比。議者習見宋儒嘗取王安石說，遂使七廟既有『始祖』，又有『太祖』。太祖既配天，又不得正南向之位，非禮之正。今請並祧德、懿、熙三祖，自仁祖下爲七廟。異時祧盡，則太祖擬契、稷，而祧主藏於後寢，祭行於前殿。時享尊太祖，祭尊德祖，則功德並崇，恩義亦備。」帝竟從禮官議。(同上。 )
楊守陳疏云：「往者欽蒙敕諭，以憲宗純皇帝將太廟，當定九廟祧遷之制，命文武大臣下逮臣等會議。臣愚無識，以爲當據古禮而定七廟。祧德祖、懿祖、熙祖三廟，以仁祖、太祖、太宗、仁宗、宣宗、英宗、憲宗爲七廟。別爲殿於太廟之後，以奉三廟神主。三歲一。以後，仁祖及仁宗以下，親盡而祧，皆祧於三祖之廟。而太祖、太宗皆百世不遷，庶無悖禮。臣議若此。眾議建別殿，以藏祧主，而行禮，與臣議同。唯以明詔言九廟，德祖當爲始祖不遷，但請祧懿祖，與臣議異。臣退而思之，竊以爲詔書九廟，容或猶可；若德祖不祧，以爲百世之祖，則有不可。孔子曰：『祖有功、宗有德。』此萬世不易之論也。天子七廟：太祖之廟，百世不遷；餘皆祧毀。此四代帝王之成法也。請詳陳之。唐虞之文祖尚矣。夏之時，顓項既帝，而鯀無功，故以禹爲始祖。殷之始祖曰契，周之始祖曰稷，皆有大功，故號『太祖』而郊祀配天，其廟不遷。漢及魏、晉上祖無功，皆以創業之君爲『太祖』。李唐祀四世，謚其高祖曰宣簡公，曾祖曰懿王，祖曰元皇帝，而其考謚景皇帝，有功，實號『太祖』。趙宋亦祀四世，號其高曾祖考爲僖、順、翼、宣四祖，而以藝祖開國，廟號『太祖』。凡號『太祖』者必以配天。此皆據理以定名號，以示當祧與不遷之意矣。故魏、宋之廟，『太祖』以上，親盡皆祧，而『太祖』歷世不遷，時無議者。唐至中宗，既祧宣簡於夾室，玄宗仍復宣簡而謚爲獻祖，並謚懿王爲懿祖。至肅宗，並祧獻、懿。德宗又祧元帝，於是太祖居東第一室矣。然至之時，則獻祖居尊東向，而太祖在昭穆之列，當時人心猶慊，議者紛然。卒遷獻、懿之祖於興聖廟，不與祭，而太祖正東向之位，爲不遷之祖。終唐之世，無復議者。宋至神過，已祧僖祖於夾室。及王安石用事，仍復僖祖，且定之爲始祖，而居累朝祭所虛東向之位，遷順祖於夾室。當時名臣韓維、司馬光、孫固、王介、張師顏者，羣議力爭，莫能回也。哲宗既祧翼祖，徽宗又祧宣祖；而僖祖猶居尊位，太祖猶列昭穆，人心亦慊。故高宗以來，如董、王晉之倫，屢嘗論列。寧宗乃用趙汝愚、鄭僑、樓鑰、陳傅良諸臣之義，並祧僖、宣二祖，別建四祖殿以奉祧主。時唯一朱熹；爭之不勝。於是太祖始居第一室，而祭東向之位，終宋世不遷，無復議矣。此則凡號『太祖』而配之者，必居尊位，而百世不遷，然後合乎典禮，協於人心，而無可議也。國初，追帝高曾祖考爲德、懿、熙、仁四祖，亦但以爲四親廟而已，初無祖功之意。故郊祀配天則以仁祖，亦唯取嚴父之義耳。固未嘗以德祖擬商、周之稷、契而輒以配天也。太宗嗣位，乃尊高皇帝爲太祖而遂以配天，仁祖亦不得預；則其意亦以四祖親盡當祧，而太祖有功不遷，當如夏之以禹爲『始祖』，漢以下以創業之君爲『太祖』者也。在禮：『太祖』即始祖。高皇帝既號太祖，復號德祖爲始祖，豈先王之禮祖宗之意哉？且古者一帝一廟，廟皆南向。後世同堂異室，亦皆南向。時享，則諸帝皆南面而各尊。唯祭則始祖獨尊，餘則左右分向，皆卑也。我朝時享之禮，則惟德祖南面獨尊，餘皆東西向而卑，已如之儀矣。今祧懿祖，則以德祖爲始祖，而百世不遷，永成南面之位而常尊，太祖永居西向之位而常卑。後世臣子瞻之，孰無憾悵？必有博聞達禮之儒，昌言正議，而羣臣和之，天子從之，卒祧德祖而尊太祖，然後已耳。唐、宋之事，是明鑑也。若祧德祖，則異日以次祧盡，而太祖可居南面之尊，以稱其名實。此天下人心之同願，雖傳萬世，必無易也。況別殿密邇太廟，而祭則德祖猶居南面之位，太祖諸帝皆列左右，不失其尊。非若唐遷獻祖於興聖廟，宋遷僖祖於四祖殿，而遠隔別享，伸孫之尊廢祖之祭也。亦何嫌哉！今之議者，率謂：德祖猶宋之僖祖，王安石嘗議尊僖祖爲始祖，其後朱熹廟議實取之，今尚敢有異議乎？臣以爲不然。安石謂：『僖祖有廟，與稷、契疑無以異。』熹亦謂：『莫若以僖祖爲稷、契，而祭於太廟之初室。』曰『疑』曰『莫若』，則其意豈真以僖祖爲稷、契而合於禮之祖有功者哉？蓋其說以爲：若祧僖祖，不可於孫之夾室，又不可別立一廟，故爲是不得已之詞耳！然宋亦卒祧僖祖於別殿，以藝祖爲『太祖』而後已。蓋祖有功之禮，終不可泯也。況時異制殊，尚有執其說之不可行於宋者，而必欲行之於今乎？今太廟既無夾室，若執其說，雖立別廟亦不可也。祧主將安置乎？今既立別殿以奉祧主，無所謂下於孫者，德祖之祧，何不可之有？而必強無功者以爲始祖，而始有功之太祖乃不得如夏之禹，漢以下創業之君，何哉？孔子明言：『祖有功宗有德。』安石但論本統，而不論功德，已戾乎孔子。而朱子有取之者，其說雖若得其要，亦但如前之所云者耳。今議者不察定禮，不從孔子，而猶以朱子爲辭。廟祀不祖有功，而以無功者強擬。上不當祖宗之意，下不愜臣子之願。名與實乖，文與情乖。安可爲典而垂世哉？陛下若姑存近制，則存九廟，祧德祖可矣。雖從今議，而每歲一，亦無不可。蓋古禮：四時畢三歲一。今四時之外，實多歲暮一祭。故僉議改歲暮時享爲，乃禮之從宜而近理者，亦可從也。若務遵古典，則當全用臣議，並祧三祖，但存七廟，三歲而一。乃協四代之典，足垂萬世之法也。」時不能用。(王圻《統通考》。 )
文彬按：文懿此疏，詳明曲鬯，《明史本傳》不載其事。《禮志》所載止四五行，與此意同詞異，中有「退而思之」云云，想前疏不行，復爲此疏。其謂「後世臣子必有博聞達禮之昌言正義，卒祧德祖而尊太祖然後已」焉者，至嘉靖十年，而其言果驗。以是徵天理之不容終泯也。《禮志》書「吏部侍郎」，《通考》書「少詹事」，蓋兼官也。
弘治十七年，孝肅周太后崩。先是成化時，預定周太后葬祭之議。至是，召輔臣議祔廟禮。劉健等言：「漢以前，一帝一後。二後，自唐始；三後，自宋始。曩時定議：慈懿太皇太后居左，今大行太皇太后居右，用唐、宋故事。」帝曰：「事當師古，末世不足法。祖宗來，惟一帝一後；今若並，是變禮從朕始也。」乃援孝穆紀太后別祭奉慈殿爲言，下廷臣議。英國公張懋等言：「《春秋》：『考仲子之宮，』胡安國《傳》云：『孟子入惠公之廟，仲子無祭所。』以此觀之，神廟無二配。而《周禮》有祀先妣之文，疏云：『姜原也。』唐、宋推尊太后，不配食者，皆別立廟祀之，亦得《宮》之義。宜仿故事，於奉先殿外建廟奉祀爲宜。」帝然之。將建廟，欽天監奏：年月不宜。廷議：暫祀太皇太后於奉慈殿正中，徙孝穆居左。終明世皆用其制。(《三編》。 )
正德十一年十月，御史徐文華條上宗廟禮儀：祧廟、、特享、出主、食凡五事。末言：「僖、懿二祖既祧，太廟享諸王宜罷祀。」皆考證經義可施行者。帝責其出位妄言，黜爲民。(《徐文華傳》。 )
嘉靖十一年，上欲復七廟制。議未決，會中允廖道南疏請建九廟，上喜，下廷議。禮官上言：「太廟垣外，左右隙地不盈數十丈。若依古制，昭穆六廟在太廟前，以次而南，則今太廟都宮之南至承天門牆不遠，即使盡闢其地爲左昭右穆，猶恐勢不能容。若欲稍減規模，不必別門異寢，又恐禮未必協。況古七廟九廟，制度皆同；今太廟巍然宏壯，而羣廟聵然湫隘，亦恐於義未安。議者欲就太廟兩廡即分羣廟；不惟去尊即卑，不足以稱聖孝；而遷就一時，裁損廟貌，尤非細故。且有廟無寢，神將安棲？諸王功臣，置之何所？議者又欲藏主夾室。夫夾室者，側室也。以藏祧主，可也；以藏親廟未毀之主，情理舛矣。至謂周人廟制約儉，宜仿爲之。夫周廟門大扃七個，闈門小扃三個；則大門實容二丈一尺，小門實容六尺。其制過於今廟，烏在其爲儉約也？今損於太廟、羣廟，可又損於世廟乎？且太宗功業，比隆太祖。憲宗，獻皇父也。又可減於世廟乎？今之廟主，太宗之下凡有七廟，將如古制三昭三穆而止六廟乎？抑如商、周以太宗爲百世不遷之宗而加立七廟乎？即使廟宇既成，皇上冠冕佩玉，執圭服袞，循紆曲之途，遍歷羣廟，而行興俯拜起奠獻之禮。非獨筋力不逮，而日亦不給矣。古者『宗伯代後獻』之文，謂在一廟中，而代後之亞獻，未聞以一人而主一廟之祭者也。且古諸侯多同姓，今陪祀執事者，皆可擬古諸侯乎？皇上仁孝誠敬，可以終歲舉祭止對越太祖之廟，而不一至羣廟乎？且規制儀文既分爲各廟，不得不降從簡易，欲尊之而反卑，祗見其貶損，未見其隆重矣。大學士邱浚謂：『宜一日間祭一廟，歷十四日而遍。』此蓋無所據而強爲之說耳。夫自東都以來，同堂異室，未可盡以爲非也。皇上以皇考專厚世廟，而太祖，列聖乃不得專廟，以全其尊。然列聖同享太廟，已極尊崇，而皇考專居世廟，猶爲遜避。若廟制大小不倫，行禮親攝或異，則尊卑厚薄之間，不足以稱皇上孝敬之誠。」疏入不允，竟從道南議。(《春明夢餘錄》。 )
二十二年十月壬申朔，上欲更新太廟，詔廷臣會議廟制。廷議：孝宗、睿宗同居一廟，同爲昭。帝責諸臣不竭忠任事，寢其議。已而左庶子江汝璧請遷皇考於穆廟，以當將來世祖，與成祖廟並峙。明年四月，贊善郭希顏言：「周建四親廟，我太祖創造之初，因之。今宜立太廟以祀太祖，立世室以祀成祖。成祖世室居左；其右則但立四親廟，祀皇高祖以下，至皇考睿宗；而祧孝宗、武宗。」禮臣力斥其妄。上以希顏所陳，亦臣子之心，然廟制已定，毋庸更議。(《實錄》。 )
隆慶元年三月，給事中王治言：「先帝追崇皇，大備尊稱，誠萬世不刊之典。至入廟稱宗，在今日當議更正。蓋獻皇雖貴爲天子父，實未嘗南面臨天下；雖親爲武宗叔，然嘗北面事武宗。今與祖宗諸帝並列，設位於武宗右，揆諸古典，終爲未協。臣以爲獻皇帝太廟，不免遞遷；若專祀世廟，則億萬世不改。乞敕廷臣博議，務求至當，以光先帝大孝。」(《紀事本末》。 )
萬厤二年五月，穆宗將祔廟，敕禮臣議當祧廟室。禮科陸樹德言：「宣宗於穆宗僅五世，請仍睿宗於世廟，而宣宗勿祧。」(《禮志》。 )於慎行言：「古七廟之制，三昭三穆，與太祖之廟而七。劉歆、王肅並以高曾祖禰及五世、六世爲三昭三穆。其兄弟相傳，則同堂異室，不可爲一世。國朝成祖既爲世室，與太祖俱百世不遷；則仁宗以下，必實歷六世，而後三昭三穆始備。孝宗與睿宗兄弟，武宗與世宗兄弟，昭穆同，不當各爲一世。世宗升，距仁宗止六世，不當祧仁宗。穆宗升，當祧仁宗，不當祧宣宗。」引晉、唐、宋故事爲據，其言辨而核。(《於慎行傳》。 )並下禮部。部議：「宣宗世次尚近，祧之未安。因考古者以一世爲一廟，非以一君爲一世。故晉之廟，十一室而六世；唐之廟，十一室而九世；宋自太祖上追始祖，至徽宗始定爲九世十一室之制，以太祖、太宗同爲一世故也。其後徽宗，以與哲宗同一世；高宗，以與欽宗同一世；皆無所祧。及光宗升，增爲九世十二室。今自宣宗至穆宗凡六世，上合二祖僅八世，準以宋制，可以無祧。但於寢殿左右各增一室，則尊祖敬宗，並行不悖矣。」帝命如舊敕行，遂祧宣宗。(《禮志》。 )
