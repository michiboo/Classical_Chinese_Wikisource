洪武元年三月丁未，祫享太廟。德祖皇考妣居中，南向；懿祖皇考妣東第一位，西向；熙祖皇考妣西第一位，東向；仁祖皇考妣東第二位，西向。(《禮志》。 )
七年，御史答祿與權請舉禘祭，言：「古之有天下者，既立始祖之廟，又推始祖所自出之帝，祀之於始祖之廟，而以始祖配之。故曰『禘』。周祭大王爲始祖，推本后稷以爲自出之帝。今皇上受命已七年，而禘祭未舉。宜令羣臣參酌古今，以成一代之典。」詔下禮部、太常寺、翰林院議。以爲：「虞、夏、商、周四代，世系明白，始祖所自出，可得而推，故禘禮可行。漢唐以來，莫能明其始祖所自出。當時所謂禘祭，不過祫已祧之主，序昭穆而祭之。乃古之大祫，非禘也。宋神宗嘗曰：『禘者，所以審諦始祖之所自出。』是則莫知祖之所自出，禘禮不可行也。今國家追尊四廟，而始祖所自出者未有所考，則禘難遽行。」遂寢。(王圻《通考》。 )
弘治元年，憲宗升祔，祧懿祖，乃建祧廟於寢後殿。歲暮，奉祧主至太廟，行祫祭禮。(《通典》。 )
嘉靖十年，世宗以禘祫義詢大學士張璁，令與夏言議。言撰《禘義》一篇，略言：我祖宗之有天下，以德祖爲始祖，百六十年居中南向，享太廟歲時之祭。今陛下定大祫之祭，又以德祖統羣廟之主。若使主禘之祭仍尊德祖，夫既身爲太祖之始祖矣，而又爲始祖之所自出，恐無是理。朱子亦曰：『禘自始祖之廟，推所自出之帝，設虛位以祀之，而以始祖配。』夫三代以下，必欲如虞、夏、商、周之禘黃帝、帝嚳，則既無所考；若強求其人，如李唐之祖聃，又非孝子慈孫之所忍爲。臣以爲宜設初祖虛位，而以太祖配。蓋太祖初有天下，實始祖也。」帝深然之。會中允廖道南謂皇姓爲顓頊裔，請以《太祖實錄》爲據，禘顓頊。遂詔禮部會議。諸臣咸謂：「稱虛位者，茫昧無據；尊顓頊者，世遠難稽。廟制既定高皇帝始祖之位，當禘德祖爲正。」帝意主虛位，令再議。而言復疏論：「禘德祖有四可疑。且今所定太祖爲太廟中之『始祖』，非王者立始祖廟之『始祖』。」帝卒從言議。乃於太廟設虛位以禘皇初祖，南向；奉太祖配，西向；行禮如南郊儀。定以丙、辛歲行，敕禮部具儀。(《通典》。 )
四月甲子，禘於太廟。(《本紀》。 )
是年冬，諭禮部曰：「太祖以恩隆德祖，今日當以義尊太祖。祫祭，奉四祖同太祖皆南向，庶見太廟爲特尊太祖之意。」夏言奏：「《禮》：合羣廟之主祭於太祖之廟，是爲大祫。亦以尊太祖也。『太廟』，太祖之廟，不當與昭穆同序。『太祖』，太廟之祖，不可與子孫並列。自今大祫，宜奉德祖居中，懿、熙、仁三祖及太祖東西序，皆南向。列聖左右序，東西向如故。不惟我太祖列羣聖之上，足以伸皇上之心，而懿、熙、仁三祖得全其尊，尤足以體太祖之心。」帝稱善焉。(《通典》。 )
十二月丁酉，祫享太廟。是時罷歲除之祭，以冬季中旬行大祫禮。設德祖位於太廟正中南向，懿祖而下以次東向。(《實錄》。 )
十五年，復定廟享制：立春犆享各出主於殿，立夏立秋立冬出太祖、成祖七宗主，饗太祖殿，爲時祫；季冬中旬卜日出四祖及太祖、成祖七宗主，饗太祖殿，爲大祫；祭畢，各歸主於其寢。(《禮志》。 )
四月丙申，行大禘禮於太廟。(《大政記記》。 )定五歲禘。每遇丙、辛年孟夏，大舉禘祭之禮於太廟，以祀皇初祖，而奉太祖配焉。先令中書官書皇初祖帝神牌位於太廟。至禘日，設太廟殿中，祭畢燎之。(王圻《通考》。 )
二十年十一月，禮官議：歲暮大祫，當陳祧主，而景神殿隘，請暫祭四廟於後後寢。詔可。(《禮志》。 
二十四年，罷季冬中旬大祫，仍以歲除日行大祫禮同時享。(同上。 
洪武元年，定宗廟之祭，每歲四孟及歲除，凡五享。學士陶安等言：「古者四時之祭，三祭皆合享於祖廟，惟春秋祭於各廟。自漢而下，廟皆同堂異室，則四時皆合祭。今宜仿近制，合祭於第一廟，庶適理之中，無煩瀆也。」太祖命孟春特祭於各廟，三時及歲除，則祫祭於德祖廟。(《禮志》。 )
二年正月癸丑，更定太廟時享，日期用清明、端午、中元、冬至祭之，歲除如故。(《大政記》。 )
三年八月己卯，禮部尚書崔亮言：「孟月者，四時之首。因時變，致孝思，故備三牲黍稷品物以祭。至仲、季之月，不過薦新而已。既行郊祀，則時享仍宜改薦制。」從之。(《通典》。 )
九年十月，新建太廟成。凡時享，神座俱不奉神主，止設衣冠，禮畢藏之。孟春擇上旬日，三孟用朔日及歲除，皆合享。自是五享皆罷特祭，而行合配之禮。(《禮志》。 )
十一年秋，享太廟。太常奏：「栗未熟，請以桃代。」上曰：「諸祭，果食不必常品，有即用之。」著爲令。(鄭曉《今言》。 )
二十五年，定：時享，若國有喪事，樂備而不作。(《禮志》。 )二十六年，祥定時享禮儀。
正統三年正月，享太廟。禮部言：「故事：先三日，太常寺奏祭祀，御正殿受奏。是日，宣宗皇帝忌辰，例不鳴鐘鼓，第視事西角門。」帝以祭祀重事，仍宜升殿。
天順六年，以皇太后喪，閣臣請改孟冬時享於除服後。從之。
成化四年，以慈懿太后喪，禮部請改孟秋享廟於初七日。不從。(已上《通典》。 )
嘉靖五年十月辛亥朔，時享太廟及世廟。先是禮部議：「祭世廟用太廟次日。」太常寺言：「齋戒省牲，先期難於兩用。又歲暮之祭，次日既元旦也。」部臣復議：「歲暮權與太廟同日。」制曰：「可俱用同日，次第舉行。」(《實錄》。 )
十三年四月丁酉朔，時享太廟，遣武定侯郭勛攝行。上久不親祀事，給事中張選言：「宗廟之祭，惟誠與敬。孔子曰：『吾不與祭，如不祭，』孟春廟享，遣官暫攝，中外臣心，知非得已。茲孟夏祭，倘更不親行，則跡涉怠荒。如或聖體未復，未任趨蹌，亦宜靜處齋宮，以通神貺。」帝大怒，命執選杖闕下，帝出御文華殿聽之。是夕不入大內，繞殿走，制《祭祀記》一篇，一夕鋟成，明旦分賜百官。削選籍。(《三編》。 )
十四年四月辛卯朔，時享太廟。時方修建宗廟，暫於奉先殿、崇先殿行禮。(《實錄》。 )
十七年，定饗禮。凡立春特享，親祭太祖，遣大臣八人分獻諸帝，內臣八人分獻諸後。立夏時，各出主於太廟。太祖南向，成祖西向，序七宗之上；仁、宣、英、憲、孝、睿、武宗東西相向。秋冬時如夏禮。
二十四年，復定：享止設衣冠，不出主。
隆慶元年四月丙戌朔，享太廟。時以世宗几筵未撤，遵正德元年例：先一日，帝常服祭告几筵，祗請諸廟享祀。其後時享，祭在大祥內者，皆如之。(已上《禮志》。 )
二年正月，饗太廟。帝將遣代，高儀偕僚屬諫，徐階等亦以爲言，乃親祀如禮。(《大政記》。 )
萬曆七年二月，詔更定時享祝文。因閣臣張居正等奏言：「時享之制，止於九廟。太祖、成祖百世不遷，其餘則以親序，而祧廟不與焉。先朝祝文：弘治中，自憲宗而上稱八廟；嘉靖初，自孝宗而上稱六廟；至孝烈皇后升，仁宗奉祧，始稱五廟。隆慶年間，因而不改，蓋其時世宗新之位，即孝烈之序，世數未增也。我皇上嗣統，則世次異矣。乃時享祝文，自憲廟至穆廟已備六廟之數，而太祖、成祖、英宗三廟猶仍五廟之稱。揆之世數，名義未協。請如歲莫大禮，將時享祝文通列九廟帝後聖號，不必更稱五廟。其大配享，壽春等王，親屬已遠，宜稱本爵。其『皇高伯祖』等稱，盡行裁去，庶得情理之當。」從之。(《通紀》。 )
薦新
洪武元年二月，定太廟月朔薦新儀物，其禮皆天子躬行，未幾，以屬太常。(《禮志》。 )二年五月辛酉，詔：凡時物，太常先薦宗廟，然後進御。
三年正月，定太廟朔望薦新及獻新儀。薦新有定品；獻新者，謂四方別進新物也。(已上《大政記》。 )
凡四方別進新物，在月薦外者，太常卿與內使監官常服獻於太廟，不行禮。其後朔望祭祀及薦新、獻新，俱於奉先殿。(《禮志》。 )六年，盱眙民進瑞夢，御史答祿與權請薦宗廟。帝曰：「以瑞夢爲朕德所致，朕不敢當。其必歸之祖宗。御史言是也。」(《答祿與權傳》。 )永樂四年六月內寅，南陽獻瑞夢，命薦之宗廟。(《本紀》。 )
嘉靖八年二月，定太廟薦新品物，鷹犬不用。(《大政記》。 )
十四年四月，上諭夏言曰：「內殿禮儀，四月八日俗事，宜革。其賜百官『不落莢』，亦當改。《禮記月令》：是月夢先熟，薦寢廟。今歲以孟夏之五日薦夢內殿，賜百官夢餅。」大學士張孚敬曰：「不落莢者，(以糯米、粳米、黑糖、蜜、紅棗爲之。 )相沿釋氏之說，於禮無據。仰見皇上據經析理得先王遺意。」遂著爲令。(《春明夢余錄》。 )
十五年四月，薦苑田新夢於內殿。(《大政記》。 )
二十七年七月庚子，西苑進嘉，薦於太廟。(《本紀》。 )奉先殿
洪武三年十月，上以歲時致享，則於太廟；至晨昏拜謁，節序告奠，古必有其所，下部考論。尚書陶凱等奏「古者宗廟之制，前殿後寢。《爾雅》：『室有東西廂曰廟，無廂有室曰寢。』廟是棲身之所，故在前；寢是藏衣冠之處，故在後。今太廟祭祀已有定製，請仿宋建欽先孝思殿於宮中之制，在於乾清宮之左，別建奉先殿，奉四代神位衣冠。每日焚香，朔望薦新，節序及生忌日皆致祭，如家人禮。」從之。(《春明夢余錄》。 )
成祖遷都北京，建如制。
宣德元年，奉太宗廟畢，後遣鄭王瞻詣奉先殿，設酒果祭古，奉安神位。
弘治十七年，吏部尚書馬文升言：「南京進鮮船，本爲奉先殿設。挽夫至千人，沿途悉索。今揚、徐荒旱，願放古凶年殺禮之意，減省以蘇民困。」命所司議，行之。
喜靖十四年，定內殿之祭。
十五年，制使節。使者受命，則載以行；使歸，則持之以復命。二十三年，詔考定使節之制。禮部尚書夏言等奏：「悼靈皇后神主宜暫遷奉先殿旁室。享祀祭告，則一體設饌。」從之。(已上《禮志》。 )
二十七年，禮臣以孝烈皇后喪且期年，請援孝潔皇后故事，權主於奉先殿東夾室。帝曰：「奉先殿夾室，非正也。可即太廟。」(《實錄》。 )
隆慶元年，遷孝烈神主奉安景神殿，更名曰宏孝。又於神霄殿奉孝恪皇太后神主，而孝懿皇后於其側。每歲五享，四序薦新，忌祭日供，俱如奉先殿儀。(《會典》。 )
禮部又言：「舊制：太廟一歲五享，而節序忌辰等祭則行於奉先殿。今孝潔皇后既太廟，則奉先殿亦宜奉安神位。」乃設神座儀物於第九室，遣官祭告如儀。(《禮志》。 )
萬曆三年，諭禮官曰：「朕思宏孝、神霄二殿、孝烈、孝恪二後神主，宜奉安於奉先殿。」禮官言：「嘉靖十五年，議陵祭，不議內殿。」帝曰：「奉先殿見有孝肅、孝穆、孝惠三後神位，俱皇祖所定，宜遵行安。」蓋當時三後既各陵廟，仍並祭於奉先殿，而外廷莫知也。於是奉安孝烈、孝恪神位於肅皇室，並罷宏孝、神霄之祀，而專祀於奉先殿。(《春明夢余錄》。 )
崇禎十五年五月十七日，上諭禮臣曰：「太廟之制：一帝一後，祧廟亦然。歷朝繼母及生母既皆不得與，即宮中奉先殿亦尚無祭，奈何？」其意蓋在生母孝純劉太后，未明言也。蔣德璟等奏：「奉先外別有奉慈殿，所以奉繼母及生母者，雖廢，可舉行。」上曰：「奉慈外尚有宏孝、神霄、本恩諸殿。」禮臣奏：奉慈殿如未可復，或即在神霄殿奉祀。」上曰：「奉慈已撤，惟奉先尚可恢拓。」德璟奉：「奉先止一帝一後，與太廟同。祧廟之主，未可盡入。」乃止。(同上。 )
奉慈殿
孝宗即位，追上母妃紀氏孝穆太后謚，葬茂陵。後以不得廟，詔廷臣議享禮。周洪謨、倪岳上言：「《周禮》有祀先妣之文，謂姜原也。《魯頌》之《宮》是已。唐、宋推尊太后不配食祖廟者，別立殿以祀之。故宋之章獻、章懿二後皆有奉慈之建。每歲五享，四時薦新，上食如常儀。今孝穆神主宜於奉先殿傍別立奉慈殿，歲時祭享，一如奉先殿儀。」從之。(《通紀》。 )已而憲宗生母孝肅周太皇太后，世宗生祖母孝惠邵太皇太后，皆祀殿中。孝肅中室，孝穆孝惠右室，主書皇太后、太皇太后。一歲五享、薦新、忌祭俱如太廟、奉先殿儀。(《吾學編》。 )
嘉靖十五年，帝諭禮官夏言等曰：「廟中帝配一後，陵葬乃有二三後。廟祀、陵祀本不同。奉慈三後主別祀奉慈殿，不如奉主於陵殿爲合禮。又梓宮既配葬於帝，主無廟之禮，宜在陵殿。今別置之，近於黜者，非親之也。」下廷臣議，言：「古者天子宗廟，惟一帝一後。所生母薦於寢，身沒而已。孝宗奉慈殿之祭，蓋子祀生母，以盡終身之孝焉耳！然禮於妾母不世祭者，謂子祭之，於孫則止，以繼祖重，故不復顧其私祖母也。今陛下於孝肅，曾孫也；孝穆，孫屬也；孝惠，孫也；禮不世祭，義當祧。考宋熙寧罷奉慈殿故事與今同。宜遷主陵廟，歲時享如故。」言等又言：「孝潔皇后先因於所親，暫奉慈殿孝惠太后之側。茲三後神主既擬遷於陵殿，則孝潔亦宜暫遷奉慈殿旁室。享祀祭告則一體設饌。」從之。(《實錄》。 )
獻皇帝廟
嘉靖二年二月，太常卿汪舉上言：「安陸廟宜用二籩豆，如太廟儀。」禮部請置奉祀官，又言：「樂舞未敢輕議。」禮部侍郎賈詠上言：「正統、本生，義宜有間。八佾既用於太廟，安陸樂舞，似當稍殺，以避二統之嫌。」帝曰：「仍用八佾。」(《紀事本末》。 )初，帝從玉田伯蔣輸請，從承天立興獻帝廟，以輸子榮奉祀。御史黎貫言：「陛下信一諛臣之說，委祀事於外戚。神不歆非類，獻帝必將吐之。」不聽。(《黎貫傳》。 )
三年二月，帝諭建室奉先殿側，祀獻帝主。禮部尚書汪俊上疏爭曰：「陛下入承大宗，不得祭小宗，亦猶小宗之不得祭大宗也。昔興獻帝奉藩安陸，則不得祭憲宗。今陛下入繼大統，亦不得祭興獻帝。是皆以禮抑情者也。然興獻帝不得迎養壽安皇太后於藩邸，陛下得迎興國太后於大內，受天下之養，而尊祀興獻帝以天子之禮樂，則人子之情獲自盡矣。乃今聖心無窮，臣等敢不將順。但於正統無嫌，乃爲合禮。」帝嚴旨切責，趣立廟益急。俊曰：「立廟大內，有干正統。臣實愚昧，不敢奉詔。」帝令集廷臣大議。俊等復上議曰：「謹按先朝奉慈別殿，蓋孝宗皇帝爲孝穆皇太后葬初畢，神主無薦享之所而設也。當時議者，皆據周制特祀姜原而言。至爲本生立廟大內，則從古未聞。惟漢哀帝爲定陶共王立廟京師，師丹以爲不可。哀帝不聽，卒遺後世之譏。陛下有可以爲堯、舜之資，臣不敢導以衰世之事。請於安陸特建獻帝百世不遷之廟。他日襲封興王子孫世世薦享，陛下歲時遣官持節奉祀，亦足伸陛下無究至情矣。」帝不納，仍命遵前旨再議。俊再疏乞休，允其去。(《汪俊傳》。 )以禮部侍郎吳一鵬代之，趣立廟益急。一鵬復集廷臣上議曰：「前世入繼之君，間有爲本生立廟園陵及京師者，第歲時遣官致祀，尋亦奏罷。然猶見非當時，取議後代。若立廟大內而親享之，從古以來未有也。臣等寧得罪陛下，不欲陛下失禮於天下後世。乞速罷建室之議，立廟安陸。」報曰：「朕起親藩，奉宗祀豈敢違越。但本生皇考寢園遠在安陸，於卿等安乎？命下再四，爾等欺朕沖歲，黨同執違。敗父子之倫，傷君臣之義。往且勿問，其奉先殿西室，可亟修葺，盡朕歲時追遠之情。」遂趣成之，名曰觀德殿。(《吳一鵬傳》。 )
先是，汪俊既罷，大學士蔣冕抗疏極諫曰：「陛下嗣承丕基，固因倫序素定；然非聖母昭聖皇太后懿旨與武宗皇帝遺詔，則將無所受命。今既受命於武宗，自當爲武宗之後。特兄弟之名不容紊，故兄武宗，考孝宗，母昭聖，而於孝廟武廟皆稱『嗣皇帝』稱『臣』，稱『御名』，以示繼統承嗣之義。今仍欲爲本生父母立廟奉先殿側，臣雖至愚，斷斷知其不可。夫情既偏重於所生，義必不專於所後。將武孝二廟之靈，安所託乎？」不納。(《蔣冕傳》。 )
五月丁丑，命吳一鵬偕京山侯崔元等，迎主安陸。一鵬上言：「歷考前史，並無自寢園迎主入大內者。且安陸爲獻帝啟封之疆，神靈所戀。伏乞俯納羣言：改題神主，奉安故宮，爲百世不遷之廟。其觀德殿中，宜別設神位香幾，以慰孝思。」奉入，不納。一鵬乃行。(《吳一鵬傳》。 )七月，迎主至。甲申，奉安於觀德殿，上尊號曰皇考恭穆獻皇帝。(《三編》。 )
四年四月，光祿寺丞何淵請建世室，祀獻皇帝於太廟。帝命禮官集議。戊申，席書等上議：「《王制》：天子七廟，三昭三穆。周以文武有大功德，乃立世室，與后稷廟皆百世不遷。我太祖立四親廟，德祖居北，後改同堂異室。議祧，則以太祖擬文世室，太宗擬武世室。今獻皇帝以藩王追崇帝號，何淵乃欲比之太祖、太宗，甚無據」不報。(《席書傳》。 )已而張璁亦言：「漢哀帝追尊定陶共王，立廟京師，比孝元帝，至今非之。今淵請入獻皇帝主於太廟，不知序於武宗之上與？武宗之下與？昔人謂：孝子之心無窮，分則有限。別立禰廟，禮之得爲者也，臣昧死勸陛下爲之；入於太廟，禮之不得爲者也，臣昧死勸陛下勿爲。」(《紀事本末》。 )
帝復令會議。戊午，禮部會羣臣集議，上疏曰：「禮莫嚴於宗廟，分莫大於君臣，故承正統爲天子者，得太廟。今獻皇帝分封安陸，稱藩爲臣二十餘年，廟祀安陸又三年矣。當時議尊崇者，其論有三：曰，『別立嗣王，使之主祭』者，廷臣之初議也；曰，『歲時遣官致祭安陸』者，廷臣之後議也；曰，『別祀大內』者，張璁、桂萼等先後之論也。皇上斷自聖衷，建室奉先殿側，朝夕瞻拜，歲時享祀；上不干祖廟，下不拂人心，此誠足爲萬世法矣。今何淵乃欲祀太廟，何不經之甚也？考自唐、虞至今五千年，未聞有以藩王祭太廟者。萬一爲此，將置主於武宗上，則武宗君也；以臣先君，分不可僭。置武宗下，則獻皇叔也；以叔後侄，神將不安。在廷諸臣，於稱『考』，稱『伯』，異同相半。今廟之舉，無一人以爲可者。伏望俯納羣言，毋爲忄僉人邪說所惑。」疏入，帝責席書畏眾飾奸。書知帝意不可回，遂請於皇城內別立一廟，前後寢如文華殿制，出入不與太廟同門，座位不與太廟相並，祭用次日，廟欲稍遠，庶以成禰廟獨尊之體，避兩廟一統之嫌。詔可。令於太廟左右，相度營建。上親定名曰「世廟」。既而上覽疏內，有「獻皇親盡與孝廟同」之語，復令禮部查議。於是禮官言：「天子九廟，親盡則祧。獻皇與孝宗兄弟，同爲一世。孝宗祧遷，則獻皇亦然。但孝宗神主藏於太祖寢殿之後；獻皇別自一廟，雖無左昭右穆，亦有前殿後寢，請於祧遷之期，薦於夾室，不享時祭。止於歲暮合祭太廟，一出主焉。請於獻廟寢殿後，置一龕室，爲異日藏主地。」報曰：「皇考止生朕一人，入繼大統，別無奉祀適嗣。今既特立一廟，宜世世獻享，同於不遷之祖，以伸朕之孝思。」(《實錄》。 )遂度地於環碧舊址，擇日興工。何淵又奏：「神路迂遠未便，宜與廟街同門，直開一路，以達世廟爲當。」下禮部會議。席書等皆言：『若通此街，須毀垣伐木，撤神宮監而後可，未免有礙。」上不允，命折監北房，但容板輿通行。議始定。(《大事記》。 )
五年七月庚子，上以觀德殿迫隘，欲改建於奉先殿左。工部尚書趙璜言：「移觀德殿於奉先殿左，必與奉慈殿對峙。孝肅太皇太后，獻皇之祖母；孝惠皇太后，又聖母也。廟出其左，恐神靈有所不安。」帝復諭大學士費宏。宏乃請敕該部卜日興工。上易殿名曰崇先。
五年九月丙戌，帝以世廟成，欲奉章聖皇太后謁見。張璁、桂萼援廟見禮，言：宜先見太廟，次及世廟。禮官劉龍等爭不得，諸輔臣以爲言。帝不報，趣具儀。石缶乃上疏曰：「陛下欲奉皇太后謁見世廟，臣竊以爲從令固孝，而孝有大於從令者，臣誠不敢阿諛以誤君上。竊惟祖宗家法，后妃已入宮，未有無故復出者。且太廟尊嚴，非時享祭，雖天子亦不輕入，況后妃乎？璁輩所引廟見禮，今奉先殿是也。聖祖神宗行之百五十年，已爲定製。中間納後、納妃，不知凡幾，未有敢議及者。何至今日，忽倡此議？彼容悅佞臣豈有忠愛之實，而陛下乃欲聽之乎？且陰陽有定位，不可侵越。陛下爲天地百神之主，致母后無故出入太廟街門，是坤行乾事，陰侵陽位，不可之大者也。臣豈不知君命當承，第恐上累聖德，是以不敢順旨曲從，以成君父之過，負覆載之德也。」(《石缶傳》。 )
十五年，諭禮部夏言曰：「前以皇考廟比世室之義，名曰世廟。今分建宗廟。惟太宗及世室不遷；而『世』之一字，來世或用加宗號；今加於考廟，又不得『世宗』之稱，徒擁虛名。不如題曰獻皇帝廟，庶別宗稱，且見推尊之意。(《三編》。 )
十七年，尊獻皇帝廟號曰睿宗，於太廟。(《本紀》。 )
二十四年六月，新太廟成。遂奉睿宗於太廟之左第四序，躋武宗上，而罷特廟之祀。四十四年，以舊廟柱產芝，更號曰玉芝宮，定日供、時享儀。
穆宗初，因禮臣請，乃罷時享及節序、忌辰、有事奉告之祭，但進日供而已。
隆慶元年，禮科王治請罷獻皇廟而專祀之世廟。章下所司。(已上《禮志》。 )
光宗既崩，太常卿洪文衡請祧睿宗，曰：「此肅宗一時崇奉之情，不合古誼。且睿宗嘗爲武宗臣矣，一旦加諸其上，禮既不合，情亦未安。當時臣子過於將順，因循至今。夫情隆於一時，禮垂於萬世，更定之舉，正在今時。」疏格不行。(《文衡傳》。 )
天啟元年，太常少卿李宗延奏祧廟宜議，言：「睿宗入廟，世宗無窮之孝思也。然以皇上視之，則遠矣。俟光宗升時，或從舊祧，或從新議。蓋在孝子固以恩事親，而在仁人當以義率祖。」章下禮部，卒不能從。(《禮志》。 )
親王從享
洪武三年八月，定以皇伯考壽春王、王夫人劉氏爲一壇。皇兄南昌王、霍邱王、下蔡王、安豐王、霍邱王夫人翟氏、安豐王夫人爲一壇。皇兄蒙城王、盱眙王、臨淮王、臨淮王夫人劉氏爲一壇。後定「夫人」皆改稱「妃」。皇侄寶應王、六安王、來安王、都梁王、英山王、山陽王、昭信王爲一壇。凡一十九位。春夏於仁祖廟東廡，秋冬及歲除於德祖廟東廡。(《禮志》。 )
是年，定親從享皆設位於東廡西向，功臣配享皆設位於西廡東向。(《會典》。 )四年，進親王於殿內東壁。九年，新太廟成。增祀蒙城王妃田氏，盱眙王妃唐氏。(《禮志》。 )
是年，奉安四代神主，以親王並王妃二十一位侑於殿內東壁，功臣十二位配於西壁，不分獻。自是四時之祭，皆行合享之禮。(《會典》。 )
正德中，御史徐文華言：「族有成人而無後者，祭終兄弟之孫之身。諸王至今凡五、六世矣，宜祧。」禮官議不可。(《禮志》。 )
萬曆初，於慎行言：「南昌、壽春等十六王，世次既遠，宜別祭陵園，不宜享太廟。」不從。(《於慎行傳》。 )
九年，給事中丁汝謙言：「諸王世次遠，宜罷祭，祭於墓。親王之殤無後而近者，宜配。」不從。(《太常紀》，下同。 )
十四年，太常卿裴應章言：「諸王本從祖食。四祖親盡且祧，而諸王得配享百世，非所以爲殺也。壽春等王於太祖爲伯爲兄，太祖南面，而伯若兄俯而侑於側，非所以爲順也。其以諸王祧廟。歲則，餘則罷。」上下禮部議。沈鯉上言：「宗廟之祭，爲重。時享不可預，而預於，其無乃未安乎？且祧以藏毀廟之主，爲祖非爲孫。禮有祧，不聞有配祧者。請仍遵初制，序列東壁爲近禮。」報可。
功臣配享
洪武二年正月丁未，享太廟。以功臣廖永安、俞通海、張德勝、桑世傑、耿再成、胡大海、趙德勝配享，設青布幃六於太廟庭中，遣官分獻。(王圻《通考》。 )
三年，定配享功臣，常遇春以下凡八位。春夏於仁祖廟西廡，秋冬於德祖廟西廡，設位東向，遂罷幃次之設。
九年，新太廟成。」以徐達、常遇春、李文忠、鄧愈、湯和、沐英、俞通海、張德勝、胡大海、趙德勝、耿再成、桑世傑十二位，配於西廡；罷廖永安。(已上《禮志》。 )
二十年，定：凡祭功臣，令軍官首領官陪。(《會典》。 )
建文時，宋禮言：「功臣自有雞籠山廟，請罷太廟配享。」帝以先帝所定，不從。縣令候太廟事畢，別遣官即其家廟祭之。(《會典》。 )永樂初，享太廟禮成，仍遣官祭功臣廟。(王圻《通考》。 )
洪熙元年，以張玉，朱能，姚廣孝配享太廟。(《禮志》。 )
弘治五年三月，詔曰：「太廟配享諸功臣，追封王者六人，皆佐皇祖平定天下有大功。今其子孫有不沾寸祿與編氓伍，欲量加恩，俾奉其祀。該部查實以聞。」(《昭代典則》。 )
嘉靖九年，中允廖道南言：「姚廣孝髡徒，不宜入廟。」遂移祀大興隆寺。(《春明夢余錄》。 )十年，以刑部郎中李瑜議，進劉基位次六王。(《禮志》。 )
十六年二月，武定侯郭勛請以五世祖英侑享太廟。廷臣持不可，侍郎唐胄爭尤力。帝不聽，卒從勛請，初，二廟功臣位皆以爵，及進基，位公侯上。至是復令禮官議，乃合二廟功臣敘爵。於是列英於桑世傑上，張玉、朱能於沐英下，基於世傑下。禮官又言：「《禮》有功宗之祀，漢祭功臣於廟廷，魏祀尚書令荀攸於太祖廟，唐高祖至憲宗廟，或六、七、八人，或二、三、四人，宋太祖至光宗亦然。如魏徵、李沆、司馬光皆文臣，不必武功也。守成諸君，亦各有與享者，不必皆創業也。我朝二祖開國靖難，固有功臣。仁宗以後，無事武功，其間相與輔贊治平，豈無有魏徵、李沆輩者？今侑享二祖十七人，惟基、廣孝二人文臣耳！自後六廟，缺焉無聞。乞下廷議，考求六朝文武大臣，有功在當時、澤及後世者，請上裁定，進侑廟廷。」上不允。(王圻《通考》。 )
萬曆中，禮部尚書沈鯉以太廟侑享，請移親王及諸功臣於兩廡，毋與帝後雜祀。(《沈鯉傳》。 )
十四年，太常卿裴應章言：「廟中列後在上，異姓之臣，禮當避嫌。且至尊拜俯於下，諸臣之靈亦必不安。」命復改西廡，遣官分獻。(《禮志》。 )
功臣廟
洪武二年正月，上敕中書省臣曰：「諸將相從，捐軀戮力，開拓疆宇。有共事而不睹其成，建功而未食其報。追思功勞，痛切朕懷。其命有司立功臣廟於雞籠山，序其封爵，爲像以祀之。」(《五禮通考》。 )
帝親定功臣位次，以徐達爲首，次常遇春、李文忠、鄧愈、湯和、沐英、胡大海、馮國用、趙德勝、耿再成、華高、丁德興、俞通海、張德勝、吳良、吳禎、曹良臣、康茂才、吳復、茅成、孫興祖凡二十一人，立廟雞鳴山下。死者像祀，生者虛其位。(《三編》。 )
八年正月辛未，增祀雞籠山功臣廟一百八人。(《本紀》。 )
十二年七月，遣官祭功臣廟，祀吳禎等百九十人。(《明正統宗》。 )
十三年正月，祀顧時以下二百八十人於功臣廟。(《五禮通考》。 )王國宗廟
洪武四年，禮部尚書陶凱等議定：王國宮垣內，左宗廟，右社稷。廟制：殿五間，寢殿如之，門三間。
永樂八年，建秦愍王享堂，命視晉恭王制，加高一丈，因定享堂七間。(已上《禮志》。 )
十月乙卯，上聞周王肅於國中作殿，奉祀高皇帝，賜書曰：「《禮》：『支子不祭。』王國廟祀，肇於始封之王。高皇之祀，朝廷有宗廟。王祀於國中，過矣。其審禮而行，毋貽物議。」(《大訓記》。 )
嘉靖八年，秦王充耀言：「代懿王當廟，而自始封至今，已盈五廟之數，請定祧廟之制。禮臣言：「親王祧廟，古制未聞。宜推太廟祧之禮，而降殺之。始封居中，百世不遷。以下四世，親盡而祧。但諸侯無祧廟，祧主宜始祖之室，置櫝藏之。每歲暮，則出祧主合祭。」詔如議。(《禮志》。 )
洪武六年，詔：定公侯以下家廟禮儀。禮部議奏：「凡公侯品官，別爲祠屋三間於所居之東，以祀高、曾、祖、考，並祔位。如祠堂未備，奉主於中堂。享祭所用器皿，隨官品第，稱家有無。前二日，主祭者聞於上，免朝參。凡祭，四仲之月擇吉日，或春、秋分，冬、夏至，亦可。」從之。(王圻《通考》。 )
成化十一年，祭酒周洪謨言：「臣庶祠堂神主俱自西而東，古無神道尚右之說。惟我太祖廟制，合先王左昭右穆之義。宜令一品至九品皆立一廟，以高卑廣狹爲殺。神主則高祖居左，曾祖居右，祖居次左，考居次右。」帝下禮臣參酌更定。(《禮志》。 )
嘉靖十五年，夏言疏請：「依宋儒程頤之議，詔令天下臣民：冬至祭始祖，立春祭先祖，但不許立廟以踰分。庶上廣錫類之孝，下無禘祫之嫌。」又禮官疏請：「官自三品以上立五廟，以下皆四廟。爲五廟者，仿唐制，五間九架，兩旁隔板爲五室，中祔五世祖，旁四室祔高、曾、祖、禰。爲四廟者，三間五架，中爲一室。祔高、曾，左右二室祔祖、禰。其三品以上，若上無應立廟之祖，不得爲世祀不遷之祖。惟以第五世之祖奉爲五世祖。至世窮數盡，則以今之得立廟者爲世世奉祀之祖，而不遷焉。四品以下，四世遞而已。」制可。(同上。 )
