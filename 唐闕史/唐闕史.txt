舊本題唐高彥休撰。彥休始末未詳。書中〈鄭少尹及第〉一條，有開成二年「愚江夏伯祖再司文柄」語。考《舊唐書·高鍇傳》，鍇於太和三年以吏部員外郎奉詔審定敕試《別頭進士明經》，開成元年以中書舍人權知禮部貢舉，尋為禮部侍郎。掌貢部者三年，出為鄂岳觀察使而卒。鄂岳正江夏之地，所言官品事跡俱合，則彥休當為鍇之從孫。惟新舊《書》皆失鍇之里籍，遂不知彥休為何地人耳。陳振孫《書錄解題》曰彥休自號「參寥子」，《唐·藝文志》註亦同。《宋史·藝文志》載《闕史》一卷，註曰參寥子述。又載高彥休《闕史》三卷，分為兩書兩人，殊為舛誤。又黃伯思《東觀餘論》有此書跋雲，敘稱甲辰歲編次，蓋僖宗中和四年，而其間有已書僖號者，或後人追改之。今考序中自言乾符甲子生，乾符無甲子，當為甲午之訛。下距中和四年僅十年，不應即能著書。由是以後，惟晉開運元年為甲辰，上推乾符元年甲子生，年當七十一歲，尚有著書之理。然則彥休蓋五代人也。是書諸家著錄皆三卷。今止上、下二卷，似從他書抄撮而成，非其原本。張耒《宛邱集》稱賈長卿嘗辨此書所載白居易母墮井事，此本無之，是亦不完之一證。然自序言共五十一篇，分為上、下二卷，又似非有脫遺者，或後人並追改其序歟？王士禎《居易錄》譏其首載李師道之黨丁約獻俘闕下，臨刑幻化仙去事，以為導逆。其說甚當。然所載如周墀之對文宗，崔閫之對宣宗，鄭薰判宦官之蔭子，盧攜之議鎮州，皆足與史傳相參訂。〈李可及戲論三教〉一條，謂伶人不當授官，持論尤正。他如皇甫湜作福先寺碑，劉蛻辨齊桓公器單長鳴非姓單諸事，亦足以資考證，不盡小說荒怪之談也。
大歷初，韋行式為西川采訪使。有侄曰子威，年及弱冠，聰敏溫克，常耽玩道書，惑神仙修煉之術。有步卒丁約者，執役於部下，周旋勤恪，未嘗少惰，子威頗私之。一日，辭氣慘慄云：「欲他適。」子威怒曰：「籍在轅門，焉容自便。」丁曰：「去計已果，不可留也。然某肅勤左右，二載於茲，未能忘情，思有以報。某非碌碌求食者，尚縈俗閫耳，有藥一粒，願以贈別。食此非能長生，限內無他恙矣。」因褫衣帶，得藥類粟，以奉子威。又謂曰：「郎君道情深厚，不欺暗室，終當棄俗，尚隔兩塵。」子威曰：「何謂兩塵？」對曰：「儒謂之世，釋謂之劫，道謂之塵，善堅此亦復遐壽。後五十年，近京相遇，此際無相訝也。」言訖而出。子威驚愕，亟命追之，已不及矣。主將以逃亡上狀，請落兵籍。爾後子威行思坐念，留意尋訪，竟亡其蹤。後擢明經第，調數邑宰，及従心之歲，毛髮皆鶴，時元和十三年也。將還京師，夕於驪山旅舍，聞通衢甚嘩，詢其由，曰：「劉悟執逆帥李師道下，將至闕下。」步出視之，則兵仗叢衛，桎梏累累。其中一人，乃丁約也，反接雙臂，長驅而西，齒發強壯，無異昔日，子威大奇之，百千人中驚認之際，丁約則已見矣，微笑遙謂子威曰：「尚記臨邛別否一瞬五十載矣。幸且相送至前驛。」須臾到滋水，則散縶於郵舍，壁間開一竅，以給食物。子威窺之，俄見脫置桎梏，覆之以席，躍自竇出，與子威攜手上旗亭，話闊別之恨，且嘆子威之衰耄。子威謂曰：「仙兄既有相見之期，聖朝奄宅天下，何為私叛臣耶？」丁曰：「言之久矣，何所逃哉！蜀國睽辭，豈不雲近京相遇，慎勿多訝乎！」又問曰：「果就刑否？」對曰：「道中有屍解、劍解、火解、水解，惟劍解實繁有徒。嵇康、郭璞，非受戕害者，以此委蛻耳，異韓、彭與糞壤並也。某或思避，自此而逃，孰能道耶？」他問不對，唯云：「須筆。」子威搜書囊以進，亦愧領之。子威又曰：「某得親朋書，促令著鞭，以為明晨槁街寓目，豈蛻於此乎？」丁曰：「未也。夕當甚雨，未克行刑，一再晝，雨止，國有小故，十九日大限方及。君於此時，幸一訪別。」言訖還館，復入穴，荷校以坐。子威卻往溫泉，日已晡矣，風埃坌起，夜中雨果大澍，遲明泥及骭，詔改日行刑。再宿方霽，則王姬有薨於外館者，復三日不視朝，果至十九日，方獻廟巡廛阝，始行大戮。子威是日飫仆飽馬，詰旦往棘場候焉。停午間，方號令回，觀者不啻億兆眾矣，面語不辨，寸步相失，俘囚才到，丁已誌焉，遙目子威，笑頷三四。及揮刃之際，子威獨見斷筆，霜鋒倏及之，次丁囚，躍出而南，廣眾之中，躡足以進。又登酒肆，言當之蜀，脫衣換觴，與子威對飲，云：「某自此遐適矣。勉於奉道，猶隔兩塵，歸奉候於崑崙石室。」言訖，下旗亭冉冉西去，數步而滅。
滎陽公尚書鄭澣，以清規素履，嗣續門風。尹正圻南日，有従父昆弟之孫，自覃懷來謁者，力農自贍爾，未嘗幹謁，拜揖甚野，冠帶亦古。鄭公之子弟仆禦，皆笑其疏質，而公心獨憐之。問其所欲，則曰：「某為本邑以民待久矣，思得承乏一尉，乃錦遊故鄉里也。」公深然之。而公之清譽重德，為時所歸，或致書於郡守，猶臂之使指也。將脂轄前一日，召甥侄與之會。食有蒸而為餅者，鄭孫搴去其皮，然後食之。公大嗟怒曰：「皮之與中，何以異耶仆常病澆態訛俗，驕侈自奉，思得以還淳返樸，敦厚風俗，是獨憐子力用弊衣，必能知艱難於稼穡，奈何囂浮有甚於五侯家綺紈乳臭兒耶！」因引手請所棄餅表，鄭孫錯愕失據，器而承之，公則盡食所棄，遂揖歸賓闥，贈以束帛，斥歸鄉里。
許下郗尚書士美，元和末為鄂州觀察使，仁以撫下，忠以奉上，政化之美，載在冊書。一日夙興，將出視事，束帶已畢，左手引鞟，未及陷足，忽有巨鼠過庭，北向拱立而舞。八座大怒，驚叱之，略無憚意，因擲靴以擊，鼠則奔逸。有毒虺墮於鞟中，珠目錦身，長筴細螫，勃勃起於舌端。向無鼠妖，則必致臃指潰足之患矣。
皇甫郎中湜氣貌剛質，為文古雅，恃才傲物，性復褊而直。為郎南宮時，乘酒使氣，忤同列者。及醒，不自適，求分務溫洛，時相允之。值伊瀍仍歲歉食，正郎滯曹不遷，省俸甚微，困悴且甚。嘗因積雪，門無轍跡，庖突無煙。晉公時保厘洛，宅入有以為言者，由是卑辭厚禮，辟為留守府従事。正郎感激之外，亦比比乖事大之禮，公優容之如不及。先是，公討淮西日，恩賜鉅萬，貯於集賢私第，公信浮屠教，且曰：「燎原之火，漂杵之誅，其無玉石俱焚者乎！」因盡？舍討叛所得，再修福先佛寺。危樓飛閣，瓊砌璇題，就有日矣。將致書於秘監白樂天，請為刻瑉之詞值正郎在座，忽發怒曰：「近舍某而遠征白，信獲戾於門下矣！且某之文，方白之作，自謂瑤琴寶瑟，而比之桑間濮上之音也。然何門不可以曳長裾，某自此請長揖而退。」座客旁觀，靡不股慄。公婉詞敬謝之，且曰：「初不敢以仰煩長者，慮為大手筆見拒。是所願也，非敢望也。」正郎赬怒稍解，則請鬥釀而歸。至家，獨飲其半，寢酣數刻，嘔噦而興，乘醉揮毫，黃絹立就。又明日，潔本以獻，文思古謇，字復怪僻。公尋繹久之，目瞪舌澀，不能分其句。讀畢嘆曰：「木玄虛、郭景純《江》、《海》之流也。」因以寶車名馬、繒彩器玩約千餘緡，置書，命小將就第酬之。正郎省劄大忿，擲書於地，叱小將曰：「寄謝侍中，何相待之薄也！某之文，非常流之文也，曾與顧況為集序外，未嘗造次許人。今者請制此碑，蓋受恩深厚爾，其辭約三千餘字，每字三匹絹，更減五分錢不得。」小校既恐且怒，躍馬而歸。公門下之僚屬列校，咸扼腕切齒，思臠其肉。公聞之笑曰：「真命世不羈之才也。」立遣依數酬之。自居守府，至正郎裏第，輦負相屬，洛人聚觀，比之雍絳泛舟之役，正郎領受之，無愧色。湜褊急之性，獨異於人，嘗為蜂螫手指，因大躁急，命臧獲及里中小兒輩，箕斂蜂巢，購以善價。俄頃山聚於庭，則命碎爛於砧機杵臼，絞取其液，以酬所痛。又嘗命其子松錄詩數首，一字小誤，詬詈且躍，呼杖不及，則擒嚙其臂，血流及肘而止。其褊訐之性，率此類也。
仲尼云：「必也正名乎！」近世逢掖，恥呼本字，南省官局則曰版圖、小績、春闈、秋曹，北省官位則曰紫微、貂蟬、側坡、夕拜，未嘗正名其名，豈宣父之本意也。左軍中尉吐突承璀，方承恩顧，及將敗之歲，有妖生所居，先是，承璀嘗華一室，紅梁粉壁，為謹詔敕、藏機務之所。一日，晨啟其戶，則有毛生地，高二尺許，承璀大惡之，且恐事泄，乃躬執箕帚，芟除以瘞。雖防口甚固，而亹亹有知者，承璀尤不欲達於班列。一日，命其甥嘗所親附者曰：「姑為我微行省闥之間，伺其叢談，有言者否？」甥稟教斂躬而往。至省寺，即詞詰守衛，輒不許進。方出安上門，逢二秀士，自貢院回，笑相謂曰：「東廣坤毳，可以為異矣。」甥馳告曰：「醋大知之久矣！」且易其名呼矣。」謂左軍為東廣，地毛為坤毳矣。承璀笑曰：「其可那何！」或令專局北司，則飛龍莊宅，內園弓箭，皆得以文呼也。其明年，承璀以託附澧王，潛圖不軌，籍沒其家
丞相河南公妻晉國夫人，京兆□□才辨強明，資質瑰秀。嘗登樓軸簾，俯瞰阡陌，軒車簪紱，經過樓下，俯蓋撾馬，若不自安，而晉國冶態自恃，無羞避色。一日，命婦朝覲皇太后，仗鼓才下，晉國出宅，將升步輦，執燭者雙前步引。晉國怒不乘馬，傍有中書緋衣吏二人，方請事於丞相門，晉國謂曰：「第持炬前導！」緋衣吏辭以前無規，晉國曰：「且使有之，亦因人而著，非天降地出也，今則以自我而始。」吏逡巡不得免，乃捧火登騎。自是宰相妻出，得以中書朱紱吏為騶導。
大和末，司空隴西公之鎮橫海也，九年十一月，朝廷行大戮，宣刑於四方，急詔北渡。於時寒氣方隆，河冰層合，以詔北渡。公急擊冰令截舟中流，水勝舟覆，舟人盡溺，詔書隨沒。守者以狀聞，水工大恐，失腳捽地，走東西階。乃連使飛令，鞭策相沓，以必復為命。守吏持眾擊冰抉詔，搜索六日，竟不得。渾河奔湍，崩騰東走，度其泛去，不啻千萬里也。水工又謂津吏曰：「王命莫大，爾吏不敬，俾有斯溺。且不得詔，吏無大小一死之。」吏輩得令大怒，於是相與言曰：「吾帥信於用刑，今不得詔，吾百族之血，當殷於河畔枯草矣。然河神陰騭，遽敢沒天子之書，而忍嫁禍於吾輩哉！」請帥禱祭，冀憑肸蠁而有以復也。水工乃命具蠲潔版詞而祝之。詞卒，酒瀝劃然有聲，若飛靂橫霆，地動水響，倏而視之，則河冰中斷二十餘丈，間闊三四步，沈絲一釣，隨鉤而出，第印微濕，封角不敗
議者曰：「黃河流激，大冰既合，而布封一尺，輕止半升，長水之下，六日之久，復與一縷相遇，斯蓋水神、河伯以芝泥緘敕蛟魚輩，推鱗翼總而歸之。時有従事掾宋藩為記甚備，然多歸美於水工，議者以此薄之。
文宗皇帝自改元開成後，嘗鬱鬱不樂，駕幸兩軍，球獵宴會，十減六七。寵錫之命，左解於右，蓋上意有所嫌忌而不能去也。四年冬杪，風痹稍間，延英初對宰臣，時以藥餌初平，臺座略奏事後，諸司及待制官並不召對，蓋慮宸居之疲倦也。及仗下後，又坐思政殿，拱默良久，左右侍衛者屏息不敢進。上徐謂曰：「今日直翰林者為誰？」學士院使奏曰：「中書舍人周墀。」上曰：「試命名來。」汝南公既至，上命之坐，以金屈卮賜酒三器。問曰：「朕何如主？」汝南公降階再拜而稱曰：「小臣不足以知大君之德。凡百臣庶，皆言陛下唐堯之聖，虞舜之明，殷湯之仁，夏禹之儉。」上曰：「卿愛君之志，不得不然，然朕不敢追蹤堯舜禹湯之明，所問卿者，何如周赧、漢獻爾？」汝南公震懼惶駭，又再拜而言曰：「陛下自出震乘乾，光宅天下，誕敷文教，銷偃武功，蠻貊懷柔，車書順軌，臣竊謂羲、昊、軒、頊才可抗衡，至於周之成康，漢之文景，曾不足比數，豈可以赧、獻亡國之君，而上攀睿德哉！伏願陛下無執捴謙之小節，以為社稷之大幸也。則天下幸甚，生靈受福，非獨臣之願也。」上又曰：「朕自以為不及也。周赧、漢獻受制於強諸侯，今朕受制於家臣，固以為不及也。」既而龍姿掩抑，淚落衣襟，汝南公隕越於前，不復進諫，因俯伏流涕，再拜而退。自爾不復視朝，以至厭代。
李文公翺自文昌宮出刺合淝郡。公性褊直方正，未嘗信巫覡之事客有李處士者，自雲能通鬼神之言，言事頗中，一郡肅敬，如事神明。公到郡旬月，乃投刺候謁，禮容甚倨。公心忌之，思以抑挫，抗聲謂曰：「仲尼大聖也，尚雲未知生，焉知死，子能賢於宣父耶？」生曰：「不然。獨不見阮生著《無鬼論》，精辨宏贍，人不能屈，致鬼神見乎！且公骨肉間，朝夕當有遘病沈困者，宴安鴆毒則已，或五常粗備，漬於七情，孰忍視溺而不援哉！」公愈怒，立命械繫之，將痛鞭其背。果噦食昏瞑，百刻不糝，遍召醫藥，曾無少瘳。愛女數人，既笄未嫁，環床呱呱而泣，且歸罪於公之桎梏李生也。公以伉儷義重，息胤情牽，不得已解縲紲而祈叩之。則曰：「第手翰一狀，俟夜禱之，某留墨篆同焚，當可脫免。」仍誡曰：「慎勿箋易鉛槧，他無所須矣。」公敬受教，即自草詞祝，潔手書之。性褊，劄寫數紙皆誤，不能爽約，則又再書。燭灺更深，疲於毫研，克意一幅，繕劄稍嚴，而官位之中，竟箋一字。既逾時刻，遂並符以焚，聞呻吟頓減，闔室相慶。黎明，李生候謁，公深德之。生曰：「禍則可免，猶謂遲遲，誡公無得漏略，何為復註一字？」公曰：「無之。向寫數本，悉以塗改，不忍自欺。就焚之書，頗為精謹，老夫未嘗忘也。」生曰：「譚何容易，祝詞在斯。」因探懷以出示，則昨日所燼之文也。公驚愕慚赧，避席而拜，酬之厚幣，竟無所取。旬日告別，不知所従，病亦漸間。
路舍人群與盧給事弘止性相異，情相善。紫微清瘦古淡，未嘗言朝市；夕拜魁梧富貴，未嘗言山水。紫微日謀高臥，有制詔則就宅草之；夕拜未嘗乞告，有賓客則就省謁之。雖秦吳所尚，而塤篪其友。一日，雪滿玉京，紫微在假，夕拜將欲晏入，先及路門，紫微寓於南垣茅亭，肆目山雪，鹿冠鶴氅，手卷膝琴，篝火於爐，酌杯於機。忽聞盧至，曰：「適我願兮！」促命延入。夕拜金紫華煥，意氣軒昂，偶紫微道服而坐。紫微曰：「盧六盧六，曾莫顧我，何也？」夕拜曰：「月限向滿，家食相仍，日詣臺庭，以圖外任。」紫微貌慘曰：「駕肩權門，所不忍視，且有夙分，徒勞汝形。臘營一壺，能同幕席天地否？」夕拜曰：「詣省之計決矣。」紫微又呼侍兒曰：「盧六，待去早來，藥糜宜潔勻，越中二飲器，我與給事公儷食。」夕拜振聲曰：「不可。」紫微曰：「何也？」夕拜曰：「今旦犯冷，且欲遐征，已市血食之加蒜者餐矣。」時人聞之，以為路之高雅，盧之俊達，各盡其性。
丞相隴西公之秉鈞衡也，以特達自負，魚服民間。時嘗旅遊覃懷，寓王氏別野，王氏先世薄宦，子不以力稼自贍，殺雞炊黍，以備日餉，汧相德之。及佐佑大化，王氏之賫逾限官□來謁，蹇驢村仆，不得與鳴珂武衛者較進，則隱於執金撾坎舍，伺板輿出，拜於道左。汧相久之方省，曰：「故人也。」遂芻餼之。逾旬，以前銜除大理寺評事，且赬吉鈿，軸於天官氏，面授之：「前制，獄寺有新蒞官者，必寺寮舊委，微此，則在朝五品以上清資官為識。」蓋國家慎刑讞也。王氏子罷耕客長安，寺官既不友其僚，朝客又皆昧其面，往不克蒞，復謁相門。機務方繁積於外，無肯為道其姓氏者。既不果謁，候坎舍如前，步輦始過，則鳧趨以進，具道前事。相君問曰：「有狀乎？」對曰：「無？」。又曰：「有紙乎？」亦曰：「無。」「襟袖何貯？」則遽探軸以進。丞相舁中嘗置毫硯，遂擁百騎，批綾紙曰：「中書侍郎兼禮部尚書平章事李回識。」仍語廷評曰：「寄謝棘寺諸曹長，此亦五品以上清資朝官也。」時議許以特達稱。
祭酒楊尚書敬之任江西觀察使，載江西應科，時成均長年，天性尤切。時已秋暮，忽夢新榜四十進士，歷歷可數。寓目及半，鐘陵在焉，其鄰則姓濮陽，而名不可辨。既寤，大喜，訪於詞場，則云：「有濮陽願者，為文甚高，且有聲譽。時搜訪草澤方急，色目雅在選中。」遂尋其居，則曰：「閩人未至京國。」楊公誡其子，令聽之，俟其到京，與之往來，以符斯夢。一日，楊公祖客灞上，客未至間，休於逆旅。舍有秣馬伺仆，如自遠來者。試命詢之，乃貢士。偵所自，曰：「閩。」問其姓，曰：「濮陽。」審其名，曰：「願。」楊公曰：「籲！斯天啟也。安有既夢於彼，復遇於此哉！」亟命相見，濮陽逡巡不得讓，執所業以進。始閱其人眉宇清秀。次與之語，詞氣安詳。終閱其文，休理精奧。問其所抵，則曰：「今將僦居。」楊公曰：「不然。」盡驅所行，置於庠序，命江西寅夕與之同處。楊公朝廷舊德，為文有淩轢韓柳意，尤自得者，《華山賦》五千字唱在人口。是後大稱濮陽藝學於公卿間，人情翕然，謂升第必矣。試期有日，因食麵之寒者，一夕腹鼓而卒。楊公惋痛嗟駭，搜囊甚貧，鄉路且遠，力為營辦，歸骨閩中。仍謂江西曰：「我夢無征，汝之一名亦不可保。」及第甲乙，則江西中選，而同年無氏濮陽者，固不可諭之。夏首將關送於天官氏，時相有言：「前輩重族望，輕官職，今則不然。竹林七賢曰陳留阮籍、沛國劉伶、河間向秀，得以言高士矣。」是歲慈恩寺榜，因以望題。題畢，楊公閑步塔下，仰視之，則曰弘農楊載、濮陽吳當，恍然如夢中所睹。
丞相太保崔公莊嚴宏厚，清雅公忠，善誘後來，有佐時許國之志。時以藝學進者，一參講席，如登龍門。初詔以繡衣自洛朝覲，訪別承國寺僧神照。照亦近歲名僧，無出其右者。謂曰：「弟子忝官西上，師有何言贈別？」僧笑曰：「大哉，臨別之問！」公避席以請，則曰：「惡事不為賢人也，善事不為聖人也。崇高之名，博施之利，天下公器也，與眾共之，無或獨擅，無或多取。獨善多取，禍生其中矣，孔、孟其猶病諸！」言既而別。崔公不諭，祥鸞威鳳，遊於青雲。爰立作相，時宣宗景化維新，求理方切，將擅相印洽人望者，十稔不易。崔公春秋鼎富，譽望雲高，朝野人情，謂可以繼汾陽王二十四考矣。一日，備顧問於便殿，宰臣齊進。上曰：「朕以時和歲豐，萬方無事，欲禦樓肆赦，以答天休，可否？」丞相令狐公奏曰：「禦樓所費至多，宣下須有名目。次則頻行赦宥，實啟幸門。今邊戍衣賜未充，臣不敢草草商議。俟至中書，召有司計度，續具申奏。」上不悅曰：「遣朕何處求禦樓名目？」太保奏曰：「臣聞太子是天下之本，實系萬國之心，七鬯是司，國朝盛典。陛下倘行大禮，則豈惟肆赦，兼可郊天。」時上方餌金石藥，求長生之術，遂致躁渴不康，內外無人知者。疑忌方切，惡聆斯言，俯首久之，不復顧問。後旬日，罷知政事。時同列惡其太勁，有以飛語巧中者，所賴自居臺席，人情攸歸，上亦素知其名，不能動搖，不爾則憂在意表。老僧贈別，於斯驗焉。
丞相河東公尚古好奇，掌綸誥日，有親表調授宰字於曲阜者。耕人墾田，得古鐵器曰盎，腹容三斗，淺項痹足，規口矩耳，樸厚古醜，蠹蝕於土壤者。既洗滌之，復磨礱之，隱隱有古篆九字帶盎之腰，曲阜令不能辨。兗州有書生姓魯，善八體書，子男召致於邑，出盎示之，曰：「此大篆也。非今之所行者，惟某頗嘗學之，是九字曰，齊桓公會於葵邱歲鑄。」邑宰大奇其說，及以篆驗，則字勢存焉。乃輦致於河東公之門，公以為麟經時物，得以為古矣，寶之猶鐘玦郜鼎也，視草之暇，輒引親枝之分深者觀之，以是京輦聲為至寶。公後以小宗伯掌文學柄，得士之後，生徒有以盎寶為請者。裴公一日設食會門生，器出於庭，則離立環觀，疊詞以贊。獨劉舍人蛻以為非當時之物，乃近世矯作也。公不悅曰：「果有說乎？」紫微曰：「某幼專邱明之書，齊侯小白謚曰桓公，九合諸侯，取威定霸，葵邱之會是第八盟。又按《禮經》，諸侯五月而葬。同盟至既葬然後反虞，既虞然後卒哭，卒哭然後定謚，則葵邱之會實在生前，不得以謚稱之，此乃近世矯作也。」裴公恍然始悟，立命擊碎，然後舉爵盡歡而罷。
杜舍人再捷之後，時譽益清，物議人情，待以仙格。紫微恃才名，亦頗縱聲色，嘗自言有鑒裁之能。聞吳興郡有長眉纖腰有類神仙者，罷宛陵従事，專往觀焉。使君籍甚其名，迎待頗厚。至郡旬日，繼以洪飲，睨觀官妓曰：「善則善矣，未稱所傳也。」覽私選曰：「美則美矣，未愜所望也。」將離去，使君敬請所欲，曰：「願泛彩舟，許人縱視，得以寓目，愚無恨焉。」使君甚悅，擇日大具戲舟謳棹，較捷之樂，以鮮華誇尚，得人縱觀，兩岸如堵。紫微則循泛肆目，竟迷所得。及墓將散，俄於曲岸見裏婦攜幼女，年鄰小稔。紫微曰：「此奇色也。」遽命接致彩舟，欲與之語。母幼惶懼，如不自安。紫微曰：「今未必去，第存晚期耳。」遂贈羅纈一篋為質。婦人辭曰：「他人無狀，恐為所累。」紫微曰：「不然。余今西航，祈典此郡，汝待我十年不來而後嫁。」遂筆於紙，盟而後別。紫微到京，常意霅上。厥後十四載，出刺湖州，之郡三日，即命搜訪，女適人已三載，有子二人矣。紫微召母及嫁者詰之，其夫慮為所掠，攜子而往。紫微謂曰：「且納我賄，何食前言？」母即出留翰以示之，復白曰：「待十年不至，而後嫁之，三載有子二人。」紫微熟視舊劄，俯首逾刻曰：「其詞也直。」因贈詩以導其志。詩曰：「自是尋春去較遲，不須惆悵怨芳時。狂風落盡？深紅色，綠樹成陰子滿枝。」翌日，遍聞於好事者。
貢士許道敏隨鄉薦之初，獲知於時相。是冬，主文者將蒞事於貢院，謁於相門。丞相大稱其文學精臻，宜在公選，主文加簡，揖額而去。許潛知其旨，則磨厲以須，屈指試期，大掛人口。俄有張希復員外，結婚於丞相奇章公之門，親迎之夕，辟道敏為儐贊。道敏乘其喜氣，縱酒飛章，搖珮高談，極歡而罷。居無何，時相敷奏不稱旨，移秩他郡，人情恐駭，主文不敢第於甲乙。爾後晦昧坎壈，不復聞達，繼丁家故，垂二十載。至柘國小兵部知舉年，方擢於上科。時有同年張侍郎讀，一舉成事，年才十九，乃道敏敗於垂成之冬，儐導外郎鵲橋之夕，牛夫人所出也。差之毫厘，何啻千里！
故山北従事韋某殿中，嘗話幼年在癢序，甫書雲節，逮夜自學舍捧書以歸。及堂寢，闐其無人，獨狹室有篝火烹油之所，因窺之，則鐺長數尺，久而復低，如是者三四。潞豸大恐，奔出於門，方見其家悉於宇下營時尊之具，潞豸神色慘白，且告之故，即眾訾之，以為稚子妄語也。俄頃偕入，其主庖青衣，就鐺蕆事，仍貯嬰孩子懷抱間。嬰湧身須食，因誤墜於鐺中，沸油浪湧，青衣大叫，火已及屋，長幼奔救，或沃以水，焰則益熾，蓋膏水相反也。乃雜擲罌缸茵毯之類，久之方滅。滅後視嬰，已焦爇矣。闔室驚怖，為之罷節廢奠，青衣亦以心悸而終。
馬嵬佛寺楊貴妃縊所，邇後才士文人，經過賦詠，以導幽怨者，不可勝紀，莫不以翠翹香鈿，委於塵土，紅淒碧怨，令人傷悲，雖調苦詞清，而無逃此意。獨丞相滎陽公畋為鳳翔従事日，題詩曰：「肅宗回馬楊妃死，雲雨雖亡日月新。終是聖明天子事，景陽宮井又何人？」後人觀者，以為真輔相之句。公之篇什，可以糠秕顏、謝，笞撻曹、劉。為渭南縣尉日，嘗有《題緱山王子晉廟》詩，尤為絕唱。其中警策之句曰：「曉花珠弄蕊，春茹玉生苗。楚妓紅絲瑟，秦郎白管簫。衣従星渚浣，丹就日宮燒。句曲觴金洞，天臺嘯石橋。霧垂鴉翅發，冰凍虎章腰。」議者以為儻遇評於精鑒，當在李翰林、杜工部之右。
秦川富室少年有能規利者，蓋先兢慎誠信，四方賓賈慕之如歸，歲獲美利，藏鏹巨萬。一日逮夜，有投書於戶者，仆執以進。少年啟書，則蒲紙加蠟，昧墨斜翰，為其先考所遺者。且曰：「汝之獲利，吾之冥助也。今將有禍，履校滅趾，故先覺耳。然吾已請於陰騭矣，汝及朔旦，宜齋躬潔服，夕於春明門外逆旅，仍備縑之隨齡者三十有五，蘗帕韜之，候夜分，則往灞水橫樑，步及石岸，見有黃其衣者，乃置於前，禮祝而進，災當可免。或無所遇，即挈縑以歸，善計家事，急為竄計，禍不旋踵矣。」少年捧書大恐，闔室素服而泣，專誌朔旦，則舍棄他事，彈冠振衣，宵出青門之外，儼若不寐。恭候夜分，乃従一仆，乘一馬，馳往橫樑，怯於無覿。至則果睹一物，形質恢怪，蓬頭黃衣，交臂束膝，負柱而坐，俯首以寐。少年載驚載喜，捧素於前，祈祝設拜，無敢卻顧，急驅而回，返轅相慶，以為倖免。獨有僕之司馭者，疑其不直，曾未逾旬，銅壺始漏，復有擲書者，廄皂立擒之，乃鄰宇集癢序導青襟者。啟其緘劄，蒲蠟昧劄如上，詞曰：「汝災甚大，曩之壽帛，禍源未塞，宜更以縑三十五重置河梁。」富室少年列狀始末，訴於縣官，詰問伏罪，遂置枯木。時故桂府李常侍叢制錦萬年訟牘，數年前尚在，往往為朝士取去。
禁軍大校有瑛名而齊姓者，始以馳聘，大承恩寵，以是假御史銜，至於劇憲。家畜良犬四，嘗畋迥廣中，輒飼以粱肉。其一獨填茹咽喉齒牙間以出，如隱叢薄，然後食罄則復至，齊竊異之。一日，敕仆伺其所往，則圯垣枯竇，有母存焉。老瘠疥穢，吐哺以飼。齋亦義者，奇嘆久之，乃命篚牝而歸，以敗茵席溫之，餘餅餌飽之，犬則搖尾俯首，若懷感激爾。後擒奸逐狡，指顧如飛。齊將扈獵駕前，必獲豐賞。逾牛牝死，犬彌加勤。又更律琯，齊亦殂落，犬嗥吠終夕，呱呱不輟。越月，將襄事於邱隴，則留四獒以禦奸盜。及懸窆之夕，斯犬獨舉足，踣土成坳，俯首叩棺見血，掩土未畢，犬亦致斃。
丞相夏侯公為宣宗山陵使，有司妙選陵寢，雖山形外正，而蘊石中頑，丞相銜命，以豐價募丁匠，開鑿皇堂，彌月不就。京府兩邑，隸納鍛具，聯車以載，轍跡相望，至則鑊醯以沃之，且煎且鑿，役百萬丁力，孜孜矻矻，竟日所攻，不及函丈。暨石工告畢，百步夷然，於柏寢之上，得折釵半股，其長如掌，銜於頑石間，匠者抉取，以獻夏侯公，公以園陵甫及，聖情哀慕，寢而不奏。上古已前，寧無妝牖，桑海陵谷，其可謂誣
吏部鄭侍郎薰介潔方廉，以端勁自許，朝右畏憚。咸通初，有德音云：「官階至朝散大夫者，許追榮先世，及妻以邑封。至正議大夫者，用勛蔭子。至光祿大夫者，得袞服廟祭，設棨戟。」一日，內侍省牒言：「弓箭庫使正議大夫內謁者監某乙，請少恩例，用階蔭子。」吏部牒司勛刺檢云：「大歷中，魚朝恩曾有是事。」鄭公怒，吏判其後云：「正議大夫誠宜蔭子，內謁者監不合有男。」在司具以此牒，自是無敢復請者。後以聚食百口，困於朝俸，白執政以外任為請。時宰以公清望耆德，議假端揆，出刺華州，擬狀留中不出，論者或以為嘗失律於宛陵，上意遲於再委分閫，而僕射李公亦嘗不利於鏡水，何三擁朱輪於蓮華峰下哉！蓋以三峰且無戎機，不侔藩府，止類關輔丞郎耳。今者恩命不行，實以剛簡為幸臣所忌。
咸通初，有天水趙宏者，任江陰令，以片言折獄著聲。由是累宰劇邑，皆以雪冤獲優考，至於疑似晦偽之事，悉能以情偽辯之。時有楚州淮陰農者，比莊頃以豐歲而貨殖焉。其東鄰則拓腴田數百畝，資鏹未滿，因以莊券質於西鄰，貸緡百萬，契書顯驗，且言來歲賫本利以贖。至期果以腴田獲利，首以貯財贖契，先納八百緡，第檢置契書，期明日以殘資換券。所隔信宿，且恃通家，因不征納緡之籍。明日，賫余鏹至，遂為西鄰不認矣，且無保證，又乏簿籍，終為所拒。東鄰冤訴於縣，縣為追勘，無以證明。邑宰謂曰：「誠疑爾冤，其如官中所賴者券，乏此以證，何術理之？」復訴於州，州不能辨。東鄰不勝其憤，遠聆江陰之善政，訟者乃越江而南，訴於趙宰。越宰謂曰：「縣政地卑，且復逾境，何計奉雪？」東鄰則冤泣曰：「此地不得理，則無由自滌也。」趙曰：「第止吾舍，試為思之。」經宿，召前曰：「吾計就矣，爾果不妄否？」則又曰：「焉敢厚誣。」趙曰：「誠如是言，當為置法。」乃召捕盜之幹事者數輩，至淮_，曰：「有聚嘯而寇江者，按驗已具，且言有同惡相濟者，在某居處。」名姓形狀，俱以西鄰指言，請械送至此。先是，鄰州條法，唯持刃截江，無得藏匿。追牒至彼，果擒以還。然西鄰自恃無跡，未甚加懼，至則旅於庭下。趙勵聲謂曰：「幸耕織自活，何為寇江？」囚則號呼與淚隨曰：「稼穡之夫，未嘗舟楫。」趙又曰：「辨證甚明，且姓氏無差，或言偽而堅，則血膚取實。」囚則大恐，叩頭見血，如不勝其冤者。趙又曰：「所盜率多金銀錦繡，非農家所宜有也。汝宜籍舍之產以辨之。」囚意稍開，謂皆非所貯者，且不疑東鄰之越訟也，乃言：有稻若干斛，莊客某甲算納到者；綢絹若干匹，家機所出者；錢若干貫，東鄰贖契者；銀器若干件，匠某鍛成者。」趙宰大喜，即再審其事，復謂曰：「汝果非寇江者，何為諱東鄰所贖八百緡？」導引訴鄰，令其偶值，於是慚懼灰色，祈死廳前。趙令桎梏往本土，檢付契書，然後置之於法。
進士單長鳴者，隨計求試於春官日，袖狀訴吏云：「某姓B（音丹）為筆引榜者易為單（音善），B誠姓氏之僻，而援毫吏得以侮易之，實貽宗先之羞也。」主司初不諭，久之方云：「方口尖口，亦何異耶？」長鳴厲聲曰：「不然。梯航所通，聲化所暨，文學之柄屬在明公，明公倘以尖方口得以互書，則臺州吳兒乃『呂』州『矣』兒也。」主文者不能對，詞場目為舉妖。
三峰端揆李公，有居第在長安修行裏。有密鄰，即故日南陽相也。丞相早歲與之有舊，及登庸，權傾天下，相君選妓數輩，以宰府不可外館，棟宇無便事者，獨書閣東鄰，乃李公冗舍也，意欲吞之，垂涎久矣，且遲遲於發言。忽一日，謹致一函，以為必遂。及睹覆劄，大失所望。又逾月，召李公之吏得言者，願以厚價購之。或曰：「水竹別墅交質。」李公復不許。又逾月，乃授公之子弟官，冀其稍動初意，竟無回命。有王處士者，知書善棋，加之敏辨，李公寅夕與之同處。丞相密召，以誠告之，托其諷諭。王生抃捧其旨，勇於展效，然以李公褊直，伺良便者。良久之間，公遘疾，生獨侍前。公謂曰：「筋衰骨弱，風氣因得乘間而入，所謂空穴來風，枳枸來巢也。」生對曰：「然向聆西院梟集樹杪，某心憂之，果致微恙。院之來妖禽，猶枳枸來巢矣。且知賫器換緡，未如鬻之以贍醫藥。」李公卞急，揣知其意，怒發上植，厲聲曰：「男子寒死餒死，鵬而死爾，其死命也，先人之敝廬，不忍為權貴優笑之地。」揮手而別。自是王生及門，不復再接矣。
世傳《前定錄》，所載事類實繁，其間亦有鄰委曲以成其驗者。今復有前定卓異之說，且非誕妄，故附於此。長安鼎甲之族，有滎陽鄭氏，嘗為愚言，其先相故河中少尹諱復禮，應進士舉，十不中所司選，困厄且甚。千福寺有僧宏道者，人言晝則平居，夕則視事於陰府，十祈叩者，八九拒之。蒲亞不勝其蹇躓憤惋，則擇日齋沐候焉。頗容接之，且曰：「某未嘗妄泄於人，今知茂才抱積薪之嘆，且久之不能隱忍耳，勉旃進取，終成美名。然其事頗異，不可名也。」蒲亞拜請其期，宏道曰：「唯君無期，須四事相就，然後遂誌。四缺其一，則復負冤。如是者，骨肉相繼三榜。三榜之前，猶梯天之難；三榜之後，則反掌之易也。」蒲亞愕眙不諭。復再拜請語四事之目。宏道持疑良久，則曰：「慎勿言於人。君之成名，其事有四，亦可以為異矣。其一，須是國家改元之第二年；其二，須是禮部侍郎再知貢舉；其三，須是第二人姓張；其四，同年須有郭八郎，四者缺一，則功虧一簣矣。如是者，賢弟侄三榜，率須依此。」蒲亞雖大疑其言，然鬱鬱不樂，以為無復望也，唯敬謝而退。至長慶二年，人有導其姓名於主文者，蒲亞以其非知貢舉，意甚疑之，果不中第。直至改元寶歷之二年，新昌楊相國再司文柄，蒲亞私喜其事，未敢泄言，來春遂登第。第二人姓張，名知實，同年郭八郎名言揚。蒲亞奇嘆且久，因記於小書之杪，私自謂曰：「宏道言三榜率須如此，一之已異，其可至於再乎，其可至於三乎！」次至故尚書右丞諱憲應舉，太和二年，頗有籍籍之譽，以主文非再知舉，試日，果有期周之恤。爾後應太和九年，九舉年年敗於垂成。直至改元開成之二年，愚江夏伯祖再司文柄，右轄私異其事，明年果登上第，第二人姓張名棠，同年郭八郎名植，又附書於小書之杪。三榜雖欠其一，兩榜且無小差，閨門之內，私相謂曰：「豈其然乎，豈其然乎！」時僧宏道已不知所往矣。次至故駙馬都尉諱顥應舉，時譽轉洽，至改元會昌二年，禮部柳侍郎再司文柄，都尉以狀頭及第，第二人姓張名潛，同年郭八郎名京。三榜皆改元第二年，主文再知舉，第二人姓張，同年有郭八郎。陰騭驅駕，須及於斯，非兔楮可以盡述者。爾後滎陽之弟侄就試，如破竹之勢，迎刃自解矣。以其前定稍異，故書。
盧駢員外，才俊之士。忽一日，晏抵青龍精舍，休於僧院，氣淒慘如蓄甚憂者。籲嗟往復於軒檻間，僧問不對。逮夜，將整歸騎，徘徊四顧，促命毫硯，題於南楣曰：「壽夭雖雲命，榮枯亦太偏。不知雷氏劍，何處更沖天？」題畢，草草而去。涉旬出官，未逾月卒。其詩至今在院，僧逢人輒話其異。
崔雍起居譽望清舉，尤嗜古書圖畫，故鐘、王、韓、展之跡，萃於其家。嘗寶《太真上馬圖》一軸，以為畫品之上。咸通戊子歲，授祿二千石於和州。值龐勛構逆豐、沛間，賊鋒四掠，歷陽麼郡，古史儒生，非枝拒所及矣。乃命小將，賫羽檄牛酒犒賊師，且以全雉堞、活黎庶為請，由是境亡剽掠之患。雖矯為款諭，而密表自陳，時宰有不協者，因置之以法，士君子相吊。後有得崔君所寶畫者，軸杪題云：「上蔡之犬堪嗟，人生到此；華亭之鶴徒唳，天命如何！」字雖真蹤，不書時日。識者云：「聞命之後，無暇及此。」其預知耶，復偶然耶！
尚書博陵公碣任河南尹，摘奸翦暴，為天下吏師。先是，有結客王可久者，膏腴之室，歲鬻茗於江湖間，常獲豐利而歸。是年，又笈賄適楚，始返楫於彭門。值龐勛構逆，阱於寇域，逾期不歸。有妻美少，且無伯仲息胤之屬，妻嘗善價募人，訪於賊境之內，四裔竟無得其影跡者。或曰：「已戕於巨盜而帑其財賄矣。」洛城有楊乾夫者，以善卜稱，妻晨持一縑，決疑於彼。楊生素熟於事，且利其色，思以計中之，乃為端蓍虔祝，六位既兆，則曰：「所憂豈非伉債耶是人絕氣久矣，象見墳墓矣，遇劫殺與身並矣。」妻號咷將去，即又勉之曰：「陽烏已晚，幸擇良辰清旭，更垂訪問，當為再祝。」妻誠信之。他日復往，振策布算，宛得前卦，乃曰：「神也異也，無復望也。」仍言號慟非所以成禮者，第擇日舉哀，縗服髽發，繪佛飯僧，以資冥福。妻且悲且愧，以為誠言，無巨細事，一以托之。楊生主辦，雅竭其志，則又謂曰：「婦人煢獨而積財賄，寇盜方熾，身之災也，宜割愛以謀安適。」妻初不納，夜則飛礫以懼之，晝則聲寇以餌之。妻多楊之義，遂許嫁焉。楊生既遂誌，乃悉籍所有，雄據優產。又逾月，皆貨舊業，挈妻卜居洛渠北。其明年，徐州平，天子下洗兵詔，大憝就擒外，脅従其間者宥而不問，給篆為信，縱歸田裡。可久髡裸返洛，疥癢瘠穢，丐食於路，至則訪其廬舍，已易主矣。曲訊妻室，不知所従，輾轉饑寒，循路號叫。漸有人知者，因指其新居。見妻及楊肆目門首，欲為揖認，則訶詈詬辱，僅以身免。妻愕眙以異，復制於楊。可久不勝其冤，訴於公府。及法司按劾，楊皆厚賄以行，取證於妻，遂誣其妄。時屬尹正長厚，不能辯奸，於是以誣人之罪加之，痛繩其背肩校強。可久冤楚相縈，殆將溘盡，命祿未絕，洛尹更任，則銜血賫冤，訴於新政。新政亦不能辯，其所鞫吏得以肆堇毒於簧言，且曰：「以具獄訟舊政者，有漢律在，則又列夤配邑之遐者，隸執重役。」可久雙眥灑血而目枯焉。時博陵公伊大燕居，備聆始卒，天啟良便，再領三川，獄吏屏息，覆盆舉矣。攬轡觀風化之三日，潛命就役所出可久以至，仍敕吏掩乾夫一家，並素鞫吏，同桎其頸，且命可久暗籍其家服玩物，所存尚夥，而鞫吏賄賂醜跡昭焉。既捶其脅，復血其背，然後擢發折足，同棄一坎，收錄家產，手授可久。時離畢作沴，黳雲復郁，斷獄之日，陽輪洞開，通逵相慶，有至出涕者。沈冤積憤，大亨暢於是日，古之循吏，孰能擬諸！
優孟師曾見於史傳，是知伶倫優笑，其來尚矣。其開元中黃幡綽，玄宗如一日不見，則龍顏為之不舒，而幡綽往往能以倡戲匡諫者。漆城蕩蕩，寇不能上，信斯人之流也。咸通中，優人李可及者，滑稽諧戲，獨出輩流，雖不能托諷匡正，然巧智敏捷，亦不可多得。嘗因延慶節，緇黃講論畢，次及倡優為戲。可及乃儒服險巾，褒衣博帶，攝齊以升崇座，自稱三教論衡。其隅坐者問曰：「既言博通三教，釋迦如來是何人？」對曰：「是婦人。」問者驚曰：「何也？」對曰：「《金剛經》云：『敷座而坐』。或非婦人，何煩夫坐然後兒坐也？」上為之啟齒。又問曰：「太上老君何人也？」對曰：「亦婦人也。」問者益所不喻，乃曰：「《道德經》云：『吾有大患，是吾有身。及吾無身，吾復何患！』倘非婦人，何患於有娠乎？」上大悅。又曰：「文宣王何人也？」對曰：「婦人也。」問者曰：「何以知之？」對曰：「《論語》云：『沽之哉，沽之哉，我待價者也。』向非婦人，待嫁奚為？」上意極歡，寵錫甚厚。翌日，授環衛之員外職。
青龍寺西廊近北，有繪釋氏部族曰毗沙門天王者，不詳誰氏筆跡，而精妙如動，祈請輻輳，傳有神異。嘗有民居新昌裏者，因時疫百骸綿弱，不能勝衣，其室甚富，有妻且少，視之燕宋也。母氏啜泣，遍訪醫巫，竟無能原其病狀。一日，自言欲従釋氏，且不能破倚，其可髡首而緇體乎。母徇其欲，肩致繪壁之下，厚施主僧，眼食於寺廡。逾旬喜寐，夢有人魁形鎧服，焰加於肩，弓梏其臂，持筋類鱠，以食病者。復若嚴悸，促迫咀嚼，堅韌不堪其憂。所食袤丈，蘧然而覺，綿骨木強矣。又明日能步，又明日能馳，逾月以力聞。先是，禁軍懸弧矢之六石者於門，且示曰：「能引其半者，駢糧以賜之，滿者倍斯。」民應募，隨引而滿，於是服厚祿以終身。
公冶長通鳥語，介葛盧辨牛鳴，著在格言，固非妄矣。咸通初，有渤海僧薩多羅者，寓於西明精舍，雲能通鳥獸之言，往往聞鳥鵲燕雀啅噪，則說休咎及閭巷間事如目擊者，佛圖澄之聽鈴語，不是過也。一日，秋暑方炎，與小朝客數人聯騎，將納涼於城西別墅。路遇牝豕引諸豚而行，喀喀有聲。一朝士戲曰：「此豬有語否？」對曰：「有之，人自不能諭也。」又問曰：「所語何？」對曰：「巨彘顧諸雛云：『行行行，向前樹陰下吃奶。』料其不遠當遇官槐而止，且飼郡子矣。」諸朝士頗奇之，因緩轡以偵，果逾溝不沒，過圈不奔，直抵木蔭，踞乳諸子爾。後貴臣宅互迎問之，無少差忒。後中官主禁旅者，將籍名於軍寺，蕃僧不樂，杖錫出京，不知所往。
咸通丙戌歲，上以年和時豐，思減徭免罪，乃下詔，以其冬禦丹鳳樓，申眚災肆赦之命，有司擇用十月十日。近歲以知星食祿者，止能膠柱選日，不克風雨之候。前一日，百司蕆事向畢，巳時風雨暴作，上仁惻及物，不罪日官，乃手香以祝。及未而霽，人心甚悅，詔有司令市良土，以夷樓前坳潦之所。時丞相李公蔚尹正神州，於是嚴令兩邑召載土者以集事。先是，有以只輪載土而鬻者，每乘不逾三十錢，至是幸時之急，遂高其價，逾倍方止。兩邑官吏有司捕盜者，專其事，慮價不廉，懼未敢發。李公以羲馭向晚，閔事不集，坐退朝別館，其桎梏鞭撲於前，援毫以伺督責，騎步旁午於道。二縣僚不得已，趨而前曰：「常鬻土者，每輪十數及三，今則幸其急，驟加十至七，願立斃其首，以衄其價。」李公謂曰：「事非舒緩，安以價為。」遂令每乘加錢至百二，官吏奉命大喜，只輪雲集。至暮，夷坳燥瀦俱畢。役夫樂其善價，繼來不已，金吾司候有佚背而回者。詰旦，上御樓宣赦，百官畢集，樂懸具舉，兵仗羅列，建雞免囚，樓觀之下，纖埃不生，聖顏甚悅。後一日，鬻土者詣府請直，則復給五十錢。
有長樂王居士者，耄年鶴發，精彩不衰。嘗持珠誦佛，施藥裏巷，家屬十餘口，豐儉適其中。一日，遊於終南山之靈應臺。臺有觀音殿基，詢其僧，則曰：「梁棟欒櫨，悉已具矣。屬山路險峻，輦負上下，大役工徒，非三百緡不可集事。」居士許諾，期旬日賫鏹而至。至京，乃托於人曰：「有富室危病醫藥不救者，某能活之，得三百千，成終南山佛屋足矣。」果有延壽坊鬻金銀珠玉者，女歲十餘，遘病？甚危，眾醫聚藥，手不能措，願以其價療之。居士則設盟於箋，期於必效，且曰：「滯工役已久矣，今留神丹不足多慮，某先持此鏹付所主僧，冀獲雙濟。」鬻金者亦奉釋教，因許之，留丹於小壺中，賫緡而往，涉旬無耗語，女則物化。其家始營喪具，居士仗策而回，乃詬罵囚拘，將送於邑。且曰：「某茍大妄，安敢復來？」請入戶視之，則僵絕久矣。乃命密一室，焚槐柳之潤者，湧煙於其間，人不可邇。中平一榻，籍屍其上，褫藥數粒，雜置於頂鼻中，又以銅器中貯溫水，置於心上，則謹戶與眾伺之。及晚，煙燼薰黔其室，居士染指於水，曰：「尚可救。」亟命取乳碎丹數粒，滴於唇吻，俄頃流入口中，喜曰：「無憂矣。」則以纖纊蒙其鼻，溫水置於心。及夕，執燭以俟。銅壺下漏數刻，鼻纊微噱，又數刻，心水微灩，則以前藥復滴於鼻。須臾忽蘇，黎明則胎息續矣。一家驚異，愧謝王生，生乃更留藥而去。或許再來，竟不復至。後移家他適，不知所依従。女適人，育數子而卒。
邕府辛讜尚書傳有神力。嘗與故滑臺杜僕射為泗上郡職，時屬豐沛兵起，浮磬雉堞圍於賊鋒，其不抵於偷兒之手者，數板而已。杜公將有包胥乞師之請於鄰封，以劘壘方嚴，募轅門勇士，無敢應者，獨讜請行。岸列霜鋒，河浮戰艦，裸身宵度，勝舟而濟，獲告鄰部，果解重圍，賊鋒遂衄。朝廷錄功，累授刺史於曹州，團練於泗州，節度於邕州。嘗言微時力田自粒，三伏甚暑，與鄰莊老農納涼於山之陰。山上有巨牛怒鬥者，哮吼爭力，聲達數里。鄰人慮其奔北退走，則有蹂踐沖觸之患，相謀備鉤索，為制拒之針。辛曰：「眾力非及，某能當之。」俄頃有牛果北而下，獰蹄踣土，凶角以奔。辛則正立中逵，俊其欲至，兩執其角，牛不能前。旁觀移時，如不置力，牛怒滋甚，退身數尺，養力而沖。如是三四，劃然有聲，流血滂沱，角折牛仆。其主乃屠肉聚食，以酬壯觀，則命持斫斧斷角，堅不可刈，辛復拉之，應手而碎。時讜侏儒瘠瘁，如不勝衣，至官崇體腯，力亦隨滅。
滎陽外郎葉宰萬年日，有荷校者以賊呼之，言嘗紿婦人，廉市馬畫。外郎奇之，命取以視，則古絲煙晦，幅聯三四，蠻罽裁標，斑黽鼉軸之。曰：是畫也，太尉李公所寶，隙有贊皇圖書篆焉。人有以七萬購獻牢盆者，得署渭渠橫樑，梗船碎職，因出妓於閣，又落民間，言是寇幸其不鑒，於是卑價市之，為妓主自他方歸所訴請，以所虧價書罪，外郎不能決。時延壽裏有水墨李處士，以精別畫品遊公卿門，召至辨之，瞪目三嘆云：「韓、展之上品也。」黃沙之情已具，丹筆之斷尚疑。會有賫籍自禁軍來認者，外郎以其異奸盜，非願荷留，因並畫桎送，後永亡其耗。
京兆韋氏子舉進士，門閥甚盛。嘗納妓於潞，顏色明秀，尤善音律，慧心巧思，眾寡其倫。韋曾令寫杜工部詩，得本甚舛缺，妓隨筆鉛正，文理曉然，以是韋頗惑之。十六歸京兆，二十一而雕落，韋悲咽痛悼，不能悅情。茹蔬甚贏，棄事而寐，意其夢睹。一日，家僮有言嵩山任處士者，得返魂之術，韋嘗視妓妖蠱，時則牽於相念，促命見之。乃妙選良辰，齋除堂室，舒幃於壁，穗香於爐，仍須一經身之衣，以導其魂。韋自喜自嘆，搜衣藎篋，皆換福於梵王家矣，唯餘一裙之金縷者。任曰：「事濟矣。是日，宜絕人屏事。」且以昵近悲泣為誡，設燈炬於香前，曰：「觀後燼寸，即復去矣。」韋潔服斂息，一稟其誨。是夜，萬籟俱止，河漢澄明，清露始垂，任忽長嘯，香裙在手，面幃而招。如是者三，忽聞籲嗟之聲，俄頃映幃微出，蒨服少選，斜睇而立，幽芳怨態，若不自勝。韋驚起拜泣，任曰：「無庸，恐迫以致倏回。」生忍淚揖坐，無異平生，或與之言，可否以首。鼎居逾刻，燭跋及期，欻欲逼之，紛然而滅。生乃捧幃長慟，既絕而蘇，彷彿衣香泛於坐側。任生曰：「某非獵食者，哀君情切，因來奉救。漚珠槿艷，不必多懷。」韋欲酬之，不顧而別。韋嘗賦詩曰：「惆悵金泥簇蝶裙，春來猶見伴行雲。不教布施剛留得，渾似初逢李少君。」悼亡甚多，不復備錄。韋自此鬱鬱不懌，逾年而沒。
洛城建春門外有信安盧尚書莊，竹樹亭臺，芰荷洲島，實為勝境。乾符乙未歲，有鄉薦之士，相與避暑，坦率於西亭。釣罷弈棋之際，陰雲暴興，雷霆擊空，食頃大雨，未可整歸騎，第臨軒觀霖霪之勢。忽有一物，墮於檐下，膻牂其狀，而崇角奢足，隨隕偃於弈榻之前，如傷困者。眾咸驚異，相與環觀，危軒跨池，少頃則泅轉於水中矣。柔毛雨漬，印於碧砌，積久不滅。相與逼視，餘腥薄人，命仆搜池，竟不復得。
丞相隴西公蔚建大旆於廣陵日，時咸通十二年也。有泗州狀，言女僧二人，至普光王寺，將祈禮者，睢盱顧視。女病風狂云：「後二年國有更變，此寺大聖和尚當履寶位。」循廊喧叫，聚人甚多，不跡其來，釋徒大恐。正欲拘縻之際，則齊登峻塔，投身而下。其一不救，其一墮傷，狂痛昏迷，詰問不獲。丞相立命火焚其狀，仍牒州杖殺之。至十四年，果懿皇晏駕，今上即位，是為普王。
咸通癸巳歲，有詔迎佛骨於岐下。先是，元和末，憲宗命取到京，時韓吏部上疏極諫，以為遠近農商棄業奔走如不及，至有火其頂者，刃其臂者。當時佛骨之盛，已如此，至是又加甚，不啻百千倍焉。有僧自京一步一禮，至鳳翔法門寺。及到京，則傾城迎請，幡幢珂傘，香車寶馬，闐咽衢路。天子禦安福樓，降萬乘之尊，親為設禮。兆眾涕淚，感動左右，竭家產，斷肌骨，以表誠誌者，不可勝紀，皆言皇帝貴為天子。富有四海，尚此敬信，吾輩何所吝哉！此乃上之風行，下則草偃，固其宜也。然有鶴盤其上，牛跪於下，又何情哉！明年，懿宗升遐，今上即位，詔歸本寺，肩舁陌上，粗備香梵。去歲徒眾，萬無一來，循路見者，頂別而已。人情寒暑，既已牢落，丹頂瑩蹄，亦不復至。所異者，桃林之獸，青田之禽，豈能時其盛衰，改柯易葉，浮沈於世態耶！
丞相蘭陵崔公，清譽儉德，時所推服。嘗統戎於番禺，有酌泉投香之譽，以是夷估輻輳，至於長安寶貨藥肆，咸豐衍於南方之物，由此人情歸美。今上誕聖於壬午，龍飛於癸巳，皇算十有二歲矣。思命耆德，佐佑大化，乃自奉常卿起公為上相公，時年八十有三。居臺席數載，汲引賢哲，導暢皇慈，儉德既彰，澆風少革。及薨於位，上再興不慭遺之嘆，而廢常朝者三日，冊贈之禮，有加美焉。議者曰：「高位厚祿，茍有其分，陰靈必助其壽考，不然者，安有過懸車之歲，而命相之主始生！」世傳太公晚達七十而遇文王，今又逾釣渭之年一紀，乃知榮辱之分，豈偶然哉！
壽安之南，有土峰甚峻。乾符中，因雨而圮，半壁銜土棺，棺下有木橫互之，木見風揉而成塵，土形尚固。邑令滌之泥，汩於水，粉膩而蠟黃，剖其腹，依稀骸骨。因征近代，無以土為周身之器者。《戴記》云：夏後氏用{即土}周，殷人以棺，周人以槨。鄭玄註曰：{即土}周以土為之也。」豈錫玄圭之世窆耶莫究其年代是非矣。
丞相范陽公攜清苦律身，專刂斷無滯，代天理物，必先鶉衣觳食，遐陬遠裔，以是四方之譽，翕然歸之。乾符於酉歲，因與同列廷諍機務，詞氣相高，朝廷兩解之，偕授賓翼儲闈，分秩洛氵丙。河朔三鎮屢貢表詞，且以棄瑕擢用為請。先是，常山帥王景崇者，年十有八，襲繼父位，朝廷常姑息之。時每律琯三周，則各隆品爵，仍與幽魏並制。幽魏繼有更變，景崇時獨得軍情，以是爵位相懸，鎮至劇品。景崇時已檢校太尉兼中書令、常山郡王、食邑五千戶，實食襲三百戶，窮極勛賞，無以加焉，而幽魏官秩尚卑，以鎮州故，未行冊命。常山揣朝廷方用恩澤，懷撫方伯，青徐之野，尚聚萑蒲，餉挽方繁，兵力且困，乃上表，其略曰：「臣當道與盧龍、魏博往列，三載考績，咸蒙寵榮。今者以臣官位稍崇，而兩鎮久稽成命。臣弟冀州刺史檢校工部尚書景儒，自委郡符，亟聞美政，誠慚內舉，堪委外藩。請回臣官榮，授景儒一鎮。」意圖易定。時內臣秉權者，固欲與之。一日，樞密使出至中書奉宣，與宰臣商量鎮州事，乃曰：「相公為國擇帥，嘗難其人。令或能教戰撫民，襲守政化，即良將也，何必拒常山之請耶況某知景儒恪居官次，若別選用，未必及之。適奉聖旨，便委中山，以收後效。」諸相無言，獨崔公沆曰：「開府固昧遠大之計矣。國朝自蒯胡作亂，於今三道止類國賓，嘗貽宗社之羞，未雪神人之憤。今者徇其茍得，又授景儒，一失其機，噬臍無及。始則入充貢賦，終爾漸紊彜章，疆界接連，既以與之，復欲取之，未知其可也。景儒既卒，必以軍意請立子孫。儻未議加兵，即立須降節，然後魏博豈無骨肉，必俯瞰洛城，顯然盧龍，坐邀青社，開府此際何術枝梧？」二內臣呿頤結舌者久之，且曰：「適奉聖旨，遣與相公商量，所仗者廟謨，非敢參以末議。」崔公遂草詔意進曰：「卿世襲忠貞，材兼文武，即竭事君之節。必先體國之誠。卿弟冀州刺史景儒英衛齊勛，龔黃讓政，至於擢用，自貯素心，但以患在不均，理須經久，易定既為恩賞，幽魏何以酬勞輟食再思，難允誠請，臨軒註想，宜悉朕懷。」望付翰林如此賜詔。詔書再往，勤請愈堅，表云：「願得手足之榮，共竭股肱之效。」聖上為之旰食，乃詔范陽公以兵部尚書入覲。到京旬日，拜特進、門下侍郎兼戶部尚書、平章事。三鎮有表賀宰輔得其人。時公以步蹇，未任衙射，上因命中書官就宅問計。對曰：「臣待罪臺司，五環星歲，前後三鎮，以甘言佞臣，美貺餌臣，臣皆拒而不納。或所論奏，不違程式者，翌日允之，仍召奉使水將顯皇恩，且誡曰：『事出此口，言歸彼耳，可否面定，不自外來，無為賄妄於其間也。前日驛書，已告爾帥矣，宜以覆族為。』以是知臣一心事主，必合信臣。臣請與書諭以是非禍福之源，君臣父子之道。」立進書草。盧公才辨詞藻，尤工於指諭事理，上覽書色動，命中使送春服象只者賫往。及回表云：「冀州刺史景儒自聆擢用，黎庶偃轅，令望加官，勤留當道。且言臣濫分茅土，曾乏內勞，位冠三臺，官崇一品，方思讓爵，不敢貪榮。幽魏加官，請循往例。」上大悅。
明皇朝，崇尚玄元聖主之教，故以道舉入仕者，歲歲有之。詔天下州府立紫極宮，度道流，為三元朝醮之會，長安重建太清宮，琢玉石為玄元皇帝真像。雕鐫之麗，不類人工，列太常樂懸，服天子兗冕，次又以玉石雕成玄宗、肅宗二聖真容於殿之東室，次又琢左右丞相李林甫、陳希烈於東西序。至代宗朝，人有以為言者曰：「陳、李二相，陰狡險詐，常欲動搖東宮，將有不利於先帝者數四，賴玄宗英明，社稷垂祐，不爾則宗廟有綴旒之危，奈何以玉琢二臣，列於清敬之地，比扁舟五湖之人，鑄金肖形之像也。」尋詔除去，瘞於殿陰，爾後人無知者。至廣明庚子歲，丞相范陽公為太清宮使，因命葺修頹廢之所，工役掘地，得玉石人，滌去泥壤，則簪裾端簡如龍之像。工人不知其所自，以狀白公。公命尋究之，則林甫官銜銘於其背。丞相公忠肅直者，大以為不可，因具奏其事，且曰：「林甫險巧罪跡，不宜獲保首領，請輦送京兆府擊碎之。」議者以為李林甫、陳希烈輔佐明皇，驕奢貪狠，而又益憎蓄怨，搖動儲君，信是一亂臣賊子也。然禮經云：「刑不上大夫。」而況琢石之像，且異戮屍之責，況朝服簪裾而碎於府門，君子謂是失刑政矣。遂有好事者，傳丞相奏章云：「臣聞見無禮於其君者，如鷹鸇之逐鳥雀也。右相李林甫等，寵異之命，冠於人臣，梟獍之心，勃於君上。像已輦送京兆府，集眾擊碎訖。其徒伴陳希烈，見搜擒次，候獲日，送府司同罪。」土大夫聞之，無不掩笑。輦碎林甫、搜尋希烈之事，則實有之，至於徒伴擒獲之語，斯又妄也。
盧左丞渥冠裳之盛，近代無出其右者，伯仲四人咸居清顯。乾符初，服喪紀於洛下，先終制，渥自前中書舍人拜陜郊觀察使。又旬日，其弟紹自前長安縣令除給事中。又旬日，弟沆自前集賢校理授左拾遺。又旬日，弟沼自前畿尉遷監察御史。鳴珂珮玉，紆朱拖紫，照耀街巷，士族榮之。及赴任陜郊，洛城自保厘尹正已下，更設祖筵，以鮮華相尚。分秩故相及朝容惡日兩邑縣官，卑秩麻衣，傾都出郭，洛城為之一空。食器酒具，羅列道路，盛於清明簪潔松檟之日，填咽臨都驛，前後十五里，車馬不絕。左轄始舍轡居首筵，則為川尹邀去，乃大合樂於舊相之座，而諸朝容已攜酒饌出城者，散於田野，選勝聚飲，歌樂四起，飄飄然若澧州上已、會稽禊事也。無貴無賤，及暮醉歸。有白髯驛吏聲指曰：「某自擁簅清郵五十載，未嘗睹祖送之盛有如此者。」左轄有詩題在嘉祥驛云：「交親榮餞洛城空，秉鉞戎裝上將同。星使自天丹詔下，雕鞍照地數程中。馬嘶靜谷聲偏響，旆映晴山色更紅。到後定知人易化，滿街棠樹有遺風。」此詩為牌子，後為易定帥王處存碎之。
青州楊尚書損觀風陜郊日，政令頗肅，郡人戎校缺，必采於輿論而升陟之，縷及細胥賤卒，率用斯道，以是蒞政累載，無積薪嘆燥請托之源。一日，使院有專兵籍者闕，局司頗重，選置惟難。有吏兩人，眾推合授，較其歲月職次，功績違犯，無少差異者，従事掾不能決，請裁於長，長或臆斷，誰曰無私。楊公俯首久之，曰：「余得之矣。」乃謂曰：「為吏之最，孰先於書算耶姑聽吾言。有夕道於叢林間者，聆群跖評窮賄之數，且曰：『人六匹則長五匹，人七匹則短八匹。』不知幾人復幾匹？」顧主硯小吏著於紙，令俯階籌之，且曰：「先達者勝。」少頃，一吏果以狀先，遂授良闕，儕類則眙伏而退。以其類亥二首六身之說，故書。
有河東薛氏子二，野居伊闕，茂林修竹，面水背山，力田藏書，皆務修進。先世亟典大郡，薄留伏臘婚嫁之資。一日，木陰初成，清和戒候，偶有擊扉者，啟而視之，則星冠霞帔之士也。草屩霜髯，氣質清古，曰：「半途病渴，幸分一杯漿。」二子則延人賓位，雅談奧論，深味道腴。又曰：「某非渴漿者，杖藜過此，氣色甚佳，因願少駐。」二子則留連之。坐之，復曰：「舍此東南百步而近。有五松虬偃在疆內者。」曰：「某之良田也。」左道愈喜，因屏入言：「此下有黃金百斤，寶劍二口，其氣隱隱浮張翼間，某尋之久矣。豐獄即其地，三品可以分贍。親屬之甚困者，唯龍泉自佩，當位極人臣。某亦請其一效斬魔之術。」二薛大驚，左道曰：「家童暨役客輩，悉命具畚鍤之類，俟擇日發土，須臾可以目驗矣。無術以制，則逃匿黃壤，不復能追。今俟良宵，翦方為墠法，步水噀之，不能遁也。」且誡僮僕無得泄者。又問結壇所須，則曰：「須徽纆三百尺隨方緡彩縑素甚夥，暨機案爐香茵褥之具。」且曰：「某非利財矣，假以為法，不毫觸耳，所費者祭膳十座，醑茗隨之，器以中金者為首。」二子則竭產以經營，其所缺者貸於親友。又言：「某善點化術，以是糞睨金玉，常以濟人危急為務。今有橐裝寓太微宮，欲以奉寄。」二子許諾，乃召人負荷而至。囊笈四所，重不可勝，緘鐍甚嚴，祈托以寄。旋至吉日，因大施法具於五松間。命二子拜祝訖，亟令返第，封門而俟，且誡無得窺隙：「某當效景純散發銜劍之術，脫或為人窺，則福移禍至。俟行法畢，當舉燧以呼。炬興，可與僮役偕來矣。俟扶桑未燭，聚力以發，冀得靜觀至寶也。」二子敬依此教，嚴戢輿皂，無得妄行。自夜分危坐，系望燭光，杳不見舉，伺久則雞晨樹杪矣。二子慮太陽東上，覺於行人，不得已辟戶遐偵之，默無影響，步於松下，則擲杯覆器，似數輩縱食於其間者。爐香機案，傾側左右，緡彩器皿，悉已攜去，輪蹄印跡，錯於短墻，疑用徽纆縈固以遁。因發四篋，瓦礫實中。自是家產甚困，失信於人，驚愕憂慚，默不敢訴，而駭談非論，夕遍京洛。
寇陷鐘陵毒，逋歲詔會諸侯之師討之，未格苗間，統兵者帶繞於賊堞，王人督軍，日月而至，宴犒迎餞，旬日無虛時。先是，自九江至於敷淺源，寶視肥寧，及大軍加境，暢飲薦羞，不常厥味，貓脾鼠肝，亦登於俎。是以二物也，猶傲價於霧市，逾月復罄。一日，上命內臣之貴顯者，慰撫於柳營。有軍帥置生餼於皇華，發函伸幅，以肉腳冠其首。皇華喜為珍貺，不以羊呼者意其避心瞿之字也，則命啟器，乃刑刖一足，屈於櫝中，縑袎麻屨，亦不削去。皇華大噦，終日不食。
巢偷汙踞官闕，與安、朱之亂不侔。其間尤異者，各為好事傳記。冠裳農賈挈妻孥潛跡而出者，不可勝記，至有積月陷寇，終日逃避，竟不睹賊鋒者。獨前涇陽令伊璠為戎所得，屢脫命於刃下。其後血屬相失，村服晦行，及藍關，為猛獸搏而食之。禍患之來，其可茍免！
藍田縣歲貢冰，常在冬杪，有臘候尚怒，藍水不冰，則主吏宣命以祭，一夕而成冰，形似今承柱之礎，方尺數之，三，厚寸數之十，乃鐫額求中矩者，亦艱難以具美。至於清虛明潔，如椎驪頷而割蚌腹也。或有粟砂線葉黏於其中，則命鐫取，以躍湯補之，湯澄藍水沸於中，金器赫天不輟，以傒其用。或沃以冷，則凍斂不固，尋復脫去。用火泉填之，乃水紋絲散，交涯如織，磨礱以平。他邑亦貢，其數甚寡，且非上品，不及藍冰也。中和辛丑，翠華在蜀，優詔以雲棧巖險，罷貢洞庭丹，實是年木奴之屬，既醯且瘠。有雞林僧亦言：本國瀕海島上，其不多鹵，或有如銼蘗投其中者。唯淮波截海。而渡，味甘色澈，愈病析酲。彼國或一歲息於朝貢，則淮水為之不至，且多群疫，水旱作厲，與冰橘之說符。
東都聖善寺，締構甲於天下。愚曾看《修寺記》云：「殿基掘地及泉，以蜃灰和香土錯實之，所以備傾蟄也。」乾符初，嘗有估客瀝願帚除殿屋之表，工徒集金三十萬以埏埴，疊脊峻十有三尺，每瓦邱鐵貫之具，率以木者，神功異績，不可殫記，咸此類也。巢賊陷洛之前年，寺僧見東鴟鳴吻上有青碧霏煙，徑沖天漢，如筒如幛，其圍合抱。是日秋霽，天無纖雲，斯氣也自卯至酉，而後銷散，煙中隱隱如有物上下，觀者如堵，竟不能諭。粵二年，燼滅於賊燧。
公母有心疾，因悍妒得之，及嫠，家苦貧。公與弟不獲安居，常索米丐衣於鄰郡邑，母晝夜念之，病益甚。公隨計宣州，母因憂憤發狂，以葦刀自剄，人救之得免。後遍訪醫藥，或發或瘳，常恃二壯婢，厚給衣食，俾扶衛之，一旦稍怠，斃於坎井。時裴晉公為三省，本廳對客，京兆府申堂狀至，四坐驚愕。薛給事存誠曰：「某所居與白鄰，聞其母久苦心疾，叫呼往往達於鄰裏。」坐客意稍釋。他日，晉公獨見夕拜謂曰：「前時眾中之言，可謂存朝庭大體矣。」夕拜正色曰：「言其實也，非大體也。」由是晉公信其事。後除河南尹、刑部侍郎，皆晉公所擬。凡曰墜井，必恚恨也，隕獲也；凡曰看花，必怡暢也，閑適也。安有怡暢閑適之際，遽致顛沛廢墜之事樂天長於情，無一春無詠花之什，因欲黻藻其罪。又驗《新井》篇，是尉周至時作，隔官三政，不同時矣。
