　　欽定四庫全書　　　　　集部二
　　姚少監詩集　　　　　　別集類一〈唐〉
　　提要
　　臣等謹案姚少監詩集十巻唐姚合撰合字無考宰相崇之曽孫登元和十一年進士第調武功縣主簿又為富平萬年尉寳厯中監察殿中御史戶部員外郎出為荊杭二州刺史後為戶刑二部郎中諌議大夫陜虢觀察使開成末終扵秘書少監然詩家皆謂之姚武功其詩派亦稱武功體以其早作武功縣詩三十首為世傳誦故相習而不能改也合選極𤣥集去取至為精審自稱為詩家射鵰手論者以為不誣其自作刻意苦吟𠖇捜物象務求古人體貌所未到張為作主客圖以李益為清竒雅正主以合為入室然合詩格與益不相類不知為何以云然其集在北宋不甚顯至南宋永嘉四靈始奉以為宗其末流寫景扵瑣屑寄情扵偏僻遂為論者所排然由摹倣者滯扵一家趨而愈下不必追咎作始遽懲羮而吹𧆌也此本為毛晉所刻分類編次唐人從無此例殆宋人所重編晉跋稱此為浙本尚有川本編次小異又稱得宋治平四年王頥石刻武功縣中詩三十首其次序字句皆有不同然則非唐時舊本審矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




