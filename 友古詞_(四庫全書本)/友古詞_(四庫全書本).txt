　　欽定四庫全書　　　　　集部十
　　友古詞　　　　　　　　詞曲類一〈詞集之屬〉提要
　　〈臣〉等謹案友古詞一巻宋蔡伸撰伸字伸道莆田人襄之孫自號友古居士宣和中官彭城倅厯官左中大夫書録解題載伸友古詞一巻此本巻數相合伸嘗與向子諲同官彭城漕屬故屢有贈子諲詞而子諲酒邊詞中所載倡酬人姓氏甚夥獨不及伸未詳其故伸詞固遜子諲而才致筆力亦畧相伯仲即如南鄉子一闋自注云因向詞有慿書續斷腸句而作今考向詞乃南歌子以伸詞相較其婉約未遽相遜也毛晉刋本頗多疎舛如飛雪滿羣山一調晉註雲又名扁舟尋舊約不知此乃後人從本詞後闋起句改名非有異體亦不應即以名本詞惜奴嬌一調晉註雲一作粉蝶兒不知粉蝶兒另有一調與惜奴嬌判然不同至青玉案和賀方回韻前闋處字韻譌作地字賀此調當時為人和者不知凡幾晉不能互勘其誤益為失考矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　欽定四庫全書
　　友古詞
　　宋　蔡伸　撰
　　水調歌頭〈用盧贊兄韻別彭城〉
　　醉擊玉壺缺恨寫綠琴哀悠悠徃事誰問離思𣺌難裁綠野堂前桃李燕子樓中歌吹那忍首重回惟有舊時月逺逺逐人來　小庭空清夜永獨徘徊伴人幽怨一枝瀟灑隴頭梅心斷雲㠶西去目送煙波東注千里接長淮為我將雙淚好過楚王臺
　　又〈時居莆田〉
　　亭𦤎朩葉下原隰菊花黃憑髙滿眼秋意時節近重陽追想彭門徃歳千騎雲屯平野髙宴古毬塲弔古論興廢看劍引盃長　感流年思徃事重淒涼當時坐間英俊強半已凋亡慨念平生豪放自笑如今霜鬢漂泊水雲鄉已無功名志此意付清觴
　　又
　　相逢非草草分袂太悤悤征裘淚痕浥遍眸子怯酸風天際孤㠶難駐栁外香軿望斷雲雨各西東回首重城逺樓觀莫煙中　黯銷魂思陳事已成空東郊勝賞歸路騎馬踏殘紅月下一樽芳酒憑闌幾曲清歌別後少人同為問桃花臉一笑為誰容
　　滿庭芳
　　煙鎖長堤雲橫孤嶼斷橋流水溶溶憑闌凝望逺目送征鴻桃葉溪邉舊事如春夢回首無蹤難忘處紫花下清夜一樽同　東城攜手地尋芳選勝賞遍珍叢念紫簫聲闋燕子樓空好是盧郎未老佳期在端有相逢重重恨聊憑紅葉和淚寄西風
　　又
　　風捲龍沙雲垂平野晚來密雪交飛坐看闌檻瓊蕋遍寒枝妝㸃蘭房景致金鋪掩簾幙低垂紅爐畔淺斟低唱天色正相宜　更䦨人半醉香肌玉暖寶髻雲欹又何須髙㑹梁苑瑤池堪笑子猷訪戴清興盡忍凍空回仍休羨漁人江上披得一蓑歸
　　又
　　鸚鵡洲邊芙蓉城下迥然水秀山明小舟雙槳特地訪雲英驚破蘭衾好夢開朱戸一笑相迎良宵永南窻皓月依舊照娉婷　別來無限恨持盃欲語恍若魂驚愴霎時相見又慘離情還是悤悤去也重攜手密語叮嚀佳期在寶釵鸞鏡端不負平生
　　又
　　秦洞花迷巫陽夢斷夜來曾到藍橋洞房深處重許見雲翹蕙帳殘燈耿耿紗窗外疎雨蕭蕭雙心字重衾小枕玉困不勝嬌　尋常愁夜永今宵更漏彈指明朝敘深情幽怨淚裛香綃記取于飛厚約丹山〈缺〉別選安巢驂鸞去青霄路穩明月共吹簫
　　又
　　玉鼎翻香紅爐疊勝綺窗疎雨瀟瀟故人相過情話欵良宵酒暈㣲紅襯臉橫波浸滿眼春嬌雲屏掩鴛鴦被煖欹枕聼寒潮　如今成別恨臨風對月總是無聊念傷心南陌執手河橋還似一塲春夢離魂斷楚些難招佳期在踏青時𠉀花底聽鳴鑣
　　蘇武慢
　　雁落平沙煙籠寒水古壘鳴笳聲斷青山隱隠敗葉蕭蕭天際暝鵶零亂樓上黃昏片帆千里歸程年華將晚望碧雲空慕佳人何處夢魂俱逺　憶舊遊邃館朱扉小園香徑尚想桃花人面書盈錦軸恨滿金徽難冩寸心幽怨兩地離愁一樽芳酒淒涼危欄倚遍儘遲留憑仗西風吹乾淚眼
　　飛雪滿羣山〈又名扁舟尋舊約〉
　　氷結金壺寒生羅幙夜䦨霜月侵門翠筠敲竹疎梅弄影數聲雁過南雲酒醒欹粲枕愴猶有殘粧淚痕繡衾孤擁餘香未減猶是𨚗時熏　長記得扁舟尋舊約聽小窗風雨燈火昏昏錦裀纔展瓊籤報曙寶釵又是輕分黯然攜手處倚朱箔愁凝黛顰夢回雲散山遙水逺空斷魂
　　又
　　絶代佳人幽居空谷綺窗森玉猗猗小舟雙槳重尋舊約洞房宛是當時夜闌紅燭黯黯相對渾如夢裏旋烘鴛錦塵生繡帳香減縷金衣　須信有盟言同皎日〈缺〉利牽名役事與君違君已許〈缺〉今生來世兩情到此奚疑彩鸞須鳳友算何日丹山共歸未酧深願綿綿此恨無盡期
　　水龍吟〈重過舊隠〉
　　畫橋流水桃溪路別是壺中佳致南樓夜月東窗疎雨金蓮共醉人靜迴廊竝肩攜手玉芝香裏念紫簫聲斷巫陽夢覺人何在花空委　寂寞危欄獨倚望仙鄉水雲無際芸房花院重來空鎖蒼苔滿地物是人非小池依舊彩鴦雙戲念當時風月如今懐抱有盈襟淚
　　驀山溪〈登歴陽城樓〉
　　孤城莫角落日邊聲靜醉袖拂危闌對天末孤雲愁凝吳津楚望表裏抱江山山隱隱水迢迢滿目江南景羇懐易感徃事傷重省羅袂浥殊香鬢星星忍窺清鏡瓊英好在應念玉關遙凝淚眼下層樓囘首平林暝
　　又
　　疎梅雪裏已報東君信冷艷與清香似一個人人標韻晚來特地酌酒慰幽芳攜素手摘纖枝揷向烏雲鬢老來世事百種皆消盡榮利等浮雲謾汲汲徒勞方寸花前眼底幸有賞心人歌金縷醉瑤巵此外君休問
　　又
　　書雲今旦雪霽嚴凝𠉀玉輦想囘鑾正花覆千官錦繡周南留滯清夢繞觚稜心耿耿路迢迢此際空回首華堂薦壽玉筍持椒酒一曲囀春鶯更祝我膺時納祐功名冨貴老去已灰心唯只願捧觴人歲歲長依舊
　　又
　　金風玉露時節清秋𠉀散髪步閒亭對熒熒一天星斗悲歌慷慨念逺復傷時心耿耿髪星星倚杖空搔首區區戀豆豈是甘牛後時命未來間且只得低眉袖手男兒此志肯向死前休無限事幾多愁總付盃中酒
　　念奴嬌
　　凌空寶觀乍登臨多少傷離情味淼淼煙波吳㑹逺極目江淮無際檻外長江樓中紅袖淡蕩秋光裏一聲橫吹半灘鷗鷺驚起　因念邃館香閨玉肌花貌有盈盈仙子弄水題紅傳密意寶墨銀鈎曽寄淚粉香銷碧雲路杳脈脈人千里一彎新月腸斷危欄獨倚
　　又
　　歳華晼晚念羇懐多感佳㑹難卜草草盃盤聊話舊同翦西窗寒燭翠袖籠香雙蛾歛恨低按新翻曲無情風雨斷腸更漏催促　悤悤歸騎難留鸞屏鴛被忍良宵孤宿囘首幽歡成夢境唯覺衣襟芬馥海約山盟雲情雨意何日教心足不如不見為君一味愁蹙
　　又
　　畫堂宴闋望重簾不捲輕啞朱戶悄悄囘郎驚漸聞蟋蟀凌波㣲歩酒力融春香風暗度攜手偎金縷低低笑問睡得眞箇穏否　因念隔闊經年除非魂夢裏有時相遇天意憐人心在了豈信關山遐阻曉色䑃朧柔情睠戀後約叮嚀語休教腸斷楚臺朝莫雲雨
　　又
　　當年豪放況朋儕俱是一時英傑逸氣凌雲佳麗地獨占春花秋月冶葉倡條尋芳選勝是處曾攀折昔遊如夢鏡中空嘆華髪　邂逅萍梗相逢十年徃事忍樽前重說茂緑成陰春又晚誰解丁香千結寶瑟彈愁玉壺敲怨觸目堪愁絶酒闌人靜為君腸斷時節
　　又
　　輕雷驟雨洗千巖濃翠層巒森列衣袂涼生叢竹外時有飛螢明滅雲浪鱗鱗蘭舟泛泛共載一輪月五湖當日未應此段竒絶　歸路橫玉驚鸞呌雲清似水悠颺天末玉宇瓊林凝望處依約廣寒宮闕老去情鍾此心仍在未肻甘華髮清歡留作異時嘉話重說
　　雨中花慢
　　寓目傷懐逢歡感舊年來事事疎慵嘆身心業重賦得情濃況是離多㑹少難忘雨跡雲蹤望斷無錦字雙鱗杳杳新雁雝雝　良宵孤枕人逺天涯除非夢裏相逢相逢處愁紅歛黛還又悤悤回首綠窗朱戸可憐明月清風斷腸風月關河有盡此恨無窮
　　喜遷鶯
　　青娥呈瑞正慘慘莫寒同雲千里翦水飛花漸漸瑤英宻灑翠筠聲細䆳館靜深金鋪半掩重簾垂地明窗外伴疎梅瀟灑玉肌香膩　幽人當此際醒魂照影永漏愁無寐強拊清樽慵添寳鴨誰會黯然情味幸有賞心人奈咫尺重門深閉今夜裏算忍教孤負濃香鴛被
　　憶瑤姬〈南徐連滄觀賞月〉
　　㣲雨初晴洗瑤空萬里月掛氷輪廣寒宮闕〈缺〉望素娥縹緲丹桂亭亭金盤露冷玉樹風輕〈缺〉覺秋思清念去年曾共吹簫侶同賞蓬瀛　奈此夜旅泊江城謾花光目綠酒如澠幽懐終有恨恨綺窗清影虛照娉婷藍橋路杳楚館雲深擬憑歸夢去強就枕無奈孤衾夢易驚
　　醜奴兒慢
　　明眸秀色別是天真瀟灑更鬢髪堆雲玉臉淡拂輕霞醉裏精神衆中標格誰能畫當時攜手花籠淡月重門深亞　巫峽夢回已成陳事豈堪重話謾贏得羅襟清淚鬢邊霜華念傷懐憑闌煙水𣺌無涯秦源目斷碧雲莫合難認仙家
　　滿江紅
　　人倚金鋪顰翠黛盈盈墮𥈤話別處留連無計語嬌聲咽十幅雲帆風力滿一川煙暝波光闊但囘首極目望髙城彈清血　竝蘭舟停畫楫曾共醉津亭月銷魂處今夜月圓人缺楚岫雲歸空悵望漢臯珮解成輕別最苦是拍塞滿懐愁無人說
　　婆羅門引〈再遊仙漳薛氏園亭〉
　　素秋向晚歲華分付朩芙蓉蕭蕭紅蓼西風記得當時擷翠擁手繞芳叢念吹簫人去明月樓空　遙山萬重望寸碧想眉峯翠鈿瓊璫謾好誰適為容淒涼懐抱筭此際唯我與君同凝淚際目送征鴻
　　青玉案〈和賀方囘韻〉
　　參差弱栁長堤路弱栁外征帆去皓齒明眸嬌態度回頭一夢斷腸千里不到相逢處　來時約畧春將莫幽恨空餘錦中句小院重門深幾許桃花依舊出墻臨水亂落如紅雨
　　又
　　鸞凰本是和鳴友奈無計長相守雲雨悤悤分袂後綵舟東去櫓聲啞軋目斷長堤栁　涓涓清淚輕綃透殘粉餘香尚依舊獨上南樓空囘首夜來明月怎知今夜少箇人攜手
　　浣溪沙〈壬寅五月西湖〉
　　雙佩雷文拂手香青紗衫子淡梳粧氷姿綽約自生涼虛掉玉釵驚翡翠緩移蘭棹趂鴛鴦鬢鬟風亂緑雲
　　長
　　又
　　玉趾彎彎一折弓秋波翦碧艷雙瞳淺顰輕笑意無窮夜靜擁爐熏鵲腦月明飛棹採芙蓉別來歡事少人
　　同
　　又〈仙漳二首〉
　　蘋末風輕入夜涼飛橋畫閣跨方塘月移花影上迴廊粲枕隨釵雲鬢亂紅綿撲粉玉肌香起來攜手看鴛
　　鴦
　　又
　　窗外疎篁對節金畫橋新緑一篙深沉沉清夜對橫參酒暈半消紅玉臉雲鬟輕製小犀簪夢囘陳跡杳難
　　尋
　　又〈崑山月華閣〉
　　沙上寒鷗接翼飛潮生潮落水東西征船鳴櫓趂潮歸望斷碧雲無錦字謾題紅葉有新詩黃昏㣲雨倚䦨
　　時
　　又
　　漠漠新田緑未齊栁陰陰下水平堤竹間時有乳鴉啼雲歛屏山橫枕畔夜䦨璧月轉林西玉芝香裏綵鴛
　　棲
　　又
　　紫燕雙雙掠水飛㢘纖小雨未成泥籬邊開盡野薔薇㑹少離多終有恨暫來還去益堪悲後期重約採蓮
　　時
　　又
　　窄窄霜綃穩稱身強臨歌酒慘離魂故人相遇益傷神斷雨殘雲千里隔瓊枝璧月四時新為君留取鏡中
　　春
　　又
　　且鬭樽前見在身昔遊如夢可銷魂玉容依約舊精神千里重來人事改一盃相屬意還新韶華不減洞中
　　春
　　又〈賦向伯恭薌林朩犀二首〉
　　朩似文犀感月華寸根移種自仙家春蘭秋菊浪矜誇玉露初零秋夜永幽香直入小窗紗此時風月獨輸
　　他
　　又
　　葉翦玻璃蘂糝金清香端不數瓊沉獨將髙韻冠薌林千里江山新夢後一天風露小庭深玉人歸興已駸
　　駸〈伯恭時守平江府署中有朩犀開時大起歸興余故有後詞末韻不數月得請歸薌林舊隠〉
　　又
　　淺褐衫兒壽帶藤碾花如意枕冠輕鳳鞋弓小稱娉婷約畧梳妝隨事好出塵標韻出塵清一枝梅映玉壺
　　氷
　　又
　　窗外桃花爛漫開年時曾伴玉人來一枝斜揷鳳皇釵今日重來人事改花前無語獨徘徊淒涼懐抱可憐
　　栽
　　虞美人
　　瑤琴一弄清商怨樓外桐陰轉月華澄淡露華濃寂寞小池煙水冷芙蓉　攀花擷翠當時事緑葉同心字有情還解憶人無過盡寒沙新雁甚無書
　　又
　　飛梁石徑關山路慘淡秋容莫一行新雁破寒空腸斷碧雲千里水溶溶　鸞衾欲展誰堪共簾幙霜華重鴨爐香盡錦屏中幽夢今宵何許與君同
　　又
　　紅塵疋馬長安道人與花俱老緩垂鞭袖過平康散盡髙陽零落少年場　朱絃重理相思調無奈知音少十年如夢儘堪傷樂事如今囘首做淒涼
　　又〈甲辰入燕〉
　　綵旗揺曵檣烏轉鷁首征帆展髙城樓觀莫雲平疊鼔凝笳都在斷腸聲　緑窗朱戶空囘首明月還依舊亂山無數水茫茫誰念塞垣風物曬恓惶
　　又
　　堆瓊滴露氷壺瑩樓外天如鏡水晶雙枕襯雲鬟臥看千山明月聽潺湲　渡江桃葉分飛後馬上猶囘首郵亭今夜月空圓不似當時攜手對嬋娟
　　又
　　碧溪曾寄流紅字忍話當時事重來種種盡堪悲有酒盈盃聊為故人持　夜閒翦燭西窗語懐抱今如許樽前莫訝兩依依緑鬢朱絃不似少年時
　　又
　　鸞屏繡被香雲擁平帖幽閨夢覺來重試古龍涎深炷玉爐燒氣不燒煙　悤悤人去三更也月到廻廊下出門無語送郎時淚共一天風露濕羅衣
　　生查子
　　畫堂初見伊明月當窗滿今夜月如眉話別河橋畔重見約中秋莫負于飛願免使月圓時兩處空腸斷
　　又
　　霜寒月滿窗夜永人無寐絳蠟有餘情偏照鴛鴦被看盡舊時書滴盡今生淚衙鼔已三更還是和衣睡
　　又
　　金壺揷玉芝人面交相照花影滿方床翠疊屏山杳風月亦多情特地今宵好儘道夜初長彈指東窗曉
　　又
　　幾番花信風數㸃籠絲雨竝轡踏香塵選勝東郊路韶華轉首空誰解留春住幸到緑尊前且作鶯花主
　　又
　　銀釭委墜紅碧鎖朦朧曉別涙灑金徽一曲情多少郵亭今夜長明月香幃悄縱使夢相逢何處尋蓬島
　　南歌子
　　蕭寺疎鐘斷虛堂夜氣清涼蟾偏向水窗明露井碧梧寒葉顫秋聲　幽恨人誰問孤衾淚獨橫此時風月此時情擬倩藍橋歸夢見雲英
　　又
　　逺水澄明緑孤雲黯淡愁白蘋紅蓼滿汀洲腸斷圓蟾空照朩蘭舟　節物傷羇旅歸程歎滯留佳期已誤小紅樓頼得今年猶有閏中秋
　　又
　　恨入眉峰翠寒生酒暈紅臨期凝淚灑西風須信世間無物似情濃　玉燈敲霜月金鉦伴曉鐘淒涼古驛亂山重今夜擁衾無寐與君同
　　南鄉子
　　天外雨初収風𦂳雲輕已變秋邂逅故人同一笑遲留聚散人生冝自謀　去路指南州萬頃雲濤一葉舟莫話太湖波浪險歸休人在溪邊正倚樓
　　又〈宣和壬寅予與向伯恭俱為大漕屬官向有詞雲憑書續斷腸因為此詞〉
　　朩落雁南翔錦鯉慇勤為渡江淚墨銀鈎相憶字成行滴損雲牋小鳳皇　陳事費思量回首煙波巻夕陽儘道憑書聊破恨難忘及至書來更斷腸
　　菩薩蠻〈詠髮〉
　　鴛鴦枕上雲堆綠蘭膏㣲潤知新沐開帳對華燈見郎雙眼明　錦衾香馥郁檻竹敲寒玉何物最無情曉雞咿喔聲
　　又
　　杏花零落清明雨巻簾雙燕來還去枕上玉芙蓉暖香堆錦紅　翠翹金鈿雀蟬鬢慵梳掠心事一春閒黛眉顰逺山
　　又
　　飛英不向枝頭住等閒又送春歸去雲幄翠陰浮長隨日腳流　玉簫吹鳳怨驚起樓中燕飛去自雙雙惱人空斷腸
　　又〈廣陵盛事〉
　　水光山影浮空碧栁絲揺曵春無力栁岸繫行舟吹簫憶舊遊　舊遊堪更憶望斷迷南圵千古恨悠悠長江空自流
　　又
　　當時攜手今千里可堪重到相逢地觸目盡闗心流鶯尚好音　無人知我意只有涓涓淚寂寞到斜陽羅衣裛舊香
　　又
　　鳴笳疊鼔催雙槳扁舟穏泛桃花浪別淚灑東風前歡如夢中　夢魂無定據不到相逢處縱使夢相逢香閨豈解同
　　又
　　金鋪半掩銀蟾滿箇人應恨歸來晚軋軋櫓聲遲那知心已飛　迎門一笑粲嬌困橫波慢偎倚緑窗前今宵人月圓
　　又
　　雙雙紫燕來華屋雨餘芳草池塘緑一夜擺花風鶯花滿樹紅　盃深君莫訴醉袖歌金縷無奈惜花心老來情轉深
　　又
　　朝來一陣狂風雨春光已作堂堂去茂緑滿䌓枝青梅結子時　攀枝驚晼晚樂事孤心眼正是惜春歸那堪怨別離
　　又
　　凝羞隔水拋紅豆嫩桃如臉腰如栁心事暗相期陽臺雲雨迷　玉樓花似雪花上朦朧月揮淚執柔荑悤悤話別時
　　又
　　花冠鼔翼東方動蘭閨驚破遼陽夢翠被小屏山曉窗燈影殘　竝頭雙燕語似訴橫塘雨風雨曉寒多征人可奈何
　　憶秦娥〈西湖〉
　　湖光碧春花秋月無今昔無今昔十年徃事盡成陳跡玉簫聲斷雲屏隔山遙水逺長相憶長相憶一生懐
　　抱為君牽役
　　又
　　花陰月蘭堂夜宴神仙客神仙客江梅標韻海棠顔色良辰佳㑹誠難得花前一醉君休惜君休惜楚臺雲
　　雨今夕何夕
　　清平樂
　　綵舟雙櫓六月臨平路小雨輕風消晚暑繞岸荷花無數　玉人粲枕方床遙知待月西廂昨夜有情風月今宵特地淒涼
　　又
　　南窗月滿繡被堆香暖若恨春宵更漏短應訝郎歸又晚　征帆初落橋邊迎門一笑嫣然今夜流霞共酌何妨金盞垂蓮
　　又
　　明眸秀色肌理凝香雪羅綺叢中標韻別捧酒歌聲清越　不辭醉臉潮紅卻愁歸騎悤悤囘首緑窗朱戸斷腸明月清風
　　謁金門
　　溪聲咽溪上有人離別別語叮嚀和淚說羅巾霑淚血儘做剛腸如鐵到此也應愁絶囘首斷山帆影滅畫
　　船空載月
　　又
　　相思切觸目只供愁絶好夢驚囘清漏咽燭殘香穗結長恨南樓明月只解照人離缺同倚朱欄飛大白今
　　宵風月別
　　憶王孫
　　涼生氷簟怯衣單明月樓髙空畫欄滿院啼螿人未眠掩重關烏鵲南飛風露寒
　　阮郎歸
　　煙籠寒水暝禽棲滿庭紅葉飛蘭堂寂寂畫簾垂霜濃更漏遲　鴛被冷麝香㣲強欹單枕時西窗看盡月痕移此情君怎知
　　栁梢青
　　數聲鶗鴂可憐又是春歸時節滿院東風海棠鋪繡梨花飄雪　丁香露泣殘枝算未比愁腸寸結自是休丈多情多感不干風月
　　又
　　子規啼月幽衾夢斷銷魂時節枕上斑斑枝頭㸃㸃染成清血　淒涼斷雨殘雲算此恨文君更切老去情懐春來況味那禁離別
　　又
　　聮璧尋春踏青尚憶年時攜手此際重來可憐還是年年時𠉀　陰陰栁下人家人面桃花似依舊但願年年春風有信人心長久
　　好事近
　　花露滴香紅花底漏聲初歇人似一枝梅痩照氷壺清徹　翠蛾雲鬢為誰容蟲絲寶奩結可惜一春顦顇負滿懐風月
　　又
　　十幅健帆風天意巧催行客極目五湖雲浪沉滿空秋色　玉人應怪悞佳期凝恨正脈脈錦鱗為傳尺素報蘭舟消息
　　卜算子
　　風雨送春歸寂寞花空委枝上紅稀地上多萬㸃隨流水　翠黛歛春愁照影臨清泚應念韶華惜蕣顔灑遍胭脂淚
　　又
　　小閣枕清流一霎蓮塘雨風逓幽香入檻來枕簟全無暑　遐想似花人閱歳音塵阻物是人非空斷腸夢入芳洲路
　　又〈題扇〉
　　玉斧斵氷輪中有乘鸞女鬢亂釵橫襟袖涼只恐輕飛舉　青冥縹緲間自有吹簫侶不向巫山十二峯朝莫為雲雨
　　又
　　前度月圓時月下相攜手今夜天邊月又圓夜色如清晝　風月渾依舊水館空回首明夜歸來試問伊曽解思量否
　　又
　　重重雪外山𣺌𣺌煙中路路轉山橫無盡愁正是分攜處　望極錦中書腸斷魚中素錦素沉沉兩未期魚雁空相誤
　　又
　　春事付鶯花曾是鶯花主醉拍春衫金縷衣只向花間住　宻意君聽取莫逐東風去若是真心待子飛雲裏千條路
　　小重山〈呉鬆浮天閣送別〉
　　樓外江山展翠屏沉沉虹影畔綵舟橫一樽別酒為君傾留不住風色太無情　斜日半山明畫欄重倚處獨銷凝片帆冋首在青㝠人不見千里莫雲平
　　又
　　澹澹秋容煙水寒樓髙清夜永倚䦨干玉人不見坐長歎簫聲逺明月滿空山　遐想緑雲鬟青冥風露冷獨椉鸞別時容易見時難憑孤枕聊復夢嬋娟
　　又〈宣和甲辰余自彭城倅以檄燕山取道莫閭見所謂陳文者於州治之籌邊閣誠不負所聞明年歸則陳已入道矣崔守呼至之即席贈此〉
　　流水桃花小洞天壺中春不老勝塵寰霞衣鶴氅竝桃冠新裝好風韻愈飄然　功行滿三千嬰兒並奼女錬成丹劉郎曾約共昇仙十箇月養箇小金壇
　　又
　　樓上風髙翠袖寒碧雲籠淡日照闌干緑楊芳草恨綿綿長亭路何處認征鞍　曉鏡嬾重看鬢雲堆鳳髻任䦨珊鸞衾鴛枕小屏山人如玉忍負一春閒
　　踏莎行
　　珮解江臯魂消南浦人生惟有別離苦別時容易見時難算來卻是無情語〈盡戴席上語〉　百計留君留君不住留君不住君須去望君頻問夢中來免教腸斷巫山雨
　　又〈秦妓胡芳來常𨽻籍以其端嚴如木偶人因目之為佛乃作是雲〉
　　如是我聞金仙出世一超直入如來地慈悲方便濟羣生端嚴妙相誰能比　四衆皈依悉皆歡喜有情同赴龍華㑹無憂帳裏結良縁麼訶脩哩脩脩哩
　　又
　　客裏光陰傷離情味玉觴未舉心先醉臨岐莫怪苦留連檣烏轉處人千里　恨寫新聲雲牋宻寄短封難盡心中事憑君看取紙痕斑分明總是離人淚
　　又〈題團扇〉
　　落日歸雲寒空斷雁吳波淺淡山平逺丹青寫出在霜縑佳人特地裁團扇　漁艇孤煙酒旗幽院些兒景趣君休羨五湖歸去共扁舟何如早早酬深願
　　又
　　水滿青錢煙滋翠葆殘英滿地無人埽先來羇思亂如雲無端更被春酲惱　疊疊遙山綿綿逺道憑闌滿目唯芳草莫驚青鬢㸃秋霜盧郎已分愁中老
　　又〈贈老嚴道人〉
　　玉質孤髙天姿明惠了無一㸃塵凡氣白蓮空殿鎖幽芳亭亭獨占秋光裏　一切見聞不可思議我今有分親瞻禮願垂方便濟衆生他時同赴龍華㑹
　　定風波
　　一曲驪歌酒一鍾可憐分袂太悤悤百計留君留不住君去滿川煙暝滿帆風　目斷魂銷人不見但見青山隠隠水浮空擬把一襟相憶淚試〈缺〉雲牋密灑付飛鴻
　　又〈丙寅四月呉門西樓之集〉
　　老去情鍾不自持篸花酌酒送春歸玉貌氷姿人窈窕一笑清狂豈減少年時　欲上香車俱脈脈〈缺〉　半簾花影月平西待得酒醒人已去凝竚斷雲殘雨儘堪悲
　　㸃絳脣〈登歴陽連雲觀〉
　　水繞孤城亂山深鎖橫江路帆歸別浦苒苒蘭臯莫人在天涯雁背南雲去空凝竚鳳樓何處煙靄迷津渡
　　又〈和安行老韻〉
　　香雪飄零暖風著栁籠絲雨惱人情緒春事還如許寶勒朱輪共結尋芳侶東郊路亂紅深處醉拍黃金縷
　　又
　　背壁燈殘臥聽簷雨難成寐井梧飄墜歴歴蛩聲細數盡更籌滴盡羅巾淚如何睡甫能得睡夢到相思地
　　又
　　月缺花殘世間樂事難雙美夜來相對把酒彈清淚一㸃情鍾銷盡英雄氣樊籠外五湖煙水好作扁舟計
　　又
　　玉筍持盃斂紅顰翠歌金縷綵鴛戢羽未免羣雞妬我為情多愁聽多情語君休訴兩心堅固雲裏千條路
　　又
　　人面桃花去年今日津亭見瑤琴錦薦一弄清商怨今日重來不見如花面空腸斷亂紅千片流水天涯逺
　　又〈丙寅〉
　　梅雨初晴畫欄開遍忘憂草蘭堂清窈髙栁新蟬噪枕上芙蓉如夢還驚覺勻粧了背人㣲笑風入玲瓏罩
　　又
　　帳外華燈翠屏花影參差滿錦衣香暖苦恨春宵短畫角聲中雲雨還輕散河橋畔月華如練囘首成腸斷
　　又
　　緑蕚氷花數枝清影橫疎牖玉肌清痩夜乆輕寒透忍使孤芳攀折他人手人歸後斷腸回首隻有香盈袖
　　又〈送常守陳正同應之還朝〉
　　解紱朝天滿城桃李繁陰布彩舟難駐忍聽驪歌舉協理中興聖意方傾注從今去五雲深處穩步沙堤路
　　又
　　雲雨悤悤洞房當日曾相遇暫來還去無計留春住寶瑟重調靜聽鸞絲語休輕負綺窗朱戸好做風光主
　　昭君怨
　　一曲雲和鬆響多少離愁心上寂寞掩屏帷淚沾衣最是銷魂處夜夜綺窻風雨風雨伴愁眠夜如年
　　醉落魄
　　波紋如縠池塘雨後添新緑海棠初綻紅生肉雙燕歸來還認舊巢宿　凝情憑暖䦨干曲新愁無限傷心目誰人月下吹橫玉驚起鴛鴦飛去自相逐
　　又
　　霜華揺落亭亭皓月侵朱箔夢囘欹枕聽殘角一片寒聲風送入寥廓　眼前風月都如昨獨眠無奈情懐惡憑肩攜手于飛約斷想人人終是賦情薄
　　又
　　明眸秀色雙蛾巧畫春山碧盈盈標韻傾瑤席一見樽前宛是舊相識　深期密語雖端的良宵無奈成輕擲忍教只恁空相憶得入手來無限好則劇
　　又
　　陽關聲噫清歌響斷雲屏隔溪山依舊連空碧昨日主人今日是行客　緑窻朱戸應如昔囘頭徃事成陳跡後期總使無端的月下風前應也解相憶
　　極相思
　　碧簷鳴玉玎璫金瑣小蘭房樓髙夜永飛霜滿院璧月沉缸　雲雨不成巫峽夢望仙鄊煙水茫茫風前月底登髙念逺無限淒涼
　　又
　　相思情味堪傷誰與話𠂻腸明朝見也桃花人面碧蘚廻廊　別後相逢唯有夢夢囘時展轉思量不如早睡今宵魂夢先到伊行
　　玉樓春
　　碧桃溪上藍橋路寂寞朱門閒院宇粉墻疎竹弄清蟾玉砌紅蕉宜夜雨　箇中人是吹簫侶花底深盟曾共語人生樂在兩知心此意此生君記取
　　又
　　星河風露經年別月照離亭花似雪寶釵鸞鏡㑹重逢花裏同眠今夜月　月華依舊當時節細把離腸和淚說人生只合鎮長圓休似月圓圓又缺
　　長相思
　　我心堅你心堅各自心堅石也穿誰言相見難　小窻前月嬋娟玉困花柔竝枕眠今宵人月圓
　　又
　　錦衾香玉枕雙昨夜深深小洞房囘頭已斷腸　背蘭釭夢仙鄉風撼梧桐雨灑窻今宵好夜長
　　又
　　村姑兒紅袖衣初發黃梅插稻時雙雙女伴隨　長歌詩短歌詩歌裏眞情恨別離休言伊不知
　　西地錦
　　寂寞悲秋懐抱掩重門悄悄清風皓月朱闌畫閣雙鴛池沼　不忍今宵重到惹離愁多少蓬山路杳藍橋信阻黃花空老
　　歸田樂
　　風生蘋末蓮香細新浴晚涼天氣猶自倚朱䦨波面雙雙彩鴛戲　鸞釵委墜雲堆髻誰㑹此時情意氷簟玉琴橫還是明月人千里
　　七娘子
　　天涯觸目傷離緒登臨況值秋光莫手撚黃花憑誰分付雝雝雁落蒹葭浦　憑髙目斷桃溪路屏山樓外青無數緑水紅橋鎖窗朱戶如今總是銷魂處
　　感皇恩
　　酒暈襯橫波玉肌香透輕裊腰肢妬垂栁臂寛金釧且是不干春痩撚金雙合字無心繡　鬒雲半墮金釵欲溜羅袂殘香忍重嗅渡江桃葉腸斷為誰招手倚闌凝望久眉空鬭
　　又
　　膏雨曉來晴海棠紅透碧草池塘裊金栁王孫何在不念玉容消痩日長深院靜簾垂繡　粲枕墮釵粉痕輕溜玉鼎龍涎記同嗅鈿箏重理心事謾憑纖手素絃彈不盡眉峯鬭
　　減字朩蘭花〈癸亥元日秀守劉卿任有詞時余適至秀因用其韻二首時初定樂〉
　　彤庭龍尾禮備天顔知有喜九奏初傳耳冷人間十七年　盈成持守仁徳如春漸九有三輔名州好整笙歌結勝遊
　　又
　　船囘沙尾幾誤紅窗聽鵲喜尺素空傳轉首相逢又隔年　寒燈獨守玉筍持盃寧復有秀水南州徒使幽人作夢遊
　　又
　　多情多病玉貌疲來愁覧鏡門掩東風零落桃花滿地紅　重簾不捲愁覩杏梁雙語燕強拂瑤琴一曲幽蘭淚滿襟
　　又〈庚申七夕〉
　　金風玉露喜鵲橋成牛女渡天宇沉沉一夕佳期兩意深　瓊籖報曙忍使飇輪容易去明日如今想見君心似我心
　　又
　　錦屏人醉玉暖香融春有味今日蘭舟魂夢還隨緑水流　髙城望斷無奈城中人不見斜倚粧樓恨入眉峯兩㸃愁
　　漁家傲
　　煙鎖池塘秋欲莫細細前香直到雙棲處竝枕東窗聽夜雨偎金縷雲深不見來時路　曉色朦朧人去住香覆重簾密密聞私語目斷征帆歸別浦空凝竚苔痕緑印金蓮步
　　西樓子
　　樓前流水悠悠駐行舟滿目寒雲衰草使人愁　多少恨多少淚謾遲留何似驀然拌捨去來休
　　又
　　紅靴玉帶葳蕤翠綃衣竝轡垂鞭粧影照清溪　長亭路停騎處晚涼時空有許多明月伴雙棲
　　御街行
　　東君不鎖尋芳路曾是鸎花主有情風月可憐宵猶記緑窗朱戸十年空想春風面杳無計憑鱗羽　淒涼懐抱今如許天與重相遇不應還向楚峯前朝莫為雲為雨算來各把平生分付也不是惡著處
　　洛陽春〈栁向誤作上陽春〉
　　好在章臺楊栁不禁春痩淡煙㣲雨麯塵絲鎖一㸃眉頭皺　憶自㶚陵別後青青依舊萬絲千縷太多情忍攀折行人手
　　臨江仙
　　繁杏枝頭蜂蝶亂香風闔坐㣲聞靚粧濃艷任東君無情風雨春事已平分　珍重主人留客意夜䦨秉燭開樽何須歌韻遏行雲羽觴交勸揮麈細論文
　　又
　　昨夜中秋今夕望十分桂影團圓玉人相對緑樽前素娥有恨應是妬嬋娟　人靜小庭風露冷歌聲特地清圓醉紅醺臉髻鬟偏翠裙輕皺端的為留仙
　　又
　　簾幙深深清晝永玉人不耐春閒鏤牙碁子縷金圓象盤雅戲相對小窗前　隔打直行尖曲路教人費盡機關局中勝負定誰偏饒伊使倖畢竟我贏先
　　又〈朩犀〉
　　仙品不同桃李艷移來月窟雲鄉幽姿綽約道家妝緑雲堆髻嬌額半塗黃　可但乍涼風月下饒伊獨占秋光雨中別有惱人香錯敎蕭史腸斷憶巫陽
　　又
　　琪樹鸞棲花露重依稀蘭洞風光玉人相對自生涼翠鬟瓊珮綽約蕋珠粧　寶瑟聲沉清夢覺夜䦨明月幽窗可堪襟袂惹餘香斷雲殘雨何處認髙唐
　　又〈中秋和沈文伯〉
　　記得南樓三五夜曾聽鳳筦昭華樽前此際重興嗟素娥端有恨煙靄等閒遮　珍重主人留客意厭厭緩引流霞夜闌銀漢淡天涯亭亭丹桂現耿耿玉繩斜
　　又〈藏春君〉
　　青潤奇峯名韞玉溫其質竝瓊瑤中分瀑布㵼雲濤雙巒呈翠色氣象兩相髙　珍重幽人誠好事緑窗聊助風騷寄言俗客莫相嘲物輕人意重千里贈鵝毛瑞鷓鴣〈客有作圵里選勝圖冠以曲子名東風第一枝裒然居首因作此詞〉
　　脈脈柔情不自持淺顰輕笑百般宜樽前唱歇黃金縷一㸃春愁入翠眉　流蕙盼捧瑤巵借君歌扇寫新詩浮花謾說驚郎月不似東風第一枝
　　惜奴嬌〈一作粉蝶兒〉
　　隔闊多時算彼此難存濟咫尺地千山萬水眼眼相看要說話都無計只是唱曲兒詞中認意　雪意垂垂更刮地寒風起怎禁這幾夜意未散癡心便指望長偎倚只替那火桶兒與奴暖被
　　行香子
　　珠露初零天宇澄明正閒堦皎月亭亭更䦨人靜煙歛風清更井邊桐一葉葉做秋聲　斗帳鸞屏翠被華裀夢囘時酒力初醒緑雲堆枕紅玉生春且打疊起龍牙簟竹夫人
　　一翦梅
　　堆枕烏雲隋翠翹午夢驚囘滿眼春嬌嬛嬛一嫋楚宮腰那更春來玉減香消　栁下朱門傍小橋幾度紅窗誤認鳴鑣斷腸風月可憐宵忍便懨懨兩處無聊
　　又
　　髙宴華堂夜向䦨急管飛霜羯鼔聲乾仙人掌上水晶盤囘按凌波舞袖弓彎　曲罷凝嬌整翠鬟玉筍持盃巧笑嫣然為君一醉倒金舡只恐醒來人隔雲山
　　又〈甲辰除夜〉
　　夜永虛堂燭影寒斗轉春來又是明年異香懷抱只淒然樽酒相逢姑且自寛　天際孤雲雲外山夢繞觚稜日下長安功名已覺負初心羞對菱花緑鬢成斑
　　六么令
　　梅英飄雪弱栁㺯新緑冷冷畫橋流水風靜波如縠長記扁舟共載偶近旗亭宿𣺌雲橫玉鴛鴦枕上聽徹新番數般曲　此際魂清夢冷綉被香芬馥因念多感情懐觸處傷心目自是今宵獨寐怎不添愁蹙如今心足風前月下賴有新人慰幽獨
　　鎭西
　　秋風吹雨覺重衾寒透傷心聽曉鍾殘漏凝情久記紅窗夜雪促膝圍爐交盃勸酒如今頓孤歡偶　念別後菱花清鏡裏眉峯暗鬭想標容怎禁銷痩忍囘首但雲牋妙墨鴛錦啼妝依然似舊臨風淚霑襟袖
　　看花囘〈和趙智夫韻〉
　　夜乆涼生庭院漏聲頻促念昔勝遊舊地對畫閣層巒雨餘煙簇新詩暗藏小字霜刀刋翠竹攜素手細繞囘塘芰荷香裏彩鴛宿　別後想香銷膩玉帶圍減削寛金粟雖有鱗鴻錦素奈事與心違佳期難卜擬解愁腸萬結唯憑樽酒緑望天涯斷魂處醉拍䦨干曲
　　訴衷情
　　亭亭秋水玉芙蓉天際水浮空碧雲望中空莫人在廣寒宮　雙縷枕曲屏風小房櫳可憐今夜明月清風無計君同
　　浪淘沙
　　樓下水潺湲樓外屏山淡煙籠月晚涼天曾與玉人攜素手同倚䦨干　雲散夢難圓幽恨綿綿舊遊重到忍重看負你一生多少淚月下花前
　　如夢令
　　人靜重門深亞朱閣畫簾髙掛人與月俱團月色波光相射瀟灑瀟灑人月長長今夜
　　又
　　今夜行雲何處還是月華當午倚遍曲欄橋望斷錦屏歸路空去空去夢到綠窗朱戸
　　愁倚欄
　　傷春晚送春歸步雲溪綠葉同心雙小字記曾題　樓外紅日平西長亭路煙草萋萋雲雨不成新夢後倚欄時
　　又
　　天如水月如鈎正新秋月影參差人窈窕小紅樓　如今徃事悠悠樓前水腸斷東流舊物忍看金約腕玉搔頭
　　又
　　一番雨一畨涼夜初長滿院蛩吟人不寐月侵廊　朩犀㣲綻幽芳西風透窈窕紅窻恰似箇人鴛被裏玉肌香
　　望江南〈感事〉
　　落花盡寂寞委殘紅蝶帳夢囘空曉月鳯樓人去謾東風春事已成空　閒竚立溪上水溶溶雲鎖亂山橫慘淡煙籠緑樹晩溟濛卻在涙㾗中
　　春光好
　　鸞屏掩翠衾香小蘭房囘首當時雲雨夢兩難忘　如今水遠山長憑鱗翼難敘衷腸況是教人無可恨一味思量
　　風流子
　　韶華驚晼晚卜春光倦客惜年芳自庭樾蔭濃半藏鸎語畹蘭香減時百蜂忙粉墻低嫩嵐滋翠葆零露濕殘粧風暖晝長栁綿吹盡澹煙㣲雨梅子初黃　洛浦音容逺書空漫惆悵徃事悲涼無奈錦鱗杳杳不渡橫塘念蝴蝶夢囘子規聲裡半窻斜月一枕餘香擬待自寛除非鐵做心腸
　　朝中措
　　章臺楊栁月依依飛絮送春歸院宇日長人靜園林綠暗紅稀　庭前花謝了行雲散後物是人非唯有一襟清淚憑欄灑遍殘枝
　　又
　　雨餘清鏡湛秋容屏展九華峯萬里關雲散盡半規涼月當空　樓髙夜〈缺〉永憑欄笑語此際誰同端有妙人攜手翛然歸路凌風
　　侍香金童
　　寶馬行春緩轡隨油壁念一瞬韶光堪重惜還是去年同醉日客裡情懷倍添悽惻　記南城錦逕名園曾遍歴更栁下人家似織此際憑欄愁脈脈滿目江山莫雲空碧
　　江城子〈秋夜觀牛女星作〉
　　碧㡡文簟小窗前乍更闌〈缺〉　　烏鵲南飛秋意漸淒然滿院蛩吟風露下人窈窕月嬋娟　雙星舊約又經年信誰傳恨緜緜〈缺〉隔明河長作斷腸仙爭似秦樓蕭史伴瑤臺路共椉鸞
　　西江月
　　翡翠蒙金衫子鏤塵如意冠兒持盃輕按遏雲詞別是出塵風味　莫羨雙星舊約願諧明月佳期憑肩密語兩心知一棹五湖煙水
　　蒼梧謠
　　天休使圓蟾照客眠人何在桂影自嬋娟
　　採桑子〈孫仲益集於西齋題侍兒作第一流因以詞謝之〉
　　竒花不比尋常艷獨步南州徃事悠悠遼鶴重來憶夢遊　仙翁不改青青眼一醉遲留妙墨銀鈎題作人間第一流
　　洞仙歌
　　鸎鸎燕燕本是于飛伴風月佳時阻幽願但人心堅固後天也憐人相逢處依舊桃花人面　綠窗攜手簾幙重重燭影揺紅夜將半對樽前如夢欲語魂驚語未竟已覺衣襟淚滿我只為相思特特來這度更休推後囘相見
　　瑞鶴仙
　　玉猊香謾𤑔嘆瓶沉簮斷紫簫聲絶丹青掛寒壁細端詳宛是舊時標格音容望極奈弱水蓬山路隔似瑤林瓊樹韶華正好一枝先折　淒切相思情味鏡中綠鬢看成華髪臨風對月空羅袂搵清血待隨羣逐隊開眉一笑除你心腸是鐵看今生為伊煩惱甚時是徹
　　友古詞䟦
　　伸道莆田人別號友古居士忠惠公之孫也其居距城不及五里舍宇矮欲壓頭猶是伊祖舊物劉後村過而詠之曰廟院蜂房居想羨其同居古風歟但據忠惠公荔子譜雲玉堂紅一種佳絶正産其地伸道從無一語詠之何耶其和向伯恭朩犀諸闋亦遜酒邊集三舍矣古虞毛晉識









　　友古詞
