
崖谷噴疾流，地中有雷集。 
百泉勢相蕩，巨石皆卻立。 
跳波沸崢嶸，深處不可挹。 
昏為蛟龍怒，清見雲雨入。 
靈怪祟偏祠，廢興自茲邑。 
沈淫頃多昧，檐宇遂不葺。 
吾聞被明典，盛德惟世及。 
生人載山川，血食報原隰。 
豈伊駭微險，將以循甿揖。 
口飛振呂梁，忠信亦我習。 
波流浸已廣，悔吝在所汲。 
谿水有清源，褰裳靡沾溼。

