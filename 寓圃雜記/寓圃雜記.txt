
自五代以來，北虜侵我疆土，索我金帛，以宋太祖、太宗之繼興，終不能制。下至靖康之變，尤不忍言，蓋由所都非形勢之地也。胡元據有中國垂九十載，無復天理之可言。天生我太祖掃除之。推戴之初，即欲宅形勢，以臨中夏、禦夷狄，故嘗幸汴、幸洛，將幸關陜而還。斯時中原之地，久為胡馬所踐，繼以寇盜，民不聊生，六騑所過，率皆空城。於是定鼎江南，以資兵食，而都北之志未嘗一日忘也。且以燕城為元舊都，形勢可以制虜，因以封我太宗焉。及上登極，即廣舊邸為皇城，頻年駐蹕。當時群臣不知睿意所向，屢請南還，因出令曰：「敢有復請者，論以妖言。」於是，河南布政使周文褒等皆遭重罰。自此基命始定，遂成萬世之業。雖殽、函之固莫能及矣。永樂壬辰之後，大駕頻征沙漠，搜剿遺孽，屢抵巢穴而歸。是則都燕之志，太祖實啟之，太宗克成之也。
漢高祖既為天子，大封同姓，枝大於幹，馴致七國之變。然中興之業，卒賴後係。唐之興也，子弟皆有封爵，建宅以居京師，惟食其祿而已，國家緩急無所系焉。降而至宋，宗室之封，必自遙授小官，漸進侯王，除拜之煩，蓋無虛日。其邸第散處兩京，故有南西內外班之分。歷年既久，僅同民庶。後遭金虜之患，無一人操尺寸兵以起者，此皆由封建不得其制也。我太祖受命之初，首立藩輔，諸子自勝衣已上，皆冊立為真王，其國皆處要沖之地。制度儀從，不侈不儉，使吏治其國，而納其貢稅焉。上無所專，下無所擾，聖子神孫，將遍天下。真萬世之良規也。
宣德初，漢庶人高煦反。報至，言其甲兵甚精銳。上召楊文敏公等議，榮建親征之策。上難之。榮曰：「陛下骨肉之患，非親行不可。」上從之。夜拜陽武侯薛祿為大將軍。軍行，大駕遂繼發。六軍追至，在途雨下如註。七日抵城下。高煦方殺人祭纛，聞駕至，倉卒不能出城；若稍緩，則其勢猖獗難制矣。兵不血刃，罪人已得。稱請屠城，榮為救免，止坐其同謀者。方奏凱，有告趙王謀反者，言其與高煦相連。上復召諸大臣議，皆請乘破竹之勢以取之。獨楊文貞公士奇進曰：「陛下臨御未久，即平漢，又去趙，不一年而剪先帝之二手足，豈列聖在天之意乎？況趙反形未露。」上曰：「奈何？」士奇曰：「當遣廷臣素與趙厚者一人往諭之，使其以意自陳，願進三護衛軍，則去其羽翼，雖欲反，不可得矣。」上可之。遂遣駙馬都尉井行，所尚主乃趙王同母故也。井既至，以禍福譬曉之。趙果從其計，以護衛來歸。自此潛消其不軌之心，而諸藩相繼輟護衛矣。朝廷免用兵之費，趙亦能保其國。後上開文淵閣，特設宴召三四老臣，先以觴觴士奇，曰：「此賞卿存趙之功。」終宴甚歡，皆厚賜而歸。此實宣廟之用言，二臣之善謀也。
宣宗胡皇后無子，宮中有子，孫貴妃攘為己子，遂得冊為皇后，而廢胡為仙姑。時仁宗張後為皇太后，愛胡之賢，且憫其無辜，不使別居，令人自所處清寧宮，進膳如常儀。每朝會宴享，必命胡坐孫之上，婦姑之間，恩禮甚篤。孫常怏怏。英宗立，尊張太后為太皇太后、孫為太后。胡每事謙讓，不敢居孫之右。正統七年，太皇太后崩，凡六宮有位號者皆得祭奠，胡不敢與太后之列，惟與諸嬪妃同事。孫太后知而有見譴之意，胡因痛哭而殂。太后命閣下諸臣議治喪之儀，時楊士奇臥病於家，諸臣往問，士奇曰：「當以後禮殮，葬景陵。」問者曰：「此非內中所欲。」士奇遂面壁不答，惟曰：「後世罵名。」諸臣因議以嬪御禮葬。天順六年，孫太后崩，英宗尚不知己非孫所出，惟皇后錢氏知其詳，亦不言。八年，英宗大漸，後泣訴曰：「皇上非孫太后所生，實宮人之子，死於非命，久無稱號。胡皇后賢而無罪，廢為仙姑。其死也，人畏孫太后，殮葬皆不如禮。胡後位未復，惟皇上念之。」英宗始悟，卒如其言，遺命大行尊崇之典。錢後素性孝謹，絕無妒忌。英宗北狩，每夜哀籲拜天，倦則臥地，因損一肢；哭泣太多，復損一目。傾宮中之所有，佐迎駕之費。英宗在南城下自得，後每曲為慰解。復辟之後，處景皇后猶盡禮焉。
景皇帝之八年正月，病久不能朝，外議稍籍籍。王冢宰直與諸大臣議請舊太子某監國，太上還內。議畢，具本，時正月十四日，以燈假有妨，候十六日早進，其稿留於禮部尚書姚夔家。諸臣中有一人泄其議，其貪功喜事若曹、石諸人知之，遂亟造謀，先於十五夜，部聚整定，至四鼓，斬關而入，亦有內應者，遂成「南城之計」。而前諸臣之議竟寢焉。英宗既復辟，雖賞諸人之功，而恆不悅，以其有輕朝廷之心，後皆不得其終。成化初，姚為冢宰，嘗以其稿出示郎中睦昶，且曰：「朝廷本無事，但庸人擾之。兼亦無迎藩之謀，特以此誣于謙輩之死耳。」昶向為余言如此。
蔣黃門性中言，侍英宗將十年，御前常有二銀釣爐奉引，爐被香煙所觸，色如黑漆，終不一見易也。
自太祖、太宗列聖臨朝，每至日鼎食不遑暇，惟欲達四聰，以來天下之言。英宗以幼沖即位，三閣老楊榮等慮聖體易倦，因創權制：每一早朝，止許言事八件，前一日先以副封詣閣下，預以各事處分陳上。遇奏，止依所陳傳旨而已。英宗既壯，三臣繼卒，無人敢言復祖宗之舊者，迄今遂為定製。
景皇帝八年正月十二日，方郊，忽嘔血不能成禮而還。出居外殿，惟太醫董速與宦者二十餘人侍，日則進藥，夜則處榻前。十三日，少保于謙請見，懇帝視事。十四日，帝令速診脈，奏曰：「聖體安矣。」帝曰：「明當受朝。」十五日早起，服湯藥，具衣冠。將出，聞夜漏未盡，因和衣假臥以待旦，不覺酣寢，左右莫敢驚。及日以高，遽命放朝，曰：「姑俟明日。」至夜，曹、石諸人詣南城請太上復辟，聲徹帝所。帝命宦者升高四望，遙見火光自延安宮來，帝曰：「大兄做皇帝，吾無天祿之人。」此雖出於人謀，亦帝天祿之終也。董速親見其事如此。
憲宗好生，每奏讞大辟，多所寬宥。或不得已而行刑，其日必卻八珍之奉，默坐焚香。哀矜之意，惻然見於玉色。仁之至矣。
大長公主之子周賢，於憲宗為甥，中丙午鄉闈。丁未會試，太母賜膳於場中，以不合格下第。憲宗聞之，但曰：「孩兒尚幼。」略無怒色，此天地之公也。至途中聞妃薨，因恚而死。有弟養於巨璫陸，因冒其姓，今為中官，甚不慧，不能記其家世。成化末，御史南昌丁隆亦其族也，嘗與中官往來，欲白其事，因左遷而事寢。隆與其鄉人黃泰言，承聞之泰雲。
唐、宋間，皆有官妓祗候，仕宦者被其牽制，往往害政，雖正人君子亦多惑焉。至勝國時，愈無恥矣。我太祖盡革去之：官吏宿娼，罪亞殺人一等；雖遇赦，終身弗敘。其風遂絕。
吳故墟之西有天王寺，廊之南一神端坐，長可八尺，巾若居士，衣若深衣，隆準大耳，耳有垂珠，目深膚厚，唇努而豐，額甚廣，顴甚高，鬚類虬而不張，有深思穆穆之容。永樂初，百戶闔俊來官於蘇，偶見其像，伏地而哭。人問其故，乃曰：「此我太祖皇帝之容也。俊侍左右者五年，諦視甚熟，今鼎湖之駕已遠，故感泣耳。」遍傳吳中，觀者如市。至今人每過之，即加瞻仰，以實為太祖聖像。此乃塑手之精，偶類天日之表一二而已。特人心思之至，遂形容之過也。
太宗一日謂通政陳定曰：「尚書蠱寬是君子中之君子，甄容是小人中小人。」上雖知其為人不同，然各任其材，曹無廢事。後元宵觀燈，命大臣皆賦詩，詩成，有鈔幣之賞。容亦為一首進，上卻而不顧，曰：「汝素不能也。」因與餅餌數枚以赧之。上之知人至此。
太宗晚年有易儲之意。一日，命太常寺丞袁廷玉先相仁宗，曰：「後代人主。」往相宣宗，曰：「萬年天子。」自此國本固矣。
太上在虜之日，雪大作，諸帳深數尺，惟御幄之四圍微雨沾灑而已。虜覘其異，以為真天神，遂有奉駕南還之意。此亦上天示異於賊虜歟？
嘉定宣嗣宗，為人溫雅恬淡，初授中書舍人，進禮部郎中，仍掌制誥。一日，宣廟幸文淵閣，喜甚，以銀錢撒地，令諸從官競取，惟手疾者多得。嗣宗俟諸臣取畢，徐拾一文，上顧之曰：「此秀才不愛財耶。」因以重幣賜之。
尚書呂震有通才，掌禮、兵、刑三部事。太宗將北征沙漠，命洗馬姚撰祭文，姚書題作《祭寶纛文》上進，上大怒，曰：「何舞文如此！」命置姚於獄，俟旋師行譴。師行至榆木川宴駕。仁宗登極，命震治此獄。震擬進曰：「本名旗纛，姚寫作寶纛，系是字體差訛，當得某罰。」上遂從而解之。
宣德中，駕幸少師楊士奇第，夜已二鼓，士奇驚起朝服而迎。但見儀從塞屋，香氣絪縕，不知上所在，惟面北而拜不已。上方倚東闌看月，笑而呼曰：「士奇，朕在此。」所賜已充庭矣。頃之，屏去左右，有所問，人皆不得聞。遂起。錡少時聞崑山衛靖中書言之。
太醫院院判劉觀，字士賓，常侍太宗左右。大暑中，上方束一帶，乃片腦合成者。問公曰：「此帶何如？」即奏曰：「片腦性寒傷腎，惟有香耳。」上遽命解去。又，上晚得中風疾，常服麝腦諸香藥。又問曰：「可服此否？」公曰：「香藥如油入麵，終不能出。」上遂罷。公之見信如此。蓋由潛邸之舊人也。
金陵伊氏，家豐裕，人亦謹厚。仁宗在青宮，屢取給於其家，伊氏絕口不與人言。登極後，即擢其子恆為營膳所官。仁宗上仙，張太后追思其事，遂進為尚寶少卿。本朝尚寶官雖五品，最為近侍，非勛舊之子不得居也。
宣德中，吉水羅公汝敬剛直不屈，為權貴所擠。以工部侍郎兼翰林修撰，出使交趾回，過吳中，適大理卿熊概巡撫，肆作威福。大家巨族少被誣構，隨至抄沒，冤號之聲，上聞於天。公見而不忍，且與概有鄉里之好，出以陰騭為諭，概岸然不省，為之益甚。公至京謁見，陳使事畢，具以概事奏上，其言甚切。上覽之惻然曰：「事有甚於此者！」即日召概回，以周文襄往代。自此東南薦安矣。錡六歲時，侍先君可竹府君之側，聞與客言公事甚詳，若有感荷之意。不幸早孤，其詳不復記憶，止記疏中有「暫疏法網」一言，因書其大概。且聞羅之使有一僕，死於交，其王範一金人與僕身略等，用以償公，公拒而不受。其奉使得體又如此雲。
大司馬江陰徐公孟晞，三考皆兵科。初授兵部主事，次進員外郎、郎中，又進侍郎。正統初，以征雲南功為尚書。一生仕宦，惟掌兵事，亦奇也。公有德量，為吏時，人奉財者多不取，或反出以資之。後雖居八座，清儉自卑，常若寒士，卒於位。子以公軍功襲蔭，官至通政使致仕，甚有父風。
翰林侍講李時勉進諫，仁宗大怒，命左右以金爪拉其脅，拽出下獄。大學士楊士奇遇於外朝，因以燒酒灌之，得不死。宣宗登極，召時勉入，遙見，即以手捋臂而怒曰：「汝何激惱先帝而致崩邪！」時勉曰：「臣言制中不宜屢進嬪妃，太子不可遠離膝下。」並諸大事，云云。上怒少解。不久，釋其獄。方仁宗上賓，宣宗在南京得報，甚危急，今聞其言亦有感也。
正統間，李時勉為祭酒，多所造就，六堂師生，敬而愛之，私號曰古廉先生。又擬其有滄海之量、父母之心，亦不為過也。中官王振生辰，諸大臣皆往賀，先生獨不往。振銜之，坐以擅斫文廟前古木為不敬，特置「百斤枷」，命枷先生與司業趙琬、掌饌金鑒。有一枷特重數斤，為先生設也。金曰：「鑒年頗壯，當荷此。」先生曰：「老夫筋骨甚堅。」即以自荷。諸生司馬詢等數百人上章伏闕願代，三日方得蘇，稍遲皆死矣。不半年，懇求致仕，振猶以為恨，削其恩禮焉。
正統十一年，太師英國公暨侯伯二十餘人早朝畢，奏曰：「臣等皆武夫，不諳經典，願賜一日假，詣國子監聽講。」上命以三月三日往。於是，太師率諸侯伯至日到監，所攜茶湯果餅之類甚豐。祭酒李先生命諸生立講《五經》各一章。講罷，設酒饌奉款。諸侯伯讓曰：「授教之地，皆就列坐。」惟太師與先生抗禮。飲甚歡，太師屢辭，先生曰：「秀才家飯，不易措置，願太師少寬。」後命諸生歌《鹿鳴》之詩，賓主雍雍，抵暮而散。此所太平盛事也。
金先生問、陳先生繼，少時皆從俞先生貞木遊。先生《日錄》多書金、陳二先生某日講某書，某日作某文，頗優待之。嘗謂王文靖公汝玉曰：「二生學問略相似，金之名位過陳遠矣。」故兩先生皆以白衣薦，陳為翰林檢討，不久而歸；金至禮部侍郎，享福祿榮名者甚久。俞之孫嗣嘗以《日錄》示余。
忠安胡公濙，宣宗朝為禮部尚書。宮中屢有封冊，必先命於公，或有不當，必奏曰：「臣掌天下大禮，一不合宜，遺譏萬世，臣不敢奉詔。」上亦為之中止。公大節甚明，惟於胡皇后之廢、孫皇后之立不能匡救，多受莊田閽者之賜，於心不能無愧焉。
通州在京城南四十餘里，常積糧數百萬石。己巳之變，胡虜南侵，諜至云：「欲先據此地。」諸大臣議，將焚其倉廩。適周文襄公忱朝京，陳禧敏公鎰為憲長，因諮其計，文襄曰：「何至如此？宜檄示在京官軍旗校，預給一歲之食，令自往支，則糧歸京師，又免輦運之費。」諸臣如其計。不數日，通州皆空。虜至，無所獲而去。其通變如此。
吳文肅公訥為御史時，巡按貴州回，三司遣人賫黃金百兩追送至夔府，公不起封，就題其上還之。詩曰：「蕭蕭行李向東還，要過前途最險灘。若有贓私並土物，任他沈在碧波間。」廉而不激如此。
鄉先生尤安禮，字文度，太宗授以祭酒，奏曰：「臣無德。」又命為都憲，又奏曰：「臣無材。」遂擢為貴州參議，罷官歸吳。有一子，先生命之灑掃，子執篲以問曰：「大人，地從何處掃起？」可見其家謙厚之風也。
楊先生翥為修撰，居京師。鄰家有失雞者，指其姓而罵，家人以告。先生曰：「坊市中不獨我一家姓楊。」又一鄰，居甚隘，雨至必從先生家出水，甚受其汙濕之患。家人復告，先生解之曰：「晴幹日多，雨落日少。」其德量類此。
大理卿薛瑄有德有學，人稱為「山西夫子」。王振怪其不肯出入門下，坐以聽信僚屬，故出死罪，法當大辟。將殺之，有子五人爭請代死，因得免。振敗，復為大用。
陳鎰，字有戒，為人忠恕有容。正統初，自外臺擢副都御史，久鎮陜西，人民愛戴之。時王文為按察使，公知其廉，舉以自代，朝廷從其舉。久之，公與王相繼擢左都。王擢在後，反欲位公上。關中之鎮，王次當往，反欲擠公行。朝廷以二公皆名臣，制下，使一年一代，因為定規。王每遇公，即有忿然不樂之色。凡臺官之巡蘇者，必私命其伺察公家人子弟之所為，凡可以害公者，無所不至。公一無所較。景泰三年，又同進為太子太保。四年，公方以病在告，王即以言迫協，公欣然請老。五年，王來蘇撫民，公在病中，不一臨問，更對人詆誚不已。識者皆鄙王之無量。六年，公薨，王已入閣。凡公之恩典，皆被其損。例贈太保，止贈少保，謚議文肅，易以僖敏，人頗不平焉。七年，英宗復辟，王為權臣所陷，遂致極刑。公人物修整，鬚如點漆。關中累年罹旱，自公之往，甘雨隨車。人甚愛公，稱為「黑胡爺爺」。景皇帝朝，文臣為公、孤者幾三十人，惟公一人無削奪貶竄之患，壽考令終，天之福善人從可知也，若其忠鯁在朝廷，恩惠在西陲，自有國傳。
陳御史祚，面目嚴冷，雖家人亦不假辭色。宣德七年，進《大學衍義》，勸上曰：「勤聖學。」上大怒，抄劄其家，並捕其子侄瑄等，同下錦衣獄，各不得見者三年，備嚐苦楚。宣宗宴駕，釋出。祚乍見等，略無憐惜之意。偶都堂顧佐來訪，祚命瑄等出拜，但曰：「祚素不能蔭此輩，為祚累至此。」惟此一言而已。遣瑄等歸，不問其生理。其少恩如是。
姻家劉公宗器，遇事能忍。為侍講時，嘗娶繼室白氏，穢被其家，蠶食其兄弟，又多不遜。編修賴世隆輩皆勸黜之。宗器念其無歸，因託疾挾以歸吳，不久白死。宗器復起為學士、祭酒、詹事以卒，謚曰文恭。子孫繼登顯仕，豈無自雲。
天順元年七月五日，承天門災，命閣臣岳正草詔，言多自咎，權奸甚恨，遂貶肅州。
正統十四年，定襄伯郭登鎮大同。英宗駕在虜庭，犬羊悔過，送駕直至城下，登閉門不納。英宗傳旨曰：「朕與登有親，何外朕如此？」登遣人奏曰：「臣奉朝廷命守城，不敢擅棄。」終不出見。虜復奉駕而去。天順元年，上思其事，止奪登伯爵，命守甘州。聖度之廣如此。
陳先生選崇尚道學，為繡衣，提學南畿，惟以禮義廉恥教化諸生，讀書必自《小學》始。其來居必學舍，夜則秉燭，命諸生列坐，為之講解，兼問其疾苦，真得師弟子恩禮，獨與權勢不肯少下。都憲韓雍居父喪，諸繡衣皆致奠送葬，先生但一往弔而已。後擢河南副憲，諸生如失父母。先生之名素重，人皆望為天官祭酒，終無薦之者，止進廣東方伯。不久，為宦官所害，天下惜之。
劉忠湣公球為侍講，奏宦官王振專權。振命錦衣指揮馬順夜殺公於獄中。二子鐵、鉞號哭求屍，止得一臂。鈇、鉞痛公之死，於振之世不出。歸葬後，皆以進士為京官，同擢官閩、浙二藩。母夫人尚無恙，兩地奉迎，供養極厚，人爭羨之。此天之報忠也。
餘年五十有八，歷郡守十有五人。其間賢者，記其大概於此。
況公名鐘，字伯律，南昌人。蘇自永樂間久不治，朝廷患之，屢遣使督責無效。宣德五年，閣老三楊公議曰：「郡治，獨系於守，與督責於後，熟與慎擇於初。」公時為禮部郎中，有材則，三公遂以上薦，復請賜敕，便其行事。詔可。出郡守有敕始此地。公既至，悉察得民隱，喟然曰：「郡出不治，病在賦重、民貧、吏胥為奸耳。」因焚香自祝，奏減正賦七十二萬餘石。或動以禍福，不顧，卒得所請。次發奸吏豪民數人，郡遂大治。初，郡多水患，公講求其利，無不曲盡。自後遂無墊沒。他如薦賢養士，恤孤慎刑，摧挫強禦，皆其政也。性剛明，見事必為，不計成敗，然卒皆底於成。其居量廓如也。朝廷累有褒美宴勞之寵，而以蘇人仰之，終不遷其官，公亦為之不倦焉。正統七年十二月三十日，忽無疾卒於位，民間哀之，父老歌思，至今不衰。
朱公名勝，字仲高，金華人，先知武昌，周文襄薦出，以正統十一年轉至。為人清儉刻苦，深燭民隱，踵前政之弛，日夜修緝，期年而有成。其政專主中和，不尚刑罰。既久，七邑之民幾於化矣。景泰三年，朝廷旌之，擢為江西左方伯。
楊公名貢，字秉魁，撫州人。先為御史，景泰五年按蘇，時郡中大饑，死者相枕。郡邑皆冗官，巡撫鄒來學號令煩碎，民被其擾，無所控訴。賴公獨任其責，殫力拯飭。奏免災糧若干萬石，開倉賑貸，活民數萬。滿去，父老追送號泣。其後，守臣不職，蘇出仕於朝者若劉祭酒諸公僉舉公以為代。天順元年乃自貴州巡按受敕來蘇，首立「惠民倉」，實粟以備凶款；次發酷吏安純等數人奸贓，政□赫然。素號清嚴，疾惡之心尤勝。先有土豪，藉總兵官翁紹宗為先容，求私覿公，公捕其人置獄，擿其賊殺等十餘事，欲論如法，翁為救解。巡撫崔恭將出公，欲並中翁，計不密，反為所構。三年，朝廷遣兵官逮公及豪至錦衣獄置對，公不勝困苦，遂誣伏，敕歸田裡，天下冤之。
姚公名堂，字仲升，寧波人。天順四年，以憂起，自家抵官。公忠厚清簡，敬賢愛民，雍然有德君子也。性素不能逢迎，為當道所嫉。同時有林鶚，知鎮江，巡撫劉孜謂其能理煩，以更賢育民，對易之。於公雖無貶詞，人頗惜其去。五年春，檄至即行，凡什器帷帳之屬，一無所取。先釀酒一缸，以為蘇物，戒守舍者留候林公為用。送者塞路，民有歌謠焉。
林公名鄂，字一鶚，台州人。動由禮法，過於衛身。雅好文學，以儒飾吏，未嘗為上司一屈膝焉。對胥吏小民，言必涉經史，其威儀之盛，老先故吏猶能言之。惟於吳令崔之獄，頗為不平。八年，復以劉薦，持憲節江右。臨行，有書萬卷。後至少司寇卒。
邢公名宥，字克寬，瓊州人。公以遠人舉進士高科，為名御史。治宦者王振黨獄，有陰德，累舉都憲，為忌者即止擢知臺。天順□年，坐以舊按河南失察裕州守，以罪謫福建縣丞。憲宗即位，起知蘇。公素有愛人之心，通變之才，濟以學術，所至有譽。乙酉，郡中大饑，斗米錢百三十文，且無所於糴，公賑恤周貸甚勤，民賴以生。流人之在境者，亦不失所。然而公帑不空，富室無擾，荒政之善，無如此者也。刑名、錢穀、上供、送迎、調發諸具繁夥，素號難辦，處之綽然。聲稱藉甚，丞弼大臣所寓書為賀。二年，知者交薦，朝廷重其去，止賜敕，擢參浙藩，仍知府事，蓋特恩也。後數月，遂進都堂，就撫南畿。五年，以病累疏乞歸，得允，其疏盛傳吳下。
賈公名奭，字希召，夔州人。亦以御史按蘇有聲。成化四年，擢知府事。蒞政一遵邢公，無所改作，故不勞而治。若其持平守正，確乎不拔，冰蘗之操，始終不逾，尤人所難。八年，以憂去。
劉公名瑀，字汝器，保定人。前守丘霽罷去，天部慎遠臺官有重望者代之，公在首，以成化十一年至蘇，周覽度務，去其太甚，余惟鎮靜而已。中丞牟俸巡撫，大作威福，頗不以禮遇公，公亦無慍。牟敗，公反憐之，人稱長者。賦性簡重，在位九年如一日。丁未出朝，留為晉藩參政。
賀公名霖，字時望，鄱陽人。弘治元年，以御史到郡，蘇民望而知其為仁人君子，鼓舞相慶。公盛暑蒞事，凡舊政之墮者、過者、不及者，悉痛整齊之。無時刻少休，勞瘁致疾，雖在告，猶欲強起處分，疾愈甚，未期年而卒。蘇民哭之罷市。
長洲為蘇首縣，令長不由以擢，則由以敗。而敗者恆多，豈風土使之然耶！數其善如宋王公元之，余得見者余公一人而已。公名金，字貢之，成都人。為進士，居京師，謹厚溫雅，人稱為余君子。成化五年抵任，群吏以其儒者，頗易之，作奸如故。公以理數戒，率者居半，因稍加懲艾，即皆改行焉。縣民素多訐，公不設鉤距，一以公議裁決，略無於其間。訐者謂公不可欺，亦不可犯，稍稍引去。或有強愎自愆於理者，則往往詣府司已上官，上官輒諭之曰：「汝自有賢令，不須至我也。」其人竟自解散。數月間，吏民帖伏。前令玩災橫斂，民多逋亡。聞公之政，漸次歸。復如徭役、丁夫之類，累年為下人所賣，率皆顛倒，因置手籍點視，始得其平。縣多富人，餌縣官，公略不假辭色，至罰之不少貸，因以斂跡。郡中權豪棋布，請托無虛日，公一切謝絕，曰：「吾寧不作官，決不能受其使令也。」縣當要沖，而繁華甲天下，達官貴使過者，旁午紛雜，舊例必設宴迎勞，公皆罷去，魚肉一飯，歡然而別。其子弟隨侍者，訓飭防範甚嚴，不得輒至中門。一日，見几上有紙畫數幅，蓋其子構之於吳縣界中者，悉取焚之，終不留也。夫人洪氏在縣幾五年，惟織供公之裳服，機杼之聲時聞於外，雖同寮吏卒皆不得其面。其化於家者如此。十年，公與吳令雍泰同徵，皆為御史，雍留北臺，公補南臺。或言其為所擠，公袒如也。公今為陜西按察副使，吳民思之不已。屍而祝之，尚在他日也。
參政祝公顥惟清在晉藩時，汾州妖人以天順六年五月五日作亂，自稱天王，僭年號曰天福。時公分部其地，聞實，即戎服馳往，賊已就擒，凡十六人，指同謀者甚眾，皆其素仇。同官以逆黨欲悉置極刑，公曰：「諸人同謀，何不齊舉，而遽發若是？且脅從罔治，況攀援者乎？」遂奏釋之，得活千有餘人。嘗與使者同決崞縣囚七人，已伏質者五人，二人者次當，遽發嗟嘆，公急止問之。囚曰：「我罪不當死，苦於惡刑而誣伏。今見公仁慈，故敢銜哀求辯也。」公語使者曰：「幾誤殺二人矣！宜為別白。」使者不從，公稱疾以緩之。使者問病，公曰：「某以無罪者當死，故為腹心之病耳。」使者悟，因而兩囚得出。公之慎獄如此。若其政化之美，不可概舉。成化丙戌，公遂懸車之請，錡以契家子，間得參侍，從容問公居官之要，公曰：「吾為給事居刑科，凡奏讞者，屢為駁正，必使平反乃止。雖職多糾劾，惟責人以大義，未嘗以帷箔陰私汙辱士夫。在官幾三十年，不妄笞人至死，亦不以喜怒加賞罰。惟此而已。」錡再拜曰：「仁人長者之言也。」佩服以退。後公享有多福，壽考令終，今孫允明為吳中鉅儒，非公積德之報歟！
中書舍人李應禎，剛而不屈，長於古文，不獨能書也。成化間，詔應禎寫佛典若干卷，公曰：「孔氏《五經》臣所書，若此非臣職也。」因被罰，終不奉詔。由此直聲滿野，今歷官為上寶司卿矣。
王冢宰恕為巡撫時，革牟俸之煩苛，復周文襄之舊政，民皆樂業，惟與宦寺權豪為敵，如水火之不相容。每御府縣小官，少所黜罰，嘗曰：「此輩去，此輩來，無益於事，徒費迎送耳。」真得大臣之體。
福建彭公韶，以都憲巡南畿，不及一年，來巡者不過三度，而吳氏思之，久不能忘。蓋由公德量寬厚，不肯更張，所為皆合人心焉耳。公嘗著本朝《名臣傳》，贊三十餘人，尤見其學術高古雲。
無錫盛顒以都堂致仕回，顒至一室，見數人鐍於內，令出而問之，皆鄰人也。又問曰：「諸君何自如此？」告曰：「為負息錢。」盛曰：「有是耶？」命出，飲之酒。急召子弟取息簿與券契，子弟少難之。公曰：「吾將自閱，以施於官。」遂捧至，悉取火於諸人之前，曰：「多謝諸君，幸無怪，煩傳語鄉里，自今更無索矣。」諸人感激而散。
太倉陸■〈日上永下〉孟昭，心多惻隱，為刑官三十年，初入獄，見重囚皆三木仰臥於床，不能轉動，被鼠夜嚙，流血涔涔，甚憫之。遂買數貓散置獄中，鼠患頓息，囚多感泣。自此獄中畜貓矣。
嘉定之吳淞大江，淤塞百年，民受其患。吉水龍晉御史，左遷為尹，曰：「事孰有甚於此者！」即日親蒞其所，召父老熟講方略，且多為設施，逾月疏通。又開支河五百餘處，利及旁縣，民號曰「御史河」。有河夫掘得一石碑，長尺餘，上有刻曰：「得一龍，江始通。」則龍之開河亦有數也。林鶚為蘇守，最慎許可，書其考後曰：「吳松水利，功績丕彰。」朝廷旌其能，擢守徽州，又改常州。
吳狀元原博與賀解元其榮同解，其榮會試久不第，居居師，忽染瘵疾，已殆，為館人所迫。原博迎致私邸，湯藥、膳羞、床褥、燥濕必躬視，甚適其意。不久，其榮卒，原博制棺衾以斂，費從己出，又為之服如制，為幕以停其柩。弔客至，必親答拜，早暮出入必揖之。復斂其遺物，封識甚密，致其喪同歸吳中。又有何耕者，與原博同遊郡膠，為先輩，知樂會縣，罷官，貧不能歸，旅泊海南。其弟侄之在蘇者，負官錢甚多，巡撫牟俸檄耕以來，涉鯨波，冒瘴癘，妻子不能從，間關數千里，來即被幽囹圄，幾三年，衣食不給。原博適還家，聞其事，遂懇於官，緩其箠楚。乃括囊中得白金若干，復著疏文募好義者又得若干，代耕償納如數，因以得釋。耕詣原博泣謝，復往海南，原博又資之以行。原博於友義如此。
吳原博為士子時，文名已著，達人顯仕，甚見推重。或求識面，率多迴避。偶有所親以事求白縣官，原博以溫言卻之。所親復懇，則曰：「譬我不做生員亦已矣。」終不一往。原博家素豐裕，父兄欲以鞍馬代勞，原博屢求免。處學舍幾二十年，去家頗遠，迎送往來，終日徒步，韋布修然，惟一童子背筆劄以隨。後及第，為從官歸，亦屏騶蓋焉。
袁柳莊先生廷玉，在太宗藩邸，屢相有驗，登極授以太常丞。太宗一日出宗、元諸帝容命相，袁見太祖、太宗，曰：「英武之主。」自真宗至度宗，曰：「此皆秀才皇帝。」元自世祖至文宗，曰：「皆是吃綿羊肉郎主。」見順帝，則曰：「又是秀才皇帝也。」太宗大笑，厚賜之。豈順帝果合尊太師之苗裔歟。
天順五年七月十三日，余與劉宗序同謁武功徐先生。日已午，尚未櫛。坐久方出，即問曰：「二子曾見夜來天象否？」錡二人對無所見。先生徐曰：「宦官之禍作矣！我被曹吉祥所害至此，其禍猶甚於我也。」錡二人唯唯而退。是月，吉祥之侄欽果反，誅連吉祥焉。公之言始驗。
湯善天文地理災變占候之術。由欽天監小官至侍郎，與曹欽往來甚密。天順四年七月，偶至太常少卿淩信尚義家，淩屏人問曰：「近日天象如何？」湯曰：「來年當蹀血京師，但不傷社稷。」淩默記之。五年七月十三日，欽果反，都城巷戰，殺人甚多，不日平定。湯亦以與謀被誅，全家責戍廣西，至今子孫猶習其業。知禍而不知避，亦可笑也。
劉欽謨進士養痾於家，余時未冠，以窗友往謁。有江陰王生誼、顏生瑄肄業其所。瑄年少而聰慧，誼稍長而質樸，欽謨頗愛瑄而疏誼。適有相者至，因命二生出相，相云：「二子皆名進士，但瑄稍遲耳。」欽謨不以為然。余與相者同出，私扣之，告曰：「兩生心術皆不端，恐非遠大之器。」後五、六年，誼中第，除黃門，為河南僉事罷歸。後數年瑄方第，為地官主事以卒。皆少清譽，相者果驗。
長洲沈景陽卜易甚驗。宣德初，驛取至京，命於午門上布卦，乃問英國公征南之事。景陽得占，遂曰：「此大勝之兆，明日正午當得捷音。」候其時，果有飛騎至，報生擒黎王，盡得其國，一刻不違，遂賜鈔幣，遣還故里。
余嘗寓承天寺，見一僧棲於殿檐之下，冬夏惟一裘，鬚髮不剃，亦不長。或數日不食，或食肉數斤。問其姓，則曰趙頭陀。問其來，曰終南山。終日不發一言。與之食者，舉手以謝。成化十五年十一月初一日，死於縣橋側民家高氏之屋外。後有人見其在杭州，乃化之日也。
王先生洪以總角登第，太宗甚喜，命禮部與行三加之禮畢，赴瓊林宴，入官翰林，與王直、王英齊名，稱「三王」。後有忌之者，出為刑部主事，人皆惜之。平生詩文甚多，惟不能俯仰於人，故終不顯雲。
玄妙觀道士張宗茂，自幼傳其師李雷谷之法，祈禱必應，戒行亦端。後舉為道紀，非其所好，常託病不視事。□年六月初，凡親故同袍之家皆往奉手帕一方為別，人皆怪之。其徒日夜侍其側，至日焚香獨坐，命徒取茶，至則已化矣。三日而殮，略無氣息，真屍解也。
張士謙學士作文，不險怪，不涉淺，若行雲流水，終日數篇。凡京師之送行、慶賀，皆其所作，頗獲潤筆之資。或冗中為求者所逼，輒取舊作易其名以應酬。有除郡守者，人求士謙文為贈，後數月，復有人求文送別駕，即以守文稍易數言與之。忘其同州也。二人相見，各出其文，大發一笑。
正統間，陸孟昭嘗以崑山沈魯成學所撰《貞經》若干章示余，餘年少，怪其僭擬，卻而不視。後思一見，不可得矣。今不知此稿尚在否？亦有可取否？姑記之，以訪其家。
先叔祖父母李氏，乃蓍澤趙氏之甥，嘗言其外祖澤民，富而禮賢，聘王行止仲為西賓，奉養無不至，命廚人每食必具一單詣先生求判，方敢進食。行雅喜啖蛙，雖隆冬，非蛙不食。澤民以蟄物不忍，命數日一進，行曰：「醴酒不設，可以去矣。」遂行。其友勸之曰：「賓主盡東南之美，何忍遽然耶！」行曰：「寧能鬱鬱久居於此！」又問曰：「今則何之？」行曰：「往金陵耳。」時太祖造邦，法制嚴峻，友復堅阻之。行大聲曰：「虎穴中好歇息。」迤邐至京，久無知者。偶舍於藍都督府之傍，藍有家人子肄業於行，每歸，藍取其學課以觀，重加稱賞。一日，召行見，行以為奇遇。所談皆韜略，無一語及文業。藍曰：「先生文武才也，何見之晚也！」因徒置府中，以師事之。不久，藍以謀反見執，或勸行曰：「可行矣。」行曰：「臨難無茍免。」亦被執。刑官無以入其罪，命刑供狀。行曰：「行本一介書生，蒙大將軍禮遇甚厚，今將舉事，焉敢不從。」遂以同謀被誅。亦迂士也。祖母有畫數卷，皆行題誌，懼黨錮之禍，以「行」字中增三點作「衍」字，遂失其真，今亦不存矣。
崑山沈愚，字通理，為人風流醞藉，與從父玉澗先生為詩酒之交。每至余家，必觴詠數日而去。其詩皆清麗微婉，《樂府》猶高，有《吳宮詞》諸篇，往往膾炙人口。又有《續香奩》四卷，蓋仿韓致光之作。留於余者，數年後，被其累索，遂還之，今皆忘矣。止記《繡鞋》一首，曰：「幾日深閨繡得成，著來便覺可人情。一彎暖玉淩波小，兩瓣秋蓮落地輕；南陌踏青春有跡，西廂待月夜無聲。看花又濕蒼苔露，曬向窗前趁晚晴。」通理，乃宣德間金陵十才子中一人也。
《剪燈新話》，固非可傳之書，亦非瞿宗吉所作。廉夫楊先生，阻雪於錢塘西湖之富氏，不兩宵而成。富乃文忠之後也。後宗吉偶得其稿，竄入三篇，遂終竊其名。此周伯器之言，得之審者。
嘉禾周先生鼎，字伯器。庚子歲，留余家者三月，時年八十，精神不衰。作詩文三十餘篇，追尋舊文四卷，細書楷正，少年莫能及。稍暇，則談國初忠義有所不載者，亹亹忘倦，尤喜談兵。蓋正統間，曾佐金尚書濂平福建，與有謀績，故喜為人言。其後在家，手抄兩《漢書》，就校其誤。余聞之，疑其非老者事。果畢西漢，數日而卒，乃己巳歲也。先生平昔作文不起草，頃刻千言，屢出奇怪，頗以文自負。今吳中諸公評其所作，謂詩過於文雲。伯器，見楊君謙《蘇談》。
施煥伯先生文顯，純明謹厚，清瘦挺立。士大夫相見，皆稱先生而不字。自少博極經書，以《易》教授吳中及遠方了弟之集其門者，常有數十人。屢卻贄，見貧者或反資之。其所造就甚多，且有恩焉。嘗因夫人之葬，士子送者塞路。校官嘆之曰：「施先生門人侈於癢序矣。」年五十餘，始得許州別駕，非其志也。
希哲作文，雜處眾賓之間，嘩笑譚辨，飲射博弈，未嘗少異。操觚而求者，戶外之廳常滿。不見其有沈思默構之態，連揮數篇，書必異體。文出豐縟精潔，隱顯抑揚，變化樞機，神鬼莫測，而卒皆歸於正道，真高出古人者也。自著有《蠶衣》、《浮物》、《心影》、《吳材小纂》、《南遊錄》等書，共佰余卷。所尊而援引者《五經》、孔氏：所喜者左氏、莊生、班、馬數子而已。下視歐、曾諸公，蔑然也。余聞評之曰：「秦、漢之文，濂、洛之理。」自謂頗當。希哲方二十九歲，他日庸可量乎！
元敬自幼讀書講解，必至究竟，好與老儒先生遊。累試不就，泊如也。作文與楊君謙、祝希哲齊名。年始三十，其紀志諸書，積稿已至數十卷。或聞事關古今之奇怪者，必汲汲訪其地，求其人，得其祥乃歸；不得，則數日忘返，其好古至此。最喜濟人之急，尤愛食客，所有輒盡，盡則解衣為質，故屢空焉。一歲除夕絕糧，作詩寄故人朱堯民，曰：「歲雲暮矣室蕭然，牢落生涯只舊膻。君肯太倉分一斗，免教人笑竈無煙。」堯民儲錢千文，為新歲之用，遂分半贈之，亦好義之士也。
麗文，儒家子，氣象渾然，不露圭角，事涉忽遽，處之愈緩。家貧不戚戚，冬不爐，夏不扇，皆從涵養中來。庚戌四月之望，不告家人，買舟徑造寓圃，為留旬日。其家驚訝，尋訪四出，從得未堯民知而告之。乃寓圃之南有古屋數間，略無人跡，麗文必欲處其中，一榻瀟然，起臥自如，其習靜雖老衲有所不逮也。將別，以所作見示，余漫評之曰：「文似南豐而簡，詩似郊、島而和，紀事則核而精也。」堯民聞之，以為頗當。今儀部楊君尤重其人云。
往歲進士除京職，終身貴顯；為有司者終作下僚，兼有不能保其位者。近來多任州守、縣令，有守者三年即擢京官。故外補者皆克盡心，且知庶事，甚為良法。此即古之調停也。
舊制，監生止有二途，歲貢、鄉貢是也。後增四十歲生員，又增上馬納粟，近增大臣勛戚子孫乞恩，共為五途。自此選期愈遠，仕路愈塞矣。
宣德中，胡忠安公濙奏取四十歲廩生入監，依次出身，此即富文忠一舉三十年推恩之遺意也。忠安先與王守正同學，公官已至大宗伯，守正貢期尚未及。忠安因立此法，不欲私於一人，故通行天下。及守正亦至秋官主事。今南京冢宰王公㒜，其子也。
近年補官之價甚廉，不分良賤，納銀四十兩即得冠帶，稱「義官」。且任差遣，因緣為奸利。故皂隸、奴僕、乞丐、無賴之徒，皆輕資假貸以納。凡僭擬豪橫之事，皆其所為。長洲一縣，自成化十七年至弘治改元，納者幾三百人，可謂濫矣。
國家儲積，多倚東南，惟蘇為最。永樂、洪熙間，征斂制下多侵克，官得其十三四五而已。宣德五年，上命周文襄公來巡，首延父老講求利害，創立「調收」之法，委曲詳盡，自此利始歸於上。又得況公為守，念蘇賦太重，奏減正額三分，七邑計減七十二萬餘石，人稱公有再造之恩。二公既去，後人恆守其法，稍有變更，遂為民病。故朝廷每遣巡撫及守士之臣，必降璽書申戒，使毋輕改焉。弘治二年，官有喜變法者，不加深思，遽革「調收」，易以新制，糧胥得為奸利，每石擅增無名之耗三斗，盡入私家，自茲利榷復移於下。以今糧胥所增之數三計，正與況公所減者相當，是乃復徵舊額也。七十二萬石之多，官不得取，民不得免，使二公之良法大壞，甚可嘆也。
鼓吹，古之軍容。漢、唐之世，非功臣之喪不給，給或不當，史必譏之。近來豪富子弟，悉使奴僕習其聲韻，每出入則笳鼓喧天，雖田舍翁有事，亦往往倩人吹擊，何其僭也。
挾棍之刑，惟錦衣衛則有，亦設而不作。景泰二年，巡撫御史趙縉公行賄賂，藉此以箝制人口。匠作而不諳其制，縉自教為。縉終以貪酷去官，流毒不已，遂為常刑。三十年前，官司杖人，惟用荊棍，或加皮鞭，故罪人易受。後稍用竹篦，一篦之重，不過三四兩。自成化十九年，一巡官忽有翻黃之制，重過二斤，用以側斫，名之曰「砍」。故獄中之人，罪無輕重，但受「砍」者多死。至今諸司，往往效之，刑具之重至此。
發裙之制，以馬尾織成，系於襯衣之內。體肥者一裙，瘦削者或二三，使外衣之張，儼若一傘，以相誇耀。然系此者，惟粗俗官員、暴富子弟而已，士夫甚鄙之，近服妖也。
吳中素號繁華，自張氏之據，天兵所臨，雖不被屠戮，人民遷徙實三都、戍遠方者相繼，至營籍亦隸教坊。邑裏瀟然，生計鮮薄，過者增感。正統、天順間，余嘗入城，咸謂稍復其舊，然猶未盛也。迨成化間，余恆三、四年一入，則見其迥若異境，以至於今，愈益繁盛，癌檐輻輳，萬瓦甃鱗，城隅濠股，亭館布列，略無隙地。輿馬從蓋，壺觴罍盒，交馳於通衢。水巷中，光彩耀目，遊山之舫，載妓之舟，魚貫於綠波朱之間，絲竹謳舞與市聲相雜。凡上供錦綺、文具、花果、珍羞奇異之物，歲有所增，若刻絲累漆之屬，自浙宋以來，其藝久廢，今皆精妙，人性益巧而物產益多。至於人材輩出，尤為冠絕。作者專尚古文，書必篆隸，駸駸兩漢之域，下逮唐、宋未之或先。此固氣運使然，實由朝廷休養生息之恩也。人生見此，亦可幸哉。
吾蘇學宮，制度宏壯，為天下第一。人材輩出，歲奪魁首。近來尤尚古文，非他郡可及。自范文正公建學，將五百年，其氣愈盛，豈文正相地之術得其妙歟！
《吳志》有「鬱林石」，相傳在臨頓裏，以陸績居此，故擬其在焉。今始得其處，乃在婁門內北岸軍營之口，去城三十六步，其狀如卵，高出土者二尺，長六尺有奇，陷土中者莫可知。楊君謙欲告縣長作亭庇之，未果也。弘治九年丙辰，巡按御史樊祉移置察院門外，作亭庇之，鐫「廉石」二字於其上。樊公，河南胙城人。
光福之西五里有西崦，周遭皆山。中有一水，其景絕類杭之西湖，然地僻，而遊者甚少。山有泉曰七寶，瑩潔甘飴，素不經浚鑿，純樸未散其味，迨過於惠山、虎丘也。自倪雲林飲後，其名稍著。竊意陸鴻漸遍嘗天下之水，而獨遺此泉，豈因其近而忽之耶！
成化初，彭閣老時、商閣老輅、陳司成鑒會飲於王廷尉概家，論及前史，彭曰：「唐之《新書》，《紀志》屬歐文忠，《列傳》屬宋景文，為二手書。今館閣無事，當刊為一體，但未得一良總裁。」陳徐曰：「徐元玉久閑，若以一學士召之必來，來必集事。」彭詢之商，商色動而不答，二公皆默然而罷。蓋商為英宗之貶，徐不救，故終銜而阻之。陳與徐為鄉人，兼有師生之好，率然而舉，不能無疑，且忘商之陳也。彭以己意欲刊前賢已成之典，必有人議其後，縱使徐出，亦難要其成。時事之參會每如此，可嘆也。
余家舊有萬卷堂，藏書甚多，皆宋、元館閣校勘定本，諸名公手抄題誌者居半。內有文公先生《綱目》手稿一部，點竄如新。又藏唐、宋名人墨跡數十函，名畫百數十卷，乃玉澗所掌。又有聚古軒，專藏古銅鼎彜、鐘、卣，古玉環、玦、卮、斗、方響、浮磬之類，皆有款誌。古琴數張，惟一天秋三世、雷霜天玉罄、夜鶴唳寒松為最。文房諸具，悉皆奇絕。他如刻絲、壘漆、官窯缻器，畢聚其中，乃長兄坦齋所掌。二公最能賞鑒，目力甚高，絕無贗假。客至，縱其展玩。天順三年，從父仙遊，兄亦繼卒。不二年，為回祿所禍，一夕蕩然。余棄而不視，或有得於煨燼之餘者，皆以高價而售。雖石刻數通，煆毀逮盡，止存顏魯公《乞米帖》、涪翁《墨竹賦》半篇而已。惟《綱目》稿本先已宛轉為權勢所有，歸於浙東，倖免此患。雖物之成毀聚散有數存焉，亦由吾為子弟者不肖，不克享有，為之三嘆。
劉廷美僉憲玨，薄於仕宦，惟愛作詩，尤精書畫。景泰、天順間，為吳中詩人之最，京師號為劉八句，年五十歲遂解組。成化初，邢公宥為郡守，以梅花求題，賦絕句曰：「歲寒相見在天涯，玉色珠光帶露華。笑殺玄都狂道士，種桃何不種梅花。」邢得之甚喜。後邢以郡中久荒，陂蕩起稅，民心頗怨，有以舊詩剌之曰：「量盡沙邊到水邊，只留滄海與青天，漁舟若過閑洲渚，為報沙鷗莫浪眠。」邢聞之為廷美所作，大怒。或勸往白，廷美白：「彼奈我何！」廷美卒，公弔祭皆不往，人多非之。此詩乃宋人刺賈似道者，邢不之察耳。
丁末春闈，上命尹少保直、吳諭德寬主試多士。吳乃南京己丑科尹所解進士也。不出廿年，同司文柄，頗類宋歐文忠與王岐公嘉祐中事。當時有《禮部唱和集》，共事六人，得詩一百七十二首，所取士有蘇文忠公軾、文定公轍，兄弟連名之盛，傳芳後世。不知今日二公與諸校所作幾篇，得人有如兩蘇者乎！
吳涇全翁，乃宋淵聖皇帝之母舅，淵聖在元降封瀛國公，學佛於土蕃，號合尊大師，有子完普，亦從其教。後元坐其說法聚眾，皆殺之。一日，全忽夢兩僧告曰：「我乃趙顥翁之甥也，我無罪而元殺我父子，行奏上帝矣。舅當資我紙筆。」灑泣而去。是時全尚不知其死也，明日以牲醴望西北而奠，焚紙千張，筆數枝。不久，元果大亂。全之孫美親為余言。
鄒先生名彬，字文質，陜西蘭縣人。博學多技能，早遊江湖，居吳中四十年。嘗雲其鄉有老御史者，元大德間與李元禮同為執法，以言不用，歸隱推於蘭之深山中，得修煉之術。國初有丁平章，自元來降，太祖命西征，至蘭途中遇之，下馬再拜，呼曰：「父尚無恙？」遂去。文質之父親見之，知其為異人，因與往來。御史見文質聰慧，授以秘書一卷，曰：「孺子得之可益壽。」文質方年少，不屑其書，棲於梁間而出。後居吳，鄉人之至者，往往詢御史動靜，皆曰：「尚在，但罕見其面。」成化十七年，文質年已八十餘，邀其友俞養素同往取此書，為卻老之計。不數日文質死，度御史之年將二百矣。乃石晉水部郎賀亢之流也。
金陵俞養素好煉丹，與其友王雲山，又一人備餱糧，同往八公山。自下行七八十里，至大頂，有佛寺甚樸古，一僧坐山門，頭大如巨盎，面約二尺，齒可長寸半，見三人，惟呼養素入門，其聲振林壑，謂曰：「爾何與兩賊來耶？」二人屏息立門外，養素再拜，扣其道，曰：「我無道。」因止養素宿，食以山中之味，但不用鹽醯耳。問其年，出度牒以示，乃元武宗朝所給，以羊皮書者。又能言未來事。養素懇求謁丹房，笑而引詣一所，迂邃洞明，儼若別一天地，所貯惟藥石鼎鐺而已。以碧青幹泥一塊為贈，約重五斤，促養素行，遂趍出而歸，以泥煎得白金二十餘兩。乃正統十四年也。
吳元璧自幼多遷徙，五十三始得官，二年即致仕。又三年，築室方成，因書一對於壁，以警子婿，曰：「二十三遷方定此居，五十九歲始有今日。」
楊君謙病遼、金、宋三史雜亂蕪穢，不足取信，用《春秋》之法，班、馬之例，刊正其書，筆削甚嚴。謂完顏氏乃中國之讎，罪惡之首，必先從事，漸及遼、宋。庚戌四月，余得其張確等列傳數篇，考核精深，忠邪明白，詞約而事備於舊者大半，真得史家之三尺。別後，每作書促其屬稿。邢麗文見之曰：「君謙修史固善，簡牘浩繁，恐不能卒業。」余應之曰：「嘗觀其用心，一而不雜，不數年當終能了此也。」因紀以驗他日。
楊君謙天質穎異，文章為當今大家之冠，名著天下。歲戊戌會議，儀制員外郎閻某與事。閻，河南人，為士子時，嘗受提學副使劉欽謨訓戒，銜而不發，以君謙為劉甥，因欲重困之。適巡官見君謙落筆，驟加稱賞，許以鼎甲。閻聞其言益恚。日未暝，君謙文草已畢，未脫者七之二，閻遽奪其卷，麾之使出，見者皆抱不平，而君謙自如也。復入試，閻蒞事如初，捃擿愈甚。君謙聲抗聞於少伯徐公，徐不直閻，移置君謙於公堂間，使卒其事，遂取捷焉。君謙三試皆第十八，科場以為奇事。初觀工部政，同年外補，君謙連任差遣，咸克乃事，特除儀制主事，與閻為同僚。閻已正席，然以長官自處，每事見抑，君謙因請告避之日，閻有封事中增減情節，事涉內臣。又念君謙在告，誤僉其名，朝廷列閻不敬，將至重罰，君謙當連坐。人皆勸其自白，君謙恐累閻愈重，因即日入竭以待罪。及皆得釋，京中士夫咸稱長者。而閻終與君謙不相能。不數月，君謙遂告歸，往來金山中，著《中吳往哲記書》，修《金史》。性素喜佛典，洞澈三昧，有所觸必發於詩，率口隨意，鹹得新趣。日以此為樂，若將終身焉。今太宰王公素重之，每遣使至蘇，必傳語，促其入覲，鄉人亦多勸勉。辛亥四月，乃孑身而往，若不為久計。至京，又有忌之者，復補舊職。值南宮新被火，尊官御諸司如東濕；又曹多冗事，君謙席不暇暖，日往禁闥祗候。夜歸，註《陶華篇》以自適。□月□日密上疏求免，人多驚訝，部僚始待以異禮，累削不允，內閣大臣特薦翰林編修，太宰亦舉國子監博士，皆不就。末又懇辭章服，求歸田裡，上方以致仕許之，乃辛亥成化二十二年八月日也。既得請，即謝上官，別親友，騎驢南下，飄然略無羈絆，太宰與諸縉紳咸嘆羨不已。數日遂行，至枉駕登太山絕頂，讀《先秦碑》，徘徊四顧而下，訪封禪壇、明堂基，及訪田齊諸遺跡而還。壬子二月抵家。錡與君謙交，數其甲子，方三十雙五，其出處雖古人莫及。欽服之餘，因略記其大致一二，其詳俟祝殺哲諸君傳之。
趙子昂過揚州迎月樓趙家，其主求作春聯，遂題之曰：「春風閬苑三千客，明月揚州第一樓。」其家以紫金壺奉酬。
倪雲林潔病，自古所無。晚年避地光福徐氏。一日，同遊西崦，偶飲七寶泉，愛其美，徐命人日汲兩擔，前桶以飲，後桶以濯。其家去泉五里，奉之者半年不倦。雲林歸，徐往謁，慕其清秘閤，懇之得入。偶出一唾，雲林命僕繞閤覓其唾處，不得，因自覓，得於桐樹之根，遽命扛水洗其樹不已。徐大慚而出，其不情如此。後家漸替，往遊江陰，有習裏夏氏館之，所奉大不如意，因染痢，穢不可近，卒。夏以小棺葬於近地，其墓尚存。後人皆傳雲林為太祖投混廁中死，盡惡其太潔而誣之也。其遺址今為周濟廣所居，濟廣最知其詳。
松江黃菊莊先生，素不遠遊，景泰三年，方與蔣黃門偕至姑蘇，年已八十。邀余同吊張氏故墟，謁吳泰伯、伍行人、範文正諸祠，學宮、書院，歷覽迨遍。每至，則躊躕不能去，默有題詠，但不肯示人，余苦索之，終不出。別後，偶於周廷驂編修家見其詩稿，從容瀟散，皆隱者之言，純似其為人。前輩風致可慕也。
京師娼女高三，自幼美姿容，昌平侯楊俊見之屬意，因與狎，猶處子也。侯去捍北邊者數載，高即自誓謝客。天順元年，侯為石亨所忌，奏以駕陷土木時，侯坐視不救為不忠。朝廷命斬於市。親戚故舊吏無一人往者，獨高素服往哭甚哀。候刑畢，親以舌吮其血，仍用絲連其首領，買棺斂之，遂縊而死。
先君棄諸孤時，錡方六歲。明年，修撰張先生益、吏部司務鄒先生亮皆還吳，同來致奠，且訪孤之存。奠畢，因索錡見，錡方染痢甚厲，不能出，二公大憂之。時錡師全先生美在座，因曰：「可竹君豈無後者！不須憂。」二公問曰：「何以言之？」全曰：「我與君遊久，知其有陰德耳。」翼日果瘳。三先生同至榻前，撫慰甚至，且以無廢讀書種子為勉。後錡頗知人事，因以先君陰德扣於全，全曰：「君雖不永，為善最多，若一事尤不可及者。昔君為奇禍所中，不知出於誰何，君惟順受而已。後有姓金者，與華惟瞻有隙，來告君曰：『君前之禍，乃華所為。今其家有事，報之易易耳。勿失機會。』君唯唯。或以告華，華特求美來致哀懇，君曰：『人以飛橫加我，我受受不堪，我何忍復以此加諸人？縱華有此，我亦不可。況是非未明乎。先生為我謝華君，毋多慮也。』君之存心，若此，吾以是告其後必昌耳。」
天順五年，余家遽遭焚，因請扶鸞以扣禍福。方布箕，即運動，遂書一詩曰：「一別三年未得歸，田園今與昔時非。眼前零落兒孫少，鄉里瀟條故舊稀。址處我能留客醉，凶年誰肯賑民饑。含愁欲說胸中事，只恐西山又落暉。」余扣為何人？曰：「玉澗也。」從父平生愛客，尤喜施與。景泰五年之饑，有粟二千餘石，皆以貸人，後皆不能償，亦不戚戚。此詩其實錄也。
馬士權，泰州人，讓於官，第寓京師教授，博極群書，多與學士先生遊。劉元博、徐有貞輩凡有疑，必往質，士權故與徐尤厚。天順元年，石亨、曹欽等引有貞共為南城之計，不久權勢相拉，疑有貞文臣，不時見上，將為所間，遂構其事，自武功伯降廣東參政。猶慮其復起，必欲殺之。令人偽造奏本，毀謗朝政，特過於理。假丁憂給事中李秉彜進，上令入索，李至，拷掠竟死。石、曹因譖有貞怨望，使親信馬士權等為此而滅其跡。上命權臣們達分遣邏卒捕有貞於途，收士權等俱下錦衣獄。達陳諸惡刑於庭，必欲士權承，以及有貞、士權遍嘗，幾死數，終無一言，若少齟齬，禍及有貞矣。七月廿五日，以天變得釋。有貞出獄，感士權，許以一女嫁其子，以奉湯藥，灑泣而別。天順四年，有貞自金齒歸蘇，士權自泰州來謁，欲成婚約，有貞頗有難色，士權辭曰：「貧儒不能當侯家女。」有貞遂實其言而以微物贈之。士權略無怏怏意。將行，余偶見士權於劉宗序所，貌甚鄙陋，長不逾五尺，譚論雄偉，氣節凜然，無一言及徐之事，真信義士也。
余鄉馬翯，字公素，號白庵，讀書甚博，作詩文絕不蹈襲前人之言，自成一家，必極其妙而後已。為相城沈孟淵館甥，每分與好田宅，公素略不顧，人有欲者，輒與之。又其心頗多憂懼，凡出入，遇橋梁之危，崖岸之險，與水之深闊處，必捨舟登途，不憚徒步之迂，舟人為之不堪。手抄奇書百餘卷，筆畫端楷，恆以自隨。尤好佛典，深造其理。每駕小舟，置《圓覺楞伽》諸經於几上，跏趺而坐，朗誦不輟，途中人聞者皆驚笑不已。每至緇黃與故人之家，留必數日而返。後徒居相城，被鄰火所沿，夜半，公素一無所取，惟頂巾躡履執大袍，嶷然而立街中，人或以「癡先生」戲之，則拍手大笑。其於勢利，絕不識也。景泰五年卒。有《白庵稿》數卷，藏於沈啟南家。
楊暄景和者，北京人，善彩漆之藝，亦智謀士也。天順間，錦衣指揮門達擅生殺之權，多陷害人。同時袁彬指揮者，隨英宗北狩，有扈蹕功，為達所間，久在散地。憲宗初立，達恐其逼己，令邏卒發其陰私，欲置之死地，暄素不識彬，因抱不平之氣，為彬訴屈，遂奏達違法二十餘事。奏入，上方與太監裴璫擊球，遽令達逮問暄，至其廨，達陳諸淫刑恐暄，暄神色不變，佯若無所與者，達歷詢其事，皆曰不知，且曰：「暄素系賤工，不識書字，又與君侯素無讎怨，何得為此？望君侯不善，固為此本，使暄抱進，亦不知所言何事。」達喜得其情，方飯至，因以酒肉賞其直。達早朝，因復奏，上命中官押諸大臣會問於午門之前，方引暄至，達欣然謂賢曰：「此皆先生所命，彼與我無干也。」賢方驚訝，暄即曰：「此達以酒肉賜暄，使暄言如此，當有某某見。」即指斥所奏達二十餘條，略無餘蘊。監押官與諸大臣皆曰：「達不得辭其罪矣。」錄詞以進，上命法官正達罪，得免死，謫戍廣西以死。暄得脫，袁復寵任如故。京師人多能道其事。後暄至俞欽玉家，余亦見之。
陸孟昭泛愛士，所奉必豐潔，為刑曹郎中，居京師十三年，辟清風館，常有數客居其中，門下往來者如市。人以陳孟公、鄭當時方之。絕不治家產，雖傳舍一宿，必欲整齊，其素性如此。陳緝熙學士竊笑之。成化初，緝熙守制於家，大興土木，建第甚雄麗，宛若圖畫，甫畢，即入京為祭酒，所寓甚陋，所奉甚薄，孟昭亦笑之曰：「人生如寄，隨地取樂，何必分彼此也。」後緝熙竟卒於官，不能享新居一日之奉，所謂「多少朱門鎖空院，主人到了不曾歸。」此其人歟！若孟昭可為曠達矣。
從父玉澗先生，字廷禮，長於古文選詩，好周人之急，絕口不言。有張氏之男聘陳家之女，初聘時，兩家殷盛相敵，不數年皆貧窶不勝，不能嫁娶。男之父擇日懇從父往請婚期，女之父低回不忍言。屢扣之，徐曰：「若得銀二十兩，即可嫁，否則終不能舉。」從父唯唯而歸。度男家決不能辦，私以銀二錠遺女家嫁具勿泄，而自允其期。至期，果畢其事。男家以女無需索，女以銀從男家所致，皆能莫知，兩好甚歡。今婚者已有子孫，而從父墓木拱矣。
節母滕氏，錫人季常先生之女，年二十，歸先考廷用，府君時年十九。又七年，先君沒，有子曰錡、曰鉦。錡方六歲，母撫二孤劬勞刻苦，難以言諭，今康寧在堂，年已八十三矣。守節之事，具載於嘉禾周伯器傳文。王氏不幸，多早亡者，其婦皆能守節，師於母也。凡五人焉，系錄於後。徐氏，同邑人，委父暄妻，二十而寡，今年七十三。楊氏，從弟錦妻，同邑人，十九而寡，今年五十六，徐氏，弟鉦妻，二十九而寡，今年五十五。闞氏，錦弟鎡婦，鄉人，二十七而寡，今年五十四。嚴氏，從侄槃繼室，吳邑人，二十五寡，今年五十二。
正統四年秋，從父廷禮初至南京，順天府庠生陸通原泰慕其風，因殷有倫者託交，聚首不及三四度。原泰家貧甚落魄，往貸鎮守襄城伯李隆白金五十兩為用，其券乃詭書從父之名。至冬，原泰作書，令僕引李家人至，坐索此銀，從父啟封，絕無一言，雖弟侄亦不使知，惟以本房首飾鎔銀如數償之而去。後周文襄公聞京師人言此，遂以君子稱之，且作詩以表之。
都為郡名族，至文信在繈褓即孤，母唐氏，省元之孫。當元季荒亂，保育甚艱辛，卒底成立。文信為人，敦行古道，讀書能文，尤善楷法。里人徐佑之豪傑好禮，愛其賢，遂贅為婿。文信小心謹慎，事之若父。徐甚樂之。洪武戊寅，高帝以江南大家為窩主，許相訐告，徐在告中。文信曰：「我受徐厚恩，今且有子，生何為哉！」徐將治裝，文信冒其名，潛一日先行。抵京，下刑部獄，病篤，出獄即死，年三十五。徐痛文信之亡，終身不蓄婢妾，竟以無嗣而卒。文信二子震、巽共買地葬之，歲時致祭，子孫不絕焉。
杭州戒壇焚毀，朝命浙江布按兩司重建，所費甚廣，因召湖州吳汝輝、嘉興曹艮等數人勸募，汝輝入見，請問幾何，方伯曰：「度得銀萬兩側可。」汝輝曰：「願一力當之。」憲長楊繼宗曰：「何易若此，得無誑耶！」汝輝曰：「民有一子不肖，雖有所積，死後必為他人所取，何如奉承勝事。」時兩司官皆在，聞之稱嘆。既，汝輝以十木匣裝銀千錠詣獻於司，憲長時設席於後堂，邀諸同僚共宴，復以彩帳親送之歸。汝輝可為達矣。
余家相傳白玉十二片，長可七寸，闊可三寸，厚七分有奇，其制若圭而圓其首，首下有二竅，可貫一丁，旁刻五音之屬，乃古篆文，填以朱硃，刻深而底平。余幼時，常懸而擊之為戲，其聲泠然而清。先兄坦齋謂曰：「此『方響』也。」後被焚，亡於瓦礫中矣。今考「方響」以銅為之，此或古之編磬而異其制，因記以問博古者。
江陰有焦某，為太祖舊人，屢召不赴。將使人搜索，焦忽自荷雞酒由御道直入。太祖喜其至，以其物付光祿治具，其飲甚歡，出金銀角三帶，命其自取以官之，焦取其角，授以千戶。數日，徑出高橋門，掛冠帶於桑間而歸。正統初，有劉士宗者，頗讀書，語言斬絕。常守莫愚貪酷，士宗抱不平，奏其不法數十事。上命大臣置辯於午門外，兩人不伏，大宗伯胡公濙以鄉人稍勸解。士宗即大詬曰：「汝欲愚庇其家而壞朝廷法耶！」歷數其過，聲振禁闥。諸臣以莫能為吏，而士宗言有理，奏兩釋之。故江陰有「焦千戶直行天子道，劉士宗大鬧六科廊」之語，以為奇事。
林一鶚為江西方伯，嘗中元日晝寢，夢享一婦人之祭，既醒，所享之物若在齒頰，屋宇街坊宛然在目。因命一健卒，指其所向，往物色之。果於坊中得一老婦，年七十餘，祭其故夫，所焚紙錢灰尚未冷。問其祭物與其夫死之年、月、日、時，復於林，與夢合，而其死乃林之生日也。林大驚異，知為此婦之夫後身也。亦稍以物給養之焉。
金陵李莊，字敬中，本懷慶武陟人。其父堅，以功臣子，尚太祖女大名長長公主為駙馬。洪武三十五年拜奕成侯，北征沒於王事。敬中年方期，得襲父爵。太宗朝，公主懼禍，納其誥券。敬中年已長，猶未學，有勸之者，因往從草窗劉先生遊。敬中為人襟懷灑落，刻意詞翰，有所作，人爭傳之，京師稱為「佳公子」。平生雅好鉛汞，所費累萬金，竟無所成，人疑其假此以避禍耳。其老也，髮亦不白，齒亦不搖，步履如飛，年七十九歲，如四五十人，無疾而化，其亦有所遇也。
兗府李天祥隨兄天祺序班居京師，與草場院妓女張氏狎，情好甚篤，女誓不見客，父母數強之，堅拒不納。既久，天祥梁瘵疾不能復往，危殆中，思得張一接。其母與妻欲順適其意，因呼張來，遂留侍湯藥。及兩月，天祥屢死復蘇，意戀張也。一日，張抱其首，死去逾時，又瞠目回顧，張謂曰：「君行，妾隨矣。」因佯告李妻曰：「我稍倦，欲求歇息，姊可少代。」起即整束衣裾，潛至床後自系。妻怪其久不出，往覓之，氣已絕，舉家驚憂。天祥聞之，亦長往矣。庚戌九月十七日，余聞劉宗序談天祥事，而失女之姓，屢欲記之復止。後十日夜，忽夢一婦靚妝素服，揖余而前，若有所訴。問為誰氏，答曰：「妾草場院張氏也。」言訖而去。既覺，因悟宗序所失者即此姓也。遂以張實之，而書其大概如此。
陳墓周伯川，為人頗有風致，中年棄室為道士，每至人家，輒痛飲，少吝，即被需索。猶善諧謔，醉則飄然而去，略不顧謝。或訝之，則大聲曰：「吾所飲食者，乃天地間物耳。於汝何與焉！」年八十，反初服以終。
張中書汝弼與劉閣老結交最厚，張出守南安，甲辰歲，朝覲事畢，往謁劉，刺入，劉久不出迓，張大不堪，因作一詩，投門者徑去。一聯云：「始知東閣先生貴，不放南安太守參。」劉閱之大慚，急令人遍索，張已入潞河之舟矣。
英宗在南內，音問久不通，指揮湯胤績兩獻書，皆托鄉人許內使以進，不知其所言何事。英宗復辟，問徐有貞曰：「湯胤績乃信國公孫，朕欲用之，何如？」有貞奏曰：「與臣素熟，真一酒風漢耳。」遂止。
天順改元之初，徐有貞方得君，上以閣下缺人，因問：「嶽正可用否？」有貞曰：「臣性剛褊，正又過臣，恐不能共事。」又問：「李賢何如？」有貞遂贊其賢，因得入閣。蓋不虞上之連問也。後有貞之貶，賢反擠之，以其無誠心薦己耳。
正統十三年，福建鄧茂七反，按察副使邵某，字宏譽，領兵殺賊失機，監軍金尚書濂為同年，邵私謁求免死。方入，都統太監曹吉祥忽來急索邵斬之，邵竄入後幕。時周先生鼎在幕中，視邵之貌，曰：「公殺氣定矣。」飲之以茶，匿於床下，曹不獲而去。金謂邵曰：「可少避三二日，蓋軍中之令，凡違節制者，遇見即殺，稍緩則不問矣。」後邵見曹，不能避，其間已斷矣。人之死生亦有數也。周先生為言其詳，記之，以見軍中一時之制。
成化壬辰歲二月初，郡學大成殿之東吻，青氣一道上沖，徐先生有貞偶見之，謂郡守丘霽曰：「此文明之象。」其年，吳元博寬果狀元及第。
太宗朝，沈度以能書為翰林學士，許鳴鶴以能文為中書舍人。朝中有語曰：「學士不能文，中書不能字。」
郡守丘霽雖罷歸，常拳拳於蘇。成化戊申，以書問陸孟昭曰：「吳中近日有何奇事？」孟昭答曰：「葉與中侍郎卒於公座，俞欽玉公子死於梨園。皆奇事也。」
陳鑒緝熙，其父為熊大理竄戍遼東以死，其母更嫁一百戶。方竄時，緝熙尚幼，依壇官施道常為徒，讀書刻苦，丙辰進士及第，除翰林編修。欲見其母，求使高麗，使還，果迎其母與父喪同歸，葬於故丘。可謂有志者矣。
大理少卿吳興楊先生復，在京甚貧，家畜二豕，日命童子於後湖采萍藻為食。有法司家人偶與童子爭，毆之，童泣訴，先生戲作詩曰：「太平門外後湖邊，不是君家祖上田。一點浮萍容不得，如何肚裏好撐船。」法司聞之，往謝。
崑山縣一尉體甚肥，一校官年甚少。尉戲校曰：「二三十歲小先生。」校隨口曰：「四五百斤肥典史。」
正統十四年，朝廷有北虜之患，東南之郡調發頗多，周文襄為巡撫，奏以缺官序用，凡門下之人皆得薦舉。有越人邵昕者，詭譎多智，先為長洲縣丞，憂制於家，遂起為崑山尹。故縣有雙尹、三丞、四簿之濫。縣民王廷佩候文襄至，大書於迎海驛壁曰：「崑山百姓有何辜，一邑那勝兩大夫。巡撫相公閑暇處，思量心裏忸怩無。」文襄見之，略無怒色，邵亦不久而罷。
表兄滕文用，錫山舊族，家業久墜，為人訓蒙以糊口。每節假歸，有鬼輟罵不已，其聲如婦人。文用入戶聲在外，文用出戶聲在內，夜間尤甚，惟在他家則無聞。自丁未歲至今已三載，罵不絕，不可曉也。豈兄之祖父厭其不振而致是歟？抑別有所祟歟？
黃諫，字廷臣，陜西蘭縣人。正統丙辰進士及第，為翰林編修，有應變之才。天順元年，以尚寶少卿使安南，十一月使回，經蘇，刑部主事劉鈺廷美為文章友，因假清真觀之孤山亭致酒相邀，並邀廷臣之鄉先生鄒文質及吾鄉沈啟南與錡數人偕會，錡始識廷臣，貌偉氣充，少儒者之風。所談惟使事，以《出使錄》一帙見示。終席酒不及唇，只飲清茶數甌。視其頸項間系一黃絨繩，繩如黍管大，莫測其為何。私詢文質，文質曰：「彼有所懲也。」為石亨所擠，出為廣州府通判。廷臣素多內寵，雖謫官，惟以數妾自隨。不久，朝廷復取而用之，廷臣忽自疑，歸至梅嶺，縊於驛舍。群妾侍左右，皆不知也。系頸之兆，至是始驗。抑廷臣預知，欲以魘勝，而終不免歟。
相城沈恆吉畜一金絲犬，長不過尺，甚馴。恆吉日宴客，犬必臥幾下，主客皆以肉啖之，習以為常，凡三載。恆吉病痿，犬即不食。數日，恆吉卒，殮於正寢，犬盤旋而號，竟夕方罷。停柩者期年，犬日夜臥其側。將葬，遂一觸而斃。
偽主陳友諒之苗裔，散處於黃，皆樸魯之人。有一家藏一卣，其制甚古，吾友吳元璧判府，以彩段一端易之。卣大可容斗粟，內外多黃土色，間有朱翠，錯以金銀銅之質。已化矣，文多丁字，真商物也。
鄉人云，苗易長為不熟之候。成化辛丑，苗插於田，不數日，皆勃然而興，黝然而黑，農皆相聚而憂。至八月之望，其日如火，其水如煮者一旬，風雨暴作，水復橫流，苗皆縮而不實。明年大饑。弘治改元，以正月置閏，時令甚早，五月初，苗插遍矣，易長復如辛丑，祀田祖者，奔走不絕。十八日早，大風忽自東南來，須臾有拔山之勢，大雨隨之，不半日水湧數尺，屋壞樹倒者十之三四，夜半方止，苗被陷者大半，其驗如此。豈物盛當殺，理之固然歟。
湯胤績為參將守北邊。一日，胡寇時至，領兵出戰，戰沒。將數月，口外通州驛天色將暝，忽有兵官至驛，騶從甚盛，坐中室，令免供具，但索紙筆硯、燈燭，閉戶而寢。明早，驛卒候其起，寂然無聲，開戶視之，無一人在內，但見壁間有詩曰：「手提長劍斬渠魁，一箭那知中兩腮。胡馬踐來頭似粉，烏鴉啄處骨如柴。交遊有義空揮淚，弟侄無情不舉哀。血汙遊魂歸不得，幽冥空築望鄉臺。」胤績素能詩，好怪，其為鬼亦如此。晉陵王希範為余言。
洞庭施槃，字宗銘，己未殿試畢，夜夢一棺，己行其前，以手按之，後有百人隨而號哭。明早傳臚，遂得狀元及第。時取進士止百名。其夢頗應。宗銘不及一載而卒。
江陰周岐鳳，為人警敏，佛老、刑名、百工技藝與吾儒之詞翰，種種精曉。嘗避難陜西鞏昌江氏，數年歸，不抵家。偶一夕歸，其妻不內，遂放蕩蘇、杭間，率多舟居，自奉豐潔，尤愛狎娼，人疑其能作黃金。然所為陰險，端人君子不與之交。琴州錢允暉嘗有詩譏之曰：「羨子多才渾未達，年來何處覓行蹤。一身作客如張儉，四海何人是孔融；野寺鶯花春對酒，河橋風雨夜推蓬。機心盡逐東流水，惟有家山是夢中。」岐鳳聞之為切齒。天順中，客死京師。後於舊遊之地屢附鸞乩，因書一詩曰：「長安萬里月，杜陵三月春。一茗一爐香，清風來故人。」又曰：「誦此詩，吾即降。」後人以香茗之供，誦詩數遍，則箕運如飛。所判雖不甚驗，多似其平生之言也。
鄭雍言，中書舍人，升河南僉憲。有相者見之曰：「公當近侍，不須作行計。」明日，有旨留直內閣，俾服豸衣，懸黃門牙牌，以便出入，與夏昶等八人久居禁近，稱為「八仙」，雍言竟終於京宦。
宣廟深愛程南雲之書，方為中書舍人，即賜腰金，人稱「程金帶」。仕至太常卿兼經筵侍書以卒。
夏昶年少登科，豐姿甚美。一日，與中書二十餘人在文淵閣寫書，太宗見其字而愛之，謂諸人曰：「今後俱效此小中書寫。」因以其名昶字之日傍移置於永字之上，今人遂多從此體。
曾詹事棨，永樂元年狀元及第，其答策約有萬餘言，太宗喜其才，命大書其策，以示遠人。某殿成，宣棨作文。棨體素肥，又盛夏中，至則有汗如雨，上將視其草，忽厭其汙穢，遂起。及進其文，上亦無佳賞。亦一時之不遇也。
陳嗣初初至京師，三楊先生皆欲閱其文稿，嗣初久不敢出，惟南楊先生為其館主，因得遍觀之，謂諸子曰：「陳先生好絕句。」蓋言其餘非所長也。
昔有道人黃孤山，賣藥於清真觀，以給衣食。洪武、永樂中，道士呂秋水嗣其業，所得藥貲，輒以款客，不以來日之計，故有好客之稱。或坐客滿堂，無一物供具，即謝客曰：「諸君少坐，吾行覓酒貲。」遂坐藥室中呼曰：「祖師，客至矣！」須臾，買者紛紜，彀所用即起，客皆醉而去。其徒呂湛然猶有此風。其藥即所謂「遇仙方化氣丸」，無疾不治，四方之人至蘇者，皆買以歸。
天順庚辰，春闈火起，監場御史焦顯因鎖其門，不容出入，死者數十人，焦頭爛額、折肢傷體者不可勝計。不久，孔林亦災，衍聖公某被奏不法，得重譴。此亦文運之厄耶？
中書舍人周惠疇之先隴，有一樹，儼如卓筆。此樹方盛則出中書一人，少衰其人輒死，人謂之「文筆樹」。自其祖用珍、父養浩至惠疇，樹凡三盛矣，皆為此官。今之暢茂特過於昔，蓋惠疇之兄亮采亦登進士為行人云。
洞涇郁宗潮，為人樸直，人稱之曰「郁土地」。其子遵嘗客襄陽之西，鄉人周希謨適為竹山令，因以家書附之。抵家未及致，忽被鼠銜去，宗潮以香紙禱於宅之神。方明視之，書在故處，人皆異其事。此雖一介市夫，以一念之誠，猶能感神也。
南京癸卯科頗有漏泄，方鹿鳴宴，有一老優負凈豬一口而至，群優曰：「此豬何為？」老優曰：「要賣。」又問曰：「價幾何？」曰：「要銀四百一兩。」眾撲之，老優曰：「不須打，且聽我分豁。豬的身重半百，時價一兩。」因縮口不言。群優復擊曰：「余將何賣？」老優忍疼低說曰：「那四個蹄兒要賣四百兩。」遂哄而去，主司皆愕然。
郡人有韋政者，貌大不檢，人稱之曰韋大夫。平生好訐，凡官吏之貪酷，豪強之侵漁，人所不能直者，被其訐，訐則必去其人乃已。宣德、正統間，累系獄幾死，後得脫，避禍余鄉者久之。政素不讀書，好大言，偶記君臣故事數則，往往對客談之，談畢寂然無聲。蓋已罄矣。一日，從父玉澗翁酒間戲謂曰：「如君之所談，『脂麻通鑒』耳。」蓋吳人愛以脂麻點茶，鬻者必以紙裹而授。有一鬻家藏舊書數卷，旋摘為用，市人得其所授，積至數頁視之，乃《通鑒》也。其人取以熟讀，每對人必談及，或扣其蘊，則實告曰：「我得之脂麻紙上，僅此而已，余非所知也。」故曰「脂麻通鑒」。
庚戌歲三月十五日，陜西慶陽府殞石如雨，大者四五斤，小者二三斤，擊死人以萬計，一城之人，皆竄他所。石又能言，甚可駭聽。奏止雲說長道短而已。
正統間，江陰布衣徐頤、常熟上舍魏兩家甚富，必欲得一京職。其時朝廷尚重名爵，徐謀於中官王振，魏懇於當道大臣，所費不貲，徐尤甚焉，後皆得為中書舍人。不久，徐以黨人罪歸，魏稍遷主事。京師稱為「金中書」、「銀主事」。
陳嗣初久著文名，大學士楊士奇素不識，薦於仁宗，遣使驛召，即至，士奇坐東朝房候與相見，先教以面君之禮。繼以方巾布袍，隨使者見上於武英殿中。上曰：「當為侍從。」繼奏曰：「臣下部疝氣，難居禁近。」上又曰：「今下何處？」繼又奏曰：「臣舍館未定。」上因厭其語言無遜，動止迂疏，止除國子博士。博士最為冷官，諸生各以經課求改，嗣初惟諳古文，不通經義，數為諸生詆笑，不堪，因往士奇訴曰：「先生舉繼，雖愛之，實害之。繼於此官不能一朝居也。」訴畢大泣不已。士奇特奏改為翰林五經博士，稍進檢討以歸。
給事中李實出使北虜，奉太上以歸，自以為功，著《出使錄》，甚鄙。景泰中，為右都御史。太上復位，首言「實在虜時，無君臣禮。」遂罪其官，追毀其錄。此事惟太上知之。
朝廷所重者名爵，庶民所畏者縣官。近年富兒入銀得買指揮者，三品官也，縣官豈能抑之？余偶入城，忽遇騶呵屬路，金紫煌赫，與府僚分道而行。士夫見之，斂避不暇。因詢於人，始知其為納銀指揮。虎而翼之，無甚於此。
毗陵胡忠安公濙為太宗伯幾三十年，兼有師傅之重。天順七年五月，臥病於家，時年幾九十矣，太守龍晉日往省候。一日，龍迎送頗倦，晝寢私室，忽見公紅袍玉帶由中道而入，急起迓之，乃夢也。有頃，訃音至矣。龍往吊畢，即具奏朝廷，葬祭之禮極厚。公早年遍遊名山，嘗遇異人，故多壽考，兼享諸福，雖死亦異於人，其見夢於龍，亦有所託也。
近例，官吏充軍者止及本身。牟俸為外臺時具奏，必欲勾捕，使人驚懼。朝廷從之。成化十三年，俸巡撫南畿獲重罪，謫戍五開衛以死。其子泣訴於兵曹丐免，僉曹主曰：「此尊翁所奏例也。」其子語塞。
太上居延安宮，景皇帝久不朝，給事中吳江徐請獨見，遂進離間之謀。景皇帝惡其言，謫為遠衛知事。太上復位，被支解，天下快之。
松江黃瀚惡極，鄉里恥言其名。宣德間，熊概擅抄劄人，蘇、松良善多受其害。及翰僉事江西，將行，索熊親故姓名，將有庇，熊盡書與之。至則凡所書者皆致以重譴。此亦報怨之術也。
太監王振，山西大同人。英宗登極，即侍左右，有劫主之威，言無不從。正統初，太皇太后張氏同聽政，元老楊士奇、楊榮、楊溥居輔弼，凡朝廷大事，皆自三公處分。數年間，政治清明，為本朝之極盛。振每承命至文淵閣，三公與之言，振必立受。自太母上仙，楊榮繼死，士奇以子稷之故堅臥不出，惟溥一人當事，亦年老勢孤，繼登庸者，皆不能自振。於是內閣之柄，悉為振所攘，生殺與奪，盡在其手，遂殺諫官劉球，去大臣之不輔己者，舉朝皆以「翁父」呼之。一日，振召兵科給事中蔣性中至一處，有門南向，甚宏麗，蔣自東橫行詣門，遙見都御史陳鎰、王文跪門外，俯首向北。性中以為上在，步稍緩，微聞二人連諾而起，急趨而東。蔣遇而問曰：「上在耶？」二人曰：「王太監也。」蔣既見，乃是索《遼東地圖》。言畢，蔣遽出圖，乃太宗朝所畫，久藏兵科，後來圖籍厝壓其上甚多，尋之數日，方得送上，不知其何用也。後有曰李御史者，因見振不跪，坐事送錦衣衛獄，捶楚幾死，發極邊充軍。振之作威如此。己巳七月，振又逼上親征沙漠，八月十六日抵大同城下，欲上幸其第，倉卒為虜寇所遮。報至，科道之臣方舉劾振之章，遂正其辜，復榜示天下雲。
馮益，字損之，慈谿人，陰險有謀，詩文筆劄，皆出人上。善談兵，多遊公卿間。先為學職，以罪謫戍口北。昌平侯楊洪喜其能，假軍功擢為百戶，子俊繼為後，又進為千戶。侯方為忠國石公陷死，遂出入石門下，石因用為京衛指揮。石敗，自投都督曹欽，圖議甚密。不久，欽謀反被擒，因捕益等同謀者，法官憐益才，欲出之。時欽已死，惟妻賀氏為證。益故為自異，見賀加醜詆，賀不堪，曰：「馮先生不須多言，昔先生與欽坐中堂，欽問曰：『古有宦官子弟為天子者乎？』先生云：『曹操乃曹節之後，終成大事。』欽大喜，命妾佐酒，言猶在耳，今何諱之深也！」益遂無語，並賀並致極典。
妖人王臣，自幼為南京公侯府家人，數易主，易必易名，惟以妖幻惑，以取人財，所得輒盡。累為主人惡刑所加，兩足皆不能良行。成化初，衒術於江陰諸大家，皆不納，獨周惟瞻稍待之。見其一篋中有二木人，長尺餘，能自相抵觸坐作，進退聽其指揮。臣或手取他人之物，同棄水中，少頃，自其袖中出。凡人之物，經其目者，必能暗取。否則不能。其術蓋與王弼略相似，不知其殺幾人也。後往北京，遽攀援得見上，歲辛丑，上命中官王敬同往采藥於湖湘、江右、江浙、京東諸郡，二人者從以無賴二十餘輩，專以攫取財物，所歷三司、郡、縣，官受其辱，民受其擾，幾致激變。惟江陰諸大家以舊憾，最受其毒。癸卯至蘇，命工鎔銀為元寶，累二千餘錠。凡江南之書畫、器玩、道釋像典之精絕者，檢括逮盡。二人者，本無所識，所在奉承之人，反以教之去取也。復以妖書數十本，命府學諸生手抄，屢雲不中，實欲得賄。諸生無所出，因致罰於校官。時在胥門諸生王頤輩數十人不勝忿恚，大肆醜詆。適有樵擔至，遂各取一木，擁至其前，將有所加，二人者大懼，避驛舍中，其下人皆被痛毆而散。自此氣焰少息，蘇人得不深受其害。二人遂奏諸生抗命，監司、府官救過之不暇，且為諸生甚危。惟巡撫大司馬王公知而大喜，因奏二人不法。上命遣邏卒往捕。時大暑，卒裸其體，遍以狗血塗之，復囊以狗皮以破其術。至錦衣獄中三日，斬於市，函其首歷示所害之地方，萬姓稱快！稱快！
吳僧昇日南，善畫水仙，兼善音律。永樂中，至南京供佛曲，犬馬魚鱉之肉無弗食，俳優妓女之家無弗遊，長髮為浪子者數年。後復剃而歸，惟以水仙贈諸大家，資其日用。一日，忽至余家，乃臘月八日，舉家茹素，日南痛索酒肉不已，因與飲食之而去，時年八十餘矣。去忽染風疾，久不死，穢汙不可見。其徒鐍於一室，以飯為團，自穴中拋與，必用手和糞而食。披髮數寸，儼若一獸，終餓而死。信果報也。
福建賊鄧茂七竊發，凡三司官親臨者皆得貸死，惟前後巡按御史柳華、柴文顯、汪澄三人俱被極刑。蓋因王振當奴，所惡者御史之官，故盡殺之。斯豈法之正乎！
長洲顧蒙、張玉被人誣於巡撫熊概，概不能審，即往籍其家，各有農具一屋，而冤號之聲人不可聞。太監劉寧曰：「此陰騭，不在我也。」蒙與玉皆入極典，子孫盡戍遠方。後熊在京病劇，見二人立於前，屢叱不退，遂死。
南京刑部員外郎孫霖，熟於刑名。有二人同毆一人致死，死實由甲，乙惟解勸，同逮至部。甲家富，令所親求於孫，因以酷刑逼乙認其罪而脫甲，乙終被決。臨刑，冤號不已。次日，孫赴部，見乙立於馬前，叱之不退，回即吐血，七日而死。
甫裏沈協以三考除福州知事，專任捕盜，利平人之財，輒殺而取之。既歸，買田築室，方完，一日見死者數十人羅立於前，謂其妻曰：「此輩自遠而來，我難推託矣。」妻為之祭告，不退。協日夜與鬼語如對生人，數日疽發背而死。
松江將董用和在京師時，其寓舍與於侍郎謙相對。用和生子，親友致賀禮，定日會客。先已發書，至日，宰牲陳設已畢，忽聞於公喪母，舉哀於家。用和曰：「於公有喪，而吾家燕客，非人情也。」遂輟飲，且令人遍告諸客，請易他日。人甚異焉。用和一日與同官葉盛退朝，並轡徐行，暑日方中，用和行愈緩，葉不能堪，曰：「君何不策馬？」用和曰：「子以熱乎？」葉曰：「然。」用和曰：「我與子熱，馬獨不熱耶？」終不加鞭。其性度如此。
甫里周國賓，有學之士也。跛一足，因自號「跛樵」。永樂初，江陰大家張氏延主其塾，奉之甚厚，每出入，恆以肩輿隨之，雖入廁亦然。一日，主人出，命門下人侍飯，遽抗主席，國賓怒，叱之去。明日，束書以歸。後主人邀請，而卒不往。前輩風度之高如此。
金陵張允懷為畫梅遊蘇、杭間，其為人好修飾，雖行裝必器物皆具。一夕，泛江而下，月明風靜，艤舟金山之足，出酒器獨酌。將醉，吹洞簫自娛，為盜者所窺。夜深，盜殺允懷於江，盡取其酒器以去，視之，則皆銅而塗金者也。此亦可為虛誇者之戒。
海虞之木城有李某者，素好刁訐，人畏之如虎。晚年家頗饒裕，有子登景泰二年進士，立「進士坊」，陰陽家以為動「七殺」之地。其家連死五人，不三月，子訃音至，李老自往迎喪歸。鄉人暗祝之曰：「此去當一擔而回。」李老至臨請亦感疾死。其仆度不能致兩喪，遂火化之，函骨以歸。果符鄉人之言。天之報施，固不爽哉。
常熟章孟端為御史時，多所彈劾。正統初，權貴忌之，罷歸。京師士大夫以宋人贈唐子方「去國一身輕似葉，高名千古重如山」句分韻作詩送之，送者皆被遠謫。不數年，孟端諸子連中進士為京官，同處一邸，書春題於壁曰：「四壁金花春晏罷，滿床牙笏早朝回。」人多羨之。
郡人張淮，字豫源，工於詩，才甚敏捷。春日賞牡丹於富家，為人所激，席間一韻作詩百首，人多傳之。有蜀人徐山甫者，以詩自誇，寓郡之寶積寺，坐必據中席，每呼高、楊諸公之名而貶其作。吳中詩人為之不平，因呼豫源偕往。豫源素不修飾，以微服居末坐，若無能者，客曰：「願先生賜教。」徐即誦數篇，皆平時得意之作，豫源默和其韻。徐乃誦畢，豫源和詩以示。徐見其太速，詩文出己上，大有赧色，夜半遁去。豫源家貧嗜酒，年三十五客死顧山周氏，稿多散落不存。
嘉興葉某嘗為府掾，後仕至通政參議。宣德中，與大理寺少卿熊概巡撫東南。一日，同至嘉興公館，概痛笞郡吏，猶辱罵不已。葉從容謂郡吏曰：「諸兄當勉，某在此吃了多少打罵，今日至是。」概大赧，蓋忘葉之為吏也。後升某部侍郎卒。
劉廷美為刑部主事時，居京師，與徐武功、劉原博諸公為師友，每相過談論，或至達旦。嘗歲除，廷美官舍無聊，原博邀之守歲，廷美挾所藏《鐘馗畫像》求題，原博遂援筆大書一詩於上。明旦，持歸縣之中堂。京師風俗：每正旦，主人皆出賀，惟置白紙簿並筆硯於幾上，賀客至，書其名，無迎送也。是日朝罷，劉定之、黃廷臣兩學士首至，見此詩，各摘簿一頁，錄之以去。朝士繼至者，皆摘錄之。頃間簿已盡矣。廷美晚回，索簿閱賀客，以圖往報。家人告其故。明日，復置一簿，亦如之。中書舍人金本清戲謂廷臣曰：「此鐘馗乃耗紙鬼也。」一時京師傳為奇事。原博詩曰：「長空糊雲夜風起，不忿成群跳狂鬼。倒提二尺黃河水，血灑黃花舞秋水。飛螢負火明月羞，櫟窠影黑啼鵂𪅳。藍袍烏帽逞行事，磔胸刳腸天亦愁。中有巨妖誅未得，盍駕飈風驅霹靂。如何袖手便忘機，回首東方又生白。」
永樂甲申科，廬陵周孟簡與弟述同登第，述在孟簡之前。太宗曰：「弟不可以先兄。」乃置述於後。此即昔二宋故事也。
江陰新塘陸氏家甚富豪，物在三十里外不用守者，有識者見之，曰：「陸氏禍將至矣。」其賓趙濟川嘗作詩諷之，陸不能省。未幾，熊概籍其家，見趙詩，曰：「女早依此言，何有今日。」盡沒入其財產，陸氏全家赴京，無一人免者。嘗有過客題其故居曰：「命窮祿盡兩堪傷，粟帛何曾濟死亡。遠道歸魂遊廢宅，清宵明日照空堂。紫絲帳輟人何在？金谷園荒草自長。惟有幾家窮百姓，依然茆屋繞新塘。」
