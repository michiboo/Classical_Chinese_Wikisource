集注太玄經卷之二
陰家木，準蒙。陽氣始窺，物僮然咸未有知。范曰：立春之節，萬物孚甲始出，枝葉未舒，故謂之童。光謂：陽氣微見地上，故曰始窺。初一，顓童不寤，會我蒙昏。測曰：顓童不寤，恐終晦也。一為思始，而當夜，顓童之人，不寤於學，終亦歸於蒙昏而已。次二，錯於靈蓍，焯於龜資，出泥入脂。測曰：錯蓍焯龜，比光道也。王本龜資作元龜，而注云：灼於元龜，資取吉凶之兆。蓋經誤也。焯，與灼同。比，頻寐切。泥，滯泥之象。脂，所以為明也。二為思中，而當晝，能以暗求明，如錯蓍焯龜以決其疑，出於滯泥而入於光明，故曰比光道也。比，近也。錯者，錯綜蓍數以筮也。次三，東辰以明，不能以行。測曰：東辰以明，奚不逝也？小宋本奚不逝作奚不可逝，今從諸家。三為成意，如東方已明，可以行矣，而不能以行，失時不學者也。次四，或後前夫，先錫之光。測曰：或後前夫，先光大也。次五，蒙柴求兕，其得不美。測曰：蒙柴求兕，得不慶也。次六，大開帷幕，以引方客。測曰：大開帷幕，覽眾明也。帷幕，蔽明之物也。六為上福，又為盛多，如人君延納四方之士，無有雍蔽也。舜賓於四門，明四目，達四聰。次七，修侏侏，比於朱儒。測曰：侏侏之修，無可為也。侏，音株。修，長也。侏侏，長大貌。七為七十，年已長矣，而當曰之夜，雖侏侏然長大，於其智識乃比侏儒，不免童蒙也。以象居君子之位，行小人之道也。次八，或擊之，或刺之，修其玄鑒，渝。測曰：擊之刺之，過以衰也。刺，七亦切。不學而愚，以至衰老，陷於禍中，故曰或擊之，或刺之。然當曰之晝，若尚能從學，修其玄鑒，猶足以變禍為福也。晉平公問於師曠曰：吾年七十，欲學恐已暮矣。師曠曰：少而好學，如日出之陽；壯而好學，如曰中之光；老而好學，如炳燭之明。炳燭之明，孰與昧行？上九，童麋觸犀，灰其首。測曰：童麋觸犀，還自累也。諸家纍作景，今從小宋本，力遂切。王曰：處童之極，當夜之位，昏昧之甚，不能自反者也。童麋，無角之麋。光謂：猶糜碎也。九居童之極，逢禍之窮。如童麋觸，縻碎其首，不量其力，愚之甚也。
陽家金，準益。陽氣蕃息，物則增益，日宣而殖。宋、陸本陽氣蕃息作陽氣玆蕃息，王、小宋本作陽玆蕃息，今從範本。陸、范、王本增被作益增，今從二宋本。二宋、陸、王本而作如，今從範本。初一，聞貞增默，外人不得。測：曰聞貞增墨，識內也。王本聞作間，今從諸家。墨，當作默。一為思始，而當畫，君子多聞正道，以益其德，默而識之，不見於外也。次二，不增其方，而增其光，冥。測曰：不增其方，徒飾外也。范曰：方，道也。冥，晦也。王曰：不增益其道，而外自誇耀，欲增其光，反自冥也。光謂：君子增修其道，而榮名從之。小人舍內而飾外，求光而愈晦也。次三，木以止，漸增。測曰：木止漸增，不可蓋也。範本蓋作益，今從宋、陸、王本。王曰：蓋，掩也。光謂：君子之學，如木根止於所生之土，而枝葉浸長。君子止於所守之道，而德行曰新。《法言》：請問：木漸。曰：止於下而漸於上者，其木也哉！亦猶水而已矣。次四，要不克，或增之戴。測曰：要不克，可敗也。四為下祿，而當夜，無德而享其祿，如要弱而增戴，必不勝任矣。次五，澤庳其容，眾潤攸同。測曰：澤庳其容，謙虛大也。王曰：如澤之庳下，眾潤所歸。光謂：五，增之盛也。眾共益之，非謙虛何以攤哉？次六，朱車燭分，一曰增我三千。君子慶，小人傷。測曰：朱車之增，小人不當也。次七，增其高，刃其峭，丘貞。測曰：增高刃峭，與損皆行也。七居上體，而為禍基，可懼之地也。家性為增，增而不已，必受其殃。七，當曰之畫，君子之道也，故能每自栽損，以保其安。夫丘之所以傾者，峭也。若能每增其高，輒刃其峭，使之陂陀，則終無傾矣。此丘之正道也。正考父三命，玆益恭。一命而僂，再命而傴，三命而俯。次八，兼貝以役，往益來。測曰：兼貝以役，前慶後亡也。，他歷切，削也。貝，富資也。役，賤事也。以富資而為賤事，貪求不已。往雖得益，來必被削，故曰前慶後亡也。,上九，崔嵬不崩，賴彼坱埤。測曰：崔嵬不崩，群士也。宋、陸本坱埤作岟崥，今從范、王、小宋本。崔，徂回切。坱，於兩切。埤，必弭切。，渠良切。范曰：坱埤，山足也。王曰：者，扶助之貌。光謂：九處增之極，逢禍之窮，然而免咎者，以群士為之助。如高山之不崩，以坱埤為之足也。
陰家土，準漸。入銳次五，三十一分一十三秒；雨水氣應。陽氣岑以銳，物之生也，咸專一而不二。岑，鉏簪切。岑然，銳貌。銳道尚專。初一，蟹之郭索，後蚓黃泉。測曰：蟹之郭索，心不一也。范曰：郭索，多足貌。王曰：郭索，匡穰也。吳曰：匡穰，躁動貌。光謂：《荀子》曰：蚓無爪牙之利，筋骨之強，上食埃土，下飲黃泉，用心一也。蟹六跪而二敖，非蛇蟺之穴無所寄託者，用心躁也。一為思始，而當夜，家性為銳，故有是象。跪，去委切，足也。次二，銳一，無不達。測曰：銳一之達，執道必也。二為思中，而當晝，故曰銳一，無不達。咸有一德，曰德惟一，動罔不吉；德二三，動罔不凶。《荀子》曰：行衢道者不至，事兩君者不容。目不兩視而明，耳不兩聽而聰。螣蛇無足而飛，梧鼠五技而窮。《詩》曰：鳲鳩在桑，其子七兮。淑人君子，其儀一兮。其儀一兮，心如結兮。故君子結於一也。次三，狂銳，蕩。測曰：狂銳之蕩，不能處一也。三為思終，而當夜。狂者，進不一之謂也。蕩然無所守，則不見成功也。《易》曰：晉如鼫鼠，貞厲。次四，銳於時，無不利。測曰：銳於時，得其適也。四為福始，而當畫，銳得其時者也，故無不利。次五，銳其東，忘其西；見其背，不見其心。測曰：銳東忘西，不能迴避也。背，外也。心，內也。五為盛福，而當夜，小人知得而不知喪，見利不顧其害，貪前忘後，棄內逐外者也。次六，銳於醜，含於五軌萬鍾，貞。測曰：銳於醜，福祿不量也。醜，眾也。六為上福，又為盛多，當曰之畫，銳之盛美者也。君子之進取，務合眾心而已矣，故能含容五軌萬鍾，而不失其正也。古者度徐以軌。軌者，兩轍之間，其廣八尺。釜十曰鍾。鍾，六斛四斗也。五軌，諭廣；萬鍾，論多。次七，銳於利，忝惡至。測曰：銳於利，辱在一方也。范曰：忝，辱也。光謂：七為禍始，而當夜，小人銳於利而蒙辱惡者也。方，嚮也。辱在一方者，言其所以取辱者，在於一嚮見利，而不思義也。次八，銳其銳，救其敗。測曰：銳其銳，恐轉作殃也。八為禍中，而當晝，君子見得而思義，瞻前而顧後，雖銳其銳，而常救其敗失，故免於殃咎也。上九，陵崢岸峭，陁。測曰：陵崢岸峭，銳極必崩也。陁，直爾切。范曰：陁，墮也。崢，謂崢嶸也。峭，峻也。崢嶸高峻，將墮於下，故言陁也。
陽家水，準泰。入達初一，曰舍東壁。陽氣枝枚條出，物莫不達。宋曰：自枝別者為枚，自枚別者為條。謂陽氣動出，萬物皆得其理，無有鈎纏而不達。陸曰：枝枚條出；此言陽布施，無不浹也。初一，中冥獨達，迥迥不屈。測曰：中冥獨達，內曉無方也。迥徒弄切。范曰：迥，通也。屈，盡也。光謂：一，思之微者也，故曰中冥。當曰之晝，君子內明默識，通達無方者也。次二，迷腹達目。測曰：迷腹達目，以道不明也。宋、陸本以不道明，今從範本。光謂：二為思中，而當夜，內心不明，則視外物亦不審矣。故不明於道，而恃外察，無益也。以，用也。所以迷腹達目，由其用道不明故也。次三，蒼木維流，厥美可以達於瓜苞。測曰：蒼木維流，內恕以量也。量，力張切。范曰：維流，枝枚垂下也。瓜苞牽蔓於地，木不下其枝枚；則不得虆而蔓之，而達於上。光謂：苞，與匏同。三為進人，近於祿而當晝。仁者己欲立而立人，己欲達而達人，不專其美。如木垂其枝以逮於下，故瓜匏得而虆之。《詩》云：南有樛木，甘瓠纍之。次四，小利小達，大迷扁扁，不救。測曰小達大迷，獨曉隅方也。扁，必沔切。陸曰：獨曉一隅與一方，言不知四達也。光謂：扁扁，狹小貌。四為下祿，而當夜，故為小利。小人獨曉隅方，不達大道，所得狹小，不能救其所失也。盆成括仕·於齊，孟子知其必死。曰：其為人也，小有才，未聞君子之大道也，則足以殺其軀而已矣。次五，達於中衢，大小無迷。測曰：達於中衢，道四通也。五為中和，又為著明，當曰之晝，達之盛者也。次六，大達無畛，不要止洫作，否。測曰：大達無畛，不可偏從也。畛，之人切。六為極大，過中而當夜，故曰大達無畛。畛，田界也。洫，所以明田界也。作，治也。君子之道，當有壇宇宮廷。譬如大田無界，若不要而止之，正其溝洫，而作治於其內，則荒穢而不修矣。不可偏從者，田既廣大，從此則失彼也。次七，達於砭割，前亡後賴。測曰：達於砭割，終以不廢也。砭，彼驗切。王曰：雖有砭割之損，終獲愈疾之利。賴，利也。光謂：砭，石之刺病也。七為刀，又為禍始，而當晝。君子達於事變，知禍之至，割愛去惡，如砭割之去病。雖有亡，後得其利，不為廢疾也。次八，迷目達腹。測曰：迷目達腹，外惑其內也。二在內體，故曰達腹。八在外體，故曰迷目。惑於外物，以內明，雖心知其非而不能自克，所以終敗也。上九，達於咎，貞，終譽。測曰：達咎終譽，善以道退也。九為禍終，而當晝。君子知禍之窮，守正而退，不失令名也。
陰家火，亦準泰。陽交於陰，陰交於陽。物登明堂，矞矞皇皇。小宋本作陰陽交泰，雍容無疆，今從諸家。矞，音聿。宋曰：於七分息，卦為泰。升陽在三，已出地上也。陸曰：地下稱黃宮，故地上稱明堂。矞矞皇皇，休美貌。王曰：矞矞皇皇，明盛之貌。初一，冥交於神，齊不以其貞。測曰：冥交不貞。懷非含慚也。齊，與齋同。范曰：冥，暗昧也。交於鬼神，必以肅敬。齊齋也。貞，精誠也。交於鬼神，雖在冥暗，不以精誠，神弗福也。光謂：一為思始，而當夜，故有是象。次二，冥交有孚，明如。謝曰：冥交之孚，信接神明也。二為思中而當晝，君子能以明信交於鬼神者也。次三，交於木石。測曰：交於木石，不能嚮人也。三為成意，始交於外，而當日之夜。交於愚人，如交木石，不能相益也。孔子曰：無友不如己者。次四，難來熏熏，得亡之門。測曰：往來熏熏，與神交行也。王本神作福，今從諸家。王曰：熏熏，眾多之貌。次五，交於鶯猩，不獲其榮。測曰：交於鶯猩，鳥獸同方也。鸚鵡能言，不離飛鳥，猩猩能言，不離禽獸。五居盛位，而當夜，交物不以禮者也。交不以禮，而求榮耀，安可得哉？《詩》云：兕觥其觩，旨酒思柔。彼交匪敖，萬福來求。次六，大圈閎閎，小圈交之。我有靈餚，與爾般之。測曰：大小之交，待賢煥光也。二宋、陸、王本閎閎作閣閣，今從範本。范、王本餚作殽，今從二宋、陸本。範本殽之或作散之。圈，求晚切。王曰：圈者，殽羞之器。待賢之道，煥然有光，交道之盛也。光謂：圈，養畜閑也。閎閎，大貌。靈，善也。餚，骨體也。殽之字當作餚。餚，啖也。大圈以諭富有之君子，小圈以諭無祿之士。六為盛多，而當畫。君子有祿，樂與賢者共之。《易）曰：我有好爵，吾與爾靡之。次七，交於鳥鼠，費其資黍。測曰：交於鳥鼠，徒騙費也。七為敗損，而當夜。交非其人，徒費而已。《法言》曰：頻頻之黨，甚於，斯亦賊夫譽食而已矣。次八，戈矛往來，以其貞，不悔。測曰：戈矛往來，征不可廢也。八為禍中，交不以好，而以兵者也，故曰戈矛往來。然當曰之畫，君子交兵，所以祖亂禁暴，不得已而用之。不違於正，故無悔也。夫鞭樸不可弛於家，刑罰不可廢於國，征伐不可偃於天下，用之有本末，行之有逆順耳。上九，交於戰伐，不貞。覆於城，猛則啖。測曰：交於戰伐，奚可遂也？九為禍窮，而當夜。小人交戰爭勝，不以其正，覆國喪家者也。以桀攻桀，德不相殊，則以猛啖弱而已，無有優劣也。
耎，與軟同。陽家木，準需。入耎初一，曰舍奎。入次九，八分二十秒，曰次降婁。驚蟄氣應，斗建卯位，律中夾鐘。陽氣能剛能柔，能作能休，見難而縮。難，乃旦切。初一，赤卉方銳，利進以退。測曰：赤卉方銳，退以動也。范曰：赤卉，草木萌牙也。光謂：萌牙之生，必先勾屈，如君子退讓，而身益進也。次二，耎其心，作疾。測曰：耎其心，中無勇也。二為思中，而當夜。家性為耎，以無勇為病者也。《春秋傳》曰：仁而不武，無能達也。次三，奧其厀，守其節。雖勿肆，終無拂。測曰：耎其厀，體不可肆也。厀，與膝同。拂，扶勿切。王曰：拂，戾也。光謂：三在下體，故曰耎其厀。雖不得自肆，終未違於常道也。次四，耎其哇，三歲不噣。測曰：耎哇不噣，時數失也。哇，於佳切。噣；竹角切，又音畫。王曰：哇，喉也。光謂：四為下祿，又為條暢，而當夜，可語而默者也。孔子曰：言及之而不言，謂之隱。次五，黃菌不誕，俟於慶雲。測曰：黃菌不誕，俟逑耦也。二宋、陸本作救禍也，王本作俟偶也。吳曰：，古仇字。今從範本。逑，音仇。王曰：居中體正，為耎之主，而又得位當晝。黃菌，謂靈芝也。誕，生也。靈芝未生，將待慶雲；同表嘉瑞，須待之義也。光謂：逑，匹也。芝不生者俟慶雲，士不進者俟明君。君明臣賢，相匹偶也。次六，縮失時，或承之菑。測曰：縮失時，坐通後也。菑，與災同。王曰：地居過滿；而又失位遇夜，乖於處耎之宜，是縮而失時者也。光謂：君子進退消息，與時皆行。六過中而當夜，退縮後時，則菑承之矣。次七，詘其節，執其術，共所歾。測曰：詘節共歾，內有主也。詘，與屈同。歾，與沒同。王曰：能執其心，則為有主。光謂：七為禍始，而當畫。君子屈身而伸道者也，故曰詘其節，執其術。君子外雖遜順，而內主正直，執是道也。與之共，沒其身，而不變者也。次八，家枯木丁衝，振其枝。小人有耎，三卻鈎羅。側曰：窾木之振，小人見侮也。王、小宋本振作扼，小宋本枝作柯，今從宋、陸、範本。範本卻作郄，今從諸家。窾，音款。上九，悔縮，往去來復。測曰：悔縮之復，得在後也。居物之上，陷於禍極，苟能悔而自縮，猶不失道也。故往則遂去不返，來則復得其所也。
陰家金，亦準需。陸曰：徯，待也。陽氣有徯，可以進而進，物鹹得其願。初一，冥賊，俱天凶。測曰：冥賊之徯，時無吉也。一為思始，而當夜，小人包藏禍賊之心，必受其殃。次二，冥德，徯天昌。測曰：冥德之徯，昌將日也。小宋本昌將日作昌將有日，今從諸家。王曰：以德徯時，昌時不日而至。光謂：二為思中，而當晝。穀，君子積德於隱，而蒙福於顯，昌美之至，將無日也。次三，徯後時。測曰：徯而後之，解也。王本作徯而後時，今從諸家。解，與懈同。三為思終，不得其中，而當夜，懈慢後時者也。次四，詘其角，直其足，維以徯穀。測曰：詘角直足，不伎刺也。伎，立曰寘。刺，郎達切。四為角為下祿，而當晝。祿也。伎，與忮同，很也。刺，戾也。屈其角，不與物校也。直其足，行不失正也。不為很戾，可以待福祿也。次五，大爵集於宮庸，小人庳，徯空。測曰：宮庸之爵，不可空得也。五，為宮為宅。小人而逢盛福，如大爵集於宮庸。爵集於倉，可以得食；集於宮庸，何所待也。小德庳而位高之象也。次六，俱福貞貞，食於金。測曰：徯福貞貞，正可服也。金者，堅剛之物。六為上福，而當晝，徯之盛者也。正以待福，雖金可食，死其餘乎？正可服者，可以服行，以待福也。次七，徯禍介介，凶人之郵。測曰：徯禍介介，與禍期也。介介，僻邪之貌。郵，過也。七為禍始，而當夜，故有是象。次八，不禍禍，徯天活我。測曰：禍不禍，非厥訧也。王本活作治，今從諸家。訧，音尤，罪也。八為禍中，而當晝，君子非罪而逢禍者也。儻審己之道，不以禍為禍，天道福善，必將生我也。《易》曰：困而不失其所，亨。上九，徯尪尪，天撲之顙。測曰：徯尪之撲，終不可治也。撲，普卜切。王曰：尪者，疾病仰向天。光謂：撲，擊也。顙，額也。小人不慎其初，隱於禍極，乃始尪尪然，俟天之救己。天且益降之禍矣，故曰天撲之顙。
陽家水，準隨。陽躍，於淵於澤，于田於嶽，物企其足。宋曰：陽氣踴躍，在淵、澤、田、嶽者，謂其高下備矣，萬物亦企其足而隨之。初一，日幽嬪之，月冥隨之，基。測曰：日嬪月隨，臣應基也。嬪，婦也。基，始也。一為思始，故曰幽冥。月始過朔，潛隨日行，若婦之從夫。人君有為，始發慮於心，而同德之臣，已從而應之，不謀而吁也。次二，方出旭旭，朋從爾醜。測曰：方出朋從，不知所之也。旭旭，日初出之貌。醜，類也。二為思中而當夜。小人之心雜，將形於外，如日之方出，旭旭然。反復思慮，未知所之。之善則善朋從之，之惡則惡朋從之，故曰朋從爾醜。次三，人不攻之，自牽從之。測曰：人不攻之，自然證也。三為思終，又為進人而當晝。君子率性，自從於善，不待攻治也。證，當作正。次四，鳴從不臧，有女承其血，匡亡。測曰：嗚從之亡，奚足朋也。王本朋作明，今從諸家。匡，與筐同。君子修德，而人自從之。嗚而求從，不足善也。施之夫婦，則喪配偶，而不獲所求矣。《易》曰：女承筐無實，士刲羊無血，無攸利。次五，從水之科，滿。測曰：從水滿科，不自越也。王曰：水之從下，自然之理。五既得位當晝，為從之主。物之從者，如水之從科。科者，坎也。滿科而已，不復過越，得中之道。次六，從其目，失其腹。測曰：從目失腹，欲丕從也。王曰：從其耳目之好，而失其心腹之安。大從其欲，亡之道也。光謂：六過中，而當夜，徇外欲而亡內德者也。次七，拂其惡，從其淑，雄黃食肉。測曰：拂惡從淑，救凶也。小宋本雄作赨，音雄，，今從諸家。七為禍始，而當晝。君子去惡從善，如雄黃能去惡肉生善肉也。次八，從不淑，禍飛不逐。測曰：從不淑、禍不可訟也。小宋本作訟不淑，今從諸家。宋曰：不可辨訟而解。光謂：小人從於不善，禍發如飛；不可追治也。上九，從徽徽，後，乃升於階，終。測曰：從徽徽，後得功也。範本升作登，今從諸家。
陰家火，準晉。入進次六，日舍婁。陽引而進，物出溱溱，開明而前。王本引作承，今從諸家。宋曰：萬物隨之而出，溱溱然盛也。初一，冥進否，作退母。測曰：冥進否，邪作退也王曰：失進之道，退之本也，故曰作退母。光謂：一為思始，而當夜，潛進而不以其正者也。次二，進以中刑，大人獨見。測曰：進以中刑，刑不可外也。王本無可字，今從諸家。次三，狂章章，不得中行。測曰：狂章章，進不中也。王本狂作往，今從諸家。三為思外，過中而當夜，妄進者也，故曰狂章章。章章，失據貌。次四，日飛懸陰，萬物融融。測曰：日飛懸陰，君道隆也。四為福始，而當晝。君德進盛，明無不燭，如日飛登天，離陰絕遠，萬物融融然，莫不昭明也。次五，進以欋疏，或杖之扶。測曰：進以欋疏，制於宗也。王本權作擢，製作掣，範本宗作尊，今從二宋、陸本。宋、陸、王本杖作枝，今從範本。次六，進以高明，受祉無疆。測曰：進以高明，其道迂也。范曰：迂，遠也。光謂：六為隆福，而當畫。君子進德高明，受福無疆也。次七，進非其以，聽咎窒耳。測曰：進非其以，毀滋章也。七為禍始，而當夜。小人不以其道進升高位，眾毀滋章；塞耳而滿也。次八，進於淵，君子用船。測曰：進淵用船，以道行也。範本測作進淵且船，今從諸家。淵者，險難之象。八為禍中，故曰進於淵。用船，則淵可濟；憑道，則難可涉也。上九，逆馮山川，三歲不還。測曰：逆馮山川，終不可長也。馮，古憑字。九為窮禍而當夜。小人進不以道，至於上極，而陷於禍，不能自返者也。
陽家木，準解。入釋次三，二十六分一十一秒，春分氣應。陽氣和震圜煦，釋物咸稅其枯，而解其甲。稅，與脫同。宋曰：震，動也。圜，陽形也。范曰：煦，暖也。初一，動而無名，酋。測曰：動而無名，不可得名也。王本作動能無名，今從諸家。酋，就也，謂成功也。一為思始，而當畫。君子動於微眇，化育萬物，百姓見其成功而無名焉，故曰：動而無名，酋。次二，動於響景。測曰：動於響景，不足觀聽也。響應聲，景隨形，皆動不由己者也。二為思中，而當夜。小人隨人而動，如響景然，故不足觀聽也。次三，風動雷興，從其高崇。測曰：風動雷興，動有為也。二宋、陸本從其高崇作從其高宗，王本作從其道，直高崇，今從範本。三為成意，而當晝。君子動作之跡，始見於外，如風雷之益萬物，故其功業日就高崇也。次四，動之丘陵，失澤朋。測曰：動之丘陵，失下危也。丘陵以諭高，澤以諭下。四為福始，而當夜。小人之動，務在升高，而不顧其下，則不免孤危也。次五，和釋之脂，四國之夷。測曰：和釋之脂，民說無疆也。宋、陸本和釋之脂作和釋脂民，王、小宋本作和釋脂，今從範本。說，與悅同。范曰：和脂，喻濡協也。夷，平也。光謂：五為中和居盛位，當日之晝。聖人得位，布其德以和協四國，莫不夷懌也。次六，震於廷，喪其和貞。測曰：震於廷、和正俱亡也。喪，息浪切。六居二體之內，而近於五，廷之象也。夫德以柔中國，刑以威四夷。以德懷近，則近和；以威懾遠，則遠正。今用震於廷，失其所宜，故和正俱亡也。次七，震震不侮，濯漱其訽。測曰：震震不侮，解恥無方也。漱，素侯切。訽，呼漏切。漱，浣也。訽，恥也。震震，有威嚴之貌。七為禍始，而當晝。君子有威嚴之德，人不敢侮，故可以浣濯其恥也。次八，震於利，顛仆死。測曰：震於利，與死偕行也。小人見利而動，以陷禍中，利與死偕，而不自知也。上九，今獄後穀，終說桎梏。測曰：今獄後穀，於彼釋殃也。宋、陸本彼作皮，今從範本。說，與脫同。穀，生也。九為禍窮，故今獄也。在釋而當晝，故後穀也。
陰家金，準大壯。格，拒也。陽氣內壯，能格乎群陰，攘而卻之。攘，汝陽切。卻，去略切。初一，格內善，失貞類。測曰：格內善，中不宵也。範本宵作省，今從諸家。吳曰：宵，與肖同，引《漢書》人宵天地之貌。宋曰：宵，類也；類，法也。光謂：善惡之原，皆由乎思。一為思始，而當夜，拒善而納惡，故失正類。二為思中、而當晝，拒惡而納善，故幽正。次二，格內惡，幽貞。測曰：格內惡，幽貞妙也。範本作幽貞類，今從諸家。幽者，內潛於心之謂也。次三，裳格鞶鈎，渝。測曰：裳格鞶鈎，無以制也。二宋、陸本製作製，王作掣，今從範本。范曰：革帶曰鞶。鈎，所以屬筆也。王曰：鞶鈎，所以束其衣裳而反格拒之，故當渝變而失宜也。光謂：三居下體，故曰裳。三為下上而當夜，臣拒君命，不受約束，必有變也。次四，畢格，禽鳥之貞。測曰：畢格禽，正法位也。范曰：畢，罔也。光謂：四為下祿，而當晝，君子之始得位者也。得位則可以甩法，正邪而禁暴矣。次五，膠漆釋，弓不射，角木離。測曰：膠漆釋，信不結也。射，食亦切。王曰：物相合者，莫若膠漆。角木之為弓，格而離之，其可射乎？光謂：五性信，又為膠，為漆，為弓矢。格者，物相拒不合之象也。弓以膠漆附合角木，故可射。君以信固結臣民，故可使。五以小人而居盛位，不能以信結物，上下離心，故曰膠漆釋，弓不射，角木離。次六，息金消石，往小來奕。測曰：息金消石，美曰大也。范曰：奕，大也。王曰：所息者金，所消者石，所失者至小，所得者光大。光謂：息，生也。生金而消石，以美拒惡之象也。六為上祿而當晝，君子道長，而消小人者也，故曰往小來奕。次七，格其珍類，龜緺厲。測曰：格其珍類，無以自匡也。緺，古蛙切。范曰：龜為印，緺為綬。光謂：君子以善類自正，故能保其福祿。七為綬，又為禍始，而當夜，小人拒善類而不受者也。拒其善類，則拒其福祿也。棄善失祿，危孰甚焉。次八，格彼鞶堅，君子得時，小人，憂否。測曰：格彼鞶堅，義不得行也。王本鞶作磐，今從諸家。𩮜音惕。上九，郭其目，䚩其角，不庳其體，撲。測曰：郭目䚩角，還自傷也。䚩，音矯。撲，蒲角切。范曰；撲，擊也。王曰：郭目，張目也。䚩角，高其角也。光謂：格者，用壯拒物者也。九居其上，用壯之極，逢禍之窮，當曰之夜。小人張目高角，以拒於人，不卑其體，故為物所擊，還自傷也。
陽家土，準豫。入夷次三，日舍胃。夷，傷也，平也。不傷於物則不能平矣。舊準大壯，非。陽氣傷，陰無救瘣，物則平易。，音惕。瘣，戶悔切。宋曰：，去也。陸曰：陽氣壯，故夷傷陰，而除之。瘣，病也。為陽所傷，故病也。萬物無陰害，故平易也。光謂：，鬀髮也，大人曰髡，小兒曰鬀。陽氣剗鬀群陰，陰不能自救其病，然後物得生殖而平易矣。初一，載幽貳，執夷內。測曰：載幽執夷，易其內也。范曰：載，始也。光謂：一為思始，而當晝。發慮之始，幽而未顯。貳，謂義、利也。二者交爭，君子能取義而舍利。執坦夷之心，養浩然之氣，自得於內，無求於外者也。子夏曰：吾戰勝，故肥。《法言》曰：紆朱懷金之樂也，外；顏氏子之樂也，內。次二，陰夷，冒於天罔。測曰：陰夷冒罔，疏不失也。陸曰：天罔雖疏，不失惡也。光謂：二為罔，又二為思中，而當夜。小人為隱慝，陰傷於物，自以為人莫能知也。然冒於天罔，天必誅之。老子曰：天罔恢恢，疏而不失。次三，柔，嬰兒於號，三日不嘎。測曰：嬰兒於號，中心和也。二宋、陸、王本嘎作優，今從範本。號，胡刀切。嘆，所嫁切。噯，於求切。王曰：優，氣逆也。光.謂：嘎，聲變也。三為成意，而當晝。君子含德之厚，至平以易。如嬰兒雖三日蹄號，而聲不變者，和柔故也。《老子》曰：赤子終日號而不嗄，和之至也。次四；夷其牙，或飫之徒。測曰：夷其牙，食不足嘉也。飫，依倨切。王曰：牙既平，無可以食。徒，猶空也。或妖以食，徒空爾也。光謂：四為骨為齒，又為福始，而當夜。小人貪祿，以自傷者也，故曰夷其牙。牙傷，則雖有美食，不能食，適足飫其徒屬而已。次五，中夷，無不利。測曰：中夷之利，其道多也。宋、陸本其道多作利其多，今從范、王本。王曰：平以御於物。物所歸往，何不利之有乎？五既居中，體正得位當晝，是其中坦然平易也。光請：五居盛位而當晝，能平易其心，以待物者也，則物無遠近皆歸之矣。《易》曰：易簡，而天下之理得矣。次六，夷於廬，其宅丘虛。測曰：夷於廬，厥德亡也。德者，君子之常居也。六過中而當夜，小人始毀傷其德，喪其安居者也。次七，幹柔幹弱，離木艾金，夷。測曰：幹柔，柔勝強也。宋、陸本測柔幹，柔勝強也。範本幹柔艾金，弱勝強也。王本幹柔，弱勝強也。小宋本柔榦之離，柔勝強也。今幹柔從王，柔勝強從宋、陸本。艾，魚廢切。王曰：雖居過滿，而得位當畫，得夷之道，是能以柔弱之物，夷平於堅剛也。光謂：離木，如汲綆之斯井榦；艾金，如越砥之厲刀劍。以弱勝強，終就平夷也。次八，夷其角，厲。測曰：夷其角，以威傷也。小人用威而傷，自危之道也。八為禍中，而當夜。上九，夷於利，敬病年貞。測曰：夷之貞，懸車鄉也。陸曰：致仕而歸於鄉黨也。王曰：敬其衰病與高年，貞之道也。光謂：九為九十又為極，君子老而辭位，自處平易者也。賢者以老病而歸，人君所當欽奉也。
音洛。陰家水，亦準豫。入樂次七。三分一十八秒，日次大梁，清明氣應。斗建辰位，律中姑洗。陽始出奧舒，疊得以和淖，物咸喜樂。淖，奴教切，和也。清明之初，陽始發，出幽奧舒展。疊積之物，皆得和淖，而喜樂也。初一，獨樂款款，及不遠。測曰：獨樂款款，淫其內也。范曰：款款，獨樂貌。光謂：一為思始，而當夜、小人獨樂其身，而不能與眾共樂者也。次二，樂不可知，辰於天。測曰：樂不·可知，以時歲也。陸曰：謂行德政，使民歡樂。若天時然，使民不知政之所為也。次三，不宴不雅，呱啞咋，號咷倚戶。測曰：不宴不雅，禮樂廢也。王本作嗥，今從諸家。，古吊五吊二切。啞，音厄。咋，音責。王曰：呱啞咋，皆歡笑之聲也。光謂：宴，安也。雅，正也。三為成意而當夜，棄廢禮樂，沈湎淫佚。廢禮則不得其安，廢樂則不得其正。雖呱啞砟，苟窮目前之樂，其憂患何遠哉？近倚戶外而已。《詩·魚藻》刺幽王言：萬物失其性，王居鎬京，將不能以自樂。次四，拂其繫，絕其纗，佚厥心。測曰：拂繫絕纗，心誠快也。繫，與系同。纗，戶圭切。拂；去也。纗，維網中繩也。四為條暢，而當晝。君子志道，樂以忘憂，外物不能累，佚莫先焉。故曰：拂其擊，絕其纗，佚厥心。次五，鍾鼓喈喈，管弦嚌嚌，或承之衰。測曰：鍾鼓喈喈，樂後悲也。嚌，側皆切。嚌嚌，衰思之聲。五以小人而享盛福，恣其淫樂。樂極必悲，盛極必衰也。次六，大樂無間，民神禽鳥之般。測曰：大樂無間，無不懷也。般，蒲干切。王曰：六居盛位，當晝之時，為首之主。無間者，天地之間，萬物咸樂，人神鳥獸各遂其性而般遊。光謂：般，樂也。六為隆福，為盛多，為極大。太平之君子，兼利萬物，無有間異，民神禽鳥靡不得所，樂孰大焉？四為下祿，獨善其身；六為上祿，兼利天下者也。次七，人嘻鬼嘻，天要之期。測曰：人嘻鬼嘻，稱樂畢也。宋、陸本畢作卑，今從範本。要，於宵切。王曰：要，約也。光謂：嘻，嘆聲也。七為禍始，而當夜。小人樂極禍來，人鬼共嘆，大命近止而不自知也。次八，嘻嘻自懼，亡彼愆虞。測曰：嘻嘻自懼，終自保也。王曰：樂道將極，又居禍中，危之道也。然而得位當晝，善於補過，是於嘻嘻笑樂之中，而能自懼，則無愆過與憂虞矣。上九，極樂之幾，不移日而悲，則哭泣之資。測曰：極樂之幾，信可悔也。幾，音機。蹉資，與嗟咨同。陸曰：幾，危也。王曰：居樂之極，而又當夜，故不待移日而悲至矣，則哭泣嗟咨也。光謂：三者，戒之於思；五者，戒之於福；九者，戒之於禍。大指皆言樂不可極，使人始終反復常念之也。
陽家火，準訟。陽氣汜施，不偏不頗；物與爭訟，各遵其儀。汜，敷梵切。施，式豉切。頗，普何切。儀，宜也。陽氣汜施平均，物皆爭進，求遂其宜也。《詩》：由儀，萬物之生，各得其宜也。初一，爭不爭，隱冥。測曰：爭不爭，道之素也。陸曰：素，質也。王曰：爭不爭，謂爭於未形之時，不見其跡也。光謂：一為思始，而當晝。君子執道之素，爭於不爭之地，外無其跡，而物莫能勝也。次二，嚇河，臞。測曰：嚇河之臞，何可也。嚇，呼嫁切。臞，其俱切，瘠也。，與怙同。口拒人，謂之嚇。河之潰溢，誰能拒之？而臞瘠之人，不量其力，乃欲以口嚇之，何足侍也？《詩》云：反予來赫。次三，爭射齦齦。測曰：爭射齦齦，君子讓鄰也。範本齦作誾，今從宋、陸、王本。射，神夜切。齦，音銀。王曰：君子之爭，惟射而已。齦齦，勤至之貌。讓鄰，與讓相近也，其意讀齦為懇也。光謂：齦，與誾同。誾誾，恭讓貌。孔子曰：君子無所爭。必也，射乎？揖讓而升，下而飲，其爭也君子。次四，爭小利，不酋貞。測曰：小利不絕，正道乃昏也。王曰：爭不以道，而爭於小利焉，宜其不就成貞正之道矣。次五，爭於逵，利以無方。測曰：爭於逵，爭處中也。范曰：五處中位，故稱逵。逵，九達道也。光謂：五為中和，而當晝。君子執道之要，統理之會，應變無方，物莫能爭。次六，臂膊脛如，股腳䐜如，維身之疾。測曰：臂膊之脛，臣大隆也。王、小宋本脛作胵，其意音迭，腫也。今從宋、陸、範本。範本測曰：臂脛如股，今從宋、陸、王本。范曰：枝大於幹，臣大於君，皆為疾也。光謂：臂膊脛如，言臂大如脛，不可使也。䐜，音嗔，肉脹起也。六以陰質，過中極大，如臣之強盛，君不能制者也。賈誼曰：天下方病大腫，一脛之大幾如要，一指之大幾如股。次七，爭干及矛，用亨於王前行。測曰：干矛之爭，衛君躬也。王本爭干及矛作爭於及方，測曰於方之爭，今從諸家。宋、陸本用亨於王前行作用享王於前行，今從范、王本。，與冑同。行，戶郎切。七為禍始，用兵以爭者也，故曰爭干及矛冑。用兵以爭，不以其私而從事，吉孰大焉。《詩》云：元戎十乘，以先啟行。次八，狼盈口，矢在其後。測曰：狼盈口，不顧害也。王曰：狼之噬物，盈口是爭，不知後有害之者矣。光謂：狼性貪，務盈其口，而不知矢在其後，如小人爭利而不顧其害也。天文弧矢星在狼後。上九，兩虎相牙，知掣者全。測曰：兩虎相牙，知所掣也。宋、陸本測知所掣作製，範本作制，今從王本。掣，尺制切。王曰：爭之極者，莫如虎鬥而相牙，必有死傷之患。若能懼於患害，自掣而退，乃可以全物。不可以終爭，故於爭極而見自退之象。所以能知自退之道者，以陽當晝故也。光謂：掣，引也。
陰家木，準蠱。入務次四，日舍昴。陽氣勉務，物咸若其心而總其事。陽氣勉務而生物，物咸順其心而自喜，總其事而不二也。初一，始務無方，小人亦用，罔。測曰：始務無方，非小人所理也。範本作初一，始用無方，今從宋、陸、王本。宋、陸、王本無人字，今從範本。一為思始，可以應變無方，然當日之夜，非小人之所能為也，故曰小人亦用，罔。罔，無也。次二，新鮮自求珍，潔精其芳，君子攸行。測曰：新鮮自求，光於己也。王本芳作方，行作臧，今從諸家。二為思中，而當晝。君子精潔其心，將以有為者也。次三，不拘不掣，其心腐且敗。測曰：不拘不掣，其體不全也。宋、陸、王本其體不全作其體全，今從范、小宋本。掣，尺制切。三為思終，而當夜，小人觸情而動，喪心虧體者也。次四，見矢自升，利羽之朋，蓋戴車載。測曰：矢及蓋車，厥道然也。二宋、陸測矢及蓋車作見矢及蓋，范作矢及蓋，今從王本。范曰：矢而自升，羽之力也。羽金朋合，而後乃飛。猶君臣同心，乃馳風化也。車之載物，猶君子之濟世也。次五，蜘蛛之務，不如蠶之緰。測曰：蜘蛛之務，無益人也。緰，音須，衫帛也。王改作褕，音遙。范曰：蜘蛛有絲，雖其勉務，非人所用，則不如蠶一緰之利也。光謂：五為織，為衣，為繭，小人事非其事，勞而無功，故有是象。旅獒曰：不作無益害有益，功乃成。次六，華實芳若，用則臧若。測曰：華芳用臧，利當年也。範本無實字，今從宋、陸、王本。六為極大，務之大成者也。務之大成，莫若全德。華實兼茂，年時方盛，則何用不臧也。次七，喪其芳，無攸往。測曰：喪其芳，德以衰也。喪，息浪切。范曰：七為失志，故德衰也。次八，黃中，免於禍，貞。測曰：黃中免禍，和以正也。王曰：八居過滿，幾於禍者也。而得位當畫，以居上體之中，是得黃中之道，以免咎悔者也。光謂：八為禍中而當畫，君子以中正為務，雖禍不害也。上九，務成自敗，雨成自隊。測曰：務成自敗，非厥命也。隊，與墜同。王曰：處務之極，而失位當夜，則其所務之業，雖成必敗。如陰成雨墜，必至之理，其可救乎？光謂：萬物營為，務成終敗，所以然者。小人功成驕惰，不能盡其天命也。
陽家金，亦準蠱。陽氣大勖昭職，物則信信，各致其力。範本勖作冒，今從二宋、陸、王本。信，與伸同。言陽氣勸勖萬物，皂膏核莢，各明其職。物則伸伸，自竭其力，各從其事也。務者，有所營為；事者，各職其事也。初一，事無事，至無不事。測曰：事無事，以道行也。王曰：萬事皆理，豈有為也哉？正其本而已。然則處陽當晝，居事之始，能正其本者也。光謂：一為思始，心精之源，萬事之本也。君子澄其源，正其本，則事無不事矣。老子曰：無為，而無不為。次二，事在樞，不咨不，喪其哲符。測曰：不咨不，其知亡也。，與諏同，子侯切，又子於切。知，與智同。符者，所守之瑞也。二為思中，故曰事在樞。樞者，榮辱安危所系之地也。事方在樞，思而未行，宜訪問於善，以求至當。而當日之夜，愚而自用，不咨不諏，以喪其智符也。堯稽於眾，舜樂取於人以為善，孔子每事問。次三，時往時來，間不容耗。測曰：時往時來，不失趣也。王本無容字，今從二宋、陸、範本。三為成意。思慮既成，當央志而行。一失其時，悔無所及，故曰時往時來，間不容氂，言得失之間，相去微也。次四，男女事，不代之字。測曰：男女事，非厥務也。王曰：事非其事，必之於凶。男而女事，事失之甚，何不代之字育乎？四失位當夜，乖於其宜，故云然也。光謂：男代女事則家凶，君奪臣職則國亂，明事各有常也。次五，事其事，王假之食。測曰：事其事，職所任也。王曰：假，錫與也。光謂：事其事者，事其所當事也。各居其職，故王予之食，受福祿也。次六，任大自事，方來不救。測曰：任大自事，奚可堪也。六過中而極大，力小而任重者也，故曰任大自事。事方大來，故顛覆不救也。次七，丈人扶孤，竪子提壺。測曰：丈人扶孤，小子知方也。王曰：七雖過滿，而得位當晝，不失事事之宜。是丈人有扶持孤弱之事，小子亦知提壺以致養也。次八，女男事，十年不誨。測曰：女男事，終家不亨也。範本作男女事，今從宋、陸、王本。王曰：居位過滿，而失位當夜。乖事之宜，是女代男事。十年者，數之極也。不誨者，不可教也。光謂：女任男事，則家不亨；臣侵君權，則國不昌。十年以往，力勢已成，不可復制。故女不承男之教，臣不受君之命也。上九，到耳順止，事貞。測曰：到耳順止，逆聞順行也。到，與倒同。止，與趾同。九為禍終而當晝，能納忠補過，不失正順者也。忠言逆耳利於行，良藥苦口利於病。
