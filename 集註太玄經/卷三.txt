集注太玄經卷之三
更，居亨切。陰家水，準革。入更初一，二十分九秒，穀兩氣應。次八，日舍天畢。陽氣既飛，變勢易形，物改其靈。宋曰：在天稱飛。初一，冥化否貞，若性。測曰：冥化否貞，少更方也。少，詩照切。一為思始，而當夜。幼少之時，習於不正，如其天性，不可復改也。賈誼曰：幼成若天性，習慣如自然。少更方者，道變於幼少之時也。次二，時七時九，軫轉其道。測曰：時七時九，不失當也。七者，陽之盛也。九者，陽之衰也。軫，輪也。二為思中，而當畫。君子消息盈虛，隨時盛衰，如輪之轉，應變無窮，不失至當也。次三，化白於泥，淄。測曰：化白於泥，變不明也。王曰：凡改更之道，貴於變惡從善。今反為泥淄，失更之宜。光謂：淄，黑也。三為思上而當夜。與不善人居，如以白物涅於泥中，與之皆黑也。次四，更之小得，用無不利。測曰：更之小得，民所望也。王本不利字下更有我否非其有恥六字，今從諸家。四為福始而當晝，變更之小得者也。變更小得；合於民望，用無不利。次五，童牛角馬，不今不古。測曰：童牛角馬，變天常也。王曰：五居盛位而當夜，是改更之道大，不得其所。牛反童之，馬反角之，不今不古，無其事也。光謂：無角曰童。小人得位，妄變法度，反易天常。既不適於今，又不合於古，若劉歆、王莽之類是也。次六，入水載車，出水載杭，宜於王之更。測曰：車杭出入，其道更也。諸家皆無王字，今從範本。杭，與航同，舟也。水舟陸車，理之常也。如履雖新，必施於足；冠雖敝，必冠於首然。湯武達節，應天順人，君臣易位，其道當然，不得不變也。次七，更不更，以作病。測曰：更不更，不能自臧也。諸家本皆作能自臧也，今從王本。七為禍始，而當夜。俗化之敝，失於當更而不更故也。董仲舒曰：為政而不行，甚者必變而更化之，乃可理也。次八，駟馬跙跙，能更其御。測曰：駟馬跙跙，更御乃良也。範本作而更其御，今從宋、陸、王本。跙，才與切。范曰：跙跙，不調也。王曰：得位當晝，更之以道。駟馬跙跙，行不進也，更以良御，乃得其宜。光謂：八為禍中，故曰駟馬跙跙，以象國家不安也。然當日之晝，故曰更其御也。更御，以象改任賢人，使修政治也。上九，不終其德，三歲見代。測曰：不終之代，不可久長也。範本無久字，今從宋、陸、王本。九為禍極而當夜，小人不終其德，驕淫失位，人將代之也。
陽家火，準決。陽氣強內而剛外，動能有斷決。範本作動而能有慚決，王本作動而能斷決，今從宋、陸本。初一，斷心滅斧，冥其繩矩。測曰：斷心滅斧，內自治也。一為思始，而當晝。能以法度內斷於心，而人不見其跡者也。次二，冥斷否，在塞耳。測曰：冥斷否，中心疑也。二為思中，而當夜。心識蒙暗，不能決斷，雖有嘉謀，不知適從，聽之不聰，故曰塞耳也。次三，決其聾，利以治穢。測曰：決其聾，利謀也。，丁計切。王曰：，鼻疾也。光謂：三為成意而當晝，能決去蔽塞，通納善謀者也。次四，斷我否，食非，其有恥。測曰：斷我否，食可恥也。四為下祿，而當夜。處非其位，食非其祿，不能自斷而去，誠可恥也。次五，大腹決，其股脫。。君子有斷，小人以活。測曰：大腹決脫，斷得理也。王本股作服，今從諸家。五為著明而當畫，斷之盛者也。大腹決，不容奸也。其股脫，所存大也。次六，決不決，爾仇不闊，乃後有鉞。測曰：決不決，辜及身也。六過中，而當夜。當斷不斷，仇讎不遠，必將受其戮辱者也。次七，庚斷甲，我心孔碩，乃後有鑠。測曰：庚斷甲，義斷仁也。范曰：庚，義也。甲，仁也。孔，甚也。碩，大也。鑠，美也。光謂：庚金主義，甲木主仁。七為刀，有用刑之象。君子以義斷仁，舍小取大，然後有治平之美也。《夏書》曰：威克厥愛，允濟。次八，勇侏之傠，盜蒙決決。測曰：盜蒙之決，妄斷也。小宋本傠作，音移，今從諸家。王本無夬字，今從二小宋、陸、範本。侏，音株。傠，音伐。范曰：無道為侏，反義為傠。上九，斧刃蛾蛾，利匠人之貞。測曰：蛾蛾之斧，利征亂也。九為兵為鉞，又為禍極，故曰斧刃蛾蛾。匠人執斧以伐木，君子秉義以征亂。
陰家木，亦準夬。致果為毅，夬揚於王庭，故毅兼有言語之象。陽氣方良，毅然敢行，物信其志。信，與伸同。宋曰：善而不橈為良。初一，懷威滿虛。測曰：懷威滿虛，道德亡也。一為思始，而當夜。小人懷威滿心，恃力滅義者也。次二，毅於心腹，貞。測曰：毅於心腹，內堅剛也。二為思中，而當晝。君子守正，堅剛不可奪也。次三，戴威滿頭，君子不足，小人有餘。測曰：戴威滿頭，小人所長也。三為成意，而剛毅外露，故曰戴威滿頭。君子居之，則自以為不足；小人居之，則自以為有餘。次四，君子說器，其言柔且毅。測曰：君子說器，言有方也。範本言作人，今從宋、陸、王本。四為下祿而當晝。君子之言，皆有法度，適用如器，柔而不懦，毅而不愎也。次五，不田而穀，毅於揀祿。測曰：不田而穀，食不當也。宋、陸、王本揀作棟，今從範本。五當日之夜。無德而享盛祿，剛果所施，施於擇祿而已。故曰：不田而穀，毅於揀祿。《詩》云：不稼不穡，胡取禾三百鏖兮？次六，毅於棟柱，利安大主。測曰：毅於棟柱，國任強也。六為上祿，而當晝。國之大臣，忠力強毅，能勝其任，以安社稷者也。次七，觥羊之毅，鳴不類。測曰：觥羊之毅，言不法也。范曰：觥羊，大羊也。光謂：羊，很物也。類，善也。七為禍階，而當夜。小人剛很，言無所擇，不顧法度也。次八，毅於禍貞，君子攸名。測曰：毅於禍貞，不可幽蔀也。宋、陸本蔀作都，王作卻，今從範本。那，蒲口切。王曰：八居禍中，故毅於禍。而當位當晝，不失其貞，是君子之所名也。光謂：君子守正，遇禍剛毅不撓，身雖可殺，而名不可掩也。蔀，覆也。上九，豨毅其牙，發以張弧。測曰：豨毅其牙，吏所獵也。王本吏作人，今從諸家。豨，立曰喜。王曰：居毅之極位，且當夜，若野豕之毅其齒牙，必有張弧之斃也。光謂：豨，大豕也。小人極毅以取禍，如豕毅其牙，適足自招射獵而已。
陽家金，準旅。入裝次四，三十八分三十二秒，日次實沈，立夏氣應。斗建巳位，律中仲呂。裝，治行也。陽氣雖大用事，微陰據下，裝而欲去。陸曰：陰氣據下，故陽裝束，志在去也。初一，幽裝，莫見之行。測曰：幽裝莫見，心已外也。一為思始，而當晝。君子見微，潛有去志，而人莫知之也。次二，鵝慘於冰，翼彼南風，內懷其乘。測曰：鵝之慘，懷憂無快也。宋、陸本慘作摻，今從范、王本。，音哥，又音加，或作。乘，時證切，又食陵切。王曰：，鴈也。失侶後時慘於寒冰，然後翼風之南，內懷其侶，憂而無快。乘者，四鴈也。光謂：《方言》飛鳥曰雙，鴈曰乘。乘，匹也。鴈避寒就溫，自北祖南，猶人之去危就安也。二為思中，而當夜。小人懷寵耽祿，不能避患於微，如鴈之內懷其乘，而不能遠遊也。《易》曰：係遁有疾，厲。次三，往其志，或承之喜。測曰：往其志，遇所快也。三為思上，而當晝。雖為羈旅，往得其志，故或承之喜也。次四，鶤鷄朝飛，碎於北；嚶嚶相和，不輟食。測曰：鶤鷄朝飛，何足賴也？宋、陸本踤作咵，王作跨，今從範本。鶤，與鵾同，古魂切。踤，與萃同，又慈恤切。王曰：大烏朝飛，宜就陽以自安。反之於北，失其所向。雖相和嚶嚶，然終不輟其求食之意。既失其道，亦何利焉？次五，鴻裝於淄，飲食頤頤。測曰：鴻裝於淄，大將得志也。次六，經六衢，周九路，不限其行賈。測曰：經六衢，商旅事也。王曰：六衢九路；無所不歷。勞而求利者，小人之事異也。光謂：六為盛多，而當夜。小人周流天下，不限其行，非為行道也。其志徇利而已，與商賈無異也。次七，裝無，利征，咎。測曰：裝無，禍且至也。宋、陸、王本作離，今從范、小宋本。，與儷同，音麗。次八，季仲播軌，泣於道，用送厥往。測曰：季仲播軌，送其死也。范、王本泣於道作泣於之道，今從宋、陸本。上九，裝於昏。測曰；裝於昏，尚可避也。王曰：處裝之道，宜處於先。今居極位，頗失違難之道。然得位當晝，如整裝避禍於昏昧之時，雖雲太晚，猶可避也。光謂：九為禍終，而當晝。君子遇禍之窮，裝而去之，雖於時已晚，猶愈於宴安不去者也。
陰家土，準師。入眾次四，日舍觜觿；次八，日舍參。陽氣信高懷齊，萬物宣明嫭大眾多。信，與伸同。嫭，音護。陸曰：嫭，美貌。初一，冥兵始，火入耳。農輟馬穀，屍將班于田。測曰：冥兵之始，始則不臧也。王本毅作轂，今從諸家。王曰：班，布也。光謂：一以幽微，在兵之初，兵端已萌，而未著者也，故曰冥兵始。夫兵者，不祥之器，人聞之驚遽，故曰火入耳。農輟其耕，為給饋餉。食馬以毅，為將用之。屍布于田，言死者多也。次二，兵無刃，師無陳，麟或賓之，溫。測曰：兵無刃，德服無方也。王本麟作鄰，今從諸家。陳，直刃切。范曰：麟，獸，有角不觸。王曰：二居下體之中，而又得位當晝。得眾之宜，故能兵不交刃，師不置陳，而強鄰敵國皆或賓之。光謂：二為思中，而當晝。君子修德於心，而四海率服，兵無所用，故曰兵無刃，師無陳。賓者，自外來者也。麟或賓之，象有武而不用也。溫者，不威暴也。次三，軍或纍車，丈人摧孥，內蹈之瑕。測曰：軍或纍車，廟戰內傷也。宋、陸本丈作大，孥作弩。王本摧作推，孥作奴。今皆從範本。三為思終，未戰而先謀於內者也。車被纍絓，覆所載也。丈人，家之長也。孥，妻子也。謀之不臧如丈人而自摧毀其家也。夫敗豈外來哉，由在內之時，已踐瑕釁，故敵人得而乘之。孫子曰：未戰而廟算，不勝者，得算少也。次四，虎虓振廠，豹勝其私，否。測曰：虎虓振廞，如鷹之揚也。王本勝作騰，今從宋、陸、範本。二宋、陸、範本私作秘，今從王本。虓，許交切。廞，許金切。否，方九切。范曰：虓，怒聲也。振廞，盛怒貌。王曰：處眾而近尊位，將帥之任也。得位當晝，善用其眾，如虎之虓，振起廞興也。光謂：四為下祿得位；用眾者也。虎豹，皆武猛之象。用兵者雖闞如虓虎，時惟鷹揚。然不以之爭利決忿，能自勝其私心，故可用而不用也。《法言》曰：或問武，曰：克。能勝其私曰克。次五，躆戰喈喈，若熊若螭。測曰：躆戰喈喈，恃力作王也。躆，與踞同，當作劇。劇，甚也。五居盛位而當夜，恃力取勝，不足以服天下也。次六，大兵雷霆，震其耳，維用詘腹。測曰：大兵雷霆，威震無疆也。王本維作候，今從諸家。詘，與屈同。屈腹，猶言服其心也。六為極大而當晝。王者之兵，非務殺傷，憚之而已。故如雷如霆，以威聲震之，使其心服也。《詩》云：震驚徐方，如雷如霆，徐方震驚。《白虎通》曰：戰者，憚也。次七，旌旗絓羅，干鉞蛾蛾。師孕唁之，哭且。測曰：旌旗絓羅，大恨民也。范、王本鉞皆作戈，今從宋、陸本。絓，戶卦切。唁，音彥。，莫佳切。范曰：吊生曰唁，竊視稱。光謂：七為禍始而當夜，師之覆敗者也。旌旗絓羅，干鉞蛾蛾，敗亂之貌也。師，眾也。夫死婦孕，民之愁苦尤劇者也。眾孕相唁，既哭且竊視其上，怨恨之也。次八，兵衰衰，見其病，不見輿屍。測曰：兵衰衰，不血刃也。衰衰，罷弊貌。八為疾瘀，為耗，為剝落，為禍中，而當晝。能罷弊敵國，不戰而屈人兵者也。上九，斧刃缺，其柯折，可以止，不可以伐。往血。測曰：刃缺柯折，將不足往也。王曰：往必見血而自傷也。光謂：九為用兵之極，逢禍之窮，窮兵而不知止者也。
陽家水，準比。密者，比近也，周密也。陽氣親天，萬物丸蘭，咸密無間。王本咸作盛，今從諸家。王曰：丸蘭，盛大貌。萬物乘陽氣皆盛大，周密而無間隙也。光謂：陽氣上而親天，高之極也。初一，窺之無間，大幽之門。測曰：窺之無間，密無方也。宋曰：事事皆密，故以無方言之。光謂：一為思始，而當晝。君子潛心於密，以立事定功，人莫能窺者也。《易》曰：幾事不密則害成。次二，不密不比，我心即次。測曰：不密不比，違厥鄉也。比，頻寐切，下同。君子愛近以懷遠，小人反是。二為思中，而當夜。不能懷近，而勞心於遠。即，就也。次，旅舍也。違去其鄉，而欲就次於旅舍，舍近而圖遠者也。《詩》云：無田甫田，維莠驕驕。無思遠人，勞心忉忉。次三，密於親，利以作人。測曰：密於親，為利臧也。三為思上，而當晝。君子愛其親，則知愛人之親，推其心以及他人，故曰利以作人。次四，密於腥躁，三日不覺殽。測曰：密於腥臊，小惡通也。王曰：密於腥臊，親惡德也。光謂：四為外佗而當夜，與不善人相親者也。與不善人相親，久則化之矣。孔子曰：與不善人居，如入鮑魚之肆，久而不知其臭，則與之為一矣。小惡通者，始於小惡，弗去，久則與之通，而為一也。殽，混般也。次五，密密不罅，嬪於天。測曰：密密不罈，並天功也。罅，呼嫁切。嬪，音頻。王曰：居中體正，得位當晝。為時明君親於可親，故曰密密不罅，謂無間隙也。如此，則能功配於天矣。光謂：密密不罅者，君臣百姓靡不親密，無有間隙也。次六，大惡之比，或益之恤。測曰：大惡之比，匹異同也。六為福終而近於禍，故比於大惡，而或益之憂也。非我族類，其心必異。異類相匹，適足自累也。《易》曰：比之匪人。次七，密有口小鰓，大君在無後。測曰：密口小鰓，賴君達也。王本無無字，小宋本無作其，今從宋、陸、範本。范、小宋本達作逢，今從宋、陸、王本。鰓，蘇來切。次八，琢齒依齦，三歲無君。測曰：琢齒依齦，君自拔也。齦，語斤切。王曰：齒之與齦，相親者也。或琢其齒，而依其齦，則失其所親矣。上九，密禍之比，先下後得其死。測曰：密禍之比，終不可奪也。九為禍極，而當晝。君子同志相比，堅不可奪。先相謙下，則其志益親。故雖遇大禍，而終得其死力也。
陰家火，亦準比。入親次八，日舍東井。一十六分七秒，小滿氣應。親者，相愛厚也。陽方仁愛，全真敦篤，物咸親睦。陽氣純碎，故曰全真。初一，親非其膚，其志齟齬。測曰：親非其膚，中心閑也。王本無親字，今從二宋、陸、範本。王曰：居親之初，而失位當夜，失其親道。非其膚，謂疏遠之人，非其肌膚之親，而或親之，則其志齟齬，不相入矣。心相防閑，失其親道。光謂：一為思始而當夜，親非其親者也。外雖相親，內志不合，終必乖離。閑者，隔礙不通之謂也。次二，孚其內，其志資戚。測曰：孚其內，人莫間也。範本內作肉，間作聞；王本內作肉，間作閑；今從宋、陸本。王曰：資，取也。戚，親也。其志惟取於相親附也。光謂：二為思中，而當晝。君子以誠信相親之深者也，故曰孚其內。次三，螟蛉不屬，蜾羸取之，不迓侮。測曰：螟蛉不屬，失其體也。王本不迓侮作蠃侮，今從宋、陸、範本。蜾，音果。蠃，郎果切。螟，音冥。蛉，音零。屬，之欲切。螟蛉，桑蟲。蜾蠃，蒲盧也。屬，綴也。近侮，猶言禦侮也。三為思終，而當夜。小人不能屬綴其親，以御外侮，而使之乖離，與佗人相合。如螟蛉不能自育其子，而為蜾蠃所取也。《詩》云：螟蛉有子蜾蠃負之。教誨爾子，式穀似之。次四，賓親於禮，飲食几几。測曰：賓親於禮，賓主偕也王曰：几几，有法度也。光謂：四為條暢，而當晝。君子以饗燕之禮，交通親愛者也。賓所以親，親其有禮，不在飲食也。孔子曰：吾食於少施氏，而飽。少施氏食我以禮。賓主偕，言皆有禮也。次五，厚不厚，比人將走。測曰：厚不厚，失類無方也。比，頻寐切。王曰：五雖居中，而失位當夜。當厚者不厚，則其所比附之人，皆將去之。光謂：不能親其所當親，厚其所當厚，使比近之人，皆棄之而走。失類孤立，危無日矣。子太叔曰：晉不鄰矣，其誰雲之？次六，厚厚，君子秉斗。測曰：厚厚君子，得人無疆也。六為盛多而當晝，能親其所親，厚其所厚者也。夫君子厚近而遠者至，親親而疏者附。如斗居中央，而眾星拱之，故曰君子秉斗。次七，高亢其位，庳於從事。測曰：位高事庳，德不能也。宋、陸本從作周，范作同，今從王本。庳，便是、必至二切，又音卑。王曰：七居過滿之地，失位當夜，位雖高亢，而所行之事則甚庳細也。次八，肺附乾餱，其幹已良，君子攸行。測曰：肺附之行，不我材也。宋、王本肺作脯，幹作乾，行作往。王本附作腑。今從范、小宋本。餱，音侯。范曰：削曰肺。肺附，如肺之附木。王曰：有肺附之親，而生乾餱之怨，故君子去之。《詩》云：民之失德，乾餱以愆。光謂：肺附，以諭族人附著宗主也。民雖微賤，猶當分乾猴以濟其親也。肺附之親，至薄也，猶當以乾餱收恤之，況良幹而棄之乎？此微子所以歸周也。上九，童親不貞。測曰：童親不貞，還自荄也。荄，古哀切。宋曰：謂自盡其根黃也。王曰：居親之極，而失位當夜，若童昏之人，所親者必不正矣。
陽家木，準小畜。陽氣大滿於外，微陰小斂於內。陸曰：謂陰小斂萬物之根荄。初一，小斂不貸，利用安人正國。測曰：小斂不貸，其道當也。貸，它代切。自一至三，微而未著，故皆有鐵小之象。一當日之畫，君子賦斂薄而有常，不稱貸於民，故利用安人正國。一曰：貸，當作貨，吐得切。次二，墨斂籤籤，我匪貞。測曰：墨斂籤籤，非所以光也。小宋本鐵作截，王本作寢，今從宋、陸、範本。鐵，息廉切。范曰：鐵鐵，少也。光謂：墨，貪也。小人貪於聚斂，喜見小利，漸而入於匪正，非所以為光美也。次三，見小勿用，以我扶疏。測曰：見小勿用，俟我大也。王曰：三得位當晝，得斂之宜。見小勿用，是因我滋息，以至扶疏盛大也。光謂：物方微小，君子養之，以俟其大，而後取之。《禮》：不夭，不卵，不殺胎，不殀夭。草木零落，然後入山林。皆此意也。次四，斂利小刑，小進大退。測曰：斂利小刑，其政退也。範本政作正，今從宋、陸、王本。次五，畜槃而衍，繭純于田。測曰：畜槃繭純，不奪時也。槃，樂也。純，美也。五為繭，又居盛位而當畫。賦敘不妄，生之有時，用之有節，故六畜蕃衍，蠶桑饒美也。次六，閔而綿而，作大元而，小人不戒。測曰：閔綿之戒，不識微也。王本閔綿之戒作閔綿不戒，今從宋、陸、範本。閔綿，小貌。元，始也。六在斂家，過中而當夜，斂怨者也。怨始於小，而至於大。小人不戒，故怨及之，而不自知也。次七，夫牽於車，妻為剝荼，利於王姑，不利公家，病。測曰：牽車剝荼，斂之資也。陸曰：資，財。夫妻斂財，利家不利國也。王曰：牽車，重役而其利微；剝荼，苦菜而其功寡。可以給私室，利於王姑，不足以供公上也。光謂：《爾雅》王父之姊妹為王姑。次八，大斂大顛。測曰：大斂之顛，所斂非也。陸、范、王本顛作巔，今從二宋本。王曰：八居斂極，而失位當夜，大斂者也。處禍之中，而求大斂，必有顛臍之患矣。上九，斂於時，利圉極菑。測曰：斂於時，奚可幾也。王曰：圉，與禦同。光謂：九為禍極，而當晝。君子當豐穰之時，重斂而民不以為暴，所以豫備凶歲，禦此極災也。幾，當作譏。言斂得其時，雖重無譏也。孟子疾狗彘食人食而不知檢；塗有餓莩而不知發。
陰家金，準乾。陽氣純剛乾乾，萬物莫不彊梁。范、王本純作統，今從宋、陸本。初一，彊中否貞，無攸用。測曰：彊中否貞，不可與謀也。否，方久切。一為思始而當夜，彊心而不正者也，故無所可用。次二，鳳鳥于飛，修其羽；君子於辰，終莫之圉。測曰：鳳鳥于飛，君子得時也。范曰：圉，止也。光謂：辰，時也。二為思中，而當晝。君子得時，彊於為義，人莫之止。如鳳烏之飛，其羽修長，人不能制也。凡中者，皆有得位得時之象。次三，柱不中，梁不隆，大廈微。測曰：柱不中，不能正基也。三居下體之首，而承於上，樑柱之象也。當日之夜，小人不彊而弱，不勝其任者也。不勝其任，則國基墜矣。次四，爰聰爰明，左右。測曰：爰聰爰明，庶士方來也。宋、陸、王本搔皆作橿，小宋作彊，今從範本。王本方作永，今從諸家。范曰：四在其行，行數相扶。，盛也。王曰：然，眾扶之貌也。吳曰：，從手，字書無之，從木者，音薑。范以四為金，而本首為金，故云行數相扶，不以彊為扶也。光謂：四為條暢，而當晝。君子有聰明之德，故庶士方來，左右助之，所以為彊也。次五，君子彊梁以德小人彊梁以力。測曰：小人彊梁得位益尤也。王曰：五居君位，而失時當夜。無君之德，小人之彊梁也。彊梁以力，必有顛危。次六，克我彊梁，於天無疆。測曰：克我彊梁，大美無基也。王本無基作無疆，今從宋、陸、範本。宋曰：無基，謂無疆界，言廣遠也。王曰：六為彊，主得位當晝，能克彊梁自彊其德，則君道益光，故至於天而無窮也。光謂：五以上作消六過乎中而當晝。君子能與時消息，自勝其彊者也。如是，則享有遐福，與天無疆矣。次七，金剛肉柔，血流于田。測曰：金剛肉柔，法太傷也。王本無流字，今從諸家。七為敗損而當夜，小人用法太傷者也。以剛金斷柔肉，無有不勝。血流于田，不仁之甚也。次八，彊其衰，勉其弱。測曰：彊其衰，勉自彊也。八為疾瘀而當晝，君子能彊衰勉弱，不自淪溺者也。上九，太山拔，樑柱折，其人顛且蹶。測曰：山拔梁折，終以猛也。王本太山拔作大枝拔，今從諸家。王曰：處彊之極，而失位當夜，彊而過亢者也。光謂：小人彊梁過甚山拔梁折自取顛蹶者也。
陽家水，亦準乾。睟，與粹同。陸曰：乾，純。粹，精也。陽氣袀睟清明，物咸重光，保厥昭陽。王本袀作初，今從諸家。袀，與均同。宋曰：保，安也。是時陰氣斂藏於下，陽氣袀睟清明，故萬物高者下者皆重光華，安其性命，而煦陽之德矣。陸曰：袀睟，猶純眸也。初一，睟於內，清無穢。測曰：睟於內，清無穢也。一為思始，而當晝。君子純粹在心，清明不雜，故能總群元，成萬務也。次二，冥駮冒睟，於中。測曰：冥駮冒睟，中自瘱也。，與恧同，女六切。瘱，於計切。陸曰：瘱，隱也。范曰：，慚也。駮，不純也。光謂：二為思中，而當夜。小人於冥昧之中，以駮雜之心，冒沒純粹。雖外以欺物，而心不免慚也。次三，目上於天，耳下於淵，恭。測曰：目上耳下，聰察極也。王本無恭字，今從諸家。三為思終，而當晝。君子思慮純粹，則聰明無所不通，故曰目上於天，耳下於淵。雖然不敢以此自恃，猶嚴恭寅畏，所以能全其粹也。次四，小人慕睟，失祿貞。測曰：小人慕睟，道不得也。王曰：失位當夜，其道已駮。雖慕純粹之道，而失其福祿與貞正也。次五，睟於幽黃，元貞無方。測曰：睟於幽黃，正地則也。陸曰：則，法也。王曰：居中體正，得位當晝，為睟之主。純德大明，睟於幽玄之中，而有黃中通理之德，元始貞正，其道無方，不可名也。光謂：元者，善之長也。五為中和，而當晝。君子雖有幽隱，不失中和之道，所以為粹也。守其元正，以應萬務，無施不適。如地之德，亦以幽黃元貞成萬物也。次六，大睟承愆，易。測曰：大睟承愆，小人不克也。王本贊云：大睟承愆，小人不克。測云：大睟之道，小人不克。今從諸家。王曰：六居盛位，睟之大者；而失位當夜，故承之以愆。光謂：五以上作消，六過中而當夜，不能全其純粹者也。夫白玉易瑕，清水易污，故大碎者，非小人之所能全，必將承以過差也。次七睟辰愆，君子補愆。測曰：睟辰愆，善補過也。王曰：七居禍始，是睟時之愆。然以得位當晝，不失君子之德，故能補過無咎也。光謂：時之有過，惟君子能補之，以成其粹也。《詩》云：袞職有闕，惟仲山甫補之。次八，睟惡無善。測曰：睟惡無善，終不可佐也。王曰：失位當夜，純於惡德，則善無由而入矣。光謂：八為疾瘀而當夜，純惡無善之人，何可輔也？上九，睟終永初，貞。測曰：睟終之貞，誠可嘉也。王曰：九居數極，而得位當晝，是能保其純粹，不失善道，永如初之正也。光謂：九為粹極，能慎終如始，全其純正者也。
陰家火，準大有。入盛次二，三十三分三十秒，日次鶉首，芒種氣應。斗建午位，律中蕤賓。陽氣隆盛充塞，物實然盡滿厥意。王本窴作冥，今從宋、陸、範本。窴，音田。宋曰：窴然，滿也。初一，盛不墨，失冥德。測曰：盛不墨，中不自克也。宋、陸本中作終，今從范、王本。陸曰：克，勝也。不能自勝其嗜欲。王曰：一居盛始而當夜，盛而不能默者也。如此，則失其暗然之德矣。光謂：墨，法也。凡盛之道，非致盛之難，處盛難也。一為思始，而當夜。盛而無法以自制約，則喪其幽隱之德也。次二，作不恃，克大有。測曰：作不恃，稱玄德也。稱，尺證切。王曰：居盛之時，得位當畫，明乎自然之道，是有作為之功，而不侍其功。如此，則能至於大有矣。光謂：二為思中，而當晝。作而不恃，為而不有。惟其不有，故能大有也。稱，當也。次三，懷利滿匈，不利於公。測曰：懷利滿匈，不私門也。三為思上，而當夜。君子諭於義，小人諭於利。小人思慮求盛，不過營利而已。故曰懷利滿匈。利於私，斯害於公矣？次四，小盛臣臣，大人之門。測曰：小盛臣臣，事仁賢也。王本仁作人，今從宋、陸本。四為福始，故曰小盛也。臣臣，自卑賤之意也。君子當小盛之初，能自卑賤，承事仁賢，以致大盛。凡為大人者，未有不由此道而出，故曰大人之門也。次五，何福滿肩，提禍揮揮。測曰：何福提禍，小人之道也。宋本撣撣作闡闡，今從范、王本。何，胡可切。王曰：撣，音纏，義亦取其相纏不去之象。陳：撣，音丹，又徒丹切。曰：五居盛位，故云何福。福至盛，故云滿肩。極盛必反，故云提禍。光謂：凡贊當夜者，皆小人之道也。以小人而享盛福，禍必隨之，故曰何福滿肩，提禍撣撣。次六，天賜之光，大開之彊，于謙有慶。測曰：天賜之光，謙大有也。范、王本賜作錫，今從宋、陸本。六為盛多極大，而當晝。君子受天明命，大啟上宇者也。夫極盛難處也，故必用謙，然後有慶。次七，乘火，寒泉至。測曰：乘火寒泉，禍不遂也。範本測曰：乘火泉至，禍不遠也。今從宋、陸、王本。王曰：當盛之時，七居過滿，又與本首同為火數，二火之盛，炎炎上干，為六所忌，故寒泉將至，而有撲滅之憂也。光謂：七為禍始，而當夜。乘火者，盛之極也。寒泉至者，滅不久也。次八，挹於滿熒，幾後之傾。測曰：挹於滿，幾不免也。宋、陸本挹作拘，今從范、王本。王本無熒字，今從宋、陸、範本。範本幾不免也作幾危也，今從宋、陸、王本。幾，音畿，又音機。王曰：得位當晝，善於處盛滿而能挹，必後之傾危而不傾，蓋謙挹以免也。處盛之極，非挹滿之道，殆不免乎。上九，極盛不救，禍降自天。測曰：極盛不救，天道反也。九居盛極，當日之夜，逢禍之窮，盛極必衰者也。
陽家木，準家人。陽方躆膚赫赫，為物城郭，萬物鹹度。範本萬物鹹度作物鹹得度，今從宋、陸、王本。躆，音據。宋曰：為物城郭，欲萬物皆安其居。陸曰：躆，充實貌。陽為城郭，萬物皆居其中，故曰：鹹度也。王曰：城郭，在外之象。光謂：膚，亦當作躆。躆躆，動作彊梁貌。為物城郭者，言養衛萬物，使陰氣不得傷也。度，當作。，古宅字。宅，居也。初一，匪譽匪咎，克守厥家。測曰：匪譽匪咎，其道常也。一居家之最下，子孫之象●當日之晝。能守常道，無咎無譽，保家之主也。次二，家無壺，婦承之姑，或洗之塗。測曰：家無壺，無以相承也。壺者，承上以養人者也。家無壺，下不供養也。二居下體之中，有婦之象。婦者，所以承姑也。今反使姑承之，為之洗塗，服勞辱之事，上下失序，逆莫大焉。次三，長幼序，子克父。測曰：子克父，乃能有興也。範本作長幼序序，今從宋、陸、王本。王曰：得位當晝，故居室有倫，長幼各得其序，子能幹父之業者也。光謂：三居下體之上，而當晝。幼能事長，子能任其父事者也。次四，見豕在堂，狗擊之迒。測曰：見豕在堂，其體不慶也。迒，音剛，又戶郎切。繫，與系同。迒，獸跡也。狗、豕皆污穢之物。堂，尊者之處也。四為下祿，而在中體，位稍尊矣。然當日之夜，小人之道也。凡為家之道，正其身，然後可以齊家。今四在堂，自有豕行，則在下者，亦如狗系跡而進，不可止也。慶，善也。次五，舳艫調安，利富貞。測曰：舳艫安和，順其疆也。舳，直六切。艫，落胡切。王曰：不失其居，而無遠不適，處舟之義也。五既得位當晝，為居之主，往必濟者也。故舳艫調安，而有所利富，不失其居室之道乎？光謂：舳，船後用柂處也；艫，船前刺棹處也心五居盛位，而當晝，君子能治其家者也。舳艫調安，則眾賴以寧；上下和順，則家賴以齊。富者，家之福也。富不失正，所以為美也。其，當作無。次六，外其井竈，三歲見背。測曰：外其井竈，三歲不享也。王曰：三歲，數之終也。光謂：井竈者，飲食之資，家之要務也。而外之，則家何以養矣？六過中而當夜，小人不能睦其宗族之賢者，而疏外之，不過三歲，則親皆叛之矣。不享者，不得飲食也。次七，老父擐車，少女提壺，利考家。測曰：老父擐車，其體乃莊也。王本考作於，今從宋、陸、範本。擬，音患。擐，貫也。以手貫車轅而行之，所以載物也。提壺者，承上以養也。考，成也。七居上體，有尊長之象。老父者，家之至尊也。少女者，家之至卑也。尊能載眾，卑能承上，故利以成家也。夫齊家者，不可以不嚴也，故其體莊嚴，然後能載眾也。《易》曰：家人嗃嗃，悔厲吉。婦子嘻嘻，終吝。次八，反其幾，雙其朼，其家不旨。測曰：反幾雙，家用不臧也。二宋、陸本朼皆作牝，王作牡，今從範本。其家，宋、陸作九家，范、小宋作幾家。按：古其字作丌，因此致誤耳。今從王本。朼，與匕同。幾當上承，匕當用一，理之常也。八為禍中而當夜，反其幾者，幼不承長，而上不獲安也。雙其匕者，家不統於尊，而用事者眾也。旨，美也。幼不承長，尊不統卑，家道壤亂，故不美也。上九，株生櫱，其種不絕。測曰：株生櫱，其類乃長也。櫱，魚列、五葛二切。種，章勇切。王曰：九居過亢，枯朽之象，得位當晝，株而生櫱者也。光謂：木斬而復生曰櫱。九為禍極，家已絕矣。而當日之晝，是尚有遺種，能復興其家者也。
陰家金，準井。改邑不改井，無喪無得，往來井井有法之象。陽高縣厥法，物仰其墨，莫不被則。縣，音玄。宋曰：墨者，法之繩墨也。光謂：是時陽氣極高，物咸象之，莫不蒙被其法。初一，造法不法。測曰：造法不法，不足用也。王曰：作法之初，而失位當夜，不足法者也。光謂：一為思始，故曰造法。《法言》曰：模不模，範不範，為不少矣。次二，摹法以中，克。測曰：摹法以中，眾之所共也。摹，與模同。摹，猶制也。二為思中，而當晝。製法以中，然後能成也。《洪範》皇極，眾之所共由也。次三，準繩不甫，亡其規矩。測曰：準繩不甫，其用爽也。甫，美也。爽，差也。不能正其身，如正人何？次四，準繩規矩，莫違我施。測曰：準繩規矩，由身行也。君子先修其身。其身正，不令而行。次五，譎陸陸，瓶窴腹，井潢洋，終不得食。測曰：瓶窴腹，非學方也。宋、陸本賓作冥，今從范、王本。繘，音橘。窴，音田。潢，音黃。陸曰：方，道也。王曰：瓶窴腹，不可以盛也。井潢洋，水多之貌也。終不得食者，汲引之道非也。光謂：繘，汲索也。陸陸，索下貌。瓶腹先實，則水不得入。井雖潢洋，終不得食也。學者虛以受人，則人樂告之。五居井之盛，而當日之夜，小人先自驕滿，不能納物者也。次六，於紀於綱，示以貞光。測曰：於紀於綱，大統明也。王曰：以貞正光明之道，俾人不惑。光謂：六居上祿，以施其法，能紀綱天下，示人正光之道者也。次七，密網離於淵，不利於鱗。測曰：密網離淵，苛法張也。王曰：七居過滿，而當夜。作法太密，網麗於泉，而鱗不寧，法施於國，而人不便者也。光謂：七為網，又為敗損而當日之夜，法苛民駭者也。故曰：密網離於淵，不利於鱗。次八，正彼有辜，格我無邪。測曰：正彼有辜，敺而至也。敺，與驪同。宋曰：敺百姓，使至無邪也。王曰：八居上體之中，而當晝。能用其法，正其有罪，以至於人無邪心也。光謂：格，至也。正有辜，以至無邪，用刑之善者也。舜曰：刑，期於無刑。上九，井無幹，水直衍，匪溪匪谷，終於愆。測曰：井無幹，法妄恣也。王本匪溪匪谷作利心匪溪，今從宋、陸、範本。幹，音寒。范曰：幹以檢扞於井，泄取有時。王曰：處法之極而當夜，無法者也。國而無法，則人易犯。井而無幹，則水衍溢也。光謂：九為禍極，而當夜。法妄恣無常，與無法同。民志迷惑，不知所從，則冒犯而終亂耳。如井無幹，水將衍溢，非溪非谷，而注射妄行，終於愆過而已矣。
陽家土，準咸。入應次六，一十八分五秒，夏至氣應，故兼準離。陽氣極於上，陰信萌乎下，上下相應。信，猶聲兆也。初一，六幹羅如，五枝離如。測曰：六幹羅如，附離君也。次二，上歷施之，下律和之，非則否。測曰：上施下和，匪其真也。範本真作肯，今從宋、陸、王本。和，胡臥切。歷，謂十二辰也。律，謂十二管也。斗建十二辰於上，律布十二管於下，上下相應。苟非其合，則不應也。次三，一從一橫，天網。測曰：一從一橫，經緯陳也。從，即容切。，陳音郎吳、郎岩切。范曰：，廣大貌。王曰：天網者，疏而不漏之義。光謂：三為思上，而當晝，君子能經緯天地者也。離為文明，又有網罟之象。次四，援我罘罟，絓羅於野至。測曰：援次罘罟，不能以仁也。援，音爰。罘，音浮。絓，胡卦切。四者，陽氣將熄，陰氣將生，德去而刑至者也。又離有網罟之象，故曰援我罘罟，絓羅於野。至者，言其事將至，如雲履霜，堅冰至也。次五，龍翰於天，貞栗其鱗。測曰：龍翰之栗，極懼墜也。翰，胡安切。王曰：居中體正，得位當畫，為應之主，故象龍飛於天。光謂：龍以論陽。翰，飛也。五為純陽，盛大之極，故曰龍翰於天。君子居盛大之極，不可不正，不可不懼，故曰貞栗其鱗。次六，熾承於天，冰萌於地。測曰：承天萌地，陽始退也。王本熾承作烝雲，壟，古熾字，今從宋、陸、範本。熾，陽之盛也。冰，陰之極也。六當夏至之初，陽極陰生之際；小人道長，君子道消，故曰：熾承於天，冰萌於地。敬戒之微，盡在於是也。次七，日彊其衰，應蕃貞。測曰：自彊其衰，惡敗類也。惡，烏故切。七為禍始，而當畫。君子能自彊其衰，則應之者蕃多，而不失其正也。次八，極陽徵陰，不移日而應。測曰：極陽徵陰，應其發也。王本徵作微，其作時，今從宋、陸、範本。治極召亂，盛極召衰，福極召禍，不移日而應也。上九，元離之極，君子應以大稷。測曰：元離之極，不可遏也。範本作不可遏，今從宋、陸、王本。陸曰：遏，止也。王曰：大，日將暮也。吳曰：稷，音義與吳同。光謂：元離，大明也。大明之極，極盛必衰。君子應時，與之消息，故曰君子應以大吳。
