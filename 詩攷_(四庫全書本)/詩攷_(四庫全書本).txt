　　欽定四庫全書　　　　經部三
　　詩攷　　　　　　　　詩類
　　提要
　　〈臣〉等謹案詩攷一卷宋王應麟撰隋書經籍志雲齊詩魏代已亡魯詩亡於西晉韓詩雖存無傳之者今三家詩惟韓詩外傳僅存所謂韓故韓內傳韓説者亦並佚矣應麟檢諸書所引集以成帙曰韓詩曰魯詩曰齊詩以存三家逸文又旁搜廣討曰詩異字異義曰逸詩以附綴其後毎條各著其所出所引韓詩較夥齊魯二家僅寥寥數條葢韓最後亡唐以來註書之家引其説者多也卷末別為補遺以掇拾所缺其蒐輯頗為勤摯明董斯張嘗摘其遺漏十九條其中子華子清風婉兮一條本北宋偽書不得謂之疎畧近人因應麟之書撰三家詩拾遺十卷其所採録又多斯張之所未蒐併摘應麟所録逸詩如楚詞之駕辨夏侯元辨樂論之網罟豐年穆天子傳之黃竹呂氏春秋之燕燕破斧葛天八闋尚書大傳之晳陽南陽初慮朱干苓落歸來縵縵皆子書雜説且不當録及殷以前所言亦不為無理然古書散佚蒐採為難後人踵事増修較創始易於為力篳路藍縷終當以應麟為首庸也乾隆四十六年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　詩攷自序
　　漢言詩者四家師異指殊賈逵撰齊魯韓與毛氏異同梁崔靈恩采三家本為集注今惟毛傳鄭箋孤行韓㢙存外傳而魯齊詩亡久矣諸儒説詩壹以毛鄭為宗未有參攷三家者獨朱文公集傳閎意眇指卓然千載之上言關雎則取匡衡柏舟婦人之詩則取劉向笙詩有聲無辭則取儀禮上天甚神則取戰國䇿何以恤我則取左氏傳抑戒自儆昊天有成命道成王之德則取國語陟降庭止則取漢書注賓之初筵飲酒悔過則取韓詩序不可休思是用不就彼岨者岐皆從韓詩禹敷下土方又證諸楚辭一洗末師專已守殘之陋學者諷詠涵濡而自得之躍如也文公語門人文選注多韓詩章句嘗欲寫出應麟竊觀傳記所述三家緒言尚多有之罔羅遺軼傅以説文爾雅諸書稡為一編以扶微學廣異義亦文公之意雲爾讀集傳者或有攷於斯王應麟伯厚甫自序
　　欽定四庫全書
　　詩攷　　　　　　　　　宋　王應麟　撰
　　韓詩
　　燕韓嬰作內外傳數萬言頗與齊魯間殊然歸一也漢藝文志韓故三十六卷內傳四卷外傳六卷説四十一卷隋經籍志韓詩二十二卷嶭氏章句〈後漢嶭漢世習韓詩父子以章句著名〉韓詩翼要十卷漢侯苞撰梁有韓詩譜二卷唐藝文志韓詩卜商序韓嬰注二十二卷又外𫝊十卷〈隋志韓詩存無傳者崇文總目韓嬰之書至唐猶在今存外傳十篇非嬰傳詩之詳者遺説時見於他書與毛説絶異　正義雲齊韓之徒以詩經為章句與毛異耳非有壁中舊本可據　晁説之曰説韓詩者謂其序子夏所作　晁公武曰外傳雖非其解經之深者然文辭清婉有先秦風〉
　　關雎　詩人言雎鳩貞潔慎匹以聲相求隱蔽乎無人之處故人君退朝入於私宮后妃御見有度應門擊柝鼓人上堂退反燕處體安志明今時大人內傾於色賢人見其萌故詠關雎説淑女正容儀以刺時〈嶭君章句後漢書明帝詔應門失守關雎刺世注　又馮衍傳注嶭夫子章句曰云雲以聲相求必於河之洲蔽隱無人之處故人君動靜退朝云云妃後御見去畱有度雲　大人見其萌〉窈窕貞專貌　淑女奉順坤德成其紀綱〈文選注　晁説之論雲齊魯韓以關雎葛覃卷耳鵲巢采蘩采蘋騶虞鹿鳴四牡皇皇者華皆為文王詩〉
　　葛覃　　萋萋盛也〈文選注〉刈取也濩瀹也〈釋文〉卷耳　　頃筐欹筐也　罍天子以玉飾諸侯大夫皆以黃金飾士以梓〈釋文〉金罍大夫器也天子以玉諸侯大夫皆以金士以梓一升曰爵爵盡也足也二升曰觚觚寡也飲當寡少三升曰觶觶適也飲當自適也四升曰角角觸也不能自適觸罪過也五升曰散散訕也飲不自節為人所謗訕也總名曰爵其實曰觴觴者餉也觥亦五升所以罰不敬觥廓也所以著明之貌君子有過廓然著明非所以餉不得名觴〈韓詩説正義又儀禮疏〉觥容五升〈釋文〉雲辭也〈文選注〉
　　朻木〈釋文正義雲毛氏字與三家異者動以百數〉
　　兔罝　　施於中馗　馗中九交之道也〈嶭君章句文選注〉芣苢　　傷夫有惡疾也〈文選注晁説之論韓詩序傷夫也〉直曰車前瞿曰芣苢〈釋文〉芣苢木名實似李〈説文通釋〉芣苢澤寫也芣苢臭惡之菜詩人傷其君子有惡疾人道不通求己不得發憤而作以事興芣苢雖臭惡乎我猶採取而不已者以興君子雖有惡疾我猶守而不離去也〈嶭君章句文選注〉漢廣　　悅人也〈文選注韓詩序〉不可休思〈外傳〉游女謂漢神也言漢神時見不可求而得之〈嶭君章句文選注〉江之漾矣漾長也〈同上嶭君曰　説文作羕〉
　　汝墳　　辭家也〈後漢書注〉愵如調飢〈釋文〉王室如𤈦雖則如𤈦赬赤也𤈦烈火也孔甚也邇近也言魴魚勞則尾赤君子勞苦則顔色變以王室政教如烈火矣猶觸冒而仕者以父母甚迫近飢寒之憂為此祿仕〈嶭君章句後漢周磐誦詩至汝墳之卒章慨然而歎注云〉
　　采蘋　　沈者曰蘋浮者曰藻〈釋文〉於以鬺之唯錡及釜〈漢書注顔師古曰鬺亨也〉
　　甘棠　　蔽茀甘棠〈外傳〉勿剗勿伐〈釋文　剗初簡切〉勿剗勿敗〈集韻〉昔召公述職當民事時舍於棠下而聽斷焉是時人皆得其所後世思其仁恩至虖不伐甘棠〈漢書王吉傳吉學韓詩〉　蔽芾甘棠〈雲　雲〉傳曰自陜以東者周公主之自陜以西者召公主之召公述職當桑蠶之時不欲變民事故不入邑中舍於甘棠之下而聽斷焉陜間之人皆得其所是故後世思而歌詠之〈説苑〉
　　羔羊　　小者曰羔大者曰羊素喻潔白絲喻屈柔紽數名也詩人賢仕為大夫者言其德能稱有潔白之性屈柔之行進退有度數也〈嶭君章句後漢書注〉　逶迤公正貌〈釋文〉褘隋〈卽委蛇出韓詩內傳衡方碑雲褘隋在公隸釋〉
　　摽有楳〈釋文〉　莩有梅〈莩零落也孟子注音義雲韓詩也〉迨願也〈釋文〉小星　　實命不同實有也〈釋文〉
　　江有氾〈説文作洍〉　一溢一否曰渚〈釋文〉水一溢而為渚〈文選注　嶭君章句〉
　　何彼茙矣〈釋文音戎〉
　　騶虞　　天子掌鳥獸官〈異義韓魯説　周禮疏　賈誼新書騶者天子之囿也虞者囿之司獸者也天子佐輿十乗以明貴也㒃牲而食以優飽也虞人翼五豝以待一𤼵所以復中也〉柏舟　　衞宣姜自誓所作〈李迃仲雲〉如有殷憂〈文選注〉胡臷而微臷常也〈釋文〉
　　燕燕　　衞定姜歸其娣送之而作〈李迃仲雲〉定姜歸其婦〈補傳〉
　　日月　　報我不術〈嶭君曰術法也　文選注〉
　　終風　　終風西風也浪起也〈釋文〉時風又且暴使己思益隆〈文選注嶭君章句　説文作暴〉㙪㙪其陰天陰塵也〈董氏雲説文同〉擊鼓　　契闊約束也〈釋文　文選注括　約束也　嶭君章句〉於嗟敻兮不我信兮〈夐亦遠也釋文〉
　　凱風　　簡簡黃鳥載好其音〈太平御覽〉
　　雄雉　　雉耿介之鳥也〈嶭君章句文選注〉
　　匏有苦葉　　至心曰厲〈釋文〉古者霜降逆女冰泮殺止〈韓詩傳　周禮疏王肅論〉招招聲也〈釋文〉
　　谷風　　密勿同心密勿僶俛也〈文選注〉無以下禮〈外傳〉違很也發亂也　潰潰不善之貌〈釋文〉
　　簡兮　　萬以夷狄大鳥羽〈正義　韓詩説〉碩人扈扈〈美貌釋文〉萬大舞也〈初學記〉
　　泉水　　祕彼泉水〈説文作泌〉飲餞於坭〈釋文〉送行飲酒曰餞〈嶭君章句文選注〉
　　北門　　敦迫　室人交徧䜅我〈就也説文作催釋文〉亦已焉哉〈外傳〉
　　靜女　　靜貞也　搔首躊躇〈嶭君曰躊躇躑躅也　文選注〉
　　新臺　　新臺有漼河水浘浘　漼鮮貌　浘浘盛貌〈音尾釋文〉嬿婉之求　嬿婉好貌〈文選注　　説文作暥婉〉得此戚施〈嶭君曰戚施蟾蜍喻醜惡　太平御覽〉
　　柏舟　　實維我直直相當值也〈釋文〉
　　牆有茨〈説文作薺〉　不可揚也　中冓中夜謂淫僻之言也揚猶道也〈釋文〉
　　君子偕老　　他他德之美貌〈釋文〉邦之援也　援取也〈同上〉
　　鶉之奔奔〈左傳作賁賁〉　奔奔彊彊乘匹之貌〈釋文〉人而無良〈外傳〉
　　蝃蝀〈説文作螮蝀〉　刺奔女也　詩人言蝃蝀在東者邪色乘陽人君淫佚之徴臣子為君父隱藏故言莫之敢指〈韓詩序曰云雲後漢書注〉乃如之人兮〈外傳〉
　　相鼠　　止節無禮節也〈釋文〉
　　載馳　　不由蹊遂而渉曰跋渉〈釋文〉尤非也〈文選注嶭君章句〉
　　淇奧　　綠𦺇猗猗𦺇篇築也　有邲君子邲美貌也僴美貌　赫兮宣兮宣顯也〈釋文〉綠𦺇如簀〈簀積也嶭君曰〉
　　〈簀綠䓯盛如積也䓯音竹　文選注〉
　　考盤　　考盤在干地下而黃曰干〈文選注〉干墝埆之處也　碩人之𠏀　𠏀美貌〈釋文〉曲景曰阿〈文選注〉碩人　　倩蒼白色盼黑色也　退罷也　濊濊流貌鱣鮪鱍鱍庶姜䡾䡾〈長貌〉庶士有桀〈健也釋文〉
　　氓　　氓美貌〈釋文〉將辭也〈文選注〉履無咎言履幸也〈釋文〉吁嗟女兮〈外傳〉
　　芄蘭　　垂帶萃兮〈垂貌〉能不我狎〈釋文〉
　　伯兮　　偈桀侹也　疾驅貌　焉得諠草　諠草忘憂也〈文選注〉
　　黍離　　伯封作也　離離黍貌也詩人求亡不得憂懣不識於物視彼黍離離然憂甚之時反以為稷之苗乃自知憂之甚也〈太平御覽〉昔尹吉甫信後妻之讒而殺孝子伯竒其弟伯封求而不得作黍離之詩〈陳思王植貪惡鳥論〉
　　君子於役　　佸至也〈釋文説文作□〉
　　君子陽陽　　陶暢也〈嶭君章句　文選注　後漢書注〉
　　揚之水　　戍舍也〈釋文〉
　　中谷有蓷　　蓷茺蔚也〈釋文〉説雲益母〈正義〉惙其泣矣〈外傳〉
　　兔爰　　施羅於車上曰罿〈釋文〉張羅車上曰罿〈嶭君注太平御覽〉
　　緇衣　　蓆儲也〈釋文〉
　　大叔于田　　禽獸居之曰藪〈釋文〉兩驂左右騑驂〈嶭君章句文選注〉
　　清人　　二矛重鷮〈釋文〉
　　羔裘　　侯美也〈釋文〉恂直且侯彼己之子捨命不偷〈外傳　汾沮洳椒聊彼己之子同　左傳亦作彼己〉
　　東門之墠　　有靖家室〈注靖善也言東門之外栗樹之下有善人可與成為室家也事類賦注太平御覽藝文類聚靖作靜〉
　　子衿　　子寧不詒音　詒寄也曾不寄問也〈釋文〉出其東門　　聊樂我魂魂神也〈釋文　又文選注嶭君曰〉
　　野有蔓草　清揚䩊兮〈玉篇集韻〉青陽宛兮〈外傳〉溱洧　　溱與洧方洹洹兮〈音丸又後漢書注同〉蕳蓮也〈釋文〉詩人言溱與洧方盛流洹洹然謂三月桃花水下之時士與女方秉蘭兮秉執也當此盛流之時衆士與衆女方執蘭而拂除〈太平御覽　漢書注引韓詩傳雲三月桃花水〉鄭國之俗三月上已之溱洧兩水之上招魂續魄秉蘭草祓除不祥故詩人願與所説者俱往也〈後漢書注　嶭君注云藝文類聚〉恂盱且樂〈恂盱樂貌也漢書同〉勺藥離草也言將離別贈此草也〈釋文〉
　　鷄鳴　　説人也　蒼蠅之聲〈嶭君曰鷄遠鳴蠅聲相似也太平御覽一本作讒人也〉嫙　　子之嫙兮嫙好貌〈釋文〉獸三歲曰肩〈後漢書注嶭君傳〉揖我謂我婘兮〈音權〉好貌〈釋文〉
　　東方之日　　彼姝者子詩人言所説者顔色美盛若東方之日〈嶭君章句文選注〉門屛之間曰闥〈釋文〉
　　南山　　橫由其畝東西耕曰橫南北耕曰由〈釋文〉盧泠　　盧泠泠〈董氏雲説文作獜獜〉
　　敝笱　　其魚遺遺　言不能制也〈釋文〉
　　載驅　　發旦也〈釋文〉
　　猗嗟　　舞則纂兮言其舞則應雅樂也〈嶭君章句文選注〉四矢變兮變易也〈釋文〉
　　葛屨　　纖纖女手纖纖女手之貌〈文選注説文作攕攕〉園有桃　　有章曲曰歌無章曲曰謠〈章句初學記〉
　　伐檀　　順流而風曰淪〈淪文貌　釋文文選注作從流〉何謂素餐素者質也人但有質樸而無治民之材名曰素餐尸祿者頗有所知善惡不言默然不語苟欲得祿而已譬如屍焉〈嶭君章句文選注〉
　　蟋蟀　　歲聿其暮聿辭也莫晚也言君之年歲已晚也〈嶭君章句文選注〉
　　綢繆　　見此邂覯邂覯不固之貌〈釋文〉
　　鴇羽　　悠悠倉天〈外傳〉
　　有杕之杜　　逝肯適我逝及也　道周周右也〈釋文〉車鄰〈漢書作車轔〉　　寺人之伶使伶〈釋文〉
　　駟驖〈漢書作四臷〉　鸞在衡和在軾〈內傳　　　禮記經解注〉升車則馬動馬動則鸞鳴鸞鳴則和應〈周禮疏〉
　　小戎　　駟馬不著甲曰俴駟〈釋文〉
　　蒹葭　　大渚曰沚〈嶭君章句文選注〉
　　終南　　顔如渥沰〈沰赭也　撻各反釋文外傳作渥赭〉
　　晨風　　鷸彼晨風〈外傳説文作鴧〉
　　東門之枌　　穀旦於嗟〈釋文〉
　　衡門　　可以療飢〈外傳〉
　　墓門　　訊諫也〈釋文〉
　　防有鵲巢　　誰侜予娓娓美也〈釋文〉心焉惕惕以為悅人〈爾雅注〉
　　澤陂　　展轉伏枕〈文選注〉碩大且㜝〈嶭君曰㜝重頤也　五撿反太平御覽〉
　　匪風　　匪車揭兮　中心𢛁兮〈古怛字〉説曰是非古之風也發發者是非古之車也揭揭者葢傷之也〈漢書王吉傳吉學韓詩〉
　　七月　　四之日舉趾至於四月始可舉足而耕〈太平御覽〉宇屋霤也向北向窗也〈釋文〉氷者竆谷陰氣所聚不洩則結而為伏陰〈初學記　韓詩說雲〉六月食鬱及蒮〈爾雅疏韓詩云〉鴟鴞　　鸋鳺鳥名也鴟鴞所以愛養其子者適以病之愛憐養其子者謂堅固其窠巢病之者謂不知託於大樹茂枝反敷之葦䓟風至䓟折巢覆有子則死有卵則破是其病也〈文選注〉徹彼桑杜口足為事曰拮据租積也〈釋文〉
　　東山　　鸛水鳥巢處知風穴處知雨天將雨而蟻出壅土鸛鳥見之長鳴而喜〈嶭君章句文選注〉烝在蓼薪〈力菊反〉衆薪也〈釋文〉縭帶也〈章句文選注〉
　　破斧　　錡木屬銶鑿屬也〈釋文〉
　　九罭　　取鰕芘也〈太平御覽〉
　　四牡　　周道倭夷〈釋文　文選注〉周道威夷〈嶭君曰威夷險也又作威遲文選注〉周道郁夷〈漢書地理志顔師古曰言使臣乘馬行於此道〉
　　皇皇者華　　莘莘征夫〈外傳　國語説文同〉
　　伐木　　伐木廢朋友之道缺　序曰勞者歌其事〈詩人伐木自苦其事故以為文〉鳥微物也〈文選注〉飢者歌食勞者歌事〈太平御覽　初學記古樂志〉
　　天保　　吉圭惟饎〈周禮蠟氏註疏曰鄭從三家詩儀禮注作為饎〉承受也〈章句文選注〉
　　採薇　　昔始也〈釋文〉依依盛貌〈嶭君章句文選注〉
　　杕杜　　檀車𦅗𦅗〈音同幝釋文〉年二十行役三十受兵六十還兵〈韓詩説　禮記正義　又詩正義曰二十從役云云　又周禮疏〉
　　湛露　　愔愔夜飲〈説文作懕懕〉愔愔和悅之貌〈釋文　文選注〉夫飲之禮不脫屨而卽序者謂之禮跣而上坐者謂之宴能飲者飲之不能飲者已謂之醧齊顔色均衆寡謂之沉閉門不出者謂之湎故君子可以宴可以醧不可以沉不可以湎〈初學記　文選注嶭君章句曰飲酒之禮下跣而上坐者謂之宴齊顔色均衆寡謂之沉閉門不出容謂之湎〉離離長貌〈初學記〉
　　蓁蓁者莪　　蓁蓁盛貌〈文選注　嶭君曰云雲集韻作葏葏〉
　　六月　　元戎大戎謂兵車也車有大戎十乘謂車縵輪馬被甲衡扼之士盡有劎㦸名曰陷軍之車所以冒突先啟敵家之行伍也〈章句史記注〉
　　采芑　　佩玉上有蔥衡下有雙璜衝牙蠙珠以納其間〈周禮注引詩傳　疏謂是韓詩國語注詩傳曰上有蔥絎〉
　　車攻　　東有圃草〈嶭君曰圃博也有博大之茂草也　文選注　後漢書注〉東有囿草〈後漢馬融傳注〉弈弈盛貌〈文選注〉
　　吉日　　駓駓俟俟〈後漢馬融傳注〉趨曰𩣚〈音鄙〉行曰騃〈嶭君章句　文選注〉醴甜而不泲也〈文選注〉
　　鴻雁　　八尺為板五板為堵五堵為雉〈韓詩説正義〉堵四十尺雉二百尺以板長八尺接五板而為堵接五堵而為雉〈韓詩傳　公羊傳注〉劬數也〈釋文〉
　　沔水　　讒言緣間而起〈文選注〉
　　鶴鳴　　九皋九折之澤〈釋文〉
　　祈父〈左傳作圻父〉　有母之屍雍〈外傳〉
　　白駒　　在彼穹谷〈嶭君曰穹谷深谷也　文選注〉
　　斯干　　如矢斯朸朸隅也〈旅卽反〉如鳥斯□翅也　載衣之禘〈音同裼　釋文侯雲示之方也正義〉　太子生以桑弧蓬矢六射上下四方〈內傳　白虎通〉所以為世子何言世世不絶〈內傳文選注〉無羊　　或寢或譌譌覺也〈釋文〉
　　節南山　　節視也　憂心如炎　監領也　昊天不庸庸易也〈釋文〉騁馳也〈嶭君章句〉萬人顒顒仰天告愬〈嶭君章句文選注〉
　　正月　　夢夢惡貌也〈釋文〉窘迫〈董氏引章句〉速速方穀夭夭是椓〈後漢蔡邕傳注韓詩亦同〉
　　十月之交　　繁維司徒　抑意也憗誾也　讒口嗸嗸〈釋文〉
　　雨無極　　正大夫刺幽王也　雨無其極傷我稼穡〈劉諫議安世曰嘗讀韓詩云雲〉薰胥以痡熏帥也胥相也痡病也言此無罪之人而使有罪者相帥而病之是其大甚〈後漢書注〉薰胥〈漢書注晉灼曰齊韓魯詩作薰薰帥也顔師古曰韓詩淪字作薰薰者謂相薰蒸〉
　　小旻　　謀猶囘□〈釋文〉謀猷囘□〈嶭君曰　回邪僻也〉謀猶廻宂〈文選注〉訿訿不善之貌民雖靡腜〈猶無幾何釋文〉是用不就〈外傳〉
　　小宛　　翰飛厲天〈嶭君曰厲刑也　文選注〉哀我疹寡疹苦也宜犴宜獄鄉亭之繫曰犴朝廷曰獄〈釋文〉
　　小弁　　惄焉如疛〈除又反釋文〉雚葦淠淠〈外傳〉
　　巧言　　昊天大憮〈外傳〉僭始旣減減少也〈釋文〉匪其止恭惟王之卭〈外傳〉趯趯毚兔　趯趯往來貌獲得也言趯趯之毚兔謂狡兔數往來逃匿其跡有時遇犬得之〈韓嬰章句史記注〉
　　何人斯　　我心施也施善也〈釋文〉盟牲所用天子諸侯以牛豕大夫以犬庶人以雞〈禮記正義許慎據韓詩云〉
　　谷風　　將辭也〈文選注〉
　　蓼莪　　怙賴也恃負也〈釋文〉
　　大東　　嬥嬥公子〈音挑〉往來貌〈釋文〉采采衣服〈嶭君曰采采盛貌〉襄反也〈文選注嶭君曰〉太白晨出東方為啓明昏見西方為長庚〈史記索隱韓詩云〉
　　四月　　歎征役也〈董氏雲讀詩記〉百卉俱腓腓變也俱變而黃也　亂離斯莫莫散也〈嶭君曰文選注〉
　　小明　　眷眷懷顧〈文選注〉靜恭爾位〈外傳〉
　　鼓鍾　　昭王之時作〈正義　鄭於中𠉀握河紀注云昭王之時鼓鍾之詩所為作者依三家為説也〉南夷之樂曰南四夷之樂唯南可以和於雅者以其人聲音及籥不僭差也〈後漢書注嶭君雲〉王者舞六代之樂舞四夷之樂大德廣之所及〈內傳文選注〉
　　楚茨　　禮義卒度〈外傳〉馥芬孝祀〈嶭君曰馥香貌也　文選注〉信南山　　維禹敶之〈周禮稍人註疏雲韓詩〉㽦㽦原隰〈周禮疏〉壃埸有瓜〈外傳〉
　　甫田　　箌彼甫田〈箌卓也音同　釋文　爾雅箌大也疏作圃田説文雲卓大也〉大田　　卜畀炎火卜報也〈釋文〉有弇淒淒興雲祁祁〈外傳漢書同〉
　　鴛鴦　　戢揵也揵其噣於左也莝委也〈釋文〉
　　頍弁　　先集惟霰霰霙也〈嶭君章句　文選注　太平御覽〉霰英也〈宋書符瑞志〉
　　車舝　　以慍我心慍恚也〈釋文〉
　　青蠅　　構亂也〈釋文〉
　　賓之初筵　　衞武公飲酒悔過也言賓客初就筵之時賓主秩秩然俱謹敬也賓旣醉止不知其為惡也〈後漢書注〉威儀眅眅〈蒲板反〉善貌〈釋文〉
　　魚藻　　頒衆貌〈釋文〉
　　采菽　　便便左右　閒雅之貌　纚筰也〈釋文〉纚繫也〈文選注〉　福祿肶之〈釋文〉
　　角弓　　人之無良良善也言王者所為無有善者各相與於一方而怨之〈後漢書注〉如食儀饇儀我也〈釋文〉雨雪麃麃〈外傳〉曣晛聿消曣晛日出也〈釋文〉
　　菀桺　　上帝甚慆無自瘵焉〈外傳〉
　　都人士〈首章毛氏有之三家則亡今韓詩實無此首章正義　左傳襄十四年引行歸於周萬民所望服䖍曰逸詩也〉
　　采緑　　薄言覩者〈釋文〉
　　白華　　泱泱白雲　視我㤄㤄〈説文同孚吠反〉意不説好也〈釋文〉
　　緜蠻　　緜蠻文貌〈嶭君章句　文選注禮記作緍蠻〉
　　何草不黃　　何人不鰥〈董氏雲〉
　　文王　　遏病也〈釋文〉
　　大明　　天難訦斯〈外傳　　説文作諶〉天謂殷適使不俠四方〈外傳〉磬天之妺磬譬也〈正義釋文〉亮彼武王亮相也〈釋文漢書同〉檀車皇皇〈外傳〉
　　緜　　瓞小瓜也〈釋文　文選注〉周原腜腜〈莫來反文選注〉度填也皋門有閌閌盛貌〈釋文〉
　　棫樸　　亹亹文王綱紀四方〈外傳〉
　　旱麓〈國語作鹿〉　魚喜樂則踴躍於淵中　載設也〈嶭君章句　文選注〉延於條枚〈外傳呂氏春秋同〉
　　思齊　　古之人無擇〈董氏雲〉
　　皇矣　　其菑其殪菑反草也殪因也因髙填下也〈釋文〉維此王季〈今王肅注及韓詩亦作文王正義〉唯此文王〈春秋正義〉莫其德音〈左傳樂記同〉莫定也　畔援武強也〈釋文〉羨願也　四平曰陵〈嶭君章句文選注〉與爾隆衝　仡仡搖也〈釋文〉
　　靈臺　　文王聖德上及飛鳥下及魚鼈〈章句　文選注〉辟廱者天子之學圓如璧壅之以水示圓言辟取辟有德不言辟水言辟廱者取其廱和也所以教天下春射秋饗尊事三老五更在南方七里之內立明堂於中五經之文所藏處葢以茅草取其潔清也〈韓詩説正義〉無珠子曰矇珠子具而無見曰瞍〈文選注〉
　　生民　　三王各正其郊〈韓詩説　禮記正義〉姜姓原字〈韓詩章句　史記注〉聖人皆無父感天而生〈異義齊魯　韓説　正義〉惟辭也　誕信也〈文選注〉拂厥豐草拂弗也〈釋文〉或舂或抌〈董氏引韓詩周禮注同〉
　　公劉　　芮𨸰之卽〈𨸰讀與鞠同　言公劉止其軍旅欲使安靜乃就芮𨸰之間　漢書地理志注師古曰云雲　周禮注作汭泦〉
　　板　　誘民孔易〈外傳〉
　　蕩　　其命匪訦　以無陪無側〈外傳〉　飲酒閉門不出容曰湎〈釋文〉
　　抑　　侯包雲衞武公刺王室亦以自戒行年九十有五猶使臣日誦是詩而不離於其側〈正義〉遠猷辰告荒愖於酒　告爾人民　無言不酬　子孫承承〈外傳〉嗚歎辭也〈文選注〉聿喪厥國〈釋文〉
　　桑柔　　往以中垢〈外傳〉
　　雲漢　　天子奉玉升柴加於牲上〈內傳　禮記正義圭璧既卒是燔牲玉也〉鬱隆烔烔〈徒東切〉耗惡也〈後漢書注同〉憚苦也〈釋文〉如炎如焚〈後漢書注〉胡寧疹我以旱〈疹恥吝反重也　釋文〉湯時大旱使人禱于山川〈韓詩傳公羊注〉君親之南郊以六事謝過自責曰政不一與民失職與宮室崇與婦謁盛與苞苴行與讒夫倡與〈公羊傳注　疏雲皆韓詩傳文〉
　　烝民　　夙夜匪懈〈外傳〉仲山甫徂齊　封於齊〈漢書杜欽傳仲山父異姓之臣無親於宣就封於齊　注鄧展曰韓詩以為封於齊〉
　　崧高　　王踐之事踐任也〈釋文〉
　　韓奕　　有晫其道〈釋文〉幹正也〈嶭君章句文選注〉
　　江漢　　肇長也〈釋文〉傳曰予小子使爾繼邵公之後受命者必以其祖命之〈外傳〉
　　常武　　敷敦淮濆敷大也敦廹　民民翼翼〈釋文〉王猷允塞〈外傳〉
　　召旻　　我居御卒荒〈外傳〉
　　維天之命　　維念也〈釋文〉惟念也〈嶭君章句文選注〉
　　烈文　　靡好也〈文選注〉
　　天作　　彼徂者岐有夷之行　徂往也夷易也行道也彼百姓歸文王者皆曰岐有易道可往歸矣易道謂仁義之道而易行故岐道阻險而人不難〈嶭君傳　後漢書注　傳曰岐道雖僻而人不遠〉彼岨者岐〈沈括引後漢書〉
　　時邁　　薄言振之薄辭也振奮也　莫無也　震動也曡應也美成王能奮舒文武之道而行之則天下無不動而應其政教〈嶭君傳　後漢書注　文選注嶭君章句曰振猶奮也〉執競　　執服也〈釋文〉
　　思文　　貽我嘉𪍓〈文選注　外傳曰云雲嶭君曰𪍓大麥也〉
　　噫嘻　　帥時農夫　穀類非一故言百也〈嶭君章句文選注〉振鷺　　西雍文王之雍也言文王之時辟雍學士皆絜白之人也〈嶭君章句後漢書注〉在此無射〈射厭也同上中庸同〉
　　豐年　　陳穀曰秭〈釋文〉醴甜而不泲也〈文選注〉涔〈涔潛古今字正義〉　涔魚池〈釋文　嶭君章句文選注音岑〉
　　閔予小子　　惸惸在疚〈文選注〉
　　敬之　　弗時仔肩〈外傳説苑同〉
　　小毖　　懲苦也　自求辛赦赦事也〈釋文〉翻飛貌〈文選注〉
　　載芟　　繹繹盛貌〈文選注〉民民其麃衆貌〈釋文〉絲衣　　目羊來牛〈外傳〉
　　般　　於繹思〈毛詩無此句齊魯韓詩有之　釋文〉
　　駉　　驒白馬黑髦也〈釋文〉
　　泮水　　屈此羣醜屈収也収斂得此衆聚　鬄彼東南鬄除也〈釋文〉獷彼淮夷獷覺寤之貌〈嶭君曰云雲文選注　説文作穬〉
　　閟宮　　枚枚閒暇無人之貌也　稙長稼也稺幼稼也〈釋文〉騰乘也〈文選注　嶭君章句〉荒至也〈釋文〉遂幠大東〈爾雅註疏曰或當在齊魯韓詩〉新廟奕奕奚斯所作奚斯魯公子也言其新廟奕奕然盛是詩公子奚斯所作也〈嶭君傳　後漢曹褒傳注　文選注〉曼長也〈文選注嶭君章句〉
　　商頌　　美襄公〈史記宋世家襄公之時修仁行義欲與盟主其大夫正考甫美之故追道契湯高宗殷所以興作商頌　注韓詩章句美襄公樂記溫良而能斷者宜歌商注商宋詩正義　揚子正考甫常睎尹吉甫矣公子奚斯常睎正考甫矣〉
　　𤣥鳥　　方命厥後奄有九域〈嶭君曰九域九州也　文選注〉大糦大祭也〈釋文〉
　　長發　　𤣥王桓發發明也〈釋文〉率禮不越〈外傳　説苑漢書同〉至於湯躋〈外傳　禮記注詩讀湯齊為湯躋言三家詩有讀為躋者　正義〉聖敬日躋言湯聖敬之道上聞於天〈文選注〉為下國畷郵〈禮記注正義曰引齊魯韓詩也　郵謂民之郵舍言成湯施布仁政為下國諸侯在畷民之處所使不離散〉武王載發〈外傳　荀子同〉櫱絶也〈釋文〉
　　殷武　　楚地在南郡南陽之間〈水經注　按韓嬰敘詩云〉撻達也適數也〈釋文〉京師翼翼四方是則〈後漢書樊準傳注韓詩之文翼翼〉
　　〈然盛也〉取松與栢　閑大也謂閑然大也〈嶭君章句文選注缺〉
　　青靜也　寂無聲之貌也　煦暖也　嫕悅也　祛去也　介界也　隤猶遺也〈章句　文選注〉師臣者帝交友受臣者王　孔子為魯司宼先誅少正卯謂佞道已行亂國政也佞道未行章明遠之而已〈內傳　白虎通〉諸侯世子三年喪畢上受爵命於天子〈同上〉禘取毀廟之主皆升合食於太祖〈內傳三禮義宗〉
　　魯詩
　　魯申培公始為詩傳號魯詩〈申公受詩於浮丘伯伯者荀卿門人也魯最為近之獨以詩經為訓故以教亡傳疑者則闕弗傳〉漢志魯故二十五卷説二十八卷隋志魯詩亡於西晉而小學有一字石經魯詩六卷〈今殘碑百七十三字魏唐國風數篇之文又一段二十餘字零落不成文惟叔于田一章及女曰雞八字可讀其間有齊韓字葢敘二家異同之説〉
　　佩玉晏鳴關雎歎之〈漢書杜欽傳　李竒曰後夫人雞鳴佩玉去君所周康王后不然故詩人歎而傷之臣瓚曰此魯詩也　後漢楊賜傳康王一朝晏起關雎見幾而作注此事見魯詩今亡失矣〉先君之思以畜寡人此衞夫人定姜之詩也定姜無子立庶子衎是為獻公畜孝也獻公無禮於定姜定姜作詩言獻公當思先君定公以孝於寡人〈釋文曰此是魯詩　禮記坊記注　正義鄭志答炅模雲注記時就盧君後後得毛傳乃改之〉
　　中㝤之言〈漢書注　晉灼曰魯詩以為夜也集韻㝤博雅夜也詩中㝤之言〉
　　素衣朱綃〈儀禮士昏禮注宵讀為詩素衣朱綃之綃魯詩以綃為綺屬也　禮記正義雲魯詩為綃〉惟〈毛作維〉是褊心是以為㓨　誰知〈闕一字毛誰上有其〉之葢亦勿思　父兮父〈闕一字毛無〉曰嗟予子行役夙夜毋已尚慎〈下闕〉哉猶來毋死　兮〈毛作猗〉不稼不嗇欿欿伐輪兮　毋食我黍三歲宦女莫我肯顧　山有蓲〈毛樞〉胡不日鼓瑟〈石經魯詩殘碑〉
　　天子食日舉樂諸侯不釋縣大夫士日琴瑟〈公羊傳注魯詩傳曰〉陽如之何〈爾雅注　魯詩云陽予也〉
　　和鸞雍雍萬福攸同魯訓曰和設軾者也鸞設衡者也〈後漢輿服志注〉
　　古有梁鄒者天子之田也〈文選注　後漢書注　魯詩傳曰〉
　　此日而食於何不臧　又曰閻妻扇方處〈漢書谷永傳閻妻驕扇日以不臧　顔師古曰魯詩小雅十月之交篇曰云雲言厲王無道內寵熾盛政化失理故致災異日為之食為不善也〉
　　阮徂共皆為國名〈正義　魯詩之義以云云〉
　　鼐小鼎〈魯詩説説文〉
　　殷中宗周成宣王皆以時毀〈正義　異義詩魯説丞相匡衡以為云云〉齊詩
　　齊轅固為傳〈應劭曰后蒼作齊詩〉漢志齊後氏故二十卷傳三十九卷孫氏故二十七卷傳二十八卷雜記十八卷隋志齊詩魏代己亡
　　子之營兮遭我虖嶩之間兮〈漢書地理志臨甾名營丘故齊詩曰云雲　顔師古曰毛詩作還齊詩作營之往也　嶩山名也字或作峱亦作巙音皆乃高反言往適營山而相逢於嶩山也釋文　崔靈恩集注本作嶩〉
　　衞宣公之子壽閔其兄伋之且見害作憂思之詩黍離之詩是也〈洪邁容齊四筆　齊詩以為云云　晁氏詩序論齊魯韓三家以王風為魯詩　亦見新序雲夀閔其兄之且見害作憂思之詩黍離之詩是也〉
　　四國是匡〈四國是皇　董氏曰齊詩作四國是匡賈公彥引以為據〉
　　詩云以雅以南韎任朱離〈後漢書陳忠雲　注毛詩無韎任朱離之文葢見齊魯之詩也今亡〉
　　自杜沮漆〈漢書地理志詩曰自杜　師古曰大雅緜之詩曰自土沮漆齊詩作自杜言公劉避狄而來居杜與沮漆之地〉
　　為下國駿駹〈董氏曰齊詩謂馬也〉
　　翼奉曰竊學齊詩聞五際之要十月之交篇〈本傳孟康曰詩內傳曰五際卯酉午戌亥也隂陽終始際㑹之嵗於此則有變改之政也　正義鄭作六藝論引春秋緯演孔圖雲詩含五際六情詩緯汎歴樞雲午亥之際為革命卯酉之際為改正辰在天門出入𠉀聽卯天保也酉祈父也午采芑也亥大明也然則亥為革命一際也亥又為天門出入𠉀聽二際也卯為隂陽交際三際也午為陽謝隂興四際也酉為隂盛陽微五際也其六情則春秋雲喜怒哀樂好惡是也　汎歴樞雲大明在亥水始也四牡在寅木始也嘉魚在巳火始也鴻雁在申金始也郎顗傳四始之缺五際之戹奉又曰詩之為學情性而已〉匡衡曰聞之師曰匹配之際生民之始萬福之原婚姻之禮正然後品物遂而天命全孔子論詩以關雎為始言太上者民之父母后夫人之行不侔乎天地則無以奉神靈之統而理萬物之宜故詩曰窈窕淑女君子好仇言能致其貞淑不貳其操情慾之感無介乎容儀宴私之意不形乎動靜夫然後可以配至尊而為宗廟主此綱紀之首王教之端也　鄭伯好勇而國人暴虎念我皇祖陟降廷止言成王常思祖考之業而鬼神祐助其治也　焭焭在疚言成王喪畢思慕意氣未能平也商邑翼翼〈雲　雲〉此成湯所以建至治保子孫化異俗而懐鬼方也〈本傳衡學齊詩〉
　　毋曰高高在上陟降厥士日監在茲言天之日監王者之處也廼眷西顧此維予宅言天以文王之都為居也〈漢郊祀志匡衡奏議〉
　　同爾弟兄　與爾臨衝以伐崇庸〈伏湛曰文王受命而征伐五國必先詢之同姓然後謀於羣臣加占蓍龜以定行事故謀則成卜則吉戰則勝其詩曰帝謂文王詢爾仇方云云以爾鉤援云云崇國城守先退後伐所以重人命俟時而動故參分天下而有其二後漢書湛傳齊詩〉
　　蕭望之曰爰及矜人哀此鰥寡上惠下也雨我公田遂及我私下急上也〈本傳望之治齊詩〉
　　齊詩先採蘋而後草蟲〈曹氏詩説〉
　　齊詩章句騶虞為天子掌鳥獸官〈解頤新語〉
　　詩異字異義
　　周南召南昔大王王季居岐山之陽躳行召南之教以興王業及文王而行周南之教以受命〈儀禮注〉塗山氏之女候禹於塗山之陽乃作歌曰候人兮猗實始作為南音周公召公取風焉以為周南召南〈呂氏春秋〉其地在南郡南陽之間〈水經注二南國按韓嬰敘詩云〉
　　關雎　　康王晏出朝關雎預見〈列女傳〉康王晚朝關雎作諷〈後漢書〉昔周王承文王之盛一朝晏起夫人不鳴璜宮門不擊柝關雎之人見幾而作〈後漢紀楊賜上書〉周康之時頌聲作乎下關雎作乎上習治也故習治則傷始亂也〈揚子〉周道缺詩人本之衽席關雎作又曰周室衰而關雎作〈史記〉國風之好色也其傳曰盈其欲而不愆其止其誠可比於金石其聲可內於宗廟〈荀子〉在河之州〈説文〉槮差荇菜〈同上〉展轉反則〈楚辭章句〉關關雎鳩〈文選注〉人主不正應門失守故歌關雎以感之〈後漢注春秋説題辭〉
　　葛覃　服之無射〈禮記〉
　　卷耳　　菤耳〈爾雅〉頃筐易滿也卷耳易得也然而不可以貳周行〈荀子〉能官人也王及公侯伯子男甸采衞大夫各居其列所謂周行也〈左傳〉酌彼金𦉩〈漢書注〉我夃酌彼金罍　陟彼岨矣〈説文〉云何盱矣〈爾雅注〉樛木　　葛藟虆之〈楚辭章句〉葛藟□之〈説文〉
　　桃夭　　桃之枖枖〈説文　　又作□□〉其葉溱溱〈通典〉
　　兔罝　　糾糾武夫〈後漢書注〉天下有道則公侯能為民干城而制其腹心〈左傳〉
　　芣苢　　蔡人之妻作〈列女傳〉王肅引周書雲芣苢如李出於西戎〈王基駮雲遠國異物非周婦人所得采　正義〉自關雎至芣苢后妃房中之樂〈同上王肅雲〉
　　汝墳　　周南大夫妻作〈列女傳〉遵彼汝濆〈爾雅注〉魴魚䞓尾〈説文〉王室如毀〈列女傳〉
　　草蟲　　蛗螽〈爾雅注〉孔子曰未見君子〈止〉我心則悅詩之好善道之甚也如此〈説苑〉
　　采蘋　　於以采薻〈説文　濟澤之阿行潦之蘋藻寘之宗室季蘭屍之敬也　左傳〉甘棠　　勿鬋勿伐邵伯所茇〈漢書　　説文作廢〉召伯所稅〈爾雅注〉勿剪勿扒〈亦作拜廣韻〉孔子曰吾於甘棠見宗廟之敬也〈説苑〉
　　行露　　申人女作〈列女傳〉
　　小星　　寔命不猷〈爾雅注〉維參與昴〈集韻〉
　　何彼襛矣　　言齊侯嫁女以其母王姬始嫁之車遠送之〈鄭箴膏肓　儀禮疏彼取三家詩故與毛詩異〉
　　騶虞　　成王因先王之樂命曰騶虞〈墨子〉樂官備也〈禮記　射義注壹發五豝喻得賢者多也於嗟乎騶虞嘆仁人也〉騶虞或作吾〈劉芳詩義疏〉柏舟　　衞宣夫人作〈列女傳〉威儀逮逮〈禮記　漢書注〉威儀棣棣不可算也〈朱穆傳注　穆集載絶交論雲〉晤辟有摽〈説文〉我心非石　我心非席〈列女傳〉棣棣富也不可選衆也〈賈誼新書〉燕燕　　衞定姜送婦作〈列女傳〉
　　擊鼓　　擊鼓其鼞〈説文〉
　　雄雉　　遙遙我思〈説苑〉
　　匏有苦葉　　苞有苦葉〈周禮注〉苦匏不材於人共濟而已〈國語叔嚮曰注不裁於人言不可食也共濟而已佩匏可以度水也〉深則砅〈説文〉雍雍鳴□〈鹽鐵論〉旴日始旦〈易釋文姚氏引詩〉
　　谷風　　湜湜其止〈説文〉我躳不説〈左傳〉我今不閲皇恤我後〈禮記〉扶服救之〈禮記　漢書作捄〉能不我慉〈説文〉旣詒我肄〈爾雅或作勩孫炎曰習事之勞〉
　　式微　　黎莊夫人及傅母二人作〈列女傳陳婦道〉胡為乎中路〈同上〉
　　旄丘　　畱離之子〈爾雅注〉
　　泉水　　䎵彼泉水〈説文直視也〉
　　靜女　　靜女其袾〈又作𡚾〉僾而不見〈説文〉靜女之三章取彤管焉〈左傳〉
　　新臺　　新臺有玭　得此𪓰𪓿〈説文〉䁙婉之求〈同上〉二子乘舟　伋方乘舟時伋傅母恐其死也閔而作詩〈新序〉栢舟　　紞彼兩髦〈説文〉
　　君子偕老　　褘褘它它〈爾雅音義〉㐱髮如雲〈説文〉不屑鬄也〈周禮注〉玉之瑱兮　是䙝袢也　邦之媛兮〈説文〉鶉之奔奔　　鵲之姜姜〈禮記鶉之賁賁注云姜姜賁賁爭鬭惡貌也言我以惡人為君亦使我惡如大鳥姜姜於上小鳥賁賁於下〉
　　定之方中　　騋牝驪牡〈説文〉
　　相鼠　　妻諫夫之詩〈白虎通〉何不遄死〈史記〉
　　干旄　　竿旄何以告之取其忠也〈左傳〉竿旄之忠告〈家語〉彼姝者子何以與之其傳曰譬猶練絲染之藍則青染之朱則赤〈論衡〉
　　載馳　　大夫軷渉〈儀禮疏〉言采其莔〈説文繫傳〉
　　淇奧　　瞻彼淇澳　菉竹猗猗　赫兮喧兮有斐君子終不可諠兮〈禮記〉赫兮愃兮　充耳璓瑩　䯤弁如星〈説文〉
　　碩人　　莊姜傅母作〈列女傳〉衣綿絅衣〈同上〉檾衣〈説文〉衣錦尚蘏〈書大傳〉衣綿尚絅〈禮記〉覃公惟私〈白虎通〉齒如瓠棲〈爾雅注〉□首〈好貌説文〉翟蔽以朝〈周禮注〉施罟□□〈又作㳚〉鱣鮪鮁鮁〈説女〉
　　氓　　敦丘〈爾雅注如覆敦者〉波涕漣漣〈楚辭章句〉履無咎言〈禮記注履禮也〉漸車幃裳〈儀禮疏〉信誓𢘇𢘇〈説文〉
　　芄蘭　　芄蘭之枝〈説文説苑〉童子佩䥴〈周禮眡侵注〉
　　河廣　　企予望之〈楚辭章句〉孔子曰吾於河廣知徳之至也〈鹽鐵論〉
　　伯兮　　安得藼艸〈説文〉焉得萲草〈爾雅音義〉
　　木瓜　　下報上〈賈誼以為下之報上晁氏詩序論〉
　　黍離　　彼黍䅻䅻〈説文〉愮愮〈爾雅搖搖〉
　　君子於役　　鷄棲於時〈羣經音辯〉
　　君子陽陽　　左執翳〈説文〉
　　中谷有蓷　　□其乾矣〈説文〉
　　兔爰　　雉離於䍖〈説文覆車也〉雉離於罦〈漢書注〉
　　大車　　息君夫人作〈列女傳〉大車噋噋〈廣韻〉毳衣如𦃖　毳衣如𣯩〈説文〉
　　大叔于田　　兩驂如儛〈家語〉火列具舉〈文選注〉膻裼㬥虎〈説文〉
　　清人　　左旋右搯〈説文〉
　　遵大路　　無我□兮〈説文〉
　　有女同車　　顔如蕣華〈説文〉佩玉鏘鏘〈楚辭章句〉風雨　　風雨湝湝〈説文〉
　　子衿　　子䘳〈石經〉　兮達兮〈説文〉
　　出其東門　　縞衣䌆巾〈説文　一作綥渠之反〉
　　溱洧　　潧與洧〈説文〉溱與洧方灌灌兮士與女方秉菅兮　恂盱且樂〈漢書〉鄭詩二十一篇説婦人者十九〈公羊疏許氏雲〉
　　還　　遭我乎猺之間兮〈水經注〉竝驅從兩豜兮〈説文三嵗豕肩相及者〉
　　著　　竢我於著乎而〈漢書顔師古注著地名出濟南郡著縣也〉
　　甫田　　婉兮□兮〈説文〉莠喬喬〈揚子〉
　　猗嗟　　猗嗟䫤兮〈集韻〉
　　葛屨　　宛如左僻〈説文〉好人媞媞〈楚辭章句〉
　　陟岵　　猷來無棄〈爾雅注〉
　　伐檀　　河水清且灡漪〈爾雅〉
　　山有樞　　它人是媮〈漢書文選注〉
　　杕杜　　獨行焭焭〈文選注〉
　　駟驖　　四驖孔阜　輶車鑾鑣載獫猲獢〈説文〉小戎　　以觼軜　叴矛沃□〈説文〉竹柲緄縢〈儀禮注〉竹䪐緄縢〈周禮注〉愔愔良人〈列女傳〉
　　蒹葭　　泝洄　泝游〈爾雅〉
　　終南　　有屺有堂〈崔靈恩〉
　　晨風　　□彼鷐風〈説文〉宛彼北林〈周禮注〉隰有樹檖〈説文〉
　　無衣　　與子皆行〈漢書〉
　　權輿　　胡不承權輿〈爾雅注〉
　　宛丘　　子之蕩兮〈楚辭章句〉亡冬亡夏〈漢書〉
　　東門之枌　　市也媻娑〈説文〉
　　東門之池　　可與寤言〈列女傳〉
　　墓門　　墓門有楳〈列女傳　陳辯女為歌〉誶予不顧〈楚辭章句〉防有鵲巢　　邛有旨鶪〈説文又作□〉
　　月出　　佼人劉兮〈羣經音辯〉
　　澤陂　　有蒲與茄〈樊光注爾雅〉碩大且㜝〈説文〉嶭君曰重頤也〈韓詩〉
　　檜　　鄶〈左傳　季札觀樂豳在齊下秦在魏唐上鄶曹終焉〉
　　素冠　　棘人臠臠兮〈説文〉
　　隰有萇楚　　旖旎其華〈楚辭章句〉
　　匪風　　匪車□兮〈説文〉摡之釜鬵〈同上〉
　　蜉蝣　　衣裳□□　蜉蝣堀閱〈説文〉
　　𠉀人　　何戈與綴〈禮記注〉彼記之子〈禮記　注汙澤善居泥水之中在魚梁以不濡汙其翼為才如君子以稱其服為有徳　詩禮注不同〉彼已〈國語〉嬒兮蔚兮〈説文　嬒女黒色也〉
　　鳲鳩　　尸鳩〈漢書〉尸鳩在桑傳曰尸鳩之所以養七子者一心也君子所以理萬物者一儀也〈説苑〉其弁伊綦〈周禮注説文作𤪌〉
　　七月　　一之日㓖冹〈説文從仌〉四之日舉止　饁彼南畮〈漢書〉七月鳴鴃〈孟子注〉四月秀葽劉向説此味苦苦葽也〈説文〉獻肩於公〈周禮注　四嵗為肩〉塞鄉墐戶〈儀禮疏〉聿為改歲〈漢書〉食鬱及蒮〈説文〉黍稷穜稑〈周禮注〉黍稷種稑種先穜後孰也稑疾孰也　納於□隂〈説文〉四之日其早稱彼兕觵受福無疆〈禮記注〉
　　鴟鴞　　殆天之未隂雨〈家語〉□天之未隂雨〈説文〉唯予音之嘵嘵〈同上〉刺邠君曾不如此鳥〈孟子注〉
　　東山　　零雨其蒙〈楚辭章句〉霝雨其濛　蜎蜎者蜀雚鳴於垤〈説文　小爵也〉熠熠宵行〈同上熠盛光也〉
　　破斧　　四國是訛〈爾雅注〉
　　狼跋　　載躓其尾　赤舄掔掔〈又作已已説文〉
　　鹿鳴　　仁義陵遲鹿鳴刺焉〈史記〉嘉賔旣來示我以善道又樂嘉賓有孔昭之明徳〈鄭注鄉飲酒禮〉視民不佻〈説文左傳〉四牡　　駟牡騑騑〈儀禮疏〉痑痑駱馬〈説文　漢書注作驒驒〉皇皇者華　　侁侁征夫〈楚辭章句〉莘莘征夫　我馬唯驕〈説文〉周爰諮謨〈淮南子〉
　　常棣　　召穆公思周徳之不類故糾合宗族於成周而作詩〈左傳〉萼不□□〈説文〉䳭鴒在原〈左傳〉外禦其侮〈國語周文公之詩曰〉飲酒之□〈説文〉和樂且耽〈禮記〉
　　伐木　　伐木所所　墫墫舞我　竷竷舞我〈説文〉周德始衰頌聲旣寢伐木有鳥鳴之刺〈後漢注蔡邕正交論〉
　　天保　　絜蠲為饎〈周禮疏　大戴禮注〉礿祠烝甞〈禮記注〉採薇　　懿王時戎狄交侵中國被其苦詩人始作疾而歌之曰靡室靡家獫允之故〈漢書匈奴傳〉彼薾惟何〈説文〉
　　出車　　宣王征伐詩人美大其功曰薄伐獫允至於太原出車彭彭城彼朔方〈漢書〉出輿彭彭〈史記　襄王之詩〉我出我輿〈荀子〉
　　魚麗　　物其指矣唯其偕矣〈荀子〉
　　南陔至由儀　　其義未聞〈儀禮注〉鄭君注禮之時未見毛傳以為此篇孔子前亡注詩之時旣見毛傳以為孔子後失堂上歌者不亡堂下笙者卽亡〈同上疏〉注禮之時未見此序故云義未聞也　漢世毛學不行三家不見詩序不知六篇亡失謂其唯有三百五篇〈正義〉南山有臺　　樂旨君子邦家之基〈左傳　注言君子樂美之道〉蓼蕭　　和鸞噰噰萬福攸同言動以紀度則萬福之所聚也〈賈誼新書〉
　　六月　　獫狁孔熾我是用戒〈鹽鐵論〉薄伐獫狁至於太原〈史記　襄王之詩〉吉甫宴喜〈千里之鎬猶以為遠漢書〉
　　采芑　　朱紼斯皇〈白虎通〉振旅嗔嗔〈説文〉嘽嘽推推征伐獫狁荊蠻來威〈漢書〉
　　車攻　　東有甫艸〈羣書音辯〉薄狩於敖〈後漢書注東京賦水經注薄狩於敖〉赤紼金舄〈白虎通〉抉拾旣次〈周禮注〉夬拾旣次〈集韻〉助我舉㧘〈説文〉
　　吉日　　旣禡旣禂〈説文〉麀鹿噳噳〈上〉其麎孔有〈爾雅疏〉伾伾俟俟〈説文〉
　　庭燎　　鑾聲鉞鉞〈説文〉
　　鶴鳴　　他山之石可以為□〈説文〉
　　我行其野　　不惟舊因〈白虎通〉誠不以富〈論語〉斯干　　周德旣衰而奢侈宣王賢而中興更為儉宮室小寢廟詩人美之斯干之詩是也上章道宮室之如制下章言子孫之衆多也〈漢書　劉向傳〉約之格格〈周禮注〉載衣之𧝐〈説文〉
　　節南山　　維石嚴嚴〈音巖　　羣經音辯〉天方薦㽨〈説文〉秉國之鈞〈漢書〉天子是庳卑民不迷〈荀子〉不自為正〈禮記〉不自為政王肅雲言政不由王出也〈正義〉
　　正月　　民之譌言　謂地葢厚不敢不趚　胡為虺蜥〈説文〉燎之方陽　能或滅之〈漢書〉亦孔之昭〈禮記〉協比其鄰〈左傳〉□□彼有屋〈説文〉速速方轂〈後漢書〉哀此焭獨〈楚辭章句〉
　　十月之交　　日有蝕之　日月鞠凶　山卒崩皮〈司徒〉中術〈膳夫〉掫子〈內史〉萭〈師氏漢書〉橜維趣馬〈漢書注〉□維師氏〈集韻〉豓妻傓方處〈説文〉密勿從事　讒口嗸嗸〈漢書〉僔沓背憎〈説文〉悠悠我悝〈爾雅注〉攸攸我里〈爾雅音義〉○〈詩傳曰月食非常也比之日食猶常也日食則不臧矣漢天文志〉
　　雨無正　　聽言則對〈新序漢書〉唯躬是瘁〈左傳〉
　　小旻　　歙歙訿訿〈漢書　爾雅作翕翕〉噏噏呰呰〈荀子〉膴王肅讀為幠〈幠大也無大有人言少也正義〉或悊或謀〈漢書〉不可暴虎不敢慿河〈鹽鐵論〉戰戰矜矜〈左傳〉
　　小宛　　鳩飛〈國語秦伯賦鳩飛注小宛之首章也〉明發不寐有懷二人文王之詩也〈禮記〉螟𧕅有子蠃負之〈説文〉毋忝爾所生〈古文孝經〉
　　小弁　　小卞〈音盤漢書〉伯竒仁人而父虐之故作小弁之詩曰何辜於天親親而悲怨之辭也〈趙岐孟子注〉伯竒放流首髮早白詩云惟憂用老〈論衡〉譬彼瘣木〈説文〉巧言　　僭始旣涵〈説文〉卭勞也〈禮記注〉□□大猷〈説文〉秩秩大繇聖人謨之〈漢書注〉趯趯毚兔遇犬獲之他人有心餘忖度之〈史記〉居河之湄〈爾雅注〉旣微且□〈説文〉巷伯　　緀兮斐兮〈緀白文貌〉咠咠幡幡〈説文〉取彼讒人〈禮記注　後漢書〉
　　谷風　　棄我如遺〈新序〉
　　蓼莪　　蓼䕏　蓼蓼者儀〈隸釋漢碑〉瓶之□矣〈説文〉皞天罔極〈漢書〉
　　大東　　周道如底〈孟子〉其平如砥　苕苕公子行彼周道〈楚辭章句〉哀我癉人〈爾雅注〉㻆㻆佩璲〈爾雅疏〉□彼織女〈説文〉
　　四月　　於四月見孝子之思祭〈孔叢子〉奚其適歸〈家語〉匪鷻匪𪀝〈説文〉
　　北山　　普天之下〈左傳孟子〉率土之賓　或宴宴居息或盡顇事國〈漢書　左傳作憔悴〉
　　小明　　毋常安息〈漢書〉
　　鼓鍾　　憂心且怞〈説文〉
　　楚茨　　楚薺〈禮記注〉楚楚者薋〈楚辭章句〉我埶黍稷〈説文〉祝祭於𥛱〈同上〉
　　信南山　　旣瀀旣渥　取其血膫〈説文〉
　　甫田　　或芸或芓黍稷儗儗〈漢書〉
　　大田　　以我剡耜〈爾雅注〉去其螟蟘　有渰淒淒〈説文〉有晻淒淒興雲祁祁〈呂氏春秋〉
　　瞻彼洛矣　　韎韐有赩〈白虎通〉
　　裳裳者華　　唯其有之〈新序〉傳曰君子者無所不宜也〈説苑〉
　　桑扈　　受福不儺　兕觵其觓〈説文〉匪徼匪傲〈漢書〉匪交匪敖〈左傳〉
　　頍弁　　先集維䨘〈爾雅注〉樂酒今㫺〈楚辭章句〉車舝　　展彼碩女〈列女傳〉高山卬止〈説文〉景行行之〈史記〉詩之好仁如此〈禮記〉
　　青蠅　　謍謍青蠅止於棥〈説文〉止於蕃〈史記〉止於藩愷悌君子毋信讒言讒言罔極〈漢書　又雲至於藩〉
　　賔之初筵　　威儀佖佖　仄弁之俄　屢舞姕姕〈説文〉采菽　　采叔〈國語〉王賜諸侯命服之樂也〈國語注〉何錫與之〈白虎通〉觱沸濫泉〈説文〉赤紼在股〈白虎通〉匪交匪舒〈荀子〉樂㫖君子殿天子之邦樂㫖君子福祿攸同便蕃左右亦是帥從〈左傳〉紼縭維之〈爾雅〉優哉游哉聊以卒歲〈左傳亦是戾矣葢師讀有異〉
　　角弓　　民胥效矣〈左傳〉雨雪麃麃見晛聿消〈漢書荀子同〉宴然聿消莫肯下隧式居屢驕〈荀子　注隧讀為隨〉
　　菀柳　　上天甚神無自瘵也〈戰國䇿〉
　　都人士　　狐裘黃裳萬民之望〈賈誼新書〉黃衣則狐裘大蜡之服也〈禮記注〉
　　采綠　　終朝采菉〈楚辭章句〉
　　黍苗　　道邵伯述職勞來諸侯也〈國語注〉
　　隰桑　　瑕不謂矣〈禮記　注瑕之言胡也〉
　　白華　　白〈漢書〉淲沱北流〈説文　徐曰沱沼今別作池非是〉瓠葉　　有菟斯首〈後漢注〉
　　漸漸之石　　俾滂池矣〈史記〉
　　文王　　其命維新〈禮記〉陳錫載周是不布利而懼難乎故能載周以至於今〈國語〉本枝百世〈左傳〉惟周之士不顯弈世〈後魏禮志〉孔子論詩至於殷士膚敏祼將於京喟然歎曰大哉天命善不可不傳於子孫是以富貴無常不如是則王公其何以戒愼民萌何以勸勉葢傷微子之事周而痛殷之亡也〈漢書〉毋念爾祖〈左傳　古孝經〉述修厥德〈漢書〉儀監於殷峻命不易〈禮記〉上天之載載讀曰栽謂生物也〈禮記注〉
　　大明　　天難諶斯不易惟王〈漢書〉聿嬪於京〈爾雅注〉唯此文王　允懷多福〈春秋繁露〉在郃之陽　其旝如林〈説文〉毋貳爾心〈漢書〉坶野洋洋〈水經注〉四騵彭彭〈公羊疏案異義〉
　　緜　　陶𥨍陶穴〈説文〉至於岐下　聿來相宇〈新序〉爰挈我龜〈漢書注〉亦不殞厥問〈孟子〉畎夷喙矣〈左傳注〉犬夷呬矣昆夷駾矣〈説文〉予聿有奔走予聿有先後〈楚辭章句〉棫樸　　左右趨之此言左右日以善趨也〈賈誼新書〉左右趨之　烝徒檝之　左右奉璋此文王之郊也六師及之此文王之伐崇也以是見文王之先郊而後伐也〈春秋繁露〉追琢其璋〈周禮注〉彫琢其章亹亹我王〈荀子〉旱麓　　瞻彼旱鹿〈夫旱鹿之榛楛殖故君子得以易樂干祿焉　國語〉璱彼玉瓚〈説文　周禮注作䘏彼〉凱弟君子〈呂氏春秋禮記〉葛纍〈後漢書〉思齊　　神罔時侗〈説文〉雍雍在宮〈漢書注〉厲假不瑕〈集韻〉
　　皇矣　　求民之瘼〈漢書〉惟彼二國其政不獲惟此四國爰究爰度〈左傳〉乃眷西顧此惟予度〈論衡〉唯此文王王此大國〈左傳〉無然畔換〈漢書注〉以遏徂莒以篤周
　　祜〈孟子〉弗識弗知〈賈誼新書〉崇墉□□〈説文〉克順克俾俾於文王〈禮記〉
　　靈臺　　白鳥鶴鶴〈孟子　賈誼新書作皜皜〉臣業維樅〈説文〉矇瞍奏工〈楚辭章句〉文王有辟雍之樂〈莊子〉文王樂名巨業〈樂苑〉
　　下武　　應侯愼德〈家語　淮南子〉昭哉來許〈漢碑〉昭茲來御愼其祖父〈後漢書注〉
　　文王有聲　　欥求厥寧〈説文〉匪革其猶聿追來孝〈注革急也猶道也聿求也言文王改作者非必欲急行己之道乃追述先祖之業來屋此為孝〉考卜惟王度是鎬京惟龜正之〈注度謀也禮記〉旣伐於崈〈書大傳〉芑枸檵也〈禮記注〉
　　生民　　不𡍩不疈　克岐克㘈　禾穎穟穟　瓜瓞菶菶〈説文〉瓜瓞□□〈集韻〉卽有台家室〈白虎通〉誕降嘉榖　惟秬惟秠〈説文〉或舂或枕〈儀禮注〉或簸或舀〈杼臼也〉烝之烰烰〈説文〉淅之溞溞〈爾雅音義〉后稷兆祀〈集韻〉行葦　　維葉柅柅〈文選注〉肆筵設機〈楚辭章句〉鮐背〈爾雅〉
　　旣醉　　類者不忝前哲壼者廣裕民人萬年者令聞不忘祚𦙍者子孫蕃育之謂也〈國語〉
　　鳬鷖　　公屍來燕醺醺〈説文〉
　　假樂　　嘉樂〈左傳公賦嘉樂〉嘉樂君子憲憲令德〈禮記正義雲案詩本文憲憲為顯顯與此不同者齊魯韓詩與毛詩不同也〉保佑命之〈禮記〉不愆不忘〈文選注　説苑作亡〉不騫不忘〈春秋繁露〉不解於位〈漢書〉
　　公劉　　戢用光〈孟子〉於邠斯觀〈白虎通〉汭㘲之卽〈周禮注〉
　　泂酌　　可以饙饎〈説文〉凱弟君子〈禮記〉
　　卷阿　　嗣先公爾酋矣　祓祿康矣〈爾雅注〉噦噦其羽〈説苑〉
　　民勞　　迄可小康〈漢書〉朁不畏明〈説文曾也〉
　　板　　下民卒𤺺〈禮記〉是用大簡〈左傳〉無然呭呭　詍詍〈説文〉洩洩〈爾雅〉辭之繹矣〈説苑〉勿用為笑〈荀子〉懽懽〈爾雅〉民之方唸㕧〈説文〉介人惟藩大師惟垣　毋俾城壞毋獨斯畏〈漢書〉敬天之威不敢驅馳〈後漢楊東傳〉蕩　　天命匪忱〈説文〉曾是彊圉〈漢書注〉爾德不明以亡陪亡卿不明爾德以亡背亡仄〈漢書〉式號式謼〈漢書〉殷鑒不遠近在夏後之世〈國語〉
　　抑　　衞武公作懿戒以自儆〈注懿讀曰抑　國語〉惟德之隅〈漢書〉有梏德行〈禮記〉荒沈於酒〈漢書〉誥爾民人〈鹽鐵論〉愼爾侯度〈左傳〉白圭之㓠〈説文〉亡德不報惟民之則〈漢書〉不諐於儀〈禮記〉我心懆懆〈五經文字〉誨爾忳忳〈禮記注〉藉曰未知〈漢書〉
　　桑柔　　國歩斯矉〈説文〉告女憂䘏誨女序爵誰能執熱鮮不用濯〈墨子〉胡此畏忌〈漢書〉泰風有隧〈爾雅注〉雲漢　　昭回於天　王曰嗚呼　饑饉洊臻　耗射下土〈春秋繁露〉先祖於摧〈爾雅注〉𦵦𦵦山川　有□其聲〈説文〉
　　崧高　　嵩髙惟嶽峻極於天　生甫及申〈禮記注言周道將興五嶽為之生賢佐仲山甫及申伯正義案鄭志注禮在先未得毛詩傳〉錫爾玠珪〈爾雅注〉申伯番番旣入於徐〈楚辭章句　徐周宣王之舅申伯所封〉
　　烝民　　天生烝民　民之秉夷〈孟子〉不畏彊圉〈漢書〉唯仲山甫補之〈左傳〉四牡駫駫　四牡騯騯〈説文〉韓奕　　王賜韓侯〈周禮注〉鉤膺鏤鐊〈説文〉邊豆有且〈集韻〉姪娣從之〈白虎通〉今涿郡方城縣有韓侯城〈水經注王肅曰云雲〉
　　江漢　　武夫潢潢〈鹽鐵論〉肇敏戎公〈後漢周舉傳〉弛其文德協此四國〈禮記注弛施也協和也〉
　　常武　　旣儆旣戒〈周禮注〉敦彼淮濆〈説文〉
　　瞻卬　　女反脫之〈後漢書〉懿厥悊婦　匪降自天〈漢書〉□人伎忒〈説文〉舍爾介逖〈説文〉邦國殄顇〈漢書〉
　　召旻　　昔者先王受命有如召公之臣〈正義〉
　　清廟　　頌言成也一章成篇宜列德故登歌清廟一章也〈後漢祭祀志　注東平王蒼議詩傳曰云雲〉於者歎之也穆者敬之也清者欲其在位者徧聞之也故周公升歌文王之功烈徳澤苟在廟中見文王者愀然如見文王〈尚書大傳〉肅然清靜謂之清廟〈賈逵左傳注〉逡奔走在廟〈禮記注〉無斁於人斯〈禮記〉
　　維天之命　　子思論詩於穆不已孟仲子曰於穆不似〈正義譜雲〉惟天之命〈禮記〉誐以溢我〈説文〉誐以謐我〈廣韻說文〉　何以恤我我其収之〈左傳注云逸詩〉
　　烈文　　無競惟人四方其順之〈左傳〉不顯惟徳　於戲前王不忘〈禮記〉
　　天作　　岐有夷之行子孫其保之〈説苑〉
　　昊天有成命　　是道成王之徳也成王能明文昭能定武烈者也夫道成命者而稱昊天翼其上也二後受之讓於徳也成王不敢康敬百姓也夙夜恭也　夙夜其命宥密〈禮記〉　宥謐謐者寜也億也命者制令也基者經也　成王者武王之子文王之孫也文王有大徳而功未就武王有大功而治未成及成王承嗣仁以臨民故稱昊天焉不敢怠安蚤興夜寐以繼文王之業〈賈誼新書叔向曰〉緝熙亶厥心〈亶厚也國語〉
　　我將　　儀式刑文王之徳〈左傳〉
　　時邁　　肆夏時邁也〈周禮注呂叔玉雲〉
　　執競　　繁遏執傹也〈周禮注　呂叔玉雲〉鍾鼓鍠鍠　磬管鏘鏘〈説文又作蹡蹡　漢書〉
　　思文　　渠思文也〈周禮注呂叔玉雲　國語金奏肆夏繁遏渠〉飴我釐麰〈漢書〉
　　振鷺　　振羽〈禮記客出以雍徹以振羽　注振羽振鷺〉
　　有瞽　　應𣌾縣鼓〈周禮注〉肅雍和鳴〈禮記　爾雅注作肅噰〉雝　　雍〈論語禮記〉　有來雍雍〈漢書〉及徹帥學士而歌徹〈周禮注徹者歌雍〉
　　載見　　鞗革有瑲〈説文〉
　　武　　無競惟烈〈左傳〉
　　閔予小子　　煢煢在㝌〈説文〉陟降廷止〈漢書　注言成王常念文王武王之徳奉而行之故鬼神上下臨其朝廷〉
　　敬之　　天惟顯思〈左傳〉
　　小毖　　□夆〈爾雅　孫炎曰謂相掣曳入於惡也王肅雲以言才薄莫之藩援則自得辛毒孫毓雲羣臣無肯牽引扶助我則自得辛螫之毒〉
　　良耜　　其鎛斯㨄〈集韻　周禮注〉旣茠荼蓼　䆅之秩秩〈説文䆅積禾也〉
　　絲衣　　素衣其紑　弁服俅俅〈説文〉戴弁俅俅〈爾雅注〉自堂徂基自羊徂牛言以內及外以小及大也〈説苑〉鼐鼎及哉〈史記音義哉音資〉不虞不驁〈史記〉
　　酌　　汋〈荀子左傳〉勺〈儀禮　禮記　漢書〉
　　桓　　屢豐年〈左傳武王作武其六曰　注此三六之數與今詩頌篇次不同葢楚樂歌之次第〉
　　賚　　鋪時繹思我徂惟求定〈左傳武王作武其三曰〉
　　般　　於皇明周〈白虎通〉
　　駉　　在駉之野　有驈有騜〈説文〉
　　泮水　　薄采其荇〈白虎通〉其旂伐伐〈羣經音辯〉言采其𦯄〈説文〉在頖獻馘〈禮記注〉束矢其𢯱〈説文〉
　　閟宮　　稙稚尗麥　實始戩商〈説文〉王謂叔父〈禮記注〉戎狄是應荊荼是徵〈史記〉周公方且膺之〈孟子是周公所膺也音義應訓當注膺擊也〉太山巖巖魯侯是瞻〈説苑〉寢廟弈弈〈蔡邕獨斷　周禮注作繹繹〉
　　那　　𨙻〈國語以𨙻為首〉鞀鼓鼘鼘〈説文〉先聖王之傳恭猶不敢專稱曰自古古曰在昔昔曰先民〈國語〉
　　烈祖　　亦有和□〈説文〉亦有盉羮〈説文通釋〉奏假無言〈禮記〉鬷嘏無言〈左傳〉
　　𤣥鳥　　惟民所止〈禮記〉百祿是荷〈左傳〉
　　長發　　海水有𢧵〈漢書〉至於湯齊〈禮記注讀為躋〉聖敬日齊〈注聖敬日莊嚴　釋文仄皆反同上〉湯降不遲降有禮之謂也〈國語〉布政優優〈左傳　説文憂〉百祿是揫〈説文〉為下國駿蒙〈荀子〉為下國恂蒙　何天之寵傅奏其勇〈大戴禮〉武王載坺〈説文〉武王載發〈荀子〉則莫我敢遏〈漢書〉包有三枿〈漢書注〉韋鼓〈漢書〉
　　殷武　　䍘入其阻〈説文〉命於下國為下國所命為天子〈左傳注〉四方是極〈後漢書〉
　　逸詩
　　支　　天之所支不可壞也其所壞亦不可支也〈國語周詩有之曰云雲昔武王克商而作此詩也以為飫歌名之曰支以遺後之人使永監焉〉
　　貍首　　曾孫侯氏四正具舉大夫君子凡以庶士小大莫處御於君所以燕以射則燕則譽〈禮記注諸侯之射節　周禮諸侯以貍首為節注貍首在樂記　儀禮注貍首逸詩曽孫也貍之言不來也其詩有射諸侯首不朝者之言大戴禮凡雅二十六篇其八篇可歌歌鹿鳴貍首鵲巢采繁采蘋伐檀白駒騶虞八篇廢不可歌七篇商齊可歌也三篇間歌〉貍首之斑然執女手之卷然〈禮記〉
　　轡之柔矣　　馬之剛矣轡之柔矣馬亦不剛轡亦不柔志氣麃麃取與不疑〈周書　左傳國子賦轡之柔矣注見周書〉
　　驪駒　　驪駒在門僕夫具存驪駒在路僕夫整駕〈大戴禮　漢書王式傳歌驪駒注　文選注同〉
　　祈招　　祈招之愔愔式昭徳音思我王度式如玉式如金形民之力而無醉飽之心〈左傳穆王欲肆其心周行天下祭公謀父作祈招之詩以止王心家語形作刑〉
　　徵招角招　　畜君何尤〈孟子齊景公召太師曰為我作君臣相説之樂葢徴招角招是也其詩曰〉
　　麥秀　　麥秀漸漸兮禾黍油油彼狡僮兮不與我好兮〈史記箕子作麥秀之詩〉
　　九夏〈王夏　肆夏　昭夏　納夏　章夏　齊夏　族夏　祴夏　驁夏　周禮注九夏皆詩篇名頌之族類也〉
　　繁遏渠〈國語先樂金奏肆夏繁遏渠天子所以饗元侯也注肆夏一名樊昭夏一名遏納夏一名渠〉采薺〈周禮行以肆夏趨以采薺注樂名或曰逸詩　禮記作采齊〉
　　招　雍　肆夏　孝成〈尚書大傳維五紀奏鍾石論人聲招樂興於大麓之野報事還歸二年𧭓然乃作大唐之歌招為賔客雍為主人始奏肆夏納以孝成〉
　　新宮〈儀禮燕禮下管新宮　注小雅逸篇左傳宋公賦新宮　大射儀乃管新宮三終　注管謂吹蕩以播新宮之樂　朱文公曰或曰恐即斯干詩〉
　　鳩飛〈國語秦伯賦鳩飛注謂小宛之首章〉
　　河水〈左傳晉公子賦河水國語注河當作沔〉
　　九徳之歌〈周禮〉
　　明明　崇禹　生開〈周書世俘篇　籥人奏武萬獻明明三終奏崇禹生開三終　注詩篇名〉
　　武宿夜〈禮記舞莫重於武宿夜　注武曲名　正義武王至商郊停止宿夜士卒皆歡樂歌舞以待旦故名焉〉
　　茅鴟〈左傳　王誦茅鴟　注刺不敬〉
　　〈缺〉
　　巧笑倩兮美目盼兮素以為絢兮
　　唐棣之華偏其反而豈不爾思室是逺而〈論語〉
　　翹翹車乘招我以弓豈不欲往畏我友朋
　　雖有絲麻無棄菅蒯雖有姬姜無棄蕉萃凡百君子莫不代匱
　　周道挺挺我心扄扄講事不令集人來定
　　俟河之清人壽幾何兆雲詢多職競作羅〈周詩有之曰〉我無所監夏後及商用亂之故民卒流亡
　　禮義不愆何恤於人言　淑慎爾止無載爾偽
　　我之懷矣自詒伊慼〈左傳〉
　　相彼盍旦尚猶患之
　　昔吾有先正其言明且清國家以寜都邑以成庶民以生誰能秉國成不自為正卒勞百姓〈禮記〉
　　皇皇上天其命不忒天之以善必報其徳〈家語〉
　　四牡翼翼㠯征不服　九變復貫知言之選〈漢書〉浩浩者水育育者魚未有室家而安召我居〈管子〉浩浩白水儵儵之魚君來召我我將安居國家未定從我焉如〈列女傳古有白水之詩〉
　　鳳凰秋秋其翼若干其聲若簫有鳳有凰樂帝之心如霜雪之將將如日月之光明為之則存不為之則亡國有大命不可以告人妨其躬身
　　長夜漫兮永思騫兮大古之不慢兮禮義之不愆兮何恤人之言兮
　　涓涓源水不壅不塞轂旣破碎乃大其輻事以敗矣乃重大息
　　墨以為明狐貍而蒼〈荀子〉
　　將欲毀之必重累之將欲踣之必高舉之　唯則定國君君子則正以行其徳君賤人則寛以盡其力　無
　　過亂門〈呂氏春秋〉
　　魚在在藻厥志在餌〈大戴禮〉
　　青青之麥生於陵陂〈莊子〉
　　必擇所堪必謹所堪〈墨子〉
　　樂矣君子直言是務〈晏子春秋〉
　　木實繁者披其枝披其枝者傷其心大其都者危其國尊其臣者卑其主
　　服難以勇治亂以知事之計也立傅以行教少以學義之經也　樹徳莫如滋除害莫如盡
　　行百里者半於九十　大武遠宅不渉〈戰國䇿〉
　　緜緜之葛在於曠野良工得之以為絺紵良工不得枯死於野　皇皇上帝其命不忒天之與人必報有徳〈説苑〉舟張辟雍鶬鶬相從八風回回鳯皇喈喈〈尚書大傳樂日云云〉登彼西山兮采其薇矣以暴易暴兮不知其非矣神農虞夏忽焉沒兮我安適歸矣吁嗟徂兮命之衰矣〈史記伯夷叔齊作歌　太史公曰睹軼詩可異焉〉
　　良弓之子必先為箕良冶之子必先為裘〈列子古詩言〉佞人如□〈集韻〉
　　得人者興失人者崩〈史記〉
　　〈缺〉
　　駕辯〈楚辭大招伏戲駕辯楚好商只　古曲名文選注伏羲作琴始造此曲〉
　　網罟〈隋樂志伏羲有網罟之詠　夏侯𤣥辯樂論伏羲氏因時興利教民田魚天下歸之有網罟之歌〉豐年〈辯樂論神農教民食穀有豐年之詠〉
　　八闋〈呂氏春秋葛天氏歌八闋一曰載民二曰𤣥鳥三曰遂草木四曰奮五穀五曰敬天常六曰達帝功七曰依地徳八曰總萬物之極〉
　　卿雲〈舜　尚書大傳〉
　　南風〈舜　家語尸子〉
　　晳陽　南陽　初慮　朱於　苓落　歸來　縵縵〈尚書大傳虞傳維元祀廵狩四嶽八伯毎至其方各貢兩伯之樂其歌名云云後闕其一　立我烝民莫匪爾極不識不知順帝之則列子以為堯康衢童謠大夫曰古詩也　普天之下莫非王土率土之濵莫非王臣呂氏春秋以為舜自為詩〉
　　破斧〈呂氏春秋夏孔甲作為破斧之歌實始為東音〉
　　燕燕〈同上有娀氏二女作歌一終曰燕燕往飛實始作為北音〉
　　晨露〈同上湯命伊尹作為大濩歌晨露〉
　　黃竹〈穆王　穆天子傳〉
　　補遺〈正義曰毛氏字與三家異者動以百數〉
　　宵雅〈禮記宵雅肄三注宵小也〉弈弈梁山〈韓弈　爾雅疏〉亦旣遘止〈草蟲〉貉〈皇矣貊其徳音〉漮〈賓之初筵康爵〉湯孫奏嘏〈𨙻〉怡懌〈節南山𨙻夷懌〉妉〈氓無與士耽〉詢〈溱洧洵〉亮〈柏舟不諒〉顇〈雨無正是瘁〉虺穨〈卷耳〉㾖〈十月悠悠我里〉逐〈考槃軸〉痱〈四月具腓〉噰噰鳴雁〈匏有苦葉〉䇓〈卬須〉㗉〈載芟有畧其耜〉誃〈巷伯侈兮〉洵〈桑柔侯旬〉廱廱〈思齊雝雝〉憴憴〈抑　繩繩〉憢憢〈鴟鴞嘵嘵〉洋洋〈二子乘舟養養〉媞媞〈葛屨提提〉慅慅〈巷伯草草〉訰訰〈抑　諄諄〉邈邈〈藐藐〉版版〈板〉盪盪〈蕩〉爞爞〈雲漢〉敖敖〈板　嚻嚻〉瘐瘐〈正月愈愈〉殷殷〈同上慇慇〉郝郝〈載芟澤澤〉悽悽〈出車萋萋〉儵儵〈小弁踧踧〉懽懽〈板　灌灌〉愮愮〈黍離搖搖〉洩洩〈板　泄泄〉謞謞〈同上熇熇〉其虛其徐〈北風〉寤擗有摽〈柏舟〉幬〈小星禂〉悈〈靈臺亟　文王有聲棘〉䩦革〈韓弈〉藲〈山有樞〉其椔其翳〈皇矣〉蘦〈采苓〉以茠蒤蓼〈良耜〉虋〈生民穈〉虉〈防有鵲巢鷊〉峐〈屺　多草木岵無草木峐王肅解依爾雅〉焦護〈六月〉是禷是禡〈皇矣〉啟明〈大東〉騜駁其馬〈東山　竝爾雅〉東方昌矣〈雞鳴〉震電〈十月之交〉熠熠宵行〈東山〉滭沸濫泉〈采菽〉㴑洄〈蒹葭説文〉六月食鬱及蒮〈爾雅疏韓詩云〉消搖〈逍遙臣等案詩只用消搖此二字字林所加〉實覃實吁詒我來麰　詞之□矣　惟葦及蒲〈鬻鼎實云云〉兄弟鬩於牆　不□不來〈説文〉若臨深淵若履薄氷〈呂氏春秋周書曰〉弇〈閟宮奄有〉長楚〈萇楚爾雅〉上天之縡〈雄傳〉𢕌𢓡〈漢碑𢕌𢓡衡門〉詩小雅之材七十四人大雅之材三十一人〈司馬相如傳揜羣雅注張揖曰〉莕〈關雎荇爾雅〉及河嶠岳〈時邁　淮南子〉魯詩傳曰古有梁騶天子獵之田也〈文選魏都賦注〉枹櫟〈爾雅〉葛藟皇甫士安以為桓王詩崔集注本亦作桓王〈釋文〉憂心㶣㶣〈説文〉子䘳〈石經〉皇荂〈莊子折楊皇荂本又作華〉其儀一也心如結也〈淮南子〉夫旱鹿之榛楛殖故君子得以易樂干祿焉〈國語〉憂心悄悄慍於羣小孔子也〈孟子〉姼姼〈好人提提　音義同　漢書〉關雎興於鳥而君子美之為其雌雄之不乖居也〈淮南子〉䓿𧂄〈説文菡萏〉烝然□□蟋𧍓觲觲角弓〈同上〉古之君子悲周道之衰頌聲之輟飾鼓以鷺存其風流〈有駜振振鷺隋樂志〉有狐綏綏齊詩作夕夕得此戚施韓詩薛君曰戚施蟾蠩喻醜惡也〈説文𪓰𪓿詹諸〉
　　〈也〉韓詩説沉者曰蘋浮者曰薸〈音瓢〉節〈左傳季子賦節之卒章〉集註作五月鳴鵙王肅謂古字五如七因訛為之　韓詩序曰關雎刺時也〈詩説〉靡所止疑齊詩作凝　駉駉牡馬河北本作牧馬　韓詩序夫栘燕兄弟也閔管蔡之失道也〈詩説〉夫栘之華萼不煒煒〈藝文類聚〉侈兮哆兮〈崔靈恩集注〉鉹兮哆兮〈説文〉娓娓文王〈集注〉宜豻宜獄〈周禮注〉築城伊淢字又作洫韓詩云洫深也〈釋文〉不僭不濫不敢怠皇命以多福〈左傳〉　以妟父母　駟牡䮸䮸〈説文〉憂心㶣㶣〈直廉切同上〉
　　關雎畢公作〈補傳謂得之張超或謂得之蔡邕〉㾯頽〈説文〉菟〈兔置〉麟之止〈釋文或無之字〉□〈説文緎〉二子乘舟伋之𫝊母恐其死也而作詩〈劉向新序〉□〈説文榛〉衞宣公子壽閔其兄伋之見害作憂思之詩黍離是也〈新序〉鹿鳴者周大臣之所作也王道衰大臣知賢者幽隱故彈風諫〈文選注蔡邕琴操〉周室之衰其卿大夫緩於誼而急於利亡推讓之風而有爭田之訟故詩人疾而刺之曰節彼南山惟石巖巖〈董仲舒傳〉魏武公信讒詩刺之曰營營青蠅止於藩〈袁孝政注劉子〉周公旦乃作詩曰文王在上〈雲　雲〉以繩文王之徳〈呂氏春秋〉周公詠文王之徳而作清廟〈王襃講徳論〉周公與升歌而文武諸侯在廟中者伋然淵其志和其情愀然若復見文武之身〈尚書大傳〉取其宗祀之清貌則曰清廟〈蔡邕明堂論〉周文公之頌曰載戢干戈〈雲　雲〉思文后稷〈云云國語〉武王因先王之樂又自作樂命曰象武〈墨子〉象謂周頌武也〈明堂位〉周公輔成王作汋樂以奉天〈春秋繁露〉以車驛驛〈釋文崔本〉不㕦不敖〈説文〉射義曰騶虞者樂官備也其詩有一發五豝五豵於嗟騶虞之言樂得賢者衆多嘆思至仁之人以充其官〈儀禮注〉敕爾瞽率爾衆工奏爾悲誦肅肅雍雍毋怠毋凶〈周禮鄭司農注云疏　曰似逸詩不知何從出〉勺言能勺先祖之道也武言以功定天下也〈漢書〉頖宮郊之學也詩所謂頖宮也〈禮記注〉伐檀其詩刺賢者不遇明王也〈文選注張揖曰〉潛小爾雅作橬〈釋文〉不潛不濫不敢怠皇命以多福〈左傳缺〉
　　詩四家異同唯韓詩略見於釋文而魯齊無所攷劉向列女傳謂蔡人妻作芣苢周南大夫妻作汝墳申人女作行露衞宣夫人作邶柏舟定姜送婦作燕燕黎莊公夫人及其傅母作式微莊姜傅母作碩人息夫人作大車新序謂伋之傅母作二子乘舟壽閔其兄作憂思之詩黍離是也楚元王受詩於浮丘伯向乃元王之孫所述葢魯詩也鄭康成注禮記以於嗟乎騶虞為嘆仁人以燕燕為定姜之詩以生甫及申為仲山甫申伯以商為宋詩維鵜在梁以不濡其翼為才上天之載讀曰栽至於湯齊讀為躋注周禮雲甸讀與惟禹敶之之敶同康成從張恭祖受韓詩注禮之時未得毛傳所述葢韓詩也賈誼謂騶文王之囿虞虞官也歐陽子從之韋昭注國語謂采菽王賜諸侯命服之樂黍苗道召伯述職勞來諸侯與朱子集傳合太史公以薄伐獫狁至於太原出輿彭彭城彼朔方為周襄王時之詩班固謂靡室靡家之詩懿王時作城彼朔方之詩宣王時作白虎通以相鼠為妻諫夫之詩趙岐以小弁為伯竒之詩漢儒言詩其説不一如此關雎正風之始也魯齊韓以為康王政衰之詩子云傷始亂鹿鳴正雅之始也太史公雲仁義陵遲鹿鳴刺焉聖人刪詩豈以刺詩冠風雅之首哉子又雲正考甫常睎尹吉甫矣公子奚斯常睎正考甫矣正考甫得商頌而以為作商頌奚斯作新廟而以為作魯頌此皆先儒所不取許叔重説文謂其稱詩毛氏皆古文也而字多與今詩異豈詩之文亦如書之有古今歟併綴而録之伯厚甫後序






　　詩攷
