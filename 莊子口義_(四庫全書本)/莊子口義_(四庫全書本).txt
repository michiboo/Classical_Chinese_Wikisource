　　欽定四庫全書　　　　　子部十四
　　莊子口義　　　　　　　道家𩔖
　　提要
　　〈臣〉等謹案莊子口義十卷宋林希逸撰希逸有考工記解別著録是編為其三子口義之一前有自序大意謂讀莊子有五難必精於語孟學庸等書見理素定又必知文字血脈知禪宗解數而後知其言意少嘗聞於樂軒因樂軒而聞艾軒之説文字血脈頗知梗概又嘗涉獵佛書而後悟其縱橫變化之機於此書稍有所得實前人所未盡究者云云葢希逸之學本於陳藻藻之學得於林光朝所謂樂軒者藻之別號艾軒者光朝之別號凡書中所稱先師皆指藻也序文謂郭象之注未能分章析句王雱呂惠卿之説大旨不明愈使人有疑於莊子云雲今按郭象之注標意於町畦之外希逸以章句求之其見已陋王呂二注就莊子以解莊子而不附合於儒理亦為以道家之言還之道家不至混二氏於孔門希逸以託身於道家之門而注莊子恐儒者用以為譏遂以為有合於聖人亦牽合回䕶之見其寔就莊論莊不妨各明一義且其發揮明達曉暢不為艱深之語於莊子多所發明猶勝於後來林雲銘輩支離弇陋以時文之法讀莊子者故録而存之備一家焉乾隆四十三年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校官〈臣〉陸　費　墀




　　莊子口義原序
　　莊子宋人也名周字子休生睢陽𫎇縣在戰國之初與孟子同時𨼆遁而放言者也所著之書名以莊子自分為三內篇七外篇十五雜篇十一雖其分別次第如此而所謂寓言重言巵言三者通一書皆然也外篇雜篇則即其篇首而名之內篇則立為名字各有意義其文比之外篇雜篇為尤精而立言之意則無彼此之異陳同甫嘗曰天下不可以無此人亦不可以無此書而後足以當君子之論若莊子者其書雖為不經實天下所不可無者郭子𤣥謂其不經而為百家之冠此語甚公然此書不可不讀亦最難讀東坡一生文字只從此悟入大藏經五百四十函皆自此中紬繹出左丘明司馬子長諸人筆力未易敵此是豈可不讀然謂之難者何也伊川曰佛書如淫聲美色易以惑人蓋以其語震動而見易搖也況此書所言仁義性命之𩔖字義皆與吾書不同一難也其意欲與吾夫子爭衡故其言多過當二難也鄙畧中下之人如佛書所謂為最上乗者説故其言每每過高三難也又其筆端鼓舞變化皆不可以尋常文字蹊徑求之四難也況語脈機鋒多如禪家頓宗所謂劒刃上事吾儒書中未嘗有此五難也是必精於語孟中庸大學等書見理素定識文字血脈知禪宗解數具此眼目而後知其言意一一有所歸著未嘗不跌蕩未嘗不戲劇而大綱領大宗㫖未嘗與聖人異也若此眼未明強生意見非以異端邪説鄙之必為其所恐動或資以誕放或流而空虛則伊川淫聲美色之喻誠不可不懼希逸少嘗有聞於樂軒因樂軒而聞艾軒之説文字血脈稍知梗槩又頗嘗涉獵佛書而後悟其縱橫變化之機自謂於此書稍有所得實前人所未盡究者最後乃得呂吉甫王元澤諸家解説雖比郭象稍為分章析句而大㫖不明因王呂之言愈使人有疑於莊子若以管見推之則此書自可獨行天地之間初無得罪於聖門者使莊子復生謂之千載而下子雲可也非敢進之作者聊與諸同志者共之林希逸序














