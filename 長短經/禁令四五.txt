孫子曰：「卒未專親而罰之，則不服，不服則難用。卒已專親而罰不行，則不可用矣。故曰：視卒如嬰兒，故可與之赴深溪；視卒如愛子，故可與之居死地。厚而不能使，愛而不能令，亂而不知理，譬若驕子，不可用也。」《經》曰：「兵以賞為表，以罰為裏。」又曰：「令之以文〔文，惠也。〕，齊之以武〔武，法。〕，是謂必取。」故武侯之軍禁有七〔孫子曰：「無法之懸，無政之令。」《司馬法》曰：「見敵作誓，贍功作賞，此蓋圍急之時，不可格以常制。」其敵國理戎，周旋中野，機要綱目，不得不預領矣〕：一曰輕，二曰慢，三曰盜，四曰欺，五曰背，六曰亂，七曰誤，此治軍之禁也。
若期會不到，聞鼓不行，乘寬自留，迴避務止，初近而後遠，喚名而不應，軍甲不具，兵器不備，此謂「輕軍」〔有此者，斬之。〕。
受令不傳，傳之不審，以惑吏士。金鼓不聞，旌旗不睹，此謂之「慢軍」〔有此者，斬之。〕。
食不廩糧，軍不部兵，賦賜不均，阿私所親，取非其物，借貸不還，奪人頭首，以獲功名，此謂「盜軍」〔有此者，斬之。〕。
若變易姓名，衣服不鮮，金鼓不具，兵刃不磨，器仗不堅，矢不著羽，弓弩無絃，主者吏士，法令不從，此所謂「欺軍」〔有此者，斬之。〕。
聞鼓不行，叩金不止，按旗不伏，舉旗不起，指麾不隨，避前在後，縱發亂行，折兵弩之勢，卻退不鬥。或左或右，扶傷輿死，因託歸還，此謂「背軍」〔有此者，斬之。〕。
出軍行將，士卒爭先，紛紛擾擾，軍騎相連，咽塞道路，後不得前，呼喚喧譁，無所聽聞，失行亂次，兵刃中傷，長將不理，上下縱橫，此謂「亂軍」〔有此者，斬之。〕。
屯營所止，問其鄉裏，親近相隨，共食相保，呼召不得，越入他位，幹誤次第，不可呵止。度營出入，不由門戶，不自啟白。奸邪所起，知者不告，罪同一等。合人飲食，阿私所受，大言驚語，疑惑吏士，此謂「誤軍」〔有此者，斬之。〕。
斬斷之後，萬事乃理。所以鄉人盜笠，呂蒙先涕而後斬。馬逸犯麥，曹公割髮而自刑。故太公曰：「刑上極，賞下通。」孫子曰：「法令孰行？賞罰孰明？吾以此知勝。」此之謂也。
