《文子》曰：「有功離仁義者，即見疑；有罪不失人心者，必見信。」故仁義者，天下之尊爵也。何以言之？昔者楚恭王有疾，召其大夫曰：「不穀不德，少主社稷，失先君之緒，覆楚國之師，不穀之罪也。若以宗廟之靈，得保首領以沒，請為靈若厲，大夫許緒？」及其卒也，子囊曰：「不然！夫事君者，從其善，不從其過。赫赫楚國而君臨之，撫征南海，訓及諸夏，其寵大矣。有是寵也，而知其過，可不謂之恭乎？」大夫從之。此因過以為功者也。
魏將王昶、陳泰兵敗，大將軍以為己過(魏人感將軍引過，皆悅，思報之。)。習鑿齒論曰：「司馬大將軍引二敗以為己過，過銷而業昌，可謂智矣。」夫忘其敗而下思其報，雖欲勿康，其可得乎？若乃諱敗推過，歸咎萬物，上下離心，賢愚釋體，是楚再敗而晉再克，謬之甚矣。夫人君苟統斯理，而以御國，行雖失而名揚，兵雖挫而戰勝，百敗猶可，況再敗乎！此因敗以成功也。故知智者之舉事也，因禍為福，轉敗為功，自古然矣。
(議曰：白起為秦坑趙降卒四十餘萬，使諸侯曲秦而合縱。夫坑趙降卒，非勝也，乃敗秦之機。商君詐魏，虜公子卬，使秦信不行於天下，乃自敗之兆，非霸業也。樂毅仗義，以下齊城，敗於即墨，非敗也，乃是吞天下之勢。劉備憐歸義之人，日行十數裡，敗於長阪，雖奔亡不暇，乃霸王之始。故知非霸者不能用敗。齊人以紫敗素，而其價十倍。此言雖小，可以喻大也。)
