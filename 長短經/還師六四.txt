孫子曰：「興師百萬，日費千金。」王子曰：「四人用虛，國家無儲。」故曰：「運糧百里，無一年之食；二百里，無二年之食；三百里，無三年之食。是謂虛國。國虛則人貧，人貧則上下不相親。上無以樹其恩，下無以活其身，則離叛之心生。此為戰勝而自敗。」
故雖破敵於外，立功於內，然而戰勝者，以喪禮處之。將軍縞素，請罪於君。君曰：「兵之所加，無道國也。擒敵致勝，將無咎殃。」乃尊其官，以奪其勢。故曰：「高鳥死，良弓藏；敵國滅，謀臣亡。」亡者非喪其身，謂沉之於淵。沉之於淵者，謂奪其威、廢其權。封之於朝，極人臣之位，以顯其功；中州善國，以富其心。仁者之眾，可合而不可離；威權可樂，而難卒移。
是故，還軍罷師，存亡之階(尉陀、章邯是也。)。故弱之以位，奪之以國。故霸者之佐，其論駁也(駁，不純道也。)。人主深曉此道，則能御臣將(漢祖襲奪齊軍之類)；人臣深曉此道，則能全功保首(張良學辟穀，棄人間事之類。)。此還師之術也。
論曰：奇正之機，五間之要，天地之變，水火之道，如聲不過五聲，五聲之變，不可勝聽；色不過五色，五色之變，不可勝觀。因機而用權矣，不可執一也。故略舉其體之要(此皆諸兵書中語也)。
