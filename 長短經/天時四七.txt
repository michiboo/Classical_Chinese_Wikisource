孫子曰：「二曰天時。天時者，陰陽、寒暑，時節制也。」《司馬法》曰：「冬夏不興師，所以兼愛吾人也。」太公曰：「天文三人，主占風氣，知天心去就。」故《經》曰：「能知三生，臨刃勿驚，從孤擊虛，一女當五丈夫。」故行軍必背太陰、向太陽，察五緯之光芒，觀二曜之薄蝕，必當以太白為主，辰星為候。合宿，有必鬥之期；格出，明不戰之勢。避以日耗，背以月刑。以王擊囚，以生擊死，是知用天之道，順天行誅，非一日也。
若細雨沐軍，臨機必有捷；回風相觸，道還而無功。雲類群羊，必走之道；氣如驚鹿，必敗之勢。黑雲出壘，赤氣臨軍，六窮起風，三刑起霧，此皆見師之出而不見其入也。若煙非煙，此慶雲也；若星非星，此歸邪也；若霧非霧，此泣軍也；若雷非雷，此天鼓也。慶雲開，有德；歸邪，有降人；泣軍，多殺將；天鼓，多敗軍。是知風雲之占，歲月之候，其來久矣。
故古者初立將，始出門首建牙之時，必觀風雲之氣。
(諸謀立武事，征伐四方，興兵動眾，忌大風雷雨，陰不見日。辰午酉亥，自刑之日。夫牙旗者，將軍之精。凡豎牙旗，必以制日。制日者，謂上克下也。初立牙門，禡之曰：「兩儀有正，四海有王，寶命在天，世德彌光。蕞爾凶狡，敢謀亂常，天子命我，秉鉞專征。爰整其旅，討茲不庭。夫天道助順，神祗害口，使凶醜時殲，方隅聿清。兵不血刃，凱歸上京。神氣增輝，永觀厥成。實正直之賴，凡乃神之靈，急急如律令。」凡氣初出如甑上氣，勃勃上升，氣積為霧，霧為陰，陰氣結為虹霓，暈珥之屬。凡氣不積不結，散漫一方，不能為災。必和雜殺氣，森森然疾起，乃可。論占，常以平旦、下晡、日出沒時候之，期內有風雨，災不成也。)。若風不旁勃，旌旗暈暈，順風而揚舉，或向敵終日，軍行有功，勝候也。
(凡軍上氣如山堤上林木，不可與戰；在吾軍大勝。或如火光，亦大勝。或敵上白氣粉拂如樓，緣以赤氣者，兵勁不可擊；在吾軍必大勝。或敵上氣黃白厚潤而重者，勿與戰。或有雲廣如三匹帛，前後大軍行好。遙望軍上雲如鬥雞，赤白相隨，在氣中得天助，不可擊。兩軍相當，上有氣如蛇，舉頭向敵者，戰必勝。凡軍營上有五色氣，上與天連，此應天之軍，不可擊。有赤黃氣干天，亦不可攻。或有雲如日月，而赤氣繞之，如日暈狀，有光者，所見之地大勝，不可攻。敵上氣如口狀，其軍不可攻。此皆勝氣也)。
若逆風來應，氣旁勃，牙扛折，陰不見日，旌幡激揚，敗候也。
