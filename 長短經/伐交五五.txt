孫子曰：「善用兵者，使交不得合。」何以明之？
昔楚莫敖將盟貳、軫〔貳、軫，二國名也。〕，鄖人軍於蒲騷，將以隨、絞、州、蓼伐楚師，莫敖患之。鬥廉曰：「鄖人軍於其郊，必不誡，且日虞四邑之至〔虞，度也。四邑：隨、絞、州、蓼也。〕。君次於郊郢，以禦四邑。我以銳師宵加於鄖，鄖有虛心而恃其城，莫有鬥誌。若敗鄖師，四邑必離。」莫敖從之，遂敗鄖師於蒲騷。
漢宣帝時，先零與罕開羌解仇，合黨為寇。帝命趙充國先誅罕開，充國守便宜，不從，上書曰：「先零羌虜，欲為背叛，故與罕開解仇，然其私心不能忘，恐漢兵至而罕開背之也。臣愚以為，其計常欲赴罕開之急，以堅其約。先擊罕羌，先零必助之。今虜馬肥、糧方饒，擊之，恐不能傷害，適使先零得施德於罕羌也，堅其約，合其黨，虜交堅黨合，誅之用力數倍，臣恐國家憂累，由此十數年，不一二歲而已。先誅先零，則罕開之屬，不煩兵服矣。」帝從之，果如策。
魏太祖初伐關中，賊每一部到，太祖輒喜。賊破之後，諸將問其故。太祖曰：「關中道遠，若各依險阻，征之不一二年，不可定也。皆來集，眾雖多，莫能相服，軍無適主，一舉可滅，為攻差易，我是以喜。」語曰：連雞不俱棲，可離而解。曹公得之矣。此伐交者也。
