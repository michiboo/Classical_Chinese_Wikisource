臣聞老子曰：「以政理國，以奇用兵，以無事取天下。」荀卿曰：「人主者，以官人爲能者也；匹夫者，以自能爲能者也。」傅子曰：「士大夫分職而聽，諸侯之君分土而守，三公揔方而議，則天子拱己而正矣。」
何以明其然耶？
當堯之時，舜爲司徒，契爲司馬，禹爲司空，后稷爲田疇，夔爲樂正，倕爲工師，伯夷爲秩宗，臯陶爲理官，益掌驅禽。堯不能爲一焉，奚以爲君，而九子者爲臣，其故何也？堯知九賦之事，使九子各授其事，皆勝其任，以成九功，堯遂乘成功以王天下。
漢高帝曰：「夫運籌策於幃幄之中，決勝於千里之外，吾不如子房；鎭國家，撫百姓，給餉饋，不絕糧道，吾不如蕭何；連百萬之軍，戰必勝，攻必取，吾不如韓信。三人者，皆人傑也，吾能用之，此吾所以有天下也。」〈《人物誌》曰：「夫一官之任，以一味協五味；一國之政，以無味和五味。故臣以自任爲能，君以能用人爲能；臣以能言爲能，君以能聽爲能；臣以能行爲能，君以能賞罰爲能。所以不同故，能君衆能也。」〉
故曰：知人者，王道也；知事者，臣道也。無形者，物之君也；無端者，事之本也。鼓不預五音，而爲五音主；有道者不爲五官之事，而爲理事之主。君守其道，官知其事，有自來矣。
先王知其如此也，故用非其有，如己有之，通乎君道者也。〈議曰：《淮南子》云：「巧匠爲宮室，爲圓必以規，爲方必以矩，爲平直必以準繩。功已就矣，而不知規矩準繩，而賞巧匠。宮室已成，不知巧匠，而皆曰︰『某君某王之宮室也。』孫卿曰：「夫人主欲得善射中微，則莫若使羿；欲得善御致遠，則莫若使王良；欲得調一天下，則莫若聦明君子矣。其用智甚簡，其爲事不勞，而功名甚大。」此能用非其有，如己有者也。〉人主不通主道者則不然。自爲之，則不能任賢；不能任賢，則賢者惡之：此功名之所以傷，國家之所以危。〈議曰：《申子》云：「君知其道也，臣知其事也。十言十當，百言百當者，人臣之事也，非人君之道也。」《尸子》云：「人臣者，以進賢爲功也；君者，以用賢爲功也。」賈誼云：「臣聞聖主言問其臣，而不自造事，故使人臣得必盡其愚忠，唯陛下財幸。」由是言之，夫君不能司契委任而姤賢惡能，取敗之道也。〉湯武一日而盡有夏商之財，以其地封，而天下莫敢不悅服；以其財賞，而天下皆競勸，通乎用非其有也。〈議曰：孫卿云：「修禮者王，爲政者強；取人者安，聚斂者亡。故王者富人，霸者富士，僅存之國富大夫，亡國富筐篋、實府庫，是謂上溢下漏。」又曰：「天子不言多少，諸侯不言利害，大夫不言得失。」昔者，周厲王好利，近榮公。芮良夫諫曰：「王室其將卑乎？榮公好專利而不知大難。夫利，百物之所生也，天地之所載也，而有專之，其害多矣。天地百物皆將取焉，何可專也！所利甚多而不備大難，以是敎王，其能久乎？」後厲王果敗。魏文侯御廩災，素服避正殿，羣臣皆哭。公子成父趨入賀曰：「臣聞天子藏於四海，諸侯藏於境內。非其所藏，不有火災，必有人患。幸無人患，不亦善乎！」孔子曰：「百姓足，君孰不足？」周諺有言曰：「囊漏儲中。」由此言之，夫聖王以其地封，以其財賞，不與人爭利，乃能通於主道，是用非其有者也。〉
故稱：設官分職，君之體也；委任責成，君之體也；好謀無倦，君之體也；寬以得衆，君之體也；含垢藏疾，君之體也。君有君人之體，其臣畏而愛之，此帝王所以成業也。
