孫子曰：「安能動之。」又曰：「攻其所必趨。」何以明之？
昔楚子圍宋，宋公使如晉告急。晉狐偃曰：「楚始得曹，而新婚於衛，若伐曹、衛，楚必救之，則齊、宋免矣。」〈前年，楚戍穀以逼齊。〉。果如其計。
魏伐趙，趙急請救於齊。齊威王以田忌為將，以孫臏為師，居輜車中為計謀。田忌欲引兵之趙，孫子曰：「夫解雜亂紛糾者，不控拳；救鬥者，不搏戟。批亢搗虛，形格勢禁，則自為解耳。今梁趙相攻，輕兵銳卒必竭於外，老弱疲於內。君不若引兵疾走大梁，據其街路，衝其方虛，彼必釋趙而自救，是我一舉解趙之圍，而收弊於魏也。」田忌從之，魏果去邯鄲。
又，曹操為東郡太守〈東郡，今魏州是。〉，治東武陽，軍頓丘。黑山〈黑山，今衛州界也。〉賊於毒等攻東武陽，太祖欲引兵西入山，攻毒本屯，諸將皆以為當還自救，曹操曰：「昔孫臏救趙而攻魏，耿弇欲走西安攻臨淄。使賊聞我西而還，則武陽自解。不還，我能破虜家，虜不能拔武陽，必矣。」乃行，毒聞之，果棄武陽還，曹操要擊，大破之。
初，關羽圍樊襄陽，曹操以漢帝在許，近賊，欲徙都。司馬宣王及蔣濟說曹操曰：「劉備、孫權，外親內疏。關羽得誌，權必不願也。可遣人勸躡其後，許割江南以封權，則樊圍自解。」曹操從之，羽遂見擒。
此言攻其所愛，則動矣。是以善戰者，無知名，無勇功。不爭白刃之前，不備已失之後。此之謂矣。
