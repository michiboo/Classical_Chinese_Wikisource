夫明察「六主」，以觀君德。審惟「九風」，以定國常。探其「四亂」，核其「四危」，則理亂可知矣。
何謂「六主」？
荀悅曰：「
體正性仁，心明志同，動以為人，不以為己，是謂『王主』(議曰：王主者，謂天姿仁德。)；
克己恕躬，好問力行，動以從義，不以從情，是謂『治主』(議曰：治主者，謂抑情割欲)；
勤事守業，不敢怠荒，動以先公，不以先私，是謂『存主』(議曰：存主者，謂拘法守律)；
悖逆交爭，公私並行，一得一失，不純道度，是謂『衰主』；
情過於義，私多於公，制度逾限，政教失常，是謂『危主』；
親用讒邪，放逐忠賢；縱情逞欲，不顧禮度；出入游放，不拘儀禁。賞賜行私，以越公用；忿怒施罰，以逾法理。遂非文過，而不知改，忠言壅塞，直諫誅戮，是謂『亡主』。
(故王主能致興平，治主能修其政，存主能保其國，衰主遭無難則庶幾能全，有難則殆；危主遭無難則幸而免，有難則亡；亡主必亡而已矣。)
何謂「九風」？
君臣親而有禮，百寮和而不同，讓而不爭，勤而不怨，唯職是司。此「禮國之風」也。(尹文子曰：「上不勝其下，下不犯其上，上下不相勝犯，故禁令行，人人無私，雖經險易而國不可侵，治國者也。」)
禮俗不一，職位不重，小臣讒疾，庶人作議。此「衰國之風」也。(尹文子曰：「君年長，多妾媵，少子孫，疏強宗，衰國也。」)
君臣爭明，朝廷爭功，大夫爭名，庶人爭利。「此乖國之風」也。
上多欲，下多端，法不定，政多門。此「亂國之風」也。(尹文子曰：「君寵臣，臣愛君，公法廢，私政行，亂國也。」)
以侈為博，以伉為高，以濫為通；遵禮謂之拘，守法謂之固。此「荒國之風」也。(議曰：夫晉家尚於浮虛，所以敗也。此之謂也。)
以苛為察，以利為公；以割下為能，以附上為忠。此「叛國之風」也。(叔向曰：「大臣重祿而不極諫，近臣畏罪而不敢言，下情不上通，此患之大者也。」)
上下相疏，內外相疑；小臣爭寵，大臣爭權。此「危國之風」也。
上不訪下，下不諫上；婦言用，私政行。此「亡國之風」也。(尹文子曰：「國貧小，家富大；君權輕，臣勢重，亡國也。內無專寵，外無近習；支庶繁息，長幼不亂，昌國也。農桑以時，倉廩充實；兵甲勁利，封疆修理，強國也。」
文子曰：「夫亂國若盛，治國若虛；亡國若不足，存國若有餘。虛者，非無人，各守其職也；盛者，非多人，皆邀於末也；有餘者，非多財，節欲事寡也；不足者，非無貨，人躁而費多也。」)
何謂「四亂」？
管子曰：「內有疑妻之妾，此家亂也；庶有疑嫡之子，此宗亂也；朝有疑相之臣，此國亂也；任官無能，此眾亂也。」
(故曰：「立天子者，不使諸侯疑焉；立諸侯者，不使大夫疑焉；立正妻者，不使嬖妾疑焉；立嫡子者，不使庶孽疑焉。疑則動，兩則爭，雜則相傷。故臣有兩位者，國必亂；臣兩位而國不亂者，君猶在也，恃君不亂，失君必亂矣。子兩者位，家必亂；子兩位而家不亂者，親猶存也，恃親不亂，失親必亂矣。臣疑其君，無不危之國；嬖疑其宗，無不危之家也。」)
何謂「四危」？
又曰：「卿相不得眾，國之危也；大臣不和同，國之危也；兵主不足畏，國之危也；民不懷其產，國之危也。此治亂之形也。
凡為人上者，法術明而賞罰必者，雖無言語而勢自治；法術不明而賞罰不必者，雖曰號令，然勢是亂。」
(管子曰：「理國有三器，亂國有六攻。明君若能勝六攻而立三器，故國理；不肖君不能勝六攻而立三器，故國亂。三器者何也？曰：號令也、斧鉞也、祿賞也。六攻者何？曰：親也、貴也、貨也、色也、巧佞也、玩好也。三器之用何也？曰：非號令無以使下，非斧鉞無以威眾，非祿賞無以勸人。六攻之敗何也？曰：雖不聽而可以得存，雖犯禁而可以得免，雖無功而可以得富。夫國有不聽而可以得存者，則號令不足以使下；有犯禁而可以得免者，則斧鉞不足以威眾；有無功而可以得富者，則祿賞不足以勸人。號令不足以使下，斧鉞不足以威眾，祿賞不足以勸人，則人君無以自守也。)
是故，勢理者，雖委之不亂；勢亂者，雖勤之不治。堯、舜拱己無為而有餘，勢理也；胡亥、王莽馳騖而不足，勢亂也。
(商子曰：「法令者，人之命也，為治之本也。一兔走而百人逐之，非以兔可分以為百，由名分之未定也。夫賣兔者滿市，盜不敢取，由名分之定也。故夫名分定，勢治之道也；名分不定，勢亂之道也。故勢治者，不可亂也；勢亂者，不可治也。夫勢亂而欲治之，愈亂矣；勢治而治之，則治矣。故聖人治治、不治亂也。聖人為人作法，必使之明白易知，愚智遍能之。故聖人立天下而天下無刑死者，非可刑殺而不刑殺也，萬人皆知所以避禍就福而皆自治也。明主因治而治之，故天下大治也。」)
故曰：善者，求之於勢，不責於人。是故，明主審法度而布教令，則天下治矣。
(《左傳》曰：「國將亡，必多制。」杜預雲：「數變法也。」)
論曰：夫能匡世輔政之臣，必先明於盛衰之道，通於成敗之數，審於治亂之勢，達於用舍之宜，然後臨機而不惑，見疑而能斷，為王者之佐，未有不由斯者矣。
