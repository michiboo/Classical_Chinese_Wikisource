孫子曰：「三曰地利。地利者，遠近、險易、廣狹、生死也。故不知山林、險阻、沮澤之形者，不能行軍；不用鄉導，不能得地利。故用兵：有散地、有輕地、有爭地、有交地、有衢地、有重地、有汜地、有圍地、有死地〔九地之名〕。
諸侯自戰其地，為散地〔戰其境內之地，士卒意不專，有自潰之心也。故《經》曰：「散地，吾將一其誌也」〕。
入人之地而不深者，為輕地〔入人之地未深，士卒意尚未專，而輕走也。故《經》曰：「輕地，吾將使之屬也」〕。
我得則利，彼得亦利者，為爭地〔可以少勝眾、弱勝強，謂山水阨口、有險固之利，兩敵所爭。故《經》曰：「爭地，吾將趣其後也」〕。
我可以往，彼可以來，為交地〔道上相交錯，平地有數道，往來交通，無可絕也，故《經》曰：「交地，吾將固其結也」〕。
諸侯之地三屬〔我與敵相對，而旁有他國也。〕，先至而得天下之眾者，為衢地〔先至其地，可交結諸侯之眾為助也。故《經》曰：「衢地，我將謹其守也」〕。
入人難返之地深，背城邑多者，為重地〔遠去己城廓，深入敵地，專心意，故謂之重地。故《經》曰：「重地，吾將繼其食也」〕。
行出林、險阻、沮澤，凡難行之道者，為汜地〔汜，浸洳之地。故《經》曰：「汜地，吾將進其途也〕。
所由入者隘，所以歸者迂，彼寡可以擊吾眾者，為圍地〔所欲從入阨險，欲歸道遠也，持久則糧乏，故敵可以少擊吾眾者。故《經》曰：「圍地，吾將塞其闕也」〕。
疾戰則存，不疾則亡者，為死地〔前有高山，後有大水，進則不得，退復有礙，又糧乏絕，故為死地。在死地者，當及士卒尚飽，強誌殊死，故可以俱死。故《經》曰：「死地，吾將示之以不活也」〕。
是故，散地則無戰〔士卒顧家，不可以戰。〕，輕地則無止〔入敵地淺，士意尚未堅，不可以遇敵，自當堅其心也。〕，爭地則無攻〔三道攻，當先主地利也，先得其地者，不可攻也。〕，交地則無絕〔相及屬也。交地者，俱可進退，不以兵絕也。〕，衢地則合交〔佐諸侯也，當交結於諸侯。〕，重地則掠〔蓄糧食也。入深，士卒堅固，則可掠取財物。〕，汜地則行〔不可止也〕，圍地則謀〔擊其謀也。則當權謀奇譎，可以免難。〕，死地則戰〔殊死戰也。未戰先勵之曰：「無慮愚戇，用軍不明，乃隨圍阨之地，益士大夫之憂也，皆將之罪也。今日之事，在此一舉。若不用力，身當膏野草，為蟲獸食，妻子無所求索；克則身榮，賞祿在焉，可不勉哉。〕。」
又有六地：有通，有掛，有支，有隘，有險，有遠〔六地名也〕。我可以往，彼可以來，曰通〔謂俱在平陵，往來通利也。〕。居通地，先處其高陽，利糧道，以戰則利〔寧致人，無致於人。已先處高地，分為屯守於歸來之路，不使敵絕已糧道也。〕。
可以往，難以反，曰掛〔掛，相掛牽也。〕。掛形曰：敵無備，出而勝之；敵有備，出而不勝，難以反，不利〔敵無備而出攻之，勝可也；有備，不得勝之，則難還反也。〕。
我出而不利，彼出而不利，曰支〔支，久也。俱不便久相持也。〕。支形曰：敵雖利我，我無出，引而去也，令敵半出而擊之，利〔利我者，佯背我去，無出逐，待其引而擊之，可敗也。〕。
隘形曰：我先居之，必盈之而待敵〔盈，滿也。以兵陣滿院形名，使敵不得進退。〕；若敵先居之，盈而勿從也，不盈而從之〔隘形者，兩山之間通谷也。敵怒，勢不饒我也。居之，必前齊阨口陣，而守之以奇也。敵即先居此地齊口陣，勿從也。即半隘陣者，從而與敵，其此利也。〕。
險形曰：我先居之，必居高陽以待敵〔居高陽之地，以待敵人。敵人從其下陰來，擊之，勝也。〕；若敵先居，則引而去之，勿從也〔地險，先不可致於人也。〕。
夫遠形，鉤勢，難以挑戰，而不利〔挑，近敵也。遠形，去國遠也。地鉤等，無獨便利，先挑之戰，不利。〕。
凡此六者，地之道也。皆將之至任，不可不察。
故曰：深草蓊穢者，所以遁逃也；深谷阻險者，所以止禦車騎也；隘塞山林者，所以少擊眾也〔眾少可以夜擊敵也〕；沛澤杳冥者，所以匿其形也。
丈五之溝，漸車之水〔漸，浸也。音子廉反。〕，山林石徑，涇川丘阜〔涇川，常流之川。〕，草木所在，此步兵之地，車騎二不當一。
丘陵漫衍相屬〔漫衍，猶聯延也；屬，續也，音之欲反。〕，平原廣野，此車騎之地，步兵十不當一。
平原相遠〔遠，離也。〕，仰高臨下，此弓弩之地，短兵十不當一。兩陣相近，平地淺草，可前可後，此長戟之地，劍楯三不當一。
雚葦竹簫〔簫，蒿也。〕，草木蒙籠，林葉茂接，此矛鋌之地，長戟二不當一。
曲道相伏，險扼相簿，此劍楯之地，弓弩三不當一。
故曰：「地形者，兵之助。」又曰：「用兵之道，地利為寶。」趙奢趨山，秦師所以覆敗；韓信背水，漢兵由是克勝。此用地利之略也。
