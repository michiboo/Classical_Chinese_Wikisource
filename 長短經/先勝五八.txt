孫子曰：「善用兵者，先為不可勝，以待敵之可勝。」何以明之？
梁州賊王國圍陳倉。乃拜皇甫嵩、董卓，各率二萬人拒之。卓欲速進赴陳倉，嵩不聽。卓曰：「智者不待時，勇者不留決。速戰則城全，不救則城滅。全滅之勢，在於此也。」嵩曰：「不然。百戰百勝，不如不戰而屈人之兵。是以先為不可勝，以待敵之可勝。不可勝在此，可勝在彼(范蠡曰：「時不至，不可強生；事不究，不可強成。」此之謂也。)彼守不足，我攻有餘。有餘者，動於九天之上；不足者，陷於九地之下。今陳倉雖小，城守固備，非九地之陷也；王國雖強，而攻我之所不救，非九天之勢也。夫勢非九天，攻者受害；陷非九地，守者不拔。國今已陷受害之地，而陳倉保不拔之城。我可不煩兵動眾，而取全勝之功，將何救焉？」遂不聽。王國圍陳倉，自冬迄春八十餘日，城堅守固，竟不能拔。賊眾疲弊，果自解去。
嵩進兵擊之，卓曰：「不可。兵法：『窮寇勿迫，歸眾勿追。』今吾追國，是迫歸眾、追窮寇也。困獸猶鬥，蜂蠆有毒，況大眾乎？」嵩曰：「不然。吾前不擊，避其銳也(實而備之，強而避之，銳卒勿攻。兵之機也。)。今而擊之，待其衰也。所擊疲師，非歸師也；國眾且走，莫有鬥志。以整擊亂，非窮寇也。」遂獨進兵擊之，使卓為後拒。連戰，大破。國走而死。卓大慚恨(孫子曰：「怒而撓之。」言待其衰也。又曰：「卑而驕之。」言敵怒而進兵，則當外示屈弱，以高其志，待其歸，隨而擊之。又曰：「引而勞之。」言因其進退以觀其變，然後攻其不備，出其不意。此兵家之勝，不可傳也。)。
青州黃巾眾百餘萬入東平，劉岱欲擊之。鮑永諫曰：「今賊眾百萬，百姓皆震恐，士卒無鬥志，不可敵也。觀賊眾，群輩相隨，軍無輜重，唯以抄掠為資。今若畜士眾之力，先為固守，彼欲戰不得，攻則不能，其勢必離散。然後選精銳，據其要害，擊之，可破也。」岱不從，果為賊所敗。
晉代王開攻燕鄴城，慕容德拒戰，代師敗績，德又欲攻之，別駕韓譚進曰：「昔漢高祖雲：『吾寧鬥智，不能鬥力。』是以古人先勝廟堂，然後攻戰。今代不可擊者四，燕不宜動者三：代懸軍遠入，利在野戰，一不可擊也；深適近畿，頓兵死地，二不可擊也；前鋒既敗，後軍方固，三不可擊也；彼眾我寡，四不可擊也。官軍自戰其地，一不宜動；動而不勝，眾心難固，二不宜動；城池未修，敵來無備，三不宜動。此皆兵機也。深溝高壘，以逸待勞。彼千里饋糧，野無所掠，久則三軍靡費，攻則眾旅多弊，師老釁生，詳而圖之，可以捷也。」德曰：「韓別駕之言，良、平之策也。」(孫子曰：「以遠待近，以逸待勞，以飽待飢，此治力者。」)此先勝而後戰者也。
