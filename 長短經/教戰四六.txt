孔子曰：「不教人戰，是謂棄之。」故知卒不服習，起居不精，前擊後解，與金鼓之音相失，百不當一，此棄之者也。故領三軍，教之戰者，必有金鼓約令，所以整齊士卒也。
教令操兵起居，旌旗指麾之變。故教使一人學戰，教成合之十人。十人學戰，教成合之百人。漸至三軍之眾。
大戰之法，為其校陣，各有其道。左校青龍，右校白虎，前校朱雀，後校亥武，中校軒轅。大將之所處，左鋒右戟，前楯後弩，中央鼓旗，興動俱起。聞鼓則進，聞金則止。隨其指麾，五陣乃理。
(夫五陣之法，鼓旗為主。一鼓舉青旗，則為曲陣；二鼓舉赤旗，則為銳陣；三鼓舉黃旗，則為圓陣；四鼓舉白旗，則為方陣；五鼓舉黑旗，則為直陣。曲陣者，木也；銳陣者，火也；圓陣者，土也；方陣者，金也；直陣者，水也。此五行之陣，展轉相生，以為勝負。凡結五陣之法，五五相保，五人為一長，五長為一師，五師為一帥，五帥為一校，五校為一火，五火為一橦，五橦為一軍，則事備矣。
夫兵之便，務知節度。短者持旌旗，勇者持金鼓，弱者給糧牧，智者為謀主。鄉裡相比，五五相保。一鼓正立，二鼓起食，三鼓嚴辦，四鼓就行。間聞聽令，然後舉旗出兵，隨幡所至也。)。
故曰：治眾如治寡，分數是也(部曲為分，什五為數。)；鬥眾如鬥少，形名是也(旌旗曰形，金鼓曰名。)。言不相聞，故為鼓鐸；視不相見，故為旌旗。
夫金鼓旌旗，所以一人耳目也。(夜戰多火鼓，晝戰多旌旗。所以變人耳目。)是知鼓鼙金鐸，所以威耳；旌旗麾章，所以威目；禁令刑罰，所以威心。耳威於聲，不可不清；目威於色，不可不明；心威於罰，不可不嚴。三者不立，雖勝必敗。故曰：「將之所麾，莫不從移；將之所指，莫不前死。」紛紛紜紜，鬥亂而不可亂；混混沌沌，形圓而不可敗，此用眾之法也。
卒服習矣，器用利矣，將軍乃秉旄麾眾而誓之(有虞氏誡於國，夏後氏誓於軍，殷誓於軍門之外。周將交刃而誓之，所誓不同，吾從周，誓之曰：「嗚呼！溥天之下，莫非王土；率土之濱，莫非王臣。今某國威侮五行，怠棄三正，俾我有眾，龔行天討。用命者，賞不逾時；逗撓者，誅不遷列。死生富貴，在此一舉。嗟爾庶士，各勉乃心也。)。於是氣厲青雲，雖赴湯蹈火，可也。此教戰之法也。
