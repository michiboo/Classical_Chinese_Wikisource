〈議曰：夫政理，得人則興，失人則毀。故首簡才行，次論政體焉。〉
古之立帝王者，非以奉養其欲也。為天下之人，強掩弱，詐欺愚，故立天子以齊一之。謂一人之明，不能遍照海內，故立三公九卿以輔翼之。為絕國殊俗，不得被澤，故立諸侯以教誨之。夫教誨之政，有自來矣。何以言之？管子曰：「措國於不傾之地，有德也。」〈周武王問於粥子曰：「寡人願守而必存，攻而必得，為此奈何？」對曰：「攻守同道，而和與嚴，其備也。故曰：和可以守而嚴不可以守，嚴不若和之固也；和可以攻而嚴不可以攻，嚴不若和之得也。故諸侯發政施令，政平於人者，謂之文政矣。接士而使吏，禮恭侯於人者，謂之文禮也；聽獄斷刑，治仁於人者，謂之文誅矣。故三文立於政，行於理，守而不存，攻而不得者，自古至今，未之嘗聞。」《屍子》曰：「德者，天地萬物之得也；義者，天地萬物之宜也；禮者，天地萬物之體也。使天地萬物，皆得其宜、當其體，謂之大仁。」文子曰：「夫人無廉恥，不可以治也；不知禮義，不可以行法也。法能殺人，不能使人孝悌；能刑盜者，不能使人有廉恥。故聖王在上，明好惡以示之，經非譽以導之，親賢而進之，賤不肖而退之，刑諸不用，禮義修而任得賢也。」又曰：「夫義者，非能盡利天下者也，利一人而天下從；暴者，非能盡害海內者也，害一人而天下叛。故舉措廢置，不可不審也。」〉
積於不涸之倉，務五穀也。〈晁錯說漢文帝曰：「今土地人民，不減於古，無堯、湯之水旱，而蓄積不及古者，何也？地有遺利，人有餘力，生谷之土未盡墾辟，山澤之利未盡出，游食之人未盡歸農也。當今之務，在於貴粟。貴粟之道，在於使人以粟為賞罰。今募天下之人入粟塞下，得以拜爵，得以除罪。如此，則富人有爵，農人有錢，粟有所余，而國用饒足。不過三載，塞下之粟必多矣。漢景帝詔曰：「雕文刻鏤，傷農事者也；錦繡纂組，害女紅者也。農事傷則飢之本也，女紅害則寒之原也。夫飢寒並至而能毋為非者，寡矣。朕親耕，後親桑，以奉宗廟，為天下先，欲天下務農蠶，素有畜積，以備災害。」《鹽鐵論》曰：「國有沃野之饒，而人不足於食者，工商盛而本業荒也。有山海之貨，而人不足於財者，不務人用而淫巧眾也。」〉
藏於不竭之府，養桑麻，育六畜也。〈漢景帝詔曰：「農，天下之本也。黃金珠玉，飢不可食，寒不可衣。其令郡國勸農桑，益種樹，可克衣食物。吏發人取庸，采黃金珠玉者，坐贓為盜，二千石，聽者與罪同。《申鑒》論曰：「人不畏死，不可懼之以罪；人不樂生，不可勸之以善。故在上者先豐人財，以定其志也。」〉
下令於流水之原，以順人心也。〈尉繚子曰：「令，所以一眾心也。不審所出，則數變，數變則令雖出，眾不信也。出令之法：雖有小過，無更，則眾不二聽，即令行矣。」《尹文子》曰：「文之於武也，令有必行，有不必行者。『去貴妻，賣愛妾』，此令必行者也。因曰：『汝無敢恨，汝無敢思。』此令不行者也。故為人上者，必慎所出令焉。」文子曰：「治國有常，而利人為本；政教有道，而令行為右也。」〉
使士於不諍之官，使人各為其所長也。{{孫卿曰：「相高下，序五穀，君子不如農人；通財貨，辨貴賤，君子不如賈人；設規矩，便備用，君子不如工人。若夫論德而定次，量能而授官，言必當理，事必當務，然後君子之所長。」文子曰：「力勝其任，即舉之不重也；能務其事，則為之不難也。」}}
明必死之路，嚴刑罰也。〈議曰：孔子曰：「上失其道而殺其下，非禮也。」故三軍大敗，不可斬；獄犴不治，不可刑。何也？上教之不行，罪不在人故也。夫慢令謹誅，賊也；征斂無時，暴也；不誡責成，虐也。政無此三者，然後刑，即可也。陳道德以先服之，猶不可，則尚賢以勸之，又不可，則廢不能以憚之，而猶有邪人不從化者，然後待之以刑矣。」袁子曰：「夫仁義禮智者，法之本也；法令刑罰者，治之末也。無本者不立，無末者不成。何則？夫禮教之法，先之以仁義，示之以禮讓，使之遷善，日用而不知。儒者見其如此，因曰：治國不須刑法。不知刑法承於下，而後仁義興於上也。法令者，賞善禁淫，居理之要。商、韓見其如此，因曰：治國不待仁義為體，故法令行於下也。故有刑法而無仁義則人怨，怨則怒也；有仁義而無刑法則人慢，慢則奸起也。本之以仁，成之以法，使兩道而無偏重，則治之至也。」故仲長子曰：「昔秦用商君之法，張彌天之網。然陳涉大呼於沛澤之中，天下響應。人不為用者，怨毒結於天下也。」
桓範曰：「桀、紂之用刑也，或脯醢人肌肉，或刳割人心腹，至乃叛逆眾多，卒用傾危者，此不用仁義為本者也。」故曰：「仁者，法之恕；義者，法之斷也。是知仁義者乃刑之本。故孫子曰：「令之以文，齊之以武，是謂必取。」此之謂矣。〉
開必得之門，信慶賞也。〈《呂氏春秋》曰：「夫信立則虛立，可以賞矣。六合之內皆可以為府矣。人主知此論者，其王久矣；人臣知此論者，可以為王者佐矣。」徐幹《中論》曰：「天生蒸民，其情一也。刻肌虧體，所同惡也。被玉垂藻，所同好也。此二者常在，而人或不理其身，有由然也。當賞者不賞，而當罰者不罰，則為善者失其本望，而疑其所行；則為惡者輕於國法，而恬其所守。苟如是，雖日用斧鉞於市，而人不去惡矣；日賞賜爵祿於朝，而人不興善矣。」蜀張裔謂諸葛亮曰：「公賞不遺遠，罰不阿近，爵不以無功取，刑不可以勢貴免。此賢愚之所以鹹忘其身也。〉
不為不可成，量人力也。〈文子曰：「夫債少易償也，職寡易守也，任輕易勸也。上操約少之分，下效易為之功，是以為君為臣，久而不相厭也。末世之法，高為量而罪不及，重為任而罰不勝，危為難而誅不敢。人困於三責，即飾智以詐上，雖峻法嚴刑，不能禁其奸也。」《新語》曰：「秦始皇設刑法，為車裂之誅，築城域以備胡越，事愈煩，下愈亂；法愈眾，奸愈縱。秦非不欲治也，然失之者，舉措太眾、刑罰太極故也。」〉
不求不可得，不強人以其所惡也。〈故其稱曰：政者，政之所行，在順人心；政之所廢，在逆人心。夫人惡憂勞，愛逸樂。逸樂之人，惡貧賤；富貴之人，惡危墜；存安之人，惡絕滅。生生者育之。能逸樂之，則人恐之憂勞；能富貴之，則人恐之貧賤；能存安之，則人恐之危墜；能生育之，則人恐之絕滅。故從其四欲，則遠者自親；行其四惡，則近者亦叛。晏子曰：「謀度於義者必得，事因於仁者必成。反義而行，背仁而動，未聞能成也。」《呂氏春秋》曰：「樹木茂則禽獸歸之，水源深則魚鱉歸之，人主賢則豪傑歸之。」故聖王不務歸之者，而務其所歸。故曰：強令之笑，不樂；強令之哭，不悲；強之為道，可以成小，而不可以成大也。〉
不處不可久，不偷取一世宜也。〈董仲舒論安邊之策，欲令漢與匈奴和親，又取匈奴愛子為質。班固以匈奴桀驁，每有人降漢，輒亦拘留漢使以相報復，安肯以愛子為質？孝文時，妻以漢女，而匈奴屢背約束，昧利不顧，安在其不棄質而失重利也？夫規事建議，不圖萬事之固，而偷恃一時之事者，未可以經遠。」
晁錯說漢文帝令人入粟塞下，得以拜爵，得以贖罪，上從之。
荀悅曰：「聖人之政，務其綱紀，明其道義而已。若夫一切之計，必推其公議，度其時宜，不得已而用之，非有大故，弗由之也。」〉
知時者，可立以為長。〈范蠡曰：「時不至，不可強生；事不究，不可強成。」管子曰：「聖人能輔時，不能違時。」《語》曰：「聖人修備以待時也。」〉
審於時，察於用，而能備官者，可奉以為君。〈議曰：孫卿曰：「盜王者之法，與王者之人為之，則亦王矣；盜霸者之法，與霸者之人為之，則亦霸矣；盜亡國之法，與亡國之人為之，則亦亡矣。夫與積禮義之君子為之，則王矣；與端誠信令之士為之，則霸矣；與權謀傾覆之人為之，則亡矣。三者，明主之所謹擇，此能察於用也。」管仲曰：「大位不仁，不可授以國柄；見賢不讓，不可與尊位；罰避親戚，不可使主兵；不好本事，不可與都邑。」又曰：「使賢者食於能，則上尊崇；鬥士食於功，則卒輕死。使二者設於國，則天下理。」傅子曰：「凡都縣之考課有六：一曰以教課治，則官慎德；二曰以清課本，則官慎行；三曰以才課任，則官慎舉；四曰以役課平，則官慎事；五曰以農課等，則官慎務；六曰以獄課訟，則官慎理。此能備官也。〉
故曰：明版籍、審什伍、限夫田、定刑名、立君長、急農桑、去末作、敦學教、校才藝、簡精悍、修武備、嚴禁令、信賞罰、糾游戲、察苛克，此十五者，雖聖人復起，必此言也。
夫欲論長短之變，故立政道以為經焉。
