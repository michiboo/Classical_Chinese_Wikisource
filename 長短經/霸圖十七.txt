臣聞周有天下，其理三百餘年。成康之隆也，刑措四十餘年而不用；及其衰也，亦三百餘年。(太公說文王曰：「雖屈於一人之下，則申於萬人之上，唯賢人而後能為之。」於是文王所就而見者六人，求而見者十人，所呼而友者千人，友之友謂之朋，朋之朋之黨，黨之黨謂之群，以此友天下賢人者，二人而歸之，故曰：「三分天下有其二，以服事殷。」此之謂也。)故五伯(音霸)更起。伯者常佐天子，興利除害，誅暴禁邪，匡正海內，以尊天子。五伯既沒，賢聖莫續，天子孤弱，號令不行，諸侯恣行，強凌弱，眾暴寡。
(吳王問伍胥曰：「伐楚如何？」對曰：「楚執政眾而乖，莫適任患。若為三師以肄之，一師至，彼必皆出，彼出即歸，彼歸即出，楚必道弊，亟肄以疲之，多方以誤之。既疲，而後以三軍繼之，必大克。」闔閭從之。楚於是乎始病。越王勾踐問於大夫種曰：「伐吳何如？」對曰：「伐吳有七術，其略云：尊天事鬼，以舉其邪；遺之好美，以熒其志；遺之巧工，使起宮室，以盡其財；遺之諛臣，使之易伐；強其諫臣，使之自殺；堅甲利兵，以承其弊。」越王於是飾美女西施，獻之吳王。吳王悅之。子胥諫，不受。吳王誅子胥。越又為榮楣，鏤以黃金，獻之吳王。吳王受之，而起姑蘇之台，五年乃能成，百姓道死。越又蒸粟種遺吳王，吳王付人種之，不生，吳大飢。齊桓公欲弱楚，乃鑄錢，市生鹿於楚。楚聞之，喜，廢耕而畜鹿，桓公藏粟五倍。楚足錢而乏粟。桓公乃閉關，楚降者十四五。及柯之盟，桓公欲倍曹沫之約，管仲因而信之，諸侯由是歸齊。故其稱曰：「知與之為取，政之寶也。鄭桓公欲襲鄶，先問鄶之豪傑、良臣、辨士，書其名姓，擇鄶之良田貽之，為官爵之名而書之，因為疆埸廓門之外而埋之，釁以雞猳之血。鄶君以為內難也，盡殺之。桓公因襲鄶。此皆諸侯恣行，天子之令不行也。)
田常篡齊，六卿分晉，並為戰國。此人之始苦也。(齊侯與晏子坐於露寢，公嘆曰：「美哉茲室！其誰有此乎！」晏子曰：「如君之言，其陳氏乎？陳氏雖無大德，而有施於人，豆區釜鐘之數，其取之公也薄，其施之人也厚。公厚斂焉，陳氏厚施焉，人歸之矣。《詩》云：『雖無德與汝，式歌且舞。』陳氏之施，人歌舞之矣。後世若少惰，陳氏而不亡，則國其國也已。」後果篡齊。智伯從韓魏之君伐趙，韓魏陰謀叛。智果曰：「二王殆將有變，不如殺之；不殺，則遂親之。」智伯曰：「親之奈何？」智果曰：「魏宣子之謀臣趙葭，韓康子之謀臣段規，是臣能移其君之計。君與二君約破趙，則封二子萬家之縣各一。如是，則二主之心可以無變。」智伯不從。韓魏果反，殺智伯。)於是強國務功，弱國務守，合縱連橫，馳車轂擊，介冑生蟣虱，人無所告訴。
及至秦蠶食天下，並吞戰國，一海內之政，壞諸侯之城，法嚴政峻，諂諛者眾。使蒙恬將兵北攻胡，尉佗將卒以戍粵，宿兵無用之地，人不聊生。始皇崩，天下大叛，陳勝、吳廣舉於陳(陳涉、吳廣戍漁陽，屯大澤。會天雨，道不通，度已失期，失期當斬。二人乃謀曰：「今已失期，當斬。今舉大計亦死，等死，為國可乎？」乃先以鬼神威眾，因斬尉。召令徒屬曰：「公等遇雨，皆已失期，失期當斬。藉第令毋斬而戍，死者固十六七耳。壯士不死則已，死則舉大名。侯王將相，寧有種乎？」徒屬皆曰：「敬受命。」遂分將徇地，自立為陳王。)，武臣張耳舉於趙(武臣略定趙地，號武信君。蒯通說范陽令徐公曰：「范陽百姓，蒯通也。竊憫公之將死，故吊。雖然，賀公得通而生也。」徐公再拜曰：「何以吊之？」通曰：「足下為令十年矣，殺人之父，孤人之子，斷人之足，黥人之首，甚眾。然而慈父孝子所以不敢倳刃公之腹中者，畏秦法也。今天下大亂，秦政不施，然而慈父孝子將爭接刃公之腹，以復其怨，而成其名，此通之所以吊也。」曰：「何以賀得子而生也？」通曰：「趙武信君不知通不肖，使人候通，問其死生，通見武信君而說之曰：『必將戰勝而後略地，攻得而後取天下城，臣竊以為殆矣。用臣之計，無戰而略地，不攻而下城，傳檄而千里可定，可乎！』彼將曰：『何謂也？』臣因說曰：『范陽令宜整頓其士卒，以守戰者也。怯而畏死，貪而好富貴，故欲以其城先下君，先下君而不利，則邊地之城皆將相告曰：范陽令先降而身死。必將嬰城固守，皆若金城湯池，不可攻矣。為君計者，莫如以黃屋朱輪迎范陽令，使馳騖於燕趙之郊，則邊城皆將相告曰：范陽令先下而身富貴矣。必相率而降，猶如阪上走丸也。』此臣之所謂傳檄而千里定者也。」徐公再拜，具車馬遣通。通遂以此說武臣。武臣以車百乘、騎二百、侯印，迎徐公。燕趙聞之，降者三十餘城，如蒯通策也。)，項梁舉吳(梁令項羽殺假守通，便舉兵起吳。吳，今蘇州也。)，田儋舉齊(儋從少年，縛奴欲殺之，以見狄令，因殺令舉兵也。)，景駒舉郢，周市舉魏，韓廣舉燕。窮山通谷，豪傑並起，而亡秦族矣。
漢高祖名邦，字季，姓劉氏，沛國豐邑人，為泗上之亭長。秦二世元年，陳勝等起，勝自立為楚王。(張耳、陳余諫曰：「將軍出萬死之計，為天下除害，今始至陳，而自立為王，是示天下之私也。不如立六國後，自為樹黨，進師而西，則野無交兵、城無守牆。誅暴秦，據咸陽，以令諸侯，天下可圖也。」勝不聽。)沛人殺其令，立高祖為沛公。時項梁止薛，沛公往從之，共立義帝。(范增說項梁曰：「秦滅六國，楚最無罪。自懷王入秦不反，楚人憐之。故語曰：『楚雖三戶，亡秦必楚。』今陳勝首事，不立楚後而自立，其勢不長。今君起江東，楚鋒起之將，皆爭附君者，以君代代楚將，為能復立楚後也。」梁因求懷王孫心立也。)約曰：先入咸陽者王之。
秦將章邯，大敗項梁於定陶。梁死，章邯以為楚不足憂，乃北伐趙。楚使項羽等救趙，遣沛公別將西入關。沛公遂攻宛，降之。(沛公攻宛，南陽太守呂齮保城不下。沛公欲遂西，張良曰：「強秦在前，宛兵在後，此危道也。」乃圍宛。宛急，齮欲自殺，其舍人陳恢逾城見沛公，曰：「宛吏人懼死堅守，足下盡日攻之，死殞者必眾，引兵而去，宛必隨之。足下前失咸陽之約，後有強宛之患。不如約降，封其守，引其甲卒而西，諸城未下者，必開門而待足下。」沛公曰：「善。」封呂齮為殷侯。)
