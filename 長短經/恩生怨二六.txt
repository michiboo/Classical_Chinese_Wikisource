《傳》稱諺曰：「非所怨，勿怨。寡人怨矣。」是知凡怨者，不怨於所疏，必怨於親密。何以明之？高子曰：「〈小弁〉，小人之詩也。」孟子曰：「何以言之？」高子曰：「怨。」孟子曰：「固哉！夫高叟之為詩也。有越人於此，關弓而射我，我則談笑而道之。無他，疏之也。兄弟關弓而射我，我則泣涕而道之。無他，戚之也。然則〈小弁〉之怨，親親也。親親，仁也。」〈〈小弁〉，刺幽王也。太子之傅作焉。〉
晉使韓簡子視秦師雲：「師少於我，鬥士倍我。」公曰：「何故？」對曰：「出因其資，入用其寵，饑食其粟，三施而不報，所以來也。」〈觀秦怒而來，則知至恩必有至怨矣。〉
杜鄴說王音曰：「鄴聞人情恩深者，其養謹；愛至者，其求謹。夫戚而不見異，親而不見殊〈戚，近也。殊，謂異於疏者也。〉，孰能無怨？此〈棠棣〉、〈角弓〉之所作也。」由此觀之，故知怨也者，親之也；恩也者，怨之所生也。不可不察。
