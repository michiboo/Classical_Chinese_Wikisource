太公曰：「出軍征戰，安器置陣，以六為法。」(六者，謂六百步，亦可六十步，量人地之宜，置表十二辰也。)將軍自居九天之上(青龍亦為九天，若行止顧宿，居玉帳下，凡月建前三辰為玉帳，假令正月巳地是也。)。竟一旬，復徙開牙門，常背建向破(不向太歲太陰)，不飲死水，不居死地，不居地柱，不居地獄，無休天灶，無當龍首(死水者，不流水也；死地者，丘墓之間；地柱者，下中之高；地獄者，高中之下；天灶者，谷口也；龍首者，山端也。)。故曰：凡結營安陣，將軍居青龍，軍鼓居逢星，士卒居明堂，伏兵於太陰，軍門居天門，小將居地戶，斬斷居天獄，治罪居天庭，軍糧居天牢，軍器居天藏。此謂法天結營，物莫能害者也。
(假令甲子旬中，子為青龍，醜為逢星，寅為明堂，卯為太陰，辰為天門，巳為地戶，午為天獄，未為天庭，申為天牢，酉為天藏。
甲戌旬中，戌為青龍，亥為逢星，子為明堂，醜為太陰，寅為天門，卯為地戶，辰為天獄，巳為天庭，午為天牢，未為天藏。
甲申旬中，申為青龍，酉為逢星，戌為明堂，亥為太陰，子為天門，醜為地戶，寅為天獄，卯為天庭，辰為天牢，巳為天藏。
甲午旬中，午為青龍，未為逢星，申為明堂，酉為太陰，戌為天門，亥為地戶，子為天獄，醜為天庭，寅為天牢，卯為天藏。
甲辰旬中，辰為青龍，巳為逢星，午為明堂，未為太陰，申為天門，酉為地戶，戌為天獄，亥為天庭，子為天牢，醜為天藏。
甲寅旬中，寅為青龍，卯為逢星，辰為明堂，巳為太陰，午為天門，未為地戶，申為天獄，酉為天庭，戌為天牢，亥為天藏。)
