孫子曰：「陷之死地而後生，投之亡地而後存。」又曰：「雜於利而務可伸，雜於害而患可解。」何以明之？
漢將韓信攻趙，趙盛兵井陘口。信乃引兵未至井陘口三十裏，止舍。夜半傳發，選輕騎二千人，持一赤幟，從間道萆山〔音蔽〕而望見趙軍。誡之曰：「趙見我走，必空壁逐我，若疾入趙壁，拔趙幟，立漢赤幟。」令其裨將傳餐，曰：「今日破趙會食。」諸將皆莫信，佯應曰：「諾。」信謂軍吏曰：「趙已先據便地為壁，且彼未見我大將旗鼓，未肯擊前行，恐吾至阻險而還。」信乃使萬人行出，倍水陣。趙軍望見，大笑之。〔太公曰：「智與眾同，非人師也；伎與眾同，非國士也。動莫神於不意，勝莫大於不識。」使趙軍識韓信之勢，安得敗哉？故笑之而敗也。〕
平旦，信建大將之旗鼓，鼓行出井陘口。趙開壁擊之，大戰良久。於是信與張耳棄旗鼓，走水上。水上軍開壁入之，復疾戰。趙空壁爭漢旗鼓，逐韓信、張耳。韓信、張耳已入水上軍。軍皆殊死戰，不可敗。信所出奇兵二千騎，共候趙空壁逐利，則馳入趙壁，皆拔趙幟，立漢赤幟兩千。趙軍不得信等，欲還歸壁，壁皆漢赤幟，而大驚〔太公曰：「夫兩陣之間，出俾陣矣。縱卒亂行者，所以為變。」此之謂矣。〕，以為漢皆已得趙主將矣，遂亂，遁走，趙將雖擊斬之，不能禁也〔孫子曰：「以治待亂，以靜待譁，此治心者。」夫眾心已亂，雖有良將，亦不能為之計矣。〕。於是漢兵夾擊，大破之，斬成安君泜水上，擒趙王歇。
諸將效首虜，畢賀，因問信曰：「兵法：『右背山陵，前左水澤。』今者將軍令臣等反背水陣，曰：『破趙會食。』臣等不服。然竟以勝，此何術也？」信曰：「此在兵法中，顧諸君不察耳。兵法不曰：『陷之死地而後生，置之亡地而後存』〔夫處死地者，謂力均勢敵，以死地取勝可也。若以至弱當至強，投弱兵於死地，自貽陷矣。故孫臏曰：「兵恐，不可救。」又《經》曰：「大眾陷於害，然後能為勝敗。」是知死地之機，必用大眾矣。〕？且信非得素撫循士大夫也，所謂『驅市人而戰』，其勢非置之死地，使人人自為戰，今與之生地，皆走，寧尚可得而用之乎？」諸將曰：「善。非所及也。」
〔孫子曰：「兵甚陷則不懼，不得已則鬥。」是故，其兵不修而戒，不求而得，不約而親，不令而信。投之無往者，諸將之勇也。此之謂矣。〕
魏太祖征張繡，一朝引軍退，繡自追之。賈詡曰：「不可追也。」繡不從，果敗而還。詡謂繡曰：「促更追之，戰必勝。」繡收散卒，赴追太祖，戰果勝。還，問詡曰：「繡以精兵追退軍，而公曰必敗；退以敗卒擊勝兵，而公曰必克。皆如公之言，何其反而皆驗也。」詡曰：「此易知耳。軍勢百途，事不一也。將軍雖善用兵，非曹公敵也。魏軍新退，曹公必自斷其後，追兵雖精，將既不敵，彼士亦銳，故知必敗。曹公攻將軍無失策，力未盡而還，必國內有故也。既破將軍，必輕軍速進，留諸將斷後，諸將雖勇，亦非將軍敵也。故雖用敗兵而勝也。」繡乃服其能。
此利害之變，故曰：「陷之死地而後生，雜於害而患可解。」此之謂也。
