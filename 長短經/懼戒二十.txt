《易》曰：「湯武革命，順乎天而應乎人。」《書》曰：「撫我則後，虐我則仇。」《屍子》曰：「昔周公反政，孔子非之曰：『周公其不聖乎！以天下讓，不為兆人也。』」(議曰：昔堯稱：「吾以天下授舜，則天下得其利而丹朱病；授丹朱，則天下病而丹朱得其利。吾終不以天下之病而利一人，遂禪於舜。」今周公不以天下為務，而自取讓名，非為聖達節者也，故孔子非之。)董生曰：「雖有繼體守文之君，不害聖人之受命。」古語曰：「窮鼠嚙狸，匹夫奔萬乘。」故黃石公曰：「君不可以無德，無德則臣叛。」孫卿曰：「能除患則為福，不能則為賊。」(孫卿子曰：「昔者天子初即位。上卿進曰：『能除患則為福，不能則為賊。』授天子一策。中卿進曰：『先事慮事謂之接，接則事優成；先患慮患謂之豫，豫則禍不生；事至而後慮者謂之後，後則事不舉；患至而後慮者謂之因，因則禍不御。』授天子二策。下卿進曰：『慶者在堂，吊者在閭，禍與福鄰，莫知其門。豫哉！豫哉！』授天子三策。此誡之至也。」)
何以明之？昔文王在酆，召太公曰：「商王罪殺不辜，汝尚助余憂人，今我何如？」太公曰：「王其修身、下賢、惠人，以觀天道。天道無殃，不可以先唱；人道無災，不可以先謀。必見天殃，又見人災，乃可以謀。與民同利，同利相救，同情相成，同惡相助，同好相趨。無甲兵而勝，無衝機而攻，無渠塹而守。利人者，天下啟之；害人者，天下閉之。天下非一人之天下也，取天下若逐野獸，得之而天下皆有分肉。若同舟而濟，皆同其利；舟敗，皆同其害。然則皆有啟之，無有閉之者矣。無取於民者，取民者也；無取於國者，取國者也；無取於天下者，取天下者也。(議曰：沛公之起也，虎嘯豐谷，飲馬秦川，財寶無所收，婦女無所取，降城則以侯其將，得賂則以分其士而已。無私焉，所私者，私於天下也。故老子曰：「夫唯不私，故能成其私。」是知無取人，是乃大取也。)取民者，民利之；取國者，國利之；取天下者，天下利之。故道在不可見，事在不可聞，勝在不可知。微哉！微哉！鷙鳥將擊，卑身翕翼；猛獸將搏，俯耳俯伏；聖人將動，必有愚色。惟文惟德，誰為之式？弗觀弗視，安知其極？今彼殷商，眾口相惑。吾觀其野，草茅勝谷；吾觀其群，眾曲勝直；吾觀其吏，暴虐殘賊，敗法亂刑，而上不覺，此亡國之則也。」文王曰：「善。」
(賈子曰：「殷湯放桀，武王殺紂，此天下之所同聞也。為人臣而放其君，為人下而殺其上，天下之至逆也。而所以長有天下者，以其為天下開利除害，以義繼之也。故聲名稱於天下而傳於後世也。」太公曰：「天下者，非一人之天下，天下人之天下也，與天下同利者，得天下；擅天下之利者，失天下。天有時，地有利，能與人共之者，仁也。仁之所在者，天下歸之。免人之死、解人之難、救人之患、濟人之急者，德也。德之所在，天下歸之。與人同憂、同樂、同好、同惡者，義也。義之所在，天下歸之。凡人惡死而樂生，好德而歸利。能生利者，道也。道之所在，天下歸之也。」)
楚恭王薨，子靈王即位。群公子因群喪職之族，殺靈王，而立子干。立未定，弟棄疾又殺子干而自立。(棄疾，平王也。五人皆恭王子也。)
初，子干之入也，韓宣子問於叔向曰：「子干其濟乎？」對曰：「難。」宣子曰：「同惡相求，如市賈焉，何難？」對曰：「無與同好，誰與同惡？取國有五難：有寵而無人，一也(寵須賢人而固也。)；有人而無主，二也(雖有賢人，當須內主為應也。)；有主而無謀，三也(謀，策謀也。)；有謀而無民，四也(民，眾也。)；有民而無德，五也(四者既備，當以德成也。)。子干在晉，十三年矣。晉、楚之從，不聞達者，可謂無人；族盡親叛，可謂無主(無親族在楚。)；無慮而動，可謂無謀(召子干時，楚未有大慮也。)；為羈終世，可謂無人(終身羈客在晉，是謂無民。)；亡無愛征，可謂無德(楚人無愛念之者。)。王虐而不忌(靈王暴虐，無所畏忌，將自亡也。)，楚君子干，涉五難以殺舊君，誰能濟之？有楚國者，其棄疾乎？君陳、蔡，城外屬焉(城，方城也。時穿封戍既死，棄疾並領陳事也。)。苛慝不作，盜賊伏隱，私慾不違，民無怨心。先神命之，國人信之。芊姓有亂，必季實立，楚之常也。
獲神，一也(當璧拜也)；有民，二也(人信之也)；命德，三也(無苛慝也)；寵貴，四也(貴妃子也)；居常，五也(棄疾，季也。)。有五利以去五難，誰能害之？子干之官，則右尹也；數其貴寵，則庶子也；以神所命，則又遠之。其貴亡矣，其寵棄矣(父既歿矣)。民無懷焉(非令德也)，國無與焉(無內主也)，將何以立？」
宣子曰：「齊桓、晉文不亦是乎？」(皆庶賤也)對曰：「齊桓，衛姬之子也，有寵於僖，有鮑叔牙、賓須無、隰朋以為輔佐；有莒、衛以為外主(齊桓奔莒、衛，有舅氏之助。)；有國、高以為內主(國氏、高氏，齊上卿也。)；從善如流，下善齊肅(齊，嚴。肅，敬。)；不藏賂(清也)，不從欲(儉也)，施捨不倦，求善不厭。以是有國，不亦宜乎？我先君文公，狐季姬之子也；有寵於獻公，好學不怠，生十七年，有士五人(狐褗、趙衰、顛頡、魏武子、司空季子，五士從出者也。)。有先大夫子余、子犯以為腹心(子余，趙衰。子犯，狐偃。)，有魏犨、賈佗以為股肱，有齊、宋、秦、楚以為外主(齊妻以女，宋贈以馬，楚王饗之，秦伯納之。)，有欒、郤、狐、先以為內主(謂欒枝、郤縠、狐突、先軫也。)，亡十九年，守志彌篤。惠、懷棄民，從而與之。獻無異親，民無異望(獻公之子九人，惟文公在。)。天方相晉，將何以代之。此二君者，異於子干。恭有寵子，國有奧主(謂棄疾也)。子干無施於民，無援於外；去晉，晉不送；歸楚，楚不迎，何以冀國？」子乾果不終，卒立棄疾，如叔向言。
(初，楚恭王無塚嫡。有寵子五人，無適立焉。乃大有事於群望，而祈曰：「請神擇於五人者，使主社稷。」乃遍以璧見於群望曰：「當璧而拜者，神所立也。」乃密埋璧於太室之庭，使五人齊，而長幼入拜。康王跨之，靈王肘加焉，子干、子晰皆遠之。平王弱，抱而入，再拜，皆壓紐。平王即棄疾也。)
魯昭公薨於干侯。趙簡子問於史墨曰：「季氏出其君，而民服焉，諸侯與之。君死於外而莫之或罪，何也？」對曰：「物生有兩、有三、有五、有陪貳。故天有三辰(謂有三也)，地有五行(謂有五也)，體有左右(謂有兩也)，各有妃耦(謂陪貳也)。王有公，諸侯有卿，皆其貳也。天生季氏，以貳魯侯，為日久矣。民之服焉，不亦宜乎！魯君世縱其失，季氏世修其勤，民忘君矣。雖死於外，其誰矜之？社稷無常奉(奉之無常，人言唯德也。)，君臣無常位，自古以然。故《詩》曰：「高岸為谷，深谷為陵。」三後之姓，於今為庶，主所知也(三後，虞、夏、商也。)。在《易》卦，雷乘干曰「大壯」□(干下震上，大壯。震在上，故曰：「雷乘干」也。)，天之道也(干為天子，震為諸侯，而在幹上。君臣易位，猶人臣強壯，若天上有雷也。)。政在季氏，於此君也，四公矣。民不知君，何以得國？是以為君，慎器與名(器，車、服也。名，爵號也。)，不可以假人。
(議曰：劉向稱：「人君莫不欲安，然而常危；莫不欲存，然而常亡，失御臣之策也。」夫人臣操權柄、持國政，未有不為害者也。昔晉有六卿，齊有田、崔，衛有孫、寧，魯有季、孟，常掌國事，世執朝柄。終復，田氏取齊，六卿分晉，崔杼弒其君光，孫林父、寧殖出其君衍、弒其君剽，季氏八佾舞於庭，三家者以雍徹，並專國政，卒遂昭公，皆陰勝而陽行，下失臣道之所致也。」范睢說秦昭王曰：「夫三代所以亡國者，常縱溢馳騁弋獵，不聽政事。其所授者，妒賢嫉能，取下蔽上，以成其私，不為主計，而主不覺悟，故失其國。今右秩以上至諸史及王左右，無非相國之人者。見王獨立於朝，臣竊為王恐，恐萬世之後，有秦國者，非王子孫也。」由是觀之，《書》稱臣之有作威作福，害於而家，凶於而國。孔子曰：「祿之去公室，政逮於大夫，亡之兆也。」信哉是言也。)
孔子在衛，聞齊田常將欲為亂(專齊國，有無君之心。)，而憚鮑、晏(鮑氏、晏氏，齊之世卿大夫。)，因移其兵以伐魯(初，田常相齊，選國中女長七尺者三百人，以為後宮，賓客、舍人出入皆不禁。田常後有七十餘男，因此以盜齊國也。)。
孔子會諸弟子曰：「魯，父母之國，不忍觀其受敵，將欲屈節於田常以救魯。二三子誰使？」子貢請使，夫子許之。遂如齊，說田常曰：「今子欲取功於魯實難，若移兵於吳則可也。夫魯，難伐之國，其城薄以卑，地狹以泄；其君愚而不仁，大臣偽而無用，其士民又惡甲兵之事，此不可與戰。夫吳，城高以厚，地廣以深，甲堅以新，士選以飽，重器精兵，盡在其中，又使明大夫守之，此易伐也。」田常忿然作色曰：「子之所難，人之所易；子之所易，人之所難。而以教常，何也？」子貢曰：「夫憂在內者攻強，憂在外者攻弱。今君憂在內矣。吾聞君三封而三不成，是則大臣不聽也。今君破魯以廣齊，戰勝以驕主，破國以尊臣(晏等帥師，若破國則益尊。)，而子之功不與焉，則交日疏於主。是君上驕主心，下恣群臣，求以成大事，難矣。夫上驕則恣，臣驕則爭，是君上與主有隙，下與大臣交爭也。如此，則子之位危矣。故曰：不如伐吳。伐吳而不勝，民人外死，大臣內空，是君上無強臣之敵，下無民人之過，孤主制齊者，唯君也。」田常曰：「善。然兵業已加魯矣，不可更，如何？」子貢曰：「子緩師。吾請救於吳，令救魯而伐齊，子以兵迎之。」田常許諾。
(子貢遂南說吳王曰：「王者不絕世，霸者無強敵，千鈞之重加銖而移。今以萬乘之齊而私千乘之魯，與吳爭強，其為患滋甚。且夫救魯，顯名也；伐齊，大利也。以撫泗上諸侯，誅暴齊以服晉，利莫大焉。存亡魯，實困強齊，智者不疑也。」吳王曰：「善。然吾實困越，越王今苦身養士，有報吳之心。子待吾先伐越，然後乃可。」子貢曰：「越之勁不過魯，侯之強不過齊，而王置齊而伐越，則齊已平魯矣。王方以存亡繼絕為名，而畏強齊、伐小越，非勇也。勇者不避難，仁者不窮約，智者不失時，義者不絕世，以立其義。今存越示天下以仁，救魯伐齊，威加晉國，諸侯相率而朝吳，霸業成矣。且王必或惡越，臣請東見越王，令出兵以從，此則實空越，而名從諸侯以伐也。)吳王悅，乃使子貢之越。
越王郊迎，自為子貢御，曰：「此蠻夷之國也，大夫何足儼然辱臨之？」子貢曰：「今者，吾說吳王以救魯伐齊，其志欲之而畏越，曰：『待吾伐越乃可。』如此，則破越必矣。且無報人之志而令人疑之，拙也；有報人之志而使人知之，殆也；事未發而先聞，危也。三者舉事之大患也。吳王為人猛暴，群臣弗堪；國家疲於數戰，士卒不忍；百姓怨上，大臣內變；子胥以諫死，太宰嚭用事，順君之過，以安其私：此王報吳之時也。誠能發卒佐之以激其志，重寶以悅其心，卑辭以尊其禮，則伐齊必矣。此聖人之所謂屈節以期遠者也。彼戰不勝，王之福也。若勝，必以兵臨晉。臣還北請見晉君，共攻之，其弱吳必也。其銳兵盡於齊，重甲困於晉，而王乘其弊，滅吳必矣。」越王許諾，乃使大夫種以三千人助吳。
吳遂伐齊於召陵，果以兵臨晉，遇以黃池。越王襲吳之國，遂滅吳。孔子曰：「夫其亂齊、存魯，吾之始願也。若乃強晉以疲吳，使吳亡而越霸，賜之說也。美言傷信，慎言哉！」)
秦始皇帝游會稽，至沙丘，疾甚。始皇令趙高為書賜公子扶蘇，未授使者，始皇崩。(時始皇有二十餘子。長子扶蘇，使監兵上郡，蒙恬為將。少子胡亥，愛，請從，上許之。餘子莫從。丞相李斯以為上在外崩，無真太子，故秘之。群臣莫知也。)
趙高因留所賜扶蘇璽書，而謂公子胡亥曰：「上崩，無詔封王諸子而獨賜長子書。長子至，即位為皇帝，而子無尺寸之地，為之奈何？」胡亥曰：「固然也。吾聞明君知臣，明父知子。父既捐命，不封諸子，何可言也！」趙高曰：「不然。方今天下之權，存亡在子與高及丞相耳，願子圖之。且夫臣人與見臣於人，制人與見制於人，豈可同日而道哉！」胡亥曰：「廢兄而立弟，是不義也；不奉父詔而畏死，是不孝也；能薄而材譾，強因人之功，是不能也。三者逆德，天下不服。」高曰：「臣聞湯、武殺其主，天下稱義焉，不為不忠；衛君殺其父，而衛國載其德，孔子著之，不為不孝(議曰：亂臣賊子，自古有之。生而楚言，可為痛哭者，胡亥是也。)。夫大行不細謹，大德不辭讓。鄉曲各有宜，而百官不同功。故顧小而忘大，後必有害；狐疑猶豫，後必有悔。斷而敢行，鬼神避之，後有成功。願子遂之也。」胡亥喟然嘆曰：「今大行未發，豈宜以此事干丞相哉！」高曰：「時乎時乎！間不及謀。贏糧躍馬，唯恐後時！」
胡亥既然高之言，乃謂丞相斯曰：「上崩，賜長子書，與喪俱會咸陽，而立為嗣。書未行，今上崩，未有知者。事將何以？」斯曰：「安得亡國之言耶！」高曰：「君自料才能孰與蒙恬？功高孰與蒙恬？謀遠不失孰與蒙恬？無怨於天下孰與蒙恬？長子舊而信之孰與蒙恬？」斯曰：「此五者，皆不及蒙恬，而君責之何深也！」高曰：「高故內宮之廝役也，幸得以刀筆之吏進入秦宮，管事二十餘年，未嘗見秦免罷丞相、功臣有封及二世者也，卒皆以誅亡。皇帝二十餘子，皆君之所知。長子剛毅而武勇，信人而奮事，即位必用蒙恬為丞相，君侯終不懷通侯之印歸於鄉里，明矣。高受詔教習胡亥學法，仁慈篤厚，輕財重士，秦之諸子皆莫及也，可以為嗣。君計而定之。」
斯曰：「斯，上蔡閭巷布衣也。上幸擢為丞相者，固將以存亡安危屬臣也。豈可負哉！夫忠臣不避死而庶幾，孝子不勤勞而見危，君其勿復言。」高曰：「蓋聞聖人遷徙無常，龍變而從時，見末而知本，觀指而睹歸。物固有之，安得常法哉！方今天下之權，懸命於胡亥，高能得志焉。且夫從外製中謂之惑，從下制上謂之賊。故秋霜降者草花落，水風搖者萬物作，此必然之效也。君侯何見之晚也。」斯曰：「吾聞晉易太子，三世不安；齊桓兄弟爭位，身死為戮；紂殘賊親戚，不聽諫者，國危丘墟。三者逆天，宗廟不血食，斯其由人哉！安足與謀！」高曰：「上下合同，可以長久；中外若一，事無表裡。君聽臣之計，則長有封侯，世世稱孤，必有喬、松之壽，孔、墨之智。今釋此而不從，禍及子孫，足為寒心。善者因敗為福，君何處焉？」斯乃仰天而嘆，垂涕太息曰：「既已不能死，安託命哉！」乃聽高立胡亥，改賜璽書，殺扶蘇、蒙恬。
(初，李斯從荀卿學帝王之術，欲西入秦。辭於荀卿曰：「斯聞得時無怠。今萬乘爭時，游者主事。今秦王欲吞天下，稱帝而治，此布衣馳騖之時而談游者之秋也。故斯將西說秦王。」至秦，為呂不韋舍人，不韋賢之，任以為郎。說秦王陰遣謀士賚金玉以游說諸侯。諸侯名士，厚給遺之；不肯者，利劍刺之。離其君臣之計，遂吞天下，皆斯之謀也。)
秦二世末，陳涉起蘄，兵至陳。張耳、陳余說涉曰：「大王興梁、楚，務在入關，未及收河北也。臣嘗游趙，知其豪傑，願請奇兵略趙地。」於是陳王許之，與卒三千。從白馬渡河(今滑州白馬縣界也)，至諸郡縣，說其豪傑曰：「秦為亂政虐刑，殘滅天下。北為長城之役，南有五嶺之戍，外內騷動，百姓罷敝，頭會箕斂，以供軍費，財匱力盡，重以苛法，使天下父子不相聊生。今陳王奮臂為天下唱始，莫不響應。家自為怒，各報其怨，縣殺其令丞，郡殺其守尉。今已張大楚，王陳，使吳廣、周文將卒百萬西擊秦。於此時而不成封侯之業者，非人傑也。夫因天下之力而攻無道之君，報父兄之怨而成割地之業，此一時也。」豪傑皆然其言。乃行收兵，下趙十餘城。
(議曰：班固云：「昔《詩》、《書》述虞、夏之際，舜、禹受禪，積德累仁，數十年，然後在位。殷、周之王，乃由契、稷，歷十餘世，然後放殺。」秦起襄公，稍蠶食六國，至於始皇，乃並天下。秦既稱帝，患周之敗，以為諸侯力爭，以弱見奪。於是削去五等，墮城銷刃，拑語燒書，內鋤雄俊，外攘胡越，用一威權，以為萬世安。然十餘年間，強敵橫發乎不虞，謫戍強於五霸，閭閻逼於戎狄，響應喑於謗議，奮臂威於甲兵。向秦之禁，適所以資豪傑，自速其弊也。由是觀之，夫豪傑之資，在於虐政矣。)
韓信既平齊，為齊王。項王恐，使盱眙人武涉往說齊王，使三分天下。信不聽。
武涉已去，蒯通知天下權在韓信，欲為奇策而感動之，以相人說韓信曰：「僕嘗受相人之術。」韓信曰：「先生相人何如？」對曰：「貴賤在於骨法，憂喜在於容色，成敗在於決斷。以此參之，萬不失一。」信曰：「先生相寡人如何？」對曰：「願請間。」信曰：「左右遠。」蒯通曰：「相君之面，不過封侯，又危不安。相君之背，貴乃不可言。」(背叛則大貴也)信曰：「何謂也？」蒯通曰：「天下初發難，俊雄豪傑建號一呼，天下之士雲合霧集，魚鱗雜沓，煙至風起。當此之時，憂在亡秦而已。今楚漢分爭，使天下無罪之人肝膽塗地，父子暴骸、骨肉流離於中野，不可勝數。楚人起於彭城，轉鬥逐北，至於滎陽，乘利席捲，威震天下。然兵困於京、索之間，迫西山而不能進者，三年於此矣。漢王將數十萬之眾，距鞏、洛，阻山河之險，一日數戰，無尺寸之功，折北不救，敗滎陽，傷成皋，還走宛、葉之間，此所謂智勇俱困者也。
夫銳氣挫於險塞，而糧食竭於內藏，百姓罷極，怨望容容無所依倚。以臣料之，其勢非天下聖賢，固不能息天下之禍。當今兩主之命懸於足下。足下為漢則漢勝，與楚則楚勝。臣願披腹心，輸肝膽，效愚計，恐足下不用也。誠能聽臣之計，莫若兩利而俱存之，三分天下，鼎足而居，其勢莫敢先動。夫以足下之賢聖，有甲兵之眾，據強齊，從燕、趙，出空虛之地而制其後，因民之欲，西向為百姓請命，則天下風起而響應矣，孰敢不聽！割大弱強，以立諸侯，諸侯已立，天下服聽而歸德於齊。案齊之故，有膠、泗之地，懷諸侯以德，深拱揖讓，則天下之君王相率而朝於齊矣。蓋聞：天與不敢，反受其咎；時至不行，反受其殃。願足下熟慮之。」
韓信曰：「漢王遇我厚，載我以其車，衣我以其衣，食我以其食。吾聞之：乘人之車者載人之患，衣人之衣者懷人之憂，食人之食者死人之事，吾豈可向利背義乎！」蒯生曰：「足下自以為善漢王，欲建萬世之業，臣竊以為誤矣。始常山王、成安君為布衣時，相與為刎頸之交，後爭張黶、陳澤之事，二人相怨。常山王奉項嬰頭，鼠竄歸於漢王。漢王借兵東下，殺成安君泜水之南，頭足異處，卒為天下笑。此二人相與，天下至歡。然而卒相擒者，何也？患生於多欲，人心難測也。今足下欲行忠信以交於漢王，必不能固於二君之相與也，而事多大於張黶、陳澤。故臣以為足下必漢王之不危己，亦誤矣。大夫種、范蠡，存亡越、霸勾踐，立功成名而身死亡。諺曰：『野獸盡而獵狗烹，敵國破而謀臣亡。』夫以交友言之，則不如張耳之與成安君也；忠信言之，則不過大夫種之於勾踐也。此二人者，足以觀矣。願足下深慮之。且臣聞：勇略震主者身危，而功蓋天下者不賞。臣請言大王功略：涉西河，虜魏王，擒夏說，引兵下井陘，誅成安君，徇趙、脅燕、定齊，南摧楚人之兵二十萬，東殺龍且，西向以報，此所謂功無二於天下，而略不世出者也。今足下載震主之威，挾不賞之功，以歸楚，楚人不信；歸漢，漢人震恐；足下欲持是安歸乎？夫勢在人臣之位，而有震主之威，名高天下，竊為足下危之。」韓信謝曰：「先生且休矣！我將念之。」
後數日，蒯通復說曰：「夫聽者，事之候；計者，事之機也。聽過計失而能久安者，鮮矣。聽不失一二者，不可亂以言；計不失本末者，不可紛以辭。夫隨廝養之役者，失萬乘之權；守儋石之祿者(一儋，一斛之餘也。)，缺卿相之位。故智者，決之斷也；疑者，事之害也。審毫釐之小計，遺天下之大數，智誠知之，決不敢行者，百事之禍也。故猛虎之猶豫，不如蜂蠆之致螫；騏驥蹢躅，不如駑馬之安步；孟賁之狐疑，不如庸夫之必至也；雖有舜、禹之智，沉吟而不言，不如喑聾之指麾也。夫功者，難成而易敗；時者，難得而易失也。時不再來，願足下詳察之。」韓信猶豫不忍背漢，又自以為功多，漢王終不奪我齊，遂謝蒯生。蒯生曰：「夫迫於苛細者，不可與圖大事；拘於臣虜者，固無君王之意。」說不聽，因去，佯狂為巫。
(議曰：「昔齊崔杼弒莊公，晏子不死君難曰：「君人者，豈以陵人？社稷是主；臣君者，豈為其口實？社稷是養。故君為社稷死則死之，為社稷亡則亡之，若為己死，而為己亡，非其親昵，誰敢任之！」孟子謂齊宣王曰：「君之視臣如手足，則臣之視君如腹心；君之視臣如草芥，則臣視君如寇讎。」雖云：「君，天也。天不可逃。」然臣緣君恩以為等差，自古然矣。韓信以漢王遇厚而不背其德，誠足憐耳！)
吳王濞以子故不朝(孝文帝時，吳太子入朝，侍皇太子飲博，爭道，不恭，皇太子引博局投吳太子，殺之。)，及削地書至，於是乃使大大夫應高誂(田鳥反)膠西王，無文書，口報曰：「吳王不肖，有宿夕之憂，不敢自外，使喻其歡心。」王曰：「何以教之？」高曰：「今者主上興於奸雄，飾於邪臣，好小善，聽讒賊，擅變更律令，侵奪諸侯之地，徵求滋多；誅罰良善，日以益甚。語有之曰：『舐糠及米。』吳與膠西，知名諸侯也，一時見察，恐不得安肆矣。吳王身有內病，不能朝請二十餘年，常患見疑，無以自白。今脅肩累足，猶懼不見釋。竊聞大王以爵事有適(直革反)，所聞諸侯削地，罪不至此，此恐不得削地而已。」王曰：「然，有之。子將奈何？」高曰：「同惡相助，同好相留，同情相成，同欲相趨，同利相死。今吳王自以為與大王同憂，願因時修理，棄驅以除患害於天下，抑亦可乎？」王矍然駭曰：「寡人何敢如是？今主雖急，固有死耳，安得勿戴？」高曰：「御史大夫晁錯，熒惑天子，侵奪諸侯，蔽忠塞賢，朝廷疾怨，諸侯皆有背叛之意，人事極矣。彗星夕出，蝗蟲數起，此萬世一時，而愁勞聖人之所起也。故吳王內欲以晁錯為討，外隨大王後車，仿徉天下，所鄉(音向)者降，所指者下，天下莫敢不服。大王誠幸而許之一言，則吳王帥楚王略函谷關，守滎陽敖倉之粟，距漢兵。治次舍，須大王，大王有幸而臨之，則天下可並，兩主分割，不亦可乎？」王曰：「善。」七國皆反，兵敗伏誅。
(太史公曰：漢興，孝文施大德，天下懷安。至孝景，不復憂異姓。而晁錯刻削諸侯，遂使七國俱起，合縱西向，以諸侯大盛，而錯為之不以漸也。及主父偃言之，而諸侯以弱，卒以安。安危之機，豈不以謀哉？)
淮南王安怨望厲王死(厲王長，淮南王安父也。長謀反，檻車遷蜀，至雍，死。上憐之，封其三子，以安為淮南王也。)，欲謀叛逆，未有因也。及削地之後，其為謀益甚。與左吳等日夜按輿地圖，部署兵所從入。召伍被與謀，被曰：「上寬赦大王，王復安得亡國之言乎！臣聞子胥諫吳王，吳王不用，胥曰：『臣今見麋鹿游於姑蘇之台。』臣今亦見宮中生荊棘、霧露沾衣也。臣聞：聰者聽於無聲，明者見於未形。故聖人萬舉萬全。昔文王一動，而功顯於世，列為三代，此所謂因天心以動作者也，故海內不期而隨。此千歲之可見者。夫百年之秦，近世之吳楚，亦足以喻國家之存亡矣。臣不敢避子胥之誅，願大王無為吳王之聽。
昔秦絕聖人之道，殺術士，燔《詩》、《書》，棄禮義，尚詐力，任刑罰，轉負海之粟，致之西河。當是之時，男子疾耕，不足於糟糠；女子紡織，不足以蓋形。遣蒙恬築長城，東西數千里；暴兵露師，常數十萬。死者不可勝數，僵屍千里，流血頃畝，百姓力竭，故欲為亂者十家而五。又使徐福入海求異物及延年益壽之藥，還為偽辭曰：『臣見海中大神，曰：以令名振男女(振，童男女也。)，與百工之事，即得之矣。』秦皇大悅，遣振男女三千人，資之五穀、種種百工而行。徐福得平原廣澤，止王不來。於是百姓悲痛相思，欲為亂者十家而六，又使尉佗逾五嶺，攻百越。尉佗知中國勞極，止王不來，使人上書，求女無夫家者三萬人，以為士卒衣補。秦皇可其萬五千人。於是百姓離心瓦解，欲為亂者十家而七。
客謂高皇帝曰：『時可矣。』高皇帝曰：『待之。聖人當起東南間。』不一年，陳勝、吳廣發矣。高皇始於豐沛一唱，天下不期而響應者，不可勝數。此所謂蹈瑕候間，因秦之亡而動者也。百姓願之，若旱之望雨，故起於行陣之中而立為天子，功高三王，德傳無窮。今大王見高皇得天下之易也，獨不觀近世之吳楚乎？夫吳王賜為劉氏祭酒，授几杖而不朝，王四郡之眾，地方數千里，內鑄銅以為錢，東煮海以為鹽，上取江陵木為船，國富人眾。舉兵而西，破於大梁，敗於狐父，奔走而東，至於丹徒，越人擒之，身死絕祀，為天下笑。夫以吳越之眾，不能成功者，何也？誠逆天道而不知時也。方今大王之兵眾不能十分吳楚之一，天下安寧又萬倍於秦時，願大王從臣之計。大王不從臣之計，今見大王事必不成而語先泄也。臣聞：微子過故國而悲，於是作《麥秀之歌》；是痛紂之不用王子比干也。故孟子曰：『紂貴為天子，死曾不若匹夫。』是紂先自絕於天下久矣，非死之日而天下去之也。今臣亦竊悲大王棄千乘之尊，必且賜絕命之書，為群臣先死於東宮也。」(王時所居)於是王氣怨結而不揚，涕滿眶而橫流，即起，歷階而去。
後復問伍被曰：「漢庭治亂？」被曰：「竊觀朝廷之政，君臣之義，父子之親，夫婦之別，長幼之序，皆得其理，上之舉措遵古之道，風俗綱紀未有所缺。南越賓服，羌僰入獻，東甌入降，廣長楊(塞名)，開朔方，匈奴拆翅傷翼，失援不振。雖不及古太平之時，然猶為治也。王欲舉事，臣見其將有禍而無福也。」王怒，被謝死罪。王曰：「陳勝、吳廣無立錐之地，千人之眾，起於大澤，奮臂大呼而天下響應，西至於戲(許直反)，而兵百萬。今吾國雖小，然而勝兵者可得十餘萬，非直適戍之眾、鐖鑿棘矜也(大鐮謂之剴，五哀反。或是鐖矜，因其巾反。)，公何以言有禍無福？」被曰：「秦無道，殘賊天下。與萬乘之駕，作阿房(音旁)之宮，收太半之賦，發閭左之戍，父不寧子，兄不便弟，政苛刑峻，天下熬然若焦，民皆引領而望，傾耳而聽，悲號仰天，扣心而怨上，故陳勝一呼，天下響應。當今陛下臨制天下，一齊海內，泛愛蒸庶，布德施惠。口雖未言，聲疾雷霆；令雖未出，化馳如神；心有所懷，威動萬里；下之應上，猶影響也。而大將軍材能不特章邯、揚熊也。大王以陳勝、吳廣喻之，被以為過。」
王曰：「苟如公言，不可徼幸耶？」被曰：「被有愚計。」王曰：「奈何？」被曰：「今朔方之郡田地廣，水草美，民徙者不足以實其地。可偽為丞相御使請書，徙郡國豪傑任俠及有耐罪以上(輕罪不致於髡，完其耐鬢，故曰：「耐」。又曰：「律」。耐為司寇，耐為鬼薪、白粲。耐，猶任也。)，赦令除，家產五十萬以上者，皆徙其家屬朔方之郡，益發甲卒，急其會日。又偽為左右都司空上林中都官詔獄，逮諸侯太子幸臣(宗正有左右都司空，上林有水司空，皆主囚徒官也。)。如此則民怨、諸侯懼，即使辯武(人名)隨而說之，儻可徼幸，十得一乎？」王曰：「此可也。」欲如伍被計。使人偽得罪而西，事大將軍、丞相；一日發兵(發淮南兵)，使人即刺殺大將軍青，而說丞相下之，如發蒙耳。又欲令衣求盜衣，持羽檄，從東方來，呼曰：『南越兵入。』欲因以發兵。未得發，會事泄，誅。
(武帝時，趙人徐樂上書言世務曰：臣聞天下之患，在於土崩，不在瓦解，古今一也。何謂土崩？秦之末世是也。陳涉無千乘之尊、尺土之地，身非王公大人名族之後，鄉曲之譽非有孔魯、墨子之賢，陶朱、猗頓之富也。然起窮巷，奮棘矜，偏袒大呼，而天下風從，此其故何也？由其民困而主不恤，下怨而上不知，俗亂而政不修，此三者，陳涉所以為資也。是謂之土崩。故曰：天下之患，在於土崩。何謂瓦解？曰：吳、楚、齊、趙之兵是也。七國謀為大逆，號皆乘萬乘之君，帶甲數十萬，威足以嚴其境內，財足以勸其士民，然不能西攘尺寸之地，而身為禽於中原者，此其故何也？非權輕於匹夫而兵弱於陳涉也。當是之時，先帝之德澤未衰，而安土樂俗之民眾，故諸侯無境外之助。此之謂瓦解。
由是觀之，天下誠有土崩之勢，雖有布衣、窮處之士或首惡而危海內，陳涉是也；況三晉之君或存乎？天下雖大，未有治也。誠能無土崩之勢，雖有強國勁兵，不待旋踵而身已擒矣，吳、楚、齊、趙是也；況群臣百姓，能為亂乎哉？此二體者，安危明要也，賢主之所宜留意而深察也。間者，關東五穀數不登，推數循治而觀之，則人且有不安其處者矣。不安故易動，易動者，土崩之鄰也。願修之廟堂之上，銷未形之患也。)
後漢靈帝以皇甫嵩為將軍，討破黃巾，威震天下，而朝政日亂，海內虛困。故信都令閻忠來說嵩曰：「難得而易失者，時也；時至不旋踵者，機也。故聖人順時以動，智者因機以發。今將軍遭難得之運，蹈易駭之機，而踐運不撫，臨機不發，將何以保大名乎？」嵩曰：「何謂也？」忠曰：「天道無親，百姓與能。今將軍受鉞於暮春，收功於末冬，兵動如神，謀不再計，摧強易於折枯，消堅易於湯雪。旬月之間，神兵電掃，封戶刻石，南向以報德，威名震本朝，風聲馳海外，雖湯武之舉，未有高將軍者也。今身建不賞之功，體兼高人之德，而北面庸主，何以求安乎？」嵩曰：「夙夜在公，心不忘忠，何故不安？」忠曰：「不然。(議曰：《記》有之，親母為其子扢禿出血，見者以為愛子之至。使在於繼母，則過者以為悷也。事之情一矣，所以從觀者異耳。當今政理衰缺，王室多故，將軍處繼母之位，挾震主之威，雖懷至忠，恐人心自變。竊為將軍危之！且吾聞之，勢得容奸，伯夷可疑；苟曰無猜，盜跖可信。今擁兵百萬，勢得為非，握容奸之權，居可疑之地，雖竭忠信，其能諭乎？此田單解裘，所以見忌也。願將軍慮之。」閻生合將此類以破其志，便引韓信喻之，實不解心不忘忠之意，談說之機，漏於此矣。)
昔韓信不忍一飧之遇，而棄三分之業，利劍以揣其喉，方發悔毒之嘆者，機失而謀乖也。今主上勢弱於劉、項，將軍權重於淮陰，指揮足以震風雲，叱吒可以興雷電。赫然奮發，因危抵頹，崇恩以綏先附，振武以臨後服。征冀方之士，動七州之眾。羽檄先馳於前，大軍響振於後。蹈流漳河，飲馬孟津。誅閹宦之罪，除群怨之積。雖童兒可使奮拳以致力，女子可使褰裳以用命，況厲熊羆之卒，因迅風之士哉？功業已就，天下已順，然後請呼上帝，示以天命，混齊六合，南面稱制。移寶器於將興，推亡漢於已墜，實神機之至會，風發之良時也。夫既朽之木不雕，衰世之朝難佐。若欲輔難佐之朝，雕朽敗之木，是猶逆阪走丸、迎流縱棹，豈雲易哉？且今宦豎群居，同惡如市，上命不行，權歸近習；昏主之下，難以久居；不賞之功，讒人側目。如不早圖，後悔無及。」嵩懼曰：「非常之謀，不施於有常之勢。創國大功，豈庸才所致？黃巾細孽，敵非秦、項，新結易散，難以濟業。且民未忘主，天不佑逆。若虛造不冀之功，以速朝夕之禍，孰與委忠本朝，守其臣節？雖雲多讒，不過放廢，猶有令名，死且不朽。反常之論，所不敢聞。」
(議曰：夫明暗不相為用，能否不相為使。智士不為勇將謀，勇將不為怯將死。自古然矣。故《傳》曰：「忠為令德。」非其人猶不可，況不令乎？《軍勢》曰：「使義士不以財。」故義者不為不仁者死，智者不為暗主謀。所以伊摯去夏，不為傷德；飛廉死紂，不可謂賢。今時昏道喪，九域焚如，而委忠危朝，晏安昏寵，忠不足以救世，而死不足以成義。且為智者，固若此乎？閻忠又合以此意說也。)
忠知說不用，因亡去。
(董卓擅朝政，征皇甫嵩。梁衍說令討卓。又陶謙等共推朱雋為太史，不使受李傕征，二人皆不從。范曄評曰：「皇甫嵩、朱雋並以上將之略，受脤倉猝之時，值弱主蒙塵，獷賊放命，斯誠葉公投袂之機，翟義鞠旅之日。故梁衍獻規，山東連盟，而舍格天之大業，蹈匹婦之小諒。卒狼狽虎口，為智士笑。豈天之長斯亂也，何智勇之不終，甚乎！」
議曰：楚白公勝殺子西，劫惠王。葉公聞白公為亂，率國人攻白公，白公敗亡也。)
王莽時，寇盜群發，莽遣將軍廉丹伐山東。丹辟馮衍為掾，與俱至定陶。莽追詔丹曰：「將軍受國重任，不能捐身中野，無以報恩塞責。」丹惶恐，夜召衍，以書示之。衍因說丹曰：「衍聞之：順而成者，道之所大也；逆而功者，權之所貴也。是故，期於有成，不問所由；論於大體，不守小節。昔逢醜父伏軾而使其君取飲，稱於諸侯；鄭祭仲立突而出忽，終得復位，美於《春秋》。蓋以死易生，以存易亡，君之道也；詭於眾意，寧國存身，賢者之慮也。故《易》曰：『窮則變，變則通，通則久。是以自天佑之，吉，無不利。』若夫知其不可而必為之，破軍殘眾，無補於主，身死之日，負義於世，賢者不為，勇者不行。且衍聞之：『得時無怠。』張良以五代相韓，椎秦始皇於博浪之中，勇冠乎賁、育，名高於太山。將軍之先，為漢信臣。新室之興，英俊不附。今海內潰亂，民懷漢德，甚於詩人之思召公也。愛其甘棠，而況子孫乎！民所歌舞，天必從之。
方今為將軍計，莫若屯據大郡，鎮撫吏士，砥礪其節；百里之內，牛酒日賜，納雄傑之士，詢忠智之謀，要將來之心，待縱橫之變，興社稷之利，除萬人之害，則福祿流於無窮，功烈著於不滅。何與軍覆於中原，身膏於草野，功敗名喪，恥及先祖哉？聖人轉禍而為福，智士因敗而為功。願將軍深計而無與俗同。」丹不能從，進及雎陽，復說丹曰：「蓋聞：明者見於未形，智者慮於未萌。況其昭晰者乎？凡患生於所忽，禍發於細微。敗不可悔，時不可失。公孫鞅曰：『有高人之行，必負非於世；有獨見之慮，必見傲於民。』故信庸庸之論，破金石之策，襲當世之操，失高明之德。夫決者，智之君也；疑者，事之役也。時不再來，公勿再計。」丹不聽，進及無鹽，與赤眉戰，死。(時汝南郅惲仰觀天像而謂友人曰：「今鎮歲熒惑，並無漢分翼軫之域，去而復來，漢必再受命。如有順天發策者，必成大功。」以此說丹，丹並不用其言也。)衍乃亡命河東。
(議曰：昔蒯通說韓信，閻忠說皇甫嵩，馮衍說廉丹，此三人，皆不從，甘就危亡，何也？對曰：范曄曰：「夫事苦，則矜全之情薄；生厚，故安存之慮深。登高不懼者，胥靡之人也；坐不垂堂者，千金之子也。」由此觀之，夫人情，樂則思安，苦則圖變，必然之勢也。今三子或南面稱孤，或位極將相，但圖自安之術，無慮非常之功，不知勢疑則釁生，力侔則亂起。勢已疑矣，弗能辭勢以去嫌；力已侔矣，弗能損力以招福。遲回猶豫，至於危亡，其禍在於矜全反貽其敗者也。語曰：「心死則生，幸生則死。」數公可謂幸生也。)
來歙說隗囂遣子入侍，囂將王元以為天下成敗未可知，不願專心內事，遂說囂曰：「昔更始西都，四方響應，天下喁喁，謂之太平。一旦壞敗，大王幾無所措。今南有子陽，北有文伯，江湖海岱，王公十數，而欲率儒生之說，棄萬乘之基，羈旅危國，以求萬全，此循覆車之軌，計之不可者也。今天水完富，士馬最強。北取西河、上郡，東收三輔之地，案秦舊跡，表裡山河，元請以一丸泥為大王東封函谷關。此萬代一時也，若計不及此，宜蓄糗糧、養士馬，據隘自守，曠日持久，以待四方之變。圖王不成，其弊猶足以霸。要之，魚不可脫於泉，神龍失勢，即還與蚯蚓同。」囂然元計。雖已遣子入質，猶負於險厄，欲專制方面，遂背漢。
(賈復曰：「圖堯舜之事而不能至者，湯武是也；圖湯武之事而不能至者，桓、文是也；圖桓、文之事而不能至者，六國是也；定六國之規而欲安守之而不能至者，亡六國是也。」)
魏太祖與呂布戰於濮陽，不利。袁紹使人說太祖連和，使太祖遣家居鄴，太祖將許之。程昱見曰：「竊聞將軍欲遣家居鄴，與袁紹連和，誠有之乎？」太祖曰：「然。」昱曰：「意者將軍殆臨事而懼，不然，何慮之不深也？夫袁紹據燕、趙之地，有並天下之心，而智不能濟也。將軍自度能為之下乎？將軍以龍虎之威，可為韓、彭之事耶？昱愚不識大旨，以為將軍之志，不如田橫。田橫，齊一壯士耳，猶羞為高祖之臣。今將軍欲遣家往鄴，將北面而事袁紹。夫以將軍之聰明神武，而反不羞為袁紹之下，竊為將軍恥之。今兗州雖殘，尚有三城；能戰之士，不下萬人。若與文若、昱等收而用之，霸王之業可成也。願將軍更慮之。」太祖乃止。
(議曰：陳壽稱先主弘毅寬厚，知人待士，蓋有高祖之風、英雄之器也。機權幹略，不逮魏武。然折而不撓，終不為下者，抑揆彼之量必不容己，非唯競利且以避害。語曰：「一棲不兩雄，一泉無二蛟。」由此觀之，若位同權均，必不容己，有自來矣。曹公欲遣家居鄴，與袁紹連和，惑之甚也！)
袁紹為盟主，有驕色，陳留太守張邈正義責之。紹令曹操殺邈，操不聽。邈心不自安。及操東擊陶謙，令其將陳宮屯東郡。宮因說邈曰：「今天下分崩，雄傑並起，君擁十萬之眾，當四戰之地，撫劍顧盼，亦足以為人豪，而反受制於人，不亦鄙乎？今州軍東征，其處空虛。呂布壯士，善戰無前。君迎之，共處兗州，觀天下之形勢，俟時事之變通，此亦縱橫之一時也。」邈從之而反曹公。
(議曰：曹公與邈甚相善，然邈包藏禍心者，迫於事也。故每覽古今所由改趨，因緣侵尋，或起瑕釁，若韓信傷心於失楚，彭寵積望於無異，盧綰嫌畏於已隙，英布憂迫於情漏，此事之緣也。由此觀之，夫叛臣逆子未必皆不忠也。或心忿意危，或威名震主，因成大業，自古然之矣。)
鐘會、鄧艾既破蜀，蜀主降。會構艾，艾檻車征。會陰懷異圖，厚待蜀將姜維等。維見而知其心，謂可構成擾亂，徐圖克復也。乃詭說之曰：「聞君自淮南以來，算無遺策，晉道克昌，皆君為之。今復定蜀，威德震世，民高其功，而主畏其謀，欲以此安歸乎？夫韓信不背漢於擾攘，而見疑於既平；大夫種不從范蠡於五湖，卒伏劍而妄死。豈暗主愚臣哉？利害使之然也。今君大功既立，大德已著，何不法陶朱泛舟絕跡，全功保身，登峨眉之嶺，而從赤松游乎？」會曰：「君言遠，我不能行。且為今之道，或未盡於此也。」維曰：「其它則君智力之所能，無煩於老夫矣。」由是情好歡甚，會自稱益州牧以叛，欲授維兵五萬人，使為前驅。魏將士憤發，殺會及姜維。
(張華外鎮，當徵為尚書。馮紞疾之，侍帝，從容論魏晉故事，因曰：「臣嘗謂鐘會之反，頗由太祖。」帝勃然，曰：「何言也？」紞曰：「臣以為夫善御者，必識六轡盈縮之間；善治者，必審官方控帶之宜。是故漢高八王，以寵過夷滅；光武諸將，以抑損克終。非上有仁暴之異，下有愚智之殊，蓋抑揚與奪使之然歟。鐘會才見有限，而太祖獎誘太過，嘉其謀猷，盛其名位，授以重勢，故會自謂算無遺策，功在不賞，輈張利害，遂構凶逆耳。向太祖錄其小能，節以大禮，抑之以權勢，納之以軌度，則逆心無由而生，亂事無階而成也。」世祖曰：「然。」紞稽首曰：「陛下既然愚臣之言，思堅冰之道，無令如會之徒復致覆敗。」世祖曰：「當今豈有如會者乎？」紞曰：「陛下謀謨之臣，總戎之任者，皆在陛下聖思耳。」世祖默然，俄而征華免官也。)
晉懷帝時，遼東太守龐本私憾東夷校尉李臻，鮮卑索連、木津等，為臻興義，實因而為亂，遂攻陷諸將。大單于慕容廆之長子翰言於廆曰：「臣聞：求諸侯莫如勤王。自古有為之君靡不杖此以成事業者也。今連、津跋扈，王師覆敗，蒼生屠膾，豈甚此乎？豎子外以龐本為名，內實幸而為寇，遼東傾沒垂已二周，中原兵亂，州師屢敗，勤王杖義，此其時也！單于宜明九伐之威，救倒懸之命，數連、津之罪，合義兵以誅之。上則興復遼邦，下則並吞二部，忠義彰於本朝，私利歸於我國。此則吾鴻漸之始也，終可以得志於諸侯。」廆善之，遂戒嚴討連、津，斬之，立遼東郡。
(議曰：古人稱始禍者死，謂首亂先唱。被奸雄不逞之輩，外托義兵以除逆節，內包凶悖，因茲而起，皆勤王助順、用時取權，瘣之謂矣。)
後秦秦王苻生殺害忠良，秦人度於一時，如過百日。權翼乃說東海王堅曰：「今主上昏虐，天下離心。有德者昌，無德受殃，天之道也。」一旦有風塵之變，非君王而誰？神器業重，不可令他人取之。願君王行湯武之事，以從民心。」堅然之，引為謀主，遂廢生，立堅為秦王。
(議曰《傳》云：「聖達節，次守節，下失節。」仲虺曰：「惟天生民有欲，無主乃亂。惟天生聰明時乂。有夏昏德，民墜塗炭。惟王弗邇聲色，弗殖貨利。推亡固存，邦乃其昌。殖有禮，覆昏暴。欽崇天道，永保天命。」許芝曰：「《春秋傳》云：周公何以不之魯？蓋以為雖有繼體守文之君，不害聖人受命而王。」京房作《易傳》曰：「王者主之，惡者去之，弱者奪之。易姓改代，天命無常。人謀鬼謀，百姓與能。」
由此觀之，苻堅自立而廢生，此聖人達節，以天下為度者也。)
宋孔熙先者，廣州刺史默之子也，有奸才，善占星氣，言：「江州分野出天子，上當見弒於骨肉。」及大將軍彭城王義康幽於安城郡，熙先謂為其人也，遂說王詹事范曄曰：「先君昔去廣州，朝謗紛紜，藉大將軍深相救解，得免艱危。曩受遺命，以死報德。今主上昏僻，殆天所棄。大將軍英斷聰敏，人神相屬，失職南垂，天下憤怨。今人情騷動，星文舛錯，時至則不可拒，此之謂乎？若順天人之心，收慕義之士，內連寵戚，外結英豪，潛圖構於表裡，疾雷奮於肘腋，然後誅除異義，崇奉明聖，因人之望，以號令天下，誰敢不從！小人維以七尺之軀，三寸之舌，立功立事而歸諸君子。丈人謂為何如？」曄甚愕然。
熙先重曰：「昔毛琢竭節，不容於魏武；張溫畢議，見逐於孫權。彼二人者，國之信臣，時之俊乂，豈疵瑕暴露，言行玷缺，然後至於禍哉？皆以廉直勁正，困於邪枉；高行妙節，不得久容。丈人之於本朝，不深於二主，人間雅譽，有過於兩臣。讒夫側目，為日久矣。比肩競逐，庸可遂乎！殷鐵一言，而劉班碎首；彭城斥遂，徐童見疑。彼豈父母之讎，萬代之怨？尋戈拔棘，自幼而然，所爭不過榮名、勢利、先後之間耳。及其末也，唯恐陷之不深，發之不早。戮及百口，猶曰不厭。是豈書籍遠事可為寒心悼栗者也！今建大勛，奉賢哲，圖難於易，以安易危，比之泰山而去累卵，何苦不就？且崇樹聖明，至德也；身享宰相，大業也；授命幽居，鴻名也；比跡伊、周，美號也。若夫至德、大業、鴻名、美號，三王五霸所以覆軍殺將而爭之也。一朝包括，不亦可乎？又有邇於此者，愚則未敢道。」曄曰：「何謂？」熙先曰：「丈人奕葉清華，而不得連姻帝室，國家作禽獸相處，丈人曾未恥之？」曄門無內行，故熙先以此為激。曄默然，自是情好遂密，陰謀構矣。熙先專為謀主，事露皆伏誅。
(裴子野曰：「夫有逸群之才，必思衝天之舉；據蓋俗之量，則暗常均之下。其能導之以道，將之以識，作而不失於義，行而無犯於禮，殆難為乎！若曄等忸志而貪權，矜才以徇逆，天方無釁，以欲干時。及罪暴刑行，父子相哭，累葉風素，一朝而殞。所謂智能翻為亡身之具。心逆而險，此之謂乎？」)
周大將軍郭榮奉使詣隋高祖(高祖楊堅時為定州)，高祖謂榮曰：「吾雅尚山水，不好纓紱，過藉時來，遂叨名位。願以侯歸第，以保餘年，何如？」榮對曰：「今主上無道，人懷危懼，天命不常，能者代有。明公德高西伯，望極國華，方據六合，以慰黎庶，反效童兒女子投坑落阱之言耶！」高祖大驚曰：「勿妄言，族矣。」及高祖作相，笑謂榮曰：「前言果中。」後竟代周室。
(議曰：昔武王至殷，將戰，紂之卒甚盛。武王懼曰：「夫天下以紂為大，以周為細；以紂為眾，以周為寡；以周為弱，以紂為強；以周為危，以紂為安；以周為諸侯，以紂為天子。以此五短，擊彼五長，其可以濟功成事乎？」太公曰：「王無恐且懼。所謂大者，盡得天下之人；所謂眾者，盡得天下之眾；所謂強者，盡用天下之力；所謂安者，能得天下之欲；所謂天子者，天下相愛如父如子，此之謂天子。今日之為天下除殘去賊也。周雖細，曾殘賊一人不當乎？」武王大喜，曰：「何謂殘賊？」太公曰：「收天下珠玉、美女、金銀、彩帛，藏之不休，此謂殘也；收暴虐之吏，殺無罪之人，非以法度，此謂賊也。」
由此言之，苟為殘賊之行，雖大，亡也。故知王者之勢，不在眾寡。有自來矣。)
隋高祖崩，葬於太陵。初疾也，璽書征漢王諒(諒時鎮并州)。諒聞高祖崩，流言楊素篡位，大懼，以為詐也。發兵自守，陰謀為亂，南襲蒲州，取之(諒初反也，王頗說諒曰：「王之將吏家屬，盡在關西，若用此等，即宜長驅深入，直據京師，所謂疾雷不及掩耳。若但欲割據舊齊之地，宜任東人。」諒不從其言，故敗也。)。司馬參軍裴文安說諒曰：「兵以拙速，不聞巧遲。今梓宮尚在仁壽，比其徵兵東進，動移旬朔。若驍勇萬騎，卷甲宵行，直指長安，不盈十日，不逞之徒，擢授高位，付以心膂，共守京城，則山東府縣非彼之有。然後大王鼓行而西，聲勢一接，天下可指麾而定也。」諒不從，乃親率大軍，屯於並、介之間。上聞之大懼，召賀若弼議之。弼曰：「漢王，先帝之子，陛下之弟。居連率之重，總方岳之任，聲名震響，為天下所服，其舉事畢矣。然而進取之策有三：長驅入關，直據京師，西拒六軍，東收山東，上策也。如是，則天下未可量。頓大軍於蒲州，使五千騎閉潼關，復齊舊境，據而都之，中策也。如是，以力爭(議曰：齊舊境，謂北齊時境土也，非今青州之齊也。)。若親居太原，徒遣其將來，下策也。如是，成擒耳。」上曰：「公試為朕籌之，計將何出？」弼曰：「蕭摩訶，亡國之將，不可與圖大事。裴文安，少年雖賢，不被任用。餘皆群小，顧戀妻孥，苟求自安，不能遠涉。必遣軍來攻蒲州，親居太原，為之窟穴。臣以為必出下策。」果如弼所籌。乃以楊素為將，破之。
(議曰：初，漢王陰謀為亂，聲言討素。司馬皇甫誕諫曰：「大隋據有天下二十餘載，兆庶乂安，難以搖動，一矣；萬姓厭亂，人思安樂，雖舜、禹更生，其望未從，二矣；太子聰明神武，名應圖讖，素曾不得捧轂，庸敢生心，三矣；方今諸侯王列守州郡，表裡相制，勢不可舉，四矣。以茲四固，鎮臨天下，得興禍亂，未之前聞也。」漢王不從，故敗。
由此觀之，天下無思亂之心，土崩之釁，雖有吳、楚之眾，猶不能成，而況於么麼乎？故先王貊其德音，勤恤民隱者，蓋為是也。)
隋煬帝親御六軍伐高麗，禮部尚書楚國公楊玄感據黎陽反。李密說玄感曰：「天子遠征遼左，地去幽州，懸隔千里，南有巨海之限，北有胡戎之患，中間一道，理極艱危。今公擁兵，出其不意，長驅入薊，直扼其喉。前有高麗，退無歸路，不過旬日，齎糧必盡，舉麾一召，其眾自降，不戰而克，計之上也(一本云：今車駕在遼東，未聞斯舉。分萬餘人電發，捍臨渝關，絕其歸路，不經一月，倉廩必竭。東拒大敵，西迫我師，進無所依，退無所據，百萬之眾，可使為魚。此不戰而屈人者，上策也。)。關中四塞，天府之國，有衛文升，不足為意。今若率眾而入長安，天子雖還，失其襟帶，據險臨之，故當必克，萬全之策，計之中也(一本云：自上君臨天下胥怨。明公，上將之子，恩被黎元。長驅入關，中策也。)。若隨近逐便，先向東都，頓兵堅城之下，勝負都未可知，此計之下也(一本云：樊子蓋不達大體，奸謀雄斷，據全周之地，恃甲兵之強，召之則不來，攻之則不陷。頓兵牢城之下，外無同力之師。攻洛陽，下策也。)。」玄感利洛陽寶貨，曰：「公之下策，我之上策也。」遂圍之。玄感失利，宵潰，王師追斬之。
(議曰：玄感之反也，太白入南斗。諺曰：「太白入南斗，天子下殿走。」由是天下持兩端。故《三略》曰：「放言過之。」裴子野曰：「夫左道怪民，幻挾罔誕，足以動眾，而未足以濟功。」今以諺觀之，左道可以動眾者，信矣！故王者禁焉。)
李密乃亡，歸翟讓。
(議曰：太公稱：「利天下者取天下，安天下者有天下，愛天下者久天下，仁天下者化天下。」《呂氏春秋》曰：「庖人調和而不敢食，故可以為庖人矣。若使庖人調和而食之，則不可為庖矣。霸王之君亦然。誅暴而不私，以封天下之賢者，故可以為霸王；若使霸王之君誅暴而私之，則亦不可為霸王矣。由是觀之，夫與之為取，政之寶也。今玄感利洛陽寶貨，安得霸王之事哉。)
隋煬帝初猜忌唐高祖，知之，常懷危懼(唐公為太原留守，煬帝自遼東還都，唐公詣行在所，遇患不瘳，未得時謁。唐公外甥王氏，充選後宮，煬帝問曰：「汝舅來何遲？」甥以實對，帝曰：「可得死否？」高祖知之，每懷危懼也。)。為太原留守，以討擊不利，恐為煬帝所譴，甚憂之。時太宗從在軍中，知隋將亡，潛圖義舉，以安天下，乃進曰：「大人何憂之甚也？當今主人無道，百姓愁怨，城門之外，皆已為賊。獨守小節，必且旦暮死亡。若起義兵，實當人慾。且晉陽用武之地，足食足兵，大人居之，此乃天授，正可因機轉禍，以就功業。既天與不取，憂之何益？」高祖大驚，深拒之。太宗趨而出，明日復進說曰：「此為萬全之策，以救滅族之事。今王綱弛紊，盜賊遍天下，大人受命討捕，其可盡乎？賊既不盡，自當獲罪。且又世傳李氏姓膺圖籙，李金才位望隆貴，一朝族滅。大人既能平賊，即又功當不賞，以此求活，其可得乎？」高祖意少解，曰：「我一夜思量，汝言大有道理。今日破家滅身亦由汝，化家為國亦由汝。」於是定計，乃命太宗與晉陽令劉文靜，及門下客長孫順德、劉弘基等募兵。旬日之間，眾且一萬。斬留守副王威、高君雅，以其詭請高祖祈雨於晉祠，將為不利故也。
用裴寂計，准伊尹放太甲、霍光廢昌邑故事，尊煬帝為太上皇，立代王侑以安隋室，傳檄諸郡，以彰義舉。秋七月，以精甲三萬，西圖關中。高祖杖白旗，誓眾於太原之野，引師即路，遂亡隋族，造我區夏(晉陽令劉文靜嘗竊觀太宗，謂裴寂曰：「非常人也。大度類於漢高，神武同於魏帝。年雖少，乃天縱也。後文靜為李密親戚，被禁。太宗陰有異志，入禁所看之。文靜大喜，亦覺太宗有非常之意，因嘆曰：「天下大亂，非有湯、武、高、光之才，不能定也。」太宗知其意，報曰：「卿安知無？但恐常人不能別耳。」文靜起忭曰：「久知郎君乃潛龍也。今時事如此，正是騰躍之秋。素稟膺籙之資，仍懷撥亂之道，此乃生人有息肩之望，文靜知攀附之所。」太宗喜曰：「計將安出？」文靜對曰：「今李密長圍洛邑，主上流播淮南。大賊連州郡，小盜阻山澤者，以千萬數。但須真主驅駕取之，誠能應天順人，舉旗大呼，則四海不足定也。今并州百姓避盜賊者，皆入此城。文靜為令數年，知其豪傑，一朝嘯集，立地可數萬人。尊公所領之兵復且數萬，一言出口，誰敢不從？乘虛入關，號令天下，不盈半歲，帝業可成。」太宗笑曰：「卿言善，合人意。」於是部署賓客，陰圖起義。
高祖乃命文靜詐為煬帝敕，發太原、雁門、馬邑數郡人二十以上、三十以下悉為兵，以歲暮集涿郡。由是人情大擾，思亂者益眾。又令文靜與裴寂詐作符錄，出宮監庫物，以供留守資用。因募兵集眾而起，改旗幟以彰義舉。又令文靜連突厥。突厥始畢曰：「唐公舉義，欲何為也？」文靜曰：「文皇帝廢塚嫡，傳位後主，因致斯禍亂。唐公，國之懿戚，不忍坐觀成敗，欲廢不當立者，願與可汗兵馬同入京師。人眾、土地入唐公，財帛、金寶入突厥。」始畢大悅，即遣兵隨文靜而至，兵威益盛矣。)
由此觀之，是知：天下者，非一人之天下也，天下之天下也。所以王者必通三統，明天命所受者博，非獨一姓也。昔孔子論《詩》，至於「殷士膚敏，灌將於京。」喟然嘆曰：「富貴無常，不如是，王公其何以誡慎，民萌其何以勸勉！」《易》曰：「安不忘危，存不忘亡。是以身安而國家可保也。」故知懼而思誡，乃有國之福者矣。
