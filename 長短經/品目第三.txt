夫天下重器，王者大統，莫不勞聦明於品材，獲安逸於任使。
故孔子曰：「人有五儀：有庸人，有士人，有君子，有聖，有賢。審此五者，則治道畢矣。所謂庸人者，心不存愼終之規，口不吐訓格之言；〈格，法。〉不擇賢以託身，不力行以自定；見小闇大而不知所務，從物如流而不知所執。此則庸人也。所謂士人者，心有所定，計有所守，雖不能盡道術之本，必有率也；〈率，猶述也。〉雖不能徧百善之美，必有處也。是故智不務多，務審其所知；言不務多，務審其所謂；〈所謂，言之要也。〉行不務多，務審其所由。智旣知之，言旣得之，〈得其要也。〉行旣由之，則若性命形骸之不可易也。富貴不足以益，貧賤不足以損。此則士人也。所謂君子者，言必忠信而心不忌，〈忌，怨害也。〉仁義在身而色不伐，思慮通明而辭不專，篤行信道，自強不息，油然若將可越而終不可及者。此君子也。〈油然，不進之貌也。越，過也。孫卿曰：「夫君子能爲可貴，不能使人必貴己；能爲可信，不能使人必信己；能爲可用，不能使人必用己。故君子恥不修，不恥見汚；恥不信，不恥不見信；恥不能，不恥不見用。不誘於譽，不怨於誹，率道而行，端然正己，謂之君子也。」〉所謂賢者，德不踰閑，〈閑，法也。〉行中規繩；言足法於天下而不傷其身，〈言滿天下，無口過也。〉道足化於百姓而不傷於本。〈本，亦身也。〉富則天下無菀財，〈菀，積。〉施則天下不病貧。此則賢者也。所謂聖者，德合天地，變通無方，窮萬事之終始，協庶品之自然，敷其大道而遂成情性，明竝日月，化行若神，下民不知其德，覩者不識其鄰。此聖者也。」〈鄰，以喻界畔也。《莊子》曰：「刻意尚行，離世異俗，高論怨誹，爲亢而已矣：此山谷之士，非世之人，枯槁赴淵者之所好也。語仁義忠信，恭儉推讓，爲脩而已矣：此平世之士，敎誨之人也，遊居博學者之所好也。語大功，立大名，禮君臣，正上下，爲治而已矣：此朝廷之士，尊主強國之人也，致功兼幷者之所好也。就藪澤，處閑曠，釣魚閑處，無爲而已矣：此江海之士，避世之人也，閑暇者之所好也。吹呴呼吸，吐故納新，熊經鳥伸，爲壽而已矣：此導引之士，養形之人也，彭祖壽考者之所好也。若夫不刻意而高，無仁義而修，無功名而治，無江海而閒，不導引而壽，無不亡也，無不有也。淡然無極而衆美從之，此天地之道，聖人之德也。」〉
《鈐經》曰：「德足以懷遠，信足以一異，識足以鑒古，才足以冠世，此則人之英也。法足以成敎，行足以修義，仁足以得衆，明足以照下，此則人之俊也。身足以爲儀表，智足以決嫌疑，操足以厲貪鄙，信足以懷殊俗，此則人之豪也。守節而無撓，處義而不回，見嫌不茍免，見利不茍得，此則人之傑也。」〈德行高妙，容止可法，是謂清節之家，延陵、晏嬰是也。建法立制，強國富人，是謂法家，管仲、商鞅是也。思通道化，策謀奇妙，是謂術家，范蠡、張良是也。其德足以厲風俗，其法足以正天下，其術足以謀廟勝，是謂國體，伊尹、呂望是也。其德足以率一國，其法足以正鄉邑，其術足以權事宜，是謂器能，子產、西門豹是也。清節之流，不能弘恕，好尚譏訶，分別是非，是謂臧否，子夏之徒是也。法家之流，不能創思圖遠，而能受一官之任，錯意施巧，是爲伎倆，張敞、趙廣漢是也。術家之流，不能創制垂則，而能遭變用權；權智有餘，公正不足，是謂智意，陳平、韓安國是也。能屬文著述，是謂文章，司馬遷、班固是也。能傳聖人之業，而不能幹事施政，是謂儒學，毛公、貫公是也。辯不入道，而應對資給，是謂口辯，樂毅、曹丘生是也。膽力絶衆，材略過人，是謂驍雄，白起、韓信是也。」〉
《家語》曰：「昔者明王必盡知天下良士之名，旣知其名，又知其實，然後用天下之爵以尊之，則天下理也。」此之謂矣。

