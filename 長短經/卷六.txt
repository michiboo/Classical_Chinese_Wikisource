
論曰：臣聞昔漢氏不綱，網漏凶狡。袁本初虎視河朔，劉景升鵲起荊州，馬超、韓遂雄據於關西，呂布、陳宮竊命於東夏，遼河、海岱，王公十數，皆阻兵百萬、鐵騎千群，合縱締交，為一時之傑也。然曹操「挾天子令諸侯」，六七年間，夷滅者十八九。雖吳、蜀蕞爾國也，以地圖按之，才四州之土，不如中原之大都。人怯於公戰，勇於私鬥，輕走易北，不敵諸華之士。角長量大，比才稱力，不若二袁劉呂之盛。此二雄以新造未集之國，資逆上不侔之勢，然能撫劍顧眄，與曹氏爭衡；躍馬指麾，而利盡南海。何哉？則地利不同，勢使之然耳。故《易》曰：「王侯設險以守其國。」古語曰：「一里之厚，而動千里之權者，地利也。」故曹丕臨江，見波濤洶湧，嘆曰：「此天所以限南北也！」劉資稱南鄭為「天獄」、斜谷道為「五百里石穴」。稽諸前志，皆畏其深阻矣。雖云：天道順，地利不如人和。若使中材守之，而延期挺命可也，豈區區艾、浚得奮其長策乎？由是觀之，在此不在彼。於戲！「智者之慮，必雜於利害」，故「不盡知用兵之害，則不能知用兵之利」，有自來矣。是以採摭其要，而為此權耶。夫囊括五湖，席捲全蜀，庶知害中之利，以明魏家之略焉。
蜀
天帝布政房心，致理參伐。參伐則益州分野〈以東井、南股、距星為界，東井、南股、距星連鉞者是也。觜星度在參右足，玉井所衡星是也。西距星即參中央三星西第一星是也。〉。按《職方》則雍州之境，據《禹貢》則梁州之域，地方五千里，提封四十郡，實一都會也〈常璩《國志》云：「蜀，其卦直坤，故多斑彩之章；其辰直未，故尚滋味。《詩》稱文王之化，被於江漢之域，有文王之化焉。秦豳同詩，秦蜀同分，故有夏聲」雲。〉。故古稱「天府之國」，沃野千里，其有以矣。
王莽末，公孫述據蜀。〈述字子陽，扶風茂陵人也，王莽時為導江卒正，治臨邛。及更始立，豪傑各起其縣以應漢，南陽人宗成略漢中，商人王岑亦起兵於雒縣，自稱定漢將軍，以應成。述聞之，遣使迎成，成等至成都，擄掠暴橫，述意惡之，召縣中豪傑謂曰：「天下同苦新室，思劉氏久矣，故聞漢將軍到，馳迎道路。今百姓無辜而婦子系獲，室屋燒燔，此寇賊，非義兵也。吾欲保郡自守，以待真主，諸卿欲並力者即留，不欲者便去。」豪傑皆叩頭願效死。述於是使人詐稱漢使者自東方來，假述輔漢將軍、益州牧。乃選精兵千餘人而擊宗成等，破之。別遣弟恢於綿竹擊更始所置益州刺史張忠，又破之，由是威震益部者也。〉
益部功曹李熊說述曰：「方今四海波蕩，匹夫橫議，將軍割據千里，地什湯武，若奮發威德，以投天隙，霸王之業成矣。今山東飢饉，人民相食，兵所屠滅，城邑丘墟。蜀地沃野千里，土壤膏腴，果實所生，無谷而飽。女工之業，覆衣天下，名材竹干，器械之饒，不可勝用。又有魚鹽、銅鐵之利，浮水轉漕之便。北據漢中，杜褒斜之隘；東守巴郡，拒捍關之口。地方數千里，戰士不下百萬。見利則出兵而略地，無利則堅守而力農。東下漢水，以窺秦地；南順江流，以震荊揚。所謂用天因地，成功之資。今君王之聲聞於天下，而位號未定，志士狐疑。宜即大位，使遠人有所歸依。」〈述曰：「帝王有命，吾何德以當之？」熊曰：「天命無常，百姓與能，能者當之。王何疑焉？」遂然之也。〉建武元年四月，遂自立為天子，號「成家」，色尚白。〈使將軍侯丹開白水關，北守南鄭，將軍任滿從閬中下江州，東據捍關，於是盡有益州之地也。〉
自更始敗後，光武方事山東，未遑西伐。關中豪傑多擁眾歸述。其後平陵人荊邯見東方將平，兵且西向，說述曰：「兵者，帝王之大器，古今所不能廢也。隗囂遭遇運會，割有雍州，兵強士附，威加山東。不及此時摧危乘勝，以爭大命，而退欲為西伯之事，偃武息戈，卑辭事漢，喟然自以武王復出也。今漢帝釋關隴之憂，專精東伐，四分天下而有其三。使西州豪傑，咸居心於山東。發間使，招攜貳，則五分而有其四。若舉兵天水，必至沮潰。天水既定，則九分而有其八。陛下以梁州之地，內奉萬乘，外給三軍，百姓愁困，不堪上命，將有王氏自潰之變。臣之愚計，以為宜及天人之望未絕，豪傑尚可招誘，急以此時發國內精兵。令田戎據江陵，臨江南之會，倚巫山之固，築壘堅守，傳檄吳楚，長沙以南，必隨風而靡；令延岑出漢中，定三輔、天水，隴西拱手自服。如此海內震搖，冀有大利。」
〈述以問群臣，博士吳柱曰：「昔武王伐紂，八百諸侯不期同辭，然猶還師以待天命，未聞有左右之助，而欲出師於千里之外，以廣封疆者也。」邯曰：「今東帝無尺寸之柄，驅烏合之眾，跨馬陷敵，所向輒平，不亟乘時與之爭功，而坐談武王之說，是效隗囂欲為西伯也。」范曄曰：「援旗糾族，假制明神跡。夫創圖首事，有以識其風矣。終於孤立一隅，介於大國，隴坻雖隘，非有百二之勢，區區兩郡以御堂堂之鋒，則知其道有足懷者，所以棲有四方之傑。夫功全則譽顯，業謝則釁生，回成喪而為其議者，或未聞焉！若囂命會符運，敵非天力，坐論西伯，豈多嗤也乎？」〉
述不聽邯計。光武乃使岑彭、吳漢伐蜀，破荊門，長驅入江關。
〈岑彭為蜀刺客所殺，吳漢並將其軍，入犍為界，諸縣皆城守。漢乃進軍攻廣都，拔之，遣輕騎燒成都，市橋、陽武以東諸小城皆降。光武戒漢曰：「成都十萬眾，不可輕也。但堅據廣都，待其來攻，勿與爭鋒。若不敢來攻，轉營追之，須其力疲，乃可擊也。」漢乘利將步騎二萬餘人進逼成都，去城十餘里，阻江北為營，作浮橋。使副將劉尚將萬餘人屯江南，相去二十餘里。光武聞之，大驚，讓漢曰：「賊若出兵綴公，而以大眾攻尚，尚破，公即敗矣！幸無他者，急引兵還廣都。詔書未到，述果使其將謝豐攻漢，使別將劫劉尚，令不得相救。漢乃閉營，三日不出，多樹旛旗，使煙火不絕。夜銜枚引兵與尚軍合，豐等不覺。明日，乃分兵拒江北，自將攻江南，漢破之，斬謝豐。於是引還廣都，以狀聞光武，報曰：「公還廣都，甚得其宜，述必不敢略尚而擊公也。若先攻尚，公從廣都五十里悉步騎赴之，適當值其疲睏，破之必矣！」自是，漢與述戰於廣都之間，八戰八克，遂軍其郭中。述乃悉散金帛，募敢死士五千人，以配延岑。岑於市橋偽建旗幟，鳴鼓挑戰，而潛遣奇兵出吳漢軍後，襲擊，破漢。漢墮水，緣馬尾得出。述乃自將攻漢，三合三勝。自旦及中，軍士不得食，並疲。漢固命壯士突之，述兵大敗也。〉
軍至成都，述出戰，兵敗被刺，洞胸死，夷述妻子，焚其宮室。〈光武聞之，怒以譴漢曰：「城降三日，吏人服從。一旦放兵縱火，良失斬將吊人之義也。」乃下詔慰之。其忠節志義之士，並蒙旌顯，李育以有才幹擢用之。於是西土感悅，莫不歸心焉。范曄曰：「昔趙陀自王番禺，公孫亦竊帶蜀漢，推其無他功能，而至於後亡者，將以邊地處遠，非王化之所先乎？不能因隙立功，以會時變，方乃坐飾邊幅，以高深自安，昔吳起所以慚魏侯也。及其謝群臣，審廢興之命，與夫泥首銜玉者，異日談也。」〉
至靈帝時，政理衰缺，王室多故，雄豪角逐，分裂疆宇。以劉焉為益州牧。〈焉，魯恭王後也。時四方兵寇，焉以為刺史威輕，乃建議改置牧伯，鎮安方夏，清選重臣以居其任，以焉為益州牧。是時，梁州賊馬相聚疲役之人數千，先殺綿竹令，進攻雒縣。州從事賈龍先領兵數千在犍為，遂糾合吏人攻相，破之。乃選吏迎焉，遂領益州牧也。〉焉死，子璋立。〈州大吏趙韙等貪璋溫仁，立為刺吏。初，南陽三輔人數萬戶流入益州，焉悉收以為兵，名曰：「東州兵」。璋性柔寬，無威略，東州人侵暴。趙韙因人情不緝，乃結州中大姓。東州人畏見誅滅，乃同心並力，為璋殊死戰，斬趙韙。時張魯亦以璋懦弱，不承順璋，遂自雄於巴蜀也。〉為劉備所圍，遂降。〈備遷璋於公安，歸其財寶。後以病卒。〉
初，劉備為豫州牧也。〈備，字玄德，涿郡涿縣人也。少言語，善下人，喜怒不形於色。徐州牧陶謙表先主為豫州牧。後謙病，使人迎先主，先主曰：「袁公路近在壽春，此君四世五公，海內所歸，君以州與之。」陳登曰：「袁公路驕豪，非治亂之主。今欲為使君合步騎十萬，上可以匡主濟人，成五霸之業，下可以割地守境，書功於竹帛。若使君不見聽，登亦未敢聽使君。」孔融謂先主曰：「袁公路豈憂國忘家者耶？塚中枯骨何足介意？今日之事，百姓與能，天與不取，悔不可追。」遂領徐州。陳登遣使詣袁紹曰：「天降災戾，禍臻鄙州，州將殂殞。士人無主，恐奸雄一旦承隙，以貽盟主日側之憂，輒共奉平原相劉府君，以為宗主，永使百姓知有依歸。方今寇難縱橫，不遑釋甲，謹遣下吏告執事。」袁紹答曰：「劉玄德，宏雅有信義。今徐州樂戴之，誠副所望也。」〉為曹公所破，走屯新野。
〈時劉表薨，諸葛亮說攻琮，荊州可有。先主曰：「荊州臨亡，托我以遺孤，吾不忍也。」荊州人多歸先主，先主日行十餘里。或曰：「宜速行保江陵。」先主曰：「夫濟大事者，以人為本。今人歸吾，何忍棄去。」習鑿齒曰：「劉主雖顛沛險難，而信義愈明；勢逼事危，而言不失道；追景升之顧，則情感三軍；戀赴義之士，則甘與同敗。視其所以結物情，豈徒投醪、撫寒、含蓼、問疾而已？其終濟大業者，不亦宜乎？」〉
聞諸葛亮躬耕南陽，乃三詣亮於草廬之中，屏人言曰：「漢室傾頹，奸臣竊命，主上蒙塵，孤不度德量力，欲信大義，行於天下，而智術淺短，遂用猖獗，至於今日，然意猶未已。君謂計將安出？」亮答曰：「自董卓以來，豪傑並起，跨州連郡者，不可勝數。曹操比於袁紹，名微而眾寡，然遂能克紹。以弱為強者，非唯天時，抑亦人謀也。今操已擁百萬之眾，挾天子而令諸侯〈《傳》曰：「求諸侯，莫如勤王。」此之謂也。〉。此誠不可與爭鋒。孫權據有江東，已歷三代，國險而民附，賢能為用，此可與為援，而不可圖也。荊州北據江、漢，利盡南海，東連吳會，西通巴、蜀，此用武之國，而其主不能守，此殆天所以資將軍也。益州險塞，沃野千里，天府之國，高祖因之以成帝業。劉璋暗弱，張魯在北，民殷國富，而不知恤，智能之士，思得明後。將軍既帝室之冑，信義著於四海，總覽英雄，思賢如渴。若跨有荊益，保其岩岨，西和諸戎，南撫夷越，結好孫權，內修政理。天下有變，則命上將將荊州之軍，以向宛、洛；將軍身率益州之眾，出於秦川，百姓孰不簞食壺漿，以迎將軍者乎？誠如是，則霸業可成，漢室可興矣。」時曹公破荊州，先主奔吳。
〈先主之奔吳也，論者以孫權必殺之。程昱料曰：「曹公無敵於天下，初舉荊州，威震江東。權雖有謀，不能獨當也。劉備，英雄也，關羽、張飛皆萬人之敵，權必資以御於我，難解勢分，備資以成，不可得殺也。」權果多與備兵，以御太祖。時益州刺史劉璋聞曹公征荊州，遣別駕張松詣曹公，曹公時已定荊州，走先主。曹公不存錄松，松勸璋自絕。習鑿齒曰：「昔齊桓公一矜其功，而叛者九國；曹操漸自驕伐，而天下三分。皆勤之於數十年之內，棄之於俯仰之頃，豈不惜乎？是以君子勞謙日昃，慮以下人，功高而居之以讓，勢尊而守之以卑，夫然後能有其富貴，保其功業，傳福百代，何驕矜之有哉？君子是以知曹操之不能遂兼天下也。」〉
備用亮計，結好孫權，共拒曹公於赤壁，破之。曹公北還，權乃以荊州業備。〈周瑜上疏諫曰：「劉備以梟雄之姿，而關羽、張飛熊虎之將，必非久屈為人用者。愚謂大計，宜徙備置吳，盛為築室，多其美女玩好之物，以娛其耳目。分此三人，各置一方。使如瑜者，得挾與攻戰，大事可定也。今猥割土地，以資業之，聚此三人俱在疆埸，恐蛟龍得雲雨，非復池中物也。」權以曹公在北方，當廣攬英雄，故不納也。〉
龐統說備曰：「荊州荒殘，人物殫盡。東有吳孫，北有曹氏，鼎足之計，難以得志。今益州國富人強，戶口百萬，郡中兵馬，所出畢具，寶貨無求於外。今可權藉以定大事。」備曰：「今指與吾為水火者，曹操也。操以急，吾以寬；操以暴，吾以仁；操以譎，吾以忠。每與操反，事乃可成耳。今以小故而失信義於天下者，吾所不取也。」統曰：「權變之時，固非一道所能定也。兼弱吞昧，五伯之事；逆取順守，報之以義；各事定後，封以大國，何負於信？今日不取，終為人利耳。」備乃使關羽守荊州，欲自取蜀。
〈時孫權遺使報備，欲共取蜀，曰：「米賊張魯居王巴漢，為曹操耳目，規圖益州，劉璋不能自守。若操得蜀，則荊州危矣。今欲先攻取璋，進討張魯，首尾相連，一統吳楚，雖有十操，無所憂也。」或說備宜報聽許，吳終不能越荊有蜀，蜀地可有也。主薄殷觀曰：「若為吳先驅，進未能克蜀，返為吳所乘，則大事去矣！」備從之，拒答權曰：「益州民富國強，土地阻險，劉璋雖弱，足以自守。張魯虛偽，未必盡忠於操。今暴師於蜀漢，轉運於萬里，欲使戰克攻取，舉不失利，此吳起不能定其規，孫武不能善其事。今曹操三分天下有其二，將飲馬滄海，觀兵吳會。而同盟無故自相攻伐，借樞於操，使敵乘其隙，非計也。」權知備意，乃止也。〉
會劉璋聞曹公向漢中討張魯，內懷恐懼。別駕張松說璋曰：「曹公兵強，無敵於天下。若因張魯之資，以取蜀土，誰能御之？劉豫州，使君之宗室，而曹公之深仇也。若使之討魯，魯必破。魯破則益州強，曹公雖來，無能為也。」璋然之，遣法正迎先主。〈時黃權諫曰：「左將軍有梟名，今以部曲遇之則不滿其心，以客禮待之則一國不容二君，若客有泰山之安，則主有壘卵之危。願且閉境以待河清。」時劉巴亦諫曰：「備，雄傑人也。入必有為，不可內也。」既入，巴又曰：「若使備討張魯，是放虎於山林也。」璋並不聽。〉
先主與璋會涪。璋既還成都，先主當為璋北征漢中。
統復說備曰：「陰選精兵，晝夜兼道，徑襲成都。璋既不武，又素無豫備，大軍卒至，一舉便定，此上計也。楊懷、高沛，璋之名將，各仗強兵，據守關頭，聞數有箋來諫璋：使發遣將軍還荊州，將軍未至遣與相聞；說荊州有急，欲還救之，並使裝束，外作歸形。此二子俱服將軍英名，又喜將軍之去，必乘輕騎來見將軍，因此執之，進取其兵，乃向成都，此中計也。返還白帝，連引荊州，徐還圖之，此下計也。若沉吟不去，將致大困，不可久矣。」先主然其中計。
〈初，張松、法正見備，備以私意接納，盡其殷勤。因問蜀中兵器、府庫、人馬眾寡及諸要害，松等具為言之，又畫地圖，處置山川，由是盡知益州虛實。先主北到葭萌，未即討魯，厚樹恩德以收眾心。明年，曹公征孫權，權呼先主自救。備乃從璋求萬兵及資寶，欲以東行救權，璋但許兵四千，其餘皆半給。備因激怒其眾曰：「吾為益州征強敵，師徒勤瘁，不遑寧居，今積帑藏之財，而吝於賞功，望士大夫為出死力戰，其可得乎？」乃召璋白水軍督楊懷，責以無禮，斬之。使黃忠等勒軍向璋。先主徑至關，質諸將士卒妻子。引兵從忠等進到涪，據其城。璋所遣將皆破敗也。〉即斬懷等，自葭萌南還取璋。
時鄭度說璋曰：「左將軍襲我，兵不滿萬，士眾未附，野谷是資，計莫若盡驅巴西、梓潼人，內涪水以西，其倉廩野谷，一皆燒除，高壘深溝，靜以待之。彼請戰不許，久無所資，不過百日，必將自走。走而擊之，則必禽矣。」璋不用度計。先主遂長驅，所過必克，而有巴蜀。
〈劉備襲蜀，丞相掾趙戩曰：「劉備其不濟乎？拙於用兵，每戰必敗，奔亡不暇，何以圖人？蜀雖小國，險固四塞，獨守之國，難卒並也。」徵士傅干曰：「劉備寬仁有度，能得人之死力；諸葛亮達理知變，正而有謀而為之相；張飛、關羽勇而有義，皆萬人敵而為之將。此三人者，皆人傑也，以劉備之略，三傑佐之，何為不濟？」先主圍成都數十日，璋出降。蜀中殷盛豐樂，先主置酒大饗士卒，取蜀城中金銀分賜將士，還其谷帛。初攻劉璋，備與士眾約曰：「若事定，府庫百物，孤無豫焉！」及拔成都，士眾皆舍干戈赴諸藏，競取寶物。軍用不足，備甚憂之，劉巴曰：「易耳！但當鑄直百錢，平諸物價，令吏為官市。」備從之。數月之間，府庫充實。先主領益州牧，諸葛亮為股肱，法正為謀主，關羽、張飛、馬超為爪牙，許靖、糜竺、簡雍為賓友。董和、黃權、李嚴等本璋之授用也，吳壹、費觀等又璋之婚親也；彭羕者，又璋之所排擯也；劉巴者，宿昔之所忌恨也。皆處之顯任，盡其器能。有志之士無不競勸也。〉
群臣勸先主稱尊號，先主未許。諸葛亮曰：「昔吳漢、耿純等勸世祖即帝位，世祖辭讓，前後數四。耿純進言曰：『天下英雄喁喁，冀有所望，如不從議者，士大夫各歸求主，無為從公也。』世祖感純言深至，遂然諾之。今曹氏篡漢，天下無主，大王劉氏苗族，紹世而起，即帝位，乃其宜也。士大夫久勤苦者，亦望尺寸之功名，如純言耳。」先主於是即帝位。〈譙周等勸進云：「臣父群未亡時，言西南數有黃氣，直立數丈，見來積年，時時有景雲祥風從璇璣下應之。此為異瑞。又二十二年中，數有氣如旗，從西竟東，中天而行。圖書曰：『必有天子出其方。』是年，太白、熒惑、鎮星常從歲星，相追近。漢初興，五星從歲星謀，歲星主義。漢位在西，義之上方。故漢法常以歲星候人主，當有聖主起於此州，以致中興。時許帝尚存，故群下不敢漏言。頃者熒惑復追歲星，見在胃、昴。胃、昴為天綱。《經》曰：『帝王處之，眾邪消亡』。願大王應天順人，速即洪業，以寧海內也。」〉
時曹公拔漢中。
〈初，魏太祖破張魯於漢中，劉曄進計曰：「明公北破袁紹、南征劉表，九州百郡十並其八，威震天下，勢懾海外。今舉漢中，蜀人望風，破膽失守，推此而前，蜀可傳檄而定。劉備，人傑也；有度而遲，得蜀日淺，蜀人未附，人心震恐，其勢自傾。因其傾而壓之，無不克也。若小緩之，諸葛孔明明於治體，關羽、張飛勇冠三軍，武毅以威之，文德以撫之，據險守要，不可犯矣！今時不取，必有後憂。」太祖不從。居七日，蜀降者言蜀中驚擾，雖斬之，猶不禁。太祖又問曄曰：「蜀可伐否？」對曰：「今已小安，不可動也。」〉
法正說先主曰：「曹操一舉降張魯、定漢中，不因此勢以圖巴蜀，而留夏侯淵、張合屯守，身遽北還，此非其智不逮，力不足也，將內有憂逼故耳。今算淵、合才略，不勝國之將率，舉眾往討，則必克之。克之日，廣農積穀，觀釁伺隙，上可以傾覆寇敵，尊獎王室；中可以蠶食雍、涼，廣境拓土；下可以固守要害，為持久之計。此蓋天以與我，時不可失也。」先主善其策，乃率諸將進兵漢中，正亦從行。先主由陽平南渡沔水，緣山稍前，於定軍山作營。淵將兵來爭其地。正曰：「可擊矣。」先主命黃忠乘高鼓譟攻之，大破淵軍，淵等授首，遂奄有梁漢。
時魏使夏侯楙鎮長安，蜀將魏延就諸葛亮請兵從褒中出，循秦嶺而東，當子午而北，以襲長安，亮不許。
〈《魏略》曰：「夏侯楙為安西將軍，鎮長安。諸葛亮於南鄭與群下計議，魏延曰：『聞夏侯楙，少主婿也，怯而無謀，今假延精兵五千，負糧五千，直從褒中出，循秦嶺而東，當子午而北，不過十日，可到長安。聞延奄至，必乘船逃走，長安唯有御史、京兆太史耳，橫門邸閽與散人之谷，足周食也。比東方相合聚，尚二十許日，而公從斜谷來，亦足以達。如此則一舉而咸陽以西可定矣！』亮以為懸危不如安從，坦道可以平取隴右，萬全必克而無虞，故不用延計也。延每隨亮出，輒欲請兵萬人與亮異道會於潼關，如韓信故事。亮制而不許。延常謂亮為怯，嘆恨己才用之不盡也。」〉
其後吳孫權襲關羽，取荊州。〈范曄曰：「劉備令關羽鎮守荊州。吳將呂蒙拜漢昌太守與關羽分土接境，知羽梟雄有並並心，且居上流，其勢難久。蒙乃密陳計策曰：『今征虜守南郡，潘璋將游兵萬人循江上下，應敵所在。蒙為國家前據襄陽。如此，何憂於操？何賴於羽？』將圖之，會羽討樊，留兵將備南郡。蒙上疏曰：『羽討樊而多留備兵，必恐蒙圖其後故也。蒙常有病，乞分眾還建業，以治病為名，羽聞之，必撤備兵。盡赴襄陽，大軍浮江，晝夜驅上，襲其空虛，則南郡可下，而羽可擒也。』遂稱病篤，權乃露檄召蒙還，陰與圖計。羽果信之，稍撒兵赴樊。權遂遣蒙在前，伏其精兵於[舟冓]艫中，使白衣搖櫓作商賈服，晝夜兼行，至羽所置江邊屯候，盡縛之，是故羽不聞知。蒙入據城，盡得羽將士家屬，皆撫慰，約令軍不得干歷人家、有所求取。羽還在道路，數使人與蒙相聞，蒙輒厚遇其使。羽使人還，咸知家門無恙，見待過於平時，故羽吏士無鬥心，皆委羽而降，即父子俱獲。初，孫權之討羽也，遣使報魏云：「欲討關羽自效，乞不漏露。今羽有備，群臣咸言密之是宜。」董昭曰：「軍事尚權，期於合宜。宜露其事。羽聞權上，即當還護其城，圍得速解，便獲其利。可使兩賊相持，我乘其弊。若密而不露，使權得志，非計之上也。」乃使射書於圍中及羽屯內。侯猶豫未去。陸遜至，破江陵。羽走至臨沮，為吳將潘璋所殺也。〉
先主怒吳，伐之，敗績。還蜀，至永安而崩。
〈初，魏文帝聞備東下與孫權交戰，樹柵連營七百餘里，謂群臣曰：「備不曉兵機，豈有七百里營可以距敵乎？包原隰阻險而為軍者，為敵所禽，此兵法所忌。孫權上事今至矣！」後七日，權破備於夷陵，書至。〉
後主禪即位。〈下詔曰：「朕聞善積者昌，禍積者喪，古今常數也。曩者漢祚中微，網漏凶慝，董卓造難，震蕩京畿；曹操階禍，竊執天衡；子丕孤豎，敢尋亂階，盜據神器，更姓改物，世濟其凶。當此之時，天下無主，則我帝命殞越於下。昭烈皇帝光演文武，存復祖業，誕膺皇綱，不墜於地。萬國未靖，早世遐殂，朕以幼衝，繼統鴻業，未習保傅之訓，而嬰祖宗之重，光載前緒，未有攸濟，朕甚懼惡。諸葛丞相弘毅忠壯，忘身憂國，今授之以旄鉞之重，付之以專命之權，統領步騎二十萬眾，董督元戎，龔行天伐，除患寧亂，克復舊都，在此行也。伐其元帥，吊其殘人，他如詔書律令者也。」〉
先是，吳主孫權請和。〈吳使張溫使蜀，權謂溫曰：「卿不宜遠出，恐諸葛孔明不知吾所以與曹氏通意。故屈卿行人之義，受命不受辭也。」對曰：「臣入無腹心之規，出無專對之用，懼無張老延譽之功，又無子產陳事之效，然諸葛亮達見計數，必知神慮屈伸之宜，加受朝廷天覆之惠。推亮之心，必無疑貳。」
溫至蜀，詣闕拜章曰：「昔高宗以諒陰，昌殷祚於中興；成王以幼衝，隆周德於太平。今陛下以聰明之姿，等契往古，總百揆於良佐，參列精之炳耀，遐邇望風，莫不忻賴，吳國勤任膂力，清澄江滸，願與有道平一宇內，委心協規，有如河水。使下臣溫通致情好。陛下敦崇禮義，未便恥忽。臣自入遠境，及即近郊，頻蒙勞來，以榮自懼。」蜀使馬良使吳。良謂亮曰：「今銜國命，協穆二家，幸為良介於孫將軍。」亮曰：「君試自為文。」良即草曰：「寡君遣掾馬良通聘繼好，以紹昆吾豕韋之勛，其人吉士。荊楚之令，鮮于造次之華，而有克終之美。願降心存納，以慰將命。」權大敬待之也。〉
丞相諸葛亮慮權聞先主殂，有異計，乃遣鄧芝修好於權。權果狐疑不時見芝，芝自表請見。權語芝曰：「孤誠願與蜀和親，然恐蜀主幼弱，國小勢逼，為魏所乘，不自保全。以此猶豫耳。」芝對曰：「吳蜀二國，四州之土，大王命世之英，諸葛亮一時之傑也。蜀有重險之固，吳有三江之阻；合此二長，共為唇齒，進可兼並天下，返可鼎足而立，此理勢之自然也。大王今若委質於魏，魏必上望大王之入朝，下求太子之內侍。若其不從，則奉辭伐叛，蜀必順流，見可而進。如此，江南之地，非復大王之有也。」權默然良久曰：「君言是也。」遂自絕魏，與蜀連和。
時司徒華歆、司空王朗等，與諸葛亮書，陳天命，欲使舉國稱蕃。亮不答書，作正議曰：「昔在項羽，起不由德，雖處華夏，秉帝者之勢，卒就湯鑊，為後來戒。魏不審鑒，今次之矣。免身為幸，滅在子孫。而二三子多逞蘇張詭靡之說，奉進歡兜滔天之辭，欲以誣毀唐帝，諷解禹、稷，所以徒懷文藻，煩勞翰墨，大雅君子所不為也。又《軍志》曰：『萬人必死，橫行天下。』昔軒轅氏挈卒數萬，制四帝，定海內，況以數十萬之眾，據正道而臨有罪，可得干擬者哉！」亮死後，魏令鄧艾伐蜀，蜀兵敗。後主用譙周策降魏。
〈議曰：國君為社稷死則死，為社稷亡則亡。譙周勸後主降魏，可乎？孫盛曰：「《春秋》之義，國君死社稷，卿大夫死位，況稱天子而辱於人乎？周謂萬乘之君，偷生苟存，亡禮喜利，要冀微榮，惑矣！且以事勢言之，理有未盡，何者？禪雖庸主，實無桀紂之酷，戰雖屢北，未有土崩之亂，縱不能君臣固守，背城一戰，自可退次東鄙，以思後圖。是時羅憲以重兵據白帝，霍弋以強卒鎮夜郎，蜀土險狹，山水峻隔，絕巇激湍，非步卒所涉。若悉收舟楫，保據江州，徵兵南中，乞師東國，如此則姜、廖五將，自然雲從；吳之二師，承命電赴。何投寄之無所，而慮於必亡耶？魏師之來，搴國大舉。欲追則舟楫靡資，欲留則師老多虞，且屈伸有會，情勢代起，徐因思舊之人以攻驕惰之卒，此昭王所以走闔閭、田單所以摧騎劫也。何為忿忿，遽自囚虜、下堅壁於敵人，致斫石之至恨哉？葛生有云：『事不濟即亡耳，安能復為之下？』壯哉斯言！可以立懦夫之志矣！觀古燕、齊、荊、越之敗，或國覆主滅，或魚懸鳥竄，終成建功立業，匡復社稷。豈曰天助，抑人謀也。向使懷苟存之計、納譙周之言，何頹基之能構、令名之可獲哉？禪既暗主，周實駑臣，方之申包胥、田單、范蠡、大夫種，不亦遠乎？」〉
晉時，李特復據蜀。
〈初，特在蜀暴橫，晉乃募取特兄弟，許以重賞。未暇，宣聞，遂不藏本。特子驤見書，悉改其購云：「敢斬六郡人頭首李、任、閆、趙等及氐叟王一人，詣官，許以重賞。」六郡人見之大駭，遂並反歸特。益州牧羅尚遣隗伯攻李雄於郫城，迭有勝負。冬十月，雄與樸泰金，鞭之流血，令泰佯得罪奔尚，欲為內應。尚信之，以兵隨。泰、雄內外擊之，大破尚軍。雄乘勝追躡，夜至城下，因稱萬歲，誑尚城中云：「已得郫城。」尚信之，開少城門，雄軍得入。尚遂遁走，遂克成都稱王也。〉
晉桓溫滅之。至宋義熙中，譙縱又殺益州刺史毛璩於成都，稱成都王。
〈初，毛璩使任約赴義軍，軍至枝江，會劉毅敗，約奔桓振。璩聞約奔桓振也，自將兵三千，由外水下。譙縱為之參軍，使將梁州兵五百人，從內水發。梁州人不欲東，遂推縱為主，反攻涪城，克之。璩聞難作，自略陽城，步還至成都，為縱黨所殺也。〉
宋使朱齡石滅之，此蜀國形也。
〈議曰：吳蜀唇齒之國，蜀滅則吳亡，信乎？陸士衡曰：「夫蜀蓋蕃援之與國，而非吳人之存亡也。何則？其郊境之接，重山積險，陸無長轂之徑，川隘流汛，水有驚波之難，雖有銳師百萬，啟行不過千夫；舳艫千里，前馳不過百艦。故劉氏之伐陸公，譬之長蛇，其勢然也。」故黃權稱曰：「可以往，難以返，此兵之掛地也。」古云：「夫道狹路險，譬如兩鼠鬥於穴，將勇者勝也。」〉
吳
醜為星紀，吳越之分，上應鬥牛之宿，下當少陽之位。〈今之會稽、九江、丹陽、豫章、廬江、廣陵、六安、臨淮，皆吳之分野；今蒼梧、鬱林、合浦、交趾、九真、日南、南海，皆越之分野。〉古人有言曰：「大江之南，五湖之間，其人輕心，揚州保強〈保，恃也。〉，三代要服，不及以正。國有道則後服，無道則先叛。」故《傳》曰：「吳為封豕長蛇，薦食上國，為上國之患，非一日之積也。」
漢高帝時，淮南王英布反〈布都六安，今壽州是也。〉。反書聞，上召諸將，問：「布反，為之奈何？」汝陰侯滕公曰：「臣客故楚令尹薛公，有籌策，可問。」〈初滕公問令尹，令尹曰：「是故當反。」滕公曰：「上裂地而王之，疏爵而賞之，南面而立，萬乘之主，其反何也？」令尹曰：「往年殺彭越，前年殺韓信，此三人同功一體之人也，自疑禍及，故反耳。」〉上乃召見，問薛公，薛公對曰：「布反，不足怪也。使布出於上計，山東非漢之有也；出於中計，勝敗之數未可知也；出於下計，陛下安枕而臥矣。」上曰：「何謂上、中、下計？」令尹曰：「東取吳〈蘇州是也〉，西取楚〈荊州是也〉，並齊取魯〈齊，青州；魯，兗州。〉，傳檄燕趙，固守其所，山東非漢之有也。〈議曰：合從山東，為持久之策，上計也。〉何謂中計？東取吳，西取楚，並韓取魏，據敖倉之粟，塞成皋之口，勝敗之數，未可知也。〈議曰：長驅入洛，以決一朝之戰，中計也。〉何謂下計？東取吳，西取下蔡，歸重於越，身歸長沙，陛下安枕而臥，漢無事矣。」
〈議曰：自廣江表，無窺中原之心，下計也。桓譚《新論》曰：「世有圍棋之戲，或言是兵法之類也。及為之，上者遠棋疏張，置以會圍，因而伐之，成多得，道之勝。中者則務相絕遮要，以爭便求利，故勝敗狐疑，須計數而定。下者則守邊隅、趨作罫，以自生於小地。」然亦不如察薛公之言，上計云：「取吳楚，並齊魯及燕趙者。」此廣道地之謂。中計云：「取吳楚，並韓魏，塞成皋，據敖倉。」此趨遮要爭利者也。下計云：「取吳下蔡，據長沙以臨越。」此守邊隅、趨作罫者也。罫，音為卦反。〉
上曰：「是計將安出？」令尹對曰：「出下計。」上曰：「何為廢上、中計而出下計？」令尹曰：「布故酈山之徒也，自致萬乘之國，此皆為身不顧其後、為萬世慮者。故曰出下計。」上曰：「善。」果如策。〈乃封薛公千戶也。〉
是後吳王劉濞以子故而反。初發也，其大將田祿伯曰：「兵屯聚而西，無他奇道，難以就功。臣願得奇兵五萬人，別循江淮而上，收淮南、長沙，入武關，與大王會，此亦一奇也。」吳王太子諫曰：「王以反為名，此兵難以藉人，藉人亦且反王。」吳王不許。其少將桓將軍復說吳王曰：「吳多步兵，步兵利險阻；漢多車騎，車騎利平地。願大王所過城邑，不下，宜棄去，疾西據雒陽武庫，食敖倉之粟，阻山河之險，以令諸侯。雖無入關，天下固已定矣。即大王徐行，留下城邑，漢車騎至，馳入梁楚之郊，事敗矣。」王問諸老將，老將曰：「此年少摧鋒之計耳，安知大慮？」吳王不從桓將軍之計，乃自並將其兵。漢以太尉周亞夫擊吳楚，亞夫用其父客計，遂敗吳。〈客計在〈霸紀上〉。〉
淮南王劉安怨望其父厲王長死，謀為叛逆，問伍被曰：「吾舉兵西向，諸侯必有應者，即無奈何。」被曰：「南收衡山〈衡州〉，以擊廬江〈廬州〉，有潯陽之船，守下雉之城〈在江夏，縣名也。〉，結九江之浦，絕豫章之口〈洪州是也〉，強弩臨江而守，以禁東郡之下，東收江都〈揚州也〉、會稽〈越州也〉，南通勁越，屈強江淮間，猶可一舉得延歲月之壽。」王曰：「善。」未得發，會事泄，誅至。
後漢靈、獻時，閹人擅命，天下提契，政在家門。
〈何進謀誅閹宦，太后不從。進乃召董卓詣京師，以脅迫太后。密令卓上書曰：「中常侍張讓等竊幸乘寵，濁亂海內。昔趙鞅興晉陽之甲，以逐君側之惡。臣輒鳴鐘鼓，如洛陽，討讓等罪。」卓未至，進敗，及卓到，遂廢立，天下亂矣。議曰：家門，大夫也。〉
時長沙太守孫堅殺南陽太守張咨，袁術得據其郡。堅與術合縱，欲襲奪劉表荊州，堅為流矢所中，死。
〈初，劉表據荊州也，聞江南賊盛，謂蒯越等曰：「吾欲徵兵，恐不集，其策焉出？」對曰：「眾不附者，仁不足也；附而不理者，義不足也。苟仁義之道行，百姓歸之如水之趨下，何患不附？袁術勇而無謀，宗賊貪暴，為下所患，若示之以利，必以眾來。君誅其無道，撫而用之，人有樂存之心，必襁負而至。兵強士附，南據江陵，北守襄陽，八郡可傳檄而定，術等雖至，無能為也。」後果然。〉
孫堅死，子策領其部曲，擊揚州刺史劉繇，破之，因據江都。〈策聞袁術將欲僭號，與書諫曰：「昔董卓無道，陵虐王室，禍加太后，暴及弘農，天子播越，宮廟焚毀。是以豪傑發憤，沛然俱起。然而河北異謀於黑山，曹操毒被於東徐，劉表僭亂於荊南，公孫叛逆於朔北。正禮阻兵，玄德爭盟，當謂使君與國同規，而舍是弗恤，莞然有自取之志，懼非海內企望之意。昔成湯討桀，猶云：『有夏多罪。』；武王伐紂，曰：『殷有重罰。』此二王者，雖有聖德，假時無失道之過，無由逼而取也。今主上非有惡於天下，徒以幼小，脅於強臣，異於湯武之時也。使君五世相承，為漢宰輔，榮寵之盛，莫與為比。宜效忠節，以報王室。」術不納，策遂絕之也。〉
策聞魏太祖與袁紹相持於官渡，將渡江襲許，未濟，為許貢客所殺。
〈初，策有是謀也，眾皆懼，魏謀臣郭嘉料之曰：「策，英雄豪傑，能得人死力。然輕而無備，雖有百萬之眾，無異於獨行中原。若刺客伏起，一人之敵耳。以吾觀之，必死於匹夫之手。」果為許貢客所殺也。〉
策死，弟權領其眾。〈時吳割據江南，席捲交廣也。〉屬曹公破袁紹，兵威日盛，乃下書責孫權，求質。張昭等會議不決。權乃獨將周瑜，詣其母前定議。瑜曰：「昔楚國初封於荊山之側，不滿百里之地。繼嗣賢能，廣土開境，立基於郢，遂據荊、揚，至於南海，傳業延祚，九百餘年。今將軍乘父兄余資，兼六郡之眾，兵精糧多，將士用命。鑄山為銅，煮海為鹽，境內富饒，人不思亂。泛舟舉帆，朝發夕到，士風勁勇，所向無前。有何逼迫而欲送質？質子一入，不得不與曹氏；曹氏命召，不得不往，便見制於人也。豈與南面稱孤同哉？不如勿與，徐觀其變。若曹氏率義以正天下，將軍事之未晚；若圖為暴亂，兵猶火也，不戢，必將自焚。韜勇枕威，以待天命，何送質之有？」權母曰：「公瑾議是也。」遂不送質。〈策薨，權年少，初統事。太妃憂之，引見張昭、董襲等。問曰：「江東何可保安不？」襲對曰：「江東地勢有山川之固，而討逆明府，恩德在人；討虜承基，大小用命。張昭秉眾事，襲等為爪牙，此地利人和之時也，萬無所憂。」眾皆壯其言也。〉
後曹公入荊州，劉琮舉眾降。
〈初劉表死，魯肅進說曰：「夫荊楚與我鄰接，水流順北，外帶江漢，內阻山陵，有金城之固。沃野萬里，士人殷富。若據而有之，此帝王之資也。肅請得奉命，吊表二子，並慰勞軍中用事者。說劉備使撫養表眾，共拒曹操。肅未到，琮已降也。〉
曹操得其水軍船，步卒數十萬，吳將士聞之皆恐。孫權延見群下，問以計策。議者咸曰：「曹公，豺虎也。託名漢相，挾天子以征四方，動以朝廷為辭。今日拒之，事更不順。且將軍大勢可以拒操者，長江也。今操得荊州，奄有其地，劉表治水軍，蒙衝鬥艦乃以千數，操悉浮以沿江，兼有步兵，水陸俱下，此為長江之險，已與我共之矣！而勢力眾寡又不可論。愚謂大計，不如迎之。」周瑜曰：「不然。操雖託名漢相，其實漢賊。將軍以神武之雄才，兼仗父兄之烈，割據江東，地方數千里，精兵足用，英豪樂業，尚當橫行天下，為漢家除殘去穢。況操自送死，而可迎之耶？請為將軍籌之：今使北土已安，操無內憂，能曠日持久，來爭疆埸，又能與我決勝負於舟楫可也；今北土既未安，馬超、韓遂尚在關西，為操後患；且舍鞍馬、仗舟楫，與吳越爭衡，本非中國所長；又今盛寒，馬無蒿草，驅中國士眾遠涉江湖之間，不習水土，必生疾病。此數四者，用兵之患也，而操皆冒行之。將軍擒操，宜在今日。瑜請得精兵三萬人，進住夏口。保為將軍破之。」權曰：「老賊欲廢漢自立久矣，徒忌二袁、呂布、劉表與孤耳。今數雄已滅，唯孤尚存，孤與老賊勢不兩立。君言當擊，甚與孤合，此天以君授孤也。」
〈時權軍柴桑，劉備在樊，曹公南征劉表，會表卒，子琮舉眾降。先主不知曹公卒至，至宛乃聞之，遂率其眾南行，為曹公所追破。劉備至夏口，諸葛亮曰：「事急矣！請奉命求救孫將軍。」遂見，說曰：「將軍起兵江東，劉豫州亦收眾漢南，與曹操並爭天下。今操芟夷大難，略已平矣。遂破荊州，威震四海，英雄無所用武，故豫州遁逃至此。將軍量力而處之，若能以吳越之眾與中國爭衡，不如早與之絕；若不能當，何不按兵束甲，北面而事之？今將軍外托服從之名，而內懷猶豫之計，事急而不斷，禍至無日矣！」
權曰：「苟如君言，劉豫州何不遂事之乎？」亮曰：「田橫，齊之壯士耳，猶守義不辱，況劉豫州王室之冑，英才蓋世，眾士慕仰，若水之歸海。若事之不濟，此乃天也，安得復而為人之下？」權勃然曰：「吾不能舉全吳之地、十萬之眾受制於人。吾計決矣！非劉豫州莫可以當曹操者。然豫州新敗之後，安能抗此難乎？」亮曰：「豫州軍雖敗於長阪，今戰士還者及關羽所將精甲萬人，劉琦合江夏戰士亦不下萬人。曹操之眾，遠來疲弊，聞追豫州，騎一日一夜行三百里，此所謂強弩之末不能穿魯縞者也。故兵法忌之曰：『必蹶上將軍。』且北方人不習水戰，又荊州之人附操者，逼兵勢耳，非心服也。今將軍誠命猛將統兵數萬，與豫州協規同力，破操軍必矣！操軍破，必北還，如此則荊吳之勢強、鼎足之形成。成敗之機，在於今日。」權大悅，即遣周瑜、魯肅，隨亮詣先主，並力拒曹公也。〉
周瑜等水軍三萬，與劉備並力距曹公，用黃蓋火攻策，遂敗曹公於赤壁。
〈初一日交戰，曹公軍破，返引次江北，瑜等在南岸。瑜部將黃蓋曰：「今寇眾我寡，難與持久。然觀操軍，方連船艦，首尾相接，可燒而走也。」乃取蒙衝鬥艦數十艘，實以薪草，膏灌其中，裹以帷幕，上建牙旗。先書報曹公，欺以欲降，蓋又預便走舸，各系火船後，因引次俱前。曹公軍吏士皆延頸觀望，指言蓋降。去北軍二里餘，同時發火，火烈風猛，船至如箭，飛埃絕焰，燒盡北船。延燒岸上營落，頃之，煙焰漲天，人馬燒溺，死者甚眾。瑜率輕銳尋繼其後，雷鼓大進。曹操留曹仁等守江陵，徑自北歸。瑜又進南郡，與仁相對，仁遂退也。〉
曹公敗，徑北還，權遂虎視江表。〈時劉璋為益州牧，外有張魯寇侵。瑜乃詣京見權曰：「今曹操新衄，方憂腹心，未能與將軍連兵相事也。乞與奮威俱進取蜀，得蜀而並張魯，留奮威固守其地，好與馬超結援。瑜與將軍據襄陽以蹙曹，北方可圖也。」權許之。會瑜卒，不果也。〉
初，周瑜薦魯肅才宜佐時，權即引肅對飲曰：「今漢室傾危，四方雲擾。孤承父兄遺業，思有桓、文之功，君既惠顧，何以佐之？」肅對曰：「昔高帝區區，欲尊事義帝而不獲者，以項羽為害也。今之曹操猶昔項羽，將軍何由得為桓、文乎？肅竊料之，漢室不可復興，猶曹操不可卒除。將軍為計，唯有鼎足江東，以觀天下之釁。規模如此，亦自無嫌。然後建號帝王，以圖天下，此高帝之業也。」及是平一江滸，稱尊號，臨壇顧謂公卿曰：「昔魯子敬嘗道此，可謂明於事勢矣。」
〈議曰：陸士衡稱孫權：執鞭鞠躬，以重陸公之威；悉委武衛，以濟周瑜之師；卑官菲食，以豐功臣之賞；披懷虛己，以納謀士之算；屏氣跼蹐，以伺子明之疾；分滋損味，以育凌統之孤。是以忠臣競盡其能，志士鹹得肆力，而帝業固矣。」黃石公曰：「賢人之政，降人以體；聖人之政，降人以心。體降可以圖始，心降可以保終。降體以體，降心以心。」由此觀之，孫權「執鞭鞠躬」，降體者也；「披懷虛己」，心降者也。善終令始，不亦宜乎！〉
黃武元年，魏使大司馬曹仁步騎數萬向濡須，濡須督朱桓破之。
〈初，曹仁欲以兵襲取中洲，偽先揚聲欲東攻羨溪，桓分兵赴羨溪。既發卒，而仁奄至。諸將業業，各有懼心。桓喻之曰：「凡兩軍交戰，勝負在將，不在眾寡。諸君聞曹仁用兵孰與桓耶？兵法所以稱『客倍而主人半』者，謂俱在平原，無城池之守，又謂士眾勇怯齊等故耳。今仁既非智勇，加其士卒甚怯，又千里步涉，人馬疲睏。桓與諸將共據高城，南臨大江，北背山林，以逸待勞，為主制客，此百戰百勝之勢也。」桓因偃旗鼓，外示虛弱，以誘致仁。仁果遣子泰攻濡須城，分遣諸將襲中洲。中洲者，部曲妻子所在。泰等退，桓遂梟其諸將也。〉
七年，又使大司馬曹休騎十萬至皖城，迎周魴。魴欺之，無功而返。
〈吳鄱陽太守周魴譎誘遭休。休迎魴至皖城，知見欺，當引軍還，自負眾盛，邀於一戰。朱桓進計於元帥陸遜曰：「休本以親威見任，非智勇名將也。今戰必敗，敗必走，走道當由夾石、掛車。此兩道，地皆厄險。若以萬兵柴路，則彼眾必盡，而休可生虜。臣請將所部以斷之，若蒙天威，得以休自效，便可乘勝長驅，進取壽春，割有淮南，以窺許、洛。此萬代一時，不可失也。」權先與陸遜以議，遜以為不可，故計不施行也。〉
至權薨，皓即位，窮極淫侈，割剝蒸人，崇信奸回，賊虐諫輔。晉世祖令杜預等伐吳，滅之。
〈議曰：昔魏武侯浮西河，顧謂吳起曰：「山河之固，此魏國之寶也。」吳起對曰：「昔三苗氏左洞庭而右彭蠡，德義不修，禹滅之；夏桀之君，左河濟、右太華，伊闕在其南，羊腸在其北，仁政不修，湯放之。由此觀之，在德不在險。」今孫皓席父祖之資，有天阻之固，西距巫峽，東負滄海，長江判其區宇，峻山帶其封域，地方幾萬里，荷戟將百萬。而一朝棄甲，面縛於人，則在德之言為不刊之典耶？對曰：何為其然？陸機曰：「《易》曰：『湯武革命，順乎天。』《玄》曰：『亂不極，則理不形。』言帝王之因天時也古人有言曰：天時不如地利。《易》曰：『王侯設險，以守其國。』言國之恃險也。又曰：『地利不如人和，在德不在險。』言守之由人也。吳之興也，參而由焉。孫卿所謂『合其參』者，及其亡也，恃險而已。」婁敬曰：「周之衰也，分而為兩，天下莫朝，周不能制。非其德薄也，形勢弱也。」由此觀之，國之興亡亦資險，云：非唯在德而已矣。〉
至晉永嘉中，中原喪亂，晉元帝復渡江，王江南。宋、齊、梁、陳，皆都焉〈事在〈霸紀上〉。〉。此吳國形也。
魏
古者天子，守在四夷；天子卑弱，守在諸侯。當漢之季，奸臣擅朝，九有不澄，四郊多壘。雖復諸侯釋位，以閑王政，然包藏禍心，各圖非冀。魏太祖不世出，靈武冠時。值炎精幽昧之期，逢風塵無妄之世，嗔目張膽，首建義旗。時韓暹、楊奉挾獻帝自河東還洛陽。
〈靈帝崩，太子辨即位，并州牧董卓入朝，因廢帝為弘農王，而立獻帝，以董卓為太師，遷都長安。司徒王允誅卓，卓將郭汜、李傕圍長安城，城陷，殺王允。後李傕與郭汜有隙，傕質天子於其家。傕將楊奉謀殺傕，事泄，叛傕，傕衰弱，天子乃得出奔。楊奉欲以天子還洛陽，郭汜追天子於弘農之曹陽。奉等敗，殺公卿略盡。天子渡河，都安邑，以韓暹為征東將軍，持政還洛陽。洛陽宮室燒盡，百官被荊棘，太祖迎天子都許。暹、奉出奔也。〉
太祖議迎都許，或以為山東未定，不可。荀彧勸太祖曰：「昔晉文納周襄王，而諸侯景從，高祖東伐，為義帝縞素，天下歸心。自天子播越，將軍首唱義兵，以山東擾亂，未能遠離關右，然猶分遺將帥，蒙險通使，雖御外難，乃心無不在王室，是將軍匡天下之素志也。今車駕旋軫，義士有存本之思，百姓感舊而增哀。誠因此時奉主上以從人望，大順也；秉至公以服雄傑，大略也；扶弘義以致英俊，大德也。天下雖有逆節，不能為累，明矣。韓暹、楊奉其敢為害，若不時定，四方生心，後雖慮之，無及。」太祖至洛陽，奉天子都許。維其弛紊，紉其贅旒，俾我漢家不失舊物矣。於是運籌演謀，鞭撻宇內，北破袁紹，南擄劉琮，東舉公孫康，西夷張魯。〈議曰：劉表諸傑，雖中間自有吞並，乃揚雄所謂「六國蚩蚩，為嬴弱姬者也。」並吞雖眾，適所以為吾奉也。〉九州百郡，十並其八，志績未究，中世而殞。
〈曹操，字孟德，少機警有權數，而任俠放蕩，不治行業，故世人未之奇也。唯喬玄異焉，謂曰：「天下將亂，非命世之才，不能濟也。能安之者，其在君乎？」太祖為東郡太守，治東武陽，軍頓丘。黑山賊於毒等攻東武陽，太祖引兵西入山，攻毒等本屯。諸將皆以為當還自救，太祖曰：「昔孫臏救趙而攻魏，耿弇欲走西安而攻臨淄，使賊聞我西而還，是武陽自解也；不還，我能敗虜家，虜不能敗武陽，必矣！」乃行，毒聞之，棄武陽還，太祖要擊，大破之。
初，遼東太守公孫康恃遠不服，袁尚、袁熙依之。及太祖破烏丸，或說公：「遂征之，尚兄弟可擒也。」公曰：「吾方使康斬送尚、熙首，不煩兵矣。」九月，公引軍自柳城還，康即斬送尚、熙首。眾將問曰：「公還，而康斬送尚、熙，何也？」公曰：「彼素畏尚等，吾急之，則並力；緩之，則自相圖，其勢然也。」
太祖攻呂布於下邳，不拔，欲還，荀攸曰：「布勇而無謀，今三軍皆北，其銳氣衰。三軍以將為主，主衰則軍無奮意。陳宮有智而遲。今及布氣未復，宮謀之未定，進急攻之，布可拔也。」乃決沂、泗灌城，城潰，生擒布。
袁紹將文醜與太祖戰，荀攸勸太祖以輜重餌賊，賊遂奔之，陣亂，斬文醜。太祖與袁紹相持於官渡，時公糧少，與荀彧書，議欲還許。彧曰：「紹悉眾聚官渡，欲與公決勝敗，公以至弱當至強，若不能制，必為所乘，是天下之大機也。且紹，布衣之雄耳，能聚人而不能用。夫以公之神武明哲，而輔以大順，何向而不濟？今軍雖少，未若楚漢在滎陽、成皋時也。是時，劉、項莫肯先返，先返者勢屈。公以十分居一之眾，畫地而守之，扼其喉而不得進，已半年矣！情見勢竭，必將有變。此用奇之時，不可失也。」又紹謀臣許攸貪財，紹不能縱，來奔，說太祖襲紹別屯、燔其糧谷。遂破紹。
張繡在南陽與荊州牧劉表合，太祖征之。謀臣進曰：「繡與劉表相恃為強，然繡以游軍而食於表，表不能供也。急之，則並力；緩之，則自離。」太祖不從。表果遣兵救繡，太祖兵敗。三年春，太祖還許，繡兵來追，太祖軍不得進，與荀彧書曰：「賊來追我，雖日行數里，吾策之至安眾，破之必矣。」果設奇伏，攻破之。公還許，荀彧問：「前何以策賊必破？」對曰：「虜遏歸師，與我死地戰，吾是以知勝。」
西平曲光殺其郡守以叛，諸將欲擊之。張既曰：「唯光等造反，郡人未必悉同。若便以軍臨之，吏人、羌胡必謂國家不別是非，更使皆相持著，此為虎傅翼也。光等欲以羌胡為援，今先使羌胡鈔擊，重其賞，所虜獲者，皆以俾之，外阻其勢，內離其交，必不戰而定。」乃檄告諭：諸為光等所誤者，原之；能斬賊帥送首者，加封。於是光部黨斬送光首。
此九州百郡十並其八之大略也。〉
夫能扶天下之危者，則據天下之安；能除天下之憂者，則享天下之樂；能救天下之禍者，則得天下之福。
〈董昭等欲共進曹公，九錫備物，密訪於荀彧，彧不許。操心不平，遂殺之。范曄論曰：「世之言荀君通塞，或過矣。常以中賢以下，道無求備。智算有所研疏，原始未必要終，斯理之不可全詰者也。夫以衛賜之賢，一說而斃兩國，彼非薄於仁而欲之，蓋有全、必有喪也。斯又功之不可兼者矣。方時運之邅，非雄才無以濟其弱，功高勢強，則皇器自移矣。此又時之不可並也，蓋取其歸正而已，亦殺身以成仁之義也。」〉
曹氏率義撥亂，代載其功；至文帝時，天人與能矣。遂受漢禪。
〈劉若勸進曰：「臣聞：符命不虛見，眾心不可遠。故孔子曰：『周公其不聖乎？以天下讓，是天地日月輕去其萬物也。』是以舜享天下，不拜而受。今火德氣盡，炎上數終。帝遷明德，祚隆大魏，符瑞昭晰，受命既固。光天之下，神人同應。雖有虞之儀鳳，周之躍魚，方之今事，未足為喻。而陛下違天命以飾小行，逆人心以守私志，上忤皇穹乃眷之旨，中忘聖人達節之數，下孤人臣翹首之望，非所以揚聖道於高衢，垂無窮之懿勛也。臣等聞：事君有獻可替否之道，奉上有逆鱗固爭之義。臣等敢以死請。」
太史丞許芝又曰：「《易傳》曰：『聖人受命而王，黃龍以戊巳日見。』七月四日戊寅，黃龍見。此帝皇受命之符瑞最著明也。又曰：『聖人以德親比天下，仁恩洽普，麒麟以戊巳日見。厥應聖人受命。』臣聞帝王者，五行之精，易姓之符，代興之會，以七百二十年為一軌。有德者過於八百，無德者不及四百載。是以周家八百六十七年，夏家四百數十年。漢行夏政，迄今四百二十六歲。天之歷數，將以盡終。斯皆帝王受命易姓之符瑞也。夫得歲者，道始興。昔武王伐殷，歲在鶉火，有周之分野也。高祖入秦，五星聚於東井，有漢之分野也。今茲歲在大梁，有魏之分野也。而天之瑞應，並集來臻，伏惟殿下體堯舜之聖明，應七百之禪代，天下學士所共見也。謹以上聞。」
給事中蘇林等又曰：「天有十二次，以為分野。王公之國，各有所屬。天子受命，諸侯以封。周文王受命，歲在鶉火，至武王伐紂，十三年歲星復在鶉火。故《春秋傳》曰：『武王伐紂，歲在鶉火，則我有周之分野也。』昔光和十年，歲在大梁，武王始受命為將，討黃巾。建安元年，歲復在大梁，始拜大將軍。十三年復在大梁，始拜丞相。今二十五年復在大梁，陛下受命。此魏得歲與文王受命相應。舜以土德承堯之火，今亦以土德承漢之火，於行運會於堯舜之次。陛下宜改正朔，易服色，正大號，天下幸甚。」〉
王室雖靖，而二方未賓，乃問賈詡曰：「吾欲伐不從命，以一天下，吳蜀何先？」對曰：「攻取者先兵權，建本者尚德化。陛下應期受禪，撫臨率士，若綏之以文德，而俟其變，則平之不難矣。吳、蜀雖蕞爾小國，依山阻水，劉備有雄才，諸葛亮善治國，孫權識虛實，陸遜見兵勢，據險守要，泛舟江湖，皆難卒平也。用兵之道：先勝後戰，量敵論將，故舉無遺策。臣竊料群臣無權、備對，雖以天威臨之，未見萬全之勢。昔舜舞干戚，而有苗服。臣以為當今宜先文後武。」文帝不納，後果無功。
〈三苗國，今岳州是也。蜀相諸葛亮出斜谷，屯渭南。司馬宣王距之。詔宣王：「但堅壁拒守，以挫其鋒。彼進不得志，退無與戰，久停則糧盡，虜掠無所獲，則必走矣！走而追之，以逸待勞，全勝之道。」亮送婦人衣以怒宣王，宣王將出戰，辛毗杖節不許，乃止。宣王見亮使，唯問寢食及事繁簡，不及戎事。使答曰：「笞罰二十以上，皆親覽焉，啖食不至數升。」宣王曰：「亮斃矣。」尋果卒也。〉
至甘露元年，始以鄧艾為鎮西將軍，距蜀將姜維。維軍敗，退守劍閣。鐘會攻維不能克，乃上言曰：「今賊摧折，宜遂乘之，從陰平由邪徑經漢德陽亭，趣涪出劍閣西四百里，去成都三百餘里，奇兵衝其腹心，劍閣之守必還赴涪，則會方軌而進；劍閣之軍不還，則應涪之兵寡矣。《軍志》有之：『攻其不備，出其不意。』今掩其空虛，破之必矣。」冬十月，艾自陰平行無人之地七百餘里，鑿山信道，山高谷深，艾以氈自裹，推轉而下。將士皆攀木緣崖，魚貫而進。先登至江由，蜀將諸葛瞻自涪還綿竹，列陣待艾，艾遣子忠等出戰，大破之，斬瞻。進軍到雒縣，劉禪遂降。
〈後主用譙周策，奉璽書於艾曰：「限分江漢，遇值深過，階緣蜀土。計絕一隅，干運犯冒，漸苒歷載。每惟黃初中，宣溫密之詔，申三好之恩，開示門戶，大義炳然。而否德暗劣，貪竊遺緒，俯仰累紀，未率大教，天威既震，人鬼歸能之數，感駭王師，神武所次，敢不革面，順以從命？」艾大喜，報書曰：「王綱失道，群英並起，龍戰虎爭，終歸真主。此蓋天命去就之道也。自古聖帝，爰逮漢魏，受命而王者，莫不在乎中土。河出圖，洛出書，聖人則之，以興洪業。其不由此，未有不顛覆者矣。隗囂憑隴而亡，公孫據蜀而滅，斯實前代覆車之鑒。聖上明哲，宰相忠賢，將比隆黃軒，侔功往代。銜命來征，思聞嘉響，果煩來使，告以德音。此非人事，乃天意也。昔微子歸周，實為上賓。君子豹變，義存大易。來辭謙衝，以禮舉櫬，此皆前哲歸命之典。全國為上，破國次之。自非通明智達，何以見王者之義乎？」
後主至洛陽，策命之為安樂公，曰：「蓋統天載物，以咸寧為大；光宅天下，以時雍為盛。乃者，漢氏失統，六合震擾。我太祖承運龍興，弘濟八極。是用應天順人，撫有區夏。於時，乃考因群傑虎爭，九服不靖，乘間阻遠，保據庸蜀，幾將五紀。朕永惟祖考，思在綏輯四海，爰整六師，曜威梁益，公恢崇德度，應機豹變，履信思順，以享左右無疆之休，豈不遠歟！往欽哉！其祇服朕命，克廣德心，以終乃顯烈。」初，晉文王欲遣鐘會伐蜀。邵悌曰：「今鐘會率十萬餘眾伐蜀，愚謂會單身無重任，不若餘人。」文王曰：「我寧當復不知此耶？若滅蜀後，如卿所慮，當何能辨？凡敗軍之將，不可以語勇；亡國之大夫，不可以圖存。心膽已破故也。若蜀已破，遺人震恐，不足與圖事。中國將士，各自思歸，不肯與同也。若作惡，祇自族耳。」會果與姜維反，魏將士發憤殺會及維也。〉
至晉末，譙縱復竊蜀。宋劉裕使朱齡石伐蜀，聲言從內水取成都，敗衣羸老進水口。譙縱果疑其內水上也〈議曰：內水，涪江也。〉，悉軍新城以待之。乃配朱齡石等精銳，徑從外水〈議曰：外水，泜江也。若中今雒縣水是也。〉，直至成都，不戰而擒縱〈事具〈霸紀上〉。〉。此滅蜀形也。
魏嘉平中，孫權死，征南大將軍王昶、征東大將軍胡遵、鎮南將軍毋丘儉等，表徵吳。朝廷以三征計異，詔訪尚書傅嘏。嘏對曰：「昔夫差勝齊陵晉，威行中國，不能以免姑蘇之禍；齊閔闢土兼國，開地千里，不足以救顛覆之敗。有始者不必善終，古事之明效也。孫權自破蜀兼荊州之後，志盈欲滿，凶亢已極，相國宣、文王先識取亂侮亡之義，深達宏圖大舉之策。今權已死，託孤於諸葛恪，若矯權苛暴，蠲其虐政，民免酷烈，偷安新惠，外內齊慮，有同舟之懼，雖不能終自保完，猶足以延期挺命於深江之外矣。今議者或欲泛舟徑濟，橫行江表；或欲倍道並進，攻其城壘；或欲大佃疆埸，觀釁而動。此三者皆取賊之常計，然施之當機則功成；若苟不應節，必貽後患。自治兵以來，出入三載，非掩襲之軍也。賊喪元帥，利存退守。若羅船津要，堅城清野，橫行之計，其殆難捷也。賊之為寇六十年，君臣偽立，吉凶同患。若恪蠲其弊，天奪之疾，崩潰之應，不可卒待也。今賊設羅落，又持重密，間諜不行，耳目無聞。夫軍無耳目，投察未詳，而舉大眾以臨巨險，此為希幸僥功，先戰而後求勝，非全軍之長策也。唯有大佃最差完牢，兵出民表，寇鈔不犯，坐食積穀，不煩運士；乘釁討襲，無遠勞費。此軍之急務也。
夫屯壘相逼，巧拙得用，策之而知得失之計，角之而知有餘不足之處。情偽將焉所逃。夫以小敵大，則役煩力竭；以貧敵富，則斂重財匱。故敵逸能勞之，飽能飢之，此之謂也。然後盛眾厲兵以振之，參惠倍賞以招之，多方廣似以疑之。由不虞之道，以間其不戒。比及三年，左提右挈，虜必冰散瓦解，安受其弊，可坐算而得也。昔漢氏歷世常患匈奴，朝臣謀士，早朝晏罷；介冑之將，則陳征伐；縉紳之徒，咸言和親；勇奮之士，思展搏噬。故樊噲願以十萬橫行匈奴，季布面折其短；李信求以二十萬獨舉楚人，而果辱秦軍。今諸將有陳越江陵之險，獨步虜庭，即亦向時之類也。以陛下聖德，輔相賢智，法明士練，措計於全勝之地，振長策以御之，虜之崩潰，必然之數。故兵法曰：『屈人之兵而非戰也，拔人之城而非攻也。』若釋廟勝必然之理，而行百一不全之略，誠愚臣之所慮也。故謂大佃而逼之計最長。」時不從嘏言，詔昶等征吳。吳將諸葛恪拒之，大敗魏軍於東關。魏後陵夷禪晉，太祖即位。
〈王昶等敗，朝議欲貶黜諸將。景王曰：「我不聽公休以至此，此我過，諸將何罪？」時雍州刺史陳泰討胡又敗，景王又謝朝士曰：「此我過也，非元伯之責。」於是魏人悅睦，思報之也。〉
至世祖時〈即晉武帝也〉，羊祜上平吳表曰：「先帝順天應時，西平巴蜀，南和吳會，海內得以休息，兆庶有樂安之心。而吳復背信，使邊事更興。夫期運雖天所授，而功業必由人而成。不一大舉掃滅，則眾役無時得安。亦所以隆先帝之勛，成無為之化也。故堯有丹水之伐，舜有有苗之徵，咸以寧靜宇宙，戢兵和眾者也。
蜀平之後，天下皆謂吳當並亡。自此來十三年，是謂一周。平定之期，復在今日。議者常言吳楚有道後服，無禮先強，此乃諸侯之時耳。當今一統，不得與古同論。夫適道之論，皆未應權，是故謀之雖多，而決之欲獨。凡以險阻得存者，謂敵者同力足以自固，苟其輕重不齊、強弱異勢，則智士不能謀，而險阻不可保也。
蜀之地，非不險也，高山尋雲霓，深谷肆無景，束馬懸車，然後能濟，皆言一夫荷戟，千人莫當。及進兵之日，曾無藩離之限，斬將搴旗，伏屍數萬，乘勝席捲，徑至成都，漢中諸城，皆鳥棲而不敢出。非皆無戰心，誠心不足相抗。至劉禪降服，諸營堡者，索然俱散。今江淮之難，不過劍閣；山川之險，不過岷漢。孫皓之暴，侈於劉禪；吳越之困，甚於巴蜀。而大晉兵眾，多於前世；資儲器械，盛於往時。今不於此平吳，而更阻兵相守，征夫苦役，日尋干戈，經歷盛衰，不可長久，宜當時定，以一四海。今若引梁、益之兵，水陸俱下；荊、楚之眾，進臨江陵。平南豫州，直指夏口；徐、揚、青、兗，並向秣陵，鼓旆以疑之，多方以誤之，以一隅之吳，當天下之眾，勢分形散，所備皆急。、巴、漢奇兵，出其空虛，一處傾壞，則上下震蕩。
吳緣江為國，無有內地，東西數千里，以藩籬自持。所敵者大，無有寧息。孫皓恣情任意，與下多忌；多臣重將，不復自信。是以孫秀之徒，皆畏逼而至。臣疑於朝，士困於野，無有保勢之計、一定之心。平常之日，猶懷去就；兵臨之際，必有應者。終不能齊力致死，已可知也。其俗急速，不能持久，弓弩戟楯，不如中國，唯有水戰是其所便。一入其地，則長江非復所固，還保城池，則去長入短，而官軍懸進，人有致節之志。吳人戰於其地，有憑城之心。如此，軍不逾時，克可必矣。」帝深納焉。乃令王浚等滅吳。天下書同文，車同軌矣。
〈時吳王皓有兼上國之心，使陸抗為荊州牧。晉使羊祜與吳人相持。祜增修德政以懷吳。吳每與戰，必克日而後合，間謀掩襲並不為，若臨陣俘獲，軍正將斬之，祜輒曰：「此等死節之臣也。」為之垂涕，親加殯，給其家，迎喪者，必厚為之祀而歸之。吳將有來者，輒任其所適。若欲返吳，便為祖道。吳將有二兒，皆幼，在境上戲，為祜軍所略，經月。其父謂之已死，發喪。祜親自勉勞供養，遣歸。父後感其恩德，率二子來降。於是陸抗每告其眾曰：「此專為義，彼專為暴，是不戰而自服也。各保分界，無分細益而已。」稱曰：「羊叔子雖樂毅、諸葛亮，何以過之？」陸抗將死，言於吳王皓曰：「西陵、建平，國之蕃表，處在上流，受敵二境。臣父遜昔在西垂，陳言：西陵，國之西門。如其有虞，當舉國爭之。臣愚以為，諸侯王幼衝，未掌國事，乞簡閱一切，以輔疆埸。」
晉南征大將軍羊祜來朝，密陳伐吳之計，使王浚治船於蜀，方舟百餘步，皆為城郭，門施樓鹵，首畫怪獸，以懼江神。容二千餘人，皆馳馬往還。及柿流於吳，建平太守吾彥取其流柿，以呈吳王曰：「晉必有攻吳之計，宜增建平兵，建平不下，終不敢渡江。」吳王皓不從。彥乃輒為鐵鎖，加之錐刺，以斷於江，阻於我也。浚聞之，乃為大筏，縛草為人，伏習流者下，施竹炬以礙鎖錐，乃興師。果如浚策，弗之患也。
太康元年，安東將軍王渾擊橫江，破之。龍驤將軍王浚克建平、丹陽二城。杜預又分遣輕兵六百，乘簟船渡江，上樂鄉岸，屯巴山，多張旗幟，起火山上，出其不意。破公安時，諸將咸謂百年之寇，未可全克，且春水方生，難於持久，宜待來冬，更為大舉。預喻之曰：「昔樂毅藉濟西一戰以並強齊，今兵威已振，譬如破竹，數節之後，皆迎刃而解耳！抗表論之，上深然焉。」吳遣張悌、沈瑩濟江，瑩謂悌曰：「晉作戰船於蜀久矣，今傾國大動，萬里齊起，並悉益州之眾，浮江而下，我上流諸軍無有戒備，恐邊江諸城盡莫能御也。晉之水軍必至於此，宜畜力待來，一戰若破之日，江西自清，上方雖壞，可還取也。今渡江逆戰，勝不可保，若或摧喪，則大事去矣！」張悌不從，遂濟江，盡眾來逼，王師不擾，其眾退而兵亂，晉軍乘之，大破吳師。吳王皓乃降於浚，戍卒八萬，方舟鼓譟，入於石頭。皓，面縛輿櫬，浚焚櫬，禮也。賜皓爵為歸命侯。〉
至晉惠庸弱，胡亂中原，天子蒙塵，播遷江表，當時天下復分裂矣。出入五代，三百餘年。隋文帝受國，始謀伐陳矣。嘗問高熲取陳之策，熲曰：「江北地寒，田收差晚；江南土熱，水田早熟。量彼收獲之際，微徵士馬，聲言掩襲，賊必屯兵堅守，足使廢其農時。彼既聚兵，我便解甲，再三如此，賊以為常。後更集兵，彼必不信，猶豫之頃，吾乃濟師登陸而戰，兵氣益倍。又江南土薄，舍多竹茅，所有儲積，皆非地窖，密遣行人，因風縱火，待其修立，復更燒之。不出數年，自可財力俱盡。」上行其策，陳人益弊。後發兵，以薛道衡為淮南道行台尚書，兼掌文翰。及王師臨江，高穎召道衡，夜坐幕下，因問曰：「今師之舉，克定江東與否？君試言之。」道衡答曰：「凡論大事成敗，先須以至理斷之，禹貢所載九州，本是王者封域。後漢之季，群雄競起，孫權兄弟，遂有吳楚之地。晉武愛命，尋即吞並；永嘉南遷，重此分割。自爾以來，戰爭不息。否終斯泰，天道之恆。郭璞有云：『江東偏王三百年，還與中國合。』今數將滿矣。以運數而言，其必克一也。有德者昌，無德者亡，自古興滅，皆由此道。主上躬履恭儉，憂勞庶政，叔寶峻宇雕牆，酣酒荒色，上下離心，人神同憤，其必克二也。為國之體，在於任寄，彼之公卿，備員而已。拔小人施文慶，委以政事；尚書令江總，唯事詩酒，本非經略之才；蕭摩訶任蠻奴，是其大將，一夫之勇耳，其必克三也。我有道而大，彼無德而小。量其甲士，不過十萬。西自巫峽，東至滄海，分之則勢懸而力弱，聚之則守此而失彼，其必克四也。席捲之兆，其在不疑。」穎忻然曰：「君言成敗，理甚分明。吾今豁然也。本以才學相期，不意籌略乃至此也。」遂進兵，虜叔寶。此滅吳形也。
〈議曰：昔三國時，蜀遣宗預使吳。預謂權曰：「蜀土雖雲鄰國，東西相賴，吳不可無蜀，蜀不可無吳。」孫盛曰：「夫帝王之保，唯道與義，道義既建，雖小可大，殷、周是也；苟杖詐力，雖強必敗，秦、項是也。況乎偏鄙之城，恃山水之固，而欲連接萬里，永相資賴哉！昔九國建合縱之計，而秦人卒並六合；囂、述營輔車之謀，而光正終兼隴蜀。夫以九國之強、隴漢之大，莫能相救，坐觀屠覆，何者？道德之基不周，而離弱之心難一故也。而云：『吳不可無蜀，蜀不可無吳。』豈不諂哉！由此觀之，為國之本，唯道義而已，君若不修德，舟中之人盡敵國也。有已夫！」〉
自隋開皇十年庚戌歲滅陳，至今開元四年丙辰歲，凡一百二十六年，天下統一。論曰：《傳》稱「都城過百雉，國之害也。」又曰：「大都隅國，亂之本。」古者諸侯不過百里，山海不以封，勿親夷狄，良有以也。何者？賈生有言：「臣竊跡前事，夫諸侯大抵強者先反。淮陰王楚最強，則最先反，韓信倚胡則又反，貫高因趙資則又反，陳豨兵精則又反，彭越因梁則又反，黥布用淮南則又反，盧綰最弱最後反。長沙乃在二萬五千戶耳，功少而最完，勢疏而最忠。非獨性異人也，亦形勢然也。曩令樊、酈、絳、灌據數十城而王，今雖以殘亡可也；令信、越之倫，列為徹侯而居，雖至今存可也。然則天下之大計亦可知已。欲諸王之皆忠附，則莫若令如長沙王；欲臣子之勿殂醢，則莫令如樊、酈等；欲天下之治安，則莫若眾建諸侯而少其力。」以此觀之，今專城者，皆提封千里，有人民焉，非特百里之資也；官以才居，屬非肺附，非特毋親之疏也；吳據江湖，蜀阻天險，非特山海之利也；跨州連郡，形束壤制，非特偶國之害也。若遭萬世之變，有七子之禍，則不可諱，有國者不可不察。〈魏明帝問黃權曰：「今三國鼎峙，何方為正？」對曰：「當以天文正之。往年熒惑守心，而文帝崩，吳蜀二國主無事。由是觀之，魏正統矣。」〉
