《管子》曰：「知與之為取，政之寶也。」《周書》曰：「將欲取之，必故與之。」何以徵其然耶？黃石公曰：「得而勿有，立而勿取；為者則己，有者則士，焉知利之所在？」〔人多務功，鮮有讓者。唯天子不與下爭功名耳。故曰：有者則士，焉知利之所在乎？〕彼為諸侯，己為天子〔天子不收功於萬物，故能成其高；不競名於眾庶，故能成其大也。〕，使城自保，令士自取〔盡與敵城之財，令自取之。所謂使貪、使愚者也。〕。王者之道也。《屍子》曰：「堯養無告，禹愛辜人，此先王之所以安危而懷遠也。」聖人於大私之中也為無私。湯曰：「朕身有罪，無及萬方；萬方有罪，朕身受之。」湯不私其身而私萬方。文王曰：「茍有仁人，何必周親！」文王不私其親而私萬國。先王非無私也，所私者與人不同，此知大私者也。由是言之，夫唯不私，故能成其私；不利而利之，乃利之大者矣。
