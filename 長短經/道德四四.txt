夫兵不可出者三：不和於國，不可以出軍；不和於軍，不可以出陣；不和於陣，不可以出戰。故孫子曰：一曰道。道者，令人與上同意者也。故可與之死，可與之生，而人不畏危。〔危，疑也。言主上素有仁施於下，則士能致前赴敵，故與處存亡之難，不畏傾危之敗。若晉陽之圍，沈竈生蛙，而民無叛疑也。〕
黃石公曰：「軍井未達，將不言渴；軍幕未辦，將不言倦。冬不服裘，夏不操扇，是謂禮將。與之安，與之危，故其眾可合而不可離，可用而不可疲。」接之以禮，厲之以辭〔厲士以見危授命之辭也〕，則士死之。是以含蓼問疾，越王霸於諸侯；吮疽恤士，吳起淩於敵國。陽門慟哭，勝三晉之兵；單醪投河，感一軍之士。勇者為之鬥，智者為之憂。視死若歸，計不旋踵者，以其恩養素畜，策謀和同也。故曰：「畜恩不倦，以一取萬。」語曰：「積恩不已，天下可使。」此道德之略也。
