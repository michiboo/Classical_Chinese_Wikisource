孫子曰：「攻心為上，攻城為下。」何以明之？
戰國時有說齊王曰：「凡伐國之道：攻心為上，攻城為下；心勝為上，兵勝為下。是故，聖人之伐國攻敵也，務在先服其心。何謂攻其心？絕其所恃，是謂攻其心也。今秦之所恃為心者，燕、趙也，當收燕、趙之權。今說燕、趙之君，勿虛言空辭，必將以實利，以迴其心，所謂攻其心者也。」
沛公西入武關，欲以二萬人擊秦嶢〔音堯〕關下軍。張良曰：「秦兵尚強，未可輕也。臣聞：其將屠子賈豎易動以利。願沛公且留壁，使人先行，為五萬人具食，益張旗幟諸山之上，為疑兵。」令酈食其持重寶啖秦將〔貪而忽名，可貨以賂。〕，秦等果欲連和，俱西襲咸陽，沛公欲聽之。良曰：「此獨其將欲叛，士卒恐不從。不從，必危，不如因其懈擊之。」沛公乃引兵擊秦軍，大破之〔諸葛亮擒孟獲，七縱七擒之，南方終亮之世，不敢背叛。又，四面楚歌而項羽走，劉琨吹葭胡人散。攻心之計，非一途也。〕。
