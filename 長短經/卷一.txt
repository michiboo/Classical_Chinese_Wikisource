
臣聞老子曰：「以正理國，以竒用兵，以無事取天下。」荀卿曰：「人主者，以官人為能者也；匹夫者，以自能為能者也。」傅子曰：「士大夫分職而聽，諸侯之君分土而守，三公揔方而議，則天子拱己而正矣。」何以明其然耶？當堯之時，舜為司徒，𢍆為司馬，禹為司空，后稷為田疇，𡕿為樂正，倕為工師，伯夷為秩宗，臯陶為理官，益掌驅禽。堯不能為一焉，奚以為君，而九子者為臣，其故何也？堯知九賦之事，使九子各授其事，皆勝其任，以成九功。堯遂乗成功以王天下。
漢高帝曰：「夫運籌策於幃幄之中，決勝於千里之外，吾不如子房；鎭國家，撫百姓，給餉餽，不絶糧道，吾不如蕭何；連百萬之軍，戰必勝，攻必取，吾不如韓信。三者，皆人傑也，吾能用之，此吾所以有天下也。」〈《人物誌》曰：「夫一官之任，以一味協五味；一國之政，以無味和五味。故臣以自任為能，君以能用人為能；臣以能言為能，君以能聽為能；臣以能行為能，君以能賞罰為能。所以不同，故能君衆能也。」〉
故曰：知人者，王道也；知事者，臣道也。無形者，物之君也；無端者，事之夲也。鼓不預五音，而為五音主；有道者不為五官之事，而為理事之主。君守其道，官知其事，有自來矣。
先王知其如此也，故用非其有，如己有之，通乎君道者也。〈議曰：《淮南子》云：「巧匠為宮室，為圓必以規，為方必以矩，為平直必以準繩。功已就矣，而不知規矩準繩，而賞巧匠。宮室已成，不知巧匠，而皆曰某君某王之宮室也。」孫卿曰：「夫人主欲得善射中微，則莫若使羿；欲得善御致逺，則莫若使王良；欲得調一天下，則莫若聦明君子矣。其用智甚𥳑，其為事不勞，而功名甚大。」此能用非其有，如己有者也。〉
人主不通主道者，則不然。自為之，則不能任賢；不能任賢，則賢者惡之。此功名之所以傷，國家之所以危。〈議曰：「《申子》云：「君知其道也，臣知其事也。十言十當，百言百當者，人臣之事也，非人君之道也。」《尸子》云：「人臣者，以進賢為功也；君者，以用賢為功也。」賈誼云：「臣聞聖主言問其臣，而不自造事，故使人臣得必盡其愚忠，惟陛下財幸。」由是言之，夫君不能司契委任而姤賢惡能，取敗之道也。〉
湯武一日而盡有夏商之財，以其地封，而天下莫敢不恱服；以其財賞，而天下皆競勸，通乎用非其有也。〈議曰：孫卿云：「修禮者王，為政者強，取人者安，聚斂者亡。故王者富人，霸者富士，僅存之國富大夫，亡國富筐篋、實府庫。是謂上溢下漏。」又曰：「天子不言多少，諸侯不言利害，大夫不言得失。」昔者周厲王好利，近榮公，芮良夫諫曰：「王室其將卑乎？榮公好專利而不知大難。夫利，百物之所生也，天地之所載也；而有專之，其害多矣。天地百物皆將取焉，何可專也！所利甚多而不備大難，以是敎王，其能久乎？」後厲王果敗。魏文侯御廩災，素服避正殿，羣臣皆哭。公子成父趨入賀曰：「臣聞天子藏於四海，諸侯藏於境內。非其所藏，不有火災，必有人患。幸無人患，不亦善乎！」孔子曰：「百姓足，君孰不足？」周諺有言曰：「囊漏儲中。」由此言之，夫聖王以其地封，以其財賞，不與人爭利，乃能通於王道，是用非其有者也。〉
故稱設官分職，君之體也；委任責成，君之體也；好謀無倦，君之體也；寬以得衆，君之體也；含垢藏疾，君之體也。君有君人之體，其臣畏而愛之，此帝王所以成業也。
臣聞料才覈能，治世之要。自非聖人，誰能兼玆百行、備貫衆理乎？故舜合羣司，隨才授位；漢述功臣，三傑異稱。況非此儔，而可備責耶？〈夫剛略之人，不能理微，故論其大體，則弘略而高逺；歷纖理微，則宕往而䟽越。亢厲之人，不能迴撓，其論法直，則括據而公正；說變通，則否戾而不入。寬恕之人，不能速捷，論仁義，則弘詳而長雅；趨時務，則遟後而不及。好竒之人，橫逸而求異，造權譎，則倜儻而瑰壯；案清道，則詭常而恢迂。又曰：王化之政，冝於統大，以之理小則迂；策術之政，冝於理難，以之理平則無竒；矯亢之政，冝於治侈，以之治弊則殘；公刻之政，冝於糾姦，以之治邊則失其衆；威猛之政，冝於討亂，以之治善則暴；伎倆之政，冝於治富，以之治貧則民勞而下困。此已上皆偏材也。〉
昔伊尹之興土工也，強脊者使之負土，眇者使之推，傴者使之塗，各有所冝，而人性齊矣。管仲曰：「升降𢯇讓，進退閑習，臣不如隰朋，請立以為大行；闢土聚粟，盡地之利，臣不如甯戚，請立以為司田；平原廣牧，車不結轍，士不旋踵，鼓之而三軍之士視死如歸，臣不如王子城父，請立以為大司馬；決獄折中，不殺不辜，不誣不罪，臣不如賔胥無，請立以為大理；犯君顏色，進諫必忠，不避死亡，不撓富貴，臣不如東郭牙，請立以為大諫。君若欲治國強兵，則五子者存焉；若欲霸王，則夷吾在此。」
黃石公曰：「使智，使勇，使貪，使愚。智者樂立其功，勇者好行其志，貪者決取其利，愚者不愛其死。因其至情而用之，此軍之微權也。」
《淮南子》曰：「天下之物莫凶於奚毒，〈附子也。〉然而良醫橐而藏之，有所用也。麋之上山也，大章不能跂；及其下也，牧豎能追之，才有脩短也。胡人便於馬，越人便於舟。異形殊類，易事則悖矣。」
魏武詔曰：「進取之士，未必能有行。有行之士，未必能進取。陳平豈篤行，蘇秦豈守信耶？而陳平定漢業、蘇秦濟弱燕者，任其長也。」
由此觀之，使韓信下幃，仲舒當戎，於公馳說，陸賈聽訟，必無曩時之勲，而顯今日之名也。故任長之道，不可不察。〈議曰：魏桓範云：「帝王用人，度世授才。爭𡙸之時，書策為先。分定之後，忠義為首。故晉文行咎犯之計而賞雍季之言，高祖用陳平之智而託後於周勃。」古語曰：「守文之代，德高者位尊；倉卒之時，功多者賞厚。」諸葛亮曰：「老子長於養性，不可以臨危難。商鞅長於理法，不可以從敎化。蘇、張長於馳辭，不可以結盟誓。白起長於攻取，不可以廣衆。子胥長於圖敵，不可以謀身。尾生長於守信，不可以應變。王嘉長於遇明君，不可以事暗主。許子將長於明臧否，不可以養人物。」此任長之術者也。〉
夫天下重器，王者大統，莫不勞聦明於品材，獲安逸於任使。故孔子曰：「人有五儀：有庸人，有士人，有君子，有聖，有賢。審此五者，則治道畢矣。」
所謂庸人者，心不存愼終之規，口不吐訓格之言；〈格，法。〉不擇賢以託身，不力行以自定；見小闇大而不知所務，從物如流而不知所執。此則庸人也。
所謂士人者，心有所定，計有所守。雖不能盡道術之夲，必有率也；〈率，猶述也。〉雖不能徧百善之美，必有處也。是故智不務多，務審其所知；言不務多，務審其所謂；〈所謂，言之要也。〉行不務多，務審其所由。智旣知之，言旣得之，〈得其要也。〉行旣由之，則若性命形骸之不可易也。富貴不足以益，貧賤不足以損。此則士人也。
所謂君子者，言必忠信而心不忌，〈忌，怨害也。〉仁義在身而色不伐，思慮通明而辭不專，篤行信道，自強不息，油然若將可越而終不可及者。此君子也。〈油然，不進之貌也。越，過也。孫卿曰：「夫君子能為可貴，不能使人必貴己；能為可信，不能使人必信己；能為可用，不能使人必用己。故君子恥不修，不恥見汚；恥不信，不恥不見信；恥不能，不恥不見用。不誘於譽，不怨於誹，率道而行，端然正己，謂之君子也。」〉
所謂賢者，德不踰閑，〈閑，法也。〉行中規繩，言足法於天下而不傷其身，〈言滿天下，無口過也。〉道足化於百姓而不傷於夲，〈夲亦身也。〉富則天下無菀財，〈菀，積。〉施則天下不病貧。此則賢者也。
所謂聖者，德合天地，變通無方，究萬事之終始，協庶品之自然，敷其大道而遂成情性，明竝日月，化行若神，下民不知其德，覩者不識其鄰。此聖者也。〈鄰，以喻界畔也。《莊子》曰：「刻意尚行，離世異俗，高論怨誹，為亢而已矣：此山谷之士，非世之人，枯槁赴淵者之所好也。語仁義忠信，恭儉推讓，為脩而已矣：此平世之士，敎誨之人也，遊居博學者之所好也。語大功，立大名，禮君臣，正上下，為治而已矣：此朝廷之士，尊主強國之人也，致功兼併者之所好也。就藪澤，處閑曠，釣魚閑處，無為而已矣：此江海之士，避世之人也，閑暇者之所好也。吹呴呼吸，吐故納新，熊經鳥伸，為壽而已矣：此導引之士，養形之人，彭祖壽考者之所好也。若夫不刻意而高，無仁義而修，無功名而治，無江海而閒，不導引而壽，無不亡也，無不有也，澹然無極而衆美從之，此天地之道，聖人之德也。」〉
《鈐經》曰：「德足以懷逺，信足以一異，識足以鑒古，才足以冠世，此則人之英也；法足以成敎，行足以修義，仁足以得衆，明足以照下，此則人之俊也；身足以為儀表，智足以決嫌疑，操足以厲貪鄙，信足以懷殊俗，此則人之豪也；守節而無撓，處義而不怒，見嫌不茍免，見利不茍得，此則人之傑也。」〈德行高妙，容止可法，是謂清節，延陵、晏嬰是也。思通道化，策謀竒妙，是謂術家，范蠡、張良是也。其德足以厲風俗，其法足以正天下，其術足以謀廟勝，是謂國體，伊尹、呂望是也。其德足以率一國，其治法足以正鄉邑，其術足以權事冝，是謂器能，子產、西門豹是也。清節之流，不能弘恕，好尚譏訶，分別是非，是謂臧否，子夏之徒是也。法家之流，不能創思圖逺，而能受一官之任，錯意施巧，是為伎倆，張敞、趙廣漢是也。術家之流，不能創制垂則，而能遭變用權；權智有餘，公正不足，是謂智意，陳平、韓安國是也。能文著述，是謂文章，司馬遷、班固是也。能傳聖人之業，而不能幹事施政，是謂儒學，毛公、貫公是也。辯不入道，而應對資給，是謂口辯，樂毅、曹丘生是也。膽力絶衆，材略過人，是謂驍雄，白起、韓信是也。」〉
《家語》曰：「昔者明王必盡知天下良士之名，旣知其名，又知其實，然後用天下之爵以尊之，則天下理也。」此之謂矣。
夫人才能參差，大小不同，猶升不可以盛斛，滿則棄矣。非其人而使之，安得不殆乎？〈傅子曰：「凡品才有九：一曰德行，以立道夲；二曰理才，以研事機；三曰政才，以經治體；四曰學才，以綜典文；五曰武才，以禦軍旅；六曰農才，以敎耕稼；七曰工才，以作器用；八曰商才，以興國利；九曰辯才，以長諷議。」此量才者也。〉
故伊尹曰：「智通於大道，應變而不窮，辨於萬物之情，其言足以調隂陽、正四時、節風雨。如是者，舉以為三公。」故三公之事，常在於道。〈漢文帝問陳平曰：「君所主何事？」對曰：「陛下不知臣駑下，使臣待罪宰相。宰相者，上佐天子爕理隂陽，下遂萬物之冝，外鎭撫四夷，內親附百姓，使公卿大夫各得其職。」上曰：「善！」漢魏相書曰：「臣聞《易》曰：『天地以順動，故日月不過、四時不忒；聖人以順動，則刑罰清而人服。』天地變化，必由隂陽。隂陽之分，以日月為紀，各有常職，不得相干。明主謹於尊天，愼於養人，故立羲和之官，以乗四時，敬授人事。君動靜以道，奉順隂陽，則日月光明，風雨時節，寒暑調和。三者得敘，則災害不生，人不夭疾，衣食有餘矣。此燮理隂陽之大體也。」事具《洪範》篇。〉不失四時，通於地利，能通不通，能利不利，如是者，舉以為九卿。故九卿之事，常在於德。通於人事，行猶舉繩，通於關梁，實於府庫，如是者，舉以為大夫。故大夫之事，常在於仁。〈蜀丞相諸葛亮主簿楊顒曰：「坐而論道，謂之三公；作而行之，謂之卿大夫。」〉忠正強諫而無有姦詐，去私立公而言有法度，如是者，舉以為列士。故列士之事，常在於義也。故道德仁義定而天下正。〈清節之德，師氏之任也；法家之材，司寇之任也；術家之材，三孤之任也；臧否之材，師氏之佐也；伎倆之材，司空之任也；儒學之材，保氏之任也；文章之材，國史之任也；驍雄之材，將帥之任也。〉
太公曰：「多言多語，惡口惡舌，終日言惡，寢臥不絶，為衆所憎，為人所疾︰此可使要遮閭巷，察姦伺禍。權數好事，夜臥早起，雖劇不悔︰此妻子之將也。先語察事，勸而與食，實長希言，財物平均︰此十人之將也。切切截截，垂意肅肅，不用諫言，數行刑戮，刑必見血，不避親戚︰此百人之將也。訟辯好勝，嫉賊侵凌，斥人以刑，欲整一衆︰此千人之將也。外皃怍怍，言語時出，知人饑飽，習人劇易︰此萬人之將也。戰戰慄慄，日愼一日，近賢進謀，使人知節，言語不慢，忠心誠畢︰此十萬人之將也。〈《經》曰：「夫將雖以詳重為貴，而不可有不決之疑；雖以博訪為能，而不欲有多端之惑。」此論將之妙也。〉溫良實長，用心無兩，見賢進之，行法不抂︰此百萬人之將也。勲勲紛紛，鄰國皆聞，出入豪居，百姓所親，誠信緩大，明於領世，能效成事，又能救敗，上知天文，下知地理，四海之內，皆如妻子︰此英雄之率，乃天下之主也。」〈聦明秀出，謂之英；膽力過人，謂之雄。此其大體之別名也。夫聦明者，英之分也，不得雄之膽，則說不行；膽力，雄之分也，不得英之智，則事不立。若聦能謀始而明不見機，可以坐論而不可以處事；若聦能謀，明能見機，而勇不能行，可以修常而不可以慮變；若力能過人而勇不能行，可以為力人，未可以為先登；力能過人，勇能行之，而智不能料事，可以為先登，未足以為將帥。必聦能謀始，明能見機，行能決之，然後乃可以為英，張良是也。氣力過人，勇能行之，智足料事，然後乃可以為雄，韓信是也。若一人之身兼有英雄，則能長世，高祖、項羽是也。」〉
《經》曰：「智如源泉，行可以為表儀者，人師也；智可以砥礪，行可以為輔警者，人友也；據法守職而不敢為非者，人吏也；當前快意，一呼再諾者，人隸也。故上主以師為佐，中主以友為佐，下主以吏為佐，危亡之主以隸為佐。」欲觀其亡，必由其下。故同明者相見，同聽者相聞，同志者相從，非賢者莫能用賢。故輔佐左右所欲任使者，存亡之機，得失之要。
孫武曰：「主孰有道？〈昔漢王見圍滎陽，謂陳平曰：「天下紛紛，何時定乎？」平曰：「項王為人，恭敬愛人，士之廉節好禮者多歸之。至於行功賞爵，邑重之士，亦以此不附。今大王嫚人少禮，士之頑鈍嗜利無恥者亦多歸漢。誠冝各去兩短，集其兩長，天下指麾不足定也。」魏太祖謂郭嘉曰：「𡋡夲初地廣兵強，吾欲討之，力不能敵，何如？」嘉對曰：「劉、項之不敵，公所知也。漢祖唯智勝，項羽雖強，終為所擒。嘉竊料之，紹有十敗，公有十勝，雖兵強，無能為也。紹繁禮多儀，公體任自然，此道勝，一也。紹雖兵強，紹以逆動，公以奉順，以率天下，此義勝，二也。漢末，政失於寬，紹以寬濟，故不懾；公糾之以猛，而上下知制，此治勝，三也。紹外寬內忌，用人而旋疑之，所任唯親戚子弟耳；公外𥳑易而內機明，用人無疑，唯才能所冝，不問逺近，此度勝，四也。紹多計少決，失在後事；公策得輙行，應變無窮，此謀勝，五也。紹因累世之資，高議𢯇作，以收名譽，士之好言飾外者多歸之；公至心待人，推誠而行之，不為虛美，以儉率下，與有功者無所恡，士之忠正逺見而有實者皆願為用，此德勝，六也。紹見人饑寒，恤念之情形於顏色，其所不見，慮或不及，所謂婦人之仁耳；公於目前小事，時有所忽，至於大事，與四海相接，恩之所加，皆過其望，雖所不見，慮之所周，無不濟也，此仁勝，七也。紹以大臣爭權，讒言惑用；公御下以道，浸潤不行，此明勝，八也。紹是非不可知；公所是，進之以禮，所不是，正之以法，此文勝，九也。紹好為虛勢，不知兵要；公以少剋衆，用兵如神，軍人恃之，敵人畏之，此武勝，十也。」曹公曰：「吾知之，紹為人志大而智小，色厲而膽薄，忌剋而少威，兵多而分畫不明，將驕而政令不一，土地雖廣，糧食雖豐，適所以為吾奉也。」楊阜曰：「𡋡公寬而不斷，好謀而少決。不斷則無威，少決則後事。今雖強，終為所擒。曹公有雄才逺略，決機無疑，法一而真精，必能濟大事也。」〉將孰有能？〈𡋡紹率大衆攻許，孔融謂荀彧曰：「𡋡紹地廣兵強，田豐、許攸，智計之士，為其謀；審配、逢紀，盡忠之臣，任其事；顏良、文醜，勇冠三軍，統其兵。殆難剋乎？」彧曰：「紹兵雖多，而法令不整。田豐剛而犯上，許攸貪而不治。審配專而無謀，逢紀果而自用，此二人留知後事。許攸貪而犯法，必不能縱，不縱，必為變。顏良、文醜，一夫之勇耳，可一戰而擒也。」後許攸貪不奉法，審配收其妻子，攸怒，奔曹公。又顏良臨陣授首，田豐以諫死，皆如彧所料也。〉吾以此知勝之謂矣。」
臣聞主將之法，務覽英雄之心。然人未易知，知人未易。漢光武，聽聦之主也，謬於龐萌；曹孟德，知人之哲也，弊於張邈。何則？夫物類者，世之所惑亂也。故曰：「狙者類智而非智也，〈狙，音自舒反；慢也。〉愚者類君子而非君子也，戇者類勇而非勇也。亡國之主似智，亡國之臣似忠，幽莠之幼似禾，驪牛之黃似虎，白骨疑象，碔砆類玉。」此皆似是而非也。〈《人物誌》曰：「輕諾似烈而寡信，多易似能而無效，進銳似精而去速，訶者似察而事煩，許施似惠而無終，靣從似忠而退違：此似是而非者也。亦有似非而是者：有大權似姦而有功，大智似愚而內明，博愛似虛而實厚，正言似訐而情忠。非天下之至精，孰能得其實也？」〉
孔子曰：「凡人心險於山川，難知於天。天猶有春秋冬夏、旦暮之期，人者厚貌深情，故有貌願而益，有長若不肖，〈長，音竹兩反。〉有順懁而達，有堅而縵，有緩而釬。」〈音汗。〉
太公曰：「士有嚴而不肖者，有溫良而為盜者，有外貌恭敬、中心欺慢者，有精精而無情者，有威威而無成者，有如敢斷而不能斷者，有恍恍惚惚而反忠實者，有倭倭[亻㐌][亻㐌]而有效者，有貌勇佷而內怯者，有夢夢而反易人者。無使不至，無使不遂，天下所賤，聖人所貴，凡人莫知，非有大明，乃見其際。」此士之外貌而不與中情相應者也。〈桓範曰：「夫賢愚之異，使若葵之與莧，何得不知其然？若其莠之似禾，類是而非是，類賢而非賢。」楊子《法言》曰：「或問難知。曰：『太山之與蟻垤，江河之與行潦，非難也。大聖與大佞，難也！於乎！唯能別似者，為無難矣！』」〉
知此士者而有術焉。微察問之，以觀其辭；窮之以辭，以觀其變；與之閒謀，以觀其誠；明白顯問，以觀其德；逺使以財，以觀其廉；〈又曰：「委之以財，以觀其仁；臨之以利，以觀其廉。」〉試之以色，以觀其貞；〈又曰：「悅之以色，以觀其不淫。」〉告之以難，以觀其勇；〈又曰：「告之以危，而觀其勇。」又曰：「懼之，以驗其特。」〉醉之以酒，以觀其態。〈又曰：「醉之以酒，而觀其則。」又曰：「醉之以酒，觀其不失。」〉
莊子曰：「逺使之，而觀其忠；〈又曰：「逺使之，以觀其不二。」〉近使之，而觀其敬；〈又曰：「近之以昵，觀其不狎。」〉煩使之，而觀其能；〈又曰：「煩之以事，以觀其理。」〉卒然問焉，而觀其智；〈又曰：「設之以謀，以觀其智。」太公曰：「事之而不窮者，謀。」〉急與之期，而觀其信；〈太公曰：「使之而不隱者，謂信也。」〉雜之以處，而觀其色。」〈又曰：「縱之以視，觀其無變。」〉
《呂氏春秋》曰：「通，則觀其所禮；〈通，達也。〉貴，則觀其所進；〈又曰：達，視其所舉也。〉富，則觀其所養；〈又曰：富，視其所與。又曰：見富貴人，觀其有禮施。太公曰：富之而不犯驕逸者，謂仁也。〉聽，則觀其所行；〈行則行仁〉近，則觀其所好；〈又曰：居，視其所親。又曰：省其居處，觀其貞良；省其交遊，觀其志比。〉習，則觀其所言；〈好則好義，言則言道。〉窮，則觀其所不愛；〈又曰：窮，則視其所不為非。又曰：貧，視其所不取。〉賤，則觀其所不為。〈又曰：貧賤人，觀其有德守也。〉喜之，以驗其守；〈守，愼守也。又曰：喜之，以觀其輕。〉樂之，以驗其僻；〈僻，邪僻也。又曰：娛之以樂，以觀其儉。〉怒之，以驗其節；〈節，性也。又曰：怒之讎，以觀其不怨也。〉哀之，以驗其仁；〈仁人見可哀者則哀。〉苦之，以驗其志。」〈又曰：檢之，以觀其能安。〉
《經》曰：「任寵之人，觀其不驕奢；〈太公曰：貴之，而不驕奢者，義也。〉疏廢之人，觀其不背越；榮顯之人，觀其不矜誇；隱約之人，觀其不懾懼；少者，觀其恭敬好學而能悌；〈《人物誌》曰：「夫幼智之人，在於童齓，皆有端緒。故文夲辤繁，辨始給口，仁出忘恤，施發過與，愼生畏懼，廉起不取者也。」〉壯者，觀其廉絜務行而勝其私；老者，觀其思愼，強其所不足而不踰。父子之間，觀其慈孝；兄弟之間，觀其和友；鄉黨之間，觀其信義；君臣之間，觀其忠惠。」〈太公曰：付之而不轉者，忠也。〉此之謂觀誠。〈傅子曰：「知人之難，莫難於別真偽。設所脩出於為道者，則言自然而貴玄虛；所脩出於為儒者，則言分制而貴公正；所脩出於為縱橫者，則言權冝而貴變常。九家殊務，各有所長，非所謂難也。［所謂難者，］以默者觀其行，以語者觀其辭，以出者觀其治，以處者觀其學。四德或異，所觀有微，又非所謂難也。所謂難者，典說詭合，轉應無窮，辱而言高，貪而言廉，賊而言仁，怯而言勇，詐而言信，淫而言貞。能設似而亂真，多端以疑闇。此凡人之所常惑，明主之所甚疾也。君子內洗其心，以虛受人，立不易方，貞觀之道也。九流有主，貞一之道也。內貞觀而外貞一，則執偽者無地而逃矣。夫空言易設，但責其實事之效，則是非之驗立可見也。」故韓子曰：「人皆寐，盲者不知；人皆默，喑者不識。覺而使之視，問而使之對，則喑、盲窮矣。發齒吻，視毛色，雖良、樂不能必馬；連車蹴駕，試之行途，則臧獲定其駑良。觀青黃，察瑕銷，雖歐冶不能必劒；陸斷狗馬，水截蛟龍，雖愚者識其利鈍矣。是知明試責實，乃聖功也。」〉
《人物誌》曰︰〈凡有血氣者，莫不稟隂陽以立性，體五行而著形。其在體也，木骨、金筋、火氣、土肌、水血，五物之象也。五物之實，各有所濟也。〉「骨植而柔立者，謂之弘毅。弘毅也者，仁之質也。〈木則垂隂，為仁之質。質不弘毅，不能成仁。〉氣清而朗者，謂之文理。文理也者，禮之夲也。〈火則照察，為禮之夲。夲無文理，不能成禮。〉體端而實者，謂之貞固。貞固也者，信之基也。〈土必吐生，為信之基。基不貞固，不能成信也。〉筋勁而精者，謂之勇敢。勇敢也者，義之決也。〈金能斷割，為義之決。決不勇敢，不能成義也。〉色平而暢者，謂之通微。通微也者，智之原也。〈水流疏達，為智之原。原不通微，不能成智。〉五質恆性，故謂之五常。故曰：直而不柔則木，〈木強徼訐，失其正色。〉勁而不精則力，〈負鼎絕髕，失其正勁。〉固而不端則愚，〈專己自是，陷於愚戇。〉氣而不清則越，〈辭不清順，發越無成。〉暢而不平則蕩。〈好智無涯，盪然失絕。〉然則平陂之質在於神，〈神者，質之主也。故神平則質平，神陂則質陂也。〉明闇之實在於精，〈精者，實之夲。精清則實明，精濁則實暗。〉勇怯之勢在於筋，〈筋者，勢之用也。故筋勁則勢勇，筋弱則勢怯。〉強弱之植在於骨，〈骨者，植之機。故骨麤則植強，骨細則植弱。〉躁靜之決在於氣，〈氣者，決之地也。氣盛，決於躁；氣沖，決於靜。〉慘懌之情在於色，〈色者，情之候。故色悴由情慘，色悅由情懌也。〉衰正之形在於儀，〈儀者，形之表。故儀衰由形殆，儀正由形肅。〉態度之動在於容，〈容者，動之符。故哀動則容哀，態正則容度也。〉緩急之狀在於言。〈言者，心之狀。故心恕則言緩，心偏則言急也。〉若質素平淡，中睿外朗，筋勁植固，聲清色懌，儀崇容直，則純粹之德也。」
夫人有氣。氣也者，謂誠在其中，必見諸外。故心氣粗訟者，其聲沉散；心氣詳愼者，其聲和節；心氣鄙戾者，其聲粗獷；心氣寬柔者，其聲溫潤。信氣中易，義氣時舒，和氣簡略，勇氣壯立。此之謂聽氣。
〈以其聲，處其實。氣生物，物生有聲。聲有剛柔清濁，鹹發乎聲。聽其聲，察其氣，考其所為，皆可知矣。〉
又有察色。察色，謂心氣內蓄，皆可以色取之。夫誠智，必有難盡之色〈又曰：誠智，必有明達之色。〉；誠仁，必有可尊之色〈又曰：誠仁，必有溫柔之色。〉；誠勇，必有難懾之色〈又曰：誠勇，必有矜奮之色也〉；誠忠，必有可觀之色；誠絜，必有難汙之色；誠貞，必有可信之色。質色浩然固以安，偽色曼然亂以煩。此之謂察色。
〈《人物誌》曰：「夫心質亮直，其儀勁固；心質平理，其儀安閑。夫仁目之精，愨然以端；勇膽之精，曄然以強。夫憂患之色，乏而且荒；疾疢之色，亂而垢理；喜色，愉然以懌；慍色，厲然以揚；妒惑之色，冒昧無常。是故其言甚懌而精色不從者，中有違也；其言有違而精色可信者，辭不敏也；言未發而怒色先見者，意憤溢也；言已發而怒氣送之者，強所不然也。」凡此之類，雖欲違之，精色不從，威愕以明，雖變可知也。〉
又有考志。考志者，謂方與之言，以察其志。其氣寬以柔，其色檢而不諂，其禮先人，其言後人，每自見其所不足者，是益人也。若好臨人以色、高人以氣、勝人以言，防其所不足，而廢其所不能者，是損人也。〈太公曰：「博文辯辭，高行論議，而非時俗，此姦人也。王者愼勿寵之也。」〉
其貌直而不侮，其言正而不私，不飾其美、不隱其惡、不防其過者，是質人也。〈又曰：與之不為喜，奪之不為怒，沉靜而寡言，多信而寡貌者，是質靜人也。議曰：太公曰：「樸其身頭，惡其衣服，語無為以求名，言無欲以求得，此偽人也。王者愼勿近之。夫質人之中有如此之偽者也。」〉
若其貌曲媚，其言諛巧，飾其見物，務其小證，以故自說者，是無質人也。〈議曰：晏子云：「讒夫佞人之在君側，材能皆非常也。夫藏大不誠於中者，必謹小誠於外，以成其大不誠。此難得而知也。荀悅曰：「察人情術，觀其言行，未必合道，而悅於己者，必佞人也；觀其言行，未必悅己而合於道者，必正人也。」此察人之情之一端也。〉
喜怒以物而色不作，煩亂以事而志不惑，深導以利而心不移，臨懾以威而氣不卑者，是平心固守人也。〈又曰：榮之以物而不娛，犯之以卒而不懼，置義而不遷，臨貨而不迴者，是果正人也。議曰：孔子稱：「取人之法，無取健。健，貪也。夫健之弊有如此者矣。」〉
若喜怒以物而心變易，亂之以事而志不治，示之以利而心遷動，懾之以威而氣恇懼者，是鄙心而假氣人也。〈又曰：若格易以言，志不能固，已諾而不決者，是情弱之人也。〉
設之以物而數決，驚之以卒而屢應，不文而慧者，是有智思之人。〈議曰：太公云：「有名而無實，出入異言，揚美掩惡，進退為功，王者愼勿與謀。夫智思之人，弊於是矣。」〉
若難設以物，難說以言，守一而不知變，固執而不知改，是愚佷人也。〈議曰：志士守操，愚佷難變。夫不變是同，而愚智異者，以道為管也。何以言之？《新語》云：「夫長於變者，不可窮以詐；通於道者，不可驚以怪；審於辭者，不可惑以言；達於義者，不可動以利。故君子聞見欲衆而採擇欲謹，學問欲博而行己欲敦。目不淫炫耀之色，耳不亂阿諛之辭。雖利以齊魯之富而志不移，設以松喬之壽而行不改，然後能一其道而定其操，致其事而立其功，觀其道業。」此其所以與愚佷異也。〉
若屏言而勿顧，自私而不護，非是而強之，是誣嫉人也。〈議曰：劉備以客見諸葛亮而賢之，亮曰：「觀客色動而神懼，視低而忤數。姦形外露，邪心內藏。必曹氏刺客。」後果然。夫姦人容止，大抵如是。
何晏、夏侯玄、鄧颺等，求交於傅嘏而不納也。或怪而問之，嘏曰：「泰初志大，其量能合虛聲而無實才；何平叔言逺而情近，好辯而無誠，所謂利口覆國之人也；鄧玄茂有為而無終，外要名利，內無關鑰，貴同而惡異，多言而妒前。多言多敗釁，妒前而無功。以吾觀此三人，皆敗德也。逺之猶恐禍及，況昵之乎？」後皆如嘏言。夫妒者之行，有如此者。〉
此之謂考志。
〈《人物誌》曰：「夫精欲深微，質欲懿重，志欲宏大，心欲嗛小。精微所以入神妙也，懿重所以崇德宇也，志大所以堪物侄也，心小所以愼咎悔也。故《詩》詠文王：『小心翼翼』，不大聲以色，心小也；『王赫斯怒』，以對於天下，志大也。由此論之，心小志大者，聖賢之倫也；心大志大者，豪傑之雋也；心大志小者，傲蕩之類也；心小志小者，拘懦之人也。」〉
又有測隱。測隱者，若小施而好得，小讓而大爭，言願以為質，偽愛以為忠，尊其行以收其名。此隱於仁賢。〈孫卿曰：「仲尼之門，五尺童子羞言霸道者，何也？彼非夲政敎也，非服人心也，以讓飾爭，依乎仁而蹈利者也。小人之桀耳，曷足稱大君子之門乎？」〉
若問則不對，詳而不窮，貌示有餘，假道自從，困之以物，窮則託深。此隱於藝文也。〈又曰：慮誠不及而佯為不言，內誠不足而色亦有餘，此隱於智術者也。《人物誌》曰：「有處後持長，從衆所安，似能聽斷者；有避難不應，似若有餘而實不解者；有因勝情錯失、窮而稱妙，似理不可屈者。此數似者，衆人之所惑也。」〉
若高言以為廉，矯厲以為勇，內恐外誇，亟而稱說，以詐氣臨人。此隱於廉勇也。〈議曰：太公云：「無智略大謀，而以重賞尊爵之故，強勇輕戰，僥倖於外。王者愼勿使將。」此詐勇之弊也。〉
若自事君親而好以告人，飾其見物而不誠於內，發名以君親，因名以私身。此隱於忠孝也。此謂測隱矣。〈《人物誌》曰：「尤妙之人，含精內真，外無飾姿；尤虛之人，碩言瑰姿，內實乖違。而人之求竒，不以精微測其玄機，或以貌少為不足，或以瑰姿為巨偉，或以真露為虛華，或以巧飾為真實。」何自得哉？故須測隱焉。〉
夫人言行不類，終始相悖，外內不合，而立假節以惑視聽者，曰毀志者也。〈《人物誌》曰：「夫純訐性違，不能公正，依訐似直，以計訐善；純宕似流，不能通道，依宕似通，行傲過節。故曰：直者亦訐，訐者亦訐，其訐則同，其所以為訐則異；通者亦宕，宕者亦宕，其宕則同，其所以為宕則異。觀其依似，則毀志可知也。」〉
若飲食以親，貨賂以交，損利以合，得其權譽而隱於物者，曰貪鄙者也。〈太公曰：「果敢輕死，茍以貪得，尊爵重祿，不圖大事，待利而動，王者愼勿使也。」〉
若小知而不大解，小能而不大成，規小物而不知大倫，曰華誕者也。〈文子曰：「夫人情莫不有所短：誠其大略是也，雖有小過，不足以為累；誠其大略非也，閭裏之行，未足多也。」〉
又有揆德。揆德者，其有言忠行夷，秉志無私，施不求反，情忠而察，貌拙而安者，曰仁心者也。有事變而能治效，窮而能達，措身立功而能遂，曰有知者也。有富貴恭儉而能威嚴，有禮而不驕，曰有德者也。〈議曰：魚豢云：「貪不學儉，卑不學恭，非人性分，處所然耳。」是知別恭儉者，必在於富貴人也。〉有隱約而不懾，安樂而不奢，勳勞而不變，喜怒而有度，曰有守者也。有恭敬以事君，恩愛以事親，情乖而不叛，力竭而無違，曰忠孝者也。此之謂揆德。
〈桓範曰：「夫帝王之君，歷代相踵，莫不慕霸王之任賢，惡亡國之失士。然猶授在凶愚，破亡相屬，其故何哉？由取人不求合道，而求合己也。」故《人物誌》曰：「清節之人，以正直為度，故其歷衆材也，能識性行之常而或疑法術之詭；術謀之人，以思謀為度，故能識策略之竒而或失遵法之良；伎倆之人，以邀功為度，故能識進趨之功而不通道德之化；言語之人，以辯析為度，故能識捷給之慧而不知含章之美，是以互相非駁，莫肯相是。凡此之類，皆謂一流。故一流之人能識一流之善，二流之人能識二流之美。盡有諸流，則亦能兼達衆材矣。」又曰：「夫務名者不能出陵己之後，是故，性同而材傾，則相援而相賴也；性同而勢均，則相競而相害也。此又同體之變，不可不察也。」〉
夫賢聖之所美，莫美乎聦明；聦明之所貴，莫貴乎知人。知人識智，則衆材得其序，而庶績之業興矣。〈又曰：夫天下之人不可盡與遊處。何以知之？欲觀其一隅，則終朝足以識之；將究其詳，必三日而後足。何謂三日而後足？夫國體之人，兼有三材，故談不三日，不足以盡之。一以論道德，二以論法制，三以論策術。然後乃能竭其所長，而舉之不疑。然則何以知其兼偏而與之言乎？其為人務以流數，抒人之所長，而為之名目。如是者，謂兼也；好陳己善，欲人稱之，不欲知人之所有。如是者，謂偏也。〉是故，仲尼訓「六蔽」，以戒偏材之失〈仁者愛物，蔽在無斷；信者露誠，蔽在無隱。此偏材之常失也〉。思狂狷以通拘抗之材，疾悾悾而無信，以明為似之難保。察其所安，觀其所由，以知居止之行。率此道也，人焉廋哉！人焉廋哉！
《左傳》曰：「周內史叔服如魯，公孫敖聞其能相人也，見其二子焉。叔服曰：『穀也食子，難也收子。穀也豐下，必有後於魯國。』」〈杜預曰：「豐下，謂面方也。」鄭伯享趙孟於垂隴，七子從。趙孟曰：「七子從君，以寵武也。請皆賦，以卒君貺。」子展賦《草蟲》。趙孟曰：「善哉！人之主也。抑武也不足以當之。」印段賦《蟋蟀》。趙孟曰：「善哉！保家之主。吾有望矣。」子展其後亡者也，在上不忘降。印氏其次也，樂而不荒。樂以安人，不淫以使之，後亡，不亦可乎？〉
《漢書》曰：「高祖立濞為吳王。已拜，上相之曰：『汝面狀有反相，漢後五十年，東南有亂，豈非汝耶？天下一家，愼無反。』」
〈《經》曰：「眉上骨斗高者，名為九反骨。其人恆有苞藏之志。」又曰：「黃色繞天中，從髮際通兩慕，其兩眉下各發黃色，其中正上復有黃色直下鼻者，三公相也。若下賤有此色者，能殺君父。」
《春秋左氏傳》曰：「楚子將以商臣為太子，訪諸令尹子上。子上曰：『是人也，蜂目豺聲，忍人也，不可立也。』弗聽。後謀反，以宮甲圍成王，縊之。」又曰：「楚司馬子良生子越椒，子文曰：『必殺之。是人也，熊虎之狀而豺狼之聲。弗殺，必滅若敖氏矣。諺曰：「狼子野心。」是乃狼也，其可畜乎？』子良不可，後果反，攻王，楚王鼓而進，遂滅若敖氏。」又曰：「晉韓宣子如齊，見子雅。子雅召其子子旗，使見宣子。宣子曰：『非保家之主也，不臣。』」杜預曰：「言子旗志器亢也。」後十年，來奔。
周靈王之弟儋季卒，其子括將見王而嘆。單公子愆旗聞其嘆也，入以告王曰：「不戚而願大，視躁而足高，心在他矣。不殺必為害。」王曰：「童子何知？」及靈王崩，儋括欲立王子佞夫。周大夫殺佞夫。」
齊崔杼帥師伐我，公患之。孟公綽曰：「崔子將有大志，不在病我，必速歸，何患焉？其來也不寇，使人不嚴，異於他日。」齊師徒歸，果弒莊公。
晉、楚會諸侯而盟。楚公子圍設服離衛。魯大夫叔孫穆子曰：「楚公子美矣，君哉！」〈杜預曰：「設，君服也。」〉此年子圍篡位。
衛孫文子來聘，君登亦登。叔孫穆子趨進曰：「諸侯之會，寡君未嘗後衛君，今吾子不後寡君，未知所過。吾子其少安。」孫子無辭，亦無悛容。穆叔曰：「孫子必亡。為臣而君，過而不悛，亡之夲也。」後十四年，林父逐君。
初，鄭伯享趙孟，七子賦詩，伯有賦《鶉之賁賁》。享卒，趙孟告叔向曰：「伯有將為戮矣。詩以言志，志誣其上，而公怨之，以為賓榮，其能久乎？」
魏時管輅相何晏、鄧颺當誅。死，輅舅問之，曰：「鄧颺行步，節不束骨，脈不制肉，起立傾倚，若無手足，謂之鬼躁。何之視候，魂不守宅，面無華色，精爽煙浮，容若枯木，謂之鬼幽。鬼躁者，為風所收；鬼幽者，為火所燒。自然之符，不可蔽也。」
宋孔熙光就姚生曰：「夫相人也，天欲其圓，地欲其方，眼欲光曜，鼻須柱樑。四瀆欲明，五嶽欲強。此數者，君無一焉。又君之眸子，服服如望，羊行委曲而失步，聲嘶散而不揚。豈唯失其福祿，將乃罹其禍殃。」後皆謀反，被殺之矣。〉
由此觀之，以相察士，其來尚矣。
故曰：富貴在於骨法，憂喜在於容色。
〈《經》曰：「青主憂，白主哭泣，黑主病，赤主驚恐，黃主慶喜。凡此五色，並以四時判之。春三月，青色王，赤色相，白色囚，黃、黑二色皆死。夏三月，赤色王，白色、黃色皆相，青色死，黑色囚。秋三月，白色王，黑色相，赤色死，青、黃二色皆囚。冬三月，黑色王，青色相，白色死，黃與赤二色囚。若得其時，色王、相者，吉；不得其時，色王、相若囚、死者，兇。」
魏管輅往族兄家，見二客。客去，輅謂兄曰：「若此二人，天庭及口耳之間，同有兇氣，異變俱起，雙魂無宅，流魄於海，骨歸於家。」後果溺死。此略舉色變之效。〉
成敗在於決斷。以此參之，萬不失一。
《經》曰：「言貴賤者，存乎骨骼；言修短者，存乎虛實。」
〈《經》曰：「夫人喘息者，命之所存也。喘息條條，狀長而緩者，長命人也；喘息急促，出入不等者，短命人也。」又曰：「骨肉堅硬，壽而不樂；體肉軟者，樂而不壽。」
《左傳》曰：
魯使襄仲如齊，復曰：「臣聞齊人將食魯之麥。以臣觀之，將不能。齊君之語偷。臧文仲有言曰：『人主偷，必死。』」後果然。
鄭伯如晉拜成，授玉於東楹之東。晉大夫貞伯曰：「鄭伯其死乎？自棄也已！視流而行速，不安其位，冝不能久。」〈杜預曰：「言鄭伯不端諦也。」〉六月卒。
天王使劉康公、成肅公會晉侯伐秦。成子受脤於社，不敬。劉子曰：「吾聞之，人受天地之中以生，所為命也；是以有動作禮義威儀之則，以定命也。能者養之以福，不能者敗以取禍。是故，君子勤禮，小人盡力。勤禮莫如致敬，盡力莫如敦篤。敬在養神，篤在守業。國之大事，在祀與戎。祀有執膰，戎有受脤，神之大節也。今成子墮，棄其命矣。其不及乎？」五月，卒於瑕。
晉侯嬖程鄭，使佐下軍。鄭行人公孫翬如晉聘。程鄭問焉，曰：「敢問降階何由？」子羽不能對。歸以語然明，然明曰：「是將死矣！不然將亡。貴而知懼，懼而思降，乃得其階，下人而已，又何問焉？且夫旣登而求降者，知人也，不在程鄭。其有亡釁乎？不然，其有惑疾，將死而憂乎？」明年，程鄭卒。
天王使單子會韓宣子於戚，視下言徐。叔向曰：「單子其將死乎？朝有著，定會有表，衣有襘帶、有結。會朝之言，必聞於表著之位，所以昭事序也。視不過結、襘之中，所以道容貌也。言以命之，容貌以明之，失則有闕。今單子為王官伯而命事於會，視不登帶，言不過步，貌不道容，而言不昭矣。不道不恭，不昭不從，無守氣矣。」此冬，單子卒。
宋平公享昭子，晏飲樂，語相泣也。樂祁佐，退而告人曰：「今茲君與叔孫其將死乎？吾聞之：哀樂而樂哀，皆喪心也。心之精爽，是謂魂魄。魂魄去之，何以能久？」此年，叔孫、宋公皆卒。
邾隱公來朝，執玉高，其容仰；魯公受其玉卑，其容俯。子貢曰：「以禮觀之，二君皆有死氣。高仰，驕也；卑俯，替也。驕近亂，替近疾。君為主，其先亡乎？」此年，公甍。
哀七年，以邾子益歸，衛侯會吳於鄖。吳人藩衛侯之舍。子貢說太宰嚭而免之。衛侯歸，效夷言。子之尚幼曰：「君必不免。其死於夷乎？執焉而又說其言，從之固矣。」後卒死於楚。
魯公作楚宮，穆叔曰：「《泰誓》云：『人之所欲，天必從之。』君欲楚也夫，故作其宮。不復適楚，必死是宮。」六月辛巳，公甍於楚宮。
晉侯使郤犨送孫林父於衛。衛侯饗之，苦成叔敖。衛大夫寧子曰：「苦成家其亡乎？古之饗食也，以觀威儀、省禍福。故《詩》云：『兕觥其觩，旨酒思柔。彼交匪敖，萬福來求。』今夫子敖，取禍之道也。」十七年，郤氏亡。
齊侯與衛侯會於商任，不敬。叔向曰：「二君者必不免。會朝，禮之經也。禮，政之輿也。政，身之守也。怠禮失政，不立，是以亂也。」二十五年，齊弒光。二十六年，衛弒剽也。〉
言性靈者存乎容止。斯其大體。
夫相人先視其面。面有五嶽四瀆、
〈五嶽者，額為衡山，頤為恆山，鼻為嵩山，左顴為泰山，右顴為華山。四瀆者，鼻孔為濟，口為河，目為淮，耳為江。五嶽欲聳峻圓滿，四瀆欲深大，崖岸成就。五嶽成者，富人也，不豐則貧；四瀆成者，貴人也，不成則賤矣。〉
五官六府、
〈五官者，口一，鼻二，耳三，目四，人中五。六府者，兩行上為二府，兩輔角為四府，兩顴衡上為六府。一官好，貴十年；一府好，富十年。五官六府皆好，富貴無已。左為文，右為武也。〉
九州八極、
〈九州者，額從左達右，無縱理，不敗絕，狀如覆肝者為善。八極者，登鼻而望，八方成形，不相傾者為良也。〉
七門二儀、
〈七門者，兩姦門，兩闕門，兩命門，一庭中。二儀者，頭圓法天，足方象地。天欲得高，地欲得厚。若頭小足薄，貧賤人也；七門皆好，富貴人也。總而言之，額為天，頤為地，鼻為人，左目為日，右目為月。天欲張，地欲方，人慾深廣，日月欲光。天好者貴，地好者富，人好者壽，日月好者茂。上亭為天，主父母貴賤；中亭為人，主昆弟妻子、仁義年壽；下亭為地，主田宅奴婢、畜牧飲食也。〉
若夫顴骨纔起，膚色潤澤者，九品之侯也。
〈又曰：腰腹相稱，臀髀纔厚及高視廣走，此皆九品之侯也。夫色須厚重，腰須廣長。故《經》曰：面如黃瓜，富貴榮華。白如截脂，黑色如漆，紫色如椹，腰廣而長，腹如垂囊，行如鵝龜，此皆富貴人也。凡論夫公侯將相已下者，不論班品也。〉
輔骨小見，鼻準微端者，八品之侯也。
〈又曰：胸背微豐，手足悅澤，及身端步平者，此皆八品之侯也。夫鼻須洪直而長，胸脾須豐厚如龜形，手足色須赤白，此皆富貴人也。故《經》曰：手足如綿，富貴終年。手足厚好，立使在傍也。〉
輔角成稜，倉庫皆平者，七品之侯也。
〈又曰：胸厚頸粗，臂脛傭均，及語調顧定者，此皆七品之侯也。夫頸須粗短，手臂須纖長，語須如簧及鳳，此皆貴相也。故《經》曰：額角高聳，職位優重。虎頸圓粗，富貴有餘。牛顧虎視，富貴無比。天倉滿，得天祿；地倉滿，豐酒肉也。〉
天中豐隆，印堂端正者，六品之侯也。
〈又曰：腦起身方，手厚腰圓，及聲清音朗者，此皆六品之侯也。夫人額上連天，中下及司空，有骨若肉如環者，名曰天城。周匝無缺者大貴，有缺若門者為三公。夫聲者須深實，大而不濁，小而能彰，逺而不散，近而不亡，餘音激澈，似若有篁，宛轉流韻，能圓能長，此善者也。宮聲重大沈壅，商聲堅勁廣博，角聲圓長通徹，徵聲抑揚流利，羽聲奄藹低曳，此謂正聲也。〉
伏犀明峻，輔角豐穠者，五品之侯也。
〈又曰：頸短背隆，乳闊腹垂，及鵝行虎步者，皆五品之侯也。夫人腦縫骨起，前後長大者，將軍二千石，領兵相也。出髮際，為伏犀，須聳峻利，公侯相也。不用寬平，有坎者，迍剝；有峰者，大佳。寬平者，猶為食祿。夫腹須端妍。故曰：馬腹龐龐，玉帛豐穰也。〉
邊地高深，福堂廣厚者，四品之侯也。
〈又曰：頭高而豐，長上短下，及半顧龍行者，此皆四品之侯也。邊地，在額角近髮際也；福堂，在眉尾近上也。夫頭須高大。故《經》曰：牛頭四方，富貴隆昌。虎頭高峙，富貴無比。象頭高廣，福祿長厚。犀頭律崒，富貴鬱鬱。獅頭蒙洪，福祿所鍾。虎行將軍，鴈行大富也。〉
犀及司空，龍角纖直者，三品之侯也。
〈又曰：胸背極厚，頭深且尖，及志雄體柔者，此皆三品之候也。司空從髮際直下，次天庭是也。龍角在眉頭上也。〉
頭頂高深，龍犀成就者，二品之侯也。
〈又曰：頭角竒起，支節合度，及貌桀性安者，此皆二品之侯也。夫容貌慷慨，舉止汪翔，精爽清澄，神儀安定，言語審諦，不疾不徐，動息有恆，不輕不躁，喜怒不妄發，趨捨合物冝，聲色不變其情，榮枯不易其操，此謂神有餘者，主有貴位也。〉
四倉盡滿，骨角俱明者，一品之侯也。
〈頭頸皆好，支節俱成，及容質姿美，顧視澄澈者，此皆一品之侯也。〉
似龍者為文吏〈似龍者甚貴。龍行者為三公也。〉，
似虎者為將軍〈虎行者為將軍。驛馬骨高，為將軍也。〉，
似牛者為宰輔，
似馬者為武吏〈似馬亦甚貴也。〉；
似狗者有清官、為方伯〈似豬似猴者，大富貴。似鼠者，惟富而已。凡稱似者，謂動靜並似之。若偏似一處，乃貧寒者也。〉。
天中主貴，氣平滿者冝官祿也。
〈天中最高，近髮際，發黃色，上入正角，至高廣，參駕遷刺史牧守。黃色如日月，在天中左右，侍天子也。黃色出天中，圓大光重者，暴見天子，經年及井竈，有功受封，恆有黃氣，如懸鐘鼓，三公之相也。又發黃氣如龍形，亦受封也。四時官氣發天部，如鏡光者，暴貴相也。〉
天庭主上公，大丞相之氣〈天庭直下，次天中，有黑子，主死。〉。
司空主天宮，亦三公之氣〈司空直下，次天中，色惡，主上書，大兇。〉。
中正主羣寮之氣，平品人物之司也〈中正直下，次司空，色好者，遷官轉職，若司空中正發赤色而歷歷者，在中正為縣官，在天庭為郡官州縣、蘭臺尚書，各視所部也。〉。
印堂主天下印綬，掌符印之官也〈印堂在兩眉間，微下眉頭少許，次中正。發赤色，如連刀，上至天庭，下至鼻準，為縣令；直闕庭，發色者，長吏也。如車輪與輔角相應者，大貴。印堂一名闕庭也。〉。
山根平美，及有竒骨伏起，為婚連帝室，公主婿也〈山根直下，次印堂，亦主有勢無勢也。〉。
高廣主方伯之坐〈從天中橫列至髮際，凡七名，高廣位在第三。高廣忽發黃色，如兩人捉鼓者，將軍相也。〉。
陽尺主州佐之官〈橫次高廣，位在第四。陽尺亦主少出，方伯有氣，憂逺行也。〉。
武庫主兵甲典庫之吏〈橫次陽尺，位在第五。〉。
輔角主逺州刺史之官〈橫次武庫，位在第六。骨起色好，主黃門舍人之官也。〉。
邊地主邊州之任〈橫次輔角，位在第七。有黑子，落難為奴也。〉。
日角主公侯之坐〈從天庭橫列至髮際，凡八名，日角位在第一。平滿充直者，冝官職。〉。
房心主京輦之任〈橫次日角，位在第二。房心左為文，右為武。骨起冝做人師。黃色見房心，上至天庭，為丞令。直見房心而光澤者，召為國師也。〉。
驛馬主急疾之吏〈橫次，位在第七。驛馬好色應印堂上，秋冬得官也。〉。
額角主卿寺之位〈從司空橫列至髮際，凡八名，額角橫次，位在第一。色紅黃，大吉昌也。〉。
上卿主帝卿之位〈橫次額角，上卿躍躍，封卿大樂。〉。
虎眉主大將軍〈從中正橫列至髮際，凡九名，虎眉橫次，位在第二。發青白色者，應行也。〉。
牛角主王之統師小將〈橫次虎眉，位在第三，亦主封侯食祿。成角者，更勝於肉也。〉。
玄角主將軍之相〈橫次，位在第五。無角者，不可求官。凡欲知者得官在任久不，先視年上發色長短，發色長一分主一年，二分二年，以此消息，則可知也。有惡色間之者，主其年有事。白色遭喪，赤色彈奪，黑色病，青色獄厄。天中有氣橫千者，無官也。然官色旣久，忽有死厄色間之者，代人死也。若年上有好色，如連山出雲雨，處處皆通，則無處不達。髮際有黃氣，為已得官；若黑氣，未也。有黃氣如衣帶，發額上，遷官益祿也。〉。
夫人有六賤：
頭小身大，為一賤〈又曰：額角陷缺，天中霪下，亦為一賤。《經》曰：額促而窄，至老窮厄。蛇頸薄曲，糟糠不足。蛇頭平薄，財物寥落。貉頭尖鈍，窮厄無計也。〉。
目無光澤，為二賤〈又曰：胸背俱薄，亦為二賤。《經》曰：陷胸薄尻及猴目，皆窮相也。〉。
舉動不便，為三賤〈又曰：音聲雌散，亦為三賤。《經》曰：語聲噴噴，面部枯燥，面毛戎戎，無風而塵，皆貧賤相也。夫聲之惡者，塵濁飛散，細嗄聊亂，聲上則若盡，往則不還，淺亂澀細，沈濁痿弊，舌短唇強，蹇吃無響，此惡相也。夫人不笑似笑，不嗔似嗔，不喜似喜，不畏似畏，不醉似醉，常如宿醒，不愁似愁，常如憂戚，容貌闕乏，如經癇病，神色悽愴，常如有失，舉止慞惶，恆如趨急，言語澀縮，若有隱藏，體貌低摧，如遭淩辱，此並神不足也。神不足者，多牢獄厄。有官隱藏而失，有位貶逐而黜者也。〉。
鼻不成就，準向前低，為四賤〈又曰：眇目斜視，亦為四賤。《經》曰：人中平滿，耳無輪廓，皆貧賤相也。〉。
腳長腰短，為五賤〈又曰：唇傾鼻曲，亦為五賤。《經》曰：蛇行雀趨，財物無儲。鼻柱薄，主立諾。鼻頭低垂，至老獨炊。搖腰急步，必無所使。腰短者則被人奪職也。〉。
文策不成，唇細橫長，為六賤〈又曰：多言少信，亦為六賤。《經》曰：口薄，人不提攜，僻側，為人所毀。口如炊火，至老獨坐。舌色白，下賤人也；舌短，貧賤人也。凡欲知人是賤者，貴處少而賤處多，多者廣也，少者狹也。六賤備具，為僕隸之人也。〉。
此貴賤存乎骨骼者也。
〈論曰：堯眉八彩，舜目重瞳，禹耳三漏，文王四乳，然則世人亦時有四乳者，此則駑馬一毛似驥也。若日角月偃之竒、龍棲虎踞之美，地靜鎭於城堙，天闢運於掌策，金槌玉枕，磊落相望，伏犀起蓋，隱轔交映。井宅旣兼，倉匱已實。斯乃卿相之明效也。若深目長頸，頹顏蹙額，蛇行鷙立，蝦喙鳥啄，筋不束體，面無華色，手無春荑之柔，髮有寒蓬之悴，是則窮乏徵驗也。
昔姑布子卿謂子貢曰：「鄭東門有一人，其長九尺六寸，河目而隆顙，其頭似堯，其項似臯陶，其肩似子產，然自腰以下不及禹三寸，儡然若喪家之狗。」河目謂上下匡而長也。顙，額也。漢高祖隆準而龍顏。準，鼻也。顏，額顙也。兩角為龍角，一角為犀角。言高祖似龍兩眉，顙骨高而鼻上隆。魏陳留王豐下兌上，有堯圖之表。陳宣帝頸縝，貌若不惠。初賤時，楊忠見而竒之曰：「此人虎頸，必當大貴。」後皆果然。此貴賤之效也。〉
夫木主春，生長之行也〈春主肝，肝主目，目主仁。生長敷榮者，施恕惠與之意也〉；
火主夏，豐盛之時也〈夏主心，心主舌，舌主禮。豐盛殷阜者，富博宏通之義也〉；
金主秋，收藏之節也〈秋主肺，肺主鼻，鼻主義。收藏聚斂者，吝嗇慳鄙之情也〉；
水主冬，萬物伏匿之日也〈冬主腎，腎主耳，耳主智。伏匿隱蔽者，邪諂姦佞之懷也〉；
土主季夏，萬物結實之月也〈季夏主脾，脾主唇，唇主信。結實堅確者，貞信謹厚之禮也〉。
故曰：凡人美眉目、好指瓜者，庶幾好施人也。
〈肝出為眼，又主筋，窮為爪，榮於眉，藏於魂。《經》曰：凡人眉直而頭昂，意氣雄強。缺損及薄，無信人也。如弓者，善人也。眼有光彩而媚好者，性識物理而明哲人也。眼光溢出瞼外，不散不動，又不急不緩，而精不露者，智惠人也。瞼蹇縮，精無光者，愚鈍人也。眼光不出瞼者，藏情人也，加以瞼澀盜視者，必作偷也。若[脩以矛易心]睮因茂[目交][目聶]而菜切者，蛆嫉人也。急[目亟]側夾切者，不嫉妒則虛妄人也。盯竹耕切雎[目至]血者，惡性人也。[目蠻][目延]時間切矘晃者，憨[口賀]呼箇切人也。[目占]丁念切[目兼]馨念切，[玉民][目秦]時巾切者，淫亂人也。彌[絅以言易糸]矇瞺者，姦詐人也。[水應]澄[手勾]烏巧切[目效]胡巧切者，掘強人也。羊日[日江]烏江切瞳敕江切者，毒害人也。睢盱[目夾]爍者，回邪人也。精色雜而光彩浮淺者，心意不定，無信人也。精清光溢者，聦明人也。精沈光定者，大膽人也。上目眥下眥中深厚，氣色穠厚者，有威武亦大膽人也。氣色飄眇，淺薄人也。土地不潔者，無威、怯懦人也。精紫黑而光彩端定者，剛烈人也。精潔白而端定者，好隱遁人也。精多光而不溢散，清澈而視端審者，直性人也。精黃而光彩澄澈者，慕道術人也。點精近上者，志意下劣人也。懷嫉妒，螻姑日心難得，夫指者欲纖穠如鵝，有皮相連者，性淳和人也。指頭方懟者，見事遲人也。妍美者，囑授人信之；惡者，人不遵承也。〉
毛髮光澤，唇口如朱者，才能學藝人也。
〈心出為舌，又主血。血窮為毛髮，榮於耳，藏於神。《經》曰：野狐鬢，難期信；羖[羊歷]鬢，多狐疑。唇急齒露，難與為友；唇寬端正，出言有章；唇口不佳，出言不信。口邊無媚，好揚人惡；口啄如鳥，不可與居，惡心人也。急緩如鳥，言語撮聚者，此人多口舌。緩急不同，少信人也。〉
鼻孔小縮，準頭低曲者，慳吝人也。
〈肺出為鼻孔，又主皮膚，又為氣息，藏於魄。好鼻者，有聲譽。鼻柱薄而梁陷者，多病厄人也。鼻無媚，憨蠢人也。蜣蜋鼻，少意智人也。〉
耳孔小，齒瓣細者，邪諂姦佞人也。
〈腎出為骨，又主髓。髓窮為耳孔，骨窮為齒，藏於志。《經》曰：耳孔深廣者，心虛而識玄。耳孔醜小者，無智而不信神理。耳邊無媚，鄙拙人也。耳孔小而節骨曲戾者，無意智人也。老鼠耳者，殺之不死。又云：鼠耳之人，多作偷盜者也。〉
耳輪厚大，鼻準圓實，乳頭端淨，頦頤深廣厚大者，忠信謹厚人也。
〈脾出為肉，肉窮為孔，又主耳輪，準鼻樑、頦頤等，藏於意。《經》曰：夫頭高大者，性自在而好淩人。頭卑弊者，性隨人而細碎。故曰：鹿頭側長，志氣雄強；兔頭蔑頡，意志下劣；獺頭橫闊，心意豁達。夫頸細而曲者，不自樹立人也。若色斑駁或不潔淨者，性隨冝而不堅固。夫手纖長者，好施捨；短厚者，好取；捨則庶幾，取則貪惜。故曰：手如雞足，意智褊促。手如豬蹄，志意昏迷。手如猴掌，勤劬伎倆。夫背厚闊者，剛決人也；薄者，怯弱人也。夫腹端妍者，才華人也。故曰：牛腹婪貪，財物自淹。蛤蟆腹者，懶人也。夫腰端美者，則樂而能任人也。蜥蜴腰者，緩人也。夫臂髀厚廣者，可倚任，安穩人也。夫蛇行者，含毒人也，不可與之共事。鳥行蹌蹌，性行不良，似鳥鵲行也。鷹行雄烈。豺狼行者，性粗覓利人也。牛行，性直也。馬行，猛烈人也。〉
此性靈存乎容止者也。
〈范蠡曰：「越王為人，長頸鳥喙，可與共患難，不可與共安樂。」
尉繚曰：「秦始皇，隆準長目，鷙膺豺聲，少恩信，虎狼心。居約易出人下，得志亦輕食人。不可與之久遊。」
叔魚生，其母視之曰：「是虎目而豕心，鳶肩而牛腹。谿壑可盈，是不可厭也。」
晉叔向欲娶於巫臣氏，其母不欲，曰：「昔有仍氏生女，黠黑而甚美，光可以鑒，名曰玄妻。樂正後夔娶之，生伯封，實有豕心，貪婪無厭，忿類無期，謂之封豕。有窮後羿滅之，夔是以不祀。且三代之亡，皆是物也。汝何為哉？天有尤物，足以移人。茍非德義，則必有禍。」叔向懼，乃止。
魏安釐王問子從曰：「馬回梗梗亮直，大夫之節，吾欲為相，可乎？」答曰：「長目而豕視，則體方而心圓。每以其法相人，千萬不失一。臣見回非不為偉其體幹，然甚疑其目。」
平原君相秦將白起，謂趙王曰：「武安君之為人也，小頭而銳下，瞳子白黑分明，視瞻不轉。小頭而銳下者，斷敢行也；瞳子白黑分明者，見事明也；視瞻不轉者，執志強也。可與持久，難與爭鋒。」
王莽大口蹶頤，露目赤精，聲大而身長七尺五寸，反膺仰視，瞰臨左右。或言莽所謂鴟目虎啄，豺狼之聲，故瞰食人，亦當為人所殺。後篡漢位，後兵敗歸，果被殺也。〉
夫命之與相，猶聲之與響也。聲動乎幾，響窮乎應，必然之理矣。雖云：以言信行，失之宰予；以貌度性，失之子羽。然《傳》稱：「無憂而戚，憂必及之；無慶而歡，樂必還之。」此心有先動而神有先知，則色有先見。故扁鵲見桓公，知其將亡；申叔見巫臣，知其竊妻。或躍馬膳珍，或飛而食肉，或早隸晚侯，或初刑末王。銅巖無以飽生，玉饌終乎餓死。則彼度表捫骨，指色摘理，不可誣也。故列雲爾。
臣聞黃石公曰：「昔太平之時，諸侯二師，方伯三師，天子六師。世亂則叛逆生，王澤竭則盟誓相罰，德同無以相加，乃攬英雄之心。」故曰：得人則興，失士則崩。何以明之？昔齊桓公見小臣稷，一日三往而不得見，從者止之。桓公曰：「士之傲爵祿者，固輕其主；其主傲霸王者，亦輕其士。縱夫子傲爵祿，吾庸敢傲霸王乎？」五往而後得見。
《書》曰：「能自得師者王。」何以明之？齊宣王見顏觸曰：「觸前。」觸亦曰：「王前。」〈議曰：夫觸前為慕勢，王前為趨士；與使觸為慕勢，不若使王為趨士。〉宣王作色曰：「王者貴乎？士者貴乎？」對曰：「昔秦攻齊，令曰：『有敢去柳下季壟五百步而樵採者，罪死不赦。』令曰：『有能得齊王頭者，封萬戶侯，賜金千鎰。』由是言之，生王之頭，曾不如死士之壟。」宣王竟師之。〈宣王左右曰：「大王據千乗之地，而建千石之鐘，東南西北，莫敢不服。今夫士之高者，乃稱匹夫，徒步而處於農畝之下，則鄙野、監門、閭里。士之賤也，亦甚矣。」觸曰：「古大禹之時，諸侯萬國。舜起農畝而為天子。及湯之時，諸侯三千。當今之世，南面稱寡人者，乃廿四。由此觀之，非得失之策與？稍稍誅滅，滅亡無族之時，欲為監門、閭里，安可得哉？《易傳》不云乎：『居上位，未得其實。』故無其實而喜其名者削，無其德而望其福者約，無其功而受其祿者辱，禍必握。故曰：『矜功不立，虛願不至。』此皆誇其名，華而無其實德也。是以堯有九佐，舜有十友，禹有五丞，湯有三輔，自古及今，而能虛成名於天下者，無有。是以君王無羞亟問，不愧不學，而成其道。老子曰：『雖貴，必以賤為夲；雖高，必以下為基。』是以侯王稱孤、寡、不穀。夫孤、寡者，困賤下位者也，而侯王以自謂，豈非以下人而尊貴士與？夫堯傳舜，舜傳禹，周成王任周公旦，而世世稱名，是以明乎士之貴也。」〉
諺曰：「浴不必江海，要之去垢；馬不必騏驥，要之善走；士不必賢也，要之知道；女不必貴種，要之貞好。」何以明之？淳于髡謂齊宣王曰：「古者好馬，王亦好馬；古者好味，王亦好味；古者好色，王亦好色；古者好士，王獨不好！」王曰：「國無士耳。有則寡人亦悅之。」髡曰：「古有驊騮騏驥，今之無有，王選於衆，王好馬矣；古有豹像之胎，今之無有，王選於衆，王好味矣；古有毛嬙、西施，今之無有，王選於衆，王好色矣；王必待堯舜禹湯之士，而後好之，則堯舜禹湯之士，亦不好王矣。」〈魯仲連謂孟嘗君曰：「君好士未也。」孟嘗君曰：「文不得士故也。」對曰：「君之廄馬百乗，無不被繡衣而食菽粟，豈有騏驥騄耳哉？後宮十妃，皆衣縞紵，食粱肉，豈有毛嬙、西施哉？色與馬取於今之世，士何必待古哉？故曰：『君好士未也。』」張敞《與朱邑書》曰：「飢者甘糟糠，飽者飫粱肉。何則？有無之勢異也。昔陳平雖賢，須魏倩而後進；韓信雖竒，賴蕭何而後信。故士各達其及時之冝。若待古之英俊，必若伊尹、呂望而後薦之，則此人不因足下而進矣。」《淮南》曰：「待腰裊、飛兔而後駕，則世莫乗車矣；待西施、洛浦而後妃，則終身不家矣。然不待古之英俊而自足者，因其所有而遂用之也。」〉
《語》曰：「瓊艘瑤楫，無涉川之用；金弧玉弦，無激矢之能。是以分絜而無政事者，非撥亂之器；儒雅而乏治理者，非翼亮之士。」何以明之？魏無知見陳平於漢王，漢王用之。絳、灌等讒平曰：「平盜嫂受金。」漢王讓魏無知。無知曰：「臣之所言者，能也；陛下所聞者，行也。今有尾生孝已之行，而無益於勝負之數，陛下假用之乎？今楚漢相距，臣進竒謀之士，顧其計，誠足以利國家耳！盜嫂受金，又安足疑哉？」漢王曰：「善。」
黃石公曰：「有清白之士者，不可以爵祿得；守節之士，不可以威刑脅。致清白之士，修其禮；致守節之士，修其道。」何以明之？郭隗說燕昭王曰：「帝者與師處，王者與友處，霸者與臣處，亡國與廝役處。詘指而事之，北面受學，則百己者至；先趨而後息，先問而後默，則什己者至；人趨己趨，則若己者至；憑幾據杖，眄視指使，則廝役之人至；恣睢奮擊，呴藉叱咄，則徒隸之人至矣。」此乃古之服道致士者也。
黃石公曰：「禮者，士之所歸；賞者，士之所死。招其所歸，示其所死，則所求者至矣。」何以明之？魏文侯太子擊禮田子方，而子方不為禮，太子不悅，謂子方曰：「不識貧賤者驕人乎？富貴者驕人乎？」子方曰：「貧賤者驕人耳。富貴者安敢驕人？人主驕人而亡其國，大夫驕人而亡其家。貧賤者若不得意，納履而去，安往而不得貧賤乎？」
宋燕相齊，見逐罷歸，謂諸大夫曰：「有能與我赴諸侯乎？」皆執杖排班，默而不對。燕曰：「悲乎！何士大夫易得而難用也？」陳饒曰：「非士大夫易得而難用，君不能用也；君不能用，則有不平之心。是失之於己而責諸人也。」燕曰：「其說云何？」對曰：「三升之稷，不足於士，而君雁鶩有餘粟，是君之過一也。果園梨栗，後宮婦女，以相提挃，而士曾不得一嘗，是君之過二也。綾紈綺縠，美麗於堂，從風而弊，士曾不得以為緣，是君之過三也。夫財者，君之所輕；死者，士之所重。君不能行君之所輕，而欲使士致其所重，譬猶鉛刀畜之，干將用之，不亦難乎？」宋燕曰：「是燕之過也。」
《語》曰：「夫人同明者相見，同聽者相聞。德合則未見而相親，聲同則處異而相應。」韓子曰：「趨舍同則相是，趣舍同則相是，趣舍異則相非。」何以明之？楚威王問宋玉曰：「先生其有遺行歟？何士人衆庶不譽之甚？」宋玉曰：「夫鳥有鳳而魚有鯨，鳳凰上擊九萬里，翱翔乎窈冥之上；夫蕃籬之鷃，豈能與料天地之高哉？鯨魚朝發於崑崙之墟，暮宿於孟津；夫尺澤之鯢，豈能與量江海之大哉？故非獨鳥有鳳而魚有鯨，士亦有之。夫聖人瑰琦意行，超然獨處。夫世俗之民，又安知臣之所為哉？」〈議曰：世之善惡，難得而知；苟非其人，莫見其際，何者？夫文章為武人所嗤，未必鄙也；為楊、馬所嗤，此真鄙矣。夫人臣為桀、紂所毀，未必為愚也；必若堯、舜所毀，此真愚矣。世之毀譽，不足信也。故曰：「不夜出，安知有夜行人？」太公曰：「智與衆同，非人師；伎與衆同，非國工也。」老子曰：「下士聞道，大笑之；不笑，不足以為道。」故曰：「凡人所賤，聖人所貴。」信矣哉！〉
《語》曰：「知人未易，人未易知。」何以明之？汗明說春申君，春申君悅之。汗明欲談，春申君曰：「僕已知先生意矣。」汗明曰：「未審君之聖孰與堯？」春申君曰：「臣何足以當堯？」汗明曰：「然則君料臣孰與舜？」春申君曰：「先生即舜也。」汗明曰：「不然，臣請為君終言之。君之賢不如堯，臣之能不及舜。夫以賢舜事聖堯，三年而後乃相知也。今君一時而知臣，是君聖於堯而臣賢於舜也。」
《記》曰：「夫驥唯伯樂獨知之，若時無伯樂之知，即不容其為良馬也。士亦然矣。」何以明之？孔子厄於陳、蔡，顏回曰：「夫子之德至大，天下莫能容。然夫人推而行之，世不我用，有國者之醜也。夫子何病焉？」〈故曰：文王明夷則主可知，仲尼旅人則國可知。〉
《穀梁傳》曰：「子旣生，不免乎水火，母之罪也；羈冠成童，不就師傅，父之罪也〈羈冠，謂交互剪發；成童，謂八歲以上。〉；就師學問無方，心志不通，身之罪也；心志旣通，而名譽不聞，友之罪也；名譽旣聞，有司不舉，有司之罪也；有司舉之，王者不用，王者之過也。」〈孔子曰：「內行不修，己之罪也；行修而名不彰，友之罪也。」〉
《論》曰：「行逺道者，假於車馬；濟江海者，因於舟楫。故賢士之立功成名，因於資而假物者。」何以明之？公輸子能因人主之材木，以構宮室台榭，而不能自為專屋狹廬，材不足也；歐冶能因國君之銅鐵，以為金爐大鐘，而不能自為壺鼎盤盂，無其用也；君子能因人主之政朝，以和百姓、潤衆庶，而不能自饒其家，勢不便也。故舜耕於歷山，恩不及州里；太公屠牛於朝歌，利不及於妻子。及其用也，恩流八荒，德溢四海。故舜假之堯，太公因之周文，君子能修身以假道，不能枉道而假財。〈愼子曰：「螣蛇游霧，飛龍乗雲，雲罷霧霽，與蚯蚓同，則失其所乗矣。」韓子曰：「千鈞得船則浮，錙銖失船則沉，非千鈞輕而錙銖重，有勢之與無勢耳。故勢有不可得，事有不可成。烏獲輕千鈞而重其身，非其身重於千鈞也，勢不便也；離婁易於百步而難於眉睫，非百步近而眉睫逺，道不可也。」〉
《語》曰：「夫有國之主，不可謂舉國無深謀之臣、闔朝無智策之士，在聽察所考精與不精、審與不審耳。」何以明之？在昔漢祖，聽聦之主也，納陳恢之謀，則下南陽。不用婁敬之計，則困平城。廣武君者，策謀之士也。韓信納其計，則燕、齊舉。陳余不用其謀，則泜水敗。由此觀之，不可謂事濟者有計策之士、覆敗者無深謀之臣。虞公不用宮之竒之謀，滅於晉；仇由不聽赤章之言，亡於智氏；蹇叔之哭，不能濟崤澠之覆；趙括之母，不能救長平之敗。此皆人主之聽，不精不審耳。天下之國，莫不有忠臣謀士也。〈議曰：天下無災害，雖有賢德，無所施才。老子曰：「大道廢，有仁義；國家昏亂，有忠臣。」《淮南子》曰：「未有其功而知其賢者，唯堯之知舜也；功成事立而知其賢者，市人之知舜也。」陸機曰：「飛轡西頓，則離朱與矇瞍收察；懸景東秀，則夜光與碔砆匿耀。是以才換世則俱困，功偶時而並劭。」以此推之，向使殷無鳴條之事，則伊尹有莘之媵臣；周無牧野之師，則太公渭濱之漁者耳。豈能勒名帝籍，策勛天府乎？故曰：「賢、不肖者，才也；遇與不遇者，時也。」誠哉是言也。〉
黃石公曰：「羅其英雄，則敵國窮。夫英雄者，國家之干；士民者，國家之半。得其干，收其半，則政行而無怨。」知人則哲，唯帝難之。愼哉！
〈議曰：夫政理，得人則興，失人則毀。故首簡才行，次論政體焉。〉
古之立帝王者，非以奉養其欲也。為天下之人，強掩弱，詐欺愚，故立天子以齊一之。謂一人之明，不能遍照海內，故立三公九卿以輔翼之。為絕國殊俗，不得被澤，故立諸侯以敎誨之。夫敎誨之政，有自來矣。何以言之？管子曰：「措國於不傾之地，有德也。」〈周武王問於粥子曰：「寡人願守而必存，攻而必得，為此奈何？」對曰：「攻守同道，而和與嚴，其備也。故曰：和可以守而嚴不可以守，嚴不若和之固也；和可以攻而嚴不可以攻，嚴不若和之得也。故諸侯發政施令，政平於人者，謂之文政矣。接士而使吏，禮恭侯於人者，謂之文禮也；聽獄斷刑，治仁於人者，謂之文誅矣。故三文立於政，行於理，守而不存，攻而不得者，自古至今，未之嘗聞。」《尸子》曰：「德者，天地萬物之得也；義者，天地萬物之冝也；禮者，天地萬物之體也。使天地萬物，皆得其冝、當其體，謂之大仁。」文子曰：「夫人無廉恥，不可以治也；不知禮義，不可以行法也。法能殺人，不能使人孝悌；能刑盜者，不能使人有廉恥。故聖王在上，明好惡以示之，經非譽以導之，親賢而進之，賤不肖而退之，刑諸不用，禮義修而任得賢也。」又曰：「夫義者，非能盡利天下者也，利一人而天下從；暴者，非能盡害海內者也，害一人而天下叛。故舉措廢置，不可不審也。」〉
積於不涸之倉，務五穀也。〈晁錯說漢文帝曰：「今土地人民，不減於古，無堯、湯之水旱，而蓄積不及古者，何也？地有遺利，人有餘力，生谷之土未盡墾辟，山澤之利未盡出，游食之人未盡歸農也。當今之務，在於貴粟。貴粟之道，在於使人以粟為賞罰。今募天下之人入粟塞下，得以拜爵，得以除罪。如此，則富人有爵，農人有錢，粟有所余，而國用饒足。不過三載，塞下之粟必多矣。漢景帝詔曰：「雕文刻鏤，傷農事者也；錦繡纂組，害女紅者也。農事傷則飢之夲也，女紅害則寒之原也。夫飢寒並至而能毋為非者，寡矣。朕親耕，後親桑，以奉宗廟，為天下先，欲天下務農蠶，素有畜積，以備災害。」《鹽鐵論》曰：「國有沃野之饒，而人不足於食者，工商盛而夲業荒也。有山海之貨，而人不足於財者，不務人用而淫巧衆也。」〉
藏於不竭之府，養桑麻，育六畜也。〈漢景帝詔曰：「農，天下之夲也。黃金珠玉，飢不可食，寒不可衣。其令郡國勸農桑，益種樹，可克衣食物。吏發人取庸，采黃金珠玉者，坐贓為盜，二千石，聽者與罪同。《申鑒》論曰：「人不畏死，不可懼之以罪；人不樂生，不可勸之以善。故在上者先豐人財，以定其志也。」〉
下令於流水之原，以順人心也。〈尉繚子曰：「令，所以一衆心也。不審所出，則數變，數變則令雖出，衆不信也。出令之法：雖有小過，無更，則衆不二聽，即令行矣。」《尹文子》曰：「文之於武也，令有必行，有不必行者。『去貴妻，賣愛妾』，此令必行者也。因曰：『汝無敢恨，汝無敢思。』此令不行者也。故為人上者，必愼所出令焉。」文子曰：「治國有常，而利人為夲；政敎有道，而令行為右也。」〉
使士於不諍之官，使人各為其所長也。〈孫卿曰：「相高下，序五穀，君子不如農人；通財貨，辨貴賤，君子不如賈人；設規矩，便備用，君子不如工人。若夫論德而定次，量能而授官，言必當理，事必當務，然後君子之所長。」文子曰：「力勝其任，即舉之不重也；能務其事，則為之不難也。」〉
明必死之路，嚴刑罰也。〈議曰：孔子曰：「上失其道而殺其下，非禮也。」故三軍大敗，不可斬；獄犴不治，不可刑。何也？上敎之不行，罪不在人故也。夫慢令謹誅，賊也；征斂無時，暴也；不誡責成，虐也。政無此三者，然後刑，即可也。陳道德以先服之，猶不可，則尚賢以勸之，又不可，則廢不能以憚之，而猶有邪人不從化者，然後待之以刑矣。」𡋡子曰：「夫仁義禮智者，法之夲也；法令刑罰者，治之末也。無夲者不立，無末者不成。何則？夫禮敎之法，先之以仁義，示之以禮讓，使之遷善，日用而不知。儒者見其如此，因曰：治國不須刑法。不知刑法承於下，而後仁義興於上也。法令者，賞善禁淫，居理之要。商、韓見其如此，因曰：治國不待仁義為體，故法令行於下也。故有刑法而無仁義則人怨，怨則怒也；有仁義而無刑法則人慢，慢則奸起也。夲之以仁，成之以法，使兩道而無偏重，則治之至也。」故仲長子曰：「昔秦用商君之法，張彌天之網。然陳涉大呼於沛澤之中，天下響應。人不為用者，怨毒結於天下也。」
桓範曰：「桀、紂之用刑也，或脯醢人肌肉，或刳割人心腹，至乃叛逆衆多，卒用傾危者，此不用仁義為夲者也。」故曰：「仁者，法之恕；義者，法之斷也。是知仁義者乃刑之夲。故孫子曰：「令之以文，齊之以武，是謂必取。」此之謂矣。〉
開必得之門，信慶賞也。〈《呂氏春秋》曰：「夫信立則虛立，可以賞矣。六合之內皆可以為府矣。人主知此論者，其王久矣；人臣知此論者，可以為王者佐矣。」徐幹《中論》曰：「天生蒸民，其情一也。刻肌虧體，所同惡也。被玉垂藻，所同好也。此二者常在，而人或不理其身，有由然也。當賞者不賞，而當罰者不罰，則為善者失其夲望，而疑其所行；則為惡者輕於國法，而恬其所守。苟如是，雖日用斧鉞於市，而人不去惡矣；日賞賜爵祿於朝，而人不興善矣。」蜀張裔謂諸葛亮曰：「公賞不遺逺，罰不阿近，爵不以無功取，刑不可以勢貴免。此賢愚之所以鹹忘其身也。〉
不為不可成，量人力也。〈文子曰：「夫債少易償也，職寡易守也，任輕易勸也。上操約少之分，下效易為之功，是以為君為臣，久而不相厭也。末世之法，高為量而罪不及，重為任而罰不勝，危為難而誅不敢。人困於三責，即飾智以詐上，雖峻法嚴刑，不能禁其奸也。」《新語》曰：「秦始皇設刑法，為車裂之誅，築城域以備胡越，事愈煩，下愈亂；法愈衆，奸愈縱。秦非不欲治也，然失之者，舉措太衆、刑罰太極故也。」〉
不求不可得，不強人以其所惡也。〈故其稱曰：政者，政之所行，在順人心；政之所廢，在逆人心。夫人惡憂勞，愛逸樂。逸樂之人，惡貧賤；富貴之人，惡危墜；存安之人，惡絕滅。生生者育之。能逸樂之，則人恐之憂勞；能富貴之，則人恐之貧賤；能存安之，則人恐之危墜；能生育之，則人恐之絕滅。故從其四欲，則逺者自親；行其四惡，則近者亦叛。晏子曰：「謀度於義者必得，事因於仁者必成。反義而行，背仁而動，未聞能成也。」《呂氏春秋》曰：「樹木茂則禽獸歸之，水源深則魚鱉歸之，人主賢則豪傑歸之。」故聖王不務歸之者，而務其所歸。故曰：強令之笑，不樂；強令之哭，不悲；強之為道，可以成小，而不可以成大也。〉
不處不可久，不偷取一世冝也。〈董仲舒論安邊之策，欲令漢與匈奴和親，又取匈奴愛子為質。班固以匈奴桀驁，每有人降漢，輒亦拘留漢使以相報復，安肯以愛子為質？孝文時，妻以漢女，而匈奴屢背約束，昧利不顧，安在其不棄質而失重利也？夫規事建議，不圖萬事之固，而偷恃一時之事者，未可以經逺。」
晁錯說漢文帝令人入粟塞下，得以拜爵，得以贖罪，上從之。
荀悅曰：「聖人之政，務其綱紀，明其道義而已。若夫一切之計，必推其公議，度其時冝，不得已而用之，非有大故，弗由之也。」〉
知時者，可立以為長。〈范蠡曰：「時不至，不可強生；事不究，不可強成。」管子曰：「聖人能輔時，不能違時。」《語》曰：「聖人修備以待時也。」〉
審於時，察於用，而能備官者，可奉以為君。〈議曰：孫卿曰：「盜王者之法，與王者之人為之，則亦王矣；盜霸者之法，與霸者之人為之，則亦霸矣；盜亡國之法，與亡國之人為之，則亦亡矣。夫與積禮義之君子為之，則王矣；與端誠信令之士為之，則霸矣；與權謀傾覆之人為之，則亡矣。三者，明主之所謹擇，此能察於用也。」管仲曰：「大位不仁，不可授以國柄；見賢不讓，不可與尊位；罰避親戚，不可使主兵；不好夲事，不可與都邑。」又曰：「使賢者食於能，則上尊崇；鬥士食於功，則卒輕死。使二者設於國，則天下理。」傅子曰：「凡都縣之考課有六：一曰以敎課治，則官愼德；二曰以清課夲，則官愼行；三曰以才課任，則官愼舉；四曰以役課平，則官愼事；五曰以農課等，則官愼務；六曰以獄課訟，則官愼理。此能備官也。〉
故曰：明版籍、審什伍、限夫田、定刑名、立君長、急農桑、去末作、敦學敎、校才藝、簡精悍、修武備、嚴禁令、信賞罰、糾游戲、察苛克，此十五者，雖聖人復起，必此言也。
夫欲論長短之變，故立政道以為經焉。
