孫子曰：「勇怯，勢也；強弱，形也。」又曰：「水之弱，至於漂石者，勢也。」何以明之？
昔曹公征張魯，定漢中，劉曄說曰：「明公以步卒五千，討誅董卓，北破袁紹，南征劉表。九州百郡，十並其八，威震天下，勢懾海外。今舉漢中，蜀人望風，破膽失守，推此而前，蜀可傳檄而定也。劉備，人傑也，有智而遲，得蜀日淺，蜀人未附。今破漢中，蜀人震恐，其勢自傾。以公之神明，因其傾而壓之(烏甲反)，無不克也。若小緩之，諸葛亮明於理而為相，關羽、張飛勇冠三軍而為將，蜀人既定，據險守要，則不可犯也。今不取，必為後憂。」曹公不從。居七日，蜀降者說：「蜀中一日數十驚，備斬之而不能禁也。」曹公延問曄曰：「今尚可擊否？」曄曰：「今已小定，未可擊也。」
又，太祖征呂布，至下邳。布敗，固守城，攻不拔，太祖欲還，荀攸曰：「呂布，勇而無謀。今三軍皆北，其銳氣衰。三軍以將為主，主衰則軍無奮意。夫陳宮有智而遲，今及布氣之未復，宮謀之未定，進急攻之，布可收也。」乃引沂泗灌城，城潰，生擒布。以此觀之，當是時，雖諸葛之智，陳宮之謀，呂布之勇，關張之勁，無所用矣。此謂「勇怯，勢也。強弱，形也。」
故兵有三勢(夫兵有三勢：一曰氣勢，二曰地勢，三曰因勢。若將勇輕敵，士卒樂戰，三軍之眾，志勵青雲，氣等飄風，聲如雷霆，此所謂氣勢也。若關山狹路，大阜深澗，龍蛇蟠磴，羊腸狗門，一夫守險，千人不過，此所謂地勢也。若因敵怠役飢渴，風波驚擾，將吏縱橫，前營未舍，後營夾涉，所謂因勢者也。)，善戰者，恆求之於勢。勢之來也，食其緩頰，下齊七十餘城；謝石渡淝，摧秦百萬之眾。勢之去也，項羽有拔山之力，空泣虞姬；田橫有負海之強，終然刎頸。
故曰：戰勝之威，人百其倍；敗兵之卒，沒世不復(永挫折也。言人氣傷，雖有百萬之眾，無益於用也。)。故「水之弱，至於漂石」，此勢略之要也。
