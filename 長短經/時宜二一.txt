夫事有趨同而勢異者，非事詭也，時之變耳。何以明其然耶？昔秦末，陳涉起蘄，兵至陳。陳豪傑說涉曰：「將軍披堅執銳，帥士卒以誅暴秦，復立楚社稷，功德宜為王。」陳涉問陳余、張耳兩人，兩人對曰：「將軍瞋目張膽，出萬死不顧一生之計，為天下除殘賊。今始至陳而王之，示天下以私。願將軍無王，急引兵而西，遣人立六國後，自為樹黨。如此，野無交兵，誅暴秦、據咸陽，以令諸侯，則帝業成矣。今獨王陳，恐天下解也！」
及楚漢時，酈食其為漢謀撓楚權，曰：「昔湯伐桀，封其後於杞；武王伐紂，封其後於宋。今秦失德棄義，侵伐諸侯社稷，滅亡六國之後，使無立錐之地。陛下誠能復立六國後，此其君臣百姓必皆戴陛下德，莫不向風慕義，願為臣妾。德義以行，陛下南面稱霸，楚必斂衽而朝。」漢王曰：「善。」張良曰：「誠用客之謀，陛下事去矣。」漢王曰：「何哉？」良因發八難，其略曰：「昔者，湯伐桀，封其後於杞者，度能制桀之死命也。今陛下能制項籍之死命乎？其不可一也。武王入殷，表商容之閭，釋箕子之囚，封比干之墓。今陛下能封聖人之墓，褒賢者之閭乎？其不可二也。發巨橋之粟，散鹿台之財，以賑貧民。今陛下能散府庫以賜貧窮乎？其不可三也。殷事已畢，偃草為軒，倒載干戈，示天下不復用武。今陛下能偃武修文，不復用兵乎？其不可四也。放馬華山之陽，示無所為。今陛下能放馬不復用乎？其不可五也。休牛桃林之野，示天下不復輸積。今陛下能乎？其不可六也。且天下游士，離親戚、棄墳墓、去故舊、從陛下者，日夜望咫尺之地。今復六國，立韓、魏、燕、趙、齊、楚之後，余無復立者，天下游士各歸事其主、從親戚、反故舊，陛下與誰取天下乎？其不可七也。且楚唯無強，六國者復撓而從之(唯當使楚無強，強則六國弱而從之也。)，陛下安得而臣之哉？其不可八也。誠用客之謀，則大事去矣。」時王方食，吐哺，罵酈生曰：「豎儒！幾敗我事！」趣令銷印，此異形者也。
(荀悅曰：「夫立策決勝之術，其要有三：一曰形，二曰勢，三曰情。形者，言其大體得失之數也。勢者，言其臨時之勢、進退之機也。情者，言其心志可否之實也。故策同事等者，三術不同也。初，張耳說陳涉以復六國後，自為樹黨。酈生亦用此說漢王，所以說者事同，而得失異者，何哉？當陳涉之起也，天下皆欲亡秦；而楚、漢之分未有所定，今天下未必欲亡項也。且項羽力能率從六國，如秦之勢，則不能矣。故立六國於陳涉，所謂多己之黨，而益秦弊也。且陳涉未能專天下之土也，所謂取非其有，以德於人，行虛惠而獲實福也。立六國於漢王，所謂割己之有，而以資敵，設虛名而受實禍也。此事同而形異者也。)
七國時，秦王謂陳軫曰：「韓、魏相攻，期年不解。或曰救之便，或曰勿救便，寡人不能決，請為寡人決之。」軫曰：「昔卞莊子方刺虎，管豎子止之，曰：『兩虎方食牛，牛甘必爭，爭必鬥，鬥則大者傷、小者死。從傷而刺之，一舉必有兩虎之名。』今韓、魏相攻，期年不解，必是大國傷、小國亡。從傷而伐之，一舉必有兩實。此卞莊刺虎之類也。」惠王曰：「善。」果如其言。
初，諸侯之叛秦也，秦將軍章邯圍趙王於鉅鹿。楚懷王使項羽、宋義等北救趙。至安陽(今相州安陽縣也)，留不進。羽謂義曰：「今秦軍圍鉅鹿，疾引兵渡河，楚擊其外，趙應其內，破秦軍必矣。」宋義曰：「不然。夫搏牛之虻，不可以破虱(虻喻秦也，虱喻章邯也。喻今將兵，方欲滅秦，不可盡力與章邯即戰也。)。今秦攻趙，戰勝則兵疲，我承其弊；不勝，則我引兵鼓行而西，必舉秦矣。故不如鬥秦、趙。夫擊輕銳，我不如公；坐運籌策，公不如我。」羽曰：「將軍戮力而攻秦，久留不行，今歲飢民貧，士卒食半菽(士卒食蔬菜，以菽雜之半。)，軍無見糧。乃飲酒高會，不引兵渡河，因趙食，與並力擊秦，乃曰：『承其弊』。夫以秦之強，攻新造之趙，其勢必舉趙。趙舉而秦強，何弊之承？且國兵新破，王不安席，掃境內而屬將軍。國家安危，在此一舉。今不恤士卒而徇私，非社稷臣也。」即夜入義帳中斬義。悉兵渡河，沉舟破釜，示士卒必死，無還心，大破秦軍。此異勢者也。
(荀悅曰：「宋義待秦、趙之弊，與卞莊刺虎事同而勢異，何也？施之戰國之時，鄰國相攻，無臨時之急，則可也。戰國之立，其來久矣，一戰之勝敗，未必以亡也。其勢非能急於亡敵國也。進則乘利，退則自保，故蓄力待時，承弊然也。今楚、趙新起，其力與秦勢不並立，安危之機，呼吸成變，進則定功，退則受禍，此事同而勢異者也。」)
韓信伐趙，軍井陘，選輕騎二千人，人持一赤幟，從間道升山而望趙軍，誡曰：「趙見我走，必空壁逐我，若疾入趙壁，拔趙幟，立漢赤幟。」信乃使萬人先行，出背水陣。平旦，信建大將之旗鼓，行出井陘口。趙開壁擊之，大戰良久。於是信棄旗鼓，走水上軍。水上軍開入之，復疾戰。趙空壁爭漢旗鼓，逐韓信。韓信等已入水上軍，軍皆殊死戰，不可敗。信出奇兵二千騎，共候趙空壁逐利，則馳入趙壁，皆拔趙旗，立漢赤幟二千。趙軍已不能得信等，欲還歸壁，皆漢赤幟，而大驚，以為皆已得趙王將矣。遂亂，遁走，趙將雖斬之，不能禁也。於是漢兵乘擊，大破之，虜趙軍。諸將效首虜，皆賀信。因問曰：「兵法：背右山陵，前左水澤。今者反背水陣，然竟以勝，此何術也？」信曰：「兵法不曰：『陷之死地而後生，置之亡地而後存？』且信非得素撫循士大夫也，此所謂驅市人而戰之，其勢非置之死地，使人人自為戰。今與之生地，皆走，寧尚可得而用之。」
又高祖劫五諸侯兵，入彭城。項羽聞之，乃引兵去齊，與漢大戰睢水上，大破漢軍，多殺士卒，睢水為之不流。此異情者也。
(荀悅曰：「伐趙之役，韓信軍泜水，而趙不能敗。何也？彭城之難，漢王戰於睢水之上，士卒赴入睢水而楚兵大勝，何也？趙兵出國近攻，見可而進，知難而退，深懷內顧之心，不為必死之計；韓信孤軍立於水上，有必死之計，無生慮也，此信之所以勝也。漢王制敵入國，飲酒高會，士眾逸豫，戰心不同。楚以強大之威，而喪其國都，項羽自外而入，士卒皆有憤激之氣，救敗赴亡，以決一旦之命。此漢所以敗也。且韓信選精兵以守，而趙以內顧之士攻之；項羽選精兵以攻漢，而漢王以懈怠之卒應之。此事同而情異者也。」
故曰：權不可預設，變不可先圖。與時遷移，應物變化，計策之機也。)
漢王在漢中，韓信說曰：「今士卒皆山東人，跂而望歸。及其鋒，東向可以爭天下。」後漢光武北至薊，聞邯鄲兵到，世祖欲南歸，召官屬計議。耿弇曰：「今兵從南來，不可南行。漁陽太守彭寵，公之邑人；上郡太守，即弇父也。發此兩郡，控弦萬騎，邯鄲不足慮也。」世祖官屬不從，遂南馳，官屬各分散。(議曰：歸師一也，或敗或成，何也？對曰：孫子云：「歸師勿遏。」項王使三王之秦，遏漢王歸路，故鋒不可當。又孫子稱：「諸侯自戰其地，為散地。」光武兵從南來，南行入散地，所以無鬥志而分散也。故歸師一也，而一成一敗也。)
後漢李傕等追困天子於曹陽。沮授說袁紹曰：「將軍累葉台輔，世濟忠義。今朝廷播越，宗廟殘毀。觀諸州郡，雖外托義兵，內實相圖，未有憂在社稷、恤人之意！且今州城粗定，兵強士附。西迎大駕，即宮鄴都，挾天子而令諸侯，畜士馬以討不庭，誰能御之？若不早定，必有先之者。夫權不失機，功不厭速，願其圖之。」紹不從。魏武果迎漢帝，紹遂敗。梁武帝蕭衍起義，杜思衝勸帝迎南康王，都襄陽，正尊號，帝不從。張弘策曰：「今以南康置人手中，彼挾天子以令諸侯，節下前去，為人所使。此豈歲寒之計耶？」帝曰：「若前途大事不捷，故自蘭艾同焚；若功業克建，誰敢不從？豈是碌碌受人處分於江南，立新野郡以集新附哉？」不從。遂進兵，克建業而有江左。
(議曰：挾天子而令諸侯，其事一也，有以之成，有以之敗，何也？對曰：天下者，非一人之天下也。肆行兇暴，繼體不足以自存；人望所歸，匹夫可以成洪業。夫天命底止，唯樂推，有自來矣。當火德不競，群豪虎爭，漢祚雖衰，人望未改，故魏武奉天子以從人慾，仗大順以令宇內，使天下之士委忠霸圖。《傳》曰：「求諸侯莫如勤王。」斯之謂矣。齊時則不然，溥天思亂，海水群飛，當百姓與能之秋，屬三靈改卜之日，若挾舊主，不亦違乎？故《傳》譏萇弘欲興天之欲壞，而美蔡墨「雷乘干」之說。是以其事一也，有以之成，有以之敗也。)
此「情」與「形」、「勢」之異者也。隨時變通，不可執一矣。
(諸葛亮曰：「范蠡以去貴為高，虞卿以舍相為功；太伯以三讓為仁，燕噲以辭國為禍；堯、舜以禪位為聖，考、哀以授董為愚；武王以取殷為義，王莽以奪漢為篡；桓公以管仲為霸，秦王以趙高喪國。此皆趣同而事異也。明者以興治，暗者以辱亂也。)
