趙子曰：「《詩》雲『允文允武』，《書》稱『乃武乃文』。」孔子曰：「君子有文事，必有武備。」《傳》曰：「天生五材，民並用之，廢一不可，誰能去兵？」黃帝與蚩尤戰，顓頊與共工爭，堯伐歡兜，舜伐有苗，啟伐有扈，湯伐有夏，文王伐崇，武王伐紂，漢高有京索之戰，光武興昆陽之師，魏動官渡之軍，晉舉平吳之役，故《呂氏春秋》曰：「聖王有仁義之兵，而無偃兵。」《淮南子》曰：「以廢不義而授有德者也。」是知取威定霸，何莫由斯！自古兵書殆將千計，若不知合變，雖多亦奚以為？故曰：少則得，多則惑，所以舉體要而作「兵權」雲。
夫兵者，兇器也。戰者，危事也。兵戰之場，立屍之所，帝王不得已而用之矣。〈凡天有白雲如匹布經丑未者，天下多兵，赤者尤甚。或有雲如匹布竟天，或有雲如胡人行列陣，皆天下多兵。或壬子日四望無雲，獨見赤雲如旌旗，天下兵起。若遍四方者，天下盡兵。或四望無雲，獨見黑雲極天，亦天下兵起，三日內有雨，災解。或有赤雲赫然者，所見之地，兵大起。凡有白雲如仙人衣，千萬連結，部隊相逐，罷而復興，當有千里兵。或有如人持刀楯，此暴兵氣也。或有白雲廣六丈，東西竟天者，亦兵起也。青者，有大喪也。〉
故曰：救亂誅暴，謂之義兵，兵義者王。敵加於己，不得已而用之，謂之應兵，兵應者勝。爭恨小故，不勝憤怒者，謂之忿兵，兵忿者敗。利人土地寶貨者，謂之貪兵，兵貪者破。恃國之大，矜人之眾，欲見威於獻，謂之驕兵，兵驕者滅。
〈夫禁暴救亂，曰義兵，可以禮服；恃眾以伐，曰強兵，可以謙服；因怒興師，曰剛兵，可以辭服；棄禮貪利，曰暴兵，可以詐服；國危人疲，舉事動眾，曰逆兵，可以權服。〉
是知聖人之用兵也，非好樂之，將以誅暴討亂。夫以義而誅不義，若決江河而溉螢火，臨不測之淵而欲墮之，其克之必也。所以必優游恬泊者何？重傷人物。故曰：「遠人不服，則修文德以來之。」不以德來，然後命將出師矣。
夫將者，國之輔也，之人司命也。故曰：將不知兵，以其主與敵也；君不擇將，以其國與敵也。將既知兵，主既擇將，天子居正殿而召之，曰：「社稷安危，一在將軍，今某國不臣，願煩將軍應之。使太史卜齋擇日，授以釜鉞。君入太廟，西面而立，將軍北面而立。君親操鉞，持其首，授其柄，曰：「從是以上至天者，將軍制之。」乃復操柄，授與刃，曰：「從是以下至淵者，將軍制之。」將既受命，拜而報曰：「臣聞：國不可從外理，軍不可從中御。二心不可以事君，疑志不可以應敵。臣既受命，專釜鉞之威，臣不敢還諸。」乃辭而行，鑿凶門而出。故《司馬法》曰：「進退唯時，無曰寡人。」孫子曰：「將在軍，君命有所不受。」古語曰：「閫以內，寡人制之；閫以外，將軍制之。」《漢書》曰：「唯聞將軍之命，不聞天子之詔。」
故知合軍聚眾，在於閫外，受推轂之寄，當秉旄之重。無天於上，無地於下，無敵於前，無君於後，乃可成大業矣。故曰：「將能而君不御者勝」，此之謂也。
夫王者帥師，必簡練英雄，知士高下，因能授職。各取所長，為其股肱羽翼，以成威神，然後萬事畢矣。
腹心一人〈主贊謀應卒，揆天消變，總撮計謀，保國全命者也。〉
謀士五人〈主國安危，豫慮未然，諭才能，明賞罰，授官位，決嫌疑，定可否者也。〉
天文三人〈主占星曆，候風氣，理時日，考符驗，校災異，知天心去就者也。〉
地形三人〈主軍行止，形勢利害，遠近險易，水涸山阻，不失地理者也。〉
兵法九人〈主講論異同，行事成敗，簡練兵器，凡軍陣所用，刺舉非法者也。〉
通糧四人〈主廣飲食，密畜積，通糧道，致五穀，令三軍不睏乏食者也。〉
奮威四人〈主擇材士，諭兵馬，風馳電擊，不失所由，奇仗也。〉
鼓旗三人〈主佐鼓旗、符節、號令，倏忽往來，出入若神。〉
股肱四人〈主出旌杆，任重持難，修溝塹，治壁壘，四轉守御者也。〉
通材三人〈主拾遺補過、集會、術數，周流並會，應偶賓客，議論談語，消患結解。〉
權士三人〈主奇譎殊異，非人所識，行無窮之變也。〉
耳目七人〈主往來聽言語，覽視四方之事，軍中之情偽，日列於前也。〉
爪牙五人〈主揚威武，激厲三軍，冒難銳攻，令三軍勇猛也。〉
羽翼四人〈主飛名譽，震遠近，動移四境，以弱敵心者。〉
游士八人〈主相征祥，候開闔，視敵人為謀者也。〉
術士二人〈主為譎詐，依託鬼神，以惑敵心。〉
法算二人〈主計會三軍，領理萬物也。〉
方士二人〈主為藥，以全傷病也。〉
軍中：有大勇、敢死、樂傷者，聚為一卒〈名曰冒刃之士〉。
有勃氣、壯勇、暴強者，聚為一卒〈名曰陷陣之士〉。
有學於奇正、長劍、雕弧，接武齊列者，聚為一卒〈名曰銳騎之士〉。
有破格舒鉤，強梁多力，能潰破金鼓，絕滅旌旗者，聚為一卒〈名曰勇力之士〉。
有能逾高超遠，輕足善走者，聚為一卒〈名曰冠兵之士〉。
有故王臣失勢，欲復見其功者，聚為一卒〈名曰死鬥之士〉。
有死罪之人，昆弟為其將報仇者，聚為一卒〈名曰死憤之士〉。
有貧窮忿怒，將快其志者，聚為一卒〈名曰必死之士〉。
有故贅婿人虜，欲昭跡揚名者，聚為一卒〈名曰厲頓之士〉。
有辯言巧辭，善毀譽者，聚為一卒〈名曰間諜飛言弱敵之士〉。
有故胥靡免罪之人，欲逃其恥者，聚為一卒〈名曰幸用之士〉。
有材伎過人，能負重行數百里者，聚為一卒〈名曰待令之士〉。
夫卒強將弱，曰弛；吏強卒弱，曰陷；兵無先鋒，曰北。必然之數矣。故曰：「兵眾孰強？士卒孰練？」「知之者勝，不知之者不勝。」不可忽也。
太公曰：「出軍征戰，安器置陣，以六為法。」〈六者，謂六百步，亦可六十步，量人地之宜，置表十二辰也。〉將軍自居九天之上〈青龍亦為九天，若行止顧宿，居玉帳下，凡月建前三辰為玉帳，假令正月巳地是也。〉竟一旬，復徙開牙門，常背建向破〈不向太歲太陰〉，不飲死水，不居死地，不居地柱，不居地獄，無休天灶，無當龍首〈死水者，不流水也；死地者，丘墓之間；地柱者，下中之高；地獄者，高中之下；天灶者，谷口也；龍首者，山端也。〉故曰：凡結營安陣，將軍居青龍，軍鼓居逢星，士卒居明堂，伏兵於太陰，軍門居天門，小將居地戶，斬斷居天獄，治罪居天庭，軍糧居天牢，軍器居天藏。此謂法天結營，物莫能害者也。
〈假令甲子旬中，子為青龍，丑為逢星，寅為明堂，卯為太陰，辰為天門，巳為地戶，午為天獄，未為天庭，申為天牢，酉為天藏。
甲戌旬中，戌為青龍，亥為逢星，子為明堂，丑為太陰，寅為天門，卯為地戶，辰為天獄，巳為天庭，午為天牢，未為天藏。
甲申旬中，申為青龍，酉為逢星，戌為明堂，亥為太陰，子為天門，丑為地戶，寅為天獄，卯為天庭，辰為天牢，巳為天藏。
甲午旬中，午為青龍，未為逢星，申為明堂，酉為太陰，戌為天門，亥為地戶，子為天獄，丑為天庭，寅為天牢，卯為天藏。
甲辰旬中，辰為青龍，巳為逢星，午為明堂，未為太陰，申為天門，酉為地戶，戌為天獄，亥為天庭，子為天牢，丑為天藏。
甲寅旬中，寅為青龍，卯為逢星，辰為明堂，巳為太陰，午為天門，未為地戶，申為天獄，酉為天庭，戌為天牢，亥為天藏。〉
夫兵不可出者三：不和於國，不可以出軍；不和於軍，不可以出陣；不和於陣，不可以出戰。故孫子曰：一曰道。道者，令人與上同意者也。故可與之死，可與之生，而人不畏危。〈危，疑也。言主上素有仁施於下，則士能致前赴敵，故與處存亡之難，不畏傾危之敗。若晉陽之圍，沈竈生蛙，而民無叛疑也。〉
黃石公曰：「軍井未達，將不言渴；軍幕未辦，將不言倦。冬不服裘，夏不操扇，是謂禮將。與之安，與之危，故其眾可合而不可離，可用而不可疲。」接之以禮，厲之以辭〈厲士以見危授命之辭也〉，則士死之。是以含蓼問疾，越王霸於諸侯；吮疽恤士，吳起淩於敵國。陽門慟哭，勝三晉之兵；單醪投河，感一軍之士。勇者為之鬥，智者為之憂。視死若歸，計不旋踵者，以其恩養素畜，策謀和同也。故曰：「畜恩不倦，以一取萬。」語曰：「積恩不已，天下可使。」此道德之略也。
孫子曰：「卒未專親而罰之，則不服，不服則難用。卒已專親而罰不行，則不可用矣。故曰：視卒如嬰兒，故可與之赴深溪；視卒如愛子，故可與之居死地。厚而不能使，愛而不能令，亂而不知理，譬若驕子，不可用也。」《經》曰：「兵以賞為表，以罰為裏。」又曰：「令之以文，〈文，惠也。〉齊之以武，〈武，法。〉是謂必取。」故武侯之軍禁有七：〈孫子曰：「無法之懸，無政之令。」《司馬法》曰：「見敵作誓，贍功作賞，此蓋圍急之時，不可格以常制。」其敵國理戎，周旋中野，機要綱目，不得不預領矣。〉一曰輕，二曰慢，三曰盜，四曰欺，五曰背，六曰亂，七曰誤，此治軍之禁也。
若期會不到，聞鼓不行，乘寬自留，迴避務止，初近而後遠，喚名而不應，軍甲不具，兵器不備，此謂「輕軍」。〈有此者，斬之。〉
受令不傳，傳之不審，以惑吏士。金鼓不聞，旌旗不睹，此謂之「慢軍」。〈有此者，斬之。〉
食不廩糧，軍不部兵，賦賜不均，阿私所親，取非其物，借貸不還，奪人頭首，以獲功名，此謂「盜軍」。〈有此者，斬之。〉
若變易姓名，衣服不鮮，金鼓不具，兵刃不磨，器仗不堅，矢不著羽，弓弩無絃，主者吏士，法令不從，此所謂「欺軍」。〈有此者，斬之。〉
聞鼓不行，叩金不止，按旗不伏，舉旗不起，指麾不隨，避前在後，縱發亂行，折兵弩之勢，卻退不鬥。或左或右，扶傷輿死，因託歸還，此謂「背軍」。〈有此者，斬之。〉
出軍行將，士卒爭先，紛紛擾擾，軍騎相連，咽塞道路，後不得前，呼喚喧譁，無所聽聞，失行亂次，兵刃中傷，長將不理，上下縱橫，此謂「亂軍」。〈有此者，斬之。〉
屯營所止，問其鄉里，親近相隨，共食相保，呼召不得，越入他位，幹誤次第，不可呵止。度營出入，不由門戶，不自啟白。奸邪所起，知者不告，罪同一等。合人飲食，阿私所受，大言驚語，疑惑吏士，此謂「誤軍」〈有此者，斬之。〉
斬斷之後，萬事乃理。所以鄉人盜笠，呂蒙先涕而後斬。馬逸犯麥，曹公割髮而自刑。故太公曰：「刑上極，賞下通。」孫子曰：「法令孰行？賞罰孰明？吾以此知勝。」此之謂也。
孔子曰：「不教人戰，是謂棄之。」故知卒不服習，起居不精，前擊後解，與金鼓之音相失，百不當一，此棄之者也。故領三軍，教之戰者，必有金鼓約令，所以整齊士卒也。
教令操兵起居，旌旗指麾之變。故教使一人學戰，教成合之十人。十人學戰，教成合之百人。漸至三軍之眾。
大戰之法，為其校陣，各有其道。左校青龍，右校白虎，前校朱雀，後校亥武，中校軒轅。大將之所處，左鋒右戟，前楯後弩，中央鼓旗，興動俱起。聞鼓則進，聞金則止。隨其指麾，五陣乃理。
〈夫五陣之法，鼓旗為主。一鼓舉青旗，則為曲陣；二鼓舉赤旗，則為銳陣；三鼓舉黃旗，則為圓陣；四鼓舉白旗，則為方陣；五鼓舉黑旗，則為直陣。曲陣者，木也；銳陣者，火也；圓陣者，土也；方陣者，金也；直陣者，水也。此五行之陣，展轉相生，以為勝負。凡結五陣之法，五五相保，五人為一長，五長為一師，五師為一帥，五帥為一校，五校為一火，五火為一橦，五橦為一軍，則事備矣。
夫兵之便，務知節度。短者持旌旗，勇者持金鼓，弱者給糧牧，智者為謀主。鄉里相比，五五相保。一鼓正立，二鼓起食，三鼓嚴辦，四鼓就行。間聞聽令，然後舉旗出兵，隨幡所至也。〉
故曰：治眾如治寡，分數是也；〈部曲為分，什五為數。〉鬥眾如鬥少，形名是也。〈旌旗曰形，金鼓曰名。〉言不相聞，故為鼓鐸；視不相見，故為旌旗。
夫金鼓旌旗，所以一人耳目也。〈夜戰多火鼓，晝戰多旌旗。所以變人耳目。〉是知鼓鼙金鐸，所以威耳；旌旗麾章，所以威目；禁令刑罰，所以威心。耳威於聲，不可不清；目威於色，不可不明；心威於罰，不可不嚴。三者不立，雖勝必敗。故曰：「將之所麾，莫不從移；將之所指，莫不前死。」紛紛紜紜，鬥亂而不可亂；混混沌沌，形圓而不可敗，此用眾之法也。
卒服習矣，器用利矣，將軍乃秉旄麾眾而誓之。〈有虞氏誡於國，夏後氏誓於軍，殷誓於軍門之外。周將交刃而誓之，所誓不同，吾從周，誓之曰：「嗚呼！溥天之下，莫非王土；率土之濱，莫非王臣。今某國威侮五行，怠棄三正，俾我有眾，龔行天討。用命者，賞不逾時；逗撓者，誅不遷列。死生富貴，在此一舉。嗟爾庶士，各勉乃心也。〉於是氣厲青雲，雖赴湯蹈火，可也。此教戰之法也。
孫子曰：「二曰天時。天時者，陰陽、寒暑，時節制也。」《司馬法》曰：「冬夏不興師，所以兼愛吾人也。」太公曰：「天文三人，主占風氣，知天心去就。」故《經》曰：「能知三生，臨刃勿驚，從孤擊虛，一女當五丈夫。」故行軍必背太陰、向太陽，察五緯之光芒，觀二曜之薄蝕，必當以太白為主，辰星為候。合宿，有必鬥之期；格出，明不戰之勢。避以日耗，背以月刑。以王擊囚，以生擊死，是知用天之道，順天行誅，非一日也。
若細雨沐軍，臨機必有捷；回風相觸，道還而無功。雲類群羊，必走之道；氣如驚鹿，必敗之勢。黑雲出壘，赤氣臨軍，六窮起風，三刑起霧，此皆見師之出而不見其入也。若煙非煙，此慶雲也；若星非星，此歸邪也；若霧非霧，此泣軍也；若雷非雷，此天鼓也。慶雲開，有德；歸邪，有降人；泣軍，多殺將；天鼓，多敗軍。是知風雲之占，歲月之候，其來久矣。
故古者初立將，始出門首建牙之時，必觀風雲之氣。
〈諸謀立武事，征伐四方，興兵動眾，忌大風雷雨，陰不見日。辰午酉亥，自刑之日。夫牙旗者，將軍之精。凡豎牙旗，必以制日。制日者，謂上克下也。初立牙門，禡之曰：「兩儀有正，四海有王，寶命在天，世德彌光。蕞爾凶狡，敢謀亂常，天子命我，秉鉞專征。爰整其旅，討茲不庭。夫天道助順，神祗害口，使凶丑時殲，方隅聿清。兵不血刃，凱歸上京。神氣增輝，永觀厥成。實正直之賴，凡乃神之靈，急急如律令。」凡氣初出如甑上氣，勃勃上升，氣積為霧，霧為陰，陰氣結為虹霓，暈珥之屬。凡氣不積不結，散漫一方，不能為災。必和雜殺氣，森森然疾起，乃可。論占，常以平旦、下晡、日出沒時候之，期內有風雨，災不成也。〉若風不旁勃，旌旗暈暈，順風而揚舉，或向敵終日，軍行有功，勝候也。
〈凡軍上氣如山堤上林木，不可與戰；在吾軍大勝。或如火光，亦大勝。或敵上白氣粉拂如樓，緣以赤氣者，兵勁不可擊；在吾軍必大勝。或敵上氣黃白厚潤而重者，勿與戰。或有雲廣如三匹帛，前後大軍行好。遙望軍上雲如鬥雞，赤白相隨，在氣中得天助，不可擊。兩軍相當，上有氣如蛇，舉頭向敵者，戰必勝。凡軍營上有五色氣，上與天連，此應天之軍，不可擊。有赤黃氣干天，亦不可攻。或有雲如日月，而赤氣繞之，如日暈狀，有光者，所見之地大勝，不可攻。敵上氣如口狀，其軍不可攻。此皆勝氣也〉。
若逆風來應，氣旁勃，牙扛折，陰不見日，旌幡激揚，敗候也。
孫子曰：「三曰地利。地利者，遠近、險易、廣狹、生死也。故不知山林、險阻、沮澤之形者，不能行軍；不用鄉導，不能得地利。故用兵：有散地、有輕地、有爭地、有交地、有衢地、有重地、有汜地、有圍地、有死地〈九地之名〉。
諸侯自戰其地，為散地，〈戰其境內之地，士卒意不專，有自潰之心也。故《經》曰：「散地，吾將一其志也」〉。
入人之地而不深者，為輕地，〈入人之地未深，士卒意尚未專，而輕走也。故《經》曰：「輕地，吾將使之屬也」〉。
我得則利，彼得亦利者，為爭地，〈可以少勝眾、弱勝強，謂山水阨口、有險固之利，兩敵所爭。故《經》曰：「爭地，吾將趣其後也」〉。
我可以往，彼可以來，為交地，〈道上相交錯，平地有數道，往來交通，無可絕也，故《經》曰：「交地，吾將固其結也」〉。
諸侯之地三屬，〈我與敵相對，而旁有他國也。〉先至而得天下之眾者，為衢地，〈先至其地，可交結諸侯之眾為助也。故《經》曰：「衢地，我將謹其守也」〉。
入人難返之地深，背城邑多者，為重地，〈遠去己城廓，深入敵地，專心意，故謂之重地。故《經》曰：「重地，吾將繼其食也」〉。
行出林、險阻、沮澤，凡難行之道者，為汜地，〈汜，浸洳之地。故《經》曰：「汜地，吾將進其途也〉。
所由入者隘，所以歸者迂，彼寡可以擊吾眾者，為圍地，〈所欲從入阨險，欲歸道遠也，持久則糧乏，故敵可以少擊吾眾者。故《經》曰：「圍地，吾將塞其闕也」〉。
疾戰則存，不疾則亡者，為死地，〈前有高山，後有大水，進則不得，退復有礙，又糧乏絕，故為死地。在死地者，當及士卒尚飽，強誌殊死，故可以俱死。故《經》曰：「死地，吾將示之以不活也」〉。
是故，散地則無戰，〈士卒顧家，不可以戰。〉輕地則無止〈入敵地淺，士意尚未堅，不可以遇敵，自當堅其心也。〉，爭地則無攻，〈三道攻，當先主地利也，先得其地者，不可攻也。〉，交地則無絕，〈相及屬也。交地者，俱可進退，不以兵絕也。〉，衢地則合交〈佐諸侯也，當交結於諸侯。〉，重地則掠〈蓄糧食也。入深，士卒堅固，則可掠取財物。〉汜地則行，〈不可止也〉，圍地則謀〈擊其謀也。則當權謀奇譎，可以免難。〉死地則戰。〈殊死戰也。未戰先勵之曰：「無慮愚戇，用軍不明，乃隨圍阨之地，益士大夫之憂也，皆將之罪也。今日之事，在此一舉。若不用力，身當膏野草，為蟲獸食，妻子無所求索；克則身榮，賞祿在焉，可不勉哉。〉」
又有六地：有通，有掛，有支，有隘，有險，有遠。〈六地名也〉。我可以往，彼可以來，曰通〈謂俱在平陵，往來通利也。〉居通地，先處其高陽，利糧道，以戰則利〈寧致人，無致於人。已先處高地，分為屯守於歸來之路，不使敵絕已糧道也。〉
可以往，難以反，曰掛。〈掛，相掛牽也。〉掛形曰：敵無備，出而勝之；敵有備，出而不勝，難以反，不利。〈敵無備而出攻之，勝可也；有備，不得勝之，則難還反也。〉
我出而不利，彼出而不利，曰支。〈支，久也。俱不便久相持也。〉支形曰：敵雖利我，我無出，引而去也，令敵半出而擊之，利。〈利我者，佯背我去，無出逐，待其引而擊之，可敗也。〉
隘形曰：我先居之，必盈之而待敵。〈盈，滿也。以兵陣滿院形名，使敵不得進退。〉若敵先居之，盈而勿從也，不盈而從之。〈隘形者，兩山之間通谷也。敵怒，勢不饒我也。居之，必前齊阨口陣，而守之以奇也。敵即先居此地齊口陣，勿從也。即半隘陣者，從而與敵，其此利也。〉
險形曰：我先居之，必居高陽以待敵。〈居高陽之地，以待敵人。敵人從其下陰來，擊之，勝也。〉；若敵先居，則引而去之，勿從也〈地險，先不可致於人也。〉
夫遠形，鉤勢，難以挑戰，而不利。〈挑，近敵也。遠形，去國遠也。地鉤等，無獨便利，先挑之戰，不利。〉
凡此六者，地之道也。皆將之至任，不可不察。
故曰：深草蓊穢者，所以遁逃也；深谷阻險者，所以止御車騎也；隘塞山林者，所以少擊眾也。〈眾少可以夜擊敵也〉；沛澤杳冥者，所以匿其形也。
丈五之溝，漸車之水〈漸，浸也。音子廉反。〉，山林石徑，涇川丘阜。〈涇川，常流之川。〉草木所在，此步兵之地，車騎二不當一。
丘陵漫衍相屬。〈漫衍，猶聯延也；屬，續也，音之欲反。〉平原廣野，此車騎之地，步兵十不當一。
平原相遠。〈遠，離也。〉，仰高臨下，此弓弩之地，短兵十不當一。兩陣相近，平地淺草，可前可後，此長戟之地，劍楯三不當一。
雚葦竹簫。〈簫，蒿也。〉草木蒙籠，林葉茂接，此矛鋌之地，長戟二不當一。
曲道相伏，險扼相簿，此劍楯之地，弓弩三不當一。
故曰：「地形者，兵之助。」又曰：「用兵之道，地利為寶。」趙奢趨山，秦師所以覆敗；韓信背水，漢兵由是克勝。此用地利之略也。
《經》曰：「以水佐攻者強，以火佐攻者明。」是知水火者，兵之助也。
故火攻有五：一曰火人〈敵旁近草，因風燒之。〉，二曰火積〈燒其積蓄〉，三曰火輜〈燒其緇重〉，四曰火庫〈當使間人之敵營，燒其兵庫。〉，五曰火燧〈燧，墮也。以火墮敵人營中也。火頭之法，以鐵盈火，著箭頭，強弩射敵之營中，燒絕糧道也。〉
行火必有因〈因奸人也〉，煙火素具。發火有時，起火有日。時者，天之燥也；日者，宿在箕、壁、參、軫也，凡此四宿者，風起之日也。
〈蕭世誠云：「春丙丁、夏戊己、秋壬癸、冬甲乙，此日有疾風猛雨也。居勘太乙，中有飛鳥十精，如風雨期，五子元運式，各候其時，可用火。」故曰：「以火佐攻者明。」
何以言之？昔揚[王延]與桂陽賊相會，[王延]以皮作大排囊，以石灰內囊中，置車上，作火燧，繫馬尾，因從上風，鼓排囊吹灰，群賊瞇目，因燒馬尾，奔突賊陣，眾賊奔潰，此用火之勢也。殷浩北伐，長史江逌取數百雞，以長繩連之，腳皆繫火。一時驅放，群雞飛散羌營，營皆燃，因擊之，姚襄退走，此用火之勢。李陵在大澤草中，虜從上風縱火，陵從下風縱火，以此火解火勢也。吾聞敵燒門，恐火滅門開，當更積薪助火，使火勢不滅，亦解火之法也〉。
太公曰：「強弩長兵，所以踰水戰。」孫子曰：「水可以絕。」謂灌城也。又曰：「絕水，必遠水〈引敵使渡也〉。客絕水而來，迎之於水內，令敵半渡而擊之，利。欲戰，無附於水而迎客也，謂處水上之軍。」故曰：「以水佐攻者強。」
何以言之？昔韓信定臨淄、走齊王田廣，楚使龍且來救齊。齊王廣、龍且並並，與信合戰〈人或說龍且曰：「漢兵遠鬥窮戰，其鋒不可當，齊楚自居其地戰，兵易敗散。不如深壁，令齊王使其信臣，招所亡城，城聞其王在，楚來救，必反漢。漢兵二千里客居，齊城皆反之，其勢無所得食，可無戰而降也。」龍且曰：「吾平生知韓信為人，易與耳。且夫不戰而降之，吾何功？」遂戰，敗。吾聞：「古之所謂善戰者勝，易勝者敗。善者之勝也，無知名，無勇功。故其戰勝不武，不武者，其所錯勝，勝已敗者也。」龍且不用客之計，欲求赫赫之功，昧矣。〉夾濰〈音唯〉水陣，韓信乃夜令人為萬餘囊，盛沙壅水上流，引軍半渡，擊龍且，佯不勝，還走。龍且果喜曰：「固知信怯也。」乘追信渡水，信使決壅囊，水大至。龍且軍太半不得渡，即急擊之，殺龍且。龍且水軍東散走。此反半渡之勢。
〈吾聞兵法：絕水，必遠水。令敵半渡而擊之，利。韓信半渡，軍佯入害地，令龍且擊之，然後決壅水。此所謂：「雜於利而務可伸，雜於害而患可解也。」皆反兵而用兵法。微哉！微哉！〉
盧綰佐彭越攻，下樑地十餘城。項羽聞之，謂其大司馬曹咎曰：「謹守城臯，即漢挑戰，慎勿與戰。」漢果挑楚軍，楚軍不出，使人辱之〈孫子曰：「廉潔，可辱也。」〉大司馬怒，渡汜水〈音凡〉。卒半渡，漢擊，大破之。此欲戰無附於水勢也。
故知水火之變，可以制勝，其來久矣。秦人毒涇上流，晉軍多死；荊王燒楚積聚，項氏以擒；曹公決泗於下邳，呂布就戮；黃蓋火攻於赤壁，魏祖奔衄。此將之至任，蓋軍中尤急者矣，不可不察。
《周禮》曰：「巡國傳諜者，反間也。」呂望云：「間，構飛言，聚為一卒。」是知用間之道，非一日也。〈凡有白氣群行，徘徊結陣來者，為他國人來欲圖，人不可應，視其所往，隨而擊之，可得也。或有黑氣臨我軍上，如車輪行，敵人深入，謀亂吾國臣。或有黑氣遊行，中含五色，臨我軍上，敵必謀合諸侯而伐吾國，諸侯反謀軍，軍自敗。或有黑氣如幢，出於營中，上黑下黃，敵欲來求戰。無誠實，言信相反，九日內必覺，備之，吉。或日月陰沉，無光不雨，或十日晝夜不見日月，名曰「蒙」，臣謀主。故曰：久陰不雨，臣謀主也。〉
故間有五間：有因間，有內間，有反間，有生間，有死間。五間俱起，莫知其道。因間者，因其鄉人而用之者也〈言敵鄉邑之人，知敵表裡虛實，可使伺候聽察，通辭致言。故曰：因之用，賞祿為先也。〉
內間者，因其官人而用之者也〈因其在官失職者，若刑誅之子孫與受罰之家也。因其有隙，就而用之。〉
反間者，因敵間而用之者也〈曹公曰：「敵使間來視我，我知之。因厚賂重許，反使為我間，故曰反間。」蕭世誠曰：「言敵使人來候我，我佯不知而示以虛事，前卻期會，使歸相語，故曰反間也。〉
生間者，反報者也〈擇己有賢才智謀，能自開通於敵之親貴，察其動靜，知其事計所為，已知其實，還報，故曰生間也。〉
死者間，為誑事於外，令吾間知之，而待於敵間者也。〈作詐誑之事於外，佯漏泄之。使吾間知之。吾間至敵中，為敵所得，必以誑事輸敵，敵從而備之，吾所行不然也，間則死矣。又，一云：敵間來在營，間我誑事而持歸，然皆非吾所圖也。二間皆不能知幽隱，故曰死間。蕭世誠云：「所獲敵人及己軍士有重罪系者，故為免，相敕勿泄，佯不秘密，令拘者竊聞之。因緩之，使亡，亡必歸敵，以所聞告之，敵必信焉，往必不間。故曰死間者也。〉
昔漢西域都護班超，初為將兵長史，悉發諸國步騎二萬五千擊莎車，莎車求救龜茲。龜茲王遣左將軍發溫宿、姑墨、尉頭，合五萬人助之。超召曲及于闐疏勒王議曰：「兵少不敵，計莫如各解散去。于闐從此東，長史亦從此西歸。夜半聞鼓聲便發。」眾皆以為然。乃陰緩擒得生口，生口歸，以超言告龜茲。龜茲聞之，喜，使左將軍將萬騎於西界遮超，溫宿王將八千騎於東界遮于闐王。人定後，超密令諸司馬，勒兵勵士。至雞鳴，馳赴莎車軍營，掩覆之，胡皆驚走，斬首五千級，莎車遂降。
又，耿弇討張步，步聞之，乃使其大將費邑軍歷下，又分兵屯祝阿，別於太山鐘城列營數十以待弇〈昔劉備東下與孫權交戰，魏文帝聞劉備樹柵連營七百餘里，謂群臣曰：「備不曉兵權，豈有七百里營可以拒敵者乎？包原隰險阻而為軍者，為敵所擒，此兵忌也。」後七日，權破備書到。今張步列營數十，緩急不能相救。又一軍潰，則眾心難固。此黥布所以走荊王也。步非計也，敗其宜也。〉弇渡河，先擊祝阿，拔之，故開圍一角，令其眾得奔鐘城。鐘城人聞祝阿已潰，大懼，遂空壁亡去〈孫子曰：「三軍可奪氣，將軍可奪心。」耿弇開祝阿之圍，令其眾奔鐘城，以震怖之，亦奪氣、奪心計也。妙矣夫。〉
費邑分遣其弟敢守巨裡，弇進兵，先脅巨裡，多伐樹木，揚言填塞坑塹。數日有降者，言邑聞弇欲攻巨裡，謀來救之。弇乃嚴令軍中趣治攻具，後三日當悉攻巨裡。陰緩生口，令得亡歸，歸者以弇期告邑。邑至果自將來救之，弇喜謂諸將曰：「吾所修攻具者，欲誘致邑耳。今來，適吾所求也。」即分三千人守巨裡，自引精兵止崗阪，乘高合戰，大破之，臨陣斬邑〈或問孫子曰：「敵眾而整，將來，待之若何？」曰：「先奪其所愛，則聽矣。」又曰：「善戰者，致人而不致於人。」弇揚言攻巨裡也，亦奪其所愛，令自致之計也。〉此用因間之勢也。
晉時，益州牧羅尚遣隗伯攻李雄於郫城，迭有勝負。雄乃募武都人樸泰，鞭之見血，使譎羅尚，欲為內應，以火為期。尚信之，悉出精兵，遣隗伯等率領從泰。李雄先使李驤於道設伏，泰以長梯倚城而舉火，伯軍見火起，皆爭緣梯。泰又以繩汲上尚軍百餘人，皆斬之。雄因放兵，內外擊之，大破尚軍。此用內間之勢也。
鄭武公欲伐胡，先以其子妻胡。因問群臣曰：「我欲用兵，誰可伐者？」大夫關期思曰：「胡可伐。」武公怒而戮之曰：「胡，兄弟之國。子言伐之，何也？」胡君聞之，以鄭為親己而不備鄭。鄭襲胡，取之〈漢使酈生說齊王田廣，廣罷兵，與酈生縱酒。漢將韓信因其無備，襲齊，破之。田廣烹酈生，酈生偶成韓信死間。唐李靖伐匈奴，以唐儉先和親，而己以兵乘其不備，破之。此李靖以唐儉為死間也。〉此用死間之勢也。
陳平以金縱反間於楚軍，間范增，楚王疑之。此用反間者也。〈事具〈霸紀〉。〉
故知：三軍之親莫親於間，賞莫厚於間，事莫密於間。非聖智莫能用間，非密微莫能得間之實。此三軍之要，唯賢將之所留意也。
《萬機論》曰：「雖有百萬之師，臨時吞敵，在將也。」吳子曰：「凡人之論將，恆觀之於勇。勇之於將，乃萬分之一耳。」故《六韜》曰：「將不仁，則三軍不親；將不勇，則三軍不為動。」孫子曰：「將者，勇、智、仁、信、必也。」勇，則不可犯；智，則不可亂；仁，則愛人；信，則不欺人；必，則無二心。此所謂「五才」者也。
三軍之眾，百萬之師，張設輕重，在於一人，謂之氣機。道狹路險，名山大塞，十人所守，千人不過，是謂地機。善行間諜，分散其眾，使君臣相怨，是謂事機。車堅舟利，士馬閑習，是謂力機。此所謂「四機」者也。
夫將可樂而不可憂，謀可深而不可疑。將憂則內疑〈將有憂色，則內外相疑。故曰不相信也。〉，謀疑則敵國奮〈多疑則計亂，亂則令敵國奮威。〉以此征伐，則可致亂。
故將，能清，能靜〈廉財曰清，不擾曰靜。老子曰：「重為輕根，靜為躁君也。」〉，能平，能整，能受諫，能聽訟，能納人〈受賢於群英之中，若越納范蠡、齊納寧戚之類也。〉，能采善言，能知國俗，能圖山川，能栽厄難〈險、難、厄，皆悉明之。〉，能制軍權。
危者安之，懼者歡之，叛者還之〈將有不合去者，慰誘還之，若蕭何追韓信。〉，冤者原之，訴者察之，卑者貴之〈士卒若卑賤者，貴之。昔吳起下與士卒同衣食是也。〉，強者抑之，敵者殘之〈卑中有賤，而敵貴者，亂上下之禮，殘殺之。〉，貪者豐之〈懸賞以豐其心，所以使貪。〉，欲者使之〈臨敵將戰，有欲立功名，有欲利敵人者，皆許而使之，所謂使勇使貪。〉，畏者隱之〈士卒有所畏懼者，隱蔽於後，勿使為軍鋒，軍敗由鋒怯。〉，謀者近之，讒者覆之〈有讒鬥者，覆信之。〉，毀者復之〈官職有毀廢者，則修而復之。〉，反者廢之，橫者挫之，服者活之〈首服罪者，活之。〉，降者說之〈說，舍。〉
獲城者割之〈賞功臣也〉，獲地者裂之〈賜功榮者〉，獲國者守之〈得其國，必封賢以守之。昔吳伐越，得而不守，所以終敗也。〉獲厄塞之，獲難屯之，獲財散之。
敵動伺之，敵強下之〈敵陣強則下之，勿與戰。若齊師伐魯，鼓之，曹劌不動。三鼓，破齊，下之。〉，敵凌假之〈敵之威勢凌吾而來，宜持重以待之，勿與戰。楚凌漢，求戰一決，漢祖知弱，不許之，是也。〉，敵暴安之〈敵人為暴虐之行，則安之勸之，所以怒我眾也。昔燕伐齊田單，不下，燕師掘齊人塚墓，田單安勸之。〉，敵悖義之〈敵為悖亂之事，則隨有義以待之，彼悖我義，故克之。〉，敵睦攜之，順舉挫之〈舉順以挫逆也〉，因勢破之，放言過之〈放過惡言，以誣詐敵人，以怒己眾也。〉，四網羅之。此為將之道也。
故將拒諫，則英雄散；策不縱，則謀士叛；善惡同，則功臣倦〈賞罰不明，善惡無異，則有功之臣皆懈倦也。〉將專己，則下歸咎〈專己自任，不與下謀，眾皆歸罪於將而責之。〉；將自臧，則下少功〈臧，善也。將自伐勛，忘下自用者，故曰少功也。〉；將受讒，則下有離心；將貪財，則奸不禁〈上貪，則下盜也。〉；將內顧，則士卒淫〈內顧，思妻妾也。〉將有一，則眾不服；有二，則軍無試〈試，法也。〉；有三，則軍乖背；有四，則禍及國。
《軍志》曰：將謀欲密，士眾欲一〈將眾如一體也〉，攻敵欲疾。將謀密，則奸心閉；士眾一，則群心結〈結如一也〉；攻敵疾，則詐不及設。軍有此三者，則計不奪。將謀泄，則軍無勢；以外窺內，則禍不制〈窺，見也。謀泄，則外見己情之虛實，其禍不可制也。〉；財入營，則眾奸會〈凡為軍，使外人以財貨入營內，則奸謀奄集其中心。〉將有此三者，軍必敗。
將無慮，則謀士去〈將無慮，不能從謀，故去之。〉；將無勇，則吏士恐〈將怯，則下無所恃，故恐也。〉；將遷怒，則軍士懼。慮也，謀也，將之所重；勇也，怒也，將之所用。故曰：必死，可殺也；必生，可虜也；忿速，可侮也；廉潔，可辱也；愛人，可煩也。此五者，將軍之過，用兵之災。
故凡戰之要，先占其將而察其才。因刑用權，則不勞而功興也。其將愚而信人，可謀而詐；貪而忽名，可貨而賂；輕變，可勞而困；上富而驕，下貧而桀，可離而間；將怠士懈，可潛而襲。智而心緩者，可迫也；勇而輕死者，可暴也；急而心速者，可誘也；貪而喜利者，可襲也、可遺也。仁而不忍於人者，可勞也；信而喜信於人者，可誑也；廉潔而不愛人者，可侮也；剛毅而自用者，可事也；懦心喜用於人者，可使人欺也。此皆用兵之要，為將之略也。
夫兩國治戎，交和而舍，不以冥冥決事，必先探於敵情。故孫子曰：「勝兵先勝而後戰。」又曰：「策之而知得失之計，候之而知動靜之理。」因形而作勝於眾，用兵之要也。
若欲先知敵將，當令賤而勇者，將輕銳以當之。觀敵之來，一起一坐，其政以理。其追北，佯為不及；其見利，佯為不知。如此者，將必有智，勿與輕戰〈凡敵上氣黃白潤澤者，將有威德。或軍上氣發，漸漸如雲，變作山形，將有深謀。或敵有氣外黑中赤在前者，將精悍，皆不可擊。凡氣上與天連，軍中將賢良。凡氣如龍如虎在殺中，或如火煙之形，或如火光之狀，或如山林，或如塵埃，頭大而卑，或氣紫黑，如門上樓，或如白粉沸，皆猛將之氣也。〉若其眾歡旗亂，其卒自止自行，其兵或縱或橫。其追北恐不及，見利恐不得。如此者，將必無謀，雖眾可獲〈凡敵上氣清而疏散者，將怯弱。前大而後小，將性不明也。〉
故曰：敵近而靜者，恃其險也；敵遠而挑人者，欲人之進也；眾樹動者，來也；眾草多障者，疑也〈稠草中多障蔽者，必逃去，恐吾追及，多作障蔽，使我疑其間有伏兵也。〉；鳥起者，伏也〈凡軍上氣渾渾圓長，赤氣在其中，或有氣如赤杵在黑雲中，皆下有伏兵。或兩軍相當，有赤氣在軍前後左右者，有伏兵，隨氣所在防之。或有雲絞絞綿綿，此以車騎為伏兵。或雲如布席之狀，此以步卒為伏兵。或有雲如山嶽在外，為伏兵，不可不審察也。〉；禽駭者，覆也；塵卑而廣者，徒來也；散而條遠者，薪來也；少而往來者，營軍也〈少，塵少也。〉
辭卑而益備者，進也〈敵增備也〉；辭強而進驅者，退也。無約而請和者，謀也；半進半退者，誘也；杖而立者，飢也；汲而先飲者，渴也；見利不進者，勞也；鳥集者，虛也；夜呼者，恐也；軍擾者，將不重也；旗動者，亂也；吏怒者，倦也；粟馬食肉，軍無懸[水垂]〈音唾。一簟之食也。〉，不及其舍者，窮寇也；淳淳翕翕，徐言入人者，失其眾也〈此將失其眾之意也〉；數賞者，害也；數罰者，困也；數顧者，失其群也；來委謝者，欲休息也。兵怒而相近，久而不合，又不相去，必謹察之。
敵來新到，行陣未定，可擊也。陣雖定，人馬未食，可擊也。涉長道，後行未息，可擊也。行阪涉險，半隱半出，可擊也。涉水半渡，可擊也。險道狹路，可擊也。旌旗亂動，可擊也。陣數動移，可擊也。人馬數顧，可擊也。凡見此者，擊之而勿疑。
然兵者，詭道也。能而示之不能，用而示之不用。故匈奴示弱，漢祖有平城之圍；石勒藏鋒，王浚有幽州之陷。即其效也，可不慎哉！
孫子曰：「勇怯，勢也；強弱，形也。」又曰：「水之弱，至於漂石者，勢也。」何以明之？
昔曹公征張魯，定漢中，劉曄說曰：「明公以步卒五千，討誅董卓，北破袁紹，南征劉表。九州百郡，十並其八，威震天下，勢懾海外。今舉漢中，蜀人望風，破膽失守，推此而前，蜀可傳檄而定也。劉備，人傑也，有智而遲，得蜀日淺，蜀人未附。今破漢中，蜀人震恐，其勢自傾。以公之神明，因其傾而壓之〈烏甲反〉，無不克也。若小緩之，諸葛亮明於理而為相，關羽、張飛勇冠三軍而為將，蜀人既定，據險守要，則不可犯也。今不取，必為後憂。」曹公不從。居七日，蜀降者說：「蜀中一日數十驚，備斬之而不能禁也。」曹公延問曄曰：「今尚可擊否？」曄曰：「今已小定，未可擊也。」
又，太祖征呂布，至下邳。布敗，固守城，攻不拔，太祖欲還，荀攸曰：「呂布，勇而無謀。今三軍皆北，其銳氣衰。三軍以將為主，主衰則軍無奮意。夫陳宮有智而遲，今及布氣之未復，宮謀之未定，進急攻之，布可收也。」乃引沂泗灌城，城潰，生擒布。以此觀之，當是時，雖諸葛之智，陳宮之謀，呂布之勇，關張之勁，無所用矣。此謂「勇怯，勢也。強弱，形也。」
故兵有三勢〈夫兵有三勢：一曰氣勢，二曰地勢，三曰因勢。若將勇輕敵，士卒樂戰，三軍之眾，志勵青雲，氣等飄風，聲如雷霆，此所謂氣勢也。若關山狹路，大阜深澗，龍蛇蟠磴，羊腸狗門，一夫守險，千人不過，此所謂地勢也。若因敵怠役飢渴，風波驚擾，將吏縱橫，前營未舍，後營夾涉，所謂因勢者也。〉，善戰者，恆求之於勢。勢之來也，食其緩頰，下齊七十餘城；謝石渡淝，摧秦百萬之眾。勢之去也，項羽有拔山之力，空泣虞姬；田橫有負海之強，終然刎頸。
故曰：戰勝之威，人百其倍；敗兵之卒，沒世不復〈永挫折也。言人氣傷，雖有百萬之眾，無益於用也。〉故「水之弱，至於漂石」，此勢略之要也。
孫子曰：「攻心為上，攻城為下。」何以明之？
戰國時有說齊王曰：「凡伐國之道：攻心為上，攻城為下；心勝為上，兵勝為下。是故，聖人之伐國攻敵也，務在先服其心。何謂攻其心？絕其所恃，是謂攻其心也。今秦之所恃為心者，燕、趙也，當收燕、趙之權。今說燕、趙之君，勿虛言空辭，必將以實利，以迴其心，所謂攻其心者也。」
沛公西入武關，欲以二萬人擊秦嶢，〈音堯〉，關下軍。張良曰：「秦兵尚強，未可輕也。臣聞：其將屠子賈豎易動以利。願沛公且留壁，使人先行，為五萬人具食，益張旗幟諸山之上，為疑兵。」令酈食其持重寶啖秦將，〈貪而忽名，可貨以賂。〉秦等果欲連和，俱西襲咸陽，沛公欲聽之。良曰：「此獨其將欲叛，士卒恐不從。不從，必危，不如因其懈擊之。」沛公乃引兵擊秦軍，大破之。〈諸葛亮擒孟獲，七縱七擒之，南方終亮之世，不敢背叛。又，四面楚歌而項羽走，劉琨吹葭胡人散。攻心之計，非一途也。〉
孫子曰：「善用兵者，使交不得合。」何以明之？
昔楚莫敖將盟貳、軫，〈貳、軫，二國名也。〉鄖人軍於蒲騷，將以隨、絞、州、蓼伐楚師，莫敖患之。鬥廉曰：「鄖人軍於其郊，必不誡，且日虞四邑之至。〈虞，度也。四邑：隨、絞、州、蓼也。〉君次於郊郢，以禦四邑。我以銳師宵加於鄖，鄖有虛心而恃其城，莫有鬥志。若敗鄖師，四邑必離。」莫敖從之，遂敗鄖師於蒲騷。
漢宣帝時，先零與罕開羌解仇，合黨為寇。帝命趙充國先誅罕開，充國守便宜，不從，上書曰：「先零羌虜，欲為背叛，故與罕開解仇，然其私心不能忘，恐漢兵至而罕開背之也。臣愚以為，其計常欲赴罕開之急，以堅其約。先擊罕羌，先零必助之。今虜馬肥、糧方饒，擊之，恐不能傷害，適使先零得施德於罕羌也，堅其約，合其黨，虜交堅黨合，誅之用力數倍，臣恐國家憂累，由此十數年，不一二歲而已。先誅先零，則罕開之屬，不煩兵服矣。」帝從之，果如策。
魏太祖初伐關中，賊每一部到，太祖輒喜。賊破之後，諸將問其故。太祖曰：「關中道遠，若各依險阻，征之不一二年，不可定也。皆來集，眾雖多，莫能相服，軍無適主，一舉可滅，為攻差易，我是以喜。」語曰：連雞不俱棲，可離而解。曹公得之矣。此伐交者也。
孫子曰：「安能動之。」又曰：「攻其所必趨。」何以明之？
昔楚子圍宋，宋公使如晉告急。晉狐偃曰：「楚始得曹，而新婚於衛，若伐曹、衛，楚必救之，則齊、宋免矣。」〈前年，楚戍穀以逼齊。〉果如其計。
魏伐趙，趙急請救於齊。齊威王以田忌為將，以孫臏為師，居輜車中為計謀。田忌欲引兵之趙，孫子曰：「夫解雜亂紛糾者，不控拳；救鬥者，不搏戟。批亢搗虛，形格勢禁，則自為解耳。今梁趙相攻，輕兵銳卒必竭於外，老弱疲於內。君不若引兵疾走大梁，據其街路，衝其方虛，彼必釋趙而自救，是我一舉解趙之圍，而收弊於魏也。」田忌從之，魏果去邯鄲。
又，曹操為東郡太守，〈東郡，今魏州是。〉治東武陽，軍頓丘。黑山，〈黑山，今衛州界也。〉賊於毒等攻東武陽，太祖欲引兵西入山，攻毒本屯，諸將皆以為當還自救，曹操曰：「昔孫臏救趙而攻魏，耿弇欲走西安攻臨淄。使賊聞我西而還，則武陽自解。不還，我能破虜家，虜不能拔武陽，必矣。」乃行，毒聞之，果棄武陽還，曹操要擊，大破之。
初，關羽圍樊襄陽，曹操以漢帝在許，近賊，欲徙都。司馬宣王及蔣濟說曹操曰：「劉備、孫權，外親內疏。關羽得志，權必不願也。可遣人勸躡其後，許割江南以封權，則樊圍自解。」曹操從之，羽遂見擒。
此言攻其所愛，則動矣。是以善戰者，無知名，無勇功。不爭白刃之前，不備已失之後。此之謂矣。
語曰：「投兵散地，則六親不能相保；同舟而濟，胡越何患乎異心。」孫子曰：「善用兵者，譬如率然。」何以明之？
漢宣帝時，先零為寇，帝命趙充國征之。引兵至先零所在，虜久屯聚，解弛，望見大軍，棄車重，欲渡湟水，道厄狹，充國徐行驅之。或曰：「逐利行速。」充國曰：「此窮寇，不可追也。緩之，則走不顧；急之，則還致死。」諸將校皆曰：「善。」虜果赴水，溺死者數百，於是破之。
袁尚既敗，遂奔遼東，眾有數千。初，遼東太守公孫康恃遠不服，曹公既破烏丸，或說公：「遂征之，尚兄弟可擒也。」公曰：「吾方使康斬送尚、熙首，不煩兵矣。」公引兵還。康果斬送尚、熙，傳其首。諸將或問曰：「公還而康斬尚、熙，何也？」公曰：「彼素畏尚、熙，其急之，則並力；緩之，則自相圖，其勢然也。」
曹公征張繡，荀攸曰：「繡與劉表相恃為強，然鏽以游軍仰食於表，表不能供也，其勢必離。不如緩軍以待之，可誘而致也。若急之，則必相救。」曹操不從，進至穰，與繡戰。表果救之，軍不利矣。
故孫子曰：「善用兵者，譬如率然；率然者，常山之蛇。擊其頭則尾至，擊其尾則首至，擊其中則首尾俱至。」或曰：「敢問可使如率然乎？」孫子曰：「可矣。夫吳人之與越人相惡，當其同舟而濟，則相救如左右手。是故，放馬埋輪，不足恃也；齊勇若一，政之道也。」此之謂矣。
孫子曰：「善用兵者，先為不可勝，以待敵之可勝。」何以明之？
梁州賊王國圍陳倉。乃拜皇甫嵩、董卓，各率二萬人拒之。卓欲速進赴陳倉，嵩不聽。卓曰：「智者不待時，勇者不留決。速戰則城全，不救則城滅。全滅之勢，在於此也。」嵩曰：「不然。百戰百勝，不如不戰而屈人之兵。是以先為不可勝，以待敵之可勝。不可勝在此，可勝在彼。〈范蠡曰：「時不至，不可強生；事不究，不可強成。」此之謂也。〉彼守不足，我攻有餘。有餘者，動於九天之上；不足者，陷於九地之下。今陳倉雖小，城守固備，非九地之陷也；王國雖強，而攻我之所不救，非九天之勢也。夫勢非九天，攻者受害；陷非九地，守者不拔。國今已陷受害之地，而陳倉保不拔之城。我可不煩兵動眾，而取全勝之功，將何救焉？」遂不聽。王國圍陳倉，自冬迄春八十餘日，城堅守固，竟不能拔。賊眾疲弊，果自解去。
嵩進兵擊之，卓曰：「不可。兵法：『窮寇勿迫，歸眾勿追。』今吾追國，是迫歸眾、追窮寇也。困獸猶鬥，蜂蠆有毒，況大眾乎？」嵩曰：「不然。吾前不擊，避其銳也〈實而備之，強而避之，銳卒勿攻。兵之機也。〉今而擊之，待其衰也。所擊疲師，非歸師也；國眾且走，莫有鬥志。以整擊亂，非窮寇也。」遂獨進兵擊之，使卓為後拒。連戰，大破。國走而死。卓大慚恨。〈孫子曰：「怒而撓之。」言待其衰也。又曰：「卑而驕之。」言敵怒而進兵，則當外示屈弱，以高其志，待其歸，隨而擊之。又曰：「引而勞之。」言因其進退以觀其變，然後攻其不備，出其不意。此兵家之勝，不可傳也。〉
青州黃巾眾百餘萬入東平，劉岱欲擊之。鮑永諫曰：「今賊眾百萬，百姓皆震恐，士卒無鬥志，不可敵也。觀賊眾，群輩相隨，軍無輜重，唯以抄掠為資。今若畜士眾之力，先為固守，彼欲戰不得，攻則不能，其勢必離散。然後選精銳，據其要害，擊之，可破也。」岱不從，果為賊所敗。
晉代王開攻燕鄴城，慕容德拒戰，代師敗績，德又欲攻之，別駕韓譚進曰：「昔漢高祖云：『吾寧鬥智，不能鬥力。』是以古人先勝廟堂，然後攻戰。今代不可擊者四，燕不宜動者三：代懸軍遠入，利在野戰，一不可擊也；深適近畿，頓兵死地，二不可擊也；前鋒既敗，後軍方固，三不可擊也；彼眾我寡，四不可擊也。官軍自戰其地，一不宜動；動而不勝，眾心難固，二不宜動；城池未修，敵來無備，三不宜動。此皆兵機也。深溝高壘，以逸待勞。彼千里饋糧，野無所掠，久則三軍靡費，攻則眾旅多弊，師老釁生，詳而圖之，可以捷也。」德曰：「韓別駕之言，良、平之策也。」〈孫子曰：「以遠待近，以逸待勞，以飽待飢，此治力者。」〉此先勝而後戰者也。
孫子曰：「圍師必闕。」何以明之？
黃巾賊韓忠據宛，朱雋、張超圍之。結壘起土山以臨城，因鳴鼓攻其西南，賊悉眾赴之，乃掩其東北，乘城而入。忠退保小城，乞降，諸將欲聽之。雋曰：「兵有形同而勢異者。昔秦項之際，民無定主，故賞附以勸來耳。今海內一統，唯黃巾造寇，納降無以勸善，討之足以懲惡。今若受之，更開逆意。賊利則進戰，鈍則乞降，縱敵長寇，非良計也。」因急攻之，不克。雋登土山，顧謂張超曰：「吾知之矣。賊今外圍周固，連營逼急，乞降不受，欲出不得，所以死戰也。萬人一心，猶不可當，況十萬乎？其害甚矣！不如撤圍，並兵入城，忠見解圍，勢必自出，出則意散，易破之道也。」既而解圍，忠果出戰，遂破忠等。
魏太祖圍壺關，下令曰：「城拔皆坑之。」連月不下，曹仁言於太祖曰：「圍城必示之門，所以開其生路也。今公許之必死，將人人自為守，且城固而糧多，攻之則士卒傷，守則引日持久，今頓兵堅城之下，以攻必死之虜，非良計也。」太祖從之，城降。
〈凡降人之氣，如人十十五五，皆叉手低頭。又云：相向或有氣上黃下白，名曰善氣。所臨之軍，欲求和退。凡城中有白氣如旗者，不可拔。或有黃雲臨城，有大喜慶。或有青色如牛頭觸人者，城不可屠。或城中氣出東方，其色黃，此天鉞也，不可伐，伐者死。或城上氣如火煙，主人慾出戰，其氣無極者，不可攻。或有氣如杵形，從城中向外者，內兵欲突出，主人勝，不可攻。或城上有雲分為兩彗狀者，攻不可得。或有蒙氣繞城不入者，外兵不得入。凡攻城有諸氣從城中出入吾軍上者，敵氣也。凡攻城圍邑，過旬不雷雨者，城有輔，疾去之，勿攻也。此皆勝氣也。凡攻城圍邑，赤氣在城上，黃氣四面繞之，城中有大將死，城降。或城上有赤氣如飛鳥，急攻之，可破。或有氣出入者，人慾逃。或有氣如灰，氣出而覆其軍上者，士多病，城屠。或城上無雲氣，士卒散。或城營上有赤氣如眾人頭，下多死喪流血。攻城有白氣繞城而入者，急攻可得。若有屈虹從城外入城者，三日內城屠。此皆敗氣也。〉
此圍師之道也。
孫子曰：「善動敵者，形之，敵必從之。」何以明之？
魏與趙攻韓，齊田忌為將而救之，直走大梁。魏將龐涓去韓而歸，齊軍已過而西矣。孫臏謂田忌說：「彼三晉之兵，素悍勇而輕齊，齊號為怯。善用兵者，因其勢而利導之。兵法曰：『百里而趨利者，蹶上將軍。』使齊軍入魏地為十萬灶，明日為五萬灶，明日為二萬灶。」涓喜曰：「吾固知齊卒怯也。入吾地三日，士卒亡已過半。」乃棄其步兵，與輕銳倍日並行逐之。臏度其暮至馬陵，道狹而多險，可伏兵。乃斫大樹白書之曰：「龐涓死此樹下。」令善射者萬弩夾道而伏，期曰：「見火舉而發。」涓夜至斫木下，見白書，乃鑽火燭之，讀書。齊軍萬弩俱發，魏軍大亂，涓乃自剄，曰：「果成豎子之名也。」
虞詡為武都郡，羌率眾遮詡於陳倉崤谷，詡令吏士各作兩灶，日增倍之，羌不敢逼。或問曰：「孫子減灶而君增之。兵法：『日行三十里，以戒不虞。』今且行二百里，何也？」詡曰：「虜眾既多，吾徐行則易為所及，疾行則彼不測之。且虜見吾灶多，謂群兵來至。孫子見弱，吾示強，勢不同也。」〈昔王浚在蜀，作船欲伐吳，預流柿江中以威之。及至唐將李靖欲伐荊州，襲蕭銑，乃投柿於江中，使蕭銑見之，靖尋以兵隨柿而下，蕭銑不備，遂虜之，平荊州。夫兵法變通，不可執一，諸君得之矣。〉
故曰：料敵在心，察機在目，因形而作勝於眾，善之善者矣。此變通之理也。
孫子曰：「陷之死地而後生，投之亡地而後存。」又曰：「雜於利而務可伸，雜於害而患可解。」何以明之？
漢將韓信攻趙，趙盛兵井陘口。信乃引兵未至井陘口三十里，止舍。夜半傳發，選輕騎二千人，持一赤幟，從間道萆山〈音蔽〉而望見趙軍。誡之曰：「趙見我走，必空壁逐我，若疾入趙壁，拔趙幟，立漢赤幟。」令其裨將傳餐，曰：「今日破趙會食。」諸將皆莫信，佯應曰：「諾。」信謂軍吏曰：「趙已先據便地為壁，且彼未見我大將旗鼓，未肯擊前行，恐吾至阻險而還。」信乃使萬人行出，倍水陣。趙軍望見，大笑之。〈太公曰：「智與眾同，非人師也；伎與眾同，非國士也。動莫神於不意，勝莫大於不識。」使趙軍識韓信之勢，安得敗哉？故笑之而敗也。〉
平旦，信建大將之旗鼓，鼓行出井陘口。趙開壁擊之，大戰良久。於是信與張耳棄旗鼓，走水上。水上軍開壁入之，復疾戰。趙空壁爭漢旗鼓，逐韓信、張耳。韓信、張耳已入水上軍。軍皆殊死戰，不可敗。信所出奇兵二千騎，共候趙空壁逐利，則馳入趙壁，皆拔趙幟，立漢赤幟兩千。趙軍不得信等，欲還歸壁，壁皆漢赤幟，而大驚〈太公曰：「夫兩陣之間，出俾陣矣。縱卒亂行者，所以為變。」此之謂矣。〉，以為漢皆已得趙主將矣，遂亂，遁走，趙將雖擊斬之，不能禁也〈孫子曰：「以治待亂，以靜待譁，此治心者。」夫眾心已亂，雖有良將，亦不能為之計矣。〉於是漢兵夾擊，大破之，斬成安君泜水上，擒趙王歇。
諸將效首虜，畢賀，因問信曰：「兵法：『右背山陵，前左水澤。』今者將軍令臣等反背水陣，曰：『破趙會食。』臣等不服。然竟以勝，此何術也？」信曰：「此在兵法中，顧諸君不察耳。兵法不曰：『陷之死地而後生，置之亡地而後存』〈夫處死地者，謂力均勢敵，以死地取勝可也。若以至弱當至強，投弱兵於死地，自貽陷矣。故孫臏曰：「兵恐，不可救。」又《經》曰：「大眾陷於害，然後能為勝敗。」是知死地之機，必用大眾矣。〉？且信非得素撫循士大夫也，所謂『驅市人而戰』，其勢非置之死地，使人人自為戰，今與之生地，皆走，寧尚可得而用之乎？」諸將曰：「善。非所及也。」
〈孫子曰：「兵甚陷則不懼，不得已則鬥。」是故，其兵不修而戒，不求而得，不約而親，不令而信。投之無往者，諸將之勇也。此之謂矣。〉
魏太祖征張繡，一朝引軍退，繡自追之。賈詡曰：「不可追也。」繡不從，果敗而還。詡謂繡曰：「促更追之，戰必勝。」繡收散卒，赴追太祖，戰果勝。還，問詡曰：「繡以精兵追退軍，而公曰必敗；退以敗卒擊勝兵，而公曰必克。皆如公之言，何其反而皆驗也。」詡曰：「此易知耳。軍勢百途，事不一也。將軍雖善用兵，非曹公敵也。魏軍新退，曹公必自斷其後，追兵雖精，將既不敵，彼士亦銳，故知必敗。曹公攻將軍無失策，力未盡而還，必國內有故也。既破將軍，必輕軍速進，留諸將斷後，諸將雖勇，亦非將軍敵也。故雖用敗兵而勝也。」繡乃服其能。
此利害之變，故曰：「陷之死地而後生，雜於害而患可解。」此之謂也。
太公曰：「不能分移，不可語奇。」孫子曰：「兵以正合，事以奇勝。」何以明之？
魏王豹反漢，漢王以韓信為左丞相擊魏。魏王盛兵蒲阪，塞臨晉。信乃益為疑兵，陳船欲渡臨晉，而伏兵從夏陽以木罌渡軍，襲安邑〈孫子曰：「近而示之遠，遠而示之近。」此之謂也〉。魏王豹驚，引兵迎信，信遂虜豹，定魏為河東郡。
是知奇正者，兵之要也。《經》曰：「戰勝不過奇正。奇正之變，不可勝窮，如環之無端，孰能窮之？」此之謂也。
孫子曰：「善戰者，其勢險，其節短。」「以利動之，以卒待之。」又曰：「善動敵者，形之，敵必從。」何以明其然耶？
燕平齊，圍即墨城。即墨城中推田單為將以拒燕。田單欲激怒其卒，乃宣言曰：「吾唯恐燕將劓所得齊卒，及掘城外墳墓。傷先人，可為寒心。」燕將如其言，即墨人皆涕泣，共欲出戰，怒皆十倍。單乃收人金，得千鎰，令即墨富豪遺燕將，書曰：「即墨即降，願不虜吾家族。」燕將大喜，亦懈。乃收牛得千頭，束葦於尾，燒其端，鑿城數十穴，夜縱牛出。以壯士五千人隨其後，牛尾熱而奔燕，燕軍大驚，所隨五千因銜枚擊之，燕軍大敗，殺其將騎劫，復齊七十餘城。
呂蒙西屯陸口，關羽討樊，留兵備公安、南郡。蒙上疏曰：「關羽討樊而多留備兵，必恐蒙圖其後故也。蒙常有病，乞分眾還建鄴，以治病為名，羽聞之，必撤備兵，盡赴襄陽。大軍浮江，晝夜馳上，襲其空虛，則南郡可取，而羽可擒之。」遂稱病篤，權乃露檄召蒙，羽果信之。稍撤兵赴樊，權聞之，遂行。先遣蒙在前，伏其精兵於[舟冓][舟鹿]中，使白衣搖櫓，作商賈服，晝夜兼行，至羽所置江邊屯候，盡收縛之，是故羽不聞知〈太公曰：「偽稱使者，所以絕糧食；謬號令、與敵同服者，所以備走北也。」由此言之，衣服、號令之中，不可不審也。〉遂到南郡，士仁、糜芳皆降。蒙入據城，盡得羽將士家屬，皆撫慰，約令軍中不得干歷人家，道不拾遺〈昔秦伯見襲鄭之利，不顧崤函之敗；吳王矜伐齊之功，而忘姑蘇之禍。故曰：「不能盡知用兵之害者，則不能盡知用兵之利。」此之謂矣。《經》曰：「役諸侯則以業。」語曰：「因其強而強之，敵乃可折。」關羽討樊，雖不被人計，亦自役自強者也。〉
羽還，在道路，數使人與蒙相聞，蒙厚遇其使，使周旋城中，家家致問，或手書示信。羽使人還，私相參訊，咸知家門無恙，相待過於平時，故羽士卒無鬥心。權至獲羽，遂定荊州。
此掩發之變。故曰：「始如處女，敵人開戶；後如脫兔，敵不及距。」此之謂矣。
孫子曰：「興師百萬，日費千金。」王子曰：「四人用虛，國家無儲。」故曰：「運糧百里，無一年之食；二百里，無二年之食；三百里，無三年之食。是謂虛國。國虛則人貧，人貧則上下不相親。上無以樹其恩，下無以活其身，則離叛之心生。此為戰勝而自敗。」
故雖破敵於外，立功於內，然而戰勝者，以喪禮處之。將軍縞素，請罪於君。君曰：「兵之所加，無道國也。擒敵致勝，將無咎殃。」乃尊其官，以奪其勢。故曰：「高鳥死，良弓藏；敵國滅，謀臣亡。」亡者非喪其身，謂沉之於淵。沉之於淵者，謂奪其威、廢其權。封之於朝，極人臣之位，以顯其功；中州善國，以富其心。仁者之眾，可合而不可離；威權可樂，而難卒移。
是故，還軍罷師，存亡之階〈尉陀、章邯是也。〉故弱之以位，奪之以國。故霸者之佐，其論駁也〈駁，不純道也。〉人主深曉此道，則能御臣將〈漢祖襲奪齊軍之類〉；人臣深曉此道，則能全功保首〈張良學辟穀，棄人間事之類。〉此還師之術也。
論曰：奇正之機，五間之要，天地之變，水火之道，如聲不過五聲，五聲之變，不可勝聽；色不過五色，五色之變，不可勝觀。因機而用權矣，不可執一也。故略舉其體之要〈此皆諸兵書中語也〉。
