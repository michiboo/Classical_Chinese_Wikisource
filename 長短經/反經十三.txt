　　(議曰：理國之要，以仁義賞罰，此其大略也。然用失其宜，反以為害。故着《反經》一章以明之也。)
　　臣聞三代之亡，非法亡也；御法者，非其人矣。故知法也者，先王之陳跡，苟非其人，道不虛行。故尹文子曰：「仁義禮樂、名法刑賞，此八者，五帝三王治世之術。」
　　故仁者，所以博施於物，亦所以生偏私。(反仁也。議曰：在禮，家施不及國，大夫不收公利。孔子曰：「天子愛天下，諸侯愛境內，不得過所愛者，惡私惠也。」故知偏私之仁，王者惡之也。)
　　義者，所以立節行，亦所以成華偽。(反義也。議曰：亡身殉國，臨大節而不可奪，此正義也。若趙相虞卿，棄相捐君，以周魏齊之危；信陵無忌，竊符矯命，以赴平原之急。背公死黨之義成，守職奉上之節廢，故毛公數無忌曰：「於趙則有功矣，於魏則未為得。」凡此之類，皆華偽者。)
　　禮者，所以行敬謹，亦所以生惰慢。(反禮也。議曰：漢時欲定禮，文帝曰：「繁禮飾貌，無益於禮，躬化謂可耳。」故罷之。郭嘉謂曹公曰：「紹繁禮多儀，公體任自然，此道勝者也。」夫節苦難貞，故生惰慢也。)
　　樂者，所以和情志，亦所以生淫放。(反樂也。《樂》書曰：「鄭衛之音，亂代之音；桑間濮上之音，亡國之音也。」故嚴安曰：「夫佳麗珍怪，固順於耳目。故養失而泰，樂失而淫，禮失而彩，教失而偽。偽彩淫泰，非所以范人之道。」)
　　名者，所以正尊卑，亦所以生矜篡。(反名也。議曰：古者名位不同，禮亦異數，故聖人明禮制以序尊卑，異車服以彰有德。然漢高見秦皇威儀之盛，乃嘆曰：「大丈夫當如此！」此所以生矜篡。《老經》曰：「夫禮者，忠信之薄而亂之首。」信矣哉！)
　　法者，所以齊眾異，亦所以生乖分。(反法也。議曰：《道德經》云：「法令滋彰，盜賊多有。」賈誼云：「法之所用易見，而禮之所為至難知也。」又云：「法出而奸生，令下而詐起，此乖分也。」)
　　刑者，所以威不服，亦所以生凌暴。(反刑也。)
　　賞者，所以勸忠能，亦所以生鄙爭。(反賞也。)
　　《文子》曰：「聖人其作書也，以領理百事，愚者以不忘，智者以記事。及其衰也，為奸偽，以解有罪而殺不辜。」(反書也。《文子》曰：「察於刀筆之跡者，即不知理亂之本；習於行陣之事者，即不知廟勝之權。」莊子曰：「儒以詩禮發冢，大儒曰：『東方作矣！事之何若？』小儒曰：『未解裙襦，口中有珠。《詩》固有之曰：「青青之麥，生於陵坡。」生不布施，死何含珠？為接其鬢，壓其顪，儒以金椎控其頤，徐徐列其頰，無傷口中珠。』」由此言之，詩、禮乃盜資也。顪音許穢反，控音[日空]。)
　　其作囿也，以奉宗廟之具，簡士卒，戒不虞。及其衰也，馳騁弋獵，以奪人時。(反囿也。齊宣王見文王囿大，人以為小，問於孟子。孟子曰：「周文王之囿，方七十里，芻蕘者往焉，雉兔者往焉，與人同之，民以為小，不亦宜乎？臣聞郊關之內，有囿方四十里，殺其麋鹿者，如殺人之罪，民以為大，不亦宜乎？」楚靈為章華之台，伍舉諫曰：「夫先王之為台榭也，榭不過講軍實，台不過望氛祥。其所不奪穡地，其為不匱財用，其事不煩官業，其日不妨時務。夫為台榭，將以教人利也，不聞其以匱乏也。」)
　　其上賢也，以平教化，正獄訟；賢者在位，能者在職；澤施於下，萬人懷德。至其衰也，朋黨比周，各推其與，廢公趨私，外內相舉，奸人在位，賢者隱處。(反賢也。
　　太公謂文王曰：「君好聽世俗之所舉者，或以非賢為賢，或以非智為智。君以世俗之所舉者為賢智，以世俗之所毀者為不肖，則多黨者進，少黨者退。是以群邪比周而蔽賢，是以世亂愈甚。」文王曰：「舉賢奈何？」太公曰：「將相分職，而君以官舉人，案名察實，選才考能，則得賢之道。」
　　古語曰：「重朋黨則蔽主，爭名利則害友，務欲速則失德也。」)
　　《韓詩外傳》曰：「夫士有五反，有勢尊貴不以愛人行義理，而反以暴傲。(反貴也。古語曰：「富能富人者，欲貧不可得；貴能貴人者，欲賤不可得；達能達人者，欲窮不可得。」梅福曰：「存人所以自立也，壅人所以自塞也。」)
　　家富厚不以振窮救不足，而反以侈靡無度。(反富也。)
　　資勇悍不以衛上攻戰，而反以侵凌私鬥。(反勇也。凡將帥輕去就者，不可使鎮邊，使仁德守之則安矣。)
　　心智惠不以端計教，而反以事奸飾詐。(反智惠也。《說苑》曰：「君子之權謀正，小人之權謀邪。」)
　　貌美好不以統朝蒞人，而反以蠱女從欲。」(反貌也。
　　此五者，所謂士失其美質。)
　　太公曰：「明罰則人畏懾，人畏懾則變故出。(反明罰也。)明察則人擾，人擾則人徙，人徙則不安其處，易以成變。(反明察也。太公曰：「明賞則不足，不足則怨長。明王理人，不知所好，而知所惡；不知所歸，而知所去。使人各安其所生，而天下靜矣。」
　　晉劉頌曰：「凡監司欲舉大而略小，何則？夫細過微闕，謬忘之失，此人情所必有，固不許在不犯之地，而悉糾以法，則朝野無立人。此所謂以治而亂也。」)
　　晏子曰：「臣專其君，謂之不忠；子專其父，謂之不孝；妻專其夫，謂之嫉妒。」(反忠孝也。《呂氏春秋》曰：「夫陰陽之和，不長一類；甘露時雨，不私一物；萬人之主，不阿一人。」申子曰：「一婦擅夫，眾婦皆亂；一臣專君，群臣皆蔽。故妒妻不難破家也，而亂臣不難破國也。是以明君使其臣，並進輻輳，莫得專君焉。)
韓子曰：「儒者以文亂法，俠者以武犯禁。」〈反文武也。曾公曰：「恃武者滅，恃文者亡。」夫差、偃王是也。吳子曰：「昔承桑氏之君，修德廢武，以滅其國；有扈之君，恃眾好勇，以喪社稷。明主鑒茲，必內修文德，外治武訓，故臨敵而不進，無逮於恭；僵屍而哀之，無及於仁矣。」《鈐經》曰：「文中多武，可以輔主；武中多文，可以匡君；文武兼備，可任軍事；文武兼闕，不可征伐。」〉
子路拯溺而受牛謝，孔子曰：「魯國必好救人於患也。」子貢贖人而不受金於府〈魯國之法，贖人於他國者，受金於府也。〉。孔子曰：「魯國不復贖人矣。」子路受而勸德，子貢讓而止善。由此觀之，廉有所在而不可公行。〈反廉也。匡衡雲：孔子曰：「能以禮讓為國乎？何有？」朝廷者，天下之楨干也，公卿大夫相與修禮恭讓，則人不爭；好仁樂施，則下不暴；上義高節，則人興行；寬柔惠和，則眾相愛。此四者，明王之所以不嚴而化成也。何者？朝有變色之言，則下有爭鬥之患；上有自專之士，則下有不讓之人；上有克勝之佐，則下有傷害之心；上有好利之臣，則下有盜竊之人。此其本也。〉
慎子曰：「忠未足以救亂代，而適足以重非。何以識其然耶？曰：父有良子而舜放瞽叟，桀有忠臣而過盈天下。然則孝子不生慈父之家〈六親不和，有孝慈。〉，而忠臣不生聖君之下〈國家昏亂，有忠臣。〉。故明主之使其臣也，忠不得過職，而職不得過官。〈反忠也。京房論議，與石顯有隙，及京房被出為魏郡太守，憂懼上書曰：「臣弟子姚平謂臣曰：『房可謂小忠，未可謂大忠，何者？昔秦時，趙高用事，有正先者，非刺高而死，高威自此成，秦之亂，正先趣之。』今臣得出守郡，唯陛下毋使臣當正先之死，為姚平所笑。」由此而觀之，夫正先之所謂忠，乃促秦禍，忠何益哉？〉
鬼谷子曰：「將為胠篋探囊發匱之盜〈胠，音起居反。胠、發也。從旁開為胠。〉，為之守備，則必攝緘滕〈攝，結也。〉，固扃鐍〈音決。細也。〉。此世俗之所謂智也。然而巨盜至則負匱揭篋〈揭，音其謁反。〉，擔囊而趨。唯恐緘滕扃鐍不固也，然則向之所謂智者，有不為盜積者乎？」〈反智也。孫子曰：「小敵之堅，大敵之擒也。」〉
其所謂聖者，有不為大盜守者乎？何以知其然耶？昔者齊國，鄰邑相望，雞狗之音相聞，網罟之所布，耒耨之所刺，方二千餘里，闔四境之內，所以立宗廟社稷，治邑屋州閭鄉裡者，曷嘗不法聖人哉？然而田成子一朝殺齊君而盜其國，所盜者，豈獨其國耶？並與聖智之法而盜之，故田成子有乎盜賊之名，而身處堯舜之安，小國不敢非，大國不敢誅，十二代而有齊國，則是不乃竊齊國，並與其聖智之法，以守其盜賊之身乎？〈反聖法也。
昔叔向問齊晏子曰：「齊其如何？」晏子曰：「此季世也，吾弗知。齊其為陳氏矣。公棄其人而歸於陳氏。齊舊四量：豆、區、釜、鐘。四升為豆，各自其四，以登於釜，釜十則鐘。陳氏三量，皆登一焉，鐘乃大矣。以家量貸，而以公收之。山木如市，弗加於山；魚鹽蜃蛤，弗加於海；人三其力，二於公而衣食其一。公聚朽蠹而三老凍餒，國之諸市，屨賤踴貴，人多疾病，而或燠休之。其愛之如父母，歸之如流水，欲無獲人，將焉避之。〉
跖之徒問於跖曰：「盜亦有道乎？」跖曰：「何適而無有道耶？夫妄意室中之藏，聖也。入先，勇也。出後，義也。知可否，智也。分均，仁也。五者不備而能成大盜者，天下未之有也。」
〈後漢末，董卓入朝，將篡位，乃引用名士。范曄論曰：「董卓以虓闞為情，遭崩剝之勢，故得蹈藉彝倫，毀裂畿服。夫以刳肝斫趾之性，則群生不足以厭其快，然猶折意縉紳，遲疑凌奪，尚有盜竊之道焉。」〉
由是觀之，善人不得聖人之道不立，盜跖不得聖人之道不行。天下之善人少，而不善人多，則聖人之利天下也少，而害天下也多矣。〈反仁義也。議曰：昔仲由為邵宰，季氏以五月起長溝。當此之時，子路以其私秩粟為漿飯，以餉溝者。孔子聞之，使子貢往覆其飯，擊毀其器。子路曰：「夫子嫉由之為仁義乎？」孔子曰：「夫禮，天下愛天下，諸侯愛境內，大夫愛官職，士愛其家。過其所愛，是曰侵官。」漢武時，河間獻王來朝，被服造次，必於仁義。武帝色然難之，謂曰：「湯以七十里，文王以百里，王其勉之！」王知其意，歸即縱酒。由是言之，夫仁義兼濟，必有分乃可。故《屍子》曰：「君臣父子，上下長幼，貴賤親疏，皆得其分曰理，愛得分曰仁，施得分曰義，慮得分曰智，動得分曰適，言得分曰信，皆得其分而後為成人。」由是言之，跖徒之仁義，非其分矣。〉
由是言之，夫仁義禮樂、名法刑賞，忠孝賢智之道，文武明察之端，無隱之人，而常存於代，非自昭於堯湯之時，非故逃於桀紂之朝。用得其道則天下理，用失其道而天下亂。〈孫卿曰：羿之法非亡也，而羿不中世；禹之法猶存也，而夏不代王。故法不能獨立，得其人則存，失其人則亡矣。
《莊子》曰：「宋人有善為不龜手之藥者，代以汧澼絖為事。客聞之，請買其方百金。客得之，以說吳王。越人有難，吳王使之將。冬，與越人水戰，大敗越人，裂地而封。能不龜手一也，或以封，或不免於汧澼絖，則其所用之異。」〉
故知制度者，代非無也，在用之而已。
