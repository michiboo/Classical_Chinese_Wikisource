臣聞黃石公曰：「昔太平之時，諸侯二師，方伯三師，天子六師。世亂則叛逆生，王澤竭則盟誓相罰，德同無以相加，乃攬英雄之心。」故曰：得人則興，失士則崩。何以明之？昔齊桓公見小臣稷，一日三往而不得見，從者止之。桓公曰：「士之傲爵祿者，固輕其主；其主傲霸王者，亦輕其士。縱夫子傲爵祿，吾庸敢傲霸王乎？」五往而後得見。
《書》曰：「能自得師者王。」何以明之？齊宣王見顏觸曰：「觸前。」觸亦曰：「王前。」〈議曰：夫觸前為慕勢，王前為趨士；與使觸為慕勢，不若使王為趨士。〉宣王作色曰：「王者貴乎？士者貴乎？」對曰：「昔秦攻齊，令曰：『有敢去柳下季壟五百步而樵採者，罪死不赦。』令曰：『有能得齊王頭者，封萬戶侯，賜金千鎰。』由是言之，生王之頭，曾不如死士之壟。」宣王竟師之。〈宣王左右曰：「大王據千乘之地，而建千石之鐘，東南西北，莫敢不服。今夫士之高者，乃稱匹夫，徒步而處於農畝之下，則鄙野、監門、閭裡。士之賤也，亦甚矣。」觸曰：「古大禹之時，諸侯萬國。舜起農畝而為天子。及湯之時，諸侯三千。當今之世，南面稱寡人者，乃廿四。由此觀之，非得失之策與？稍稍誅滅，滅亡無族之時，欲為監門、閭裡，安可得哉？《易傳》不雲乎：『居上位，未得其實。』故無其實而喜其名者削，無其德而望其福者約，無其功而受其祿者辱，禍必握。故曰：『矜功不立，虛願不至。』此皆誇其名，華而無其實德也。是以堯有九佐，舜有十友，禹有五丞，湯有三輔，自古及今，而能虛成名於天下者，無有。是以君王無羞亟問，不愧不學，而成其道。老子曰：『雖貴，必以賤為本；雖高，必以下為基。』是以侯王稱孤、寡、不穀。夫孤、寡者，困賤下位者也，而侯王以自謂，豈非以下人而尊貴士與？夫堯傳舜，舜傳禹，周成王任周公旦，而世世稱名，是以明乎士之貴也。」〉
諺曰：「浴不必江海，要之去垢；馬不必騏驥，要之善走；士不必賢也，要之知道；女不必貴種，要之貞好。」何以明之？淳于髡謂齊宣王曰：「古者好馬，王亦好馬；古者好味，王亦好味；古者好色，王亦好色；古者好士，王獨不好！」王曰：「國無士耳。有則寡人亦悅之。」髡曰：「古有驊騮騏驥，今之無有，王選於眾，王好馬矣；古有豹像之胎，今之無有，王選於眾，王好味矣；古有毛嬙、西施，今之無有，王選於眾，王好色矣；王必待堯舜禹湯之士，而後好之，則堯舜禹湯之士，亦不好王矣。」〈魯仲連謂孟嘗君曰：「君好士未也。」孟嘗君曰：「文不得士故也。」對曰：「君之廄馬百乘，無不被繡衣而食菽粟，豈有騏驥騄耳哉？後宮十妃，皆衣縞紵，食粱肉，豈有毛嬙、西施哉？色與馬取於今之世，士何必待古哉？故曰：『君好士未也。』」張敞《與朱邑書》曰：「飢者甘糟糠，飽者飫粱肉。何則？有無之勢異也。昔陳平雖賢，須魏倩而後進；韓信雖奇，賴蕭何而後信。故士各達其及時之宜。若待古之英俊，必若伊尹、呂望而後薦之，則此人不因足下而進矣。」《淮南》曰：「待腰裊、飛兔而後駕，則世莫乘車矣；待西施、洛浦而後妃，則終身不家矣。然不待古之英俊而自足者，因其所有而遂用之也。」〉
《語》曰：「瓊艘瑤楫，無涉川之用；金弧玉弦，無激矢之能。是以分絜而無政事者，非撥亂之器；儒雅而乏治理者，非翼亮之士。」何以明之？魏無知見陳平於漢王，漢王用之。絳、灌等讒平曰：「平盜嫂受金。」漢王讓魏無知。無知曰：「臣之所言者，能也；陛下所聞者，行也。今有尾生孝已之行，而無益於勝負之數，陛下假用之乎？今楚漢相距，臣進奇謀之士，顧其計，誠足以利國家耳！盜嫂受金，又安足疑哉？」漢王曰：「善。」
黃石公曰：「有清白之士者，不可以爵祿得；守節之士，不可以威刑脅。致清白之士，修其禮；致守節之士，修其道。」何以明之？郭隗說燕昭王曰：「帝者與師處，王者與友處，霸者與臣處，亡國與廝役處。詘指而事之，北面受學，則百己者至；先趨而後息，先問而後默，則什己者至；人趨己趨，則若己者至；憑幾據杖，眄視指使，則廝役之人至；恣睢奮擊，呴藉叱咄，則徒隸之人至矣。」此乃古之服道致士者也。
黃石公曰：「禮者，士之所歸；賞者，士之所死。招其所歸，示其所死，則所求者至矣。」何以明之？魏文侯太子擊禮田子方，而子方不為禮，太子不悅，謂子方曰：「不識貧賤者驕人乎？富貴者驕人乎？」子方曰：「貧賤者驕人耳。富貴者安敢驕人？人主驕人而亡其國，大夫驕人而亡其家。貧賤者若不得意，納履而去，安往而不得貧賤乎？」
宋燕相齊，見逐罷歸，謂諸大夫曰：「有能與我赴諸侯乎？」皆執杖排班，默而不對。燕曰：「悲乎！何士大夫易得而難用也？」陳饒曰：「非士大夫易得而難用，君不能用也；君不能用，則有不平之心。是失之於己而責諸人也。」燕曰：「其說雲何？」對曰：「三升之稷，不足於士，而君雁鶩有餘粟，是君之過一也。果園梨栗，後宮婦女，以相提挃，而士曾不得一嘗，是君之過二也。綾紈綺縠，美麗於堂，從風而弊，士曾不得以為緣，是君之過三也。夫財者，君之所輕；死者，士之所重。君不能行君之所輕，而欲使士致其所重，譬猶鉛刀畜之，干將用之，不亦難乎？」宋燕曰：「是燕之過也。」
《語》曰：「夫人同明者相見，同聽者相聞。德合則未見而相親，聲同則處異而相應。」韓子曰：「趨舍同則相是，趣舍同則相是，趣舍異則相非。」何以明之？楚威王問宋玉曰：「先生其有遺行歟？何士人眾庶不譽之甚？」宋玉曰：「夫鳥有鳳而魚有鯨，鳳凰上擊九萬里，翱翔乎窈冥之上；夫蕃籬之鷃，豈能與料天地之高哉？鯨魚朝發於崑崙之墟，暮宿於孟津；夫尺澤之鯢，豈能與量江海之大哉？故非獨鳥有鳳而魚有鯨，士亦有之。夫聖人瑰琦意行，超然獨處。夫世俗之民，又安知臣之所為哉？」〈議曰：世之善惡，難得而知；苟非其人，莫見其際，何者？夫文章為武人所嗤，未必鄙也；為楊、馬所嗤，此真鄙矣。夫人臣為桀、紂所毀，未必為愚也；必若堯、舜所毀，此真愚矣。世之毀譽，不足信也。故曰：「不夜出，安知有夜行人？」太公曰：「智與眾同，非人師；伎與眾同，非國工也。」老子曰：「下士聞道，大笑之；不笑，不足以為道。」故曰：「凡人所賤，聖人所貴。」信矣哉！〉
《語》曰：「知人未易，人未易知。」何以明之？汗明說春申君，春申君悅之。汗明欲談，春申君曰：「僕已知先生意矣。」汗明曰：「未審君之聖孰與堯？」春申君曰：「臣何足以當堯？」汗明曰：「然則君料臣孰與舜？」春申君曰：「先生即舜也。」汗明曰：「不然，臣請為君終言之。君之賢不如堯，臣之能不及舜。夫以賢舜事聖堯，三年而後乃相知也。今君一時而知臣，是君聖於堯而臣賢於舜也。」
《記》曰：「夫驥唯伯樂獨知之，若時無伯樂之知，即不容其為良馬也。士亦然矣。」何以明之？孔子厄於陳、蔡，顏回曰：「夫子之德至大，天下莫能容。然夫人推而行之，世不我用，有國者之醜也。夫子何病焉？」〈故曰：文王明夷則主可知，仲尼旅人則國可知。〉
《穀梁傳》曰：「子既生，不免乎水火，母之罪也；羈冠成童，不就師傅，父之罪也〈羈冠，謂交互剪發；成童，謂八歲以上。〉；就師學問無方，心志不通，身之罪也；心志既通，而名譽不聞，友之罪也；名譽既聞，有司不舉，有司之罪也；有司舉之，王者不用，王者之過也。」〈孔子曰：「內行不修，己之罪也；行修而名不彰，友之罪也。」〉
《論》曰：「行遠道者，假於車馬；濟江海者，因於舟楫。故賢士之立功成名，因於資而假物者。」何以明之？公輸子能因人主之材木，以構宮室台榭，而不能自為專屋狹廬，材不足也；歐冶能因國君之銅鐵，以為金爐大鐘，而不能自為壺鼎盤盂，無其用也；君子能因人主之政朝，以和百姓、潤眾庶，而不能自饒其家，勢不便也。故舜耕於歷山，恩不及州裡；太公屠牛於朝歌，利不及於妻子。及其用也，恩流八荒，德溢四海。故舜假之堯，太公因之周文，君子能修身以假道，不能枉道而假財。〈慎子曰：「螣蛇游霧，飛龍乘雲，雲罷霧霽，與蚯蚓同，則失其所乘矣。」韓子曰：「千鈞得船則浮，錙銖失船則沉，非千鈞輕而錙銖重，有勢之與無勢耳。故勢有不可得，事有不可成。烏獲輕千鈞而重其身，非其身重於千鈞也，勢不便也；離婁易於百步而難於眉睫，非百步近而眉睫遠，道不可也。」〉
《語》曰：「夫有國之主，不可謂舉國無深謀之臣、闔朝無智策之士，在聽察所考精與不精、審與不審耳。」何以明之？在昔漢祖，聽聰之主也，納陳恢之謀，則下南陽。不用婁敬之計，則困平城。廣武君者，策謀之士也。韓信納其計，則燕、齊舉。陳余不用其謀，則泜水敗。由此觀之，不可謂事濟者有計策之士、覆敗者無深謀之臣。虞公不用宮之奇之謀，滅於晉；仇由不聽赤章之言，亡於智氏；蹇叔之哭，不能濟崤澠之覆；趙括之母，不能救長平之敗。此皆人主之聽，不精不審耳。天下之國，莫不有忠臣謀士也。〈議曰：天下無災害，雖有賢德，無所施才。老子曰：「大道廢，有仁義；國家昏亂，有忠臣。」《淮南子》曰：「未有其功而知其賢者，唯堯之知舜也；功成事立而知其賢者，市人之知舜也。」陸機曰：「飛轡西頓，則離朱與矇瞍收察；懸景東秀，則夜光與碔砆匿耀。是以才換世則俱困，功偶時而並劭。」以此推之，向使殷無鳴條之事，則伊尹有莘之媵臣；周無牧野之師，則太公渭濱之漁者耳。豈能勒名帝籍，策勛天府乎？故曰：「賢、不肖者，才也；遇與不遇者，時也。」誠哉是言也。〉
黃石公曰：「羅其英雄，則敵國窮。夫英雄者，國家之干；士民者，國家之半。得其干，收其半，則政行而無怨。」知人則哲，唯帝難之。慎哉！
