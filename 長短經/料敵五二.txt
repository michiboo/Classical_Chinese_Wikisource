夫兩國治戎，交和而舍，不以冥冥決事，必先探於敵情。故孫子曰：「勝兵先勝而後戰。」又曰：「策之而知得失之計，候之而知動靜之理。」因形而作勝於眾，用兵之要也。
若欲先知敵將，當令賤而勇者，將輕銳以當之。觀敵之來，一起一坐，其政以理。其追北，佯為不及；其見利，佯為不知。如此者，將必有智，勿與輕戰(凡敵上氣黃白潤澤者，將有威德。或軍上氣發，漸漸如雲，變作山形，將有深謀。或敵有氣外黑中赤在前者，將精悍，皆不可擊。凡氣上與天連，軍中將賢良。凡氣如龍如虎在殺中，或如火煙之形，或如火光之狀，或如山林，或如塵埃，頭大而卑，或氣紫黑，如門上樓，或如白粉沸，皆猛將之氣也。)。若其眾歡旗亂，其卒自止自行，其兵或縱或橫。其追北恐不及，見利恐不得。如此者，將必無謀，雖眾可獲(凡敵上氣清而疏散者，將怯弱。前大而後小，將性不明也。)。
故曰：敵近而靜者，恃其險也；敵遠而挑人者，欲人之進也；眾樹動者，來也；眾草多障者，疑也(稠草中多障蔽者，必逃去，恐吾追及，多作障蔽，使我疑其間有伏兵也。)；鳥起者，伏也(凡軍上氣渾渾圓長，赤氣在其中，或有氣如赤杵在黑雲中，皆下有伏兵。或兩軍相當，有赤氣在軍前後左右者，有伏兵，隨氣所在防之。或有雲絞絞綿綿，此以車騎為伏兵。或雲如布席之狀，此以步卒為伏兵。或有雲如山嶽在外，為伏兵，不可不審察也。)；禽駭者，覆也；塵卑而廣者，徒來也；散而條遠者，薪來也；少而往來者，營軍也(少，塵少也。)。
辭卑而益備者，進也(敵增備也)；辭強而進驅者，退也。無約而請和者，謀也；半進半退者，誘也；杖而立者，飢也；汲而先飲者，渴也；見利不進者，勞也；鳥集者，虛也；夜呼者，恐也；軍擾者，將不重也；旗動者，亂也；吏怒者，倦也；粟馬食肉，軍無懸[水垂](音唾。一簟之食也。)，不及其舍者，窮寇也；淳淳翕翕，徐言入人者，失其眾也(此將失其眾之意也)；數賞者，害也；數罰者，困也；數顧者，失其群也；來委謝者，欲休息也。兵怒而相近，久而不合，又不相去，必謹察之。
敵來新到，行陣未定，可擊也。陣雖定，人馬未食，可擊也。涉長道，後行未息，可擊也。行阪涉險，半隱半出，可擊也。涉水半渡，可擊也。險道狹路，可擊也。旌旗亂動，可擊也。陣數動移，可擊也。人馬數顧，可擊也。凡見此者，擊之而勿疑。
然兵者，詭道也。能而示之不能，用而示之不用。故匈奴示弱，漢祖有平城之圍；石勒藏鋒，王浚有幽州之陷。即其效也，可不慎哉！
