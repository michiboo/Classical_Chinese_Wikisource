太公曰：「不能分移，不可語奇。」孫子曰：「兵以正合，事以奇勝。」何以明之？
魏王豹反漢，漢王以韓信為左丞相擊魏。魏王盛兵蒲阪，塞臨晉。信乃益為疑兵，陳船欲渡臨晉，而伏兵從夏陽以木罌渡軍，襲安邑〈孫子曰：「近而示之遠，遠而示之近。」此之謂也〉。魏王豹驚，引兵迎信，信遂虜豹，定魏為河東郡。
是知奇正者，兵之要也。《經》曰：「戰勝不過奇正。奇正之變，不可勝窮，如環之無端，孰能窮之？」此之謂也。
