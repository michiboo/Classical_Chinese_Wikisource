夫人才能參差，大小不同，猶升不可以盛斛，滿則棄矣。非其人而使之，安得不殆乎？〈傅子曰：「凡品才有九：一曰德行，以立道本；二曰理才，以研事機；三曰政才，以經治體；四曰學才，以綜典文；五曰武才，以禦軍旅；六曰農才，以敎耕稼；七曰工才，以作器用；八曰商才，以興國利；九曰辯才，以長諷議。」此量才者也。〉
故伊尹曰：「智通於大道，應變而不窮，辨於萬物之情，其言足以調隂陽、正四時、節風雨，如是者，舉以爲三公。」故三公之事常在於道。〈漢文帝問陳平曰：「君所主何事？」對曰：「陛下不知臣駑下，使臣待罪宰相。宰相者，上佐天子燮理隂陽，下遂萬物之宜，外鎭撫四夷，內親附百姓，使公卿大夫各得其職。」上曰：「善！」漢魏相書曰：「臣聞《易》曰：『天地以順動，故日月不過、四時不忒；聖人以順動，則刑罰清而人服。』天地變化，必由隂陽。隂陽之分，以日月爲紀。各有常職，不得相干。明主謹於尊天，愼於養人。故立羲和之官，以乘四時，敬授人事。君動靜以道，奉順隂陽，則日月光明，風雨時節，寒暑調和。三者得敘，則災害不生，人不夭疾，衣食有餘矣。」此燮理隂陽之大體也，事具《洪範》篇。〉不失四時，通於地理，能通不通，能利不利，如是者，舉以爲九卿。故九卿之事常在於德。通於人事，行猶舉繩，通於關梁，實於府庫，如是者，舉以爲大夫。故大夫之事常在於仁。〈蜀丞相諸葛亮主簿楊顒曰：「坐而論道，謂之三公；作而行之，謂之卿大夫。」〉忠正強諫而無有姦詐，去私立公而言有法度，如是者，舉以爲列士。故列士之事常在於義也。故道德仁義定而天下正。〈清節之德，師氏之任也；法家之材，司寇之任也；術家之材，三孤之任也；臧否之材，師氏之佐也；伎倆之材，司空之任也；儒學之材，保氏之任也；文章之材，國史之任也；驍雄之材，將帥之任也。〉
太公曰：「多言多語，惡口惡舌，終日言惡，寢臥不絶，爲衆所憎，爲人所疾。此可使要遮閭巷，察姦伺禍。權數好事，夜臥早起，雖劇不悔，此妻子之將也。先語察事，勸而與食，實長希言，財物平均，此十人之將也。忉忉截截，垂意肅肅，不用諫言，數行刑戮，刑必見血，不避親戚，此百人之將也。訟辯好勝，嫉賊侵凌，斥人以刑，欲整一衆，此千人之將也。外皃怍怍，言語時出，知人饑飽，習人劇易，此萬人之將也。戰戰慄慄，日愼一日，近賢進謀，使人知節，言語不慢，忠心誠畢，此十萬人之將也。〈《經》曰：「夫將雖以詳重爲貴，而不可有不決之疑；雖以博訪爲能，而不欲有多端之惑。」此論將之妙也。〉溫良實長，用心無兩；見賢進之，行法不枉，此百萬人之將也。勳勳紛紛，鄰國皆聞，出入豪居，百姓所親，誠信緩大，明於領世，能效成事，又能救敗，上知天文，下知地理，四海之內，皆如妻子，此英雄之率，乃天下之主也。」〈聦明秀出謂之英，膽力過人謂之雄，此其大體之別名也。夫聦明者，英之分也，不得雄之膽則說不行。膽力者，雄之分也，不得英之智則事不立。若聦能謀始，而明不見機，可以坐論而不可以處事。若聦能謀始，明能見機，而勇不能行，可以循常而不可以慮變。若力能過人，而勇不能行，可以爲力人，未可以爲先登。力能過人，勇能行之，而智不能料事，可以爲先登，未足以爲將帥。必聦能謀始，明能見機，膽能決之，然後乃可以爲英，張良是也。氣力過人，勇能行之，智足料事，然後乃可以爲雄，韓信是也。若一人之身兼有英雄，則能長世，高祖、項羽是也。〉
《經》曰：「智如源泉，行可以爲表儀者，人師也。智可以砥礪，行可以爲輔弼者，人友也。據法守職而不敢爲非者，人吏也。當前快意，一呼再諾者，人隸也。故上主以師爲佐，中主以友爲佐，下主以吏爲佐，危亡之主以隸爲佐。」
欲觀其亡，必由其下。故同明者相見，同聽者相聞，同志者相從，非賢者莫能用賢。故輔佐左右所欲任使者，存亡之機，得失之要。
孫武曰：「主孰有道？〈昔漢王見圍滎陽，謂陳平曰：「天下紛紛，何時定乎？」平曰：「項王爲人，恭敬愛人，士之廉節好禮者多歸之。至於行功賞爵邑，重之，士亦以此不附。今大王嫚人少禮，士之頑鈍嗜利無恥者，亦多歸漢。誠宜各去兩短，集其兩長，天下指麾不足定也。」魏太祖謂郭嘉曰：「袁本初地廣兵強，吾欲討之，力不能敵，何如？」嘉對曰：「劉、項之不敵，公所知也。漢祖唯智勝，項羽雖強，終爲所擒。嘉竊料之，紹有十敗，公有十勝，雖兵強，無能爲也。紹繁禮多儀，公體任自然，此道勝，一也。紹雖兵強，紹以逆動，公奉順以率天下，此義勝，二也。漢末，政失於寬，紹以寬濟寬，故不懾；公糾之以猛，而上下知制，此治勝，三也。紹外寬內忌，用人而旋疑之，所任唯親戚子弟耳；公外簡易而內機明，用人無疑，唯才能所宜，不問遠近，此度勝，四也。紹多計少決，失在後事；公策得輒行，應變無窮，此謀勝，五也。紹因累世之資，高議揖讓，以收名譽，士之好言飾外者多歸之；公至心待人，推誠而行之，不爲虛美，以儉率下，與有功者無所恡，士之忠正遠見而有實者皆願爲用，此德勝，六也。紹見人饑寒，恤念之情形於顏色，其所不見，慮或不及，所謂婦人之仁耳；公於目前小事，時有所忽，至於大事，與四海相接，恩之所加，皆過其望，雖所不見，慮之所周，無不濟也，此仁勝，七也。紹以大臣爭權，讒言惑亂；公御下以道，浸潤不行，此明勝，八也。紹是非不可知；公所是，進之以禮，所不是，正之以法，此文勝，九也。紹好爲虛勢，不知兵要；公以少剋衆，用兵如神，軍人恃之，敵人畏之，此武勝，十也。」曹公曰：「吾知之，紹爲人志大而智小，色厲而膽薄，忌剋而少威，兵多而分畫不明，將驕而政令不一，土地雖廣，糧食雖豐，適所以爲吾奉也。」楊阜曰：「袁公寬而不斷，好謀而少決。不斷則無威，少決則後事。今雖強，終爲所擒。曹公有雄才遠略，決機無疑，法一而兵精，必能濟大事也。」〉將孰有能？〈袁紹率大衆攻許，孔融謂荀彧曰：「袁紹地廣兵強，田豐、許攸，智計之士也，爲其謀；審配、逢紀，盡忠之臣，任其事；顏良、文醜，勇冠三軍，統其兵，殆難剋乎？」彧曰：「紹兵雖多，而法令不整。田豐剛而犯上，許攸貪而不治。審配專而無謀，逢紀果而自用，此二人留知後事。許攸貪而犯法，必不能縱；不縱，必爲變。顏良、文醜，一夫之勇耳，可一戰而擒也。」後許攸貪不奉法，審配收其妻子，攸怒，奔曹公。又顏良臨陣授首，田豐以諫死，皆如彧所料也。〉吾以此知勝負。」此之謂矣。
