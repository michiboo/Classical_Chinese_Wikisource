語曰：「投兵散地，則六親不能相保；同舟而濟，胡越何患乎異心。」孫子曰：「善用兵者，譬如率然。」何以明之？
漢宣帝時，先零為寇，帝命趙充國征之。引兵至先零所在，虜久屯聚，解弛，望見大軍，棄車重，欲渡湟水，道厄狹，充國徐行驅之。或曰：「逐利行速。」充國曰：「此窮寇，不可追也。緩之，則走不顧；急之，則還致死。」諸將校皆曰：「善。」虜果赴水，溺死者數百，於是破之。
袁尚既敗，遂奔遼東，眾有數千。初，遼東太守公孫康恃遠不服，曹公既破烏丸，或說公：「遂征之，尚兄弟可擒也。」公曰：「吾方使康斬送尚、熙首，不煩兵矣。」公引兵還。康果斬送尚、熙，傳其首。諸將或問曰：「公還而康斬尚、熙，何也？」公曰：「彼素畏尚、熙，其急之，則並力；緩之，則自相圖，其勢然也。」
曹公征張繡，荀攸曰：「繡與劉表相恃為強，然鏽以游軍仰食於表，表不能供也，其勢必離。不如緩軍以待之，可誘而致也。若急之，則必相救。」曹操不從，進至穰，與繡戰。表果救之，軍不利矣。
故孫子曰：「善用兵者，譬如率然；率然者，常山之蛇。擊其頭則尾至，擊其尾則首至，擊其中則首尾俱至。」或曰：「敢問可使如率然乎？」孫子曰：「可矣。夫吳人之與越人相惡，當其同舟而濟，則相救如左右手。是故，放馬埋輪，不足恃也；齊勇若一，政之道也。」此之謂矣。
