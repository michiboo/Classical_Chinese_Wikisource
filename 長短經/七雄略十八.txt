臣聞周有天下，其理三百餘年。成康之隆也，刑措四十餘年而不用；及其衰也，亦三百餘年。〔太公說文王曰：「雖屈於一人之下，則申於萬人之上，唯賢人而後能為之。」於是文王所就而見者六人，求而見者十人，所呼而友者千人，友之友謂之朋，朋之朋之黨，黨之黨謂之群，以此友天下賢人者，二人而歸之，故曰：「三分天下有其二，以服事殷。」此之謂也。〕故五伯〔音霸〕更起。伯者常佐天子，興利除害，誅暴禁邪，匡正海內，以尊天子。五伯既沒，賢聖莫續，天子孤弱，號令不行，諸侯恣行，強淩弱，眾暴寡。
〔吳王問伍胥曰：「伐楚如何？」對曰：「楚執政眾而乖，莫適任患。若為三師以肄之，一師至，彼必皆出，彼出即歸，彼歸即出，楚必道弊，亟肄以疲之，多方以誤之。既疲，而後以三軍繼之，必大克。」闔閭從之。楚於是乎始病。越王勾踐問於大夫種曰：「伐吳何如？」對曰：「伐吳有七術，其略云：尊天事鬼，以舉其邪；遺之好美，以熒其志；遺之巧工，使起宮室，以盡其財；遺之諛臣，使之易伐；強其諫臣，使之自殺；堅甲利兵，以承其弊。」越王於是飾美女西施，獻之吳王。吳王悅之。子胥諫，不受。吳王誅子胥。越又為榮楣，鏤以黃金，獻之吳王。吳王受之，而起姑蘇之臺，五年乃能成，百姓道死。越臣聞：天下大器也，群生重蓄也。器大不可以獨理，蓄重不可以自守。故劃野分疆，所以利建侯也；親疏相鎮，所以關盛衰也。昔周監二代，立爵五等，封國八百，同姓五十五。深根固本，為不可拔者也。故盛則周、召相其治；衰則五霸扶其弱，所以夾輔王室，左右厥世，此三聖製法之意〔文、武、周公為三聖。〕。然厚下之典，弊於尾大。
自幽、平之後，日以陵夷，爵祿多出於陪臣，征伐不由於天子。吳併於越〔越王勾踐敗吳，欲遷吳王於甬東，與百家君之。吳王曰：「孤老矣，不能事君。」王遂自剄死。越王滅吳。〕，晉分為三〔晉昭公六年卒。六卿欲弱公室，遂以法盡滅羊舌氏之族，而分其邑為十縣，六卿各以其子為大夫。晉益弱，六卿皆大。哀公四年，趙襄子、韓康子、魏桓子共殺智伯，盡分其地。至烈公十九年，周威王賜趙、魏、韓皆命為諸侯。晉遂滅。〕，鄭兼於韓〔鄭桓公者，周厲王少子也，幽王以為司徒。問太史伯曰：「王室多故，予安逃死乎？」太史伯曰：「獨有洛之東土、河濟之南可居。」公曰：「何如？」對曰：「地近虢鄶，虢鄶之君貪而好利，百姓不附。今公為司徒，民皆愛公，請試居之，民皆公之民也。」桓公曰：「善。」竟國之。至後世君乙，為韓哀侯所滅，並其國。鄭遂亡。〕，魯滅於楚〔魯頃公二年，楚考烈王滅魯。魯頃公亡遷於卞邑，為家人。魯遂絕。〕。海內無主，四十餘年而為「戰國」矣。秦據勢勝之地，騁狙詐之兵，蠶食山東，山東患之。
蘇秦，洛陽人也，合諸侯之縱以賓秦；張儀，魏人也，破諸侯之縱以連橫。此縱橫之所起也。〔議曰：《易》稱：『先王建萬國，而親諸侯。』孔子作《春秋》為後世法。譏世卿不改制，世侯。由是觀之，諸侯之制，所從來上矣。荀悅曰：「封建諸侯，各世其位。欲使視人如子，愛國如家，置賢卿大夫，考績黜陟，使有分土而無分人。而王者總其一統，以禦其政。故有暴於其國者，則人叛。人叛於下，誅加於上。最以計利思害，勸賞畏威，各竟其力，而無亂心。天子失道則侯伯正之，王室微弱則大國輔之。雖無道，不虐於天下，此所以輔相天地之宜，以左右人者也。」曹元首曰：「先王知獨理之不能久，故與人共理之；知獨守之不能固，故與人共守之。兼親疏而兩用，參同異而並進。輕重足以相鎮，親疏足以相衛。兼並路塞，逆節不生也。」陸士衡曰：「夫為人不如厚己，利物不如圖身；安上在乎悅下，為己存乎利人。夫然則南面之君，各矜其治；九服之人，知有定主。上之子愛，於是乎生；下之體信，於是乎結。世治足以敦風，道衰足以禦暴。強毅之國不能擅一時之勢，雄俊之人無以寄霸王之志。」蓋三代所以直道，四王所以垂業。夫興衰隆弊，理所固有；教之廢興，存乎其人。願法期於必涼，明道有時而暗。故世及之制，弊於強禦；厚下之典，漏於末折。浸弱之釁，遘自三季；陵夷之禍，終於「七雄」。所謂「末大必折，尾大難掉」，此建侯之弊也。
蘇秦初合縱，至燕。〔周武定殷，封召公於燕，與六國並稱王。〕說燕文侯曰：「燕東有朝鮮、遼東，北有林胡、樓煩，西有雲中、九原，南有呼沱、易水，地方二千餘里，帶甲數十萬，車六百乘，騎六千匹，粟支數年。南有碣石、鴈門之饒，北有棗栗之利，民雖不田作，而足於棗栗矣。此所謂天府者也！夫安樂無事，不見覆軍殺將，無過燕者。大王知其所以然乎？夫燕所以不犯寇被甲者，以趙之為蔽其南也。秦、趙相斃，而王以全燕制其後，此燕之所以不犯寇也。且夫秦之攻燕也，逾雲中、九原，過代、上谷，彌地數千里，雖得燕城，秦計固不能守也。秦之不能害燕亦明矣！今趙之攻燕也，發號出令，不至十日，而數十萬之軍，軍於東垣矣。渡呼沱，涉易水，不至四五日，而距國都矣。故曰：秦之攻燕也，戰於千里之外；趙之攻燕也，戰於百里之內。夫不憂百里之患，而重於千里之外，計無過於此者。是故，願大王與趙從親，天下為一，則燕國必無事矣。」燕文侯許之。
〔樂毅獻書燕王曰：「比目之魚，不相得則不能行，故古者稱之，以其合兩而如一也。今山東不能合弱而如一，是山東之智不如魚也。又譬如軍士之引車也，三人不能行，索二人，五人而車行矣。今山東三國弱而不能敵秦，索二國，因能勝秦矣。然而山東不知相索，則智固不如軍士矣。胡與越人，言語不相知，誌意不相通，同舟而渡波，至其相救助如一。今山東之相與也，如同舟而濟，秦之兵至，不能相救助如一，智又不如胡越之人矣。夫三物者，人之所能為也。山東主遂不悟，此臣之所為山東苦也，願大王熟慮之。今韓、梁、趙三國已合矣。秦見三晉之堅也，必南伐楚。趙見秦之伐楚，必北攻燕。物固有勢異而患同者，秦久伐韓，今秦之伐楚，燕必亡。臣竊為大王計，不如以兵南合三晉，約戍韓、梁之西邊。山東不能為此，此必皆亡矣。」燕果以兵南合三晉。
趙將伐燕，蘇代為燕說趙王曰：「今者臣從外來，過易水，見蚌方出曝，而鷸啄其肉，蚌合而挾其喙。鷸曰：『今日不雨，明日不雨，必見蚌脯。』蚌亦謂鷸曰：『今日不出，明日不出，必見死鷸。』兩者不肯相捨，漁父得而並擒之。今趙且伐燕，燕趙久相支，以弊其眾，臣恐強秦之為漁父也！願大王熟計之。」趙王乃止。
齊宣王因燕喪，伐燕，取十城。燕易王謂蘇秦曰：「先生能為燕得侵地乎？」秦曰：「請為王取之。」遂如齊，見齊王，拜而慶，仰而弔。齊王曰：「是何慶弔相隨之速也？」蘇秦曰：「臣聞：饑人之所以饑而不食鳥喙者，為其愈充腹而與死人同患也。今燕雖小弱，即秦王之女婿也。大王利其十城而長與強秦為仇。今使弱燕為雁行，而強秦推其後，是食鳥喙之類也。」齊王曰：「然則奈何？」蘇秦曰：「臣聞：古之善制事者，轉禍而為福，因敗而為功。大王誠能聽臣，歸燕十城，燕必大喜。秦王知以己之故而歸燕之十城，亦必喜。此所謂棄仇讎而結碩友也。」齊王曰：「善。」於是歸燕十城。〕
蘇秦如趙〔趙之先與秦同祖，周繆王使造父禦，破徐偃王，乃賜造父以趙城，趙氏世為晉卿也。〕，說趙肅侯曰：「臣竊為君計，莫若安民無事，且無庸有事民為也。安民之本，在於擇交，擇交而得，則民安；擇交而不得，則民終身不安。請言外患，齊秦為兩敵，而民不得安。倚秦攻齊，而民不得安。倚齊攻秦，而民不得安。君誠能聽臣，燕必致氈裘狗馬之地，齊必致魚鹽之海，楚必致橘柚之園，韓、魏、中山皆可使致湯沐之奉；而貴戚父兄皆可受封侯。夫割地包利，五伯之所以覆軍擒將而求也；封侯貴戚，湯武所以放弒而爭也。今君高拱而兩有之，此臣之所以為君願也。
夫秦下軹道，則南陽危；劫韓包周，則趙自操兵；據衛取淇、卷，則齊必入朝秦。秦欲己得乎山東，則必舉兵而向趙矣。秦甲渡河逾漳，據番吾，則兵必戰於邯鄲之下矣。此臣之所為君危也。當今之時，山東之建國，莫強於趙。趙地方二千餘里，帶甲數十萬，車千乘，騎萬匹，粟支數年。西有常山，南有河漳，東有清河，北有燕。燕固弱國，不足畏也。秦之所害於天下莫如趙。然而秦不敢舉兵而伐趙者，何也？畏韓、魏之議其後也。然則韓、魏，趙之南蔽也。秦之攻韓、魏也，無名山大川之險，稍稍蠶食之，傅國都而止。韓、魏不能支秦，必入臣於秦。秦無韓、魏之窺，則禍必中於趙矣。此臣之所為君患也。
臣聞：堯無三夫之分，舜無咫尺之地，以有天下；禹無百人之聚，以王諸侯；湯武之士不過三千，車不過三百乘，卒不過三萬，立為天子。誠得其道也。是故，明主外料其敵之強弱，內度其士卒賢不肖，不待兩軍相當，而勝敗存亡之機，固已形於胸中矣。豈掩於眾人之言，而以冥冥決事哉！臣竊以天下之地圖按之，諸侯之地，五倍於秦；料度諸侯之卒，十倍於秦。六國並力，西向而攻秦，秦必破矣。今西面而事之，見臣於秦！夫破人之與見破於人，臣人之與見臣於人也，豈可同日而論哉！夫衡人者皆欲割諸侯之地，以與秦。秦成則高臺榭，美宮室，聽笙竽之音，國被秦患而不與其憂。是故，衡人日夜務以秦權恐嚇諸侯，以求割地，願大王熟計之。
臣聞：明主絕疑去讒，屏流言之跡，塞朋黨之門，故尊主強兵之臣，得陳忠於前矣。故竊為大王計，莫若一韓、魏、齊、楚、燕、趙從親，以叛秦。合天下之將相，會於洹水之上，通質，刑白馬而盟。約曰：秦攻楚，齊魏各出銳師以佐之，韓絕其糧道，趙涉河漳，燕守常山之北；秦攻韓魏，則楚絕其後，齊出銳師以佐之，趙涉河漳，燕守雲中；秦攻齊，則楚絕其後，韓守成臯，魏塞其糧道，趙涉河博關，燕出銳師以佐之；秦攻燕，則趙守常山，楚軍武關，齊涉渤海〔今滄州也〕，韓魏皆出銳師以佐之；秦攻趙，則韓軍宜陽，楚軍武關，魏軍河外，齊涉清河〔今貝州也〕，燕出銳師以佐之。諸侯有不如約者，以五國之兵共伐之。六國從親以賓秦，則秦甲必不敢出於函谷，以害山東矣！如此則霸王之業成矣。」趙王曰：「善。」
〔秦既破趙長平軍，遂圖邯鄲。趙人震恐，東徙。乃使蘇代厚幣說秦相應侯曰：「武安君擒馬服子乎？」曰：「然。」「又欲圖邯鄲乎？」曰：「然。」代曰：「趙亡則秦王矣！夫武安君所為秦戰勝攻取者，七十餘城，南取鄢郢、漢中，北擒馬服之軍，雖周、召、呂望之功不益於此。趙亡即秦王矣。以武安為三公，君能為之下乎？欲無為之下，固不得矣。秦攻韓，圍邢丘，困上黨。上黨之人皆歸趙，不樂為秦人之日久矣。今趙北地入燕，東地入齊，南地入韓魏。君之所得，無慮幾何？故不如因而割之，無以為武安君之功也。」於是應侯言於秦王曰：「秦兵疲勞，請許韓趙之君割地以和。」秦既罷兵，趙王使趙赦約事秦，欲割六城而與之。虞卿謂王曰：「秦之攻趙也，倦而歸乎？其力尚能進，愛王而弗攻乎？」王曰：「秦之攻我，無餘力矣，必以倦歸耳。」虞卿曰：「秦以其力攻其所不能取，倦而歸，王又割其力之所不能取以送之，是助秦自攻耳。來年秦復求割地，王將與之乎？弗與，則棄前功而兆後禍也；與之，則無地以給之。語曰：『強者善攻，弱者善守。』今聽秦，秦兵不弊而多得地，是強秦而弱趙也。以益強之秦而割逾弱之趙，其計固不止矣。且王之地有盡而秦之求無已，以有盡之地而給無已之求，其勢必無趙矣。」王計未定，樓緩從秦來，王以問之。緩曰：「不如與之。」虞卿曰：「臣言勿與，非固勿與而已也。秦索六城於王，王以六城賂齊。齊，秦之深仇也，得王之六城，並力而西擊秦，齊之聽王，不待辭之畢也。則王失之於齊，取償於秦。而齊趙之深仇可以報矣，且示天下有能為也。王以此發聲，兵未窺於境，秦之重賂必至於趙而反請和於王。秦既請和，韓、魏聞之，必盡重王；重王，必出重寶以一於王。則是王一舉而得三國之親，而秦益危矣。」趙王曰：「善。」即遣虞卿東見齊王，與之謀秦。虞卿未及發，而秦使者已在趙矣。樓緩聞之，亡去。
秦圍趙，王使平原君入楚從親而請其救。平原君之楚，見楚王說以利害，日出而言，日中不決。毛遂乃按劍歷階而上，謂平原君曰：「縱之利害，兩言而決耳。今日出而言，日中不決，何也？」楚王叱曰：「胡不下！吾與汝君言，汝何為者！」毛遂按劍而前曰：「王之所以叱遂者，以楚國之眾也。今十步之內，王不得恃楚國之眾，王之命懸於遂之手矣。吾君在前，叱者何也？且遂聞湯以七十里之地立為天子，文王以百里之壤而臣諸侯。今楚地方五千里，持戟百萬，此霸王之資也。以楚之強，天下莫能比而不能當也。白起，小豎子耳，率數萬之眾，興師以與楚戰，一戰而舉鄢、郢，再戰而燒夷陵，三戰而辱王之先人。此百代之怨，趙之所羞而王不知恥焉。今合縱者為楚不為趙也。」楚王曰：「茍如先生之言，謹奉社稷以從。」楚於是遂出兵救趙。
趙孝成王時，秦圍邯鄲，諸侯之救兵莫敢擊秦。魏王使晉鄙救趙，畏秦，止於湯陰不進。魏使客將軍新垣衍間入邯鄲，令趙帝秦。此時魯連適遊趙，會秦圍邯鄲。聞魏欲令趙尊秦為帝，乃見平原君曰：「梁客新垣衍安在？吾請為君責而歸之。」平原君曰：「勝請為紹介。」魯連見新垣衍而無言。新垣衍曰：「吾視居此圍城之中，皆有求於平原君也。今觀先生之玉貌，非有求於平原君也，曷為久居圍城之中而不去乎？」魯連曰：「世以鮑焦為無從容而死者，皆非也。眾人不知為一身，彼秦者，棄禮義而上首功之國，權使其士，虜使其人。彼即肆然為帝，過而為政於天下，則連有蹈東海而死耳，吾不忍為之人也。所以見將軍者，欲以助趙。」衍曰：「先生助之，將奈何？」魯連曰：「吾將使梁及燕助之，齊、楚則固助之矣。」衍曰：「燕則為請以從矣。若乃梁者，即吾乃梁人也，先生惡能使梁助之？」魯連曰：「梁未睹秦稱帝之害故耳。使梁見秦稱帝之害，則必助趙矣。」衍曰：「秦稱帝之害何如？」連曰：「昔者，齊威王嘗為仁義矣，率天下諸侯而朝周。周貧且微，諸侯莫朝，而齊獨朝之。居歲餘，周烈王崩，齊後往。周怒，赴於齊曰：『天崩地坼，天子下席。東蕃之臣田嬰後至，則斬！』齊威王勃然怒曰：『叱嗟，而母婢也！』卒為天下笑。故生則朝周，死則叱之，誠不忍其求也！彼天子固然，其無足怪。」
衍曰：「先生獨不見夫僕乎？十人而從一人者，寧力不足而智不若耶？畏之也！」魯連曰：「嗚呼！梁之比秦，若僕耶？」衍曰：「然。」魯連曰：「吾將使秦王烹醢梁王。」衍愕然曰：「亦太甚矣，先生之言也！先生又惡能使秦王烹醢梁王？」連曰：「固也。待吾將言之。昔者，九侯、鄂侯、文王，紂之三公也。九侯有子而好，故獻之紂。紂以為醜，醢九侯。鄂侯爭之強，辯之疾，故脯鄂侯。文王聞之，喟然而嘆，故拘之牖裏之庫，百日欲令之死。曷為與人俱稱王，卒於脯醢之地？齊湣王將之魯，夷維子為禦，執策而從，謂魯人曰：『子將何以待吾君？』魯人曰：『吾將以十太牢待子君。』夷維子曰：『子安取禮而來？彼吾君者，天子也。天子巡狩，諸侯避舍，納管籥，攝衽抱機，視膳於堂下，天子已食，若乃退而聽朝也。』魯人投其籥，不果內，不得入於魯。將之薛，假途於鄒。當是時，鄒君死，湣王欲入弔，夷維子謂鄒之孤曰：『天子弔，主人必將倍殯，設幾北面於南方，然後天子南面弔。』鄒之群臣曰：『必若此，將伏劍而死！』故不敢入於鄒。鄒、魯之大夫，生則不能事養，死則不得賻襚，然且欲行天子之禮於鄒、魯，鄒、魯之臣不果內。今秦，萬乘之國也。梁亦萬乘之國也。萬乘之國，交有稱王之名，睹其一戰而勝，遂欲從而帝之，則且變易諸侯之大臣。彼將奪其所不肖而與其所賢，奪其所憎而與其所愛，又將使其子女讒妾為諸侯妃姬，處梁之宮，梁王安得晏然？而將軍又何得故寵乎？」於是，新垣衍起，再拜，謝曰：「吾請出，不敢復言帝秦！」秦將聞之，為退軍五十里。〕
蘇秦如韓〔韓之先與周同姓，事晉，得封於韓，為韓氏。後周烈王賜韓侯，得列為諸侯也。〕，說韓宣王曰：「韓北有鞏洛、成臯之固，西有宜陽、商阪之塞，東有宛、穰、洧水，南有陘山，地方九百餘里，帶甲數十萬。天下之強弓勁弩，皆從韓出。韓卒超足而射，百發不暇止，遠者栝洞胸，近者鏑掩心。韓之劍戟，則龍泉、太阿，皆陸斷牛馬，水截鵠雁。夫以韓卒之勁，與大王之賢，乃西面而事秦，交臂而服焉。羞社稷而為天下笑，無大於此者也！是故，願大王熟計之。大王無事秦，事秦必求宜陽、成臯。今茲效之，明年又復求割地，與之，則無地以給之；不與，則棄前功而受後禍。且夫大王之地有盡，而秦之求無已，以有盡之地，而逆無已之求，此所謂市怨結禍者，不戰而地已削矣！臣聞鄙諺曰：『寧為雞口，無為牛後。』今王西面交臂而臣事秦，何異於牛後乎？夫以大王之賢，挾強韓之兵，而有牛後之名，竊為大王羞之！」韓王勃然作色，按劍太息曰：「寡人雖不肖，不能事秦！」從之。
〔韓攻宋，秦大怒，曰：「吾愛宋，韓氏與我交，而攻我所甚愛，何也？」蘇秦為韓說秦王曰：「韓氏之攻宋，所以為王也。以韓之強，輔之以宋，楚、魏必恐，恐必西面而事秦。王不折一兵，不殺一人，無事而割安邑，此韓氏之所以禱於秦也。」韓惠王聞秦好事，欲罷其人，無令東伐，乃使水工鄭國來間秦，說秦王，令鑿涇水以溉田。中作而覺，欲誅鄭國。鄭國曰：「始臣為間，然渠成亦秦之利。臣為韓延數年命，為秦開萬代之利也。」王從之。〕
蘇秦如魏〔魏之先，畢公高之後，與周同姓。武王伐紂，封高於畢，以為姓。畢萬事晉獻公，獻公封萬於魏，以為大夫。後周烈王賜魏，俱得為諸侯。〕，說魏襄王曰：「大王之地，南有鴻溝、陳汝南，東有淮、潁、煮、棗，西有長城之界，北有河外、卷、衍。地方千里，地名雖小，然而田舍廬廡，曾無芻牧之地。人民之眾，車馬之多，日夜行不絕，鞫鞫殷殷，若有三軍之眾。魏，天下之強國也；王，天下之賢主也。今乃有意西面而事秦，稱東藩，築帝宮，受冠帶，祠春秋。臣竊為大王恥之。臣聞：越王勾踐，戰弊卒三千，擒夫差於幹遂；武王卒三千，革車三百乘，制紂於牧野。豈其卒眾哉？誠能奮其威也！今竊聞大王之卒，武士二十萬，倉頭、奮擊各二十萬，廝徒十萬，車六百乘，騎六千匹。此過越王勾踐、武王遠矣！今乃聽於群臣之說，而欲臣事秦。夫事秦必割地以效實，故兵未用而國已虧矣。夫為人臣割其主之地以外交，偷取一旦之功，而不顧其後，破公家而成私門，外挾強秦之勢，以內劫其主，以求割地，願大王孰察之！《周書》曰：『綿綿不絕，蔓蔓奈何？毫釐不伐，將用斧柯。』前慮未定，後有大患，將奈之何？大王誠能聽臣，六國從親，專心並力，則必無強秦之患，故敞邑趙王使臣效愚計，奉明約，在大王詔之。」魏王曰：「謹奉教。」
〔虞卿說春申君伐燕，以定身封。春申君曰：「所道攻燕，非齊即魏。魏、齊新惡楚，楚雖欲攻燕，將何道哉？」對曰：「請令魏王可。」虞卿遂如魏，謂王曰：「夫楚亦強大矣！天下無敵！乃且攻燕。」魏王曰：「向也子云：『天下無敵』，今也子云：『乃且攻燕』者，何也？」對曰：「今謂馬力多則有矣，若曰勝千鈞則不然者，何也？夫千鈞，非馬之任也。今謂楚強大則有矣，若夫越趙、魏而鬥兵於燕，則豈楚之任哉？非楚之任而楚為之，是敝楚也。敝楚即強魏。其於王孰便？」魏王曰：「善。」從之。〕
蘇秦如齊〔齊太公望呂尚者，事周，為文武師，謀伐紂。武王已平商，封尚父於齊營丘也。〕。說齊宣王曰：「齊南有泰山，東有瑯邪，西有清河，北有渤海，此四塞之國也。臨淄甚富而實，其民無不吹竽、鼓瑟、彈琴、擊築、鬥雞、走狗、六博、蹴鞠者也。臨淄之途，車轂擊，人摩肩，連衽成帷，舉袂成幕，揮汗成雨。家殷人足，志氣高揚。夫以大王之賢，與齊之強，天下莫能當也。今乃西面事秦，竊為大王羞之！且夫韓魏之所以畏秦者，為與秦接境壤界也。兵出相當，不出十日而戰勝存亡之機決矣。韓魏戰而勝秦，則兵半折，四境不守；戰而不勝，則國已危亡隨其後也。是故，韓魏之所以重與秦戰，而輕為之臣也。今秦之攻齊則不然：倍韓魏之地，過衛晉陽之道，經乎亢父之險，車不得方軌，騎不得比行，百人守險，千人不敢過也。秦雖欲深入，則狼顧，恐韓魏之議其後。是故，恫疑虛喝，驕矜而不敢進。夫不深料秦之無奈齊何也，而欲西面事之，是群臣之計過也。今無事秦之名，而有強國之實，故願大王少留意計之。」齊王曰：「善。」
〔蘇秦說閔王曰：「臣聞：用兵而喜先下者憂，約結而喜主怨者孤。夫後起者，藉也；而遠怨者，時也。故語曰：『騏驥之衰也，駑馬先之；孟賁之倦也，女子勝之。』夫駑馬女子之筋骨力勁，非賢於騏驥、孟賁也，何則？後起之藉也。臣聞：戰攻之道，非師者，雖有百萬之軍，北之堂上；雖有闔閭、吳起之將，擒之戶內；千丈之城，拔之樽俎之間；百尺之衝，折之於席上。故鐘鼓竽瑟之音不絕，地可廣而欲可成；和樂倡優之笑不乏，諸侯可同日而致也。故夫善為王業者，在勞天下而自佚，亂天下而自安。諸侯無成謀，則國無宿憂也。何以知其然耶？昔魏王擁土千里，帶甲三十六萬，從十二諸侯朝天子，以西謀秦。秦恐，寢不安席，食不甘味。衛鞅謀於秦王曰：『王何不使臣見魏王，則臣必請北魏矣。』秦王許諾。
衛鞅見魏王，曰：『大王之功大矣！令行於天下矣！所以十二諸侯，非宋、衛則鄒、魯、陳、蔡。此固大王之所以鞭箠使也，不足以王天下。不若北取燕，東伐齊，則趙必從矣；西取秦，南伐楚，則韓必從矣。大王有伐齊、楚之心，而從天下之志，則王業見矣。大王不如先行王服，然後圖齊楚。』魏王善之，故身廣公宮，製丹衣，柱建九斿，從七星之旗。此天子位也，而魏王處之。於是齊、楚怒，諸侯奔齊，齊人伐魏，殺太子，覆其十萬之軍。是時，秦王拱手受河西之地。故衛鞅始與秦王計也，謀約不下席，而魏將已擒於齊矣；衝櫓未施，而西河之外已入於秦矣。此臣之所謂北之堂上、擒將戶內、拔城於樽俎之間、折衝於席上者也。」楚懷王使柱國昭陽將兵伐魏，得八城，又移兵攻齊。
齊閔王患之。陳軫曰：「王勿憂也，請令罷之。」即往見昭陽於軍，再拜，賀戰勝之功，起而請曰：「敢問楚之法：覆軍殺將，其官爵何也？」昭陽曰：「官為上柱國，爵為上執圭。」陳軫曰：「貴於此者，何等也？」曰：「唯有令尹耳。」軫曰：「令尹貴耳！王非置兩令尹也！臣竊為君譬之，可乎？楚有祠者，賜其同舍人酒一卮，舍人相謂曰：『數人飲之不足，一人飲之有餘，請畫地為蛇，先成者飲酒。』一人蛇先成，引酒且飲之，乃左手持卮，右手畫地，曰：『吾能為之足。』足未成，一人蛇復成，奪其卮，曰：『蛇固無足，子安能為之足乎？』遂飲其酒。為蛇者，終亡其酒。今公攻魏，破軍殺將，得八城，而又移兵攻齊，齊畏公甚，以此名君足矣！冠之上非可重也！戰無不勝而不知止，身且死，爵且歸，猶為蛇足者也。」昭陽以為然，引軍而去。〕
蘇秦如楚〔楚之先，出自帝顓頊，帝嚳、高辛時為火正，命曰祝融。其後苗裔事周文王。當周成王時，舉文武勤勞之後嗣，而封熊繹於楚蠻，以子男之田，姓芊氏，甚得江漢間人和。至熊通，使使隨人之周，請尊其號。周不聽，熊通怒，乃自立為武王。〕。說威王曰：「楚，天下之強國也；王，天下之賢主也。西有黔中、巫郡，東有夏州、海陽，南有洞庭、蒼梧，北有陘塞、郇陽。地方五千餘里，帶甲百萬，車千乘，騎萬匹，粟支十年。此霸王之資也！夫以楚之強，大王之賢，天下莫能當也。今乃西面而事秦，則諸侯莫不西面而朝章臺之下矣！秦之所害，莫如楚。楚強則秦弱，秦強則楚弱。其勢不兩立，故為大王計，莫如從親以孤秦。大王不從親，秦必起兩軍：一軍出武關，一軍下黔中。則鄢郢動矣！臣聞：治之其未亂也，為之其未有也。患至而後憂之，則無及也！故願大王早熟計之。大王誠能聽臣，臣請令山東之國，奉四時之獻，以承大王之明詔；委社稷，奉宗廟，練士勵兵，在大王所用之。故從合則楚王，衡成則秦帝。今釋霸王之業，而有事人之名，竊為大王不取也！夫秦，虎狼之國也，有吞天下之心。秦，天下之仇讎也，衡人皆欲割諸侯之地以事秦，此所謂養仇而奉讎，大逆不忠，無過此者。故從親則諸侯割地以事楚，衡合則楚割地以事秦，此兩策者相去遠矣，二者大王何居焉？故敝邑趙王使臣效愚計，奉明約，在大王詔之。」楚王曰：「善。謹奉社稷以從。」
〔楚襄王既與秦和，慮無秦患，乃與四子專為淫侈。莊辛諫不聽，辛乃去之趙。後秦果舉鄢郢，襄王乃徵辛而謝之。莊辛曰：「臣聞鄙彥曰：『見兔而顧犬，未為晚也；亡羊而補牢，未為遲也。』臣聞：湯、武以百里而王，桀、紂以天下而亡。今楚國雖小，絕長補短，猶以千里，豈特百里哉！王獨不見夫蜻蜓乎？六足四翼，飛翔乎天地之間，俯啄蚊虻而食之，仰承白露而飲之，自以為無患，與人無爭也。不知夫五尺童子，方將調飴膠絲，加己乎四仞之上，而下為螻蟻之食。蜻蜓其小者也，黃雀因是以！俯啄白粒，仰棲茂樹，鼓翅奮翼，自以為無患，與人無爭。不知夫公子王孫，左挾彈，右攝丸，以其類為鏑。畫棲乎茂樹，夕調乎酸鹹。黃雀其小者也，蔡聖侯因是以！南遊乎高陂，北陵乎巫山，飲茹溪之流，食湘波之魚，左抱幼妾，右擁嬖女，與之馳騁乎高蔡之中，而不以國家為事。不知夫子發方受命乎宣王，繫己以朱絲而見之也。蔡聖侯事其小者也，君王因是以！左州侯，右夏侯，飯封祿之粟，而載方府之金，與之馳騁乎雲夢之中，而不以天下國家為事。不知夫穰侯方受命乎秦王，填澠塞之內，而投己於澠塞之外。」襄王聞之，身體戰慄，乃執圭而授莊辛，與之謀秦，復取淮北之地。楚人有以弱弓微繳加歸雁之上。楚襄王召問之，乃對以秦、燕、趙、魏為鳥，以激怒王，曰：「夫先王為秦所欺，而客死於外，怨莫大焉！今以匹夫尚有報萬乘，子胥、白公是也。今以楚之地方五千里，帶甲百萬，猶足以踴躍於中野。而坐受伏焉，臣竊為大王勿取。」襄王遂復為縱約伐秦。〕
六國既合縱，蘇秦為縱約長。北報趙，趙肅侯封蘇秦為武安君。乃投縱約書於秦，秦不敢窺兵函谷十五餘年。
後張儀為秦連衡。〔秦欲攻魏，先敗韓，由差軍斬首八萬，諸侯震恐。而儀乃來說魏王。〕說魏王曰〔秦孝公時，公孫鞅請伐魏，曰：「魏國居嶺阨之間，西都安邑，與秦界河，而獨擅山東之利。利則西侵秦，病即東收地。今以君賢聖，國賴以盛，宜及此時伐魏。魏不支秦，必東徙。東徙則據山河之固，東向以制諸侯。此帝業也。」自是之後，魏果去安邑，徙都大梁。〕：「魏地方不至千里，卒不過三十萬。地四平，諸侯四通，條達輻湊，無名山大川之限。從鄭至梁，二百餘里；車馳人走，不待倦而至。梁，南與楚境，西與韓境，北與趙境，東與齊境。卒戍四方，守亭障者不下十萬。梁之地勢，固戰場也〔大梁，今汴州是也。〕。梁南與楚，不與齊，齊攻其東；東與齊，不與趙，趙攻其北；不合於韓，則韓攻其西；不親於楚，則楚攻其南。此所謂四分五裂之道也。且諸侯之為縱者，將以安社稷，尊主強兵顯名也。今為縱者，一天下，約為昆弟，刑白馬以盟洹水之上，以相堅也。而親昆弟、同父母，尚有爭錢財。而欲恃詐偽反覆蘇秦之謀，其不可成亦已明矣。大王不事秦，秦下兵攻河外，據卷、衍、酸棗，劫衛取晉陽，則趙不南；趙不南則梁不北，梁不北則縱道絕，縱道絕則大王之國欲無危，不可得也。秦折韓而攻梁，韓怯於秦，秦韓為一，梁之亡，立可須也，此臣之所為大王患也。為大王計，莫如事秦，事秦則楚、韓必不敢動；無楚、韓之患，則大王高枕而臥，國必無憂矣。大王不聽秦，秦下甲士而東伐，雖欲事秦，不可得也。且夫縱人多奮辭而少可信，說一諸侯而成封侯之業。是故，天下之遊談士，莫不日夜扼腕、瞋目、切齒以言縱之便，以說人主。人主賢其辯而牽其說，豈得無眩哉？臣聞之：積羽沉舟，群輕折軸，眾口鑠金。故願大王審計定議。」魏王於是倍縱約，而請成於秦。
〔范睢說秦昭王曰：「夫穰侯越韓魏而攻齊剛壽，非計也。少出師不足以傷齊，多出師則害於秦也，其於計疏矣。且齊閔王南攻楚，破軍殺將，再闢地千里，而齊尺寸之地無得者，豈齊不欲得地哉？形所不能有也。諸侯見齊之疲弊，興師伐之，士辱兵頓。故齊所以大破者，以破楚肥韓魏也。此所謂借賊兵而資盜糧也。王不若遠交而近攻，得寸則王之寸，得尺則王之尺。今釋近而攻遠，不亦謬乎？昔者，中山之國五百里，趙獨吞之，功成名立而利附焉，天下莫之能爭。今夫韓、魏，中國之處而天下之樞。王若欲霸中國而為天下樞，以威楚、趙。楚強則附趙，趙強則附楚。楚趙皆附，齊亦懼矣。齊懼必卑辭重幣以事秦。齊已附，則韓魏因可慮也。」王曰：「善。」乃拜睢為客卿，謀兵事伐魏，拔懷及邢丘。
齊、楚來伐魏，魏王使人求救於秦，冠蓋相望而秦救不至。魏人有唐睢者，年九十餘矣，謂王曰：「老臣請西說秦王，令兵先臣出。」王再拜遣之。唐睢到秦，入見秦王，秦王曰：「丈人芒然而遠至，此甚苦矣！夫魏之來求救數矣，寡人知魏之急也。」唐睢曰：「大王知魏之急而救兵不發，臣竊以為用策之臣無任矣。夫魏，萬乘之國也，然所以西面而事秦、稱東藩、築帝宮、受冠帶、祠春秋者，以為秦之強足以與也。今齊、楚之兵已合於魏郊，而秦救不發，亦將賴其未急也。使之而急，彼且割地而約縱，王當奚救焉？必待其急而救之，是失一東藩之魏而強三勁之齊、楚，則王何利焉？」於是秦王遽發兵救魏。〕
張儀說楚懷王曰：「秦地半天下，兵敵四國，被山帶河，四塞以為固。〔范睢說秦昭王曰：「大王之國，四塞以為固，北有甘泉、谷口，南有涇渭，右隴蜀，左關阪；奮擊百萬，戰車千乘；利則出攻，不利則入守，此王者之地。民怯於私鬥，勇於公戰，此王者之人。王並此二者而有之，以當諸侯，譬如放韓廬而捕蹇兔也。〕虎賁之士百有餘萬，車千乘，騎萬匹，粟如丘山。法令既明，士卒安樂。主明以嚴，將智以武。雖無出甲，席捲常山之險，必折天下之脊，天下後服者先亡矣！且夫為縱者，無以異驅群羊而攻猛虎。虎之與羊，不格明矣！今王不與虎而與群羊，臣竊以為大王之計過矣。
凡天下強國，非秦而楚，非楚而秦。兩國交爭，其勢不兩立。大王不與秦，秦下甲據宜陽，韓之上地不通；下兵河東、成臯，韓必入臣。則梁亦從風而動。秦攻楚之西，韓攻其北，社稷安得無危？臣聞：『兵不如者，勿與挑戰；粟不如者，勿與持久。』
秦西有巴蜀，大船積粟，起於汶山，浮江而下，至楚三千餘里。舫舟載卒，一舫載五千人，日行三百里；里數雖多，然不費牛馬之力，不至十日，而拒扞關矣；扞關驚則從境以東，盡城守矣，黔中、巫郡，非王之有也。秦舉甲出武關，南面而伐，則北地絕。秦兵之攻楚也，危難在三月之內。而楚待諸侯之救，在半歲之外。此其勢不相及也。夫待弱國之救，忘強秦之禍，此臣為大王患也。
大王嘗與吳人戰，五戰而三勝，陳卒盡矣；偏守新城，存民苦矣。臣聞：『功大者易危，而人弊者怨上。』夫守易危之功，而逆強秦之心，臣竊為大王危之。凡天下而以信約縱親相堅者，蘇秦封為武安君也。蘇秦相燕，即陰與燕王謀伐齊，破齊而分其地。乃佯為有罪，出走入齊，齊王因受而相之。居二年而覺，齊王大怒，車裂蘇秦於市。夫以一詐偽之蘇秦，而欲經營天下，混一諸侯，其不可成亦明矣。今秦與楚接境壤界，固形親之國也。大王誠能聽臣，臣請使秦太子入質於楚，楚太子入質於秦，請以秦女為大王箕帚之妾，效萬室之都，以為湯沐之邑，長為昆弟之國，終身無相攻。臣以為計無便於此者。」楚王乃與秦親。
〔白起將兵來伐楚，楚襄王使黃歇說秦昭王曰：「天下莫強於秦、楚，今則聞大王欲伐楚，此猶兩虎相與鬥，而駑犬受其弊，不如善楚。臣請言其說：臣聞之：物至則反，冬夏是也；智至則危，累棋是也。今大國之地，半天下、有二垂，此從生人以來，萬乘之地未嘗有也。王若能持公守威，黜攻伐之心，肥仁義之德，則三王不足四，五霸不足六也；王若負人徒之眾，挾兵革之強，欲以力臣天下之士，臣恐其有患也。《詩》云：『靡不有初，鮮克有終。』《易》曰：『狐涉水，濡其尾。』此言始之易而終之難也。何以知其然耶？智伯見伐趙之利而不知榆次之禍；吳王知伐齊之便而不知幹遂之敗。此二國者非無大功也，沒利於前而易患於後也。今王妒楚之不毀也，而忘毀楚之強韓魏也。臣為王慮，而不取也。王無重世之德於韓魏，而有累世之怨焉。夫韓魏父兄子弟接踵而死於秦者，將十世矣。身首分離、暴骸草澤者，相望於境；繫頸束手為群虜者，相及於路。故韓魏之不亡，秦社稷之憂也。今王信之，興兵攻楚，不亦過乎？臣為王慮，莫若善楚。
楚秦合為一以臨韓，韓必斂手。王施以山東之險，帶以河曲之利，韓必為關內侯。若是，而王以十萬戍鄭、梁之人寒心，許、鄢、夷陵、嬰城，而上蔡、召陵不往來也。如是，魏亦為關內侯矣。王善楚，而關內侯兩萬乘之主，註地於齊，齊右壤可拱手而取也。然後危動燕趙，搖蕩齊楚，此四國者不待痛而服也。」秦王曰：「善。」止不伐楚。
楚頃襄王謀與齊韓連和，因欲圖周。周赧王使臣武公說楚相昭子。昭子曰：「乃圖周則無之，雖然周何故不可圖？」對曰：「夫西周之地，絕長補短，不過百里。名為天下共主，裂其地不足以肥國，得其眾不足以勁兵，雖攻之不足以尊名。然而好事之君、喜攻之臣，發號用兵，未嘗不以周為終始，是何也？則祭器在焉。欲器之至而忘弒君之亂。今韓以器之楚，臣恐天下以器讎楚。」於是，楚計輟不行。
秦武王使樗裏疾以車百乘入周，周君迎之甚敬。楚王讓周，以其重秦客也。遊勝為周謂楚王曰：「昔者智伯欲伐仇猶，遺大鐘，載以廣車，因隨之以兵。仇猶卒亡，無備故也。齊桓公之伐蔡也，號曰「誅楚」，其實襲蔡。今秦者，虎狼之國，有獨吞天下之心，使樗裏疾以車百乘入周，周君懼焉。以蔡、仇猶為戒，故使長兵居前，短弩居後，名曰「衛疾」，而實囚之。周君豈能無憂國哉？恐一旦國亡而憂大王也。」楚王乃悅。
楚襄王有疾，太子質於秦，不得歸。黃歇說秦相應侯曰：「今楚王疾，恐不起。秦不如歸太子。太子即位。其事秦必謹；若不歸，則咸陽一布衣耳。楚更立太子必不事秦，失與國而絕萬乘之和，非計也，願相國慮之。」應侯為言於秦王，王不肯。乃遁也。〕
張儀如韓，說韓宣王曰：「韓地險惡，山居，五穀所生，非菽而麥；地方不過九百里，無二年之食料。大王之卒，悉舉不過三十萬，而廝徒負養在其中矣。今秦帶甲百萬，車千乘，騎萬匹，虎賁之士，跿[足句]科頭，貫頤奮戟者，不可勝數。山東被甲冑蒙冑以會戰，秦人捐甲徒裼以趨敵，左挈人頭，右挾生虜。秦逐山東之卒，猶孟賁之與怯夫；以輕重相壓，猶烏獲之與嬰兒。
諸侯不料地之弱、食之寡，而聽縱人之甘言好辭，比周以相飾，詿誤其主，無過此者。大王不事秦，秦下甲據宜陽，斷韓之地；東取成臯、滎陽，則鴻臺之宮、桑林之苑，非王有也。夫塞成臯，絕上地，則王之國分矣。故為大王計，莫如為秦。秦之所欲，莫如弱楚，而能弱楚者莫如韓。非以韓能強於楚也，其勢然也。今西面而事秦，以攻楚，秦王必喜。夫攻楚而不私其地，轉禍而悅秦，計無便於此者。」宣王聽之。
〔范睢說秦王曰：「秦韓之地形相錯如繡，秦之有韓，譬如木之有蠹，人之有腹心病也。天下無變則已，有變，其為秦患者，孰大於韓乎？王何不收韓。」王曰：「吾固欲收韓，韓不聽，為之奈何？」對曰：「韓安得不聽。王若下兵攻滎陽，則成臯之道不通；北斷太行之道，則上黨之師不下。王一興兵而攻滎陽，則其國斷而為三，韓必見危亡矣。安得不聽！若聽，則霸事可慮矣。」王曰：「善。」乃從之。〕
張儀說齊閔王曰：「天下強國，無過齊者，大臣父兄殷眾富樂，然為大王計者，皆為一時之說，不顧百代之利。縱人說大王者，必曰：『齊西有強趙，南有韓梁；齊負海之國也，地廣民眾，兵強士勇，雖有百秦，將無奈齊何也！』大王賢其說，而不計其實。
臣聞：齊與魯三戰而魯三勝，國以危亡隨其後，雖有戰勝之名，而有破亡之實，是何也？齊大而魯小也。今秦之與齊也，猶齊之與魯也。今齊楚嫁女娶婦，為昆弟之國；韓獻宜陽，魏效河外，趙入朝歌、澠池，割河間以事秦。大王不事秦，秦驅韓梁攻齊之南地，悉趙兵渡清河，指博關，臨甾、即墨非王有也。國一旦見攻，雖欲事秦，不可得也。是故，願大王孰計之。」齊王許之。
〔燕攻齊，取七十餘城，唯莒、即墨不下。齊田單以即墨破燕，殺騎劫。燕將懼誅而保聊城，不敢歸。田單攻之歲餘，聊城不下。魯連乃為書，約之矢，以射城中，遺燕將軍曰：「吾聞之：『智者不倍時而棄利，勇士不怯死而滅名，忠臣不先身而後君。』今君行一韓之忿，不顧燕王之無臣，非忠也；殺身亡聊城，而威不信於齊，非勇也；功廢名滅，後世無稱，非智也。故智者不再計，勇者不再卻。今死生、榮辱、尊卑、貴賤，此其時也。願公詳計，而無與俗同。且楚攻齊之南陽，魏攻平陸，而齊無南面之心，以為亡南陽之害小，不如得濟北之利大；故定計而堅守之。今秦人下兵，魏不敢東面，橫秦之勢成則楚國之形危。且前棄南陽，斷右壤，存濟北，計猶且為之也。今楚、魏交兵於齊，而燕救不至，以全齊之兵，無天下之規，與聊城共據。期年之弊，即臣見公之不能得也。齊之必決於聊，公無再計。彼燕王大亂，上下迷惑。栗腹以百萬之眾，五折於外。萬乘之國被圍於趙，壤削主困，為天下笑。國敝禍多，人無所歸。今又以敝聊之人，距全齊之兵，期年不解，是墨翟之守也；食士炊骨，士無反外之心，是孫臏、吳起之攻也，能見於天下矣！
故為公計者，不如罷兵、休士，全軍歸報燕王，燕王必喜。士民見公如見父母，攘臂而議於世，公業可明也。意者，懟燕棄世，東遊於齊乎？請裂地定封，富比乎陶衛，世世稱孤，此亦一計也。二者，顯名厚實，願公察之，熟計而審處一焉。
且吾聞之：『效小者，不能行大威；惡小恥者，不能成榮名。』昔管仲射桓公，中其鉤，篡也；遺公子糾，不能死，怯也；束縛桎梏，辱也。此三行者，鄉里不通，世主不臣。使管仲終窮抑而不出，不免為辱人賤行，然而管子棄三行之過，據齊國之政，一匡天下，九合諸侯，名高天下，光照鄰國。曹沫為魯君將，三戰而喪地千里。使曹子計不顧後，死而不生，則不免為敗軍擒將。曹子以一劍之任，劫桓公於壇位之上，顏色不變，辭氣不悖，三戰之所喪，一朝而反之，天下震動，名傳後世。若此二公，非不能行小節，死小恥也。以為殺身絕世，功名不立，非智也。故去忿恚之心，而成終身之名。故業與三王爭流，名與天壤相敝也。公其圖之！」燕將得書曰：「敬聞命矣。」遂自刎。
昔雍門周以琴見齊孟嘗君，孟嘗君曰：「先生鼓琴，亦能令人悲乎？」對曰：「臣之所能令悲者，先貴而後賤，古富而今貧，不若擯壓窮巷；不及四鄰，不若身材高妙；懷質抱真，逢讒離謗，怨結而不得伸，不若交歡而結愛；無怨而生離，遠赴他國，無相見期，不若幼無父母、壯無妻兒，出以野澤為都，入用窟穴為家，困於朝夕，無所假貸。若此人者，但聞雛鳥之號、秋風鳴條，則傷心矣。臣一為之援琴而長太息，未有不悽惻而涕泣者也。今足下居則廣廈高堂，連闥洞房，下羅帷，來清風，倡優在前，諂諛在側，揚激楚，舞鄭妾，流聲以娛耳，綵邑以淫目，水嬉則舫龍舟，建羽旗鼓，釣乎不測之淵也。野遊則登乎平原，馳廣囿，強弩下高鳥，勇士格猛獸，置酒設樂，沈醉忘歸。方此之時，視天地曾不若一指，雖有善鼓琴，不能動足下也。」孟嘗君曰：「固然。」雍門周曰：「臣竊為足下有所常悲：夫角帝而困秦者，君也；連五國而伐楚者，又君也。天下未嘗無事，不縱即衡，縱成則楚王，衡成則秦帝。夫以秦楚之強，而敖弱薛，猶磨蕭斧而伐朝菌也。有識之士，莫不為足下寒心。天道不常盛，寒暑更進退，千秋萬歲之後，宗廟必不血食，高臺既已傾，曲池又已平，墳墓生荊棘，狐貍穴其中，遊兒、牧豎蹢躅其足而歌其上，曰：夫以孟嘗君之尊貴，亦猶若是乎。」於是孟嘗君喟然太息，涕垂睫而交下，雍門周引琴而彈之，孟嘗君遂歔歔而就之曰：「先生鼓琴，令文若亡國之人也。」〕
張儀說趙王曰：「弊邑秦王，使臣效愚於大王。大王收天下以賓秦，秦兵不敢出函谷關。是大王之威，行於山東。敝邑恐懼懾伏，繕甲厲兵，唯大王有意督過之也。今以大王之力，舉巴蜀，並漢中，包兩周，遷九鼎，守白馬之津。秦雖僻遠，然而心忿含怒之日久矣。今有敝甲雕兵，軍於澠池，願渡河，據悉吾，會戰邯鄲之下。以甲子合戰，以征殷之事。故使臣先以聞於左右。
凡大王之所信為縱者，恃蘇秦。蘇秦熒惑諸侯，以是為非，以非為是，欲反覆齊國，而自令車裂於市。夫天下之不可混一亦明矣。今楚與秦為昆弟之國。而韓、梁稱為東藩之臣，齊獻魚鹽之地，此斷趙之右臂也。夫斷右臂而與人鬥，失其黨而孤居，求欲無危，豈可得乎？今秦發三軍：其一軍塞午道，告齊使興師，渡河軍於邯鄲之東；一軍軍於成臯，驅韓梁軍於河外；一軍軍於澠池，約四國而擊趙。趙服，必四分其地，是故，不敢匿意隱情，失以聞於左右。臣竊為大王計，莫如與秦王遇於澠池，面相見而口相約。請按兵無攻，願大王之定計。」趙肅侯許之。
〔武安君破趙長平軍，降其卒四十餘萬，皆坑之。進圍邯鄲，而軍糧不屬，乃遣衛先生言於秦昭王曰：「趙國右倍常山之險，而左帶河漳之阻，有代馬車騎之利。民人氣勇，好習兵戰，常會諸侯而一約為之縱長，明秦不弱則六國必滅。秦所以來得志於天下者，趙為之患也。今賴大王之靈，趙軍破於長平，其信臣銳卒莫不畢死。邯鄲空虛，百郡震怖，士民咸怨其主。誠以此時遣轉輸、給足軍糧，滅趙必矣！滅趙以威諸侯，天下可定，而王業成矣！」秦王欲許之，應侯妒其功，不欲使成，言於秦王曰：「秦雖破趙軍，士卒死傷亦眾，百姓疲於遠輸，國內空虛。楚、魏乘虛為變，將無以自守，宜且罷兵。」王從之。
後三年，復欲將白起伐趙，起不肯。王乃使應侯責之曰：「楚地方五千里，持戟百萬，君前率數萬之眾入楚，拔鄢郢，焚其郊廟，楚人震恐，東徙而不敢西向。韓、魏相率興兵甚眾，君所將不能半，而破之伊闕，流血漂櫓，韓、魏已服，至今稱東藩。此君之功，天下莫不聞。今趙卒之死於長平者，已十七八，是以寡人願使君將，必欲滅之。君常以寡擊眾，取勝如神，況以強擊弱，以眾擊寡乎？」
武安君曰：「是時楚王恃其國大，不恤其政，而群臣相妒以功，諂諛用事，良臣疏斥，百姓離心，城池不修，既無良將，又無守備。故臣得引兵深入，多倍城邑，發梁焚舟，以專人心；掠於郊野，以足軍糧。當此之時，秦之士卒，以軍中為家，以將為父母，不約而親，不謀而信。一心同力，死不旋踵。楚人自戰其地，咸顧其家，各有散心，莫有鬥意，是以能有功也。
伊闕之戰，韓孤顧魏，不欲先用其眾；魏恃韓之銳，欲推以為鋒。二軍爭便，其力不同。是以臣得以設疑兵，以持韓陣，專軍並銳，觸魏之不意，魏軍既敗，韓軍自潰。以是之故，故能有功，皆計利形勢自然之理，何神之有？
今秦軍破趙軍於長平，不遂以時，乘其震懼而滅之，畏而釋之，使得耕稼以益蓄積。養孤長幼以益其眾，繕理兵甲以益其強，增浚城池以益其固。主折節以下其臣，臣推體以下死士。至平原之屬，皆令妻妾補縫於行伍之間，臣民一心，上下同力，猶勾踐困於會稽之時也。以今伐之趙，必固守；挑其軍戰，必不肯出；圍共國都，必不可克；攻其列城，必不可拔；掠於郊野，必無所得。兵久無功，諸侯生心，外救必至。臣見其害，未睹其利，又病不能行。」應侯慚而退。秦乃使王齕將伐趙。楚、魏果救之也。〕
張儀說燕昭王曰：「大王之所親信，莫如趙。昔趙襄子嘗以其姊為代王妻，欲並代，約與代王遇於勾註之塞。乃令工人作為金鬥，長其尾，令可以擊人。與代王飲，陰告廚人曰：『即酒酣樂，進熱啜，反鬥以擊之。』於是酒酣樂，取熱啜。廚人進斟，因反鬥擊代王，殺之，肝脅塗地。其姊聞之，因磨笄以自殺。故至今有磨笄之山，天下莫不聞〔至漢高祖時，陳豨以趙相國監趙代邊兵，舉兵反，上自行至邯鄲，喜曰：「豨不南據漳水，北守邯鄲，吾知其無能為也。」及豨敗，上曰：「代居常山北，趙乃從山南，有之遠。」乃立二子為代王也。〕。夫趙王之狼戾無親，大王之所明見。且以趙為可親乎？趙興兵攻燕，再圍燕都，而劫大王，大王割十城以謝，今趙王已入朝澠池，效河間以事秦。今大王不事秦，秦下甲雲中、九原，驅趙而攻燕，則易水、長城，非王有也。今王事秦，秦王必喜，趙不敢妄動，是西有強秦之援，南無齊、趙之患。是故，願大王孰計之。」燕王聽張儀，張儀歸報秦。
〔燕王使太子丹入質於秦。秦欲使張唐相燕，與共伐趙，以廣河間地。張唐謂呂不韋曰：「臣嘗為昭王伐趙，趙怨臣。今之燕，必經趙，臣不可行。」不韋不快，未有以強之。其舍人甘羅年十二，謂不韋曰：「臣請為君行之。」遂見張唐曰：「君之功孰與武安君？」唐曰：「武安君南挫強楚，北滅燕、趙，戰勝攻取，破城隳邑，不可勝數。臣之功不如也。」甘羅曰：「應侯之用於秦，孰與文信侯專？」唐曰：「應侯不如文信侯專。」甘羅曰：「昔應侯欲伐趙，武安君難之，去咸陽十里，賜死於杜郵。今文信侯自請君相燕，而不肯行，臣不知君所死處也。」張唐懼曰：「請因孺子行。」
行有日矣，甘羅又謂文信侯曰：「借臣車五乘，請為張唐先報趙。」文信侯遣之，甘羅如趙，說王曰：「王聞燕太子丹入秦乎？」曰：「聞之。」「聞張唐之相燕乎？」曰：「聞之。」甘羅曰：「燕太子丹入秦者，燕不欺秦也。張唐相燕者，秦不欺燕也。燕秦不相欺，無異。故欲攻趙而廣河間地。王不如賚臣五城，以廣河間，臣請歸燕太子，與強趙攻弱燕。」趙王曰：「善。」立割五城與秦。燕太子聞而歸，趙乃攻燕，得二十城，令秦有其十也。〕
於是楚人李斯、梁人尉繚，說於秦王曰：「秦自孝公以來，周室卑微，諸侯相兼，關東為六國，秦之乘勝侵諸侯，蓋六代矣。今諸侯服秦，譬若郡縣。其君臣俱恐，若或合縱而出不意，此乃智伯、夫差、閔王所以亡也。願王無愛財，賂其豪臣，以亂其謀。秦不過亡三十萬金，則諸侯可盡。」秦王從其計，陰遣謀士賚金玉以遊諸侯。諸侯名士，可與財者，厚遺給之；不肯者，利劍刺之。離其君臣之計，乃使良將隨其後，遂並諸侯。
〔天下之士合縱相聚於趙，而欲攻秦。應侯曰：「王勿憂也，請令廢之。秦於天下之士，非有怨也，相聚而攻秦者，以欲富貴耳。王見王之狗乎？數千百狗為群，臥者臥，起者起，行者行，止者止。無相與鬥者。投之一骨，則輕起相呀，何者？有爭意也。今令載五千金隨唐睢，並載奇樂居武安，高會相飲，散不能三千金，天下之士相與鬥也。」〕
秦既吞天下，患周之敗，以為弱見奪，於是笑三代，盪滅古法〔孔融曰：「古者，王畿之制千里，寰內不以封諸侯。」蔡公曰：「夫先王之制，邦內甸服，邦外侯服，侯衛賓服，夷蠻要服，戎狄荒服。甸服者祭，侯服者祀，賓服者享，要服者貢，荒服者王。日祭月祀，時享，歲貢，終王，先王之訓也。有不祭則修德，有不祀則修言，有不享則修文，有不貢則修名，有不王則修德。序成而又不至，則修刑。於是有刑不祭，伐不祀，征不享，讓不貢，告不王。於是有刑罰之辟，有攻伐之兵，有征伐之備，有威讓之命，有文告之辭，而又不至，則增修其德，無動人於遠，此古制也。」〕。削去五等，改為郡縣，自號為「皇帝」，而子弟為匹夫。內無骨肉本根之輔，外無尺土蕃翼之衛。吳、陳奮其白梃〔木杖也〕，劉、項隨而斃之。故曰：周過其歷，秦不及其數，國勢然也。
〔荀悅曰：「古之建國或小或大者，監前之弊，變而通之也。夏、殷之時，蓋不過百里，故諸侯微而天子強。桀、紂得肆其虐害，紂脯鄂侯而醢鬼侯，以文王之盛德，不免於牖裏。周承其弊，故建大國，方五百里，所以崇寵諸侯而自損也。至其末流，諸侯強大，更相侵伐，而周室卑微，禍難用作。秦承其弊，不能正其制以求其中，而遂廢諸侯，改為郡縣，以一威權，以專天下，其意主以自為，非以為人也。故秦得擅海內之勢，無所拘忌，肆行奢淫，暴虐於天下，然十四年而滅矣。故人主失道，則天下遍被其害；百姓一亂，則魚爛土崩，莫之匡救。漢興，承周秦之弊，故雜而用之，然六王、七國之難者，誠失之於強大，非諸侯治國之咎。」〕
漢興之初，海內新定，同姓寡少，懲亡秦孤立之敗，於是割裂疆土，立爵二等〔大者王，小者侯。〕。功臣侯者，百有餘邑。尊王子弟，大啟九國，國大者，跨州兼郡，連城數十，可謂矯枉過正矣。然高祖創業，日不暇給。孝惠享國之日淺，高後女主攝位，而海內晏然，無狂狡之憂。卒折諸呂之難，成太宗之基者，亦賴之於諸侯也。
夫原本以末大，流濫以致溢。小者淫荒越法，大者睽孤橫逆，以害身喪國，故文帝采賈生之議，分齊趙。
〔賈誼曰：「欲天下之理安，莫若眾建諸侯而少其力，力少則易使義，國小則無邪心。令天下之制，若身之使臂，臂之使指，陛下割地定製。今齊、趙、楚各為若干國，使其子孫各受祖之分地，地盡而止。天子無所利焉。」又上疏曰：「陛下即不定製，如今之勢，不過一傳再傳，諸侯猶且人恣而不制，豪植而大強，漢法不得行矣。陛下所以為藩扞及皇太子之所恃者，唯淮陽、代二國耳。代北邊匈奴，與強敵為鄰，能自完則足矣；而淮陽之比大諸侯，僅如黑子之著面，適足以餌大國，不足以有所禁禦。方今之制，在陛下，而令子適足以為餌，豈可謂萬代利哉？臣之愚計，願舉淮南地以益淮陽，而為梁王立後；割淮陽北邊二、三列城與東郡，以益梁。不可者，可徙代王而都睢陽。梁起於新蔡以北，著之河；淮陽包陳以南，犍之江。則大諸侯之有異心者，破膽而不敢謀。梁足以扞齊、趙；淮陽足以禁吳、楚。陛下高枕，終無山東之憂，此萬世之利也。臣聞：聖王言問其臣，而不自造事，故使人臣得畢其愚忠。唯陛下裁幸。」文帝於是從誼計。乃徙淮陽王武為梁王，北界泰山，西至高陽，得大縣四十餘城；徙淮陽王喜為淮南王，撫其人。後七國反，不得過梁地，賈生之計也。〕
景帝用晁錯之計，削吳楚。
〔晁錯說上曰：「昔高帝初定天下，昆弟少、諸子弱，大封同姓，故孽子惠王王齊七十二城，庶弟元王王楚四十城，兄子王吳五十餘城，封三庶孽，分天下半。今吳王前有太子之隙，雖稱病不朝，於古法當誅。文帝不忍，因賜几杖，德至厚也。不改過自新，乃益驕恣。公即山鑄錢，煮海為鹽，誘天下士人，謀作亂逆。今削之亦反，不削亦反；削之反亟禍小，不削反遲禍大。」於是漢臣庭議削吳，吳乃反矣。〕
武帝施主父之策：推恩之令。〔主父偃說上曰：「古者諸侯不過百里，強弱之形易制。今諸侯或連城數十，城方千里，緩則驕奢，易為淫亂；急則阻其強而合縱，以逆京師。今以法割削，則逆節萌起，前日晁錯是也。今諸侯子弟或十數而嫡嗣代立，餘雖骨肉，無尺地封，則仁孝之道不宣，願陛下令諸侯得推恩，分子弟以地侯之，彼人人喜得所願。上以德施，實分其國，必消而自弱矣。」上從其計也。〕
景遭「七國之亂」，抑諸侯，減黜其官；武有淮南衡山之謀，作左官之律〔仕於諸侯王為左官〕，設附益之法〔封諸侯過限曰附益〕。諸侯唯得衣食租稅，不與政事。至於哀、平之際，皆繼體苗裔，親屬疏遠，生於帷牆之中，不為士民所尊〔割削宗子，有名無實。天下曠然，復襲亡秦之軌矣。〕。故王莽知漢中外殫微，本末俱弱，無所忌憚，生其姦心。因母後之權，假伊周之稱，專作威福。廟堂之上，不降階序而運天下。詐謀既成，遂據南面之尊，分遣五威之吏，馳傳天下，班行符命。漢諸侯王蹶角稽首，奉上璽紱，唯恐居後，豈不哀哉？及莽敗，天下雲擾。
〔隗囂擁眾天水，班彪避難從之，囂問彪曰：「往者周失其馭，戰國並爭，天下分裂，數世乃定。意者，縱橫之事，復起於今矣！將承運疊興，在於一人也。願先生試論之。」對曰：「周之廢興與漢異矣。昔周爵五等，諸侯從政，根本既微，枝葉強大。故其末流有縱橫之事，勢數然也。漢承秦制，改立郡縣，主有專己之威，臣無百年之柄。至於成帝，假借外家，哀、平祚短，國嗣三絕。故王氏擅朝。因竊號位，危自上起，傷不及下，是以即真之後，天下莫不引領而歎，十餘年間，中外騷動，遠近俱廢。假號雲合，咸稱劉氏，不謀而同辭。方今雄傑帶州跨城者，皆無七國世業之資，而百姓謳吟思仰漢德，可以知之。」〕
光武中興，篡隆皇統，而猶尊覆車之遺轍，養喪家之宿疾，僅及數世，奸宄充斥，率有強臣專朝，則天下風靡；一夫縱橫，則城池自夷，豈不危哉？在周之難興王室也，放命者七臣，幹位者三子，嗣王委其九鼎；凶族據其天邑，鉦鼙震於閫宇，鋒鏑流於絳闕。然禍止畿甸，害不覃及，天下晏然。以治待亂，是以宣王興於共和，襄、惠振於晉、鄭。豈若二漢階闥暫擾，而四海已沸；孽臣朝入，而九服夕亂哉。遠惟王莽篡逆之事，近覽董卓擅權之際，億兆悼心，愚智同痛，豈世乏曩時之臣，士無匡合之志歟？蓋遠績屈於時異，雄心挫於卑勢耳。
〔陸機曰：「或以諸侯世位，不必常全；昏主暴君，有時比跡，故五等所以多亂也。今之牧守，皆方庸而進，雖或失之，其得固多，故郡縣易以為治也。夫德之休明，罷陟日用，長率連屬，咸述其職，而淫昏之君，無所容過，何患其不治哉！故先代有以之興矣。茍或衰陵，百度自悖。鬻官之吏，以貨準才，則貪殘之萌皆群後也，安在其不亂哉？故後王有以之廢矣。且要而言之：五等之君為己思治，郡縣之長為利圖物。何以征之？蓋企及進取，仕子之常誌；修己安民，良士所希及。夫進取之情銳，而安民之譽遲。是故，侵百姓以利己者，在位所不憚；損實事以養名者，官長所夙夜也。君無卒歲之圖，臣挾一時之志。五等則不然：知國為己土，眾皆吾民。民安己受其利，國傷家嬰其病，故上制人慾以垂後，後嗣思其堂構；為上無茍且之心，群下思膠固之義。使其並賢居治，則功有厚薄；兩愚相亂，則過有深淺。然則探八代之制，幾可以一理貫，秦漢之典，殆可以一言蔽也。」〕
魏太祖武皇帝躬聖明之姿，兼神武之略，龍飛譙沛，鳳翔兗豫，觀五代之存亡，而不用其長策；睹前車之傾覆，而不改其轍跡。子弟王空虛之地，君不使之人。權均匹夫，勢齊凡庶。內無深根不拔之固，外無磐石宗盟之助，非所以安社稷，為萬世之業也。
且今之州牧郡守，古之方伯諸侯，皆跨有千里之土，兼軍武之任，或比國數人，或兄弟並據，而宗室子弟，曾無一人間側其間，與相維持，非所以強幹弱枝，備萬一之慮也。時不用其計，後遂淩夷。此周、秦、漢、魏立國之勢，是以究其始終強弱之勢，明鑒戒焉。〔荀悅曰：「其後遂皆郡縣治人，而絕諸侯。當時之制，亦未必百王之治也。」〕
論曰：周有天下八百餘年，後代衰微，而諸侯縱橫矣。至末孫王赧降為庶人，猶能枝葉相持，名為天下共主。當是時也，楚人問鼎，晉侯請隧，雖欲闞周室，而見厄諸姬。夫豈無奸雄，賴諸侯以維持之也。故語曰：「百足之蟲，至死不僵。持之者眾。」此之謂乎！及嬴氏擅場，懲周之失，廢五等，立郡縣；君有海內，而子弟為匹夫；功臣效勤，而幹城無茅土，孤制天下，獨擅其利，身死之日，海內分崩。陳勝偏袒唱於前，劉季提劍興於後，虎嘯龍睇，遂亡秦族。夫劉陳諸傑，布衣也，無吳楚之勢、立錐之地，然而驅白徒之眾，得與天子爭衡者，百姓思亂，無諸侯勤王之可憚也。故語曰：夫亂政虐刑，所以資英雄而自速禍也。此之謂矣。夫伐深根者難為功，摧枯朽者易為力。今五等，深根者也；郡縣，枯朽者也。故自秦以下，迄於周隋，失神器者非侵弱，得天下者非持久，國勢然也。嗚呼！郡縣而理，則生布衣之心；五等禦代，則有縱橫之禍。故知法也者，皆有弊焉。非謂侯伯無可亂之符，郡縣非致理之具，但經始圖其多福，慮終取其少禍，故貴於五等耳。聖人知其如此，是以兢兢業業，日慎一日，修德以鎮之，擇賢而使之。德修賢擇，黎元樂業。雖有湯武之聖，不能興矣。況於布衣之細，而敢偏袒大呼哉？不可不察。又蒸粟種遺吳王，吳王付人種之，不生，吳大饑。齊桓公欲弱楚，乃鑄錢，市生鹿於楚。楚聞之，喜，廢耕而畜鹿，桓公藏粟五倍。楚足錢而乏粟。桓公乃閉關，楚降者十四五。及柯之盟，桓公欲倍曹沫之約，管仲因而信之，諸侯由是歸齊。故其稱曰：「知與之為取，政之寶也。鄭桓公欲襲鄶，先問鄶之豪傑、良臣、辯士，書其名姓，擇鄶之良田貽之，為官爵之名而書之，因為疆埸廓門之外而埋之，釁以雞猳之血。鄶君以為內難也，盡殺之。桓公因襲鄶。此皆諸侯恣行，天子之令不行也。〕
田常篡齊，六卿分晉，並為戰國。此人之始苦也。〔齊侯與晏子坐於露寢，公嘆曰：「美哉茲室！其誰有此乎！」晏子曰：「如君之言，其陳氏乎？陳氏雖無大德，而有施於人，豆區釜鐘之數，其取之公也薄，其施之人也厚。公厚斂焉，陳氏厚施焉，人歸之矣。《詩》云：『雖無德與汝，式歌且舞。』陳氏之施，人歌舞之矣。後世若少惰，陳氏而不亡，則國其國也已。」後果篡齊。智伯從韓魏之君伐趙，韓魏陰謀叛。智果曰：「二王殆將有變，不如殺之；不殺，則遂親之。」智伯曰：「親之奈何？」智果曰：「魏宣子之謀臣趙葭，韓康子之謀臣段規，是臣能移其君之計。君與二君約破趙，則封二子萬家之縣各一。如是，則二主之心可以無變。」智伯不從。韓魏果反，殺智伯。〕於是強國務功，弱國務守，合縱連橫，馳車轂擊，介冑生蟣虱，人無所告訴。
及至秦蠶食天下，併吞戰國，一海內之政，壞諸侯之城，法嚴政峻，諂諛者眾。使蒙恬將兵北攻胡，尉佗將卒以戍粵，宿兵無用之地，人不聊生。始皇崩，天下大叛，陳勝、吳廣舉於陳〔陳涉、吳廣戍漁陽，屯大澤。會天雨，道不通，度已失期，失期當斬。二人乃謀曰：「今已失期，當斬。今舉大計亦死，等死，為國可乎？」乃先以鬼神威眾，因斬尉。召令徒屬曰：「公等遇雨，皆已失期，失期當斬。藉第令毋斬而戍，死者固十六七耳。壯士不死則已，死則舉大名。侯王將相，寧有種乎？」徒屬皆曰：「敬受命。」遂分將徇地，自立為陳王。〕，武臣張耳舉於趙〔武臣略定趙地，號武信君。蒯通說范陽令徐公曰：「范陽百姓，蒯通也。竊憫公之將死，故弔。雖然，賀公得通而生也。」徐公再拜曰：「何以弔之？」通曰：「足下為令十年矣，殺人之父，孤人之子，斷人之足，黥人之首，甚眾。然而慈父孝子所以不敢倳刃公之腹中者，畏秦法也。今天下大亂，秦政不施，然而慈父孝子將爭接刃公之腹，以復其怨，而成其名，此通之所以弔也。」曰：「何以賀得子而生也？」通曰：「趙武信君不知通不肖，使人候通，問其死生，通見武信君而說之曰：『必將戰勝而後略地，攻得而後取天下城，臣竊以為殆矣。用臣之計，無戰而略地，不攻而下城，傳檄而千里可定，可乎！』彼將曰：『何謂也？』臣因說曰：『范陽令宜整頓其士卒，以守戰者也。怯而畏死，貪而好富貴，故欲以其城先下君，先下君而不利，則邊地之城皆將相告曰：范陽令先降而身死。必將嬰城固守，皆若金城湯池，不可攻矣。為君計者，莫如以黃屋朱輪迎范陽令，使馳騖於燕趙之郊，則邊城皆將相告曰：范陽令先下而身富貴矣。必相率而降，猶如阪上走丸也。』此臣之所謂傳檄而千里定者也。」徐公再拜，具車馬遣通。通遂以此說武臣。武臣以車百乘、騎二百、侯印，迎徐公。燕趙聞之，降者三十餘城，如蒯通策也。〕，項梁舉吳〔梁令項羽殺假守通，便舉兵起吳。吳，今蘇州也。〕，田儋舉齊〔儋從少年，縛奴欲殺之，以見狄令，因殺令舉兵也。〕，景駒舉郢，周市舉魏，韓廣舉燕。窮山通谷，豪傑並起，而亡秦族矣。
漢高祖名邦，字季，姓劉氏，沛國豐邑人，為泗上之亭長。秦二世元年，陳勝等起，勝自立為楚王。〔張耳、陳餘諫曰：「將軍出萬死之計，為天下除害，今始至陳，而自立為王，是示天下之私也。不如立六國後，自為樹黨，進師而西，則野無交兵、城無守牆。誅暴秦，據咸陽，以令諸侯，天下可圖也。」勝不聽。〕沛人殺其令，立高祖為沛公。時項梁止薛，沛公往從之，共立義帝。〔范增說項梁曰：「秦滅六國，楚最無罪。自懷王入秦不反，楚人憐之。故語曰：『楚雖三戶，亡秦必楚。』今陳勝首事，不立楚後而自立，其勢不長。今君起江東，楚鋒起之將，皆爭附君者，以君代代楚將，為能復立楚後也。」梁因求懷王孫心立也。〕約曰：先入咸陽者王之。
秦將章邯，大敗項梁於定陶。梁死，章邯以為楚不足憂，乃北伐趙。楚使項羽等救趙，遣沛公別將西入關。沛公遂攻宛，降之。〔沛公攻宛，南陽太守呂齮保城不下。沛公欲遂西，張良曰：「強秦在前，宛兵在後，此危道也。」乃圍宛。宛急，齮欲自殺，其舍人陳恢逾城見沛公，曰：「宛吏人懼死堅守，足下盡日攻之，死殞者必眾，引兵而去，宛必隨之。足下前失咸陽之約，後有強宛之患。不如約降，封其守，引其甲卒而西，諸城未下者，必開門而待足下。」沛公曰：「善。」封呂齮為殷侯。〕攻武關，大破秦軍。〔趙高殺二世，立子嬰，遣兵拒關。張良曰：「秦兵尚強，未可輕也。願益張旗幟諸山上，為疑兵。令酈食其持重寶啗秦將。」秦將果欲連和俱西。沛公欲聽之。良曰：「此獨其將欲叛，恐士卒不從。士卒不從，必危。不如因其懈而擊之。乃擊秦軍，破之。〕入咸陽，與秦人約法三章。〔秦人獻牛、酒。沛公讓不受。於是人知德矣。〕遣兵拒關，欲王關中。是時，項羽破秦軍於河北，率諸侯兵四十萬至鴻門，欲擊沛公，沛公因項伯自解於羽。
羽遂殺子嬰而東都彭城。立沛公為漢王，王巴、漢。〔漢王不肯就國，欲攻楚。蕭何曰：「王雖王漢之惡，不猶愈於死乎？且《詩》曰：『天漢』，其稱甚美。夫能屈於一人之下，而申於萬人之上，湯武是也。願大王王漢中，撫其士人，以致賢人，收用巴蜀，還定三秦，天下可圖。」〕於是用韓信策，乃東伐，還定三秦。〔漢王之國也。韓信亡楚，從入蜀，無所知名。數與蕭何語，何奇之，薦為大將軍。信拜禮畢，王曰：「丞相數言將軍，將軍何以教寡人計策？」信謝，因問王曰：「今東向爭權天下者，豈非項王耶？」曰：「然。」信曰：「大王自料勇悍仁強孰與項王比？」漢王默然良久，曰：「不如也。」信再拜賀曰：「雖信亦以為大王不如也。然臣嘗事之，請言項王之為人也。項王喑啞叱咤，千人皆廢，然不能任屬賢將，此特匹夫之勇也。項王見人恭敬慈愛，言語嘔呴，人有疾病，涕泣分食飲。至使人有功當封爵者，銷印剜列幣，忍不能與，此所謂婦人之仁也。項王雖霸中國而臣諸侯，不居關中而都彭城，有背義帝之約，而以親愛王諸侯，不平。諸侯之見項王遷逐義帝置江南，亦皆歸逐其主而自王善地。項王所過，無不殘滅者，天下多怨，百姓不親附，特劫於威強服耳。名雖為霸，實失天下心。故曰：其強易弱。
今大王誠能反其道，任天下武勇，何所不誅！以天下城邑封功臣，何所不服！以義兵從思東歸之士，何所不散！且三秦王為秦將，將秦子弟數歲矣，殺亡不可勝計，又欺其眾降諸侯，至新安，項王詐坑秦降卒二十餘萬，唯獨邯、欣、翳得脫，秦人父兄怨此三人，痛入骨髓。今楚強以威而王此三人，秦人莫愛也。大王之入武關，秋毫無所害，除秦苛法，與民約法三章耳。秦民無不欲得大王王秦者。於諸侯之約，大王當王關中，關中人戶咸知之。大王失職入漢中，秦人無不恨者。今大王舉而東，三秦可傳檄而定也。」於是漢王大喜，遂聽信計。初，漢王之國也。張良送至褒中，說漢王曰：「王何不燒絕所過棧道，示天下無還心，以固項王意。」漢王乃使張良還，因燒之。楚以此無憂漢王之心也。〕田榮怨項王之不己立，殺田市，自立為齊王。羽北擊滅齊，〔項羽以吳令鄭昌為韓王拒漢。張良遺項羽書曰：「漢王失職之蜀，欲得王關中，如約即止，不敢反。」又以齊反書遺羽曰：「齊欲滅楚。」羽以故不西行，而北擊齊。〕而使九江王殺義帝於郴。漢王為之縞素髮喪，臨三日，以告諸侯。〔董公說漢王曰：「臣聞：順德者昌，失德者亡；兵出無名，事故不成。故曰：明其為賊，敵乃可服。項王為無道，放殺其主，天下之賊也。夫仁不以勇，義不以力，三軍之眾為之素服，以告諸侯，為之東伐，四海之內，莫不仰德。此三王之舉也。」漢王曰：「善。」〕
漢王因項羽之擊齊，率諸侯之師五十六萬，東襲楚，破彭城。羽聞之，留其將擊齊，自以精兵三萬歸擊漢。漢王與羽大戰彭城下。漢王不利，出梁地，至虞，謂左右曰：「孰能為使淮南王黥布，令發兵背楚，留項王於齊數月，我之取天下，可以萬全。」隨何乃使淮南，說布背楚。
〔隨何說淮南王曰：「漢王使臣敬進書與大王禦者，竊怪大王與楚何親也？」淮南王曰：「寡人北面而臣事之。」隨何曰：「大王與項王俱列為諸侯，北面而臣事之，必以楚為強，可以託國也。項王伐齊，身自負版築，以為士卒先。大王宜悉發淮南之眾，身自將之，為楚軍前鋒。今乃發四千人以助楚，北面而臣事人者，固若是乎？夫漢王戰於彭城，項王未出齊也，大王宜掃淮南之兵渡淮，日夜會戰彭城下。大王撫萬人之眾，無渡淮者，垂拱而觀孰勝？夫託國於人者，固若是乎？大王提空名以向楚，而欲厚自託，臣竊為大王不取也。然大王不背楚者，以漢為弱也。夫楚兵雖強，天下負之以不義之名，以其背約而殺義帝也。然而楚王恃戰勝自強，漢王收諸侯，還守滎陽，下蜀漢之粟，深溝高壘，分卒守僥乘塞。楚人還兵，間以梁地，深入敵國八九百里，欲戰則不得，攻城則力不能，老弱轉糧千里之外；楚兵至滎陽、成臯，漢堅守而不動，進則不得攻，退則不得解。故曰：楚不足恃也。使楚勝，則諸侯自危懼而相救。夫楚之強，適足以致天下之兵耳。故楚不如漢，其勢易見也。今大王不與萬全之漢，而自託於危亡之楚，臣竊為大王惑之。臣非以淮南之兵足以亡楚也。大王發兵而背楚，項王必留齊數月，漢之取天下，可以萬全。臣請與大王提劍而歸漢，漢王必裂地而分大王，又況淮南？必大王有也。故使臣進愚計，願大王留意也。」淮南王曰：「請奉命。」陰許叛楚與漢，未敢泄。楚使者在淮南，方急責英布發兵，舍傳舍，隨何直入，坐楚使者上坐，曰：「九江王已歸漢，楚何以得令發兵？」布愕然。楚使者起。何因說布曰：「事已構矣。獨殺楚使者，無使歸，而疾走漢並力。」乃如漢使者教。於是殺楚使者，因起兵攻楚也。〕
漢王如滎陽，使韓信擊魏王豹，虜之。〔漢王問酈生曰：「魏王大將誰也？」曰：「[木百]直。」王曰：「此其口尚乳臭，不能當韓信騎將馮敬。」王曰：「不能當灌嬰部將項他。」王曰：「不能當曹參。在，吾無患矣。」王乃以信為左丞相擊魏。信進兵，為陳船欲渡臨晉，魏聚兵距之。信乃伏兵從夏陽以木罌度軍，襲安邑，虜魏王豹，便進兵伐趙也。〕
漢遂於楚相距於滎陽，楚圍漢王，用陳平計，間得出。〔漢王急問陳平：「策安出？」陳平曰：「彼項王骨鯁之臣亞父、鐘離末之屬，不過數人。大王能出捐數萬金，行反間，間其君臣，以疑其心，項王為人，意忌信讒，必內相誅。漢因舉攻之，破楚必矣。」漢王乃以四萬斤金與平，恣其所為，不問出入。平既多以金縱反間於楚軍，宣言諸將鐘離末等為項王將功多矣，然終不能裂地而封：「欲與漢為一，以滅項氏，分王其地。」項王果疑。使使至漢。漢為太牢之具，舉進見楚使，即佯驚曰：「吾以為亞父使，乃項王使也。」復持去，以惡具進楚使。使歸，具報項王。項王大疑亞父。亞父欲爭擊漢王，項王不信亞父。亞父聞項王疑，乃曰：「天下事大定矣！君王自為之。願賜骸骨。」項王從之。〕入關收兵，欲復東。轅生說漢王：「出軍宛、葉，引項王南渡，使韓信等得集河北。」羽軍引兵南渡，如其策。
〔轅生說曰：「漢與楚相拒於滎陽、成臯數月，漢嘗困。願王出武關，項王必引兵南走，王深壁，令滎陽、成臯間且得休息。使韓信等集於河北趙地，君王乃復走滎陽。如此，則楚備者多，力分，漢得休息，復與之戰，破楚必矣。」漢王從此計，出軍宛、葉間。項王聞漢王在宛，果引兵南渡，如轅生之策。〕
韓信與張耳，以兵數萬，東下井陘擊趙，破之。乃報漢，因請立張耳為趙王，以鎮撫其國。漢王從之。〔初，趙王與成安君陳餘聞漢且襲之，聚兵井陘口。廣武君李左車說曰：「聞漢將韓信涉西河，虜魏王，擒夏說，新喋血閼與。今乃輔以張耳，議欲下趙，此乘勝而去國遠鬥，其鋒不可擋。臣聞：千里餽糧，士有饑色；樵蘇後爨，師不宿飽。今井陘之道，車不得方軌，騎不得成列，行數百里，其勢糧食必在後。願足下假臣奇兵三萬人，從間道出，絕其輜重。足下深溝高壘，堅營勿與戰，使前不得鬥，退不得還。吾奇兵絕其後，野無所掠鹵。不至十日，而兩將之首，可致於戲下。願足下留意臣之計。否，必為二子所擒。」成安君不聽廣武君。廣武君策不用。信聞知之，大喜，乃進軍擊趙，破之。
趙之破也，韓信令軍中無殺廣武君，有能生得者，購千金。於是有縛廣武君而致戲下者。信乃解其縛，師事之。問曰：「僕欲北攻燕，東伐齊，何若而有功？」廣武君辭謝曰：「臣聞：敗軍之將，不可與言勇；亡國之大夫，不可與圖存。今臣敗亡之虜，何足以權大事乎！」信曰：「僕聞：百里奚居虞而虞亡，在秦而秦霸。非愚於虞而智於秦，用聽與不用聽也。試令成安君聽足下計，若信者亦為擒矣。僕委心歸計，願足下勿辭。」廣武君曰：「臣聞：智者千慮，必有一失；愚者千慮，必有一得。故曰：『狂夫之言，聖人擇焉。』顧恐臣計未必足用，願效愚忠。夫成安君有百戰百勝之計，一旦而失之，軍破鄗下，身死泜上。今將軍涉西河，虜魏王，擒夏說閼與，一舉而下井陘，不終朝破趙二十萬眾，誅成安君，名聞海內，威震天下，農夫莫不輟耕釋耒，工女下機，褕衣甘食，傾耳以待命。若此者，將軍之所長也。然而眾勞卒疲，其實難用。今將軍欲舉倦獘之兵，頓之燕堅城之下，欲戰恐不得，攻城不能拔，情見勢屈，曠日糧竭。而弱燕不服，齊必距境以自強也。燕、齊相持而不可下，劉、項之權未有所分也。若此者，將軍之短也。臣愚，竊以為過矣。故善用兵者，不以短擊長，而以長擊短。」韓信曰：「然則何由？」廣武君曰：「方今為將軍計，莫如按甲休兵，以鎮趙，撫其孤弱，百里之內，牛酒日至，以饗士大夫，醳兵，北首燕路，而後遣辯士奉咫尺之書，暴所長於燕，燕必不敢不聽。燕已從，使喧告者東告齊，齊必從風而服，雖有智者，亦不知為齊計矣。如是，則天下事可圖也。兵固有先聲而後實者，此之謂矣。」韓信曰：「善。」從其策，發使燕、齊，從風而靡也。〕
十二月，漢王拒楚於成臯，饗師欲復戰。郎中鄭忠說曰：「王高壘深壁，勿與戰，使劉賈佐彭越入楚地，焚其積聚，破楚師必矣。」項羽乃東擊彭越，留曹咎守成臯。時漢數困滎陽、成臯，計欲捐成臯以東，屯鞏洛以距楚，用酈生計，復守成臯。〔酈生說曰：「臣聞：知人之天者，王事可成；不知人之天者，王事不可成。王者以人為天，而人以食為天。夫敖倉，天下轉輸久矣，臣聞其下有藏粟甚多。楚人拔滎陽，不堅守敖倉，乃引而東，令適卒分守成臯，此乃天所以資漢也。方今楚易取而漢反卻，自奪其便，臣以為過矣。且兩雄不俱立，楚漢久相持不決，百姓騷動，海內蕩搖，農夫釋耒，工女下機，天下之心未有所定。願足下急復進兵，收滎陽，據敖倉之粟，塞成臯之險，杜太行之路，拒飛狐之口，守白馬之津，以示諸侯效實形制之勢，則天下知所歸矣。今燕、趙已定，唯齊未下。今田廣據千里之齊，田閒將二十萬之眾，軍於歷城，諸田宗強，負海阻河，濟南近楚，人多變詐。足下雖遣數十萬師，未可以歲月破也。臣請得奉明詔說齊王，使為漢而稱東藩。」
王曰：「善。」及其從其畫，復守敖倉。而使酈生說齊王曰：「王知天下之所歸乎？」王曰：「不知也。」曰：「王知天下之歸，則齊可得而有也。若王不知天下之所歸，即齊國未可得保也。」齊王曰：「天下何歸？」酈生曰：「天下歸漢。」王曰：「先生何以知之？」酈生曰：「漢王與項羽戮力西向擊秦，約先入咸陽者，王之。漢王先入咸陽，項王負約不與，而王之漢中。項羽遷殺義帝，漢王聞之，起蜀漢之兵，擊三秦，出武關，而責義帝之處，收天下之兵，立諸侯之後。降城即以侯其將，得賂即以分其士，與天下同其利，英豪賢士皆樂為之用。諸侯之兵，四面而至；蜀漢之粟，萬船而下。項王有背約之名，殺義帝之負；於人之功無所記，於人之罪心不忘；戰勝而不得其賞，拔城而不得其封；非項氏，莫得能用事；為人刻印，刓而不能授；攻城得賂，積財而不能賞；天下叛之，賢才怨之，而莫為用。故天下之士歸於漢王，可坐而策也。夫漢王發蜀漢，定三秦；涉西河之水，授上黨之兵；下井陘之路，誅成安之罪；北破趙，舉三十二城；此蚩尤之兵，非人力也，天之福也。今已據敖倉之粟，塞成臯之險，守白馬之津，杜太行之路，拒飛狐之口，而天下後服者先亡矣。王疾先下漢王，齊國社稷可得而保也；不下漢王，危亡立可待也。」
田齊以為然，乃聽酈生說，罷歷下兵守。淮陰侯乃夜渡兵平原襲齊。齊王烹酈生，引兵東走。初，酈生見沛公，沛公方倨床，使兩女子洗足，而見酈生。酈生入則長揖不拜，曰：「足下欲助秦攻諸侯耶？且欲率諸侯破秦耶？」沛公罵曰：「豎儒！天下同苦秦久矣，故諸侯相率而攻秦，何謂助秦攻諸侯乎？」酈生曰：「必欲聚徒、合義兵，誅無道之秦，不宜倨見長者。」於是沛公輟洗足，起而謝之。〕羽初東，囑曹咎曰：「漢挑戰，慎勿與戰，勿令漢得東而已。」咎乃出戰，死，漢王遂進兵取成臯。〔漢挑曹咎戰，楚軍不出。使人辱之，數日，咎怒，渡兵汜水上。士卒半渡，擊破之，盡得楚國寶貨。〕羽聞咎破，乃還軍廣武間，為高壇，置太公於其上。漢王遣侯公說羽，求太公。羽乃與漢約：中分天下，割鴻溝以西為漢、以東為楚。歸漢王父母及呂氏。
項王解而東，漢王欲西，張良曰：「今漢有天下大半，而諸侯皆附，楚兵疲，食盡，此天亡楚之時，不如因其東而取之。」漢王乃追羽。與齊王韓信、魏相彭越，期會擊楚，皆不會。用張良計，信等皆引兵圍羽垓下，遂滅項氏。〔漢王問張良曰：「諸侯不從，奈何？」良曰：「楚兵且破，未有分地，其不至固宜，君王能與共分天下，可立致也。齊王信之立，非君王意，信亦不自堅。彭越本定梁地，始君以魏豹故，越得拜為相國。今豹死，越亦望王，而君王不早定。今能取睢陽以北至穀城，以王彭越；從陳以東傅海，與齊王信。信家在楚，其意欲復得故邑。能出捐此地，以許兩人，使各自為戰，則楚易敗。」於是漢王發使，使韓信、彭越、劉賈等皆引兵圍羽垓下。〕
都洛陽。用婁敬策，徙都長安。
〔婁敬說上曰：「陛下都洛，豈欲與周室並隆哉？」上曰：「然。」敬曰：「陛下取天下與周室異，周之先自後稷，堯封之於邰，積德累善，十有餘世。公劉避桀居邠，太王以戎狄故，去邠，扙馬箠，居岐，國人爭歸之。及至文王，為西伯，斷虞、芮之訟，始受命，呂望、伯夷自海濱來歸之。武王伐紂，不期而會孟津之上者八百諸侯，皆曰：「紂可伐矣。」遂滅殷。成王即位，周公之屬傅相焉，乃營成周洛邑，以此為天下之中也。諸侯四方咸納職貢，道理均矣！有德則易以王，無德則易以亡。凡居此者，欲令周務以德致人，不欲依阻險，令後世驕奢以虐人也。
及周之盛時，天下和洽，四夷向風，慕義懷德，附離而並事。天下不屯一卒，不戰一士，四夷大國之民莫不賓服，效其貢職。及周之衰也，分而為兩，天下莫朝，周不能制。非其德薄，形勢弱也。今陛下起豐沛，收卒三千人，以之徑往而卷蜀漢，定三秦，與項籍戰於滎陽，爭成臯之口，大戰七十，小戰四十，使天下之民肝腦塗地，父子暴骨於中野，不可勝數，哭泣之聲未絕，傷夷之卒未起，而欲比隆於成周之時，臣竊以為不侔矣。
且夫秦地被山帶河，四塞以為固，卒然有急，百萬之眾可具，此所謂天府也。陛下入關而都之，山東雖亂，秦之故地可全而有。夫與人鬥，不扼其喉而拊其背，未能全勝也。今陛下入關而都長安，業秦之故地，此亦扼天下之喉而拊其背。」高祖以問群臣。群臣皆山東人，爭曰周王七百年，秦二世即滅，不如都洛陽。洛陽東有成臯，西有崤、澠，背河向伊、洛，其固亦足恃也。留侯曰：「洛陽雖有此固，其中小，不過數百里，地薄，四面受敵，此非用武之國也。夫漢中左崤、函，右隴、蜀，沃野千里，南有巴蜀之饒，北有胡宛之利，阻三面而獨守一面，東制諸侯。諸侯安定，河、渭漕輓，天下足以西給京師；諸侯有變，順流而下，足以委輸。此所謂金城千里，天府之國，婁敬說是也。」於是高祖即日駕西，都關中。〕
有告楚王韓信反，用陳平計擒之，廢為淮陰侯。〔高帝問諸將，諸將曰：「亟發兵坑豎子耳。」高帝默然。問陳平，平曰：「人之上書言信反，人有聞知者乎？」曰：「未有。」曰：「信知之乎？」曰：「不知。」平曰：「陛下精兵孰與楚？」曰：「不能過。」平曰：「陛下將用兵，有能敵韓信乎？」上曰：「莫及也。」平曰：「今兵不如楚精，將又不及，而舉兵擊之，是趣戰也，竊為陛下危之。」上曰：「為之奈何？」平曰：「古者天子巡狩，會諸侯。南方有雲夢，陛下第出偽遊雲夢，會諸侯於陳。陳，楚之西界。信聞天子以好出遊，其勢必郊迎，謁而陛下因擒之，此特一力士之事。」高祖以為然，發使者告諸侯。上因遂行，信果迎道中。帝預具武士，見信，即執縛之。田胥賀上曰：「甚善。陛下得韓信，又治秦中。秦，形勢之國，帶河阻山，懸隔千里，執戟百萬，秦得百二焉。地勢便利，其以下兵於諸侯，譬猶居臺之上建瓴水也。夫齊，東有瑯邪、即墨之饒，南有泰山之固，西有濁河之限，北有渤海之利，地方二千里，持戟百萬，懸隔千里之外，齊得十二焉。此東西秦也，非親子弟，莫可使王齊者。」上曰：「善。」賜金五百斤。〕
陳豨為代相，與韓信、王黃等反，豨自立為代王，上自往破之。〔高祖赦趙代吏人為豨所詿誤者，趙相奏斬常山守、尉，曰：「常山二十五城，豨反，亡其二十城。」上問曰：「守、尉反乎？」對曰：「不反。」上曰：「是力不足也。」赦之，復以為守、尉。上既至邯鄲，喜曰：「豨不南據漳水，北守邯鄲，吾知其無能為也。」問周昌曰：「趙亦有壯士可令將者乎？」對曰：「見有四人。」四人見，上謾罵曰：「豎子能為將乎？」各封之千戶，以為將。左右諫曰：「從入蜀漢伐楚，功未遍行，今此何功而封？」上曰：「非爾所知也。陳豨反，邯鄲以北皆豨有也，吾以羽檄徵天下兵，未有至者，今惟獨邯鄲中兵耳。吾何愛四千戶不封此四人以慰趙子弟心！」皆曰：「善。」於是上曰：「陳豨將誰也？」曰：「王黃、曼丘臣，皆故賈人。」上曰：「吾知之矣。」乃各以千金購黃、臣等。其黃、臣等麾下受購賞，皆生得。以故，陳豨軍遂敗。初，韓信知漢畏惡其能。與陳豨謀反，高帝自將擊豨，信稱疾不從行，欲從中起。信舍人得罪，信囚之，欲殺舍人。弟告信反狀於呂後。呂後欲召，恐其黨不就，乃與蕭相國謀，詐令人從上所來，言豨已死矣，列侯群臣皆賀。相國詐信曰：「雖病，強入賀。」信入，呂後使武士縛信，斬之長樂宮。〕
尉佗王南越，反，高祖使陸賈賜尉佗印綬，為南越王，令稱臣，奉漢約。〔陸生至南越，尉佗椎髻箕踞見陸生。陸生因進說曰：「足下中國人，親戚、昆弟、墳墓在真定。今足下反天性，棄冠帶，欲以區區之越與天子抗衡為敵國，禍且及身矣。且夫秦失其政，諸侯豪傑並起，唯漢王先入關，據咸陽。項王背約，自立為西楚霸王，諸侯皆屬，可謂至強。然漢王起巴蜀，鞭笞天下，制諸侯，遂誅項羽，滅之。五年間，海內平定，此非人力，天之所建也。天子聞君王南越，不助天下誅暴逆，將欲移兵而誅王，天子憐百姓新勞苦，且休之，遣臣授君王印綬，剖符通使，君王宜郊迎，北面稱臣，乃欲以新造未集之越，屈強於此。漢誠聞之，掘王先人塚，夷滅王宗族，使一偏將將十萬眾以臨越，越則殺王以降，如反覆手耳。」於是尉佗蹶然起，謝陸生。卒拜尉佗而還。初，南海尉任囂病，且死，召龍川令趙佗謂曰：「聞陳勝作亂，豪傑叛秦相立，番禺負山險，阻南海，東西數千里，頗有中國人相輔，此一州之王也，可以立國。」即以佗行南海尉事。囂死，佗移檄告諸郡曰：「盜兵即至，急絕新道，聚兵自守，因稍以法誅秦所置長吏，以其黨為假守，自立為南越武王。〕
高祖在位十二年，崩，年六十二。惠帝立，呂後臨政。〔呂後時，陳平燕居深念。陸生曰：「何念之深也？」平曰：「生揣吾何念？」陸生曰：「足下位為上相，食三萬戶侯，可謂極富無欲矣。然有憂念，不過患諸呂、少主耳。」平曰：「然。為之奈何？」陸生曰：「天下安，註意於相；天下危，註意於將。將相和，則士豫附；士豫附，天下雖有變，則權不分；權不分，則社稷計在兩君掌握耳。何不交歡太尉，深相交結？」平用其計，竟誅諸呂。初，呂後之崩也，大臣誅諸呂。呂祿為將北軍，太尉勃不得入北軍。時酈商子寄與呂祿善。於是乃使人劫酈商，其子往紿說呂祿。呂祿信之，故與出遊，而太尉乃得入北軍誅呂氏也。〕
景帝時，吳楚反，征平之。〔帝使太尉周亞夫東擊吳楚，亞夫問父客鄧都尉曰：「策將安出？」客曰：「吳兵銳甚，難爭鋒；楚兵輕，不能持久。方今為將軍計，莫若引兵東壁昌邑，以梁餧吳，吳必盡銳攻之。將軍深溝高壘，使輕兵絕準泗口，吳糧道絕，使吳梁相弊，而糧食竭，乃以全制其極，破吳必矣。」條侯曰：「善。」因請上曰：「楚兵剽輕，難與爭鋒，願以梁餧之，絕其糧道，乃可制也。」上許之。亞夫至滎陽，吳方急攻梁，梁急，請救。亞夫引兵東北走昌邑，深壁而守。梁王使使請亞夫，亞夫守便宜，不往，堅壁不出，而使弓高侯等屯吳、楚兵後，絕其餉道。吳、楚兵乏糧，饑，欲退，數挑戰，終不出。吳、楚既餓，乃引兵而去。亞夫出精兵追擊，大破吳也。〕崩，太子徹立。〔是為武帝。〕崩，子弗陵立。〔是為昭帝。霍光輔政，上官桀害光寵，詐為帝兄燕王旦上書，稱光行上林稱蹕，又私調校尉。帝不信，而上官桀作偽事果發，伏誅。〕崩，立武帝孫昌邑王賀。〔賀，昌邑哀王髆之子。即位二十七日，事有千一百二十七條，霍光廢賀為海昏侯也。〕廢，立武帝曾孫詢〔是為宣帝。帝衛太子之孫。〕。崩，立太子奭〔是為元帝。〕。崩，立太子驁。〔是為成帝。委政諸舅王鳳等，同日拜鳳兄弟五人為侯，號曰：「五侯。」五侯皆專政也。〕崩，立宣帝孫定陶恭王子欣〔是為哀帝。即位六年崩，無嗣。〕。崩，立帝弟中山孝王衎。〔是為平帝。帝年幼，為王莽所酖。崩，立宣帝玄孫嬰。是為孺子，莽廢嬰自立。〕
偽新室王莽者，成帝舅王曼之子，元帝王皇后之姪也。元帝崩，成帝即位，以元舅鳳為大司馬，兄弟五人皆為侯。〔元帝皇后，魏郡王禁之女。生成帝時，鳳秉政。同日封兄弟五人為五侯。〕曼早卒，鳳將薨，以莽託太后〔太后，莽之姑也。〕，封為新都侯。五侯競為僭，起治第舍，莽幼孤貧，獨折節恭謹。當世名士，多為莽言，上由是賢之，拜為侍中。〔莽交結將相，收贍名士，賑施賓客，故虛譽隆洽，傾熾其諸父矣。〕時，成帝廢許後，立趙飛燕，飛燕女弟為昭儀。昭儀害後宮皇太子，帝無嗣，乃立定陶王欣為皇太子。〔欣者，宣帝孫，成帝弟之子。初，王祖母傅太后陰為王求為漢嗣，私事趙皇后、昭儀及帝舅王鳳，故勸立之。〕
莽以發定陵侯淳於長大姦，拜為大司馬，〔初，長與許皇后姊[女靡]私通，因[女靡]賂遺長。長許，欲白上為左皇后。時王根輔政，久病。長嘗代根。莽心害長寵，白根曰：「長與許貴人私交通，見將軍久病，私喜。」根怒，令莽白長，長下獄死。〕時年三十八。成帝崩，哀帝即位。立皇后傅後。〔後即帝祖母，定陶恭太后從女弟也。〕封後父博晏為孔鄉侯。帝母丁後曰恭後傅後。〔後即帝祖母，定陶恭太后從女弟也。〕封後父傅晏為孔鄉侯。帝母丁後曰恭皇太后，舅丁明為安陽侯。莽乞骸骨，避丁、傅也。哀帝崩，時莽以侯在第。太皇太后令莽備佐喪事〔太皇太后，元帝皇后也。〕，復為大司馬。徵立中山王為帝〔即平帝，帝名衎，為中山王，即孝王子也。〕，太皇太后臨朝，莽秉政，百官總己，以聽於莽。〔附順者拔擢，忤恨者誅滅，以王尋、王邑為腹心，甄豐、甄邯主擊斷，平晏典樞機，劉歆典文章，孫建為爪牙，皆以才能並任顯職。莽色厲而言方，欲有所為，徵見風采，黨與承其旨意而顯奏之。莽因固讓，示不得已，上以惑太后，下以示信於眾庶。越常氏重譯獻白雉一，黑雉二。莽令益州諷群臣，奏言莽功德比周公，宜賜號「安漢公」。〕平帝崩，莽徵宣帝玄孫廣成侯子嬰立之，年三歲。遂謀居攝，如周公故事。〔時元帝統絕。宣帝曾孫五人，莽惡其長者，託以卜相宜吉，乃立嬰也。〕
東都太守翟義反，敗死〔義丞相方進子也，立劉信為天子也。〕。莽自謂威德遂盛，獲天人之助，用銅匱符命，遂即真〔梓橦人袁世章上銅匱符命。〕。其九年，赤眉賊起〔瑯琊女子，呂母為子報仇，黨眾復浸多，號「赤眉賊」。〕。十四年，世祖起兵，與王匡等共立劉聖公為更始皇帝。〔更始，即世祖族兄。世祖及兄伯升與新市平林兵士王匡等，合軍攻棘陽。〕莽遣王尋、王邑擊更始。二人兵敗於昆陽，漢兵遂入城中，人皆降。莽走漸臺，藏於室中北隅，間校尉公孫賓就斬莽，遂傳首詣更始於宛。
世祖光武皇帝諱秀，字文叔，南陽蔡陽人。高皇帝之九代孫也。王莽末，天下連歲災蝗，寇盜蜂起。〔莽末，南方饑饉，人民群入野澤，掘鳧茈食，更相侵奪。新市人王匡為平理爭訟，遂推為渠帥。時劉玄避吏平林。〕時世祖避吏新野，因賣穀宛，宛人李通以圖讖說世祖。〔通父守，好讖記。通素聞守說云：「劉氏復興，李氏為輔。」私嘗懷之。及下江，新市兵起，通弟軼乃共計議曰：「今四方擾亂，新室且亡，漢當更興。南陽宗室，獨劉伯升兄弟泛愛容眾，可與謀大事。」通笑曰：「吾意也。」會世祖避事在宛，通聞之，即遣軼迎世祖，遂相約結。未幾，世祖與伯升、鄧晨俱之宛，與穰人蔡少公等讌語。少公頗學圖讖，言劉秀為天子。或曰：「是國師劉秀乎？」世祖笑曰：「何用知非僕耶？」坐者皆大笑，晨心獨喜。後因謂世祖曰：「王莽殘暴，盛夏斬人，此天亡之時。往時之會宛語，獨當應耶！」世祖笑。及漢兵起，鄧晨遂往從之。〕世祖於是與通弟李軼起於宛，兄伯升起於舂陵，鄧晨起新野，會眾兵擊長聚。
新市人王匡等立劉聖公為天子，而害伯升，〔劉玄，字聖公，世祖族兄也。避吏於平林，王匡等立之。初，伯升自王莽篡漢帝，憤憤懷匡復社稷之慮。不事家人之居業，傾財破產，交結天下雄俊。王莽末，盜賊群起。伯升召諸豪傑計議，於是使賓客鄧晨起新野，世祖、李軼起於宛，伯升發舂陵，子弟七八千人，部署賓客，自稱「柱天都部」，使劉嘉誘新市、平林兵王匡、陳牧等合軍而進，屠長聚。諸將議立劉氏，以從人望，豪傑咸欲歸伯升。而新市、平林將帥樂放縱，憚伯升威明，貪聖公懦弱，先定策立之，然後召伯升示其議。伯升曰：「諸將軍欲尊立宗室，德其厚焉，愚鄙之見，竊未有同。今赤眉起青徐，眾數十萬，聞南陽立宗室，恐赤眉復有所立，如此，將內自爭。今王莽未滅，而宗室相攻，是疑天下而自損權，非所以破莽也。且首兵唱號，鮮有能遂，陳勝、項羽即其事也，舂陵去宛三百里耳，未足為功而遽自尊立，為天下準的，使後人承吾弊，非計之善者也。今且稱王以號令，若赤眉所立者賢，則相率而往從之；若無所立，破莽，除赤眉，然後舉尊號，亦未晚也，願善詳思之。」諸將不從，遂立聖公。由是，豪傑失望。
伯升都部將劉稷，勇冠三軍，聞更始立，怒曰：「本起兵圖大事者，劉伯升兄弟也。更始何者耶？」更始君臣聞而心忌之。乃陳兵數千收稷，將誅之，伯升固爭。李軼、朱鮪因勸更始並執伯升，即日害之。李軼與世祖既隙，後因馮公孫緻密書，求效誠節，咸勸秘之。世祖乃班露軼書曰：「李季文多詐，不信人也。」今移其書告守、尉。書既宣露，朱鮪使人殺軼也。〕號更始元年。更始使世祖為偏將軍，徇昆陽。王莽聞漢帝立，大懼。遣大司徒王尋、大司空王邑，將兵百萬，擊世祖於昆陽。世祖破之。〔初，伯升拔宛已三日，而世祖尚未知，乃偽使人持書報城中，雲「宛下兵到」，而佯墮下其書，尋、邑得之，不喜。諸將既經屢捷，膽氣益壯，無不一當百，世祖乃與敢死者三千人，從城西出，衝中堅。尋、邑陣亂，乘銳崩之，遂殺王尋。莽兵大潰，走者自相騰踐，奔殪百餘里，間會大雷風，雨飛如註，滍水盛溢，虎豹皆戰慄，溺死者以萬數，水為之不流。〕
三輔豪傑，共誅王莽，傳首詣宛。更始以世祖行大司馬事，持節北渡河，鎮慰州郡。〔鄧禹杖策北渡河，追世祖。世祖見禹甚歡，謂曰：「我得專封拜，先生遠來，寧欲仕乎？」禹曰：「不願也。明公威德加於四海，禹得效其尺寸，垂功名於竹帛耳。」世祖笑，因留宿禹。進說曰：「更始雖都關西，今山東未安，赤眉、青犢之屬，動以萬數，三輔假號，往往群聚。更始既未有所挫，而不自聽斷。諸將皆庸人崛起，志在財帛，爭用威力，朝夕自快而已。非有忠良明智、深慮遠圖、欲尊主安民者也。四方分崩離析，形勢可見。明公雖建蕃輔之功，猶恐未可成立。於今之計，莫如延覽英雄，務悅人心，立高祖之業，救萬人之命，以公而慮之，天下不足定也。」世祖大悅，及從至廣阿，披輿地圖指示禹曰：「天下郡國如是，今始得其一。子前言以吾慮之，天下不足定，何也？」禹曰：「今海內散亂，人思明君，猶赤子之慕慈母也。古之興者，在德厚薄，不以小大。」世祖笑悅，又馮異說世祖曰：「人思漢久矣。今更始諸將，縱橫暴虐，所至虜掠，百姓失望，無所依戴，今公專命方面，施行恩德。夫有桀紂之亂，乃見湯武之功。人久饑渴，易為充飽，宜急分遣官屬，巡行郡縣理冤，結布惠澤。」世祖納之也。〕
王郎詐為成帝子子輿，立為天子，都邯鄲，遣使降下郡國，世祖滅之。〔王昌一名王郎，趙國邯鄲人也。素為卜相，常以河北有天子氣，時趙繆王子林好奇數，任俠於趙、魏間，而郎與之善。初，王莽篡位，長安中或稱成帝子子輿者，莽殺之。郎緣是稱真子輿雲。更始元年，平林等率車騎數百，晨入邯鄲城，立郎為天子。世祖進攻邯鄲，郎少傅李立為反間，開門內漢軍，遂拔邯鄲，斬王郎。收文書，得人吏與郎交關，謗毀上者數千章。世祖不省，會諸將燒之，曰：「令反側子自安也。」〕
世祖威聲日盛，更始疑慮，乃遣使立世祖為蕭王，令罷兵，與諸將有功者還長安。遣苗曾為幽州牧，韋順為上谷守，並北之郡。〔時世祖居邯鄲宮，耿弇請間說曰：「今更始失政，君臣淫亂，諸將擅命於畿外，貴戚縱橫於都內，天子之命，不出城門，所拜牧守輒自遷易，百姓不知所從，士人莫敢自安，虜掠財物，劫掠婦女，懷金玉者，至不生歸。元元叩心，更思王莽。又銅馬、赤眉之之屬數十輩，數及百萬，聖公不能辯也，其敗不久。公首舉事南陽，破百萬之軍。今定河北，據天府之地，以義征伐，發號響應，天下可馳檄而定。天下至重，不可令他姓得之。聞使者從西方來，欲罷兵，不可從也。今吏士死亡者多，弇願北歸幽州，益發精兵，以集大計。」世祖大悅。弇歸上谷，斬韋順等。〕世祖辭不就徵，斬苗曾等，自是始貳於更始。
是時，長安政亂，四方背叛，皆平之。〔梁王劉永擅命，睢陽公孫述稱王，巴蜀李憲自立為淮南王，秦豐自號為楚黎王，張步起瑯琊，董憲起東海，延岑起漢中，田戎起夷陵，並置將帥，侵略郡縣。又有赤眉、銅馬之屬，不可勝計。初，銅馬降世祖，猶不自安。世祖知其意，敕令各歸營勒兵馬，乃自乘輕騎按行步陣。降者更相語曰：「蕭王推赤心置人腹中，安得不投死乎！」由是悉服。
世祖使耿弇討張步。步聞之，乃使其大將費邑軍歷下，又分兵屯於祝阿，別於太山、鍾城列營數十以待弇。弇乃渡河，先擊祝阿，自旦攻城，日未中而拔之，故開圍一角，令其眾得奔歸鍾城。鐘城聞祝阿已潰，大懼，遂空壁亡去。費邑分遣其弟敢守巨裏。弇分兵脅巨裏，使多伐樹木，揚言以填塞坑塹。數日，有降者言邑聞弇欲攻巨裏，謀來救之。弇乃令軍中曰：「後三日當悉力攻巨裏城。」陰緩生口，令得亡歸。歸者以弇期告邑。邑至日果自將救之，弇喜謂諸將曰：「吾所以修攻具者，欲誘致邑耳。今來，適所求也。」即分三千人守巨裏，自引精兵上岡阪，乘高合戰，臨陣斬邑。既而收首級以示巨裏城。城中兇懼，費敢悉眾亡歸張步。步時都劇，使其弟藍守西安，諸郡太守守臨淄，相去四十里。弇進軍居二城之間。弇視西安城雖小而堅，臨淄雖大而實易攻。乃敕諸部，後五日攻西安城。藍聞之，晨夜警守。至期，夜半，弇敕諸將皆蓐食，會明至臨淄城。出其不意，半日拔之，入據其城。張藍懼，遂將其眾亡歸劇。弇乃令軍士無得妄掠劇下，頃張步至，乃取之以激怒步。步聞之，大笑，至臨淄攻弇。弇先出臨淄水上，突騎欲縱。弇恐挫其鋒，令步不敢進，故示弱以盛其氣，乃引歸小城，陳兵於內。步氣盛，直攻弇營，與劉歆合戰，弇升王宮壞臺望之，視歆鋒交，及自引精兵，以橫突步陣，大破之。步走降世祖，陳俊逃，弇欲招其故眾，令陳俊追斬諸賊，悉平之。〕
赤眉賊入函關，攻更始。世祖乃遣鄧禹引兵而西，以乘更始、赤眉之亂，〔赤眉賊樊崇立劉盆子為天子，入長安，殺更始，寇掠關中。〕於是諸將上尊號，乃命有司設壇於鄗南千秋亭五城陌，即皇帝位。〔諸將上奏曰：「漢遭王莽，宗廟廢絕，豪傑憤怒，兆人塗炭。王與伯升首舉義兵，更始因其資以據帝位，不能奉承大統，而敗亂綱紀，盜賊日多，群生危蹙。大王初征昆陽，王莽自潰；後拔邯鄲、北州、弭定，三分天下有其二；跨州據土，帶甲百萬，言武力莫之敢抗，諱文德則無所與辭。臣聞：帝王不可以久曠，天下不可以謙拒。唯大王以社稷為計、萬姓為心。」又彊華自關中奉赤伏符曰：「劉秀發兵捕不道，四夷雲聚龍鬥野，四七之際火為主。」然後即皇帝位。〕
十月，駕東都洛陽，赤眉降。〔大司徒鄧禹、馮異、劉弘等征赤眉，異曰：「異前與戰拒華陰，經數十日，雖屢獲雄將，餘眾尚多，可稍以恩信傾誘，難卒用兵破也。上今使諸將屯澠池，要其東，異擊其西，一舉而取之，此萬成計也。」禹、弘不從，遂大戰，赤眉佯敗，棄輜重走。車皆載土。以豆覆其上，兵士饑，爭取之。赤眉引還擊弘等，弘等軍亂潰，異與禹救之。赤眉小卻，異歸壁，約期會戰。異使壯士變服色與赤眉同，伏於道側。旦日，赤眉使萬人攻異前部，異裁出兵救之。賊見勢弱，遂悉眾攻異。異乃縱兵大戰。日昃，賊氣衰，伏兵卒起，衣服相亂，赤眉不復識，遂驚潰。赤眉君臣面縛，奉皇帝璽綬降世祖。〕平隗囂，滅公孫述，天下大定。崩於南宮，時年六十三。〔世祖初起兵，時年二十八。〕
末孫靈帝用閹人曹節等，矯制誅太傅陳蕃、李膺，其黨人皆禁錮。中平九年，黃巾賊起。〔鉅鹿張角自稱「大賢良師」，奉事黃老道，畜養子弟，連結郡國，期三月五日內外俱起。唐周告之，角便起，皆著黃巾為標幟也。〕靈帝崩，太子辯即位。董卓入朝，因廢帝為弘農王，而立獻帝，李傕逼帝東遷；曹操遷帝都許，操薨，帝遜位於曹丕。
魏太祖武皇帝，沛國譙人也。姓曹，諱操，字孟德。靈帝時為曲農校尉。
漢末，閹豎擅權，何進謀誅閹豎，太后不聽。進乃召四方猛將，使引兵向京師，欲以恐劫太后。〔陳琳進諫曰：「《易》稱「即鹿無虞」，諺有曰：『掩目捕雀』。夫物微，尚不可欺以得志，況國之大事而可詐立乎！今將軍總皇威，握兵要，龍驤虎視，高下在心，以此行事，無異於鼓洪爐而燎毛髮。但當速發雷霆，行權立斷，違經合道，天人順之。而反釋其利器，更徵於他，大兵合聚，強者為雄，所謂『倒持干戈，授人以柄』，必無成功，只為亂階也。」進不納其言。〕董卓至，廢帝為弘農王，而立獻帝，京師大亂。
太祖亡出關，至陳留，散家財，合義兵於己吾。與後將軍袁術、冀州牧韓馥、豫州刺史孔[人由]、兗州刺史劉岱、渤海太守袁紹，同時俱起，合兵數萬，推紹為盟主，〔設壇場，共盟誓。臧洪操盤歃血而盟曰：「漢室不幸，皇綱失統。賊臣董卓，乘釁縱暴，害加至尊，毒流百姓。大懼淪喪社稷，剪覆四海。兗州刺史劉岱、豫州刺史孔[人由]等糾合義兵，並赴國難。凡我同盟，齊心戮力，以致臣節，殞首喪元，必無二誌。有渝此盟，俾墜其命，無克遺育。皇天后土，祖宗明靈，實皆鑒之。」洪慷慨涕泗立下，聞者激揚。〕曹公行稱奮武將軍。
卓聞兵起，乃徙天子都長安。卓留兵屯洛陽，司徒王允與呂布殺卓。楊奉、韓暹以天子還洛陽。太祖至洛陽衛京邑，暹遁走。太祖以洛陽燒焚殘破，奉天子都許。下詔責袁詔以地廣兵強，專自樹黨，不聞勤王之師。〔紹時並公孫瓚，兼四州之地。〕紹遂攻許，太祖破之官渡，紹嘔血死。〔袁紹，字本初，汝南人也。為司隸校尉。董卓議廢立，紹不聽，卓怒，紹懸節於上東門，奔冀州。卓購求紹。伍瓊為卓所信，陰為紹說曰：「夫廢立大事，非常人所及。袁紹不達大體，恐懼出奔，非有他誌。今急購之，勢必為變。袁氏樹恩四世，門生故吏遍於天下，若收豪傑以聚徒眾，英雄因之而起，即山東非公所有也。不如赦之，拜一郡守，紹喜於免罪，必無患矣。」卓以為然，乃遣授紹渤海太守。
紹與孔[人由]等同起義，襲奪韓馥冀州，據河北。練精卒十萬，騎萬匹，欲進攻曹操於許。沮授進說曰：「近討公孫，師出歷年，百姓疲弊，賦役方殷，此國之深憂也。宜先獻捷天子，務農逸民，若不得通，乃表曹操隔我王命。然後進屯黎陽，漸營河南，益作舟船，繕治器械，分遣精騎，抄其邊鄙，令彼不得安，我取其逸。如此，可坐定也。」郭圖、審配曰：「兵書之法：十圍五攻，敵則能戰。今以明公神武，連河朔之強眾以伐曹操，其勢譬如覆手。今不時取，後難圖也。」授曰：「蓋聞救亂誅暴，謂之義兵；恃眾憑強，謂之驕兵。兵義無敵，驕者先敗。曹操奉定天子，建宮許都。今舉兵相向，於義則違。且廟勝之策，不在強弱。曹操法令既行，士卒精練，非公孫瓚坐受圍者也。今棄萬安之術，而興無名之師，竊為公懼之。」圖曰：「武王伐紂，不為不義，況兵加曹操而雲無名！且公師徒精銳，將士思奮，而不及時早定大業，所謂天與不取，反受其咎，此越之所以霸、吳之所以亡也。監軍之計在於持牢，而非見時知機之變也。」紹遂不用沮授之計。
曹公軍官渡，紹將悉眾而南，田豐說紹曰：「曹公善用兵，變化無方，眾雖少，未可輕也。不如以久持之。將軍據山河之固，擁四州之眾，外結英雄，內修農戰。然後簡其精銳，分為奇兵，乘虛疊出，以擾河南，救右則擊其左，救左則擊其右，使敵疲於奔命，人不得安業；我不勞而彼已困，不及三年，可坐而克也。今釋廟算之策，而決成敗於一戰，若不如誌，悔無及也。」紹不從，遂攻操於官渡。紹自引兵至黎陽，沮授臨行，散其資財，會宗族以與之曰：「勢在威無不加，勢亡則不保其身，哀哉！」其弟宗曰：「曹操士馬不敵，君何懼焉？」授曰：「以曹兗州之明略，又挾天子以為資，我雖克伯珪，眾實疲弊，而主驕將汰，軍之破敗在此舉也。揚雄有言：『六國嗤嗤，為嬴若姬』殆今之謂耶！」及渡河，臨舟嘆曰：「上盈其志，下務其功。悠悠黃河，吾將濟乎？」紹果為曹公所敗。紹進保武陽與操相持。沮授又說曰：「北兵雖眾，而果勁不及南；南穀虛少，而財貨不及北。南利在於急戰，北利在於緩搏，宜持以久，曠以日月。」紹不從。連營漸逼官渡。
許攸進曰：「曹操兵少，而悉師拒我，許下餘守，勢必虛弱。若分遣輕騎，星行掩襲，許拔，則操為成擒。如其未潰，可令首尾奔命，破之必也。」紹又不能用。會攸家犯法，審配收繫之。攸不得志，遂奔曹公。而說操襲取淳於瓊。瓊時督軍，屯在烏巢，去紹軍四十里。操自將急擊之。時張郃說紹曰：「曹公兵精，往必破瓊。瓊破，則將軍事去。宜引兵救之。」郭圖曰：「郃計非也，不如攻其本營，勢必還，此為不救而自解也。」郃曰：「曹公營固，攻之必不拔。若瓊等見擒，吾屬盡為虜矣。」紹但遣輕騎救瓊，而以重兵攻操營，不能下。曹公破瓊，焚其積聚。紹軍潰散奔北，曹公遂破紹，乃威震天下也。〕
太祖討紹子譚、尚於黎陽，尚與熙奔遼東。太守公孫康斬尚、熙，送其首，遂平河北。〔初，太祖討譚、尚於黎陽，連戰數克，諸將欲乘勝攻之，郭嘉曰：「袁紹愛此二子，莫適立也。有郭圖、逢紀為之謀臣，定交鬥其間，還相離也。急之則相持，緩之則爭心生，不如南向荊州征劉表，以待其變。變成而後擊之，可一舉而定也。」太祖曰：「善。」太祖方征劉表，譚果與弟尚爭冀州。譚遣辛毗乞降，請赦。太祖以問群臣。群臣多以為表強，宜先平之，譚不足憂也。荀攸曰：「天下方有事，而表坐保江漢間，其無四方之志可知矣。袁氏據四州之地，帶甲十萬。紹以寬得眾，欲使二子和睦，以守其成業，則天下之難未息。今兄弟構惡，其勢不兩全。若有所並則力全，力全則難圖也。及其亂而取之，則天下不足定也，此時不可失也。」太祖曰：「善。」乃許譚和，破袁尚。〕
太祖征劉表，會表卒，子琮降。〔劉表，字景升，山陽高平人。初平元年，詔以表為荊州刺史，南接五嶺，北據漢川，地方數千里，帶甲十餘萬。曹操與袁紹相持於官渡，紹遣人求助，表許之而不至，亦不援操，且欲觀天下之變。劉先主說表曰：「今豪傑並爭，兩雄相持，天下之重，在於將軍。將軍若有所為，起乘其弊可也。如其不然，固將擇所宜從，豈可擁甲十萬，坐觀成敗？求援而不能助，見賢而不能歸，此兩怨必集於將軍，恐不得復中立矣。曹操善用兵，且賢俊多歸之，其勢必舉袁紹，然後移兵向江漢，恐將軍不能禦也。今之勝計，莫若以荊州附操，操必重德將軍；長享福祚，垂之後嗣。此萬全之策也。」表不從。十三年，曹操自將征表，未至，表疽發背，卒。操軍新野，傅巽說琮歸降，琮曰：「今與諸君據全楚之地，守先君之業，以觀天下，何為不可？」巽曰：「逆順有大體，強弱有定勢。以人臣拒人主，逆道也；以新造之楚而禦中國，必危也；以劉備而敵曹公，不當也。三者皆短，欲以抗王師之鋒，必亡之道也。將軍自料何如劉備？」琮曰：「不若也。」巽曰：「誠以備不足禦曹公，即難保全，楚不足以自存；誠以劉備足敵曹公，則備不能為將軍下也。願將軍勿疑。」琮遂舉眾降。時劉備奔在荊州，表不能用。聞荊州降，遂奔夏口也。〕
關中諸將馬超、韓遂、成宜等反，曹公破之。〔曹公與馬超等夾關為界。曹公急持之，而潛遣徐晃等夜渡蒲阪津，據河西為營。公自潼關北渡，未濟，超赴船急戰。丁斐放牛馬以餌賊。賊亂，取牛馬，公乃得渡，結營河南。超遣信求割地、任子以和，公偽許之。韓遂請與公相見。至期，交馬上，語移時，不及軍事，但說京都故舊，拊手歡笑。既罷，超問遂何言，遂曰：「無所言。」超疑之。他日，公又與遂書，多所改滅點竄，如遂改定者，超愈疑遂。曹公乃與戰，大破之。關中平。諸將問公曰：「初，賊守潼關，渭北道缺，不從河東擊馮詡，而反守潼關者，若吾入河東，賊必引守諸津，則河西未可渡也，吾故盛兵向潼關；賊必悉眾南守，西河之備虛，故二將得擅取西河；然後引軍北渡，賊不能與吾爭西河者，以有二將之軍。連車樹柵為甬道而南者，既為不可勝，且以示弱。渡河為堅壘，虜至而不出，所以驕之也。故賊不為營壘，而求割地。吾順言許之，所以從其意，使自安而不為備，因蓄士卒之力，一旦擊之，所謂疾雷不及掩耳，卒電不及暝目。兵之乘變，固非一道也。」〕
天子策命公為魏王。〔孫權稱吳王，據江東；劉備襲益州牧劉璋，據蜀。天下遂三分矣。〕二十五年，薨於洛陽。子丕嗣〔丕字子桓，武帝太子也，是為文帝。〕，受漢禪。崩，子睿嗣〔睿字元仲，文帝太子也，是為明帝。〕。崩，子齊王芳立〔十五年廢〕。廢，高貴鄉公髦立〔七年殺〕。廢，常道鄉公璜立。璜禪晉。〔晉封為陳留王。〕
晉高祖宣帝名懿，字仲達，姓司馬，河內溫人也。仕於魏武之世，歷文明二帝，居將相之位，平孟達〔達為新城太守，反。〕，滅公孫度〔度世稱燕王，據遼東。〕，擒王陵〔陵謀立楚王為帝，兵敗自殺。〕。魏明帝崩，遺詔使帝為太尉，與大將軍曹爽輔少主〔少主，齊王芳也。〕，帝誅曹爽〔爽謀為不軌，宣帝謝病避之。爽黨李勝為荊州別駕。帝詭為耄昏，雲并州近胡，可為其備。勝退，謂爽曰：「司馬公屍居殘氣，神形已離，不足虞也。爽於是專恣，惡太后知政，遷於永寧宮。嘉平元年，天子謁高陵，爽兄弟擁兵從出。宣帝乃啟奏永寧宮，廢爽。然後勒兵至洛水，迎天子，奏爽與其黨謀反，皆誅。〕。宣帝崩，子師代為相〔師字子元，是為肅宗景皇帝。〕。鎮東將軍毋丘儉、揚州刺史文欽反，征平之〔儉、欽初反也，景帝問王肅曰：「安國寧主，其術安在？」肅答曰：「昔關羽率荊州之眾降於禁於漢濱，遂有北向爭天下心。後孫權取其將士家屬，羽士眾一旦瓦解。今淮南將士父母皆在州，但急往禦之，使不得前，必有關羽土崩之勢。」景王從之，遂破儉等也。〕
景帝崩，弟昭代為相〔昭字子上，是為太祖文帝。〕，輔政為司空。諸葛誕據壽春，反，奉詔征平之。伐蜀，擒劉禪，於時政出於權臣，人君主祭而已。魏帝不能容，自勒兵攻相府，太祖用長史賈充計，逆戰，舍人成濟執殺魏帝〔高貴鄉公也，名髦，字士彥。乃偽令皇太后下令廢少帝，又委罪成濟，誅其三族。〕。太祖崩，子炎受魏禪〔炎字子安，文帝太子，是為世祖武皇帝。〕。即受魏禪，用羊祜、杜預計，征吳，平之。立二十五年崩，太子衷立〔字正度，是為惠帝，武帝太子。〕。
惠帝不惠，妃賈充女為皇后，後秉權，殺楊駿，廢太后〔賈后淫妒，遇姑無禮，乃詐誣太后父楊駿反，使帝誅之，廢太后於金墉城，餓殺之。〕，誅太宰汝南王亮、太保衛瓘〔亮、瓘並以名德執政，後意不得行，乃使帝弟楚王瑋，矯詔誅亮、瓘，因又誅瑋。〕，戮楚王瑋，殞太子遹〔賈后無子，乃詐有娠，養賈謐子為子。太子遹，宮人謝氏生也，少而聰慧，賈后惡之，譖太子，廢之金墉城，又遣小黃門殺太子。〕用趙王倫為相國，倫惡司空張華，僕謝裴顧正直，矯詔誅之。倫遂篡帝位。於是齊王攸之子冏，與帝弟成都王穎等起義兵誅倫。穎於是鎮鄴，并州刺史東瀛公騰、安北將軍王浚，又起兵討穎。穎敗，挾天子南奔洛陽。後惠帝復位，帝弟長沙王又譖冏，誅之。由是戎狄並興，四方阻亂，遂分為三十六國。
〔劉元海為匈奴質子，在洛陽，晉武帝與語，說之。謂王渾曰：「元海容儀機鑒，猶由余日磾，無以加也。」渾對曰：「元海容儀實如聖者，然其文武才幹賢於二子遠。陛下若任之以東南之事，吳會不足平也。」帝稱善。孔恂、楊珧曰：「臣觀元海之才，當今無比，陛下若輕其眾，不足以成事；若假之威權，平吳之後，恐其不復北渡也。非我族類，其心必異，任之本部，臣竊為陛下寒心。若舉天阻之國以資之，無乃不可乎？」帝默然。後秦涼覆沒，帝疇咨將帥，李喜曰：「陛下誠能發匈奴五部之眾，假元海一將軍之號，鼓行而西，指日可定也。」孔恂說：「李公之言，未盡殄患之理。元海若能平涼州、斬樹機能，恐涼州方有難耳。蛟龍得雲雨，非復池中物也。」帝乃止。惠帝失馭，寇賊蜂起。成都王穎鎮鄴，有元海行寧朔將軍，監五部軍事。及王浚等討穎，元海說穎曰：「今二鎮跋扈，眾十餘萬，恐非宿衛及近都士眾所能禦之，請為殿下還說五部眾，以赴國難。穎從之。元海至國，左賢王劉宣等上大單于之號，二旬之間，眾已五萬，遂寇平陽，陷之，入蒲。於時五胡亂中原矣。
石勒者，上黨羯胡也，據於趙。幽州牧王浚署置百官，勒有並吞之意，欲先發使以觀之，議者僉曰：「宜如羊祜、陸抗之事，亢書相聞。」時張賓有疾，勒就而謀之，賓曰：「王浚假三部之力，圖稱南面，雖曰晉藩，實懷僭逆之志，必思協英雄，圖濟事業。將軍威震海內，去就為存亡，所在為輕重。浚之欲將軍。猶楚之招韓信也。今權譎遣使無，誠款之形脫，猜疑之兆露，後雖奇略，無所設也。夫立大事，必先為之卑，當稱藩推奉，尚恐不信，羊、陸之事，臣未見其可也。」勒曰：「君侯之計是也。」乃遣其舍人王子春賚珍寶奉表推崇浚，浚謂子春曰：「石公一時英武，據有舊趙，成鼎峙之勢，何謂稱藩於孤，其可信乎？」子春曰：「石將軍英才俊拔，士馬強盛，實如聖者，仰推明公，州郡貴望，累葉重光，出鎮藩嶽，威聲播於八表。因以胡越欽風，戎夷歌德，豈唯區區小府，而敢不斂衽神闕者乎？昔陳嬰豈其鄙王而不王，韓信薄帝而不帝哉？但以帝王不可以勇致力爭故也。石將軍之擬明公，猶陰精之比太陽，江河之比洪海耳！項籍、子陽，覆車不遠，是石將軍之明鑒也，明公亦何怪乎？自古誠胡人而為名臣者，實有之矣，帝王則未之有也。石將軍非以惡帝王而讓明公也，顧取之不為天下所許也。願公勿疑。」浚大悅，遣使報勒。
勒復遣使奉表於浚，期親詣幽州上尊號。亦修牋於棗嵩，乞并州牧廣平公，以見必信之誠。勒纂兵戎，期襲浚，而懼劉琨及鮮卑為其後患，沈吟未發。張賓曰：「夫襲敵國，當出其不意，軍嚴經日不行，豈顧有三方之慮乎？」勒曰：「然，為之奈何？」賓曰：「王彭祖之據幽州，唯仗三部，今皆離叛，還為寇讎，此則外無聲援以抗我也；幽州饑儉，人皆蔬食，眾叛親離，甲旅寡弱，此內無強兵以禦我也。若大軍在郊，必土崩瓦解。今三方未靖，將軍便能懸兵千里以征幽州也，輕軍往反，不出二旬，就使三方有動，勢足旋趾，宜應機電發，勿後時也。且劉琨、王浚雖同名晉藩，其實仇敵。若修牋於琨，送質請和，琨必欣於得我，喜於浚滅，終不救浚而襲我也。」勒曰：「善！」於是輕騎襲幽州，勒晨至薊北門，叱門者開門，疑有伏兵，先驅牛羊數千頭，聲言主禮，實欲填諸街巷，使兵不得發。勒入，浚乃懼。勒入其廳事，令甲士執浚送於襄國市，斬之，此三十六國之大略也。〕
惠帝立十四年，崩。弟豫章王熾立〔字豐度，是為懷帝。〕，都長安，為胡賊所殺〔後魏拓跋氏以晉懷帝永嘉三年，自雲中入鴈門，北有沙漠，南據陰山，眾數十萬。至孝文，乃改拓跋為元氏，都洛陽。肅宗崩，大都督爾朱榮謀立莊帝，榮害靈太后及王公二千人，立莊帝。帝殺爾朱榮。左僕射爾朱世隆率榮部曲，自晉陽襲京城，執莊帝，殺之，而立恭帝，又廢之。高歡乃立廣平王子修，後為斛律斯樁所脅，走入關。周太祖宇文黑獺奉帝都長安，披草蔻，立朝廷，是為西魏。詔授宇文黑泰為丞相。泰又害帝，立南陽王寶炬，是為文帝。文帝崩，立王子朗為帝，又廢之，而立恭帝，泰為太師，泰薨，子覺嗣封周公，魏帝禪位於覺。覺，黑泰第三子，受禪，國號周。至宣帝崩，禪於隋。初，爾朱世隆之殺莊帝也，高歡為晉州刺史，起兵誅之，立魏出帝，歡為丞相。後魏既西入關，乃立清河王之子善見為帝，遷都鄴，是為東魏。高歡薨，子齊王洋受東魏禪，國號齊。至溫公緯，為周所滅，周又為隋所滅。隋文帝既受周禪，又南滅陳，天下一統矣。〕。懷帝崩，立吳王晏子業〔業字子業，是為湣帝。〕，亦為胡賊所殺〔此時胡亂中原，晉元乃遷都江左也。〕。
中宗元皇帝睿，乃興於江東〔睿字景文。景文，宣帝曾孫也。元帝幼而聰敏，及中原喪亂，乃與王敦等渡江撫綏江左，甚得眾心。後王敦於武昌反，至石頭，帝攻之，不克，乃委政於敦。敦還鎮武昌。〕，帝在位十六年崩，太子紹立〔紹字道畿，是為肅宗明皇帝。〕。王敦威震內外，將謀為逆，肅宗征破之〔用溫嶠等決計征之。初，敦之謀反也，溫嶠為其從事中郎，夙夜綜其府事，偽相親善，京兆尹缺，嶠說敦曰：「宜自樹腹心，以間搆人主。愚謂錢鳳可用。」敦曰：「莫若君。」嶠偽辭讓，臨別之際，嶠自起行酒。嶠偽醉，以手板擊錢鳳幘，幘為之墮，乃作色曰：「錢世儀何人，溫太真自行酒而敢不飲？」鳳不悅，以醉為解。明日，嶠將發，鳳說敦留之。敦曰：「嶠常雲錢世儀精神滿腹，昨小加聲色，豈得以此相讒耶？」嶠至都，陳敦反逆狀。〕。三年，肅宗崩，至簡文帝第三子，孝武帝昌明立。羝賊苻堅寇淮南，晉冠軍將軍謝玄等大破堅於淝水〔苻堅以百萬之眾至淝水。謝玄乃選勇士八千人，涉渡淝水，玄遣使謂堅曰：「阻水為陣，曠日持久，請小卻，與君周旋。」秦諸將聞前軍卻，謂已失利。朱序之徒聲雲堅敗。大軍退，自相填籍，聞風聲鶴唳，皆雲南軍至也。遂大敗。〕。堅還長安〔苻堅因此卒亡滅也。〕。二十一年，帝崩。自後遂干戈相繼，至安帝為桓玄所篡。宋祖劉裕平玄。至恭帝，遂禪位於宋。
高祖武皇帝姓劉，名裕，字德輿，彭城人。桓玄篡晉〔偽楚桓玄，字敬德，譙國龍亢人也。形貌瑰特。為江州刺史，襲殺荊州刺史殷仲堪。會稽王世子元顯專政，以玄跋扈，遣軍征之。玄聞見討，即率眾下至京師，殺元顯。詔以玄為丞相，封楚王，遂禪位。〕。高祖與劉毅、何無忌等潛謀匡復，起兵平玄〔時桓玄使桓弘鎮廣陵，劉道規為弘中軍參軍，令道規襲桓弘。桓修鎮丹徒，高祖為修中軍參軍，自襲修。剋期同發，劉毅、道規等既襲廣陵，斬桓弘，以其眾南渡；高祖、何無忌襲京師，斬桓修，率二州之眾千二百人，進舍竹裡，移檄京師。曰：「夫成敗相因，理不常泰，狡焉縱虐，或值聖明。自我大晉，屢彀陽九之厄。隆安以來，皇家多故，貞良斃於豺狼，忠臣碎於虎口。逆臣桓玄，敢肆淩慢，阻兵荊郢，肆暴都邑，天未亡難。凶力實繁，踰年之間，遂傾皇祚，主上播越，流幸非所，神器沈辱，七廟墮墜。雖夏後之罹浞、豷，有漢之遭莽、卓，方之於玄，未足為喻。自玄篡逆，於今歷載，彌年亢旱，民不聊生；士庶病於轉輸，文武困於版築。室家分析，父子乖離，豈惟〈大東〉有杼軸之悲，〈標梅〉有傾筐之怨而已哉？
仰觀天文，俯察人事，此而可存，孰而可亡？凡在有心，誰不扼腕？裕等所以叩心泣血，不遑啟處，夕寐宵興，思獎忠烈，潛構崎嶇，過於履虎，乘機奮發，義不圖全。輔國將軍劉毅、廣武將軍何無忌等，忠烈斷金，精誠貫日，投袂荷戈，志在畢命。義眾既集，文武爭先，咸謂不有一統，事無以輯，辭不獲己，遂總軍要，庶上憑祖宗之靈，下罄義夫之力，翦馘逋逆，蕩清華夏。公侯諸君，或世樹忠貞，或身寵爵祿，而並俯眉猾豎，無由自效。顧瞻周道，寧不弔乎？今日之事，良其會也。裕以虛薄，才非古人，受任於既傾之運，勢接於已踐之機，丹誠未宣，感憤填激，望霄漢以永懷，顧山川而增佇。投檄之日，神馳賊廷。」何無忌之辭也。桓玄使桓謙屯東陵、卞範之屯覆舟山。義軍朝食，並其餘進，造覆舟山東，令羸兵登山，多張旗幟，布滿山谷，高祖率眾奔之，士皆殊死戰，謙軍一時潰走，玄挾單舶走江陵，玄將入蜀，奔至枚回四州，逢益州參軍費恬之黨，射殺之。〕，
奉天子反正，因居將相之任，封豫章郡公，蜀賊譙縱稱王，高祖遣將征平之〔高祖使朱齡石率眾二萬，自江陵伐蜀。高祖誡曰：「劉敬先往至黃武，無功而退。今者師出，應道青衣，賊料我當出其不意，復從內水。如此，則涪城之戊必有重兵，若逼黃武，正墮其計。今軍自外水出，取城都，疑兵向黃武，此制敵之上策。為書於函，署曰：「至白帝發。」諸將雖行，未知所趨。及至白帝，乃發書，書言眾軍悉由外水，藏熹自中水出廣漢。使羸弱乘高艦千餘向黃武。譙縱果使譙道福重兵守涪城，朱齡石次彭模，拒成都二百里。譙縱大將侯暉等屯彭模。朱齡石謂劉鍾曰：「天方暑熱，賊今固險，攻之難拔，只困吾師，欲蓄銳息甲，伺隙而進，卿以為何如？」鍾曰：「不然。前揚聲言大眾由內水，故譙道福不敢捨涪。今重兵卒至，出其不意，侯暉之徒已破膽矣。暉之阻兵，非堅壁也。因其懼而攻之，其勢易克，克彭模，鼓行而前，成都不能守矣。緩兵相持，虛實將見，涪軍復來，難為敵也，若進不能戰，退無所資，二萬餘人同為蜀子虜矣。」從之。明日遂攻，皆克，斬侯暉。於是遂進克諸城，諸城守相次瓦解，縱自縊而死。〕。
姚泓僭號於西京，高祖征平之，擒泓〔高祖既滅秦，入長安，留子義真鎮長安，而還江南。時赫連都統萬，聞之大悅，謂王買德曰：「朕將進圖長安，卿試言進取之方略。」買德曰：「劉裕滅秦，所謂以亂平亂，未有德政以濟蒼生，關中形勝之地，而以弱才小智守之，非經遠之規。狼狽而反者，欲速成篡事，無暇有意於京師。陛下以順伐逆，義貫幽顯，百姓懸命望陛下旗鼓，以日為歲。清泥上洛，南師之要衝，宜置遊軍，斷其去來之路，然後渡潼關，塞崤峽，絕其水陸之道，聲檄長安，申布恩澤，三輔之人皆壺漿以迎王師矣。義真獨坐空城，逃竄無所，一旬之間必見縛於麾下。所謂兵不血刃，不戰而自定也。」勃勃善之，南伐長安。高祖懼，召義真東鎮洛陽，以朱齡石守長安，長安人逐齡石而迎勃勃，遂失關中也。〕。
鮮卑慕容超據守青州，稱燕王。高祖征，擒超〔初，超叔父德盜有三齊，德死，超襲其位，遂寇淮北。高祖將有事中華，因其侵也，乃北伐超。大將軍公孫五樓說超曰：「吳兵輕銳，難與爭鋒，斷截大峴，使不得入，上策也；堅壁清野，芟除粟麥，中策也；據城待戰，下策也。」超曰：「引使過峴，我以鐵騎躪之，成擒矣。何處清野，自取蹙弱乎？」初謀是役也，諫者曰：「賊若不嚴守大峴，則堅壁廣固，守而不出，軍無所資，何能自支？」高祖曰：「不然。鮮卑性貪，略不及遠，既幸其勝，且愛其穀。謂我孤軍，將不及久，必將引我，且示輕戰，師一入峴，吾何患焉？」既逾峴，虜軍未出，高祖喜曰：「天贊我也。」眾曰：「軍未克，公何悅焉？」高祖曰：「師既過險，士有必死之志；餘糧棲畝，軍無匱乏之憂，虜墮吾計，勝可必也。」六月，慕容超使五樓據臨胊，羸老守廣固。聞軍近，超亦會焉。距臨朐四十里有巨蔑水，超使五樓往據之，曰：「晉軍得水則難敗也。」五樓馳進。前鋒孟龍符奔就，爭先得據之。五樓退，大軍有四千人，分為兩翼，方軌徐進，未及臨朐，賊騎交至。龍符等拒之，日向側，戰猶酣。高祖謂檀韶等曰：「虜之精兵悉於是矣，臨朐留守必將寡弱。子以潛軍逾其後，往必克城，多易旗幟，此韓信所以克趙也。且吾前言兵自海道往，必聲之。」韶等鼓行而進。賊望曰：「海軍至。」超棄城走，遂克之。軍聞城陷，懼而不敢動，高祖親鼓，士兵咸奮，大奔崩之。超奔廣固，進軍圍之，城陷獲超，歸於京師，斬於建康市。〕。
賊盧循據南海，因高祖北伐燕，乘虛下襲建業。高祖還，乃平之。劉毅據荊州，貳於高祖。高祖遣將征，誅毅〔裴子野曰：「義旗同盟，莫有能全其功名者，何也？相與見疇日之遄捷，不知王業之艱難。彼則褰裳濡足，唯利是視；我則芟夷群醜，寧或負人。劉希樂、諸葛長明皆人傑也，豈其暗於天命，亦勢使然歟？假其何孟齡長，庸詎其有血食，善哉！武王之作周也，八百諸侯皆同會，曰：「紂可伐矣。」尚還師於孟津，豈不知順人行戮，惡欲速多禍也。高祖東方之師，疾則疾矣，而僥倖之釁於是乎繁。鳴呼，仁義之弊至於偷薄，而況奇功哉。〕。荊州刺史司馬休之反，征之〔裴之野曰：「《書》稱：『慮善以動，動惟厥時。』若司馬休之之動，非其時，天方厭晉，罔敢知吉。己雖得眾，能違天乎？五運推移，無有不亡之國。為廢姓處亂，朝賢若三仁，且猶顛沛，而況豪俠者哉？昔中原殄滅，衣冠道盡，於時四海爭奉中宗，豈徒悸於晉德，實大有禮義，故能遂兼南國，其興也勃焉。至於義熙，不欲異於是矣，而宗失交流，未忘前事，波迸越逸，禍敗相尋，豈龕黎之伐弘多，將咎周之徒孔熾，不達興廢，何其黯歟！〕。
晉帝加高祖位相國，總百揆，揚州牧，封十郡，為宋公。晉安帝崩，大司馬瑯琊王即位，徵帝入輔，禪位於宋〔帝奉表陳讓，表不獲通。宋臺臣勸進，猶不許。太史令駱達陳天文符應曰：「案晉義熙元年至元熙元年，太白晝見經天。凡七占，曰：『太白晝經天，人更主，異姓興。』義熙七年，五虹見於東方。占曰：『五虹見，天子黜，聖人出。』九年，鎮星、歲星、太白、熒惑聚於東井。十三年，鎮星入太徽。占曰：『鎮星守太徽，有立王，有徙王。』元熙元年，黑龍四登於天，《易傳》曰：『冬龍見，天子亡社稷，大人受命。』漢建武至建安末一百九十六年而禪魏，魏自黃初至咸熙末四十六年而禪晉，晉自太始至今百五十六年。三代揖讓，咸窮於六六亢位也。」帝乃從之〕。
永初元年六月丁卯，即帝位於南郊。設壇，柴燎告天。禮畢，備法駕幸建康宮，臨太極前殿。大赦改元。在位三年崩〔初，大漸，召太子，誡之曰：「檀道濟雖有幹略而無遠誌，徐羨之與傅亮當無異圖，謝晦常從征伐，頗識機變，若有同異，必此人也。可以會稽處之。後皆如言也。〕，立太子義符〔是為滎陽王。即位昏亂，司空徐羨之輔政，廢為滎陽王。〕。廢，立宜都王義隆〔是為文帝。帝，高祖第二子。為太子劭所殺。初，劭及弟濬並多乖禮度，懼上知，乃為巫蠱咒咀。帝聞之，大怒，將廢劭而殺濬，更議所立。持疑未定，以事言濬母潘淑妃。以告劭，劭悖凶，乃弒帝於合殿，劭即位也。〕。弒，立武陵王駿〔是為孝武皇帝。文帝第三子也。劭弒帝，駿起義兵，至京誅劭。〕。崩，立太子子業〔是為前廢帝。帝凶悖，左右壽寂殺之。〕。崩，立湘東王彧〔是為明帝。義帝第十八子也。孝武諸子，江州刺史晉安王勛，尋陽王子房等並舉兵反，皆征平之。〕。崩，立太子昱〔是為後廢帝。在位凶悖，常欲殺楊玉夫，玉夫懼。是夜七夕，令玉夫伺織女渡報己。王敬則先與玉夫通謀，玉夫候帝眠熟，遂斬之，送首與齊王蕭道成也。〕。崩，立順帝淮〔是為順皇帝。明帝第三子也。〕，遜位於齊蕭道成，凡八代，六十年。
齊太祖高皇帝諱道成，姓蕭氏，東海蘭陵人也。為輔國將軍。宋明帝初，會稽太守尋陽王子房反，在東諸郡起兵。徐州刺史薛安都據彭城，歸魏，遣從子索兒攻淮陰。晉安王勛遣臨川內史張淹自鄱陽道入三吳，帝並討平之，使鎮淮陰。七年，徵還都〔宋明帝嫌帝非人臣相，而人間流言帝為天子，愈以為疑。帝初見徵，部下勸勿就徵，帝曰：「主上自誅諸弟，為太子幼弱，作萬歲後計，何關他族？唯應速發，緩當見疑。骨肉相殘，自非靈長之運；禍患方興，與卿等戮力也。〕。
至拜常侍。明帝崩，遺詔使與袁粲共掌機事。江州刺史桂陽王休範舉兵反，帝討平之〔初，範舉兵，朝廷惶駭。帝與褚彥回，集中書省計議，莫有言者。帝曰：「昔上流謀逆，皆因淹緩以敗。休範必遠懲前失，輕兵急下，乘我無備，請頓新亭，以當其鋒。」因索筆下議，餘並註同。乃單車白服出新亭，築壘未畢，賊騎交至，乃解衣高臥，以安眾心，竟破之也。〕。遷中領軍，蒼梧王深相猜忌〔帝晝臥，裸袒。蒼梧王率數十騎直入領軍府，立帝於宮內，畫腹為射的，自引滿射之，左右玉夫因諫曰：「領軍腹大，是佳射堋，而一箭便死，後無復射，不如以[骨包]箭射之。」一箭中臍，蒼梧投弓於地也。〕，常語左右陽玉夫：「伺織女渡，報我。」是夜七夕，玉夫懼，取牽牛刀殺之〔玉夫與王敬則通謀，殺蒼梧。賚首送領軍府報帝，帝乃戎服，夜入殿中。明旦，召袁粲等計議。粲欲有言，帝鬢鬚盡張，眼光如電。敬則拔刀跳躍，麾眾曰：「天下之事皆應決蕭公，敢有開一言者，染敬則刀。」乃自取白紗帽加帝首，令即位。曰：「事須及熱。」帝正色曰：「卿都不自解也。」〕。帝乃迎立順帝。
荊州刺史沈攸之反，帝討之〔初，攸之稱太后命，已下都，袁粲、劉秉等見帝威名日盛，不自安，與攸之通謀，舉事殿內。帝命王敬則於殿內誅之。〕。進位相國，封齊公，備九錫〔策曰：「朕以不造，夙罹旻凶。嗣君失德，書契未紀，威侮五行，虔劉九族，神竭靈澤，海水群飛，綴旒之殆，未足為譬，豈直〈小宛〉興刺，〈黍離〉作歌而已哉！天贊皇宋，實啟明宰，爰登寡昧，纂承大業，高勳至德，振古絕倫，雖保衡翼殷，博陸匡漢，方斯蔑如也。今將授公典禮，其敬德朕命，乃者袁、劉搆禍，實繁有徒，子房不臣，稱兵協亂，顧瞻宮掖，將成茂草，言念邦國，翦為仇讎。當此之時，人無固誌，投袂徇難，超然奮發。登戎車而戒路，報金版而先驅。麾鉞一臨，凶黨冰泮。此則霸業之基，勤王之始也。安都背叛，竊據徐方，敢率犬羊，陵虛淮浦。索兒愚悖，同惡相濟，天祚無象，背順歸逆，北鄙黔黎，奄墜塗炭。公受命宗社，精貫朝日，擁節軍門，氣踰霄漢；破釜之捷，斬馘蔽野；石樑之戰，梟其渠帥；保境全人，江陽即序，此又公之功也。
張淹迷昧，不顧本朝，爰自南區，誌圖東夏，潛軍間入，竊覬不虞，於是江服未夷，皇途薦阻。公忠義奮發，在險彌亮；以寡制眾，所向風偃。朝廷無東顧之憂，閩越有來蘇之望，此又公之功也。
匈奴野心，侵略疆埸，醜羯侜張，勢振彭泗。公奉辭伐罪，戒旦晨征，兵車始交，氛祲時蕩，弔死扶傷，弘宣皇澤，俾我淮淝，復沾盛化，此又公之功也。
自茲厥後，獫狁孔熾，封豕長蛇，重窺上國，而世故相仍，師出已老，角城高壘，指日淪陷。公倦言王事，發憤忘食，躬擐甲冑，視險若夷，分疆劃界，開創青兗，此又公之功也。
桂陽負眾，輕問九鼎，裂冠毀冕，拔本塞源，烈火焚於王城，飛矢集於君屋，群後憂惶，元戎無主，公挺劍凝神，則奇謀不世；把旄指麾，則懦夫成勇，信宿之間，宣陽底定，此又公之功也。
蒼梧肆虐，諸夏糜沸，淫刑以逞，誰則無辜，黔首相悲，朝不謀夕，高祖之業已淪，文明之軌誰嗣？公遠稽殷漢之義，近遵魏晉之典，猥以眇身，入奉宗社，七廟清謐，九區反政，此又公之功也。
袁劉攜貳，成此亂階，醜圖潛構，危機密發，據有石頭，誌犯應路，神漠內運，霜鋒外舉，祅沴載澄，國途悅穆，此又公之功也。
沈攸包禍，歲月滋彰，蜂目豺聲，阻兵安忍，乃眷西顧，緬同異域，而經綸惟始，九伐未申，長惡不悛，遂逞凶逆，公杖鉞出關，凝威江甸，正情與皎日同亮，明略與秋雲競爽，至義所感，人百其心，積年逋誅，一朝顯戮，湘浦安流，章臺順軌，此又公之功也。
公有濟天下之勳，加之以明哲，道庇生靈，誌匡宇宙，戮力肆心，劬勞王室，險阻艱難，備嘗之矣。若乃締搆宗室之勳，造物資始之澤，雲布霧散，光被六幽，弼餘一人，永清四海。遐方款關而慕義，荒服重譯而來庭。汪哉邈乎，無得而名之也。〕。
四月，宋帝禪位於齊。甲午，即皇帝位於南郊，柴燎告天〔曰：皇帝臣道成，敢用玄牡，昭告於皇皇后帝。夫肇自生靈，樹以司牧，所以闡極則天，開元創物，肆茲大道，惟命不於常。昔在虞夏、受終上代；粵自漢魏，揖讓中葉。咸煥諸方冊，載在典漠。水德在微，仍世多故，實賴道成匡救之功，以弘濟於厥難，大造顛墜，再構區宇，誕唯天人，罔弗和會，乃仰協歸運，景屬與能，用集大命於茲，舜德匪嗣，至於累仍，而群公卿士，庶尹禦事，爰及黎獻，暨乎百戎，僉曰：皇天眷命，不可以固違；人神無統，不可以曠主。畏天之威，敢不祇順鴻曆，敬簡元辰，虔奉皇符，登壇受禪，告類上天，以答人衷，式敷萬國，唯明靈是饗。〕，禮畢，備法駕幸建康宮，臨太極前殿，大赦改元。
建元四年崩，立太子賾〔是為世祖武皇帝也〕。崩，立大孫昭業〔是為鬱林王。即位無道，武帝梓宮下渚，帝於端門內奉辭，轀輬車載入閣，即奏胡伎，高宗殺之。〕。崩，立弟昭文〔廢為海陵王也〕。廢，立西昌侯鸞〔是為高宗明皇帝。始安貞王道生子也。即位亟行誅戮，且寢疾經年，預為梓宮之地，故高武諸子掃地無餘也。〕。崩，立太子寶卷〔是為東昏侯，即位凶暴，以金花帖地，令潘妃行其上，曰：「此步步生蓮花也。」又於宮中為市，自為市吏，以潘妃為市令。義師至，為左右所殺。〕崩，立和帝寶融〔明帝第八子也〕。以位禪梁〔先是，文惠太子與才人共賦七言詩，句後輒雲愁，和帝是驗矣。東昏侯宮裡作散叛髻，反根向後。東昏時，天下散叛矣。又立帽，騫其口而舒兩翅，名曰：「鳳渡三橋」。裂裙向後，總而結之，名曰：「反縛黃鸝」。梁武宅在三橋，而鳳渡之。鳳翔之驗也。黃鸝者，皇離為日，而反縛之，東昏戮死之應也。先是，百姓及朝士以帛填胸，各曰：「假雨」。假者，非正名也。儲雨而假之，明不得真也。東昏誅，子廢為庶人，假雨之意也。〕。
梁高祖皇帝名衍，姓蕭氏，為巴陵王法曹，後為竟陵王子良八友〔初，皇考之薨，不得志，及至鬱林失德，齊明帝作輔，將為廢立計，帝欲助齊明，傾齊武之嗣，以雪心恥。齊明亦知之，每與帝謀。時齊明將追隨王，恐不從。又以王敬則在會稽，恐為變。以問帝，帝曰：「隨王雖有美名，其實庸劣，既無智謀之士，爪牙唯仗司馬垣歷生、武陵太守卞白龍耳。此並唯利是為。若啖以顯職，無不載馳。隨王正須折簡耳。敬則誌安江東，窮其富貴，宜選美女以娛其心。」齊明曰：「吾意也。」果如其策。〕魏將王肅攻司州，帝破之，以功封建康郡男，齊明帝崩，東昏即位。遺詔以帝為都督，雍州刺史〔東昏時，劉暄等六人更直省內，分日帖敕，世謂「六貴」。又有禦刀等八人，號曰：「八要」。皆口擅王言，權行國憲。帝謂張弘策曰：「政出多門，亂其階矣。當今避禍，唯有此地，勤行仁義，可坐作西伯；但諸弟在都，恐罹時患也，須與益州圖之耳。時上長兄懿罷益州，還仍行郢州事，帝與謀，不從，尋被害也。〕長兄懿被害，帝起義〔召僚佐集於廳事，告以舉兵，是日建牙。先是東昏以劉山陽為巴西太守，使過荊州就行事，蕭穎冑以襲襄陽，帝知其謀，乃遣王天武詣江陵，遍與州府人書，論軍事。
天武既發，帝謂弘策曰：「今日坐收天下矣。荊州得天武至，必恛惶無計，若不見同，取之如拾芥耳。斷三峽，據巴蜀，分兵定湘中，便全有上流。以此威聲，臨九派，斷彭蠡，傳檄江南，風之靡草，不足比也。政小延引日月耳。江陵本憚襄陽人，加唇亡齒寒，必不孤立，寧得不見同耶？以荊雍之兵，掃定東夏，韓白重出，不能為計，況以無算昏主，役禦刀應敕之徒哉？」及山陽至巴陵，帝復令天武賚書與穎、冑兄弟。去後，帝謂張弘策曰：「用兵之道：攻心為上，攻城次之；心戰為上，兵戰次之。今日是也。」近遣天武往州府，人皆有書，今只有兩封與行事兄弟云：一一具天武口。及問天武，口無所說。天武是行事心膂，彼聞，必謂行事兄弟共隱其事，則人人生疑。山陽惑於眾口，判相嫌貳，貳則行事進退無以自明，是馳兩空函，定一州也。
山陽至江安，果疑不止。穎、冑乃斬天武，送山陽，信之。至荊州，馳入城，將逾閾懸門，發折其轅，投車而走。陳秀拔戟逐之，斬於門外。穎、冑即遣驛使傳首於帝，仍以南陽王尊號之，議來告曰：「時不利，當須待來年二月。」帝答曰：「今坐甲十萬，糧用日竭。若頓兵十旬，必生悔吝。且太白出西方，仗義而動，天時人謀，有何不利？昔武王伐紂，行逆太歲，復須待來年耶？」帝不從，乃赫然大號也。〕。戊申，帝發自襄陽〔帝留弟守襄陽城，謂曰：「當置心襄陽人腹中，推誠信之，勿疑也，天下一家，乃當相見也。」〕郢魯諸城及諸將並降〔初，東昏遣吳子陽等十三軍救郢州，進據巴口。帝命王茂潛師襲加湖，子陽竄走，眾盡溺於江。郢魯二城相視奪氣。先是東昏使陳伯之鎮江州，為子陽聲援。帝謂諸將曰：「夫征討未必須實力，聽威聲耳。今加湖之敗，誰不驚服？」陳武牙，即伯之子，狼狽奔歸。彼人之情當兇懼，我謂九江可傳檄而定也。因命搜所獲俘囚，得伯之憧主蘇隆之，厚加賞賜，使致命焉，魯山、郢城並降。伯之及子武牙見帝至，並束甲請罪。〕。
壬午，帝鎮石頭，命眾軍圍六門，衛尉張稷斬東昏，以黃油裹首送軍〔帝命呂僧珍勒兵封府庫。收潘妃，誅之。以宮女二千人分賚將士也。〕。平京邑，齊和帝以位禪梁。帝即位。太清元年，齊司徒侯景以十三州內屬。侯景反。至京師，幽帝而崩〔天監中，釋寶誌為詩曰：「昔年三十八，今年八十三，四中復有四，城北火酣酣。」帝封記之。帝三十八克建業，八十三遇火災。元年四月十四日同泰寺火災。皆如其言，此之謂也。〕。
侯景立武帝太子綱為帝，又為景所殺〔追尊為太宗簡文皇帝也〕。湘東王繹於荊州，使王僧辯等平侯景，傳首江陵〔僧辯等勸進曰：「眾軍以今月戊子總集建康，分勒武旅，百道同趨，轟然大潰，群凶四滅。伏惟陛下，咀痛茹衰，嬰忍憤酷。自紫庭絳闕，胡塵四起，掖垣好畤，冀馬雲屯，豺狼當路，非止一人，鯨鯢不梟，經五載矣。天威既振，冤恥並雪，百司嶽牧，仰祈宸鑒。咸以鍚圭之功。既歸有道，當璧之禮，允屬聖明。而優詔謙沖，窅然凝邈；飛龍可躋，而乾爻在四；帝閽雲叫，而閶闔未開；謳歌再馳，是用翹首。豈可久稽群議，有曠彜則也。〕。
景平，湘東王即位於江陵〔是為孝元皇帝。武帝第七子也。〕，魏使萬紐於謹來攻，梁王蕭[祭以言易示]率眾會之，帝見執，魏人戕帝〔初，武陵之平，議者欲因其舟艦遷都建鄴，宗懍、黃羅漢皆楚人，不願移。曰：「建業王氣已盡，渚宮州已滿百。」於是乃留，尋而歲星在井、熒惑守心。帝觀之，慨然謂朝臣曰：「吾觀玄象，將恐有賊，但吉凶在我，運數由天，避之何益？」尋為魏軍所逼，城陷見執，進土囊而殞之，古老相傳云：「洲滿百，荊州出天子。」桓玄為荊州刺史，內懷逆意，乃遣鑿一洲，以應百數。隨而崩破，竟無所成。宋文帝為宜都王，在藩，一洲自立。俄而文帝篡統。太清末，枝江揚之閤浦生一洲。明年，而梁元帝立。承聖末，其洲與大岸通也。〕江陵既陷，王僧辯，陳霸先等議立帝子方智〔是為敬皇帝，元帝第九子。〕，於江州奉迎至建業即位。太平二年，禪位於陳。
陳高祖武皇帝姓陳氏，名霸先，吳興長城人也。梁武帝時為直閤將軍。侯景反，高祖率所領與侯景大戰，侯景敗死，湘東王即位，授南徐州刺史，還鎮京口。承聖三年，西魏攻陷西臺，高祖與王僧辯立晉安王，進帝位。司空僧辯又與齊氏和親，納貞陽侯〔高祖嘆曰：「嗣主高皇之孫，元皇之子，竟有何辜，生見廢黜，假立非次，此情可知也。〕。高祖以為不義，潛師襲王僧辯於石頭，克之，是夜縊僧辯，貞陽侯遜位，晉安王復立。徐嗣徽北引齊師，遣蕭軌等四十六將，濟江至幕府山，高祖並破之。進位丞相，進爵為陳王。永定三年，梁帝禪位於陳。三年〔熒惑在天尊也〕，上崩〔時上長子衡陽王為質於周，乃立高祖弟，始興烈王長子蒨也。〕，立弟子蒨〔是為世祖文皇帝也〕。崩，立太子伯宗〔是為廢帝〕。廢，立頊〔是為高宗宣皇帝，始興烈王第二子也。〕。崩，立太子叔寶，是為長城公也。叔寶在東宮，好學有文藝。及即位，耽酒色〔左右佞嬖珥貂者五十人，婦人美貌麗服者千餘人。嘗使孔貴妃等八人夾坐，江總、孔範等十人預宴，號曰：「狎客」。先令八婦人襞彩牋，製五言詩，十客人一時繼和，遲則罰酒。君臣酣飲，從昏達旦。以此為常也〕。
隋文帝初受周禪，甚敦鄰好。宣帝崩，遣使赴弔，修敵國之禮，書稱各頓首。而後主驕奢，書末云：「想彼統內如宜此，宇宙清泰。」隋文帝不悅，以示朝臣。賀若弼、楊素等以為主辱，再拜請罪，並求致討。文帝曰：「我為人父母，豈可限一衣帶水而不拯之乎？」命作戰船〔人請密之，文帝曰：「吾將顯行天誅，何密之有？使投柿於江，若彼能改，我又何求也！〕，以晉王廣為元帥，督八十總管以致討〔初，隋師送璽書，暴後主惡，三十萬紙，遍諭江東，諸軍既下江，鎮戍相繼奏聞，沈客卿掌機密，抑而不言。隋軍臨江，後主曰：「王氣在此，齊兵三度來，周兵再度至，無不摧沒。虜今來，必自敗。」縱酒作詩不輟。隋軍或進拔姑孰，或斷曲阿之衝，乃下詔曰：「犬羊淩縱，侵竊郊畿，蜂蠆有毒，宜時掃定。」以蕭摩訶為皇畿大都督，分兵守要害，僧尼道士，盡皆執役。隋軍南北道並進，眾軍敗績矣。〕。
韓擒虎入自南掖門，文武各官皆遁，擒後主〔隋師之入也，僕射袁憲勸端坐殿上，正色待之。後主曰：「鋒刃之下，未可交當，吾自有計。」乃逃於井，隋軍人以繩引之，驚其太重，乃與張貴妃、孔貴人同乘而上。隋文帝聞之大驚。鮑宏對曰：「東井於天文為秦分，今王都所在。投井，其天意也。」先是江東多唱王獻之〈桃葉辭〉，云：「桃葉復桃葉，渡江不用楫。但渡無所苦，我自迎接汝。」及晉王廣軍於六合鎮，其山名「桃葉」，果乘陳船而渡之也。〕。晉王廣入據臺城，送後主於東宮。三月癸巳，後主與三公百司發自建業，之長安。及至京師，列陣輿服，引後主及王公。使宣詔讓後主，後主屏息不能對。封長城公〔隋文帝東巡，登芒山，後主侍飲，賦詩曰：「日月光天德，山河壯帝居。太平無以報，願上東封書。」及出，隋文帝目送之曰：「此敗豈不由詩酒，將作詩功夫，何如思安時事也。〕。
至仁壽四年，終於洛陽〔先是，蔣山眾鳥鼓翼撫膺曰：「奈何帝，奈何帝。」後主在東宮時，有鳥一足，集其殿庭，以嘴畫地成文。曰：「獨足上高臺，盛草化為灰，欲知我家處，朱門當水開。」解者以為「獨足」言後主獨行無眾，「盛草」言荒穢。隋承火運，草得火而灰。及至京師，家於都水臺，所謂「高臺當水」也。有會稽人史溥曾夢著朱衣人，武冠自天而下，以手執金牌，溥往看，上文曰：「陳氏五主，三十四年。」陳亡，果如夢。梁末童謠云：「可憐巴馬子，一日行千里，不見馬上郎，但見黃塵起，黃塵汙人衣，皂莢相料埋。」及僧辯滅，群臣以謠言奏，言僧辯本乘巴馬擊侯景。「馬上郎」，王字也；「塵」謂陳也；而不解「皂莢」之謂。既而陳滅於隋，說者以為江東以羯羊角為皂莢，隋氏姓楊，楊，羊也。言終滅於隋。北齊末，諸省官多稱省主，主將見省也。則知興亡之兆，盡有徵雲。〕。
隋高祖姓楊氏，名堅，周武帝初為隋州刺史，女為太子妃。周宣帝立，拜為大司馬。宣帝崩，立靖帝，進爵為隋王。遂禪位焉，改號開皇元年。九年，平陳，廢太子勇為庶人，立晉王廣為皇太子。高祖崩，太子即位〔是為煬帝〕。
煬帝無道，盜賊蜂起。十三年幸江都，李密設壇於鞏，自署為魏公〔密，遼東人，蒲山公寬之子也。少倜儻有大志，常有思亂之心。與楊玄感為刎頸交，玄感以勢淩之。密怒曰：「決機兩陣之間，暗啞叱咤，三軍披靡，邀功一時，密不如公；若涉彼長途，驅策賢俊，使各申其用，公不如密。豈可以一階一級而輕天下士大夫耶？」及玄感反，密歸之，為其謀主。後玄感敗，密變姓名，奔翟讓。讓立密為魏公，開幕府，置僚屬，凡十餘萬人。〕。
梁師都據夏州，劉武周殺太原留守王恭，舉兵反。竇建德自號夏王，朱粲自號楚王，劉元進據吳都。煬帝聞群賊起，大懼，使馮慈明徵兵東都〔煬帝聞盜賊蜂起，召群臣問之，皆曰：「此鼠竄狗偷，何足以憂。」侍御史韋德裕曰：「今海內土崩，綱紀大壞，而內史侍郎虞世基，御史大夫裴蘊等，阿媚陛下，隱秘不言。所謂積薪已燃，宗廟必不血食矣。《周書》曰：『綿綿不絕，將成江河。』陛下勿以諛言不以介意。」乃詔馮慈明詣東都徵兵，將以討密，為僥邏所獲，歸之李密。密聞慈明至，大悅，謂慈明曰：「皇天無親，唯德是輔。主上毒流四海，天下咸知。密糾合蒼生，思平宇內。熊羆之士，百萬有餘。據敖食之粟，帶成臯之險，干戈精練，甲冑堅實，決東海可西流，蹴泰山可東傾，以此禦敵，何敵不摧？以此攻城，何城不陷？東都危急，不日將降。幸少留意，同建功名。」慈明曰：「蒲山公策名先帝，位極朝端，明公不思造我之恩，翻懷反噬之志，棄隋之大德，即梟感之頑囂，惡積禍盈，敗不旋踵，網漏吞舟，至於今日。昔巨君以天下之眾，弊於光武；處仲以江左之師，窮乎明帝。明公以烏合之卒，不越數千，狼顧鴟張，強梁村塢。唯德是輔，公何預焉！」密乃幽之司徒府，慈明密令人詣東都，事泄，翟讓殺之。〕。詔唐國公諱淵鎮太原。五月甲子，唐公舉義兵，遙尊煬帝為太上皇，立代王侑為天子，行伊、霍故事。傳檄天下，聞之響應〔此裴寂、殷開山計也，代王侑時在西京。〕。
秋七月，唐公將西圖長安，仗白旗，誓眾於太原之野，被甲三萬。留公子元吉守太原。義師次霍邑，隋武牙郎將宋老生拒義師，時連雨不霽，糧運不給，又偽言突厥將襲太原。唐公懼，命旋師。用秦王諫，乃止〔秦王諫曰：「獨夫肆虐，天下崩離，狼顧蜂飛，跨州連縣。丈夫不得耕耘，女子不得紡績。故仗劍汾晉，舉旆參墟，斬封豕以安萬人，戮鯨鯢而清四海。據崤函之固，挾天子之威，令諸侯，定天下。是以聞之響應，投赴如歸。今遇小敵，便將反旆。恐義師一朝解體，大事去矣。勢不可全，歸守太原，則一城賊耳，恐不旋踵，禍變仍生。」乃止也。〕。老生背城而陣，一戰斬之，平霍邑〔諸城皆降，唯屈突通鎮河東，堅守不下也。〕。
冬十月，義師次長樂宮。衛文昇挾代王乘城拒守。十一月，平京師，尊代王為天子，改元義寧〔遣使四出徇郡縣。隋行宮，唐公悉罷之。後宮，還其親屬。初，隋將多侵百姓，百姓患之。及義師至，秋毫無犯，皆曰：「真吾君也。」〕時煬帝將之丹陽，而大臣將卒皆北人，不願南遷，咸思歸。宇文化及因百姓之不堪命，殺煬帝於江都，隋室王侯無少長，皆斬之。立嗣王浩為天子，化及為丞相〔上曾夢見青衣兒曰：「去亦死，往亦死，不若乘船渡江水。」裴蘊、虞世基皆南人，贊成其事。將卒不願南遷，將因會鴆之，南陽公主懼殺其婿，以謀告宇文士及。士及告其兄化及，遂反，執帝。帝曰：「吾何負於天地而至此乎？」馬文舉對曰：「臣聞：萬姓不可無主，故立君以撫之。是知一人養萬姓，非萬姓養一人。高祖文皇帝粵有下國，丕隆大寶，除苛政，布恩德。南滅強陳，北滅狡虜。二十餘年，河清海晏，既而棄世昇遐。陛下即位，違遠社稷，委棄京師，巡遊行幸，略無寧歲。漕通河洛，控引江淮。丁壯倦勞苦，老弱疲轉餉。高穎、賀若弼，先朝重臣，勳德俱茂；薛道衡，英華冠世，經綸之才，咸被非辜，卒遭夷戮，賢哲之士退，諂佞之士升。又頻年討遼，征役不息，行者不返，國用空虛，白骨被於原野，肝膽塗於草澤。悠悠冤魂，有請上帝，將假手於人矣。及在鴈門，取辱戎虜，重圍既解，理須寧息，方更巡遊吳越，翺翔上江。頭會箕斂，以供行樂。士卒無短褐，後宮厭羅綺；士卒無糟糠，犬馬賤粟肉；甲冑生蟣虱，戎馬不解鞍。拒諫飾非，無心反駕。遂使九縣瓜分，八紘幅裂。以天下之富、四海之貴，一旦棄之，猶曰無罪，臣竊為陛下羞之。」乃默然，縊殺之。〕。
五月戊午，天子侑遜位於別宮，禪位於唐，都長安〔大業末，謠曰：「桃李子，洪水遠，揚山宛在花園裏。」李，唐姓也；洪水者，唐王諱也；楊，隋性也；花者，華不實也；園，囿也，代王名侑，與囿音同。言楊侑雖為帝，終於歷數有歸，唐王當踐其位也。〕。己巳，王世充、段達等立越王侗為皇帝於洛陽。
六月，宇文化及自江都至彭城，據黎陽，稱許。李密率大軍，壁清淇。敦煌張守一聞密之拒化及也，說越王以討。越王不用其策，用孟琮計，與密連和。〔張守一說曰：「臣聞：鴻鵠之翮未就，衝天之情已萌；武豹之文未備，食牛之心已成。今陛下據全周之地，背河面洛，帶甲十萬，粟支數十年，此霸王之資，非待翮成文備之勢也。固城自守，不以濟世為心，何異夫群蟻之嬰一穴乎？竊為陛下不取。」越王曰：「若之何？」對曰：「三王之興，五伯之舉，莫不由兵以成大業。故夏啟有甘野之師，齊桓起召陵之眾，皆以征討不庭，伐叛威慝者也。今天下土崩，英雄競起，為陛下腹心之患者，莫過夏魏。夏遣師涉河，則東都非陛下之地；魏遣師踰洛，據洛口之粟，陛下有累卵之危，無以加也。臣聞：兵以正合，而以奇勝。韓信所以斬成安，子房所以降秦也。請選精銳之士二萬人守洛陽，三萬人循河而守，以備夏寇；陛下親率大軍出洛口，掩魏之師，魏之君臣謂陛下從天而至，倉卒之間，智者不為計矣。李密既滅，則建德懾氣，備守邊疆，相時而動，則文皇之業可修，世祖之基不墜。」
越王曰：「朕新受命，人神未附，兵革屢興，恐士大夫解體於我。」守一曰：「陛下以累聖之資，繼二祖之業，雖夏人之思禹德，復戴少康；漢室之戀劉宗，重尊光武。以今況古，彼有慚德，況密有可伐之勢者三，何則？始密與翟讓同起烏合之眾，大業已就，密乃殺讓而奪其位。士卒初喪其主，鬼神新失其祀。人神未附，一也。地廣兵眾，法令不明，賞罰不信，二也。精銳之卒並拒秦王，鞏洛所留悉皆老病，乘其虛而襲之，必得志矣，三也。誌曰：『奪人之先。』又曰：『天時不如地利，地利不如人和。』陛下兼此三事，又居之以先，無不克矣。」王將從之。孟琮曰：「化及率思歸之眾，其鋒不可當；李密英雄，勇略不世，非密無以滅化及；且襲之不得，復生一化及。臣請說以利害，示以大節，使為元戎，以除凶祲，徐議其後，未為晚也。」王曰：「善。」
孟琮東說密曰：「明公以烏合之卒，密邇王城，罕慕德之人，無山澤之固，兵法所謂『四分五裂』，特所忌焉！今東有化及之師，西有東都之眾。東拒化及，則王師襲其後；備東都而不行，則化及之師日至，於是六軍屯洛口，化及下武牢，誠恐不暇轉旋，敗亡已及。今皇帝世宗成帝之子，世祖明帝之孫也，以累世之資，當樂推之運，士馬百萬，據有舊都。宇文化及懷音蔑聞，親行梟鏡。主人枕戈待旦，將卒蓄力待明。將軍誠能率先啟行，誅鋤凶暴，則有磐石之安，無累卵之危也。晉文捨斬祛，齊桓置射鉤。況主上聖哲自天，寬和容眾，勿以疇昔之失，過望於皇帝也。狐裘羔袖，將軍擇焉。」〕
密初聞張守一之謀，大懼；及琮至，大悅。使記事李儉朝，越王大悅，拜密為太尉魏國公。李密無東都之慮，盡銳攻化及，破之。密自敗化及，益以驕傲，越王命王世充擊密，密不用祖君彥計，密師敗績。遂西奔京師，尋謀叛，殺之。〔王世充之擊密也，密會群僚議之。裴仁基曰：『世充今悉銳而至，洛下必空，但堅守其要路，無令得東而已。以銳卒三萬循河曲西上，示逼東都，東都必急，世充必救。待其至洛，然後還軍。如此，吾有餘力，彼勞奔命，兵法所謂『彼出則歸，彼歸則出；數戰以疲之，多方以誤之』也。」密曰：「公知其一，不知其二。今世充之兵不可當者三：兵仗精銳，一也；決計深入，二也；食盡求戰，三也。我但乘城固守，蓄力待時。彼欲戰不得，求走無路。不盈十日，此充之首可致麾下。諸君以為何如？」單雄信曰：「以樂戰之兵當思歸之卒，饑飽不敵，戰必克矣。」祖君彥曰：「不可。夫師曲為老，師正為直；曲則為饑，直則為飽。世充挾隋室之威，不可為曲；主公以逆為名，不可為直。裴光祿之謀，一時之上也；主公之策，持久之上也；單將軍之謀，滅亡之下也。夫物不兩大，勝無常資。故慶者在閭，弔者在門。誠恐乘於化及，必殆於世充。請按甲息兵，伺時觀釁，世充誌大而體強，心勇而多悍，忸於自伐，必有異圖。不盈數年，禍將作矣。然後仗順而舉，應天順人；嵩嶽為城，洛水為池；武臣勒兵經略於外，文吏儒士守之於內。孰與邀一時之功，墜萬全之業？欲取之，先與之；將弱之，必強之。欲取而不與，必受天咎；將弱而不強，必受天殃。願主公姑與之而強之，我承其弊，以全制其後，無不捷矣。」密曰：「智哉。」欲不戰。
王伯當、單雄信曰：「天下安樂，百姓無事，耨文耒墨，從容於廟堂，武不如文；四海沸騰，英雄競起，角帝圖王，蕩清氛祲，文不如武。各有其時，不可戾也。越王淫虐之餘，天厭之久矣。且天命不常，能者代之，何曲直之有？請以定亂屬武臣，制治屬文吏。今日不戰，大事去矣。」密遂用單雄信策。合戰，密師敗績。世充乘勝趨洛口。密左長史邴元真以倉城降。密奔虎牢，不敢入。北渡河，遂奔唐。初，王伯當與單雄信、徐世勣俱為密將，軍中號為三傑。故密信之而大戰。〕
大唐武德二年，王世充殺越王侗於洛陽，僭稱尊號，隋氏滅矣。〔梁時沙門寶誌為書曰：「牽三來就九，索虜下殿走。意欲東南遊，厄在彭城口。」今茲三月，江東童謠曰：「江水何冷冷，楊柳何青青，人今正好樂，已復戍彭城。」牽三就九，十二年也；戍索，言輸也；吳人謂北人為虜，江都西有彭城村，村有彭城水，上引其水入西閣之下，果於此被執。初，上在江都，聞英雄競起，皆曰：「此乃狂賊，終無所成。」及聞義師起，上方臥，驚起曰：「此得之矣！楊廣博覽多聞，而不知李諱淵為天子，安用聖為？」撫心而嘆，久之復臥，曰：「王者不死，天自成人也。」〕
論曰：干寶稱：「帝王之興，必俟天命；茍有代謝，非人事也。堯舜內禪，體文德也；漢魏外禪，順大名也；湯武革命，應天人也；高光爭伐，定功業也。各因其運而得天下。隋時之義大矣哉。」范曄曰：「自古喪大業，絕宗禋，其所以致削弱禍敗者，蓋漸有由矣。三代以嬖色取禍，嬴氏以奢虐致災，西京自外戚失祚，東都緣閹尹傾國。」成敗之來，先史商之久矣。自秦漢迄於周隋，觀其興亡，雖亦有數，然大抵得之者，皆因得賢豪，為人興利除害；其失之也，莫不因任用群小，奢汰無度。孔子曰：『以約失之者，鮮矣。』又曰：『遠佞人，去僻惡。』有旨哉！」〔昔秦王見周之失統，喪權於諸侯，遂自恃任人，不封立諸侯，及陳勝楚漢咸由布衣，非封君有土而並滅秦。高祖既定天下，念項王從函谷入，而己由武關到，惟修關梁，強守禦，內充實三軍，外多發長戍。及王翁之奪取，乃不犯關梁，而坐得其處。王翁見以專國秉政得之，即抑重臣，收下權。及其失之，又不從大臣生焉。更始見王翁以失百姓心亡天下，既西到京師，恃人悅聲，則自安樂，不納諫臣。赤眉圍於外，近臣又反於城，遂以破敗。由是觀之，夫患害非一，何可勝為防備哉！賈誼曰：「夫事有招禍，法有起姦，唯置賢良，然後無患耳！」〕
