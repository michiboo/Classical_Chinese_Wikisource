孔子曰：「性相近也，習相遠也。」言嗜欲之本同，而遷染之途異也。夫刻意則行不肆，牽物則其誌流。是以聖人導人理性，裁抑流宕，慎其所與，節其所偏。故《傳》曰：「審好惡，理情性，而王道畢矣。」治性之道，必審己之所有餘，而強其所不足。蓋聰明疏通者，戒於太察；寡聞少見者，戒於壅蔽；勇猛剛強者，戒於太暴；仁愛溫良者，戒於無斷；湛靜安舒者，戒於後時；廣心浩大者，戒於遺忘。
《人物誌》曰：
「厲直剛毅，材在矯正，失在激訐〔強毅之人，佷剛不和，不戒其強之唐突，而以順為撓，厲其亢。是故，可與立法，難與入微也。〕；
柔順安恕，美在寬容，失在少決〔柔順之人，緩心寬斷，不戒其事之不攝，而以亢為劌，安其舒。是故，可與循常，難與權疑也。〕；
雄悍傑健，任在膽烈，失在多忌〔雄悍之人，氣奮英決，不戒其勇之毀跌，而以順為恇，竭其勢。是故，可與涉難，難與居約也。〕；
精良畏慎，善在恭謹，失在多疑〔精慎之人，畏患多忌，不戒其懦於為義，而以勇為悍，增其疑。是故，可與保全，難與立節也。〕；
強楷堅勁，用在楨幹，失在專固〔淩楷之人，秉意勁持，不戒其情之固護，而以辯為虛，強其專。是故，可與持正，難與附眾也。〕；
論辯理繹，能在釋結，失在流宕〔博辯之人，論理贍給，不戒其辭之汎濫，而以楷為繫，遂其流。是故，可與汎序，難與立約也。〕；
普博周洽，崇在覆裕，失在混濁〔宏普之人，意愛周洽，不戒其交之混雜，而以介為狷，廣其濁。是故，可與撫眾，難與厲俗也。〕；
清介廉潔，節在儉固，失在拘局〔狷介之人，砥訶清激，不戒其道之隘狹，而以普為穢，益其拘。是故，可與守節，難與變通也。〕；
休動磊硌，業在攀躋，失在疏越〔休動之人，誌慕超越，不戒其意之太猥，而以靜為滯，果其銳。是故，可與進趨，難與持後也。〕；
沉靜機密，精在玄微，失在遲懦〔沉靜之人，道思迴復，不戒其靜之遲後，而以動為疏，美其懦。是故，可與深慮，難與捷速也。〕；
樸露徑盡，質在中誠，失在不微〔樸露之人，中疑實確，不戒其質之野直，而以譎為誕，露其誠。是故，可與立信，難與消息也。〕；
多智韜情，權在譎略，失在依違〔韜譎之人，原度取容，不戒其術之離正，而以盡為愚，貴其虛。是故，可以贊善，難與矯違也。」〕
此拘亢之材，非中庸之德也。
文子曰：「凡人之道，心欲小，誌欲大，智欲圓，行欲方，能欲多，事欲少。」
所謂「心小」者，慮患未生，戒禍慎微，不敢縱其欲也；
「誌大」者，兼包萬國，一齊殊俗，是非輻湊，中為之轂也；
「智圓」者，終始無端，方流四遠，深泉而不竭也；
「行方」者，直立而不撓，素白而不汙，窮不易操，遠不肆誌也；
「能多」者，文武備具，動靜中儀也；
「事少」者，執約以治廣，處靜以待躁也。
夫天道極即反、盈則損。故聰明廣智，守以愚；多聞博辯，守以儉；武力毅勇，守以畏；富貴廣大，守以狹；德施天下，守以讓。此五者，先王所以守天下也。
《傳》曰：「無始亂，無怙富，無恃寵，無違同，無傲禮，無驕能，無復怒，無謀非德，無犯非義。此九言，古人所以立身也。」
《玉鈐經》曰：「夫以明示者淺，有過不自知者弊，迷而不反者流，以言取怨者禍，令與心乖者廢，後令繆前者毀，怒而無威者犯，好眾辱人者殃，戮辱所任者危，慢其所敬者兇，貌合心離者孤，親佞遠忠者亡，信讒棄賢者昏，私人以官者浮，女謁公行者亂，群下外恩者淪，淩下取勝者侵，名不勝實者耗，自厚薄人者棄，薄施厚望者不報，貴而忘賤者不久用，人不得其正者殆，為人擇官者失，決於不仁者險，陰謀外泄者敗，厚斂薄施者雕。」
此自理之大體也。
〔孫卿曰：「口能言之，身能行之，國寶也；口不能言，身能行之，國器也；口能言之，身不能行之，國用也；口言善，身行惡，國妖也。」〕
故傅子曰：「立德之本，莫尚乎正心。」心正而後身正，身正而後左右正，左右正而後朝廷正，朝廷正而後國家正，國家正而後天下正。故天下不正，修之家；家不正，修之朝廷；朝廷不正，修之左右；左右不正，修之身；身不正，修之心。所修彌近，所濟彌遠。禹湯罪己，其興也勃焉。「正心」之謂也。
〔《屍子》曰：「心者，身之君也。天子以天下受令於心，心不當則天下禍；諸侯以國受令於心，心不當則國亡；匹夫以身受令於心，心不當則身為戮矣。〕
