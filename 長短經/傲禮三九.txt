《左傳》曰：「無傲禮。」《曲禮》曰：「無不敬。」然古人以傲為禮，其故何也？欲彰於人德耳。何以言之？昔侯嬴為大梁夷門監，魏公子聞之，乃置酒大會，賓客坐定，公子從車騎，虛左，自迎夷門侯生。侯生引公子過市，及至家，以為上客。侯生謂公子曰：「今日嬴之為公子亦足矣。嬴乃夷門抱關者也，而公子親枉車騎。稠人廣眾之中，不宜有所過，今公子故過之。然嬴欲就公子之名，故久立公子車騎市中，以觀公子，公子愈恭。市人皆以嬴為小人，而以公子為長者，能下士也。〈初，公子迎侯生，侯生曰：「臣有客在市屠中，願枉車駕過之。」侯生下見其客朱亥，與之語，微察公子，公子色愈和。市人皆觀，從騎竊罵侯生，侯生視公子色終不變，乃謝客就車也。〉
張釋之居廷中，三公九卿盡會立，王生老人曰：「吾襪解。」顧謂張廷尉為我結襪。人或謂王生曰：「獨奈何廷辱張廷尉？」王生曰：「吾老且賤，自度終無益於張廷尉。張廷尉，方今天下名臣。吾故聊辱廷尉，使跪結襪，欲以重之。」諸公聞之，賢王生而重張廷尉。〈汲黯常與大將軍抗禮，或謂黯曰：「自天子常欲令群臣下大將軍，君不可以不拜。」黯曰：「夫以大將軍有揖客，反不重耶？」大將軍聞之，愈賢黯也。〉
由是觀之，以傲為禮，可以重人矣。〈議曰：《老子》雲：「國家昏亂有忠臣，六親不和有孝慈。」此言忠臣孝子，因不知昏亂，乃見其節。向使侯生不傲，則士人不知公子能下士也。使王生不倨，則三公不知廷尉能折節也。故曰：「不善人者，善人之資。」信矣夫！〉
