　　蓋聞天何言哉，而廣長有舌，久矣嚼破虛空﹔心方寸耳，而芥子能容，悠然遍滿法界。造有造無，三藏靈文，由茲演出﹔觀空觀色，百千妙義，如是得來。耳之稀有，諦聽若雷﹔目所未曾，靜觀如鏡。故花吐拈香，泠泠般若之音﹔月呈指影，滴滴菩提之味。悟入我聞，萬緣解脫﹔猛登彼岸，千佛證盟。無如聾聵渺茫，失之覿面﹔遂至痴嗔固結，誤也當身。己飢而貪割他人，鷹虎糜我佛之驅﹔獲罪而幸求自免，苦難費觀音之力。佛心清靜，而莊嚴假相，佞入迷途﹔性體光明，而撲滅慧燈，錮居暗室。淨蓮出口，障作藤煙﹔亂棘叢心，詫為花雨。施開妄想，首禍究及慈悲﹔果炫誑言，下根因之墮落。諸佛菩薩，喚醒我無過夢幻須臾，鬼判閻羅，嚇殺人也只死生苦惱。豈知去也如來恆性，顯金剛於不壞﹔觀之自在靈光，妙舍利於常明。匪我招愆，深憫有生之失教﹔是誰作俑，追尤無始之立言。蓋津水甚深，無濟半沉半浮之淺渡﹔法門至正，難供百出百入之旁求。袖觀不忍，於焉苦瀝婆心﹔直口誰聽，無已戲拈公案。曲借麻姑指爪，遍搔俗腸之痛癢﹔高懸秦臺業鏡，細消矮腹之猜疑。悲世道古今盲毒，加天眼之針﹔懮靈根旦暮死硬，著佛頭之糞。聚魔煉聖，筆端弄水火神通﹔挾獸驕人，言外現去存航筏。以敬信而益堅敬信，善緣永不入於輪回﹔就沉淪而超拔沉淪，惡趣早同歸於極樂。活機觸竅，木石生情﹔冷妙刺心，虛無出血。聽有聲，觀有色，雖猶然嘻笑怒罵之文章﹔精不思，妙不議，實已參感應圓通之道法。大事因緣，謂不信請質靈山﹔真誠造就，如涉誣願沉阿鼻。
