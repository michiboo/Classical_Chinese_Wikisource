　　欽定四庫全書　　　　子部十二
　　癸辛雜識　　　　　　小説家𩔖一〈雜事之屬〉提要
　　〈臣〉等謹案癸辛雜識前集一卷後集一卷續集二卷別集二卷宋周宻撰宻有武林舊事已著録是編以作於杭州之癸辛街因以爲名與所作齊東野語大致相近然野語兼考証舊文此則辨訂者無多亦皆非要義野語多記朝廷大政此則𤨏事雜言居十之九體例殊不相同故退而列之小説家從其𩔖也眀商維濬禆海所刻以齊東野語之半誤作前集以別集誤作後集而後集續集則全闕又併其自序佚之後烏程閔元衢於金閶小肆中購得抄本毛晉爲刻入津逮秘書始還其原帙書中楊凝式僧淨端一條與野語重出葢刪除未盡周彌陀入劉朔齋再娶二條並附註衢按云云葢閔氏所加海鰌兆火一條附註不題名字核其語意殆亦閔語也書中所記頗猥雜如姨夫眼眶諸條皆不足以登記載而遺文佚事可資考據者實多䆒在輟耕録之上所記羅椅董敬庵韓秋巖諸人於宋末講學之𡚁言之最悉其引沈仲固語一條周平原語一條尤言言炯戒有關於世道人心正未可以小説忽之矣都穆南濠詩話曰呉興唐廣手錄癸辛雜識見其中載方萬里行之事意頗不平是夜夢方來曰吾舊與周生有隙故謗我幸爲我之云云夫是非之公人心具在使宻果誣衊方囘不應有元一代無一人爲囘訟寃至眀而其忽靈者其説𮎰唐殆不足辨且宻爲忠臣囘實叛賊即使兩人面質人終信宻不信囘也況恍惚夢語乎乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














　　癸辛雜識序
　　坡翁喜客談其不能者強之説或辭無有則曰姑妄言之聞者絶倒洪景盧志夷堅貪多務得不免妄誕此皆好奇之過也余臥病荒閒來者率野人畸士放言善謔醉談笑語靡所不有可喜可噩以警以愳或獻一時之笑或起千古之悲其見紿者固不少然求一二於千百當亦有之暇日萃之成編其或獨夜遐想舊朋不來展卷對之何異平生之友相與抵掌劇談哉因竊自歎曰是非真誕之辨豈惟是哉信史以來去取不謬好惡不私者幾人而舛偽欺世者總總也雖然一時之聞見本於無心千載之予奪狃於私意以是而言豈不猶賢於彼哉癸辛蓋余所居里雲弁陽老人周宻戲書於道邇齋


