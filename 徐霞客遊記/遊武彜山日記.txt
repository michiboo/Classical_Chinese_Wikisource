　　出崇安南門，覓舟。西北一溪自分水關，東北一溪自溫嶺關，合注於縣南，通郡省而入海。順流三十里，見溪邊一峰橫欹，一峰獨聳。余咤而矚目，則欹者幔亭峰，聳者大王峰也。峰南一溪，東向而入大溪者，即武彝溪也。衝祐宮傍峰臨溪。余欲先抵九曲，然後順流探歷，遂舍宮不登，逆流而進。流甚駛，舟子跣行溪間以挽舟。第一曲，右為幔亭峰、大王峰，左為獅子峰、觀音岩。而溪右之瀕水者曰水光石，上題刻殆遍。二曲之右為鐵板嶂、翰墨岩，左為兜鍪峰、玉女峰。而板嶂之旁，崖壁峭立，間有三孔，作「品」字狀。三曲右為會仙岩，左為小藏峰、大藏峰。大藏壁立千仞，崖端穴數孔，亂插木板如機杼。一小舟斜架穴口木末，號曰「架壑舟」。四曲右為釣魚台、希真岩，左為雞棲岩、晏仙岩。雞棲岩半有洞，外隘中宏，橫插木板，宛然塒儏。下一潭深碧，為臥龍潭。其右大隱屏、接筍峰，左更衣台、天柱峰者，五曲也。文公書院正在大隱屏下。抵六曲，右為仙掌岩、天遊峰，左為晚對峰、響聲岩。回望隱屏、天遊之間，危梯飛閣懸其上，不勝神往。而舟亦以溜急不得進，還泊曹家石。
　　登陸入雲窩，排雲穿石，俱從亂崖中宛轉得路。窩後即接筍峰。峰駢附於大隱屏，其腰橫兩截痕，故曰「接筍」。循其側石隘，躋磴數層，四山環翠，中留隙地如掌者，為茶洞。洞口由西入，口南為接筍峰，口北為仙掌岩。仙掌之東為天遊，天遊之南為大隱屏。諸峰上皆峭絕，而下復攢湊，外無磴道，獨西通一罅，比天台之明岩更為奇矯也。從其中攀躋登隱屏，至絕壁處，懸大木為梯，貼壁直豎雲間。梯凡三接，級共八十一。級盡，有鐵索橫係山腰，下鑿坎受足。攀索轉峰而西，夾壁中有岡介其間，若垂尾，鑿磴以登，即隱屏頂也。有亭有竹，四面懸崖，憑空下眺，真仙凡敻隔。仍懸梯下，至茶洞。仰視所登之處，嶄然在雲漢。
　　隘口北崖即仙掌岩。巖壁屹立雄展，中有斑痕如人掌，長盈丈者數十行。循岩北上至嶺，落照侵松，山光水曲，並加入覽。南轉，行夾谷中。谷盡，忽透出峰頭，三面壁立，有亭踞其首，即天遊峰矣。是峰處九曲之中，不臨溪，而九曲之溪三面環之。東望為大王峰，而一曲至三曲之溪環之。南望為更衣台，南之近者，則大隱屏諸峰也，四曲至六曲之溪環之。西望為三教峰，西之近者，則天壺諸峰也，七曲至九曲之溪環之。惟北向無溪，而山從水簾諸山層疊而來，至此中懸。其前之俯而瞰者，即茶洞也。自茶洞仰眺，但見絕壁乾霄，泉從側間瀉下，初不知其上有峰可憩。其不臨溪而能盡九溪之勝，此峰固應第一也。立台上，望落日半規，遠近峰巒，青紫萬狀。台後為天遊觀。亟辭去，抵舟已入暝矣。
　　登涯，辭仙掌岩而西。余所循者，乃溪之右涯，其隔溪則左涯也。第七曲右為三仰峰、天壺峰，左為城高岩。三仰之下為小桃源，崩崖堆錯，外成石門。由門傴僂而入，有地一區，四山環繞，中有平畦曲澗，圍以蒼松翠竹，雞聲人語，俱在翠微中。出門而西，即為北廊岩，岩頂即為天壺峰。其對岸之城高岩矗然獨上，四旁峭削如城。岩頂有庵，亦懸梯可登，以隔溪不及也。第八曲右為鼓樓岩、鼓子岩，左為大廩石、海蚱石。余過鼓樓岩之西，折而北行塢中，攀援上峰頂，兩石兀立如鼓，鼓子岩也。岩高亙亦如城，岩下深坳一帶如廊，架屋橫欄其內，曰鼓子庵。仰望岩上，亂穴中多木板橫插。轉岩之後，壁間一洞更深敞，曰吳公洞。洞下梯已毀，不能登。望三教峰而趨，緣山越磴，深木蓊蓯其上。抵峰，有亭綴其旁，可東眺鼓樓、鼓子諸勝。山頭三峰，石骨挺然並矗。從石罅間躡磴而升，傍崖得一亭。穿亭入石門，兩崖夾峙，壁立參天，中通一線，上下尺餘，人行其間，毛骨陰悚。蓋三峰攢立，此其兩峰之罅；其側尚有兩罅，無此整削。
　　已下山，轉至山後，一峰與貓兒石相對峙，盤亙亦如鼓子，為靈峰之白雲洞。至峰頭，從石罅中累級而上，兩壁夾立，頗似黃山之天門。級窮，迤邐至岩下，因崖架屋，亦如鼓子。登樓南望，九曲上游，一洲中峙，溪自西來，分而不之，至曲復合為一。洲外兩山漸開，九曲已盡。是岩在九曲盡處，重岩回疊，地甚幽爽。岩北盡處，更有一岩尤奇：上下皆絕壁，壁間橫坳僅一線，須伏身蛇行，盤壁而度，乃可入。余即從壁坳行；已而漸低，壁漸危，則就而傴僂；愈低愈狹，則膝行蛇伏，至坳轉處，上下僅懸七寸，闊止尺五。坳外壁深萬仞。余匍匐以進，胸背相摩，盤旋久之，得度其險。岩果軒敞層疊，有斧鑿置於中，欲開道而未就也。半晌，返前岩。更至後岩，方構新室，亦幽敞可愛。出向九曲溪，則獅子岩在焉。
　　循溪而返，隔溪觀八曲之人面石、七曲之城高岩，種種神飛。復泊舟，由雲窩入茶洞，穹窿窈窕，再至矣，再不能去！已由雲窩左轉，入伏羲洞，洞頗陰森。左出大隱屏之陽，即紫陽書院，謁先生廟像。順流鼓棹，兩岩蒼翠紛飛，翻恨舟行之速。已過天柱峰、更衣台，泊舟四曲之南涯。自御茶園登岸，欲繞出金雞岩之上，迷荊叢棘，不得路。乃從岩後大道東行，冀有旁路可登大藏、小藏諸峰，復不得。透出溪旁，已在玉女峰下。欲從此尋一線天，徬徨無可問，而舟泊金雞洞下，迥不相聞。乃沿溪覓路，迤邐大藏、小藏之麓。一帶峭壁高騫，砂磧崩壅，土人多植茶其上。從茗柯中行，下瞰深溪，上仰危崖，所謂「仙學堂」、「藏仙窟」，俱不暇辨。
　　已至架壑舟，仰見虛舟宛然，較前溪中所見更悉。大藏之西，其路漸窮。向荊棘中捫壁面上，還瞰大藏西岩，亦架一舟，但兩崖對峙，不能至其地也。忽一舟自二曲逆流而至，急下山招之。其人以舟來受，亦遊客初至者，約余返更衣台，同覽一線天、虎嘯岩諸勝。過余泊舟處，並棹順流而下，欲上幔亭，問大王峰。抵一曲之水光石，約舟待溪口，余復登涯，少入，至止止庵。望庵後有路可上，遂趨之，得一岩，僧誦經其中，乃禪岩也。登峰之路，尚在止止庵西。仍下庵前西轉，登山二里許，抵峰下，從亂箐中尋登仙石。石旁峰突起，作仰企狀，鶴模石在峰壁罅間，霜瓴朱頂，裂紋如繪。旁路窮，有梯懸絕壁間，躡而上，搖搖欲墮。梯窮得一岩，則張仙遺蛻也。岩在峰半，覓徐仙岩，皆石壁不可通；下梯尋別道，又不可得；躡石則峭壁無階，投莽則深密莫辨。傭夫在前，得斷磴，大呼得路。余裂衣不顧，趨就之，復不能前。日已西薄，遂以手懸棘，亂墜而下，得道已在萬年宮右。趨入宮，宮甚森敞。羽士迎言，「大王峰頂久不能到，惟張岩梯在。峰頂六梯及徐岩梯俱已朽壞。徐仙蛻已移入會真廟矣。」出宮右轉，過會真廟。廟前大楓扶疏繁茂，蔭數畝，圍數十抱。別羽士，歸舟。
　　登陸，覓換骨岩、水簾洞諸勝。命移舟十里，候於赤石街，余乃入會真觀，謁武彝君及徐仙遺蛻。出廟，循幔亭東麓北行二里，見幔亭峰後三峰駢文，異而問之，三姑峰也。換骨岩即在其旁，望之趨。登山里許，飛流汨然下瀉。俯瞰其下，亦有危壁，泉從壁半突出，疏竹掩映，殊有佳致。然業已上登，不及返顧，遂從三姑又上半里，抵換骨岩，岩即幔亭峰後崖也。岩前有庵。從岩後懸梯兩層，更登一岩。岩不甚深，而環繞山巔如疊嶂。土人新以木板循岩為室，曲直高下，隨岩宛轉。循岩隙攀躋而上，幾至幔亭之頂，以路塞而止。返至三姑峰麓，繞出其後，復從舊路下，至前所瞰突泉處。從此越嶺，即水簾洞路；從此而下，即突泉壁也。余前從上瞰，未盡其妙，至是復造其下。仰望突泉又在半壁之上，旁引水為碓，有梯架之，鑿壁為溝以引泉。仰望突泉又在半壁之上，旁引水為碓，有梯架之，鑿壁為溝以引泉。余循梯攀壁，至突泉下。其坳僅二丈，上下俱危壁，泉從上壁墮坳中，復從坳中溢而下墮。坳之上下四旁，無處非水，而中有一石突起可坐。坐久之，下壁循竹間路，越嶺三重，從山腰約行七里，乃下塢。穿石門而上，半里，即水簾洞。危崖千仞，上突下嵌，泉從岩頂墮下。岩既雄擴，泉亦高散，千條萬縷，懸空傾瀉，亦大觀也！其岩高矗上突，故岩下構室數重，而飛泉猶落檻外。
　　先在途聞睹閣寨頗奇，道流指余仍舊路，越山可至。余出石門，愛塢溪之勝，誤走赤石街道。途人指從此度小橋而南，亦可往。從之，登山入一隘，兩山夾之，內有岩有室，題額乃「杜轄岩」，土人訛誤傳為睹閣耳。再入，又得一岩，有曲檻懸樓，望赤石街甚近。遂從舊道，三里，渡一溪，又一里，則赤石街大溪也。下舟，掛帆二十里，返崇安。
