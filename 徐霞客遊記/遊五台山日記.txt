　　出都，為五台遊[1]。
　　越八月初四日，抵阜平南關。山自唐縣來，至唐河始密，至黃葵漸開，勢不甚穹窿矣。從阜平西南過石樑，西北諸峰復嵱嵷起。循溪左北行八里，小溪自西來注，乃舍大溪，溯西溪北轉，山峽漸束。又七里，飯於太子鋪。北行十五里，溪聲忽止。回顧右崖，石壁數十仞，中坳如削瓜直下。上亦有坳，乃瀑布所從溢者，今天旱無瀑，瀑痕猶在削坳間。離澗二三尺，泉從坳間細孔泛濫出，下遂成流。再上，逾鞍子嶺。嶺上四眺，北塢頗開，東北、西北，高峰對峙，俱如仙掌插天，惟直北一隙少殺。復有遠山橫其外，即龍泉關也，去此尚四十里。嶺下有水從西南來，初隨之北行，已而溪從東峽中去。復逾一小嶺，則大溪從西北來，勢甚壯，亦從東南峽中去，當即與西南之溪合流出阜平北者。余初過阜平，舍大溪而西，以為西溪即龍泉之水也，不謂西溪乃出鞍子嶺坳壁，逾嶺而復與大溪之上流遇，大溪則出自龍泉者。溪有石樑曰萬年，過之，溯流望西北高峰而趨。十里，逼峰下，為小山所掩，反不睹嶙峋之勢。轉北行，向所望東北高峰，瞻之愈出，趨之愈近，峭削之姿，遙遙逐人，二十里之間，勞於應接。是峰名五岩寨，又名吳王寨，有老僧廬其上。已而東北峰下，溪流溢出，與龍泉大溪會，土人構石樑於上，非龍關道所經。從橋左北行，八里，時遇崩崖矗立溪上。又二里，重城當隘口，為龍泉關。
　　進南關，出東關。北行十里，路漸上，山漸奇，泉聲漸微。既而石路陡絕，兩崖危峰峭壁，合沓攢奇，山樹與石競麗錯綺，不復知升陟之煩也。如是五里，崖逼處復設石關二重。又直上五里，登長城嶺絕頂。回望遠峰，極高者亦伏足下，兩旁近峰擁護，惟南來一線有山隙，徹目百里。嶺之上，巍樓雄峙，即龍泉上關也。關內古松一株，枝聳葉茂，秀拔干雲。關之西，即為山西五台縣界。下嶺甚平，不及所上十之一。十三里，為舊路嶺，已在平地。有溪自西南來，至此隨山向西北去，行亦從之。十里，五台水自西北來會，合流注滹沱河。乃循西北溪數里，為天池莊。北向，塢中二十里，過白頭庵村，去南台止二十里，四顧山谷，猶不可得其彷彿。又西北二里，路左為白雲寺。由其前南折，攀躋四里，折上三里，至千佛洞，乃登台間道。又折而西行三里宿。
　　風怒起，滴水皆冰。風止日出，如火珠湧吐翠葉中。循山半西南行，四里，逾嶺，始望南台在前。再上為燈寺，由此路漸峻。十里，登南台絕頂，有文殊舍利塔。北面諸台環列，惟東南、西南少有隙地。正南，古南台在其下，遠則盂縣諸山屏峙，而東與龍泉爭雄接勢。從台右道而下，途甚夷，可騎。循西嶺西北下十五里，為金閣嶺。又循山左西北下，五里，抵清涼石。寺宇幽麗，高下如圖畫。有石為芝形，縱橫各九步，上可立四百人，面平而下銳，屬於下石者無幾。從西北歷棧拾級而上，十二里，抵馬跑泉。泉在路隅山窩間，石隙僅容半蹄，水從中溢出，窩亦平敞可寺，而馬跑寺反在泉側一里外。又平下八里，宿於獅子窠。
　　西北行十里，度化度橋。一峰從中台下，兩旁流泉淙淙，幽靚迥絕。復度其右澗之橋，循山西向而上，路欹甚。又十里，登西台之頂。日映諸峰，一一獻態呈奇。其西面，近則閉魔岩，遠則雁門關，歷歷可府而挈也。閉魔岩在四十里外，山皆陡崖盤亙，層累而上，為此中奇處。入叩佛龕，即從台北下，三里，為八功德水。寺北面，左為維摩閣，閣下二石台聳起，閣架於上，閣柱長短，隨石參差，有竟不用柱者。其中為萬佛閣，佛俱金碧旃檀，羅列輝映，不啻萬尊。前有閣二重，俱三層，其周廬環閣亦三層，中架復道，往來空中。當此萬山艱阻，非神力不能運此。從寺東北行，五里，至大道，又十里，至中台。望東台、南台，俱在五六十里外，而南台外之龍泉，反若更近，惟西台、北台相與連屬。時風清日麗，山開列如鬚眉。余先趨台之南，登龍翻石。其地亂石數萬，湧起峰頭，下臨絕塢，中懸獨聳，言是文殊放光攝影處。從台北直下者四里，陰崖懸冰數百丈，曰「萬年冰」。其塢中亦有結廬者。初寒無幾，台間冰雪，種種而是。聞雪下於七月二十七日，正余出都時也。行四里，北上澡浴池。又北上十里，宿於北台。北台比諸台尤峻，余乘日色，周眺寺外。及入寺，日落而風大作。
　　老僧石堂送余，歷指諸山曰：「北台之下，東台，西中台，中南台，北有塢曰台灣，此諸台環列之概也。其正東稍北，有浮青特銳者，恆山也。正西稍南，有連嵐一抹者，雁門也。直南諸山，南台之外，惟龍泉為獨雄。直北俯內外二邊，諸山如蓓蕾，惟茲山之北護，峭削層疊，嵯峨之勢，獨露一班。此北台歷覽之概也。此去東台四十餘里，華嚴嶺在其中。若探北嶽，不若竟由嶺北下，可省四十里登降。」余頷之。別而東，直下者八里，平下者十二里，抵華嚴嶺。由北塢下十里，始夷。一澗自北，一澗自西，兩澗合而群峰湊，深壑中「一壺天」也。循澗東北行，二十里，曰野子場。南自白頭庵至此，數十里內，生天花菜，出此則絕種矣。由此，兩崖屏列鼎峙，雄峭萬狀，如是者十里。石崖懸絕中，層閣傑起，則懸空寺也，石壁尤奇。此為北台外護山，不從此出，幾不得台山神理雲。
