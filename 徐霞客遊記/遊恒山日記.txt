　　去北台七十里，山始豁然，曰東底山。台山北盡處，即屬繁峙界矣。
　　出南山。大溪從山中俱來者，別而西去。余北馳平陸中，望外界之山，高不及台山十之四，其長繚繞如垣，東帶平邢，西接雁門，橫而徑者十五里。北抵山麓，渡沙河，即為沙河堡。依山瞰流，磚甃高整。由堡西北七十里，出小石口，為大同西道；直北六十里，出北路口，為大同東道。余從堡後登山，東北數里，至峽口，有水自北而南，即下注沙河者也。循水入峽，與流屈曲，荒谷絕人。數里，義興寨。數里，朱家坊。又數里，至葫蘆嘴。舍澗登山，循嘴而上，地復成塢，溪流北行，為渾源界。又數里，為土嶺，去州尚六十里，西南去沙河，共五十里矣，遂止居民同姓家。
　　循南來之澗，北去三里，有澗自西來合，共東北折而去。余溯西澗入，又一澗自北來，遂從其西登嶺，道甚峻。北向直上者六七里，西轉，又北躋而上者五六里，登峰兩重，造其巔，是名箭筸嶺。自沙河登山涉潤，盤旋山谷，所值皆土魁荒阜；不意至此而忽躋穹窿，然嶺南猶復阿蒙也。一逾嶺北，瞰東西峰連壁隤，翠蜚丹流。其盤空環映者，皆石也，而石又皆樹；石之色一也，而神理又各分妍；樹之色不一也，而錯綜成合錦。石得樹而嵯峨傾嵌者，幕以藻繪而愈奇；樹得石而平鋪倒蟠者，緣以突兀而尤古。如此五十里，直下至坑底，則奔泉一壑，自南注北，遂與之俱出塢口，是名龍峪口，堡臨之。村居頗盛，皆植梅杏，成林蔽麓。既出谷，復得平麓。其北又有外界山環之，長亦自東而西，東去渾源州三十里，西去應州七十里。龍峪之臨外界，高卑遠近，一如東底山之視沙河、峽口諸山也。於是沿山東向，望峪之東，山愈嶙嶒鬥峭，問為龍山。龍山之名，舊著於山西，而不知與恆岳比肩；至是既西涉其閫域，又北覽其面目，從不意中得之，可當五台桑榆之收矣。東行十里，為龍山大雲寺，寺南面向山。又東十里，有大道往西北，直抵恆山之麓，遂折而從之，去山麓尚十里。望其山兩峰亙峙，車騎絡繹，破壁而出，乃大同入倒馬、紫荊大道也。循之抵山下，兩崖壁立，一澗中流，透罅而入，逼仄如無所向，曲折上下，俱成窈窕，伊闕雙峰，武彝九曲，俱不足以擬之也。時清流未泛，行即溯澗。不知何年兩崖俱鑿石坎，大四五尺，深及丈，上下排列，想水溢時插木為閣道者，今廢已久，僅存二木懸架高處，猶棟樑之巨擘也。三轉，峽愈隘，崖愈高。西崖之半，層樓高懸，曲榭斜倚，望之如蜃吐重台者，懸空寺也。五台北壑亦有懸空寺，擬此未能具體。仰之神飛，鼓勇獨登。入則樓閣高下，檻路屈曲。崖既矗削，為天下巨觀，而寺之點綴，兼能盡勝。依岩結構，而不為岩石累者，僅此。而僧寮位置適序，凡客坐禪龕，明窗暖榻，尋丈之間，肅然中雅。既下，又行峽中者三四轉，則洞門豁然，巒壑掩映，若別有一天者。又一里，澗東有門榜三重，高列阜上，其下石級數百層承之，則北嶽恆山廟之山門也。去廟尚十里，左右皆土山層疊，嶽頂杳不可見。止門側土人家，為明日登頂計。
　　風翳淨盡，澄碧如洗。策杖登岳，面東而上，土岡淺阜，無攀陟勞。蓋山自龍泉來，凡三重。惟龍泉一重峭削在內，而關以外，則土脊平曠；五台一重雖崇峻，而骨石聳拔，俱在東底山一帶出峪之處；其第三重，自峽口入山而北，西極龍山之頂，東至恆岳之陽，亦皆藏鋒斂鍔。一臨北面，則峰峰陡削，悉現巖巖本色。一里，轉北，山皆煤炭，不深鑿可得。又一里，則土石皆赤，有虯松離立道旁，亭之曰「望仙」。又三里，則崖石漸起，松影篩陰，名虎風口。石路縈回，始循崖乘峭而上。三里，有傑坊曰「朔方第一山」，內則官廨廚井俱備。坊右東向拾級上，崖半為寢宮，宮北為飛石窟，相傳真定府恆山從此飛去。再上，則北嶽殿也。上負絕壁，下臨宮廨，殿下雲級插天，廡門上下，穹碑森立。從殿右上，有石窟倚而室之，曰會仙台。台中像群仙，環列無隙。余時欲躋危崖，登絕頂。還過岳殿東，望兩崖斷處，中垂草莽者千尺，為登頂間道，遂解衣攀躡而登。二里，出危崖上，仰眺絕頂，猶傑然天半，而滿山短樹蒙密，槎椏枯竹，但能鉤衣刺領，攀踐輒斷折，用力雖勤，若墮洪濤，汨汨不能出。余益鼓勇上，久之棘盡，始登其頂。時日色澄麗，俯瞰山北，崩崖亂墜，雜樹密翳。是山土山無樹，石山則有；北向俱石，故樹皆在北。渾源州城一方，即在山麓，北瞰隔山一重，蒼茫無際；南惟龍泉，西惟五台，青青與此作伍；近則龍山西亙，支峰東連，若比肩連袂，下扼沙漠者。既而下西峰，尋前入峽危崖，俯瞰茫茫，不敢下。忽回首東顧，有一人飄搖於上，因復上其處問之，指東南松柏間。望而趨，乃上時寢宮後危崖頂。未幾，果得徑，南經松柏林。先從頂上望，松柏蔥青，如蒜葉草莖，至此則合抱參天，虎風口之松柏，不啻百倍之也。從崖隙直下，恰在寢官之右，即飛石窟也，視余前上隘，中止隔崖一片耳。下山五里，由懸空寺危崖出。又十五里，至渾源州西關外。
