騰越密邇近諸彜，實滇西藩屏。而滇境大勢，北近吐蕃，南皆彜緬，郡邑所置，介於其間，不過以聲教覊縻而已。正統以來，經略南彜者，設宣慰司六，禦彜府二，宣撫司三，州四，安撫司一，長官司二。如孟養阻負於西，最為荒僻，而緬甸、八百、寮國，地勢瀕海，木邦、車里、孟密，又在其內，業非覊縻所可制馭，而近聽約束者，惟南甸、干崖、隴川而已。數十年頻為緬患，如刁落參以南甸近彜，奪刁落寧之官，尚構緬內訌，為兵備胡公心忠所殲；岳鳳父子以隴川舍目謀主多思順之地，造逆犯順，為參將劉綎所擒，邊境賴以安。其後阿瓦日強，蠶食日多。幸撫彜同知漆文昌、知州余懋學，請大司馬陳公用賓檄暹羅以弱緬，而騰獲稍康。迨思正就戮，瓦酋猖獗，命思華據迤西，思禮據木邦，思綿據蠻莫，而內地漸為逆緬所竊。至若多俺席麓川之舊，附緬而叛天朝，參將胡顯忠平之。多安民藉安酋、瓦酋之援，負固以拒天兵，兵備黃公文炳、參將董獻策取之，騰之獲存者，幸也！目今瓦酋梟悍稱雄，諸彜悉聽號召，倘經略失馭，其造亂者，尤有甚於昔也。為騰計者慎之，外芒市雖屬府，近於猛穩為木邦轄，藏賊劫掠，騰境不安，所恃放廷臣防禦之，而反罹其害。自後當重其責以弭變，庶於騰少安雲。
