登仙猿嶺。十餘里，有枯溪小橋，為鄖縣境，乃河南、湖廣界。東五里，有池一泓，曰青泉，上源不見所自來，而下流淙淙，地又屬淅川。蓋二縣界址相錯，依山溪曲折，路經其間故也。五里，越一小嶺，仍為鄖縣境。嶺下有玉皇觀、龍潭寺。一溪滔滔自西南走東北，蓋自鄖中來者。渡溪，南上九里岡，經其脊而下，為蟠桃嶺，溯溪行塢中十里，為葛九溝。又十里，登土地嶺，嶺南則均州境。自此連逾山嶺，桃李繽紛，山花夾道，幽豔異常。山塢之中，居廬相望，沿流稻畦，高下鱗次，不似山、陝間矣。但途中蹊徑狹，行人稀，且聞虎暴，日方下舂，竟止塢中曹家店。
行五里，上火頭嶺。下嶺隨流出峽，四十里，下行頭岡。五十五里，抵紅粉渡，漢水汪然西來，涯下蒼壁懸空，清流繞面。循漢東行，抵均州。靜樂宮當州之中，踞城之半，規制宏整。停行李於南城外，定計明晨登山。
騎而南趨，石道平敞。三十里，越一石樑，有溪自西東注，即太和下流入漢者。越橋為迎恩宮，西向。前有碑大書「第一山」三字，乃米襄陽筆，書法飛動，當亦第一。又十里，過草店，襄陽來道，亦至此合。路漸西向，過遇真宮，越兩隘下，入塢中。從此西行數里，為趨玉虛道F南躋上嶺，則走紫霄間道也。登嶺。自草店至此，共十里，為回龍觀。望嶽頂青紫插天，然相去尚五十里。滿山喬木夾道，密布上下，如行綠幕中。
從此沿山行，下而復上，共二十里，過太子坡。又下入塢中，有石樑跨溪，是為九渡澗下流。上為平台十八盤，即走紫霄，登太和大道；左入溪，即溯九渡澗，向瓊台觀及八仙羅公院諸路也。峻登十里，則紫霄宮在焉。紫霄前臨禹跡池，背倚展旗峰，層台傑殿，高敞特異。入殿瞻謁。由殿右上躋，直造展旗峰之西。峰畔有太子洞、七星岩，俱不暇問。共五里，過南岩之南天門。舍之西，度嶺，謁榔仙祠。祠與南岩對峙，前有榔樹特大，無寸膚，赤乾聳立，纖芽未發。旁多榔梅樹，亦高聳，花色深淺如桃杏，蒂垂絲作海棠狀。梅與榔本山中兩種，相傳玄帝插梅寄榔，成此異種雲。
共五里，過虎頭岩。又三里，抵斜橋。突峰懸崖，屢屢而是，徑多循峰隙上。五里，至三天門，過朝天宮，皆石級曲折上躋，兩旁以鐵柱懸索。由三天門而二天門、一天門，率取徑峰坳間，懸級直上。路雖陡峻，而石級既整，欄索鉤連，不似華山懸空飛度也。太和宮在三天門內。日將晡，竭力造金頂，所謂天柱峰也。山頂眾峰，皆如覆鐘峙鼎，離離攢立；天柱中懸，獨出眾峰之表，四旁嶄絕。峰頂平處，縱橫止及尋丈。金殿峙其上，中奉玄帝及四將，爐案供具，悉以金為之。督以一千戶、一提點，需索香金，不啻御奪。余入叩匆匆，而門已闔，竟托宿太和宮。
更衣上金頂。瞻叩畢，天宇澄朗，下瞰諸峰，近者鵠峙，遠者羅列，誠天真奧區也！遂從三天門之右小徑下峽中。此徑無級無索，亂峰離立，路穿其間，迥覺幽勝。三里餘，抵蠟燭峰右，泉涓涓溢出路旁，下為蠟燭澗。循澗右行三里餘，峰隨山轉，下見平丘中開，為上瓊台觀。其旁榔梅數株，大皆合抱，花色浮空映山，絢爛岩際。地既幽絕，景復殊異。余求榔梅實，觀中道士噤不敢答。既而曰：「此係禁物。前有人攜出三四枚，道流株連破家者數人。」余不信，求之益力，出數枚畀余，皆已黝爛，且訂無令人知。及趨中瓊台，余復求之，主觀仍謝弗有。因念由下瓊台而出，可往玉虛岩，便失南岩、紫霄，奈何得一失二，不若仍由舊徑上，至路旁泉溢處，左越蠟燭峰，去南岩應較近。忽後有追呼者，則中瓊台小黃冠，以師命促余返。觀主握手曰：「公渴求珍植，幸得兩枚，少慰公懷。但一泄於人，罪立至矣。」出而視之，形侔金橘，漉以蜂液，金相玉質，非凡品也。珍謝別去。復上三里餘，直造蠟燭峰坳中。峰參差廉利，人影中度，兀兀欲動。既度，循崖宛轉，連越數重。峰頭土石，往往隨地異色。既而聞梵頌聲，則仰見峰頂，遙遙上懸，已出朝天宮右矣。仍上八里，造南岩之南天門，趨謁正殿，右轉入殿後，崇崖嵌空，如懸廊復道，蜿蜒山半，下臨無際，是名南岩，亦名紫霄岩，為三十六岩之最，天柱峰正當其面。自岩還至殿左，歷級塢中，數抱松杉，連陰挺秀。層台孤懸，高峰四眺，是名飛昇台。暮返宮，賄其小徒，復得榔梅六枚。再索之，不可得矣。
從宮左趨雷公洞。洞在懸崖間。余欲返紫霄，由太子岩歷不二庵，抵五龍。輿者謂迂曲不便，不若由南岩下竹笆橋，可覽滴水岩、仙侶岩諸勝。乃從北天門下，一徑陰森，滴水、仙侶二岩，俱在路左，飛崖上突，泉滴瀝於中，中可容室，皆祠真武。至竹笆橋，始有流泉聲，然不隨澗行。乃依山越嶺，一路多突石危巖，間錯於亂蒨叢翠中，時時放榔梅花，映耀遠近。
過白雲、仙龜諸岩，共二十餘里，循級直下澗底，則青羊橋也。澗即竹笆橋下流，兩崖蓊蔥蔽日，清流延回，橋跨其上，不知流之所去。仰視碧落，宛若甕口。度橋，直上攢天嶺。五里，抵五龍宮，規制與紫霄、南岩相伯仲。殿後登山里許，轉入塢中，得自然庵。已還至殿右，折下塢中，二裡，得凌虛岩。岩倚重巒，臨絕壑，面對桃源洞諸山，嘉木尤深密，紫翠之色，互映如圖畫，為希夷習靜處。前有傳經台，孤瞰壑中，可與飛蒨作匹。還過殿左，登榔梅台，即下山至草店。
華山四面皆石壁，故峰麓無喬枝異幹；直至峰頂，則松柏多合三人圍者；松悉五鬣，實大如蓮，間有未墮者，採食之，鮮香殊絕。太和則四山環抱，百里內密樹森羅，蔽日參天；至近山數十里內，則異杉老柏合三人抱者，連絡山塢，蓋國禁也。嵩、少之間，平麓上至絕頂，樵伐無遺，獨三將軍柏巍然傑出耳。山谷川原，候同氣異。余出嵩、少，始見麥畦青；至陝州，杏始花，柳色依依向人；入潼關，則驛路既平，垂楊夾道，梨李參差矣；及轉入泓峪，而層冰積雪，猶滿澗谷，真春風所不度也。過塢底岔，復見杏花；出龍駒寨，桃雨柳煙，迷離竟忘。所在都有。忽憶日已清明，不勝景物悴情。遂自草店，越二十四日，浴佛後一日抵家。以太和榔梅為老母壽。
