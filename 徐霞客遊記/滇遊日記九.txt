游滇日記九
四月初十日
閃知願早令徐使來問夫，而昨定者竟不至，徐復趨南關覓一夫來。予飯已久矣，乃以衣四件書四本並襪等寄陶道，遂同至夫所候其飯乃行。徐使去出南門，門外小水自西而東，弔橋跨其上，即太保山南峽所出者。南行五里有巨石樑跨深溪上，其下水斷而不成流，想即沙河之水也。又南半里坡間，樹色頗似吾鄉櫻株，而不見火齊映樹。一二家結綳樹下，油碧輿五六肩乃婦人游於林間者，不能近辨其為何樹也。又南半里堤如城垣自西山環來，登其上則堤內堰水成塘，西浸山麓。東築堰高丈餘，隨堰西南行二里，堰盡。山從堰西南環而下，有數家當曲中。南轉行其前又二里，數十家倚西山下，山復環其南，是為臥獅窩。蓋其西大山將南盡，支乃東轉其北，先有近支東向屢下，如太保九隆皆是也。又南為臥獅在西南坳中。山形再跌而下，其上峰崖盤突，儼然一狻猊之首。其下峰頗長，則臥形也。予先望見大路在南坡上，初不知路之西折，而當獅崖盤突之間，但遙見其崖突兀，與前峰湊峽甚促，心異之。候土人而問，初一人曰此石花洞也，再問一人曰此芭蕉洞也。大路上南坡而小路正西折而過，此時予欲從小路上，而僕擔俱在後待其至。從村南過臥佛橋，即西折從小路上坡。一里餘從坡坳間渡小水，即仰見芭蕉洞在突崖之下。蓋突崖乃獅首而洞則當臥臍之間。涉澗而探洞，洞門東向，高穹二丈，正與筆架山遙對。洞內丈餘，即西北折而下。其洞下雖峻而路頗夷，不三丈。漸暗，聞東炬入深里餘，姑俟歸途攜炬以窮也。出洞循崖西上一里，過突崖下峽，透脊而西。半里度一窪脊以內，乃中窪之峽水。東挨突崖脊下，搗其崖麓，無穴以洩，水沫淤濁，然即前芭蕉洞小水透崖瀝峽而出者。從水上循嶺南轉一里踰南坡之脊，始見脊南亦下墜成大窪而中無水。南坡大道從右窪中西南上，而予所從小道則循西大山南行嶺間，五連踰二坡脊共二里，則西界大山南向墜為低脊。此其東轉之最長者也。南坡涉窪之水至此而合，乃共轉西向低脊而進脊北，亦中窪瀦水焉。西一里降而下坡半里而得窪舖，五六家在坑峽間。其峽雖縱橫而實中，窪中無滴水。隨崖又西下一里直抵大山下。復南行窪峽中。二里又得東墜之脊，脊南塢稍，於是小員峰離立矣。然其水猶東行一里，又南上坡盤，坡南取道員峰之隙而南，一里轉峰腋。始東南上盤而西南，共里餘。則南北兩支，俱自北大山之西分支，東遶中夾，成峽甚深。路踰北支從其上西向入峽，其南支則木叢其上，箐墜其下雖甚深而不聞水焉。西行二里下箐中又一里，數家當箐底，是為冷水箐，乃飯於鬻腐者家。於是西南隨箐上一里過一脊，其脊乃從西而東度之脈也。脊南始見群山俱伏，有遠山橫西南路，又踰岡西上一里登其南突之崖，是為油草關舊址，乃前搉稅處，今已無之。乃墜崖，甚峻，下二里漸平。又西二里，峽漸開，有僧新結樓倚北山下施茶，曰孔雀寺。由寺西循山嘴南轉共一里，踰嘴而西又西北盤其餘支，三里而得一亭橋，橋跨兩峽間，下小澗自北而南，已中涸無滴。橋西逾坡西北下，路旁多東果，即覆盆子也，色黃酸甘可以解渴。其西塢大開塢，西大山一橫於西一橫於南，而蒲縹之村當西大山下，其山南自南橫大山，又東自油草關南下之支，橫度為低脊而復起者，其中水反自南而北，抵羅明而西入潞江焉。共西下二里乃得引水之塍，其中俱已插秧徧綠。又西行二里餘過蒲縹之東村，村之西有亭橋跨北注之溪，曰吳氏輿梁。又西半里宿於蒲縹之西村，其地米價頗賤，二十文可飽三四人。蒲縹東西村俱夾道成街，而西村更長有驛在焉。
十一日
從村西即北向循西大山行，隨溪北漸高，而陟崖共八里為石子哨，有數家倚大山之東北隅。又北二里乃盤山西轉，峽自西而東合於枯飄北注之峽。溯之南山之北西入二里下陟南來峽口，峽中所種俱紅花成畦，已可採矣。西一里陟西來峽口，其上不多，水亦無幾。有十餘家當峽，是為落馬廠。度峽北復依北山之南西入一里平上餘脊，其脊自南而北度起，為峽北之山而北盡於羅明者也。踰脊西行峽中，甚平。路南漸有溪，形依南崖。西下路行其北三里，數家倚北山而居，有公館在焉，是為大坂館。從其西下涉一里，有亭橋跨澗，於是涉澗南依南山之北，西下二里居廬當峽，是為灣子橋。有賣漿者，連糟啜之，即予地之酒釀也。山至是環聳雜沓，一澗自東來者即大坂之水。一澗自南峽來者，墜峽倒崖，勢甚逼仄，下與東來之澗合而北去。小木橋架其上，度橋即依西山之東北行，東山至是亦有水從北峽西下，三水合而北向破峽去。東西兩崖夾成一線，俱摩雲夾日，溪嵌於中，蒙箐沸石。路緣於上，鏖壁摭崖排石齒而北。三里轉向西下，石勢愈峻癒合。又西二里峽曲，而南澗隨峽而曲，路亦隨澗而曲。半里復西盤北轉，路皆鑿崖棧木。半里復西向，緣崖行一里，有碑倚南山之崖，題曰此古盤蛇谷乃諸葛武侯燒藤甲兵處。然後信此險之真冠滇南也。水塞高出眾險之上，此峽深盤眾壑之下，滇南二絕於此乃見。碑南漸下峽亦漸開，又西二里乃北轉下坂，復轉而西一里，有木橋橫澗而北，乃循北崖西行一里踰南突之脊，於是西谷大開，水盤南壑，路循北山又西平下三里。北山西斷路，乃隨坡南轉坡西。有峽自北而南，俱崇山夾立，知潞江在其下而不能見。南行二里餘則江已從西北嵌腳下，逼東山南峽之山轉而南去矣。乃南向下坡一里，兩三家倚江岸而棲，其前有公館焉。乃就瀹水以飯。時渡舟在江南岸侍久之，乃至登舟。後舟子還崖岸而飯，久之下午始放渡而行。江流頗闊，似倍於瀾滄。淵深不測，而此當肆流之衝，雖急而深不及之，則二江正在伯仲間也。其江從北峽來，按一統志雲，其源出雍望，不知雍望是何地名。據土人言出狗頭國。言水漲時每有狗頭浮下也注南峽去言東與瀾滄合或言從中直下交南，故蒙氏封為四瀆之一。以予度之亦以為獨流不合者。是土人言瘴癘甚毒，必飲酒乃渡，夏秋不可行。余正當夏孟，亦但飯而不酒。坐舟中擢流甚久，亦烏睹所云瘴母哉。渡南崖，暴雨急來，見崖西有樹甚巨而欎蔥如盤，急趨其下。樹甚異，本高二丈，大十圍，有方石塔甃其間，高與幹等，幹跨而絡之西北則幹密而石不露，東南臨江則幹跨而石出。幹與石已連絡為一不可解矣。亦窮崖一奇也已。大風雨散，復西向平行上坡。望西北穹峰，峻極，西南駢崖東突，其南崖有居廬當峰而踞，即磨盤石也。西行十里逼西山，雨陣復來已，虹見東山盤蛇谷上。雨遂止，從來見暴雨多瘴，亦未見有異也。稍折而南二里，村當山下曰八灣，數家皆茅舍。一行人言此地熱不可棲，當上山乃涼。從村西隨山南轉一里過一峽口，循峽西入南渡，踰一崖約一里，遂從南崖西上，甚峻。曲折盤崖八里始上凌峰頭，則所謂磨盤石也。百家倚峰頭而居，東臨絕壑，下嵌甚深。壑東南為大田，禾芃芃焉。其夜倚峰而棲，月空當空，此即高黎工山之東峰。憶諸葛武侯王威寧驥之前後開疆，方威遠政之獨戰身死往事，如看鏡浮生，獨倚岩慨然者久之。
十二日
昧爽出門，其處雖當峻峰之上，而居廬甚盛。有公舘在村北，潞江驛在其上。山下東西成大川，已插秧盈綠。潞江沿東山東南去，安撫司依西南川塢而居。遂由磨盤石西南上，仍峻甚。二里踰其南峽，峽下嵌甚深，自西而東向出安撫司。下峽底無餘隙，惟水聲潺潺在深菁間。峽深山亦甚峻，藤木蒙蔽，猿鼯晝號不絕。峽北則路緣崖上，隨峽西進上去山頂，不一二里緣峽平行。西四里有石洞南臨路崖，深闊丈餘，土人鑿石置山神碑於中。又四里稍折而北上崖登臨峽之坡，北峽之上至是始南垂一坡，而南峽之下則有溪自南山夾底而出，與東出之峽會成丁字，而北向垂坡焉。又西二里或陟山脊，或緣峰南又三里，數家當東行分脊間，是為蒲滿哨。蓋山脊至是分支東行，又突起稍高，其北又墜峽。北下其南即安撫司，後峽之上流也。由是西望尖峰當西復起，其西北高脊排穹，始為南渡大脊。所謂高黎工山，土人訛為高良工山，蒙氏僭封為西嶽者也。其山又稱為崑岡，以其高大而言。然正崑崙南下正支，則方言亦非無謂矣。由蒲滿哨西下一里，抵所望尖峰，即躡級數轉而上。兩旁削崖夾起，中墜成路，路由夾崖中曲折上升，兩岸高木蟠空，根紏垂崖外其上竹樹叢密，覆陰排幙，從其上行，不復知在萬山之頂。但如唐人所詠，兩邊山木合，終日子規啼。情與境合也。一里餘登其脊，平行脊上。又二里餘，數家倚北脊，是為分水關村。西有水沿北坡南下，此為潞江安撫司後峽發源處矣。南轉西踰嶺脊，磚砌鞏門跨渡脊上，其關甚古，頂已中頽。此即關之分水者。關東水下潞江關西水下龍川江於是西下峽稍轉而南，即西上穿峽踰脊共五里度南橫之脊，有村廬，是為新安哨。由哨南復西轉或過山脊或蹈嶺夾，屢上屢下，十里為太平哨。於是屢上屢平，始無上陟之脊。五里為小歇廠，五里為竹笆舖。自過分水關雨陣時至，至竹笆舖始晴。數家夾路成衢，有賣鹿肉者，予買而炙脯。於是直下三里為茶庵，又西下五里及山麓坡間，始盤塍為田。其下即龍川江自北而南，水不及潞三分之一而奔墜甚沸。西崖削壁插江，東則平坡環塍。塍間半里抵龍川江東岸，溯江北行，又半里有鐵鎻橋架江上。其製兩頭懸鍊，中穿板如織法，一如瀾滄之橋而狹，止得其半。由橋西即躡級南上，半里為龍關。數十家當坡而居，有稅司搉負販者。又西向平上四里餘，而宿於橄欖坡。自西山之脊東向層突，百家當坡而居，夾路成街，踞山之半。其處米價甚賤，每二十文宿一宵，飯兩餐，又有夾包。
龍川江發源於群山北峽，峨昌蠻七藏甸經此。東為高黎工西為赤土山下流至緬甸太公城，合大盈江。
十三日
由坡西登嶺，西北上八里稍北，踰北峽西上二里，從嶺上平行，望西北層峰排簇嶺上。初以為由其南垂行一里，忽從嶺頭轉北三里，乃西南下峽中一里。有四五家當峽而居，竹籬茅舍，頗覺清幽，是為赤土舖。其村當西面排簇層峰之麓東，與橄欖坡夾而為坳村，西有亭橋架小澗上，其水自南峽來搗北峽去，橋名建安。按志大盈江之水，一出自東北赤土山，而此舖名赤土，水猶似東北下龍川者，豈其西排簇層峰為赤土山，而此猶其東麓之水以其在麓，即以名舖耶？由橋西即南向，上坡二里西南登脊，即自排簇峰東南分支下者，又轉而西一里餘有庵施茶。當脊北向而踞，是為甘露寺。又西一里坡間水北向墜崖，路越之西向下峽，峽中水自北而南，又與坡上水分南北流，以予意度之，猶俱東下龍川者。半里乃從峽底溯水北入其峽，東西兩崖俱從排簇層峰分支南下者，西崖即其本支，東崖乃分支東南，由甘露寺脊而下者也。峽水南出東轉，不知其北合於建安橋，抑直東而下龍川否也。北峽底一里餘，水分二道來，皆細甚。遂佊坡西躡峻上一里，北穿嶺峽半里透脊。其脊自東北度西南脊，以北即墜峽。路從峽端北轉而西，有村倚北山，是為亂箭哨。至是始出排簇嶺脊之西。按志赤土山在州城東三十里，至是始分，則前之赤土舖猶東岸之麓，非分流之正脊可知也。飯於嶺哨，西向行稍下共二里。塢自南而北，細流注其中。按志大盈江有三源，一出赤土山，當即此矣。從此而西出馬邑河，遶州城北而西合巃嵸羅生二水，同為大盈之源者也。又北上坡二里餘，坡南有聚環堵圍，南峽之坳甚遙雜，植果樹於其中，是為板廠。由其西二里又西下半里，坳有十餘家依之，是為芹菜塘。其前小水東北與大盈之源合，村不多，而皆有杜鵑，燦爛血艷奪目，若以為家植者，豈深山野人有此異趣？若以為山土所宜，何他岡別隴杳無遺也？由村西復西上坡一里，轉而平行頂上三里餘，乃出西嶺之端。下望其塢甚深，而中平如砥。良疇遠村交映其間，塢大而員。乃四面小山環圍而成者，不比他川之沿溪成峽而已。西向峻下者五里，循峽東北轉折又折三里，乃循東山北行，其下稍平。又二里，村當東山之麓，是為坡腳村，有賣漿者，出酒甚旨，以醋芹為案。與同行崔姓者連啜二壺乃行。於是西行平疇中一里，小水自南而北，即志所云，羅生山之水亦大盈三源之一，分流塍中也。又西北二里餘，曰雷打田。其東亦有小溪自南而北，則羅生山之正流也。與前過小流共為大盈之一源。雲是溪東田窪間土皆黑墳，土人芟其上層，曝乾供爨，蓋煤堅而深入土下，此柔而浮出土上而色則同也。由村北又西三里，廬舍當坡塍間曰土鍋村，村皆燒土為鍋者。於是其西廬舍聯絡一里為東街，又半里西交大街，則十字為衢者也。騰越州城之南門即當大街之北，城南居市甚盛，城中所無。而此城又迤西所無，乃稅駕於街東黔府官舍，時適過午也。時黔委官王仰泉者已返省阮玉灣導書姑與店中

十四日
早雨。命顧僕覓潘秀才家投吳方生書。上午雨止，潘來顧。下午予往顧而潘出，乃返作紀寓中。薄暮同行崔君挾予酌於市，以竹實為供。竹寔大如松子，肉員小如蓮，土人煮熟以賣投壺暢飲，月上乃返，冰輪皎然。
十五日
晨往晤潘，潘勸無出關。上午潘饋酒餚下，午店中老人亦來勸予無行。先是予以阮玉灣書畀楊主人托其覓同行者，主人唯唯。至暮以潘酒招之共酌，兄弟俱勸予無即行，謂炎瘴正毒，奈何以不貲輕擲也。屈指八月，王君將復來，且入內同之入關最便。予姑諾之。是夜月甚皎而邸舍不便憑眺，竟鬱鬱臥。
十六日
晨起候飯，欲為尖山之行。其山在州城西北百里，先是主人言其靈異，慫恿予行，故謀先及。乃以竹箱衫氈寄楊主人家，挈輕囊與顧僕行，從南門外循城西行半里過新橋，巨石樑也。橋下水自北合三流，雜城西而南過此。一日抵南甸，與隴川緬甸對，其西一日至古勇，與茶山對。其東一日半至分水關與永昌對。八關自其西北斜抵東南。西四關屬蠻哈守備，自西北而東南。一曰神護，二曰萬仞，三曰鉅石，四曰銅壁。東四關屬隴把守備，自西北而東西。一曰鐵壁，二曰虎踞，三曰天馬，四曰漢隴。八關之外自神護而出為西路通迤西，出琥珀璧玉。自天馬而出為南路通猛密，有寶井。自漢隴而出為東南路，通木邦出邦洋布。自鐵壁而出南路通蠻莫，為緬甸阿瓦正道。昔蠻莫猛密俱中國地，自萬曆三十三年金騰戚道立此八關，於是關外諸夷俱為阿瓦所有矣。　由州南抵南甸分路，西向干崖至哈密諸關。南向隴川至隴把諸關由州西抵緬箐分路，西出神護通迤西，西北踰嶺至古勇。　大概三宣猶屬關內，而六慰俱置關外矣。遂分華夷之界，此其西鄙之望也。大盈江過河上屯，合緬箐之水南入南甸，為小梁河，經南牙山，又稱牙江，西南入於崖。雲籠山下名雲龍江。沿至干崖北為安樂河。折西一百五十里為梹榔江。至北蘇蠻界注金沙江入於緬。一曰入於太公城，此城乃緬甸界按緬甸金沙江不注源流，但稱其闊五里。然言孟養之界者，東至金沙江，南至緬甸北至干崖，則其江在干崖南甸北孟養東矣。又按芒市長官司西南有青石山，志言金沙江源出之流入大盈江，又言大車江自騰越衝流經青石山下。豈大盈經青石之北，金沙經青石之南耶？其言源出者當亦流經而非發軔，豈能即此大耶？又按西有麓川江源，出峨昌蠻地。流過緬甸合大盈江。南甸東南一百七十里有孟乃河，源出龍川江，而龍川江在騰越東，實出峨昌蠻地，南流至緬太公城合大盈江，是麓川江與龍川江同出峨昌，同流南甸南干崖西，同入緬地同合大盈。然二地實無二水，豈麓川即龍川，龍川即金沙一江而三名耶？蓋麓川又名隴川，龍與隴實相近，必即其一無疑。蓋峨昌蠻地之水流至騰越東為龍川江，至芒市西為麓川江，以與麓川為界也。其在司境實出青石山下，以其下流為金沙江，遂指為金沙之源，而非源出于山下可知。又至干崖西南，緬甸之北，大盈江自北來合同而南流，其勢始闊。於是獨名金沙江而至太公城。孟養實當其南流之西，故指以為界，非孟養之東又有一金沙。南流干崖之西又有一金沙出青石山西流，亦非大盈江既合金沙而入緬龍川江，又入緬而合大盈，大盈所入之金沙即龍川下流，龍川所合之大盈即共名金沙者也。分而歧之名愈紊，會而貫之脈自見矣，此其二水所經也。於是益知高黎工之脈，南下芒市木邦而盡于海，潞江之獨下海西可知矣。　按志又有大車湖，在州南甚廣，中有山如瓊，浪中一點青。今惟城北上千峨巃嵸山下有二海子，城南並無瀦水，豈洪流盡揚塵耶？過新橋西半里，有歧西北行者，為烏沙尖山道。有歧南下者，為鐵水河道。予聞其勝甚，乃先南趨竹塢中一里，涉其東流小澗，南上坡折而東約半里有大石樑架大盈江上，其橋東西跨新橋，下流從橋西稍南上坡，不半里，其水從左中透空平墜而下，崖深十餘丈，三面環壁，水分三派飛騰，中闊丈五，左駢隨齊湧者闊四尺，右嵌崖分趨者闊尺五，蓋中如簾，左如布，右如柱，勢極雄壯，與安莊白水河齊觀。但此崖更近而逼，從西崖遶南崖平對而立，飛沫倒捲，屑玉騰珠，遙灑人衣面。白日間真如雨花雪片，土人所稱久雨不晴者。以此但雨字當易旱，用雨字則疊床架屋矣。其水下墜成潭嵌流，峽底甚深，因下蹈之有屋兩重在夾壑下，乃王氏水舂也。復上西崖，其南一峰高聳，憑空揖瀑，是為龍光臺，上建關帝殿，迴盼久之，復下西崖。其崖甚狹，東即瀑流墜空，西亦夾坑環屋。俯視屋下，坑底有流泉疊碓，亦水舂也。而當環坡間，其西即南下緬箐大道，不知水所從出。細瞰之，水從腳下透穴出，南分為二，一隨大道南注，一復入巨石下入夾坑之屋為舂。迴眺崖北有崖一線深下五六丈，駢峙北來，闊僅一尺而高不啻三丈餘。水從其底透入前崖之腹而出，計崖穴之上高亦三丈餘，南至出水之穴上連三四丈，不識其下透之穴與上駢之峽從何而成。天巧人工兩疑不能至此矣。從崖上躡西峰一里，有寺踞峰之東。門東向，為毘盧寺。由其西二里直抵擂鼓尖峰下，見有路直躡崖西上，而路有僧指寶峰大道尚在北，乃橫涉田間半里，得大道直而西上坡二里，西抵擂鼓之北。當西北從歧上而予悞從西南一里躡峻一里，漸轉南陟，復向擂鼓行又一里。予心知其悞，遂西踰嶺則寶峰殿閣在西北嶺半，與此脊齊等而隔箐兩重，其下甚深，皆從西南嶺脊墜下。計隨坡東下就大道復上，與躡坡西上從峰脊轉下，其路相比，不若上之得以兼陟其頂也。遂西南上，甚峻。一里直出擂鼓尖之西，有路自尖南，向來合同之西北度脊，脊北路分為二，一西北沿峰去，一東攀嶺行一里再踰嶺陟脊，其脊兩旁皆東西下，乃飯於脊，過北路復分為二如前。然東北者猶非寶峰路，尚隔一箐也。乃復西北上嶺一里，躡其最高處，東俯州城東塢，西俯峨隴南塢，皆近夾此脊下，而峨隴之西又有高峰一重自北而南，夾峨隴之塢，南出緬箐而與大盈之江合而南去焉。峰頂東南深樹密翳，乃從西北下，甚峻。半里就夷隨東箐北行嶺脊，又半里路交十字，一從南直北者俱行其脊，一從東箐中上橫過西北者出山腰，知寶峰之寺在箐翳矣。乃折而東下，木葉覆叢條間，甚峻而滑，非攀枝足無黏步，下一里轉殿角之右，則三清殿也。前有虛亭三楹，東攬一川之勝，而其下亭閣綴懸崖間，隔箐迴坡，咫尺縹渺，殿西為黃冠所棲，予置行囊令顧僕其處。乃由亭前東下，道分為二，一從右下危坡，一從左轉深箐。予先隨箐下半里，右顧崖間，一亭飛綴，八角重楞，倚懸崖之上，乃參府吳君蜀人名藎臣新建以祀純陽者。由亭左再下，緣箐半里南轉，仰見亭下之石一削千仞，如蓮一瓣，高穹向空。其南又豎一瓣，駢附之皆純石無纖紋，惟交附處中垂一線，闊僅尺餘，鑿級其中，仰之真若天梯倒掛也。北瓣之上大書奠高山大川五字，亦吳參府筆。其下新構一軒跨路，貌靈官。其中南瓣側有尖持聳，夾級為門。其下玉皇閣倚之。環騰多土山，獨是崖純石，危穹夾箐之間，覺耳目頓異。玉皇閣南亦懸箐無路，靈官軒北又鑿崖為梯，嵌夾石間。北下數丈有石坊當其前，大書曰太極。懸崖從此北下，東渡之箐再上北坡共里餘，則寶峰寺當峰而踞，高與玉皇閣等，而玉皇閣東向此寺，南向寺東，龍砂最微，固不若玉皇閣當環箐中央一山之正也。寺頗寂寥，有尼姑居之。此昔摩伽陀修道處，他處皆釋盛於道而此獨反之。已復下箐，中躡太極崖，過北瓣下一線之級上，峻甚，幾不能留趾。幸兩崖逼束，手撐之以登，直上者八十級，當純陽亭之南峽始曲折為梯。又三十餘級而抵虛亭間。余擬眺月於此以擴未舒之觀，因拭卓作紀，令顧僕汲水太極下。箐束以爨，二黃冠止之，留予飯，仍坐虛亭。忽狂颼布雲迨暮而月色全翳，邵道謂虛亭風急，邀予臥其榻。
十七日
予起見日麗山幽，暫擬停憩其間，以囊中存米作粥。顧奴入州寓取貴州所買藍紗，將鬻以供杖頭。而此地離州僅八里，顧奴去不返，抵下午餒甚，邵道復以飯供。既顧奴至紗仍不攜來也。
十八日
錄紀於虛亭。先夜有虎從山下嚙參戎馬，參戎命軍士搜山覓虎，四峰瞭眎者吶聲相應，兩箐搜覓者上下不一，竟不得虎。
巔塘關南，越大山西南，遶古勇關，北分支東突者為尖山，東南突者為馬鞍山，又分支南下者為寶峰，又南為打鼓尖，又南盡於龍光臺。其山正支東度者，一起為筆峰，又起為巃嵸。於是南環為赤土，為亂箭哨。過脊又南為半邊山，而西北環來鳳而結州治此。所謂迴龍顧祖也。從古勇關北分支南下者為鬼甸，西山又南為鵝籠，西山又南抵於緬箐，正支西南下者為古勇而南接於神護焉。　八關之外，其北又有此古勇巔塘二關，乃古關也。巔塘之外為茶山，長官司舊屬中國，今屬阿瓦巔塘。東北阿幸廠北為姊妹山，出斑竹，其外即野人。寶峰山東向屏立其前，下分為二箐，中垂石崖高穹，兩旁倒插箐底北箐之上。環岡一支前遶如堵牆，石崖中裂鑿級懸其間。名猢猻梯，梯南玉皇閣倚其下，梯北純陽閣倚其上。舊有榜石為太極懸崖，而吳參戎又大書鑴其上曰奠高山大川，純陽閣之上則開軒三楹，左右當懸箐之中而下臨絕壁向東北，近則環岡前伏平川，遶其遠則東山之外，高黎工北尖峰特出眾山之頂，正對其中。此峰土人又名為小雪山，遙峰橫亙天半，而其上特聳一尖如拱圭，蓋在分水關之北二十里，則關間無路能上，亦不能見至。此乃東見之馬鞍山，寶藏之徒徑空，昔在戎行時曾從赤土舖北度龍川至其下，為高簡槽。有居人段姓者導之登其頂，其高四十里雲。目界甚爽。其後為三清殿則邵道所棲也。三清殿去西頂不遙，予前從之下一蓋是山之最高者，為三清殿東北向當石壁，而山之中者為玉皇閣，東向居北箐之北，倚環岡峽間者為寶峰寺，南向玉皇閣當石壁下，兩箐夾之得地脈之正。而純陽閣孤懸崖間，從蓮花尖上現神奇，是奇正相生之妙也。蓋騰陽多土山，而此山又以土山獨裹石崖於中，如穎躍於囊，且兩箐中怪樹奇株，鬱䓤蒙密，竹之大者如吾地之貓竹，中者如吾地之觔竹，小者如吾地之淡竹，無所不有又非東西所有也。
廿一日
飯後別邵道。下純陽閣東經太極崖，若橫北箐而上半里而達寶寺。予以南箐懸峭昨所未經，乃從大路循玉皇閣下懸崖，曲折下半里，又北箐之下峽從環岡大道半里北上寶峰寺。問道於尼，尼引出殿，左峰頭指山下核桃園，直北為尖山，逆西北登嶺為打鷹山。道聞打鷹山有北直僧，新開其地頗異。乃先趨打鷹，於是東北下坡一里抵坡北，又北一里，數家倚西山麓，是為核桃園。其西北頗低乃寶峰之從北度脊者，有大道西向之小溪東注。踰之北一里餘。乃西北登坡四里，逾坡脊而西是名長坡。又西半里乃轉挾西峰，而循北仍西行脊上。其脊北下即酒店，嶺之東度為筆峰巃嵸者，南下即野豬坡之南，出為鵝籠緬箐者。蓋俱從分支之脊行也。西五里嶺坳間路交十字，乃西北橫涉之。當從北躡坡，悞從西行嶺之。南二里遇樵，知為鬼甸道。打鷹開寺處已在直北雙峰下。然此時已不見雙峰，亦不見路影，乃躡棘披礫直上者三里，霧氣襲峰，或合或開。上又二里，乃得亂坪小峰，環合中多迴壑，竹叢雜布，見有撐架數柱於北峰下者，從壑中趨之，則柱左有蓬一龕，僧為寶藏。見予迎入其中，始知即開山之人也。因與予徧觀形勢。飯後霧稍開，予欲行寶藏，固留止一宵。予乃從其後山中垂處上其山，乃中起之泡也。後復下大山，自後迴環之上起兩峰而中凹，遙望之狀如馬鞍，故又名馬鞍山。據土人言其上多鷹，舊志名為集鷹山，而土音又訛為打鷹雲。其山脈自北冠子枰南聳，頂上分二歧，一峙西南，一峙東北。二峰之支如抱臂，前環西南者下當壑，右而伏過中復起小阜而為中案。南墜而下復起一峰為前案，東北者下當壑左而復結為東窪，為鑰兩峰凹處。正其環處前蹲一峰當窩中，其脈復自東北峰降而中度，宛如一珠之託盤中，其前復起兩小阜，如二乳之列於胸，其脈即自中蹲之峰，從左度右，又從右前度而復起一阜於中，與雙乳又成鼎足。前列為中峰近案，即南與中案並峙，稍度而東又起一阜，即北與東窪之鑰對夾，故兩乳之前左右有窪，中凹中峰之後左右亦有中扃，其脈若甚平，而一起一伏，隱然可尋其兩峰之高者。左右皆環而止，惟中之伏而起者，一度其東為筆峰巃嵸，南為寶峰龍光者，皆是脈也。土人言，三十年前其上皆大木巨竹蒙蔽，中有龍潭四，深莫能測，足聲至則湧波而起，人莫敢近。後有牧羊者，一雷而震斃羊五六百及牧者數人，連日夜火，大樹深篁燎無孑遺，而潭亦成陸。今山下有水出之穴，俱從山根分逗雲。山頂之石色赭赤而質輕浮，狀如蜂房，為浮沫結成者，雖大至合抱而兩指可攜。然其質仍堅一劫灰之餘也。寶藏架廬在中峰之下，前臨兩乳，日後有擴而大者，後可累峰而上，前可跨乳為鐘鼓之樓雲。今諸窪雖中凹而不受滴水，東窪之上依石為窞，瀦水一方，豈龍去而滄桑，倐易獨留此一勺以為開山之供者耶？寶藏本北直人，自雞足來，見尖山雖中懸而無重裹，與其徒徑空覓山至此，遂龕坐篷處者二年。今州人皆為感動，爭負木運竹，先為結此一楹而尚未大就雲。徑空四川人，向從戎為先鋒，復重慶援遼黔，所向有功，後為騰越參府旗牌，薙髮於甘露寺。從師覓山，師獨坐空山，徑空募化山下，為撚一指開刱此山，俱異人也。是晚宿龕中，有一行腳僧亦留為僧䉜地者，乃予鄉張涇橋人，蕭姓號無念名道明見之如故焉。
廿二日
晨起。宿霧淨盡。寶藏先以點餉予，與予周歷峰前，憑臨其南為南甸，其外有橫山前列，則隴川後之界也。近嵌麓西為鬼甸，其外有重峰西擁，則古勇前南下之支也。下伏而東度為筆峰，其外嶺東穹則高黎工後聳之脈也。惟北向則本山後屏焉。然昨已登巔北眺，知東北之豁處為龍川所合，西北之叢處為尖山所懸。而直北明光六廠之外，皆野人之棲焉。久之乃飯而別。寶藏命其徒徑空前導從行皆未開之徑也。始逾東環之臂，即東北下雖無徑而頗坦，三里餘有路循嶺北西去往鬼甸道，蓋是山前後皆鬼甸道也。於是交之仍東下，甚峻。一里又有路自東南來逾嶺去，即州中趨冠子坪道。蓋冠子坪從北南度，穹起打鷹之頂，自北望之不見雙東岡與西山，遂夾溪北注共三里。橫於前乃西隨之半里，北透其坳則山開而下盤環壑，溪從西山透南峽來遶壑，從西山透南峽來遶壑北去。固知透坳之山，乃自南而西轉坳西一峰，即西盡於溪者也。盤溪西北一里餘，遂循溪東岸行其西岡，松檜稠密，有大寺基在焉。又北半里為齗坡，有兩三家倚山下，其西則群山中迸為峽，有歧西入之，為古勇道。其東則谷口，橫拓南北之水俱由之出焉。於是北行田塍間二里，屢踰其分流之水。又北一里餘為順江村，古之順江州治也。西山至是中斷復起，其特聳頗厲，是為三清山。村多環石為垣，連竹成陰者。又北半里有水自峽來，東向而注，是為順江，木樑跨其上。順江村之東山，塢東闢過橋，復北上坡行竹徑中半里，北下過乾海子一里餘，北上坡有虛茅在坡北，是為順江街子。復西北行坡，坡間其坂西倚三清山，東臨夾壑，壑之東則江東山南下而橫止焉。從此三清西亙江東，東屏又成南北之塢。行坂間三里北向，稍下忽聞水聲。則路東有溪反自南而北，至是乃東轉去。想順江之分流而至者。蓋江東山之西已有兩江自北而來，此流何以反北耶？流既東路北盤，東垂之坡二里是為雞茨坪。踰坪北下一里餘復得平疇，有賣漿者當路右。於是東北行田間一里餘，有江自西北注東南。長木樑橫跨之，是為西江。其東又有一江自東北注東南，沿東山與西江並行南塢中，是為東江。既度西江橋，遂北行江夾中，一里而至固棟，宿於新街。固棟一名谷東，聚落當大塢中，東西二江夾之，其北則雅烏山，南垂橫亙兩山間，至此而止。其南則兩江交合於三里外合流東南去，至曲尺入龍川江。東則江東山，北自石洞東南向而下，西則三清山北又起一峰，南與三清雁行，而峙其中有峽如門，而小甸之路從之。是峰即雲峰尖山東下北轉之脈。雲峰正在其西，為其所掩，故固棟止西見此山而不見雲峰也。其地直東與瓦甸對，直西與雲峰對，直北與塘對直南與馬站對，有新舊二街，南為新，北為舊。
廿三日
命主人取園筍為晨供，與吾鄉同。八九月間有香筍董乾瓶貯味有香氣北一里過舊街買飛松一梆於劉姓者家。飛松者一名狐實，亦作梧實。正如梧桐子而大倍之，色味亦如梧桐而殼薄易剝，生密樹中，一見輙伐樹可得，遲則樹存而子俱飛去成空株矣，故曰飛松，惟巔塘關外野人境有之。野人時以蠟，茶，黑魚，飛松，四種入關易鹽布。其人無衣與裳，惟以布一束其陰，上體以被一方幃而裹之，不復知有衿袖之屬也。此野人即茶山之夷，昔亦內屬，今非王化所及矣。然謂之紅毛則不然也。又北二里餘，橫岡後亙望東西交，屬於兩界崇山，不復知其內有兩江之嵌於兩旁也。此岡即雅烏山南垂盡處，東西二江皆從其內腋南出，疑即挨河而土人訛為雅烏耳。陟岡北又二里，岡左漸突成峰，岡右漸嵌而為坑。路漸逾坑之傍峰而上，於是坑兩旁皆峰，復漸成峽。循西峰行二里陟其北坳，遂挾之北而西向下二里，路右有大栗樹一株，頗巨而火空其中。路左則西江自西壑盤曲東來，破峽東南去。於是出固棟西山之西北，始下見盤壑西開江盤壑底，而尖山兀然立其西南矣。又西下一里餘，隨江北岸西行二里，始有村倚岡頭，是為烏索。其江反北向折而來，路乃南下岡，就之半里則長木橋橫架江上，反自西而東。渡之橋東復有竹有廬，從其則轉而西南，則固棟與尖峰後，大山圍環其南而江曲其北者也。又西半里有村連山，竹甚盛。半里從其村西轉復行岡坂，上四里岡頭，巨松錯落，居廬倚之。半里西向下涉一坑，又西南一里餘連過兩村。又西向下涉一坑始及山麓。遂西向上半里，有小水注坡坂間，就而滌體，時日色停午，解衣浣濯。久之向循小徑上一里轉，始與東來路合。時雷雨大至，行草徑間一里稍西下，涉一峽底。於是巨木參霄，緯藤蒙塢。遂極幽峭之勢。盤嘴而西一里，又涉一峽底，二峽皆在深木中。有小水淙淙自北而南，下注西來之溪，合而東行，北出涉峽之西崖，巨石突立崖右，路由巨石之東北向上曲折躋樹蔭中。高崖滴翠，深木篩金，始知雨霽。日來陰晴弄影，不礙凌空之屐也。上三里遂涉岡脊，脊兩崖皆墜深涵碧，聞水聲潺潺在其底而不辨其底也。脊夾不及七尺，而當其中復有鋪木以渡者，蓋脊兩旁皆土，中有窞下陷，故以木填之。行脊上一里北復稍下，又涉一南墜之峽半里，乃西北上，其上甚峻，一里餘稍夷。轉西南盤而北半里，復曲折上，峻愈甚。一里又稍夷，峰崖而轉其腰，望見尖峰在隔箐隴樹間而不知所循者，亦一尖峰也。北半里抵其峰西腋，稍西下度一脊遂西上，上皆懸崖削磴，迴顧前所盤脊東峰，亦一峰復聳山頭，尖峭亦堪與尖山伯仲。但尖山純石中懸，而彼乃土峰前出耳。兩峰之北復與西大山夾成深壑，支條盤突，箐樹蒙蔽如翠，濤沉霧深深在下而莫窮端倪，惟聞猿聲千百唱和其間而人莫至也。峰頭就豎石鑿級為梯，極似太華之蒼龍脊。兩旁皆危崖石脊，中垂闊僅尺許，若龍之垂尾。以度而級，隨之仰望，但見層累不盡而亦不能竟其端倪也。梯凡三轉，一里而至其頂。頂東西長五丈，南北闊半。之中蓋玉皇閣，前三楹奉白衣大士，後三楹奉三教聖人。頂平者如是而止。其向皆東臨前峰之尖，南北夾閣為側樓半懸空中。北祠真武，下臨北峽，而兩頭懸榻以待客。南祠祠山，下臨南峽而中廠為齋堂，皆川僧法戒所營構。蓋其上向雖有道而未開闢，莫可棲托。法戒成之不及五年，今復欲闢寺山麓為下殿，故往州未返。予愛其幽峻，遂止東側樓。守寺二僧一下山負米，一供樵炊而已。
廿四日
晨起。天色甚霽，四山咸露翠微，而山下甸中則平白氤氳如鋪絮，又如潏波，無分遠近皆若浮無根，嵌銀連疊，不知其下復有坡淵村塍之異也。至如山外之山，甸外之甸。稍遠輙為嵐翠掩映，無能拈出。獨此時層層襯白，一片內一片外，搜根剔奧，雖掩其下而疏其上。乃呼山僧與之指質，遠近諸山一一表出。因與懸南崖而下有崖，前臨絕壑，後倚峭壁，中刓橫罅，下平上覆，恰如匡床，雖小而可憩可臥，是名仙床。俯層峭之下，巉覆纍纍，無可扳循。僧指其下有仙洞，須從梯下至苐二層，轉崖顛磴乃可得之。遂導而行，其洞乃大石疊綴所成，亂崖顛磴欲墜未墜，迸處為罅，覆處為洞穿為門。門不一竅，洞不一層，中極寬平，外支幽險，若疊級架板亦可幽棲處也。洞門東向腋中者為大，入南而穿者，一峽排空而下，南出峽門。其門南臨絕壑，上夾重崖。有二木毬倒懸其前。仰睇之其上，垂藤自崖端懸空下丈餘，即結為癭如瓠匏之綴於蔓者。癭之端綴旁芽，細枝上迎雨露，茸出夭矯，花葉不一狀，亦有結細子員綴枝間者，即山僧亦不能名之，但曰寄生或曰木膽而已。一絲下垂，結體空中，馭風吸露，形似膽懸，命隨空寄，其取意亦不誣也。予心識其異欲取之，而數丈前即崩崖直墜，計無可得。但其前有高樹自崖隙上聳，若得梯橫度樹間，緣柯而上，以長竹為芟，可鈎藤而截取之。予乃識而行，復隨導僧由梯級北下，懸空之臺乃石脊，一枝下瞰北壑，三面盤空，矯若龍首，條岡迴壑，紆鬱下與仙洞各綴梯級之旁，若左右垂珥，洞倚南崖，以幽峭見奇。臺踞北壑以憑臨為勝，此峰概也。由峰後越脊而下更多幽境，近法戒新開小路下十里至小甸，乃固棟入峽經此而趨古勇之道，其坡有熱水塘，亦法戒新開者。由此東可出固棟西可窮古勇，而予時有北探滇灘阿幸之興，遂不及兼收雲。是午返寺同顧僕取斧縛竿負梯而往，遂以前法升木取癭。而崖高峽墜，木杪難於着力，久而後得一癭，員苦葫蘆倒垂，上大下小中環的頸一癭環若巨玦，兩端員湊而中空，皆藤懸於上而枝發於上如玦者，輕而鬆如葫蘆者，堅而重予不能兼收。後行時置輕負堅者而走。
廿五日
予留二詩于山，負木膽於肩從東大道下梯級。一里餘東度過坳。遂東南循前峰之腰，又半里東度脊項。於是俱深木夾道曲折峻下者。二里涉一南盤峽，復東北上半里凌脊。乃東行脊間，左右皆夾壑甚深而重木翳之。又半里度前鋪之脊，兩旁甚狹而中復空墜，故以木填而渡之。又東南半里復盤壑東北，下二里至前巨石之左。遂涉南下溪，半里復東踰一岡。又半里再涉一溪，東向稍上遂出箐東北。行一里至下院分歧之路，仍從向來小路一里餘至前浴流之所。又半里越塢而得一村，入問熱水塘道。東北三里仍過烏索橋，從西踰岡而北一里與大道合，隨之西北東山之麓，行六里有岡自東山直對西峰而下，驅江流漱西峰之麓，而路亦因之與江遇。已復踰岡北下，北塢稍開，小水支流西注。蒸氣雜杳而起，即熱水塘也。半里抵塘上，有池而無屋。雨霏霏撲人，乃令顧僕守行囊於塘側，北半里上坡觀其街子，已散而無他物。望南岡村廬在坳脊間，聞其上有川人李翁家可歇，乃回覓之。有閩人洪姓者，向曾寓吾鄉，為導入同寓。予乃出就塘畔招顧僕入，出攜餐啖之。問阿幸路，須仍從此出其中，東至明光雖止隔一山，險峻不可行也。見日色尚早而雨止，乃留熱水待出時浴，並木膽寄李翁家菜園中。遂仍西北行五里，北上坡為左所蓋其分屯處也，居廬甚盛。行者俱勸予宿此，謂前皆僰夷家不可棲，且多茶山夷出入不可行。予不顧，又北三里踰一坡，又三里過後所屯，漸折而從西北三里直逼西大山東北垂，復與江遇。回顧尖山與前峰共峙，中坳如馬鞍。而左所之南有峰一支，自西山突出橫亙其北，故路必東北從烏索橋抵熱水塘，又西北至此也。此地當尖山之北，其北則西大山漸伏中遜，而西為滇灘過脈處。東大山直亙而南分墜，西竄下突小山橫界。於北為松山坡，坡之北即阿幸北進之峽。其西北高峰浮出於橫坡之上，則阿幸滇灘之間，又中界之一峰謂土瓜山也。行江東岸一里折而東北。一里抵東山腋下，山峰叢立處兩三家倚之而棲，是為松山。從其前又北一里，上北山西亙之坡。一里躡坡脊，其脊正西與巔堂相對，有塢西盤，而江水自北下半里，有石屏西向立峰頭，是為土主牌，乃神之所託也。從石西隨坡下涉，上乃滇灘關道，已茅塞不通，惟茶山野人間從此出入，負茶蠟紅藤飛松黑魚與松山固棟諸土人交易鹽布。中國亦間有出者，以多為所掠不甚往也。其關昔有守者，以不能安居多遁去不處。今關廢而田蕪寂，為狐兔之穴矣。其隘亦紆坦不甚崇，去此三里已望而知之。遂北下坡，一道從塢間溯江東岸，北行為度橋捷徑。一道沿東坡北上為托宿之所。乃下半里渡東來小澗，復上東北，隨之行二里。四五家倚東山而居，即托宿之所也。其主人王姓者，夫婦俱伐木山中未歸。予將西度橋望西山下投棲。聞其地江岸西，廬乃土舍所託，皆不納客，納客者惟東岸王店。方躊踷間，一鋤於者乃王之隣，謂其婦亦入山未歸，可徐待之否，予乃還待於其門，久之婦歸，為汲水而炊。此地名土瓜山，西乃滇灘東北高峰南下之支，東乃雅烏直北橫亙之嶺，中夾成塢，江流貫其間，南則土主碑之橫岡自東而西突北，則土瓜山之東嶺自西而東突中界。此塢南別松山坡，北別阿幸廠，而自成涵蓋於中。蓋滇灘土巡檢昔為某姓，已絕。今為土居之雄者曰龍氏，與此隔江相向，雖未授職，而儼然以土舍自居矣。
廿六日
凌晨起飯，行田間半里抵江岸，溯江北行有木橋，跨江而渡之。復溯江西岸，北行一里上坡，半里折而東盤其東突之嘴，半里復轉而北從坡上行，西循峰腰東瞰，江流塢底遂束而為峽，隔峽瞻東山之崖，崩石凌空，巖巖上擁，峽中之水北自阿幸廠北姊妹山發源，南下南趨烏索而為固棟西山者也。東西兩界山自姊妹山分支，西下穹為滇灘東北峰，而下為土瓜山。東下穹為阿幸東山而南接雅烏，東山之東北為明光，南為南香甸苐。此山峻隔，路仄難踰，故行者避之。北行西坡五里稍下，有小澗自而東涉之北上，於是屢陟東突之坡，再渡東流澗八里，西坪稍開然北瞻姊妹反茫不可見。又北二里盤西山之嘴始復見姊妹山北倚，而前壑之下爐煙氤氳，廠廬在焉。遂五里而至廠，廠皆茅舍，有大爐小爐，其礦為紫色巨塊如辰砂之狀。有一某姓者方將開爐，見予而留飯其龕中。言其北姊妹山後即為野人出沒之地，荒漠無人居。而此中時為野人所擾，每凌晨踰箐至，雖不滿四五十人，而藥箭毒甚，中之無不斃者。其妻與子俱沒於此，現葬山前。姊妹山出斑竹，北去此三十里可望而盡，不必登明光，踰峻而過東去此四十里，然徑仄無行者，恐箐深蔓翳亦不可行。乃遂出仍二十里下土瓜山，又一里過江橋而東，乃沿江南隨塢中捷徑二里抵西南坡下。江漱坡而南路稍東，逾東峽來小澗，其澗西注於江，即前涉土主碑坡北之流。江之西亦有小澗自滇灘南來注於江，其處乃正流之會也。復東南上坡半里至石屏土主碑下，與前來之道合。又南越岡而下，過松山及諸所，二十里而入熱水塘李老家時猶下午，遍觀熱水所洩，其出甚異，蓋塢中有小水自東峽中注而西者，冷泉也。小水之左右泉孔隨地而出，其大如管，噴竅而上作鼓沸狀。滔滔有躍起水面者二三寸，其熱如沸。有數孔突出一處者，有從石窞中斜噴者，其熱尤甚。土人就其下流作一員池而露浴之，予畏熱不能下體，僅踞池中石上拂拭之而已。外即冷泉交流若導入浸之即可浴。此冷泉南坡之熱水也，其北倚東坡之下數處，或出於砂孔，或出於石窞，其前亦作員池而熱亦如之。兩池相望而溢孔不啻百也。
廿七日
晨起飯而行，仍取木膽肩負之，由岡東南下峽，一里餘復有煙氣鬱勃，則熱水復溢塢中，與冷水交流而西出峽，其塢皆東大山之環壑也。由其南復上坡里餘，有坑自東山橫截而西，若塹界之者，其下亦水流淙淙隨坑東向，上一里從坑墜處南渡，其上蓋其東未渡處，亦盤壑成坪。村倚東峰下路，當其西南半里有歧一南行坡上，一東向村間。予意向東者乃村中路，遂東峰南行，前望尖山甚近，三里稍下見一塢橫前，其西下則烏之旁村，其南踰即雅烏之西㘭矣。乃悟此為固棟道一亟轉而東，莽行坡坂間一里，得南來大路，乃知此為固棟向南香甸道，從之漸東北上一里，稍平，東向半里復上坡，平上者一里，行峰頭稍轉而南半里，即南雅烏之脊也。從其上可南眺巃嵸山，而北來之嶺從其北下墜為坳，復起此坡東隨塢脊平行，半里乃東北下抵坳東，則西自坳中來者乃熱水塘正道。當從墜坑東村之坡上，今悞迂而南也。於是又東下一里餘，下盤為坪當北山之東，山界頗開，中無阡塍但豐草芄芄。東北一峰東突嶻嵲，前標即石房洞山也。其後乃西北而屬於西山，西山則自北而南如屏之列，即自熱水塘之東而南渡雅烏者也。於是循西山又北下半里，見有倚南坡而廬者，下有小流東向而墜，而路出其西北。莫可問為何所，已而遇一人詢之，其人曰雅烏山村也，亟馳去。後乃知此為畏途，行者俱不敢停趾，而予貿貿焉自適也。又北一里，再踰一東突之坡一里，登坳中始覺東江之形，自其南破雅烏東峽而去，而猶不見江也。北向東轉而下一里，有峽自西北來，即嶻嵲後西北之山與西界夾而成者，中有小水隨峽東出小木橋，度其上過而東，遂循北山之麓，始見南壑中東江盤曲向西南而破峽。蓋此地北山東突而嶻嵲，南山自石洞廠南盤旋，西轉高聳為江東山北嶺，與北對夾截江西下，中拓為塢曲折其間。路從其北東行一里，有歧東南下塢中截流，渡舟乃東趨石洞之道，東北挾嶻嵲之峰而轉，乃北趨南甸道。於東北一里餘，轉嶻嵲峰東遙眺，其塢大開，自北而南，東西分兩界夾之，西山多東突之尖，東山有亙屏之勢。塢北豁然遙達，塢東則江東北嶂林峙當央，惟東南一峽窈窕而入，為陽橋石洞之徑。西南一塢宛轉而注江穿峽之所，先是予望此嶻嵲之峰已覺其奇，及環其麓仰見其盤亙之崖層聳疊上，既東轉北向，忽見層崖之上有洞東向，欲一登而不見其徑。欲捨之不能竟去，遂令顧僕停行李，守不膽於路側。予竟仰攀而上，其上甚削，半里之後土削不能受足，以指扳草根而登，而草根亦不能受指。幸而及石，然石亦不堅，踐之輙隕，攀之亦隕，間得堅者綳足掛指，如帖於壁不容移一步。欲上既無援，欲下亦無地，生平所歷危境無踰於此，蓋峭壁有之無此蘇土，流土有之無此蘇石，久之先試得其兩手兩足四處不摧之石，然後懸空攜一手，隨懸空移一足牢，然後懸空又移一手足。幸石不墜，又手足無力欲自墜。久之幸攀而上，又橫帖而南過半里，乃抵其北崖。稍循而下墜，始南轉入洞。洞門穹然如半月上覆，上多倒垂之乳，中不甚深，五丈之內後壁環擁下裂小門，披隙而入丈餘即止，無他奇也。出洞仍循北崖難於橫帖之涉，即隨峽上躋冀北迂而下，久之不得半里，踰坡西復仰其上，崖高穹有洞當其下，洞門南向，益竭蹷從之半里入洞，洞前巨石當門，門分為二，先從其西者入，門以內輙隨巨石之後，東轉其中夾成曲房，透其東其中又旋為後室，丈餘而止，不深入也。旋從其東者出，還眺巨石之上，與頂之覆者尚餘丈餘。門之東又環石對之，其石中懸如臺，若置梯躡之所攬更奇也。出洞循崖而北半里，其下亦懸崖無路，皆草根懸綴，遂坐下墜以雙足，向前反兩手後揣草根，略逗其投空之勢，順之一里下，乃及其麓與顧僕見，若更生也。日將過午，食攜飯於路隅，即循西山北行三里西山中，遜又一里，村倚西山塢中，又半里遶村之前，而北遂與江遇。蓋江之西曲處也。其村西山後抱東江前揖，而南北兩尖峰左右夾峙，如旗鼓配合甚稱。有小溪從後山流出，傍村就水皆環塍為田，是名喇哈寨，亦山居之勝處也。溯江而北半里，渡小溪東注之橋，北上坡二里東北，循北尖峰之東麓一里餘，仰見尖峰之半，有洞東向高穹門甚峻。上及峰頂如簷覆飛空，乳垂於外，檻橫於內而其下甚削，似無涉境，蓋其路從北坡橫陟也。予時亦以負荷未釋，遂先趨廠。又北一里餘渡西來一澗，有村廬接叢於江之西岸，而礦爐滿布之，是為南香甸。乃投寓於李老家，時甫過午也。先是予止存青蚨三十文攜之袖中，計不能為界頭返城之用，然猶可糴米為一日供。迨石房洞爬山手足無主，竟不知拋墮何所。手無一文，乃以槢襪裙三事懸於寓外，冀售其一以為行資。久之一人以二百餘文買紬裙去，予欣然沽酒市肉，令顧僕烹於寓。予急索飯，乘晚探尖峰之洞。乃從村西溯西來之溪半里涉其南，從僰夷廬後南躡坡迤邐南上一里，遂造洞下。洞內架廬三層皆五楹，額其上曰雲岩寺。始從其下層折而北，升中層折而南升，其前甚廠，石乳自洞簷下垂於外，長條短縷，繽紛飄颺。或中透而空明，或交垂而反捲，其狀甚異。復極其北頂，更穹盤而起，乃因其勢上架一臺，而臺之上又有龕。西迸復因其勢上架一閣，又從臺北循崖置空而升，洞頂氤氳之狀，洞前飄灑之形收覽殆盡。臺之北復迸一小龕南向，更因其勢而架梯通之前列，以小坊題曰水月，中供白衣大士。予雅不喜洞中置閣，反掩其勝。惟此點綴靈通殊方，得此神構也。時洞中道人尚在廠未歸，雲磴不封，乳房無扃。覓憩久之，恨不攜囊托宿其內也。洞之南復有一門，駢啟其上，亦有乳垂而高廣不及三之一，石色赭黃如新鑿者。攀其上級復透小穴，西入二丈後曲而南，其中漸黑而有水中注，上有滴瀝聲而下無旁泄，竇亦神瀵也。洞中所食惟此，其中穴更深迥，但為水隔而黑，不復涉而窮之。乃下仍從北岩下循舊路二里返寓。遂啜酒而臥，不覺陶然。
南香甸予疑為蘭香之訛，蓋其甸在北，不應以南稱也。山自明光分派來，西即阿幸東南下之山，東乃斜環而南至甸東，乃西突南下夾江流於中，其流亦發於明光北即姊妹山東行之脈也，是為固棟東江之源。此中有明光六廠之名，而明光在甸北三十里，實無廠也。惟燒炭運磚以供此廠之鼓煉。此在甸中而出礦之穴在東峰最高處，過雅烏北嶺即望而見之，皆採挖之廠而非鼓煉之廠也。東峰之東北，南有石洞廠，與西北之阿幸東南之灰窰共為六廠雲。諸中惟此廠居廬最盛，阿幸之礦紫塊如丹砂，此中諸廠之礦皆黃散如沙泥，不若阿幸者之重也。
廿八日
晨起霧甚，既飯為界頭之行。其地在南香甸東南，隔大山大江各一重，由南香東北大廠踰山，則高壑重疊，路小而近。由南香東南陽橋礦踰東嶺，則深峽平夷，路大而遙。時因霾黑，小路莫行，遂從土人趨陽橋道，且可並攬所云石洞也。從村東渡江橋，其橋東西橫架於東江之上，覆亭數楹。由橋東即江東岸循東山南向行東山者，即固棟江東之脈，北自明光來，至大廠稍曲而東南，至是復西突而南下，屏立南香甸之東。其上有礦穴當峰之頂，茅舍緣之。自雅烏北嶺遙望以為南香甸也。至是而後知為朝陽出礦之洞，然今為霧障，即咫尺東山一無所睹，而此洞直以意想定之而已。南行八里有峽自東山出，遂東轉而蹈之。其峽北即東山至此南盡，南即東嶺之轉西，西矗於南香田，南為江東山北嶺者也。開峽頗深，有泉西出而注於東江，昨所從嶻嵲山前分歧渡江而東入之峽也。峽徑雖深而兩崖逼仄，循北山東行二里，亂峰參差扼流躍穎，亟趨之一里至其下，忽見北崖中迸，夾峙如門路，乃不溯澗，東上竟北轉入門，蓋門左之崖石腳直插澗底，路難外瀠，故入而內繞耳。由門以內仍東躡左崖後一里，遂踰亂峰之上，蓋石峰三四逐隊分行，與流相鏖，獨存其骨耳。北峰攬澗南亂峰又東一里路復北轉，蹈北峰之隙北下半里，則峰北又開一峽，自北而南與東來之峽會於北峰東突之下，同穿亂峰之隙。而西所謂北峰者，從大廠分水西南下，即南香甸東夾之峰，予今所行路循其南垂向東者也。其東南垂亦至是而盡。是山之西北，有礦西臨南香甸者曰朝陽洞，是山之東南有礦東臨是峽者曰陽橋，陽橋之礦亦多挑運就煎煉於南香，則知南香乃眾礦所聚也。隨峽北望其內，山迴壑闢，有廠亦爐煙勃勃，是為石廠洞。所云石洞者，大廠之脈至是分環西下者，自南香東界而南至陽橋，下從峽中又東度一峰突，為虎砂而包其內，東下者亦南走而東環之，至東嶺而西轉穹為江東山，北繞為龍砂而包其外，其水自石洞東南出，合東嶺北下之水西注於亂峰與陽橋，度峽水合流西注東江。是石洞者眾山層裹中之一壑也。從陽橋夾北望而見之峽中度脈而東，雖無中界之脊而水則兩分焉。予時欲從峽趨石洞，慮界頭前難辨，不若隨同行者去。遂捨石洞從東峽溯流入三里，則路東有峰前屏北界陽橋東度之峰，至是東盡石洞之水隨東屏之山南出而西轉，則陽橋南峽之上也。路抵東屏前。山下亦分歧為二。東北溯石洞水踰嶺者為橋頭路。東南溯東嶺北下之水，逾嶺者為界頭道。然則西下峽中之水以石洞者為首，以東嶺者為次也。於是東南上坡二里餘陟嶺巔，是即所謂陽橋東嶺矣。踰嶺即南下一里復陟峽上，從嶺上南行二里就其東南坡而下二里，越東流之壑，稍上二里越其南坡，再下有歧下東大峽為同行者悞，而南一里餘始知其誤。乃莽涉坡，而東北一里遇西來道，偕之東涉塍一里餘，則龍川東江之源滔滔南逝。繫藤為橋於上以渡，橋闊十四五丈，以藤三四丈高絡於兩崖，從樹杪中懸而反下編藤上，略可置足。兩旁亦橫竹為欄以夾之，蓋凡橋鞏而高，此橋反掛而中垂。一舉足輙搖蕩不已，必手揣旁枝可移，止人不可渡馬也。從橋東遵塍上始有村廬夾路，二里復東上坡。由坡脊東行。其坡自東界雪山橫垂而西下者，行其上三里直抵東山下，是為界頭村。其村倚東山而北夾廬成街而不見市集，詢之知以旱故，今日移街於西北坡之間，北與橋頭合街矣。蓋此地旱即移街乃習俗也，乃令顧僕買米而炊。予又西北下抵街子，視其擾擾而已，不睹有奇貨也。既乃還飯於界頭，其地已在龍川江之東，當高黎工雪山西麓。山勢正當穹窿處，蓋高黎工俗名崑崙岡，故又稱為高崙山。其發脈自崑崙南下至姊妹山西南行者，滇灘關南高山東南行者，繞小田大塘東至馬面關，乃穹然南聳橫架天半，為雪山心，為分水關。又南抵芒市始降而稍散其南北之高穹，幾五百里雲。由芒市達木邦下為平坡，直達緬甸而盡于海，則信為崑崙正南之支也。由界頭即從雪山西麓南行，屢踰西突之坡，十五里遙望，羅古城倚東山坡間臨之。此城乃土蠻所築之遺址其寺頗大有路從此踰雪山過上江又南二里過磨石河，又南二里越一山，又踰西突一坳，南二里過一小木橋，又南一里越一坡，乃循坡東轉二里抵東南峽口，有山自東大山南環而峙於門大路。踰坡南上小徑，就峽向西南，乃就峽口出，則前所過藤橋江亦自塢北來。遂循其東岸而南，三里始有村。從村南行又一里宿瓦甸，瀕江東岸，亦南北大塢也。村塍連絡東向大山，即雪山漸南與山心近矣。
廿九日
隨江東岸行二里餘，兩岸石峰交合水流峽間，人踰崖上，江為崖所束，奔流若線而中甚淵深。峽中多沸水之石，激流盪波，而漁者夾流置罾於石影間，攬瑤曳翠，無問得魚與否，固自勝也。半里越崖南下，江亦出峽。有石浮波面儼然一黿鼉隨水出也。又南二里過上莊，一山西突中央塢成田。村倚峰之東，江曲其西而路循塢中，踰脊而西南又一里餘復與江遇，兩崖復成峽。石之突峽迎流與罾之夾流曳翠亦復如前。一里江又曲而西。路從江之南曲而西截向北之塢，於是北望隔江南下之山至是中分，其東支已盡橫突，而東即兩峽之繞而下者，其西支猶橫突，即固棟兩江所合而南盤者。兩支之中北遜成塢，灰窰廠臨其上焉。是廠亦六廠之一，所出礦重於他處，昔封之而今復開，則不及他處矣。西一里復上一北突小岡，橫坡結廬其中者是為苦竹岡。越而南下共一里又越塢南上，遂從坡上南行二里，江從西峰之嘴曲而東南，始蟻舟而渡其西岸，隨西山南行一里，坡尾東掉，路亦隨而東南。踰之一里有二三家倚坡北向而居，由其東更南上一里，遂踰其東下之脊，南行脊間二里復稍下，小峽自西而東，其峽甚逼，中有小水搗坑東出。乃下半里稍西轉迎流峽中，則數家倚峽北，是為曲石。而峽之西其內反闢而成塢，亦有村廬倚之，則峽水之所從來也。於是南截峽流又上坡行二里，村當路左，亦曲石之村廬也。又南三里乃隨坡西轉，始見坡南塢大開，水東貫之，則固棟兩江合而與順江響水溝諸流一迸東出者也。偱此坡稍北即與界頭瓦甸之江合，是為龍川江之上流交會於曲除也。固棟之江東山自石洞南度脊，亦中盡於曲除者也。予先自固棟歷其西，又從陽橋東嶺踰其北，又從瓦甸瞻其東，又從灰窰曲右轉其南。蓋江流夾其三方而予行周其四隅矣。西行一里又南向峻下者一里及塢底，有燆跨江亦鐵鎻交絡而䨱亭於上者，是為曲石橋。按一統志龍川江上有藤橋二，其一在回石。按江之上下無回石之名，其即曲石之悞耶？豈其橋昔乃藤懸而後易鐵鎻耶？於是從江南岸上坡西向由峽上二里餘，復南向陟嶺二里餘登嶺頭。三四家當嶺而居，是為酒店，以買漿得名也。飯而行，循嶺東南向二里下稍西轉，復行南坡上又二里，稍下陟一塢而上，又南二里過陳揮使莊，又南隨峽中行二里，有隴環前峽折而自西來一歧直南躡其隴。予乃隨眾從峽中西行半里，漸西上又半里，折而南上又半里南登隴脊，始踰東度之脈。於是前望南壑大開，直南與羅生山相對。其中成塢甚遙，州城隱隱在三十里外。東之球牟亦可全見。惟西之寶峰又西北之集鷹皆為巃嵸南下之支所掩，不得而見焉。予先賈勇獨上踞草而坐，久之後行者至，謂其地前有盜自東山峽中來，截路而劫，促予並馳南下。東望層峽垂巒，似有尋幽之徑而行者惟恐不去之速也。下二里望見澄波匯山麓，予以為即上千峨青海子矣。又峻上二里，村廬當海子北岸，竹徑扶搖，層巒環其後，澄潭映其前，路轉其東北隅，小水自峽間下注，有賣漿之廬，當其下入而少憩，以所負木膽浸注峽泉間。且問海子即上千峨澄鏡池否。其人漫應之，但謂海中有魚有泛舟而捕者，以時插秧止以供餐，不遑出賣。然予憶志言下海子魚可捕，上海子魚不可捕，豈其言今不驗耶？循海東峻麓行二里及海子南濱，遇耕者再問之，始知此乃下海子。上海子所云鏡池者，尚在村東北重山之上，由此而上五里乃及之，予不能從。南二里越一澗，有村連竹甚深。是為中千峨村。由村南又南下三里，其村竹廬交映更遙，是為下千峨村。至是東坡之下闢為深塢，而溪流南貫。乃從村南稍西即轉南向，隨坡上一里，漸南下俯瞰塢中溪流，已有刺小舟而浮者。既而南行二里，村倚坡灣而居，與下千峨南北遙對。從此東向隨坡上半里，乃躡坡東嘴，從其上南轉，則東嘴之下崖甚峻。又數十家倚麓而居，以樹蒙茸，俯瞰若不可得而窺也。南半里稍西，復轉而南半里，崖下居廬既盡，忽見一大溪東向而橫於前，乃透崖而出石穴者。崖峻無路，下墜沿崖端南行半里，稍下見有徑下沿坡麓，乃令顧僕守木膽於路隅，予策杖墜麓循崖北轉又半里投叢木中，則其下石穴交流，土人以石堤堰水，北注堤之上迴流成潭。堤之下噴壑成溪，闊幾盈四五尺。泉之溢處俱從樹根石眼斜繆中出，陰森沁骨。掬而飲之，腑臟透澈，悔不攜木膽來一投而浸之也。既乃仍南沿崖麓半里至顧奴候處，取木膽負而行。又南二里下坡，數家當坡之東，指予東向踰梁，其梁東西跨千峨下流之溪，志所謂馬場河也。踰梁東即東南踰田塍間三里，抵東山下。又有溪自東而西，有梁南北跨之，是為迎鳳橋，以其西有飛鳳山也。橋下水即東南出於赤土坡者，北流至羅武出馬邑村，西向經此而與馬場河合。過橋遂直趨而南二里，再南踰一梁，梁下水如線將絕，則黃坡泉之向北而西轉者。又南一里又南踰一梁，其水亦將絕，則飲馬河之向北而西轉者。又南一里入騰越北門，行城中二里出南門。城中無市肆，不若南關之喧填也，抵寓下午矣。
