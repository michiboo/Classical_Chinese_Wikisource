余髫年蓄五嶽志，而玄嶽出五嶽上，慕尤切。久擬歷襄、鄖，捫太華，由劍閣連雲棧，為峨眉先導；而母老志移，不得不先事太和，猶屬有方之遊。第沿江溯流，曠日持久，不若陸行舟返，為時較速。乃陸行汝、鄧間，路與陝、汴略相當，可以兼盡嵩、華，朝宗太岳。遂以癸亥仲春朔，決策從嵩岳道始。凡十九日，抵河南鄭州之黃宗店。由店右登石坡，看聖僧池。清泉一涵潭，停碧山半。山下深澗交疊，涸無滴水。下坡行澗底，隨香爐山曲折南行。山形三尖如覆鼎，眾山環之，秀色娟娟媚人。澗底亂石一壑，作紫玉色。兩崖石壁宛轉，色較縝潤；想清流汪注時，噴珠泄黛，當更何如也！十里，登石佛嶺。又五里，入密縣界，望嵩山尚在六十里外。從岐路東南二十五里，過密縣，抵天仙院。院祀天仙，黃帝之三女也。白松在祠後中庭，相傳三女蛻骨其下。松大四人抱，一本三乾，鼎聳霄漢，膚如凝脂，潔逾傅粉，蟠枝虯曲，綠鬣舞風，昂然玉立半空，洵奇觀也！周以石欄。一軒臨北，軒中題詠絕盛。徘徊久之，下觀滴水。澗到此忽下跌，一崖上覆，水滴歷其下。還密，仍抵西門。三十五里，入登封界，曰耿店。南向石淙道，遂稅駕焉。
從小徑南行二十五里，皆土岡亂壟。久之，得一溪。渡溪，南行岡脊中，下瞰則石淙在望矣。餘入自大梁，平衍廣漠，古稱「陸海」，地以得泉為難，泉以得石尤難。近嵩始睹蜿蜒眾峰，於是北流有景、須諸溪，南流有潁水，然皆盤伏土磧中。獨登封東南三十里為石淙，乃嵩山東谷之流，將下入於潁。一路陂陀屈曲，水皆行地中，到此忽逢怒石。石立崇岡山峽間，有當關扼險之勢。水沁入脅下，從此水石融和，綺變萬端。繞水之兩崖，則為鵠立，為雁行：踞中央者，則為飲兕，為臥虎。低則嶼，高則台，愈高，則石之去水也愈遠，乃又空其中而為窟，為洞。揆崖之隔，以尋尺計，竟水之過，以數丈計，水行其中，石峙於上，為態為色，為膚為骨，備極妍麗。不意黃茅白葦中，頓令人一洗塵目也！
登隴，西行十里，為告成鎮，古告成縣地。測景台在其北。西北行二十五里，為岳廟。入東華門時，日已下舂，余心豔盧岩，即從廟東北循山行。越陂陀數重，十里，轉而入山，得盧岩寺。寺外數武，即有流鏗然，下墜石峽中。兩旁峽色，氤氳成霞。溯流造寺後，峽底矗崖，環如半規，上覆下削。飛泉隨空而下，舞綃曳練，霏微散滿一谷，可當武彝之水簾。蓋此中以得水為奇，而水復得石，石復能助水，不尼水，又能令水飛行，則比武彝為尤勝也，徘徊其下，僧梵音以茶點餉，急返岳廟，已昏黑。
晨，謁岳帝。出殿，東向太室絕頂。按嵩當天地之中，祀秩排列次序為五嶽首，故稱嵩高，與少室並峙，下多洞窟，故又名太室。兩室相望如雙眉，然少室嶙峋，而太室雄厲稱尊，儼若負扆。自翠微以上，連崖橫亙，列者如屏，展者如旗，故更覺巖巖。崇封始自上古，漢武以嵩呼之異，特加祀邑。宋時逼近京畿，典禮大備。至今絕頂猶傳鐵梁橋、避暑寨之名。當盛之時，固想見矣。
太室東南一支，曰黃蓋蜂。峰下即岳廟，規制宏壯。庭中碑石矗立，皆宋、遼以來者。
登岳正道，乃在萬歲峰下，當太室正南。余昨趨盧岩時，先過東峰，道中見峰巒秀出，中裂如門，或指為金峰玉女溝，從此亦有路登頂，乃覓樵預期為導，今遂從此上。近秀出處，路漸折，避之，險絕不能逕越也。北就土山，一縷僅容攀躋，約二十里，遂越東峰，已轉出裂門之上。西度狹脊。望絕頂行，是日濃雲如潑黑，余不為止。至是嵐氣愈沉，稍開則下瞰絕壁重崖，如列綃削玉，合則如行大海中。五里，抵天門。上下皆石崖重疊，路多積雪。導者指峻絕處為大鐵梁橋。折而西，又三里，繞峰南下，得登高岩。凡岩幽者多不暢，暢者又少回藏映帶之致。此岩上倚層崖，下臨絕壑，洞門重巒擁護，左右環倚台嶂。初入，有洞岈然，洞壁斜透；穿行數武步，崖忽中斷五尺，莫可著趾。導者故老樵，狷捷，如猿猴，側身躍過對崖，取木二枝，橫架為閣道。既度，則岩穹然上覆，中有乳泉、丹灶、石榻諸勝。從岩側躋而上，更得一台，三面懸絕壑中。導者曰：「下可瞰登封，遠及箕、潁。」時濃霧四塞，都無所見。出岩，轉北二里，得白鶴觀址。址在山坪，去險就夷，孤松挺立有曠致。又北上三里，始躋絕頂，有真武廟三楹。側一井，甚瑩，曰御井，宋真宗避暑所濬也。
飯真武廟中。問下山道，導者曰：「正道從萬歲峰抵麓二十里。若從西溝懸溜而下，可省其半，然路極險峻。」余色喜，謂嵩無奇，以無險耳。亟從之，遂策杖前。始猶依岩凌石，披叢條以降。既而從兩石峽溜中直下，仰望夾崖逼天。先是峰頂霧滴如雨，至此漸開，景亦漸奇。然皆垂溝脫磴，無論不能行，且不能止。愈下，崖勢愈壯，一峽窮，復轉一峽。吾目不使旁瞬，吾足不容求處息也。如是十里，始出峽，抵平地，得正道。過無極洞。西越嶺，趨草莽中，五里，得法皇寺。寺有金蓮花，為特產，他處所無。山雨忽來，遂借榻僧寮。其東石峰夾峙，每月初生，正從峽中出，所稱「嵩門待月」也，計余所下之峽，即在其上，今坐對之，只覺雲氣出沒，安知身自此中來也。
出山，東行五里，抵嵩陽宮廢址。惟三將軍柏鬱然如山，漢所封也；大者圍七人，中者五，小者三。柏之北，有室三楹，祠二程先生。柏之西，有舊殿石柱一，大半沒於土，上多宋人題名，可辨者為范陽祖無擇、上谷寇武仲及蘇才翁數人而已。柏之西南，雄碑傑然，四面刻蛟螭甚精。右則為唐碑，裴迥撰文，徐浩八分書也。又東二里，過崇福宮故址，又名萬壽宮，為宋宰相提點處。又東為啟母石，大如數間屋，側有一平石如砥。又東八里，還飯岳廟，看宋、元碑。
西八里，入登封縣。西五里，從小徑西北行。又五里，入會善寺，「茶榜」在其西小軒內，元刻也。後有一石碑僕牆下，為唐貞元《戒壇記》，汝州刺史陸長源撰，河南陸郢書。又西為戒壇廢址，石上刻鏤極精工，俱斷委草礫。西南行五里，出大路，又十里，至郭店。折而西南，為少林道。五里，入寺，宿瑞光上人房。
雲氣俱盡。入正殿，禮佛畢，登南寨。南寨者，少室絕頂，高與太室等，而峰巒峭拔，負「九鼎蓮花」之名。俯環其後者為乳峰，蜿蜒東接太室，其陰則少林寺在焉。寺甚整麗，庭中新舊碑森列成行，俱完善。夾墀二松，高偉而整，如有尺度。少室橫峙於前，仰不能見頂，遊者如面牆而立，輒謂少室以遠勝。余昨暮入寺，即問少室道，俱謂雪深道絕，必無往。凡登山以晴朗為佳。余登太室，雲氣瀰漫，或以為仙靈見拒，不知此山魁梧，正須止露半面。若少室工於掩映，雖微雲豈宜點滓？今則霽甚，逢其會，烏可阻也！乃從寺南渡澗登山，六七里，得二祖庵。山至此忽截然土盡而石，石崖下墜成坑。坑半有泉，突石飛下，亦以「珠簾」名之。余策杖獨前，愈下愈不得路，久之乃達，其岩雄拓不如盧岩，而深峭過之。岩下深潭泓碧，僵雪四積。再上，至煉丹台。三面孤懸，斜倚翠壁，有亭曰小有天，探幽之屐，從未有抵此者。過此皆從石脊仰攀直躋，兩旁危崖萬仞，石脊懸其間，殆無寸土，手與足代匱而後得升。凡七里，始躋大峰。峰勢寬衍，向之危石，又截然忽盡為土。從草棘中莽莽南上，約五里，遂凌南寨頂，屏翳之土始盡。南寨實少室北頂，自少林言之，為南寨去。蓋其頂中裂，橫界南北，北頂若展屏，南頂列戟峙其前，相去僅尋丈，中為深崖，直下如剖。兩崖夾中，坑底特起一峰，高出諸峰上，所謂摘星台也，為少室中央。絕頂與北崖離倚，彼此斬絕不可度。俯矚其下，一絲相屬。余解衣從之，登其上，則南頂之九峰森立於前，北頂之半壁橫障於後，東西皆深坑，俯不見底，罡風乍至，幾假翰飛去。
從南寨東北轉，下土山，忽見虎跡大如升。草莽中行五六里，得茅庵，擊石炊所攜米為粥，啜三四碗，饑渴霍然去。倩庵僧為引龍潭道。下一峰，峰脊漸窄，土石間出，棘蔓翳之，懸枝以行，忽石削萬丈，勢不可度。轉而上躋，望峰勢蜿蜒處趨下，而石削復如前。往復不啻數里，乃迂過一坳，又五里而道出，則龍潭溝也。仰望前迷路處，危崖欹石俱在萬仞峭壁上。流泉噴薄其中，崖石之陰森嶄嶻者，俱散成霞綺。峽夾澗轉，兩崖靜室如峰房燕壘。凡五里，一龍潭沉涵疑碧，深不可規以丈。又經二龍潭，遂出峽，宿少林寺。
從寺西北行，過甘露臺，又過初祖庵。北四里，上五乳峰，探初祖洞。洞深二丈，闊殺之，達摩九年面壁處也。洞門下臨寺，面對少室。地無泉，故無棲者。下至初祖庵，庵中供達摩影石。石高不及三尺，白質黑章，儼然胡僧立像。中殿六祖手植柏，大已三人圍，碑言自廣東置缽中攜至者。夾墀二松亞少林。少林松柏俱修偉，不似嶽廟偃僕盤曲，此松亦然。下至甘露臺，土阜矗起，上有藏經殿。下臺歷殿三重，碑碣散佈，目不暇接。後為千佛殿，雄麗罕匹。出飯瑞光上人舍。策騎趨登封道，過軒轅嶺，宿大屯。
西南行五十里，山岡忽斷，即伊闕也，伊水南來經其下，深可浮數石舟。伊闕連岡，東西橫亙，水上編木橋之。渡而西，崖更危聳。一山皆劈為崖，滿崖鎸佛其上。大洞數十，高皆數十丈。大洞外峭崖直入山頂，頂俱刊小洞，洞俱刊佛其內。雖尺寸之膚，無不滿者，望之不可數計。洞左，泉自山流下，匯為方池，餘瀉入伊川。山高不及百丈，而清流淙淙不絕，為此地所難。伊闕摩肩接轂，為楚、豫大道，西北歷關、陝。余由此取西嶽道去。
