　　自寧海發騎，四十五里，宿岔路口。[1]其東南十五里，為桑洲驛，乃台郡道也；西南十里，松門嶺，為入天台道。
　　渡水母溪，登松門嶺，過玉愛山，共三十里，飯於箸竹嶺庵，其地為寧海、天台界。陟山岡三十餘里，寂無人煙，昔彌陀庵亦廢。下一嶺，叢山杳冥中，得村家，瀹茗飲石上。又十餘里，逾嶺而入天封寺。寺在華頂峰下，為天台幽絕處。卻騎，同僧無餘上華頂寺，宿淨因房，月色明瑩。其地去頂尚三里，余乘月獨上，誤登東峰之望海尖，西轉，始得路至華頂。歸寺已更餘矣。
　　五鼓，乘月上華頂，觀日出。衣履盡濕，還炙衣寺中。從寺右逾一嶺，南下十里，至分水嶺。嶺西之水出石樑，嶺東之水出天封。循溪北轉，水石漸幽。又十里，過上方廣寺，抵曇花亭，觀石樑奇麗，若初識者。
　　仍出分水嶺，南十里，登察嶺。嶺甚高，與華頂分南北界。西下至龍王堂，其地為諸道交會處。南十里，至寒風闕。又南下十里，至銀地嶺，有智者塔已廢。左轉得大悲寺，寺旁有石，為智者拜經台。寺僧恆如為炊飯，乃分行囊，從國清下，至縣，余與仲昭兄以輕裝東下高明寺。寺為無量講師復建，右有幽溪。溪側諸勝，曰圓通洞、松風閣、靈響岩。
　　仲昭坐圓通洞，寺僧導余探石筍之奇。循溪東下，抵螺溪。溯溪北上，兩崖峭石夾立，樹巔飛瀑紛紛。踐石躡流，七里，山回溪墜，已到石筍峰底，仰面峰巒莫辨，以右崖掩之也。從崖側逾隙而下，反出石筍之上，始見一石矗立澗中，澗水下搗其根，懸而為瀑，亦水石奇勝處也。循溪北轉，兩崖愈峭，下匯為潭，是為螺螄潭，上壁立而下淵深。攀崖側懸藤，踞石遙睇其內。潭上石壁，中劈為四岐，若交衢然。潭水下薄，不能窺其涯涘。最內兩崖之上，一石橫嵌，儼若飛梁。梁內飛瀑自上墜潭中，高與石樑等。四旁重崖回映，可望而不可即，非石樑所能齊也。聞其上有「仙人鞋」，在寒風闕之左，可逾嶺而至。雨驟，不成行，還憩松風閣。
　　抵天台縣。
　　自雁宕返，乃盡天台以西之勝。北七里，至赤城麓，仰視丹霞層亙，浮屠標其巔，兀立於重嵐攢翠間。上一里，至中岩，岩中佛廬新整，不復似昔時凋敝。時急於瓊台、雙闕，不暇再躡上岩，遂西越一嶺，由小路七里，出落馬橋。又十五里，西北至瀑布山莊登嶺。五里，上桐柏山。越嶺而北，得平疇一圍，群峰環繞，若另闢一天。桐柏宮正當其中，惟中殿僅存，夷、齊二石像尚在右室，雕琢甚古，唐以前物也。黃冠久無住此者，群農見遊客至，俱停耕來訊，遂挾一人為導。西三里，越二小嶺，下層崖中，登瓊台焉。一峰突瞰重坑，三面俱危崖回繞。崖右之溪，從西北萬山中直搗峰下，是為百丈崖。崖根澗水至瓊台之足，一泓深碧如黛，是名百丈龍潭。峰前復起一峰，卓立如柱，高與四圍之崖等，即瓊台也。台後倚百丈崖，前即雙闕對峙，層崖外繞，旁絕附麗。登台者從北峰懸墜而下，度坳脊處咫尺，復攀枝仰陟而上，俱在削石流沙間，趾無所著也。從台端再攀歷南下，有石突起，窟其中為龕，如琢削而成者，曰仙人座。瓊台奇在中懸絕壑，積翠四繞。雙闕亦其外繞中對峙之崖，非由澗底再上，不能登也。憶餘二十年前，同雲峰自桃源來，溯其外澗入，未深窮其窟奧。今始俯瞰於崖端，高深俱無遺勝矣。飯桐柏宮，仍下麓南，從小徑渡溪，十里，出天台、關嶺之官道。復南入小徑，隙行十里，路左一峰，兀立若天柱，問知為青山茁。又溯南來之溪，十里，宿於坪頭潭之旅舍。
　　由坪頭潭西南八里，至江司陳氏。渡溪左行，又八里，南折入山。陟小嶺二重，又六里，重溪回合中，忽石岩高峙，其南即寒岩，東即明岩也。令僮馳先，炊飯明岩寺，余輩遂南向寒岩。路左俱懸崖盤列，中有一洞岈然。洞前石兔蹲伏，口耳俱備。路右即大溪縈繞，中一石突出如擎蓋，心頗異之。既入寺，向僧索龍鬚洞靈芝石，即此也。寒岩在寺後，宏敞有餘，玲瓏未足。由洞右一穴上視鵲橋而出。由舊路一里，右入龍鬚洞。路為莽棘所翳，上躋里許，如歷九霄。其洞圓聳明豁，洞中斜倚一石，頗似雁宕之石樑，而梁頂有泉中灑，與寶冠之芭蕉洞如出一冶。下山，仍至舊路口，東溯小溪，南轉入明岩寺。寺在岩中，石崖四面環之，止東面八寸關通一線。寺後洞窈窕非一，洞右有石筍突起，雖不及靈芝之雄偉，亦具體而微矣。飯後，由故道騎而馳三十里，返坪頭潭。又北二十五里，過大溪，即西從關嶺來者，是為三茅。又北五里，越小澗二重，直抵北山下，入護國寺宿焉。
　　晨，急詣桃源。桃源在護國東二里，西去桐柏僅八里。昨遊桐柏時，留為還登萬年之道，故選寒、明。及抵護國，知其西有秀溪，由此入萬年，更可收九里坑之勝，於是又特趨桃源。初由澗口入里許，得金橋潭。由此而上，兩山愈束，翠壁穹崖，層疊曲折，一溪介其中。溯之，三折而溪窮，瀑布數丈，由左崖瀉溪中。余昔來瀑下，路窮莫可上，仰視穹崖北峙，溪左右雙鬟諸峰，娟娟攢立，嵐翠交流，幾不能去。今忽從右崖叢莽中，尋得石徑層疊，遂不及呼仲昭，冒雨撥棘而上。磴級既盡，複疊石橫棧，度崖之左，已出瀑上。更溯之入，直抵北岩下，蹊磴俱絕，兩瀑自岩左右分道下。遙睇岩左猶有遺磴，從之，則向有累石為橋於左瀑上者，橋已中斷，不能度。睇瀑之上流，從東北夾壁中來，止容一線，可踐流而入。計其勝不若右岩之瀑，乃還，從大石間向西北上躋，抵峽窟下，得重潭甚厲，四面俱直薄峽底，無可緣陟。第從潭中西望，見石峽之內，復有石峽；瀑布之上，更懸瀑布。皆從西北杳冥中來，至此繽紛亂墜於回崖削壁之上，嵐光掩映，石色飛動。久之，還出層瀑下。仲昭以覓路未得，方獨坐觀瀑，遂同返護國。聞桃源溪口，亦有路登慈雲、通元二寺，入萬年，路較近；特以秀溪勝，故飯後仍取秀溪道。西行四里，北折入溪，溯流三里，漸轉而東向，是為九里坑。坑既窮，一瀑破東崖下墜，其上亂峰森立，路無可上。由西嶺躋，繞出其北，回瞰瀑背，石門雙插，內有龍潭在焉。又東北上數里，逾嶺，山坪忽開，五峰圍拱，中得萬年寺，去護國三十里矣。萬年為天台西境，正與天封相對，石樑當其中。寺中古杉甚多。飯於寺。又西北三里，逾寺後高嶺。又向西升陟嶺角者十里，乃至騰空山。下牛牯嶺，三里抵麓。又西逾小嶺三重，共十五里，出會墅。大道自南來，望天姥山在內，已越而過之，以為會墅乃平地耳。復西北下三里，漸成溪，循之五里，宿斑竹旅舍。
　　天台之溪，余所見者：正東為水母溪；察嶺東北，華頂之南，有分水嶺，不甚高；西流為石樑，東流過天封，繞摘星嶺而東，出松門嶺，由寧海而注於海。正南為寒風闕之溪，下至國清寺，會寺東佛隴之水，由城西而入大溪者也。國清之東為螺溪，發源於仙人鞋，下墜為螺螄潭，出與幽溪會，由城東而入大溪者也；又東有楢溪諸水，余屐未經。國清之西，其大者為瀑布水，水從龍王堂西流，過桐柏為女梭溪，前經三潭，墜為瀑布，則清溪之源也；又西為瓊台、雙闕之水，其源當發於萬年寺東南，東過羅漢嶺，下深坑而匯為百丈崖之龍潭，繞瓊台而出，會於青溪者也；又西為桃源之水，其上流有重瀑，東西交注，其源當出通元左右，未能窮也；又西為秀溪之水，其源出萬年寺之嶺，西下為龍潭瀑布，西流為九里坑，出秀溪東南而去。諸溪自青溪以西，俱東南流入大溪。又正西有關嶺、王渡諸溪，余屐亦未經；從此再北有會墅嶺諸流，亦正西之水，西北注於新昌；再北有福溪、羅木溪，皆出天台陰，而西為新昌大溪，亦余屐未經者矣。
