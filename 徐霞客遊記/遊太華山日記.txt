入潼關，三十五里，乃稅駕西嶽廟。黃河從朔漠南下，至潼關，折而東。關正當河、山隘口，北瞰河流，南連華岳，惟此一線為東西大道，以百雉鎖之。捨此而北，必渡黃河，南必趨武關，而華岳以南，峭壁層崖，無可度者。未入關，百里外即見太華屼出雲表；及入關，反為岡隴所蔽。行二十里，忽仰見芙蓉片片，已直造其下，不特三峰秀絕，而東西擁攢諸峰，俱片削層懸。惟北面時有土岡，至此盡脫山骨，競發為極勝處。
入謁西嶽神，登萬壽閣。
向岳南趨十五里，入雲台觀。覓導於十方庵。由峪口入，兩崖壁立，一溪中出，玉泉院當其左。循溪隨峪行十里，為莎蘿宮，路始峻。又十里。為青柯坪，路少坦。五里，過寥陽橋，路遂絕。攀鎖鐵鏈上千尺幢，再上百尺峽。從崖左轉，上老君犁溝，過猢猻嶺。去青柯五里，有峰北懸深崖中，三面絕壁，則白雲峰也。舍之南，上蒼龍嶺，過日月岩。去犁溝又五里，始上三峰足。望東峰側而上，謁玉女祠，入迎陽洞。道士李姓者，留余宿。乃以余晷上東峰，昏返洞。
從南峰北麓上峰頂，懸南崖而下，觀避靜處。復上，直躋峰絕頂。上有小孔，道士指為仰天池。旁有黑龍潭。從西下，復上西峰。峰上石聳起，有石片覆其上如荷葉。旁有玉井甚深，以閣掩其上，不知何故。還飯於迎陽。上東峰，懸南崖而下，一小台峙絕壑中，是為棋盤台。既上，別道士，從舊徑下，觀白雲峰，聖母殿在焉。下到莎蘿坪，暮色逼人，急出谷，黑行三里，宿十方庵。出青柯坪左上，有柸渡庵、毛女洞；出莎蘿坪右上，有上方峰；皆華之支峰也。路俱峭削，以日暮不及登。
行十五里，入岳廟。西五里，出華陰西門，從小徑西南二十里，出泓峪，即華山之西第三峪也。兩崖參天而起，夾立甚狹，水奔流其間。循澗南行，倏而東折，倏而西轉。蓋山壁片削，俱犬牙錯入，行從牙罅中，宛轉如江行調艙然。二十里，宿於木柸。自岳廟來，四十五里矣。
行十里，山峪既窮，遂上泓嶺。十里，躡其巔。北望太華，兀立天表。東瞻一峰，嵯峨特異，土人云賽華山。始悟西南三十里有少華，即此山矣。南下十里，有溪從東南注西北，是為華陽川。溯川東行十里，南登秦嶺，為華陰、洛南界，上下共五里。又十里，為黃螺鋪。循溪東南下，三十里，宿楊氏城。
行二十里，出石門，山始開。又七里，折而東南，入隔凡峪。西南二十里，即洛南縣峪。東南三里，越嶺，行峪中。十里，出山，則洛水自西而東，即河南所渡之上流也。渡洛復上嶺，曰田家原。五里，下峪中，有水自南來入洛。溯之入，十五里，為景村。山復開，始見稻畦。過此仍溯流入南峪，南行五里，至草樹溝。山空日暮，借宿山家。
自岳廟至木柸，俱西南行，過華陽川則東南矣。華陽而南，溪漸大，山漸開，然對面之峰崢崢也。下秦嶺，至楊氏城。兩崖忽開忽合，一時互見，又不比木柸峪中，兩崖壁立，有回曲無開合也。
越嶺兩重，凡二十五里，飯塢底岔。其西行道，即向洛南者。又東南十里，入商州界，去洛南七十餘里矣。又二十五里，上倉龍嶺。蜿蜒行嶺上，兩溪屈曲夾之。五里，下嶺，兩溪適合。隨溪行老君峪中，十里，暮雨忽至，投宿於峪口。
行五里，出峪。大溪自西注於東，循之行十里，龍駒寨。寨東去武關九十里，西向商州，即陝省間道，馬騾商貨，不讓潼關道中。溪下板船，可勝五石舟。水自商州西至此，經武關之南，歷胡村，至小江口入漢者也。遂趨覓舟。甫定，雨大注，終日不休，舟不行。
舟子以販鹽故，久乃行，雨後，怒溪如奔馬，兩山夾之，曲折縈回，轟雷入地之險，與建溪無異。已而雨復至。午抵影石灘，雨大作，遂泊於小影石灘。
行四十里，過龍關。五十里，北一溪來注，則武關之流也。其地北去武關四十里，蓋商州南境矣。時浮雲已盡，麗日乘空，山嵐重疊競秀，怒流送舟，兩岸濃桃豔李，泛光欲舞，出坐船頭，不覺欲仙也。又八十里，日尚未晡，榜人以所帶鹽易柴竹，屢逗留。夜宿於山涯之下。
五十里，下蓮灘。浪撲舟中，沾囊濡篋。二十里，過百姓灘，有峰突立溪右，崖為水所摧，岌岌欲墮。出蜀西樓，山峽少開，已入南陽、淅川境，為秦、豫界。三十里，過胡村。四十里，抵石廟灣，登涯投店。東南去均州、上太和，蓋一百三十里雲。
