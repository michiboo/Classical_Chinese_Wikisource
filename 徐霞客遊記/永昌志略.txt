漢永昌郡，元為大理金齒等處宣撫司，總管置司治於永昌，後改為宣慰使司都元帥府。洪武十五年平雲南，前永昌萬戶阿鳳率其眾詣指揮王貞降附，仍置永昌府，立金齒衛。
十六年六月，麓川彝叛，屠[1]其城。
二十三年，省府，改金齒衛為金齒軍民指揮使司，從指揮使胡淵請也。於是遂名金齒，不名永昌，而實非金齒之地，如瀾滄江在永昌，而瀾滄衛在北勝，各不相蒙。蓋國初立衛，經理皆出武臣，故多名實悖戾耳。
景泰中設鎮守，弘治二年設金騰道。
嘉靖元年，巡撫何孟春（郴州籍，江陰人。）、巡按御史陳察（常熟人。）疏革鎮守，設永昌府，立保山縣，改金齒指揮使司為永昌衛府，領州一：騰越；縣二：保山、永平。仍統潞江安撫司、鳳溪、施甸二長官司。
保山編戶十里。又城北彝民曰「喧」，共十五；城南彝民曰「寨」，共二十八。
洪武三十三年，改騰沖守禦千戶所隸金齒司。
正統十四年，升為騰沖軍民指揮使司，與金齒並。
嘉靖二年，復置州，隸永昌府，改指揮使司為騰沖衛，州名騰越。在府城南三百六十里，以地多藤，元名藤州。
永平，即東漢之博南縣。以山名。洪武初隸永昌府。
三十二年，改府為金齒指揮司，屬指揮司管轄。
嘉靖二年，復府，仍屬府。在府東一百七十里。
潞江安撫司，在城西南一百三十里。元柔遠路，國初柔遠府，永樂九年立安撫司。
鳳溪長官司，在城東二十五里。
施甸長官司，在城南一百里。唐銀生府北境，元為石甸，後訛為施甸。
