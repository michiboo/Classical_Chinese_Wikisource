浙、閩之遊舊矣。余志在蜀之峨眉、粵之桂林，至太華、恆岳諸山；若羅浮、衡岳，次也。至越之五泄，閩之九漈，又次也。然蜀、廣、關中，母老道遠，未能卒遊；衡湘可以假道，不必專遊。計其近者，莫若由江郎三石抵九漈，遂以庚申午節[1]後一日，期芳若叔父啟行，正楓亭荔枝新熟時也。
始過江山之青湖。山漸合，東支多危峰峭嶂，西伏不起。懸望東支盡處，其南一峰特聳，摩雲插天，勢欲飛動。問之，即江郎山也。望而趨，二十里，過石門街。漸趨漸近，忽裂而為二，轉而為三；已復半岐其首，根直剖下；迫之，則又上銳下斂，若斷而復連者，移步換形，與雲同幻矣！夫雁宕靈峰，黃山石筍，森立峭撥，已為瑰觀；穹然俱在深谷中，諸峰互相掩映，反失其奇。即縉雲鼎湖，穹然獨起，勢更偉峻；但步虛山即峙於旁，各不相降，遠望若與為一。不若此峰特出眾山之上，自為變幻，而各盡其奇也。
抵興化府。
出莆郡西門，西北行五里，登嶺，四十里，至莒溪，降陟不啻數嶺矣。莒溪即九漈下流。過莒溪公館，二里，由石步過溪。又二里，一側徑西向坳，北復有一磴。可轉上山。時山深日酷，路絕人行，迷不知所往。余意鯉湖之水，歷九漈而下，上躋必奇境，遂趨石磴道。芳叔與奴輩憚高陟，皆以為誤，頃之，境漸塞，彼益以為誤，而余行益勵。既而愈上愈高，杳無所極，烈日鑠鑠，余亦自苦倦矣。數里，躋嶺頭，以為絕頂也；轉而西，山之上高峰復有倍此者。循山屈曲行，三里，平疇蕩蕩，正似武陵誤入，不復知在萬峰頂上也。中道有亭，西來為仙遊道，東即余所行。南過通仙橋，越小嶺而下，為公館，為鐘鼓樓之蓬萊石，則雷轟漈在焉。澗出蓬萊石旁，其底石平如礪，水漫流石面，勻如鋪彀。少下，而平者多窪，其間圓穴，為灶，為臼，為樽，為井，皆以丹名，九仙之遺也。平流至此，忽下墮湖中，如萬馬初發，誠有雷霆之勢，則第一漈之奇也。九仙祠即峙其西，前臨鯉湖。湖不甚浩蕩，而澄碧一泓，於萬山之上，圍青漾翠，造物之醞靈亦異矣！祠右有石鼓、元珠、古梅洞諸勝。梅洞在祠側，駕大石而成者，有罅成門。透而上，舊有九仙閣，祠前舊有水晶宮，今俱圮。當祠而隔湖下墜，則二漈至九漈之水也。余循湖右行，已至第三漈，急與芳叔返。曰：「今夕當淡神休力，靜晤九仙。勞心目以奇勝，且俟明日也。」返祠，往蓬萊石，跣足步澗中。石瀨平曠，清流輕淺，十洲三島，竟褰衣而涉也。晚坐祠，新月正懸峰頂，俯挹平湖，神情俱朗，靜中渢渢，時觸雷漈聲。是夜祈夢祠中。
辭九仙，下窮九漈. 九漈去鯉湖且數里，三漈而下，久已道絕。數月前，莆田祭酒堯俞，令陸善開復鳥道，直通九漈，出莒溪。悔昨不由側徑溯漈而上，乃紆從大道，坐失此奇。遂束裝改途，竟出九漈，瀑布為第二漈，在湖之南，正與九仙祠相對。湖窮而水由此飛墮深峽，峽石如劈，兩崖壁立萬仞。水初出湖，為石所扼，勢不得出，怒從空墜，飛噴衝激，水石各極雄觀。再下為第三漈之珠簾泉，景與瀑布同。右崖有亭，曰觀瀾。一石曰天然坐，亦有亭覆之。從此上下嶺澗，盤折峽中。峽壁上覆下寬，珠簾之水，從正面墜下；玉管之水，從旁靄沸溢。兩泉並懸，峽壁下削，鐵障四週，上與天並，玉龍雙舞，下極潭際。潭水深泓澄碧，雖小於鯉湖，而峻壁環鎖，瀑流交映，集奇撮勝，惟此為最！所謂第四漈也。
初至澗底，芳叔急於出峽，坐待峽口，不復入。余獨緣澗石而進，踞潭邊石上，仰視雙瀑從空夭矯，崖石上覆如甕口。旭日正在崖端，與頹波突浪，掩暈流輝。俯仰應接，不能捨去。循澗復下，忽兩峽削起，一水斜回，澗右之路之窮。左望有木板飛架危磯斷磴間，亂流而渡，可以攀躋。遂涉澗從左，則五漈之石門矣。兩崖至是，壁湊僅容一線，欲合不合，欲開不開，下湧奔泉，上礙雲影。人緣陟其間，如獼猿然，陰風吹之，凜凜欲墮。蓋自四漈來，山深路絕，幽峭已極，惟聞泉聲鳥語耳。
出五漈，山勢漸開。澗右危嶂屏列，左則飛鳳峰迴翔對之，亂流繞其下，或為澄潭，或為倒峽。若六漈之五星，七漈之飛鳳，八漈之棋盤石，九漈之將軍岩，皆次第得名矣。然一帶雲蒸霞蔚，得趣故在山水中，豈必刻跡而求乎？蓋水乘峽展，既得自恣，其旁崩崖頹石，斜插為岩，橫架為室，層疊成樓，屈曲成洞；懸則瀑，環則流，瀦則泉；皆可坐可臥，可倚可濯，蔭竹木而弄雲煙。數里之間，目不能移，足不能前者竟日。每下一處，見有別穴，必穿岩通隙而入，曲達旁疏，不可一境窮也！若水之或懸或渟，或翼飛疊注，即匡廬三疊、雁宕龍湫，各以一長擅勝，未若此山微體皆具也。
出九漈。沿澗依山轉，東向五里，始有耕雲樵石之家，然見人至，未有不驚訝者。又五里，至莒溪之石步，出向道。
過蒜嶺驛，至榆溪。聞橫路驛西十里，有石所山，岩石最勝，亦為九仙祈夢所。閩有「春遊石所，秋遊鯉湖」語，雖未合其時，然不可失之交臂也。乘興遂行。以橫路去此尚十五里，乃宿榆溪。
至波黎鋪，即從小路為石所遊。西向山五里，越一小嶺。又五里，渡溪，即石所南麓。循麓西轉，仰見峰頂叢崖，如攢如劈。西北行久之，有樓傍山西向，乃登山道也。石磴頗峻，遂短衣歷級而上。磴路曲折，木石陰翳，虯枝老藤，盤結危石倚欹崖之上，啼猿上下，應答不絕。忽有亭突踞危石，拔迥凌虛，無與為對。亭當山之半。再折，石級巍然直上，級窮，則飛岩簷覆垂半空。再上兩折，入石洞側門，出即九仙閣，軒敞雅潔。左為僧廬，俱倚山凌空，可徙倚憑眺。閣後五六峭峰離立，高皆數十丈，每峰各去二三尺。峰罅石壁如削成，路屈曲罅中，可透漏各峰之頂。松偃藤延，縱目成勝。僧供茗芳逸，山所產也。側徑下，至垂岩，路左更有一徑。余曰：「此必有異。」果一石洞嵌空立。穿洞而下，即至半山亭。下山，出橫路而返。
是遊也，為日六十有三，歷省二，經縣十九，府十一，遊名山者三。
