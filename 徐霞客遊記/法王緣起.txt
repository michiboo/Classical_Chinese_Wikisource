吐蕃國有法王、人王。
人王即領主主兵革，初有四，今並一。法王喇嘛教首領主佛教，亦有二。人王以土地養法王，而不知有中國；法王代人王化人民，而遵奉朝廷。其教，大法王與二法王更相為師弟。
大法王將沒，即先語二法王以托生之地。二法王如其言往求之，必得所生，即抱奉歸養為大法王，而傳之道。其抱歸時，雖年甚幼，而前生所遺事，如探環穴中，曆曆不爽。二法王沒，亦先語於大法王，而往覓與抱歸傳教，亦如之。其托生之家，各不甚遙絕，若只借為萌芽，而果則不易也。大與二，亦只互為淵源，而位則不更也。
庚戌年[1]，二法王曾至麗江，遂至雞足。
大寶法王於嘉靖間朝京師，參五臺。
麗江北至必烈界，幾兩月程。又兩月，西北至大寶法王。
