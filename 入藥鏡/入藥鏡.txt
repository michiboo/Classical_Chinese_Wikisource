
先天炁，後天氣，得之者，常似醉。日有合，月有合，窮戊己，定庚甲。上鵲橋，下鵲橋，天應星，地應潮。起巽風，運坤火，入黃房，成至寶。水怕幹，火怕寒，差毫髮，不成丹。鉛龍升，汞虎降，驅二物，勿縱放。產在坤，種在乾，但至誠，法自然。盜天地，奪造化，攢五行，會八卦。水真水，火真火，水火交，永不老。水能流，火能焰，在身中，自可驗。是性命，非神炁，水鄉鉛，只一味。歸根竅，複命關，貫尾閭，通泥丸。真橐龠，真鼎爐，無中有，有中無。托黃婆，媒奼女，輕輕地，默默舉。一日內，十二時，意所到，皆可為。飲刀圭，窺天巧，辨朔望，知昏曉。識浮沉，明主客，要聚會，莫間隔。采藥時，調火功，受炁吉，防成凶。火候足，莫傷丹，天地靈，造化慳。初結胎，看本命，終脫胎，看四正。密密行，句句應。 

