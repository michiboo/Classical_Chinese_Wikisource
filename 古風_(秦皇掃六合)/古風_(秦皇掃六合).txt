
秦皇掃六合，虎視何雄哉。
揮劍決浮雲，諸侯盡西來。
明斷自天啓，大略駕羣才。
收兵鑄金人，函谷正東開。
銘功會稽嶺，騁望瑯琊臺。
刑徒七十萬，起土驪山隈。
尚採不死藥，茫然使心哀。
連弩射海魚，長鯨正崔嵬。
額鼻象五嶽，揚波噴雲雷。
鬐鬣蔽青天，何由覩蓬萊。
徐巿載秦女，樓船幾時迴。
但見三泉下，金棺葬寒灰。

