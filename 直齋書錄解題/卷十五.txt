
　　●直齋書錄解題卷十五
　　○楚辭類
　　△《楚辭》十七卷
　　漢護都水使者光祿大夫劉向集，後漢校書郎南郡王逸叔師注，知饒州曲阿洪祖興慶善補注。逸之注雖未能盡善，而自淮南王安以下為訓傳者今不復存，其目僅見於《隋》《唐志》，獨逸《注》幸而尚傳，興祖從而補之，於是訓詁名物詳矣。
　　△《離騷釋文》一卷
　　古本，無名氏。洪氏得之吳郡林虙德祖。其篇次不與今本同。今本首《騷經》，次《九歌》、《天問》、《九章》、《遠遊》、《卜居》、《漁父》、《九辨》、《招魂》、《大招》、《惜誓》、《招隱》、《七諫》、《哀時命》、《九懷》、《九嘆》、《九思》。《釋文》亦首《騷經》，次《九辨》，而後《九歌》、《天問》、《九章》、《遠遊》、《卜居》、《漁父》、《招隱士》、《招魂》、《九懷》、《七諫》、《九嘆》、《哀時命》、《惜誓》、《大招》、《九思》。洪氏按：王逸《九章注》雲「皆解於《九辨》中」，則《釋文》篇第蓋舊本也，後人始以作者先後次序之耳。朱侍講按：天聖十年陳說之序以為舊本篇第混並，乃考其人之先後，重定其篇第，然則今本說之所定也。余按：《楚辭》劉向所集，王逸所注，而《九嘆》、《九思》亦列其中，蓋後人所益也歟。
　　△《楚辭考異》一卷
　　洪興祖撰。興祖少時從柳展如得東坡手校《楚辭》十卷，凡諸本異同，皆兩出之；後又得洪玉父而下本十四五家參校，遂為定本。始補王逸《章句》之未備者；書成，又得姚廷輝本，作《考異》，附古本《釋文》之後，其末，又得歐陽永叔、孫莘老、蘇子容本於關子東、葉少協，校正以補《考異》之遺。洪於是書用力亦以勤矣。
　　△《重定楚辭》十六卷、《續楚辭》二十卷、《變離騷》二十卷
　　禮部郎中濟北晁補之無咎撰。去《九思》一篇入《續楚辭》，定著十六卷，篇次亦頗改易，又不與陳說之本同。《續》、《變》二篇皆《楚辭》流派，其曰「變」者，又以其類《離騷》而少變也。新序三篇述其意甚詳，然其去取之際，或有不可盡曉者。
　　△《楚辭贅說》四卷
　　右司郎宣城周紫芝少隱撰。嘗為《哀湘纍賦》，以反賈誼、揚雄之說；又為此書，頗有發明。
　　△《楚辭集注》八卷、《辨證》二卷
　　侍講建安朱熹元晦撰。以王氏、洪氏注或迂滯而遠於事情，或迫切而害於義理，遂別為之注。其訓詁文義之外，有當考訂者，則見於《辨證》，所以祛前注之蔽陋而明屈子微意於千載之下，忠魂義魄，頓有生氣。其於《九歌》、《九章》，尤為明白痛快。至謂《山海經》、《淮南子》殆因《天問》而著書，說者反取二書以證《天問》，可謂高世絕識、毫髮無遺恨者矣。公為此《注》在慶元退歸之時，序文所謂「放臣棄子、怨妻去婦」，蓋有感而託者也。其生平於六經皆有訓傳，而其殫見洽聞、發露不盡者，萃見於此書。嗚呼偉矣！其篇第視舊本益賈誼二賦而去《諫》、《嘆》、《懷》、《思》。屈子所著二十五篇為《離騷》，而宋玉以下則曰《續離騷》。其言「《七諫》以下辭意平緩、意不深切，如無所疾痛而強為呻吟者」，尤名言也。
　　△《楚辭後語》六卷
　　朱熹撰。凡五十二篇。以晁氏《續》、《變》二書刊定，而去取則嚴而有意矣。
　　△《龍岡楚辭說》五卷
　　永嘉林應辰渭起撰。以《離騷》章分段釋為二十段，《九歌》、《九章》諸篇亦隨長短分之。其推屈子不死於汨羅，比諸浮海居夷之意，其說甚新而有理。以為《離騷》一篇辭雖哀痛而意則宏放，與夫直情徑行、勇於踣河者，不可同日語；且其興寄高遠，登崑崙、歷閬風、指西海、陟升皇，皆寓言也，世儒不以為實，顧獨信其從彭鹹葬魚腹以為實者，何哉？然沈湘之事，傳自司馬遷，賈誼、揚雄，皆未嘗有異說，漢去戰國未遠，決非虛語也。
　　△《校定楚辭》十卷、《翼騷》一卷、《洛陽九詠》一卷
　　秘書郎昭武黃伯思長睿撰。其序言：屈宋諸騷，皆書楚語、作楚聲、紀楚地、名楚物，故可謂之「楚辭」。若「些」、「只」、「羌」、「誶」、「蹇」、「紛」、「侘」、「傺」者，楚語也；悲壯頓挫、或韻或否者，楚聲也；沅、湘、江、澧、修門、夏首者，楚地也；蘭、茝、荃、藥、蕙、若、芷、蘅者，楚物也。既以諸家本校定，又以太史公《屈原傳》至陳說之序附以今序，別為一卷，目以《翼騷》。《洛陽九詠者》，伯思所作也。
　　○總集類
　　△《文選》六十卷
　　粱昭明太子蕭統德施撰。唐崇賢館學士江都李善注。北海太守邕之父也。
　　△《六臣文選》六十卷
　　唐工部侍郎呂延祚開元六年表上，號「五臣集注」。五臣者：常山尉呂延濟、都水使者劉承祖男良、處士張銑、呂向、李周翰也。以李善注惟引事，不說意義，故復為此注，後人並與李善原注合為一書，名「六臣注」。東坡謂五臣乃俚儒之荒陋者，反不及善，如謝瞻詩「苛慝暴三殤」，引「苛政猛於虎」，以父與夫為殤，非是。然此說乃實本於善也。
　　李善注此句，但雲「苛猶虐也」，初不及三殤。不審直齋之說何所本。
　　△《玉臺新詠》十卷
　　陳徐陵孝穆集。且為作序。
　　△《古文苑》九卷
　　不知何人集。皆漢以來遺文，史傳及文選所無者。世傳孫洙巨源於佛寺經龕中得之，唐人所藏也。韓無谷類次為九卷，刻之婺州。《中興》《書目》有孔逭《文苑》，非此書。孔逭晉人。本書百卷，惟存十九卷爾。又梁孝王忘憂館諸士之賦，據題尚欠《文鹿》、《酒》、《幾》三賦，家有《秦漢遺文》七賦，皆在常州，有板本。
　　△《古文章》十六卷
　　會稽石公輔編。與前書相出入而稍多，亦有史傳中鈔出者。首卷為《武王丹書》，其末蔡琰《胡笳十八拍》也。《館閣書目》又有《漢魏文章》二卷，集宋玉以下文八十八首，未見。
　　△《西漢文類》四十卷
　　唐柳宗元之弟宗直嘗輯此書，宗元為序，亦四十卷，《唐藝文志》有之，其書不傳。今書陶叔獻元之所編次。未詳何人。梅堯臣為之序。
　　△《三國文類》四十卷
　　不知何人所集。
　　△《三謝詩》一卷
　　集謝靈運、惠連、玄暉。不知何人集。《中興書目》雲唐庚子西。
　　△《謝氏蘭玉集》十卷
　　吳興汪聞集謝安而下子孫十六人詩三百餘篇。聞熙寧六年進士。序稱新天子即位丙寅之歲，蓋元祐元年也。
　　△《梁詞人麗句》一卷
　　唐李商隱集梁明帝蕭巋而下十五人詩並鬼詩、童謠。
　　△《玉臺後集》十卷
　　唐李康成集。
　　△《篋中集》一卷
　　唐元結次山錄沈千運、趙微明、孟雲卿、張彪、元季川、於逖、王李友七人詩二十四首，盡篋中所有次之。荊公《詩選》盡取不遺。唐中世詩高古如此，今人乃專尚季末，亦異矣。《館閣書目》以為結自作，入別集類，何其不審也！
　　△《國秀集》三卷
　　唐國子進士芮挺章撰。集李嶠至祖詠九十人詩二百二十首。天寶三載國子進士樓穎為之序。
　　△《搜玉小集》一卷
　　自崔湜至崔融三十七人詩六十一首。
　　△《竇氏聯珠集》五卷
　　唐褚藏言所序竇氏兄弟五人詩。各有小序。曰國子祭酒常中行、國子司業牟貽周、容管經略群丹列、婺州刺史庠胄卿、武昌節度使鞏友封。皆拾遺叔向之子也。五人者，惟群以處士薦入諫省，庠以辟舉進，余皆進士科。
　　△《唐禦覽詩》一卷
　　唐翰林學士令狐楚纂劉方平而下迄於梁凡三十人詩二百八十九首。一名《唐新詩》，又名《選進集》，又名《元和禦覽》。
　　△《河嶽英靈集》二卷
　　唐進士殷璠集常建等詩二百三十四首。
　　△《極玄集》一卷
　　唐姚合集王維至戴叔倫二十一人詩一百首。曰：「此詩家射鵰手也。」
　　《姚氏殘語》雲︰「殷璠為《河嶽英靈集》，不載杜甫詩；高仲武為《中興間氣集》，不取李白詩；顧陶為《唐詩類選》，如元、白、劉、柳、杜牧、李賀、張祐、趙嘏皆不收；姚合作《極玄集》，亦不收杜甫李白，彼必各有意也。
　　△《中興間氣集》二卷
　　唐渤海高仲武序。集至德以後終於大歷錢起等二十六人詩一百三十二首。各有小傳，敘其大略，且拈提其警句，而議論文辭皆凡鄙。
　　△《唐類表》二十卷
　　不知集者。《館閣書目》有李吉甫所集五十卷，未之見也。
　　△《斷金集》一卷
　　唐令狐楚、李逢吉自為進士以至宦達所與唱酬之詩。開成初裴夷直為之序。
　　△《唐詩類選》二十卷
　　唐太子校書郎顧陶集。凡一千二百三十二首。自為序，大中丙子歲也。陶，會昌四年進士。
　　△《漢上題襟集》三卷
　　唐段成式、溫庭筠、逢皓、余知古、韋蟾、徐商等倡和詩什、往來簡牘。蓋在襄陽時也。
　　△《松陵集》十卷
　　唐皮日休、陸龜蒙吳淞倡和詩也。
　　△《本事詩》一卷
　　唐司勛郎中孟啟集。
　　△《群書麗藻》六十五卷
　　按：《三朝藝文志》一千卷，崔遵度編。《中興館閣書目》但有《目錄》五十卷，雲南唐司門員外郎崔遵度撰。以六例總括古今之文，一曰「六籍瓊華」，二曰「信使瑤英」，三曰「玉海九流」，四曰「集苑金鑾」，五曰「絳闕蕊珠」，六曰「鳳首龍編」。為二百六十七門，總一萬三千八百首。今無目錄，合三本，共存此卷數。斷續訛缺，不復成書，當其傳寫時固已如此矣。其目止有四種，無「金鑾」、「蕊珠」二類，姑存之，以備闕文。按《江南余載》：遵度，青州人，居金陵，高尚不仕。《中興書目》雲「司門郎」，未知何據也。
　　△《才調集》十卷
　　後蜀韋谷集唐人詩。
　　△《洞天集》五卷
　　漢王貞範集道家、神仙、隱逸詩篇。漢乾祐中也。
　　△《煙花集》五卷
　　蜀後主王衍集艷詩二百篇，且為之序。
　　△《文苑英華》一千卷
　　太平興國七年，命學士李昉、扈蒙、徐鉉、宋白等閱前代文學，撮其精要，以類分之。續又命蘇易簡、王祜等。王雍熙三年，書成。
　　△《唐文粹》一百卷
　　兩浙轉運使合肥姚鉉寶臣撰。鉉，太平興國八年進士第三人，在杭州與知州薛映不協，映摭其罪狀數條，密以聞，當奪一官，特除名，貶連州文學。其自為序稱吳興姚鉉者，蓋本郡望也。
　　△《集選目錄》二卷
　　丞相元獻公晏殊集。《中興館閣書目》以為不知名者，誤也。大略欲續《文選》，故亦及於庾信、何遜、陰鏗諸人。而雲唐人文者，亦非也。莆田李氏有此書，凡一百卷。力不暇傳，姑存其目。
　　△《唐百家詩選》二十卷
　　王安石以宋次道家所有唐人詩集選為此編。世言李、杜、韓詩不與，為有深意，其實不然。按此集非特不及此三家，而唐名人如王右丞、韋蘇州、元、白、劉、柳、孟東野、張文昌之倫，皆不在選。意荊公所選，特世所罕見，其顯然共知者，固不待選耶？抑宋次道家獨有此一百五集，據而擇之，他不復及耶？未可以臆斷也。
　　△《四家詩選》十卷
　　王安石所選杜、韓、歐、李詩。其置李於末而歐反在其上，或亦謂有所抑揚雲。
　　△《唐僧詩》三卷
　　吳增法欽集唐僧三十四人詩二百餘篇。楊傑次公為之序。
　　△《名臣贄種隱君書啟》一卷
　　祥符諸賢所與種放明逸書啟也。首篇張司空齊賢書，自敘平生出處甚詳，可以見國初名臣氣象。
　　△《西崑酬唱集》二卷
　　景德中館職楊億大年、錢惟演希聖、劉筠子儀唱和。凡二百四十七章。亦有賡屬者，共十五人。所謂「昆體」者，於此可見。億自為序。
　　△《九僧詩》一卷
　　九僧者：希晝、保暹、文兆、行肇、簡長、惟鳳、惠崇、宇昭、懷古。凡一百七首。景德元年，直昭文館陳克序，目之曰「琢玉工」，以對姚合「射鵰手」。九人惟惠崇有別集。歐公《詩話》乃雲其集已亡，惟記惠崇一人。今不復知有九僧者，未知何也。
　　九僧者，劍南希晝、金華保暹、南越文兆、天臺行肇、沃州簡長、青城惟鳳、淮南惠崇、江東宇昭、峨嵋懷古。
　　△《寶刻叢章》三十卷
　　宋敏求次道以四方碑刻詩文，集為此編。多有別集中所逸者。
　　△《樂府集》十卷、《題解》一卷
　　題劉次莊。《中興書目》直雲次莊撰。取前代樂府，分類為十九門，而各釋其命題之意。按：《唐志》樂類有《樂府歌詩》十卷者二，有吳兢《樂府古題要解》一卷。今此集所載，止於陳、隋人，則當是唐集之舊。而序文及其中頗及杜甫、韓愈、元、白諸人，意者次莊因舊而增廣之歟。然《館閣書目》又自有吳兢《題解》及別出《古樂府》十卷、《解題》一卷，未可考也。
　　△《樂府詩集》一百卷
　　太原郭茂倩集。凡古今號稱樂府者皆在焉。其為門十有二。首尾皆無序文，《中興書目》亦不言其人。今按：茂倩，侍讀學士勸仲褒之孫，昭陵名臣也，本鄆州須城人，有子曰源中、源明。茂倩，源中之子也。但未詳其宮位所至。
　　△《和陶集》十卷
　　蘇氏兄弟追和。傅共注。
　　△《仕塗必用集》十卷
　　吳郡祝熙載序雲陳君材夫所編。皆未詳何人。錄景德以來人表、箋、雜文，亦有熙載所撰者，題為祝著作，當是未改官制前人也。
　　△《汝陰唱和集》一卷
　　元祐中蘇軾子瞻守潁，與簽判趙令畤德麟、教授陳師道無己唱和。晁說之以道為之序，李廌方叔後序。二序皆為德麟作也。
　　△《三家宮詞》三卷
　　唐王建、蜀花蕊夫人、本朝丞相王珪三人所著。
　　△《五家宮詞》五卷
　　石晉宰相和凝、本朝學士宋白、中大夫張公庠、直秘閣周彥質及王仲修，共五人。各百首。仲修當是王珪之子。
　　△《本朝百家詩選》一百卷
　　太府卿曾慥端伯編。官至太府卿。編此所以續荊公之《詩選》，而識鑒不高，去取無法，為小傳略無義類，議論亦凡鄙。陸放翁以比《中興間氣集》，謂相甲乙，非虛語也。其言歐、王、蘇、黃不入選，以擬荊公不及李、杜、韓之意。荊公前《選》實不然，余固言之矣。
　　△《皇朝文鑒》一百五十卷
　　呂祖謙編。初，淳熙丁酉，孝廟因觀《文海》，下臨安府校正刊行，翰苑周必大夜直，宣引偶及之，因奏：「此書江佃類編，殊無倫理，書坊板行可耳，恐難傳後，莫若委館閣別加詮次。」遂以命祖謙。既成，賜名《文鑒》，詔必大為之序。時祖謙已得末疾，遂除直中秘，且賚銀絹各三百。中書舍人陵騤駁之，論皆不行。繼有近臣密啟，雲其所取之詩，多言田裏疾苦，乃借舊作以刺今；又所載章疏，皆指祖宗過舉，尤非所宜。於是鋟板之議亦寢。周益公序既成，封以遺呂一讀，命藏之。蓋亦未當乎呂之意也。張南軒以為無補治道，何益後學？而朱晦庵晚歲嘗語學者曰：「此書編次，篇篇有意，每卷首必取一大文字作壓卷，如賦取《五鳳樓》之類；其所載奏議，亦系一時政治大節，祖宗二百年規模與後來中變之意，盡在其中，非《選》、《粹》此也。」
　　△《歷代確論》一百一卷
　　不知何人集。自三皇、五帝以及五代，凡有論述者，隨世代編次。
　　△《江西詩派》一百三十七卷、《續派》十三卷
　　自黃山谷而下三十五家，又曾紘、曾思父子詩。詳見詩集類。詩派之說本出於呂居仁，前輩多有異論，觀者當自得之。
　　△《輶軒集》一卷
　　鄱陽洪皓、歷陽張邵、新安朱弁使金得歸，道間唱酬。邵為之序。
　　△《古今絕句》二卷
　　吳說傳朋所書杜子美、王介甫詩。師禮之子，王令逢原之外孫也。
　　△《玄真子漁歌碑傳集錄》一卷
　　玄其子漁歌，世止傳誦其「西塞山前」一章而已。嘗得其一時倡和諸賢之辭各五章，及南卓、柳宗元所賦，通為若干章。因以顏魯公《碑述》、《唐書》本傳以至近世用其詞入樂府者，集為一編，以備吳興故事。
　　△《艇齋師友尺牘》二卷
　　南豐曾季貍裘父之師友往復書簡。其子濰輯而刻之。自呂居仁、徐師川以降，下至淳熙、乾道諸賢鹹在焉。裘父蕭然布衣，而名流敬愛之若此，足以知其人之賢，而亦以見當時風俗之美也。
　　△《膾炙集》一卷
　　朝請郎嚴煥刻於江陰。韓吏部而下雜文二十餘篇。
　　△《唐人絕句詩集》一百卷
　　洪邁景盧編。七言七十五卷，五言、六言二十五卷。各百首，凡萬，上之重華宮，可謂博矣。而多有本朝人詩在其中，如李九齡、郭震、滕白、王嵒、王初之屬。其尤不深考者，梁何仲言也。
　　△《唐絕句選》五卷
　　莆田柯夢得東海編。所選僅一百六十六首，去取甚嚴。然人之好惡，亦各隨所見耳。
　　△《唐絕句選》四卷
　　倉部郎中福清林清之直父以洪氏《絕句》鈔取其佳者。七言一千二百八十，五言百五十六，六言十五首。
　　△《考德集》三卷
　　強至所集韓魏公琦薨後時賢祭文、挽詩。
　　△《四家胡笳詞》一卷
　　蔡琰、劉商、王安石、李元白也。
　　△《選詩》七卷
　　文選中錄出別行。以人之時代為次。
　　△《宏辭總類》四十一卷、《後集》三十五卷、《第三集》十卷、《第四集》九卷
　　起紹聖乙亥，迄嘉定戊辰。皆刻於建昌軍學。相傳紹興中太守陸時雍所刻前集也，余皆後人續之。戊辰以後，時相不喜此科，主司務以艱僻之題困試者，縱有記憶不遺、文采可觀，輒復推求小疵，以故久無中選者。初，紹聖設科，但曰宏辭，不試制、誥，止於表、檄、露布、誡諭、箴、銘、頌、記、序九種，亦不用古題。及大觀，改曰詞學兼茂。去誡諭及檄，而益以制、誥，亦為九種四題，而二題以歷代故事。及紹興，始名博學宏辭，復益以誥、贊、檄，為十一種，三日試六題，各一今一古，遂為定製。
　　△《古文關鍵》二卷
　　呂祖謙所取韓、柳、歐、蘇、曾諸家文標抹注釋，以教初學。
　　△《迂齋古文標注》五卷
　　宗正寺簿四明樓昉暘叔撰。大略如呂氏《關鍵》，而所取自《史》、《漢》而下至於本朝、篇目增多、發明尤精當，學者便之。
　　△《歷代奏議》十卷
　　呂祖謙集。
　　△《國朝名臣奏議》十卷
　　呂祖謙集。凡二百篇。
　　△《皇朝名臣奏議》一百五十卷
　　丞相沂國忠定公趙汝愚編進。時為蜀帥。
　　△《續百家詩選》二十卷
　　三衢鄭景龍伯允集，以續曾慥前《選》。凡慥所遺及在慥後者皆取之。然其率略尤甚。
　　△《江湖集》九卷
　　臨安書坊所刻本。取中興以來江湖之士以詩馳譽者。而方惟深子通承平人物，晁公武子止嘗為從官，乃亦在其中。其餘亦未免玉石蘭艾，混淆雜遝。然而士之不能自暴白於世者，或賴此以有傳。書坊巧為射利，未可以責備也。
　　△《回文類聚》三卷
　　桑世昌澤卿集。以《璇璣圖》為本初，而並及近世詩詞，且以至道禦制冠於篇首。
　　△《滁陽慶歷集》十卷、《後集》十卷
　　朝散郎滁人徐徽仲元集。斷自慶歷以來。曾肇子開紹聖中謫守，為之序。其《後集》則吳玨、所續，宣和四年，唐恪欽叟序之。末及紹興，蓋又後人續入之爾。
　　△《吳興詩》一卷
　　熙寧中知湖州孫氏集，而不著名。以其時考之，孫覺莘老也。
　　△《吳興分類詩集》三十卷
　　霅川倪祖義子由編。大抵以孫氏所集大略而增廣之，且並及近時諸公之作。然亦病於太詳。祖義，齊齋之子，少聰俊，仕未達，得年五十以死。
　　△《會稽掇英集》二十卷、《續集》四十五卷
　　熙寧中郡守孔延之、程師孟相繼纂集。其《續集》則嘉定中汪綱俾郡人丁燧為之。
　　△《潤州類集》十卷
　　監潤州倉曹曾旼彥和纂。始東漢，終南唐。
　　△《京口詩集》十卷、《續》二卷
　　鎮江教授熊克集開寶以來詩文。本二十卷，止刻其詩。續又得二卷，自南唐而上曾所遺者，補八十餘篇。
　　△《嘉禾詩集》一卷
　　不知集者。
　　△《永嘉集》三卷
　　亦不知何人集。
　　△《天臺集》二卷、《別編》一卷、《續集》三卷
　　初，李庚子長集本朝人詩為二卷，未行，太守李兼孟達得之；又得郡士林師箴所輯前代之作，為賦二、詩二百，乃以本朝人詩為《續集》而並刻焉。《別編》則師箴之子表民所補也。
　　△《括蒼集》三卷、《後集》五卷、《別集》四卷、《續》一卷
　　郡人吳飛英、陳百朋相繼纂輯。
　　△《釣臺新集》六卷、《續集》十卷
　　郡人王旉集。續者郡守謝德輿子上也。
　　△《長樂集》十四卷
　　福建提刑吳興俞向集。宣和三年序。
　　△《清漳集》三十卷
　　通判漳州趙不敵編。
　　△《揚州詩集》二卷
　　教授馬希孟編。元豐四年秦觀作序。
　　△《宣城集》三卷
　　知宣州安平劉涇。元符三年序。
　　△《南州集》十卷
　　太平州教授林桷子長集。
　　△《南紀集》五卷、《後集》三卷
　　知漢陽軍於霆、教授施士衡編。其《後集》則教授鞏豐也。
　　△《相江集》三卷
　　不知何人集。「相江」者，韶州曲江別名。
　　△《艮嶽集》一卷
　　不知集者。其首則禦制記文也。
　　△《桃花源集》二卷、又二卷
　　紹聖丙子四明田孳序。淳熙庚子縣令趙彥琇重編，合為一卷。下卷則淳熙以後所續。
　　△《庾樓紀述》三卷、《琵琶亭詩》一卷
　　不知集者。
　　△《東陽記詠》四卷
　　亦不知集者。
　　△《盤洲編》二卷
　　洪丞相適兄弟子侄所賦園池詩也。
　　△《瓊野錄》一卷
　　學士洪邁園池記述題詠。其曰「瓊野」者，從維揚得瓊花，植之而生，遂以名圃。
　　△《清暉閣詩》一卷
　　史正志創閣於余陵，僚屬皆賦詩。
　　△《會稽紀詠》六卷
　　汪綱仲舉帥越，多所修創。嚴陵洪璞每事為一絕，賡者四人，曰張氵旻、王栐、程震龍、馮大章。又有諸葛興為古詩二十篇。
　　△《蕭秋詩集》一卷
　　玉山徐文卿斯遠作《蕭秋詩》，四言九章、章四句，趙蕃昌甫而下，和者十三人，紹熙辛亥也，趙汝談履常亦與焉。後三十三年，嘉定癸未，乃序而刻之。文卿晚第進士，未授官而死，有詩見《江湖集》。
　　△《唐山集》一卷、《後集》三卷
　　卞圜宋佽編。「唐山」者，臨安昌化縣也。
　　△《後典麗賦》四十卷
　　金華唐仲友與政編。仲友以辭賦稱於時。此集自唐末以及本朝盛時，名公所作皆在焉，止於紹興間。先有王戊集《典麗賦》九十三卷，故此名《後典麗賦》。王氏集未見。
　　△《指南賦箋》五十五卷、《指南賦經》八卷
　　皆書坊編集時文。止於紹熙以前。
　　△《指南論》十六卷。又本前後二集，四十六卷
　　淳熙以前時文。
　　△《擢犀策》一百九十六卷、《擢象策》一百六十八卷
　　擢犀者，元祐、宣、政以及建、紹初年時文也，《擢象》則紹興末。大抵科舉場屋之文，每降愈下，後生亦不復識前輩之舊作，姑存之以觀世變。
　　△《文章正宗》二十卷
　　參知政事真德秀希元撰。自序：「正宗」雲者，以後世文詞之多變，欲學者識其源流之正也。自昔集錄文章，若杜預、摯虞諸家，往往湮沒不傳。今行於世者，惟梁《昭明文選》、姚鉉《文粹》而已。繇今視之，二書所錄，果得源流之正乎？故今所集，以明義理、切世用為主，其體本乎古而旨近乎經者，然後取焉；否則，辭雖工亦不錄。其目凡四，曰「辭命」、曰「議論」、曰「敘事」、曰「詩賦」。去取甚嚴。
