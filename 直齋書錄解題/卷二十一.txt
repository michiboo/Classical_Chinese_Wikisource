
　　●直齋書錄解題卷二十一
　　○歌詞類
　　△《花間集》十卷
　　蜀歐陽炯作序，稱衛尉少卿字宏基者所集，未詳何人。其詞自溫飛卿而下十八人，凡五百首，此近世倚聲填詞之祖也。詩至晚唐、五季，氣格卑陋，千人一律，而長短句獨精巧高麗，後世莫及，此事之不可曉者，放翁陸務觀之言云爾。
　　△《南唐二主詞》一卷
　　中主李璟、後主李煜撰。卷首四闋，《應天長望遠行》各一、《浣溪沙》二，中主所作，重光嘗書之，墨跡在盱江晁氏，題雲︰先皇禦制歌詞。余嘗見之，於麥光紙上作撥鐙書，有晁景迂題字，今不知何在矣。余詞皆重光作。
　　△《陽春錄》一卷
　　南唐馮延巳撰。高郵崔公度伯易題其後，稱其家所藏最為詳確，而《尊前》、《花間》諸集，往往謬其姓氏，近傳歐陽永叔詞亦多有之，皆失其真也。世言「風乍起」為延巳所作，或雲成幼文也。今此集無有，當是幼文作，長沙本以寘此集中，殆非也。
　　△《家宴集》五卷
　　序稱子起，失其姓氏。雍熙丙戌歲也。所集皆唐末五代人樂府，視《花間》不及也。末有《清和樂》十八章，為其可以侑觴，故名「家宴」也。
　　△《珠玉集》一卷
　　晏元獻公殊撰。其子幾道嘗言，先公為詞，未嘗作婦人語，以今考之，信然。
　　△《張子野詞》一卷
　　都官郎中吳興張先子野撰。李常公擇為六客堂，子野與焉。所賦詞卒章雲「也應傍有老人星」，蓋以自謂，是時年八十餘矣。東坡倅杭，數與唱酬，聞其買妾，為之賦詩，首末皆用張姓事。《吳興志》稱其晚年漁釣自適，至今號張釣魚灣，死葬並山下，在今多寶寺。
　　△《杜壽域詞》一卷
　　京兆杜安世壽域撰。未詳其人。詞亦不工。
　　△《六一詞》一卷
　　歐陽文忠公修撰。其間多有與《花間》、《陽春》相混者，亦有鄙褻之語一二廁其中，當是仇人無名子所為也。
　　△《樂章集》九卷
　　柳三變耆卿撰。景祐元年進士，官至屯田員外郎，世號柳屯田。初磨勘及格，昭陵以其浮薄罷之，後乃更名永。其詞格固不高，而音律諧婉，語意妥帖，承平氣象形容曲盡，尤工於羈旅行役。若其人則不足道也。
　　△《東坡詞》二卷
　　蘇文忠公軾撰。集中《戚氏》，敘穆天子、西王母事，世不知所謂，李端叔跋詳之。蓋在中山燕席間有歌此闋者，坐客言調美而詞不典，以請於公，公方觀《山海經》，即敘其事為題，使妓再歌之，隨其聲填寫，歌竟篇就，才點定五六字而已。端叔時在幕府目擊，必不誣，或言非坡作，豈不見此跋耶？今坡詞多有刊去此篇者。
　　△《山谷詞》一卷
　　黃太史庭堅撰。
　　△《淮海集》一卷
　　秦觀撰。
　　△《晁無咎詞》一卷
　　晁補之撰。晁嘗雲今代詞手惟秦七、黃九，他人不能及也。然二公之詞，亦自有不同者，若晁無咎佳者，固未多遜也。
　　△《後山詞》一卷
　　陳師道撰。
　　△《閑適集》一卷
　　晁端禮次膺撰。熙寧六年進士。兩為縣令，忤上官，坐保甲事，中以危法廢徙，晚乃以承事郎為大晟府協律，三閱月而卒。其從侄說之志其墓。
　　△《晁叔用詞》一卷
　　晁衝之撰。壓卷《漢宮春梅》詞行於世，或雲李漢老作，非也。
　　△《小山集》一卷
　　晏幾道叔原撰。其詞在諸名勝中，獨可追逼《花間》，高處或過之。其為人雖縱弛不羈，而不茍求進，尚氣磊落，未可貶也。
　　△《清真詞》二卷、《後集》一卷
　　周邦彥美成撰。多用唐人詩語隱括入律，渾然天成。長調尤善鋪敘，富艷精工，詞人之甲乙也。
　　△《東山寓聲樂府》三卷
　　賀鑄方回撰。以舊譜填新詞而別為名以易之，故曰「寓聲」。
　　△《東堂詞》一卷
　　毛滂澤民撰。本以「斷魂分付潮回去」見賞東坡得名，而他詞雖工，未有能及此者。
　　△《溪堂詞》一卷
　　謝逸無逸撰。
　　△《竹友詞》一卷
　　謝薖幼槃撰。
　　△《冠柳集》一卷
　　王觀通叟撰。號王逐客。世傳「霜瓦鴛鴦」，其作也。詞格不高，以「冠柳」自名，則可見矣。
　　△《姑溪集》一卷
　　李之儀端叔撰。
　　△《聊復集》一卷
　　安定郡王趙令畤德麟撰。
　　△《後湖詞》一卷
　　蘇庠養直撰。
　　△《大聲集》五卷
　　万俟雅言撰。嘗遊上庠不第，後為大晟府制撰。周美成、田不伐皆為作序。
　　△《石林詞》一卷
　　葉夢得少蘊撰。
　　△《蘆川詞》一卷
　　三山張元幹仲宗撰。坐送胡邦衡詞得罪秦相者也。
　　△《赤城詞》一卷
　　陳克子高撰。詞格頗高麗，晏、周之流亞也。
　　△《簡齋詞》一卷
　　陳與義撰。
　　△《劉行簡詞》一卷
　　劉一止撰。嘗為《曉行》詞盛傳於京師，號劉曉行。
　　△《順庵樂府》五卷
　　康與之伯可撰。與之父倬惟章詭誕不檢，事見《揮麈錄》。與之又甚焉，嘗挾吳下妓趙芷以遁。與蘇師德仁仲有隙，遂與蘇玭訓直之獄。玭，仁仲之子，而常同子正之婿也。與之受知於子正，一朝背之，士論不齒。周南仲嘗為作傳，道其實如此。世所傳康伯可詞鄙褻之甚，此集頗多佳語，陶定安世為之序，王性之、蘇養直皆稱之，而其人不自愛如此，不足道也。
　　△《樵歌》一卷
　　朱敦儒希真撰。
　　△《初寮詞》一卷
　　王安中撰。
　　△《丹陽詞》一卷
　　葛勝仲撰。
　　△《酒邊集》一卷
　　戶部侍郎向子諲伯恭撰。自號薌林。
　　△《漱玉集》一卷
　　易安居士李氏清照撰。元祐名士格非文叔之女，嫁東武趙明誠德甫。晚歲頗失節。別本分五卷。
　　△《得全詞》一卷
　　趙忠簡鼎元鎮撰。
　　△《焦尾集》一卷
　　韓元吉撰。
　　△《放翁詞》一卷
　　陸遊撰。
　　△《石湖詞》一卷
　　范成大撰。
　　△《友古詞》一卷
　　左中大夫莆田蔡伸伸道撰。自號友古居士。君謨之孫。
　　△《相山詞》一卷
　　王之道彥猷撰。
　　△《浩歌集》一卷
　　蔡楠堅老撰。
　　△《於湖詞》一卷
　　張孝祥安國撰。
　　△《稼軒詞》一卷
　　寶謨閣待制濟南辛棄疾幼安撰。信州本十二卷，卷視長沙為多。金亮之殞，朝廷乘勝取四十郡，未幾班師，復棄數郡。京東義士耿京據東平府，遣掌書記辛棄疾赴行在，京後為裨將張安國所殺，棄疾擒安國以歸，斬之，詳見《朝野雜記》。
　　△《可軒曲林》一卷
　　盱江黃人傑叔萬撰。
　　△《王武子詞》一卷
　　未詳其名字。
　　△《樂齋詞》一卷
　　向滈豐之撰。
　　△《鳳城詞》一卷
　　三山黃定泰之撰。乾道壬辰榜首。
　　△《竹坡詞》一卷
　　周紫芝撰。
　　△《介庵詞》一卷
　　趙彥端撰。
　　△《竹齋詞》一卷
　　吳興沈瀛子壽撰。
　　△《書丹詞》一卷
　　眉山程垓正伯撰。王稱季平為作序。
　　△《燕喜集》一卷
　　曹冠宗臣撰。
　　△《退圃詞》一卷
　　鎮洮馬寧祖奉先撰。
　　△《省齋詩余》一卷
　　衡陽廖行之天民撰。
　　△《克齋詞》一卷
　　苕溪沈端節約之撰。
　　△《敬齋詞》一卷
　　臨川吳鎰仲權撰。
　　△《逃禪集》一卷
　　清江楊無咎補之撰。世所傳「江西墨楊」，即其人也。
　　△《袁去華詞》一卷
　　豫章袁去華宣卿撰。
　　△《樵隱詞》一卷
　　毛幵平仲撰。
　　△《盧溪詞》一卷
　　王庭珪民瞻撰。
　　△《知稼翁集》一卷
　　考功郎官莆田黃公度師憲撰。紹興戊午大魁。坐與趙忠簡往來，得罪秦檜，流落嶺表。更化召對為郎，未幾死，年財四十八。
　　△《呂聖求詞》一卷
　　檇李呂渭老聖求撰。宣和末人，嘗為朝士。
　　△《退齋詞》一卷
　　長沙侯延慶季長撰。壓卷為天寧節《萬年歡》，又有庚寅京師作《水調》，則大觀元年也。
　　△《金石遺音》一卷
　　石孝文次仲撰。
　　△《歸愚詞》一卷
　　葛立方常之撰。
　　△《信齋詞》一卷
　　葛剡謙問撰。
　　△《澗壑詞》一卷
　　雙井黃談子默撰。
　　△《懶窟詞》一卷
　　東武侯寘彥周撰。其曰母舅晁留守者，謙之也。紹興中以直學士知建康。
　　△《王周士詞》一卷
　　長沙王以寧周士撰。
　　△《鬨堂集》一卷
　　盧炳叔易撰。
　　△《定齋詩餘》一卷
　　三山林淳太衝撰。
　　△《漫堂集》一卷
　　豐城鄧元南秀撰。
　　△《養拙堂詞集》一卷
　　董鑒明仲撰。
　　△《坦庵長短句》一卷
　　趙師俠介之撰。
　　△《晦庵詞》一卷
　　李處全粹伯撰。淳熙中侍御史。
　　△《近情集》一卷
　　鄱陽王大受仲可撰。
　　△《野逸堂詞》一卷
　　歷陽張孝忠正臣撰。
　　△《松坡詞》一卷
　　京鏜仲遠撰。
　　△《默軒詞》一卷
　　豫章劉德秀仲洪撰。慶元中為簽樞。
　　△《岫雲詞》一卷
　　長沙鍾將之仲山撰。嘗為編修官。
　　△《西樵語業》一卷
　　廬陵楊炎止濟翁撰。
　　△《雲谿樂府》四卷
　　魏子敬撰。未詳何處人。
　　△《西園鼓吹》二卷
　　徐得之思叔撰。
　　△《李東老詞》一卷
　　李叔獻東老撰。
　　△《東浦詞》一卷
　　韓玉溫甫撰。
　　△《季氏花萼集》五卷
　　廬陵李氏兄弟五人：洪子大、漳子清、泳子永、洤子召、淛子秀，皆有官閥。
　　△《好庵遊戲》一卷
　　莆田方信孺孚若撰。開禧中使入金國，後至廣西漕。
　　△《鶴林詞》一卷
　　簡池劉光祖德修撰。紹熙名臣，為御史、起居郎，晚以雜學士終。蜀之耆德。有文集，未見。
　　△《笑笑詞集》一卷
　　臨江郭應祥承禧撰。嘉定間人。自《南唐二主詞》而下，皆長沙書坊所刻，號「百家詞」。其前數十家皆名公之作，其末亦多有濫吹者。市人射利，欲富其部帙，不暇擇也。
　　△《蕭閑集》六卷
　　蔡伯堅撰。靖之子陷金者。
　　△《吳彥高詞》一卷
　　吳激彥高撰。米元章之婿，亦陷金，二人皆貴顯。
　　△《白石詞》五卷
　　姜夔堯章撰。
　　△《西溪樂府》一卷
　　姚寬令威撰。
　　△《洮湖詞》一卷
　　金壇陳從古晞顏撰。
　　△《審齋詞》一卷
　　東平王千秋錫老撰。
　　△《海野詞》一卷
　　曾覿撰。孝宗潛邸人，怙寵依勢，世號「曾龍」者也。龍名大淵。
　　△《蓮社詞》一卷
　　張掄才甫撰。
　　△《梅溪詞》一卷
　　汴人史達祖邦卿撰。張約齋磁為作序。不詳何人。
　　△《竹屋詞》一卷
　　高觀國賓王撰。亦不詳何人。高郵陳造並與史二家序之。
　　△《劉改之詞》一卷
　　襄陽劉過改之撰。
　　△《泠然齋詩餘》一卷
　　蘇泂召叟撰。
　　△《蒲江集》一卷
　　永嘉盧祖臯申之撰。
　　△《欵乃集》八卷
　　昭武嚴次山撰。「欵」音「曖」，「乃」如字，余嘗辨之甚詳。
　　△《花翁詞》一卷
　　孫惟信季蕃撰。
　　△《蕭閑詞》一卷
　　韓疁子耕撰。
　　△《注坡詞》二卷
　　仙谿傅幹撰。
　　△《注琴趣外篇》三卷
　　江陰曹鴻注葉石林詞。
　　△《注清真詞》二卷
　　曹杓季中注。自稱一壺居士。
　　△《樂府雅詞》三卷、《拾遺》二卷
　　曾慥編。
　　△《復雅歌詞》五十卷
　　題鮦陽居士序，不著姓名。末卷言宮詞音律頗詳，然多有調而無曲。
　　△《草堂詩餘》二卷
　　△《類分樂章》二十卷
　　△《群公詩余前後編》二十二卷
　　△《五十大曲》十六卷
　　△《萬曲類編》十卷
　　皆書坊編集者。
　　△《陽春白雪》五卷
　　趙稡夫編。取《草堂詩余》所遺以及近人之詞。
