
　　●直齋書錄解題卷九
　　○儒家類
　　△《孔子家語》十卷
　　孔子二十二世孫猛所傳。魏散騎常侍王肅為之注。肅辟鄭學，猛嘗受學於肅。肅從猛得此書，與肅所論多合，從而證之，遂行於世。雲博士安國所得壁中書也，亦未必然。其間所載，多已見《左氏傳》、《大戴禮》諸書雲。肅，東海人，父朗。
　　△《曾子》二卷
　　凡十篇，具《大戴禮》，後人從其中錄出別行。慈谿楊簡注。
　　△《晏子春秋》十二卷
　　齊大夫平仲晏嬰撰。《漢志》八篇，但曰《晏子》。《隋》、《唐》七卷，始號《晏子春秋》。今卷數不同，未知果本書否？
　　△《荀子》二十卷
　　楚蘭陵令趙國荀況撰。《漢志》作《孫卿子》，雲齊稷下祭酒。其曰「孫」者，避宣帝諱也。至楊倞始改為荀卿。
　　△《荀子注》二十卷
　　唐大理評事楊倞注。案劉向序，校中書三百二十二篇，以校除復重二百九十篇，定著三十二篇。《隋志》為十二卷。至倞始分為二十卷而注釋之。淳熙中，錢佃耕道用元豐監本參校，刊之江西漕司，其同異著之篇末，凡二百二十六條，視他本最為完善。
　　△《賈子》十一卷
　　漢長沙王太傅洛陽賈誼撰。《漢志》五十八篇，今書首載《過秦論》，末為《吊湘賦》，余皆錄《漢書》語，且略節誼本傳於第十一卷中。其非《漢書》所有者，輒淺駁不足觀，決非誼本書也。
　　△《鹽鐵論》十卷
　　漢廬江太守丞汝南桓寬次公撰。本始元年，召問賢良、文學，對願罷鹽鐵、榷酤、均輸，與御史大夫弘羊相詰難，於是止罷榷酤，而鹽鐵卒不變。故《昭紀贊》曰「議鹽鐵而罷榷酤」也。及宣帝時，寬推衍增廣著數萬言，凡六十篇，其末曰《雜論》班書取以為論贊，其言桑大夫據當世，合時變，上權利之略，雖非正法，鉅儒宿學不能自解，博物通達之士也。嗚呼，世之小人何嘗無才！以《熙寧日錄》言之，王安石之辯，雖曰儒者，其實桑大夫之流也。霍光號知時務，與民更始，而鹽鐵之議，乃俾先朝首事之臣，與諸儒議論，反覆不厭，或是或非，一切付之公論，而或行或否，未嘗容心焉。以不學無術之人，而暗合乎《孟》、《莊子》父臣父政之義。曾謂元祐諸賢，而慮不及此乎！
　　△《新序》十卷
　　漢護都水使者光祿大夫劉向子政撰。舜、禹以來迄於周，嘉言善行，往往在焉。其書最為近古。
　　△《說苑》二十卷
　　劉向撰。序言臣向所校中書《說苑雜事》，除去與《新序》復重者，其餘淺薄不中義理，別集以為百家後，今以類相從，更以造新事，凡二十篇，七百八十四章，號曰《說苑》，案《漢志》，劉向所序六十七篇，謂《新序》、《說苑》、《世說》、《列女傳頌圖》也。今本南豐曾鞏序，言《崇文總目》存者五篇，從士大夫得十五篇，與舊為二十篇。未知即當時篇章否？《新苑》之名亦不同。
　　△《法言》十卷
　　漢黃門郎蜀揚雄子雲撰。凡十三篇，篇各有序，本在卷末，如班固《敘傳》，然今本分冠篇首，自宋鹹始也。
　　△《法言注》十三卷、《音義》一卷
　　晉尚書郎李軌宏範注。此本歷景祐、嘉祐、治平三降詔，更監學、館閣兩制校定，然後頒行。與建寧四注本不同。錢佃得舊監本刻之，與《孟》、《荀》、《文中子》為四書。
　　△《太玄經》十卷
　　揚雄撰，五業主事章陵宋衷仲子解詁，吳鬱林太守陸績公紀釋文，晉尚書郎範望叔明解贊。案《漢志》，揚雄所敘三十八篇，《太玄》十九。本傳三方、九州、二十七部、八十一家、七百二十九贊，分為三卷，有《首》、《衝》、《錯》、《測》、《攡》、《瑩》、《數》、《文》、《掜》、《圖》、《告》十一篇，皆以解剝《玄》體，蓋與本經三卷，共為十四。今《志》雲十九，未詳。初，宋、陸二家各依舊本解釋，範望折中長短，或加新意，既成此注，乃以《玄首》一篇，加經贊之上；《玄測》一篇，附《贊》之下，為九篇，列為四卷。《首測》一序，仍載之第一卷之首。蓋猶王弼離合《古易》之類也。卷首有陸續《述玄》一篇。本傳尚有「二百四十三表」六字。
　　△《說玄》一篇
　　唐宰相河南王涯廣津撰。《明宗》、《立例》、《揲法》、《占法》、《辨首》凡五篇。
　　△《太玄釋文》一卷
　　相傳自侯芭、虞翻、宋衷、陸績互相增損，非後人所作也，吳秘嘗作《音義》。豈即此耶？
　　△《太玄集注》六卷
　　司馬光撰。自宋衷而下四家之外，有直昭文館宋惟幹注，天水尉陳漸《演玄》，司封郎吳秘《音義》，通前凡七家。集取其說，斷以己意。
　　△《玄解》四卷、《玄歷》一卷
　　右丞襄陵許翰崧老撰。所解十一篇，通溫公注為十卷，仿韓康伯注《繫辭》合王弼為全書之例也。大抵《玄首》如《彖》，《贊》如《爻》，《測》如《象》，《文》如《文言》，《攡》、《瑩》、《掜》、《告》如《繫辭》，《數》如《說卦》，《衝》如《序卦》，《錯》如《雜卦》之類。其於《易》也，規規然擬之勤矣。《太玄歷》者，亦翰所傳，雲溫公手錄，不著何人作。
　　△《申鑒》五卷
　　漢黃門侍郎潁川荀悅仲豫撰。獻帝頗好文學，政在曹氏，恭己而已。悅志在獻替，而謀無所用，乃作此書五篇奏之。其曰「教化之廢，推中人而墮於小人之域；教化之行，引中人而納於君子之塗」，古今名言也。
　　本傳止載《政體》一篇，有曰「前鑒既明，後復申之」，故名。
　　△《中論》二卷
　　漢五官將文學北海徐幹偉長撰。《唐志》六卷，今本二十篇，有序而無名氏。蓋同時人所作。
　　△《孔叢子》七卷
　　孔氏子孫雜記其先世系言行之書也。《小爾雅》一篇，亦出於此。《中興書目》稱漢孔鮒撰，一名《盤盂》。案《孔光傳》，夫子八世孫鮒，魏相順之子，為陳涉博士，死陳下，則固不得為漢人。而其書紀鮒之沒，第七卷號《連叢子》者，又記太常臧而下數世，迄於延光三年季彥之卒，則又安得以為鮒撰。案《儒林傳》所載為博士者，又曰孔甲，顏注曰：「將名鮒，而字甲也。」今考此書稱子魚名鮒，陳人，或謂之子鮒，或稱孔甲，然則顏監未嘗見此書耶？《藝文志》有孔甲《盤盂》二十六篇，本注謂黃帝史，或曰夏帝孔甲，似皆非也。其書蓋田蚡所學者，與孔鮒初不相涉也。《中興書目》乃曰「一名《盤盂》」，不知何據？豈以《漢志》所謂孔甲，即陳王博士之孔甲邪？
　　△《帝範》一卷
　　唐太宗撰。凡十二篇，以賜高宗。
　　△《中說》十卷
　　隋河汾王通仲淹撰。《唐志》五卷，今本第十卷有《文中子》家世、《房魏論禮樂事》、《書關子明事》及《王氏家書雜錄》。舊傳以此為前後序，非也。
　　△《中說注》十卷
　　太常丞阮逸天隱撰。
　　△《中說注》十卷
　　正議大夫淄川龔鼎臣輔之撰。自甲至癸為十卷，而所謂前後序者，在十卷之外，亦頗有所刪取。李格非跋雲，龔自謂明道間得唐本於齊州李冠，比阮本改正二百餘處。
　　△《潛虛》一卷
　　司馬光撰。言萬物皆祖於虛，《玄》以準《易》，《虛》以準《玄》。
　　△《潛虛發微論》一卷
　　監察御史張敦實撰。凡九篇。
　　△《周子通書》一卷、《太極圖說》一卷
　　廣東提刑舂陵周敦頤茂叔撰。
　　△《周子通書遺文遺事》一卷
　　侍講朱熹集次。刊於南康。
　　△《帝學》八卷
　　侍講成都範祖禹淳父元祐中編集，上自三皇五帝，迄於本朝神宗。凡聖學事實皆具焉。
　　△《正蒙書》十卷
　　崇文校書長安張載子厚撰。凡十九篇。範育呂大臨、蘇昞為前後序，皆其門人也。又有待制胡安國所傳，編為一卷，末有《行狀》一卷。
　　△《經學理窟》一卷
　　張載撰。
　　△《西銘集解》一卷
　　張載作《訂頑》、《砭愚》二銘，後更曰《東》、《西銘》，其《西銘》即《訂頑》也。大抵發明理一分殊之旨。有趙師俠者，集呂大臨、胡安國、張九成、朱熹四家之說為一編，刻之興化軍。
　　△《通書西銘集解》三卷
　　戶部侍郎新昌王夢龍慶翔所集。
　　△《河南師說》十卷
　　尚書潁川韓元吉無咎以《河南雅言》、《伊川雜說》及諸家語錄，裏為十卷，以尹和靖所編為卷首。不若遺書之詳訂也。
　　△《山東野錄》七卷
　　殿中丞臨淄賈同公餗撰。本名罔，真宗禦筆改之。蓋祥符祀汾陰時，所放經明行修進士也。
　　△《程氏遺書》二十五卷、《附錄》一卷、《外書》十三卷
　　朱熹集錄二程門人李<籥頁>端亻自而下諸家所聞見問答之語，附錄行狀、哀詞、祭文之屬八篇。其《年譜》，朱公所撰述也。《外書》則又二十五篇之所遺者。
　　△《皇極經世書》十二卷
　　邵雍堯夫撰。其學出於李之才挺之，之才受之穆修伯長，修受之種放明逸，放受之陳摶。蓋數學也，曰《元會運世》，《以元經會》，《以運經世》，自帝堯至於五代，天下離合，治亂興廢，得失邪正之跡，以天時而驗人事，以陰陽剛柔窮聲音律呂，以窮萬物之數。末二卷論所以為書之意，窮日月星辰、飛走動植之數，以盡天地萬物之理；述皇王帝霸之事，以明大中至正之道。書謂之《皇極經世》，篇謂之《觀物》，凡六十二篇。其子伯溫為之敘系，具載《先天》、《後天》、《變卦》、《反對》諸圖，又為《易學辨惑》一篇，敘傳授本末真偽。然世之能明其學者，蓋鮮焉。
　　△《觀物外篇》六卷
　　康節門人太常寺簿張崏子望記其言，雖十才一二，而足以發明成書。
　　△《觀物內篇》二卷
　　康節之子右奉直大夫伯溫撰。即《經世書》之第十一、十二卷也。張氏曰：「先生《觀物》有《內》、《外篇》。《內篇》，先生所著之書也；《外篇》，門人所記先生之言也。《內篇》理深而數略，《外篇》數詳而理顯。學先天者，當自《外篇》始。」先生詩云︰「若無楊子天人學，安有莊周《內》、《外篇》。」以此知《外篇》亦先生之文，門人蓋編集之耳。又曰：「《皇極經世》者，康節之《易》，先天之嗣也。《觀物篇》立言廣大，措意精微如《繫辭》，然稽之以理，既無不通，參之以數，亦無不合。」
　　△《近思錄》十四卷
　　朱熹、呂祖謙取周、程之書關於大體而切於日用者六百十九條，取「切問近思」之義，以教後學。
　　△《元城語錄》三卷
　　右朝散郎維揚馬永卿大年撰。永卿初仕亳州永城主簿，從寓公劉安世器之學，記其所聞之語。
　　△《劉先生談錄》一卷
　　知秀州韓瓘德全撰。瓘，億之曾孫，緬之孫。官二浙，道睢陽，往來必見劉元城，記其所談二十一則。
　　△《道護錄》一卷
　　胡珵德輝所錄劉元城語，凡十九則。以上三書皆刻章貢，末又有邵伯溫、呂本中所記數事附焉。
　　△《庭闈稿錄》一卷
　　即楊迥所錄，當政和八年，其父亡恙時也。
　　△《龜山別錄》二卷
　　不知何人所錄。
　　△《龜山語錄》五卷
　　延平陳淵幾叟、羅從彥仲素、建安胡大原伯逢所錄楊時中立語及其子迥稿。《錄》共四卷。末卷為《附錄》、《墓誌》、《遺事》，順昌廖德明子晦所集也。
　　△《尹和靖語錄》四卷
　　馮忠恕、祈寬居之、呂堅中崇實所錄尹焞彥明語。
　　△《胡氏傳家錄》五卷
　　曾幾吉父、徐時動舜鄰、楊訓子中所記胡安國康侯問答之語，及其子寧和仲所錄家庭之訓。
　　△《無垢語錄》十四卷、《言行編》、《遺文》共一卷
　　張九成子韶之甥於恕所編《心傳錄》，及其門人郎昱所記《日新錄》。近時徐鹿卿德夫教授南安，復裒其言行，系以歲月，及遺文三十篇，附於末。
　　△《南軒語錄》十二卷
　　蔣邁所記張栻敬夫語。
　　△《晞顏錄》一卷
　　張栻取經傳中凡言及顏子者，錄為一編。
　　△《晦庵語錄》四十六卷
　　著作佐郎陵陽李道傳貫之，裒晦翁門人廖德明子晦而下三十二家，刻之九江。
　　△《晦庵續錄》四十六卷
　　李太史之弟樞密性傳成之，又得黃幹直卿而下四十一家，及前錄所無者並刻之，合貫之前錄，益見該備矣。
　　△《節孝先生語》一卷
　　江瑞禮季恭所錄山陽徐積仲車語。
　　△《童蒙訓》一卷
　　中書舍人東萊呂本中居仁撰。
　　△《師友雜志》一卷、《雜說》一卷
　　呂本中撰。
　　△《鬍子知言》一卷
　　五峰胡宏仁仲撰。文定公安國之季子，張南軒從之遊。
　　△《忘筌書》二卷
　　浦城潘植子醇撰。多言《易》，亦涉異端，凡五十一篇。此書載《鳴道集》為九十二篇，附見者又十有三，而《館閣書目》又稱七十七篇，皆未詳。
　　△《諸儒鳴道集》七十二卷
　　不知何人所集涑水、濂溪、明道、伊川、橫渠、元城、上蔡、無垢以及江民表、劉子翬，潘子醇凡十一家，其去取不可曉。
　　△《兼山遺學》六卷
　　河南郭雍錄其父忠孝之遺書。前二卷為《易蓍卦》，次為《九圖》，又次《說春秋》，又次為《性說》三篇，末卷問答雜說。忠孝父子世系、出處本末，詳見《易》類。
　　△《玉泉講學》一卷
　　沙隨程迥可久所記喻樗子才語。樗本末見《語孟》類。
　　△《周簡惠聖傳錄》一卷
　　參政荊溪周葵惇義撰。自堯、舜至孔、孟聖傳正統，為絕句詩二十章，而各著其說，自為一家，然無高論。
　　△《小學書》四卷
　　朱熹所集古聖格言、至論以教學者，皆成童幼志進學之序也。《內篇》曰《立教》、《明倫》、《敬身》、《稽古》，《外篇》曰《嘉言》、《善行》。
　　△《呂氏讀書記》七卷
　　呂祖謙撰。乾道癸巳淳熙乙未家居日閱之書，隨意手筆，或數字，或全篇。蓋偶有所感發，或以備遺忘者。
　　△《閫範》十卷
　　呂祖謙撰。集經、史、子、傳，發明人倫之道，見於父子、兄弟之間者為一篇。時教授嚴州，張南軒守郡，實為之序。
　　△《少儀外傳》二卷
　　呂祖謙撰。雜取經傳嘉言善行，切於立身應世者，皆博學切問之事也，而大要以謹厚為本。
　　△《辨志錄》一卷
　　△《尊孟辨》七卷
　　建安余允文隱之撰。以司馬公有《疑孟》及李遘泰伯《常語》、鄭厚叔友《折衷》，皆有非孟之言，故辨之，為五卷。後二卷則王充《論衡刺孟》及東坡《論語說》中與《孟子》異者，亦辨焉。
　　△《先聖大訓》六卷
　　龍圖閣學士慈谿楊簡敬仲撰。取《禮記》、《家語》、《左傳》、《國語》而下諾害，凡稱孔子之言，皆類為此編。然聖人之言，旨意未易識也。「喪欲速貧，死欲速朽」，自門弟子已不能知其有為而言，況於百氏所記，其間淺陋依託，可勝道哉！多聞闕疑，庶乎其弗畔也。
　　△《已易》一卷
　　楊簡撰。
　　△《慈湖遺書》三卷
　　楊簡撰。前二卷雜說：末一卷遺文。慈湖之學，專主乎心之精神，是謂聖一，語其誨人惟欲發明本心而有所覺。然其稱學者之覺，亦頗輕於印可。蓋其用功偏於上達，受人之欺而不疑。竊嘗謂誠明一理，焉有誠而不明者乎？當淳熙中，象山陸九淵之學盛行於江西，朱侍講不然之。朱公於前輩不肯張無垢，於同流不肯陸象山，為其本原未純故也。象山之後，一傳而慈湖，遂如此。甚矣，道之不明，賢知者過之也！
　　△《明倫集》十卷
　　高安塗近止撰。取經傳言行之要，以孝為本，推而廣之為十篇。塗有子登科，得初品官致仕。
　　△《心經法語》一卷
　　參政建安真德秀希元撰。集聖賢論心格言。
　　△《三先生謐議》一卷
　　嘉定中，魏了翁華父為潼川憲，奏請賜周、程謐。寶慶守李大謙集而刻之，並及諸郡祠堂記文。
　　△《言子》三卷
　　言偃，吳人，相傳所居在常熟縣。慶元間，邑宰孫應時季和始為立祠，求朱晦翁為記。近新昌王爚伯晦復裒《論語》諸書所載問答為此書。邑中至今有言氏，亦買田教養之。
　　○道家類
　　△《老子道德經》二卷
　　周柱下史李耳伯陽撰。昔人言謐曰「聃」，故世稱老聃。然「聃」之為訓，耳漫無輪也，似不得為謚。
　　△《禦注老子》二卷
　　徽宗皇帝禦制。
　　△《老子注》二卷
　　魏王弼撰。魏、晉之世，玄學盛行，弼之談玄，冠於流輩，故其注《易》，亦多玄義。晁說之以道曰：「弼本深於《老子》，而《易》則未也。其於《易》多假諸《老子》之旨，而《老子》無資於《易》，其有餘不足之跡可見矣。」世所行《老子》，分《道德經》為上、下卷。此本《道德經》且無章目，當是古本。
　　△《老子道德論述要》二卷
　　司馬光撰。太史公曰老子著書言道德之意。後人以其篇首之文名。上篇曰《道》，下篇曰《德》。夫道德連體，不可偏舉，合從本名。溫公之說如此。其不曰「經」而曰「論」，亦公新意也。
　　△《老子新解》二卷
　　蘇轍撰。東坡跋曰：「使戰國有此書，則無商鞅、韓非；使漢初有此書，則孔老為一；使晉、宋間有此書，則佛老不為二。」
　　△《老子解》二卷
　　葉夢得撰。其說曰：「孔子稱竊比於我老彭，孟子辟楊、墨，而不及老氏。老氏之書，孔、孟所不廢也。」所解生之徒十有三，死之徒十有三，以為四肢九竅，本《韓非子解老》之說。
　　△《易老通言》十卷
　　程大昌撰。其序言名為訓《老》，而實該《六經》，故曰《易老通言》，《易》在而《六經》皆在矣。蓋以《易》為《六經》之首也。
　　△《列子》八卷
　　鄭人列禦寇撰。穆公時人。
　　△《列子注》八卷
　　晉光祿勛張湛處度撰。
　　△《列子釋文》二卷
　　唐當塗縣丞殷敬順撰。
　　△《莊子》十卷
　　蒙漆園吏宋人莊周撰。案《史記》與齊宣、梁惠同時，則亦當與孟子相先後矣。
　　△《莊子注》十卷
　　晉太傅主簿河南郭象子玄撰。案本傳，向秀解義未竟而卒，頗有別本遷流，象竊以為己注，乃自注《秋水》、《至樂》二篇，又易《馬蹄》一篇，其餘點定文句而已。其後秀義別出，故今有向、郭二《莊》，其義一也。然向義今不傳，但時見陸氏《釋文》。
　　△《莊子音義》三卷
　　唐陸德明撰。即《經典釋文》二十六至二十八卷。
　　△《莊子疏》三十卷
　　唐道士西華法師陜郡成玄英子實撰。玄英隱東海，貞觀五年召至京師，永徽中流郁州，不知坐何事。《唐藝文志》雲。
　　△《鬻子》一卷
　　鬻熊為周文王師，封於楚，為始祖。《漢志》雲爾。書凡二十二篇，今書十五篇。陸佃農師所校。
　　△《鬻子注》一卷
　　唐鄭縣尉逢行珪撰。止十四篇，蓋中間以二章合而為一，故視陸本又少一篇。此書甲乙篇次。皆不可曉，二本前後亦不同。姑兩存之。
　　△《關尹子》九卷
　　周關令尹喜，蓋與老子同時，啟老子著書言道德者。案《漢志》有《關尹子》九篇，而《隋》、《唐》及《國史志》皆不著錄，意其書亡久矣。徐藏子禮得之於永嘉孫定，首載劉向校定序，篇末有葛洪後序。未知孫定從何傳授，殆皆依託也。序亦不類向文。
　　△《亢倉子》三卷
　　何粲注。首篇所載與《莊子•庚桑楚》同。「亢倉」者，「庚桑」聲之變也，其餘篇亦皆依託。唐柳子厚辨其非劉向，班固所錄，是矣。今《唐志》有王士元《亢倉子》二卷，注雲天寶元年，詔號《莊子》為《南華真經》、《列子衝虛》、《文子》《通玄》、《亢倉子洞靈真經》。然《亢倉子》求之不獲，襄陽處士王士元謂《莊子》作《庚桑子》、太史公《列子》作《亢倉子》，其實一也。乃取諸子文義類者補其亡。然則今之《亢倉》，士元為之也。宗元唐人，豈偶不之知耶？
　　△《文子》十二卷
　　題默希子注。案《漢志》有《文子》九篇。老子弟子，與孔子同時，而稱周平王問，似依託者也。又案《史記貨殖傳》徐廣註：「計然，范蠡師，名鈃。」裴駰曰：「計然，葵邱濮上人，姓辛氏，字文子。」默希子引以為據。然自班固時已疑其依託，況又未必當時本書乎？至以文子為計然之字，尤不可考信。柳子厚亦辨其為駁書，而亦頗有取焉。默希子不著名氏，晁公武曰唐徐靈府自號也。
　　△《鶡冠子》三卷
　　陸佃解。案《漢志》，鶡冠子，楚人，居深山，以鶡為冠。今書十九篇，韓吏部稱十有六篇，故陸謂非其全也。韓公頗道其書，至柳柳州則曰盡鄙淺言也，好事者偽為其書，反用《鵩賦》以文飾之。其好惡不同如此。自今考之，柳說為長。
　　△《抱樸子》二十卷
　　晉句漏令丹陽葛洪稚川撰。洪所著書，《內篇》言神仙黃白變化之事，《外篇》駁難通釋。此二十卷者，《內篇》也。《館閣書目》有《外篇》五十卷。
　　△《坐忘論》一卷
　　唐逸人河內司馬承禎子微撰。言坐忘安心之法凡七條，並《樞翼》一篇，以為修道階次。其論與釋氏相出入。
　　△《天隱子》一卷
　　司馬子微作序，言不知其何許人，著書八篇，修煉形氣，養和心靈，長生久視，無出此書。今觀其言，殆與《坐忘論》相表裏。豈「天隱」雲者，託之別號歟？
　　△《玄真子外篇》三卷
　　唐隱士金華張志和撰。《唐志玄真子》十二卷，今才三卷，非全書也。既曰《外篇》，則必有《內篇》矣。志和事跡，詳見余所集碑傳。
　　△《無能子》三卷
　　不著名氏。《唐志》雲光啟中隱民間，蓋其自序雲爾。
　　△《莊子義》十卷
　　參政清源呂惠卿吉父撰。元豐七年，先表進《內篇》，其餘蓋續成之。
　　△《莊子十論》一卷
　　題李士表撰。未詳何人。
