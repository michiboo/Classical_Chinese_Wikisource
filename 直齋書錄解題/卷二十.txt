
　　●直齋書錄解題卷二十
　　○詩集類下
　　△《伍喬集》一卷
　　本江南進士，後歸朝。
　　△《李九齡集》一卷
　　洛陽李九齡撰。乾德二年進士第三人。
　　△《巴東集》三卷
　　丞相萊國忠湣公下邽寇準平仲撰。初，以將作監丞知巴東縣，自擇其詩百餘首，且為之序，今刻於巴東。
　　△《忠湣公集》三卷
　　河陽守範雍得寇公詩二百首，為三卷，今刻板道州。
　　△《草堂集》二卷
　　處士巨鹿魏野仲先撰。
　　△《巨鹿東觀集》十卷
　　野之子閑集其父詩四百篇，薛田為之序。野既沒，贈著作郎，故以「東觀」名集。
　　△《潘逍遙集》一卷
　　四門助教廣陵潘閬逍遙撰。嘗賜及第，後坐追奪，或雲坐盧多遜黨，追捕變姓名，僧服入中條山，卒於泗州。又有嚴陵刻本同，少卷末三首。
　　△《東裏楊聘君集》一卷
　　處士鄭圃楊樸契元撰。太宗嘗召對，拜郎中不受，以其子為長水尉。
　　△《滕工部集》一卷
　　滕白撰。篇首《寄陳摶》，知為國初人。又有《右省懷山中》及《臺中寄朱從事》詩，則其揚歷清要亦多矣。史傳亡所見，未有考也，後見《實錄》載，嘗以戶部判官為南面前轉運使，坐軍糧損折免官。
　　△《王嵒集》一卷
　　王嵒撰。集中有《春日感懷上滕白郎中》，蓋亦國初人。又有「聖駕親征河東」及有「甲午避寇，全家欲下荊南」之語，則是李順亂蜀之歲，嵒蓋蜀人也耶？
　　△《漁舟集》五卷
　　處士成都郭震希聲撰。自稱汾陽山人。李畋為作集序。淳化四年忽作詩曰：「朝出東門遊，東門好春色。青青原上草，莫放征馬食。」詣闕獻書，言蜀利病，未幾順賊已作矣。
　　△《王初歌詩集》一卷
　　王初撰。未詳何人。有《延平天慶觀》詩，當是祥符後人也。
　　△《書臺集》三卷
　　處士南隆朱有大有撰。自稱雲臺山人。天禧中王晦叔守蜀，以古風六十言遺之。「書臺」者，其所居坊名也。
　　△《甘棠集》一卷
　　知制誥上蔡孫僅鄰幾撰。咸平元年進士第一人，後其兄何一榜。嘗從何通判陜府，以所賦詩集而序之，首篇曰「甘棠思循吏」，故以名集。僅兄弟皆不壽，故不大顯。
　　△《錢希白歌詩》二卷
　　翰林學士吳越錢易希白撰。廢王倧之子。咸平二年進士第二人，景德二年制科。初，錢氏歸國，群從皆補官，獨易與兄昆不見錄，遂刻志讀書，皆第進士，昆至諫議大夫，易子彥遠、明逸又皆以賢良方正入等。宋興，父子兄弟制舉登科者，惟錢氏一門。易有集百五十卷，未見，家止有此及《滑稽集》四卷而已。
　　△《和靖集》三卷、《西湖紀逸》一卷
　　處士錢唐林逋君復撰。梅聖俞為之序。《紀逸》者，近時桑世昌澤卿所輯遺文逸事也。
　　△《清風集》一卷
　　職方員外郎鮑當撰。
　　△《石曼卿歌詩集》一卷
　　秘閣校理宋城石延年曼卿撰。自為序，石介復為作序。其仕以三舉進士，為三班奉職，出處詳見歐陽公所作《墓誌》。
　　△《呂文靖集》五卷
　　丞相許國文靖公壽春呂夷簡坦夫撰。文靖不以文鳴，而其詩清潤和雅，未易及也。
　　△《藥名詩》一卷司
　　封郎中陳亞亞之撰。咸平五年進士。有集三卷，《藥名詩》特其一體爾。如「馬嘶曾到寺，犬吠乍行村」，「吏辭如賀日，民送似迎時」，皆佳句，不在此集也。
　　△《金陵覽古詩》三卷
　　虞部員外郎楊備撰。億之弟也。
　　△《李問集》一卷
　　國子博士廣陵李問舜俞撰。
　　△《晁君成集》十卷、《別集》一卷
　　新城令晁端友君成撰。東坡為作序。補之，其子也。
　　△《擊壤集》二十卷
　　處士共城邵雍堯夫撰。自為之序。始自共城徙河南，卒於熙寧十年，謚康節。△《臨川詩選》一卷汪藻彥章得《半山別集》，皆罷相後山居時老筆。過江失之，遂於《臨川集》錄出。又言有表、啟十餘篇，不存一字。
　　△《注荊公集》五十卷
　　參政眉山李璧季章撰。謫居臨川時所為也。助之者曾極景建。魏鶴山為作序。
　　△《注東坡集》四十二卷、《年譜》、《目錄》各一卷
　　司諫吳興施元之德初與吳郡顧景蕃共為之。元之子宿從而推廣，且為《年譜》，以傳於世。陸放翁為作序，頗言注之難，蓋其一時事實，既非親見，又無故老傳聞，有不能盡知者。噫，豈獨坡詩也哉！注杜詩者非不多，往往穿鑿傅會，皆臆決之過也。沈括先與坡同在館閣，後察訪兩浙，至杭，求坡近詩簽貼，以為訕懟李定等，論詩置獄，實本於括雲。
　　△《山谷集》三十卷、《外集》十一卷、《別集》二卷
　　黃庭堅魯直撰。江西所刻《詩派》，即《豫章前》、《後集》中詩也。《別集》者，慶元中莆田黃汝嘉增刻。
　　△《山谷編年詩集》三十卷、《年譜》二卷
　　山谷詩文，其甥洪氏兄弟所編，斷自進德堂以後。今《外集》所載數卷，有晚年刪去者，故任子淵所注亦惟取《前集》而已。監丞黃■〈�田〉子耕者，其諸孫也，既會粹《別集》，復盡取其平生詩，以歲月次第編錄，且為之《譜》，今刊板括蒼。青城史容儀甫近注《外集》，「外集」者，謂山谷曾欲以「前」「後」仿《莊子》為「內」、「外」也。
　　△《後山集》六卷、《外集》五卷
　　陳師道無己撰。亦於正集中錄出入《詩派》。江西宗派之說，出於呂本中居仁。前輩固有議其不然者矣。後山雖曰見豫章之詩，盡棄其學而學焉，然其造詣平淡，真趣自然，實豫章之所缺也。
　　△《注黃山谷詩》二十卷、《注後山詩》六卷
　　新津任淵子淵注。鄱陽許尹為序。大抵不獨注事而兼注意，用功為深。二集皆取前集。陳詩以魏衍集記冠焉。
　　△《盧載雜歌詩》一卷
　　盧載厚元撰。集中有與胡則、錢惟演往來詩。
　　△《琴軒集》一卷
　　題南榮浪翁李有慶撰。與石昌言、任師中同時。卷末贈答十二絕，闕其六。其曰癸巳歲者，殆皇祐中耶？
　　△《元章簡玉堂集》十卷
　　參政元絳厚之撰。
　　△《劉景文集》一卷
　　左藏庫使知隰州劉季孫景文撰。環慶死事將平之子也。東坡嘗薦之。坡在杭，季孫寄詩，有「四海共知霜鬢滿，重陽曾插菊花無」之句，其詩慷慨有氣，如其為人。
　　△《廣諷味集》五卷
　　吏部侍郎南京王欽臣仲至撰。
　　△《海門集》八卷
　　渤海張重撰。有《上蘇子瞻內翰》詩，又有《與張伯玉遊鑒湖晚歸》詩。伯玉知越州當嘉祐末，而東坡為翰苑在元祐間，重皆與同時，特未詳其人。
　　△《王岐公宮詞》一卷
　　王珪禹玉撰。
　　△《逸民鳴》一卷
　　盱江李樵撰。泰伯之侄孫。
　　△《湛推官集》一卷
　　長樂湛鴻季潛撰。紹聖初韓昌國序。
　　△《青山集》三十卷
　　朝奉郎當塗郭祥正功父撰。初見賞於梅聖俞，後見知於王介甫，仕不達而卒。李端叔晚寓其鄉，祥正與之爭名，未嘗同堂語，至為俚語以譏誚之，則其為人不足道也。
　　△《方秘校集》十卷
　　莆田方惟深子通撰。其父屯田龜年葬吳，遂為吳人。與朱伯原厚善，以女嫁伯原之子。嘗舉進士冠其鄉，不第，晚得興化軍助教，年八十三以卒。王荊公最愛其詩精詣警絕。始余得其詩二卷，乃其侄孫蕭山宰翺所編，後乃知莆中嘗刊板，為十卷，且載程俱致道所作《墓誌》於末。曾慥《詩選》直以為姑蘇人者，誤也。《詩選》又言荊公愛其「春江渺渺」一絕，手書之，遂載《臨川集》。曾紆《南遊記舊》亦云，而其詩則「客帆收浦」者也。二詩皆不在今集中，豈以《臨川集》已收故耶？二本大略同，亦微有出入。
　　△《慶湖遺老集》九卷、《拾遺》二卷
　　朝奉郎共城賀鑄方回撰。自序言外監知章之後，且推本其初，出王子慶忌，以慶為姓，居越之湖澤，今所謂鏡湖者，本慶湖也，避漢安帝及清河王諱，改為賀氏，慶湖亦轉為鏡，未知其說何所據也。其《東山樂府》，張文潛序之。鑄後居吳下，葉少蘊為作傳，詳其出處，且言與米芾齊名，然鑄生皇祐壬辰，視米芾猶為前輩也。
　　△《操縵集》五卷
　　周邦彥撰。亦有前集中所無者。
　　△《得全居士集》三卷
　　趙鼎元鎮撰。全集號《忠正德文》。其曾孫璧別刊其詩，附以樂府。陸遊曰：忠簡謫朱崖，臨終自書銘旌曰：「身騎箕尾歸天上，氣作山河壯本朝。」嗚呼！可不謂偉人乎！
　　△《高隱集》七卷
　　高隱處士蘄春林敏功子仁撰。嘗以《春秋》預鄉薦不第。有詩文百卷，號《蒙山集》，兵火後不存。
　　△《無思集》四卷
　　林敏修子來撰。敏功之弟。
　　△《柯山集》二卷
　　齊安潘大臨邠老撰。所謂「滿城風雨近重陽」者也。
　　△《溪堂集》五卷、《補遺》二卷
　　臨川謝逸無逸撰。
　　△《竹友集》七卷
　　謝薖幼槃撰。逸之弟。
　　△《日涉園集》十卷
　　廬山李彭商老撰。公擇之從孫。
　　△《清虛集》一卷
　　豫章洪朋龜父撰。
　　△《老圃集》一卷
　　諫議大夫洪芻駒父撰。
　　△《西渡集》一卷
　　中書舍人洪炎玉父撰。洪氏兄弟四人，其母黃魯直之妹，不淑，早世所為賦《毀壁》者也。龜父舉進士不第，其季羽鴻父坐上書元符入籍終其身。芻、炎皆貴，而芻靖康失節貶廢，羽詩不傳。
　　△《陵陽集》四卷、《別集》二卷
　　韓駒子蒼撰。
　　△《還還集》二卷
　　直龍圖閣江陵高荷子勉撰。
　　△《東湖集》三卷
　　樞密豫章徐俯師川撰。禧之子，亦魯直諸甥也，思陵以黃庭堅故召用之，丞相呂頤浩作書，具道上旨，而一時或言其由中人以進。其初除大坡也，程俱在西掖，繳奏不行，奉祠去，其然乎否耶？然俯在位，亦不聞有所建明也。
　　△《東萊集》二十卷、《外集》二卷
　　中書舍人呂本中居仁撰。希哲之孫，好問之子，而祖謙之伯祖也，撰《江西宗派》者。後人亦以其詩入派中。
　　△《具茨集》十卷
　　晁衝之叔用撰。衝之在群從中亦有才華，而獨不第。紹聖以來，黨禍既作，超然獨往，侍郎公武子止，蓋其子也。
　　△《青溪集》一卷
　　臨川汪革信民撰。呂居仁序之。
　　△《倚松集》二卷
　　臨川饒節德操撰。後為僧，號如璧。
　　△《遠遊堂集》二卷
　　知江州蘄春夏倪均父撰。
　　△《歸叟集》一卷
　　開封王直方立之撰。其高祖顯事晉邸，至樞密使。直方喜從蘇、黃諸名士遊，家有園池，娶宗女，為假承奉郎，自號歸叟，年甫四十而死。
　　△《李希聲集》一卷
　　秘書丞李錞希聲撰。與徐師川、潘邠老同時。
　　△《楊信祖集》一卷
　　楊符信祖撰。未詳出處。
　　△《陳留集》一卷
　　開封江端本子之撰。以上至林子仁，皆入《詩派》。
　　△《七里先生自然集》七卷
　　江端友子我撰。端本兄也，休復鄰幾之孫。其父懋相有遺澤，子我以遜端本。靖康初吳敏元中薦子我，召見賜出身，為京官，後至太常少卿。
　　△《臨漢居士集》七卷
　　南豐曾紘伯容撰。其父阜子山，於子固為從兄弟。
　　△《懷峴居士集》六卷
　　曾思顯道撰。紘之子也。阜嘗將漕湖南，後家襄陽。紘父子皆有官，而皆高亢不仕。楊誠齋序其詩，以附《詩派》之後。
　　△《見南山集》二十卷
　　秘閣修撰吳興劉燾無言撰。
　　△《灊山集》三卷
　　中書舍人龍舒朱翌新仲撰。
　　△《曾文清集》十五卷
　　禮部侍郎章貢曾幾吉父撰。本朝曾氏三望，最初溫陵宣靖公公亮明仲；次南豐舍人鞏子固兄弟，然其祖致堯起家，又在溫陵之先矣；其後則幾之族也，自贛徙河南，與其兄楙叔夏、開天遊皆嘗貳春楙至尚書，開沮和議得罪，並有名於世。又有長兄弼為湖北提舉學士，渡江溺死。幾以其遺澤補官，銓試第一，賜上捨出身。清江三孔之甥也。紹興末，幾已老，始擢用。乾道中年八十三以死，號茶山先生，其子逢、逮皆顯於時。
　　△《天臺集》十卷、《外集》四卷、《長短句》三卷
　　附臨海陳克子高撰。李庚子長跋其後雲，刪定，鄉人也，少時侍運判公貽序，宦學四方，曾慥《詩選》敘為金陵人，蓋失其實。今考集中首末多在建康，且嘗就試焉，當是僑寓也。《詩選》又言不事科舉，以呂安老薦入幕府得官。按集有《聞榜》二絕，則嘗應舉矣。又有甲午歲所作詩雲三十四，則其生當在元豐辛酉，得官入幕蓋已老矣。詩多情致，詞尤工。
　　△《簡齋集》十卷
　　參政洛陽陳與義去非撰。其先蓋蜀人，東坡所傳陳希亮公弼者，其曾祖也。崇、觀間尚王氏經學，風雅幾廢絕，而去非獨以詩鳴，中興後遂顯用。
　　△《西溪居士集》五卷
　　剡川姚寬令威撰。待制舜明廷輝之子。兄宏令聲為刪定官，得罪秦檜，死大理獄。寬為六部監門，逆亮入寇，寬言木德所照，必無虞。言驗，將除郎，召對，得疾僕殿上卒。遂用其弟憲令則，後至執政。
　　△《集句詩》三卷
　　江陰葛次仲亞卿撰。勝仲之兄。兄弟皆為大司成。
　　△《盧溪集》七卷
　　直敷文閣廬陵王庭珪民瞻撰。政和八年進士。仕不合棄去，隱居數十年，坐作詩送胡邦衡除名，徙辰州，年已七十矣。阜陵初政，召為國子監主簿，九十餘乃終。寄祿才承奉郎，澤竟不及後。周益公在位，欲委曲成就之，卒不可。
　　△《韋齋小集》一卷
　　朱松喬年撰。
　　△《玉瀾集》一卷
　　朱橰逢年撰。韋齋之弟，晦庵之叔父也。嘗夢為玉瀾堂之遊甚異，有詩紀之。
　　△《雲壑隱居集》三卷
　　南城蔡楠堅老撰。宜和以前人，沒於乾道庚寅。曾公卷、呂居仁輩皆與之倡和。
　　△《陳正獻集》十卷
　　丞相福正獻公莆田陳俊卿應求撰。紹興八年進士第二人。乾淳聞名相，與虞並父異論去國。
　　△《靜泰堂集》十卷
　　參政莆田龔茂良實之撰。黃公度以莆人魁天下，陳正獻次之。故事：拜黃甲，推最老者一人，最少者一人。是歲茂良年最少，莆人以為盛事。後參大政，相位久虛，實行相事，坐撻曾覿直省官忤阜陵意，用謝廓然賜出身入臺擊罷之，遂謫英州以沒。其風節凜凜，為世名臣。
　　△《寓山集》三卷
　　吳興沈仲喆明遠撰。丞相該之侄。紹興五年進士，改官為江西運管。嘗為《悲扇工》詩，忤魏良臣，陷以深文，奪三官，不得志以卒。
　　△《劍南詩槁》二十卷、《續槁》六十七卷
　　陸遊務觀撰。初為嚴州，刻前集槁，止淳熙丁未。自戊申以及其終，當嘉定庚午，二十餘年為詩益多，其幼子遹復守嚴州，續刻之。篇什之富以萬計，古所無也。
　　△《雪巢小集》二卷
　　東魯林憲景思撰。初寓吳興，從徐度敦立遊，後為參政賀允中子忱孫婿，寓臨海。其人高尚，詩清淡，五言四韻古句尤佳，殆逼陶、謝。梁谿尤延之、誠齋楊廷秀皆為之序，且為《雪巢賦》及記。余為南城，其子遊謁至邑，以家集見示，愛而錄之，及守天臺，則板行久矣，視所錄本稍多。然其暮年詩似不逮其初，往往以貧為累，不能不衰索也。
　　△《王季夷北海集》二卷
　　北海王嵎季夷撰。紹淳間名士，寓居吳興，陸務觀與之厚善。三子甲、田、申皆登科。
　　△《易足居士自鳴集》十五卷
　　鄱陽章甫冠之撰。居吳下，自號轉庵，作易足堂，韓無咎為之記。
　　△《屏山七者翁》十卷
　　從事郎崇安劉■〈王畢〉平父撰。子翬彥衝之子也。
　　△《玉雪小集》六卷、《外集》七卷
　　太常博士龍泉何偁德揚撰。隆興初，在朝言和議，觸時相，去後遂不復召，歷麾節而卒。
　　△《雪山集》三卷
　　富川王質景文撰。質遊太學，治《詩》有聲，仕為樞屬。嘗著《詩解》三十卷，未之見也。
　　△《景物類要詩》十卷
　　東陽曹冠宗臣撰。隨物為題，類事成詩，凡二百餘篇。冠為秦檜客，與其孫塤同登甲科。未幾秦亡，奪前名恩數，再赴廷試，仕至知郴州。
　　△《同庵集》一卷
　　吳興施士衡德求撰。嘗試中教官，為宣州簽幕，坐廢，雖牽復，仕竟不進。
　　△《楠山老人集》八卷
　　龍泉季相文成撰。
　　△《三逕老人碔砆集》十三卷
　　福建提舉常平昭武杜圯受言撰。胡憲原仲為之序。其上世龍圖閣直學士鎬本常州無錫人，其孫天章閣待制■〈木巳〉，於圯為曾祖。
　　△《谷城集》五卷
　　建安黃銖子厚撰。晦庵作序，極稱之。
　　△《松坡集》七卷、《樂府》一卷
　　丞相豫章京鏜仲遠撰。鏜使金執節，驟用。其在相位，當韓侂胄用事，無所立。
　　△《白石道人集》三卷
　　鄱陽姜夔堯章撰。千巖蕭東夫識之於年少客遊，以其兄之子妻之。石湖範至能尤愛其詩，楊誠齋亦愛之，嘗稱其《歲除舟行》十絕，以為有裁雲縫月之妙思，敲金戛玉之奇聲。夔頗解音律，進樂書免解。不第而卒。詞亦工。
　　△《轉庵集》一卷
　　閣門舍人永嘉潘檉德久撰。
　　△《王秘監集》四卷
　　永嘉王楠木叔撰。
　　△《平庵悔槁》十五卷、《後編》六卷
　　太府卿松陽項安世平父撰。「悔槁」者，以語言得罪，悔不復為也。自序當慶元丙辰，《後編》自丁巳終壬戌。
　　△《醒庵遺珠集》十卷
　　臨川俞國寶撰。淳熙前人。
　　△《東平集》二十七卷
　　鞏豐仲至撰。淳熙甲辰進士。
　　△《白石丁稿》一卷
　　三山黃景說巖老撰。淳熙辛丑進士。
　　△《復齋漫稿》二卷知臺州黃■〈�田〉子耕撰。
　　△《梅山詩稿》六卷、《續稿》五卷
　　括蒼姜特立邦傑撰。以父死事得西班，累舉不第。晚為閣職，春坊攀附，己酉龍飛，恩至節度使，周鹽公、留衛公皆為其所閑。特立詩亦粗佳，韓無咎、陸務觀皆愛之。本亦士人也，塗轍一異，儼然{執目}禦之態，豈其居使之然耶？
　　△《泠然齋集》十二卷
　　山陰蘇泂召叟撰。丞相子容四世孫，師德仁仲之孫。
　　△《曾谹父詩詞》一卷
　　知臺州曾惇谹父撰。紆之子也，皆在臺時所作。
　　△《瓦全居士詩詞》二卷
　　太常博士寧海王澡身甫撰。初名津，字子知。
　　△《疏寮集》三卷
　　四明高似孫續古撰。少有俊聲，登甲辰科，不自愛重，為館職，上韓侂胄生日詩九首，皆暗用「錫」字，為時清議所不齒。晚知處州，貪酷尤甚。其讀書以隱僻為博，其作文以怪澀為奇，至有甚可笑者，就中詩猶可觀也。
　　△《徐照集》三卷
　　永嘉徐照道暉撰。自號山民。
　　道暉又字靈暉，致中又字靈淵，紫芝又字靈秀，翁卷又字靈舒，是為「四靈」。水心為選詩。
　　△《徐璣集》二卷
　　徐璣致中撰。
　　△《翁卷集》一卷
　　翁卷靈舒撰。
　　△《趙師秀集》二卷、別本《天樂堂集》一卷
　　趙師秀紫芝撰。四人者，號「永嘉四靈」，皆為晚唐體者也。惟師秀嘗登科改官，亦不顯。
　　△《李孟達集》一卷
　　宗正丞宣城李兼孟達撰。唐末李咸用《披沙集》者，即其遠祖也。嘗知臺州，時稱善士。
　　△《柯東海集》十五卷
　　莆田柯夢得東海撰。嘗試春官不第。
　　△《山中集》一卷
　　莆田趙庚夫仲白撰。兩上春官不第，以取應得右選，不得志而沒。劉潛夫志其墓，擇其詩百篇，屬趙南塘序而傳之。
　　△《磬沼集》一卷
　　崇仁羅鑒正仲撰。樞密春伯之從弟。「磬沼」者為池，因地曲折如磬然。
　　△《茅齋集》二卷
　　南城鄧繼祖撰。
　　△《梔林集》十卷
　　吳郡沈繼祖撰。慶元初有為察官者，家富州，豈即其人耶？人固不足道，詩亦無可觀者。
　　△《花翁集》一卷
　　開封孫惟信季蕃撰。在江湖中頗有標致，多見前輩，多聞舊事，善雅談，長短句尤工。嘗有官，棄去不仕。
　　△《惠崇集》十卷
　　淮南僧惠崇撰。與潘閬同時，在九僧之數，亦善畫。
　　△《天竺靈苑集》三卷、《采遺》一卷
　　錢塘僧遵式撰。所謂「式懺主」者也。
　　△《渚宮集》三卷
　　錢塘僧文瑩道溫撰。及識蘇子美，嘗題其詩後，欲挽致於歐陽永叔，而瑩辭不往，老於荊州之金鑾。鄭毅為作序。
　　△《揀金集》一卷
　　螺江僧可尚撰。有送徐鉉詩，蓋國初人。
　　△《螺江集》一卷
　　僧有朋撰。號囷山禪師，族陳氏，閩帥巖六世孫。
　　△《參寥集》十二卷
　　僧道潛撰。唐人。舊有號參寥子者，用《莊子》語也。
　　△《物外集》三卷
　　僧德洪覺範撰。
　　△《瀑泉集》十二卷
　　僧祖可正平撰。蘇養直之弟，有惡疾，號癩可。
　　△《真隱集》三卷
　　僧善權巽中撰。靖安人。落魄嗜酒。
　　△《化庵湖海集》二卷
　　僧法具圖復撰。吳興人。
　　△《浯溪集》二十一卷
　　僧顯萬撰。洪景盧作序。前二卷為賦，餘皆詩也。
　　△《女郎謝希孟集》二卷
　　閩人謝景山之妹，嫁陳安國，年三十三而死。其詩甚可觀，歐公為之序，言有古淑女幽閑之風雅，非特婦人之言也。景山者，按歐陽《詩話》，言「謝伯初字景山，當天聖景祐間，以詩知名。余謫夷陵，景山方為許州法曹，以長韻見寄，頗多佳句。仕不偶，困窮以卒，詩亦不見於世。」此序又言景山少以進士一舉甲科。考《登科記》，天聖二年甲科但有謝伯景，而謝伯初者乃在寶元元年。公謫夷陵，當景祐三年，景山已為法曹，則非寶元登第者。名字差齲如此，未可考也。
　　△《處士女王安之集》一卷
　　簡池王亢子倉之女尚恭，字安之，年二十，未嫁而死，乾道戊子也。亢自志其墓。有任公鼐者，為作集序，援歐公所序謝希孟為比，而稱其詩不傳。今余家有之，任蓋未之見也。
　　△《英華集》三卷
　　李季萼死後為鬼仙事，見《夷堅志縉雲人傳》。其集亦怪矣。
