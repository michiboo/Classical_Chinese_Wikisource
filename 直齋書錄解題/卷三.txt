
　　●直齋書錄解題卷三
　　○春秋類
　　△《春秋經》一卷
　　每事為一行，廣德軍所刊，古監本也。
　　△《春秋經》一卷
　　朱熹所刻於臨漳四經之一。其於《春秋》獨無所論著，惟以《左氏》經文刻之。
　　△《春秋古經》一卷
　　禮部侍郎眉山李燾仁父所述。
　　△《春秋左氏傳》三十卷
　　自昔相傳以為左丘明撰。其好惡與聖人同者也。而其末記晉知伯反喪於韓、魏，在獲麟後二十八年，去孔子沒亦二十六年，不應年少後亡如此。又，其書稱「虞不臘矣」、「見於嘗酎」及「秦庶長」，皆戰國後制，故疑非孔子所稱左丘明，別是一人為史官者。其釋《經》義例，雖未盡當理，而具得當時事實，則非二傳之此也。
　　△《春秋公羊傳》十二卷
　　齊人公羊高，稱受《經》於子夏，傳子至玄孫壽。當漢景帝時，壽乃與弟子齊胡母子都著於竹帛，及董仲舒亦傳之，《說題辭》雲︰「傳我書者，公羊高也。」此亦傅會之言，蓋鄭康成亦有《公羊》善讖之說，往往言讖文者多宗之。
　　△《春秋穀梁傳》十二卷
　　魯人穀梁赤，一名俶，字元始，亦稱子夏弟子。自荀卿、申公至蔡千秋、江翁凡五傳。宣帝好之，遂盛行於世。
　　△《春秋左氏經傳集解》三十卷
　　晉鎮南大將軍京兆杜預撰。其述作之意，序文詳之矣。專修丘明之《傳》以釋《經》。後世以為左氏忠臣者也。其弊或棄《經》而信《傳》，於《傳》則忠矣，如《經》何？
　　△《春秋釋例》十五卷
　　杜預撰。預既為《集解》，別集諸例及地名、譜第、歷數，相與為部，凡四十部。唐劉蕡為之序。
　　△《春秋公羊傳解詁》十二卷
　　漢司空掾任城何休邵公撰。休為太傅陳蕃屬。蕃敗，坐禁錮，作《解詁》，覃思不窺門十七年。又作《公羊墨守》、《左氏膏肓》、《穀梁廢疾》。黨禁解，拜議郎，終諫議大夫。其書多引讖緯，其所謂「黜周王魯」，「變周文從殷質」之類，《公羊》皆無明文。蓋為其學者相承有此說也。三科九旨，詳其疏中。
　　△《春秋穀梁傳集解》十二卷
　　晉豫章太守順陽範寧武子撰。寧嘗謂王、何之罪，深於桀、紂，著論以排之。仕為中書侍郎。其甥王國寶憚之，乃相驅扇，因求外補抵罪。會赦免。寧以為《春秋》惟《穀梁氏》無善釋，故為之註解。其序雲昇平之末，先君稅駕於吳，帥門生故吏、兄弟子侄研講六籍、《三傳》。蓋寧父汪為徐、兗二州北伐失利，屏居吳郡時也。汪沒之後，始成此書。所集諸家之說，皆記姓名。其稱何休曰及鄭君釋之者，即所謂《發墨守》、《起廢疾》也；稱邵曰者，寧從弟也；稱泰曰、雍曰、凱曰者，其諸子也。汪，範晷之孫。晷在《良吏傳》。自晷至泰五世，皆顯於時。寧父子、祖孫同訓釋經傳，行於後世，可謂盛矣。泰之子蔚宗亦著《後漢書》，以不軌誅死，其家始亡。
　　△《三傳釋文》八卷
　　唐陸德明撰。
　　△《春秋左氏傳正義》三十六卷
　　唐孔穎達等撰。自晉、宋傳杜學為義疏者，有沈文阿、蘇寬、劉炫。沈氏義例粗可，經傳極疏；蘇氏不體本文，惟攻賈、服；劉炫好規杜失，此諸義疏猶有可觀。今據以為本，其有疏漏，以沈氏補焉。
　　△《春秋公羊傳疏》三十卷
　　不著撰者名氏。《唐志》亦不載。《廣川藏書志》雲世傳徐彥撰，不知何據。然亦不能知其定出何代，意其在貞元、長慶後也。景德中，侍講刑昺校定傳之。
　　△《春秋穀梁傳疏》十二卷
　　唐國子四門助教楊士勛撰。
　　△《國語》二十一卷
　　自班固志《藝文》，有《國語》二十一篇，左丘明所著，至今與《春秋傳》並行，號為《外傳》。今考二書，雖相出入，而事辭或多異同，文體亦不類，意必非出一人之手也。司馬子長雲︰「左丘失明，厥有《國語》。」又似不知所謂。唐啖助赤嘗辨之。
　　啖助乃姓名。
　　△《國語》注二十一卷
　　吳尚書僕射侍中吳郡韋昭撰。采鄭眾、賈逵、虞翻、唐固合五家為之注。昭字子正，事孫皓，以忤旨誅死。《吳志》避晉諱，作韋曜。
　　△《國語補音》三卷
　　丞相安陸宋庠公序撰。以先儒未有為《國語》音者，近世傳舊《音》一卷，不著撰人名氏，蓋唐人也。簡陋不足名書，因而廣之。悉以陸德明《釋文》為主，陸所不載，則附益之。
　　△《春秋繁露》十七卷
　　漢膠西相廣川董仲舒撰。案《隋、唐》及《國史志》卷皆十七，《崇文總目》凡八十二篇，《館閣書目》止十卷，萍鄉所刻亦財三十七篇。今乃樓攻鬼得潘景憲本，卷篇皆與前《志》合，然亦非當時本書也。先儒疑辨詳矣。其最可疑者，本傳載所著書百餘篇，《清明》、《竹林》、《繁露》、《玉杯》之屬，今總名曰《繁露》，而《玉杯》、《竹林》則皆其篇名，此決非其本真。況《通典》、《御覽》所引，皆今書所無者，尤可疑也。然古書存於世者希矣，姑以傳疑存之可也。又有寫本作十八卷，而但七十九篇。考其篇次皆合。但前本《楚莊王》在第一卷首，而此本乃在卷末，別為一卷。前本雖八十二篇，而闕文者三，實七十九篇也。
　　△《左氏膏肓》十卷
　　何休著《公羊墨守》等三書，鄭康成作《針膏肓》、《起廢疾》、《發墨守》以排之。休見之曰「康成入吾室，操吾戈，以伐我乎？」今其書多不存，惟範寧《穀梁集解》載休之說，而鄭君釋之，當是所謂《起廢疾》者。今此書並存二家之言，意亦後人所錄。《館閣書目》闕第七卷，今本亦止闕宣公。而於第六卷分文十六年以後為第七卷，當並合之。其十卷止於昭公，亦闕定、哀，固非全書也。而錯誤殆未可讀，未有他本可正。
　　△《汲冢師春》一卷
　　晉汲郡魏安釐王冢所得古簡。杜預得其《記年》，知為魏國史記，以考證《春秋》。別有一卷，純集疏《左氏傳》卜筮事，上下次第及其文義皆與《左傳》同。名曰「師春」，似是鈔集者人名也。今此書首敘周及諸國世系，又論分野、律呂為圖，又雜錄謐法、卦變，與杜預所言純集卜筮者不同，似非當時本書也。
　　△《春秋集傳纂例》十卷，《辨疑》七卷
　　唐給事中吳郡陸質伯淳撰。初，潤州丹陽主簿趙郡啖助叔佐明《春秋》，傳洋州刺史河東趙匡伯循。質從助及伯循傳其學。助考《三傳》，舍短取長，又集前賢注釋，補以己意，為《集傳》、《集注》。又撮其綱目，為《統例》。助卒，質與其子異繕錄，以詣伯循，請損益焉。質隨而纂會之，大歷乙卯歲書成。質本名淳，避憲宗諱改焉，故其書但題陸淳。助之學、以為左氏敘事雖多，解意殊少。公谷傳《經》，密於左氏。至趙、陸則直謂左氏淺於公、谷，誣謬實繁，皆孔門後之門人。但公、穀守《經》，左氏通史，其體異爾。丘明夫子以前賢人，如史佚、遲任之流，焚書之後，學者見《傳》及《國語》，俱題左氏，遂引以為丘明。且《左傳》、《國語》文體不倫，敘事多乖，定非一人所為也。蓋左氏廣集諸國之史，以解《春秋》，子弟門人見事跡多不入《傳》，或復不同，故各隨國編之，以廣異聞。自古豈止一丘明姓左乎？案漢儒以來，言《春秋》者，惟宗《三傳》，《三傳》之外，能卓然有見於千載之後者，自啖氏始，不可沒也。《唐志》有質《集注》二十卷，今不存，然《纂例》、《辨疑》中，大略具矣。又有《微旨》二卷，未見。質，梁陸澄七世孫，仕通顯，黨王叔文，侍憲宗東宮，會卒，不及貶。然則其與不通《春秋》之義者，相去無幾耳。
　　△《春秋折衷論》三十卷
　　唐江西觀察判官廬陵陳嶽撰。以《三傳》異義，折衷其是非，而斷於一。嶽，唐末十上春官，晚乃辟江西從事。
　　△《春秋加減》一卷
　　稱元和十三年國子監奉敕定，不著人名。校定偏旁及文多寡，若《五經文字》之類。此本作小�冊，才十餘板。前有「睿思殿書籍印」，末稱「臣雩校正」。蓋承平時禁中書也，不知何為流落在此。
　　△《春秋名號歸一圖》二卷
　　偽蜀馮繼先撰。凡《左傳》所載君臣名氏，字謐互見錯出，故為此《圖》以一之。周一，魯二，齊三，晉四，楚五，鄭六，衛七，秦八，宋九，陳十，蔡十一，曹十二，吳十三，邾十四，杞十五，莒十六，滕十七，薛十八，許十九，雜小國二十。
　　△《春秋二十國年表》一卷
　　不知何人作。周而下，次以魯、蔡、曹、衛、滕、晉、鄭、齊、秦、楚、宋、杞、陳、吳、邾、莒、薛、小邾。按《館閣書目》有《年表》二卷，元豐中楊彥齡撰。自周之外，凡十三國，仍總計蠻夷戎狄之事。又按董氏《藏書志》，《年表》無撰人。自周至吳、越凡十國，又有附庸諸國別為表，凡征伐、朝覲、會同皆書。今此表止記即位及卒，皆非二家書也。
　　△《春秋尊王發微》十五卷
　　國子監直講平陽孫明復撰。明復居泰山之陽，以《春秋》教授，不惑傳注，不為曲說，真切簡易，明於諸侯大夫功罪，以考時之盛衰，而推見王道之治亂，得於經為多。石介而下皆師事之。歐陽文忠為作墓誌，潁川常秩譏之曰：「明復為《春秋》，如商鞅之法。」謂其失於刻也。
　　△《春秋口義》五卷
　　胡翼之撰。至宣十二年而止。戴岷隱在湖學，嘗續之，不傳。
　　△《春秋傳》十卷、《權衡》十七卷、《意林》一卷、《說例》一卷。
　　集賢院學士清江劉敞原父撰。始為《權衡》以平三家之得失，然後集眾說，斷以己意，而為之《傳》。《傳》所不盡者，見之《意林》。某《傳》用《公》、《谷》文體。《說例》凡四十九條。
　　△《春秋經社要義》六卷
　　龍圖閣學士高郵孫覺莘老撰。覺從胡安定遊，門弟子以千數，別其老成者為經社，覺年最少，儼然居其間，眾皆推服。此殆其時所作也。
　　△《春秋經解》十五卷
　　孫覺撰。其自序言三家之說，《穀梁》最為精深，且以為本，雜取二傳及諸儒之說，長者從之；其所未安，則以所聞於安定先生者斷之。楊龜山為之後序。海陵周茂振跋雲︰先君傳《春秋》於孫先生，嘗書王荊公初欲釋《春秋》以行於天下，而莘老之書已出，一見而忌之，自知不復能出其右，遂詆聖經而廢之曰，此「斷爛朝報」也，不列於學官，不用於貢舉雲。
　　△《春秋皇綱論》五卷、《明例隱括圖》一卷
　　太常博士王哲撰。至和中人。《館閣書目》有《通義》十二卷，未見。
　　△《春秋會義》二十六卷
　　鄉貢進士江陽杜諤獻可撰。自《三傳》及啖、趙諸儒迄於孫氏經社，凡三十餘家，集而系之，時述以己意。有任貫者為之序，嘉佑中人也。
　　△《春秋傳》二卷
　　程頤撰。略舉大義，不盡為說。襄、昭後尤略。序文崇寧二年所作，蓋其晚年也。
　　△《左氏解》一卷
　　專辨左氏為六國時人，其明驗十有一事。題王安石撰，實非也。
　　△《春秋邦典》二卷
　　唐既濟潛亨撰。質肅之侄，自號真淡翁，與其子矜問答而為此書。鄒道卿為之序。
　　△《左氏鼓吹》一卷
　　彭門吳元緒撰。
　　△《春秋集傳》十二卷
　　蘇轍撰。專本《左氏》，不得已乃取二傳、啖、趙。蓋以一時談經者不復信史，或失事實故也。
　　△《春秋傳》十二卷
　　劉絢質夫撰。二程門人，其師亟稱之。所解明正簡切。
　　△《春秋得法志例論》三十卷
　　蜀州晉原主簿遂寧馮正符信道撰。其父堯民希元為鄉先生，正符三上禮部不第，教授梓、遂學十年，著此書及《詩》、《易》、《論語解》。蜀守何郯首以其《春秋論》上之。熙寧末，中丞鄧綰為之，得召試，賜同進士出身。王安石亦待之厚。其書首辨王魯、素王之說，及杜預三體五例、何休三科九旨之怪妄穿鑿。皆正論也。
　　△《春秋後傳》二十卷、《補遺》一卷
　　陸佃撰。《補遺》者其子宰所作也。宰字元鈞，遊之父。
　　△《春秋列國諸臣傳》五十一卷
　　賢良眉山王當子思撰。元祐中復制科，嘗以蘇軾薦，試六論首選，廷對切直，或欲黜之，宣仁後曰：「以直言取士，不可以直言棄。此仁宗故事也。」乃置下第，與堂除簿尉。所傳諸臣皆本《左氏》，有見於他書者，則附其末，系之以贊。諸贊論議純正，文辭簡古，於經傳亦多所發明。
　　△《春秋通訓》十六卷、《五禮例宗》十卷
　　直秘閣吳興張大亨嘉父撰。其自序言：「少聞《春秋》於趙郡和仲先生。某初蓋嘗作《例宗》，論立例之大要矣。先生曰：『此書自有妙用，學者罕能領會，多求之繩約中，乃近法家者流，苛細繳繞，竟亦何用？惟丘明識其用，然不肯盡談，微見端兆，使學者自得之。』予從事斯語十有餘年，始得其彷彿。」《通訓》之作，所謂去例以求經略，微文而視大體者也。東坡一字和仲，所謂趙郡和仲，其東坡乎？然《例宗》考究，未為詳洽。
　　△《春秋傳》十二卷、《考》三十卷、《讞》三十卷
　　葉夢得撰。各有序。其序《讞》曰：「以《春秋》為用法之君而已，聽之有不盡其辭，則欺民；有不盡其法，則欺君。凡啖、趙論三家之失，為《辨疑》，劉氏廣啖、趙之遺，為《權衡》，合二書，正其差誤而補其疏略，目之曰《讞》。」其序《考》曰：「君子不難於攻人之失，而難於正已之是。必有得也，乃可知其失；必有是也，乃可斥其非。自其《讞》推之，知吾之所正為不妄也，而後可以觀吾《考》；自其《考》推之，知吾之所擇為不誣也，而後可以觀吾《傳》。」其序傳曰：「左氏傳事不傳義，是以詳於史，而事未必實，以其不知《經》也。公、谷傳義不傳事，是以詳於《經》，而義未必當，以其不知史也。乃酌三家，求史與《經》。不得於事，則考於義；不得於義，則考於事，更相發明以作《傳》。」夢得自號石林居士，明敏絕人，藏書至多，博鑒強記，故其為書，辨訂考究，無不精詳。然其取何休之說，以十二公為法天之大數，則所未可曉也。
　　△《春秋經解》十六卷、《本例例要》一卷
　　涪陵崔子方彥直撰。紹聖中罷《春秋》取士，子方三上書，乞復之，不報。遂不應進士舉。黃山谷稱之曰：「六合有佳士，曰崔彥直。其人不遊諸公，然則其賢而有守可知矣。」其學辨《三傳》之是非，而專以日月為例，則正蹈其失而不悟也。
　　△《春秋指南》二卷
　　張根知常撰。專以編年旁通該括諸國之事，如揩諸掌。又為《解例》，亦用旁通法。其他《辨疑》、《雜論》諸篇，略舉要義，多所發明。
　　△《春秋本旨》二十卷
　　知饒州丹陽洪興祖慶善撰。其序言：「三代各立一王之法，其末皆有弊。《春秋》經世之大法，通萬世而亡弊。」又言：「《春秋》本無例，學者因行事之跡以為例，猶天本無度，歷者即周天之數以為度。」又言：「屬辭比事，《春秋》教也。學者獨求於義，則其失迂而鑿；獨求於例，則其失拘而淺。」若此類多先儒所未發，其解經義，精而通矣。興祖嘗為程瑀作《論語解序》。忤秦檜，貶韶州以死。
　　△《春秋傳》三十卷、《通例》一卷、《通旨》一卷
　　徽猷閣待制建安胡安國康侯撰。紹興中經筵所進也。事按《左氏》義，采《公》、《穀》之精，大綱本《孟子》，而微旨多以程氏之說為證。近世學《春秋》者皆宗之《通旨》者，所與其徒問答及其他議論條例，凡二百餘章，其子寧輯為一書。
　　△《春秋正辭》二十卷、《通例》十五卷
　　知盱眙軍東平畢良史少董撰。良史為東京留守屬官。東京再陷，留敵中三年，著此書。已而得歸，表上之。
　　△《息齋春秋集注》十四卷
　　禮部侍郎鄞高閌抑崇撰。
　　△《夾漈春秋傳》十二卷、《考》一卷、《地名譜》十卷。
　　鄭樵撰。樵之學大抵工於考究，而義理多迂僻。
　　△《春秋經解》十二卷、《指要》二卷
　　知常州永嘉薛季宣士龍撰。《指要》列譜例於前，其序專言諸侯無史，天子有外史，掌四方之志，而職於周之太史。隱之時，始更周歷而為魯史。季宣博學通儒，不事科舉。陳止齋師事之。季宣死當乾道九年，年四十九。其為此書實紹興三十二年。蓋甫二十歲雲。
　　△《春秋集傳》十五卷
　　監察御史王葆彥光撰。朱翌新仲為作序。葆，周益公之婦翁也。其說多用胡氏。
　　△《春秋集解》十二卷
　　呂祖謙撰。自三《傳》而下，集諸家之說，各記其名氏，然不過陸氏及兩孫氏、兩劉氏、蘇氏、程氏、許崧老、胡文定數家而已。大略如杜諤《會義》，而所擇頗精，卻無自己議論。
　　△《左傳類編》六卷
　　呂祖謙撰。分類內外傳事實、制度、論議凡十九門，首有綱領數則，兼采他書。
　　△《左氏國語類編》二卷
　　呂祖謙撰。與《左傳類編》略同。但不載綱領，止有十六門，又分《傳》與《國語》為二。
　　△《左氏博議》二十卷
　　呂祖議撰。方授徒時所作。自敘曰：《春秋》經旨概不敢僭議，而枝辭贅喻，則舉子所資課試也。
　　△《左氏說》三十卷
　　呂祖謙撰。於《左氏》一書多所發明，而不為文，似一時講說，門人所鈔錄者。
　　△《春秋比事》二十卷
　　沈棐文伯撰。陳亮同父為序曰：「文伯名棐，湖州人，嘗為婺之校官，以文辭稱，而不聞其以經稱也。」按湖有沈文伯名長卿，號審齋居士，為常州倅，忤秦檜，貶化州，不名棐也。不知同父何以雲然，豈別有名棐而字文伯者乎？然則非湖人也。
　　△《春秋經傳集解》三十三卷
　　林栗撰。其學專主《左氏》，而黜二傳，故為《左氏傳解》，表上之。
　　△《止齋春秋後傳》十二卷、《左氏章指》三十卷
　　陳傅良撰。樓參政鑰大防為之序。大略謂《左氏》存其所不書，以實其所書。《公羊》、《穀梁》以其所書，推見其所不書。而《左氏》實錄矣。此《章指》之所以作。若其他發明多新說，序文略見之。
　　△《春秋經辨》十卷
　　廬陵蕭楚子荊撰。紹聖中，貢禮部不第。蔡京用事，與其徒馮澥書，言蔡將為宋王莽，誓不復仕。死建炎中。自號三顧隱客，門人謚為清節先生。胡邦衡師事之，以《春秋》登甲科，歸拜床下，楚告之曰：「學者非但拾一第，身可殺，學不可辱，毋禍吾《春秋》乃佳。」邦衡志其墓。
　　△《春秋集善》十一卷
　　端明殿學士廬陵胡銓邦衡撰。銓既事蕭楚為《春秋》學，復學於胡文定公安國。南遷後作此書，張魏公浚為之後序。
　　△《春秋考異》四卷
　　不著名氏。錄《三傳》經文之異者。
　　△《春秋類事始末》五卷
　　朝請大夫吳興章衝茂深撰。子厚之曾孫，葉少蘊之婿。
　　△《左氏發揮》六卷
　　臨川吳曾虎臣撰。取《左氏》所載事，時為之論，若史評之類。
　　△《春秋直音》三卷
　　德清丞方淑智善撰。劉給事一止為作序。以學者或不通音切，故於每字切腳之下，直注其音，蓋古文未有反切，為音訓者皆如此，服虔、如淳、文穎輩，於《漢書音義》可見。
　　△《左傳約說》一卷、《百論》一卷
　　奉議郎新昌石朝英撰。又有《王道辨》一書，未板行，僅存其書於此編之末。其為說平平，無甚高論。
　　△《春秋分記》九十卷
　　邛州教授眉山程公說伯剛撰。以《春秋》經傳仿司馬遷書為《年表》、《世譜》、《曆》、《天文》、《五行》、《地理》、《禮樂》、《征伐》、《官制》諸書。自周、魯而下，及諸小國、夷狄皆匯次之。時有所論發明，成一家之學。公說積學苦志，早年登科，值逆曦亂，憂憤以死，年三十七。兄弟三人皆以科第進。今中書舍人公許，其季也。
　　△《春秋通說》十三卷
　　永嘉黃仲炎若晦撰。端平中，嘗進之於朝。
　　○孝經類
　　△《古文孝經》一卷
　　凡二十二章，比今文多《閨門》一章，餘三章分出。本亦出孔壁中。
　　△《孝經注》一卷
　　漢鄭康成撰。世傳秦火之後，河間人顏芝得《孝經》藏之，以獻河間王，今十八章是也。相承雲康成作注，而鄭《志》目錄不載，故先儒並疑之。古文有孔安國《傳》，不行於世。劉炫為作《稽疑》一篇，序所謂劉炫明安國之本，陸澄譏康成之注者也。及唐開元中，詔議孔、鄭二家，劉知幾以為宜行孔廢鄭，諸儒非之，卒行鄭學。按《三朝志》，五代以來，孔、鄭注皆亡。周顯德中，新羅獻別序《孝經》即鄭注者，而《崇文總目》以為咸平中日本國僧奝然所獻，未詳孰是。世少有其本。乾道中，熊克子復從袁樞機仲得之，刻於京口學宮，而孔《傳》不可復見。
　　△《御注孝經》一卷
　　唐孝明皇帝撰並序。今世所行本也。始刻石太學，禦八分書，未有祭酒李齊古所上表及答詔，且具宰相等名銜，實天寶四載，號為《石臺孝經》。乾道中，蔡洸知鎮江，以其本授教授沈必豫、熊克，使刻石學宮，雲歐公《集古錄》無之，豈偶未之見耶？家有此刻，為四大軸，以為書閣之鎮。按《唐志》作《孝經制旨》。
　　△《孝經正義》三卷
　　翰林侍講學士濟陽邢昺叔明撰。明皇既注《孝經》，元行衝為之疏。咸平中，以諸說尚多，詔昺與直秘閣杜鎬等，據元氏本增損，定為《正義》。四年上之。
　　△《古文孝經指解》一卷
　　司馬光撰。按《唐志孝經》二十七家，今溫公序言秘閣所藏，止有鄭氏、明皇及古文三家而已。古文有經無傳，以隸體寫之，而為之《指解》。仁宗朝表上之。
　　△《古文孝經說》一卷
　　翰林學士成都范祖禹淳甫撰。元祐二年經筵所進。
　　△《孝經解》一卷
　　張九成撰。
　　△《孝經刊誤》一卷
　　朱熹撰。抱遺經於千載之後，而能卓然悟疑辨惑，非豪傑特起獨立之士，何以及此？後學所不敢仿效，而亦不敢擬議也。
　　△《孝經本旨》一卷
　　黃幹撰。凡諸經傳於言及孝者，輯錄之為二十有四篇。
　　△《孝經說》一卷
　　項安世撰。
　　△《蒙齋孝經說》三卷
　　禮部尚書四明袁甫廣微為鄱憲日，為諸生說《孝經》，旁及諸子，諸生錄之以為此編。
　　○語孟類
　　前志《孟子》本列於儒家，然趙岐固嘗以為則象《論語》矣。自韓文公稱孔子傳之孟軻，軻死，不得其傳。天下學者咸曰孔、孟。孟子之書，固非荀、揚以降所可同日語也。今國家設科取士，《語》、《孟》並列為經，而程氏諸儒訓解二書常相表裏，故今合為一類。
　　△《論語》十卷
　　漢有齊、魯及古文三家，今行於世者《魯論語》也。傳授本末，何晏序文備矣。
　　△《論語集解》十卷
　　魏尚書駙馬都尉南陽何晏平叔撰。
　　△《論語釋文》一卷
　　唐陸德明撰。
　　△《論語註疏解經》十卷
　　邢昺撰。唐人止為《五經》疏，而不及《孝經》、《論語》，至昺始奉詔為之。
　　△《孟子》十四卷
　　趙岐雲名軻，字則未聞也。按《史記》字子輿，《孔叢子》作子車。
　　△《孟子章句》十四卷
　　後漢太僕京兆趙岐邠卿撰。本名嘉，字臺卿，避難改名。
　　△《孟子音義》二卷
　　龍圖閣學士侍讀博平孫奭宗右撰。舊有張鎰、丁公著為之音，俱未精當。奭方奉詔校定，撰集《正義》，遂討論音釋，疏其疑滯備其闕遺，既成上之。
　　△《孟子正義》十四卷
　　孫奭撰。序言為之注者，有趙岐、陸善經，其所訓說，雖小有異同，而共宗趙氏，今惟據趙注為本。
　　△《論語筆解》二卷
　　唐韓愈退之、李翺習之撰。按《館閣書目》雲秘書丞許勃為之序，今本乃王存序。雲得於錢塘汪充，而無許序。
　　△《東坡論語傳》十卷
　　蘇軾撰。
　　△《潁濱論語拾遺》一卷
　　蘇轍撰。於其兄之說，意有未安者。凡二十七章。
　　△《潁濱孟子解》一卷
　　蘇轍撰。其少年時所作，凡二十四章。
　　△《王氏論語解》十卷、《孟子解》五卷
　　廣陵王令逢原撰。令年二十八，終於布衣。所講《孟子》才盡二篇，其第三篇盡二章而止。王荊公志其墓，不言其所著書。而晁氏《讀書志》雲，令於《堯曰篇》解曰：「四海不困窮，則天祿不永終矣。」王氏《新經書義》取之。
　　△《龜山論語解》十卷
　　工部侍郎延平楊時中立撰。
　　△《謝氏論語解》十卷
　　上蔡謝良佐顯道撰。
　　△《遊氏論語解》十卷
　　監察御史建陽遊酢定夫撰。
　　△《尹氏論語解》十卷、《孟子解》十四卷
　　徽猷閣待制河南尹焞彥明撰。紹興中經筵所上。《孟子解》未成，不及上而卒。自龜山而下，皆程氏高弟也。
　　△《論語釋言》十卷
　　葉夢得少蘊撰。
　　△《張氏論語解》二十卷、《孟子解》十四卷
　　張九成撰。
　　△《致堂論語詳說》二十卷
　　禮部侍郎建安胡寅明仲撰。文定之子也。
　　△《五峰論語指南》一卷
　　監南嶽廟胡宏仁仲撰。詳論黃祖舜、沈大廉之說。宏，文定之季子也。
　　△《竹西論語感發》十卷
　　中書舍人江都王居正撰。
　　△《論語探古》二十卷
　　畢良史撰。
　　△《論語續解》十卷、《考異說例》各一卷
　　吳棫撰。其所援引百家諸史傳，出入詳洽。所稱樂肇駁王、鄭之說，間取一二。肇，晉人。《隋》、《唐志》載《論語釋》二卷，《駁》二卷。按董逌《藏書志》，《釋》已亡，《駁》倖存。而《崇文總目》及諸藏書皆無有，棫蓋嘗見其書也。《館閣書目》亦不載。
　　△《玉泉論語學》十卷
　　工部郎官嚴陵喻樗子才撰。樗與沈元用、張子韶、淩彥文、樊茂實諸公厚善，為館職，坐與張通書，得罪秦檜。玉山汪端明應辰，其婿也。
　　△《論語義》二卷
　　禮部侍郎章貢曾幾吉父撰。胡文定門人也。
　　△《南軒論語說》十卷、《孟子說》十七卷
　　侍講廣漢張栻敬夫撰。
　　△《語孟集義》三十四卷
　　朱熹撰。集二程、張氏及范祖禹、呂希哲、呂大臨、謝良佐、遊酢、楊時、侯仲良、周孚先凡十二家，初名「精義」，後刻於豫章郡學，始名「集義」。其所言「外自託於程氏，而竊其近似之言、以文異端之說」者，蓋指張無垢也。無垢與僧宗杲遊，故云爾。
　　△《論語集注》十卷、《孟子集注》十四卷
　　朱熹撰。大略本程氏學，通取註疏古今諸儒之說，間復斷以己見。晦翁生平講解，此為第一，所謂毫髮無遺憾者矣。
　　△《論語或問》十卷、《孟子或問》十四卷
　　朱熹撰。《集注》既成，復論次其取捨之所以然，別為一書，而篇首述二書綱領，與讀書者之要法。其與《集注》實相表裏，學者所當並觀也。
　　△《石鼓論語答問》三卷、《孟子答問》三卷
　　戴溪撰。岷隱初仕衡嶽祠官，領石鼓書院山長，所與諸生講說者也。其說切近明白，故朱晦翁亦稱其近道。
　　△《論語通釋》十卷
　　黃幹撰。其書兼載《或問》，發明晦翁未盡之意。
　　△《論語意原》一卷
　　不知作者。
　　△《論語本旨》一卷
　　建昌軍教授永嘉姜得平撰。
　　△《論語大意》二十卷
　　海陵卞圜撰。
　　△《晦庵語類》二十七卷
　　蜀人以晦庵語錄類成編，處州教授東陽潘墀取其《論語》一類，增益其未備，刊於學宮。
　　△《論語紀蒙》六卷、《孟子紀蒙》十四卷
　　國子司業臨海陳耆卿壽老撰。水心葉適為之序。耆卿，學於水心者也。嘗主麗水簿，當嘉定初年成此書。
　　○讖緯類
　　△《易緯》七卷
　　漢鄭康成注。其名曰《稽覽圖》、《辨終備》、《是類謀》、《乾元序制記》、《坤靈圖》。其間推陰陽卦，直至唐元和中，蓋後世術士所附益也。按七緯之名，無《乾元序制》。
　　△《易稽覽圖》三卷
　　與上《易緯》前三卷相出入，而詳略不同。
　　△《易通卦驗》二卷
　　鄭康成注。
　　△《易乾鑿度》二卷
　　亦鄭氏注。
　　△《乾坤鑿度》二卷
　　一作《巛鑿度》，題包羲氏先文，軒轅氏演籀，蒼頡修。晁氏《讀書志》雲《崇文總目》無之，至元祐《田氏書目》始載，當是國朝人依託為之。按《後漢書》「緯候之學」，注言「緯，七緯也；候，《尚書中候》也。」所謂《河洛》七緯者，《易緯稽覽圖》、《乾鑿度》、《坤靈圖》、《通卦驗》、《是類謀》、《辨終備》也。《書緯璇璣鈐》、《考靈曜》、《帝命驗》、《連期授》也。《詩緯推度災》、《汜歷樞》、《含神霧》也。《禮緯含文嘉》、《稽命征》、《鬥威儀》也。《樂緯動聲儀》、《稽曜嘉》、《葉圖征》也。《孝經緯援神契》、《鉤命決》也。《春秋》緯《演孔圖》、《元命包》、《文耀鉤》、《運鬥樞》、《感精符》、《合誠圖》、《考異郵》、《保乾圖》、《漢含孳》、《佐助期》、《握誠圖》、《潛潭巴》、《說題辭》也。讖緯之說，起於哀、平、王莽之際，以此濟其篡逆，公孫述效之，而光武紹復舊物，乃亦以《赤伏符》自累，篤好而推崇之，甘與莽、述同志。於是佞臣陋士從風而扉，賈逵以此論《左氏》學，曹褒以此定漢禮，作《大予樂》。大儒如鄭康成，專以讖言經，何休又不足言矣。二百年間惟桓譚、張衡力非之，而不能回也。魏、晉以革命受終，莫不傅會符命，其源實出於此。隋、唐以來，其學浸微矣。考《唐志》猶存九部八十四卷，今其書皆亡。惟《易緯》僅存如此。及孔氏《正義》或時援引，先儒蓋嘗欲刪去之，以絕偽妄矣。使所謂七緯者皆存，猶學者所不道，況其殘缺不完，於偽之中又有偽者乎！姑存之以備凡目雲爾。《唐志》數內有《論語緯》十卷，七緯無之。《太平御覽》有《論語摘輔像撰考讖》者，意其是也。《御覽》又有《書帝驗期》、《禮稽命曜》、《春秋命歷序》、《孝經左右契》、《威嬉拒》等，皆七緯所無，要皆不足深考。
　　○經解類
　　△《白虎通》十卷
　　漢尚書郎班固撰。章帝建初四年，詔諸儒會白虎觀，講議《五經》同異。五官中郎將魏應承制問，侍中淳於恭奏，帝親稱制臨決，作《白虎議奏》，蓋用宣帝石渠故事也。《石渠議奏》今不傳矣。《班固傳》稱作《白虎通德論》，令固撰集其事雲，凡四十四門。
　　△《經典釋文》三十卷
　　唐陸德明撰。自《五經》、《三傳》、《古禮》之外，及《孝經》、《論語》、《爾雅》、《莊》、《老》，兼解文義，廣采諸家，不但音切也。或言陸吳人，多吳音，綜其實未必然。案前世《藝文志》列於經解類。《中興書目》始入之小學，非也。
　　△《五經文字》三卷
　　唐國子司業張參撰。大歷中刻石長安太學。
　　△《九經字樣》一卷
　　唐沔王友翰林待詔唐玄度撰。補張參之所不載，開成中上之。二書卻當在小學類，以其專為經設，故亦附見於此。往宰南城出謁，有持故紙鬻於道者，得此書，乃古京本，五代開運丙午所刻也。遂為家藏書籍之最古者。
　　△《演聖通論》六十卷
　　知制誥渤海胡旦周父撰。《易》十七，《書》七，《詩》十，《禮記》十六，《春秋》十，其第一卷為目錄。旦，太平興國三年進士第一人，恃才輕躁，累坐擯斥，晚尤黷貨，持吏短長，為時論所薄，然其學亦博矣。
　　△《群經音辨》七卷
　　丞相真定賈昌朝子明撰。康定中侍講天章閣所上，凡五門，題曰「群經」，亦不當在小學類。
　　△《七經小傳》三卷
　　劉敞撰。前世經學大抵祖述註疏，其以己意言經，著書行世，自敞倡之。惟《春秋》既有成，《書》、《詩》、《三禮》、《論語》見之《小傳》，又《公羊》、《左氏》、《國語》三則附焉，故曰「七經」。
　　△《河南經說》七卷
　　程頤撰。《系辭說》一、《書》一、《詩》二、《春秋》一、《論語》一、《改定大學》一。程氏之學，《易傳》為全書，余經具此。
　　△《龜山經說》八卷
　　楊時撰。《易》三，《詩》、《春秋》、《孟子》各一，末二卷則經筵講義也。
　　△《無垢鄉黨少儀咸有一德論語孟子拾遺》共一卷
　　張九成撰。
　　△《六經圖》七卷
　　東嘉葉仲堪思文重編。案《館閣書目》有六卷，昌州布衣楊甲鼎卿所撰，撫州教授毛邦翰復增補之。《易》七十，今百三十；《書》五十五，今六十三；《詩》四十七，今同；《周禮》六十五，今六十一；《禮記》四十三，今六十二；《春秋》二十九，今七十二。然則仲堪蓋又以舊本增損改定者耶？
　　福唐俞意掌教建安，同里儒劉遊以楊鼎卿所編增益刊之，洪景盧作序。
　　△《麗澤論說集錄》十卷
　　呂祖謙門人所錄平日說經之語，末三卷則為《史說》、《雜說》。東萊於諸經，亦惟《讀詩記》及《書說》成書，而皆未終也。
　　△《畏齋經學》十二卷
　　宣教郎廣安遊桂元發撰，桂，隆興癸未進士，為類試第二人。歷三郡學官，改秩為制置司機宜以沒。
　　△《項氏家說》十卷、《附錄》四卷
　　項安世撰。九經皆有論著，其第八卷以後雜說文史政學。附錄《孝經》、《中庸》、《詩篇次》、《丘乘圖》則各為一書，重見諸類。
　　△《山堂疑問》一卷
　　起居郎簡池劉光祖德修撰。慶元中謫居房陵，與其子講說諸經，因筆記之。以其所問於《詩》為多，遂取《呂氏讀詩記》盡觀之，而釋以己意，附《疑問》之後。
　　△《六經正誤》六卷
　　柯山毛居正誼甫校監本經籍之誤所欲刊正者，魏鶴山為之序而剔傳之。大抵多偏傍之疑似者也。
　　△《西山讀書記》三十九卷
　　真德秀景元撰。其書有甲、乙、丙、丁。甲言性理，中述治道，末言出處，大抵本經史格言，而述以己意。今但有甲三十七卷，丁二卷，乙、丙未見也。
　　△《六家謚法》二十卷
　　翰林學士判太常寺周沆等編。六家者，周公、《春秋》、《廣謚》、沈約、賀琛、扈蒙也。今按：周公，即《汲冢書》之《謚法解》；《春秋》，即杜預《釋例》所載也；《廣謚》，不著名氏；沈約書一卷；賀琛書四卷；扈蒙書一卷，皆祖述古法而增廣之。琛字國寶，山陰人，梁尚書左丞。蒙字日用，幽州人，國初翰林學士。此書嘉祐末編集，英宗初始上。
　　△《嘉祐謚》三卷
　　太常禮院編纂眉山蘇洵明允撰。洵與編《六家謚法》，因博採諸書為之，為論四篇，以序其去取之意。
　　謚法與解經無預，而前志皆以入此類，今姑從之，其實合在《禮》注。
　　△《政和修定謚法》六卷
　　禮制局詳議官蔡攸等承詔修定。全書八十卷，大率祖六家之舊，為《沿革統論》一卷，《參照》二十六卷，《看詳》三十五卷，《增立》十卷，合而修定六卷。今惟修定六卷存，而以《沿革》系之篇首。按《館閣書目》亦闕《參照》二十六卷。
　　△《鄭氏謚法》三卷
　　鄭樵撰。上卷《序》五篇，中卷《謚》三篇，下卷《後論》四篇。
　　○小學類
　　自劉歆以小學入《六藝略》，後世因之，以為文字訓詁有關於經藝故也。至《唐志》所載《書品》、《書斷》之類，亦廁其中，則龐矣。蓋其所論書法之工拙，正與射禦同科，今並削之，而列於雜藝類，不入經錄。
　　△《爾雅》三卷
　　晉弘農太守河東郭璞景純注。按《漢志爾雅》二十篇，今書惟十九篇。《志》初不著撰人名氏。璞序亦但稱興於中古，隆於漢氏而已。至陸氏《釋文》始謂《釋詁》為周公所作，其說蓋本於魏張揖所上《廣雅表》，言：「周公制禮以道天下，著《爾雅》一篇，以釋其義；今俗所傳三篇，或言仲尼所增，或言子夏所益，或言叔孫通所補，或言沛郡梁文所考，皆解家所說，先師口傳，疑莫能明也。」
　　△《爾雅釋文》一卷
　　唐陸德明撰。
　　△《爾雅疏》十卷
　　邢昺等撰。其敘雲︰「為注者劉歆、樊光、李巡、孫炎，雖各名家，猶未詳備，惟郭景純最為稱首。其為義疏者，惟俗間有孫炎、高璉，皆淺近。今奉敕校定，以景純為主。」共其事者杜鎬而下八人。
　　△《小爾雅》一卷
　　《漢志》有此書，亦不著名氏。《唐志》有李軌解一卷，今《館閣書目》雲孔鮒撰。蓋即《孔叢子》第十一篇也，曰《廣詁》、《廣言》、《廣訓》、《廣義》、《廣名》、《廣服》、《廣器》、《廣物》、《廣鳥》、《廣獸》凡十章，又《廣量衡》為十三章。當時好事者抄出別行。
　　△《急就章》一卷
　　漢黃門今史遊撰。唐秘書監顏師古注。其文多古語、古字、古韻，有足觀者。
　　△《方言》十四卷
　　漢黃門郎成都揚雄子雲撰。晉郭璞注。首題《輶軒使者絕代語》，末載《答劉歆書》，具祥著書本末。其略雲︰「天下上計、孝廉及內郡衛卒會者，雄常抱三寸弱翰，齋素油四尺，以問其異語，歸即以鉛摘次之於槧。葛洪《西京雜記》言子雲好事，常懷鉛提槧，從諸計訪殊方絕域之語。蓋本雄書所雲也。
　　△《釋名》八卷
　　漢徵士北海劉熙成國撰。序雲︰「名之於實，各有類義，百姓日稱，而不知其所以然之意，故撰天地、陰陽，四時、邦國、都鄙、車服、喪紀，下及民庶應用之器，即物名以釋義。凡二十七篇。」
　　△《廣雅》十卷
　　魏博士張揖撰。凡不在《爾雅》者著於篇，仍用《爾雅》舊目。《館閣書目》雲今逸，但存《音》三卷。今書十卷，而《音》附逐篇句下，不別行。《隋志》稱《博雅》，避逆煬名也。揖又有《埤蒼》、《三蒼》、《訓詁雜字》、《古文字訓》凡四書，見《唐志》，今皆不傳。
　　《博雅》乃隋曹憲撰。憲因揖之說，附以音解，避煬帝名，更之以為「博」焉。
　　△《爾雅新義》二十卷
　　陸佃撰。其於是書，用力勤矣。自序以為雖使郭璞擁清道，跂望塵躅可也。以愚觀之，大率不出王氏之學，與劉貢父所謂不徹姜食、三牛三鹿戲笑之語，殆無以大相過也。《書》雲玩物喪志，斯其為喪志也宏矣。頃在南城傳寫凡十八卷，其曾孫子遹刻於嚴州為二十卷。
　　△《埤雅》二十卷
　　陸佃撰。曰《釋魚》、《釋獸》，以及於《鳥》、《蟲》、《馬》、《草》、《木》，而終之以《釋天》，所以為《爾雅》之輔也。此書本號「物性門類」，其初嘗以《釋魚》、《釋木》二篇上之朝，編纂將就，而永裕上賓，不及再上，既注《爾雅》，遂成此書。其於物性精詳，所援引甚博，而亦多用《字說》。
　　△《注爾雅》三卷
　　鄭樵撰。其言《爾雅》出自漢代箋注未行之前，蓋憑《詩》、《書》以作，《爾雅》明則百家箋注皆可廢。《爾雅》，應釋者也，箋注，不應釋者也。言語、稱謂、宮室、器服、草木、蟲魚、鳥獸之所命不同，人所不能識者，故為之訓釋。義理人之本有，無待注釋。注釋則人必生疑，反舍經之言，而泥註解之言。或者復舍註解之意，而泥己之意以為經意。此其為說雖偏，而論注釋之害，則名言也。
　　△《蜀爾雅》三卷
　　不著名氏、《館閣書目》案：李邯鄲雲唐李商隱采蜀語為之。當必有據。
　　△《說文解字》三十卷
　　漢太尉祭酒汝南許慎叔重撰。凡十四篇，並序目一篇，各分上下卷，凡五百四十部，九千三百五十三文，重一千一百六十三。雍熙中，右散騎常侍徐鉉奉詔校定。以唐李陽冰排斥許氏為臆說，末有新定字義三條。其音切則以唐孫忄面《韻》為定。
　　△《字林》五卷
　　晉■〈巾弦〉今呂忱撰。太乙山僧雲勝注。案《隋》、《唐志》皆七卷，《三朝國史志》惟一卷，董氏《藏書志》三卷。其書集《說文》之漏略者凡五篇，然雜揉錯亂，未必完書也。
　　△《玉篇》三十卷
　　梁黃門侍郎吳興郡顧野王希馮撰。唐處士富春孫強增加，大約本《說文》，以後漢反切音未備，但雲「讀若某」，其反切皆後人所加，多疏樸脫誤。至梁時，四聲之學盛行，故此書不復用直音矣。其文字雖增多，然雅俗雜居，非若《說文》之精覈也。又以今文易篆字，易以舛訛。世人以篆體難通，今文易曉，故《說文》遂罕習。要當求其本源可也。
　　△《廣韻》五卷
　　隋陸法言口撰。開皇初，有劉臻等八人同詣法言，共為撰集，長孫訥言為之箋注。唐朝轉有增加。至開元中，陳州司法孫忄面著成《唐韻》，本朝陳彭年等重修，《中興書目》雲不知作者。案《國史志》有《重修廣韻》，題皇朝陳彭年等。《景祐集韻》亦稱真宗今陳彭年、邱雍等因陸法言《韻》就為刊益。今此書首載景德、祥符敕牒，以《大宋重修廣韻》為名，然則即彭年所修也。
　　△《說文解字系傳》四十卷
　　南唐校書郎廣陵徐鍇楚金撰。為《通釋》三十篇，《部敘》二篇，《通論》三篇，《祛妄》、《類聚》、《錯綜》、《疑義》、《系述》各一篇。鍇至集賢學士、右內史舍人，不及歸朝而卒。鍇與兄鉉齊名，或且過之。而鉉歸朝通顯，故名出鍇上。此書援引精博，小學家未有能及之者。
　　△《說文韻譜》十卷
　　徐鍇撰。又取《說文》以聲韻次之，便於檢討。鉉為作序。
　　△《佩觽》三卷
　　國子《周易》博士洛陽郭忠恕恕先撰。「觽」者，所以解結也。忠恕嗜酒狂縱，數犯法忤物得罪，其死時頗異，世傳以屍解。
　　△《景祐集韻》十卷
　　直史館宋祁、鄭戩等修定，學士丁度、李淑典領。字訓皆本《說文》，余凡例詳見於序。《說文》所無，則引他書為解。字五萬三千五百二十五，此舊增二萬七千三百三十一。
　　△《類篇》四十五卷
　　丁度等既修《集韻》，奏言今添字多與顧野王《玉篇》不相參協，乞委修韻官別為類篇，與集韻並行。自寶元迄治平乃成書，歷王洙、胡宿、範鎮、司馬光始上之，熙寧中頒行。凡十五篇，各分上、中、下，以《說文》為本，而例有九雲。
　　只十四篇，四十二卷。言稱十五篇，恐是目錄三卷亦與。
　　△《禮部韻略》五卷、《條式》—卷
　　雍熙殿中丞邱雍、景德龍圖閣待制戚綸所定，景祐知制誥丁度重修，元祐太學博亡增補。其曰「略」者，舉子詩賦所常用，蓋字書聲韻之略也。
　　△《復古編》二卷
　　吳興道士張有謙中撰。有工篆書，專本許氏《說文》，一點畫不妄錯。林中書攄母《魏國夫人墓道碑》，有書之，「魏」字從「山」。攄以為非，有曰：「世俗以從『山』者為『巍』，不從『山』者為『魏』，非也。其實二字皆當從『山』，蓋一字而二音爾。《說文》所無。手可斷，字不可易也。」攄不能強。晚著此書，專辨俗體之訛，手自書之。陳了齋為之序。
　　△《韻補》五卷
　　吳棫撰。取古書自《易》、《書》、《詩》而下，以及本朝歐、蘇凡五十種，其聲韻與今不同者皆入焉。朱侍講多用其說於《詩傳》、《楚辭注》，其為書詳且博矣。又有《毛詩補音》一書，別見《詩》類，大歸亦若此。以愚考之，古今世殊，南北俗異，語言音聲，誠有不得盡合者。古之為《詩》學者，多以諷誦，不專在竹帛，竹帛所傳不過文字，而聲音不可得而傳也。又，漢以前未有反切之學，許氏《說文》、鄭氏《箋注》但曰「讀若某」而已，其於後世四聲七音，又豈能盡合哉？反切之學，自西域入中國，至齊、梁間盛行，然後聲病之說詳焉。韻書肇於陸法言，於是有音同韻異，若《東》，《冬》、《鐘》，《魚》、《虞》，《模》，《庚》、《耕》，《清》、《青》，《登》、《蒸》之類，斷斷乎不可以相雜，若此者豈惟古書未之有，漢、魏以前亦未之有也。陸德明於《燕燕》詩，以「南」韻「心」，有讀「南」作尼心切者，陸以為古人韻緩，不煩改字。此誠名言。今之讀古書古韻者，但當隨其聲之葉而讀之。若「來」之為「厘」，「慶」之為「羌」，「馬」之為「姥」，聲韻全別，不容不改。其聲韻茍相近，可以葉讀，則何必改字？如「燔」字必欲作汾沿反，「官」字必欲作俱員反，「天」字必欲作鐵因反之類，則贅矣。
　　△《字始連環》二卷
　　鄭樵撰。大略謂六書惟類聲之生無窮，音切之學，自西域流入中國，而古人取音制字，乃與《韻圖》吻合。
　　△《論梵書》一卷
　　鄭樵撰。
　　△《石鼓文考》三卷
　　鄭樵撰。其說以為石鼓出於秦，其文有與秦斤、秦權合者。
　　樵以本文「函」、「毆」兩字，秦斤、秦權有之，遂以石鼓為秦物，先文簡論而非之，其說甚博。
　　△《嘯堂集古錄》二卷
　　王俅子弁撰。李邴漢老序之，稱故人長孺之子，未詳何王氏也。皆錄古彜器款識，自商迄秦凡數百章，以今文釋之，疑者闕焉。
　　△《鍾鼎篆韻》一卷
　　不著名氏。案《館閣書目》此書有二家，其一七卷，其一一卷。七卷者，紹興中通直郎薛尚功所廣；一卷者，政和中主管衡州露仙觀王楚也。則未知此書之為王楚否？尚功有《鍾鼎法帖》十卷，刻於江州。當是其《篆韻》之所本也。
　　△《前漢古字韻編》五卷
　　侍郎宣城陳天麟季陵撰。取《漢書》所用古字，以今韻編入之。
　　△《班馬字類》二卷
　　參政嘉禾婁機彥發撰。取二史所用古字及假借通用者，以韻類之。洪邁景盧作序。
　　△《漢隸字源》六卷
　　婁機撰。以世所存漢碑三百有九韻類其字，魏碑附焉者僅三十之一。首為《碑目》一卷，每字先載經文，而以漢字著其下，一字數體者並列之。皆以《碑目》之次第，著其所從出。亦洪邁序。
　　序謂洪文惠公作五種書，《釋》、《纘》、《圖》、《續》皆成，唯《韻》書未就，而婁忠簡繼為之。
　　△《廣幹祿字書》五卷
　　婁機撰。唐顏元孫為《幹祿字書》，其侄真卿書之，刻石吳興，為世所寶。辨正、通、俗三體，目以「幹祿」，謂舉子所資也。機熟於小學，嘉泰中教授資善堂，景獻時為惠國公，數問字畫之異，因為此書。續唐之舊，故仍「幹祿」之名。既而悟其非所以施於朱邸也，則以「幹祿百福」之義傳會焉。
　　△《修校韻略》五卷
　　秘書省正字莆田劉孟容以《說文》、《字林》、《幹祿書》、《五經文字》、《九經字樣》、《佩觽》、《復古編》等書修校。
　　△《韻略分毫補注字譜》一卷
　　進士未陽秦昌朝撰。附前《韻略》之後，皆永嘉教授臨安錢厚所刻也。竊謂小學當論偏傍尚矣，許叔重以來諸書是也。韻以略稱，止施於禮部貢舉，本非小學全書，於此而校其偏傍，既不足以盡天下之字，而欲使科舉士子盡用篆籀點畫於試卷，不幾於迂而可笑矣哉！進退皆無據，謂之贅可也。
　　△《附釋文互注韻略》五卷
　　以監本增注而釋之。
　　△《押韻釋疑》五卷
　　進士廬陵歐陽德隆、易有開撰。凡字同義異、字異義同者皆辨之，尤便於場屋。
　　△《字通》一卷
　　彭山李從周肩吾撰。
　　△《切韻義》一卷、《纂要圖例》一卷
　　汴陽謝暉撰。紹興十年序。
