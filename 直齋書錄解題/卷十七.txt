
　　●直齋書錄解題卷十七
　　○別集類中
　　△《趙韓王遺稿》十卷
　　丞相韓忠獻王范陽趙普則平撰。普開國元臣，不以文著，而《彗星》、《班師》二疏，天下至今傳誦。末有劉昌言所撰《行狀》。案：《館閣書目》惟有《奏議》一卷，今麻沙書坊刊本，奏議止數篇，餘皆表狀之屬也。
　　△《徐常侍集》三十卷
　　左散騎常侍廣陵徐鉉鼎臣撰。其二十卷，仕江南所作；餘十卷，歸朝後所作也。所撰《李煜墓銘》，婉媺有體，《文鑒》取之。
　　△《咸平集》五十一卷
　　右諫議大夫漢嘉田錫表聖撰。太平興國三年進士第二人。范文正公志其墓。東坡序其奏議十篇，所謂憂治世而危明主者也。今首卷有奏議十二篇，即東坡所序。錫之子孫亡顯者。端平初，南充遊似景仁為成都漕，奏言朝廷方用端拱，咸平之舊紀元，而臣之部內乃有端拱、咸平之直臣，宜褒表之以示勸，願下有司議謚。博士徐清叟直翁、考功黃樸誠甫議謚曰獻翼，雲︰今漢嘉田氏子孫，不知存亡，而文集板之在州者，亦毀於兵燼矣，可為永慨！
　　△《廣平公集》一百卷
　　翰林學士文安公大名宋白太素撰。
　　△《柳仲塗集》十五卷
　　如京使大名柳開仲塗撰。開，開寶六年進士，歷知常、潤州，以殿中侍御史換崇儀使，又歷八郡以卒。門人張景為《行狀》及集序。本朝為古文自開始，然其體艱澀。為人忼慨，喜功名，急義。史亦稱其傲狠強愎雲。
　　△《穆參軍集》三卷
　　泰州司法參軍東平穆脩伯長撰。脩，祥符二年經明行修進士。仕不遇，困窮以死。師事陳摶，傳其《易》學，以授李之才，之才傳邵雍。而尹洙兄弟亦從之學古文，且傳其《春秋》學。或曰《太極圖》亦脩所傳於陳摶、種放者。今其遺文傳世者僅如此。門人祖無擇為之序。
　　△《江南小集》二卷
　　工部侍郎終南種放明逸撰。淳化中有李介者，序之於九江，故以為名。《館閣書目》別有正集十卷，大略與此同。
　　△《小畜集》三十卷、《外集》二十卷
　　知制誥濟陽王禹偁元之撰。自為之序，略曰：閱平生所為文，類而第之，得三十卷。將名其集，以《易》筮之，遇《乾》之《小畜》，象曰「君子以懿文德」，未能行其施，但可懿文而已。《外集》者，其曾孫汾裒輯遺文，得三百四十首。又有《承明集》十卷、《奏議集》三卷、《後集詩》三卷，未見。
　　△《乖崖集》十二卷、《附錄》一卷
　　極密直學士忠定公鄄城張詠復之撰。乖崖其自號也。錢希白為《墓誌》，韓魏公為《神道碑》。近時郭森卿宰崇陽刻。此集舊本十卷，今增廣，並《語錄》為十二卷。
　　△《武夷新集》二十卷、《別集》十二卷
　　翰林學士文公浦城楊億大年撰。案本傳：所著《括蒼》、《武夷》、《潁陰》、《韓城》、《退居》、《汝陽》、《蓬山》、《冠鰲》等集，及《內外製》、《刀筆》，共一百九十四卷。《館閣書目》猶有一百四十六卷。今所有者，惟此而已。《武夷新集》者，億初入翰苑，常景德丙午，明年，條次十年詩筆而序之。《別集》者，祥符五年避讒，佯狂歸陽翟時所作也，《君可思賦》居其首，亦見本傳。余書疏皆作其弟倚酬答。倚亦景德中進士。
　　△《中山刀筆集》三卷
　　翰林學士大名劉筠子儀撰。皆四六應用之文。筠與楊大年同時，號「楊劉」，詩號「西崑體」。別有《冊府應言集》十卷、《榮遇集》十二卷、《表奏》六卷、《淝川集》四卷，見《館閣書目》。
　　△《滑稽集》四卷
　　翰林學士吳越錢易希白撰。多譎諷之詞。淳化癸巳自序。
　　△《擁旄集》五卷、《伊川集》五卷
　　樞密使思公吳越錢惟演希聖撰。易，倧之子；惟演，俶之子也。惟演文集甚多，此特其二集爾，出鎮河陽、河南時所作也。全集未見。
　　△《臨川集》三十卷、《二府集》二十五卷、《年譜》一卷
　　丞相臨淄元獻公臨川晏殊同叔撰。其五世孫大正為《年譜》，言：先元獻嘗自差次起儒館至學士，為《臨川集》；起樞廷至宰席，為《二府集》。今案本傳，有《文集》二百四十卷，《中興書目》亦九十四卷，今所刊止此爾。《臨川集》有自序。
　　△《夏文莊集》一百卷
　　樞密使鄭國文莊公九江夏竦子喬撰。竦父死王事，身中賢科，工為文辭，復多材術，而不自愛重，甘心奸邪。聲伎之盛，冠於承平。夫婦反目，陰慝彰播。皆可為世戒也。
　　△《呂文靖試卷》一卷
　　丞相許國文靖公壽春呂夷簡坦夫撰。咸平二年，壽州應舉，此其程文也。真本藏範太史氏，前有《家狀》，大略與今同。其所習曰《春秋何論大義》。「何論」者，當是何晏《論語》也。其所問各十條，皆非深義，逐條所答，才數句，或止一言，或直稱未審。考官二人，花書其上，並批通不。又《禮行於郊賦》、《建侯置守孰優論》。其所習又稱《雜文時務策》，則不復存。此可以見國初場屋事體，文法簡寬，士習淳茂，得人之盛，後世反不能及。文盛則實衰，世變蓋可觀矣。
　　△《範文正集》二十卷、《別集》四卷
　　參政文正公吳郡范仲淹希文撰。祥符八年進士曰朱說者，即公也。幼孤，從其母適朱氏。其為兗州推官，始復姓更名。
　　△《範文正尺牘》五卷
　　其家所傳。在正集之外。
　　△《安陽集》五十卷
　　丞相魏國忠獻公安陽韓琦稚圭撰。
　　△《文潞公集》四十卷、《補遺》一卷
　　丞相介休文彥博寬夫撰。
　　△《富文忠集》二十七卷
　　丞相韓國文忠公河南富弼彥國撰。《奉使錄》亦在其末。
　　△《武溪集》二十卷
　　集賢院學士襄公曲江余靖安道撰。
　　△《徂徠集》二十卷
　　國子監直講魯國石介守道撰。集中有《南京夏尚書啟》及《夫子廟上樑文》，皆為夏竦作。此介所謂「大奸之去如距斯脫」者也。豈當是時，竦之奸猶未著耶？陸子遹刻於新定，述其父放翁之言，曰「老蘇之文不能及」，然世自有公論也。歐公所以重介者，非緣其文也。
　　△《滄浪集》十五卷
　　集賢校理蘇舜欽子美撰。舜欽，易簡之孫，杜祁公衍之婿。坐進奏院用公錢會客，為王拱辰輩所擠，坐以深文，廢逐而死。置園蘇州，為滄浪亭，水竹之勝，冠於吳下，至今猶存。嘗答韓持國書，具見其意趣，本傳載之。歐陽公序其文，言：子美之齒少於予，而予學古文反在其後。同時得罪者，未幾復顯用，舜欽獨先沒，可哀也。
　　△《宛陵集》六十卷、《外集》十卷
　　都官員外郎國子監直講宣城梅堯臣聖俞撰。凡五十九卷為詩，他文賦才一卷而已。謝景初所集，歐公為之序。《外集》者，吳郡宋績臣所序，謂皆前集所不載。今考之首卷諸賦，已載前集，不可曉也。聖俞為詩，古淡深遠，有盛名於一時。近世少有喜者，或加毀訾，惟陸務觀重之，此可為知者道也。自世競宗江西，已看不入眼，況晚唐卑格方錮之時乎？杜少陵猶有竊議妄論者，其於宛陵何有？
　　△《尹子漸集》六卷
　　太常博士知懷州河南尹源子漸撰。待制家彥明，其孫也。
　　△《尹師魯集》二十二卷
　　直龍圖閣尹洙師魯撰。源之弟也。其父仲宣，明經入仕。父子皆歐陽公志其墓。洙與穆伯長同為古文，范文正公為作集序。歐公亦稱其文簡而有法。以剛直數仵時，卒以貶死。死時精明不亂，有過人者。
　　△《書判》一卷
　　尹洙撰。洙，天聖二年進士。後以安德軍節推試書判拔萃科，中之。前十道是程文，余當為擬卷。本朝惟余安道亦中是科。集中有《判詞》二卷，《文鑒》亦載一二。又有王回判二道，而回不以此科進。余未有聞。
　　△《宋元憲集》四十四卷
　　丞相鄭國元憲公安陵宋庠公序撰。本名郊，字伯庠。天聖二年進士第一。後有忌者讒之，以姓符國號，名應郊天，仁宗命改焉。忌者之力止此，後卒大用，為名臣。
　　△《宋景文集》一百卷
　　翰林學士景文公宋祁子京撰。庠弟也。自布衣名動場屋，號二宋。天聖二年同登第，祁本首唱，章獻謂弟不可以先兄，以為第十人，而庠遂魁天下。兄弟後皆貴顯。景文清約莊重不逮其兄，以此不至公輔。所撰《唐書》列傳，不稱良史。景文《筆記》：「余於為文似蘧瑗，年五十，知四十九年非；餘年六十，始知五十九年非，其庶幾至於道乎！」每見舊所作文章，憎之必欲燒棄。梅堯臣喜曰：「公之文進矣。」景文未第時，為學於永陽僧舍，或問曰：「君好讀何書？」答曰：「余最好《大誥》。」故景文為文謹嚴，至修《唐書》，其言艱，其思苦，蓋亦有所自歟。
　　△《六一居土集》一百五十二卷、《附錄》四卷、《年譜》一卷
　　參政文忠公廬陵歐陽修永叔撰。本朝初為古文者，柳開、穆修，其後有二尹、二蘇兄弟。歐公本以辭賦擅名場屋，既得韓文，刻意為之。雖皆在諸公後，而獨出其上，遂為一代文宗。其集偏行海內，而無善本，周益公解相印歸，用諸本編校，定為此本，且為之《年譜》。自《居士集》、《外集》而下，至於《書簡集》，凡十，各刊之家塾。其子綸又以所得歐陽氏傳家本，乃公之子棐叔弼所編次者，屬益公舊客曾三異校正，益完善無遺恨矣。《居士集》，歐公手所定也。
　　△《李泰伯退居類稿》十二卷、《續稿》八卷、《常語》三卷、《周禮致太平論》十卷、《後集》六卷
　　太學說書南城李覯泰伯撰。其自序曰：天將壽我歟，所為固未足也，不然，斯亦足以藉手見古人矣。《類稿》，慶歷所錄。《續稿》，皇祐所錄。《後集》則門人傅野編。泰伯不喜《孟子》，《常語》專辨之。嘗舉茂材，不中。世傳閣試論題，有全不記所出者，曰：此必《孟子注》也。擲筆而出。
　　△《少微集》三十卷
　　職方員外郎會稽齊唐祖之撰。齊澣之後。天聖八年進士。兩應制科，皆為首選，以切直報罷。居鑒湖東北，去城五里。名其山曰少微。其集，顧臨為之序。
　　△《樂全先生集》四十卷、《玉堂集》二十卷
　　參政文定公南都張方平安道撰。初舉茂材異等，再舉賢良方正，皆中其科。識略過人，知蘇洵父子於布衣，惡王安石於考試進士之日，皆人所不能及也。壽至八十五，薨於元祐中。於當時最為耆德，然頗為司馬溫公所不喜。
　　△《胡文恭集》七十卷
　　樞密副使文恭公晉陵胡宿武平撰。晉陵之胡，自文恭始大，其猶子宗愈仍執政，子孫為侍從、九卿者以十數。紹興初，世將承公，亦其後也。至今猶名族。
　　△《臨川集》一百卷
　　丞相荊國文公臨川王安石介甫撰。後改封舒王。方嘉祐以前，名重一世，跡其文學、論議、操守，使不至大位，則光明俊偉，不可瑕疵矣。老蘇曰：「使斯人而不用也，則吾言為過，而斯人有不遇之嘆。孰知其禍之至此哉！」何其知之明也。
　　△《王魏公集》二十卷
　　尚書左丞王安禮和甫撰。近時厚之順伯，其曾孫也。
　　△《王校理集》六十卷
　　秘閣校理王安國平甫撰。安國雖安石親弟，而意向頗不合，尤惡呂惠卿，卒為所陷。坐鄭俠事，奪官歸田裡，亦會惠卿方叛安石故也。尋復之，命下而卒。
　　△《華陽集》一百卷
　　丞相岐國文恭公龍舒王珪禹玉撰。本成都人，故稱《華陽》。典內、外製十八年。集中多大典冊、詔令。其詩號「至寶丹」，以其好為富貴語也。在相位無所建明，人目為「三旨」：於上前曰取聖旨，曰領聖旨，退謂吏則曰已得旨。元豐末命，珪本無異論，亦緣其備首相，不能早發大議，依違遷延，以召讒賊，卒為本朝大禍。需，事之賊也，豈不然哉！珪一身追貶，不足道也。
　　△《傳家集》一百卷
　　丞相溫國文正公涑水司馬光君實撰。生於光州，故名。今光州有集本。
　　△《丹淵集》四十卷
　　集賢校理潼川文同與可撰。東坡與之厚善，《墨君堂記》、《篔簹竹記》皆為同作也。司馬溫公稱其襟韻瀟灑，如晴雲秋月，塵埃不到，則其為人可知矣。其為湖州，蓋未至而卒。
　　△《蔡忠惠集》三十六卷
　　端明殿學士忠惠莆田蔡襄君謨撰。近世始刻於泉州。王十朋龜齡為之序。余嘗官莆，至其居，去城三里。荔子號「玉堂紅」者，正在其處。矮屋欲壓頭，猶是當時舊物。歐公所撰《墓誌》，石立堂下。真跡及諸公書帖多有存者。京、卞同郡晚出，欲自附於名閥，自稱族弟，本傳雲爾。襄孫佃，唱名第一，京時當國，以族孫引嫌，降第二，佃終身恨之。
　　△《元章簡玉堂集》二十卷
　　參政章簡公錢塘元絳厚之撰。絳之祖德昭，相吳越。本姓危氏，臨川人。唐末危全諷，其伯父也。德昭父曰仔倡，聚眾保鄉里，兵敗，自臨川奔杭州，易姓元。至今建昌撫州邵武多危姓。絳能文辭，晚歲以王介甫薦入翰林，甚稱職，遂柄用。
　　△《呂正獻集》二十卷
　　丞相東萊呂公著晦叔撰。
　　△《劉狀元東歸集》十卷
　　大理評事鉛山劉煇之道撰。煇，嘉祐四年進士第一人，《堯舜性仁賦》，至今人所傳誦。始在場屋有聲，文體奇澀，歐公惡之，下第。及是在殿廬得其賦，大喜，既唱名，乃煇也，公為之愕然。蓋與前所試文如出二人手，可謂速化矣。仕止於郡幕，年三十六以卒。世傳煇既黜於歐陽公，怨憤造謗，為猥褻之詞。今觀楊傑志煇墓，稱其祖母死，雖有諸叔，援古誼以適孫解官承重服，又嘗買田數百畝，以聚其族而餉給之。蓋篤厚之士也。肯以一試之淹，而為此儉薄之事哉？
　　△《古靈集》二十五卷
　　樞密直學士長樂陳襄述古撰。襄在經筵，薦司馬光而下三十三人，皆顯於時。紹興詔旨，布之天下。集序，李忠定綱作也。《年譜》載其世系，出陳夷行之弟夷實。自光州固始從王緒入閩，家於福州。考之《唐世系表》，有不合者。嘗怪閩之士族推本家世，輒言出自固始。光在唐為下州，固始又其一縣，當時不聞顯人，安得衣冠望族如許？就令有之，王緒以壽春屠者為盜，王潮從之為部曲，轉鬥萬里，而後入閩，士大夫何緣隨逐不置？蓋嘗思之，王氏初建，國人不自保，謾言鄉人，幸其不殺，後世子孫承襲其說，世祀綿邀，並與其初而忘之爾，若陳氏尤不應雲然。當永嘉之亂，林、黃、陳、鄭四姓先入閩，林諝為《閩中記》，明著之矣，尚得以一時脫死賊手之說，守之而不變乎？
　　△《鄖溪集》五十卷
　　翰林學士安陸鄭獬毅夫撰。皇祐五年進士首選。坐知開封府不肯用案問新法，為王安石所惡而出。廷試《圜丘象天賦》，時獬與滕甫俱有場屋聲，甫賦首曰「大禮必簡，圜丘自然」，自謂人莫能及。獬但倒一字，曰「禮大必簡，丘圜自然」，甫聞之大服，果居其次雲。
　　△《廣陵集》二十卷
　　揚州布衣王令逢原撰。令少年有盛名，王介甫尤重之。年二十八而卒。其妻吳氏，安石夫人之女弟也，守志不嫁。一女遺孕，嫁吳師禮；其子曰說，所謂吳傳朋也。令之墓，安石銘之。後有劉發者為之傳。吳氏之墓，其侄王雲銘之，奉使死磁州者也。
　　△《公是集》七十五卷
　　侍讀學士新喻劉敞仲逯父撰。號公是先生。
　　△《彭城集》六十卷
　　中書舍人劉攽叔贛父撰。號公非先生。敝兄弟俊敏博洽，同登慶歷六年進士第。敞本首冠，以內兄王堯臣為編排官引嫌，遂得第二人。仕早貴而不永年，年財五十。攽歷州縣二十年，晚乃遊館學，元祐中始掌外製。敞子奉世仲馮亦有名，官至執政，世稱三劉。
　　△《老蘇嘉祐集》十五卷
　　文安主簿編修禮書眉山蘇洵明允撰。洵初入京師，益帥張文定薦之歐陽公，世皆知之，而有雷簡夫者，為雅守，以書薦之張、歐及韓魏公尤力。張之知洵由簡夫，世罕知之。雷之書文，亦慷慨偉麗可觀。
　　△《東坡集》四十卷、《後集》二十卷、《內制集》十卷、《外製集》三卷、《奏議》十五卷、《和陶集》四卷、《應詔集》十卷
　　端明殿學士文忠公蘇軾子瞻撰。一字和仲。自謫黃州，始號東坡居士。杭、蜀本同，杭無《應詔集》。
　　△《樂城集》五十卷、《後集》二十四卷、《第三集》十卷、《應詔集》十二卷
　　門下侍郎文定公蘇轍子由撰。一字同叔。欒城，真定府縣也，蘇氏望趙郡，欒城元魏時屬趙郡，故云。曉居潁濱，自號潁濱遺老，故集或名。
　　△《三蘇年表》三卷
　　右奉議郎孫汝聽撰。汝聽當是蜀人，敘述甚詳。
　　△《東坡別集》四十六卷
　　坡之曾孫給事嶠季真刊家集於建安，大略與杭本同。蓋杭本當坡公無恙時已行於世矣。麻沙書坊又有《大全集》，兼載《志林》、《雜說》之類，亦雜以潁濱及小坡之文，且間有訛偽剿入者。有張某為吉州，取建安本所遺盡刊之，而不加考訂，中載《應詔》、《策論》，蓋建安本亦無《應詔集》也。
　　△《陳都官集》三十卷
　　都官員外郎嘉禾陳舜俞令舉撰。舜俞，慶歷六年進士，嘉祐四年制科。以言新法，謫官南康，與劉凝之騎牛遊廬山，詩畫皆傳於世。舜俞居湖秀境上，初從安定胡先生學。熙寧中六客，其一也。其墓在城南之蘇灣。子孫猶宅於烏鎮。
　　△《濂溪集》七卷
　　廣東提刑營道周敦頤茂叔撰。遺文才數篇，為一卷，餘皆附錄也。本名敦實，避英宗舊名改焉。其仕以舅鄭向任。晚年以疾求知南康軍，因家廬山，前有溪，取營道故居濂溪名之。二程所從學也。又本並《太極圖》為一卷，《遺事》、《行狀》附焉。
　　△《明道集》四卷、《遺文》一卷
　　監察御史河南程顥伯淳撰。三司使羽之後也。其父曰向。顥之沒，文潞公題其墓曰明道先生。
　　△《伊川集》九卷
　　崇政殿說書程頤正叔撰。
　　△《河南程氏文集》十二卷
　　二程共為一集。建寧所刻本。
　　△《元豐類稿》五十卷、《續》四十卷、《年譜》一卷
　　中書舍人南豐曾鞏子固撰。王震為之序。《年譜》，朱熹所輯也。案：韓持國為鞏《神道碑》，稱《類蒿》五十卷，《續》四十卷，《外集》十卷，本傳同之。及朱公為《譜》時，《類蒿》之外，但有《別集》六卷。以為散逸者五十卷，而《別集》所存其什一也。開禧乙丑建昌守趙汝礪、丞陳東得於其族孫濰者，校而刊之，因碑傳之舊，定著為四十卷。然所謂《外集》者，又不知何當，則四十卷亦未必合其舊也。
　　△《曲阜集》四十卷、《奏議》十二卷、《西垣集》十二卷、《外製集》三卷、《內制集》五卷
　　翰林學士文昭公曾肇子開撰。肇，元祐中為西掖，元符末再入，故別名《庚辰外製集》。肇制誥溫潤典雅，其草兄布拜相制，汪玉山稱之，以為得命次相之體。
　　△《王直講集》十五卷
　　天臺縣令南城王無咎補之撰。無咎，嘉祐二年進士，曾鞏之妹夫。從王安石遊最久，將用為國子學官，未及而卒，為之志墓。曾肇序其集雲二十卷，今惟十五卷。
　　△《南陽集》二十卷
　　門下侍郎潁昌韓維持國撰。封南陽郡公，故以名集。沈晦元用，其外孫也。卷首載鮮于綽所述《行狀》，而晦跋其後。南澗元吉無咎，其四世孫。
　　△《無為集》十五卷、《別集》十卷
　　禮部郎濡須楊傑次公撰。嘉祐四年進士。元祐中為郎。傑善談禪，《別集》皆為釋、老，而釋又居十之九。
　　△《清江三孔集》四十卷
　　中書舍人新淦孔文仲經父、禮部侍郎武仲常父、戶部郎中平仲毅父撰。實先聖四十八世孫。嘉祐六年、八年、治平二年，連三科兄弟以次登第。文仲舉賢良，對策切直忤時，罷，舉官範鎮景仁因求致仕，而制科亦自此廢。武仲為禮部第一人，中甲科。平仲亦嘗舉制科。其著述各數十篇，多散逸弗傳。今其存者，文仲才二卷、武仲十七卷、平仲二十一卷而已。慶元中濡須王■〈辶蕭〉少愚守臨江，裒輯刊行，而周益公必大為之序。序略曰：「遺文雖存一二於千百，然讀之者知其為有德之言，非雕篆之習也。昔黃太史頌當時人才，有曰『二蘇聯璧，三孔分鼎。』張丞相天覺，在元符中詆元祐詞臣，極其荒唐，謂兩蘇為狂率，則剛直也，謂公兄弟配之，文行如何哉！」
　　△《西溪集》十卷
　　翰林學士錢塘沈遘文通撰。初以郊社齋郎舉進士第一，執政謂已宦者不應先多士，遂居其次。實皇祐元年，自是為故事。文通吏事精明強敏，為杭州、開封府，皆有能名。從容閑暇，夙興治事，及午而畢。卒時年四十餘。其孫晦元用，宣和中亦魁天下。
　　△《長興集》四十一卷
　　翰林學士沈括存中撰。括於文通為叔，而年少於文通，世傳文通常稱括叔。今《四朝史》本傳以為從弟者，非也。文通之父扶，扶之父同，括之父曰周，皆以進士起家，官皆至太常少卿。王荊公志周與文通墓，及文通弟遼志其伯父振之墓可考。括坐永樂事貶。晚居京口，自號夢溪翁，自敘甚詳。
　　△《雲巢集》十卷
　　審官西院主簿沈遼歡達撰。遘親弟也。以兄任為京官，坐法流貶，事見《揮麈錄》。自永徙池，築室齊山，號雲巢，竟不復起。以上三集刊於括蒼，號《三沈集》，其次序如此，蓋未之考也。
　　△《蘇魏公集》七十二卷
　　丞相魏國公溫陵蘇頌子容撰。紳之子也。紳在兩禁，人稱其險詖。而頌器局閎厚，未嘗與人較短長。其為相在元祐末，大臣奏事，多稟宣仁，獨頌必再以白哲廟，其後免於遷謫，蓋上以為識君臣之禮故也。年逾八十，薨於建中靖國之初。自草遺表，卻醫屏藥，死生之際瞭然。集前、後序，汪藻、周必大撰。
　　△《傅獻簡集》七卷
　　中書侍郎獻簡公河陽傅堯俞欽之撰。
　　△《赤城集》十卷
　　兩浙提刑寧海羅適正之撰。治平二年進士。學於四明樓郁。為吏健敏，頗為蘇子瞻、劉貢父諸公所知。臺士有聞於世，自適始。
　　△《西塘集》二十卷
　　監安上門三山鄭俠介夫撰。治平四年甲科。小臣劘上。言人所不敢言，上為之感動，略施行其言，不惟不怒而已。既而競墮深譴，良由呂惠卿欲傾王安石，而俠與安國遊從厚善，遂起獄並陷之。俠既得罪，新法遂不罷，而本朝之禍本成矣。小人勿用之戒，可不畏哉？安石親惠卿而疏俠，豈惟誤國，亦以危身。後之君子可以鑒矣！
　　△《範忠宣集》二十卷
　　丞相忠宣公吳郡範純仁堯夫撰。文正公之次子也。文正子四人，長純佑尤俊，有賢行，早年病廢以死，富文忠志其墓，近時禮部尚書之柔者，其四世孫也。次純禮、純粹，皆顯用，至大官。
　　△《劉忠肅集》四十卷
　　丞相忠肅公東光劉摯莘老撰。凡四舉於鄉，試禮部為第一，登嘉祐四年甲科。劉元城為集序，述其出處大概。
　　△《畫墁集》一百卷
　　吏部侍郎邠國張舜民蕓叟撰。舜民初用於元祐。至元符末，為諫議大夫。居職七日，所上事六十章。崇寧初，坐謝表言紹聖逐臣，有曰「脫禁錮者何止一千人，計水陸者不啻一萬里」，又曰「古先未之或聞，畢竟不知其罪」，以為譏謗，坐貶。自號浮休居士。
　　△《淇水集》八十卷
　　門下侍郎大名李清臣邦直撰。清臣，韓魏公侄婿。治平二年中制科。歐陽公愛其文，以此蘇軾。其為人亦寬博有度，而趨時嗜權利，首主紹述之論，意規宰相，亦卒不如其志。
　　△《範太史集》五十五卷
　　翰林學士成都范祖禹淳甫撰。
　　△《灌園集》三十卷
　　鄉貢進士呂南公次儒撰。熙寧初，試禮部不利，會以新經取士，遂罷舉，欲修《三國志》，題其齋曰袞斧，書將成而死，其書亦不傳。元祐初，諸公欲薦進之，不及。
　　△《伐檀集》二卷
　　知康州豫章黃庶亞夫撰。自為序。庭堅，其子也。世所傳「山魈水怪著薜荔」之詩，集中多此體。庭堅詩律，蓋有自來也。庶，慶歷二年進士。
　　△《豫章集》五十卷、《外集》十四卷
　　著作郎黃庭堅魯直撰。自號山谷道人。
　　△《豫章別集》二十卷
　　皆集中所遺者，如《承天塔記》、《黃給事行狀》、《毀璧》，其顯顯者也。諸孫■〈�田〉子耕集而傳之。
　　△《宛丘集》七十卷、《年譜》一卷
　　起居舍人譙國張耒文潛撰。宛丘，陳州其所居也。蜀本七十五卷。
　　△《後山集》十四卷、《外集》六卷、《談叢》六卷、《理究》一卷、《詩話》一卷、《長短句》二卷
　　秘書省正字彭城陳師道無己撰。一字履常。蜀本但有詩文，合二十卷。案：魏衍作集序雲離詩為六卷，類文為十四卷，今蜀本正如此。又言受其所遺甲、乙、丙稿，詩曰五七，文曰千百，今四明本如此。此本劉孝韙刊於臨川，雲未見魏全本，仍其舊十四卷為正集，蓋不知其所謂十四卷者，止於文，而詩不與也。《外集》詩二百餘篇、文三篇，皆正集所無。《談叢》、《詩話》或謂非後山作。「後山」者，其自號也。
　　△《淮海集》四十卷、《後集》六卷、《長短句》三卷
　　秘書省正字高郵秦觀少遊撰。一字太虛。觀才極俊，嘗應制舉，不得召。終以疏蕩不檢，見薄於世。後亦不免貶死。
　　△《雞肋集》七十卷
　　吏部員外郎鉅野晁補之無咎撰。
　　△《濟南集》二十卷
　　鄉貢進士華山李廌方叔撰。又號《月巖集》。東坡知貢舉，得試卷，以為廌也，置之首選，已而不然，賦詩自咎，有「平生漫說古戰場，過眼方迷日五色」之句。後竟不第。
　　△《豫章集》四十四卷、《宛丘集》七十五卷、《後山集》二十卷、《淮海集》四十六卷、《濟北集》七十卷、《濟南集》二十卷
　　蜀刊本，號《蘇門六君子集》。
　　△《何博土備論》四卷
　　武學博士浦城何去非正通撰。去非以累舉對策稱旨，授左班殿直，教授武學，後以東坡薦，授承奉郎、司農寺丞，通判廬州。別有文集二十卷，未見。
　　△《呻吟集》一卷
　　原武邢居實敦夫撰。恕之長子。幼有俊才，名聲藉甚，一時前輩皆愛之。年十九而卒。宣仁之誣謗，恕為之也。居實未死，或能當不義而爭萬一，有補於世道，是以諸賢尤痛惜焉。晁以道追為其墓表，尤反覆致意。
　　△《姑溪集》五十卷、《後集》二十卷
　　朝請大夫趙郡李之儀端叔撰。嘗從東坡辟中山幕府，後代範忠宣作《遺表》，為世傳誦。然坐是得罪，編置當塗，遂居焉。其弟之純，官至尚書。
　　△《大名集》四十卷
　　簽書樞密魏郡王巖叟彥霖撰。韓魏公客也。
　　△《錢塘韋先生集》十八卷
　　主客郎中錢塘韋驤子駿撰。驤，皇祐五年進士。元祐中，以近臣薦為監司數路，知陰州，以左朝議大夫致仕。崇寧中乃卒。少以辭賦有聲場屋，王荊公喜其《借箸賦》，頗稱道之。陳師錫志其墓。
　　△《強祠部集》四十卷
　　三司戶部判官餘杭強至幾聖撰。亦韓魏公客也，在幕府，表章、書記多出其手。曾南豐作集序，稱其文備古今體，兼人所長雲。
　　△《節孝集》二十卷
　　楚州教授山陽徐積仲車撰。治平四年進士。以耳聵，不能仕。事其母極孝，行義純篤，古所謂卓行也。東坡謂其詩文怪而放，如玉川子政和中賜謚節孝處士。
　　△《樂靜集》三十卷
　　起居舍人巨野李昭玘成季撰。元豐二年甲科。所居有樂靜堂，故以名集。其侄邴漢老為書其後。
　　△《學易集》二十卷
　　朝奉郎東平劉跂斯立撰。忠肅公摯之長子也，與其弟蹈同登元豐二年進士第。元祐初，以其父在言路，政府不得用。紹聖以後復坐黨家，連蹇終其身，晁景迂志其墓，比孫明復、石守道之徒。為文無所不長，《宣防宮賦》、《學易堂記》，世傳誦之。
　　△《田承君集》三卷
　　大宗正丞陽翟田畫承君撰。畫，樞密況之侄也，與鄒道鄉善，鄒之貶，畫曰：願毋以此舉自滿，士所當為者，未止此也。
　　△《道鄉集》四十卷
　　吏部侍郎晉陵鄒浩志完撰。浩既諫立劉後坐貶，徽宗初，召還對，上首及之，獎嘆再三，問：「諫草安在？」曰：「焚之矣。」分告陳瓘，瓘曰：「禍其始此乎？異時奸臣妄出一緘，則不可辨矣。」蔡京素忌之，使其黨作偽疏。言劉後殺卓氏而奪其子，遂得罪。其在昭州，作青詞告上帝，有「追省當時奏禦之三章，初無殺母取子之一字」雲。
　　△《婆娑集》三十卷
　　右正言陽翟崔鶠德符撰。鶠坐元符上書邪等，廢於家，治圃號婆娑。靖康初召為諫官，力論馮澥之罪。忽得攣疾，不能行而卒。無子，其壻衛昂裒輯遺文。
　　△《潏水集》四十卷
　　集英殿修撰長安李復履中撰。元豐三年進士。博學有氣節。其為熙河漕，有旨造戰艦、戰車，復奏斥議者之謬妄，以為兒戲。遂罷其役，時論韙之。
　　△《馬子才集》八卷
　　鎮南節度推官鄱陽馬存子才撰。元祐三年進士第四人。
　　△《崇福集》三十五卷、《四六集》十五卷
　　朝請郎晁詠之之道撰。景迂弟也，為作集序、詠之初以蔭為揚州法曹，未上，時東坡守揚，族兄無咎為倅，以其文呈東坡。及至揚，詠之具參軍禮趨謁，坡走下庭，攜手以上，謂坐客曰：「此奇才也。」紹聖元年登第，繼中詞科，坐元符邪等，罷廢。後奉崇福祠，故以名集。
　　△《陶山集》二十卷
　　尚書左丞山陰陸佃農師撰。
　　△《東堂集》六卷、《詩》四卷、《書簡》二卷、《樂府》二卷
　　祠部郎江山毛滂澤民撰。滂為杭州法曹，以樂府詞有佳句，受知於東坡，遂有名。嘗知武康縣，縣有東堂，集所以名也。又嘗知秀州，修月波樓，為之記。其詩文視樂府頗不逮。
　　△《溪堂集》二十卷
　　臨川謝逸無逸撰。
　　△《竹友集》十卷
　　臨川謝薖幼槃撰。逸從弟也。呂居仁題其後曰：「逸詩似康樂，薖詩似玄暉。」
　　△《了齋集》四十二卷
　　司諫延平陳瓘瑩中撰。江應辰為集序，以為出死力攻權奸者，天下一人而已矣。非虛語也。
　　△《約論》十七卷
　　陳瓘撰。起戰國，至後漢安帝。蓋讀《通鑒》，隨事有所發明者也。
　　△《浮沚先生集》十六卷、《後集》三卷
　　秘書省正字永嘉周行己恭叔撰。十七入太學，有盛名。師事程伊川。元祐六年進士。為博士太學，以親老歸，教授其鄉，再入為館職，復出作縣。永嘉學問所從出也。鄉人至今稱周博士。集序，林越撰，言為秘書郎，則不然。先祖妣，先生之第三女，先君子其自出也，故知其本末。所居謝池坊，有浮沚書院。
　　△《斜川集》十卷
　　通直郎蘇過叔黨撰。世號小坡。坐黨家不得仕進，終於通判中山府。晁以道志墓，稱其純孝。給事中嶠，其孫也。
　　△《九峰集》四十卷
　　太常少卿眉山蘇元老在廷撰。東坡從孫也。坡在海上，嘗有書往來。其罷奉常歸潁昌，正坐元祐邪說。未幾遼卒，年四十七。
　　△《清真集》二十四卷
　　徽猷閣待制錢塘周邦彥美成撰。元豐七年，進汴都賦，自諸生命為太學正。邦彥博文多能，尤長於長短句，自度曲，其提舉大晟府亦由此。既盛行於世，而他文未傳。嘉泰中，四明樓鑰始為之序，而太守陳杞刊之，蓋其子孫家居於明故也。《汴都賦》已載文鑒。世傳賦初奏禦，詔李清臣讀之，多古文奇字，清臣誦之如素所習熟者，乃以偏傍取之爾。鑰為音釋，附之卷末。
　　△《清真雜著》三卷
　　邦彥嘗為溧水令，故邑有詞集。其後有好事者，取其在邑所作文記詩歌，並刻之。
　　△《寶晉集》十四卷
　　禮部員外郎襄陽米芾元章撰。其母閻氏，與宣仁後在藩時有舊，故以後恩補試銜入仕。其上世皆武官，蓋國初勛臣米信之後也，視芾為五世孫。酷嗜古法書，家藏二王真跡，故號寶晉齋，蓋由得謝東山、二王各一帖，遂刊置無為，而名齋雲。
　　△《玉池集》十二卷
　　考功郎湘陰鄧忠臣慎思撰。熙寧三年進士。坐元符黨，廢不用。言者論其議範忠宣謚過實，又坐罰銅。崇觀間卒。平生著述至多，嘗和杜詩全帙，又嘗獻《郊祀慶成賦》及原廟詩百韻，裕陵喜之，擢為館職。今昔軼弗傳，所存一二而已。「玉池」，其所居山峰名。
　　△《橘林集》十六卷、《後集》十五卷
　　密州教授石■〈矛上心下〉敏若撰。崇寧壬午以同進士出身中詞科。其文雕琢怪奇，殊乏蘊藉。壓卷策問，言王金陵配饗先聖事，謂其「以百聖芻豢甘四海口，以六經河漢洗四海心，以九達夷路破四海迷，以萬金良藥起四海病。」讀之不覺大笑。其人與文皆不足道也。集僅二冊，而卷數如此，麻沙坊本往往皆然。
　　△《龍雲集》三十二卷、《附錄》一卷
　　著作佐郎廬陵劉弇偉明撰。元豐進士，紹聖詞科。曾慥《詩選》以比石敏若，非其倫也。「龍雲」，安福縣鄉名，弇所居也。
　　△《唐子西集》二十卷
　　宗學博士眉山唐庚子西撰。張商英拜相，庚作內前行。後坐貶惠州，歸蜀而卒。其文長於論議，所著《名治》、《存舊》、《正友》、《議賞》諸論，皆精確。
　　△《東觀余論》二卷
　　秘書郎昭武黃伯思長睿撰。伯思，右丞黃履之孫，吳園張根之婿，於李忠定綱為中外襟袂，故忠定志其墓。伯思元符庚辰進士，年四十而卒。好古博雅，喜神仙家言，自號雲林子，別字霄賓。有集一百卷。此書止《法帖刊》誤及序跋古書畫器物，故名《余論》。
　　△《北湖集》十卷、《長短句》一卷
　　直秘閣知虢州富川吳則禮子副撰。其父中復，以孫抃薦為御史，不求識面臺官者也。中復弟幾復、嗣復、子立禮及嗣復子審禮，皆登科：有名譽。則禮以父澤入仕，晚居豫章，自號北湖居士。
　　△《劉左史集》四卷
　　起居郎永嘉劉安節元承撰。與從弟安上皆嘗事二程，同遊太學，號二劉。安節元符三年進士，為察官左史，晚知宣州以沒。
　　△《箕潁集》二十卷
　　潁昌曹組元寵撰。組本與兄緯有聲太學，亦能詩文，而以滑稽下俚之詞行於世得名，良可惜也。謝克家任伯為集序，其子勛跋其後，略見其出處。蓋宣和三年始登第，郊禮進《祥光賦》，有旨換武階，閣合職，詔中書召試，仍給事殿中，未幾而卒。然集中有《謝及第啟》，自序雲︰「蚤預諸生，竟叨右列。」則未第之前，已在西班，未知何以也。曾慥《詩選》雲︰六舉不第，宣和中詔赴廷試，賜第。《啟》中所謂「特舉孱微，許從俊造」，慥之言良是。序跋不著其實爾。
　　△《梅文安集》十五卷
　　戶部尚書浦江梅執禮和勝撰。執禮死於靖康之禍，人固哀其不幸，而不知吳革、趙子昉之謀，執禮實主之。事既泄，範瓊殺革，徐秉哲以子昉遺金，金知執禮預謀，以根括金銀為罪，問誰為長官，意在執禮也。安扶恐其坐之，進曰：「皆長官也。」遂俱死。「文安」者，所封開國縣也。
　　△《李忠湣集》十二卷
　　吏部侍郎臨洺李若水清卿撰。後二卷為《附錄》。其死事時財三十五歲。本名若冰，以靖康出使，改今名。詩文雖不多，而詩有風度，文有氣概，足以知其所存矣。
　　△《夷白堂小集》二十卷、《別集》三卷
　　考功員外郎括蒼鮑慎由欽止撰。元祐初以任子試吏部銓第一，復登六年進士乙科。甫脫選即為郎，然自是數坐累，官竟不進。其父粹始居吳，故葬於吳興。
　　△《清溪集》十卷、《附錄》一卷
　　楚州教授臨川汪革信民撰。紹聖四年試禮部第一，遂登甲科。蔡京當國，召為宗子博士，力辭不就。年財四十卒。呂原明志其墓，晁以道為辭以哀之。革嘗有言曰：「咬得菜根，則萬事可做。」誠名言也。
　　△《玉溪集》二十二卷
　　左司員外郎永嘉倪濤巨濟撰。其父始徙居廣德。濤，大觀三年進士。燕山之役，誦言其非，以沮軍罷，謫衡州茶陵以死，年三十九。呂居仁志其墓，曾吉父為作集序。
　　△《竹隱畸士集》四十卷
　　右文殿修撰韋城趙鼎臣承之撰。元祐甲科，紹聖宏詞。又自號葦溪翁。其孫綱立刊於復州。本百二十卷，刊止四十卷而代去，遂止。
　　△《傅忠肅集》三卷
　　待制濟源傅察公晦撰。堯俞從孫也。宣和七年，以吏部郎接伴金使。金人入寇，使人不來，為敵驅去斡裏布，脅使拜，不屈見殺。
　　△《丁永州集》三卷
　　知永州吳興丁注葆光撰。元豐中余中榜進士。喜為歌詞，世所傳《催雪無悶》及《重午慶清朝》，皆有承平閑雅氣象。有女適樂清令富春李素見素，實先妣之大父母也。
　　△《石門文字禪》三十卷
　　僧高安喻德洪覺範撰。一作惠洪。其在釋門，得法於真凈克文，而於士大夫，則與黨人皆厚善，誦習其文，得罪不悔。為張商英、陳瓘、鄒浩尤盡力。其文俊偉，不類浮屠語。韓駒子蒼為塔銘雲爾。
