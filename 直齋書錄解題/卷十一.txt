
　　●直齋書錄解題卷十一
　　○小說家類
　　△《神異經》一卷
　　稱東方朔撰。張茂先傳。
　　△《十洲記》一卷
　　亦稱東方朔撰。二書詭誕不經，皆假託也。《漢書》本傳敘朔之辭，末言劉向所錄朔書具是矣，世所傳他事皆非也。贊又言，朔之談諧，其事浮淺，行於眾庶，而後世好事者，因取奇言怪語附著之朔，故詳錄焉。史家欲祛妄惑，可謂陰矣。
　　△《洞冥記》四卷、《拾遺》一卷
　　東漢光祿大夫郭憲子橫撰。題《漢武別國洞冥記》，其《別錄》又於《御覽》中鈔出，然則四卷亦非全書也。凡若是者，藏書之家備名數而已，無之不足為損，有之不足為益，況於詳略，尤非所計也。《唐志》入神仙家。
　　△《拾遺記》十卷
　　晉隴西王嘉子年撰。蕭綺序錄。
　　△《名山記》一卷
　　亦稱王子年，即前之第十卷。大抵皆詭誕。嘉，符秦時人，見《晉書藝術傳》。
　　△《殷蕓小說》十卷
　　宋殷蕓撰。《邯鄲書目》雲或題劉餗，非也。今此書首題秦、漢、魏、晉、宋諸帝，注雲齊殷蕓撰，非劉餗明矣。故其序事止宋初，蓋於諸史傳記中鈔集。或稱商蕓者，宣祖廟未祧時避諱也。
　　△《世說新語》三卷、《敘錄》二卷
　　宋臨川王劉義慶撰，梁劉峻孝標注。《敘錄》者，近世學士新安汪藻彥章所為也，首為《考異》，繼列人物世譜、姓氏異同，末記所引書目。按《唐志》作八卷，劉孝標續十卷，自余諸家所藏卷第多不同，《敘錄》詳之。此本董令升刻之嚴州，以為晏元獻公手自校定，刪去重復者。
　　△《續齊諧記》一卷
　　梁奉朝請吳均撰。齊諧志怪，本《莊子》語也。《唐志》又有東陽無疑《齊諧志》，今不傳。此書殆續之者歟？
　　△《北齊還冤志》二卷
　　顏之推撰。
　　△《古今同姓名錄》一卷
　　梁元帝撰。有陸善經者續之至五代時。
　　△《朝野僉載》一卷
　　唐司門郎中饒陽張鷟文成撰。其書本三十卷。此特其節略爾，別求之未獲。鷟自號「浮休子」。
　　△《補江總白猿傳》一卷
　　無名氏。歐陽紇者，詢之父也。詢貌類獮猿，蓋嘗與長孫無忌互相嘲謔矣。此傳遂因其嘲，廣之以實其事，託言江總，必無名子所為也。
　　△《冥報記》二卷
　　唐吏部尚書京兆唐臨本德撰。
　　△《劉餗小說》三卷
　　唐右補闕劉余鼎卿撰。
　　△《隋唐嘉話》一卷
　　劉餗撰。
　　△《博異志》一卷
　　稱穀神子，不知何人。所記初唐及中世事。
　　△《辨疑志》三卷
　　唐宣武行軍司馬吳郡陸長源撰。辨裏俗流傳之妄。
　　△《宣室志》十卷
　　唐吏部侍郎常山張讀聖用撰。「宣室」者，漢文帝間鬼神之處也。
　　△《封氏見聞記》二卷
　　唐吏部郎中封演撰。前紀典故，末及雜事，頗有可觀。
　　△《劉公佳話》一卷
　　唐江陵少尹韋絢文明撰。劉公，禹錫也。絢，執誼之子。
　　△《戎幕閑談》一卷
　　韋絢撰。為西川巡官，記李文饒所談。
　　△《聞奇錄》一卷
　　不著名氏，當是唐末人。
　　△《柳常侍言旨》一卷
　　唐柳珵撰。「常侍」者，其世父芳也。凡六章，末有《劉幽求》及《上清傳》。
　　△《幽閑鼓吹》一卷
　　唐張固撰。
　　△《知命錄》一卷
　　唐劉願撰。凡二十事。
　　△《前定錄》一卷
　　唐崇文館校書鍾輅撰。凡二十二事。別本又有《續錄》二十四事。
　　△《甘澤謠》一卷
　　唐刑部郎中袁郊撰。所記凡九條，咸通戊子自序，以其春雨澤應，故有甘澤成謠之語，遂以名其書。
　　△《乾■〈月巽〉子》三卷
　　唐溫庭筠飛卿撰。序言不爵不觥，非炰非炙，能悅諸心，聊甘眾口，庶乎乾■〈月巽〉之義。「■〈月巽〉」與「饌」同字，從肉，見《古禮經》。
　　△《尚書故寶》一卷
　　唐李綽撰。又各《尚書談錄》。首言寶護尚書河東張公三代相門，謂嘉貞、延賞、弘靖也。弘靖，盧龍失禦，貶賓客分司。綽，唐末人，未必及弘靖。弘靖之後文規、次宗、彥遠，皆不登入座，未詳所謂。《唐志》即以為廷賞，尤不然。
　　△《雜纂》一卷
　　唐李商隱義山撰。俚俗常談鄙事，可資戲笑，以類相從。今世所稱「殺風景」，蓋出於此。又有別本稍多，皆後人附益。
　　△《盧氏雜記》一卷
　　唐盧言撰。
　　△《杜陽雜編》三卷
　　唐武功蘇鶚德祥撰。
　　△《酉陽雜俎》二十卷、續十卷
　　唐太常少卿臨淄段成式柯古撰。所記故多譎怪，其標目亦奇詭，如《天咫》、《玉格》、《壺史》、《貝編》、《屍穸》之類。成式，文昌之子。
　　△《盧陵官下記》二卷
　　段成式撰。為吉州刺史時也。
　　△《唐闕史》三卷
　　唐高彥休撰。自號參寥子，乾符中人。
　　△《北裏志》一卷
　　唐學士孫棨撰。載平康狹邪事。
　　△《玉泉筆端》三卷又別一卷
　　不著名氏。有序，中和三年作。末有跋雲扶風李昭德家藏之書也。即故淮海相公孫。又稱黃巢陷洛之明年跋，亦不知何人。別一本號《玉泉子》，比此本少數條，而多五十二條。無序跋，錄其所多者為一卷。
　　△《雲溪友議》十二卷
　　唐範攄撰。自稱五雲溪人，咸通時。《唐志》三卷。
　　△《傳奇》六卷
　　唐裴鉶撰。高駢從事也。尹師魯初見範文正《嶽陽樓記》曰：「傳奇體爾。」然文體隨時，要之理勝為貴，文正豈可與傳奇同日語哉！蓋一時戲笑之談耳。《唐志》三卷，今六卷，皆後人以其卷帙多而分之也。
　　△《三水小牘》三卷
　　唐皇甫牧遵美撰。天祐中人。三水者，安定屬邑也。
　　△《醉鄉日月》三卷
　　唐皇甫松子奇撰。唐人飲酒令，此書詳載，然今人皆不能曉也。
　　△《異聞集》十卷
　　唐屯田員外郎陳翰撰。翰，唐末人，見《唐志》。而第七卷所載王魁乃本朝事，當是後人剿入之耳。
　　△《卓異記》一卷
　　稱李翔撰。記當時君臣卓絕盛事。或雲長城陳翺。
　　△《大唐說纂》四卷
　　不著名氏。分門類事若《世說》。止有十二門，恐非全書。
　　△《摭言》十五卷
　　唐王定保撰。專記進士科名事。定保，光化三年進士，為吳融子華婿，喪亂後入湖南，棄其妻弗顧，士論不齒。
　　△《廣摭言》十五卷
　　鄉貢進士何晦撰。其序言太歲癸酉下第於金陵鳳臺旅舍。癸酉者，開寶六年也。時江南猶未下，晦蓋其國人歟？
　　△《金華子新編》三卷大理司直劉崇達撰。五代時人。記大中以後雜事。
　　△《耳目記》一卷
　　無名氏。《邯鄲書目》雲劉氏撰，未詳其名。記唐末以後事。
　　△《唐朝新纂》三卷
　　融州副使石文德撰。
　　△《豪異秘纂》一卷
　　無名氏。所錄五事，其扶餘國王一則，即所謂虬須客者也。
　　△《紀聞譚》三卷
　　蜀潘遠撰。《館閣書目》按李淑作潘遺。今考《邯鄲書目》亦作潘遠，其曰「遺」者，本誤也。所記隋、唐遺事。
　　△《北夢瑣言》三十卷
　　黃州刺史陵井孫光憲孟文撰。載唐末、五代及諸國雜事。光憲仕荊南高從誨，三世在幕府。「北夢」者，言在夢澤之北也。後隨繼衝入朝。有薦於太祖者，將用為學士，未及而卒。光憲自號葆光子。
　　△《後史補》三卷
　　前進士高若拙撰。
　　△《野人閑話》五卷
　　成都景煥撰。記孟蜀時事，乾德三年序。
　　△《續野人閑話》二卷
　　不知作者。
　　△《開顏集》三卷
　　校書郎周文規撰。未知何時人。以《古笑林》多猥俗，乃於書史中鈔出可資談笑者，為此編。
　　△《洛陽搢紳舊聞記》五卷
　　丞相曹國張齋賢師亮撰。所錄張全義治洛事甚詳也。
　　△《太平廣記》五百卷
　　太平興國二年，詔學士李昉、扈蒙等修《御覽》，又取野史、傳記、故事、小說撰集，明年書成，名《太平廣記》。
　　△《秘閣閑談》五卷
　　起居舍人吳淑正儀撰。淑，丹陽人。
　　△《廣卓異記》二十卷
　　樂史子正撰。
　　△《談苑》十五卷
　　丞相宋庠公序所錄楊文公億言論。初，文公里人黃監從公遊，纂其異聞奇說，名《南陽談藪》。宋公刪其重復，分為二十一門，改曰《談苑》。
　　△《文會談叢》一卷
　　題華陽上官融撰。不知何人。天聖五年序。
　　△《國老閑談》二卷
　　稱夷門君玉撰。不著姓。
　　△《洞微志》三卷
　　學士錢易希白撰。
　　△《乘異記》三卷
　　南陽張君房撰。咸平癸卯序，取「晉之《乘》」之義也。君房又有《脞說》，家偶無之。晁公武《讀書志》以《脞說》為張唐英君房撰。又言君房《著名臣傳》、《蜀檮杌》、《雲笈七簽》行於世。按君房，祥符、天禧以前人，楊大年改閑忙令所謂「紫微失卻張君房」者，即其人也。常為御史屬，坐鞫獄貶秩，因編修《七簽》得著作佐郎。《七簽》序自言君房蓋其名，非字也。唐英字次功，熙、豐間人，丞相商英天覺之兄，作《名臣傳》、《蜀檮杌》者，與君房了不相涉，不知晁何以合為一人也。其誤明矣。
　　△《補妒記》八卷
　　稱京兆王績編。不知何時人。古有宋虞之《妒記》等，今不傳，故補之。自商、周而下，迄於五代，史傳所有妒婦皆載之，末及神怪、雜說、文論等，最後有治妒二方，尤可笑也。
　　△《祖異志》十卷
　　信陵聶田撰。康定元年序。
　　△《括異志》十卷、後志十卷
　　襄國張師正撰。
　　△《郡閣雅言》二卷
　　贊善大夫潘若衝撰。
　　△《茅亭客話》十卷
　　江夏黃休復端本撰。所記多蜀事。別有《成都名畫記》。蓋蜀人也。
　　△《嘉祐雜志》三卷
　　修起居注陳留江休復鄰幾撰。
　　△《夢溪筆談》二十六卷
　　沈括存中撰。其序言退居絕過從，所與談者，惟筆硯而已。
　　△《苕川子所記三事》一卷
　　不知何人。三事者，勃窣姑、王立、林果毅，皆異事也。未有韓蟲兒一事，是歐陽公所記，偶錄附此。
　　△《東齋記事》十卷
　　翰林學士蜀郡範鎮景仁撰。
　　△《該聞錄》十卷
　　成都李畋撰。張忠定公客也。熙寧中致仕歸，與門人賓客燕談，袞袞忘倦，門人請編錄之。又名《歸田錄》。
　　△《紀聞》一卷
　　集賢殿修撰李復圭審言撰。淑之子也。
　　△《東坡手澤》三卷
　　蘇軾撰。今俗本《大全集》中所謂《志林》者也。
　　△《艾子》一卷
　　相傳為東坡作，未必然也。
　　△《龍川略志》六卷、《別志》四卷
　　蘇轍撰。龍川者，循州也。
　　△《玉壺清話》十卷
　　僧文瑩撰。
　　△《張蕓叟雜說》一卷
　　吏部侍郎張舜民蕓叟撰。
　　△《畫墁集》一卷
　　張舜民撰。
　　△《洛遊子》一卷
　　題司馬光，非也。所稱樂全子、齊物子，亦莫知何人。
　　△《麈史》三卷
　　司農少卿安陸王得臣彥輔撰。嘉祐四年進士。其序稱政和乙未，行年八十，自號鳳臺子。蓋王昭素之後，王銍性之之伯父也。《揮麈錄》詳載。
　　△《蘇氏談訓》十卷
　　朝請大夫蘇象先撰。述其祖魏公頌子容遺訓。
　　△《續世說》三卷
　　孔平仲毅父撰。編宋至五代事，以續劉義慶之書也。
　　△《孫公談圃》三卷
　　臨江劉延世錄高郵孫升君孚所談。升，元祐中書舍人，坐黨籍，謫汀州。
　　△《澠水燕談》十卷
　　齊國王辟之聖塗撰。澠，齊水名，《春秋傳》「有酒如澠」。辟之，治平四年進士。
　　△《烏臺詩話》十三卷
　　蜀人朋九萬錄東坡下御史獄公案，附以初舉發章疏及謫官後表章、書啟、詩詞等。
　　△《碧雲騢》一卷
　　題梅堯臣撰。以廄馬為書名，其說曰：「世以旋毛為醜，此以旋毛為貴，雖貴矣，病可去乎？」其不遜如此，聖俞必不爾也。所記載十餘條，公卿多所毀訐，雖範文正亦所不免。或雲實魏泰所作，託之聖俞。王性之辨之甚詳，而《邵氏聞見後錄》乃不然之。
　　△《青箱雜記》十卷
　　朝散郎吳處厚撰。知漢陽軍，箋注蔡確詩者也。後亦不顯。
　　△《師友閑談》一卷
　　李廌方叔撰。
　　△《劍溪野語》三卷
　　延平陳正敏撰。自號遁翁。別有《遁齋閑覽》十四卷，未見。
　　△《冷齋夜話》十卷
　　僧惠共撰。所言多誕妄。
　　△《墨客揮犀》十卷、續十卷
　　不知名氏。
　　△《搜神秘覽》三卷
　　京兆章炳文叔虎撰。
　　△《石林燕語》十卷
　　葉夢得少蘊撰。宣和五年所作也。
　　△《燕語考異》十卷
　　成都宇文紹奕撰。舊聞汪玉山嘗辯駁《燕語》之誤，而未之見也。
　　△《玉澗雜書》十卷
　　葉夢得撰。考其中所記，亦當在宣和時所作。玉澗者，石林山居澗水名也。△《嚴下放言》一卷葉夢得撰。休致後所作。
　　△《柏臺雜著》一卷
　　石公弼撰。雜記典故等事。公弼本名公輔，改賜今名。為御史攻蔡京甚力，竟坐深文謫死。然本傳言其議論反覆，非純正者。
　　△《紺珠集》十二卷
　　朱勝非鈔諸家傳記、小說，視曾慥《類說》為略。
　　△《類說》五十卷
　　太府卿溫陵曾慥端伯撰。所編傳記小說，古今凡二百六十餘種。
　　△《春渚紀聞》十卷
　　浦城何薳撰。自號寒青老農。東坡所薦為武學博士曰去非者，其父也。
　　△《曲洧舊聞》一卷、《雜書》一卷、《骫骳說》一卷
　　直秘閣新安朱弁少章撰。弁於晦庵為從父，建炎丁未使金，留十七年，既歸而卒。《骫骳說》者，以續晁無咎《詞話》，而晁書未見。
　　△《南遊記舊》一卷
　　曾紆公袞撰。
　　△《翰墨叢紀》五卷
　　樞密睢陽滕康子濟撰。
　　△《鐵圍山叢談》五卷
　　蔡絳撰。謫鬱林博白時所作。
　　△《萍洲可談》三卷
　　吳興朱彧無或撰。中書舍人服行中之子。宣和元年序。萍洲老圃，其自號也，在黃州，蓋其喬寓之地，事見《齊安志》。而「彧」作「或」，字無惑，未詳孰是。
　　△《硯岡筆志》一卷
　　唐稷撰。自號硯岡居士。
　　△《泊宅編》十卷
　　方勺仁聲撰。泊宅在烏程，相傳張志和泊舟浮家泛宅之所，勺買田卜築，號泊宅翁。本嚴瀨人。
　　△《卻掃編》三卷
　　吏部侍郎睢陽徐度敦立撰。
　　△《閑燕常談》三卷
　　董弅令升撰。取士相與談仁義於閑燕之義。
　　△《唐語林》八卷
　　長安王讜正甫撰。以唐小說五十家，仿《世說》分門三十五，又益十七，為五十二門。《中興書目》十一卷，而闕《記事》以下十五門；又雲一本八卷。今本亦止八卷，而門目皆不闕。
　　△《道山青話》一卷
　　不知何人。跋語稱大父國史在館閣久，多識前輩，著《館秘錄》、《曝書記》，與此而三，兵火散失。近得此書於會仲存家，末題朝奉大夫暐，亦不著姓。
　　△《復齋閑記》四卷
　　承議郎歷陽龔相聖任撰。待制原之孫，頤正之父也。
　　△《鄞川志》五卷
　　中書舍人龍舒朱翌新仲撰。寓居四明，故曰鄞川。
　　△《窗間紀聞》一卷
　　稱陳子兼撰，未知何人。雜論詩文經傳，亦間述所聞事。
　　△《枕中記》一卷
　　不著名氏。崇寧中人。所載多國初事。
　　△《姚氏殘語》一卷
　　剡姚寬令威撰。又名《西溪叢話》，已板行。
　　△《槁簡贅筆》二卷
　　承議郎章淵伯深撰。始得此書於程文簡氏，不知何人作，文簡題其後，以其中稱先丞相申公，知其為章子厚子孫也。余又以其書考之，言先祖光祿，元祐三年省試，東坡知舉，擢為第一，則又知其為援之孫也。後以問諸章，始得其名字。其人博學有文，以場屋待士薄，如防寇盜，用蔭入仕，遂不就舉，居長興，故序稱若溪草堂。淵自號懲窒子。序言錄為五卷，今此惟分上下卷。
　　△《老學庵筆記》十卷
　　陸遊務觀撰。生識前輩，年登耄期，所記見聞，殊可觀也。
　　△《夷堅志》甲至癸二百卷、支甲至支癸一百卷、三甲至三癸一百卷、四甲四乙二十卷，大凡四百二十卷
　　翰林學士鄱陽洪邁景盧撰。稗官小說，昔人固有為之者矣。遊戲筆端，資助談柄，猶賢乎已可也，未有卷帙如此其多者，不亦謬用其心也哉！且天壤間反常反物之事，惟其罕也，是以謂之怪。茍其多至於不勝載，則不得為異矣。世傳徐鉉喜言怪，賓客之不能自通與失意而見斥絕者，皆詭言以求合。今邁亦然。晚歲急於成書，妄人多取《廣記》中舊事，改竄首尾，別為名字以投之，至有數卷者，亦不復刪潤，徑以入錄。雖敘事猥釀，屬辭鄙俚，不恤也。
　　△《睽車志》五卷
　　知興國軍歷陽郭彖次象撰。取《睽》上六「載鬼一車」之語。
　　△《經鋤堂雜志》八卷
　　倪思正甫撰。
　　△《續釋常談》二十卷
　　秘書丞龔頤正養正撰。昔有《釋常談》一書，不著名氏，家藏亦缺此書，今故以續稱。凡常言俗語，皆注其所出。
　　△《北山記事》十二卷
　　戶部侍郎濡須王遘少愚撰。
　　△《雲麓漫鈔》二十卷、《續鈔》二卷
　　通判徽州趙彥衛景安撰。續二卷乃《中庸說》及《漢定安公補紀》也。彥衛，紹熙間宰烏程，有能名。
　　△《儆告》一卷
　　不著名氏。專敘報應。
　　△《夷堅志類編》三卷
　　四川總領陳昱日華取《夷堅志》中詩文、藥方類為一編。
　　△《山齋愚見十書》一卷
　　稱灌圃耐得翁。不知何人。
　　△《桯史》十五卷
　　岳珂撰。「桯史」者，猶言柱記也。
　　△《遊宦紀聞》十卷
　　鄱陽張士南光叔撰。
　　△《鼠璞》一卷
　　戴埴撰。
　　△《周盧注博物志》十卷、《盧氏注》六卷
　　晉張華撰。其書作奇聞異事。華能辨龍鮓，識劍氣，其學固然也。
　　△《玄怪錄》十卷
　　唐牛僧孺撰。《唐志》十卷，又言李復言《續錄》五卷，《館閣書目》同。今但有十一卷，而無《續錄》。
　　△《瀟湘錄》十卷
　　唐校書郎李隱撰，《館閣書目》爾雲。《唐志》作柳詳，未知《書目》何據也。
　　△《龍城錄》一卷
　　稱柳宗元撰。龍城謂柳州也。羅浮梅花夢事出其中。《唐志》無此書，蓋依託也。或雲王銍性之作。
　　△《樹萱錄》一卷
　　不著名氏。序稱纂尚書滎陽公所談者，亦不知何人。又雲普聖園丘之明年，「普聖」者，僖宗由普王踐位也。書雖見《唐志》，今亦未必本真，或雲劉燾無言所為也。
　　△《雲仙散錄》一卷
　　稱唐金城馮贄撰。天復元年敘。馮贄者，不知何人。自言取家世所蓄異書，撮其異說，而所引書名，皆古今所不聞；且其記事造語，如出一手，正如世俗所行東坡《杜詩注》之類。然則所謂馮贄者，及其所蓄書，皆子虛烏有也，亦可謂枉用其心者矣。
　　△《葆光錄》三卷
　　陳纂撰。自號襲明子。所載多吳越事，當是國初人。
　　△《稽神錄》六卷
　　南唐徐鉉撰。元本十卷。今無卷第，總作一卷，當是自他書中錄出者。
　　△《啟顏錄》八卷
　　不知作者。雜記詼諧調笑事。《唐志》有侯白《啟顏錄》十卷，未必是此書，然亦多有侯白語，但訛謬極多。
　　△《清異錄》二卷
　　稱翰林學士陶谷撰。凡天文、地理、花木、飲食、器物，每事皆制為異名新說。其為書殆似《雲仙散錄》，而語不類國初人，蓋假託也。
　　△《歸田錄》二卷
　　歐陽修撰。或言公為此錄，未傳而序先出，裕陵索之，其中本載時事及所經歷見聞，不敢以進，旋為此本，而初本竟不復出，未知信否？公自為序，略曰：「《歸田錄》者，朝廷之遺事，史官之所不記，與夫士大夫談笑之餘而可錄者，錄之以備閑居之覽也。」又曰：「唐李肇《國史補》序雲，言報應、敘鬼神、述夢卜、近怪異，悉去之；記事實、探物理、辨疑惑、示勸戒、采風俗、助談笑，則書之。余之所錄，大抵以肇為法，而小異於肇者，不書人之過惡，以為職非史官，而掩惡揚善，君子之志也。覽者詳之。」
　　△《歸田後錄》十卷
　　朝請郎盧江朱定國興仲撰。熙豐間人。竊取歐公舊錄之名，實不相關也。
　　△《清夜錄》一卷
　　沈括撰。
　　△《續清夜錄》一卷
　　王銍性之撰。
　　△《王原叔談錄》一卷
　　翰林學士南京王洙之子錄其父所言。
　　△《廷漏錄》一卷
　　不著名氏。其間稱伯父郇公，知其為章得象之姪也。後題此書，疑章望之作，然未敢必。望之者，字表民，用郇公蔭入官，歐陽公為作《字說》者也。以宰相嫌，遂不仕。錄中又記皇祐中與滕元發同試，滕首冠而己被黜，藉令非望之，亦當時場屋有聲者。章氏雋才固多也。
　　△《清虛居士隨手雜錄》一卷
　　王鞏定國撰。待制素子，張安道之婿。
　　△《石渠錄》十一卷
　　校書郎昭武黃伯思長睿撰。
　　△《避暑錄話》二卷
　　葉夢得紹興五年所作。
　　△《臺省因話錄》一卷
　　兵部尚書新昌石公弼國佐撰。
　　△《思遠筆錄》一卷
　　翰林學士九江王寓撰。寓以靖康元年七月，以禮部尚書入翰苑，雜記當時聞見，凡二十七條。寓父易簡以布衣召為說書，遂顯用。寓後拜左轄，使金辭行，謫散官嶺表，父子俱南下，沒於盜。
　　△《秀水閑居錄》三
　　卷丞相汝南朱勝非藏一撰。寓居宜春時作。秀水者，袁州水名也。
　　△《聞見後錄》二十卷
　　邵某撰。
　　△《侍兒小名錄》一卷、《續》一卷
　　序題朋谿居士而不著名氏。始洪炎玉父集為此書，王銍性之、溫豫彥幾續補。今又因三家而增益之，且為分類，其中多用古字。或雲董彥遠家子弟所為也。
　　△《紀談錄》十五卷
　　稱傳密居士，不著名氏。蓋晁公邁伯咎也。
　　△《賢異錄》一卷
　　亦無名氏。所記四事，其一曰鬼傳者，言王家子弟所遇，與世傳王子高事大同小異，當是一事耳。
　　△《能改齋漫錄》十三卷
　　太常寺主簿臨川吳曾虎臣撰。
　　△《揮麈錄》三卷、《後錄》十一卷、《第三錄》三卷、《余話》一卷
　　朝請大夫汝陰王明清仲言撰。明清，銍之子，曾紆公袞之外孫。故家傳聞、前言往行多所憶。《後錄》，跋稱六卷，今多五卷。
　　△《投轄錄》一卷
　　王明清撰。所記奇聞異事，客所樂聽，不待投轄而留也。
　　△《吳船錄》一卷
　　范成大至能撰。自蜀帥東歸紀遊，取「門泊東吳萬里船」之語。
　　△《瑣碎錄》二十卷、《後錄》二十卷
　　溫革撰。陳昱增廣之。《後錄》者，書坊增益也。
　　△《監誡別錄》三卷
　　盧陡歐陽邦基壽卿撰。周益公、洪景盧有序跋。
　　△《樂善錄》十卷
　　蜀人李昌齡伯崇撰。以《南中勸戒錄》增廣之，多因果報應之事。
