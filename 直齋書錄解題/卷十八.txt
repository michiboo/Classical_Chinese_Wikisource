
　　●直齋書錄解題卷十八
　　○別集類下
　　△《演山》集六十卷
　　端明殿學士延平黃裳冕仲撰。元豐二年進士第一人，貴顯於崇、觀，死於建炎，年八十有七。方三舍法初行，裳謂：「宜近不宜遠，宜少不宜老，宜富不宜貧，不如遵祖宗科舉之制。」世傳以為口實。
　　△《景迂集》二十卷
　　徽猷閣待制晁說之以道撰。又本止刊前十卷。說之平生著述至多，兵火散逸。其孫子健裒其遺文，得十二卷，續廣之為二十卷。別本刊前十卷而止者，不知何說也。劉跂斯立墓誌，景迂所撰，見《學易集》後，而此集無之，計其逸者多矣。說之，元豐五年進士。元祐初，蘇文忠、範太史、曾文昭皆薦之。坐元祐邪等，廢棄，靖康末始為從官。卒於建炎三年。慕司馬溫公為人，自號景迂生。
　　△《龜山集》二十八卷
　　工部侍郎延平楊時中立撰。時及從明道，死當建炎四年，年八十有七，於程門最為壽考。
　　△《梁谿集》一百二十卷
　　丞相忠定公昭武李綱伯紀撰。父夔，進士起家，至右文殿修撰，黃右丞履之甥也。綱娶吳園先生張根之女，亦右丞外孫。「梁谿」名集者，修撰葬錫山，忠定嘗廬墓雲。
　　△《襄陵集》二十四卷
　　尚書右丞襄陵許翰崧老撰。元祐三年進士，靖康初入西府，建炎為丞轄，與黃潛善輩不合而去。
　　△《後湖集》十卷
　　丹陽蘇庠養直撰。其父堅伯固，亦有詩名。庠以遺澤畀其子，而自放江湖間。東坡見其清江曲，大愛之，由是得名。僧祖可正平號癩可者，其弟也。庠中子扶，亦工詩，有清苦之節。庠，紳之後，頌之族。
　　△《初寮集》四十卷、《後集》十卷、《內外製》二十四卷
　　尚書左丞中山王安中履道撰。安中年十四薦於鄉，凡四舉乃登第。為中司受旨，攻蔡京，京子攸入禁中，日夕泣涕，告於上，安中亟改翰苑，事遂止。其自政府出守燕，京父子排之也。然安中之進，亦本由梁師成。始，東坡帥定武，安中未弱冠，猶及師事焉，未卒業而坡去。其後，晁以道為無極令，安中既第，修邑子禮用長箋自言以新學竊一第為親榮，非其志也。以道曰：「為學當謹初，何患不遠到？」安中築室，榜曰「初寮」。其議論聞見，多得於以道，既貴顯，遂諱晁學，但稱成州使君四丈，無復先生之號矣。甚哉！籍、湜不畔之難也。
　　△《劉給事集》五卷
　　給事中劉安上元禮撰。紹聖四年登第，歷臺諫、掖垣、瑣闥，以次對歷三郡而終。集中有《彈蔡京疏》。
　　△《橫塘集》三十卷
　　尚書右丞瑞安許景衡少伊撰。亦嘗從程氏學。建炎初為執政，與黃、汪不合罷。建議渡江幸建康，言者以為非是，及下還京之詔，景衡以憂卒於瓜洲。未幾，敵騎奄至淮揚，倉卒南渡。
　　△《章貢集》二十卷
　　秘書監章貢李樸先之撰。紹聖元年進士。坐言隆祐之賢，廢二十年，蔡京欲強致之，不屈。靖康、建炎之間，半歲五遷，而病不能行以死。其教授西京國子監也，程伊川與之甚厚，然謂其太直，以洛中風波為戒。樸笑曰：「不意此言發於先生之口。」伊川為之改容愧謝，其風節可畏也。
　　△《歐陽修撰集》六卷
　　崇仁布衣贈秘閣修撰歐陽澈德明撰。澈死時年三十一。環溪吳沆裒其詩為《飄然集》三卷，而會稽胡衍晉遠取其所上三書，並刻之臨川倅廨。
　　△《空青遺文》十卷
　　直寶文閣南豐曾紆公卷撰。紆，布之子，有異材。建中靖國初，布在相位，奉詔為《景靈西宮碑》，紆之筆也。建炎、紹興之際，將漕江浙，入為司農少卿，知信、衢州以卒。汪彥章志其墓，孫仲益序其文。王銍性之，其婿也。
　　△《石林總集》一百卷、《年譜》一卷
　　尚書左丞吳郡葉夢得少蘊撰。紹聖四年進士。崇觀間驟貴顯，三十一歲掌外製，次年遂入翰林。中廢，至建炎乃執政，然財數日而罷。平生所歷州鎮，皆有能聲。胡文定安國嘗以其蔡、潁、南京之政薦於朝，謂不當以宿累廢。晚兩帥金陵，當烏珠臨江，移三山平群寇，其功不可沒也。秦檜秉政，欲令帥蜀，辭不行，忤檜意，以崇慶節度使致仕。其居在卞山，奇石森列，藏書數萬卷。既沒，守者不謹，屋與書俱燼於火。「石林」二字，本出《楚辭》天問。
　　△《石林建康集》十卷
　　皆帥建康時詩文。其初，以所蒞官各為一集，後其家編次，總而合之，此集其一也。
　　△《石林審是集》八卷
　　其門人盛光祖子紹所錄。亦已入總集。
　　△《浮溪集》六十卷
　　翰林學士婺源汪藻彥章撰。四六偶儷之文，起於齊、梁，歷隋、唐之世，表章、詔、誥多用之。然令狐楚、李商隱之流號為能者，殊不工也。本朝楊、劉諸名公猶未變唐體，至歐、蘇，始以博學富文，為大篇長句，敘事達意，無艱難牽強之態，而王荊公尤深厚爾雅，儷語之工，昔所未有。紹聖後置詞科，習者益眾，格律精嚴，一字不茍措，若浮溪尤其集大成者也。
　　△《翟忠惠集》三十卷
　　參政丹陽翟汝文公巽撰。汝文制誥古雅，多用全句，氣格渾厚，近世罕及。夫人邢氏，恕之女。居實，其弟也。長子耆年，實邢出，好古博文，高尚不仕。忠惠者，私謚也。
　　△《鴻慶集》四十二卷
　　戶部尚書晉陵孫覿仲益撰。大觀三年進士，政和四年詞科。《代高麗謝賜燕樂表》，膾炙人口。生元豐辛酉，卒乾道己丑，蓋年八十有九，可謂耆宿矣。而其平生出處，至不足道也。嘗提舉鴻慶宮，故以名集。
　　△《呂忠穆集》十五卷
　　丞相濟南呂頤浩元直撰。後三卷為《燕魏錄》，雜記古今事。卷末言金人敗盟始末甚詳。
　　△《忠正德文集》十卷
　　丞相聞喜趙鼎元鎮撰。四字，高廟所賜宸翰中語也。
　　△《北山小集》四十卷
　　中書舍人信安程俱致道撰。俱父祖世科，而俱乃以外祖鄧潤甫蔭入仕，宣和中賜上捨出身，為南宮舍人，紹興初入西掖。徐俯為諫議大夫，封還詞頭，罷去。後以次對修史，病不能赴而卒。
　　△《陵陽集》五十卷
　　中書舍人仙井韓駒子蒼撰。自幼能詩，黃太史稱其超軼絕塵，蘇文定以此儲光羲。遊太學不第，政和初獻書召試，賜出身，後入西掖。坐蘇氏鄉黨曲學罷。
　　△《丹陽集》四十二卷、《後集》四十二卷
　　顯謨閣待制江陰葛勝仲魯卿撰。紹聖四年進士，元符三年詞科。洪慶善序其文，有所謂「絕郭天信、拒朱勔、慚盛章而怒李彥」者，蓋其平生出處之略也。再知湖州，後遂家焉。
　　△《尹和靖集》一卷、《附集》一卷
　　徽猷閣待制河南尹焞彥明撰。子漸之孫。年十九舉進士，策問欲誅元祐黨籍，不對而出，遂罷舉。靖康賜號和靖處士。敵陷洛陽，闔門遇害，死而復蘇，門人潛載以逃。客涪州，以範元長薦入經筵，擢列侍從。葬會稽山。
　　△《綦北海集》六十卷
　　翰林學士北海綦崈禮叔厚撰。工於四六。秦檜初罷相，崈禮當制，有禦筆詞頭藏其家。檜再相，下臺州追索，時崈禮已死，幸不及禍。
　　△《雲龕草堂後集》二十六卷
　　參政鉅野李邴漢老撰。明受之變，以兵部侍郎直學士院叱責兇渠，朝廷賴焉。既復辟，首擢執政。周益公作神道碑，言《前》、《後集》一百卷，今惟《後集》，蓋皆南渡後所作也。朱文公為之序。漢老，樂靜右史之侄。五世祖濤，五代時宰相。石晉之亂，弟澣在翰林，陷於敵。及邴立節於建炎，而其弟鄴守會稽，亦隨金人北去，世以為異。
　　△《龜谿集》十二卷
　　知樞密院忠敏吳興沈與求必先撰。建炎、紹興之間，歷三院、翰苑以至執政，嘗奏言王安石之罪，大者在於取楊雄、馮道，當時學者惟知有安石，喪亂之際，甘心從偽，無仗節死義之風，實安石倡之。此論前未之及也。紹興七年終於位。
　　△《胡忠獻集》六十卷
　　端明殿學士晉陵胡世將承公撰。文恭公宿之曾孫。以兵部侍郎為川陜副宣，金人敗盟，繼吳玠之後，經畫守禦，以迄和議再成，分疆未定，死於河池。世將好古博雅，有《資古紹志錄》，仿《集古錄》，跋尾亦見集中。謚忠獻。
　　△《胡文定公武夷集》十五卷
　　給事中崇安胡安國康侯撰。紹聖四年進士第三人。仕四十年，實歷不及三載。著《春秋傳》，行於世。本喜為文，後篤志於學，乃不復作。其辭召試，曰：「少習藝文，不稱語妙。晚捐華藻，才取理明。既覺昨非，更無余習。」故其文集止此。
　　△《毗陵集》五十卷
　　參政文靖毗陵張守全真撰。一字子固。崇寧進士、詞科。紹興執政，張魏公在相位，薦秦檜再用，守有力焉。一日，與魏公言：「某誤公聽，今朝夕同班列，得款曲，其人似以曩者一跌為戒，有患失心，宜自劾謝上。」魏公為作墓誌，著其語。
　　△《張章簡華陽集》四十卷
　　參政金壇張綱彥正撰。大觀中舍法，三中首選，釋褐承事郎，辟雍正，蓋專於新學者。紹興初，在瑣闥忤張俊求去，復與秦隙，遂引年。秦亡乃召用。乾道初，年八十四而終。自號華陽老人，「華陽」者，茅山也。
　　△《非有齋類槁》五十卷
　　給事中吳興劉一止行簡撰。宣和三年進士。居瑣闥僅百餘日，忤秦檜罷去，閑居十餘年，以次對致仕。檜死。被召，力辭，進雜學士而終，年八十二，實紹興庚辰。
　　△《竹西集》十卷、《西垣集》五卷
　　兵部侍郎維揚王居正剛中撰。宣和三年進士。紹興初入詞掖。西垣集者，制草及繳章也。其篇目，凡繳章皆雲「封還詞頭」，蓋其子孫編次者之失也，除授則有詞頭，政刑庶事，何詞頭之有？
　　△《張巨山集》三十卷
　　中書舍人光化張嵲巨山撰。嵲為司勛郎官，金人再取河南，秦相惶恐，上章引伊尹「善無常主」及周任「不能者止」之文以自解：嵲之筆也。秦德之，遂擢修注掌制，而其具槁倉卒，誤以伊尹告太甲為告湯，及周任之言為孔子自言，時密書省寓傳法寺，有書其門曰：「周任為孔聖，太甲作成湯」，秦疑諸館職為之，多被逐。然嵲亦以答檜「三折肱」之語，謂其貳於己，無幾亦罷。
　　△《默成居士集》十五卷
　　中書舍人潘良貴子賤撰。一字義榮。剛介之士也。朱侍講序其集，略見其出處大致。
　　△《默堂集》二十二卷
　　宗正少卿延平陳淵知默撰。一字幾叟。了翁之侄孫，楊龜山門人，紹興初嘗為諫官。
　　△《筠谿集》二十四卷
　　戶部侍郎連江李彌遜似之撰。大觀三年上舍第一，知冀州，能抗金敵，攝江東帥，與李忠定平周德之亂。晚為從官，沮和議，坐廢而終。
　　△《鄱陽集》十卷
　　徽獻閣直學士鄱陽洪皓光弼撰。皓奉使金國，守節不屈。既歸，為秦所忌，謫英州。死之日與秦適相先後。三子登詞科，俱貴顯。
　　△《東窗集》四十卷
　　中書舍人鄱陽張廣彥實撰。與呂居仁為詩友，其在西掖，當紹興十一年。
　　△《雪谿集略》八卷
　　汝陰王銍性之撰。國初《周易》博士昭素之後也。其父莘樂道嘗從歐公學。銍為曾紆婿，嘗撰《七朝國史》，紹興初，常同子正薦之，詔視秩史官，給劄奏禦，會秦氏柄國中止，書竟不傳。其子明清，著《揮麈錄》。
　　△《致堂斐然集》三十卷
　　禮部侍郎胡寅明仲撰。文定公長子也。本其兄子，初生棄不舉，文定於水盆內收育之。既長，俾自絕於本生，不為心喪，止服世父之服，寅遵行之。集中有《與秦丞相書》，言之甚詳。人倫之變，古今所未有也。寅，宣和初進士，紹興初已為從官，不主和議，秦本與其父子有契分，竟謫新州。檜死北歸，沒於岳州。
　　△《五峰集》五卷
　　右承務郎胡宏仁仲撰。文定季子。不出仕，篤意理學。南軒張栻，其門人也。別本不分卷。
　　△《竹軒雜著》十五卷
　　太常少卿永嘉林季仲懿成撰。以趙元鎮薦入朝，奏疏沮和議得罪。仲熊、叔豹、季貍，其弟也，皆知名。
　　△《北山集》三十卷
　　端陰殿學士金華鄭剛中亨仲撰。紹興二年進士亞魁。受知秦相，擢使川陜，後忤意，貶死封州。
　　△《淡庵集》七十八卷
　　端明殿學士忠簡廬陵胡銓邦衡撰。建炎甲科第五人。既上書乞斬秦檜，謫嶺海，秦死得歸。孝宗即位，始復官召用，又以沮再和之議得罪去。乾道中入為丞郎，亦不容於時，奉祠，至淳熙七年乃終，年七十有九。
　　△《相山集》二十六卷
　　朝奉大夫濡須王之道彥猷撰。宣和六年，兄弟三人同登科。建炎寇亂，率眾保明避山，從之者皆得免。以功改京官，沮和議得罪。晚乃歷麾節，其子藺被遇阜陵，貴顯。
　　△《韋齋小集》十二卷
　　吏部員外郎新安朱松喬年撰。侍講文公之父也。文公嘗言，韋齋先生自為兒童時，出語已驚人，及去場屋，始致意為詩文。其詩初亦不事雕飾，而天然秀發，格律閑暇，超然有出塵寰之趣。
　　△《關博士集》二十卷
　　太學博士錢塘關注子東撰。紹興五年進士。嘗為湖州教授。自號香巖居士。
　　△《石月老人集》三十五卷
　　朝議大夫致仕鄱陽余安行勉仲撰。安行累舉不第。其子應求以童子登崇寧五年進士科，為御史，歷麾節，所至迎養其父，至九十六乃終。著書號《至言》，蓋純篤之士也。
　　△《王著作集》四卷
　　著作佐郎福清王蘋信伯撰、從程門學，以趙忠簡薦，召對，賜出身。秦檜惡之，會其族子坐法，牽連文致，奪官以死。
　　△《屏山集》二十卷
　　通判興化軍崇安劉子翬彥沖撰。父韐，兄子羽。子翬以蔭入仕。年甫四十八而卒。朱文公，其門人也，嘗謂朱曰：「吾少聞佛老之說，歸讀吾書，然後知吾道之大，體用之全如此。《於易》得入德之門焉。作《復齋銘》、《聖傳論》，可以見吾志矣。」
　　△《東溪集》十二卷
　　冪迪功郎漳浦高登彥先撰。考試潮州，策問忤秦相，謫死。
　　△《繙經堂集》八卷
　　知盱眙軍東平畢良史少董撰。文簡公士安五世孫。嘗陷敵，有從之遊者，因為圖，名《繙經》，寫其訪問紬繹之狀。
　　△《藥寮叢槁》二十卷
　　太常少卿上蔡謝伋景思撰。參政克家之子。
　　△《巖壑老人詩文》一卷
　　左朝請大夫洛陽朱敦儒希真撰。初以遺逸召用，嘗為館職。既掛冠，秦檜之孫塤欲學為詩，起希真為鴻臚少卿，將使教之，懼禍不敢辭。不久秦亡，物論少之。合有全集，未見。
　　△《鶴溪集》十二卷
　　辟雍博士青田陳汝錫師予撰。紹聖四年進士，持節數路，帥越而卒。青田登科人自汝錫始。希點子與，其孫也。
　　△《岳武穆集》十卷
　　樞密副使鄴郡岳飛鵬舉撰。飛功業偉矣，不必以集著也。世所傳誦其《賀和議成》一表，當亦是幕客所為，而意則出於嶽也。
　　△《漢濱集》六十卷
　　參政襄陽王之望瞻叔撰。周益公為集序。
　　△《玉山翰林詞草》五卷
　　尚書玉山汪應辰聖錫撰。紹興五年進士首選。本名洋，禦筆改賜。天材甚高，而不喜為文，謂不宜弊精神於無用，然每作輒過人。以天官兼翰苑近二年，所撰制詔溫雅典實，得王言體，朱晦翁稱為近世第一。
　　△《太倉稊米集》七十卷
　　樞密編修宣城周紫芝少隱撰。自號竹坡居士。
　　△《白蘋集》四卷
　　右文林郎單父龐謙儒祐甫撰。莊敏公籍之曾孫。用季父恩仕，不遂而死，韓南澗志其墓。嘗客居吳興，故集名「白蘋」。
　　△《南澗甲乙槁》七十卷
　　吏部尚書潁川韓元吉無咎撰。門下侍郎維之玄孫。與其從兄元龍子雲皆嘗試詞科不利。居廣信溪南，號南澗。
　　△《艇齋雜著》一卷
　　南豐曾季貍裘父撰。鞏之弟曰湘潭主簿宰，宰之孫曰大理司直晦之，季貍其子也。少從呂居仁、徐師川遊，嘗一試禮部不中，乾淳間名公多敬畏之，具見其子濰所集《師友尺牘》。此編蓋其議論古今之文，辭質而義正，可以得其人之大略。
　　△《溪園集》十卷
　　蘄春吳億大年撰。其父擇仁為尚書。億仕至靜江倅，居余幹，有溪園佳勝。世傳其「樓雪初銷」詞，為建康帥晁謙之作。
　　△《於湖集》四十卷
　　中書舍人歷陽張孝祥安國撰。甲戌冠多士，出思陵親擢，秦相孫塤遂居其下。秦忌惡之，以他事下其父子大理獄。明年秦亡，上既素眷，不五年登法從。阜陵尤眷之。不幸不得年，死時財四十餘。上嘗有「用不盡」之歡。其文翰皆超逸天才也。
　　△《南軒集》三十卷
　　侍講廣漢張栻敬夫撰。魏忠獻公浚之長子。當孝宗朝，以任子不賜第入西掖者，韓元吉、劉孝韙，其入經筵則栻也。
　　△《王司業集》二十卷
　　國子司業宛丘王逨致君撰。建炎初，其家避亂，沿汴南下，逨年十一，偶小泊登岸，敵適至，亟解維不暇顧，遂失之。在金十年，間關得歸。其父，工部尚書俁也，既歸，入太學，登癸未科，為諫官、御史，歷麾節，終於少司成。
　　△《浮山集》十六卷
　　左朝請大夫江都仲並彌性撰。紹興壬子進士。晚丞光祿寺，得知蘄州。並嘗倅湖，籍中有所盼，為作生朝青詞，好事者傳誦之，遂漏露，坐謫官，其訓詞略曰：「爾為瀆侮之詞，曾弗知畏天，其知畏吾法乎？」吾鄉前輩能道其事如此。
　　△《小醜集》十二卷、《續集》三卷
　　直秘閣眉山任盡言元受撰。元符諫官伯雨之孫，紹興從臣申先之子。乙卯甲科，仕為太常寺主簿，終於閩憲。
　　△《拙齋集》二十二卷
　　校書郎侯官林之奇少穎撰。之奇學於呂本中，而太史祖謙學於之奇。其登第當紹興辛未，年已四十，未幾郎入館。方鄉用，而得末疾。
　　△《霜傑集》三十卷
　　德興董穎仲達撰。紹興初人。從汪彥章、徐師川遊。彥章為作序。
　　△《妙筆集》四十卷
　　中書舍人福清林遹述中撰。元符三年甲科。苗、劉之變，在西掖不失節，思陵嘉之。終龍圖直學士。
　　△《貿阝峰真隱漫錄》五十卷
　　丞相文惠公四明史浩直翁撰。
　　△《詅癡符》二十卷
　　御史臨海李庚子長撰。「詅」之義，炫鬻也。市人鬻物於市，誇號之，曰「詅」。此三字本出《顏氏家訓》，以譏無才思而流布醜拙者，以名其集，示謙也。庚，乙丑進士，以湯鵬舉薦辟入臺，家藏書甚富。
　　△《梯雲集》二十五卷
　　中書舍人資川趙逵莊叔撰。辛未大魁。有氣節。四十一歲卒。
　　△《海陵集》三十二卷
　　同知樞密院海陵周麟之茂振撰。乙丑進士，戊辰詞科。既執政，被命使金亮，辭行得罪，去。
　　△《胡獻簡詞垣草》四卷
　　禮部尚書會稽胡沂周伯撰。
　　△《介庵集》十卷
　　左司郎官趙彥端德莊撰。乾淳間名士也。嘗宰余幹，趙忠定其邑人，初冠多士，德莊在朝，往謁謝，德莊語之曰：「謹勿以一魁先置胸中。」可謂名言。
　　△《石湖集》一百三十六卷
　　參政吳郡範成大致能撰。初以起居郎使金，附奏受書事，抗金主於其殿陛間，歸而益被上眷，以至柄用。石湖在太湖之濱，姑蘇臺之下，去城十餘里。面湖為堂，號鏡天閣，又一堂扁「石湖」二字，阜陵宸翰也。今日就荒毀，更數年，恐無復遺跡矣。頃一再過之，為之慨然。
　　△《周益公集》二百卷、《年譜》一卷、《附錄》一卷
　　丞相益文忠公廬陵周必大子充撰。一字洪道。其家既刊《六一集》，故此集編次一切視其凡目，其間有《奉詔錄》、《親征錄》、《龍飛錄》、《思陵錄》凡十一卷，以其多及時事，託言未刊，人莫之見。鄭子敬守吉，募工人印得之，余在莆田借錄為全書，然猶漫其數十處。益公自號平園叟。
　　△《渭南集》三十卷、《劍南詩槁》、《續槁》八十七卷
　　華文閣待制山陰陸遊務觀撰。左丞佃之孫。紹興末召對，賜出身。隆興初為樞密院編修官，鄉用矣，坐漏泄省中語，阜陵以為反復，斥遠之。後以夔倅入蜀，益自放肆，不護細行，自號放翁。在蜀九年乃歸。晚由嚴陵召為南宮舍人。將內禪，益公薦直北門，上終不用。及韓氏用事，遊既掛冠久矣，有幼子澤不逮，為侂胄作《南園記》，起為大蓬。以次對再致仕。嘉定庚午年八十六而終。遊才甚高，幼為曾吉父所賞識。詩為中興之冠，他文亦佳，而詩最富，至萬余篇，古今未有，故文與詩別行。「渭南」者，封渭南縣伯。
　　△《復齋制表》二卷
　　刑部侍郎王秬嘉叟撰。初寮安中之孫，紹興、乾道間名士也，陸放翁與之厚善。
　　△《盤洲集》八十卷
　　丞相文惠公鄱陽洪適景伯撰。忠宣之長子。方奉使時，文惠甫十三歲，後與其弟遵同中壬戌宏博科。本名造，後改焉。又三年乙丑，弟邁繼之，世號三洪。其自淮東總領入為太常少卿，一年而入右府，又半年而拜相，然在位僅三閱月，為林安宅所攻而去。嘗一帥越，閑居十六年而終。
　　△《小隱集》七十卷
　　樞密文安公洪遵景嚴撰。其進用最先於兄弟，而得年不永，薨於淳熙元年。
　　△《野處類槁》一卷
　　二翰林學士文敏公洪邁景廬撰。其全集未見。
　　△《誠齋集》一百三十三卷
　　寶謨閣學士文節公廬陵楊萬里廷秀撰。當淳熙末為大蓬，論思陵配饗不合，去。及韓侂胄用事，召之，卒不至。自次對遷至學士，聞開禧出師，不食而死。自作《江湖集》序曰：「予少作有詩千餘篇，至紹興壬午皆焚之。」大概江西體也。今所存曰《江湖集》者，蓋學後山及半山及唐人者也。
　　△《程文簡集》二十卷
　　吏部尚書新安程大昌泰之撰。每卷分上下，其實四十卷也。博學，長於考究，著述甚多，皆傳於世。
　　△《樵隱集》十五卷
　　信安毛大選平仲撰。禮部尚書友之子。負才傲世，仕止州倅。與尤遂初厚善，臨終以書別之，囑以志墓，延之既為銘，又序其集。
　　△《梁谿集》五十卷
　　禮部尚書錫山尤袤延之撰。家有遂初堂，藏書為近世冠。
　　△《鄭景望集》三十卷
　　宗正少卿永嘉鄭伯熊景望撰。
　　△《歸愚翁集》二十六卷
　　秀州判官鄭伯英景元撰。近世永嘉學者推二鄭。伯熊，紹興乙丑進士，自隆興初為館職、王府、東宮，官至少司成、宗正，鄉用矣，每小不合，輒乞去，卒於建寧守。伯英癸未甲科第四人，以親養，三十年不調，竟不出。二人皆豪傑之士也。
　　△《晦庵集》一百卷、《紫陽年譜》三卷
　　待制侍講文公新安朱熹元晦撰。《年譜》，昭武李方子公晦所述，其門人也。
　　△《習庵集》十二卷
　　戶部侍郎曾逮仲躬撰。文清公幾之子。
　　△《東萊呂太史集》十五卷、《別集》十六卷、《外集》五卷、《附錄》三卷
　　著作郎東萊呂祖謙伯恭撰，其弟祖儉編錄。凡家範、尺牘之類，總之《別集》；策問、宏詞、程文之類，總之《外集》；年譜、遺事則見《附錄》。太史，曾文清外孫，隆興癸未鎖廳甲科，宏詞亦入等。仕未達，得末疾，奉祠，年財四十五，卒於淳熙辛丑。平生著述皆略舉端緒，未有成書者，學者惜之。
　　△《大愚叟集》十一卷
　　太府寺丞呂祖儉子約撰。祖謙弟也。慶元初上封事，論救祭酒李祥，謫高安以沒。寓居大愚寺，故以名集。
　　△《千巖擇槁》七卷、《外編》三卷、《續編》四卷
　　知峽州三山蕭德藻東夫撰。嘗宰烏程，後遂家焉。楊誠齋序其集曰：「近世詩人若范石湖之清新，尤梁谿之平淡，陸放翁之敷腴，蕭千巖之工致，皆余所畏也。」
　　△《濟溪老人遺槁》一卷
　　通判明州濟源李迎彥將撰。永嘉周浮沚先生之婿，與先大父為襟袂；集中有送先君子赴戊子秋試詩，首句「籍甚人言《易》已東」，蓋先君治《易》故也。集序周益公作。
　　△《沂庵集》四十卷
　　新津任淵子淵撰。紹興乙丑類試第一人，仕至潼川憲。嘗注山谷、後山詩，行於世。新津有天社山，故稱天社任淵。
　　△《方舟集》五十卷、《後集》二十卷
　　資陽李石知幾撰。石有盛名於蜀。少嘗客蘇符尚書家。紹興末為學官，乾道中為郎，歷麾節，皆以論罷。趙丞相雄，其鄉人也，素不善石，石以是晚益困，其自敘支雲「宋魋、魯倉今猶古」也。
　　△《歸愚集》二十卷
　　吏部侍郎葛立方常之撰。勝仲之子，丞相邲之父也。以郎官攝西掖，忤秦相得罪。更化召用，言者又以為附會沈該，罷去，遂不復起。
　　△《綺川集》十五卷
　　太常寺主簿歸安倪稱文舉撰。紹興八年進士。齊齋之父。
　　△《象山集》二十八卷、《外集》四卷
　　知荊門軍金谿陸九淵子靜撰。與其兄九齡子壽，乾淳聞名士也。象山在貴溪，結茅其上，與土友講學，山形如象，故名。
　　△《施正憲集》六十七卷、《外集》二卷
　　知樞密院廣信施師點聖與撰。其在政府六年，上眷未衰，慨然勇退引去不可回。識者壯其決。趙南塘汝談，其婿也，為序其集而傳之。
　　△《適齋類槁》八卷
　　奉新袁去華定卿撰。紹興乙丑進士，改官知石首縣而卒。善為歌詞，嘗賦《長沙定王臺》，見稱於張安國，為書之。
　　△《梅溪集》三十二卷、《續集》五卷
　　詹事樂清王十朋龜齡撰。丁丑大魁，立朝剛正。劉珙作序。
　　△《酒隱集》三卷
　　宣州司理趙育去病撰。其父鼎臣承之，號竹隱畸士者也。
　　△《四六類槁》三十卷
　　起居郎建安熊克子復撰。皆四六應用之文也，亦無過人者。克以王丞相季海薦驟用。王時在樞府，趙溫叔當國，莫知其所從來，頗疑其由徑，沮之，而上意鄉之，不能回也。
　　△《拙庵雜著》三十卷、《外集》四卷
　　工部侍郎東平趙老渭師撰。門下侍郎野之侄。以婦翁歐陽懋待制澤入仕，從范石湖使金。虞丞相並父亦薦之，遂擢用知臨安。坐殿司招兵事，謫饒州。
　　△《雙溪集》二十卷
　　知郴州東陽曹冠宗臣撰。由舍選登甲科，世為秦塤假手，奪官，再赴廷試，得初品。
　　△《止齋集》五十三卷
　　中書舍人永嘉陳傅良君舉撰。三山本五十卷。
　　△《水心集》二十八卷、《拾遺》一卷、《別集》十六卷
　　吏部侍郎永嘉葉適正則撰。淮東本無拾遺，編次亦不同。《外集》，前九卷為制科進卷，後六卷號「外槁」，皆論時事，末卷號「後總」，專論買田贍兵。
　　△《丘文定集》十卷、《拾遺》一卷
　　樞密江陰丘崈宗卿撰。隆興癸未進士第三人。其文慷慨有氣，而以吏能顯，故其文不彰。
　　△《趙忠定集》十五卷、《奏議》十五卷
　　丞相福公趙汝愚子直撰。別本總為一集，亦三十卷。
　　△《龍川集》四十卷、《外集》四卷
　　永康陳亮同父撰。少入太學，嘗三上孝廟書，召詣政事堂，宰相無宏度，迄報罷。後以免舉為癸丑進士第一，未祿而卒。所上書論本朝治體本末源流，一時諸賢未之及也。亮才甚高而學駁，其與朱晦翁往返書，所謂「金銀銅鐵混為一器」者可見矣。平生不能詩，《外集》皆長短句，極不工而自負，以為經綸之意具在是，尤不可曉也。葉適。未遇時，亮獨先識之，後為集序及跋皆含譏誚，識者以為議。
　　△《軒山集》十卷
　　樞密使獻肅公濡須王藺謙仲撰。淳熙乙未，駕幸太學，藺為武學諭，在班列中，人物偉然，上一見奇之，自是擢用，馴至執政。其在經帷，論官僚攀附而登輔佐者，挾數用術，道諛濟私，陳義凜然。嘉定以來，其子孫不敢求仕，亦不敢請謚，至端平乃得謚。
　　△《合齋集》十六卷
　　秘書少監永嘉王楠木叔撰。乾道丙戌進士。在永嘉諸老最為先登。其容貌偉然，襟韻灑然，雖不以文自鳴，而諸老皆推敬之。
　　△《兼山集》四十卷
　　端明殿學士劍門黃裳文叔撰。在嘉邸最久，備盡忠益，甲寅禦極，未及大用，病不能朝，士論惜之。
　　△《攻愧集》一百二十卷
　　參政四明樓鑰大防撰。隆興癸未省試考作賦魁，以犯諱當黜，知舉洪文安遵奏收置末甲首。
　　△《齊齋甲槁》二十卷、《乙槁》十五卷、《翰林前槁》二十卷、《後槁》二卷、《掖垣詞草》二十卷、《兼山論著》三十卷、《附益》五卷、《年譜》一卷
　　禮部尚書歸安倪思正父撰。丙戌進士，戊戌宏詞。受知阜陵，蚤登禁直。紹熙間遂位法從，立朝剛介不茍合。慶元、嘉定，屢召屢出，嘗言「與其為有瑕執政，寧為無瑕從官」，由是名重天下。端平初，詔以先朝遺直，得謚文節。
　　△《晦巖集》十二卷
　　密書丞鹽官沈清臣正卿撰。嘗為國子錄，有薦於朝，欲得召試，執政有發笑者曰：「安有張子蓋女婿，而可為館職者乎？」遂罷。欲為奇節以蓋之，會王希呂為諫官，上書力言其不可，孝宗大怒，時相虞允文惡沈介，下清臣大理，風使引介，不從，謫封州。晚乃召用，勸孝宗力行三年喪，為翊善嘉邸，以直諒稱。初從張無垢學，後居霅川。自嶺南歸，開門受徒，動以聖賢自命，效禪門入室規式，與其徒問答，下語不契，輒使再參，頗為人所譏。
　　△《靜安作具》十四卷、《別集》十卷
　　清江徐得之思叔撰。與其子筠孟堅同甲辰進士，次子天麟仲祥亦乙丑甲科。其家長於史學。
　　△《定齋集》四十卷
　　寶謨閣直學士蔡戡定夫撰。君謨四世孫，丙戌甲科。
　　△《東江集》十卷
　　丞相臨海謝深甫子肅撰。
　　△《小山雜著》八卷
　　知樞密院龍泉何潛自然撰。
　　△《慈谿甲槁》二十卷
　　寶謨閣直學士慈谿楊簡敬仲撰。
　　△《鈍齋集》六十卷
　　著作郎唐安楊濟濟道撰。淳熙五年進士。京鏜帥蜀，上巳出遨，濟為樂語，首雲︰「三月三日，豈無水邊麗人；一詠一觴，亦有山陰禊事。」又云：「良辰美景，賞心樂事，四者難並；崇山峻嶺，脩竹茂林，群賢畢至。」一時傳誦。京為相，召入館權郎，出知果州而終。
　　△《周氏山房集》二十卷、《後集》二十卷
　　秘書省正字吳郡周南南仲撰。南有聲學校，庚戌登甲科，而仕不偶，再入館，再罷，以殿廷所授文林郎終焉。
　　△《二松集》十八卷
　　廬陵王子俊才臣撰。周益公、楊誠齋客，以列薦補官入蜀，為成都帥幕。
　　△《橫堂小集》十卷
　　右司郎中樞清林桷子長撰。
　　△《潔齋集》二十六卷、《後集》十三卷
　　禮部侍郎四明袁燮和叔撰。
　　△《北山集略》十卷
　　直龍圖閣三山陳孔碩膚仲撰。全集未傳。
　　△《育德堂外製集》八卷、《內制集》三卷
　　兵部尚書永嘉蔡幼學行之撰。成童穎異，從同郡陳傅良君舉學治《春秋》，年十七，試補上庠，首選，陳反出其下。明年，陳改用賦，冠監舉而幼學為經魁。又明年，省闈先多士，而傅良亦為賦魁。一時師弟子雄視場屋，莫不歆艷。
　　△《止安齋集》十八卷
　　太府寺丞三山陳振震亭撰。
　　△《西山集》五十六卷
　　參政浦城真德秀希元撰。
　　△《平齋集》三十二卷
　　翰林學士於潛洪咨夔舜俞撰。
　　△《退庵集》十五卷
　　提轄文思院龍泉陳炳撰。
　　△《梅軒集》十二卷
　　奉化丞山陰諸葛興仁叟撰。
　　△《遁思遺槁》六卷、《事監韻語》三卷
　　永康呂皓子陽撰。「遁思」，其庵名，後溪劉光祖德修為作記。當淳熙中投匭救父兄之難，朝奏上，夕報「可」。一時非辜，盡得清脫。其書辭甚偉，然非孝廟聖陰，安能照覆盆之下哉？
　　△《劉汝一進卷》十卷
　　諫議大夫吳興劉度汝一撰。度嘗應大科，此其所業也。策曰《傳言》、論曰《鑒古》，各二十五篇。
　　△《唯室兩漢論》一卷
　　吳郡陳長方齊之撰。紹興八年進士。
　　△《鼎論》三卷、《時議》一卷
　　三山何萬一之撰。隆興元年進士。仕為都司，知漳州。
　　△《治述》十卷
　　從政郎鄭湜紹熙元年撰進。按：丙戌榜有三山鄭湜溥之，是年已為秘書郎，面對劄子，剴切通練，於今傳誦。此當別是一鄭湜耶。
　　△《廬山雜著》一卷
　　知南康軍錢聞詩撰。
　　△《閑靜治本論》五卷、《將論》五卷
　　知樞密院廣陵張巖肖翁撰。
　　△《閨秀集》二卷
　　建安徐氏撰。徐林稚山之從姑，祥符敕頭。奭之侄孫女，嫁括蒼祝璣，璣為部使者。有子曰永之，嘗知滁州。
