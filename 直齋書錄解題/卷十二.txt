
●直齋書錄解題卷十二
　　○神仙類
　　△《列仙傳》二卷
　　漢劉向撰。凡七十二人。每傳有贊，似非向木書，西漢人文章不爾也。《館合書目》三卷六十二人。《崇文總目》作二卷七十二人，與此合。
　　△《周易參同契》三卷
　　後漢上虞魏伯陽撰。其書因《易》以言養生。後世言修煉者祖之。
　　△《參同契分章通真義》三卷、《明鏡圖訣》一卷
　　真一子彭曉秀川撰。蜀永康人也。序稱廣政丁未以《參同契》分十九章而為之注，且為圖八環，謂之《明鏡圖》。曩在麻姑山傳錄。其末有秀川傳。汪綱會稽所刻本，其前題祠部員外郎彭曉，蓋據秘閣本雲爾。麻姑本附傳亦言仕蜀為此官。
　　△《參同契考異》一卷
　　朱熹撰。以其詞韻皆古奧雅難通，讀者淺聞，妄輒更改，比他書尤多舛誤，合諸本更相讎正，其諸同異，皆並存之。
　　△《金碧古文龍虎上經》一卷
　　不著名氏。麻姑所錄本無「金碧」字。
　　△《黃庭內景經》一卷、《外景經》一卷
　　務成子注。是南嶽魏夫人所受者，魏舒之女也。
　　△《真誥》十卷
　　梁華陽隱居陶弘景撰。述揚羲、許邁、許玉斧遇仙真傳受經文等事。
　　△《參同契解》一卷
　　題紫陽先生。不知何人。
　　△《內景中黃經》一卷
　　題九仙君撰，中黃真人注。亦名《胎藏論》。
　　△《靈樞金鏡神景內經》十卷
　　稱扁鵲注。
　　△《上清天地宮府圖經》二卷
　　唐司馬子微撰。
　　△《中誡經》一卷
　　稱黃帝、赤松子問答。蓋假託也。
　　△《幽傳福善論》一卷
　　唐孫思邈撰。
　　△《玄綱論》一卷
　　唐中嶽道士吳筠撰。
　　△《續仙傳》三卷
　　唐溧水令沈汾撰。或作「玢」。
　　△《道教靈驗記》二十卷
　　蜀道士杜光庭撰。
　　△《王氏神仙傳》一卷
　　杜光庭撰。當王氏有國時，為此書以媚之。謂光庭有道，吾不信也。
　　△《西山群仙會真記》五卷
　　九江施肩吾希聖撰。唐有施肩吾，能詩，元和中進士也。而曾慥《集仙傳》稱呂嚴之後有施肩吾者，撰《會真記》，蓋別是一人也。
　　△《鍾呂傳道記》三卷
　　施肩吾撰。敘鍾離權雲房、呂嚴洞賓傳授論議。
　　△《養生真訣》一卷
　　虞部員外郎耿肱撰。大中祥符時人。
　　△《雲笈七簽》一百二十四卷
　　集賢校理張君房撰。凡經法、符籙、修養、服食以及傳記，無不畢錄。祥符中，君房貶官，會推崇聖祖，朝廷以秘閣道書付杭州，俾戚綸等校正。王欽若薦君房專其事，銓次為此書。頃於莆中傳錄，才二冊，蓋略本也。後於平江《天慶道藏》得其全，錄之。
　　△《靈樞道言發微》二卷
　　朝議大夫致仕傅燮撰進。專言火候。
　　△《金液還丹圖論》一卷
　　不著名氏。自稱元真，蓋宣和中道流也。
　　△《悟真篇集注》五卷
　　天臺張伯端平叔撰。一名用成。熙寧中遇異人於成都，所著五七言詩及《西江月》百篇，末卷為禪宗歌頌，以謂學道之人不通性理，獨修金丹，則性命之道未全。有葉士表、袁公輔者，各為之注。
　　△《還丹復命篇》一卷
　　毗陵僧道光撰。亦擬《悟真》詩篇。靖康丙午序。
　　△《道樞》二十卷
　　曾慥端伯撰。慥自號至遊子，采諸家金丹、大藥、修煉、般運之術，為百二十二篇。初無所發明，獨黜采禦之法，以為殘生害道雲。
　　△《集仙傳》十二卷
　　曾慥撰。自岑道願而下一百六十二人。
　　△《肘後三成篇》一卷
　　稱純陽子，謂呂洞賓也。其言《小成》七、《中成》六、《大成》五，皆導引、吐納，修煉之事。
　　△《日月玄樞篇》一卷
　　稱劉知古。唐明皇時綿州昌明縣令。
　　△《太白還丹篇》一卷
　　稱清虛子太白山人。唐貞元時人。
　　△《太清養生上下篇》二卷
　　稱赤松子寧先生。
　　△《上清金碧篇》一卷
　　稱煙蘿子。
　　△《金虎鉛汞篇》一卷
　　稱元君。
　　△《鉛汞五行篇》一卷
　　稱探玄子。已上七種共為一集。
　　△《王芝書》三卷
　　朝元子陳舉撰。上卷論五篇，中為詩八十一首，下為賦九道。
　　△《純陽真人金丹訣》一卷
　　即前所謂《三成篇》，微不同。
　　△《華陽真人秘訣》一卷
　　稱施肩吾。
　　△《呂真人血脈論》一卷
　　稱傅婁景先生。
　　△《遠山崔公人藥鏡》三卷
　　不知何人。
　　△《四象論》一卷
　　稱老子。
　　△《真仙傳道集》一卷
　　△《參同契》三卷
　　即魏伯陽書。題九華子編。
　　△《巨勝歌》一卷
　　道士柳衝用撰。
　　△《逍遙子通玄書》三卷
　　不知姓名，但曰逍遙子。
　　△《百章集》一卷稱魏伯陽。
　　△《許先生十二時歌》一卷
　　不知其名。
　　△《黃帝丹訣玉函秘文》一卷
　　文林郎蒲庚進。
　　△《呂公窯頭坯歌》一卷
　　以陶器為喻也。
　　△《太上金碧經》一卷
　　題魏伯陽注。
　　△《金鏡九真玉書》一卷
　　無名氏。
　　△《龍虎金液還丹通玄論》一卷
　　稱羅浮山蘇真人撰。
　　△《金碧上經古文龍虎傳》
　　長白山人元陽子注。皆莫知何人。已上十八種共為一集，其中有《龍牙頌》及《天隱子》，各已見釋氏、道家類。
　　△《群仙珠玉集》一卷
　　其序曰：「西華真人以金丹、刀圭之訣傳張平叔，作《悟真篇》，以傳石得之、薛遺光、陳泥丸，至白玉蟾。」玉蟾者，葛其姓，福之閩清人。嘗得罪亡命，蓋奸妄流也。余宰南城，有寓公稱其人云︰「近嘗過此，識之否？」余言：「不識也。此輩何可使及吾門！」李士寧、張懷素之徒，皆殷監也，是以君子惡異端。
　　○釋氏類
　　△《金剛般若經》一卷
　　姚秦三藏鳩摩羅什譯。
　　△《石本金剛經》一卷
　　南唐保大五年壽春所刻。乾道中劉岑季高再刻於建昌軍。不分三十二分，相傳以為最善。
　　△《六譯金剛經》一卷
　　此經前後六譯，各有異同，有弘農楊皡者集為此本。太和中，中貴人楊永和集右軍書，刻之興唐寺。
　　△《圓覺了義經》十卷
　　唐罽賓佛陀多羅譯。
　　△《華嚴經》八十一卷
　　唐于闐實叉難陀譯。
　　△《萬行首楞嚴經》十卷
　　唐天竺般刺密諦、烏長國彌迦釋迦譯語，宰相房融筆受。所謂譯經潤文者也。
　　△《維摩詰所說經》一卷
　　鳩摩羅什譯。
　　△《維摩經》一卷
　　蘇轍所書。
　　△《楞伽經》四卷
　　有宋、魏、唐三譯。宋譯四卷，唐譯七卷。正平張戒集注。蓋以三譯參校研究，得舊注本，莫知誰氏，頗有偷理，亦多可取，句讀遂明白。其八卷者，分上下也。
　　△《四十二章經》一卷
　　後漢竺法蘭譯。佛書到中國，此其首也，所謂「經來白馬寺者」。其後千經萬論，一大藏教乘，要不出於此。中國之士，往往取老、莊之遺說以附益之者多矣。
　　△《遺教經》一卷
　　佛涅槃時所說。唐碑本。以下三種同。
　　△《阿彌陁經》一卷
　　唐陳仁稜所書。刻於襄陽。
　　△《金剛經》一卷
　　唐武敏之所書。在長安。
　　△《金剛經》一卷
　　唐鄔彤所書。在吳興墨妙亭。
　　△《羅漢因果識見頌》一卷
　　天竺闍那多迦譯。首有范仲淹序，言宣撫河東，得於傳舍，《藏經》所末錄者。十六羅漢為比丘摩挐羅等說。
　　△《六祖壇經》一卷
　　僧法海集。
　　△《宗門統要》十卷
　　建溪僧宗永集。
　　△《法藏碎金》十卷
　　太子少傅晁迥撰。
　　△《景祐天竺字源》七卷
　　僧惟凈等集進。以華梵封翻，有十二轉聲、三十四字母，各有齒、牙、舌、喉、唇五音。仁宗御製序，鏤板頒行。吳郡虎丘寺有賜本如新，己亥借錄。
　　△《金園集》三卷
　　錢唐天竺僧遵式撰。
　　△《天竺別集》三卷
　　遵式撰。世所謂「式懺主」者也。
　　△《華嚴合論法相撮要》一卷
　　青谷真際禪師以唐李長者《通玄合論》，撮其要義，手稿為圖。
　　△《僧寶傳》三十卷
　　僧惠洪撰。
　　△《林閑錄》十四卷
　　惠洪撰。
　　△《道院集要》三卷
　　戶部尚書三槐王右敏仲撰。以晁迥《法藏碎金》、《耄智余書》刪重集粹，別為此編。
　　△《禪宗頌古聯珠集》一卷
　　僧法應編。
　　△《嘉泰普燈錄》三十卷
　　僧正受編。三《錄》大抵與《傳燈》相出入，接續機緣語句前後一律，先儒所謂遁辭也。然本初自謂直指人心，不立文字。今四《燈》總一百二十卷，數千萬言，乃正不離文字耳。
　　△《雪峰廣錄》二卷
　　唐真覺大師義存語。丞相王隨序之。隨及楊大年皆號參禪有得者也。
　　△《龍牙和尚頌》一卷
　　△《釋書品次錄》一卷
　　△《大慧語錄》四卷
　　僧宗杲語。其徒道謙所錄，張魏公序之。
　　○兵書類
　　△《六韜》六卷
　　武王、太公問答。其辭鄙俚，世俗依託也。
　　△《司馬法》一卷
　　齊司馬穰苴撰。
　　△《孫子》三卷
　　吳孫武撰。《漢志》八十一篇。魏武帝削其繁冗，定為十三篇。世之言兵者，祖孫氏。然孫武事吳闔盧而不見於《左氏傳》，未知其果何時人也。
　　△《吳子》三卷
　　魏吳起撰。
　　△《尉繚子》五卷
　　六國時人。案：《漢志》雜家有二十九篇，兵形勢家又有三十一篇。今書二十三篇，未知果當時木書否。
　　△《黃石公三略》三卷
　　世傳張子房受書圯上老人，曰：「濟北谷城山下得黃石即我也。」故遂以黃石為圯上老人。然皆傅會依託也。
　　△《黃石公素書》一卷
　　亦依託也。
　　△《李衛公問對》三卷
　　唐李靖對太宗。亦假託也。文辭淺鄙尤甚。今武舉以七書試士，謂之《武經》。其間《孫》、《吳》、《司馬法》或是古書，《三略》、《尉繚子》亦有可疑，《六韜》、《問封》偽妄明白，而立之學官，置師弟子伏而讀之，未有言其非者，何也？何薳《春渚紀聞》言，其父去非為武學博士，受詔校七書，以《六韜》、《問封》為疑，白司業朱服。服言：「此書行之已久，未易遽廢。」遂止。後為徐州教授，與陳師道為代，師道言聞之東坡，世所傳王通《元經》、關子明《易傳》及李靖《問對》皆阮逸偽撰，逸嘗以草示奉常公雲。奉常公者，老蘇也。
　　△《注孫子》二卷
　　唐中書舍人杜牧之撰。
　　△《閫外春秋》十卷
　　唐少室山布衣李筌撰。起周武王勝殷，止唐太宗擒竇建德，明君良將、戰爭攻取之事。天寶二年上之。
　　△《風後握奇經》一卷
　　永嘉薛士龍季宣校定。自晉馬隆三百八十四字，《績圖》三百十五字，合標題七百字。又有馬隆讚、述，多所發明，並寫陳圖於後。馬隆本「奇」作「機」。
　　△《三略素書解》一卷
　　呂惠卿吉甫撰。
　　△《三朝經武聖略》十五卷
　　天章閣侍講王洙撰。寶元中上進。凡十七門。後五卷為奏議。《中興書目》雲十卷，李淑《書目》十五卷。今本與《邯鄲》卷數同。
　　△《武經總要》四十卷
　　天章閣待制曾公亮等撰。《制度》、《故事》各十五卷，《邊防》、《占候》各五卷。昭陵御製序，慶歷四年也。
　　△《百將傳》十卷
　　清河張預集進。凡百人。每傳必以《孫子兵法》斷之。
　　△《熙寧收復熙河陣法》三卷
　　觀文殿學士九江王韶子純撰。
　　△《武經龜鑒》二十卷
　　保平軍節度使王彥撰。隆興御製序。其書以《孫子》十三篇為主，而用歷代事證之。
　　△《渭南秘缺》一卷
　　昭武謝淵得之於瀘州。蓋武侯八陣圖法也。為之注釋，而傳於世。
　　△《補漢兵制》一卷
　　錢文子撰。
　　△《陰符玄機》一卷
　　即《陰符經》也。監察御史新安朱安國注。此書本出於李筌，雲得於驪山老姥，舊志皆列於道家。安國以為兵書之祖。要之非古書也。
　　△《兩英兵制》一卷
　　建安王珨器之撰。
　　△《制勝方略》三十卷
　　修武郎楊肅德欽撰。白《左氏傳》而下迄於陳、隋用兵事跡。慶元丁巳序。
　　△《漢兵編》二卷、《辨疑》—卷
　　姑蘇潘夢旂天錫撰。
　　○歷象類
　　△《周髀算經》二卷、《音義》一卷
　　題趙君卿注、甄鸞重述、李淳風等注釋。《周髀》者，蓋天之書也。稱周公受之商高而以句股為術，故曰《周髀》。《唐志》有趙嬰、甄鸞《注》各一卷，李淳風《釋》二卷。今日君卿者，豈嬰之字耶？《中興書目》又雲君卿名爽，蓋本《崇文總目》。然皆莫詳時代。甄鸞者，後周司隸也。《音義》者，假承務郎李籍撰。
　　△《星簿讚曆》一卷
　　《唐志》稱《石氏星經簿讚》。《館閣書目》以其有徐、潁、婺、臺等州名，疑後人附益。今此書明言依甘、石、巫咸氏，則非專石申書也。
　　△《乙巳占》十卷
　　唐太史令岐陽李淳風撰。起算上元乙已，故以名焉。
　　△《玉歷通考經》三卷
　　李淳風撰。亦天文占也。《唐志》無之。
　　△《乾坤變異錄》一卷
　　不著名氏。雜占變異。凡十七篇。
　　△《古今通占》三十卷
　　唐嵩高潛夫沛國武密撰。纂集黃帝、巫咸而下諸家及隋以前諸史《天文志》為此書。《景祐乾象新書》間取其說，《中興館閣書目》作《古今通占鏡》，本《唐志》雲爾。
　　△《景祐乾象新書》三十卷
　　司天春官正楊惟德等撰。
　　△《大宋天文書》十五卷
　　不著名氏。《館閣書目》亦無之。意其為太史局見今施用之書，蓋供報占驗，大抵出此。
　　△《天經》十九卷
　　同州進士王及甫撰進。
　　△《天象法要》二卷
　　丞相溫陵蘇頌子容撰。元祐三年新造渾天成，記其法要而圖其形象進之。
　　△《歷代星史》一卷
　　不著名氏。鈔集諸史《天文志》。
　　△《天文考異》二十五卷
　　昭武布衣鄒淮撰。大抵襲《景祐新書》之舊。淮後入太史局。
　　△《二十四氣中星日月宿度》一卷
　　此書傳之程文簡家，雲得於荊判局。荊名大聲，太史局官也。
　　△《天象義府》九卷
　　宜黃布衣應垕撰。其書考究精詳，論議新奇，而多穿鑿傅會。象垂於天，其曰某星主某事者，人實名之也。開闢之初，神聖在禦，地天之通未絕，其必有得於仰觀俯察之妙者，故曰「天垂象，聖人則之」，夫天豈諄諄然命之乎？如必一切巧為之說，而以為天意實然，則幾於矯誣矣。
　　△《官歷刻漏圖》一卷、《蓮花漏圖》一卷
　　太常博士王普伯照撰。
　　△《唐大衍曆議》十卷
　　唐僧一行作新歷，草成而卒。詔張說與歷官陳元景等次為《歷術》七篇、《略例》一篇、《曆議》十篇，《新史志》略見之。「十議」者，一《歷本》、二《日度》、三《中氣》、四《合朔》、五《卦候》、六《九道》、七《日晷》、八《分野》、九《五星》、十《日食》。大抵皆以考正古今得失也。《曆志》略取其要，著於篇者十有二，曰《歷本》，曰《中氣》，曰《合朔》，曰《卦候》，曰《卦議》，曰《日度》，曰《九道》，曰《日食》，曰《五星》。蓋《曆議》之八篇，而分《卦候》為二，故共為九條。其《沒滅盈縮》、《晷漏》、《中星》三條，則皆取之《略例》，余《歷議日暑》，《分野》二篇，則具之《天文志》。嘉定辛末，辭科用為序題，有劉淡如者，嘗得其書，白詭必在選中。而考官但據史文，初不知此書尚存於世也。以其篇次與史文不合，黜之。要之，史官因此書以述《志》，考官因《史志》以命題，當以此書為本而參考《志》之所載，乃為全善。
　　郭雍撰集《古歷通議》，論諸家歷雲︰「一行作歷，上自劉洪之鬥分、下及淳風之總法，前後五百餘年，諸家所得歷術精微之法，集其大成，以作《開元曆》。此其所以前無古人、後無來者，可謂盡善盡美矣。是以自寶應之後以迄於今，幾五百年皆宗之，而不能易。語以上古聖人之術則又有問矣。
　　△《崇天曆》一卷
　　司天夏官正權判監宋行古等撰。天聖二年上。學士晏殊序。國初有建隆《應天曆》，次有《乾元曆》、《儀天曆》，詳見《三朝史志》。太祖建隆《應天》，太宗太平興國《乾元》，真宗咸平《儀天》，仁宗天聖《崇天》。
　　△《紀元曆》三卷、《立成》一卷
　　姚舜輔撰。崇寧五年成。自《崇天》之後，有《明天曆》、熙寧《奉元曆》、元祐《觀天曆》。至崇寧三年，舜輔造新歷，曰《占天》。未幾，蔡京又令舜輔更造，用帝受命之年、即位之日，元起庚辰、日命己卯。上親制序，頒之天下，賜名《紀元》。本朝承平，諸歷略具正史志，不見全書。此二歷近得之蜀人秦九韶道古，故存之。英宗治平《明天》，熙寧元年復《崇天》，熙寧七年《奉元》，哲宗元祐《觀天》，徽宗崇寧《紀元》。
　　△《統元曆》一卷
　　常州布衣陳得一更造，秘書少監朱震監視，紹興五年上。歷家不以為工。高宗紹興《統元》、二十二年以後用《紀元》。
　　△《會元曆》一卷
　　夏官正劉孝榮造，禮部尚書李瓛序。紹熙元年也。孝榮判太史局，凡造三厲，此其最後者，勝前遠矣。孝宗《乾道曆》、《淳熙曆》，光宗紹熙《會元曆》。
　　△《統天曆》一卷
　　冬官正楊忠輔撰，承相京鏜表進。其《曆議》甚詳，至於星度，明言不曾測驗，無候簿可以立術，最為不欺。紹熙五年也。其末有《神殺》一篇，流於陰陽拘忌，則為俚俗。寧宗慶元《統天》。
　　△《開禧曆》三卷、《立成》一卷
　　大理評事鮑澣之撰進，時開禧三年。詔附《統天曆》推算。至今頒歷，用《統天》之名，而實用此歷。當時緣金人閏月與本朝不同，故於此歷加五刻。天道有常，而造術以就之，非也。大抵中興以來，雖屢改歷，而日官淺鄙，不知歷象之本，但模襲前歷，而於氣朔，皆一時遷就爾。
　　△《金大明曆》一卷
　　金大定十三年所為也。其術疏淺，無足取。積年三億以上，其拙可知。然《統天》、《開禧》改歷，皆緣朝論以北歷得天為疑，貴耳賤目，由來久矣，實不然也。
　　△《數術大略》九卷
　　魯郡秦九韶道古撰。前世算術，自《漢志》皆屬厲譜家。要之數居六藝之一，故今《解題》列之雜藝類，惟《周髀經》為蓋天遺書，以為歷象之冠。此書本名《數術》，而前二卷《大衍》、《天時》二類於治歷測天為詳，故亦置之於此。秦博學多能，尤邃曆法，凡近世諸歷，皆傅於秦。所言得失，亦悉著其語雲。
　　○陰陽家類
　　自司馬氏論九流，其後劉歆《七略》、班固《藝文志》，皆著陰陽家。而「天文」、「厲諸」、「五行」、「卜筮」「形法」之屬，別為《數術略》。其論陰陽家者流，蓋出於羲和之官，欽若昊天，歷象日月星辰。拘者為之，則牽於禁忌，泥於小數。至其論數術，則又以為羲和卜史之流。而所謂《司星子韋》三篇，不列於天文，而著之陰陽家之首。然則陰陽之與數術，亦未有以大異也。不知當時何以別之。豈此論其理，彼具其術耶？今《志》所載二十一家之書皆不存，無所考究，而《隋》、《唐》以來子部，遂闕陰陽一家。至董逌《藏書志》，始以「星占」、「五行」書為陰陽類。今稍增損之，以「時日」、「祿命」、「遁甲」等備陰陽一家之闕，而其他數術，各自為類。
　　△《景祐遁甲玉函符應經》二卷
　　司天春官正楊惟德撰。御製序。
　　△《景祐太一福應集要》十卷
　　楊惟德撰。御製序。末題紹興元年嵩陽潛士魏郡劉箕。其積算自建炎三年己酉推之者，其所附益也。《九宮》、《八門》，與《遁甲》相表裏。字多訛，未有他本可校。
　　△《陰陽二遁圖局》一卷並《雜訣》
　　△《三元立成圖局》二卷
　　△《遁甲八門機要》一卷
　　△《太一淘金歌》一卷
　　以上四種皆無名氏，得之盱江吳炎。
　　△《遁甲選時圖》二卷
　　紹興府所刻本，亦無名氏。
　　△《廣濟陰陽百忌曆》二卷
　　稱唐呂才撰。有序。案：才序陰陽書，其三篇見於本傳，曰《祿命》，曰《卜宅》，曰《葬》，盡掃世俗拘滯之論，安得復有此厲？本初固已假託，後人附益，尤不經。
　　△《三歷會同》十卷
　　不知作者。集《百忌》、《總聖》、《集正》三書。
　　△《萬曆會同》三卷
　　陳從古撰。以前書推廣之。書坊售利之具也。
　　△《彈冠必用》一卷
　　周渭撰。專為宦遊擇日設。
　　△《三歷撮要》一卷
　　無名氏。又一本名《擇日撮要曆》，大略皆同。建安徐清叟宜翁雲，其尊人尚書公應龍所輯，不欲著名。
　　△《陰陽備用》十二卷
　　通判舒州新安胡舜申汝嘉撰。此書本為地理形法，而諸家選時日法要皆在焉，故附於此。
　　△《珞琭子》一卷
　　此書祿命家以為本經。其言鄙俚，閭巷賣卜之所為也。
　　△《壺中賦》一卷
　　稱紫雲溪壺中子。莫知何人。
　　△《源髓歌》六卷、《後集》三卷
　　唐沈芝撰。《後集》妄也。
　　△《太一命訣》一卷
　　稱袁天綱。妄人假託。
　　△《五星命書》一卷
　　不著名氏。歌訣頗詳，然未必驗也。
　　△《五星三命指南》十四卷
　　亦不知名氏。大抵書坊售利，求俗師為之。
　　△《聿斯歌》一卷
　　青羅山布衣王希明撰。不知何人。
　　△《靈臺三十六歌》一卷
　　稱武平先生。亦不知何人。
　　△《五星六曜約法》一卷
　　△《洞微歌》一卷
　　△《紫宙經》一卷
　　以上三種皆無名氏。
　　△《四門經》一卷
　　唐待詔陳周輔撰。
　　△《青羅立成曆》一卷
　　司天監朱奉奏。據其歷，「起貞元十年甲戌入歷，至今乾寧四年丁巳」，則是唐末人。
　　△《羅計二隱曜立成曆》一卷
　　稱大中大夫曹士蒍。亦莫知何人。但雲起元和元年入歷。
　　△《諸家五星書》一卷
　　雜錄五星祿命之說。前數家亦多在焉。
　　△《遁甲八門命訣》一卷
　　不知名氏。
　　△《信齋百中經》一卷
　　不著名氏。安慶府本。術士言最善。
　　△《怡齋百中經》一卷
　　東陽術士曹東野。自言今世言五星者，皆用唐《顯慶曆》曆法，更本朝，前後無慮十餘變；而《百中經》猶守舊歷，安得不差？於是用見行曆法推算。其說如此，未之能質也。
　　△《五行精紀》三十四卷
　　清江鄉貢進士廖中撰。周益公為之序。集諸家三命說。
　　△《三辰通載》三十四卷
　　嘉禾錢如璧編。集五星命術。
　　○卜筮類
　　△《易林》十六卷
　　漢小黃令梁焦延壽贛撰。又名《大易通變》。唐會昌丙寅越五雲溪王俞序。凡四千九十六卦，其辭假出於經史，其意雅通於神祇。蓋一卦可以變六十四也。舊見沙隨程迥所記，南渡諸人以《易林》筮國事，多奇驗。求之累年，寶慶丁亥始得之莆田。皆韻語古雅，頗類《左氏》所載《繇辭》。或時援引古事，間嘗筮之，亦驗。頗恨多脫誤。嘉熙庚子從湖守王寺丞侑借本兩相校，十得八九。其中亦多重復，或諸卦數爻共一繇，莫可考也。
　　△《易傳積算法維占條例》一卷
　　漢京房撰。詳已見《易》類。世所傳京氏遺學不過如此而已。今世卜者「世應」、「飛伏」、「納甲」之類，皆出京氏。
　　△《周易版詞》—卷
　　不知名氏。當是漢魏以前人所為。其間官名，皆東京制也。
　　△《周易玄悟》一卷
　　題李淳風撰。
　　△《火珠林》一卷
　　無名氏。今賣卜者擲錢占卦，盡用此書。
　　△《揲蓍古法》一卷
　　開封鄭克武子撰。
　　△《蓍卦辨疑序》三卷
　　郭雍撰。自序略言：學者相傳，謂九為老陽，七為少陽，六為老陰，八為少陰。及觀乾爻稱九、坤爻稱六，則九、六為陰陽，蓋無疑也。而六子皆稱九、六，不言七、八，則少陰少陽未有所據。及考乾坤之策，曰乾之策二百一十有六，坤之策百四十有四，六之一，則乾爻得三十六，坤爻得二十四，是則老陰老陽之數也。又考二篇之策，陽爻百九十有二，以三十六乘之，積六千九百十有二，陰爻百九十有二，以二十四乘之，積四千六百八，合之為萬有一千五百二十，則二篇之策，亦皆老陰老陽之數也。而少陰少陽之數又無所見。再置陽爻百九十有二，以少陽二十八乘之，積五千三百七十六；再置陰爻百九十有二，以少陰三十二乘之，積六千一百四十四，合之亦為萬有一千五百二十，以是知少陰少陽之數隱於老陰老陽之中。如是則七、九皆為陽，六、八皆為陰，其畫為奇為耦皆同。聖人畫卦，初未必以陰、陽、老、少為異，然卜史之家欲取動爻之後卦，故分別老少之象，與聖人畫卦之道已不同矣。然七、九為陽，六、八為陰，蓋謂陰陽各有二道，與《說卦》言立天之道曰陰與陽，立地之道曰柔與剛，其義皆同。是道也，以聖人不明，載之《繫辭》。後世紛紛，互相矛盾，至有大失聖人之意者。大率多主卜史之論，不知所謂策數，遂妄為臆說也。
　　△《六壬翠羽歌》一卷
　　後唐長興中僧令岑撰。錯誤極多，未有他本可校。
　　△《京氏參同契律曆志》一卷
　　虞翻注。專言占象而不可盡通。字亦多誤，未有別本校。
　　△《京氏易式》一卷
　　晁說之以道撰。
　　△《六壬洞微賦》一卷
　　不知名氏。瞽卜劉松年所傳。
　　○形法類
　　△《八五經》一卷
　　序稱大將軍記室郭璞。後序言：「余受郭公囊書數篇，此居一，公戒以秘之。丞相王公盡索余書，余以公言告之，得免。」末稱太興元年六月，蓋晉元帝時。王公，謂導也。然皆依託爾。其書為相墓。作「八五」者，其五行八卦之謂歟。
　　△《狐首經》一卷
　　不著名氏。稱郭景純序。亦依託也。胡汝嘉始序而傳之。其文亦雅馴，言頗有理。《陰陽備用》中全載。
　　△《繽葬書》一卷
　　稱郭景純。鄙俗依託。
　　△《地理小》（原本缺）一卷
　　稱李淳風。亦未必然。
　　△《洞林照膽》一卷
　　範越鳳撰。又名《洞林別訣》。相傳為縉雲人，家於將樂。
　　△《地理口訣》一卷
　　不知何人所集。曰楊筠松、曾楊乙、黃禪師、左仙、朱仙桃、範越鳳、劉公、賴太素、張師姑、王吉，凡十家。
　　△《楊公遺訣曜金歌》並《三十六象圖》一卷
　　錫即筠松也。人號楊救貧。
　　△《神龍鬼砂》一卷
　　△《羅星妙論》一卷
　　皆不知作者。
　　△《九星賦》一卷
　　題范公。
　　△《龍髓經》一卷
　　△《疑龍經》一卷
　　△《辨龍經》一卷
　　△《龍髓別旨》一卷
　　△《九星祖局圖》一卷
　　△《五星龍祖》一卷
　　△《二十八禽星圖》一卷
　　以上七種皆無名氏。並前諸家，多吳炎錄以見遺。江西有風水之學，往往人能道之。
　　△《雜相書》一卷
　　凡二十三種。
　　△《成和子觀妙經》一卷
　　不著名氏。
　　△《希夷先生風鑒》一卷
　　逸人亳社陳搏圖南撰，劉康國注。《館閣書目》作《人偷風鑒》。
　　△《諸家相書》五卷
　　知莆田縣昭武黃唐毅夫撰集。
　　△《玉管神照》—卷
　　無名氏。
　　△《集馬相書》一卷
　　光祿少卿孫珪撰。
　　△《相鶴經》一卷
　　稱浮邱公撰。
　　△《相貝經》一卷
　　不知作者。
　　△《師曠禽經》一卷
　　稱張華注。
