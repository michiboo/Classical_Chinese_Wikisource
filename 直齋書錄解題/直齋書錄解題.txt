《直齋書錄解題》二十二卷，〈《永樂大典》本。〉宋陳振孫撰。振孫字伯玉，號直齋，安吉人。厲鶚《宋詩紀事》稱其「端平中仕爲浙西提擧，改知嘉興府」。考周密《癸辛雜識》「莆田陽氏子婦」一條，稱「陳伯玉振孫，時以倅攝郡」；又「陳周士」一條，稱「周士，直齋侍郞振孫之長子」。則振孫始仕州郡，終官侍郞，不止浙江提擧，鶚蓋考之未詳也。《癸辛雜識》又稱「近年惟直齋陳氏書最多，蓋嘗仕於莆，傳錄夾漈鄭氏、方氏、林氏、吳氏舊書，至五萬一千一百八十餘卷，且仿《讀書志》作《解題》，極其精詳」云云，則振孫此書，在宋末已爲世所重矣。其例以歷代典籍分爲五十三類，各詳其卷帙多少、撰人名氏，而品題其得失，故曰《解題》。雖不標經史子集之目，而核其所列，經之類凡十，史之類凡十六，子之類凡二十，集之類凡七，實仍不外乎四部之說也。馬端臨《經籍考》惟據此書及《讀書志》成編。然《讀書志》今有刻本，而此書久佚，僅《永樂大典》尚載其完帙，惟當時編輯潦草，譌脫宏多，又卷帙割裂，全失其舊。謹詳加校訂，定爲二十二卷。方今聖天子稽古右文，蒐羅遺籍，列於四庫之中者，浩如煙海，此區區一家之書，誠不足以當萬一。然古書之不傳於今者，得藉是以求其崖略；其傳於今者，得藉是以辨其眞僞，核其異同，亦考證之所必資，不可廢也。原本閒於《解題》之後，附以隨齋批註。隨齋不知何許人，然補闕拾遺，於本書頗有所裨，今亦仍其舊焉。
