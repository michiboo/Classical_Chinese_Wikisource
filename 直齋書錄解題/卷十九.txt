
　　●直齋書錄解題卷十九
　　○詩集類上
　　凡無他文而獨有詩，及雖有他文而詩集復獨行者，別為一類。
　　△《阮步兵集》四卷
　　魏步兵校尉陳留阮籍嗣宗撰。其題皆曰《詠懷》。首卷四言十三篇，餘皆五言，八十篇，通為九十三篇。《文選》所收十七篇而已。
　　△《宋武帝集》一卷
　　孝武駿也。
　　△《梁簡文帝集》五卷
　　簡文帝綱也。今五卷皆詩，總二百四十四篇。
　　△《梁元帝詩》一卷
　　即湘東王繹。
　　△《謝惠連集》一卷
　　宋司徒參軍謝惠連撰。本集五卷，今惟詩二十四首。惠連得名早，輕薄多尤累，故仕不顯，死時財三十七歲。
　　△《劉孝綽集》一卷
　　梁秘書監彭城劉孝綽撰。宋僕射勔之孫。本傳稱文集數十萬言，今所存止此。又言兄弟及群從子侄，當時有七十人，並能屬文，近古未有。其三妹亦並有才學，適徐悱者，文尤清拔，所謂劉三娘者也。今玉臺集中有悱妻詩。
　　△《柳吳興集》一卷
　　梁吳興太守河東柳惲文暢撰。僅有十八首。
　　△《徐孝穆集》一卷
　　陳太子太傅東海徐陵孝穆撰。本傳稱其文喪亂散失，存者二十卷。今惟詩五十餘篇。
　　△《江總集》一卷
　　陳尚書令考城江總總持撰。總在陳為太子詹事，以宮禁為長夜之飲。及後主即位，當權任，日為艷詩，君臣昏亂，以至亡國。入隋，為上開府。《唐志集》三十卷，《中興書目》七卷，今惟存詩近百首雲。
　　△《陰鏗集》一卷
　　陳散騎常侍南平陰鏗子堅撰。財三十餘篇。杜子美雲「李侯有佳句，往往似陰鏗」，今考之，未見鏗之所以似太白者。太白固未易似也，子美雲爾，殆必有說。
　　△《薛道衡集》一卷
　　隋內史詩郎河東薛道衡玄卿撰，詩凡十九篇。本集三十卷，所存止此。大抵隋以前文集存全者亡幾，多好事者於類書中鈔出，以備家數也。
　　△《杜必簡集》一卷
　　唐著作郎襄陽杜審言必簡撰。工部之祖也。唐初沈、宋以來，律詩始盛行，然未以平側失眼為忌。審言詩雖不多，句律極嚴，無一失粘者，甫之家傳有自來矣。然遂欲衙官屈、宋，則不可也。
　　△《薛少保集》一卷
　　唐太子少保河東薛稷嗣通撰。稷，道衡曾孫，魏徵外孫。
　　△《喬知之集》一卷
　　唐右司郎喬知之撰。天授中為酷吏所陷死。集中有《緣珠怨》，蓋其所由以致禍也。
　　△《孟襄陽集》三卷
　　唐進士孟浩然撰。宜城王士源序之。凡二百十八首，分為七類，太常卿韋縚為之重序。
　　△《崔顥集》一卷
　　唐司勛員外郎崔顥撰。開元十年進士。才俊無行，《黃鶴樓》詩盛傳於世。
　　△《祖詠集》一卷
　　唐祖詠撰。開元十二年進士。
　　△《崔國輔集》一卷
　　唐集賢直學士禮部員外郎崔國輔撰。開元十三年進士，應縣令舉，為許昌令。天寶中加學士，後以王鉷近親坐貶。詩凡二十八首。臨海李氏本。後又得石林葉氏本，多六首。
　　△《綦毋潛集》一卷
　　唐待制集賢院南康綦毋潛孝通撰。南康，今贛州。
　　△《儲光羲集》五卷
　　唐監察御史魯國儲光羲撰。與崔國輔、綦毋潛皆同年進士，天寶末任偽官，貶死。顧況為集序。
　　△《常建集》一卷
　　唐盱眙尉常建撰。
　　△《王江寧集》一卷
　　唐籠標尉江寧王昌齡少伯撰。與常建俱開元十四年進士。二十二年選宏辭，超絕群類。為汜水尉，不護細行，貶籠標。世亂還裏，為刺史閭丘曉所殺。為詩緒密而思清。
　　△《李頎集》一卷
　　唐李頎撰。開元二十三年進士。
　　△《崔曙集》一卷
　　唐崔曙撰。開元二十六年進士狀頭。
　　△《杜工部詩集注》三十六卷
　　蜀人郭加達所集九家注。世有稱東坡《杜詩故事》者，隨事造文，一一牽合，而皆不言其所自出。且其辭氣首末若出一口，蓋妄人依託以欺亂流俗者，書坊輒剿入《集注》中，殊敗人意，此本獨削去之。福清曾噩子肅刻板五羊漕司，最為善本。
　　△《門類杜詩》二十五卷
　　稱東萊徐宅居仁編次，未詳何人。
　　△《類集詩史》三十卷
　　莆陽方醇道溫叟編。
　　△《王季友集》一卷
　　唐王季友撰。元結《篋中集》有季友詩二首，今此集有七篇，而《篋中》二首不在焉。杜詩所謂「酆城客子王季友」者，意即其人耶。
　　△《陶翰集》一卷
　　唐禮部員外郎丹陽陶翰撰。開元十八年進士，次年鴻詞。
　　△秦隱君集一卷
　　唐處士秦系公緒撰。系自天寶間有詩名。藩鎮奏辟，皆不就。嘗隱越之剡，泉之南安，至貞元中，年八十餘，不知所終。此本南安所刻，余又嘗於宋次道《寶刻叢章》得其逸詩二首，書冊末。
　　△《岑嘉州集》八卷
　　唐嘉州刺史南陽岑參撰。文本之曾孫。天寶三載進士，為補閥左史郎官，與杜甫唱和。
　　△《李嘉祐集》一卷
　　唐臺州刺史李嘉祐從一撰。天寶七載進士。亦號《臺閣集》。李肇稱其「水田飛白鷺，夏木囀黃鸝」之句，王維取之以為七言，今按此集無之。
　　△《皇甫冉集》一卷
　　唐左補闕丹陽皇甫冉茂政撰。與其弟曾齊名。集有獨孤及序。
　　△《皇甫曾集》一卷
　　唐侍御史皇甫曾孝常撰。天寶十二載進士。兄冉，後曾三載登第。
　　△《郎士元集》一卷
　　唐郢州刺史中山郎士元君胄撰。天寶十五載進士。寶應中選幾縣官，肅宗詔試中書，補渭南尉，歷拾遺、刺史。
　　△《包何集》一卷
　　唐起居舍人延陵包何幼鬧撰。何，融之子，與弟佶齊名。
　　△《包佶集》一卷
　　唐秘書監包佶撰。天寶六載進士，兄何後一年。
　　△《錢考功集》十卷
　　唐考功員外郎吳興錢起撰。天寶十載進士。世所傳《湘靈鼓瑟》詩斷句用鬼語者，即其試作也。蜀本作《前》、《後集》十三卷。
　　△《韓翃集》五卷
　　唐中書舍人韓翃君平撰。天寶十三載進士。以「春城飛花」之句受知德宗。
　　△《顧況集》五卷
　　唐著作郎吳郡顧況逋翁撰。至德二載進士。皇甫湜作序。湜嘗言吾自為顧況作序，未嘗許他人。況在唐蓋為人推重也。集本十五卷，今止五卷，不全。
　　△《嚴維集》一卷
　　唐秘書郎山陰嚴維正文撰。至德二載辭藻宏麗科。
　　△《韋蘇州集》十卷
　　唐韋應物，京兆人，天寶時為三衛，後作洛陽丞、京兆府功曹，知滁、江二州。召還，或媢其進媒孽之計，出為蘇州刺史。詩律自沈、宋以後日益靡嫚，鎪章刻句，揣合浮切，雖音韻諧婉，屬對麗密，而閑雅平淡之氣不存矣。獨應物之詩，馳驟建安以還，得其風格雲。
　　△《耿湋集》二卷
　　唐右拾遺河東耿湋撰。寶應二年進士。《登科記》一作「緯」。
　　△《司空文明集》二卷
　　唐虞部郎中京兆司空曙文明撰。別本一卷，財數篇。
　　△《李端集》三卷
　　唐杭州司馬趙郡李端撰。大歷五年進士。
　　△《盧綸集》十卷
　　唐戶部郎中河東盧綸允言撰。綸與吉中孚、錢起、韓翃、司空曙、苗發、崔峒、耿湋、夏侯審、李端皆有詩名，號大歷十才子。
　　△《李益集》二卷
　　唐集賢學士右散騎常侍李益君虞撰。益，宰相揆之族子。大歷四年進士。歌詩與宗人賀齊名，《舊史》本傳稱其少有癡病，防閑妻妾過於苛酷，有「散灰扁戶」之說聞於時，故時謂妒癡為李益疾。按：世傳《霍小玉傳》，所謂李十郎詩「開簾風動竹，疑是故人來」者，即益也。《舊史》所載如此，豈小玉將死，訣絕之言果驗耶？抑好事者因其有此疾，遂為此說以實之也？
　　△《孟東野集》一卷
　　唐溧陽尉孟郊東野撰。
　　△《朱放集》一卷
　　唐右拾遺吳郡朱放長通撰。按：《藝文志》雲襄州人，隱居剡谿，貞元初召為右拾遺不就。
　　△《朱灣集》一卷
　　唐永平從事朱灣撰。自號滄州，其為從事，李勉辟之也。
　　△《面信陵集》一卷
　　唐望江令面信陵撰。貞元元年進士。
　　△《長孫佐輔集》一卷
　　唐長孫佐輔撰。按：《百家詩選》雲德宗時人，其弟公輔為吉州刺史，往依焉，當必有所據也。其詩號《古調集》。
　　△《柳宗元詩》一卷
　　唐柳宗元撰。子厚詩在唐與王摩詰、韋應物相上下，頗有陶、謝風氣，古律、絕句總一百四十五篇，在全集中不便於觀覽，因鈔出別行。
　　△《張籍集》三卷
　　唐國子司業張籍文昌撰。川本作五卷。
　　△《木鐸集》十二卷
　　張洎所編。錢公輔名《木鐸集》，與他本相出入，亦有他本所無者。
　　△《張司業集》八卷、《附錄》一卷
　　湯中季庸以諸本校定，且考訂其為吳郡人。魏峻叔高刻之平江，續又得《木鐸集》，凡他本所無者，皆附其末。
　　△《王建集》十卷
　　唐陜州司馬王建仲和撰。建長於樂府，與張籍相上下，大歷十年進士也。歷官昭應縣丞，太和中為陜州司馬。尤長宮詞。
　　△《王建宮詞》一卷
　　即集中第十卷錄出別行。
　　△李長吉集一卷
　　唐奉禮郎李賀長吉撰。賀不壽，仕不顯，而世多喜言其人，此不復敘。
　　△《盧仝集》三卷
　　唐處士洛陽盧仝撰。自號玉川子。其詩古怪，而《女兒集》、《小婦吟》、《有所思》諸篇，輒嫵媚艷冶。其第三卷號集外詩，凡十首。慶歷中有韓盈者為之序。川本止前二卷。
　　△《劉叉集》二卷
　　唐處士劉叉撰。附見《新史韓愈傳》。不知何處人，但雲「歸齊、魯，不知所終」而已。其《冰柱》、《雪車》二詩，狂怪誠出盧仝右，然豈風人之謂哉？
　　△《楊少尹集》五卷
　　唐河南少尹楊巨源景山撰。按：韓退之有《送楊少尹序》，蓋自司業為少尹。稱其都少尹者，乃其鄉里也。《藝文志》乃雲太和河中少尹，誤。第三卷末二十餘篇，有目無詩。
　　△《武元衡集》一卷
　　唐宰相武元衡伯蒼撰。初用莆田李氏本傳錄，後以石林葉氏本校，益以六首，及李古甫唱酬六首。川本作二卷。
　　△《張碧歌詩集》一卷
　　唐張碧太碧撰。《藝文志》雲貞元時人。集中有《覽貫休上人時》，或剿入之也。
　　△《陳羽集》一卷
　　唐東宮衛佐陳羽撰。貞元八年陸贄下第二人。
　　△《羊土諤集》一卷
　　唐詩御史羊士諤撰。貞元元年進士。竇群引為御史，共傾李吉甫者也。
　　△《鮑溶集》五卷
　　唐鮑溶撰。元和四年進士。
　　△《竇拾遺集》一卷
　　唐左拾遺扶風竇叔向撰。包何為序。群、常、牟、庠、鞏，皆其子也。
　　△《賈長江集》十卷
　　唐長江尉范陽賈島閬仙撰。韓退之有《送無本》詩，即其人也。後返初服，舉進士不第，文宗時作飛謗，貶長江。會昌初以普州參軍卒。本傳所載如此。今遂寧刊本首載大中墨制雲︰「比者禮部奏卿風狂，且養疾關外，今卻攜卷軸潛至京城，遇朕微行，聞卿諷詠，觀其志業，可謂屈人，是用顯我特恩，賜卿墨制，宜從短簿，別俟殊科。」與傳所稱誹謗不同。蓋宣宗好微行，小說載島應對忤旨，好事者撰此制以實之，安有微行而顯著訓詞者？首稱「奏卿風狂」，尤為可笑，當以本傳為正，本傳亦據《墓誌》也。唐貴進士科，故《志》言責授長江，如溫飛卿亦謫方城尉，當時為鄉貢進士不博上州刺史則簿尉，固宜謂之責授。若使今世進士得罪而責授簿尉，則惟恐責之不早耳。
　　△《姚少監集》十卷
　　唐秘書少監姚合撰。崇之曾孫也。元和十一年進士。嘗為杭州刺史，開成末終秘書監。川本卷數同、編次異。
　　△《莊南傑集》一卷
　　唐進士莊南傑撰。與賈島同時。
　　△《李涉集》一卷
　　唐國子太學博士李涉撰。渤之弟也。
　　△《殷堯藩集》一卷
　　唐侍御史殷堯藩撰。元和元年進士。
　　△《章孝標集》一卷
　　唐秘書省正字章孝標撰。元和十四年進士。
　　△《熊儒登集》一卷
　　唐西川從事熊儒登撰。元和中人。執易，其從侄也。
　　△《西川集》一卷
　　唐施肩吾撰。元和十五年進士。
　　△《雍裕之集》一卷
　　唐雍裕之撰。未詳何時人。
　　△《張南史集》一卷
　　唐試參軍范陽張南史季直撰。
　　△《王涯集》一卷
　　唐宰相王涯廣津撰。
　　△《袁不約集》一卷
　　唐袁不約還樸撰。長慶三年進士。其年試《麗龜賦》。
　　△《追昔遊編》三卷
　　唐宰相李紳公垂撰。皆平生歷官及遷謫所至，述懷紀遊之作也。余嘗書其後雲︰「讀此編，見其飾智矜能，誇榮殉勢，益知子陵、元亮為千古高人。」
　　△《朱景玄集》一卷
　　唐太子諭德朱景玄撰。
　　△《朱慶余集》一卷
　　唐朱可久慶余撰。以字行，受知於張籍，寶歷二年進士。
　　△《李義山集》三卷
　　唐太學博士李商隱義山撰。
　　△《溫飛卿集》七卷
　　唐方城尉溫庭筠飛卿撰。
　　△《張祜集》十卷
　　唐處士張祜承吉撰。
　　△《丁卯集》二卷
　　唐郢州刺史丹陽許渾用晦撰。太和五年進士。
　　△《李遠集》一卷
　　唐建州刺史李遠求古撰。
　　△《於鵠集》一卷
　　唐於鵠撰。與張籍同時，未詳其人。
　　△《薛瑩集》一卷
　　唐薛瑩撰，號《洞庭集》。文宗時人，集中多蜀詩，其曰「壬寅歲」者，在前則為長慶四年，後則為中和二年，未知定何年也。
　　△《薛逢集》一卷
　　唐秘書監薛逢陶臣撰。會昌元年進士。
　　△《喻鳧集》一卷
　　唐烏程尉喻鳧撰。開成五年進士。
　　△《潘咸集》一卷
　　唐潘咸撰。不知何人，與喻鳧同時，《藝文志》不載。
　　△《項斯集》一卷
　　唐丹徒尉江東項斯子遷撰。初受知於張籍水部，而楊敬之祭酒亦知之，有「逢人說項斯」之句。會昌四年進士。
　　△《渭南集》一卷
　　唐渭南尉趙嘏承祐撰。壓卷有「長笛一聲人倚樓」之句，當時稱為「趙倚樓」。△《馬戴集》一卷唐馬戴虞臣撰。以上二人皆會昌五年進士。
　　△《薛許昌集》十卷
　　唐許昌節度使薛能撰。會昌六年進士。
　　△《李群玉集》三卷
　　唐宏文校書澧陽李群玉文山撰。裴休以處士薦。集後有《乞假歸別業》及《朝士送行》詩。
　　△《曹鄴集》一卷
　　唐洋州刺史曹鄴撰。大中四年進士。
　　△《津陽門詩》一卷
　　唐鄭嵎撰。大中五年進士。或作愚者，非也，愚嘗為嶺南節度，好著錦半臂者，非此鄭嵎也。「津陽」者，華清宮門名。
　　△《劉駕集》一卷
　　唐劉駕司南撰。大中六年進士。
　　△《李頻集》一卷
　　唐建州刺史新定李頻德新撰。大中八年進士。姚合之婿也。
　　△《李端公集》一卷
　　唐詩御史李郢楚望撰。大中十年進士。
　　△《儲嗣宗集》一卷
　　唐儲嗣宗撰。大中十三年進士。
　　△《司馬先輩集》一卷
　　唐司馬劄撰。與儲嗣宗同時。
　　△《李廓集》一卷
　　唐武寧節度李廓撰。程之子也。
　　△《於濆集》一卷
　　唐於濆子漪撰。咸通二年進士。
　　△《李昌符集》一卷
　　唐膳部員外郎李昌符撰。咸通四年進士。
　　△《司空表聖集》十卷
　　唐兵部侍郎司空圖表聖撰。咸通十年進士。別有全集，此集皆詩也。其子永州刺史荷為後記。
　　△《聶夷中集》一卷
　　唐華陰尉聶夷中撰。咸通十二年進士。
　　△《許棠集》一卷
　　唐宛陵許棠文化撰。亦咸通十二年進士。
　　△《林寬集》一卷
　　唐林寬撰。與李頻、許棠皆同時，集有送二人詩。
　　△《周繇集》一卷
　　唐周繇撰。咸通十三年進士。
　　△《無譏集》四卷
　　唐崔櫓撰。僖宗時人。
　　△《章碣集》一卷
　　唐章碣撰。亦僖宗時人。
　　△《高蟾集》一卷
　　唐御史中丞高蟾撰。乾符三年進士。
　　△《崔塗集》一卷
　　唐崔塗禮山撰。光啟四年進士。
　　△《雲臺編》三卷
　　唐都官郎中宜春鄭谷守愚撰。光啟三年進士。
　　△《香奩集》二卷、《入內廷後詩集》一卷、《別集》三卷
　　唐翰林學士韓偓致光撰。
　　△《唐英集》三卷
　　唐翰林學士吳融子華撰。融與偓皆龍紀元年進士。
　　△《張蠙集》一卷
　　唐張蠙象文撰。乾寧二年進士。
　　△《靈溪集》七卷
　　唐校書郎上饒王貞白有道撰。乾寧二年進士。其集有自序，永豐人有藏之者，洪景盧得而刻之。詩雖多，在一時儕輩未為工也。
　　△《翁承贊集》一卷
　　唐諫議大夫京兆翁承贊文堯撰。乾符二年進士。
　　△《褚載集》一卷
　　唐褚載厚之撰。
　　△《王轂集》一卷
　　唐王轂虛中撰。二人皆乾寧五年進士。
　　△《浣花集》一卷
　　蜀韋莊撰。唐乾寧元年進士也。
　　△《王駕集》一卷
　　唐彭城王駕大用撰。大順元年進士。自號守素先生。
　　△《喻坦之集》一
　　卷唐喻坦之撰。
　　△《張喬集》二卷
　　唐進士九華張喬撰。喬與許棠、張蠙、鄭谷、喻坦之等同時，號「十哲」。喬試京兆，《月中桂》詩擅場，傳於今，而《登科記》無名，蓋不中第也。
　　△《高駢集》一卷
　　唐淮南節度使高駢撰。
　　△《周賀集》一卷
　　唐周賀撰。嘗為僧，名清塞，後反初服。別本又號《清塞集》。
　　△《李洞集》一卷
　　唐李洞撰。與張喬同時，稱「餘杭明經」。潘熙載編。
　　△《曹唐集》一卷
　　唐桂林曹唐堯賓撰。有《大、小遊仙》詩。
　　△《來鵬集》一卷
　　唐豫章來鵬撰。咸通中舉進士不第。
　　△《任藩集》一卷
　　唐任藩撰。或作翻。客居天臺，有《宿帢幘山》絕句，為人所稱。今城中巾子山也。
　　△《玄英集》十卷
　　唐處士新定方幹撰。
　　△《唐風集》三卷
　　唐九華山杜荀鶴撰。
　　△《詠史詩》三卷
　　唐邵陽胡曾撰。凡一百五十首。曾，咸通末為漢南從事。
　　△《羅江東集》十卷
　　唐羅隱昭諫撰。
　　△《劉滄集》一卷
　　唐進士劉滄蘊靈撰。
　　△《羅鄴集》一卷
　　唐羅鄴撰。
　　△《曹松集》一卷
　　唐曹松夢征撰。天復元年進士。別本與印本互有詳略，但別本《大遊仙》十三首，乃曹唐詩也。
　　△《比紅兒詩》一卷
　　唐鄜州從事羅虬撰。紅兒者，雕陰官妓杜也。
　　△《唐彥謙集》一卷
　　唐河中節度副使襄陽唐彥謙茂業撰。號鹿門先生。
　　△《秦韜玉集》一卷
　　唐秦韜玉撰。
　　△《東浮集》九卷
　　唐荊南崔道融撰。自稱「東甌散人乾寧乙卯永嘉山齋編成」，蓋避地於此。今缺第十卷。
　　△《唐詩》三卷
　　崔道融撰。皆四言詩，述唐中世以前事實，事為一篇，篇各有小序，凡六十九篇。
　　△《裴說集》一卷
　　唐裴說撰。天祐三年進士狀頭，唐蓋將亡矣。說後為禮部員外郎，世傳其《寄邊衣》古詩甚麗，此集無之，僅有短律而已，非全集也。其詩有「避亂一身多」之句。
　　△《劉得仁集》一卷
　　唐進士劉得仁撰。公主之子，累舉不第而卒。
　　△《唐求集》一卷
　　唐唐求撰。與顧非熊同時，《藝文志》不載。
　　△《李山甫集》一卷
　　唐魏博從事李山甫撰。唐末進士不第。
　　△《邵謁集》一卷
　　唐國子生曲江邵謁撰。集後有胡賓王者為之序，言其沒後，降巫賦詩，自稱「邵先輩」，殆若今世請大仙之類耶？
　　△《李推官披沙集》六卷
　　唐李咸用撰。其八世孫兼孟達居宛陵，亦能詩，嘗為臺州，出其家集，求楊誠齋作序。
　　△《於武陵集》—卷
　　△《周濆集》一卷
　　△《陳光集》一卷
　　△《劉威集》一卷
　　以上皆唐人。於武陵，大中進士。余莫詳出處。濆集《藝文志》不載。
　　△《殷文珪集》一卷
　　唐殷文珪撰。乾寧五年進士。後仕南康。其子曰崇義，歸朝更姓名，即湯悅也。
　　△《盧士衡集》一卷
　　後唐盧士衡撰。天成二年進士。
　　△《劉昭禹集》一卷
　　湖南天策府學士桂陽劉昭禹撰。
　　△《熊皦屠龍集》一卷
　　五代晉九華熊皦撰。後唐清泰二年進士。集中多下第詩，蓋老於場屋者。
　　△《符蒙集》一卷
　　題符侍郎。同光三年進士也。同年四人，蒙初為狀頭，覆試為第四。
　　△《李建勛集》一卷
　　南唐宰相李建勛撰。
　　△《孟賓於集》一卷
　　五代進士孟賓於撰。仕湖南、江南。
　　△《廖匡圖集》一卷
　　湖南從事寥匡圖撰。
　　△《江為集》一卷
　　五代建安江為撰。為王氏所誅，當漢乾祐中。
　　△《劉乙集》一卷
　　似唐末五代人。《藝文志》不載。其詩怪而不律，亦不工。
　　△《文丙集》一卷
　　稱布衣文丙，未詳何人。
　　△《蔣吉集》一卷
　　△《蘇拯集》一卷
　　△《王周集》一卷
　　皆未詳何人。
　　△《顧非熊集》一卷
　　唐盱眙主簿顧非熊撰。況之子，會昌五年進士。
　　△《吳興集》一卷
　　唐僧吳興謝皎然清晝撰。康樂十世孫。顏魯公為刺史，與之唱酬，其後刺史於頔為作集序。所居龍興寺之西院，今天寧寺是也。又嘗居杼山寺。
　　△《靈一集》一卷
　　唐僧，與皇甫曾同時。
　　△《無可集》一卷
　　唐僧賈無可撰。島弟也。
　　△《禪月集》十卷
　　唐僧蘭溪貫休撰。姓姜氏，後入蜀。
　　△《白蓮集》十卷
　　唐僧齊己撰。長沙胡氏。
　　△《棲白集》一卷
　　△《修睦東林集》一卷
　　△《尚顏供奉集》一卷
　　皆唐僧。貫休而下，盡唐末人也。
　　△《薛濤集》一卷
　　唐成都妓女薛濤撰。字洪度，號薛校書，世傳奏授，恐無是理，殆一時州鎮褒借為戲，如今世《白帖》借補之類耶。濤得年最長，至近八十。
　　△《李季蘭集》一卷
　　唐女冠，與劉長卿同時，相譏調之語見《中興間氣集》。
　　△《魚玄機集》一卷
　　唐女冠。坐妒殺女婢抵死。余嘗言婦女從釋入道，有司不禁，亂禮法、敗風俗之尤者。
