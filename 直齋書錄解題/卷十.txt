
　　●直齋書錄解題卷十
　　○法家類
　　△《管子》二十四卷
　　齊相管夷吾撰。唐房玄齡注。案《漢志》，《管子》八十六篇，列於道家。《隋》、《唐志》著之法家之首。今篇數與《漢志》合，而卷視《隋》、《唐》為多。管子似非法家，而世皆稱管、商，豈以其操術用心之同故耶？然以為道則不類。今從《隋》、《唐志》。
　　△《商子》五卷
　　秦相衛公孫鞅撰。或稱商君者，其封邑也。《漢志》二十九篇。今二十六篇，又亡其一。
　　△《慎子》一卷
　　趙人慎到撰。《漢志》四十二篇，先於申韓稱之。《唐志》十卷，滕輔注。今麻沙刻本才五篇，固非全書也。案莊周、荀卿書皆稱田駢、慎到。到，趙人；駢，齊人，見於《史記》列傳。今《中興館閣書目》乃曰瀏陽人。瀏陽在今潭州，吳時始置縣，與趙南北了不相涉，蓋據書坊所稱，不知何謂也。《崇文總目》言三十七篇。
　　△韓子二十卷
　　韓諸公子韓非撰。《漢志》五十五篇，今同。所謂《孤憤》、《說難》之屬，皆在焉。
　　○名家類
　　△《公孫龍子》三卷
　　趙人公孫龍為白馬非馬、堅白之辨者也。其為說淺陋迂僻，不知何以惑當時之聽。《漢志》十四篇，今書六篇。首敘孔穿事，文意重復。
　　△《鄧析子》二卷
　　鄭人鄧析。《左氏傳》鄭駟歂嗣子太叔為政，殺鄧析，而用其竹刑，即此人也。《列子》、《荀子》以為子產所殺，顏師古辨之矣。
　　△《尹文子》三卷
　　齊人尹文撰。《漢志》齊宣王時人，先公孫龍。今本稱仲長氏撰定，魏黃初末得於繆熙伯；又言與宋鈃、田駢同學於公孫龍，則不然也。龍書稱尹文乃借文對齊宣王語，以難孔穿，其人當在龍先。班《志》言之是矣。仲長氏，即統也耶？熙伯名襲。
　　△《人物誌》三卷
　　魏散騎常侍邯鄲劉劭孔才撰。梁儒林祭酒燉煌劉昺注。《梁史》無劉昺，《中興書目》雲爾。晁氏雲偽涼人。
　　△《廣人物誌》十卷
　　唐鄉貢進士京兆杜周士撰。敘武德至貞元選舉薦進人物事實，凡五十五科。
　　○墨家類
　　△《墨子》三卷
　　宋大夫墨翟撰。孟子所謂邪說詖行，與楊朱同科者也。韓吏部推尊氏，而《讀墨》一章，乃謂孔、墨相為用，何哉？《漢志》七十一篇，《館閣書目》有十五卷六十一篇者，多訛脫，不相聯屬。又二本，止存十三篇者，當是此本也。方楊、墨之盛，獨一孟子訟言非之，諄諄焉惟恐不勝。今楊朱書不傳，《列子》僅存，其餘墨氏書傳於世者亦止於此。《孟子》越百世益光明，遂能上配孔氏，與《論語》並行，異端之學，安能抗吾道哉！
　　○縱橫家類
　　△《鬼谷子》三卷
　　戰國時，蘇秦、張儀所師事者，號鬼谷先生，其地在潁川陽城，名氏不傳於世。此書《漢志》亦無有，《隋》、《唐志》始見之，《唐志》則直以為蘇秦撰，不可考也。《隋志》有皇甫謐、樂一二家注，今本稱陶弘景注。
　　○農家類
　　農家者流，本於農稷之官，勤耕桑以足衣食。神農之言，許行學之，漢世野老之書，不傳於後，而《唐志》著錄，雜以歲時月令及相牛馬諸書，是猶薄有關於農者。至於錢譜、相貝、鷹鶴之屬，於農何與焉？今既各從其類，而花果栽植之事，猶以農圃一體，附見於此，其實則浮末之病本者也。
　　△《齊民要術》十卷
　　後魏高陽太守賈思勰撰。起自耕農，終於醯醢資生之業，靡不畢書，凡九十三篇。其曰「治生之道，不仕則農」，蓋名言也。
　　△《山居要術》三卷
　　稱王■〈日攵〉撰。《館閣書目》作王旻。皆莫知何時人也。
　　△《四時纂要》五卷
　　唐韓諤撰。雖曰歲時之書，然皆為農事也。《蠶書》二卷孫光憲撰。光憲事跡，見小說類。
　　△《秦少遊蠶書》一卷
　　見少遊《淮海集》第六卷。序略曰：予閑居，婦善蠶，從婦論蠶，作《蠶書》。考之《禹貢》，揚、梁、幽、雍不貢繭物，兗篚織文，徐篚玄緞縞，荊篚玄纁璣組，豫篚織纊，青篚檿絲，皆繭物也。而桑土既蠶，獨言於兗，然則九州蠶事，兗為最乎？予遊濟、河之間，見蠶者豫事時作，一婦不蠶，此屋詈之。故知兗人可為蠶師。今予所書，有與吳中蠶家不同者，皆得之兗人也。
　　△《禾譜》五卷
　　宣德即溫陵曾安止移忠撰。東坡所為賦《秧馬歌》也。謂《禾譜》文既溫雅，事亦詳實，惜其不譜農器，故以此歌附之。安止，熙寧進士，嘗為彭澤令。右丞黃履安中志其墓。
　　△《農器譜》三卷、《續》二卷
　　未陽令曾之謹撰。安止之侄孫也。追述東坡作歌之意為此編。周益公為之序，陸務觀亦作詩題其後。
　　△《農書》三卷
　　稱西山隱居全真子陳旉撰。未詳何人。其書曰《田》、曰《牛》、曰《蠶》。洪慶善為之後序。
　　△《耕桑治生要備》二卷
　　左宣教即通判橫州何先覺撰。紹興癸酉序。
　　△《耕織圖》一卷
　　於潛令鄞樓璹壽玉撰。攻愧參政之伯父也。
　　△《竹譜》一卷
　　武昌戴凱之慶預撰。皆四字語。
　　△《筍譜》一卷
　　僧贊寧撰。
　　△《夢溪忘懷錄》三卷
　　沈括存中撰。自稱夢溪丈人。括坐永樂事閒廢。晚歲乃以光祿卿分司卜居京口之夢溪，有水竹山林之適。少有《懷山錄》，可資居山之樂者，輒記之。自謂今可忘於懷矣，故名《忘懷錄》。
　　△《越中牡丹花品》二卷
　　僧仲休撰。其序言：越之所好尚惟牡丹，其絕麗者三十二種，始乎郡齋，豪家名族，梵宇道宮，池臺水榭，植之無間。來賞花者，不問親疏，謂之看花局。澤國此月多有輕雲微雨，謂之養花天。裏語曰，彈琴種花，陪酒陪歌。末稱丙戌歲八月十五日移花日序。丙戍者，當是雍熙三年也。越在國初繁富如此，殆不減洛中。今民貧至骨，種花之風遂絕。何今昔之異耶？其故有二：一者鏡湖為田，歲多不登；二者和買土著，數倍常賦。勢不得不貧也。
　　△《牡丹譜》一卷
　　歐陽修撰。少年為河南從事，目擊洛花之盛，遂為此譜。蔡君謨書之，盛行於世。
　　△《冀王宮花品》一卷
　　題景祐元年滄州觀察使記。以五十種分為三等九品，而「潛溪緋」、「平頭紫」居正一品，「姚黃」反居其次，不可曉也。
　　△《吳中花品》一卷
　　慶歷乙酉趙郡李英述。皆出洛陽花品之外者，以今日吳中論之，雖曰植花，未能如承平之盛也。
　　△《花譜》二卷
　　榮陽張峋子堅撰。以花有千葉、多葉，黃、紅、紫、白之別，類以為譜，凡千葉五十八品，多葉六十二品，又以芍藥附其末。峋與其弟岷子望同登進士第。岷嘗從邵康節學。
　　△《牡丹芍藥花品》七卷
　　不著名氏。錄歐公及仲休等諸家《牡丹譜》、孔常甫《芍藥譜》，共為一編。
　　△《洛陽貴尚錄》一卷
　　殿中丞新安丘濬道源撰。專為牡丹作也。其書援引該博而迂怪不經。濬，天聖五年進士，通數知未來，壽八十一，及斂衣空，人以為屍解。《新安志》雲爾。
　　△《芍藥譜》一卷
　　中書舍人清江劉攽貢父撰。
　　△《芍藥圖序》一卷
　　待制新淦孔武仲常甫撰。
　　△《芍藥譜》一卷
　　知江都縣王觀通叟撰。三家皆述維揚所產花之盛。
　　△《荔枝譜》一卷
　　端明殿學士莆田蔡襄君謨撰，且書而刻之，與《牡丹記》並行。閩無佳石，以板刊，歲久地又濕，皆蠢朽，至今猶藏其家，而字多不完，可惜也。
　　△《荔枝故事》一卷
　　無名氏。
　　△《增城荔枝譜》一卷
　　亦無名氏。其序言福唐人，熙寧九年承乏增城，多植荔枝，蓋非嶠南之「火山」，實類吾鄉之「晚熟」。搜境內所出得百餘種，其初亦得閩中佳種植之，故為是譜。
　　△《四時栽接花果圖》一卷
　　無名氏。
　　△《桐譜》一卷
　　銅陵逸民陳翥撰。皇祐元年序。
　　△《何首烏傳》一卷
　　初見唐《李翺集》，今後人增廣之耳。
　　△《海棠記》一卷
　　吳人沈立撰。
　　△《菊譜》一卷
　　彭城劉蒙撰。凡三十五品。
　　△《菊譜》一卷
　　史正志志道撰。孝廟朝為發運使者也。
　　△《範村梅菊譜》二卷
　　范成大至能撰。有園在居第之側，號範村。
　　△《橘錄》三卷
　　知溫州延安韓彥直子溫撰。世忠長子也。
　　△《糖霜譜》一卷
　　逐寧王灼晦叔撰。言四方所產，遼寧為冠。灼自號頤堂。
　　△《蟹譜》二卷
　　稱怪山傅肱子翼撰。嘉祐四年序。「怪山」者，越之飛來山也。
　　△《蟹略》四卷
　　高似孫續古撰。
　　○雜家類
　　△《呂氏春秋》二十六卷
　　秦相呂不韋撰。後漢高誘注。其書有十二紀、八覽、六論。十二紀者，即今《禮記》之《月令》也。
　　△《淮南鴻烈解》二十一卷
　　漢淮南王安與賓客撰。後漢太尉許慎叔重注。案《唐志》又有高誘注。今本既題許慎記上，而詳序文則是高誘，不可曉也。序言自誘之少，從同縣盧君受其句讀。盧君者，植也。與之同縣，則誘乃涿郡人。又言是建安十年辟司空掾，東郡濮陽令，十七年遷監河東。則誘乃漢末人，其出處略可見。
　　△《子華子》十卷
　　稱晉人程本，字子華，與孔子同時。考前世史志及諸家書目，並無此書，蓋假託也。《館閣書目》辨之當矣。《家語》有孔子遇程子，傾蓋贈束帛之事。而《莊子》亦載子華子見昭僖侯一則，此其姓字之所從出。昭僖與孔子不同時也。《莊子》固寓言，而《家語》亦未可考信。班固《古今人表》亦無之。使果有其人，遇合於夫子，班固豈應見遺也？其文不古，然亦有可觀者，當出於近世能言之流，為此以玩世爾。
　　△《論衡》三十卷
　　漢上虞王充仲任撰。肅宗時人。仕為州從事治中。初著書八十五篇，釋物類同異，正時俗嫌疑。蔡邕、王朗初傳之時，以為不見異人，當得異書。自今觀之，亦未見其奇也。
　　△《女誡》一卷
　　漢曹世叔妻班昭撰。固之妹也。俗號傳「《女孝經》」。
　　△《潛夫論》十卷
　　漢安定王符節信撰。
　　△《風俗通義》十卷
　　漢泰山太守汝南應劭仲遠撰。《唐志》二十卷。今惟存十卷，余略見庾仲容《子鈔》。
　　△《蔣子萬機論》二卷
　　魏太尉平河蔣濟子通撰。案《館閣書目》卷五十五篇。今惟十五篇，恐非全書也。
　　△《博物志》十卷
　　晉司空范陽張華茂先撰。多奇聞異事。華能辨龍鮓，識劍氣，其學固然也。
　　△《古今注》三卷
　　晉太傅丞崔豹正熊撰。
　　△《孫子》十卷
　　題晉孫綽興公撰。恐依託。《唐志》及《中興書目》並無之。余從程文簡家借錄。
　　△《劉子》五卷
　　劉書孔昭撰。播州錄事參軍袁孝政為序。凡五十五篇。案《唐志》十卷，劉勰撰。今序雲畫傷已不遇，天下陵遲，播遷江表，故作此書。時人莫知，謂為劉勰，或曰劉歆、劉孝標作，孝政之言云爾。終不知畫為何代人。其書近出，傳記無稱，莫詳其始末，不知何以知其名畫而字孔昭也。
　　△《金樓子》十卷
　　梁元帝繹世誠為湘東王時所述也。雜記古今聞見。末一卷為自序。
　　△《瑞應圖》十卷
　　不著名氏。案《唐志》有孫柔之《瑞應圖記》、熊理《瑞應圖譜》各三卷，顧野王《符瑞圖》十卷，又《祥瑞圖》十卷。今此書名與孫、熊同，而卷數與顧合，意其野王書也。其間亦多援孫氏以為注。《中興書目》有《符瑞圖》二卷，定著為野王。又有《瑞應圖》十卷，稱不知作者，載天地瑞應諸物，以類分門。今書正爾，未知果野王否？又雲或題王昌齡。至李淑《書目》，又直以為孫柔之，其為昌齡或不可知，而此書多引孫氏，則決非柔之矣。又恐李氏書別一家也。
　　△《子鈔》三十卷
　　梁尚書左丞潁川庚仲容子仲撰。所取諸子之書百有五家，其間頗有與今世見行書不同者，而亡者亦多矣。
　　△《意林》三卷
　　唐大理評事扶風馬總會元撰。以庚《鈔》增損裁擇為此書。總後宦達，嘗副裴晉公平淮西者也。
　　△《顏氏家訓》七卷
　　北齊黃門侍郎瑯邪顏之推撰。古今家訓以此為祖，而其書崇尚釋氏，故不列於儒家。
　　△《匡謬正俗》八卷
　　唐秘書監瑯邪顏籀師古撰。其子符璽郎揚庭永徽二年表上之。
　　△《刊謬正俗跋》八卷
　　莆田鄭樵撰。
　　△《理道要訣》十卷
　　唐宰相杜佑撰。凡三十三篇，皆設問答之辭。末二卷記古今異制，蓋於《通典》中撮要，以便人主觀覽。
　　△《造化權輿》六卷
　　唐豐王府法曹趙自勔撰。天寶七年表上。陸農師著《埤雅》頗採用之，其孫務觀嘗兩為之跋。余求之久不獲，己亥歲從吳門天慶《道藏》中借錄。
　　△《祝融子兩同書》二卷
　　不著名氏。《中興書目》雲唐吳筠撰。《唐•藝文志》同，但入小說類。又案《崇文總目》以為羅隱撰，未詳。其書采孔、老為內外十篇。祝融者，謂鬻子，為諸子之首也。
　　△《刊誤》二卷
　　唐國子祭酒李涪撰。
　　△《資暇集》二卷
　　唐李匡文濟翁撰。
　　△《兼明書》二卷
　　唐國子太學博士丘光庭撰。
　　△《蘇氏演義》十卷
　　唐光啟進士武功蘇鶚德祥撰。此數書者皆考究書傳，訂正名物，辨證訛謬，有益見聞。尤梁溪以家藏本刻之當塗。
　　△《事始》三卷
　　唐吳王諮議弘文館學士南陽劉存撰。
　　△《炙穀子》三卷
　　唐王睿撰。以《古今注》、《二儀實錄》、《樂府解題》等書，刪並為一編。△《伸蒙子》三卷唐校書郎長樂林慎思虔中撰。
　　△《中華古今注》三卷
　　後唐太學博士馬縞撰。蓋推廣崔豹之書也。
　　△《格言》五卷
　　南唐中書侍郎北海韓熙載權叔言撰。
　　△《化書》六卷
　　南唐宰相盧陵宋齋邱子嵩撰。
　　△《物類相感志》一卷
　　僧贊寧撰。國初名釋也。
　　△《耄智余書》三卷
　　太子少保致仕澶淵晁迥德遠撰。迥善養生，兼通釋、老書，年至八十四，子孫多聞人。
　　△《昭德新編》一卷
　　晁迥撰。「昭德」者，京師居第坊名也。晁氏子孫皆以為稱。
　　△《聱隅子》二卷
　　蜀人黃晞撰。聱隅，其自號也。本朝仁宗時人。書名《歔欷瑣微論》，凡十篇。
　　△《宋景文筆記》一卷
　　翰林學士安陸宋祁子京撰。
　　△《近事會元》五卷
　　李上友撰。自唐武德至周顯德，雜事細務皆記之。
　　△《徽言》三卷
　　司馬光手鈔諸子書，題其末曰：「余此書類舉人所鈔書，然舉人所鈔獵其辭，余所鈔核其意；舉人志科名，余志道德。」其書「迂叟年六十八」，蓋公在相位時也。方機務填委，且將屬疾，而好學不厭，克勤小物如此。所鈔自《國語》而下六書，其目三百一十有二，小楷端重，無一筆不謹，百世之下，使人肅然起敬。真跡藏邵康節家，其諸孫遵守。漢嘉從邵氏借刻，攜其板歸越，今在其群從述尊古家。
　　△《泣岐書》三卷
　　蜀人龍昌期撰。稱「上昭文相公」。有後序，言求薦進之意。
　　△《天保正名論》八卷
　　龍昌期撰。其學迂僻，事非周公，妄人也。
　　△《事物紀原》二十卷
　　不著名氏。《中興書目》十卷，開封高承撰，元豐中人。凡二百七十事。今此書多十卷且數百事，當是後人廣之耳。
　　△《孔氏雜說》一卷
　　清江孔平仲毅甫撰。
　　△《晁氏客語》一卷
　　晁說之以道撰。
　　△《廣川家學》三十卷
　　中書舍人董弅令升撰。述其父逌之學。
　　△《石林家訓》一卷
　　葉夢得少蘊撰。
　　△《石林過庭錄》二十七卷
　　葉夢得與諸子講說者，其中子模編輯之。
　　△《程氏廣訓》六卷
　　中書舍人三衢程俱致道撰。
　　△《藝苑雌黃》二十卷
　　建安嚴有翼撰。大抵辨正訛謬，故曰「雌黃」。其目：《子史》、《傳注》、《詩詞》、《時序》、《名數》、《聲畫》、《器用》、《地理》、《動植》、《神怪》、《雜事》，卷為二十，條凡四百條，硯岡居士唐稷序之。有翼嘗分教泉、荊二郡。
　　△《緗素雜記》十卷
　　建安黃朝英士俊撰。有陳與者為之序，言甲辰六試禮部不利，蓋政、宣中士子也。其書亦辨正名物，而學頗迂僻。言《詩》「芍藥」「握椒」之義，鄙褻不典。王氏之學，前輩以資戲笑，而朝英以為得詩人深意，其識可見矣。
　　△《聖賢眼目》一卷
　　曲阿洪興祖慶善撰。摘取經、子數十條，以己見發明之。
　　△《義林》一卷
　　眉山程敦厚子山撰。其上世東坡外家也。子山為人兇險，與眉守邵溥有隙，以匹絹為匿名書，誣以罪狀，抵帥蕭振。振逮溥系獄鞫之。或教溥一切誣服，得不以鍛煉死獄。上朝議以匿名不當受，而制司非得旨不應擅逮系郡守，遂兩罷之。溥雖得弗問，而終無以自明，憤訴於天。子山之居極壯麗，一夕燼於火。後附秦檜至右史，後復得罪，譎知安遠縣以沒。
　　△《弟子職等五書》一卷
　　漳州教授張時舉以《管子弟子職》篇，班氏《女誡》，呂氏《鄉約》、《鄉禮》，司馬氏《居家雜儀》合為一編。
　　△《演蕃露》十四卷、《續》六卷
　　程大昌泰之撰。初在館中見《蕃露》書，以為非，說見春秋類。又引《古今注》「冕旒綴玉下垂如繁露」，然蓋與《玉杯》、《竹林》同為託物名篇，可想見也。今日《演蕃露》，意古之《蕃露》與《爾雅》、《釋名》、《廣雅》、《刊誤正俗》之類雲爾。
　　△《考古編》十卷、《續編》十卷
　　程大昌撰。上自《詩》、《書》，下及史傳，世俗雜事有可考見者，皆筆之。△《楚澤叢語》八卷右迪功郎李蓍吉先撰。不知何人作，其書專辟孟子。紹興中撰進。大意以為王氏之學出於孟氏。然王氏信有罪矣，孟氏何與焉。此論殆得於晁景迂之微意。
　　△《容齋隨筆》、《續筆》、《三筆》、《四筆》各十六卷、《五筆》十卷
　　翰林學士鄱陽洪邁景盧撰。每編皆有小序。《五筆》未成書。
　　△《續顏氏家訓》八卷
　　左朝請大夫李正公撰。皆用顏氏篇目而增廣之。
　　△《習學記言》五十卷
　　寶文閣學士龍泉葉適正則撰。自《六經》、諸史、子以及文鑑皆有論說，大抵務為新奇、無所蹈襲。其文刻削精工，而義理未得為純明正大也。自孔子之外，古今百家隨其淺深，鹹有遺論，無得免者。而獨於近世所傳《子華子》篤信推崇之，以為真與孔子同時，可與《六經》並考，而不悟其為偽也。且既曰其書甚古，而文與今人相近，則亦知之矣。遠自《七略》，下及《隋》、《唐》、《國史》諸志、李邯鄲諸家書目皆未之有，豈不足以驗其非古，出於近世好事能文者之所為，而反謂孟、荀以來無道之者，蓋望而棄之也。不亦惑乎！
　　△《準齋雜說》一卷
　　錢塘吳如愚撰。
　　△《灌畦暇語》一卷
　　不知作者，雜取史傳事，略述己意。
　　△《忘筌書》二卷
　　潘植子醇撰。新安所刻本凡八十二篇，與《館閣書目》、《諸儒鳴道集》及余家寫本篇數皆不同。本已見儒家，而《館目》置之雜家者，以其多用釋、老之說故也。今亦別錄於此。
　　△《袁氏世範》三卷
　　樂清令三衢袁采君載撰。
