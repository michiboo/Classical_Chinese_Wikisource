
　　●直齋書錄解題卷六
　　○職官類
　　△《漢官儀》一卷、《續補》一卷
　　後漢軍謀校尉汝南應邵仲遠撰。按《唐志》有《漢官》五卷，《漢官儀》十卷。今惟存此一卷，載三公官名及名姓、州裏而已。其全書亡矣，李埴季允嘗續補一卷。
　　△《漢官典儀》一卷、《續補》一卷
　　漢衛尉蔡質撰。雜記官制及上書謁見禮式。《隨志》有《漢官典職儀式》二卷。今存一卷，李埴亦補一卷。其續者皆出於史中採拾。
　　△《漢官舊儀》三卷
　　漢議郎東海衛宏敬仲撰。或雲胡廣。按宏本傳作《漢舊儀》四篇，以載西京雜事，不名《漢官》。今此惟三卷，而又有《漢官》之目，未知果當時本書否？《唐志》亦無「官」字，舊在儀注類，以其載官制為多，故著於此。
　　△《唐六典》三十卷
　　題禦撰，李林甫等奉敕注。按韋述《集賢記注》，開元十年，起居舍人陸堅被旨修《六典》，上手寫白麻紙凡六條，曰理、教、禮、政、刑、事典，令以類相從，撰錄以進。張說以其事委徐堅，思之歷年，未知所適。又委毋煚、余欽、韋述，始以令式入六司，象《周禮》六官之制，其沿革並入注，然用功艱難。其後，張九齡又以委苑咸，二十六年奏草上。至今在書院，亦不行。今案《新書百官志》皆取此書，即太宗貞觀六年所定官令也。《周官》六職視《周禮》六典，已有邦土、邦事之殊，不可考證，《唐志》內外官與周制迥然不同，而強名「六典」可乎？善乎範太史祖禹之言曰：「既有太尉、司徒、司空，而又有尚書省，是政出於二也；既有尚書省，而又有九寺，是政出於三也。」本朝裕陵好觀《六典》，元豐官制盡用之，中書造命，門下審覆，尚書奉行，機事往往留滯，上意頗以為悔雲。
　　△《元和百司舉要》二卷
　　唐宰相趙郡李吉甫弘憲撰。首稱文班八十四司，四百六十員，武班二十六司，一百八十員，都計六百四十員。末稱在京文武官及府縣總三千七百九十九員。意者當時實數也。
　　△《具員故事》十卷
　　唐鳳閣舍人梁載言撰。以唐官具員附之歷代事跡。蓋後人《職林》、《職官分紀》之類所從始也。或稱《職總聯珠》，《崇文總目》又作《具員事跡》。《中興書目》惟有七卷，三卷闕。
　　△《官品纂要》十卷
　　唐樂安任戩撰。以官品令為主，而階職、勛爵隨品具列，歷代沿革頗著其要。戩舉進士不第。為此書當太和丁未。
　　△《御史臺記》十二卷
　　唐殿中侍御史南陽韓琬茂貞撰。自唐初迄開元五年，御史姓名、行事及官制沿革，皆詳著之。第八卷為琬著傳，九卷以後為右臺。右臺創於武后，廢於中宗，歲月蓋不久也。末有雜說五十七條。
　　△《卸史塞故事》三卷
　　唐朝集使洺州錄事參軍李結撰。
　　結本名構，避光堯禦諱。
　　△《御史臺記》五卷
　　不知何人作。記本朝御史臺事，至崇、觀間。
　　△《集賢注記》三卷
　　唐集賢院學士京兆韋述撰。敘置院始末、學士名氏及院中故事。
　　△《史館故事錄》三卷
　　不著名氏。凡為六門，曰敘事、史例、編修、直筆、曲筆，而終之以雜錄。末稱皇朝廣順，則是周朝史官也。
　　△《翰林志》一卷
　　唐學士李肇撰。
　　△《承旨學士院記》一卷
　　唐承旨河南元稹微之撰。專載承旨姓名，自貞元二十一年鄭絪，至元和十五年杜元穎，並稹為十二人。末又有李德裕、李紳、韋處厚三人。蓋後人所益也。
　　△《翰林學士記》一卷
　　唐侍講學士萬年韋處厚德載撰。
　　△《翰林院故事》一卷
　　唐學士京兆韋執誼撰。
　　△《翰林學士院舊規》一卷
　　唐學士馮翊楊鉅文碩撰。雜記院中事例及文書格式，其祠祭、祝版、社稷、宗廟，上至天地，用「伏惟尚饗」，嶽、瀆而降只曰「尚饗」，此例今人皆莫之知，則施之尊卑無別矣。鉅，宰相收之子，其為學士在昭宗時。
　　△《重修翰林壁記》一卷
　　唐學士丁居晦撰。開元二年也。所記姓名迄於咸通，而獨無天寶、大歷學士，為不可曉。
　　△《金坡遺事》三卷
　　學士吳越錢惟演希聖撰。題名自建隆至天聖四年，凡四十七人；自開元而下合三百一十五人。其他典故，視前記詳矣。
　　△《別書金坡遺事》一卷
　　學士澶淵晁迥昭遠撰。因錢惟演寄示《遺事》，別書真宗待遇恩禮三則於後。
　　△《翰苑雜記》一卷
　　學士饒陽李宗諤昌武撰。
　　△《續翰林志》一卷、《次續志》一卷
　　學士承旨梓潼蘇易簡太筒撰。以續唐李肇之書。其子耆又以其父遭遇恩禮之盛，續於其後。
　　△《翰苑群書》三卷
　　學士承旨鄱陽洪遵景嚴撰。自李肇而下十一家及年表、中興後題名共為一書，而以其所錄遺事附其末，總為三卷。遵後至簽樞，父皓、兄適、弟邁，四人入翰苑，可謂盛矣。
　　△《翰林遺事》一卷
　　洪遵撰。已見上錄諸書所未及者。
　　△《掖垣叢志》三卷
　　丞相安陸宋庠公序撰。時為正字。
　　△《職林》二十卷
　　集賢院學士錢唐楊侃撰。咸平二年所序。有胡昉者，明道二年作後序，增益事實七百四十五條，而以新續標之。侃，端拱進士，晚為知制誥，避真宗舊諱，更名大雅。歐陽公其婿也，集中有墓誌。
　　△《職官分紀》五十卷
　　富春孫逢吉彥同撰。大抵本《職林》而增廣之，其條例精密，事實詳備矣。秦少遊序之，元祐七年也。
　　△《官制》、《學制》各一卷
　　司馬光撰。
　　△《唐職林》三十卷
　　石埭尉維揚馬永錫明叟撰。以《唐六典》為主，而附以新史所載事實，頗采傳記歌詩之屬。政和乙未天臺左譽序。
　　△《朝集院須知》一卷
　　無名氏錄承平時京朝官得替回朝見禮式。
　　△《皇宋館閣錄》五卷
　　不著名氏所記，止於元祐。《中興館閣書目》雲秘合校理宋匪躬撰；又雲共八門，原十五卷，存十一卷。今本止五卷，不見門類，前三卷又混而為一，意未必全書也。
　　△《蓬山志》五卷
　　秘書少監劍川羅畸疇老撰。凡十五門，崇寧四年序。
　　△《麟臺故事》五卷
　　中書舍人信安程俱致道撰。中興之初，復置館職，俱為少蓬，採摭舊聞，參考裁定條上。既略施行，而為書十有二篇以進。俱在承平時，凡三入省，故其見聞為詳。
　　△《中興館閣錄》十卷、《續》十卷
　　秘書監天臺陳騤叔進撰。淳熙中，騤長蓬山，與同僚錄建炎以來事為此書。李燾仁父為之序。《續錄》者，後人因舊文增附之。
　　△《續史館故事》一卷
　　著作佐郎曲阿洪興祖慶善撰。記國朝史館事跡，以續舊編。
　　△《祖宗官制舊典》三卷
　　直龍圖閣東萊蔡惇元道撰。大略以為元豐用官階寄祿，雖號正名，而流品混淆，爵位輕濫，故以祖宗舊典與新制參稽並考而論其得失。元道，文忠公參政齊之姪孫，而翰林學士延慶之子，渡江卒於涪陵。尹和靖焞嘗題其墓。
　　△《官制舊典正誤》一卷
　　無名氏。
　　△《國朝官制沿革》一卷
　　黃琮元禮撰。
　　△《職官記》一卷
　　大理少卿張縯季長撰。專載新舊遷轉之異，亦以寄祿為未然也。以上三家皆附蔡氏書後。縯，蜀人，陸務觀與之厚善。
　　△《官制新典》十卷
　　熊克撰。其書以元豐新制為主，而元祐之略加通變，崇、政之恣為紛更，皆具列焉。
　　△《聖朝職略》二十卷
　　熊克撰。仿馬永錫《唐職林》，考其廢置因革，亦頗采故事，摘舊制誥中語附焉。其書猶草創未成，蓋應用之具也。
　　△《宰輔拜罷錄》二十四卷
　　史館修撰範衝元長等撰。起建隆元年，止紹興六年。宰相自範質至張浚，執政自趙普至折彥質，各記除授年月、訓詞，亦略敘在位本末於後。
　　△《國朝相輔年表》一卷、《續》一卷
　　同知太常禮院開封陳繹和叔撰。自建隆庚申迄治平丙午。《續》自丁未迄紹興十四年，稱臣易記，而不著姓，當是李易也，時方自給事中奉祠，其曰「私題臣繹之次」者，其書蓋未必上，而私續之雲爾。自後接於嘉定，則後人所益也。
　　△《職源》五十卷
　　大理司直金華王益之行甫撰。亦簡牘應用之書，而專以今日見行官制為主。蓋中興以後，於舊制多所並省故也。
　　△《元輔表》一卷
　　龔頤正撰。專錄宰相，不及執政。
　　△《漢官考》六卷
　　知金州清江徐筠孟堅撰。以《百官表》官制為主，而紀、傳及注家所載，皆輯而錄之。
　　△《漢宮總錄》十卷
　　王益之撰。大較亦如前書。
　　△《縣法》一卷
　　北京留守溫陵呂惠卿吉甫撰。曰法令、詞訟、刑獄、簿歷、催科、給納、災傷、盜賊、勸課、教化凡十門，為縣之法，備於此矣。雖今古事殊，而大體不能越也。惠卿小人之雄，於材術固優，然法令居首，而教化乃居其末，不曰俗吏而謂之何哉！
　　△《縣務綱目》二十卷
　　贛陽劉鵬撰。凡四十四門，四百七十餘事。其說不止於作縣，而事關縣務者為多焉。元符庚辰敘。
　　△《作邑自箴》十卷
　　李元弼持國撰。政和丁酉序。
　　△《中興百官題名》五十卷
　　監察御史臨川何異同叔撰。首卷為《宰輔拜罷錄》，余以次列之，刻板浙漕。其後以時增附。渡江之初，庶務草創，諸司間有不可考者，多闕之。
　　△《齊齋臺諫論》二卷
　　尚書霅川倪思正父撰。嘉定初更化，矯韓氏用事之弊，於是為論三篇，言為之鷹犬者，罪在臺諫。已而，其弊自若也，則又為續論六篇，言其情狀益精詳。凡為臺諫之所以得，所以失者，至矣，盡矣。
　　△《金國官制》
　　虜雍偽大定年所頒。竊取唐及本朝舊制，以文其腥膻之俗，馬非馬，驢非驢，龜茲王所謂騾者耶。
　　○禮注類
　　△《獨斷》二卷
　　漢議郎陳留蔡邕伯喈撰。記漢世制度、禮文、車服及諸帝世次，而兼及前代禮樂。舒、臺二郡皆有刻本。向在莆田嘗錄李氏本，大略與二本同，而上下卷前後錯互，因並存之。
　　△《開元禮》一百五十卷
　　唐集賢院學士蕭嵩、王仲丘等撰。唐初有《貞觀》、《顯慶禮》，儀注不同，而《顯慶》又出於許敬宗希旨傅會，不足施用。開元十四年「通事舍人王嵒請刪《禮記》舊文，而益以今事。張說以為《禮記》不可改易，宜折衷《貞觀》、《顯慶》以為唐禮。乃詔徐堅、李銳、施敬本撰述，蕭嵩、王仲丘繼之。書成，唐之五禮之文始備，於是遂以設科取士。《新史》《禮樂志》大略採摭著於篇。然唐初已降凶禮於五禮之末，至顯慶，遂削去《國恤》一篇。則敬宗諂諛諱惡鄙陋亡稽，卒不能正也。
　　△《開元禮百問》二卷
　　不著名氏。
　　△《大唐郊祀錄》十卷
　　唐太常禮院修撰王涇撰。考次歷代郊廟沿革之制，及其工歌祝號，而圖其壇屋陟降之序。貞元中上之。
　　△《禮閣新儀》三十卷
　　唐太常修撰京兆韋公肅撰。錄開元以後禮文損益，至元和十年。其一卷為目錄。按《館閣書目》雲卷數雖存，而書不全，又復差互重出。今本不爾，但目錄稍誤。
　　△《續曲臺禮》三十卷
　　唐太常博士太原王彥威撰。元和十三年，嘗獻《曲臺新禮》三十卷。至長慶中，又自元和之末次第編錄，下及公卿、士庶昏姻、喪祭之禮，並目錄為三十卷，通前為六十一卷。案此惟續書，而亦無目錄，全書則未之見也。《館閣書目》亦無之。文宗朝，彥威仕為尚書節度使。
　　△《開元通禮》二百卷
　　御史中丞洛陽劉溫叟永齡等撰。開寶四年五月，命溫叟及李昉、盧多遜、扈蒙、楊昭儉、賈黃中、和峴、陳諤以《開元禮》重加損益，以成此書。
　　△《太常新禮》四十卷
　　提舉編修賈昌朝子明等上。景祐四年，同知太常禮院浦城吳育春卿言本院所藏禮文故事未經刊修，請擇官參定。至慶歷四年始成。凡《通禮》所存，悉仍其舊。哀其異者，列之為一百二十篇。編修官孫祖德、李宥、張方平、呂公綽、曾公亮、王洙、孫瑜、余靖、刁約。
　　△《天聖鹵簿圖記》十卷
　　翰林學士常山宋綬公垂撰。始，太祖朝鹵簿以繡易畫，號「繡衣鹵簿」。真宗時，王欽若為《記》二卷，闕於繪事，弗可詳識。綬與馮元、孫奭受詔質正古義，傅以新制，車騎、人物、器服之品，皆繪其首者，名同飾異，亦別出焉。天聖六年十一月上之，其考訂援證，詳洽可稽。
　　△《大饗明堂記》二十卷、《紀要》二卷
　　宰相河汾文彥博寬夫等撰。國朝開創以來，三歲親郊，未嘗躬行大饗之禮。皇佑二年二月，詔以季秋擇日有事於明堂，而罷冬至郊祀。直龍圖閣王洙言，國家每歲大饗，止於南郊寓祭，不合典禮。古者明堂、宗廟、路寢同制，今大慶殿郎路寢也，九月親祀，當於大慶殿行禮。詔用其言。禮成，命彥博及次相宋庠、參預高若訥編修為《記》，上親制序文。已而彥博以簡牘繁多，別為《紀要》。首載聖訓，欲以大慶為明堂禮官之議，適與聖意合雲。
　　△《元豐郊廟奉祀禮文》三十卷
　　崇文院校書楊完撰。初，元豐元年，詔以郊廟奉祀禮文訛舛，就太常寺置局，命陳襄、李清臣、王存、黃履等詳定，完及何洵直、孫諤檢討。其後，本局乞令原檢討官楊完編類上進，至五年四月書成奏禦。
　　△《閤門儀制》十二卷
　　學士李淑等修定。皆朝廷禮式也。
　　△《政和五禮新儀》二百四十卷、《目錄》五卷
　　議禮局官知樞密院鄭居中、尚書白時中、慕容彥逢、學士強淵明等撰。首卷祐陵御製序文，次九卷《御筆指揮》，次十卷《御製冠禮》，餘二百二十卷，局官所修也。
　　△《政和五禮撮要》十五卷
　　紹興中，有範其姓者為湖北漕，取品官、士庶冠昏、喪祭為一編，刻板學宮，不著名。以《武昌志》考之，為漕者有範正國、範寅秩，不知其為誰也。
　　△《政和冠昏喪祭禮》十五卷
　　紹熙中，南康黃灝商伯為禮官，請於《政和五禮》內掇取品官、庶人禮摹印頒之郡縣，從之。其實即前十五卷書也。
　　△《訓俗書》一卷
　　許洞洞夫撰。述廟祭、冠笄之禮，而拜掃附於末。謝絳希深、王舉正皆有序跋。洞，淳化三年進士，希深之舅也。
　　△《孟氏家祭禮》一卷
　　唐詩侍御史平昌孟銑撰。曰《正祭》、《節詞》、《薦新》、《義例》，凡四篇。
　　△《徐氏家祭禮》一卷
　　唐左金吾衛倉曹參軍徐潤撰。
　　△《鄭氏祠享禮》一卷
　　唐侍御史鄭正則撰。
　　△《范氏寢堂時饗禮》一卷
　　唐涇縣尉南陽範傳式、殿中侍御史傅正修定。
　　△《賈氏家祭禮》一卷
　　唐武功縣尉賈頊撰。
　　△《新定寢祀禮》一卷
　　不知作者。《中興館閣書目》有此書，雲前後有序，題太常博士陳致雍撰集。今此本亦前後有序，意其是也。致雍，晉江人，及仕本朝。
　　△《孫氏仲享儀》一卷
　　檢校左散騎常侍孫日用撰。周顯德中博士，後仕本朝。開寶時作此書。
　　△《杜氏四時祭享禮》一卷
　　丞相山陰杜衍世昌撰。
　　△《韓氏古今家祭式》一卷
　　司徒兼侍中相臺韓琦稚圭撰。
　　△《橫渠張氏祭禮》一卷
　　張載子厚撰。末有呂大鈞和叔說教條附焉。
　　△《伊川程氏祭禮》一卷
　　程頤正叔撰。首載作主式。
　　△《呂氏家祭禮》一卷
　　丞相京兆呂大防微仲、正字大臨與叔撰。
　　△《范氏家祭禮》一卷
　　范祖禹淳甫撰。
　　△《溫公書儀》一卷
　　司馬光撰。前一卷為表章、書啟式，余則冠昏、喪祭之禮詳焉。
　　△《居家雜禮》一卷
　　司馬光撰。
　　△《呂氏鄉約》一卷、《鄉儀》一卷
　　呂大鈞和叔撰。
　　△《高氏送終禮》一卷
　　禮部侍郎高閌抑崇撰。
　　△《四家禮範》五卷
　　張栻、朱熹所集司馬、程、張、呂氏諸家，而建安劉珙刻於金陵。
　　△《古今家祭禮》二十卷
　　朱熹集《通典》、《會要》所載，以及唐、本朝諸家祭禮皆在焉。
　　△《朱氏家禮》一卷
　　朱熹撰。
　　△《十書類編》三卷
　　不知何人所集。十書者，管子《弟子職》、曹昭《女誡》、韓氏《家祭式》、司馬溫公《居家雜禮》、呂氏《鄉禮》、范氏《義莊規》、高氏《送終禮》、高登《修學門庭》、朱氏《重定鄉約社倉約束》也。雖不專為禮，而禮居多，故附之於此。
　　△《廟儀》一卷
　　吏部侍郎趙粹中撰進。專為太祖未正東鄉之位，乃裒董弅、王普、趙渙首議，與一時討論本末上之。時淳熙中也。
　　△《奉常雜錄》一卷、《樂章》一卷
　　無名氏。雜錄禮寺牲牢、樂舞、祝辭。其《樂章》則祠祭見行用者。
　　△《服飾變古元錄》三卷
　　唐翰林學士汝南袁郊之儀撰。郊，宰相滋之子。《唐志》作一卷。
　　△《古今服飾儀》一卷
　　題蜀人樊建。紹興癸酉序。
　　○時令類
　　前史時令之書，皆入「子部農家類」。今案諸書上自國家典禮，下及里閭風俗悉載之，不專農事也。故《中興館閣書目》別為一類，列之「史部」，是矣。今從之。
　　△《夏小正傳》四卷
　　漢戴德傳，給事中山陰傅崧卿注。此書本在《大戴禮》，鄭康成注《禮運》「夏時」曰：「夏四時之書也，其存者有《小正》。」後人於《大戴禮》鈔出別行。崧卿以正文與傳相雜，仿《左氏經傳》，列正文其前，而附以《傳》，且為之注。
　　△《荊楚歲時記》六卷
　　梁吏部尚書宗懍撰。記荊楚風物故事。
　　△《錦帶》一卷
　　粱元帝撰。比事儷語，若法帖中《章草》、《月儀》之類也。
　　△《玉燭寶典》十二卷
　　隋著作郎博陵杜臺卿少山撰。以《月令》為主，觸類而廣之，博採諸書，旁及時俗，月為一卷，頗號詳洽。開皇中所上。
　　△《金谷園記》一卷
　　題李邕撰。《館閣書目》雲唐中散大夫。按邕字泰和，江都人，至北海太守，世號李北海。其父善，注《文選》者也。中散大夫，唐文散階，本傳不載，不知《書目》別何所據？唐世不應有兩李邕也。
　　△《秦中歲時記》一卷
　　唐膳部郎中趙郡李綽撰。綽別未見，此據《中興書目》雲爾。其序曰：「緬思庚子之歲，洊周戊辰之年。」庚子，唐廣明元年；戊辰，梁開平二年也。又曰：「偶記昔年皇居舊事，絕筆自嘆，橫襟出涕。」然則，唐之舊臣國亡之後，傷感疇昔，而為此書也。按朱藏一《紺珠集》、曾端伯《類說》載此書，有杏園探花使、端午扇市、歲除儺公儺母及太和八年無名子詩數事，今皆無之，豈別一書乎？
　　△《咸鎬故事》一卷
　　唐韋慎微撰。其書與前大同小異，竟不知何人作也。卷末卻有鬼神大者號儺公母一語。案《館閣書目秦中歲時記》一名《咸鎬歲時記》。
　　△《千金月令》三卷
　　唐孫思邈撰。
　　△《韋氏月錄》一卷
　　唐右領軍衛兵曹韋行規撰。李翺為之序。
　　△《歲華紀麗》七卷
　　唐韓鄂撰。采經、子、史傳歲時事類聚，而以儷語間之。
　　△《國朝時令集解》十二卷
　　左僕射真定賈昌朝子明撰。唐因《禮記》《月令》舊文增損為《禮記》首篇。天寶中改名《時令》。景祐初，始命復《禮記》舊文，其唐之《時令》，別為一篇，遂命禮院修書官丁度、李淑、宋祁、王洙、鄭戩及昌朝，約唐《時令》撰定為《國朝時令》，以便宣讀。蓋自唐以來有明堂讀時令之禮也。及昌朝解相印治郡，五臣者皆已淪沒，乃采經、史諸書及祖宗詔令典式，為之集解而上之。
　　△《歲時雜記》二卷
　　侍講東萊呂希哲原明撰。希哲，正獻公公著之子，號滎陽公。在歷陽時與子孫講誦，遇節日則休，學者雜記風俗之舊，然後團坐飲酒以為樂，久而成編。承平舊事，猶有考焉。
