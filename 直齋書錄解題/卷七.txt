
　　●直齋書錄解題卷七
　　
　　漢護都水使者光祿大夫劉向子政撰。成帝時，趙氏姊弟起微賤，逾禮制。向以為王教由內及外，故採取詩、書所載賢妃貞婦，興國顯家可法則及嬖孽亂亡者，序次為八篇，以戒天子。其七篇，篇十五人，為一百五人。第八篇為頌義。《隋》、《唐志》及《崇文總目》皆十五卷，蓋以七篇分為上下，並頌為十五卷，而自陳嬰母以下十六人附入其中，或與向同時，或在向後者，皆好事者所益也。王回、曾鞏二序辨訂詳矣。鞏之言曰：「後世自學問之士多徇於外物，而不安其守，其室家既不見可法，故競於邪侈，豈獨無相成之道哉！士之茍於自恣，顧利冒恥而不知反己者，往往以家自累故也。故曰身不行道，不行於妻子。況於南鄉天下之主哉！」愚嘗三復其言而志之。向書傳於世鮮矣，惟此書獨全。其稱《詩·芣苡》《柏舟》《大車》之類，與今說《詩》者乖異，蓋齊、魯、韓之學，固不盡與毛氏同也。
　　
　　漢謁者僕射劉珍、校書郎劉騊駼等撰。初，班固在顯宗朝嘗撰《世祖本紀》、《功臣列傳》、《載記》二十八篇。至永初中，珍、騊駼等著作東觀，撰集《漢紀》。其後，盧植、蔡邕、馬日磾等皆嘗補續。《唐藝文志》一百二十七卷。今所存惟吳漢、賈復、耿弇、寇恂、馮異、祭遵及景丹、蓋延九人列傳而已。其卷第凡十二，而闕第七、八二卷，未知果當時之遺否也？
　
　　晉徵士安定皇甫謐士安撰。序稱自堯至魏咸熙，二千四百餘載，得九十餘人。今自被衣至管寧惟八十七人。
　　
　　序雲籛鏗遊衡山得之石室，劉向校中秘書傳於世，誕妄不經，方士輩所託也。
　　
　　稱漢河東都尉伶玄子於撰。自言與揚雄同時，而史無所見。或雲偽書也。然通德擁髻等事，文士多用之；而禍水滅火一語，司馬公載之《通鑒》矣。
　　
　　晉句漏令丹陽葛洪稚川撰。其卷末言洪家有劉子駿書百卷，先父傳之。歆欲撰漢書，雜錄漢事，未及而亡。試以此記考校班固所作，殆是全取劉書，少有異同耳。固所不取不過二萬餘言，今鈔出為二卷，以裨《[[漢書]]》之闕。所謂先父者，歆之於向也。而《館閣書目》以為洪父傳之，非是。《唐藝文志》亦只二卷，今六卷者，後人分之也。按洪博聞深學，江左絕倫，所著書幾五百卷，本傳具載其目，不聞有此書。而向、歆父子亦不聞其嘗作史傳於世，使班固有所因述，亦不應全沒不著也。殆有可疑者，豈惟非向、歆所傳，亦未必洪之作也。
　　
　　晉榮陽太守襄陽習鑿齒彥威撰。
　　
　　北齊秘書省正字北平陽玠松撰。事綜南北，時更八代。隋開皇中所述也。
　　
　　唐張說撰。案《館閣書目》稱梁載言纂。《唐志》作盧詵，注雲一作梁載言。《邯鄲書目》雲載言得之臨淄田通，又雲別本題張說，或為盧詵。今按此書卷末所雲田通事跡，信然，而首題張說，不可曉也。其所記多誕妄，而四公名姓尤怪異無稽，不足深辨。載言，上元二年進士也。
　　
　　唐修文館學士武甄平一撰。中宗初置學士以後館中雜事，及諸學士應制、倡和篇什雜文之屬。亦頗記中宗君臣宴褻無度，以及暴崩。其後三卷，為諸學士傳。今闕二卷。平一，以字行。　　
　　唐海州刺史江都李邕泰和撰。
　　
　　唐大理司直郭湜撰。
　　
　　唐宰相趙憬撰。貞元四年，咸安公主下降回紇，憬副關播為冊禮使，作此書紀行。
　　
　　唐戶部尚書扶風馬總會元撰。記唐以來雜事，分為七門，末卷為雜錄。舊有一本略甚，復得程文簡本傳之，始為全書。
　　
　　唐宗正丞李（缺）撰。光化元年序。
　　
　　不著名氏。記長孫無忌歷官本末及家世子孫。按《唐志》馮宇《鳳池錄》五十卷，李淑《書目》惟存五卷。記宰相名次事跡，非此書。
　　
　　唐亳州刺史京兆李繁撰。繁，宰相泌之子。坐事下獄，知且死，恐先人功業泯滅，從吏求廢紙拙筆為傳。按《中興書目》有柳玭後序，今無之。繁嘗為通州，韓退之《送諸葛覺》詩所謂「鄴侯家多書，插架三萬軸」者也，其曰「行年餘五十，出守數已六；屢為丞相言，雖懇不見錄」則韓公於繁亦拳拳矣。《新舊史》本傳稱繁無行，漏言裴延齡以誤陽城，師事梁肅而烝其室，殆非人類。然則韓公無乃溢美，而所述其父事，庸可盡信乎！
　　
　　唐劉軻撰。牛，指僧孺；羊，謂虞卿漢公也，是不遜甚矣。
　　
　　唐宰相李德裕文饒撰。太和中鎮蜀所作。內州縣、城鎮、兵食之數，大略具矣。
　　
　　李德裕撰。會昌二年，嗢沒斯內附。德裕奉詔采秦、漢以來由絕域歸中國，以名節自著、功業始終者，凡三十人，為之傳。
　　
　　唐安南宣慰使樊綽撰。記南詔事。咸通五年奏之。
　　
　　唐崇文館校書郎黃璞所記人物，自薛令之而下，凡五十四人。
　　
　　不著名氏。殘缺無始末。未有跋尾，不知何人，言此書出宋敏求家。考訂年月及所載人名姓甚詳。蓋廣明元年崔沆為相，非其子弟即其門人為之。字畫清麗，而其所記不過蒱飲、交通、評議，有以見唐末風俗之弊雲。
　　
　　五代太子少保天水王仁裕德輦撰。所記一百五十九條。
　　
　　王仁裕撰。仁裕仕前蜀。國亡入洛記行。
　　
　　偽唐給事中尉遲偓撰。載唐末雜事。
　　
　　有序稱天成四年沙州傳舍集，而不著名氏，蓋當時奉使者。敘張義潮本末及彼土風物甚詳。涼武昭王時有劉昞者，著《燉煌實錄》二十卷，故此號《新錄》。
　　
　　題常山閻自若撰。記五代及諸僭偽事。其序自言乾德中得於先人及舅氏聞見。且曰：「傳者難驗，見者易憑，考之史策，不若詢之耆舊也。」然所記亦時有不同者，如李濤納命事，本謂張彥澤，今乃雲謁周高祖。未詳孰是。
　　
　　直史館臨川樂史子正撰。
　　
　　後周太子校書郎余知古撰。載荊楚事，自鬻熊至唐末。本十卷，今止晉代，闕後五卷。
　　
　　前應靈縣令平陽句延慶昌裔撰。開寶三年，秘書丞劉蔚知榮州得此傳。其詞蕪穢，請延慶修之，改曰《成都理亂記》。天成之後，別加編次，起咸通九載，迄乾德四年，百餘年蜀事，大略具矣。《續傳》蜀人張緒所撰，起乾德乙丑，迄祥符己酉。自平蜀之後，朝廷命令、官僚姓名及政事因革，以至李順、王均、劉旴作亂之跡，皆略載之。知新繁縣太常博士張約為之序。
　　
　　左藏庫副使康延澤撰。平蜀之役，延澤以內染院使為鳳州路馬軍都監。王全斌等既得罪，延澤亦貶唐州團練使。按本傳載蜀軍二萬七千人，諸將慮其為全師雄內應，欲盡殺之。延澤請簡老弱疾病七千人釋之，余以兵衛浮江而下，諸將不能用。此書敘述甚詳。《邯鄲書目》雲不知作者。《館閣書目》亦然。考王元之所撰延澤墓誌，知其所為也。
　　
　　樞密使吳越錢惟演希聖撰。記其父俶貢獻及錫賚之物。
　　
　　錢惟演撰。記其父遺事二十二事上之，以送史院。
　　
　　婺州刺史錢儼撰。記其兄俶事跡。俶以戊申正月嗣位。
　　
　　錢惟演撰。其載祥符八年四月榮王宮火，一日二夜所焚屋宇二千餘間。左藏、內藏、香藥諸庫及秘閣、史館，香聞數十里。三館圖籍一時俱盡，大風或飄至汴水之南。惟演獻禮賢宅以處諸王。以此觀之，唐末、五代書籍之僅存者，又厄於此火，可為太息也！
　　
　　翰林學士錢易希白撰。倧之子也。所記多唐遺事。
　　
　　丞相鄱陽洪適景伯編集。按《唐藝文志》有崔氏《顯慶登科記》五卷，姚康《科第錄》十六卷，李奕《登科記》二卷。崔氏書有趙儋序，而失崔名。所載至周顯德，固非崔氏本書。而李奕書亦不存。洪忠宣得姚康書五卷於北方，而丞相又得別本起武德終太和於毗陵錢氏，乃以三本輯為一書，而用姚氏為正。三書皆有序。姚字汝諧，南仲孫也，元和十五年進士。本書錄武德至長慶為十一卷。其曰十六卷者，亦後人所續。
　　
　　不著名氏。前所謂崔氏書至周顯德止者，殆即此耶？館中有此書。洪丞相以國初卿相多在其中，故並傳之。
　　
　　洪適編，始，吳興郡學有鋟板，不分卷第，止述進士一科。適始放姚康錄制舉詞科，自建隆庚申迄紹興庚辰，二萬三千六百人有奇，為二十一卷。自後皆續書之。
　　
　　通判徽州江都李椿撰。新安舊有《登料記》，但逐榜全錄姓名而已。椿家藏《小錄》，自建炎戊申至嘉熙戊戌，節取名字鄉貫及三代諱刊之後，以韻類其姓，凡一萬五千八百人有奇。太守吳興倪祖常子武刻之，以備前記之闕文。
　　
　　知制誥祁陽路振子發撰。祥符中使契丹，歸進此錄。
　　
　　丞相河南富弼彥國撰。慶歷使契丹，歸為語錄以進，機宜事節則具於此錄。又一本有兩朝往來書附於末。
　　
　　直昭文館保塞劉渙仲章撰。按康定二年，朝廷議遣使通河西唃氏。渙以屯田郎知晉州，請行。以十月十九日出界，慶歷元年三月十日回秦州。此其行紀也。唃氏自此與中國通，而元昊始病於牽制矣。渙後擢刺史，歷典數州至留後，以工部尚書致仕。
　　
　　不著名氏。載契丹初講和本末。末有慶歷增幣後北國誓書。
　　
　　余靖慶歷三年使遼所記。
　　
　　天章閣待制竇卞熙寧八年使遼所記。
　　
　　集賢校理沈季長熙寧九年接伴送遼使耶律運所記。
　　
　　尚書膳部郎中李罕撰。
　　
　　宣德郎王雲撰。崇寧元年，雲以書狀從劉逵、吳栻使高麗，歸而為此書以進。自元豐創通高麗以後事實，皆詳載之。
　　
　　太常少卿安陸連南夫鵬舉弔祭阿骨打奉使所記。時宣和六年。
　　
　　紹興十二年，何鑄使金所錄禮物、名銜、表章之屬。
　　
　　無名氏。紹興二十四年。
　　
　　左奉議郎雍希稷堯佐撰。隆興二年，編修官胡昉、閤門祇侯楊由義使金人軍前，審議海、泗、唐、鄧等事，不屈而歸。希稷，其禮物官也。所記抗辯應對之語，多出由義。
　　
　　參政吳郡范成大至能乾道六年使金所記聞見。
　　
　　參政四明樓鑰大防，乾道己丑，待次溫州教授，以書狀官從其舅汪大猷仲嘉使金紀行。
　　
　　參政諸暨姚憲令則乾道壬辰使金日記。
　　
　　進士鄭儼撰。淳熙己酉中書舍人莆田鄭僑惠叔使金賀正，會其主雍病篤，欲令於閤門進國書，僑不可。已而雍殂，遂回。
　　
　　尚書戶部郎龍遊余嶸景瞻撰。嘉定辛未，嶸使金賀生辰，會有韃寇，行至涿州定興縣而回。
　　
　　翰林學士饒陽李宗諤昌武撰。記其父昉之言，凡三十七事。
　　
　　不知何人作。
　　
　　序言庚午銜命宋都，聞於補闕賈黃中，凡二十六條，而不著其名。別本題清輝殿學士張洎。蓋洎自江南奉使也。庚午實開寶三年。黃中，晉開運中以七歲為童子關頭，十六歲進士及第第三人。
　　
　　丞相沂公青社王曾孝先撰。記開國以來雜事，凡三十六條。
　　
　　天章閣待制王皡子融撰。沂公之弟也。前有葉清臣序文，後有晏殊、杜杞答書。
　　
　　端明殿學士王素仲儀記其父旦言行遺事。
　　
　　不知何人作。
　　
　　虞部員外郎成都李畋撰。述張忠定公詠治蜀政事及言行。
　　
　　雜錄胡瑗翼之事及告祠、志、表、祭文等。其間有《賢惠錄》、《孝行錄》，蓋其父訥所為也。《孝行錄》別見，《賢惠錄》記婦人之賢者。
　　
　　知石州曹偃撰。武惠曾孫也。
　　
　　不著名氏。當是其家所傳也。
　　
　　群牧判官錢塘強至幾聖撰。至，魏公之客也。
　　
　　與《別錄》小異而實同。《別錄》分四卷，此總為一編。先後次第亦不同，而末一則《別錄》所無，姑並存之。
　　
　　樞密大名王巖叟彥霖撰。亦魏公客。
　　
　　不知何人作。
　　
　　記至和請建儲及元豐褒賞事。
　　
　　無名氏。所記唐介子方事也。
　　
　　秘書丞韓宗武文若撰。記其父丞相縝玉汝事。末亦雜記他事。宗武，即少年遇洋客者也，年八十二乃卒。此編亦載其詩，雲熙寧間得異疾，與神物遇。
　　
　　不著姓名，其家所錄也。
　　
　　翰林學士範衝元長記其父事。
　　
　　不知何人作。記傅堯俞所談。
　　
　　雷澤杜師益等錄其父務滋之言。王廣淵作序。
　　
　　不知作者。記鄒浩志完語。
　　
　　給事中章貢李樸先之撰。記豐稷相之事，朱熹為之後序。
　　
　　不著名氏。錄留守開封宗澤汝霖事。亦其家子孫所為也。
　　
　　記建炎丞相呂頤浩元直事。孫昭問刻之廣德軍。
　　
　　邵伯溫撰。錄其父誥命、謚議、行狀、墓誌之屬。《辨惑》述傳授源流，辨鄭夬之妄。
　　
　　侍講呂希哲原明撰。
　　
　　吏部尚書潁川韓元吉無咎撰。記其家世舊事，以京師第門有桐木故云。元吉，門下侍郎維之四世孫也。
　　
　　丞相王安石撰。本朝禍亂萌於此書，陳瓘所謂尊私史而壓宗廟者。其強愎堅辯，足以熒惑主聽，鉗制人言。當其垂死，欲秉畀炎火，豈非其心亦有所愧悔歟！既不克焚，流毒遺禍至今為梗，悲夫！書本有八十卷，今止有其半。
　　
　　司馬光熙寧在朝所記。凡朝廷政事、臣僚差除及前後奏對、上所宣諭之語，以及聞見雜事皆記之。起熙寧元年正月，至三年十月出知永興軍而止。
　　
　　參政睢陽趙叔平所記治平乙巳、丙午間在政府事。
　　
　　丞相東平劉摯莘老撰。
　　
　　丞相南豐曾布子宣撰。記在政府奏對施行及宮禁朝廷。
　　
　　主客郎中南京龐元英懋賢撰。官制初行，元英為郎，在省四年，記一時見聞及古今典故可觀覽。元英，丞相莊敏公籍之子。
　　
　　宗正丞三槐王鞏定國撰。
　　
　　韓忠彥記其父嘉祐末命事與文、富諸公辨。
　　
　　宣教郎秦湛處度撰。記呂好問圍城中事。好問除右丞，誥詞有「回天之力」語，故以名錄。後有好問謝其祖公著復官表及遺表。
　　
　　修職郎穆伯芻撰。記張孝純在偽齊時所上本朝書。
　　
　　吳敏元忠撰。記靖康初元事。　　
　　飛之孫珂撰。
　　
　　成忠郎李珙撰。誅曦之功，楊巨源為多，安丙忌而殺之。珙為作傳上之於朝，以昭其功，而伸其冤。
　　
　　新安胡仔元任撰。其父待制舜陟命仔採摭經傳為之。
　　
　　侍講張栻撰。以陳壽作史私且陋，裒集他傳及裴松之所注為此傳，而削去管樂自許一則。朱晦翁以為不然，又為後論，以達其意。謂其體正大而學未至，使得遊洙泗之門，所就不止此。　　
　　新安張敦頤撰。頗疏略。其最誤者，序言擒吳元濟、出牛元翼為一事，此大謬也。為裴度行軍司馬，在憲宗元和時；奉使鎮州王庭湊，在穆宗長慶時。
　　
　　呂祖謙編。蓋因觀《歐陽公集》，考其歷仕歲月、同官同朝之人，略著其事跡。而集中詩文亦隨時附見，非獨歐公本末，而時事、時賢之本末，亦大略可觀矣。故以入傳記類。
　　
　　殿中丞馮炳撰。記儂智高事。
　　
　　學士睢陽滕甫元發撰。言平南之功，皆本孫沔元規，狄青之至，莫能出其右者。余靖歸美於青，非實也。甫時通判潮州。
　　
　　不著作者。
　　
　　閤門通事舍人雄州趙珣撰。珣父振，博州防禦使，久在西邊。珣訪得五路僥外山川道里，康定二年為此書。韓魏公經略言於朝，詔取其書，召見。執政呂許公、宋莒公言用兵以來，策士之言以千數，無如珣者。擢涇原都監，定川之敗死焉。珣勁特好學，恂恂類儒者，人皆惜之。
　　
　　金部員外郎知鳳翔府家安國撰。記乞弟、韓存寶事。
　　
　　直龍圖閣京兆遊師雄景叔撰。元祐初，議棄西邊四寨，執政召師雄問之，對曰：「先帝棄之可也，主上棄之則不可。且示弱夷狄，反益邊患。」爭之甚力，不聽，卒棄之。四寨者：葭蘆、米脂、浮屠、安疆也。夏人以事出望外，萌侵侮之心，連年犯順，皆如師雄所料。此書前三卷記當時論辨本末，後一卷行實，不知何人作也。是歲，師雄被命行邊，請以便宜行事。夏人與鬼章謀寇熙河。師雄說劉舜卿出師，種誼遂破洮州，擒鬼章以獻，其功偉矣。元祐諸老固欲休兵息民，師雄言既不行，功復不賞，殆以專反熙、豐，失於偏滯，終成紹述之禍，亦有以也。師雄，治平二年進士。
　　
　　右班殿直李遠撰。元符中取邈川、青唐，己而皆棄之。遠，紹聖武舉人，官鎮洮，奉檄軍前，記其經歷見聞之實，燦然可觀。
　　
　　知新州趙勰撰。
　　
　　不著名氏。
　　
　　不著名氏。
　　
　　右迪功郎錢塘周邦撰。其祖穜為集賢修撰知桂州時，歸明人黃璘招來大理國入貢，詔穜考究其真偽。穜言偽妄不可憑，乞依熙寧故事支馬價發還。璘至京師，力主其事，穜落職奉祠。久而覺其詐，乃改正。復職知廣州。
　　
　　紹興二十五年李天祚進貢，自靖康二年以後，至是始通也。
　　
　　承議郎河東陳伯疆撰。載胡世將承公宣撫川陜事。
　　
　　郡丞東平劉荀子卿編次。建炎初，高密陳規元則守德安禦群盜事跡功狀。規，後守順昌與劉錡共成卻敵之功者也，以樞密直學士知廬州而卒。
　　
　　不著名氏。記紹興十年金人敗盟，淮西諸帥守禦事。
　　
　　不著名氏。記劉錡信叔守禦戰勝本末。
　　
　　不著名氏。睢陽滕膺子勤為臺州戶曹，方臘之亂，仙層人呂師囊應之，攻城甚急。膺佐太守備禦，卒全一城，郡人德之，至今廟食。行狀事實，聚見此編。膺後至直秘閣京西漕而終。　　
　　楊堯弼、楊載紹興八年所與達賚、烏珠書。時偽齊初廢也。末有探報金事數十條。
　　
　　楊堯弼等撰。二楊事跡當考。前錄題銜稱宣義郎、迪功郎，並為大總管府官屬。此傳堯弼為右從事郎，載為右迪功郎。
　　
　　吏部員外郎許忻撰。許公翰字崧老，襄邑人，為尚書右丞。忻其弟也。
　　
　　通判洪州李綸撰。其兄丞相綱伯紀事狀。葉適正則所作謚議附於後。
　　
　　翟耆年伯壽述其父汝文公巽事實。忠惠者，私謚也。耆年實邢恕外孫。
　　
　　莆田林成季述其季父工部侍郎光朝謙之事實。
　　
　　莆田鄭翁歸述其父樵漁仲事跡。樵死時，翁歸年八歲，安貧不競，頃佐莆郡時猶識之。
　　
　　閣學廬陵楊萬里廷秀撰。丞相莆田葉顒子昂乾道丁亥冬雷罷相，至建寧而薨。
　　
　　昭武謝師稷務本奉使閩部，有惠愛，沒而民祠之。《行狀》，里人黃適景聲撰，《墓誌》，永嘉陳謙益之撰。其廟曰昭應。
　　
　　奉議郎三山黃幹直卿撰。其高第弟子且子壻也。
　　
　　朱侍講門人通判辰州昭武李方子公晦撰。
　　
　　丞相趙汝愚子直編其父善應彥遠事狀，而羅願、朱熹所撰行狀、墓銘及諸賢哀詞，題跋之屬，萃為一編。「篤行」者，陳福公題其墓雲爾。呂太史跋語有云︰「處者易持，出者難工。」朱侍講取其意以為銘，所以勉其子之意深矣。
　　
　　知靜江府趙崇憲履常編集。忠定長子也。其一時諸賢祭文、輓歌與嘉定更化之後昭雪誣枉、改正史牒本末，皆見《附錄》。
　　
　　知光州鄱陽柴中行與之撰。其《謚議》劉允濟全之、楊方子直所為也。
　　
　　戶部郎中倪祖常子武輯其父尚書遺事。《行狀》，錫山蔣重珍良貴撰；《碑銘》，臨邛魏了翁華甫撰。
　　
　　文林郎趙山李燔敬子撰。忠定之子，吏部崇憲履常也。
　　
　　侍講朱熹撰。以近代文集及傳記所載本朝名臣言行，掇取其要，輯為此錄。前五朝五十五人，後三朝四十二人。
　　
　　龔頤正撰。自建炎至紹興辛巳，上自李若水、劉韐貴臣、名士，下及一婦人、卒伍之微，皆錄之。
　　
　　太學博士新喻謝諤昌國撰集。曰君紀五、後德一、宗表五、臣傳三十五、文類二、夷附一。諤後至御史中丞，淳熙名臣，樂易君子也。
　　
　　京兆胡訥撰。始得此書，不知訥何人也。所記多國初人，已而知其為安定先生翼之之父，仕為寧海節度推官。
　　
　　廬陵王紹珪唐卿撰。
　　
　　成都費樞伯樞撰。自春秋至唐，凡百十有四人。宣和乙巳為序。
　　
　　題南陽王襄元祐癸酉歲序。所記鄧州人物自百里奚、直不疑而下至唐範傳正、韓翃，凡一百六十人。
　　
　　苕溪吳宏編。凡五十二門，大略於《言行錄》中鈔出。
　　
　　題百煉真隱李元綱國紀編。沈濬道原為作序。
　　
　　從政郎鄱陽董煟編進。煟，紹熙五年進士，嘗知瑞安縣。
　　
　　秀州司戶會稽丁銳集。
　　
　　承直郎開封鄭克武子撰。初，五代宰相和凝有《疑獄集》，其子水部郎和濛續為三卷，六十七條。克因和氏之書分為二十門推廣之，凡二百七十六條，三百九十五事。起鄭子產，迄於本朝。
　　
　　丁銳為鄂州司理，又集此書。
　　
　　秀水婁伯高元龍編報應之事，為十門。
　　
　　奉化丞山陰諸葛興編。凡十門，皆本朝諸賢事實也。
　　
　　知興化軍永嘉林紘文伯撰。以圖志不敘人物，故特為是編。莆壤地褊小，而人物特盛。
　　
　　呂祖謙撰。晚歲病廢臥家，取史傳所載古今人境勝處錄之，而以宗少文臥遊之語，寘諸卷首。
　　
　　光州助教呂榮義撰。雜記京師太學故事。
　　
　　三山周士貴撰。記中興太學事，頗疏略。
　　
　　知池州趙彥博富文編。昭明廟食於池，頗著靈響。元祐始賜額曰「文孝」。
　　
　　詹仁澤、曾樵編輯廣德橫山神張王事跡。
　　
　　永嘉貢士陸維則撰。太守韓彥直子溫為之序。初，元祐中太守直龍圖閣範峋夢海神曰：「吾唐李德裕也。」郡城東北隅，海仙壇之上有廟，初不知其為何代人。峋明日往謁，其像即夢中所見。自是多響應。然封爵訓詞惟曰「海神」而已。
　　
　　岳珂撰。
　　
　　自魏李悝、漢蕭何以來，更三國、六朝、隋、唐，因革損益備矣。本朝天聖中，孫奭等始撰《音義》，自名例至斷獄，歷代異名皆著之。
　　
　　唐開元中宋璟、蘇頲、盧從願等所刪定。考《藝文志》卷數同，更同光、天福校定，至本朝淳化中右贊善大夫潘憲、著作郎王泗校勘其篇目、條例，頗與今見行令式有不同者。
　　
　　判大理寺燕山竇儀可象詳定。初，範質既相周，建議律條繁廣，輕重無據，特詔詳定，號《大周刑統》，凡二十一卷。至是重加詳定，建隆四年頒行。
　　
　　開寶以來累朝訂正與《刑統》並行者。
　　
　　三司使梁國張方平安道等修定。前一卷為條貫敕，後二卷為則例令。官吏、幫支、驛券、衛官、傔從之類，皆據此也。
　　
　　丞相豫章京鏜仲遠等慶元四年表上。國朝自建隆以來，世有編敕，每更修定，號為「新書」。中興至此，凡三修矣。其有續降指揮，謂之「後敕」，以待他時修入雲。
　　
　　丞相万俟等紹興二十六年表上。
　　
　　宰相秦檜等紹興十三年表上。
　　
　　宰相天臺謝深甫子肅等嘉泰二年表上。初，吏部七司有《條法總類》，《淳熙新書》既成，孝宗詔仿七司體分門修纂，別為一書，以「事類」為名，至是以《慶元新書》修定頒降。此書便於檢閱引用，惜乎不並及《刑統》也。
　　
　　嘉定中，以開禧重修《七司法》並《慶元海行法》、《在京通用法》、《大宗正司法》參定，凡改正四百六十餘條。視淳熙《總類》增多十卷，七年二月頒行。
　　
　　提舉編修宰相京鏜等慶元六年上。自紹興十七年正月以後，至慶元五年七月以前，為五十五門，又八十二小門，門為一卷外，為參詳目錄等。卷雖多而文甚少。其書於州縣差役，極便於引用。
　　
　　不著名氏。以《刑統》、《敕令》總為一書，惜有未備也。
　　
　　將作少監李誡編修。初，熙寧中，始詔修定，至元祐六年成書。紹聖四年命誡重修，元符三年上，崇寧二年頒印。前二卷為《總釋》，其後曰《制度》、曰《功限》、曰《料例》、曰《圖樣》，而壕寨石作，大小木雕鏃鋸作，泥瓦、彩畫刷飾，又名分類，匠事備矣。
　　
　　判軍器監沈括、知監丞呂和卿等所修敵樓馬面團敵式樣，並申明條約。熙寧八年上。
　　
　　宣和所修。
　　
　　不著名氏。
　　
　　末載《申明》，至紹興、淳熙以後。
