
　　●直齋書錄解題卷十六
　　○別集類上
　　△宋玉集一卷
　　楚大夫宋玉撰。《史記屈原傳》言：「楚人宋玉、唐勒、景差之徒，蓋皆原之弟子也，而玉之辭賦獨傳，至以屈、宋並稱於後世，餘人皆莫能及。」
　　△《枚叔集》一卷
　　漢弘農都尉淮陰枚乘撰。叔其字也。《隋志》：「梁時有二卷，亡。」《唐志》復著錄。今本乃於《漢書》及《文選》諸書鈔出者。
　　△《董仲舒集》一卷
　　漢膠西相廣川董仲舒撰。
　　△《劉中壘集》五卷
　　漢中壘校尉劉向子政撰。前四卷，《封事》並見《漢書》，《九嘆》見《楚辭》，末《請雨華山賦》見《古文苑》。
　　△《揚子雲集》五卷
　　漢黃門郎成都揚雄子雲撰。大抵皆錄《漢書》及《古文苑》所載。
　　△《二十四箴》一卷
　　揚雄撰。今廣德軍所刊本，校集中無《司空》、《尚書》、《博士》、《太常》四箴。集中所有，皆據《古文苑》。而此四箴，或雲崔駰，或雲崔子玉，疑不能明也。
　　△《蔡中郎集》十卷
　　後漢左中郎將陳留蔡邕伯喈撰。《唐志》二十卷，今本闕亡之外，才六十四篇。其間有稱建安年號及為魏宗廟頌述者，非邕文也。卷末有天聖癸亥歐陽靜所書《辨證》甚詳，以為好事者雜編他人之文相混，非本書。
　　△《陳思王集》二十卷
　　魏陳王曹植子建撰。卷數與前志合。其間亦有採取《御覽》、《書鈔》、《類聚》諸書中所有者，意皆後人附益，然則亦非當時全書矣。其間或引摯虞《流別集》。此書國初已亡，猶是唐人舊傳也。
　　△《陳孔璋集》十卷
　　魏丞相軍謀掾廣陵陳琳孔璋撰。案《魏志》：文帝為五官中郎將，及平原侯植，皆好文學，山陽王粲仲宣、北海徐幹偉長、廣陵陳琳孔璋、陳留阮瑀元瑜、汝南應瑒德璉、東平劉植公榦，並見友善。自邯鄲淳、繁欽、路粹、丁廙、楊修、荀綽等，亦有文采，而不在此七人之列，世所謂「建安七子」者也。但自王粲而下才六人，意子建亦在其間耶。而文帝《典論》則又以孔融居其首，並粲、琳等謂之七子，植不與焉。今諸家詩文散見於《文選》及諸類書。其以集傳者，仲宣、子建、孔璋三人而已。余家亦未有《仲宣集》。
　　△《阮步兵集》十卷
　　魏步兵校尉陳留阮籍嗣宗撰。籍，瑀之子也。
　　△《嵇中散集》十卷
　　魏中散大夫譙嵇康叔夜撰。本姓奚，自會稽徙譙之銍縣嵇山，家其側，遂氏焉。取「稽」字之上，志其本也。所著文論六七萬言。今存於世者，僅如此。《唐志》猶有十五卷。
　　△《張司空集》三卷
　　晉司空范陽張華茂先撰。前二卷為四言、五言詩，後一卷為祭、祝、哀、誄等文。
　　△《陸士衡集》十卷
　　晉平原內史吳郡陸機士衡撰。
　　△《陸士龍集》十卷
　　晉清河內史陸雲士龍撰。太康平吳，二陸入洛，張茂先所謂「利獲二俊」者也。遜、抗之後，而有機、雲，可謂代不乏人矣。然皆不免其身。才者身之累也，況居亂世乎！機好遊權門，抑又有以取之耶？
　　△《劉司空集》十卷
　　晉司空中山劉琨越石撰。前五卷差全可觀，後五卷闕誤，或一卷數行，或斷續不屬，殆類鈔節者，末卷《劉府君誄》尤多訛，未有別本可以是正。
　　△《陶靖節集》十卷
　　晉彭澤令潯陽陶潛淵明撰。或雲淵明字元亮，大司馬侃曾孫，自號五柳先生，世稱靖節徵士。
　　△《陶靖節年譜》一卷、《年譜辨證》一卷、《雜記》一卷
　　吳郡吳仁傑鬥南為《年譜》，蜀人張縯季長辨證之，又雜記前賢論靖節語。此蜀本也，卷末有陽休之、宋庠序錄、私記，又有治平三年思悅題，稱「永嘉示以宋丞相刊定之本」。思悅者，不知何人也。
　　△《鮑參軍集》十卷
　　宋前軍行參軍東海鮑照明遠撰。世多雲鮑昭，以避唐武后諱也。沈約《宋書》、李延壽《南史》皆作鮑照。而《館閣書目》直以為鮑昭，且雲上黨人，非也。
　　△《謝宣城集》五卷
　　齊中書郎陳郡謝朓玄暉撰。集本十卷，樓炤知宣州，止以上五卷賦與詩刊之，下五卷皆當時應用之文，衰世之事。可采者已見本傳及《文選》。余視詩劣焉，無傳可也。
　　△《孔德璋集》十卷
　　齊太子詹事山陰孔稚圭德璋撰。《北山移文》，其所作也。
　　△《沈約集》十五卷、《別集》一卷、又九卷
　　梁特進吳興沈約休文撰。約有文集百卷，今所存惟此而已。十五卷者，前二卷為賦，餘皆詩也。《別集》雜錄詩文，不分卷。九卷者，皆詔草也。《館閣書目》但有此九卷及詩一卷，凡四十八首。
　　△《昭明太子集》五卷
　　梁太子蕭統德施撰。
　　△《何仲言集》三卷
　　梁水部郎何遜仲言撰。本傳集八卷，《館閣書目》同。今所傳止此。
　　△《江文通集》十卷
　　梁散騎常侍江淹文通撰。
　　△《庾開府集》二十卷
　　周司憲中大夫南陽庾信子山撰。信，肩吾之子，仕梁及周。其在揚都，有集四十卷；及江陵，又有三卷，皆兵火不存。今集止自入魏以來所作，而《哀江南賦》實為首冠。
　　△《稽聖賦》三卷
　　北齊黃門侍郎瑯邪顏之推撰。其孫師古注。蓋擬《天問》而作。《中興書目》稱李淳風注。
　　△《唐太宗集》三卷
　　唐太宗皇帝本集四十卷。《館閣書目》但有詩一卷六十九首而已。今此本第一卷賦四篇、詩六十五首，後二卷為碑銘、書詔之屬，而訛謬頗多。世所傳太宗之文見於石刻者，如《帝京篇》、《秋日效庚信體詩》、《三藏聖教序》，皆不在。又《晉書》紀、傳論，稱「制曰」者四，皆太宗御製也。今獨載宣、武二紀論，而《陸機》、《王羲之傳》論不預焉。《宣紀》論復重出，其他亦多有非太宗文者雜廁其中，非善本也。
　　△《東臯子》五卷
　　唐大樂丞太原王績無功撰。績，文中子王通仲淹之弟也。仕隋，為正字，嗜酒簡放，不樂仕進。晚以大樂吏焦革善釀，求為其丞，不問流品，亦阮嗣宗步兵之意也。革死，乃歸於所居，立杜康祠，為文祭之，以焦革配。自號東臯子。其友呂才鳩訪遺文，編成五卷，為之序。有《醉鄉記》傳於世。其後陸淳又為後序。
　　△《盧照鄰集》十卷
　　唐新都尉范陽盧照鄰撰。以久病，自沈潁水。
　　△《駱賓王集》十卷
　　唐臨海丞義烏駱賓王撰。賓王後為徐敬業傳檄天下，罪狀武后，所謂「一抔之土未乾，六尺之孤安在」者也。其首卷有魯國郗雲卿序，言賓王光宅中廣陵亂伏誅，莫有收拾其文者，後有敕搜訪；雲卿撰焉。又有蜀本，卷數亦同，而次序先後皆異。序文視前本加詳，而雲廣陵起義不捷，因致遁逃，文集散失，中宗朝詔令搜訪。
　　△《陳拾遺集》十卷
　　唐右拾遺射洪陳子昂伯玉撰。黃門侍郎盧藏用為之序。又有《別傳》系之卷末。子昂仕武后，既不過，以父喪家居。縣令段簡貪暴，取貨弗厭，致之獄以死，年財四十二。子昂為《明堂議》、《神鳳頌》，納忠貢諛於孽後之朝，大節不足言矣。然其詩文在唐初實首起八代之衰者。韓退之《薦士詩》言「國朝盛文章，子昂始高蹈」，非虛語也。盧序亦簡古清壯，非唐初文人所及。
　　△《宋之問集》十卷
　　唐越州長史河汾宋之問延清撰。
　　△《沈佺期集》十卷
　　唐中書舍人內黃沈佺期雲卿撰。自沈約以來，始以音韻、對偶為詩，至之問、佺期，益加靡麗。學者宗之，號為沈宋。唐律蓋本於此。二人者皆以諂附二張進，景龍中俱為修文館學士。佺期《回波詞》有所謂「齒錄牙緋」者，其為人可知。之問尤反覆無行，卒以罪死。
　　△《張燕公集》三十卷
　　唐宰相范陽張說說之撰。一字道濟，與蘇頲號「燕許大手筆」。家未有《蘇許公集》。二人名相，而以文擅天下，盛矣哉。
　　△《曲江集》二十卷
　　唐宰相曲江張九齡子壽撰。曲江本有元祐中郡人鄧開序，自言得其文於公十世孫蒼梧守唐輔而刊之，於末附以中書舍人樊子彥所撰《行狀》、會稽公徐浩所撰《神道碑》及太常博士鄭宗珍《議謚文獻狀》。蜀本無之。
　　△《王右丞集》十卷
　　唐尚書右丞河中王維摩詰撰，建昌本與蜀本次序皆不同，大抵蜀刻唐六十家集多異於他處本，而此集編次尤無倫。維詩清逸，追逼陶、謝。《輞川別墅圖畫》摹傳至今。嘗與裴迪同賦，各二十絕句。集中又有與迪書，略曰：「夜登華子岡，輞水淪漣，與月上下。寒山遠火，明滅林外。深巷寒犬，吠聲如豹。村墟夜舂，復與疏鐘相間。此時獨坐，僮僕靜默，每思曩昔，攜手賦詩。當待春中，卉木蔓發。輕鰷出水，白鷗矯翼。露濕青臯，麥雉朝雊。儻能從我遊乎？」余每讀之，使人有飄然獨往之興。迪詩亦佳，然他無聞於世，蓋亦高人也。輞川在藍田縣西南二十里，本宋之問別圃，維後表為清源寺，終墓其西。
　　△《龍筋鳳髓判》十卷
　　唐司門員外郎陸澤張鷟文成撰。鷟，調露中進士，事跡見張薦傳。薦之祖也。唐以書判拔萃科選士，此集凡百題，自《省臺》、《寺監》、《百司》，下及《州縣》、《類事》、《屬辭》，蓋待選預備之具也。鷟自號浮休子。
　　△《李翰林集》三十卷
　　唐翰林供奉廣漢李白撰。《唐志》有《草堂集》二十卷者，李陽冰所錄也。今案：陽冰序文但言十喪其九，而無卷數。又樂史序文稱《李翰林集》十卷，別收歌詩十卷，因校勘為二十卷，又於館中得賦、序、表、書、贊、頌等，亦為十卷，號曰《別集》。然則三十卷者，樂史所定也。家所藏本，不知何處本，前二十卷為詩，後十卷為雜著，首載陽冰、史及魏顥、曾鞏四序，李華、劉全白、範傳正、裴敬碑誌，卷末又載《新史》本傳，而《姑孰十詠笑矣》、《悲來》、《草書》三歌行亦附焉，復著東坡辨證之語，其本最為完善。別有蜀刻大小二本，卷數亦同，而首卷專載碑、序，餘二十三卷歌詩，而雜著止六卷。有宋敏求後序，言舊集歌詩七百七十六篇，又得王溥及唐魏萬集本，因裒唐《類詩》諸編洎石刻所傳，廣之無慮千篇。以《別集》、雜著附其後。曾鞏蓋因宋本而次第之者也，以校舊藏本篇數，如其言，然則蜀本即宋本也耶？末又有元豐中毛漸題，雲「以宋公編類之勤，曾公考次之詳，而晏公又能鏤板以傳於世」，乃晏知止刻於蘇州者。然則蜀本蓋傳蘇本，而蘇本不復有矣。
　　△《杜工部集》二十卷
　　唐左拾遺檢校工部員外郎劍南節度參謀襄陽杜甫子美撰。王洙原叔蒐裒中外書九十九卷，除其重復，定取千四百五篇，古詩三百九十九，近體千有六。起太平時，終湖南所作，視居行之次若歲時為先後。別錄雜著為二卷，合二十卷，寶元二年記，遂為定本。王琪君玉嘉祐中刻之姑蘇，且為後記。元稹《墓銘》亦附第二十卷之末。又有遺文九篇，治平中太守裴集刊，附集外。蜀本大略同。而以遺文入正集中，則非其舊也。世言子美詩集大成，而無韻者幾不可讀。然開、天以前文體大略皆如此。若《三大禮賦》，辭氣壯偉，又非唐初餘子所能及也。
　　△《校定杜工部集》二十二卷
　　秘書郎黃伯思長睿所校。既正其差誤，參考歲月出處異同，古、律相間，凡一千四百十七首。雜著二十九首，別為二卷。李丞相伯紀為序之。
　　△《賈幼幾集》十卷
　　唐起居舍人河南賈至幼幾撰。《唐志》二十卷，別十五卷。李淑《書目》雲︰至集有三本，又有十卷者，有序。今本無序，《中興館閣》本亦同。
　　△《元次山集》十卷
　　唐容管經略使河南元結次山撰。蜀本但載自序，江州本以李商隱所作序冠其首。蜀本《拾遺》一卷，《中興頌》、《五規》、《二惡》之屬皆在焉。江本分置十卷。結自號漫叟。
　　△《顏魯公集》十五卷、《補遺》一卷、《附錄》一卷
　　唐太子太師京兆顏真卿清臣撰。之推五世孫，師古曾侄孫。案《館閣書目》：嘉祐中宋敏求惜其文不傳，乃集其刊於金石者，為十五卷。今本序文，劉敞所作，乃雲吳興沈侯編輯，而不著沈之名。劉元剛刻於永嘉，為後序，則雲「劉原父所序，即宋次道集其刻於金石者也」，又不知何據？元剛復為之《年譜》，益以《拾遺》一卷，多世所傳帖語，且以《行狀》、《碑傳》為附錄。魯公之裔孫裕，自五代時官溫州，與其弟倫祥。皆徙居永嘉樂清。本朝世復其家，且時褒錄，其子孫亦有登科者。
　　△《蕭功曹集》十卷
　　唐揚州功曹參軍蕭穎士茂挺撰。門人柳並為序。穎士，梁鄱陽王之裔，敏悟夙成，負才尚氣，見惡於李林甫，其後卒不遇以死，壽亦不逮中年。
　　△《毛欽一集》二卷
　　唐荊州長林毛欽一撰。長林，荊門軍屬縣。欽一上諸公書自稱毛欽一，字傑。或時又以傑為名。唐人以字行者多矣。自號雲夢子。開元中人。
　　△《吳筠集》十卷
　　唐嵩陽觀道士華陰吳筠貞節撰。筠舉進士不中第，天寶初召至京師，為道士，待詔翰林，為高力士所惡而斥，後入剡中天臺卒，弟子謚為宗元先生。事見《隱逸傳》。傳稱筠所善孔巢父、李白，歌詩相甲乙。巢父詩未之見也。筠詩固不碌碌，豈能與太白相甲乙哉！
　　△《獨孤常州集》二十卷
　　唐常州刺史洛陽獨孤及至之撰。其門人梁肅編集，為後序。而李舟為序於篇首。且刻崔祐甫所為《墓誌》。其子曰郁字古風者，亦有名，韓退之志其墓。
　　△《高常侍集》十卷
　　唐左散騎常侍渤海高適達夫撰。適年五十始為詩，即工部子美所善也。豪傑之士，亦何所往而不能哉！
　　△《劉隨州集》十卷
　　唐隨州刺史宣城劉長卿文房撰。詩九卷，末一卷雜著數篇而已。建昌本十卷，別一卷為雜著。長卿，開元二十一年進士。
　　△《劉虞部集》十卷
　　唐虞部郎中劉商子夏撰。武元衡為之序。集中有《送弟歸懷州舊業序》言：「高祖當武德經綸，勛在王府。」案：武德功臣，有劉文靜、宏基、政會，史皆有傳。文靜之後誅絕，宏甚、政會傳，後無所考，未詳何人之後也。《胡笳十八拍》行於世。
　　△《戎昱集》五卷
　　唐虔州刺史扶風戎昱撰。其侄孫為序言：「弱冠謁杜甫於渚宮，一見禮遇。」集中有哭甫詩，世所傳「在家貧亦好」之句，昱詩也。
　　△《梁補闕集》二十卷
　　唐右補闕翰林學士安定梁肅敬之撰。崔恭為之序，首稱其從釋氏，為天臺大師元浩之弟子。今案《獨孤及集》後序，稱「門下生」，頗述師承之意。韓愈亦言其佐助陸相貢士，所與及第者，皆赫然有聞。然則梁固名儒善士也，而獨以為師從釋氏者，何哉？
　　△《陸宣公集》二十二卷
　　唐宰相嘉興陸贄敬輿撰。權德輿為序，稱《制誥集》十三卷、《奏草》七卷、《中書奏議》七卷。今所存者，《翰苑集》十卷、《榜子集》十二卷。序又稱別集文、賦、表、狀十五卷，今不傳。
　　△《權丞相集》五十卷
　　唐宰相略陽權德輿載之撰。楊嗣復為序。德輿父臯，以不汙祿山見《卓行傳》。其子璩，為中書舍人，劾李訓傾覆，亦能世其家。性寬和，有大體，文亦純雅宏贍。三世名跡，可謂德門矣！墓碑韓昌黎所為也。序又言九年掌誥，自纂錄為五十卷，不在此集內，今未之見。
　　△《裴晉公集》二卷
　　唐宰相河東裴度中立撰。
　　△《昌黎集》四十卷、《外集》十卷
　　唐吏部侍郎南陽韓愈退之撰。李漢序。漠，文公婿也。其言「辱知最厚且親，收拾遺文，無所失墜」者，性後之人偽妄，輒附益其中也。外有《注論語》十卷傳學者，《順宗實錄》五卷列於史官，不在集中。今《實錄》在《外集》。然則世所謂《外集》者，自《實錄》外皆偽妄，或韓公及其婿所刪去也。「南陽」者，唐東都之河陽，《春秋傳》「晉於是始啟南陽」者也。《新書》以為鄧州，非是。方崧卿《年譜》辨之詳矣。
　　△《韓文公志》五卷
　　金堂樊汝霖澤之撰。汝霖嘗為《韓集譜注》四十五卷，又集其碑誌、祭文、序譜之屬為一編，此是也。《譜注》未之見。汝霖，宣和六年進士，仕至瀘帥以卒，玉山汪端明志其墓。
　　△《昌黎集》四十卷、《外集》一卷、《附錄》五卷、《年譜》一卷、《舉正》十卷、《外鈔》八卷
　　《年譜》，洪興祖撰，莆田方崧卿增考，且撰《舉正》以校其同異，而刻之南安軍。《外集》但據嘉祐蜀本劉煜所錄二十五篇，而附以石刻聯句、詩文之遺見於他集者。及葛嶠刻柳文，則又以大庚丞韓郁所編注諸本號《外集》者，並考校疑誤，輯遺事，共為《外鈔》刻之。
　　△《校定韓昌黎集》四十卷、《外集》十卷
　　晦庵朱侍講熹以方氏本校定。凡異同定歸於一，多所發明，有益後學。《外集》皆如舊本，獨用方本益大顛三書。愚案：方氏用力於此集勤矣，《外集》刪削甚嚴，而存此書以見其邀速常語，初無崇信之說，但欲明世間問答之偽，而不悟此書為偽之尤也，蓋由歐陽公跋語之故。不知歐陽公自以《易大傳》之名與己意合，從而實之，此自通人之一蔽，東坡固嘗深辨之，然其謬妄，三尺童子所共識，不待坡公也。今朱公決以為韓筆無疑，方氏未足責，晦翁識高一世，而其所定者乃爾，殆不可解。今案《外鈔》第七卷曰「疑誤」者，韓郁注雲，潮州靈山寺所刻，末雲吏部侍郎潮州刺史者，非也。退之自刑部侍郎貶潮，晚乃由兵部為吏部，流俗但稱韓吏部爾。其書蓋國初所刻，故其謬如此。又潮本《韓集》不見有此書，使靈山舊有此刻，集時何不編入？可見此書妄也。然其妄甚白，亦不待此而明。
　　△《柳柳州集》四十五卷、《外集》二卷
　　唐禮部員外郎柳州刺史河東柳宗元子厚撰。劉禹錫作序，言編次其文為三十二通，退之之志若祭文，附第一通之末。今世所行本皆四十五卷，又不附志文，非當時本也，或雲沈元用所傳穆伯長本。
　　△《柳先生集》四十五卷、《外集》二卷、《別錄》一卷、《摭異》一卷、《音釋》一卷、《附錄》二卷、《事跡本末》一卷
　　方崧卿既刻《韓集》於南安軍，其後，江陰葛嶠為守，復刊《柳集》以配之。《別錄》而下，皆嶠所裒集也。《別錄》者，《龍城錄》及《法言注》五則。《龍城》近世人偽作。
　　△《重校添注柳文》四十五卷、《外集》二卷
　　姑蘇鄭定刊於嘉興。以諸家所注輯為一編，曰《集注》，曰《補注》，曰章，曰孫，曰韓，曰張，曰董氏，而皆不著其名。其曰「重校」，曰「添注」，則其所附益也。
　　△《韓柳音辨》二卷
　　南劍州教授新安張敦頤撰。紹興八年進士也。
　　△《李元賓集》五卷
　　唐太子校書江東李觀元賓撰。觀與韓退之貞元八年同年進士。明年試博學宏詞，觀中其科，而愈不在選，《顏子不貳過論》，其年所試文也。又一年，觀年二十九，卒，愈為之志銘。使觀不死，可量也哉！陸希聲得其文二十九篇，為之序。慶歷中，章詧又得十四首於楚人趙昂，通為五卷。
　　△《歐陽行周集》五卷
　　唐國子四門助教莆田歐陽詹行周撰。詹亦韓愈同年進士，故其集中各有《明水賦》。詹亦早死，愈為之哀詞，尤拳拳焉。李翺作傳，而李集不載。其序，福建廉使李貽孫所為也。詹之為人，有《哀辭》可信矣，黃璞何人斯，乃有太原西髻之謗。好事者喜傳之，不信愈而信璞，異哉！「高城已不見」之句，樂府此類多矣，不得以為實也。然「高城已不見」之詩，題雲《途中寄太原所思》，蓋亦有以召其疑也。昔人以曖昧受謗，傳之千古，尚未能明，孰謂今人之行己而可不謹哉？
　　△《元氏長慶集》六十卷
　　唐宰相河南元稹微之撰。《中興書目》止四十八卷，又有《逸詩》二卷。稹嘗自匯其詩為十體，其末為艷詩，暈眉約鬢，匹配色澤，劇婦人之怪艷者。今世所傳《李娃》、《鶯鶯》、《夢遊春》、《古決絕句》、《贈雙文》、《示楊瓊》諸詩，皆不見於六十卷中。意館中所謂「逸詩」者，即其艷體者耶。稹初與白樂天齊名，文章相上下，出處亦不相悖。晚而欲速化，依奄宦得相，卒為小人之歸，而居易終始全節。嗚呼！為士者可以鑒矣！
　　△《白氏長慶集》七十一卷、《年譜》一卷、又《新譜》一卷
　　唐太子少傅太原白居易樂天撰。案：集後記稱前著《長慶集》五十卷，元微之為序；《後集》二十卷，自為序；今又《續後集》五卷，自為記：前後七十五卷。時會昌五年也。《墓誌》乃雲「集前後七十卷」。當時預為志，時未有《續後集》。今本七十一卷，蘇本、蜀本編次亦不同，蜀本又有《外集》一卷，往往皆非樂天自記之舊矣。《年譜》，維揚李璜德劭所作，樓大防參政得之，以遺吳郡守李伯珍諫議刻之。余嘗病其疏略牴牾，且號為《年譜》而不系年，乃別為《新譜》，刊附集首。
　　△《白集年譜》一卷
　　知忠州漢嘉何友諒以居易舊治既刊其《文集》，又作《年譜》，刊之集首。始余為譜既成，妹夫王栐叔永守忠錄寄之，則忠已有此《譜》，視余《譜》詳略互見，亦各有發明。其辨李崖州三絕非樂天作，及載晁子止之語，謂與楊虞卿為姻家，與牛僧孺為師生，而不陷牛李黨中，與余暗合，因並存之。詳見《新譜》末章。
　　△《劉賓客集》三十卷、《外集》十卷
　　唐檢校禮部尚書兼太子賓客中山劉禹錫夢得撰。集本四十卷，逸其十卷。常山宋次道裒輯其遺文，得詩四百七篇、雜文二十二篇，為《外集》。然未必皆十卷所逸也。
　　△《李文公集》十卷
　　唐山南東道節度使李翺習之撰。蜀本分二十卷。集中無詩，獨有《戲贈》一篇，拙甚，決非其作也。然《韓集遠遊聯句》有習之一聯，雲「前之詎灼灼，此去信悠悠」，亦殊不工。他無一語，意者於詩非所長而不作耶。習之為文，源委於退之，可謂得其傳矣，但其才氣不能及耳。
　　△《樊宗師集》一卷、《絳守園池記注》一卷
　　唐諫議大夫南陽樊宗師紹述撰。韓文公為《墓誌》，稱《魁紀公》三十卷，《樊子》三十卷，詩文千餘篇，今所存才數篇耳，讀之殆不可句。有王晟者，天聖中為絳倅，取其《園池記》章解而句釋之，猶有不盡通者。孔子曰「辭達而已矣」，為文而晦澀若此，其湮沒弗傳也宜哉。書以「魁紀公」名，異甚，文之不可句，當亦類是。
　　△《皇甫持正集》六卷
　　唐工部郎中新定皇甫湜持正撰。東都修《福先寺碑》三千字，一字索三縑。其輕傲不羈，非裴晉公鉅德，殆不能容之也。今集才數十篇，《碑》不復存，意其多所亡逸。然湜之矜負如此，固不茍為人作，人亦未必敢求之也。
　　△《林藻集》一卷
　　唐嶺南節度副使莆田林藻緯乾撰。藻，貞元七年進士，試《珠還合浦賦》，敘珠去來之意，人謂有神助焉。
　　△《林蘊集》一卷
　　唐邵州刺史林蘊復夢撰。藻之弟也，見《儒學傳》。蘊父披，蘇州別駕，有子九人，世號「九牧林氏」。其族至今衣冠詩禮，以蘊所為父墓碑考之，其八子為刺史、司馬，其一號處士。而披之父為饒陽郡守，祖為瀛州刺史，蓋亦盛矣。
　　△《沈下賢集》十二卷
　　唐福建團練副使吳興沈亞之下賢撰。元和十年進士，仕不出藩府。長慶中為櫟陽尉，太和中謫掾郢州，皆集中可見者也。吳興者著郡望，其實長安人。
　　△《孟東野集》十卷
　　唐溧陽尉武康孟郊東野撰。惟末卷有書二篇、贊一篇，餘皆詩也。郊，貞元十二年進士。
　　△《呂衡州集》十卷
　　唐衡州刺史河中呂溫和叔撰。一字化光。劉禹錫為序。溫本善韋執誼、王叔文，偶使絕域，得免在八司馬之數，而終以好利敗。與竇群、羊士諤昵比，傾誣宰相李吉甫，謫死。屨校不懲，至於滅耳，此其所以為小人歟。
　　△《會昌一品集》二十卷、《別集》十卷、《外集》四卷
　　唐宰相趙郡李德裕文饒撰。《一品集》者，皆會昌在相位制誥、詔冊、表疏之類也；《別集》詩賦、雜著；《外集》則《窮愁志》也。德裕自穆宗時已掌內外製，累踐方鎮，遂相文宗，平生著述詎止此，此外有《姑臧集》五卷而已，其不傳於世者亦多矣。《窮愁志》晚年遷謫後所作，凡四十九篇，其論精深，其詞峻潔，可見其英偉之氣。《周秦行紀》一扁，奇章怨家所為，而文饒遂信之爾。
　　△《李衛公備全集》五十卷、《年譜》一卷、《摭遺》一卷
　　此永嘉及蜀本三十四卷之外，有《姑臧集》五卷，《獻替記》、《辨謗略》等諸書共十一卷。知鎮江府江陰耿秉直之所輯；並考次為《年譜》、《摭遺》。《姑臧集》者，兵部員外郎段令緯所集，前四卷皆西掖、北門制草，末卷惟《黠憂斯朝貢圖》及歌詩數篇。其曰「姑臧」，未詳。衛公三為浙西，出入十年，皆治京口，故秉直刻其集。若永嘉，則其事頗異。郡故有海神廟，本城北隅叢祠。元祐中太守範峋夢其神自言李姓，唐武宗時宰相，南遷以沒。寤而意其為德裕，訪得其祠，遂作新廟，且列上其事。自是日盛，賜廟額，封王爵。然衛公平生於溫，蓋邈乎不相及也，殊有不可曉者。
　　△《平泉雜文》一卷
　　即《別集》第九、第十卷。平泉山居所作詩、賦、記也。
　　△《樊川集》二十卷、《外集》一卷
　　唐中書舍人京兆杜牧牧之撰。牧，佑之孫。其甥裴延翰編而序之。《外集》皆詩也。又在天臺錄得集外詩一卷，別見詩集類，未知是否？牧才高，俊邁不羈，其詩豪而艷，有氣概，非晚唐人所能及也。
　　△《李義山集》八卷、《樊南甲乙集》四十卷
　　唐太學博士河內李商隱義山撰。商隱，令狐楚客，開成二年進士，書判入等。從王茂元、鄭亞辟，二人皆李德裕所善，坐此為令狐綯所憾，竟坎■〈土稟〉以終。《甲乙集》者，皆表章、啟牒四六之文。既不得志於時，歷佐藩府，自茂元、亞之外，又依盧弘正、柳仲郢，故其所作應用若此之多。商隱本為古文，令狐楚長於章奏，遂以授商隱。然以近世四六觀之，當時以為工，今未見其工也。
　　△《玉溪生集》三卷
　　李商隱自號。此集即前卷中賦及雜著也。
　　△《孫樵集》十卷
　　唐職方郎中孫樵可之撰。自為序。凡三十五篇，蓋其刪擇之餘也。樵，大中九年進士。東坡嘗曰：「學韓愈而不至者為皇甫湜，學湜而不至者為孫焉樵。」
　　△《李甘文集》一卷
　　唐侍御史李甘和鼎撰。甘欲壞鄭注麻，坐貶死。杜牧所為賦詩者也。
　　△《薛逢四六集》一卷
　　唐秘書監河東薛逢陶臣撰。
　　△《敕語堂判集》一卷
　　唐宰相滎陽鄭畋臺文撰。
　　△《文泉子》十卷
　　唐中書舍人長沙劉蛻復愚撰。自為序雲︰「覃以九流之旨，配以不竭之義，曰泉。」有《文冢銘》，甚奇。蛻，大中四年進士。其為西掖，在咸通時。
　　△《一鳴集》一卷
　　唐兵部詩郎虞鄉司空圖表聖撰圖見《卓行傳》，唐末高人勝士也。蜀本但有雜著，無詩。自有詩十卷，別行。詩格尤非晚唐諸子所可望也。其論詩以「梅止於酸，鹽止於咸；鹹酸之外，醇美乏焉」，東坡嘗以為名言。自號知非子，又曰耐辱居士。
　　△《文藪》十卷
　　唐太常博士襄陽皮日休襲美撰。日休，咸通八年進士。黃巢之難，陷賊中，為「果頭三屈律」之讖，賊疑譏己發拳，遂見害。陸遊《筆記》以《皮光業碑》辨其不然。
　　△《笠澤叢書》四卷、《補遺》一卷
　　唐處士吳郡陸龜蒙魯望撰。為甲、乙、丙、丁，詩文、雜編。政和中朱袞刊之吳江。末有四賦，用蜀本增入。
　　△《笠澤叢書蜀本》十七卷
　　元符中郫人樊開所序。龜蒙自號天隨子、甫裏先生、江湖散人。與皮日休善，有《松陵倡和集》，皆不在《文藪》、《叢書》中。
　　△《羅江東甲乙集》十卷、《後集》五卷、《湘南集》三卷
　　唐鄉貢進士新城羅隱昭諫撰。隱舉進士不第，更辟諸鎮幕府，羅紹威待以從叔。晚依吳越，奏授給事中。《甲乙集》皆詩；《後集》有律賦數首；《湘南集》者，長沙幕中應用之文也。隱又有《淮海寓言》、《讒書》等，求之未獲。《讒書》刊於新城縣。
　　△《投知小錄》三卷
　　唐神策判官郃陽秦韜玉中明撰。田令孜客。中和二年特賜及第。
　　△《鳳策聯華》三卷
　　唐虞部郎中淮南從事秋浦顧雲垂象撰。多以擬古為題，蓋行卷之文也。雲，咸通十五年進士。
　　△《聱書》十卷
　　唐天復進士沈顏可鑄撰。傳師之孫，仕偽吳，順義中為翰苑。名「聱」者，以元結聱叟自況也。其文骫骳，而自序之語，極其矜負。
　　△《李後主集》十卷
　　江南國主李煜重光撰。
　　△《田霖四六集》一卷
　　南唐田霖撰。
　　△《扈載集》十卷
　　後周翰林學士范陽扈載仲熙撰。少俊，早達，年三十六以死。其子蒙，顯於國初。
