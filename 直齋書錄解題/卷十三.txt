
　　●直齋書錄解題卷十三
　　○醫書類
　　△《黃帝內經素問》二十四卷
　　黃帝與歧伯問答。《三墳》之書無傳，尚矣，此固出於後世依託，要是醫書之祖也。唐太僕令王砯注，自號啟元予。案：《漢志》但有《黃帝內》、《外經》，至《隋志》乃有《素問》之名，又有全元起《素問注》八卷。嘉祐中光祿卿林億、國子博士高保衡承詔校定、補注，亦頗采元起之說附見其中，其為篇八十有一。王砯者，寶應中人也。
　　△《難經》二卷
　　渤海秦越人撰，濟陽丁德用補注。《漢志》亦但有《扁鵲內》、《外經》而已。《隋志》始有《難經》，《唐志》遂題雲秦越人，皆不可考。德用者，乃嘉祐中人也。序言太醫令呂廣重編此經，而楊元操復為之注，覽者難明，故為補之，且間為之圖。八十一難，分為十三篇，而首篇為《診候》，最詳，凡二十四難。蓋脈學自扁鵲始也。「難」當作去聲讀。
　　△《脈訣機要》三卷
　　晉太醫令高平王叔和撰。通真子注並序，不著名氏，熙寧以後人也。
　　△《脈要新括》一卷
　　通真子撰。以叔和《脈訣》有臲卼鄙俗處，疑非叔和作，以其不類故也。乃作歌百篇，案經為注。又自言嘗為《傷寒括要》六十篇，其書未之見。
　　△《傷寒論》十卷
　　漢長沙太守南陽張機仲景撰。建安中人。其文辭簡古奧雅。又名《傷寒卒病論》。凡一百一十二方。古今治傷寒者，未有能出其外也。
　　△《金匱要略》三卷
　　張仲景撰，王叔和集，林億等校正。此書王洙於館閣蠹簡中得之，曰《金匱玉函要略方》。上卷論傷寒，中論雜病，下載其方，並療婦人，乃錄而傳之。今書以逐方次於證侯之下，以便檢用。所論傷寒，文多節略，故但取《雜病》以下，止《服食禁忌》二十五篇二百六十二方，而仍其舊名。
　　△《中藏經》一卷
　　漢譙郡華陀元化撰。其序稱應靈洞主少室山鄧處中，自言為華先生外孫，莫可考也。
　　△《巢氏病源論》五十卷
　　隋太醫博士巢元方等撰。大業六年也。惟論病證，不載方藥。今案《千金方》諸論，多本此書，業醫者可以參考。
　　△《聖濟經》十卷
　　政和禦制。辟廱學生昭武吳禔注。
　　△《醫門玉髓》一卷
　　不知作者。皆為歌訣。論五臟六腑相傳之理。
　　△《醫經正本書》一卷
　　知進貿縣沙隨程迥可久撰。專論傷寒無傳染，以救薄俗骨肉相棄絕之敝。
　　△《醫說》十卷
　　新安張杲季明撰。
　　△《食治通說》一卷
　　東虢婁居中撰。臨安藥肆「金藥臼」者，有子登第，以恩得初品官。趙忠定丞相跋其後。書凡六篇。大要以為食治則身治，此上工醫未病之一術也。
　　△《治病須知》一卷
　　不知名氏。事論外證，以用藥之次第為不能脈者設也。
　　△《五運指掌賦圖》一卷
　　葉玠撰。
　　△《大觀本草》三十一卷
　　唐慎微撰。不知何人。仁和縣尉艾晟作序，名曰《經史證類本草》。案：《本草》之名，始見《漢書平帝紀》、《樓護傳》。舊經止一卷，藥三百六十五種。陶隱居增《名醫別錄》，亦三百六十五種，因注釋為七卷。唐顯慶又增一百十四種，廣為二十卷，謂之《唐本草》。開寶中又益一百三十三種。蜀孟昶又嘗增益，謂之《蜀本草》。及嘉祐中掌禹錫、林億等重加校正，更為補注，以朱墨書為之別，凡新舊藥一千八十二種，蓋亦備矣。今慎微頗復有所增益，而以墨蓋其名物之上，然亦殊不多也。
　　△《本草衍義》十卷
　　通直郎寇宗奭撰。援引辨證，頗可觀采。
　　△《紹興校定本草》二十二卷
　　醫官王繼先等奉詔撰。紹興二十九年上之，刻板修內司。每藥為數語辨說，淺俚無高論。
　　△《本草節要》三卷、《明堂針灸經》二卷、《膏肓灸法》二卷
　　清源莊綽季裕集。
　　△《肘後百一方》三卷
　　晉葛洪撰。梁陶隱居增補。本名《肘後救卒方》，率多易得之藥，凡八十六首，陶並七首，加二十二首，共為一百一首。取佛書「人有四大，一大輒有一百一病」之義名之。
　　△《千金方》三十卷
　　唐處士京兆孫思邈撰。自為之序，名曰《千金備急要方》。以為人命至重，有貴千金，一方濟之，德逾於此。其前類例數十條，林億等新纂。
　　△《千金翼方》三十卷
　　孫思邈撰《千餘方》既成，恐其或遺也，又為此以翼之。亦自為序。其末兼及禁術。用之亦多驗。
　　△《外臺秘要方》四十卷
　　唐鄴郡太守王燾撰。自為序，天寶十一載也。其書博採諸家方論，如《肘後》、《千金》，世尚多有之；至於《小品》，深師崔氏、許仁則、張文仲之類，今無傳者，猶間見於此書。大凡醫書之行於世，皆仁廟朝所校定也。按《會要》：嘉祐二年，置校正醫書局於編修院，以直集賢院掌禹錫、林億校理，張洞校勘，蘇頌等並為校正、後又命孫奇、高保衡、孫兆同校正。每一書畢，即奏上，億等皆為之序，下國子監板行。並補注《本草》、修《圖經》，《千金翼方》、《金匱要略》、《傷寒論》，悉從摹印。天下皆知學古方書。嗚呼！聖朝仁民之意溥矣。
　　△《太平聖惠方》一百卷
　　太平興國七年，詔醫官使尚藥奉禦王懷隱等編集。禦制序文。淳化三年書成。
　　△《王氏博濟方》三卷
　　太原王袞撰。慶歷七年序。
　　△《藥準》一卷
　　潞公文彥博寬夫撰。所集方才四十首。以為依《本草》而用藥則有準，故以此四十方為處方用藥之準也。
　　△《孫氏傳家秘寶方》三卷
　　尚藥奉禦太醫令孫用和集。其子殿中丞兆，父子皆以醫名，自昭陵時迄於熙豐，無能出其右者。元豐八年，兆弟宰為河東漕，屬呂惠卿帥並，從宰得其書，序而刻之。兆自言為思邈之後。晁氏《讀書志》作《孫尚秘寶方》，凡十卷。
　　△《靈苑方》二十卷
　　沈括存中撰。
　　△《蘇沈良方》十卷
　　蘇者東坡，沈即存中也。不知何人所錄。其間「辨雞舌香」一段，言《靈苑》所辨，猶有未盡者。《館閣書目》別有《沈氏良方》十卷、《蘇沈良方》十五卷，而無《靈苑方》。
　　△《正俗方》一卷
　　知虔州長樂劉彜執中撰。以虔俗信巫，無醫藥，集此方以教之。
　　△《奉親養老書》一卷
　　泰州興化令陳直撰。元豐中人。
　　△《養生必用書》三卷
　　靈泉山初虞世和甫撰。紹聖丁丑序。
　　△《尊生要訣》二卷
　　即初虞世《四時常用要方》。有盧山陳淮者，復附益焉。
　　△《寵氏家藏秘寶方》五卷
　　蘄水龐安時安常撰。安時以醫名世，所著書傳於世者，惟《傷寒論》而已。此書南城吳炎晦父錄以見遺。
　　△《傷寒微旨論》二卷
　　不著作者。序言元祐丙寅，必當時名醫也。其書頗有發明。
　　△《錢氏小兒藥證真訣》三卷
　　太醫丞東平錢乙仲陽撰。宣教郎大梁閻季忠集。上卷言證，中卷敘嘗所治病，下卷為方。季忠亦頗附以己說，且以劉斯立所作仲陽傳附於末，宣和元年也。
　　△《小兒班疹論》一卷
　　東平董汲及之撰。錢乙元祐癸酉題其末。
　　△《腳氣治法》一卷
　　董汲撰。
　　△《指迷方》三卷
　　考城王貺子亨撰。吳丞相敏為之序。貺為南京名醫宋毅叔之婿。宣和中以醫得幸，至朝請大夫。
　　△《傷寒救俗方》一卷
　　寧海羅適正之尉桐城，民俗惑巫，不信藥。雖以藥施人，多愈，遂以方書召醫參校刻石，以救迷俗。紹興中有王世臣彥輔者，序之以傳。
　　△《南陽活人書》十八卷
　　朝奉郎直秘閣吳興朱肱翼中撰。以張仲景《傷寒方論》，各以類聚，為之問答。本號《無求子傷寒百問方》，有武夷張藏作序，易此名。仲景，南陽人，而「活人」者，本華陀語也。肱，秘丞臨之子，中書舍人服之弟，亦登進士科。
　　△《九籥衛生方》三卷
　　宣和宗室忠州防禦使士紆撰。
　　△《治風方》一卷
　　張耒文潛所傳。凡三十二方。
　　△《小兒醫方妙選》三卷
　　成安大夫惠州團練使張渙撰。凡四百二十方。渙五世為小兒醫，未嘗改科。靖康元年自為之序。
　　△《雞峰備急方》一卷
　　太醫局教授張銳撰。紹興三年為序。太抵皆單方也。
　　△《產育保慶集》一卷
　　濮陽李師聖得《產論》二十一篇，有其說而無其書。醫學教授郭稽中以方附論諸之末，遂為全書。近時括蒼陳言嘗評其得失於《三因方》，婺醫杜者又附益之，頗為詳備。
　　△《本事方》十卷
　　維揚許叔微知可撰。紹興三年進士第六人。以藥餌陰功見於夢寐，事載《夷堅志》晚歲，取平生已試驗之方，並記其事實，以為此書，取「《本事詩訶》」之例以名之。
　　△《傷寒歌》三卷
　　許叔微撰。凡百篇，皆本仲景法。又有《治法》八十一篇，及《仲景脈法三十六圖》，《翼傷寒論》二卷，《辨類》五卷，皆未見。
　　△《指南方》二卷
　　蜀人史堪載之撰。凡三十一門，各有論。
　　△《楊氏方》二十卷
　　樞密楊倓子靖以家藏方一千一百十有一首刻之當塗，世多用之。
　　△《本草單方》三十五卷
　　工部侍郎宛丘王俁碩父撰，取《本草》諸藥條下所載單方，以門類編之，凡四千二百有六方。
　　△《何氏方》二卷
　　太常博士括蒼何偁德揚撰。
　　△《洪氏方》一卷
　　鄱陽洪氏。
　　△《莫氏方》一卷
　　刑部郎中吳興莫伯虛致道刻《博濟方》於永嘉，而以其家藏《經驗方》附於後。
　　△《備急總效方》四十卷
　　知平江府溧陽李朝正撰。大抵皆單方也。
　　△《是齋百一選方》三十卷
　　山陰王璆孟玉撰。「百一」者，言其選之精也。
　　△《三因極一方》六卷
　　括蒼陳言無擇撰。「三因」者，內因、外因、不內外因。其說出《金匱要略》。其所述方論，往往皆古書也。
　　△《小兒保生方》三卷
　　左司郎姑孰李檉與幾撰。
　　△《傷寒要旨》二卷
　　李檉撰。列方於前而類證於後，皆不外仲景。
　　△《漢東王氏小兒方》三卷
　　不著名。
　　△《幼幼新書》五十卷
　　直龍圖閣知潭州劉昉方明撰。集刊未畢而死，除璹壽卿以漕躡郡，趣成之。
　　△《大衍方》十二卷
　　朝散大夫孫紹遠稽仲撰。凡藥當豫備者四十九種，故名「大衍」。所在易得者不與焉。諸方附於後。
　　△《海上方》一卷
　　不著名氏。括蒼刻木。《館閣書目》有此方，雲乾道中知處州錢竽編。
　　△《集效方》一卷
　　南康守李觀民集。
　　△《胎產經驗方》一卷
　　陸子正撰集。
　　△《葉氏方》三卷
　　太社令延平葉大廉撰。
　　△《胡氏方》一卷
　　不著名。
　　△《傳信適用方》二卷
　　稱拙庵吳彥夔。淳熙庚子。
　　△《陳氏手集方》一卷
　　建安陳抃。
　　△《選奇方》十卷、《後集》十卷
　　青田余綱堯舉撰。
　　△《傷寒瀉痢要方》一卷
　　直龍圖閣長樂陳孔碩膚仲撰。
　　△《湯氏嬰孩妙訣》二卷
　　東陽湯衡撰。衡之祖民望，精小兒醫。有子曰麟，登科。衡，麟之子，尤邃祖業，為此書九十九篇。
　　△《太平惠民和劑局方》六卷
　　庫部郎中陳師文等校正。凡二十一門、二百九十七方，其後時有增補。
　　△《諸家名方》二卷
　　福建提舉司所刊市肆常貨而局方所未收者。
　　△《易簡方》一卷
　　永嘉王碩德膚撰。增損方三十首，■〈口父〉咀藥三十品，市肆常貨圓子藥十種，以為倉卒應用之備。其書盛行於世。
　　△《四時治要方》一卷
　　永嘉屠鵬時舉撰。專為時疾瘧痢、吐瀉、傷寒之類，雜病不與焉。
　　△《治奇疾方》一卷
　　夏子益撰。凡三十八道，皆奇形怪證，世間所未見者。
　　△《傷寒證類要略》二卷、《玉鑒新書》二卷
　　汴人平堯卿撰。專為傷寒而作。皆仲景之舊也，亦別未有發明。
　　△《瘡疹證治》一卷
　　金華謝天錫撰。
　　△《產寶諸方》一卷
　　不著名氏。集諸家方，而以《十二月產圓》冠之。
　　△《纂要備急諸方》一卷
　　不知何人集。皆倉卒危急所須樂及雜術也。
　　△《摘要方》一卷
　　《傷寒十勸》及《危證十病》，末載《託裏十補散方》。
　　△《劉涓子神仙遺論》十卷
　　東蜀刺史李頔錄。按《中興書目》引《崇文總目》雲宋龔慶宣撰。劉涓子者，晉末人，於丹陽縣得《鬼遺方》一卷，皆治癰疽之法，慶宣得而次第之。今按：《唐志》有龔慶宣《劉涓子男方》十卷，未知即此書否？卷或一板，或止數行。名為十卷，實不多也。
　　△《衛濟寶書》一卷
　　稱東軒居士，不著名氏。治癰疽方也。
　　△《外科保安方》三卷
　　知興化軍亳社張允蹈家藏方。龔參政茂良、劉太史夙為之序、跋。
　　△《五發方論》一卷
　　不知名氏。亦吳晦父所錄。
　　△《李氏集驗背疽方》一卷
　　泉江李迅嗣立撰。凡五十二條，其論議詳盡曲當。
