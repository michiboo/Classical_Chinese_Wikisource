
　　●直齋書錄解題卷五
　　○詔令類
　　△《西漢詔令》十二卷
　　吳郡林慮德祖編。采括志傳，參之本紀，以示信安程俱致道。俱以世次先後各為一卷，差比歲月，纂而成書，且為之序。虙嘗試中詞學，為開封府掾，尹以佞幸進，有所不樂，引疾納祿去，遂終於家。
　　△《東漢詔令》十一卷
　　宗正寺主簿鄞樓昉暘叔編。大抵用林氏舊體，自為之序。帝王之制具在百篇，後世不可及矣。兩漢猶為近古，愚未冠時，無書可觀，雖二史亦從人借。嘗於班《書》志、傳錄出諸詔，與紀中相附，以便覽閱。既仕於越，乃得見林氏書，而樓氏書近出，其為好古博雅，斯以勤矣。惟平、獻二朝，莽、操用事，如錫莽及廢伏後之類，皆當削去，莽時尤多也。
　　△《本朝大詔令》二百四十卷
　　寶謨閣直學士，豫章李大異伯珍刻於建寧，雲紹興間宋宣獻家子孫所編纂也，而不著其名。始自國初，迄於宣、政，分門別類，凡目至為詳也。
　　△《玉堂制草》十卷
　　參政鉅野李邴漢老編。承平以前制誥。
　　△《中興玉堂制草》六十四卷
　　同知樞密鄱陽洪遵景嚴編。起建炎，迄紹興末。
　　△《中興續玉堂制草》三十卷
　　丞相益文忠公東裏周必大子充為學士院時編進。始嘗進言，加上德壽尊號，不以表而以議，且稱「嗣皇帝」為非是，遂革之。今書以尊號表為卷首，而增附《館職策問》於後。起隆興，迄淳熙改元。自後未有續者。
　　△《綸言集》三十一卷
　　宇文粹中、虛中兄弟所編集。
　　△《中興綸言集》二十八卷
　　左司郎中莆田鄭寅子敬編。寅，知樞密院僑之子，靖重博洽，藏書數萬卷，於本朝典故尤熟。
　　○偽史類
　　△《淝上英雄小錄》二卷
　　信都鎬撰。所錄楊行密將吏有勛名者四十人，其二十四人皆淝上，余諸道人，又有僧、道、漁、樵之屬十人，錄其小事，故名「小錄」。
　　△《江淮異人錄》二卷
　　吳淑撰。所紀道流、俠客、術士之類，凡二十五人。
　　△《南唐烈祖開基志》十卷
　　南唐滁州刺史王顏撰。起天祐乙丑，止升元癸卯，合三十九年。
　　△《南唐烈祖實錄》十三卷
　　南唐史館修撰高遠撰。闕第八、第十二卷。遠又嘗為《吳錄》二十卷。而徐鉉、鄭文寶皆雲，開寶中，遠始緝升元以來事，書未成而疾，悉焚其草，故事多遺落。
　　△《江南錄》十卷
　　給事中廣陵徐鉉鼎臣、光祿卿池陽湯悅德川撰。二人皆唐舊臣，故太宗命之撰次。悅即殷崇義，避宣祖諱及太宗舊名，並姓改焉。
　　△《南唐近事》二卷
　　工部郎江南鄭文寶撰。序雲三世四十年，起天福己酉，終開寶乙亥。然泛記雜事，實小說傳記之類耳。
　　△《江表志》三卷
　　鄭文寶撰。序言徐鉉、湯悅所錄，事多遺落，無年可編。然前錄固為簡略，而猶以年月紀事，今此書亦止雜記，如事實之類爾。《近事》稱太平興國二年丁丑，今稱庚戌者，大中祥符三年也。
　　△《南唐書》三十卷
　　陽羨馬令撰。序言其祖太博元康世家金陵，多知南唐故事，未及撰次，今纂先志而成之，實崇寧乙酉。其書略備紀傳體，而亦言徐鉉、湯悅之疏略雲。
　　△《江南余載》二卷
　　不著姓名。序言徐鉉始奉詔為《江南錄》，其後王舉、路振、陳彭年、楊億皆有書。大概六家皆不足以史稱，而龍袞為尤甚。熙寧八年，得鄭君所述於楚州，其事跡有六家所遺或小異者，刪落是正，取百九十五段，以類相從。鄭君者，莫知何人，豈即文寶也耶？
　　△《新修南唐書》十五卷
　　寶謨閣待制山陰陸遊務觀撰。采獲諸書，頗有史法。
　　△《前蜀紀事》二卷
　　後蜀學士毛文錫平珪撰。起廣明庚子，盡天福甲子，凡二十五年。文錫，唐太僕卿龜範之子，十四登進士第，入蜀，仕建至判樞密院，隨衍入洛而卒。
　　△《後蜀紀事》二卷
　　直史館太常博士董淳撰。惟記孟昶事。
　　△《蜀檮杌》十卷
　　殿中侍御史裏行新建張唐英次功撰。唐英自號黃松子，南英天覺之兄也。
　　△《吳越備史》九卷
　　吳越掌書記範垌、巡官林禹撰。按《中興書目》，其初十二卷，盡開寶三年，後又增三卷，至雍熙四年。今書止石晉開運，比初本尚闕三卷。
　　△《吳越備史遺事》五卷
　　全州觀察使錢儼撰。俶之弟也。其序言《備史》亦其所作，託名林、範，而遺名墜跡，殊聞異見，闕漏未盡者，復為是編。時皇宋平南海之二年吳興西齋序。蓋開寶五年也。儼以三年代其兄偡刺湖州。
　　△《閩中實錄》十卷
　　周顯德中，揚州永貞縣令蔣文惲記王審知父子及將吏、儒士、僧道事跡，末亦略及山川土物。
　　△《閩王列傳》一卷
　　秘書監晉江陳致雍撰。二世七主，通六十年。
　　△《閩王事跡》一卷
　　不知何人作。卷末稱光啟二年至天聖九年，一百三十八年。其所記頗詳。
　　△《三楚新錄》三卷
　　知貴州修仁縣周羽衝撰。上卷為湖南馬殷，中卷為武陵周行逢，下卷為荊南高季興。
　　△《湖南故事》十卷
　　不知作者。記馬氏至周行逢事。《館閣書目》作十三卷，蓋為列傳十三篇，其實十卷也。文辭鄙甚。
　　△《五國故事》二卷
　　不知作者。記吳、蜀、閩、漢諸國事。
　　△《九國志》五十一卷
　　右正言知制誥祁陽路振子發撰。九國者，謂吳、唐、二蜀、東南二漢、閩、楚、吳越，各為世家、列傳，凡四十九卷。末二卷為北楚，書高季興事，張唐英所補撰也。
　　△《十國紀年》四十卷
　　劉恕撰。十國者，即前九國之外，益以荊南，張唐英所謂北楚也。
　　△《天下大定錄》一卷
　　殿中丞通判桂州王舉撰。景祐間人。始高季興，終劉繼元。其所記疏略，獨江南稍詳。書本十卷，今但為一卷，恐非全書也。
　　△《陰山雜錄》十六卷
　　不著名氏。莆田鄭氏《書目》雲趙志忠撰。志忠者，遼中書舍人，得罪於宗真，挺身來歸。歐公《歸田錄》雲，志忠本華人，自幼陷虜，為人明敏，在虜中舉進士至顯官，歸國，能述虜中君臣世次、山川風物甚詳。今觀此書，可概見矣。
　　△《燕北雜錄》五卷、《西征寨地圖》附
　　思卿武珪記。嘉祐六年，宮苑使知雄州趙進於朝。珪自契丹逃歸，事見《國史傳》。
　　△《契丹錄》一卷
　　即《陰山雜錄》之首卷也。
　　△《匈奴須知》一卷
　　歸明人田緯編次。錄契丹地理官制。
　　△《辨鴂錄》一卷
　　不著名氏。契丹譯語也。凡八篇。
　　△《虜廷須知》一卷
　　左藏庫副使知安肅軍陳昉撰：熙寧元年，集賢校理鄭穆為之序，凡二十一條目。
　　△《西夏須知》一卷
　　內殿承制鄜延都監劉溫潤撰。凡十五條目。
　　△《金人亡遼錄》二卷
　　燕山史願撰。或稱《遼國遺事》。
　　△《松漠記聞》二卷
　　徽猷閣直學士鄱陽洪皓光弼撰。皓奉使留敵中錄所聞雜事。
　　△《征蒙記》一卷
　　金人明威將軍登州刺史李大諒撰。建炎巨寇之子，隨其父成降金者也；所記家人跳梁，自其全盛時，已不能制矣。
　　△《金國志》二卷
　　承奉郎張棣撰。淳熙中歸明人，記金國事頗詳。
　　△《金國志》一卷
　　不著名氏。似節略張棣書。其末又雜錄金國事宜，及海陵以後事。
　　△《金國節要》三卷
　　右從事郎兗人張匯東卿撰。宣和中隨父官保州，陷金十五年，至紹興十年歸朝。
　　△《偽楚錄》二卷
　　不著名氏。
　　△《偽齊錄》二卷
　　不著名氏。
　　△《金人南遷錄》一卷
　　稱偽著作郎張師顏撰。頃初見此書，疑非北人語，其間有曉然傅會者，或曰華嶽所為也。近扣之汴人張總管翼，則雲歲月皆牴牾不合，益證其妄。
　　○雜史類
　　△《越絕書》十六卷
　　無撰人名氏，相傳以為子貢者，非也。其書雜記吳、越事，下及秦、漢，直至建武二十八年。蓋戰國後人所為，而漢人又附益之耳。越絕之義曰：「聖人發一隅，辯士宣其辭；聖文越於彼，辯士絕於此。」故題曰「越絕」。雖則雲然，而終未可曉也。
　　越者，國之氏也；絕者，絕也，謂勾踐時也；絕者，絕也，絕惡反之於善。越專其功，故曰「越絕」，並見本書。文簡批編尾雲︰《越絕書》訛不可讀，如樂架之有啞鍾。漁父辭劍事，見於此書。
　　△《戰國策》三十卷
　　司馬遷《史記》所本，劉向所校者也。但無撰人名氏。後漢高誘注。自東周至中山十二國，凡三十三篇。
　　△《鮑氏校定戰國策》十卷
　　尚書郎括蒼鮑彪注。以西周正統所在，易為卷首。其注凡四易槁乃定。
　　△《九州春秋》九卷
　　晉司馬彪紹統撰。漢末州部之亂，司、冀、徐、兗、青、荊、揚、梁、幽，凡盜賊僭叛皆紀之。
　　△《華陽國志》二十卷
　　晉散騎常侍蜀郡常璩道將撰。志巴、蜀地理、風俗、人物及公孫述、劉焉、劉璋、先後主以及李特等事跡。末卷為《序志》，雲肇自開闢，終乎永和三年。
　　△《後魏國典》三十卷
　　唐太常少卿元行衝撰。行衝以系出拓跋，乃撰《魏典》三十篇，文約事詳，學者尚之。此本從莆田劉氏借錄，卷帙多寡不同，歲月首尾不具，殆類鈔節，似非全書。
　　△《大業雜記》十卷
　　唐著作郎杜寶撰。紀煬帝一代事。序言貞觀修史未盡實錄，故為此書，以彌縫闕漏。
　　△《建康實錄》二十卷
　　唐許嵩撰。載吳、晉、宋、齊、梁、陳六朝都建康者，編年附傳，大略用實錄體。
　　△《行在河洛記》十卷
　　唐宰相尉氏劉仁軌正則撰。記李密、王世充事。末二卷記隋都城、宮殿、池苑。按《唐志》作《行年記》二十卷。
　　△《河洛春秋》二卷
　　唐洋州司功包諝撰。記安史之亂。
　　△《明皇雜錄》一卷
　　唐校書郎鄭處誨撰。雜記明皇時事。大中九年序。處誨，太和八年進士也。
　　△《開天傳信記》一卷
　　唐吏部員外郎鄭檗撰。雜記開元、天寶時事。
　　△《安祿山事跡》三卷
　　唐華陰尉姚汝龍撰。
　　△《開元昇平源》一卷
　　唐史官吳兢撰。敘姚崇十事。
　　△《廬陵王傳》一卷
　　唐彭王傅會稽徐浩季海撰。敘狄仁傑五王事。
　　△《奉天錄》四卷
　　唐趙元一撰。起建中四年涇原叛命，終興元元年克復神都。
　　△《燕南記》三卷
　　唐恆州司戶魏郡谷況撰。專記成德一鎮事。自建中二年至太和七年，起張孝忠，終王承元。古語有「燕南垂，趙北際」，今以其在燕之南，故名。然河北諸鎮連叛事跡，大略具矣。
　　△《建中河朔記》六卷
　　唐李公佐撰。序言與從弟正封讀國史至建中、貞元之際，序述河朔故事，未甚詳備，以舊聞於老僧智融及谷況《燕南記》所說略同，參錯會要，以補史闕。
　　△《邠志》三卷
　　唐殿中侍御史淩準宗一撰。邠軍即朔方軍也。此本從盱江晁氏借錄，其末題曰：「文忠修《唐史》，求此書不獲，今得於忠憲范公之孫伯高。其中尚多誤，當訪求正之。紹興乙丑晁公酇。」
　　△《涼國公平蔡錄》一卷
　　唐山南東道掌書記鄭澥蘊士撰。涼國公者，李愬也。
　　△《國史補》三卷
　　唐學士李肇撰。
　　△《大唐新語》十三卷
　　唐江都縣主簿劉肅撰。自武德迄大歷，分類編纂，凡三十類。元和丁亥歲序。
　　△《太和野史》三卷
　　不著名氏。但稱大中戊辰陳郡袁濤序。自鄭注而下十七人，本共為一軸「濤分之為三卷。
　　△《太和摧凶記》一卷
　　文與上同，而不分卷，豈其初本耶？
　　△《野史甘露記》二卷
　　不著名氏。上卷記甘露之禍，下卷敘諸臣本末。
　　△《乙卯記》一卷
　　唐布衣李潛用撰。末又有吳郡李實者，述訓、注本謀附益之。乙卯者，太和九年也。
　　△《兩朝獻替記》三卷
　　唐宰相李德裕文饒撰。敘文、武兩朝相位奏對事跡。
　　△《會昌伐叛記》一卷
　　李德裕撰。記平澤潞事。
　　△《次柳氏舊聞》一卷
　　李德裕撰。記柳芳所聞於高力士者，凡十七條。上元中，芳謫黔中，力士徙巫州。芳從力士問禁中事。德裕父吉甫從芳子冕聞之。
　　△《四夷朝貢錄》十卷
　　唐給事中渤海高少逸撰。會昌中，宰相李德裕以黠戛斯朝貢，莫知其國本原，詔為此書。凡二百一十國，本二十卷，合之為十卷。
　　△《東觀奏記》三卷
　　唐右補闕裴延裕膺余撰。記宣宗朝事，凡八十九條。
　　△《貞陵遺事》二卷、續一卷
　　唐中書舍人令狐澄撰。吏部侍郎柳玭續之。澄所記十七事，玭所續十四事。
　　△《咸通庚寅解圍錄》一卷
　　唐成都少尹張雲景之撰。言南詔圍城扞禦事。
　　△《金鑾密記》三卷
　　唐翰林學士承旨京兆韓偓致堯撰。具述在翰苑時事，危疑艱險甚矣。昭宗屢欲相之，卒不果而貶，竟終於閩。非不幸也，不然與崔垂休輩駢肩就戮於朱溫之手矣。
　　△《廣陵妖亂志》三卷
　　唐晉陽鄭延晦撰。言高駢、呂用之、畢師鐸等事。
　　△《汴水滔天錄》一卷
　　唐左拾遺王振撰。言朱溫篡逆事。
　　△《朱梁興創遺編》二十卷
　　梁宰相馮翊敬翔子振撰。自廣明巢賊之亂、朱溫事跡，迄於天祐弒逆，大書特書，不以為愧也。其辭亦鄙俚。
　　△《莊宗召禍記》一卷
　　後唐中書舍人黃彬撰。
　　△《三朝見聞錄》八卷
　　不知作者。起乾符戊戌，至天祐末年，及莊宗中興，後唐、河東事跡。三朝者，僖、昭、莊也。其文直述多鄙俚。
　　△《大唐補記》三卷
　　南唐程匡柔撰。序言懿宗朝有焦璐者撰《年代紀》，述神堯，止宣宗。匡柔襲《三百年曆》，補足十九朝。起咸通戊子，止癸巳，附璐書中。乾符以後備存《補紀》。末有《後論》一篇，文辭雖拙，論議亦正。
　　△《賈氏備史》六卷
　　漢諫議大夫賈緯撰。敘石晉禍亂，每一事為一詩系之。
　　△《晉太康平吳記》二卷
　　周兵部尚書張昭撰。世宗將討江南，昭采晉武平孫皓事跡，為書上之。
　　△《晉朝陷蕃記》四卷
　　宰相大名範質文素撰，據莆田鄭氏《書目》雲爾。本傳不載，故《館閣書目》雲不知作者。未悉鄭氏何所據也。
　　△《五代補錄》五卷
　　尋陽陶嶽撰。每代為一卷，凡一百七條。嶽，雍熙二年進士。
　　△《五代史闕文》一卷
　　翰林學士巨野王禹偁無之撰。
　　△《建隆遺事》一卷
　　王禹偁撰。其記陳橋驛前戒誓諸將事元出熙陵，而序文雲近取《實錄》，入禁中親自筆削。然則此書之作，誠有謂也。《邵氏聞見錄》亦嘗表而出之，而或者亦辨此書之偽，是見於王明清《揮麈錄》者，尤有據，當考。
　　△《甘陵伐叛記》一卷
　　題文升撰，不知何人。末有論，稱甘陵人蘇朔為余言其大父慶歷中陷賊，親見則初叛時事。按《中興書目》有《甘陵誅叛錄》，稱殿中丞王起撰。起時為文彥博幕客。然則別自一書也。
　　△《涑水記聞》十卷
　　司馬光撰。此書行於世久矣，其間記呂文靖數事，呂氏子孫頗以為諱，蓋嘗辨之以為非溫公全書。而公之曾孫侍郎伋季思遂從而實之，上章乞毀板。識者以為譏。
　　△《書壬戌事》一卷
　　不知何人作。其記永樂之事甚詳。
　　△《逸史》二十卷
　　丞相楊羨蔣芾子禮撰。其曾祖魏公之奇潁叔所記《逸史》，殆數百冊，兵火散失，捃摭遺槁，得六百六十事，為十九門。淳熙改元書成，為之序。
　　△《林氏野史》八卷
　　同知樞密院長樂林希子中撰。希不得志於元祐，起從章惇，甘心下遷西掖，草諸賢謫詞者也。而此書記熙寧、元豐以來事，頗平直，不類其所為。或言此書作於元祐之前，其後時事既變，希亦隨之，書藏不毀。久而時事復變，其孫懋於紹興中始序而行之耳。
　　△《元和錄》三卷
　　池州石埭縣尉維揚馬永明叟撰。自元和三年牛、李對策，以至大中十三年令狐綯罷相，唐朋黨本末具矣。永錫嘗著《唐職林》、《實賓錄》等書，崇、觀、政和間人也。又有馬永卿大年者，從劉元城遊，大觀三年進士，當是其群從。《館閣書目》以永錫為唐人，大誤也。
　　△《邵氏辨誣》三卷
　　右奉直大夫河南邵伯溫子文撰。專辨紹聖群小誣謗宣仁事本末。紹興中，其子待制溥上之。
　　△《邵氏聞見錄》二十卷
　　邵伯溫撰。多記國朝事。又有《後錄》三十卷，其子溥所作，不專紀事。在子錄小說類。
　　康節兩孫溥、博。嘗見川本《邵氏聞見後錄》，名博，今作溥，未知直齋何所據？恐博是。蓋刊本不應誤也。
　　△《國史後補》五
　　卷蔡絳撰。條，京之愛子。京末年事皆出條。條兄攸既叛父，亦與絳不咸。此書大略為其父自解，而滔天之惡，終有不能隱蓋者。其間所載宮闈禁密，非臣庶所得知，亦非臣庶所宜言，既出絳筆，事遂傳世，殆非人力也。
　　△《北征紀實》二卷
　　蔡絳撰。敘伐燕本末。歸罪童貫、蔡攸，亦欲為京文飾，然京之罪不可掩也。
　　△《靖康要錄》五卷
　　不著撰人名氏。自欽廟潛邸，迄靖康元年十二月事。
　　△《朝野僉言》二卷
　　不著名氏。有序。建炎元年八月《系年錄》稱夏少曾，未詳何人。
　　△《靖康傳信錄》一卷
　　丞相李綱伯紀撰。丁未二月。
　　△《靖康奉使錄》一卷
　　鄭望之撰。
　　△《靖康拾遺錄》一卷
　　何烈撰。又名草史。
　　△《孤臣泣血錄》三卷、《拾遺》一卷
　　丁特起撰。
　　△《裔夷謀夏錄》七卷
　　翰林學士新安汪藻彥章撰。
　　△《陷燕記》一卷
　　賈子莊撰。記燕山初陷事。子莊，不知其名，蔡靖客也。
　　△《南歸錄》一卷
　　直秘閣沈琯撰。亦記燕山事。
　　△《靖康錄》一卷
　　太學生朱邦基撰。
　　△《金人犯闕記》一卷
　　草茅方冠撰。
　　△《汴都記》一卷
　　無名氏。
　　△《靖康遺錄》一卷
　　太學生沈良撰。
　　△《靖康野錄》一卷
　　無名氏。
　　△《避戎夜話》一卷
　　吳興石茂良太初撰。
　　△《靖康小史》一卷
　　不著名氏。其末稱名曰烈。即何烈《草史》也。
　　△《痛定錄》一卷
　　不著名氏。
　　△《悲喜記》一卷
　　圍城中人作書與所親曰中美知府者，具述喪亂本末，自稱名曰暘，皆不知何人也。
　　嘗見一書，名《皇旋陷虜記》，中間載秘書少監趙暘與姚太守書云云，雖無中美之稱，恐即此書也。
　　△《建炎中興記》一卷
　　耿延禧撰。
　　△《建炎中興日曆》五卷
　　宰相新安汪伯彥廷俊撰。敘元帥開府至南都踐極。
　　△《呂忠穆答客問》一卷
　　宰相濟南呂頤浩元直撰。
　　△《呂忠穆勤王記》一卷
　　左宣教郎臧梓撰。記建炎復辟事。
　　△《渡江遭變錄》一卷
　　丞相上蔡朱勝非藏一撰。記苗、劉作難至復辟事。
　　△《建炎復辟記》一卷
　　無名氏。
　　△《建炎通問錄》一卷
　　宣教郎傅雱撰。建炎初，李丞相綱所進。
　　△《北狩聞見錄》一卷
　　幹當龍德宮曹勛功顯撰。勛扈從北狩，以徽廟御劄，聞道走行在所，以建炎二年七月至南京。
　　△《北狩行錄》一卷
　　蔡鞗、王若衝撰。
　　△《戊申維揚錄》一卷
　　無名氏。
　　△《維揚過江錄》一卷
　　尚書左丞葉夢得少蘊撰。
　　△《己酉航海記》一卷
　　中書合人李正民撰。又名《建炎居邠記》。
　　△《建炎假道高麗錄》一卷
　　楊應誠撰。取道遼東，奉使金虜，不達而還。
　　△《紹興講和錄》二卷
　　無名氏。
　　△《亂華編》三十三卷
　　知盱眙軍東平劉荀子卿編。其前有小序數語雲︰「方敬塘割幽、燕遺契丹之日，孰知為本朝造禍之原哉！逮王安石創新法為辟國之謀，又孰知紹述者召禍之酷哉！」所集雜史、傳記近三十種。荀，忠肅丞相諸孫也。
　　△《元祐黨籍列傳譜述》一百卷
　　龔頤正撰。以諸臣本傳及志、狀、家傳、遺事之類集成之。其事跡微晦，史不可見者，則採拾諸書為之補傳，凡三百九人，其闕者四人而已。淳熙中，史院取其書以修《四朝國史》。洪邁奏乞甄錄，補和州文學，後賜出身。詳見「編年類」。頤正，給事中原之曾孫也。
　　△《紹興正論》二卷
　　序稱瀟湘野夫，不著名氏。錄文武官不附和議及忤秦檜得罪者。
　　△《紹興正論小傳》二十卷
　　宗正寺主簿鄞樓昉暘叔撰。以《正論》中姓名，仿《元祐黨傳》為之。
　　△《三朝北盟會編》二百五十卷
　　直秘閣清江徐夢莘商老撰。輯諸書二百餘家，分上、中、下。上為政、宣二十五卷，中為靖康七十五卷，下為炎、興百五十卷。
　　△《北盟集補》五十卷
　　夢莘以前書詮載不盡者五家，續編次於中、下二帙，以補其闕。靖康、炎、興各為二十五卷。
　　△《中興十三處戰功錄》一卷
　　參政眉山李璧季章撰。中興以來，禦寇立功惟此十三處，編為一書，所謂司勛藏其貳者也。開禧乙丑，北事將作，其書成。
　　△《建炎以來朝野雜記甲乙集》共四十卷
　　李心傳撰。上自帝系、帝德、朝政、國典，下及見聞瑣碎，皆錄之。蓋南渡以後野史之最詳者。
　　△《西陲泰定錄》九十卷
　　李心傳撰。記吳曦叛逆以及削平本末，起嘉泰辛酉，迄嘉定辛未，為三十七卷。其後蜀事益多，又增修至辛巳之冬，通為九十卷。仍頗用太史公年表例，並記國家大政令、邊防大節目。首尾二十年。
　　○典故類
　　△《貞觀政要》十卷
　　唐吳兢撰。前題衛尉少卿兼修國史，按《新舊書》列傳，兢未嘗為此官，而書亦不記歲月。但其首稱良相侍中安陽公、中書令河東公，亦未詳為何人。《館閣書目》雲神龍中所進，當考。
　　△《魏鄭公諫錄》五卷
　　唐尚書吏部郎中瑯邪王綝撰。綝，字方慶，以字行。相武后，其為吏部當在高宗時。《館閣書目》作王琳，誤也。所錄魏公進諫奏對之語，又名《魏文貞公故事》。
　　△《翰林盛事》一卷
　　唐剡尉常山張著處晦撰。紀儒臣盛事，自武德中迄於天寶。首載張文成七登科者，即著之祖也。
　　△《衣冠盛事》一卷
　　唐武功蘇特撰。
　　△《李司空論事》一卷
　　唐大中史官蔣偕錄。司空者，李絳深之，元和宰相也。
　　△《太和辨謗略》三卷
　　唐宰相李德裕撰。初，憲宗命令狐楚等為《元和辨謗略》十卷，錄周、秦、漢、魏迄隋忠賢罹讒謗事跡。德裕等刪其繁蕪，益以唐事，裁成三卷，太和中上之。集賢學士裴潾為之序。元和書今不存，《邯鄲書目》亦止有前五卷。
　　△《秦傳玉璽譜》一卷
　　題博陵崔逢修，協律郎嚴士元重修，河中少尹魏德謨潤色。
　　△《國璽傳》一卷、《傳國璽記》一卷
　　《傳》，無名氏所記，止唐肅宗。《記》，稱嚴士元，與前大同小異。
　　△《玉璽雜記》一卷
　　徐景撰。乾元元年七月記。《唐志》有徐景《玉璽正錄》，即此書也。
　　△《楚寶傳》一卷
　　杜確撰。肅宗乾元二年，楚州尼真如獻寶事。
　　△《八寶記》一卷
　　無名氏。大觀二年。
　　△《唐文宗朝備問》一卷
　　不著名氏。雜錄唐朝典故。
　　△《通典》二百卷
　　唐宰相京兆杜佑君卿撰。采《五經》、群史、歷代沿革廢置、群士論議，迄於天寶，凡為八門，曰《食貨》、《選舉》、《職官》、《禮》、《樂》、《兵刑法》、《州郡》、《邊防》。貞元中表上之，李翰為之序。初，劉秩為《政典》三十五篇，佑以為未盡，廣而成之。
　　△《續通典》二百卷
　　翰林學士承旨大名宋白太素等撰。咸平三年奉詔，四年九月書成。起唐至德初，迄周顯德末。王欽若言杜佑《通典》上下數千載，為二百卷，而其中四十卷為開元禮。今之所載二百餘年，亦如前書卷數，時論非其重復。
　　△《國朝通典》二百卷
　　不著名氏，或言魏鶴山所為，似方草創未成書也。凡通典、會要，前志及《館閣書目》皆列之類書。按通典載古今制度沿革，會要專述典故，非類書也。
　　△《唐會要》一百卷
　　司空平章事晉陽王溥齊物撰。初，唐德宗時，蘇冕撰四十卷，武宗朝，崔鉉續四十卷，至是溥又采宣宗以降故事，共成百卷。建隆二年正月上之。按《唐志》蘇冕《會要》四十卷，《續會要》四十卷，楊紹復等撰，崔鉉監修。而《會要》稱杭州刺史蘇弁與兄冕纂國朝故事為是書。弁聚書至二萬卷，次於集賢、蕓閣。弁字元容，武功人，武后宰相良嗣之從孫。冕仕為京兆士曹，弁判度支，以腐粟給邊坐貶，冕亦廢。
　　△《五代會要》三十卷
　　王溥撰。
　　△《六朝國朝會要》三百卷
　　監修國史華陽王珪禹玉撰。始，仁宗命纂修，自建隆至慶歷四年，成八十五卷。熙寧三年，珪為學上承旨乞續修至熙寧十年，總二十一類，八百五十五門，舊書亦略增損，為三百卷。
　　△《政和重修國朝會要》百十卷
　　先是王禹玉監修，自建隆至熙寧，凡三百卷。崇寧中重修，僅成《吉禮》百十卷，政和進呈。餘四類，編治垂成，宣和庚子罷局，遂成散漫。紹興間，少蓬程俱申請就知桂州許中家借抄之。許中嘗與崇寧修書，故存此本，得以備中禁之采錄。今重修本題淮康軍節度使充禮制局詳議官蔡攸等奉敕重修。
　　△《續會要》三百卷
　　監修仙井虞允文並甫等上。自紹興十年編修，起元豐元年，迄靖康之末。乾道六年書成。
　　△《中興會要》二百卷
　　監修晉江梁克家叔子等上。乾道六年，既進《續會要》，有旨自建炎元年續修，止紹興三十二年。九月成書。
　　△《國朝會要總類》五百八十八卷
　　李心傳所編，合三書為一。刻於蜀中，其板今在國子監。
　　△《三朝寶訓》三十卷
　　翰林學士李淑等撰。天聖五年，監修國史青社王曾孝先奏，乞用唐吳兢《貞觀政要》故事，取三朝聖語、政事及臣僚奏對不入正史者，別為一書，與《國史》、《實錄》並行。至十年書成，詔以「寶訓」為名。其後進讀於邇英、延義。今《館閣書目》以為二十卷，富弼所上者，非也，乃《政要》爾。
　　△《三朝訓鑒圖》十卷
　　學士李淑、楊偉等修纂。慶歷八年，偉初奉旨檢討三朝事跡，乞與淑共編，且乞制序。皇祐元年書成。頃在莆田，有售此書者，亟求觀之，則已為好事者所得，蓋當時禦府刻本也。卷為一冊，凡十事，事為一圖，飾以青赤。亟命工傳錄，凡字大小、行廣狹、設色規模，一切從其舊，斂衤任鋪觀，如生慶歷、皇祐間，目睹聖作明述之盛也。按《館閣書目》載此書雲繪采皆闕，至《續書目》乃雲得其全。未知果當時刻本乎，抑亦摹傳也？
　　△《三朝政要》二十卷
　　宰相河南富弼彥國撰。慶歷三年，弼為樞副，上言選官置局，以三朝典故分門類聚，編成一書，以為模範。命王洙、余靖、孫甫、歐陽修同共編纂，四年書成，名《太平故事》，凡九十六門，每事之後各釋其意。至紹興八年，右朝議大夫呂源得舊印本，刊正增廣，名《政要釋明策備》上之於朝。《館閣書目》指《政要》為《寶訓》，非也。
　　△《兩朝寶訓》二十卷
　　禮部郎中長樂林希子中編進，用天聖故事也。元豐六年表上。
　　△《仁皇訓典》六卷
　　翰林侍講范祖禹撰。元祐八年經筵所上。凡三百十七條，大略亦用「寶訓」體。
　　△《歷代年號並宮殿等名》一卷
　　丞相饒陽李虻明叔在翰苑時所纂。
　　△《朝制要覽》五十卷
　　（屯）田郎中宋咸撰。此書傳於陸放翁氏，放翁書其後曰：「先君會稽公晚歲喜觀，間為子弟講論因革，率至夜分。」會稽公者，其父宰元鈞也。其書作於嘉祐中，皆國初故寶，觀之使人有感焉。
　　△《景德會計錄》六卷
　　丞相吳郡丁謂謂之撰。時為三司使。序言歲收兩京十七路帳籍四萬四百有七，日入疾徐事一千五百，文移倍之。仿李吉甫《國計簿》、賈耽《國要圖》，總其目得四十，列為六卷，一《戶賦》，二《郡縣》，三《課入》，四《歲用》，五《祿食》，六《雜記》。大抵取景德中一年為準。
　　△《皇祐會計錄》六卷
　　樞密信都田況元均權三司使時所撰。仿景德之舊，取一歲最中者為準。又為《儲運》一篇，以補其闕。
　　△《春明退朝錄》三卷
　　龍圖閣直學士常山宋敏求次道撰。所記多故實。其父宣獻公綬居第在春明坊，如晁氏稱昭德也。
　　△《先朝政範》一卷
　　直集賢院徂徠石介守道編進。自《任將》至《悔過》凡十二篇。
　　△《尊號錄》一卷
　　丞相安陸宋庠公序撰。大意以為徽號誇詡非古，而我祖宗往往謙遜不居，猶願超然遠覽，盡屏前號。其愛君以德者歟？至神宗遂卻不受，至於今行之。
　　△《輔弼名對》四十卷
　　天禧中前進士劉顏編。自漢迄五代為四十門。
　　△《青社賑濟錄》一卷
　　丞相富文忠公弼，青州捄荒施行文牘也。
　　△《元豐問事錄》二卷
　　光祿寺丞李德芻撰。德芻，邯鄲李淑之子，元豐中為詳定官制檢討文字，詔旨所問奏槁，錄為此書。
　　△《官制局紀事》一卷
　　李德芻奉旨編。錄置局以來命官等事。
　　△《中書備對》十卷
　　太常丞檢正戶房公事管城畢仲衍夷仲撰。凡一百二十五門，附五十八事。
　　△《呂申公掌記》一卷
　　丞相申國呂公著晦叔撰。在相位所記人材已用、未用名姓，及事當行、已行條目。
　　△《元祐榮觀集》五卷
　　左朝奉大夫權太學正汪浹撰。記元祐六年視學本末，並群臣所上詩、賦、頌、表之類。張舜民蕓叟為之序。
　　△《泰陵故事》二十卷
　　不著名氏。皆敘宣仁臨朝九年中制誥、表章、奏議之屬。
　　△《四明尊堯集》一卷
　　司諫延平陳瓘瑩中撰。專辨王安石《日錄》之誣僭不孫，與配食坐像之為不恭。瓘初在諫省，未以安石為非，合浦所著《尊堯集》猶回隱不直，末乃悔之，復為此書。以謂蔡卞專用《日錄》以修《神宗實錄》，薄神考而厚安石，尊私史而壓宗廟，以是編類其語得六十五條，總而論之。坐此羈管臺州。
　　△《尊堯錄》八卷
　　延平羅從彥仲素撰。從彥師事楊時，而李侗又師從彥，所謂南劍三先生者也。從彥當靖康初，以為本朝之禍，起於熙、豐不遵祖宗故事，故采四朝事為此錄，及李沆、寇準、王旦、王曾、杜衍、韓琦、范仲淹、富弼、司馬光、程顥名輔巨儒十人言行，附於其後。末有《別錄》一卷，專載司馬光論王安石、陳瓘論蔡京奏疏，欲上之朝，不果。嘉定中，太守劉允濟得其書奏之，且為版行。
　　△《本朝事實》三十卷
　　右承議郎李攸撰。
　　△《皇朝治跡統類》七十三卷
　　眉山彭百川叔融撰。略用袁樞《通鑒本末》條例，為《前集》四十卷，中興後事為《後集》三十三卷。
　　△《皇朝事類樞要》二百五十卷
　　蜀人張和卿編集。為一百五十門。蓋舉子答策之具也。
　　△《東家雜記》二卷
　　右朝議大夫孔傳撰。歷代追崇先聖故事，及孔林古跡。傳，蓋先聖四十七世孫也。
　　△《長樂財賦志》十六卷
　　知漳州長樂何萬一之撰。往在鄞學，訪同官薛師雍子然，几案間有書一編，大略述三山一郡財計，而累朝詔令申明沿革甚詳。其書雖為一郡設，於天下實相通。問所從得，薛曰：「外舅陳止齋修《圖經》，欲以為《財賦》一門，後緣卷帙多，不果入。」因借錄之，書無標目，以意命之曰《三山財計木末》。及來莆田，為鄭寅子敬道之，鄭曰：「家有何一之《長樂財賦志》，豈此耶？」復借觀之，良是。其間亦微有增損，末又有《安撫司》一卷。並鈔錄附益為全書。
　　△《內治聖監》二十卷
　　起居舍人兼嘉王府贊讀清江彭龜年子壽撰。取列聖修身齊家教子、訓齊宗室、防制外戚宦官執禦等事，以紹熙五年表上之。光宗稱善，且曰：「祖宗家法最善，漢、唐所不及也。」
　　△《高宗聖政草》一卷
　　陸遊在隆興初奉詔修《高宗聖政》，草創凡例，多出其手，未成而去，私篋不敢留槁。他日追記得此，錄之而書其後，凡二十條。
　　△《高宗孝宗聖政編要》二十卷
　　《高宗聖政》五十卷，《孝宗聖政》五十卷，乾道、淳熙中所修，皆有御製序。此二帙，書坊鈔節以便舉子應用之儲者也。
　　△《孝宗聖政》十二卷
　　亦書坊鈔節，比前為稍詳。
　　△《會稽和買事宜錄》七卷
　　浙東帥鄱陽洪邁景盧、提舉常平三山鄭湜補之集。初，承平時，預買令下，守越者無遠慮，凡一路州縣所不受之數，悉受之，故越之額特重，以匹計者十四萬六千九百，居浙東之半。人戶百計規免，皆詭為第五等戶，而四等以上戶之害日益甚。於是有為畝頭均科之說者，帥鄭丙少嘉、憲邱崇宗卿、張詔君卿頗主之，由淳熙十一年以後略施行，而議者多以創科五等戶為不便。參政李彥穎秀叔、尚書王希呂仲行先後帥越皆言之，而王畫八事尤力。會光廟亦以為貽貧弱之害，戶部尚書葉翥叔羽奏乞先減四萬四千餘匹，止以十萬為額，而後議均敷。詔從之，仍令侍從集議，皆乞闕並詭挾。遂詔邁、湜措置，既畢，以施行次第類成此書，時紹熙元年也。
　　△《劉忠肅救荒錄》五卷
　　王居仁撰，淳熙乙未，樞密劉珙共父帥江東救荒本末，嘉定乙亥真景元刻之漕司，以配富鄭公《青社》之編，而以劉公行狀、謚議附錄於後。
　　△《西漢會要》七十卷、《東漢會要》四十卷
　　武學博士清江徐天麟仲祥撰。以二史所載漢家制度、典章，散於紀、傳、表、志者，仿唐以來「會要」體，分門編纂，其用力勤矣。其言範蔚宗《志》槁，為謝儼蠟以覆車，劉昭因蔚宗遺緒注而補之。夫既曰蠟以覆車，安得復有遺緒？蓋未考昭之所著，實司馬紹統《續漢書志》也。仲祥，乙丑進士，世有史學。其世父夢莘商老著《北盟會編》，父得之恩叔為《左氏國紀》，兄筠孟堅作《漢官考》，皆行於世。
　　△《漢制叢錄》三十二卷
　　袁夢麟應祥撰。以《二漢》所記典故，分門編類，凡二十五門。
　　△《平陽會》四卷
　　通直郎知平陽縣汪季良子駟撰。平陽號難治，為淛東「三陽」之冠，季良治有聲。乃以一邑財計，自兩稅而下，為二十一篇，終於歲會，旁通沿革，本末大略備矣。又為外篇五條，如砧基副本、催科檢放及書手除科敷之類，以為此財用所從出也。季良，端明應辰之孫，佳士，且能吏也。得年不永，士論惜之。
　　△《唐昌計》二卷
　　知昌化縣趙希■〈旡上土下〉克家撰。
