
　　●直齋書錄解題卷八
　　○譜牒類
　　△《姓源韻譜》一卷
　　唐張九齡撰。依《春秋正典》、柳氏《萬姓錄》、《世本圖》，捃摭諸書，纂為此譜，分四聲以便尋閱。古者賜姓別之，黃帝之子得姓者十四人是也；後世賜姓合之，漢高帝命婁敬、項伯為劉氏是也。惟其別之也，則離析，故古者論姓氏，推其本同；惟其合之也，則亂，故後世論姓氏，識其本異。自五胡亂華，百宗蕩析，夷夏之裔與夫冠冕輿臺之子孫，混為一區，不可遽知。此周、齊以來譜牒之學，所以貴於世也歟？
　　△《元和姓纂》十卷
　　唐太常博士三原林寶撰。元和中，朔方別帥天水閻某者，封邑太原以為言。上謂宰相李吉甫曰：「有司之誤，不可再也。宜使儒生條其源系，考其郡望，子孫職任，並總緝之。每加爵邑，則令閱視。」吉甫以命寶，二十旬而成。此書絕無善本，頃在莆田以數本參校，僅得七八，後又得蜀本校之，互有得失，然粗完整矣。
　　△《李氏皇室維城錄》一卷
　　屯田郎中李衢、沔王長史林贊修，止於僖宗。蓋昭宗時所錄也。
　　△《李氏房從譜》一卷
　　唐洛陽主簿李匡文撰。時為圖譜官。
　　△《聖唐偕日譜》一卷
　　前賀州刺史李匡文撰。序言前守職圖籍日，撰《天潢源派譜統》，務在省略，直取相承一葉，旁附首分諸房。今特從聖唐以來列聖下諸王、公主，逐帝書出，號曰「偕日」，與日齊行之義也。匡文字濟翁，又有《資暇集》見於錄。
　　△《唐宰相甲族》一卷
　　唐韋述、蕭穎士等撰。自王方慶而下，十有四家。
　　△《唐相門甲族》、《諸郡氏譜》共一卷
　　不著名氏。《甲族》八十六家，《氏譜》自京兆八姓而下，凡三百五十姓。
　　△《唐杜氏家譜》一卷
　　唐太子賓客杜信撰。
　　△《天下郡望氏族譜》一卷
　　唐李林甫等天寶八年所纂，並附五音於後。
　　△《姓苑》二卷
　　不著名氏。古有何承天《姓苑》。今此以李為卷首，當是唐人所為。
　　△《姓解》三卷
　　雁門邵思撰。以偏旁字類為一百七十門，二千五百六十八氏。景祐二年序。
　　△《千姓編》一卷
　　不著名氏。末雲嘉祐八年采真子記。以《姓苑》、《姓源》等書，撮取千姓，以四字為句，每字為一姓，題曰《千姓編》。三字亦三姓也。逐句文義亦頗相屬，殆《千字文》之比雲。
　　△《陳郡袁氏譜》一卷
　　袁陟世弼錄。
　　△《陶氏家譜》一卷
　　懷州教授陶直夫錄。侃之後也。
　　△《帝王系譜》一卷
　　武夷吳逵公路撰。政和壬辰也。自漢迄周顯德，每代略具數語。其論曹操迫脅君後，無復臣禮，逆節已顯。會其病死，故篡竊之惡，漏在身後。昔人謂其不敢危漢者，亦不核其情耳。此論與愚意吻合。
　　△《群史姓纂韻譜》六卷
　　永福黃邦先宋顯撰。凡史傳所有姓氏皆有韻，類聚而著其所出。建炎元年，其兄邦俊宋英為之序。
　　△《古今姓氏書辨證》四十卷
　　校書郎史館校勘臨川鄧名世元亞撰。其子椿年緒成之。
　　△《皇朝百族譜》四卷
　　長沙丁維臯撰。周益公為之序。時紹興末也。僅得百二十有三家，其闕遺尚多，未有能續裒集者。
　　△《米氏譜》一卷
　　奉直大夫米憲錄。蓋國初勛臣米信之後。信五世為芾元章，又三世為憲。
　　○目錄類
　　△《唐藝文志》四卷
　　《新唐書》中錄出別行。監中有印本。
　　△《崇文總目》一卷
　　景祐初，學士王堯臣同聶冠卿、郭縝、呂公綽、王洙、歐陽修等撰定，凡六十六卷。諸儒皆有論議，歐公《文集》頗見數條，今此惟六十六卷之目耳。題雲紹興改定。
　　△《秘書省四庫闕書目》一卷
　　亦紹興改定。其闕者，注「闕」字於逐書之下。
　　△《邯鄲書目》十卷
　　學士河南李淑獻臣撰，號《圖書十志》。皇祐己丑自作序以示子孫曰朋、圭、芻者，其子壽朋、復圭、德芻也。
　　△《京兆金石錄》六卷
　　北平田概纂。元豐五年王欽臣為序，自為後序。皆記京兆府縣古碑所在，覽之使人慨然。
　　△《集古錄跋尾》十卷
　　歐陽修撰。編述之意，序文詳之，世所共知，不復著。
　　△《集古目錄》二十卷
　　公子禮部郎官棐叔弼撰。公既為跋尾二百九十六篇，命棐撮其大要，別為目錄，棐之序雲爾。今考集中凡三百五十餘跋。
　　△《太宗禦制禦書目》一卷
　　玉宸殿所藏，兼有真宗禦制序十四篇。又本稍多，而無序文。
　　△《真宗禦制碑頌石本目錄》一卷
　　凡九十名件。乾興所刊板。
　　△《龍圖閣瑞物寶目》、《六閣書籍圖畫目》共一卷
　　已上平江虎邱寺禦書閣有原頒降印本，傳寫得之。
　　△《群書備檢》三卷
　　不知名氏。皆經、史、子、集目錄。
　　△《廣川藏書志》二十六卷
　　徽猷閣待制董逌彥遠撰。以其家藏書考其本末，而為之論說，及於諸子而止。蓋其本意專為經設也。
　　△《廣川書跋》十卷、《畫跋》五卷
　　董逌撰。
　　△《寶墨待訪錄》二卷
　　禮部員外郎米芾元章撰。記承平時故家所藏晉唐遺跡。
　　△《金石錄》三十卷
　　東武趙明誠德甫撰其所藏二千卷。蓋仿歐陽《集古》，而數則倍之。本朝諸家蓄古器物款式，其考訂詳洽，如劉原父、呂與叔、黃長睿多矣，大抵好附會古人名字，如「丁」字，即以為祖丁；「舉」字，即以為伍舉；「方鼎」，即以為子產；「仲吉匜」，即以為偪姞之類。邃古以來，人之生世夥矣，而僅見於簡冊者幾何？器物之用於人亦夥矣，而僅存於今世者幾何？乃以其姓字、名物之偶同而實焉，余嘗竊笑之。惟其附會之過，並與其詳洽者，皆不足取信矣。惟此書跋尾獨不然，好古之通人也。明誠，宰相挺之之子。其妻易安居士李氏為作後序，頗可觀。
　　△《考古圖》十卷
　　汲郡呂大臨與叔撰。其書作於元祐七年，所紀目禦府之外，凡三十六家所藏古器物，皆圖而錄之。
　　△《博古圖說》十一卷
　　秘書郎邵武黃伯思長睿撰。有序。凡諸器五十九品，其數五百二十七；印章十七品，其數二百四十五。案李丞相伯紀為長睿志墓，言所著《古器說》四百二十六篇，悉載《博古圖》。今以《圖說》考之，固多出於伯思，亦有不盡然者。又其名物亦頗不同，錢、鑒二品至多，此所載二錢、二鑒而已。《博古》不載印章，而此印章最夥。蓋長睿沒於政和八年，其後修《博古圖》頗採用之，而亦有所刪改雲爾。其書大抵好傅古人名字，說已見前。
　　△《宣和博古圖》三十卷
　　宣和殿所藏古器物，圖其形制而記其名物，錄其款識。品有總說，以舉其凡。而物物考訂，則其目詳焉。然亦不無牽合也。
　　△《群書會記》二十六卷
　　鄭樵撰。大略記世間所有之書，非必其家皆有之也。
　　△《夾漈書目》一卷、《圖書志》一卷
　　鄭樵記其平生所自著之書。《志》者，蓋述其著作之意也。
　　△《秦氏書目》一卷
　　濡須秦氏，元祐二年，有為金部員外郎者，聞於朝，請以宅舍及文籍不許子孫分割。
　　△《藏六堂書目》一卷
　　莆田李氏雲唐江王之後，有家藏誥命。其藏書自承平時。今浸以散逸矣。
　　△《吳氏書目》一卷
　　奉議郎漳浦吳與可權家藏。閩中不經兵火，故家文籍多完具，然地濕苦蠹損。
　　△《晁氏讀書志》二十卷
　　昭德晁公武子止撰。其序言得南陽公書五十篋，合其家舊藏得二萬四千五百卷。其守榮州，日夕讎校，每終篇輒論其大指。時紹興二十一年也。其所發明有足觀者。南陽公未知何人，或雲井度憲孟也。
　　△《遂初堂書目》一卷
　　錫山尤氏尚書袤延之，淳熙名臣，藏書至多，法書尤富。嘗燼於火，今其存亡幾矣。
　　△《中興館閣書目》三十卷
　　秘書監臨海陳騤叔進等撰。淳熙五年上之。中興以來庶事草創，網羅遺逸，中秘所藏，視前世獨無歉焉，殆且過之。大凡著錄四萬四千四百八十六卷。蓋亦盛矣。其間考究疏謬，亦不免焉。
　　△《館閣續書目》三十卷
　　秘書丞吳郡張攀從龍等撰。嘉定十三年上。以淳熙後所得書，纂續前錄，草率尤甚。凡一萬四千九百四十三卷。
　　△《隸釋》一十七卷、《隸續》二十一卷
　　丞相鄱陽洪適景伯撰。凡漢刻之存於世者，以今文寫之，而為之釋。又為之世代譜及物象圖碑，形式悉具之。魏初近古者亦附焉。年來北方舊刻不可復得，覽此猶可慨想。
　　△《法寶標目》十卷
　　戶部尚書三槐王右敏仲撰。以釋藏諸函隨其次第為之目錄，而釋其因緣。凡佛會之先後，華譯之異同，皆具著之。右，旦之曾孫，入元祐黨籍。
　　△《鄭氏書目》七卷
　　莆田鄭寅子敬以所藏書為七錄，曰經，曰史，曰子，曰藝，曰方技，曰文，曰類。寅，知樞密院僑之子，博文強記，多識典故。端平初召為都司，執法守正，出為漳州以沒。
　　△《集古系時錄》十卷、《系地錄》十一卷
　　鄭樵撰。大抵因《集古》之舊，詳考其時與地而系之，二書相為表裏。
　　△《寶刻叢編》二十卷
　　臨安書肆陳思者，以諸家集古書錄，用《九域志》京、府、州、縣系其名物，而昔人辨證審定之語，具著其下，其不詳所在，附末卷。
　　△《釋書品次錄》一卷
　　題唐僧從梵集。末有黎陽張翬跋，稱大定丁未。蓋北方板本也。
　　○地理類
　　△《山海經》十八卷
　　漢侍中奉車都尉臣秀所校秘書。秀，即劉歆也。晉郭璞注。案《唐志》二十三卷，《音》二卷。今本錫山尤袤延之校定。世傳禹、益所作，其事見《吳越春秋》，曰：「禹東巡，登南嶽，得金簡玉字，通水之理，遂行四瀆，與益共謀，所至使益疏而記之，名《山海經》。」此其為說，恢誕不典。司馬遷曰：「言九州山川，《尚書》近之矣。至《禹本紀》、《山海經》所書怪物，余不敢言之也。」可謂名言，孰曰多愛乎！故尤跋明其為非禹、伯翳所作，而以為先秦古書無疑。然莫能名其為何人也。洪慶善補注《楚辭》，引《山海經》、《淮南子》以釋《天問》。而朱晦翁則曰：「古今說《天問》者，皆本此二書，今以文意考之，疑此二書本皆緣解《天問》而作。」可以破千載之惑。古今相傳既久，姑以冠地理書之錄。
　　△《水經》三卷、《水經注》四十卷
　　桑欽撰。後魏御史中尉范陽酈道元善長注。桑欽，不知何人。《邯鄲書目》以為漢人。晁公武曰成帝時人，當有所據。案《唐志》注或雲郭璞撰。又杜氏《通典》案，《水經》，晉郭璞注，二卷。後魏酈道元注，四十卷。皆不詳所撰者名氏，亦不知何代之書。佑謂二子博贍，解釋固應精當。然其《經》雲，濟水過壽張，則前漢壽良縣，光武更名；又東北過臨濟，則前漢狄縣，安帝更名；又雲菏水過湖陸，則前漢湖陵縣，章帝更名；又雲汾水過河東郡永安，則前漢彘縣，順帝更名，故知順帝以後纂序也。詳《水經》所作，殊為詭誕，全無憑據。案《後漢郡國志》濟水，王莽末，因旱渠塞，不復截河南過，統順帝時所撰，都不詳悉，其餘可知。景純註解，又甚疏略，亦為迂怪，以其僻書，人多不睹，謂其審正未之精也。
　　△《唐十道圖》一卷
　　唐宰相趙郡李吉甫宏憲撰。首載州縣總數、文武官員數、俸料。《唐志》雲十卷，今不分卷。
　　△《元和郡縣志》四十卷
　　李吉甫撰。自京兆至隴右，凡四十七鎮。篇首有圖，今不存。
　　△《唐十道四蕃志》十卷
　　唐太府少卿梁載言撰。其書廣記備言頗可觀。載言不見於史，又有《具員故事》，題「鳳閣舍人」，及《梁四公記》，亦雲載言所錄。
　　△《太平寰宇記》二百卷
　　太常博士直史館宜黃樂史子正撰。起自河南，周於海外。當太宗朝上之。
　　△《元豐九域志》十卷
　　知制誥丹陽王存正仲、集賢校理南豐曾肇子開、官制所檢討邯鄲李德芻等刪定，總二十三路、四京、十府、二百四十二州、三十七軍、四監、一千一百三十五縣。
　　△《輿地廣記》三十八卷
　　廬陵歐陽忞撰。政和中作，其前三卷以今之郡縣系於前代郡國之下。其序曰：「以今州縣求於漢，則為郡；以漢郡縣求於三代，則為州。三代之九州，散而為漢之六十餘郡，又分而為今之三百餘州，雖或離或合不可討究，而吾胸中則已瞭然矣。」漢郡國一百三，今雲六十餘郡，不可曉也。忞為文忠族孫，行名皆連「心」字。
　　△《地理指掌圖》一卷
　　蜀人稅安禮撰。元符中欲上之朝，未及而卒。書肆所刊，皆不著名氏，亦頗闕不備。此蜀本有涪右任慥序，言之頗詳。
　　△《歷代疆域志》十卷
　　臨川布衣吳澥撰。
　　△《輿地紀勝》二百卷
　　知江寧縣金華王象之撰。蓋以諸郡圖經，節其要略，而山川景物、碑刻詩詠初無所遺，行在宮闕、官寺實冠其首，關河版圖之未復者，猶不與焉。眉山李說齋季允為之序。
　　△《輿地圖》十六卷
　　王象之撰。《紀勝》逐州為卷，《圖》逐路為卷，其搜求亦勤矣。至西蜀諸郡尤詳。其兄觀之漕夔門時所得也。
　　△《皇朝方域志》二百卷
　　東陽布衣王希先撰。凡前代謂之《譜》，十六《譜》為八十卷；本朝謂之《志》，為一百二十卷。《譜》敘當時事實，而注以今之郡縣；《志》述今日疆理，而系於古之州國。古今參考，《譜》、《志》互見，地理學之詳明者，無以過此矣。嘉熙二年上於朝，得永免文解。其父珨，本建寧人，己未進士，試詞科不中，頗該洽。希先述其遺稿，以成此書。
　　△《東京記》三卷
　　龍圖閣直學士宋敏求次道撰。上卷為宮城，周五里，唐時宣武節度使治所，建隆三年廣城之北隅，用洛陽宮殿之制修之；中卷為舊城，周二十一里一百五十步，唐汴州城也，號「闕城」，亦曰「裏城」；下卷為新城，周四十八裏二百三十三步，周世宗所築羅城也，號曰「國城」，又曰「外城」。三城之內宮殿、官府、坊巷、第宅、寺觀、營房次第記之。
　　△《河南志》二十卷
　　宋敏求撰。司馬溫公序之，時元豐六年，次道歿矣。
　　△《長安志》二十卷
　　宋敏求撰。趙彥若元考為之序。二書凡例微不同，然漢、唐舊都遺事詳矣。△《關中記》一卷晉葛洪稚川撰。所載殊簡略。
　　△《三輔黃圖》二卷
　　不著名氏。案《唐志》一卷，今分上下卷。載秦、漢間宮室、苑囿甚詳，多引用應劭《漢書解》，而如淳、顏師古復引此書為據，意漢、魏間人所作。然《中興書目》以為《崇文總目》及《國史志》不載，疑非本書也。程氏《雍錄》辨之尤悉。
　　△《長安圖記》一卷
　　丞相汲公呂大防知永興軍，以為正長安故圖，著其說於上。今信安郡有此圖，而別錄其說為一編。
　　△《雍錄》十卷
　　吏部尚書新安程大昌泰之撰。周、秦、漢、隋、唐五代皆都雍，故以名。錄《前史》及《黃圖》、《宋志》異同，往往辨訂。其辨《黃圖》有唐縣名，且晉灼所引《黃圖》皆今書所無，蓋唐人續成之，非見漢事者。
　　△《洛陽伽藍記》五卷
　　後魏撫軍司馬楊衒之撰。專記洛陽城內外寺院。爾朱之亂，城郭邱墟，追述斯記。
　　△《洛陽名園記》一卷
　　禮部員外郎濟南李格非文叔撰。記開國以來卿公家園囿之盛，其末言天下治亂之候，在洛陽之盛衰；洛陽盛衰之候，在名園之興廢，使人感慨。格非以不肯與編元祐章奏，入黨籍。《國史文苑》有傳。世所謂易安居士清照者，其女也。格非苦心為文，而集不傳，館中亦無有，惟錫山尤氏有之。《文鑒》僅存此跋，蓋亦未嘗見其全集也。
　　△《鄴中記》一卷
　　不著名氏。記自魏而下，及僭偽都鄴者六家宮殿事跡。案《唐志》有《鄴都故事》二卷，肅、代時馬溫所作。今書多引之。
　　△《晉陽事跡雜記》十卷
　　唐河東節度使李璋纂。序言四十卷，《唐志》亦同，今刪為十卷。蓋洽平中太原府所刻本也，從莆田李氏借錄。自南渡以來，關河阻絕，圖志泯亡，得見一二僅存者，猶足以發傷今思古之嘆。然唐并州治晉陽、太原二縣，國初克復，徙治陽曲，而墟其故。二縣後皆並省，則唐之故跡，皆不復存矣。
　　△《燕吳行役記》二卷
　　不著名氏。大中九年崔鉉鎮淮南，諸鎮畢賀，為此記者，燕帥所遣僚佐，道中紀所經行郡縣道裏及事跡也。其曰我府張公者，時張允中方帥燕也。《唐志》稱張氏宣宗時人，失其名。「張」者，其帥之姓爾。未審何以知使者之亦為張氏也。
　　△《江行錄》一卷
　　真州教授句穎紹聖三年所序雲，太守張公所修也。張不著名。自真而上直抵荊南，自嶽而分，旁征衡、永，自湖口而別，則東入鄱陽，南至廬陵，程期岸次、風雲占候、時日吉兇，與夫港派灘磧磯洑，莫不具載。江行者賴之。
　　△《臨安志》十五卷
　　府帥吳興周淙彥廣撰。首卷為行在所，於宮闕殿閣全不記載，籍曰禁省嚴秘，不敢明著。其視宋次道《東京記》，何其大不侔。其他沿革，亦多疏略。然淙有才具，其尹京開湖浚河，皆有成緒。今城中河道通利，民戶為腳船以濟行旅者，蓋自此始。
　　△《吳興統記》十卷
　　攝湖州長史左文質撰。分門別類，古事頗詳。序稱甲辰歲者，本朝景德元年也。
　　△《吳興志》二十卷
　　樞密院編修郡人談鑰元時撰。嘉泰元年也。其為書草率，未得為盡善。
　　△《蘇州圖經》六卷
　　翰林學士饒陽李宗諤昌武等撰。景德四年，詔以四方郡縣所上圖經，刊修校定為一千五百六十六卷。以大中祥符四年頒下，今皆散亡，館中僅存九十八卷。余家所有惟蘇、越、黃三州刻本耳。
　　△《吳郡圖經續記》三卷
　　秘書省正字郡人朱長文伯原撰。記祥符以後事，亦頗補前志之闕遺。長文，吳中名士，病廢不仕，自號樂圃，卒於元符元年。
　　△《吳地記》一卷
　　唐陸廣微撰。郡人也。多記古吳國事。唐未有秀州，天禧中始割嘉興縣置，故此記合二郡為一。
　　△《吳郡志》五十卷
　　參政郡人范成大至能撰。書始成未行，而石湖沒。有求附見某事而弗得者，嘩曰此非石湖筆也。太守不能決，藏其書學官。然周益公為範墓碑，述所著書目有焉。及紹定初，桐川李壽朋儔老為守，始取而刻之。而書止於紹熙，其後事實俾寮屬用褚少孫《史記》例補成之。趙南塘履常作序，訂其為石湖書不疑。且謂郡士龔頤正、滕宬、周南皆嘗薦所聞於公者，而龔尤多。
　　△《鎮江志》三十卷
　　教授天臺盧憲子章撰。
　　△《新定志》八卷
　　郡守東平董弅令升撰。紹興己未也。淳熙甲辰，武義陳公亮重修。
　　△《嘉禾志》五卷、《故事》一卷
　　郡守毗陵張元成撰。為書極草草。
　　△《毗陵志》十二卷
　　教授三山鄒補之撰。
　　△《越州圖經》九卷
　　李宗諤祥符所上也。未有秘閣校理李垂、邵煥修及覆修名銜。然則書成於眾手，而宗諤特提總其凡耳。
　　△《會稽志》二十卷
　　通判吳興施宿武子、郡人馮景中、陸子虛、朱鼐、王度等撰。陸放翁為之序。首稱禹會諾侯，而以思陵巡狩，升府配之，氣壯文雅，蓋奇作也。嘉泰辛酉，陸年已七十七矣。未幾，始落致仕為史官，至八十五歲乃終。其筆力老而不衰，於此序見之。
　　△《會稽續志》八卷
　　梁國張淏撰。續記辛酉後事，而亦補前《志》之遺。前《志》無進士題名，此其尤不可遺者也。
　　△《赤城志》四十卷
　　國子司業郡人陳耆卿壽老撰。其前為圖十有三。
　　△《赤城續志》八卷
　　郡人吳子良拾其所遺續載之。
　　△《赤城三志》四卷
　　郡人林表民逢吉撰。紹定己丑，水壤城，修治興築，本末詳焉。
　　△《四明志》二十一卷
　　贛州錄事參軍廬陵羅璿修。時胡榘仲方尚書為守，璿其鄉人也。
　　△《永嘉譜》二十四卷
　　禮部侍郎郡人曹叔遠器遠撰。曰《年譜》、《地譜》、《名譜》、《人譜》。時紹熙三年，太守宛陵孫楙屬器遠裒集，創為義例如此。器遠，庚戌進士，蓋初第時也。
　　△《永寧編》十五卷
　　待制郡人陳謙益之撰。漢分章安之東甌鄉為永寧，今永嘉四邑是也，故以名編。時嘉定九年，留元剛茂潛為太守。
　　△《東陽志》十卷
　　樞密鄱陽洪遵景嚴撰。紹興二十四年為通制時所作。
　　△《括蒼志》七卷
　　教授曾賁撰。乾道六年，太守四明樓璩叔韞序。鑰之父也。
　　△《括蒼志續》一卷
　　郡人陳百朋撰。
　　△《信安志》十六卷
　　教授衛玠撰。太守四明劉垕也。實嘉定己卯。
　　△《信安續志》二卷
　　教授葉汝明撰。太守四明袁甫廣微。紹定初也。
　　△《建康志》十卷
　　府帥史正志志道撰。時乾道五年。
　　△《建康續志》十卷
　　府帥吳琚層父以郡人朱舜庸所編銓次，與前《志》並行。時慶元六年。
　　△《六朝事跡》二卷、《南朝宮苑記》二卷
　　不知何人作。記六朝故都事跡頗詳。
　　△《姑孰志》五卷
　　教授長樂林桷子長撰。太守楊願原仲也。實淳熙五年。
　　△《新安志》十卷
　　通判贛州郡人羅願撰。時淳熙二年，太守則趙不悔也。
　　△《秋浦志》八卷
　　太守南昌胡兆乾道八年修。
　　△《秋浦新志》十六卷
　　三山王伯大幼學以前志缺陋重修。時以庾節攝郡事，端平丙申也。
　　△《南康志》八卷
　　郡守朱端章撰。淳熙十二年。
　　△《桐汭新志》二十卷
　　教授錢塘趙子直撰。紹熙五年也。太守林棐序。
　　△《豫章職方乘》三卷、《後乘》十二卷
　　郡人洪芻駒父宣和己亥撰。乘，取晉《乘》為名。《後乘》淳熙十一年太守程叔達序。
　　△《潯陽志》十二卷
　　迪功郎晁百揆元采撰。淳熙三年，太守開封曹訓為之序。
　　△《宜春志》十卷
　　袁州敘授南城童宗說修。太守李觀民也。
　　△《盱江志》十卷、《續》十卷
　　郡守胡舜舉紹興戊寅俾郡人童宗說、黃敷忠為之。《續志》，慶元五年三山陳岐修，亦郡守也。
　　△《富川志》六卷
　　軍學教授括蒼潘廷立撰。太守趙善宣，紹熙四年也。軍治永興，本富川縣，故名。
　　△《南安志》二十卷、《補遺》一卷
　　太守方崧卿、教授許開修。
　　△《廣陵志》十二卷
　　教授三山鄭少魏、江都尉會稽姚一謙撰。紹熙元年，太守鄭興裔也。
　　△《楚州圖經》二卷
　　教授霅川吳莘商卿撰。太守毗陵錢之望大受，時淳熙十三年。
　　△《永陽志》三十五卷
　　滁守林■〈山票〉命法曹龔維蕃修。
　　△《吳陵志》十卷
　　不著名氏。淳熙壬寅所修。後三年乙巳，太守錢塘萬鍾元亨屬僚佐參正而刻之。泰州在唐為吳陵縣。
　　△《高郵志》三卷、《續修》十卷
　　興化縣主簿孫祖義撰。郡守趙不慚刻之。淳熙四五年間也。其書在圖志中最為疏略。嘉定中，守汪綱再修，稍詳定矣。
　　△《都梁志》八卷
　　郡守霍篪、教授周之瑞修。紹熙元年也。
　　△《續志》一卷
　　嘉泰壬戌郡守耿與義序。
　　△《合肥志》四卷
　　合肥主簿唐錡撰。郡守鄭興裔也。時淳熙十五年。
　　△《同安志》十卷
　　毗陵錢紳伸仲撰。宣和五年，太守曰曾元禮。未幾而有狄難。至紹興十三年，太守張彥聲始取而刻之。
　　△《歷陽志》十卷
　　郡守九華程九萬鵬飛、教授天臺黃宜達之撰。慶元元年。
　　△《黃州圖經》四卷、《附錄》一卷
　　李宗諤祥符所修《圖經》，亦頗有後人附益者。郡守李訦又以近事為《附錄》焉。訦，參政邴漢老之子也。
　　△《齊安志》二十卷
　　郡守呂昭問俾教授厲居正重修。慶元己未也。
　　△《濠梁志》三卷
　　郡守永嘉張季樗撰。時嘉泰初元。
　　△《無為志》三卷
　　教授宋宜之纂。太守柴瑾為之序。
　　△《襄陽志》四十卷
　　郡守朐山高夔命教授吳興劉宗、幕官上蔡任■〈氵〈山上乃下〉〉編纂。為書既詳備，而刊刻亦精緻，圖志之佳者。
　　△《襄沔記》三卷
　　唐吳從政撰。刪宗懍《荊楚歲時記》、盛宏之《荊州記》、鄒閎甫《楚國先賢傳》、習鑿齒《襄陽耆舊傳》、郭仲產《襄陽記》、鮑堅《南雍州記》集成此書，其紀囊、漢事跡詳矣。景龍中人，自號棲閑子。
　　△《房州圖志》三卷
　　郡守毗陵陳宇撰。
　　△《義陽志》八卷
　　郡守河內關良臣撰。紹熙二年也。信陽軍，唐申州，所謂申、光、蔡，吳元濟所據，竭天下之力以取之者。
　　△《長沙志》五十二卷
　　郡守趙善俊以紹熙二年命教授褚孝錫等七人撰。時陳止齋將漕，相與考訂商略，故序言當與《長樂志》並也。
　　△《續長沙志》十一卷
　　不著名氏。錄紹興以後事。
　　△《長沙土風碑》一卷
　　唐潭州刺史河南張謂撰。前有碑銘，後有《湘中記》，載事跡七十件。
　　△《衡州圖經》三卷
　　郡守三山孫德輿行之撰。嘉定戊寅刻。
　　△《零陵志》十卷
　　郡守徐自明嘉定己卯重修。
　　△《舂陵圖志》十卷
　　教授臨江章穎茂憲撰。淳熙六年，太守趙汝誼。
　　△《九疑考古》二卷
　　道州崇道主簿吳致堯格甫撰。取《舂陵志》所紀，而為詩以記之。宣和甲辰序。
　　△《清湘志》六卷
　　郡守永嘉陳峴壽南俾教授林瀛修。
　　△《武昌志》三十卷
　　郡守括蒼王信成之命教授許中應等撰。
　　△《武昌土俗編》二卷
　　武昌令永嘉薛季宣撰。記一縣之事頗詳。紹興辛巳、壬午間也。其邑今為壽昌軍。
　　△《鄖城志》十二卷
　　教授傅巖撰。慶元戊午，太守李楫。
　　△《嶽陽志甲》二卷、《乙》三卷
　　甲集建安馬子嚴莊父、乙集永嘉張聲道聲之所修，皆郡守也。
　　△《嶽陽風土記》一卷
　　宣德郎監商稅務建安危致明晦叔撰。元符進士第二人，仕至次對，其在嶽，蓋謫官也。
　　△《辰州風土記》六卷
　　教授縉雲田渭伯清撰。隆興二年，郡守徐彭年。
　　△《成都古今集記》三十卷
　　知府事信安趙抃閱道撰。清獻自慶歷將漕之後，凡四入蜀，知蜀事為詳，故成此書。熙寧七年也。
　　△《續成都古今集記》二十二卷
　　知府事王剛中居正撰。實紹興三十年。余嘗手寫《洛陽名園記》而題其後曰：「晉王右軍聞成都有漢時講堂，秦時城池、門屋、樓觀，慨然遠想，欲一遊目。其與周益州帖，蓋數致意焉。近時呂太史有感於宗少文臥遊之語，凡昔人紀載人境之勝，錄為一編。其奉祠亳社也，自以為譙、沛真源，恍然在目，而兗之太極、嵩之崇福、華之雲臺，皆將臥遊之。噫嘻！弧矢四方之志，高人達士之懷，古今一也。顧南北分裂，蜀在境內，雖遠，患不往爾，往則至矣。亳、兗、嵩、華視蜀猶邇封也，欲往其可得乎？然則太史之情其可悲也已！余近得此記，手寫一通，與《東京記》，《長安》、《河南志》，《夢華錄》諸書並藏，而時自覽焉。是亦臥遊之意雲爾。於時歲在己丑，蜀故亡恙也。後七年而有虜禍，秦、漢故跡，焚蕩無遺，今其可見者，惟此二記耳。而板本亦不可復得矣。嗚呼，悲夫！」己丑，寶理宗紹定二年也。後七年，即理宗端平三年丙申歲。是年，自九月二十九日夜，沔利部統兼關外四川安撫、知沔州曹友聞戰死之後，十二月，北兵入普州、順慶、潼川府，破成都，掠眉州，五十四州俱陷破，獨夔州一路及瀘、果、合數州僅存。友聞初以明經登丙戌科，綿谷縣尉。制置桂如淵擢為天水教授，與田遂、陳瑀俱招忠義，官至員外郎。自乞換武，積官至眉州防禦使、左驍衛大將軍。朝廷贈龍圖學士、大中大夫，賜廟褒忠，謚曰節。所部皆精銳，虜畏之，目為「短曹遍身膽」，時人稱之曰：「元戎制勝世間有，教授提兵天下無。」是役也，北之主將統兵者，四太子並達海也。
　　△《蜀記》二卷
　　唐鄭暐撰。雜記蜀事、人物、古跡、寺觀之屬。未詳何人。
　　△《梁益記》十卷
　　著作佐郎益州知錄事參軍任弁撰。天禧四年自為序。
　　△《長樂志》四十卷
　　府帥清源梁克家叔子撰。淳熙九年序。時永嘉陳傅良君舉通判州事，大略皆出其手。
　　△《閩中記》十卷
　　唐林諝撰。本朝慶歷中有林世程者重修，其兄世矩作序。諝，郡人，養高不仕，當大中時。世程，亦郡人也。其言永嘉之亂，中原仕族林、黃、陳、鄭四姓先入閩，可以證閩人皆稱光州固始之妄。
　　△《建安志》二十四卷、《續志》一卷
　　刪定官郡人林光撰。慶元四年，郡守永嘉張叔椿俾僚屬成之。《續志》，嘉定十二年府學士人所錄。
　　△《清源志》七卷
　　通判州事永嘉戴溪肖望撰。時慶元己未，太守信安劉穎也。
　　△《延平志》十卷
　　郡守新安胡舜舉汝士與郡人廖拱、廖挺裒集，時紹興庚辰也。序言與《盱江志》並行，蓋其為建昌守，亦嘗修圖志雲。
　　△《清漳新志》十卷
　　司理參軍方傑撰。嘉定六年，太守趙汝譡蹈中也。
　　△《鄞江志》八卷
　　郡守古靈陳昱日華俾昭武士人李臯為之。時慶元戊午。郡有鄞江溪，故名。
　　△《莆陽志》十五卷
　　郡守趙彥勵懋訓，紹熙三年集郡士為之。
　　△《武陽志》十卷
　　教授葛元騭撰。太守廖遲元達，乾道六年也。
　　△《晉江海物異名記》三卷
　　秘書監莆田陳致雍撰。致雍仕偽閩，南唐後歸朝。
　　△《廣州圖經》二卷
　　教授王中行撰。
　　△《南越志》七卷
　　宋武康令吳興沈懷遠撰。此五嶺諸書之最在前者也。懷遠，懷充之弟，見《宋書》。
　　△《番禺雜記》一卷
　　攝南海主簿鄭熊撰。國初人也。莆田借李氏本錄之。蓋承平時舊書，未有「河南少尹家藏」六字，不知何人也。
　　△《桂林志》一卷
　　靜江教授江文叔編。時乾道五年，張維為帥。撰次疏略，刊刻草率，亦不分卷次。
　　△《桂林風土記》一卷
　　唐融州刺史權知春州莫休符撰。昭宗光化二年也。
　　△《桂海虞衡志》二卷
　　府帥吳郡范成大至能撰。範自桂移蜀，道中追記昔遊。
　　△《高涼志》七卷
　　教授莆田劉棠撰。太守春陵義太初，嘉泰壬戌也。
　　△《邕管雜記》一卷
　　庫部員外郎範旻撰。旻，國初宰相質之子。嶺南初平，旻知邕州，兼轉運使。
　　△《嶺外代答》十卷
　　永嘉周去非直夫撰。去非，癸未進士，至郡倅。所記皆廣西事。
　　△《南方草木狀》一卷
　　晉襄陽太守嵇含撰。
　　△《黃巖志》十六卷
　　知縣永嘉蔡範蓮甫撰。嘉定甲申。
　　△《旌川志》八卷
　　知旌德縣歷陽李瞻伯山撰。紹熙三年，謝昌國為序。
　　△《涇川志》十三卷
　　知涇縣濡須王栐叔永撰。嘉定癸酉趙南塘序之。初，縣歲有水患，庚午冬，叔永改卜於舊治之東二裏，曰留村。
　　△《新吳志》二卷
　　知泰新縣盱江張國均維之撰。新吳，縣舊名。嘉定甲戌。
　　△《樂清志》十卷
　　縣令信安袁采君載撰。
　　△《修水志》十卷
　　分寧宰徐筠撰。
　　△《連川志》十卷
　　知連江縣豫章陶武克之撰。嘉定乙亥。
　　△《歷代宮殿名》一卷
　　翰林承旨李昉等纂。歷代及僭偽宮殿、門闕、樓觀、園苑、池館名，無不畢錄。
　　△《五嶽諸山記》一卷
　　無名氏。多鄙誕不經。
　　△《王屋山記》一卷
　　唐乾符三年道士李歸一撰。
　　△《華山記》一卷
　　不知名氏。
　　△《西湖古跡事實》一卷
　　錢塘進士傅牧撰。以楊蟠《百詠》增廣，共為一百八十三首。紹興壬午序。
　　△《青城山記》一卷
　　蜀道士杜光庭撰。
　　△《茅山記》一卷
　　嘉祐六年，句容令陳倩修。
　　△《幙阜山記》一卷
　　葛洪撰。其山在豫章。
　　△《豫章西山記》一卷
　　贊皇李上文撰。嘉祐丁酉歲。
　　△《王笥山記》一卷
　　唐道士令狐見堯撰。山在新淦。別本又有南唐及本朝事，後人所益也。
　　△《湘中山水記》三卷
　　晉耒陽羅含君章撰范陽盧拯注。其書頗及隋、唐以後事，則亦後人附益也。
　　△《天臺山記》一卷
　　唐道士徐靈府撰。元和中人也。余假守臨海，就使本道。嘉熙丙申十月，解郡符趨會稽治所，道過之，銳欲往遊，會大雪不果，改轅由驛道。至今以為恨。偶見此《記》，錄之以寄臥遊之意。
　　△《顧渚山記》一卷
　　唐陸羽鴻漸撰。鄉邦不貢茶久矣，遺跡未必存也。
　　△《廬山記》五卷
　　屯田員外郎嘉禾陳舜俞令舉撰。劉渙凝之、李常公擇皆為之序。令舉熙寧中謫居所作。
　　△《續廬山記》四卷
　　南康守廣陵馬玕錄山中碑記之文，以續前錄。
　　△《九華拾遺》一卷
　　山居劉放至和二年自序曰：「滕天章作《新錄》於前，沈太守撰《總錄》於後，博考傳聞，復得三十餘節。」
　　△《九華總錄》十八卷
　　邑人程太古撰。裒集諸家所記萃為一編也。
　　△《武夷山記》一卷
　　杜光庭撰。
　　△《羅浮山記》一卷
　　廬陵郭之美撰。皇祐辛卯序。
　　△《霍山記》一卷
　　知循州林須撰。山在循州境內。
　　△《雁山行記》一卷
　　永嘉陳謙撰。嘉定己巳遊山，直至絕頂，得所謂「雁蕩」者，前人並未之識也。然繼其後者，亦未有聞焉。
　　△《廬阜紀遊》一卷
　　開封孫惟信季蕃撰。嘗大雪登山至絕頂，盡得其景物之詳，嘉定初年也。惟信能為詩詞，善談謔。蓋嘗有官，棄去不仕，自號花翁，遊江湖間，人多愛之。
　　△《何氏山莊次序本末》一卷
　　尚書崇仁何異同叔撰。其別墅曰三山小隱。「三山」者，浮石山、巖石山、玲瓏山，其實一山也，周回數裏，敘其景物次序為此編。自號月湖，標韻清絕，如神仙中人，膺高壽而終。其山聞今蕪廢矣。
　　△《湘江論》一卷
　　太常博士潘洞撰。
　　△《海濤志》一卷
　　唐竇叔蒙撰。
　　△《太虛潮論》一卷
　　永泰縣令錢棲業述。末稱天祐六年。
　　△《海潮圖論》一卷
　　龍圖閣學士燕肅撰進。
　　△《潮說》一卷
　　知錢塘縣張君房撰。凡三篇。
　　△《西南備邊志》十二卷
　　嘉州進士鄧嘉猷撰。紹興末，犍為有蠻擾邊。初，莫知其何種族也。已而，有能別識其為虛恨蠻者。時蜀邊久無事，既去而朝廷憂之，詔諸司經度。嘉猷取秦、漢以來訖於本朝，凡史傳所載蠻事，皆著於篇，時乾道中也。其為《志》九，為《圖》一。
　　△《北邊備對》六卷
　　程大昌撰。淳熙中進《禹貢圖》，孝廟因以北虜地裏為問，對以虜無定居，無文史，不敢強言。紹熙退居，追采自古中華、北狄樞紐相關者，條列其地而推言之，名曰「備對」。
　　△《南北攻守類考》六十三卷
　　監進奏院趙善譽撰進。以三國、六朝攻守之變，鑒古事以考今地，每事為之圖。
　　△《六合掌運圖》一卷
　　不著名氏。凡為四十圖，首列禹跡，次為中興後南北三境，其後則諸邊關阨險要以及虜地疆界亦著之。
　　△《海外使程廣記》三卷
　　南唐如京使章僚撰。使高麗所記海道及其國山川、事跡、物產甚詳。史虛白為作序，稱己未十月，蓋本朝開國前一歲也。
　　△《大唐西域記》十二卷
　　唐三藏法師玄奘譯。大總持寺僧辯機撰。
　　△《南詔錄》三卷
　　唐嶺南節度巡官徐雲虔撰。乾符中，邕州遣雲虔使南詔所作。上卷記山川風俗，後二卷紀行及使事。
　　△《至道雲南錄》三卷
　　左侍禁知興化軍辛怡顯撰。李順之亂，余黨有散入蠻中者，怡顯往招安之，繼賜蠻酋告敕而歸，遂為此錄。天禧四年自序。或雲此書妄也。余在莆田視壁記無怡顯名字，恐或然。
　　△《契丹疆宇圖》一卷
　　不著名氏。錄契丹諸夷地及中國所失地。
　　△《遼四京記》一卷
　　亦無名氏。曰東京、中京、上京、燕京。
　　△《高麗圖經》四十卷
　　奉議郎徐兢明叔撰。宣和六年路允迪、傅墨卿使高麗，兢為之屬，歸上此書，物圖其形，事為之說。今所刊不復有圖矣。兢，鉉之後。善篆書，亦能畫，嘗自題「保大騎省世家」、「宣和書學博士」，又自號自信居士。
　　△《諸蕃志》二卷
　　福建提舉市舶趙汝適記諸蕃國及物貨所出。
