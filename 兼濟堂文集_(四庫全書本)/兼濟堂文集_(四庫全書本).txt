　　欽定四庫全書　　　　　集部七
　　兼濟堂文集　　　　　　別集類六　〈國朝〉提要
　　〈臣〉等謹案兼濟堂文集二十巻
　　國朝魏裔介撰裔介字石生號貞庵栢鄉人順治丙戌進士官至大學士諡文毅是編奏疏二巻序六巻書牘二巻傳誌二巻祭文論二巻雜著二巻樂府古今體詩三巻附年譜一巻共二十巻裔介著述甚富其刻於江南有兼濟堂集十四巻刻於荊南者有兼濟堂集二十四巻刻之京師者有文選二集上下二編崑林小品上下二編崑林外集一編奏疏尺牘存餘七巻樗林三筆五巻此編乃詹明章所選而合刻之者裔介立朝頗著風節其所陳奏多闗國家大體詩文醇雅亦不失為儒者之言雖不以詞章名一世而以介於
　　國初作者之間固無忝焉乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












　　兼濟堂文集原序
　　餘生平無他嗜好惟嗜讀書常詠古人早知窮達有命恨不十年讀書以為其言未盡葢理無窮書亦無窮終其身恱懌其中焉耳十年不足以盡之也至於著書尤不可草草古之人皆先我而為之矣其可傳者能有幾孜孜矻矻一生仰屋徒為他人覆瓿之具良可哂也余自入籍以後未免效顰學為文辭丙午之歲彭士報吳伯其刻之於江南有兼濟堂文選共文二百餘篇庚戌之歲胡同升刻之於京師有崑林小品共文一百三十六篇甲寅春日余自刻林下集八十一篇及秋杪兒輩又刻辛亥以前未刻者共文一百一十九篇已汗牛充棟矣其諫垣總憲奏疏稿共一百一十七道內閣奏疏十道嶼舫詩集近集共詩一千三十六首尺牘四六四冊言理學則有聖學知統合錄五冊小傳共四十八篇小論共四十八篇又約言錄一冊其餘所著之書畧無闗係者概不足述而要者有四書大全纂要孝經註義刪補髙士傳雅說集多識集巡城條約風憲禁約唐詩清覽集訓蒙故事千文註解勸學彚編以上已刻易經合訂正說論性書鑑語經世編通鑑論鈔列女續傳九經衍義希賢錄瓊琚佩語家訓彚鈔批評河洛淵源錄理學諸儒語錄合鈔吏治冰鑑錄陸放翁詩選古文欣賞集古詩遺音趙夢白詩文選以上未刻此其大槩也顧自今以往余寧敢廢學哉宛平孫北海先生嘗致書於余曰易經四聖心傳春秋百王大法先生盍闡發之餘讀朱文公集謂上古之書莫尊於易中古後書莫大於春秋此兩書皆未易看何敢管窺蠡測雖然曽子曰仁以為己任死而後已炳燭之光尤宜鞭策於末路臨深履薄勿使昏逸之氣得而乘之則書無窮吾心之理亦無窮余且終身誦夫子答子貢願息之篇矣甲寅長至日貞菴題於滙景園之冬日軒
　　文章未易言也古之以文章名世者皆有數十年之學力洗濯磨淬其心志而又與海內之賢人君子遊樂聞其規切之語故能成一家言匪是者正可覆醤瓿耳餘宦遊長安二十餘載職掌煩劇飲冰是懼公退思過不敢廢學故時為古文辭與海內言文者聲氣往來或者以為可敎刻之江南數百篇而余自知甚明覺蹇跛之足策之不能前而宛委之藏窺之不能盡也亦惟有望古遙集而已矣辛亥抱病歸里參術之外不敢求田問舍坐百尺樓下似可以讀書學為文矣而千指待哺未免室謫猶是傖父面孔也乃逺近知契時有扣門剝啄聲以徵文為請夫余方欲焚君苗之筆硯而猶然飾嫫母以鉛華乎然終不能盡謝卻者葢生長燕趙素有司馬子長之慕欲藉此以求海內賢人君子之規切不敢以蓬蒿自封而甘為絶人逃世之行也陶淵明雲請息交以絶遊此憤世之言耳豈余之心哉積久成帙兒軰恐其散失遂謀付之剞劂其間生死之際交友之情學問之術歲序之感雖未必有裨於身心而要以述其中之所見得其性之所近非盡酬應習套也倘邀長者之惠不我遐棄而錫以昌黎之序則東野之鳴敢不奉杖屨以從甲寅花朝日貞菴自序於滙景園之水鏡堂中













　　兼濟堂文集序
