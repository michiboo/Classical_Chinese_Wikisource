
誰家女兒樓上頭，指揮婢子掛簾鉤。
林花撩亂心之愁，卷卻羅袖彈箜篌。
箜篌歷亂五六弦，羅袖掩面啼向天。
相思弦斷情不斷，落花紛紛心欲穿。
心欲穿，憑欄干。
相憶柳條綠，相思錦帳寒。
直緣感君恩愛一迴顧，使我雙淚長珊珊。
我有嬌靨待君笑，我有嬌蛾待君掃。
鶯花爛熳君不來，及至君來花已老。
心腸寸斷誰得知，玉堦冪歷生青草。

