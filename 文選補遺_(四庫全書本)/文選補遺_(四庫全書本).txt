　　欽定四庫全書　　　　　集部八
　　文選補遺　　　　　　　總集類
　　提要
　　〈臣〉等謹案文選補遺四十巻宋陳仁子撰仁子有牧萊脞語已著録是書前有廬陵趙文序述仁子之言謂文選存封禪書何如存天人三䇿存劇秦美新何如存更生封事存魏公九錫文何如存蕃固諸賢論列出師表不當刪去後表九歌不當止存少司命山鬼九章不當止存涉江漢詔令取武帝不取髙文史論贊取班范不取司馬遷淵明詩家冠冕十不存一二又不當以詩賦先詔令奏疏使君臣失位質文先後失宜其排斥蕭統甚至葢與劉履選詩補注皆私淑文章正宗之説者然正宗主於明理文選原止於論文言豈一端要各有當仁子以彼概此非通方之論也且所補司馬談六家要㫖論則齊黃老於六經魯仲連遺燕將書則教人以叛主髙帝鴻鵠歌情鍾嬖愛楊雄反離騷事異忠貞蔡琰胡笳十八拍非節烈之言越人歌李延年歌直淫䙝之語班固燕然山銘實為貢䛕權臣董仲舒火災對亦不免附㑹經義律以正宗之法皆為自亂其例亦非能恪守真氏者至於宋王㣲詠賦訛為宋玉㣲詠賦則姓名時代並訛引佛經橫陳之説以註諷賦則龎雜已甚荊軻易水歌與文選重出亦為不檢觀所著牧萊脞語於古文時文之格律尚未甚分明則排斥古人亦貿貿然徒大言耳然其説雲補文選不雲竟以廢文選使兩書並行各明一義用以濟専尚華藻之偏亦不可謂之無功較諸舉一而廢百者固尚有間焉乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














　　文選補遺原序
　　子在陳曰歸與歸與吾黨之小子狂簡斐然成章不知所以裁之所謂成章者庸知其非著書立言之謂蓋歸而刪詩定書贊易作春秋正禮樂以垂世立教所以裁之者在此矣聖師既沒諸子百家騖於立言或著書或為文使有聖喆出而裁之取其合者去其離者以清天下之耳目而能言者亦得以自見豈非後學之深幸惟無人以任斯責而後言語文字爛漫四出於天下涉戰國秦漢魏晉六朝其傳不傳何可勝道蕭統索古今文士之作築臺而選三十巻雖其去取不免失當然收拾於散亡微統之力不及此作者之得傳後人之得有所見詎可謂統盡無功哉有志斯文者補之正可也而承襲蘓氏之說便相詆訾亦不恕哉吾友陳同俌少講學家庭閱文選即以網漏吞舟為恨以為存封禪書何如存天人三䇿存劇秦美新何如存更生封事存魏公九錫文何如存蕃固諸賢論列出師表不當刪去後表九歌不當止存少司命山鬼九章不當止存涉江漢詔令載武帝不載髙文史論贊取班范不取司馬遷淵明詩家冠冕十不存一二又以為詔令人主播告之典章奏疏人臣經濟之方略不當以詩賦先奏疏矧詔令是君臣失位質文先後失宜遂作文選補亦起先秦迄梁間以先儒之說及其所以去取之意附於下方凡四十巻此書傳非特蕭統忠臣而三代以後君臣政治之典章輔治之方畧皆可考見而為世教民彛之助不細文云乎哉而同俌猶未欲出其書疑所藏未備選未盡也余曰舉爾所知而已矣何必博之求哉於是同俌慨然出是書刻之不靳同俌好學有志之士既成是書又將取蕭統以後迄於今作文選續以廣文粹文鑑之未備書成尚當以余文托君不朽廬陵趙文序


