大司馬之職，掌建邦國之九法，以佐王平邦國。（平，成也，正也。）
疏「大司」至「邦國」○釋曰：此「九法」已下，皆言邦國，則施於諸侯為主，故云邦國也。雲「以佐王平邦國」者，九法以糾察諸侯，使之成正，故以平言之也。但此九法，據殷同之時建之，故《大行人》雲「殷同以施天下之政」，注云：「政謂邦國之九法。」則殷同之時，司馬明布告之，故云建也。
製畿封國以正邦國，（封，謂立封於疆為界。○畿，音祈。）
疏「製畿」至「邦國」○釋曰：謂製諸侯五百、四百里之等，各有封疆，界分乃得正，故云「以正邦國」。
設儀辨位以等邦國，（儀，謂諸侯及諸臣之儀。辨，別也，別尊卑之位。○別，彼列反，下皆同。）
疏注「儀謂」至「之位」○釋曰：鄭知儀中有諸侯及諸臣者，以此經雲等邦國。按《大行人》云：「以九儀辨諸侯之命，等諸臣之爵。」鄭云：「九儀，謂命者五，公侯伯子男也。爵者四，孤卿大夫士也。」知九儀中唯有諸侯諸臣，無天子之臣。按《大宗伯》雲「以九儀之命，正邦國之位」，注雲「每命異儀」，則九儀之中謂一命以至九命之儀。其中有六命、八命並九命作伯兼有王臣，則與此異也。
進賢興功以作邦國，（興猶舉也。作，起也。起其勸善樂業之心，使不惰廢。○樂業，如字，又音洛，一音五教反。）
疏「進賢」至「邦國」○釋曰：「進賢」，諸臣舊在位，有德行者，並草萊有德行未遇爵命者，進之，使稱才仕用。興，舉也。臣有功者，舉之亦使任用。作，起也。以臣有賢有功，舉之與官，則起邦國之內勸善樂業之心，使不惰廢善業也。
建牧立監以維邦國，（牧，州牧也。監，監國，謂君也。維猶連結也。○監，古銜反。）
疏「建牧」至「邦國」○釋曰：二百一十國以為州，州有牧，使維持諸侯。又一國立一監，以監察一國，上下相維，故云「以維邦國」也。此則《大宰》雲「建其牧，立其監，亦一也。
製軍詰禁以糾邦國，（詰猶窮治也。糾猶正也。○詰，去吉反。）
疏「製軍」至「邦國」○釋曰：按：上文大國三軍，次國二軍，小國一軍也。詰禁者，按《士師》有「五禁」，天子禮。此諸侯國，亦當有五禁以相窮治、相糾正，故云「以糾邦國也」。
施貢分職以任邦國，（職謂職稅也。任猶事也。事以其力之所堪。）
疏「施貢」至「邦國」○釋曰：施貢多少，據國地大小，故《地官》大國貢半，次國三之一，小國四之一，皆由天子施之。此《大宰》九貢，並《小行人》春令入貢，皆是歲之常貢，與《大行人》因朝而貢者異也。分職者，即《大宰》所雲九職是也。彼據畿內，此據諸侯。諸侯邦國亦由天子分之，使民有職業，因使稅之。所稅者，市之以充貢。若然，言貢，據向天子而言。雲稅，據民所為為說。事相因，皆所以任邦國，故云「以任邦國」也。
簡稽鄉民以用邦國，（簡謂比數之。稽猶計也。○鄉，許亮反。）
疏「簡稽」至「邦國」○釋曰：注雲「簡謂比數之稽猶計也」，謂比數計會鄉民而用之，故云「以用邦國」也。
均守平則以安邦國，（諸侯有土地者均之，尊者守大，卑者守小。則，法也。）
疏「均守」至「邦國」○釋曰：言「均守」，謂五等諸侯有五等受地，「五百里」已下是均守也。「平則」者，則，法也，比謂五等職貢之等皆有常法，邦國獲安，故云「以安邦國」。
比小事大以和邦國。（比猶親。使大國親小國，小國事大國，相合和也。《易·比·象》曰：「先王以建萬國，親諸侯。」○比，毗誌反，注同。）
疏注「比猶」至「諸侯」○釋曰：按《司儀》，有五等諸侯自相為賓，亦有五等諸侯之臣相為國客。按《春秋》，有小國朝大國，大國聘小國。故鄭雲使大國親小國，釋經比小也。雲「小國事大國」，釋經事大，使相合和，故云「以和邦國」也。引《易·比·象》者，其卦坤下坎上，坤為土，坎為水，水得土而流，土得水而柔，是水土和合。故象先王建萬國，親諸侯，謂法卦行事，使諸侯相親。引之者，證比小事大之義。
以九伐之法正邦國，（諸侯有違王命，則出兵以征伐之，所以正之也。諸侯之於國，如樹木之有根本，是以言伐雲。○伐，如字，劉扶發反。）
疏注「諸侯」至「伐雲」○釋曰：鄭雲「諸侯有違王命，則出兵以征伐之，所以正之也」者，此經與下文為目，則下九者皆是違王命者也。若然，按下文九者，唯有「賊賢害民」一者稱伐，其餘八者皆不言伐。此經總言伐者，侵滅二者亦是伐之例，其餘六者，皆先以兵加其境，服乃眚之、墠之、削之、正之、殘之、杜之，故皆以伐言之。雲「諸侯之於國，如樹木之有根本，是以言伐雲」者，按《月令·孟夏》雲「無伐大樹」，孔子云：「伐一木不以其時，非孝子。」是樹木稱伐。此九伐施於邦國，在於時會之時，是以《大行人》雲「時會以發四方之禁」，注雲「禁謂九伐之法」，是當時會者也。
馮弱犯寡則眚之，（馮猶乘陵也，言不字小而侵侮之。眚猶人眚瘦也，《王霸語》曰「四面削其地」。○馮，皮冰反。眚，所景反。瘦，所又反。）
疏注「馮猶」至「其地」○釋曰：雲「馮弱」，據以強陵弱。雲「犯寡」，據以大侵小。如此者，眚瘦其地，使不得強大也。引《王霸記》者，其記王及霸事者。雲「四面削其地」者，對下文削之者示四面削之為異也。
賊賢害民則伐之，（《春秋傳》曰：「粗者曰侵，精者曰伐。」又曰：「有鍾鼓曰伐。」則伐者，兵入其竟，鳴鍾鼓以往，所以聲其罪。○粗，音⒕，本亦作⒕。竟，音境。）
疏注「春秋」至「其罪」○釋曰：雲「賊賢」者，亂王所任同己者，如此，則賊虐諫輔，故云賊賢也。雲「害民」者，以君臣俱惡，重賦多徭，其民被害，故曰害民。如此者，則聲鍾鼓伐之也。引《春秋傳》者，按莊十年：「二月，公侵宋。」《公羊傳》曰：「角者曰侵，精者曰伐。」何休云：「角，粗也。」彼不言粗，此言粗者，鄭讀傳與何異，角即粗，義亦同也。又曰「有鍾鼓曰伐」者，此莊二十九年夏，鄭人侵許，《左氏傳》曰：「凡師有鍾鼓曰伐，無曰侵。」引此二者，皆證侵輕伐重之義也。
暴內陵外則壇之，（內謂其國，外謂諸侯。「壇」讀如「同墠」之墠。《王霸記》曰「置之空墠之地」。鄭司農云：「壇讀從『憚之以威』之憚，書亦或為墠。」玄謂置之空墠，以出其君，更立其次賢者。○壇，依注作墠，音善。憚之以，徒旦反，下同，本或無之字。）
疏「暴內」至「壇之」○釋曰：「暴內」，即上雲「賊賢害民」是也。「陵外」，即上雲「馮弱犯寡」是也。上二文各有其一，故伐之、眚之，不奪其位。此則外內之惡兼有，故壇之，奪其位，立其次賢。○注「內謂」至「賢者」○釋曰：鄭雲「讀如同墠之墠」，從《金縢》「三壇同墠」之墠。取其除地曰墠，謂置之空地。先鄭讀從「憚之以威」之憚，此罪既重，而直憚之，於義不可。故後鄭還從《王霸記》為正。鄭知立其次賢者，以其古者不滅國，故知更立次已下賢子弟。
野荒民散則削之，（荒，蕪也，田不治，民不附，削其地，明其不能有。○蕪，音無。）
疏「野荒民散則削之」○釋曰：古者量地以製邑，度地以居民。地邑民居必參相得，無曠土，無遊民。今言「野荒民散」，由君政惡，民並適彼樂國，故民散而野荒，是其君不能有，故削之。
負固不服則侵之，（負猶恃也。固，險可依以固者也。不服，不事大也。侵之者，兵加其竟而已，用兵淺者，《詩》曰：「密人不恭，敢距大邦。」）
疏「負固不服則侵之」○釋曰：謂倚恃險固，不服事大國，則以兵侵之，使弱其勢也。○注「負猶」至「大邦」○釋曰：雲「固，險可依以固者也」者，謂若僖四年，楚屈完云：「楚國方城以為城，漢水以為池，雖君之眾，無所用之。」是其負固不服也。雲「不服，不事大」，即上雲「比小事大」，是其服者也。雲 「用兵淺者」，對伐是用兵深者，以其罪輕，直侵之而已也。《詩》雲者，《大雅·皇矣篇》，引之者，證不服也。
賊殺其親則正之，（正之者，執而治其罪。《王霸記》曰：「正，殺之也。」《春秋》僖二十八年冬，晉人執衛侯，歸之於京師，坐殺其弟叔武。○坐，才臥反。）
疏注「正之」至「叔武」○釋曰：鄭雲「正之者執而治其罪」者，其正未必即是殺，但賊殺其親，其罪尤重，故以正為殺解之，是以《王霸記》以正為殺也。引晉人執衛侯歸於京師，京師據洛邑而言也。雲「坐殺其弟叔武」者，按彼傳，晉侯伐衛，衛公出奔楚，晉侯敗楚於城濮。其弟以受盟，既受盟，國則無罪。衛侯即入，將入，與弟叔武為期，衛侯先期入。叔武將沐，聞君至，喜，捉發走出，前驅歂犬，射而殺之。衛侯知其無罪，枕之股而哭之。元咺舊在國，是叔武黨，見衛侯殺弟，遂訴衛侯於晉，晉以衛侯有罪，諸侯不相治罪，遂執衛侯歸於京師。時使醫衍冘衛侯，甯俞貨醫衍，薄其冘，不死。是坐殺弟，合正之事也。
放弒其君則殘之，（放，逐也。殘，殺也。《王霸記》曰：「殘滅其為惡。」○弒，本又作殺，同音試。）
疏注「放逐」至「為惡」○釋曰：鄭以逐解放，則若季氏逐昭公之類是也。鄭雖不解弒，弒其君，則若慶父弒二君及崔杼弒君之類是也。鄭雲「殘殺」者，以殺解殘也。經本不雲殺，不雲滅，雲殘者，蓋取殘賊殺之，殺之苦毒。故《尚書·梓材》雲「戕敗人宥」，注「戕，殘也」。又雲「無胥戕，無胥虐」，注云： 「無相殘賊，無相暴虐。」是戕為殘賊也。《異義》，鄭君以為《左氏》宣十八年秋七月，雲「邾人戕鄫子於鄫」，傳曰「凡自內虐其君曰弒，自外曰戕」，即邾人戕鄫子是也。自內弒其君曰弒者，晉人弒其君州蒲是也。雖他國君，不加虐，亦曰殺。若加虐殺之，乃謂之戕之，取殘賊之意也。若自上殺下及兩下自相殺之等，皆曰殺。若然，此經雲殘者，是加虐殺之。雖非他國君，至於賊臣，亦云殘也。
犯令陵政則杜之，（令猶命也。《王霸記》曰：「犯令者，違命也。」陵政者，輕政法，不循也。杜之者，杜塞使不得與鄰國交通。）
疏注「令猶」至「交通」○釋曰：鄭訓「令」為「命」者，欲就《王霸記》之命解之為王命之意也。但犯命陵政是不受上命，不通之事。故還杜塞之，使不與四鄰交通。
外內亂，鳥獸行，則滅之。（《王霸記》曰：「悖人倫，外內無以異於禽獸，不可親百姓，則誅滅去之也。」《曲禮》曰：「夫唯禽獸無禮，故父子聚麀。」○行，下孟反。悖，必內反。去，起呂反。夫，音符。麀，於牛反，牝鹿也。）
疏注「王霸」至「聚麀」○釋曰：外亂，謂若齊襄公淫於外魯桓夫人文薑之等是也。內亂，謂家內若衛宣公上烝父妾、下納子妻之等是也。引《曲禮》者，鹿之父子聚麀，獸之亂，不言鳥之亂，義可知，故略而不言也。按《春秋公羊》、《左氏》說，凡征戰有六等，謂侵、戰、伐、圍、入、滅。用兵粗角，不聲鍾鼓，入境而已，謂之侵。侵而不服則戰之，謂兩陳交刃。戰而不服則伐之，謂用兵精而聲鍾鼓。伐而不服則圍之，謂巿其四郭。圍而不服則入之，謂入其四郭，取人民，不有其地。入而不服則滅之，謂取其君。此皆舉重而言，假令先入後滅，書入舉重，已外盡然。
正月之吉，始和布政於邦國都鄙，乃縣政象之法於象魏，使萬民觀政象，挾日而斂之。（以正月朔日布王政於天下，至正歲又縣政法之書。挾日，十日也。○縣，音玄，注同。治，直吏反。挾，子協反。）
疏「正月」至「斂之」○釋曰：「正月」，謂周正建子之月。「之吉」，謂朔日。「始和」，凡政有故，言始和者，若改造雲耳。「布政於邦國都鄙」者，謂上九法、九伐，並下「凡令」以下，皆此時布之。邦國據畿外，都鄙據畿內。不言鄉遂及公邑，布政可知，此則遍天下也。雲「乃縣」已下，亦謂正歲乃縣之，一與《大宰》同，不復具釋也。
乃以九畿之籍，施邦國之政職。方千里曰國畿，其外方五百里曰侯畿，又其外方五百里曰甸畿，又其外方五百里曰男畿，又其外方五百里曰采畿，又其外方五百里曰衛畿，又其外方五百里曰蠻畿，又其外方五百里曰夷畿，又其外方五百里曰鎮畿，又其外方五百里曰蕃畿。（畿，猶限也，自王城以外五千里為界，有分限者九。籍，其禮差之書也。政職，所共王政之職，謂賦稅也。故書「畿」為「近」。鄭司農云：「近當言畿。《春秋傳》曰：『天子一畿，列國一同。』《詩·殷頌》曰：『邦畿千里，維民所止。』」○分，符問反。共，音恭，凡供字皆作共，後仿此。）
疏「乃以」至「蕃畿」○釋曰：「乃以九畿之籍」者，謂以麵五千里為九畿，皆有典籍之書，今大司馬以此籍書施其政職之事於邦國諸侯也。雲「方千里曰國畿」者，此據王畿內千里而言，非九畿之畿。但九畿以此國畿為本，向外每五百里加為一畿也。雲「侯」者，候也，為天子伺候非常也。雲「甸」者，為天子治田，以出賦貢。雲「男」者，任也，任王者之職事。雲「采」者，採取美物以共天子。雲「衛」者，為天子衛守。雲「蠻」者，縻也，以近夷狄，縻係之以政教。自此已上六服，是中國之九州。自此已外，是夷狄之諸侯。此蠻服出《大司徒》，雲 「要服」，亦一也。言要者，亦見要束以文教也。雲「夷」者，以夷狄而得夷稱也。雲「鎮」者，去中國稍遠，理須鎮守。雲「蕃」者，以其最遠，故得蕃屏之稱。此三服總號蕃服，故《大行人》雲「九州之外謂之蕃國，世一見」，指此三服也。此雲者，衛服之內各舉一邊而言，其實通稱，唯蠻服以外，直據彼為號，不通中國之言也。○注「畿猶」至「所止」○釋曰：雲「王城以外五千里為界」者，兩面相距則方萬里，此則易之一君二民之地。若然，堯舜之時，固應萬里，而五服麵二千五百里，兩面相距止有五千里。無萬里者，此據未治洪水時，服各五百里。至禹治洪水之後，弼成五服，服加五百，則亦萬里。若孔君義則不然。若據鳥飛直路，此周之九服亦止五千。若隨山川屈曲，則《禹貢》亦萬里，彼此不異也。雲「九籍，其禮差之書也」者，諸侯賦貢多少有常，則大國貢半，次國三之一，小國四之一，是其禮差也。雲「政職，所共王政之職，謂賦稅也」者，按《大宰》雲「以九職任萬民」，據畿內。此九職亦施與邦國，則此政職也。但施職事與之，使萬民勤職而出賦稅，諸侯得之，以半與三之一四之一，市取土毛以貢之，則《禹貢》「篚貢」是也。據民而出謂之賦稅，據諸侯所送謂之貢也。引《春秋傳》者，按襄二十五年，鄭子產對晉云：「昔天子之地一圻，列國一同，今大國多數圻矣，若無侵小，何以至焉？」《殷頌》「邦畿千里」，是《殷頌·玄鳥》詩之言，引此二者，證王畿千里之義。
凡令賦，以地與民製之。上地食者參之二，其民可用者家三人；中地食者半，其民可用者二家五人；下地食者參之一，其民可用者家二人。（賦，給軍用者也。令邦國之賦，亦以地之美惡、民之眾寡為製，如六遂矣。鄭司農云：「上地，謂肥美田也。食者參之二，假令一家有三頃，歲種二頃，休其一頃。下地食者參之一，田薄惡者所休多。」○令，力呈反。）
疏「凡令」至「二人」○釋曰：此文承上邦國之下而雲「令賦」，是還據邦國諸侯而說也。此經有三等之地，按《小司徒》注云：「有夫有婦，然後為家。自二人以至於十人為九等，七六五者為其中。則地有上中下，各分為三等。九等，則十口食上上，九口食上中，八口食上下，七人食中上，六人食中中，五人食中下，四人食下上，三人食下中，二人食下下。」又按《遂人》，上地夫一廛，田百畝，萊五十畝，中地家二百畝，下地家三百畝，與此上地食者參之二合，故鄭雲邦國如六遂矣。若然，則上地是上下之地，應家八人，一人為家長，可任者當二家七人，今雲家三人者，經欲互舉以明義，故以中地之上家七人，見出上地之下八人者，明亦有上地之中、上地之上。又言「下地食者參之一，其民可用者家二人」，地即據下地之上，人即據中地之下。家五人者，亦是互舉以明義，故地舉其下，人舉其中，欲見亦有下內三等其地及人也。先鄭雲「食者三之二，假令一家有三頃，歲種二頃，休其一頃」者，舉上地，隻應雲一頃五十畝，而雲三頃者，直取參之二，舉整言之，或並二家而說也。
中春，教振旅，司馬以旗致民，平列陳，如戰之陳。（以旗者，立旗期民於其下也。兵者，守國之備。孔子曰：「以不教民戰，是謂棄之。」兵者凶事，不可空設，因蒐狩而習之。凡師出曰治兵，入曰振旅，皆習戰也。四時各教民以其一焉。春習振旅，兵入收眾專於農。平猶正也。○中，音仲，下放此。陳，直覲反，下「之陳」、「可陳」、「陳前」、「徇陳」、「行陳」、「巡陳」皆同，餘以意求之。蒐，所留反。）
疏注「以旗」至「正也」○釋曰：鄭雲「以旗者，立旗期民於其下也」者，謂大司馬素有田獵之期日，今至期日，立熊虎之旗於期處以集眾，故云期民於其下。雲「兵者，守國之備」者，鄭欲解田獵者所以習兵，故云兵者守國之備。引孔子語，欲見須田獵以教戰。雲「兵者凶事」者，隱公《傳》文。雲「不可空設，因蒐狩而習之」者，蒐狩是田獵之名。欲行蒐狩，先芟草萊，教戰訖，乃入防田獵，故云因蒐狩而習之，是以《書傳》文：「戰鬥不可空習，故於蒐狩以閑之。」閑之者，習之。是其習兵因蒐狩也。雲「凡師出曰治兵，入曰振旅，皆習戰」者，按莊公八年正月，師次於郎。甲午，祠兵。《公羊傳》曰：「祠兵者何？出曰祠兵。」注云：「禮，兵不徒使，故將出兵，必祠於近郊，陳兵習戰，殺牲饗士卒。」又曰：「入曰振旅，其禮一也，皆習戰也。」《左氏》說「治兵於廟，禮也」，注云：「三年而治兵，與秋同名。兵革將出，故曰治兵。」《穀梁傳》亦云：「出曰治兵，習戰也。入曰振旅，習戰也。」鄭玄於《異義駮》不從《公羊》雲祠兵，故云「祠兵者，《公羊》字之誤，因而作說之」，亦不從《左氏》說治兵為授兵於廟。云：「於周《司馬職》曰，仲夏教茇舍，仲秋教治兵，其下皆雲如戰之陳。仲冬教大閱，脩戰法，虞人萊所田之野，乃為之。如是，治兵之屬皆習戰，非授兵於廟，又無祠五兵之禮。」是以《爾雅·釋天》云：「出為治兵，尚威武也。入為振旅，反尊卑也。」言反尊卑者，出則壯者在前，老弱在後；入則壯者在後，老弱在前。是以鄭此雲「振旅，兵入收眾專於農」也。雲「四時各教民以其一焉」者，春教振旅，夏教茇舍，秋教治兵，至冬大閱，是各教民以一也。
辨鼓鐸鐲鐃之用：王執路鼓，諸侯執賁鼓，軍將執晉鼓，師帥執提，旅帥執鼙，卒長執鐃，兩司馬執鐸，公司馬執鐲。（《鼓人職》曰：「以路鼓鼓鬼享，以賁鼓鼓軍事，以晉鼓鼓金奏，以金鐃止鼓，以金鐸通鼓，以金鐲節鼓。」鄭司農云：「辨鼓鐸鐲鐃之用，謂鉦鐸之屬。鐲讀如濁其源之濁。鐃讀如讙嘵之嘵。提讀加攝提之提，謂馬上鼓，有曲木提持鼓立馬髦上者，故謂之提。」杜子春云：「公司馬，謂五人為伍，伍之司馬也。」玄謂王不執賁鼓，尚之於諸侯也。伍長謂之公司馬者，雖卑同其號。○辨，如字，劉方免反。鐸，直各反。鐲，直角反。鐃，女交反。賁，扶雲反。將軍，如字，本或作軍將。提，徒兮反。鼙，薄兮反。鉦，音征。讙，火官反。嘵，女交反。攝提，《爾雅》云：「大歲在寅曰攝提格。」）
疏「辨鼓」至「執鐲」○釋曰：此春夏秋三時各教其一，必春辨鼓鐸者，鼓雷之類，象仲春雷發聲於外。言「辨鼓鐸鐲鐃之用」者，此句與下文為總目也。○注「鼓人」至「其號」○釋曰：鄭引《鼓人職》者，欲見鼓人有六鼓四金，據本各依所用。今此所用，或有不依本者，以其唯賁鼓鼓軍事是依本。王執路鼓、軍將執晉鼓等並不依本用，而在軍兼用也。先鄭雲「辨鼓鐸鐲鐃之用，謂鉦鐸之屬」者，按《司馬法》云：「十人之長執鉦，百人之師執鐸，千人之師執鼙，萬人之主執大鼓。」義與此同，故引之為證也。雲「鐲讀如濁其源之濁」者，此讀取音同之義。濁其源者，《淮南子》雲 「濁其源，其流不清」，故讀從之。雲「鐃讀如讙嘵之嘵」者，從《毛詩》雲「以謹讙嘵」。雲「提讀如攝提之提」者，從《爾雅》雲「寅為攝提格」，取音同而已。雲「提謂馬上鼓」者，此先鄭蓋據當時已有單騎，舉以況周。其實周時皆乘車，無輕騎法也。後鄭雲「王不執賁鼓，尚之於諸侯也」者，按《鼓人職》，賁鼓鼓軍事，注王在軍自為元帥，自合執賁鼓；今不執賁鼓者，見諸侯因朝而來，與王為賓客，故讓之使執賁鼓，故云尚之於諸侯。王既不用賁鼓而用路鼓者，以其雷鼓、靈鼓祭天地之鼓，不敢用，故用祭宗廟之路鼓也。軍將用晉鼓者，是鼓金奏與諸相應故也，不用鼛鼓者，鼓，役事之鼓，故不用。雲「伍長謂之公司馬者，雖卑同其號」者，按諸官大夫乃與大官同號，宰夫已下，並上士、中士、下士，皆不得與大官同號。今於《序官》大司馬之下，上士得號行司馬，及在軍二十五人長中士號兩司馬，五人長下士號公司馬，皆與大官同號者，以司馬主軍，軍事主嚴，雖卑得同號也。
以教坐作進退疾徐疏數之節，（習戰法。○疏數，音朔，下註疏數同。）
疏「以教」至「之節」○釋曰：按下大閱禮備軍法，虞人萊所田之野，下又雲「中軍以舉令鼓，鼓人皆三鼓」，已下有此坐作進退疾徐疏數之節。彼大閱具言，於此略說有此坐作之法。此於教戰之處為之，故鄭雲「習戰法」也。
遂以蒐田，有司表貉，誓民，鼓，遂圍禁，火弊，獻禽以祭社。（春田為蒐。有司，大司徒也，掌大田役治徒庶之政令。表貉，立表而貉祭也。誓民，誓以犯田法之罰也。誓曰：「無干車，無自後射，立旌遂圍禁，旌弊爭禽而不審者，罰以假馬。」禁者，虞衡守禽之厲禁也。既誓，令鼓而圍之，遂蒐田。火弊，火止也。春田主用火，因焚萊除陳草，皆殺而火止。獻猶致也，屬也。田止，虞人植旌，眾皆獻其所獲禽焉。《詩》云：「言私其豵，獻肩於公。」春田主祭社者，土方施生也。鄭司農云：「貉讀為禡。禡謂師祭也。書亦或為禡。○貉，莫駕反，注同。弊，婢世反，劉薄計反。射，食亦反，下「王射」同。豵，子工反。肩，《詩》作豜，音同。施，式豉反。禡，莫駕反。）
疏「遂以」至「祭社」○釋曰：按下大閱禮「遂以狩田」以下雲「以旌為左右和之門，群吏各帥其車徒以敘和出，左右陳車徒，有司平之」，「既陳，乃設驅逆之車，有司表貉於陳前」。此亦當如彼，但春非大備，故亦略言也。言「誓民」者，即下大閱禮「群吏聽誓於陣前」，鄭引《月令》「司徒北面誓之」是也。雲「鼓」者，即下文「中軍以鞞令鼓，鼓人皆三鼓」已下是也。雲「遂圍禁」者，既誓，令鼓而圍之。雲「火弊」者，謂田止也。雲「獻禽以祭社」者，此因田獵而祭，非《月令》仲春祭社也。○注「春田」至「為禡」○釋曰：雲「春田為蒐」者，蒐，搜也，春時鳥獸孚乳，搜擇取不孕任者，故以蒐為名。雲「有司，大司徒也」者，即《大司徒職》雲「大田役治其徒庶之政令」，故知有司是大司徒也。雲「表貉，立表而貉祭也」者，此即《詩》及《爾雅》雲「類也」、「禡也」、「師祭」是也。雲「誓民，誓以犯田法之罰也」者，當司徒北面誓之時，小子斬牲，以左右巡陳也。雲「誓曰無干車無自後射」者，此據《漢田律》而言。無干車，謂無干犯他車。無自後射，象戰陳不逐奔走。又一解云：「前人已射中禽，後人不得復射。」彼又雲「無麵傷」之等，象降者不逆擊之。雲「立旌遂圍禁」者，旌，則下文大閱禮雲「旗居卒間」者是也。雲「旌弊」者，弊，仆也，田止旌則仆。雲「爭禽而不審者，罰以假馬」者，謂獲禽所算之籌。罰者，謂效功時爭禽不審，即罰去其籌。雲「禁者，虞衡守禽之厲禁也」者，按《山虞》皆雲「使地之民，守其厲禁」，謂遮厲之禁，不得非時入也。若然，按《地官·川衡》，小田獵之所，無厲禁之事。言「衡」者，川林或有與山澤連者，則亦有厲禁之事，故連言之也。
中夏，教茇舍，如振旅之陳。群吏撰車徒，讀書契，辨號名之用。帥以門名，縣鄙各以其名，家以號名，鄉以州名，野以邑名，百官各象其事，以辨軍之夜事。其他皆如振旅。（茇讀如萊沛之沛。茇舍，草止之也。軍有草止之法。撰讀曰算。算車徒，謂數擇之也。讀書契，以簿書校錄軍實之凡要。號名者，徽識所以相別也。鄉遂之屬謂之名，家之屬謂之號，百官之屬謂之事。在國以表朝位，在軍又象其制而為之，被之以備死事。帥，謂軍將及師帥、旅帥至伍長也。以門名者，所被徽識如其在門所樹者也。凡此言以也、象也，皆謂其制同耳。軍將皆命卿。古者軍將，蓋為營治於國門，魯有東門襄仲，宋有桐門右師，皆上卿為軍將者也。縣鄙，謂縣正、鄙師至鄰長也。家，謂食采地者之臣也。鄉以州名，亦謂州長至此長也。野，謂公邑大夫。百官，以其職從王者。此六者皆書其官與名氏焉。門則襄仲、右師明矣。鄉則南鄉甀、東鄉為人是也。其他象此，雲某某之名，某某之號，某某之事而已，未盡聞也。鄉遂大夫，文錯不見，以其素信於民，不為軍將，或為諸帥，是以闕焉。夜事，戒夜守之事。草止者慎於夜，於是主別其部職。○茇，蒲末反。撰，息轉反，又仕轉反，注音算，息緩反。沛，步未反，一音具，又普具反。數，色主反。簿，步古反，後「簿書」皆放此。識，音誌，一音試，下同。朝位，直遙反。被，皮偽反，下同。治，直吏反。比，毗誌反。甀，直偽反。見，賢遍反。）
疏「中夏」至「振旅」○釋曰：如「振旅之陳」者，四時各教其一。故春教振旅，夏教茇舍，但設經不可文文具設，故云如振旅之陳，皆轉相如也。雲「群吏撰車徒」者，群吏，謂軍將至伍長，各有部分，皆選擇其在車甲士三人，步徒七十二人之等。雲「讀書契」者，書契，謂兵士簿書之要契，此《小宰》之八成雲「師田以簡稽」，一也。雲「辨號名」者，此 「帥以門名」已下是也。○注「茇讀」至「部職」○釋曰：「茇讀如萊沛之沛」者，按《王制》雲「居民山川沮澤」，注雲「沮謂萊沛」。時俗有水草謂之萊沛，故讀從之也。雲「茇舍草止之也」者，以草釋茇，以止釋舍，故即雲軍有草止之法。雲「數擇之也」者，以解撰為數擇，取其善者，雲「軍實之凡要」者，凡軍有三種：或以俘囚為軍實，或以戈盾弓矢為軍實，或以禽牲為軍實。今此所雲軍實者，據兵器為軍實。凡要，即名籍之總名也。雲「號名者徽識」者，即上注「三者旌旗之細者也。雲「所以相別也」者，皆綴之於膊上以別死者也。雲「鄉遂之屬謂之名」者，言之屬，即經雲「縣鄙」，是遂之屬，從縣鄙至鄰裏，州是鄉之屬，從州至比長，故言之屬以總之。雲「家之屬謂之號」者，謂都家之內，從大夫至士。雲「百官之屬謂之事」者，從王朝六卿已下至下士。野以邑名，鄭雖不言，亦在鄉遂之例。以其同是溝洫之人，出軍出貢又等，故知亦入名中也。其號也，名也，事也，三者據經而言。雲「在國以表朝位」者，即《覲禮》雲「上介各奉其君之旂置於宮」者是也。雲「凡此言以也、象也，皆謂其制同耳」者，以謂若經雲「帥以門名」已下，至「野以邑名」已上，五者皆言以也，惟百官雲象。是以也、象也，此六者「以象」雖異，其制則同，皆小旌旗也。雲「軍將皆命卿」者，欲解帥以門名之意，止由卿居於國門，使為軍將，故軍將得以門為名。雲「古者軍將蓋為營治於國門」者，此解軍將得以門為名者，隻由非常之急，要在於門，故使卿在門住而營治其門故也。雲「魯有東門襄仲」者，按昭三十二年《左傳》云：「魯文公薨，而東門遂殺適立庶，魯君於是乎失國。」公子遂，字襄仲，號為東門，隻由居東門。宋有桐門右師者，按春秋《左氏傳》：「昭二十五年春，叔孫婼聘於宋，桐門右師見之。」注云：「右師，宋師樂大心也。其室居桐門，故曰桐門右師。」是宋有桐門右師也。引之，證將帥得以門名之事。經直雲「縣鄙」，鄭知鄰長者，以其在軍之時，從遂大夫已下至鄰長皆在。今略言縣鄙，明皆有也。雲「家謂食采地者之臣也」者，食采地，是公卿大夫，其身在朝，其臣在采地，若公山弗擾之類。今隨王在軍，故以家號為名也。「鄉以州名，亦謂州長至比長」者，亦如六遂。自鄉大夫已下，至比長皆在，今略舉州為首也。雲「野，謂公邑大夫」者，謂為四等公邑，若《載師職》公邑，自甸以出，至五百里，其長二百里、三百里如州長，四百里、五百里如縣正，長下皆有屬官，在軍者皆以邑為名。雲「百官以其職從王」者，謂三百六十官，各以其職事從王在軍，若大宰下六十官，隨其長從王，皆以事為號也。雲「此六者皆書其官與名氏焉」者，六者，謂經五以一象。假令為官，則雲大司徒下某官姓名某也。雲「門則襄仲、右師明矣」者，經直雲帥以門名，怨直以門為名，不加官與名字。諸官皆須名氏，明門亦有官與氏名，故云明矣。雲「鄉則南鄉甀、東鄉為人是也」者，甀與為人，皆當時鄉名，故舉以為況。雲「其他象此」者，此鄭略舉門名與鄉名，其他仍有縣鄙與家、野、百官，亦依此而稱焉。雲「某某之名」者，即經雲門、縣鄙、鄉、野四者皆是某某之名，謂若門名，當雲桐門右師之下某官某姓某甲之名，三者皆放此。雲「某某之號」者，即經雲「家以號名」是也。謂若魯之費邑，即雲費邑之下某官某姓某甲之號。雲「某某之事」者，即經雲「百官各象其事」，謂若地官之下，則雲大司徒之下某官某姓某甲之事。雲「未盡聞也」者，鄉來所釋六者，略聞帥以門名，鄉以州名，舉以為況，其餘未聞，故云未盡聞也。雲「鄉遂大夫文錯不見」者，此經六遂直雲縣鄙，不言遂。六鄉言以州名，雖見鄉，亦不見鄉大夫之身。其文交錯，不見鄉遂大夫，故云文錯不見也。雲「以其素信於民」者，兵書《孫子》雲「素信者與眾相得」是也。舊素與民相信者，必情義相得，故鄉遂之官，還使為軍吏。雲「不為軍將，或為諸帥，是以闕焉」者，《管子》雲「因內政寄軍令」，則鄉遂大夫已下至比長、鄰長，皆因為軍吏以領本民在上，或別使人為軍將，則鄉遂大夫別領人為師帥、旅帥以下，經在軍吏帥以門名之內，故闕鄉遂大夫也。必知有別使人為軍將法者，見《外傳》穆叔雲「天子作師，公帥之以征不德」，《詩》曰「周公東征，四國是遑」，此並上公為軍將。《詩》雲「韎韐有奭，以作六師」，此乃諸侯世子為軍將。田獵亦容如此，於是時鄉遂大夫則為諸師也。若然，按下文雲「師都載旃，鄉遂載物」，注雲「鄉遂大夫或載旃，或載物，眾屬軍吏，無所將也」者，謂鄉遂大夫全無武用，則諸帥亦不為，則是眾屬他軍吏，己身全無所將，故或載旃，或載物，不載旗，義與此不違也。雲「於是主別其部職」者，釋經以辨軍之夜事，分別其當部當職，不與外交雜也。
遂以苗田，如蒐之法，車弊獻禽以享礿。（夏田為苗。擇取不孕任者，若治苗去不秀實者雲。車弊，驅獸之車止也。夏田主用車，示所取物希，皆殺而車止。《王制》曰：「天子殺則下大綏，諸侯殺則下小綏，大夫殺則止佐車，佐車止則百姓田獵。」礿，宗廟之夏祭也。冬夏田主於祭宗廟者，陰陽始起，象神之在內。○礿，餘若反。孕，羊證反。去，起呂反。綏，而誰反，下同。）
疏「遂以」至「享礿」○釋曰：在教戰之處辨號名既訖，遂入防，行苗田之法。雲「如蒐之法」者，如上蒐時有司表貉、誓民、令鼓、遂圍禁之等。雲「車弊」及「以享礿」，二者則與春異，以其春時火弊祭社，此時車弊享礿也。○注「夏田」至「在內」○釋曰：以其春夏為陽，主其生長，故春田為蒐，搜取不孕任者。夏田為苗，若治苗去不秀實者。其義，但春時主孚乳，故以不孕任解之也。雲「車弊，驅獸之車止也」者。「夏田主用車示所取物希」者，《春秋左氏傳》云：「彼徒我車，懼其侵軼我也。」是車行遲，取獸少，故知用車示取物希也。引《王制》曰「天子殺則下大綏」已下，據殺訖而言，《毛詩傳》雲「天子發抗大綏，諸侯發抗小綏」者，據始殺而言也。雲「大夫殺則止佐車」，《王制》注「佐車，驅逆之車」。按《田仆》云：「掌佐車之政，驅逆之車。」佐車似與驅逆之車別者，但《王制》佐車與《田仆》驅逆之車為一，其《田仆》佐車自是田車之貳曰佐，佐文雖同，其義則異也。若然，驅逆之車言佐者，能逐禽，故以佐言之。雲「礿，宗廟之夏祭也」者，《大宗伯》文。雲「冬夏田主於祭宗廟，陰陽始起，象神之在內」者，仲冬一陽生，仲夏一陰生，是陰陽在內，故神象之而行祭也。此祭因田獵獻禽為祭，若正祭自在孟月。
中秋，教治兵，如振旅之陳。
疏「中秋」至「之陳」○釋曰：言「教治兵」者，凡兵，出曰治兵，入曰振旅。春以入兵為名，尚農事。秋以出兵為名，秋嚴尚威故也。雲「如振旅之陳」者，如春振旅時坐作、進退、疾徐、疏數之法也。
辨旗物之用：王載大常，諸侯載旂，軍吏載旗，師都載旃，鄉遂載物，郊野載，百官載，各書其事與其號焉。其他皆如振旅。（軍吏，諸軍帥也。師都，遂大夫也。鄉遂，鄉大夫也。或載旃，或載物，眾屬軍吏，無所將也。郊，謂鄉遂之州長、縣正以下也。野，謂公邑大夫。載者，以其將羨卒也。百官，卿大夫也。載者，以其屬衛王也。凡旌旗，有軍眾者畫異物，無者帛而已。書當為畫，事也，號也，皆畫以雲氣。○書，音畫，出注。氣，本或作乞，同。）
疏「辨旗」至「振旅」○釋曰：按下文注，以出軍之旗則如秋，則此經是在軍旌旗也。雲「各書其事與其號焉」者，此二者即是仲夏百官各象其事及號名之等，此秋雖不具辨號名，以略舉之，見四時皆有此物也。雲「其他皆如振旅」者，亦謂坐作、進退、疾徐之法如振旅之陳也。○注「軍吏」至「雲氣」○釋曰：雲「軍吏，諸軍帥也」者，亦謂從軍將至下伍長皆是軍吏也。雲「師都，遂大夫也。鄉遂，鄉大夫也」者，按《司常》云：「孤卿建旃，大夫士建物。」則鄉大夫是卿，建旃是其常。師都載旃，不嫌無鄉大夫，故鄭直舉遂大夫也。雲「鄉遂，鄉大夫」者，以其遂大夫是中大夫，建物是其常。今鄉遂建物，不嫌無遂大夫，故鄭直舉鄉大夫也。雲「或載旃，或載物，眾屬軍吏，無所將也」者，鄉遂大夫若為軍將，則在軍吏載旗軍中，領眾來時亦載旗。今載旃載物不載旗，故知己之所管之眾屬他軍吏，己無所將。以其已無武用，非直不為軍將，亦不為諸帥，故全無所將，以是載旃載物而已。若然，既不為軍吏，遂大夫上得與卿同載旃，鄉大夫則是卿，下得與大夫同載物也。以鄉遂大夫掌眾同，故同載物也。俱兩載者，以其不為軍將，又不任鄉職，卿大夫尊卑之常，當載旃載物而已，故容其兩載也。雲「郊謂鄉遂之州長、縣正以下也」者，郊內有六鄉，州長已下。郊外有六遂，縣正已下。故知言郊有此二等人也。雲「野謂公邑大夫」者，按《載師職》云：「公邑之田任甸地。」郊外曰甸，甸則郊外曰野，故以野言之。但公邑自甸以出至彊五百里，有四等公邑，皆有大夫治之，故《司馬法》云：「二百里如州長，四百里、五百里如縣正。」是公邑大夫也。雲「載者，以其將羨卒也」者，以其六鄉之內，上劑致民，一家一人為正卒，其餘皆為羨卒。六遂之內，下劑致民，家一人為正卒，一人為羨卒，其餘為餘夫。正卒既屬軍吏，其餘羨卒，使此州長已下等不為軍吏者領之。但公邑之內，雖不見有出軍之法，若出軍，亦當與鄉遂同，以其得為溝洫法故也。若出軍，亦正卒使大夫等為軍吏，其餘羨卒，亦使不為軍吏者領之。雲「百官，卿大夫也，載者，以其屬衛王也」者，以其天地四時之卿大夫，其屬各六十，有選當行衛守王者，即是有眾，故載鳥隼之。雲「凡旌旗，有軍眾者畫異物」者，即經天子、諸侯、軍吏、郊野、百官是也。雲「無者，帛而已」者，鄉遂載旃物是也。雲「書當為畫，事也，號也，皆畫以雲氣」者，事，即上百官言事；號，即上家言號。不言名，此亦有名，文略耳。雲「畫以雲氣」者，鄭解經典言畫者，皆以雲解之，謂畫五色雲也。
遂以獮田，如蒐田之法，羅弊致禽以祀祊。（秋田為獮。獮，殺也。羅弊，罔止也。秋田主用罔，中殺者多也。皆殺而罔止。祊當為方，聲之誤也。秋田主祭四方，報成萬物，《詩》曰「以社以方」。○獮，息淺反。祊，音方。出注。皆殺，如字，劉色界反。）
疏「遂以」至「祀祊」○釋曰：上文教載旗旃物訖，遂入防行獮田之禮，其法如蒐田之法。雲「羅弊致禽以祀祊」者，秋田主用羅。羅止田畢，入國過郊之神位，乃致禽以祀四方之神。○注「秋田」至「以方」○釋曰：雲「祊當為方，聲之誤也」者，以祊乃是廟門之外內，惟因祭宗廟及明日繹祭，乃為祊祭。今既因秋田而祭，當是祭四方之神，故云誤也。雲「秋田主祭四方，報成萬物」者，以秋物成，四方神之功，故報祭之。雲「《詩》曰『以社以方』」者，《詩·大雅》。引之，證方是四方之神也。
中冬，教大閱：（春辨鼓鐸，夏辨號名，秋辨旗物，至冬大閱，簡軍實。凡頒旗物，以出軍之旗則如秋，以尊卑之常則如冬，司常左司馬時也。大閱備軍禮，而旌旗不如出軍之時，空辟實。○閱，音悅。辟，音避。）
疏「中冬教大閱」○釋曰：以冬時農隙，故大簡閱軍實之凡要也。○注「春辨」至「辟實」○釋曰：雲「春辨鼓鐸」已下，欲見春夏秋各教其一，至冬大閱之時總教之。故云「至冬大閱軍實」。雲「凡頒旗物，以出軍之旗則如秋，以尊卑之常則如冬，司常佐司馬時也」者，以其王與諸侯所建秋冬同，又秋雲「軍吏建旗，師都載旃，鄉遂載物，郊野載，百官載」，不言旞、旌二者，以其是出軍之法，故不言道車遊車所載。大閱之時，見尊卑之常，故《司常》云：「孤卿建旃，大夫士建物，師都建旗，州裏建，縣鄙建，道車載旞，遊車載旌。」此為異也。鄭云：「大閱備軍禮，而旌旗不如出軍之時，空辟實」者，大閱雖備禮，是教戰，非實出軍法，是其空也。秋教治兵，治兵是出軍法，故寄出軍之旗於彼。是冬之空辟實出軍法者也。趙商問：「《巾車職》『建大麾以田』，注『田，四時田獵』。商按《大司馬》職，四時皆建大常何？」鄭答曰：「麾，夏之正色。田雖習戰，春夏尚生，其時宜入兵，夏本不以兵得天下，故建其正色以春夏田。至秋冬出兵之時，乃建大常。」趙商又問：「《巾車職》曰『建大白以即戎』，注雲『謂兵事』。《司馬職》『仲秋辨其物以治兵，王建大常』，注『凡頒物，以出軍之旗則如秋』。不知大白以即戎為何時？」答曰：「白者，殷之正色。王即戌者，或命將，或勞師，不自親將，故建先王之正色，異於親自將也。」
前期，群吏戒眾庶脩戰法。（群吏，鄉師以下。）
疏注「群吏鄉師以下」○釋曰：言「前期」者，謂若《大宰職》雲「前期十日」。此亦在教戰前，不必要十日前也。知「群吏，鄉師以下」者，見《鄉師職》云：「凡四時之田，前期，出田法於州裏，簡其鼓鐸、旗物、兵器，脩其卒伍。」是其事也。言「鄉師以下」，則不及鄉，鄉是鄉大夫，則卿也，則可及州長，故《州長職》云：「若國作民而師田行役之事，則帥而致之，掌其戒令與其賞罰。」《黨正》云：「凡作民而師田行役，則以其法治其政事。」《族師》亦云：「若作民而師田行役，則合其卒伍，簡其兵器，以鼓鐸旗物帥而至。」是其以下之事也。
虞人萊所田之野，為表，百步則一，為三表，又五十步為一表。田之日，司馬建旗於後表之中，群吏以旗物鼓鐸鐲鐃，各帥其民而致。質明弊旗，誅後至者。乃陳車徒如戰之陳，皆坐。（鄭司農云：「虞人萊所田之野，芟除其草萊，令車得驅馳。」《詩》曰：「田卒汙萊。」玄謂萊，芟除可陳之處。後表之中五十步，表之中央。表，所以識正行列也。四表積二百五十步。左右之廣當容三軍，步數未聞。致，致之司馬。質，正也。弊，仆也。皆坐，當聽誓。○芟，所銜反。令，力呈反，下「令走」同。卒，子律反。汙，音烏。行，戶剛反，下「行列」、「行陳」皆同。仆，音赴。）
疏「虞人」至「皆坐」○釋曰：虞人者，若田在澤，澤虞。若田在山，山虞。謂使其地之民，於可陳之處，芟除草萊。故云：「萊所田之野。」雲「為表，百步則一，為三表」者，按下注引《月令》「司徒北面以誓之」，此經雲「司馬建旗於後表之中，車徒皆坐」，則此於可陳之中，從南頭立表，以北頭為後表也。○ 注「鄭司」至「聽誓」○釋曰：先鄭雲「虞人萊所田之野，芟除其草萊，令車得驅馳」者，謂芟除其田獵之處，故云令車得驅馳。引《詩》者，證田處草萊。按《王制》云：「昆蟲未蟄，不以火田。」則仲冬之時，放火田獵，何須芟除草萊。是以《車攻》詩毛傳雲「大艾草以為防，然後焚而射焉」。是田處不得芟草萊，故後鄭易之，以為芟除可陳之處。雲「後表之中五十步，表之中央」者，謂從南表至北表。雲「表，所以識正行列也」者，於可陳之中央立此四表，表兩相各有三軍之眾，至表則間一而坐，坐而更起，是表正行列也。雲「積二百五十步」者，以三表之間有二百步，又加一表五十步，故總為二百五十步也。雲「左右之廣當容三軍」者，天子六軍，左右之地各容三軍，此鄭據天子六軍整數而言。其實兼羨卒之等，故《小司徒職》云：「凡起徒役，無過家一人，惟田與追胥竭作。」鄭雲「國人盡行」，是非止六鄉之民六軍而已。雲「步數未聞」者，但先南北二百五十步，東西不言步數，故云未聞也。雲「皆坐，當聽誓」者，下文即雲「聽誓於陳前」，故先當聽誓也。
群吏聽誓於陳前，斬牲以左右徇陳，曰：「不用命者斬之。」（群吏，諸軍帥也。陳前，南面鄉表也。《月令》：「季秋，天子教於田獵，以習五戎，司徒搢撲，北面以誓之。」此大閱禮實正歲之中冬，而說季秋之政，於周為中冬，為《月令》者失之矣。斬牲者，小子也。凡誓之大略，《甘誓》、《湯誓》之屬是也。○鄉，許亮反。搢，劉如字，又音箭，一音初洽反。撲，普卜反。甘，如字，劉胡甘反。）
疏「群吏」至「斬之」○釋曰：雲「群吏聽誓於陳前」者，士卒皆於後表北面坐，群吏諸軍帥皆在士卒前南面立，以聽誓。雲「斬牲以左右徇陳」者，從表左右向外以徇陳。○注「群吏」至「是也」○釋曰：雲「群吏，諸軍帥」者，從軍將以至伍長，謂象軍吏建旗者也。引《月令》者，證所誓者是司徒。使司徒誓者，此軍吏及士，本是六鄉之民，今雖屬司馬，猶是己之民眾，故使司徒誓之也。雲「此大閱禮實正歲之中冬」者，周雖建子為正，及其行事，皆用夏之正歲，則此經中夏、中春、中秋、中冬皆據夏法也。雲「而說季秋之政，於周為中冬，為《月令》者失之矣」，呂不韋作《月令》者，以為此經中冬為周之中冬，當夏之季秋，故說於季秋，是失之矣。按《月令》季秋雲「是月也，天子乃教於田獵，以習五戎，班馬政」云云，注引「中秋教治兵法，王載大常」已下為證，不雲失。至此乃以《月令》是中冬教大閱法，而言為《月令》者先。鄭君兩解之，以其彼雲司徒誓眾，與此誓眾之等同，故為大閱。彼為治兵法者，以彼文授車以等級，乃命主祠祭於四方，又與中秋治兵者同，故彼為治兵法也。雲「斬牲」者，《小子職》雲「凡師田，斬牲以左右徇陳」是也。雲「凡誓之大略，《甘誓》、《湯誓》之屬是也」者，《甘誓》是啟與有扈戰，《湯誓》是湯伐桀誓眾辭，言「之屬」者，仍有《大誓》、《費誓》之等，故云之屬。
中軍以鼙令鼓，鼓人皆三鼓，司馬振鐸，群吏作旗，車徒皆作；鼓行，鳴鐲，車徒皆行，及表乃止；三鼓，摝鐸，群吏弊旗，車徒皆坐。（中軍，中軍之將也。天子六軍，三三而居一偏。群吏既聽誓，各復其部曲。中軍之將令鼓，鼓以作其士眾之氣也。鼓人者，中軍之將、師帥、旅帥也。司馬，兩司馬也。振鐸以作眾。作，起也。既起，鼓人擊鼓以行之，伍長鳴鐲以節之。伍長一曰公司馬。及表，自後表前至第二表也。三鼓者，鼓人也。鄭司農云：「摝讀如弄。」玄謂如涿鹿之鹿。掩上振之為摝。摝者，止行息氣也。《司馬法》曰：「鼓聲不過閶，鼙聲不過闒，鐸聲不過琅。」○摝，音鹿，李扶表反。鐸，待洛反。涿，丁角反，沈音濁，劉音獨。閶，吐剛反。闒，吐獵反，劉湯答反。琅，音郎。）
疏「中軍」至「皆坐」○釋曰：此經總說聽誓既已，將欲向南第二表，象戰陳初發麵敵，此即仲春振旅疾徐坐作之事，一也。○注「中軍」至「過琅」○釋曰：「中軍，中軍之將也」者，此六軍，三軍居一偏，皆自有中軍也。是以鄭雲「天子六軍，三三而居一偏」也。言三三者，非謂如筭法。雲三三而九者，直是兩個三，為三而復三而已也。雲「群吏既聽誓，命各復其部曲」者，軍吏本各主其部分曲別，謂若伍長主五人，兩司馬主二十五人，卒長主百人之等，皆是部曲。至於誓之時，出向眾前，聽誓訖，各復其部伍本處，故云復其部曲也。雲「中軍之將令鼓」者，經雲「中軍以鼙令鼓」，故知中是中軍之將也。雲「鼓以作其士眾之氣」者，《春秋左氏》曹劌云：「一鼓作氣，再而衰，三而竭。」是鼓以作士眾之氣也。雲「鼓人者，中軍之將、師帥、旅帥也」 者，按《左氏》成二年傳，晉與齊戰於鞍，卻克傷於矢，曰：「餘病矣。」張侯曰：「師之耳目，在吾旗鼓，進退從之。」於是右爰抱而鼓之。時卻克擊鼓。哀二年《左傳》，鐵之戰，趙簡子云：「伏弢嘔血，鼓音不衰。」是皆將居鼓下。知兼有師帥、旅帥者，按上文春辨鼓鐸雲「軍將執晉鼓，師帥執提，旅帥執鼙」，皆是鼓人，故知是軍將、師帥、旅帥也。其卒長執鐃已下，皆金，非鼓也。雲「司馬，兩司馬也」 者，以其上文雲「兩司馬執鐸」，故知此經雲「司馬振鐸」者，是兩司馬也。雲「以作眾」者，金雖非鼓，振之者亦是以作眾也。雲「作，起也。既起，鼓人擊鼓以行之」者，釋經「車徒皆作，鼓行」也。雲「伍長鳴鐲以節之」者，上文雲「公司馬執鐲」，《鼓人職》雲「金鐲節鼓」，故云伍長鳴鐲以節之也。雲「伍長一曰公司馬」者，上文雲「公司馬執鐲是伍長」，故云一曰公司馬也。先鄭雲「摝讀如弄」者，直以摝弄聲相近，以振鐸謂之弄也。玄謂「如涿鹿之鹿」者，謂從《史記》黃帝與蚩尤戰於涿鹿之鹿，直取音同，不從義也。此是鹿鹿然作聲也。雲「掩上振之」者，以手在上，向下掩而執之。雲「止行息氣也」者，按《鼓人》云：「金鐸通鼓，金鐃止鼓。」則金鐸是通鼓，而雲止行息氣者，見經雲摝鐸，即雲群吏弊旗，故知金鐸亦得止行息氣也。《司馬法》「鼓聲不過閶」以下者，證鼓鼙與鐸聲之有異也。
又三鼓，振鐸，作旗，車徒皆作。鼓進，鳴鐲，車驟徒趨，及表乃止，坐作如初。（趨者，赴敵尚疾之漸也。《春秋傳》曰：「先人有奪人之心。」及表，自第二前至第三。○驟，仕救反，劉才遘反。先，悉薦反。）
疏注「春秋」至「之心」○釋曰：昭二十一年：「冬十月，華登以吳師救華氏。宋閽人濮曰：『《軍志》有之：先人有奪人之心。』」注云：「戰氣未定故也。」「後人有待其衰」，注云：「待敵之衰乃攻。」是其事也。
乃鼓，車馳徒走，及表乃止。（及表，自第三前至前表。）鼓戒三闋，車三發，徒三剌。（鼓戒，戒攻敵。鼓壹闋，車壹轉，徒壹剌，三而止，象服敵。○闋，苦穴反。）
疏注「鼓戒」至「服敵」○釋曰：經並言三闋、三發、三剌，鄭曆言鼓一闋、車一轉、徒一剌，三而止者，鄭據實而言，非是一時而三故也。
乃鼓退，鳴鐃且卻，及表乃止，坐作如初。（鐃所以止鼓。軍退，卒長鳴鐃以和眾，鼓人為止之也。退，自前表至後表。鼓鐸則同，習戰之禮，出入一也；異者，廢鐲而鳴鐃。○卻，起略反。和，胡臥反。為，於偽反，下「為相」疑同。）
疏「乃鼓」至「如初」○釋曰：此言「乃鼓退」者，謂至南表，軍吏及士卒回身向北，更從南為始也。雲「鳴鐃且卻」者，此鳴鐃且卻，據初至南表退軍之時，象在軍，軍退亦鳴鐃。是以《左氏》哀公傳，鐵之戰，陳子雲「吾聞鼓不聞金」，亦是鳴鐃退軍注。及其向北，即更為習戰之事，故云及表乃止，坐作如初。故鄭雲習戰之禮，出入一也。○注「鐃所」至「鳴鐃」○釋曰：雲「鐃所以止鼓」者，《鼓人職》雲「金鐃止鼓」是也。知「卒長鳴鐃」者，春辨鼓鐸雲「卒長執鐃」 是也。雲「退，自前表至後表」者，經略言表，則「及表乃止，坐作如初」者，總向北三表，故鄭雲自前表至後表也。雲「鼓鐸則同」者，鼓人三鼓，兩司馬執鐸，與向南時同，以其習戰之禮，出入一也。雲「異者，廢鐲而鳴鐃」者，前向南時雲「鼓行鳴鐲」，此北向，不言鳴鐲而言鼓退鳴鐃，以其雖習戰，出入一猶象退軍，故鳴鐃也。
遂以狩田，以旌為左右和之門，群吏各帥其車徒以敘和出，左右陳車徒，有司平之。旗居卒間以分地，前後有屯百步，有司巡其前後。險野，人為主；易野，車為主。（冬田為狩，言守取之，無所擇也。軍門曰和，今謂之壘門，立兩旌以為之。敘和出，用次第出和門也。左右，或出而左，或出而右。有司平之，鄉師居門，正其出入之行列也。旗，軍吏所載。分地，調其部曲疏數。前後有屯百，步車徙異群相去之數也。車徒畢出和門，鄉師又巡其行陳。鄭司農云：「險野人為主，人居前；易野車為主，車居前。」○分，扶問反，又如字，注同。易，以豉反，注同。壘，力軌反。）
疏「遂以」至「為主」○釋曰：此一節總論教戰訖入防田獵之事，故云「遂以狩田」也。雲「以旌為左右和之門」者，六軍分三軍，各處東西為左右，各為一門。雲「以致和出」者，以教戰處內，故以田處出。雲「旗居卒門」者，軍吏各領已之士卒，執旗以表之，故旗居卒間也。○注「冬田」至「居前」○釋曰：雲 「冬田為狩，言守取之，無所擇」者，對春夏言蒐、言苗有所擇。又秋名獮，中殺者多，對此圍守之，此又多於獮，故得守名也。雲「軍門曰和」者，《左氏傳》雲「師克在和，不在眾」，田獵象戰伐，故其門曰和門也。雲 「今謂之壘門」者，漢時軍壘為門，名曰壘門，與古和門同，故舉為說。雲「立兩旌以為之」者，昭八年《穀梁傳》云：「秋，蒐於紅，正也。」又云：「刈蘭以為防，置旃以為轅門，以葛覆質以為槷。」注云：「質，椹也。槷，門中臬。」又云：「流旁握禦轚者不得入。」註：「流旁握，謂車兩彗頭，各去門邊容握。握，四寸也。又《車攻詩》傳云：「大艾草以為防，或舍其中，褐纏旃以為門，裘纏質以為槸。門容握，驅而入，轚則不得入。左者之左，右者之右，然後焚而射焉。」又雲「古者戰不出頃，田不出防」。是其事也。雲「有司平之，鄉師居門，正其出入之行列也」者，按《鄉師職》云：「巡其前後之屯，常戮其犯命者，斷其爭禽之訟。」故知此經雲有司皆是鄉師也。雲「車徒異群」者，出軍之時，一車甲士三人，步卒七十二人，車徒同群。今在軍行列之時，則車徒異群，故車人有異也。
既陳，乃設驅逆之車，有司表貉於陳前。（驅，驅出禽獸使趨田者也。逆，逆要不得令走。設此車者，田仆也。○驅，起具反，又如字。要，於遙反。）
疏「既陳」至「陳前」○釋曰：前經論陳車徒訖，故此雲「既陳」。雲「乃設驅逆之車」，設訖，即為表貉之祭於陳前也。○注「驅驅」至「仆也」○釋曰：雲「驅，驅出禽獸使趨田」者，按《王制》雲「天子發，諸侯發」，皆不雲佐車者，其實天子、諸侯田時皆有驅逆之佐車。直於大夫言之者，據終而言也。知設此車是田仆者，見《田仆職》六設驅逆之車，故知也。
中軍以鼙令鼓，鼓人皆三鼓，群司馬振鐸，車徒皆作。遂鼓行，徒銜枚而進。大獸公之，小禽私之，獲者取左耳。（群司馬，謂兩司馬也。枚如箸，銜之，有繣結項中。軍法止語，為相疑惑也。進，行也。鄭司農云：「大獸公之，輸之於公；小禽私之，以自畀也。《詩》云：『言私其豵，獻肩於公。』一歲為豵，二歲為豝，三歲為特，四歲為肩，五歲為慎。此明其獻大者於公，曰取其小者。」玄謂慎讀為麎，《爾雅》曰：「豕生三曰豵，豕牝曰豝，糜牝曰麎。」獲，得也。得禽獸者取左耳，當以計功。○箸，直慮反。繣，戶卦反，劉又胡麥反，或音卦。畀，必二反，與也。豝，音巴，本亦作巴。慎，如字，亦音辰。麎，音辰，又音腎，止屍反。麎，糜牝也。<豕 >，本亦作豵，子工反。）
疏「中軍」至「左耳」○釋曰：此令鼓之事，與上文教戰時大同，惟徒銜枚為異。○注「群司」至「計功」○釋曰：鄭知「群司馬謂兩司馬」者，上文春辨鼓鐸，雲兩司馬振鐸，故知之也。雲「枚如箸，銜之，有繣結項中」者，雖無正文，以意言之。繣即兩頭係也。既有兩係，明於項後中央結之。先鄭引《詩》雲「言私其豵，獻肩於公」，一歲為豵已下，鄭皆不從者，《豳詩》毛傳雲「三歲曰豜」，此雲四歲為肩，《爾雅》云：「豕生一曰特，二曰師，三曰豵。」又《爾雅》云：「糜牝曰麎。」無五歲為慎。又《魏詩》云：「三歲曰特。」先鄭皆無可依據，故不從也。若然，豜還是鹿之絕有力者也。
及所弊，鼓皆駴，車徒皆譟。（鄭司農云：「及所弊，至所弊之處。」玄謂至所弊之處，田所當於止也。天子諸侯蒐狩有常，至其常處，吏士鼓譟，象攻敵剠勝而喜也。疾雷擊鼓曰駴。噪，讙也。《書》曰「前師乃鼓{付鼓}噪」，亦謂喜也。○駴，本亦作駭，胡楷反，李一音亥。噪，素報反。{付鼓}，音符，又芳甫反。）
疏「及所」至「皆噪」○釋曰：雲「及所弊」者，冬徒弊止之處，謂百姓獵止。○注「鄭司」至「喜也」○釋曰：引「《書》曰」者，《書傳》文。彼說武王伐紂時事。
徒乃弊，致禽饁獸於郊，入獻禽以享烝。（徒乃弊，徒止也。冬田主用眾，物多，眾得取也。致禽饁獸於郊，聚所獲禽，因以祭四方神於郊。《月令》「季秋，天子既田，命主祠祭禽四方」是也。入又以禽祭宗廟。○饁，於輒反，劉於法反。烝，之升反，後皆放此。）
疏「徒乃」至「享烝」○釋曰：雲「致禽饁獸於郊」者，亦謂因田過郊之神位而饋之。○注「徒乃」至「宗廟」○釋曰：「《月令》季秋天子既田」云云者，證彼祭禽於四郊，與此饁獸於郊為一物。其實彼一解以為是仲秋祭禽，以祠祊為一也。
及師，大合軍，以行禁令，以救無辜，伐有罪。（師，所謂王巡守若會同，司馬起師合軍以從，所以威天下、行其政也。不言大者，未有敵，不尚武。○從，才用反，下同。）
疏注「師所」至「尚武」○釋曰：雲「師，所謂王巡守若會同」者，以對下文雲「若大師」是出軍法，故鄭雲「未有敵，不尚武」也。
若大師，則掌其戒令，蒞大卜，帥執事蒞釁主及軍器。（大師，王出征伐也。蒞，臨也。臨大卜，卜出兵吉凶也。《司馬法》曰：「上卜下謀，是謂參之。」主，謂遷廟之主及社主在軍者也。軍器，鼓鐸之屬。凡師既受甲，迎主於廟及社主，祝奉以從，殺牲以血塗主及軍器，皆神之。）
疏「若大」至「軍器」○釋曰：雲「帥執事蒞釁主及軍器」者，按《小子職》雲「釁邦器及軍器」，彼官釁之，而大司馬臨之。○注「大師」至「神之」○釋曰：鄭知臨大卜者，按《大卜》雲「掌龜之八命：一曰征」，故知也。雲「《司馬法》曰『上卜下謀，是謂參之』」者，卜在廟，又龜有神，故云上卜。謀人在下，故云下謀。君居其中，故云參也。雲「主謂遷廟之主及社主在軍也」者，《曾子問》云：「軍行則以遷廟之主行。」《左傳》祝佗云：「軍行，祓社釁鼓，祝奉以從。」《尚書》云：「用命賞於祖，不用命戮於社。」皆是在軍者也。
及致，建大常，比軍眾，誅後至者。（比或作庀。鄭司農云：「致，謂聚眾也。庀，具也。」玄謂致，鄉師致民於司馬。比，校次之也。○比，必履反，注同，或毗誌反，劉芳直反。作庀，匹是也，劉芳美反，具也，沈方二反。）
疏注「比或」至「之也」○釋曰：先鄭雲「庀，具也」者，先鄭從古書庀，後鄭不從，以為校次者，凡物有數者，皆須校次乃知具不，故不從具也。「玄謂致，鄉師致民於司馬」者，據《鄉師職》知之，其司馬用王大常者，以上文大師王親禦六軍，故司馬用王之大常致眾。若王不親，則司馬自用大旗致之。
及戰，巡陳，事而賞罰。（事，謂戰功也。○氐，音視。）
疏「及戰」至「賞罰」○釋曰：「巡陳」者，司馬當戰，對陣之時，巡軍陳，氐其戰功之事，知有其功無功而行賞罰也。
若師有功，則左執律，右秉鉞，以先愷樂獻於社。（功，勝也。律所以聽軍聲，鉞所以為將威也。先猶道也。兵樂曰愷。獻於社，獻功於社也。《司馬法》曰：「得意則愷樂，愷歌，示喜也。」鄭司農云：「故城濮之戰，《春秋傳》曰，振旅愷以入於晉。」○鉞，音越。道，音導。濮，音卜。）
疏「若師」至「於社」○釋曰：雲「若師有功，則左執律，右秉鉞，以先」者，謂戰陳知有勝，功訖乃執律者，示此律聽軍聲克勝耳。右秉鉞，示威也。○注「功勝」至「於晉」○釋曰：雲「律所以聽軍聲」者，《大師職》文。彼初出軍時，大師執聽，至此克勝，司馬執之。先鄭引城濮之戰者，僖二十八年，晉文公敗楚於城濮，兵入曰振旅，整眾而還，歌愷樂而入晉，彼諸侯法，與此天子禮同，故引為證也。趙商問：「《夏官》，師有功則獻於社。《春官·大司樂》『王師大獻，則令奏愷樂』，注云：『大獻，獻捷於祖。』不違異意。」鄭答曰：「司馬主軍事之功，故獻於社。大司樂，宗伯之屬，宗伯主宗廟，故獻於祖。若然，軍有功，二處俱獻，以其出軍之時告於祖，宜於社，故反必告也。」
若師不功，則厭而奉主車。（鄭司農云：「厭謂厭冠，喪服也。軍敗則以喪禮，故秦伯之敗於殽也，《春秋傳》『曰秦伯素服郊次，鄉師而哭』。」玄謂厭，伏冠也。奉猶送也。送主歸於廟與社。○厭，於涉反，李一音於入反，注同。殽，戶交反，劉音豪。鄉師，許亮反。）
疏注「鄭司」至「與社」○釋曰：《春秋》秦伯事，《左傳》僖三十三年，秦師襲鄭之事。按彼僖三十年，秦晉圍鄭，鄭使燭之武說秦伯，秦師退，使杞子、逢孫、楊孫戍鄭。至僖三十三年，秦使孟明視、白乙丙、西乞術襲鄭，將至鄭，逢商人弦高將市於周，詐之，秦師還至殽，晉師與薑戎敗之，獲三帥，囚之於晉，晉舍三師還，秦伯素服郊次，鄉師而哭之，是其事也。玄謂「厭，伏冠也」者，按下《曲禮》云：「厭冠不入公門。」彼差次當緦小功之冠，以義言之，五服之冠皆厭，以其喪冠反。吉冠於武上向內縫之，喪冠於武下向上縫之，以伏冠在武，故得厭伏之名。按《檀弓》注「厭冠，喪冠，其服亦未聞」。若然，先鄭引秦伯素服者，彼據在國向外哭，此則從外向內，不同，故云其服未聞。後鄭不破者，已有《檀弓》注，此從破可知。
王吊勞士庶子，則相。（師敗，王親吊士庶子之死者，勞其傷者，則相王之禮。庶子，卿大夫之子從軍者，或謂之庶士。○勞，老報反，注同。相，息亮反，注同。）
疏注「師敗」至「庶士」○釋曰：按《宮伯》雲「掌宮中士庶子」，注雲「士，適子。庶子，其支庶」，與此注雲「庶子為卿大夫之子」，適庶俱兼，則經中士為卿大夫士之身。與《宮伯》注不同者，彼宮正掌卿大夫士身，宮伯別掌士庶子，士庶子為適子支子明矣。此惟一文雲「吊勞士庶子」，不見別有吊勞卿大夫士身，故分之。鄭望經為注，故不同也。若然，此注不雲士之子者，以其卿大夫之適子，為王與後與士同，故親吊勞之。士之子如眾人，不得為王及後如士，故不吊勞之也。
大役，與慮事屬其植，受其要，以待考而賞誅。（大役，築城邑也。鄭司農云：「國有大役，大司馬與謀慮其事也。植，謂部曲將吏。故宋城，《春秋傳》曰『華元為植巡功』。屬謂聚會之也。要者，簿書也。考，謂考校其功。」玄謂慮事者，封人也。於有役，司馬與之。植，築城楨也。屬，賦丈尺與其用人數。○與慮，音預，又如字，注與謀同。屬，音燭，注同。植，直吏反，注同。華，戶化反。楨，音貞。）
疏「大役」至「賞誅」○釋曰：此謂築城邑之時，封人慮事計功，大司馬雖不掌徒役，亦得與謀也。「屬其植」者，屬，謂屬聚徒役，計其人數，付其丈尺，以課其功也。植者，版幹之屬，計其人事，各使備足也。○注「大役」至「人數」○釋曰：先鄭以為與慮事，大司馬與在謀慮其事中，後鄭從之，增成其義。按宣十一年：「楚令尹蒍艾獵城所，使封人慮事，以授司徒。」注云：「封人，司徒之屬官。」是封人慮事，司馬與在謀慮中也。《春秋》宋華元者，按宣二年《左氏傳》云：「宋城，華元為植，巡功。」注云：「植，將主也。」先鄭云：「植，謂部曲將吏。屬，謂聚會之。」後鄭不從，以為植築城楨也。「屬，賦丈尺與其用人數」者，按昭三十二年，「晉士彌牟營成周，計丈數，揣高卑，度厚薄，仞溝洫」。又云：「以令役於諸侯，屬役賦丈尺。」宣十一年，計慮用人功之數。以此知屬謂賦丈尺與人數也。
大會同，則帥士庶子而掌其政令。（帥，師以從王。）
疏注「帥師以從王」○釋曰：知「帥，帥以從王」者，按《諸子職》雲「若會同賓客，作群子從」，注云：「從，從王。」是其事也。
若大射，則合諸侯之六耦。（大射，王將祭，射於射宮，以選賢也。王射三侯，以諸侯為六耦。）
疏「若大」至「六耦」○釋曰：王大射之時有諸侯來朝，在京師者，大司馬令之為六耦。○注「大射」至「六耦」○釋曰：雲「大射，王將祭，射於射宮，以選賢也」者，按《禮記·射義》云：「古者天子之制，諸侯歲獻貢士於天子，天子試之於射宮，而中多者得與於祭。」《大射禮》亦射於郊學宮中，皆是為祭選士，故云選賢也。雲「王射三侯」者，《司裘》雲「王大射，則共虎侯、熊侯、豹侯」是也。此大射是將祭而射，故用諸侯為六耦。若賓射，射人亦用六耦，但不用諸侯，當用卿大夫為之。燕射三耦，自然用卿大夫已下為之。
大祭祀、饗食，羞牲魚，授其祭。（牲魚，魚牲也。祭，謂屍賓所以祭也。鄭司農云：「大司馬主進魚牲。」○食，音嗣，後「饗食」皆放此。）
疏「大祭」至「其祭」○釋曰：大祭祀，謂天地宗廟。此大祭，據祭廟而言，其中小之祭祀，亦為之矣。饗食，謂諸侯來朝，上公三饗三食之等，行之在廟，故與大祭祀同。皆羞進魚牲。○注「牲魚」至「魚牲」○釋曰：雲「祭，謂屍賓所以祭也」者，大祭祀授屍祭，饗食授賓祭。祭者，魚之大臠，即《少牢下篇》云：「主人、主婦、屍侑各一魚，加膴，祭於其上。」膴，謂魚之反覆者。《公食大夫》亦云「授賓祭」。故云祭謂屍賓所以祭。若王祭，則《膳夫》雲「授王祭」 是也。先鄭雲「大司馬主進魚牲」者，必使司馬進之者，司馬夏官，夏陰氣所起，魚，水物，亦陰類，故使司馬進之也。
大喪，平士大夫。（鄭司農云：「平，一其服也。」玄謂平者，正其職與其位。）
疏「大喪平士大夫」○釋曰：必使司馬平之者，司馬之屬有司士，主群吏。今王喪，不得使司士，故司馬士之。○注「鄭司」至「其位」○釋曰：先鄭雲「平，一其服也」者，後鄭不從者，《小宗伯》已懸衰冠，故後鄭以為平者正其職與其位也。
喪祭，奉詔馬牲。（王喪之以馬祭者，蓋遣奠也。奉猶送也，送之至墓，告而藏之。○遣奠，棄戰反，後「遣奠」、「遣車」之類皆同。）
疏注「王喪」至「藏之」○釋曰：鄭知喪祭是大遣奠者，以其喪奠、反虞、卒哭喪祭之等，無奉送詔告，惟有大遣奠。入壙之時，有奉送之事，故知喪祭是大遣奠耳。
