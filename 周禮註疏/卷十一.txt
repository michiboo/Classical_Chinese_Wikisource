小司徒之職，掌建邦之教法，以稽國中及四郊都鄙之夫家九比之數，以辨其貴賤、老幼、廢疾，凡征役之施捨，與其祭祀、飲食、喪紀之禁令。（稽猶考也。夫家猶言男女也。鄭司農云：「九比謂九夫為井。」玄謂九比者，《塚宰職》出九賦者之人數也。貴謂為卿大夫。賤謂占會販賣者。廢疾謂癃病也。施當為弛。 ○比，毗誌反，注下皆同。施，式氏反。）
疏 「小司徒」至「禁令」○釋曰：小司徒副貳大司徒之事，大司徒已掌十二教，故此小司徒又掌建邦之教法。言「建」者，非但副貳大司徒，亦得專其事。雲「以稽國中及四郊都鄙」者，大司徒掌邦國都鄙，此小司徒亦掌之。稽，考也。故亦考其國中及四郊，但國中與四郊皆是六鄉之民所居也。並言都鄙者，司徒是主土地之官，故亦兼主采地之法。雲「之夫家九比之數」者，謂國中及四郊都鄙之內，夫家男女九賦、校比人民之數。雲「辨其貴賤、老幼、廢疾」者，辨猶別也。謂別其貴賤、老幼、廢疾，合科役者科役之。雲「凡征役之施捨」者，征謂稅之，役謂繇役。施捨者，貴與老幼、廢疾不科役，故言弛也。雲「與其祭祀」者，謂鄉中州祭社，黨祭禜，族祭步。飲食者，謂若行鄉飲酒及族食。喪紀者，謂若四閭為族，使之相葬之等。禁令者，祭祀已下皆有禁令，不使失禮法。○注 「稽猶」至「為弛」○釋曰：「夫家猶言男女」者，夫是丈夫，則男也。《春秋傳》曰「雲男有室，女有家」。婦人稱家，故以家為女。鄭司農雲「九比謂九夫為井」，後鄭不從者，以經掌國中及四郊即是六鄉之內，但鄉與公邑並為溝洫，無井田之法，故後鄭不從。「玄謂九比者，《塚宰職》出九賦者之人數也」者，案《大宰》雲「九賦斂財賄：一曰邦中之賦，二曰四郊之賦，三曰邦甸之賦，四曰家稍之賦，五曰邦縣之賦，六曰邦都之賦」，與此文國中四郊都鄙其事相當，故知此九比出九賦者之人數。雲「貴謂為卿大夫，賤謂占會販賣者」，鄭解諸文貴賤相對，皆以為貴謂卿大夫，賤謂士，獨此賤為占會販賣者，以其此經論九賦之事。案《大宰》九賦有幣餘之賦，幣餘謂占賣國之斥幣。此經貴與老幼、廢疾皆弛舍無賦，唯此賦當彼幣餘之賦，故為販賣者解之。雲「施當為弛」者，《周禮》上下，但言為「弛舍」者，皆經為施字，鄭皆破從弛。
乃頒比法於六鄉之大夫，使各登其鄉之眾寡、六畜、車輦，辨其物，以歲時入其數，以施政教，行徵令。（登，成也，成猶定也。眾寡，民之多少。物，家中之財。歲時入其數，若今四時言事。○畜，許六反，後「六畜」皆同。）
疏 「乃頒」至「徵令」○釋曰：言「乃頒比法於六鄉之大夫」者，比法謂若下經「五人為伍，五伍為兩」是也。六鄉大夫皆六命卿為之。小司徒為校比之法，頒與六鄉大夫。又雲「使各登其鄉之眾寡六畜車輦」者，眾寡據人民。六畜者，馬、牛、羊、豕、犬、雞。車謂革車及大車。輦，人挽行。又辨其物者，謂辨其家中財物多少，以歲之四時，具錄其數，人小司徒。「以施政教」者，小司徒所施政教，依其數而施行之。雲「以行徵令」者，以徵索於民，及所施政令亦據民物等數而行之，故云行徵令也。○注「登成也」至「言事」○釋曰：雲「登，成也，成猶定也」者，人畜眾寡，其數不恆，家家條錄，數而比之則得成，故登為成也、定也。雲「眾寡，民之多少」者，謂六口已上為多，五口已下為少。雲「物，家中之財」者，經既言六畜車輦，下別雲辨其物，明物是家中之財。雲「歲時入其數，若今四時言事」者，漢承周後，皆四時入其數。今時日役簿皆在於冬，代異時殊，故有革別也。
及三年，則大比，大比則受邦國之比要。（大比，謂使天下更簡閱民數及其財物也。受邦國之比要，則亦受鄉遂矣。鄭司農云：「五家為比，故以比為名，今時八月案比是也。要謂其簿。」）
疏「及三」至「比要」○釋曰：三年一閏，天道有成。及，至也。每至三年，則大案比戶口。大比之時，則天下邦國送要文書來，入小司徒，故大比則受邦國之比要也。○注 「大比」至「其簿」○釋曰：雲「大比謂使天下更簡閱民數及其財物也」者，上經頒比法，每歲之四時，簡閱眾寡及其物等，此經三年大比，並天下邦國而言，故鄭雲大比謂使天下更簡閱民數及其財物。鄭不言六畜車輦者，文略，亦簡閱可知。雲「受邦國之比要，則亦受鄉遂矣」者，此經但受邦國比要，上經直言頒比法於六鄉，以歲時入其數，不言三年大比，故知此文含鄉遂也，故云亦受鄉遂矣。鄭司農雲「五家為比，故以比為名」者，凡言「比」者，是校比之言。但五家為比者，案比之法從少至多，以五家為始，故以比為名。雲「今時八月案比是也」者，漢時八月案比而造籍書，周以三年大比，未知定用何月，故司農以漢法八月況之。雲「要謂其簿」者，謂若今之造籍，戶口、地宅，具陳於簿也。
乃會萬民之卒伍而用之。五人為伍，五伍為兩，四兩為卒，五卒為旅，五旅為師，五師為軍。以起軍旅，以作田役，以比追胥，以令貢賦。（用，謂使民事之。伍、兩、卒、旅、師、軍，皆眾之名。兩二十五人，卒百人，旅五百人，師二千五百人，軍萬二千五百人。此皆先王所因農事而定軍令者也。欲其恩足相恤，義足相救，服容相別，音聲相識。作，為也。役，功力之事。追，逐寇也。《春秋》莊十八年夏，公追戎於濟西。胥，伺捕盜賊也。貢，嬪婦百工之物。賦，九賦也。鄉之田製與遂同。○卒，子忽反，注及下皆同。別，彼列反。）
疏 「乃會」至「貢賦」○釋曰：小司徒佐大司徒以掌六鄉，六軍之士出自六鄉，故預配卒伍。百人為卒，五人為伍也。「而用之」者，即軍旅、田役是也。「五人為伍」者，下文雲「凡起徒役，無過家一人」。六鄉之內，有比、閭、族、黨、州、鄉，一鄉出一軍，六鄉還出六軍。今言五人為伍者，五家為比，家出一人，則是一比也。在家為比，在軍為伍。伍者，聚也。「五伍為兩」者，在鄉五比為閭，閭二十五家也，在軍伍伍為兩，兩二十五人也。「四兩為卒」者，在鄉四閭為族，族，百家也。在軍四兩為卒，卒，百人也。「五卒為族」者，在鄉五族為黨，黨，五百家。在軍五卒為旅，旅，五百人也。「五旅為師」者，在鄉五黨為州，州二千五百家，在軍亦五旅為師，師亦二千五百人也。「五師為軍」者，在鄉五州為鄉，鄉萬二千五百家，在軍五師為軍，軍亦萬二千五百人也。「以起軍旅」者，謂征伐也。 「以作田役」者，謂田獵役作皆是也。「以比追胥」者，追謂逐寇，胥謂伺捕盜賊。「以令賦貢」者，依鄉中家數而施政令以貢賦之事。○注 「用」至「遂同」○釋曰：「用謂使民事之」者，謂使人為事，即軍旅、田役是也。雲「兩二十五人」已下，案：經五人為伍，轉相增數，從五人為伍至五師為軍，數可知也。雲「此皆先王所因農事而定軍令者也」者，案《管子》書雲「因內政寄軍令」。謂在鄉五家為比，以營農事，比長領之。及其出軍，家出一人，五人為伍，則為伍長領之。在家閭胥領一閭，在軍則為兩司馬領之。在家為族師，在軍為卒長。在家為黨正，在軍為旅師。在家為州長，在軍為師帥。在鄉為大夫，在軍為軍將。自伍長已上，全與此文不同者，鄭君以義言之，非彼正文也。雲「欲其恩足相恤」至「音聲相識」，言此者，解因內政寄軍令之意，不使異人間雜於中也。雲 「役，功力之事」者，鄭意欲解經文役與田不同也。雲「追，逐寇也」，又引《春秋》莊公十八年夏「公追戎於濟西」者，案彼傳，戎侵魯，魯公追之出境。服氏云：「桓公為好，莊公獨不能脩而見侵。濟西，曹地。」《穀梁》云：「其不言戎之伐我，何也？以公之追之，不使戎邇於我也。於濟西者，大之也。」引之者，證追是逐寇也。雲「胥，伺捕盜賊也」者，以追既為逐寇，胥為伺捕盜賊可知。雲「貢，嬪婦百工之物」者，案：《大宰》九賦之貢有九，此貢獨雲嬪婦、百工二者，此六鄉之貢不論地事，則所令之貢亦不及地貢也，故以此二事當之。雲「賦，九賦也」者，案《大宰》九賦，一曰邦中，二曰四郊，二者之賦在六鄉之內。此經既論六鄉之賦，不得有三曰邦甸已下。若然，此唯有二賦，而雲九賦者，二賦是九賦中物，故總雲九賦也。雲「鄉之田製與遂同」者，此經之內不見田製，案《遂人職》云：「夫間有遂，遂上有徑。十夫有溝，溝上有畛。百夫有洫，洫上有塗。千夫有澮，澮上有道。萬夫有川，川上有路。」是其遂製也。故云鄉之田製與遂同。案：鄭注遂之軍法如六鄉者，以其遂內不見出軍之法，唯有田製而已，故知遂之軍法如六鄉。若然，彼此各舉一邊，互見為義。
乃均土地，以稽其人民而周知其數。上地家七人，可任也者家三人；中地家六人，可任也者二家五人；下地家五人，可任也者家二人。（均，平也。周猶徧也。一家男女七人以上，則授之以上地，所養者眾也。男女五人以下，則授之以下地，所養者寡也。正以七人、六人、五人為率者，有夫有婦然後為家，自二人以至於十，為九等，七六五者為其中。可任，謂丁強任力役之事者。出老者一人，其餘男女強弱相半，其大數。○徧，音遍。七人以上，時掌反。）
疏「乃均」至「二人」○釋曰：言「乃均土地」者，以其佐大司徒掌其土地人民之數，故製上地下地等，使得均平，故云均土地也。雲「以稽其人民」者，既給土地，則據土地計考其人民可任不可任之事。雲「而周知其數」者，而周遍知其人數。雲「上地家七人」者，凡給地有九等，此據中地三等，而中地之上所養者七人。雲「可任也者家三人」者，七人之中，一人為家長，餘六人在，強弱半，強而可任使者家三人。雲「中地家六人」者，此謂中地之中，所養者家六人。雲「可任也者二家五人」者，六人之內，一人為家長，餘五人在，強弱半，不可得言可任者二人半，故取兩家並言可任者二家五人。雲「下地家五人」者，謂中地之下，所養者五人。雲「可任也者家二人」者，五人之內，一人為家長，餘四人在，強弱半，故云可任者家二人。○注「均平」至「大數」○釋曰：雲「正以七人、六人、五人為率者，有夫有婦然後為家，自二人以至於十，為九等，七、六、五者為其中」者，案《王制》百畝之分，上農夫食九人，其次食八人，其次食七人，其次食六人，其次食五人。彼言五等，此雲七、六、五三等，其人不同，故鄭為九等計之。此經皆雲「家」，故鄭雲有夫有婦乃成家。從此二人為一等，至十人則為九等。自二人、三人、四人，是下地之三等也；五人、六人、七人，是中地之三等；八人、九人、十人，是上地之三等。此經唯言七、六、五者，據中地之三等，則知有上地、下地之三等，故鄭雲七、六、五者為其中。若然，《王制》不雲上上之地食十人，又不雲其次食四人，其次食三人，其次食二人，直言自九以至五，不言九等者，彼欲取下士視上農夫食九人，自府、史、胥、徒四者，食八人、七人、六人、五人，五等人與此五等農夫相當，故不言其餘四者。又襄公二十五年，楚蒍掩書土田，度山林，鳩藪澤，辨京陵，表淳鹵，數疆潦，規偃豬，町原防，牧隰皋，井衍沃，以授子木，禮也。此九等，是楚之地善惡有九等，與此不同。鄭注《尚書》云：「賦之差，上上出九夫稅，上中出八夫稅。」為九等者，以九州出賦多少不同，有九等，故鄭君以井田美惡為九等計之，非是貢地之差也。雲「出老者一人，其餘男女強弱相半，其大數」者，但一家之內二人，至十人或男多女少，或女多男少，不可齊準，今皆以強弱半者，周公設法據其大數，故鄭雲其大數也。
凡起徒役，毋過家一人，以其餘為羨，唯田與追胥竭作。（鄭司農云：「羨，饒也。田謂獵也。追，追寇賊也。竭作，盡行。」○毋，音無。羨，錢麵反。）
疏 「凡起」至「竭作」○釋曰：雲「凡起徒役毋過家一人」者，謂起民徒役作之，毋過家一人。「以其餘為羨」者，一家兄弟雖多，除一人為正卒，正卒之外，其餘皆為羨卒。雲「唯田與追胥竭作」者，田謂田獵，追謂逐寇，胥謂伺捕盜賊。竭，盡也。作，行也。非直正卒一人，羨卒盡行，以其田與追胥之人多故也。此謂六鄉之內，上劑致，一人為正卒，其餘皆為羨卒。若六遂之內，以下劑致，一人為正卒，一人為羨卒，其餘皆為餘夫，饒遠故也。
凡用眾庶，則掌其政教與其戒禁，聽其辭訟，施其賞罰，誅其犯命者。（命，所以誓告之。）
疏「凡用」至「命者」○釋曰：言「凡用眾庶」者，則上經所雲是也。其眾庶皆是六鄉之民，小司徒主教六鄉，六鄉眾是己民，故用眾庶之時，則掌其政教與其戒禁，又聽斷其賞罰，又誅責犯命者。○注「命所以誓告之」○釋曰：所誓告者，謂若《大司馬》群吏聽誓於陳前，司徒北面以誓之，小子斬牲，左右以徇陳，曰「不用命者斬之」，是其誓告之事也。
凡國之大事，致民；大故，致餘子。（大事謂戒事也，大故謂災寇也。鄭司農云：「國有大事，當徵召會聚百姓，則小司徒召聚之。餘子謂羨也。」玄謂餘子，卿大夫之子當守於王宮者也。）
疏「凡國」至「餘子」○釋曰：「凡國之大事」者，謂有兵戎之大事，出征之時。雲「致民」者，謂有兵戎大事，於六鄉之內發起民徒。雲「大故致餘子」者，謂有災寇之事。餘子，卿大夫之子弟。當大故之時，則致餘子與大子，使宿衛也。○注 「大事」至「者也」○釋曰：知大事謂戎事者，見《左氏》成公傳雲「國之大事，在祀與戎」。此言致民，明非祭祀，是戎事可知，故云大事謂戎事也。雲「大故謂災寇也」者，經雲致餘子，明大故非三喪，是水火之災及其兵寇。司農雲「餘子謂羨也」者，以其羨卒唯田與追胥竭作乃使之，此經大故，不合使羨，故鄭不從之。 「玄謂餘子，卿大夫之子當守於王宮者也」，知義然者，以經雲「大故當宿衛王宮」。案《書傳》雲「餘子皆入學」，則餘子不得為羨，是宿衛之人，故云餘子卿大夫之子當守於王宮者也。是破司農之義。
乃經土地而井牧其田野，九夫為井，四井為邑，四邑為丘，四丘為甸，四甸為縣，四縣為都，以任地事而令貢賦，凡稅斂之事。（此謂造都鄙也。采地製井田，異於鄉遂，重立國。小司徒為經之，立其五溝五塗之界，其制似井之字，因取名焉。《孟子》曰：「夫仁政必自經界始。經界不正，井地不均，貢祿不平，是故暴君奸吏必慢其經界。經界既正，分田制祿可坐而定也。」鄭司農云：「井牧者，《春秋傳》所謂井衍沃、牧隰皋者也。」玄謂隰皋之地，九夫為牧，二牧而當一井。今造都鄙，授民田，有不易，有一易，有再易，通率二而當一，是之謂井牧。昔夏少康正虞思，有田一成，有眾一旅。一旅之眾而田一成，則井牧之法先古然矣。九夫為井者，方一里，九夫所治之田也。此制小司徒經之，匠人為之溝洫，相包乃成耳。邑丘之屬相連比，以出田稅。溝洫為除水害。四井為邑，方二里。四邑為丘，方四里。四丘為甸，甸之言乘也，讀如衷甸之甸。甸方八里，旁加一里，則方十里，為一成。積百井，九百夫。其中六十四井，五百七十六夫，出田稅；三十六井，三百二十四夫，治洫。四甸為縣，方二十里。四縣為都，方四十里。四都方八十里，旁加十里，乃得方百里，為一同也。積萬井，九萬夫。其四千九十六井，三萬六千八百六十四夫，出田稅；二千三百四井。二萬七百三十六夫，治洫；三千六百井，三萬二千四百夫，治澮。井田之法，備於一同。今止於都者，采地食者皆四之一。其制三等：百里之國凡四都，一都之田稅入於王；五十里之國凡四縣，一縣之田稅入於王；二十五里之國凡四甸，一甸之田稅入於王。地事謂農牧衡虞也，貢謂九穀山澤之材也，賦謂出車徒給繇役也。《司馬法》曰：「六尺為步，步百為畝，畝百為夫，夫三為屋，屋三為井，井十為通。通為匹馬，三十家，士一人，徒二人。通十為成，成百井，三百家，革車一乘，士十人，徒二十人。十成為終，終千井，三千家，革車十乘，士百人，徒二百人。十終為同，同方百里，萬井，三萬家，革車百乘，士千人，徒二千人。」○甸，繩證反，出注，注同。夫仁，音扶。少康，詩照反。洫，況逼反。為除，於偽反。乘，繩證反，下同。澮，古外反。）
疏 「乃經」至「之事」○釋曰：此小司徒佐大司徒掌其都鄙，都鄙則三等采地是也。匠人營溝洫於田，掌其經界，故云乃經土地。經謂為之里數，在土地之中立其里數，謂井方一里，邑方二里之等是也。雲「而井牧其田野」者，井方一里，兼言牧地是次田二牧，當上地一井。授民田之時，上地不易，家百畝；中地一易，家二百畝；下地再易，家三百畝。通率三家受六夫之地，一家受二夫，與牧地同，故云井牧其田野。此與下為總目。雲「九夫為井」者，井方一里，九夫之田。「四井為邑」者，邑方二里。「四邑為丘」者，丘方四里。「四丘為甸」者，甸方八里，旁加一里則為十里之成。今不言十里成，而言八里甸者，成間有洫，井間有溝，旁加一里者，使治溝洫，不出稅，舉其八里之甸，據實出稅者而言。「四甸為縣」者，縣方十六里。「四縣為都」，都方三十二里。「以任地事」者，謂若《大宰》九職任萬民，謂任役萬民，使營地事。雲「而令貢賦」者，貢則九職之貢，賦謂軍賦，出車徒之等。雲「凡稅斂之事」者，采地之中，皆為井田之法，一井之田，一夫稅入於官，故云稅斂之事。○注「此謂」至「千人」○釋曰：鄭知此謂造都鄙者，鄉遂公邑之中，皆為溝洫之法，此經為井田之法，故知謂造都鄙也。雲「采地製井田，異於鄉遂」者，案《遂人》「夫間有遂」之等是溝洫法，鄉田之制與遂同。此經與《匠人》為井田法，其制與鄉遂不同，故云采地製井田異於鄉遂也。此雖不言異於公邑，公邑亦與遂同，故注《匠人》雲「異於鄉遂及公邑」是也。雲「重立國，小司徒為經之，立其五溝五塗之界」者，此鄭意匠人於都鄙之中營造溝洫，此小司徒又經之，立五溝五塗之界，則經丘、甸、縣都並據境界而言。但此都鄙是畿內之國，小司徒與匠人共掌之。雲「其制似井之字，因取名焉」者，此解經井字。謂正方一里之內，方三百步，百步為一截，縱亦二截，橫亦二截，則為九夫，夫各百步，其中為井字，故云似井字因取名焉，名為井田也。雲「《孟子》曰」已下至「坐而定也」者，案《孟子》，滕文公使大夫畢戰問孟子井田之法，孟子對此辭。孟子雲經界者，則此經「九夫為井」已下「四縣為都」以上，故引以證之。鄭司農雲「井牧者，《春秋傳》所謂井衍沃、牧隰皋者也」，司農引《春秋》者，襄公二十五年，楚蒍掩書土田之事。井衍沃者，衍沃謂上地，下平曰衍，饒沃之地，九夫為一井。牧隰皋者，下濕曰隰，近皋澤之地。司農之意，經有井牧，故引以當之。「玄謂隰皋之地，九夫為牧，二牧而當一井」。今造都鄙，授民田，有不易者家百畝，有一易家二百畝，有再易者家三百畝。「通率二而當一」者，是三家受六夫之地。是隰皋之地，二牧始當一井，故云二而當一。雲「是之謂井牧」者，此就足司農之義。雲「昔夏後少康在虞思，有田一成，有眾一旅」者，此是哀公元年《左氏傳》，伍員云：「昔過澆滅夏後相，後緡方娠，逃出自竇，歸於有仍，生少康焉，為仍牧正。澆使椒求之，逃奔有虞，為之庖正。虞思於是妻之以二姚，而邑諸綸，有田一成，有眾一旅。」是其事也。言有田一成有眾一旅，則地以上中下為率者，以為其成方十里，九百夫之地，一旅五百夫，故知是通率之。通率之法，正應四百五十人，言一旅，舉成數也，亦容不易者多。雲「一旅之眾而田一成，則井牧之法先古然矣」者，鄭言此者，井牧之法自夏而有，非隻於周。雲「九夫為井者，方一里，九夫所治之田也」者，一井之內，地有九夫，假令盡是上地不易，家有百畝，中一夫入於公，四畔八夫，家治百畝，尚無九夫所治。況其中或有一易、再易，所取數更少。今鄭雲方一里，九夫所治之田，鄭據地有九夫而言，非謂有九家也。雲「此制小司徒經之」者，即此文乃經土地是也。雲「匠人為之溝洫」者，案《匠人》云：「井間有溝，成間有洫，同間有澮。」是匠人為之溝洫也。雲「相包乃成耳」者，司徒立其界，匠人為其溝，相包含乃成其事耳。雲「邑丘之屬」者，「之屬」中含有甸及縣都。雲「相連比以出田稅」者，從井邑至縣都，從內向外，界相連比，井稅一夫，故言以出田稅。雲「溝洫為除水害」者，《尚書·益稷》雲「浚畎澮距川」，是其從畎遂溝洫次第入澮入川，故云為除水害也。雲「四井為邑，方二里。四邑為丘，方四里。四丘為甸，甸之言乘也」者，欲見甸中出長轂一乘。雲「讀如衷甸之甸」者，案哀十七年，「衛侯為虎幄於藉圃，成，求令名者而與之始食焉。大子請使良夫。良夫乘衷甸兩牡，紫衣狐裘而至，袒裘，不釋劍而食。大子數之三罪而殺之」。鄭依此而言也。引之者，證甸得為乘之義。雲「甸方八里，旁加一里，則方十里，為一成」者，欲就《匠人》解之。《匠人》雲「成方十里」，此言四丘為甸，甸與成，其實一也，故鄭覆解成與甸相表裏之意。雲「積百井九百夫」者，但一成之內方十里，開方之，得百井，井有九夫，故云九百夫。雲「其中六十四井，五百七十六夫，出田稅」者，此就甸方八里而言。八里之內，開方之，八八六十四，故云六十四井。井有九夫，故五百七十六夫。井稅一夫，故云出田稅。雲「三十六井，三百二十四夫，治洫」 者，此據甸方八里之外，四面加一里為成而言。成有百井，中央八里，除六十四井，餘有三十六井。井有九夫，故三百二十四夫。治洫，不使稅。鄭言此者，見經四丘為甸據實出稅而言，故不言成也。若然，方里為井，井間有溝，溝廣四尺，深四尺；方十里為成，成間有洫，廣八尺，深八尺。治溝洫者皆不出稅。獨言治洫者，據外而言，其實治溝亦不出稅，總在六十四井之內，以洫言之矣。雲「四甸為縣，方二十里」者，甸方八里，縣應方十六里，雲方二十里，據通治洫，旁加一里為成而言。雲「四縣為都，方四十里」者，縣方二十里，四縣為都，故方四十里。雲「四都方八十里」者，自此已上，並據通治洫而言。雲「旁加十里，乃得方百里，為一同也」者，案《匠人》「方百里為同，同間有澮」。今言乃得方百里為一同者，就《匠人》為同解之。雲「積萬井，九萬夫」者，據百里開方而言。百里者，縱橫各百，一行方一里者百，百行故萬井，一井有九夫，故有九萬夫。雲「其四千九十六井，三萬六千八百六十四夫，出田稅」者，此據從甸方八里出田稅。四甸為縣，縣方十六里，四縣為都，都方三十二里，四都方六十四。裏據六十四里之，內開方之縱橫各一里一截，為六十四截；行別有六十四井，六十四行計得四千九十六井；井有九夫，四千九十六井計得三萬六千八百六十四夫，是實出田稅者。雲「二千三百四井二萬七百三十六夫，治洫」者，此據甸方八里，旁加一里為成，是不出稅治洫之夫而言之也。從四成積為一縣，縣方二十里；四縣為都，都方四十里。四都方八十里，開方之，縱橫各一里一截，為八十截。一行八十井，八八六十四，為六千四百井。就裏除四千九十六井，其餘二千三百四井在。井有九夫，二千三百四井為二萬七百三十六夫，不出稅，使之治洫也。雲「三千六百井，三萬二千四百夫，治澮」者，此據四成為縣，縣方二十里，二十里更加五里，即為大夫家邑也。縣方二十五里，四縣是小都，五十里是六卿之采地。四都為方百里一同，即為三公王子母弟之大都也。但據百里開方之，即為萬井；就萬井之內除去六千四百井，其餘三千六百井在。井有九夫，則為三萬二千四百夫，不出稅，使之治澮。雲「井田之法，備於一同」者，案《匠人》雲「井間有溝，成間有洫，同間有澮」，是井田之法備於一同也。雲「今止於都者，采地食者皆四之一」者，解此四縣為都，據小都五十里而言，是止於都也。以皆采地食者，皆四分之一稅入天子，故云采地食者皆四之一也。案上諸男之地亦四之一，故云采地食者皆四之一。雲「其制三等」者，謂家邑、小都、大都。雲「百里之國凡四都，一都之田稅入於王」者，百里國謂大都也。四都謂方五十里者。四小都成一大都，一都之田稅入王，其餘三都留自入。雲 「五十里之國凡四縣，一縣之田稅入於王」者，五十里之國謂小都。一縣田稅入於王，餘三縣留自入。雲「二十五里之國凡四甸，一甸之田稅入於王」者，二十五里之國謂家邑也。四甸之中以一甸之稅入於王，其餘三甸留自入。鄭具言此者，欲見四丘為甸是家邑，據稅於王者而言；四甸為縣是小都，亦據一縣稅入於王者而言；四縣為都是大都，亦據一都稅入於王者而言。故鄭雲非田之法備於一同。今止於都者，采地之稅四之一，故以此解之。雲「地事謂農牧衡虞也」者，謂采地之中亦有九職。農則三農生九穀，牧則數牧以蕃鳥獸，衡虞則虞衡作山澤之材。九職唯言此三者，以其經言地事，故舉以言之，其餘六者略而不言矣。雲「貢謂九穀、山澤之材也」者，此貢還出於農衡，地事既無九職，則貢中亦無九貢也。雲「賦謂出車徒、給繇役也」者，以其采地之內，無口賦出錢入天子之法，故以賦為軍賦解之。若然，《大宰》九賦四曰家稍之賦、五曰邦縣之賦、六曰邦都之賦者，謂三等采地之外皆有公邑，公邑之內，口率賦錢，入於王家。但公邑無名，故莀三等之號以表之。故《禮雜問志》雲「稍縣都鄙地有公邑之民，口率出泉於王也。邦國都無口率之賦，唯有軍賦，革車、匹馬、士徒而已」是也，故此鄭引《司馬法》證之。《司馬法》者，齊景公時大夫田穰苴作《司馬法》。至六國時，齊威王大夫等追論古法，又作《司馬法》，附於穰苴。言「畝百為夫」，謂一夫之地方百步。「夫三為屋」，屋，具也，具出穀稅。「屋三為井」者，謂九夫為井，以井字。雲「井十為通」者，據一成之內，一里一截，從橫各十截，為行一行，十井十行，據一成一畔通頭，故名井十為一通。「通為匹馬」者，十井之內，井有九夫，十井為九十夫之地；宮室、塗巷三分去一，唯有六十夫地在。不易、一易、再易，通率三夫受六夫之地，三十夫受六十夫之地。唯三十家使出馬一疲霦故云通為匹馬。雲「士一人，徒二人」，三十家出三人。士謂甲士，徒謂步卒。雲「通十為成，成百井，三百家，革車一乘，士十人，徒二十人」者，一成之內有十通，言三百家者，亦如前通率法。一成之內，地有九百夫，宮室塗巷三分去一，不易、一易、再易通率二而當一，故一成唯有三百家，革車一乘，士十人，徒二十人。此謂天子畿內采地法。鄭注《論語》「道千乘之國」亦引《司馬法》，彼是畿外邦國法。彼革車一乘，甲士三人，步卒七十二人，甲士少，步卒多。此士十人，徒二十人，比畿外甲士多，步卒少，外內有異故也。雲「十成為終」者，謂同方百里之內，十里一截，為縱橫各十截，為十行，行別十成。言十成為終，據同一畔終頭而言。雲「終千井」者，十成，成百井，故千井三千家，革車十乘，士百人，徒二百人。雲「十終為同，同方百里」者，謂之為同者，取象雷震百里所聞同，故名百里為同，故云十終為同。同方百里，萬井也。雲「三萬家，革車百乘，士千人，徒二千人」者，所計皆如上一成為法，其餘可知。凡出軍之法，先六鄉；賦不止，次出六遂；賦猶不止，徵兵於公邑及三等采；賦猶不止，乃徵兵於諸侯，大國三軍，次國二軍，小國一軍，此軍等皆出於鄉遂；賦猶不止，則諸侯有遍境出之法，則千乘之賦是也。
乃分地域而辨其守，施其職而平其政。（分地域謂建邦國，造都鄙，製鄉遂也。辨其守謂衡虞之屬。職謂九職也。政，稅也。政當作征。故書域為邦，杜子春云：「當為域。」○政，依注音征。）
疏「乃分」至「其故」○釋曰：小司徒佐大司徒主土地。言「分地域」者，謂建邦國之等，各有營域遠近疆界。「辨其守」者，謂邦國都鄙之內所有山川，使衡虞守之，故云辨其守也。「施其職」者，謂施民者之職。「平其政」者，天下所有徵稅皆均平之。○注「分地」至「為域」○釋曰：鄭知「分地域謂建邦國，造都鄙，製鄉遂」者，案《大司徒職》掌天下土地之圖，周知人民之數，小司徒佐之，明分地域者，亦普及天下也。是以知分地域之中，有畿外邦國、畿內都鄙及六鄉、六遂。鄭雖不言公邑，地域之中亦含有四等公邑可知。雲「辨其守謂衡虞之屬」者，以其山林川澤皆使其地之民守之，故其官川衡、林衡、山虞、澤虞之官主當。雲「職謂九職」者，此經皆論地事，故知職是九職任萬民者也。雲「政，稅也」者，以其經文承九職之下而雲平其政者，即是平九職之稅，故云政稅也。但經雲政教之政，故云政當作征，以為征字也。雲「故書域為邦，杜子春雲當為域」者，故書雲分地邦，非其義意，故子春還從域。
凡小祭祀，奉牛牲，羞其肆。（小祭祀，王玄冕所祭。○肆，托曆反。）
疏「凡小」至「其肆」○釋曰：《大司徒》云：「祀五帝，奉牛牲，羞其肆。」今於小祭祀，則小司徒奉牛牲，羞其肆。○注「小祭」至「所祭」○釋曰：案《司服職》雲「群小祀則玄冕」。彼注云：「小祭祀，林澤百物。」其於天神亦有小祀，則風師雨師之等。小祭祀既用牛，則王之祭祀無不用牛者。案《酒正》注以六冕差之，絺冕所祭，亦入小祀中，今鄭不言之者，以其社稷五祀於祭饌之事入次祀中，故《宗伯》雲「血祭祀社稷、五祀、五嶽」。故於此奉牛牲不言絺冕矣。
小賓客，令野脩道委積。（小賓客，諸侯之使臣。○使，所吏反。）
疏「小賓」至「委積」○釋曰：案《大司徒職》「大賓客，令野脩道委積」，謂五等諸侯來朝者。此小賓客，諸侯使卿大夫來聘，故小司徒令野脩道委積。《大司徒》注「令，令遺人」，此雖無注，亦與彼同。
大軍旅，帥其眾庶。（帥，帥而致於大司徒。）
疏注「帥帥」至「司徒」○釋曰：案《大司徒職》「大軍旅，以旗致萬民」。明此大軍旅帥其眾庶者，小司徒於六鄉之內，帥其眾庶致與大司徒可知。
小軍旅，巡役，治其政令。（巡役，小力役之事則巡行之。○行，下孟反。）
疏「小軍」至「政令」○釋曰：案大司徒大軍旅、大田役，而治其徒庶之政令，故此小軍旅、巡役，小司徒治其政令。○注「巡役」至「行之」○釋曰：此經小軍旅謂使臣征伐，對大軍旅天子親行。此經巡役文承小軍旅下，故知小功役之事則巡行之。若大功役，則大司徒巡行之。
大喪，帥邦役，治其政教。（喪役，正棺、引窆、復土。○窆，彼驗反。劉補鄧反。復，劉音福，一音服。）
疏「大喪」至「政教」○釋曰：雲「大喪」者，謂王喪。「帥邦役」者，邦，國也。帥領國民，謂六鄉眾庶役使之事，因即治其政教。○注 「喪役」至「復土」○釋曰：鄭解經大喪所役，不據初死，以其初死所役無多，故據葬時而言。言「正棺」者，謂若七月而葬朝廟之時，正棺於廟。引謂葬時引柩車自廟至壙。窆謂下棺於坎，天子六紼四碑，背碑挽引而下棺。雲「復土」者，掘坎之時，掘土向外，下棺之後，反復此土，以為丘陵，故云復土也。
凡建邦國，立其社稷，正其畿疆之封。（畿，九畿。）
疏「凡建」至「之封」○釋曰：言「邦國」者，謂立畿外諸侯邦國。「立其社稷」者，諸侯亦有三社、三稷，謂國社、侯社、勝國之社，皆有稷配之。言立其社稷，謂以文書法度與之，不可國國身往也。「正其畿疆」者，謂九畿畿上皆有疆界封樹以為阻固也。○注「畿九畿」○釋曰：案《司馬》，除王畿以外仍有九畿，謂侯、甸、男、采、衛、要，以內六服為中國，其外更言夷、鎮、蕃三服為夷狄。王畿四面皆有此九畿，相去各五百里，故云畿謂九畿。
凡民訟，以地比正之；（鄭司農云：「以田畔所與比，正斷其訟。」○斷，丁亂反。）地訟，以圖正之。（地訟，爭疆界者。圖謂邦國本圖。）
疏「凡民」至「圖正之」○釋曰：民訟，六鄉之民有爭訟之事，是非難辨，故以地之比鄰知其是非者，共正斷其訟。地訟，以圖正之。○注「地訟」至「本圖」○釋曰：言「地訟爭疆界」者，謂民於疆界之上橫相侵削者也。「圖謂邦國本圖」者，凡量地以製邑，初封量之時，即有地圖在於官府，於後民有訟者，則以本圖正之。
歲終，則考其屬官之治成而誅賞，（治成，治事之計。○治，直吏反，注「治成」反下文同。）
疏「歲終」至「誅賞」○釋曰：歲終者，謂周之歲終，建亥之月。「則考其屬官之治成」者，屬官謂教官六十。成謂計簿。正所治計會文書。「而誅賞」者，據其考狀，有罪則誅責之，有功則賞之。○注「治成治事之計」○釋曰：知治成是治事之計者，案《宰夫職》「歲計言會，月計言要，日計言成」，故知此成是治事之計也。
令群吏正要會而致事。
疏釋曰：雲「令群吏正要會」者，群吏謂當職六十官。此亦是歲終之時正要會而致事者。上經成據日小成之計，此言要會，謂是月計、歲計總為簿書，而致其事之功狀，以待考也。
正歲，則帥其屬而觀教法之象，徇以木鐸曰：「不用法者，國有常刑。」令群吏憲禁令，脩法糾職以待邦治。（憲，表縣之。）
疏 「正歲」至「邦治」○釋曰：大司徒以正月之吉始和十二教之等，正歲建寅之月懸之。此小司徒佐大司徒，於正歲懸教象之時，率其六十官之屬，於雉門之外而觀教法之象也。「徇以木鐸」已下者，謂觀教象之時，恐閽人雜合，不聽用其教，而徇行振以木鐸，使靜聽之。告之曰：「不用法者，國有常刑。」言此者，使人懼而用之。又「令群吏憲禁令」者，謂禁人使行不為非。憲謂表懸之也，謂若小宰懸禁令文書使百官用。雲「修法糾職」者，謂修其法制，糾察職事。「以待邦治」者，以待國家有治則供之。○注「憲表縣之」○釋曰：此「憲」與「布憲」之字同，彼是表縣刑禁以示人，此憲亦是將以示人，故云「憲，表縣之」也。
及大比六鄉四郊之吏，平教治，正政事，考夫屋及其眾寡、六畜、兵器，以待政令。（四郊之吏，吏在四郊之內主民事者。夫三為屋，屋三為井，出地貢者三三相任。）
疏「及大」至「政令」○釋曰：言「及大比」者，亦是三年大校比戶口。雲「六鄉四郊之吏」者，謂是六鄉之內，比長、閭胥已上，布列在於四郊。雲「平教治」者，以其三年大比之時，大黜陟之禮，故斷其教治文書。「正政事」者，復須正直其政事公狀。「考夫屋」者，考練其三夫為屋，出地貢之時以相保任，不得隱誤。「及其眾寡」者，謂人民多少。「六畜兵器」者，謂民之資生及征伐之器。「以待政令」者，以待國家政令，所須則供之也。○注 「四郊」至「相任」○釋曰：「四郊之吏，吏在四郊之內主民事者」，遠郊之外為六遂，內為六鄉。六鄉之民非直在城中，亦在四郊，故比長、閭胥六鄉之吏等布在四郊之內，主民事者也。雲「三夫為屋，屋三為井」者，鄉遂之吏既不為井田，而為溝洫之法，今雲夫三為屋、屋三為井者，以其溝洫雖為貢，出貢之時，亦三三相保任以出穀稅，故鄭雲「出地貢者三三相任」也。一井之內九夫，三夫為屋，是一屋三夫，自相保任，故云三三相任，據一井而言也。似一井田之法亦八家鋤一夫，稅入於公，相保任以出穀者也。
鄉師之職，各掌其所治鄉之教，而聽其治。（聽謂平察之。○治，直吏反，下「六鄉之治」同。）
疏「鄉師」至「其治」○釋曰：雲「各掌其所治鄉之教」者，鄉師四人，其鄉有六，二人共主三鄉，故言各掌其所治鄉之教也。雲「而聽其治」者，自鄉大夫以下至伍長，各自聽斷其民。今鄉師又聽其治者，恐鄉官有濫失，審察之，故鄭雲聽謂平察之。
以國比之法，以時稽其夫家眾寡，辨其老幼、貴賤、癈疾、馬牛之物，辨其可任者與其施捨者，掌其戒令糾禁，聽其獄訟。（施捨，謂應復免，不給繇役。○復，音福。）
疏 「以國」至「嶽訟」○釋曰：雲「以國比之法」者，案《小司徒職》云：「九比之數，以辨其貴賤、老幼、癈疾。」此鄉師以小司徒國比之法。雲「以時稽其夫家眾寡」者，謂四時稽考其夫家男女眾寡多少。雲「辨其可任」者，謂上地家七人，可任者家三人之等。雲「與其施捨」者，鄭雲謂應復免不給繇役，即上雲癈疾老幼者是也。
大役，則帥民徒而至，治其政令；既役，則受州裏之役要，以考司空之辟，以逆其役事。（而至，至作部曲也。既，已也。役要，所遣民徒之數。辟，功作章程。逆猶鉤考也。鄭司農云：「辟，法也。」○辟，婢亦反。）
疏 「大役」至「役事」○釋曰：言「大役」者，謂築作堤防、城郭等。大役使其民，鄉師則於當鄉之內帥民徒而至。至謂至作所也。雲「治其政令」者，於所帥民徒之中政令也。雲「既役，則受州裏之役要」者，所役之民出於州裏，今欲鉤考作所功程，須得所遣民徒本數，故云既役則受州裏之役要。役要，則役人簿要。雲「以考司空之辟」者，辟謂功程。司空主役作，故將此役要以鉤考司空之功程。雲「以逆其役事」者，逆則鉤考也。鉤考役事者，恐有濫失。○注「而至至作部曲也」至「法也」○釋曰：雲「而至，至作部曲也」者，所營作之處皆有部曲分別，故云部曲也。雲「辟，功作章程」者，功作之事，日日錄其程限，謂之章程。「鄭司農云：「辟，法也」，考功作章程則是法，於義得通，故引之在下。
凡邦事，令作秩敘。（事，功力之事。秩，常也。敘猶次也。事有常次，則不逼匱。○逼，鄙力反。匱，其位反。）
疏「凡邦」至「秩敘」○釋曰：邦，國也。凡國家有功作之事，故云邦事也。「令作秩敘」者，秩，常也。功作之處皆出政令，使多少有常，事有次敘，故云令作秩敘。○注「事功」至「逼匱」○釋曰：言「事有常次，則不逼匱」者，謂營作之事，多少有常，事有次敘，則民不為偪迫，又不匱乏，故云不偪匱。
大祭祀，羞牛牲，共茅蒩。（杜子春云：「蒩當為菹。以茅為菹，若葵菹也。」鄭大夫讀蒩為藉，謂祭前藉也。《易》曰：「藉用白茅，無咎。」玄謂蒩，《士虞禮》所謂「苴刌茅，長五寸，束之」者是也。祝設於幾東席上，命佐食取黍稷，祭於苴，三，取膚祭，祭如初。此所以承祭，既祭，蓋束而去之。《守祧職》雲「既祭藏其隋」是與？○蒩，子都反，一音子餘反，或云：「杜側魚反，鄭將呂反。」菹，側魚反。藉，如字，下皆慈夜反。苴，子都反，又將呂反。刌，音忖。而去，羌呂反。祧，他彫反。隋，戚籲恚反，劉相恚反。與，音餘。）
疏「大祭」至「茅蒩」○釋曰：案《大司徒職》雲「奉牛牲」，此又雲「羞牛牲」者，鄉師佐大司徒，故此雲羞牛牲也。雲「共茅蒩」者，案《甸師職》「共蕭茅」，彼直共茅與此鄉師，鄉師得茅，束而切之，長五寸，立之祭前以藉，祭故云茅蒩也。○注「杜子」至「是與」○釋曰：「杜子春云：蒩當為菹，以茅為菹，若葵菹」者，但茅草不堪食，故後鄭不從。鄭大夫讀蒩為藉，謂祭前藉，此後鄭從之。又引《易》曰「藉用白茅，無咎」者，《大過》初六爻辭。引之者，證蒩為藉之義。「玄謂蒩，《士虞禮》所謂苴刌茅，長五寸，束之者是也」，引之者，欲見其蒩為祭之藉。此增成鄭大夫之義。又雲「祝設於幾束」至「所以承祭」，解所以藉祭之意。雲「既祭蓋束而去之」，並引《守祧職》者，欲見此是祭神之餘，不可虛棄，必當藏之。所藏者，即《守祧職》「既祭，藏其隋」是也。言隋者，謂祭黍稷三，及膚祭如初，皆隋減以祭之，故名為隋。以其無正文，故言「蓋」、「與」以疑也。
大軍旅、會同，正治其徒役與其輂輦，戮其犯命者。（輂，駕馬。輦，人免行，所以載任器也，止以為蕃營。《司馬法》曰：「夏後氏謂輦曰餘車，殷曰胡奴車，周曰輜輦。輦，一斧、一斤、一鑿、一梩、一鋤。周輦加二版二築。」又曰：「夏後氏二十人而輦，殷十八人而輦，周十五人而輦。」故書輦作連。鄭司農云：「連讀為輦。」○輂，九玉反。人免，音晚。梩，裏其反。）
疏 「大軍」至「命者」○釋曰：雲「大軍旅」者，謂王行征伐。雲「大會同」者，謂王於國外與諸侯行時會殷同也。雲「正治其徒役」者，謂六軍之外別有民徒使役，皆出於鄉，故鄉師治其徒役。雲「與其輂輦」者，輂，駕馬所以載輜重；輦，所以載任器。亦鄉師治之，故云與其輂輦也。雲「戮其犯命」者，謂徒役之中有犯教命者，亦鄉師刑戮之。○注「輂駕」至「為輦」○釋曰：知輂是駕馬者，以其輦是人免行，故輂是駕馬可知。知輂不駕牛者，以其牛唯駕大車、柏車等。雲「所以載任器也」者，謂任使之器，則《司馬法》所雲者是也。引《司馬法》曰「夏後氏謂輦曰餘車，殷曰胡奴車」者，胡則北狄是也。周曰輜輦，以其載束輜重。雲「一梩」者，或解以為插也，或解以為鍬也，鍬、插亦不殊。雲「周輦加二版二築」者，築者，築杵也，謂須築軍壘壁。又曰「夏後氏二十人而輦」以下，亦是《司馬法》文。以上說所載任器，以下說免人多少。前代寬質，無版築，免人多；後代挾劣，加版築，免人少。引之者，證周輦即此經輦，一也。又並見所載之器。
大喪用役，則帥其民而至，遂治之。（治謂監督其事。）
疏注「治謂監督其事」○釋曰：言「大喪用役」，謂若喪時免六引之等等。鄉之大夫既主鄉民，役用鄉民之時，鄉師遂治之。雲「治謂監督」者，謂監當督察其事。
及葬，執纛以與匠師禦柩而治役。（匠師，事官之屬，其於司空，若鄉師之於司徒也。鄉師主役，匠師主眾匠，共主葬引。《雜記》曰：「升正柩，諸侯執綍五百人，四綍，皆銜枚，司馬執鐸，左八人，右八人，匠人執翿以禦柩。」天子六引，禮依此雲。鄭司農云：「翿，羽葆橦也。《爾雅》曰：『纛，翳也。』以指摩免之役，正其行列進退。」○纛，桃報反，劉音毒。柩，音舊。綍，音弗。翿，劉音桃，戚徒報反。羽，音雨。幢，直江反。行，戶剛反，下「行列」同。）
疏「及葬」至「治役」○釋曰：言「及葬」者，及至葬，引向壙。「執纛」者，纛謂葆幢也。鄉師執葆幢，卻行在柩車之前，以與匠師禦柩。謂在路恐有傾覆，故與匠師禦正其柩。「而治役」者，亦謂監督役人也。○注 「匠師」至「進退」○釋曰：「匠師，事官之屬」者，以其事官是主工匠之職，此官又名匠師，故知匠師事官之屬官也。雲「其於司空若鄉師之於司徒也」者，地官之考稱鄉師，春官之考稱肆師，秋官之考稱士師，唯有天官之考稱宰夫，夏官之考稱軍司馬，自外皆稱師。此經鄉師是司徒考，明匠師亦是司空考，故云其於司空若鄉師之於司徒。案《天官》注「冬官亡，未聞其考」，此雲匠師冬官考者，彼據《冬官》亡，故云未聞其考；此據匠師與鄉師相對，以義約之，故云匠師冬官考也。雲「鄉師主役，匠師主眾匠，共主葬引」者，冬官亡，雖無文，以其主匠，即知共葬也。《雜記》曰「升正柩」者，案：彼注謂將葬朝於袒，正棺於廟。雲「諸侯執綍五百人」，鄭彼注云：「一黨之民。」雲「四綍皆銜枚」者，謂引之時，銜枚所以止讙囂。雲「執鐸，左八人，右八人」者，謂夾柩車，匠師執翿羽葆幢，此諸侯之禮。引之者，以天子無文，引以況天子之法。案彼鄭注 「天子千人與」，言執翿羽葆幢者，彼文唯有執翿，無羽葆幢之言，今雲「羽葆幢」者，鄭因釋翿是羽葆幢。又引「《爾雅》曰：纛，翳也，以指麾免柩之役，正其行列進退」者，天子六紼，千人免之。執翿者，柩車恐傾側，執翿者指麾免柩之役人。役人，治喪者。使柩車令不傾側。又千人免柩，以持六紼，恐行列進退失所，皆以翿指麾之，故云正其行列進退也。《雜記》諸侯禮，匠人執翿，此天子禮，鄉師執翿，尊卑不同也。
及窆，執斧以蒞匠師。（匠師主豐碑之事，執斧以蒞之，使戒其事。故書蒞作立。鄭司農云：「窆謂葬下棺也。《春秋傳》曰：『日中而塴。』《禮記》所謂封者。立讀為蒞，蒞謂臨視也。」○塴，補鄧反。封，彼驗反。）
疏「及窆」至「匠師」○釋曰：及，至也。窆是下棺也。至壙下棺之時，鄉師執斧以蒞匠師。匠師主眾匠，恐下棺不得所，須有用斧之事，故執斧以臨視之。○注「匠師」至「視也」○釋曰：雲「匠事主豐碑之事」者，案《檀弓》雲「公室視豐碑，三家視桓楹」。鄭彼註： 「天子斫大木為之。」豐，大也。天子六綍四碑，前後各一碑，各重鹿盧，兩畔各一碑，皆單鹿盧。天子千人，分置於六紼，皆背碑負引，擊鼓以為縱舍之節。匠師主當之，故云匠師主豐碑之事也。雲「執斧以蒞之，使戒其事」者，鄉師執斧以臨之者，恐匠師不戒其事，須有用斧之處，故執斧助之，使匠師戒其事。又雲「故書蒞作立」者，於義無取，後鄭讀還從蒞。司農雲「窆謂葬下棺也」者，《三禮》及諸文但言窆者，皆是下棺，故引《春秋傳》也。案《左氏》昭十二年三月，「鄭簡公卒。將葬，司墓之室有當道者，毀之則朝而塴，弗毀則日中而塴。子大叔請毀之，子產遂不毀，日中而葬」。又引《禮記》「所謂封者」，案《王制》「庶人縣封而葬」，《喪大記》亦云「以鼓封」，皆為封字。塴、封及此窆字雖異，皆是下棺之事。雲「立讀為蒞，蒞謂臨視也」者，謂臨視匠師也。
凡四時之田，前期，出田法於州裏，簡其鼓鐸、旗物、兵器，脩其卒伍。（田法，人徒及所當有。）
疏「凡四時」至「卒伍」○釋曰：言「四時之田」者，謂春蒐、夏苗等。凡田獵，人徒等皆出於州裏，故未田獵之前，須鼓鐸旗物之器，故預簡閱。雲「修其卒伍」者，謂百人為卒，五人為伍，皆須修治，預為配當。○注「田法人徒及所當有」○釋曰：雲「人徒」者，即經「卒伍」是也。「及所當有」者，則經「鼓鐸、旗物、兵器」是也。
及期，以司徒之大旗致眾庶，而陳之以旗物；辨鄉邑而治其政令刑禁，巡其前後之屯，而戮其犯命者，斷其爭禽之訟。（司徒致眾庶者，以熊虎之旗，此又以之，明為司徒致之。大夫致眾，當以鳥隼之。陳之以旗物，以表正其行列。辨，別異也。故書巡作述，屯或為臀。鄭大夫讀屯為課殿，杜子春讀為在後曰殿，謂前後屯兵也。玄謂前後屯，車徒異部也。今書多為屯，從屯。○斷，丁亂反。明為，於偽反。下「為州長」、「為鄉大夫」、「為州黨」同。隼，雖允反。，音餘。別，彼列反。殿，都遍反，下同。）
疏 「及期」至「之訟」○釋曰：雲「及期」者。謂至田獵之期日。雲「以司徒之大旗致眾庶」者，鄉師為司徒致眾庶，故還用司徒之大旗。言致眾庶者，謂植旗期民於其下。雲「而陳之以旗物」者，陳列眾庶之時，亦植旗於行首。雲「辨鄉邑」者，田獵之時，非直有六鄉之眾，亦有公邑之民，分別之。雲「而治其政令刑禁」者，鄉師治其民庶政令及刑禁等。雲「巡其前後之屯」者，謂兵眾屯聚，各有車徒，各於前後而巡行之。「而戮其犯命者」，但民庶之等各有軍將教命，犯命者則戮之。又雲「斷其爭禽之訟」者，田獵得大獸公之，小禽私之，有爭禽之訟，鄉師斷之。○注「司徒」至「從屯」○釋曰：雲「司徒致眾庶者，以熊虎之旗」者，《司常職》雲「熊虎為旗」，此經雲司徒大旗，故知司徒自致眾庶，以熊虎為旗也。雲「此又以之，明為司徒致之」者，此，鄉師也。經雲以司徒大旗，明用司徒大旗，故知為司徒致之也。雲「大夫致眾當以鳥隼之」者，案《司常》陳九旗之次雲「日月為常，交龍為旗，通帛為斿，雜帛為物，熊虎為旗，鳥隼為」，又雲「孤卿建斿，大夫士建物」，大司徒既是卿官，尋常建斿，在軍建熊虎。鄉師既是大夫官，尋常建物在斿下，明在軍當以鳥隼之，在熊虎下可知。雲「鄭大夫讀屯為課殿」者，未知鄭大夫所讀更出何文。或謂當時俗有課殿之語，故讀從之。雲「杜子春讀為在後曰殿」 者，謂軍在前曰啟，在後曰殿。雲「謂前後屯兵也」者，屯兵則是殿兵也。「玄謂前後屯，車徒異部也」者，謂《大司馬》雲「險野，人為主；易野，車為主」，是車徒異部也。雲「今書多為屯，從屯」者，謂故書之內為殿者少，為屯者多，以多言之，宜從屯。
凡四時之徵令有常者，以木鐸徇於市朝。（徵令有常者，謂田狩及正月命脩封疆，二月命雷且發聲。○朝，直遙反，下同。）
疏「凡四」至「市朝」○釋曰：雲「凡四時徵令有常」者，鄉師各於其鄉內以木鐸警，戒巡於市朝，使民知之。○注 「徵令」至「發聲」○釋曰：「徵令有常」者，謂田狩。春蒐、夏苗、秋獮、冬狩，四時田獵，獨言狩者，略舉冬言之。雲「及正月命脩封疆」者，案《月令》，孟春之月，命脩封疆，謂田之界分也。雲「二月命雷且發聲」者，案《月令》仲春之月，「先雷三日，奮木鐸以令兆民曰：『雷將發聲，有不戒其容止者，生子不備，必有凶災。』」言此等政令皆有常時，故引之以證徵令有常者也。
以歲時巡國及野，而周萬民之囏阨，以王命施惠。（歲時者，隨其事之時，不必四時也。囏阨，饑乏也。鄭司農云：「賙讀為周急之周。」○囏，古艱字，本亦作艱。）
疏「以歲」至「施惠」○釋曰：以歲之困阨之時，鄉師巡於國及至野外，周給萬民之有囏阨者。雲「以王命施惠」者，言於其時，以王命施布恩惠於下民也。○注「歲時」至「之周」○釋曰：言「歲時者，隨其事之時，不必四時也」者，鄭知不是四時者，以其囏阨是非常之事，故不得為四時解之。鄭司農云：「賙讀為周急之周」者，讀從《論語》「周急不繼富」之周。
歲終，則者六鄉之治，以詔廢置。
疏釋曰：雲「歲終」者，謂周之季冬。雲「則考六鄉之治」者，謂鄉師責其治政文書，考其功過。雲「以詔廢置」者，有功則置之，有過則廢之，詔，告也。告王與塚宰廢置之。
正歲，稽其鄉器，比共吉凶二服，閭共祭器，族共喪器，黨共射器，州共賓器，鄉共吉凶禮樂之器。（吉服者，祭服也。凶服者，吊服也。比長主集為之。祭器者，簠簋鼎俎之屬，閭胥主集為之。喪器者，夷槃、素俎、楬豆、共軸之屬，族師主集為之。此三者民所以相共也。射器者，弓矢楅中之屬，黨正主集為之，為州長或時射於此黨也。賓器者，尊俎笙瑟之屬，州長主集為之，為鄉大夫或時賓賢能於此州也。吉器若閭祭器者也，兇器若族喪器者也，禮樂之器若州黨賓射之器者也。鄉大夫備集此四者，為州黨族閭有故而不共也。此鄉器者，旁使相共，則民無廢事，上下相補，則禮行而教成。○楬，苦瞎反。共，九勇反。軸，音逐。楅，音福，又音逼。）
疏 「正歲」至「之器」○釋曰：「正歲稽鄉器」者，此一句與下為總目。正歲謂建寅之月。稽，考也。鄉師各自考校當鄉之器服。雲「此共吉凶二服」者，五家為比，比長一人，主集合五家相共吉凶二服。雲「閭共祭器」者，二十五家為閭，閭胥一人，主集合祭器使相共。雲「族共喪器」者，百家為族，族師一人，主集合喪器使相共。雲「黨共射器」者，五百家為黨，黨正一人，主集合賓器，以共州長之射。雲「州共賓器」者，二千五百家為州，州長一人，主集合賓器，以共鄉大夫行鄉飲酒之禮。雲「鄉共吉凶禮樂之器」者，萬二千五百家為鄉，鄉大夫主集此四器，恐州黨已下有故不能自共，即旁相共也。○注 「吉服」至「教成」○釋曰：雲「吉服者祭服也」者，當比內無祭事，其於族祭酺、黨祭禜、州祭社之等，無過用朝服。又知凶服是吊服者，若人衰裳是常服，主人自共，其吊服是暫服，可以相共，故知是吊服。其庶人吊服，無過素冠與深衣而已。雲「比長主集為之」者，雖五家之內亦當有官首，若非比長主集，民不自課，故知比長主集為之。雲「祭器者簠簋」者，案《特牲》同姓用簋，《少牢》皆用敦，同姓者乃用簋。今言簋者，況義耳。雲「喪器者，夷槃」者，案《喪大記》，士並瓦盤，大夫乃用夷盤。今庶人實不得用夷盤，引之者，以況喪器，非謂庶人得用夷盤也。雲「素俎楬豆」者，案《士喪禮》，小斂有素俎，大斂有楬豆，兩籩無縢。此不言籩無縢者，文略也。雲「共軸之屬」者，案《既夕禮》，士朝廟用共軸以載柩，此庶人，無共軸。引之者，亦以況義。知非族內有大夫士得用夷盤共軸者，以其大夫自有祿位，不在共限，故知引以況義。不言棺槨，亦主人自共之也，故《閭師》雲「不樹者無槨」。此三者，並是罰物所為。知者，案《載師職》雲「宅不毛者有裏布，田不耕者有屋粟」。鄭玄云：「罰之以共吉凶二服及喪器。」鄭不雲祭器，文略，有祭器可知。鄭知必用罰物，不用官物為之者，以其不為官事，明不用官物可知。雲「射器者，弓矢楅中之屬」者，案《鄉射》、《大射》皆雲執張弓，挾乘矢，楅在庭中。射訖，命弟子取矢置幹楅，以八算置於中。士則鹿中之等是也。雲「之屬」者，之屬中容有侯、乏等。雲「為州長或時射於此黨也」者，一州管五黨，州長春、秋二時射於序學，要在一黨之中，故云或時射於此黨。又雲「賓器者尊俎笙瑟之屬」者，案《鄉飲酒》，三年貢士之時，行飲酒之禮，即有酒尊俎實，二人鼓瑟在堂，笙入在於堂下，故言尊俎笙瑟。言之屬者，更有籩豆之等。雲「為鄉大夫或時賓賢能於此州也」者，一鄉管五州，鄉大夫行鄉飲禮之時，必在一州之內，此州則共之，故云或時賓賢能於此州也。雲「吉器若閭祭器者也，兇器若族喪器者也」者，以其鄉大夫備集此四器，恐閭族已下有故不得自共，故知還是閭、族、黨、州所當共者也。故云吉器若閭祭器者也，兇器若族喪器者也。雲「禮樂之器若州黨賓射之器」者，連州黨並言之者，以其州黨射器、賓器二者，皆有禮器樂器，故州黨並言之。自射器已下，皆為國行禮，得官物所為，不出民物。故《酒正》雲「凡為公酒者亦如之」。注云：「謂鄉射飲酒以公事作酒者，亦以式法及酒材授之，使自釀之。」酒材尚得公物，明此器等亦出官物可知，以其為官行禮故也。雲「上下相補」者，自比共吉凶二服，至州共賓器已上，是下之相補；鄉共吉凶禮樂之器者，是上之相補，故云上下相補。雲「禮行而教成」者，庶民乏於財物，闕於禮義，教化不成。今以器服共之，即禮行而教成也。
若國大比，則考教、察辭、稽器、展事，以詔誅賞。（考教，視賢能以知道藝與不。察辭，視吏言事知其情實不。展猶整具。）
疏「若國」至「誅賞」○釋曰：「若國大比」者，謂三年大比之時，則鄉師考教學之官，知其道藝進不。雲「察辭」者，視官中之吏辭之虛實。雲「稽器」者，謂考鄉中禮、樂、兵器之等。雲「展事」者，謂行事展省視之，知其善惡，詔告之在上。善者賞之，惡者誅之。
