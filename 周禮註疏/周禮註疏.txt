漢鄭玄註，唐賈公彥疏。玄有《易註》，已著錄。公彥，洺州永年人。永徽中，官至太學博士。事跡具《舊唐書·儒學傳》。《周禮》一書，上自河間獻王。於諸經之中，其出最晚。其真偽亦紛如聚訟，不可縷舉。惟《橫渠語錄》曰：「《周禮》是的當之書，然其間必有末世增入者。」鄭樵《通誌》引孫處之言曰：「周公居攝六年之後，書成歸豐，而實未嘗行。蓋周公之為《周禮》，亦猶唐之顯慶、開元禮，預為之以待他日之用，其實未嘗行也。惟其未經行，故僅述大略，俟其臨事而損益之。故建都之制，不與《召誥》、《洛誥》合，封國之制，不與《武成》、《孟子》合，設官之制，不與《周官》合，九畿之制，不與《禹貢》合」云云（案此條所云，惟《召誥》、《洛誥》、《孟子》顯相舛異，至《禹貢》乃唐虞之制，《武成》、《周官》乃梅賾古文《尚書》，《王制》乃漢文帝博士所追述，皆不足以為難，其說蓋離合參半，）其說差為近之，然亦未盡也。夫《周禮》作於周初，而周事之可考者，不過春秋以後。其東遷以前三百餘年，官制之沿革，政典之損益，除舊布新，不知凡幾。其初去成、康未遠，不過因其舊章，稍為改易。而改易之人，不皆周公也。於是以後世之法竄入之，其書遂雜。其後去之愈遠，時移勢變，不可行者漸多，其書遂廢。此亦如後世律令條格，率數十年而一脩，脩則必有所附益。特世近者可考，年遠者無徵，其增刪之跡，遂靡所稽，統以為周公之舊耳。迨乎法制既更，簡編猶在，好古者留為文獻，故其書閱久而仍存。此又如開元《六典》、政和《五禮》，在當代已不行用，而今日尚有傳本，不足異也。使其作偽，何不全偽六官，而必闕其一，至以千金購之不得哉？且作偽者必剽取舊文，借真者以實其贗，古文《尚書》是也。劉歆宗《左傳》，而《左傳》所云《禮經》，皆不見於《周禮》。《儀禮》十七篇，皆在《七略》所載古經七十篇中；《禮記》四十九篇，亦在劉向所錄二百十四篇中。而《儀禮·聘禮》賓行饔餼之物、禾米芻薪之數、籩豆簠簋之實、鉶壺鼎甕之列，與《掌客》之文不同。又《大射禮》天子、諸侯侯數、侯制與《司射》之文不同。《禮記·雜記》載子、男執圭與《典瑞》之文不同。《禮器》天子、諸侯席數與《司几筵》之文不同。如斯之類，與二《禮》多相矛盾。歆果贗託周公為此書，又何難牽就其文，使與經傳相合，以相證驗，而必留此異同，以啟後人之攻擊？然則《周禮》一書不盡原文，而非出依託，可概睹矣。《考工記》稱鄭之刀，又稱秦無廬，鄭封於宣王時，秦封於孝王時，其非周公之舊典，已無疑義。《南齊書》稱：「文惠太子鎮雍州，有盜發楚王冢，獲竹簡書，青絲編，簡廣數分，長二尺有奇，得十餘簡，以示王僧虔。僧虔曰：是科鬥書《考工記》。」則其為秦以前書亦灼然可知。雖不足以當《冬官》，然百工為九經之一，共工為九官之一，先王原以制器為大事，存之尚稍見古制。俞庭椿以下，紛紛割裂五官，均無知妄作耳。鄭《註》，《隋誌》作十二卷，賈《疏》文繁，乃析為五十卷，《新、舊唐誌》並同。今本四十二卷，不知何人所並。玄於三《禮》之學，本為專門，故所釋特精。惟好引緯書，是其一短。《歐陽脩集》有《請校正五經劄子》，欲刪削其書。然緯書不盡可據，亦非盡不可據，在審別其是非而已，不必竄易古書也。又好改經字，亦其一失。然所註但曰「當作某」耳，尚不似北宋以後連篇累牘，動稱錯簡，則亦不必苛責於玄矣。公彥之《疏》，亦極博核，足以發揮鄭學。《朱子語錄》稱「《五經》疏中，《周禮疏》最好。」蓋宋儒惟朱子深於《禮》，故能知鄭、賈之善雲。
夫天育蒸民，無主則亂；立君治亂，事資賢輔。但天皇地皇之日，無事安民。降自燧皇，方有臣矣。是以《易·通卦驗》云：「天地成位，君臣道生。君有五期，輔有三名。」注云：「三名，公、卿、大夫。」又云：「燧皇始出，握機矩表計，置其刻日蒼牙，通靈昌之成，孔演命，明道經。」注云：「拒燧皇，謂人皇，在伏羲前，風姓，始王天下者。」《丁菲：「所謂人皇九頭，兄弟九人，別長九州者也。」是政教君臣，起自人皇之世，至伏羲因之。故《文耀鉤》云：「伏羲作《易》名官者也。」又案《論語撰考》云：「黃帝受地形象天文以製官。」伏羲已前，雖有三名，未必具立官位，至黃帝名位乃具。是以《春秋緯·命曆序》云：「有九頭紀，時有臣，無官位尊卑之別。」燧皇、伏羲既有官，則其間九皇六十四民有官明矣，但無文字以知其官號也。案《左傳》昭十七年云：「秋，郯子來朝，公與之宴，昭子問焉，曰：少皞氏鳥名官，何故也？」杜氏注云：「少皞金天氏，黃帝之子，已姓之祖也。」「郯子曰：「吾祖也，我知之。昔者黃帝氏以雲紀，故為雲師而雲名。」注云：「黃帝軒轅氏，姬姓之祖也。黃帝受命有雲瑞，故以雲紀事，百官師長皆以雲為名號，縉雲氏蓋其一官也。」「炎帝氏以火紀，故為火師而火名。」注云：「炎帝神農氏，薑姓之祖也。亦有火瑞，以火紀事名百官也。」「共工氏以水紀，故為水師而水名。」注云：「共工以諸侯霸有九州者，在神農前，大皞後，亦受水瑞，以水名官也。」「大皞氏以龍紀，故為龍師而龍名。」注云：「大皞伏羲氏，風姓之祖也。有龍瑞，故以龍命官也。」「我高祖少皞摯之立也，鳳鳥適至，故紀於鳥，為鳥師而鳥名。」又雲「鳳鳥氏曆正」之類，又以五鳥、五鳩、九扈、五雉並為官長，亦皆有屬官，但無文以言之。若然，則自上以來，所云官者，皆是官長，故皆雲師以目之。又云：「自顓頊以來，不能紀遠，乃紀於近。」是以少皞以前，天下之號象其德，百官之號象其徵；顓頊以來，天下之號因其地，百官之號因其事，事即司徒、司馬之類是也。若然，前少皞氏言祝鳩氏為司徒者，本名祝鳩，言司徒者，以後代官況之。自少皞以上，官數略如上說，顓頊及堯官數雖無明說，可略而言之矣。案昭二十九年，魏獻子曰：「社稷五祀，誰氏之五官？」蔡墨對曰：「少皞氏有四叔，曰重、曰該、曰脩、曰熙，實能金、木及水。使重為句芒，該為蓐收，脩及熙為玄冥，世不失職，遂濟窮桑，此其三祀也。」注云：「窮桑，帝少皞之號也。」「顓頊氏有子曰犁，為祝融；共工氏有子曰句龍，為後土：此其二祀也。後土為社。稷，田正也。有烈山氏之子曰柱，為稷，自夏以上祀之。周棄亦為稷，自商以來祀之。」故《外傳》犁為高辛氏之火正，此皆顓頊時之官也。案《鄭語》云：「重、犁為高辛氏火正。」故《堯典》註：「高辛氏之世，命重為南正，司天；犁為火正，司地。」以高辛與顓頊相繼無隔，故重、犁事顓頊，又事高辛，若稷、契與禹事堯又事舜。是以昭十七年服注 「顓頊」之下云：「春官為木正，夏官為火正，秋官為金正，冬官為水正，中官為土正。」高辛氏因之，故《傳》雲「遂濟窮桑」，窮桑，顓頊所居，是度顓頊至高辛也。若然，高辛時之官，唯有重、犁及春之木正之等，不見更有餘官也。至於堯舜，官號稍改。《楚語》雲「堯複育重、犁之後」，重、犁之後，即羲、和也。是以《堯典》雲「乃命羲和」，注云：「高辛之世，命重為南正，司天；犁為火正，司地。堯育重、犁之後羲氏、和氏之子，賢者使掌舊職。天地之官，亦紀於近，命以民事，其時官名蓋曰稷、司徒。」是天官，稷也；地官，司徒也。又雲「分命羲仲」、「申命羲叔」、「分命和仲」、「申命和叔」，使分主四方。註：「仲、叔亦羲、和之子，堯既分陰陽四時，又命四子為之官。掌四時者，字曰仲叔；則掌天地者，其曰伯乎？是有六官。」案下「兜曰共工」，註：「共工，水官也。」至下舜求百揆，禹讓稷、契暨咎繇，帝曰：「棄，黎民阻饑，汝後稷播時百穀。」註： 「稷，棄也。初，堯天官為稷。」又雲「帝曰契，百姓不親，汝作司徒」，又雲「帝曰咎繇，汝作士」。此三官是堯時事，舜因禹讓，述其前功。下文雲「舜命伯夷為秩宗」，舜時官也。以先後參之，唯無夏官之名。以餘官約之，《夏傳》雲司馬在前，又後代況之，則羲叔為夏官，是司馬也。故分命仲叔，注雲官名，蓋春為秩宗，夏為司馬，秋為士，冬為共工，通稷與司徒，是六官之名見也。鄭玄分陰陽為四時者，非謂時無四時官，始分陰陽為四時，但分高辛時重、黎之天地官，使兼主四時耳。而雲仲叔，故云：「掌天地者其曰伯乎」。若然，《堯典》雲伯禹作司空，四時官不數之者，鄭云：「初，堯冬官為共工。舜舉禹治水，堯知其有聖德，必成功，故改命司空，以官名寵異之，非常官也。」至禹登百揆之任，舍司空之職，為共工與虞，故曰「垂作共工，益作朕虞」是也。案《堯典》又雲「帝曰疇諮，若時登庸」，鄭注云：「堯末時，羲、和之子皆死，庶績多闕而官廢。當此之時，兜、共工更相薦舉。」下又雲 「帝曰四嶽，湯湯洪水，有能俾乂」，鄭云：「四嶽，四時之官，主四嶽之事。」始羲、和之時，主四嶽者，謂之四伯。至其死，分嶽事置八伯，皆王官。其八伯，唯兜、共工、放齊、<骨玄>四人而已，其餘四人，無文可知。案《周官》云：「唐虞稽古，建官惟百。內有百揆、四嶽。」則四嶽之外，更有百揆之官者。但堯初天官為稷，至堯試舜天官之任，謂之百揆。舜即真之後，命禹為之，即天官也。案《尚書傳》雲「惟元祀巡狩四嶽八伯」，注云：「舜格文祖之年，堯始以羲、和為六卿，春夏秋冬者，並掌方嶽之事，是為四嶽，出則為伯。其後稍死，兜、共工求代，乃置八伯。」元祀者，除堯喪、舜即真之年。九州言八伯者，據畿外八州。鄭雲「畿內不置伯，鄉遂之吏主之」。案《明堂位》云：「有虞氏官五十，夏後氏官百，殷二百，周三百。」鄭注云：「有虞氏官蓋六十，夏百二十，殷二百四十，周三百六十，不得如此記也。」《昏義》云：「三公，九卿，二十七大夫，八十一元士。」鄭雲蓋夏製依此差限，故不從記文。但虞官六十，唐則未聞。堯舜道同，或皆六十，並屬官言之，則皆有百。故成王《周官》雲「唐虞建官惟百」也。若然，自高陽已前，官名略言於上，至於帝嚳官號，略依高陽，不可具悉。其唐虞之官，惟四嶽、百揆與六卿，又《堯典》有典樂、納言之職，至於餘官，未聞其號。夏官百有二十，公、卿、大夫、元士具列其數。殷官二百四十，雖未具顯，案《下曲禮》雲六大、五官、六府、六工之等，鄭皆雲「殷法」，至於屬官之號，亦蔑雲焉。案《昏義》雲三公九卿者，六卿並三孤而言九，其三公又下兼六卿，故《書傳》雲司徒公、司馬公、司空公各兼二卿。案《顧命》太保領塚宰，畢公領司馬，毛公領司空，別有芮伯為司徒，彤伯為宗伯，衛侯為司寇，則周時三公各兼一卿之職，與古異矣。但周監二代，鬱鬱乎文，所以象天立官，而官益備。此即官號沿革，粗而言也。
周公製禮之日，禮教興行。後至幽王，禮儀紛亂，故孔子云諸侯專行征伐，「十世希不失」。鄭注云：「亦謂幽王之後也。」故晉侯趙簡子見儀，皆謂之「禮」，孟僖子又不識其儀也。至於孔子更脩而定之時，已不具，故《儀禮》注云：「後世衰微，幽厲尤甚，禮樂之書，稍稍廢棄。」孔子曰：「吾自衛反於魯，然後樂正，雅、頌各得其所。」謂當時在者而複重雜亂者也，惡能存其亡者乎？至孔子卒後，複更散亂。故《藝文誌》云：「昔仲尼沒，微言絕，七十二弟子喪而大義乖。諸子之書，紛然散亂，至秦患之，乃燔滅文章，以愚黔首。」又云：「禮經三百，威儀三千。及周之衰，諸侯將逾法度，惡其周亡，滅去其藉，自孔子時而不具，至秦大壞。漢興，至高堂生博士傳十七篇。孝宣世，後倉最明禮，戴德、戴聖、慶普皆其弟子，三家立於學官。」案《儒林傳》：「漢興，高堂生傳《禮》十七篇，而魯徐生善為容。孝文時，徐生以容為禮官大夫，而瑕丘蕭奮以禮至淮陽太守。孟卿，東海人也，事蕭奮，以授後倉。後倉說禮數萬言，號曰《後氏曲台記》，授戴德、戴聖。」鄭雲「五傳弟子」，則高堂生、蕭奮、孟卿、後倉、戴德、戴聖，是為五也。此所傳者，謂十七篇，即《儀禮》也。《周官》，孝武之時始出，秘而不傳。《周禮》後出者，以其始皇特惡之故也。是以《馬融傳》云：「秦自孝公已下，用商君之法，其政酷烈，與《周官》相反。故始皇禁挾書，特疾惡，欲絕滅之，搜求焚燒之獨悉，是以隱藏百年。孝武帝始除挾書之律，開獻書之路，既出於山岩屋壁，複入於秘府，五家之儒莫得見焉。至孝成皇帝，達才通人劉向、子歆，校理秘書，始得列序，著於錄略。然亡其《冬官》一篇，以《考工記》足之。時衆儒並出共排，以為非是。唯歆獨識，其年尚幼，務在廣覽博觀，又多銳精於《春秋》。末年，乃知其周公致太平之跡，跡具在斯。奈遭天下倉卒，兵革並起，疾疫喪荒，弟子死喪。徒有裏人河南緱氏杜子春尚在，永平之初，年且九十，家於南山，能通其讀，頗識其說，鄭衆、賈逵往受業焉。衆、逵洪雅博聞，又以經書記傳相證明為《解》，逵《解》行於世，衆《解》不行。兼攬二家，為備多所遺闕。然衆時所解說，近得其實，獨以《書序》言『成王既黜殷，命還歸在豐，作《周官》』，則此《周官》也，失之矣。逵以為六鄉大夫，則塚宰以下及六遂，為十五萬家，縆千里之地，甚謬焉。此比多多，吾甚閔之久矣。」六鄉之人，實居四同地，故云縆千里之地者，誤矣。又六鄉大夫，塚宰以下，所非者不著。又雲「多多」者，如此解不著者多。又云：「至六十，為武都守。郡小少事，乃述平生之誌，著《易》、《尚書》、《詩》、《禮》傳，皆訖。惟念前業未畢者唯《周官》，年六十有六，目瞑意倦，自力補之，謂之《周官傳》也。」案《藝文誌》云：「成帝時，以書頗散亡，使謁者陳農求遺書於天下。詔光祿大夫劉向校書經傳諸子詩賦。向輒條其篇目，撮其指意，錄而奏之。會向卒，哀帝複使向子歆卒父業。歆於是總群書，奏其《七略》，故有《六藝》、《七略》之屬。」歆之錄，在於哀帝之時，不審馬融何雲「至孝成皇帝，命劉向、子歆考理秘書，始得列序，著於錄略」者。成帝之時，蓋劉向父子並被帝命，至向卒，哀帝命歆卒父所脩者，故今文乖，理則是也。故鄭玄序云：「世祖以來，通人達士大中大夫鄭少贛，名興，及子大司農仲師，名衆，故議郎衛次仲、侍中賈君景伯、南郡太守馬季長，皆作《周禮解詁》。」又云：「玄竊觀二三君子之文章，顧省竹帛之浮辭，其所變易，灼然如晦之見明，其所彌縫，奄然如合符複析，斯可謂雅達廣攬者也。然猶有參錯，同事相違，則就其原文字之聲類，考訓詁，捃秘逸。謂二鄭者，同宗之大儒，明理於典籍，粗識皇祖大經《周官》之義，存古字，發疑正讀，亦信多善，徒寡且約，用不顯傳於世。今讚而辨之，庶成此家世所訓也。○其名《周禮》為《尚書》『周官』者，周天子之官也。《書序》曰：『成王既黜殷命，滅淮夷，還歸在豐，作《周官》。』是言蓋失之矣。案：《尚書·盤庚》、《康誥》、《說命》、《泰誓》之屬，三篇《序》皆雲『某作若干篇』，今多者不過三千言。又《書》之所作，據時事為辭，君臣相誥命之語。作《周官》之時，周公又作《立政》，上下之別，正有一篇。《周禮》乃六篇，文異數萬，終始辭句，非書之類，難以屬之。時有若茲，焉得從諸？」又云：「斯道也，文武所以綱紀周國，君臨天下，周公定之，致隆平龍鳳之瑞。」然則《周禮》起於成帝劉歆，而成於鄭玄，附離之者大半。故林孝存以為武帝知《周官》末世瀆亂不驗之書，故作《十論》、《七難》以排棄之。何休亦以為六國陰謀之書。唯有鄭玄遍覽群經，知《周禮》者乃周公致大平之變，故能答林碩之論難，使《周禮》義得條通。故鄭氏傳曰，玄以為「括囊大典，網羅衆家」，是以《周禮》大行，後王之法。《易》曰「神而化之，存乎其人」，此之謂也。
