司儀掌九儀之賓客擯相之禮，以詔儀容、辭令、揖讓之節。（出接賓曰擯，入讚禮曰相。以詔者，以禮告王。○相，息亮反，此職內經注除「相為擯」、「相朝」、「相授」、「相親」、「相隨」、「相待」、「相為國客」、「相聘」、「相禮」皆同。）
疏「司儀」至「之節」○釋曰：此經總與下諸侯文為目。言「九儀」，是大行人九儀，命者五，爵者四，是儀容、辭令、揖讓之節，並見下文也。○注「出接」至「告王」○釋曰：雲「出接賓曰擯」者，即下文交擯而在門外是也。雲「入讚禮曰相」者，下文及廟推上相入是也。雲「詔者，以禮告王」者，即下雲「詔王儀」是也。
將合諸侯，則令為壇三成，宮，旁一門。（合諸侯，謂有事而會也。為壇於國外，以命事。宮謂壝土以為牆處，所謂為壇壝宮也。天子春帥諸侯拜日於東郊，則為壇於國東。夏禮日於南郊，則為壇於國南。秋禮山川丘陵於西郊，則為壇於國西。冬禮月四瀆於北郊，則為壇於國北。既拜禮而還，加方明於壇上而祀焉，所以教尊尊也。《覲禮》曰「諸侯覲於天子，為宮方三百步，四門，壇十有二尋，深四尺」是也。王巡守殷國而同，則其為宮亦如此與？鄭司農云：「三成，三重也。《爾雅》曰：『丘一成為敦丘，再成為陶丘，三成為崑崙丘。』謂三重。」○壝，惟癸反，劉欲鬼反。與，音餘。下「尺與」同。重，直龍反。下「三重」、「重耳」同敦，音頓，沉又都門反。陶，徒刀反。侖，力門反。）
疏「將合」至「一門」○釋曰：雲「將合諸侯」者，合，會也，謂時見曰會。雲「則令為壇三成」者，謂封人為壇三成。○注「合諸」至「三重」○釋曰：雲「有事而會也」者，《春秋左氏傳》文，但春秋時有事會，不協而盟，是霸者法。引之者，時雖不同，為有事而行會禮則同，故引以為證。雲「為壇於國外，以命事」者，宮方三百步，明在國外也。言命事，則上《大行人》雲「時會以發四方之禁」，禁即九伐，是其事也。雲「宮謂壝土以為牆處，所謂為壇壝宮也」者，所謂掌舍但掘地為塹，壝土為堳埒，當牆處，故云牆處也。雲「天子春帥諸侯」，自此已下至「國北」，皆《覲禮》文。其為壇之語，鄭加之耳。雲「既拜禮而還，加方明於壇上而祀焉，所以教尊尊也」者，言教尊尊者，天子親自拜日禮月之等，是尊尊之法，教諸侯已下尊敬在上者也。引《覲禮》者，是見為壇大小尺寸之法，據時會諸侯為壇之法。雲「王巡守殷國」者，謂巡守就方嶽為壇，殷國就王國左右為壇，皆如時會。雲「如此與」者，約同之，故云與以疑之。先鄭引《爾雅》者，見三成者三重，重高一尺。
詔王儀，南鄉見諸侯，土揖庶姓，時揖異姓，天揖同姓。（謂王既祀方明，諸侯上介皆奉其君之旂置於宮，乃詔王升壇，諸侯皆就其旂而立。諸公中階之前，北面東上。諸侯東階之東，西面北上。諸伯西階之西，東面北上。諸子門東，北面東上。諸男門西，北面東上。王揖之者，定其位也。庶姓，無親者也。土揖，推手小下之也。異姓，昏姻也。時揖，平推手也。《衛將軍文子》曰：「獨居思仁，公善言義，其聞《詩》也，『一曰三復，白圭之玷』，是南宮縚之行也。夫子信其仁，以為異姓。」謂妻之也。天揖，推手小舉之。○復，音服，或芳服反。玷，丁簟反，沈都念反。縚，吐刀反。行，下孟反。）
疏「詔王」至「同姓」○釋曰：詔，告也。謂諸侯各就位立，王在壇亦立，司儀乃告王降壇，南向見諸侯，乃揖之。「王揖庶姓」已下，先疏後親為次。按隱十一年，「滕侯、薛侯來朝，爭長」，云：「周之宗盟，異姓為後」，是先同姓，今此先庶姓、後同姓者，此經直據揖之儀容，從下至高，不據盟之先後也。○注 「謂王」至「舉之」○釋曰：雲「謂王既祀方明，諸侯上介皆奉其君之旂置於宮，乃詔王升壇，諸侯皆就其旂而立」者，按《覲禮》云：「諸侯覲於天子，為宮方三百步，四門，壇十有二尋，深四尺，加方明於其上。明者，木也。方四尺，設六色，東方青、南方赤、西方白、北方黑、上玄、下黃，設六玉，上圭、下璧、南方璋、西方琥、北方璜、東方圭。上介各奉其君之旂置於宮，尚左，公侯伯子男皆就其旂而立。四傳擯。天子乘龍，載大旂，象日月升龍降龍，出，拜日於東門之外，反，祀方明。」注引《朝事儀》曰：「天子冕而執鎮圭，尺有二寸，繅藉尺有二寸，搢大圭，乘大路，建大常十有二旒，樊纓十有二就，貳車十有二乘，帥諸侯而朝日於東郊，所以教尊尊也。退而朝諸侯。」由此二者言之，已祀方明，乃以會同之禮見諸侯也。若然，《覲禮》上介奉君之旂置於宮，尚左，及公侯伯子男就其旂而立，並四傳擯者，並陳設其位，其立當在祀方明後，是以彼下文乃始雲拜日之禮，反祀方明之事。故彼置旂於宮之下，注云：「置於宮者，建之，豫為其君見王之位也。」是其未即立也。此鄭注依次第而言，故云「謂王既祀方明，諸侯上介皆奉其君之旂置於宮，乃詔王升壇，諸侯皆就其旂而立」也。雲「諸公中階之前」至「諸男門西，北面東上」，皆《明堂位》周公朝諸侯之禮，《覲禮》注亦引之，證五等諸侯立位處所也，皆以近王為上。雲「王揖之者，定其位也」者，此約《燕禮》云：「卿大夫皆入門右，北面立，公降階揖之，卿得揖，東廂西面，大夫得揖，中庭少進北面，其位乃定。」此王揖，亦得揖乃定。有少別者，彼諸侯揖臣，臣皆北面，得揖就位，此五等立已在位，王揖之，逡巡而已，位乃定，是其別也。凡揖皆推手，至於撎即引手，為異也。《衛將軍文子》者，此《大戴禮》文。引之，證有異姓之事也。按《大戴禮》雲，衛將軍文子問子貢曰：「蓋受教者七十有餘人，聞之孰為賢？」子貢對之，曆陳諸子行，遂陳南宮縚之行。此乃子貢之辭，而雲「衛將軍文子曰」者，此實子貢辭，篇名《衛將軍文子》，故引篇名耳。
及其擯之，各以其禮，公於上等，侯伯於中等，子男於下等。（謂執玉而前見於王也，擯之各以其禮者，謂擯公者五人，侯伯四人，子男三人也。上等、中等、下等者，謂所奠玉處也。壇三成，深四尺，則一等一尺也。壇十有二尋，方九十六尺，則堂上二丈四尺，每等丈二尺與？諸侯各於其等奠玉，降拜，升成拜，明臣禮也。既，乃升堂，授王玉。○見，賢遍反。）
疏「及其」至「下等」○釋曰：此即上四傳擯之時也。四傳擯，彼注云：「公也，侯也，伯也，各一位；子男俠門而俱東上，亦一位。」是子男共為位，故共一擯也。○注「謂執」至「王玉」○釋曰：下雲將幣，據三享，故知此文擯之據執玉見王也。雲「擯之各以其禮者，謂擯公者五人，侯伯四人，子男三人也」者，《大行人》雲，公擯者，五人已下，此雲擯之各以其禮，是據擯為數，不據餘禮也。雲「上等、中等、下等者，謂所奠玉處也」者，上雲「為壇三成，此言三等，明據三等壇奠玉處而言也。雲 「壇三成」者，據上文。雲「深四尺」者，《覲禮》文。雲「則一等一尺」已下，鄭君以意解之，無正文。一等為一尺，發地一尺，上有三成，為三尺，總四尺也。鄭注《覲禮》雲「從上向下為深」，故云深四尺。雲「壇十有二尋」者，《覲禮》文。雲「方九十六尺」者，尋八尺，計之所得九十六尺。雲「則堂上二丈四尺，每等丈二尺與」者，並鄭以意解之，故云「與」以疑之。上二丈四尺為堂，王立之處，並祀方明之所。雲「諸侯各於其等奠玉，降拜，升成拜，明臣禮也」者，公奠玉於上等，降拜於中等。侯伯奠玉於中等，降拜於下等。子男奠玉於下等，降拜於地。及升成拜，皆於奠玉之處。必知有降拜升成拜者，亦約《燕禮》，臣得君酬酒，皆降拜，君使小臣辭之，乃升成拜，明此王禮亦然。言成拜者，鄉於下拜之時，王使人辭，下拜之不成，故於升乃更成前拜，故云成拜。是敬上之禮，故云明臣禮也。雲「既，乃升堂，授王玉」者，禮法，禮敵並授、禮不敵者訝受。此行臣禮，則諸侯皆北面授之於堂上也。王既受玉，約《聘禮》亦當側授宰玉。此壇上無坫，不得取《明堂位》「崇坫亢圭」為義也。
其將幣亦如之，其禮亦如之。（將幣，享也。禮謂以鬱鬯祼之也。皆於其等之上。）
疏「其將」至「如之」○釋曰：雲「將幣」者，即將幣三享，一也。但彼《大行人》據在廟，此據在壇。雲「亦如之」者，璧以帛，琮以錦，如前公於上等之類。雲「其禮亦如之」者，即《大行人》上公再祼而酢，亦如公於上等之類也。
王燕，則諸侯毛。（謂以鬚髮坐也。朝事尊尊上爵，燕則親親上齒。鄭司農云：「謂老者在上也。老者二毛，故曰毛。」○侯毛，毛謂鬚髮也，劉本作耄，音毛。）
疏注「謂以鬚髮坐也」至「老者二毛故曰毛」○釋曰：此燕則公三燕，侯伯再燕，子男一選｀雲「朝事尊尊上爵」者，依爵尊卑為先後。雲「燕則親親上齒」者，此乃不問爵之尊卑，取以年齒為先後也。
凡諸公相為賓，（謂相朝也。）
疏注「謂相朝也」○釋曰：雲「相朝」，則是兩公自相朝，故下經雲諸侯、諸伯、諸子、諸男相為賓客，以禮相待，並是兩諸侯相朝之事也。
主國五積，三問，皆三辭拜受，皆旅擯。再勞，三辭，三揖，登，拜受，拜送。（賓所停止則積，間闊則問，行道則勞。其禮皆使卿大夫致之，從來至去，數如此也。三辭，辭其以禮來於外也。積問不言登，受之於庭也。鄭司農云：「旅讀為『旅於太山』之旅，謂九人傳辭，相授於上下竟，問賓從末上行，介還受，上傳之。」玄謂旅讀為鴻臚之臚，臚陳之也。賓之介九人，使者七人，皆陳擯位，不傳辭也。賓之上介出請，使者則前對，位皆當其末擯焉。三揖，謂庭中時也，拜送，送使者。○旅，如字，又音臚，力於反。傳，直專反，下除《春秋傳》，皆同。末上，時掌反，下上傳、上車同。）
疏注「賓所」至「使者」○釋曰：雲「賓所停止則積」者，謂《遺人》雲「十里有廬，廬有飲食，三十里有宿，宿有委，五十里有市，市有積」是也。雲「間闊則問」者，上注「問，問不恙也」。雲「行道則勞」者，謂勞苦之。雲「皆使卿大夫致之」者，按《聘禮》，遣卿行勞禮。臣來尚遣卿勞，明君來遣卿勞可知。此再勞，一勞在境，一勞在遠郊，皆使卿。其近郊勞，當主君親為之也。其積問，當使大夫，故下句雲「致飧如致積之禮」，注云：「俱使大夫，禮同也。」知致飧使大夫者，見《聘禮》宰夫朝服設飧。宰夫即大夫。問亦小禮，明亦使大夫也。雲「從來至去數如此也」者，五積、三問、再勞，來去皆有此數，故云數如此也。先鄭雲「旅讀為『旅於大山』之旅，謂九人傳辭，相授於上下竟，問賓從末上行，介還受，上傳之」者，此先鄭以為旅擯與交擯同之。後鄭不從者，此臣禮雲「旅擯」，下文雲「主君郊勞，交擯三辭」，明其別。旅直陳擯介，不傳辭，交則一往一來傳辭也。雲「玄謂旅讀為鴻臚之臚，臚陳之也」者，按《爾雅·釋詁》云：「屍、旅，陳也。」《釋言》云：「豫、臚，敘也。」注云：「皆陳敘也。」後鄭不從旅大山之旅，從臚者，欲取敘義也。雲「賓之介九人」 者，自從公介九人之禮。雲「使者七人」者，自從降二等之禮。雲「皆陳擯位，不傳辭也。賓之上介出請，使者則前對，位皆當其末擯焉」者，此皆約《聘禮》，主君大門內迎聘賓之位也。雲「三揖，謂庭中時也」者，如《聘禮》，入門揖，當曲揖，當碑揖是也。
主君郊勞，交擯，三辭，車逆，拜辱，三揖三辭，拜受，車送，三還，再拜。（主君郊勞，備三勞而親之也。鄭司農云：「交擯三辭，謂擯主之擯者俱三辭也。車逆，主人以車迎賓於館也。拜辱，賓拜謝辱也。」玄謂交擯者，各陳九介，使傳辭也。車迎拜辱者，賓以主君親來，乘車出舍門而迎之，若欲遠就之然。見之則下拜，迎謝其自屈辱來也。至去又出車，若欲遠送然。主君三還辭之，乃再拜送之也。車送迎之節，各以其等，則諸公九十步，立當車軹也。三辭重者，先辭辭其以禮來於外，後辭辭升堂。）
疏「主君」至「再拜」○釋曰：此當近郊勞，交賓三辭者，主君至郊，郊有館舍，賓在內。主君至館大門外，主君北面而陳此九介，去門九十步，東面。賓在大門內，於門外之東，亦陳九介，西面。不陳五擯者，非主君，從賓禮故也。「三辭」者，賓一辭，主君以禮來於外，「車迎拜辱」者，傳辭既訖，丘乘車出大門迎主君，至主君處下車，拜主君屈辱，自至郊也。 「三揖」者，入門乃當曲、當碑為三揖。「三辭」者，辭請升堂，拜受，賓再拜，乃受幣，主君亦當拜送，不言，省文也。「車送」者，丘乘車出門就主君，若欲遠送之。「三還」者，主君賓送已，三還辭之。「再拜」者，賓見主君辭，遂再拜送主君也。○注「主君」至「升堂」○釋曰：雲「備三勞而親之也」者，《大行人》有「三問三勞」之文也。主君身自勞，是親之也。先鄭雲「車逆，主人以車迎賓於館也。拜辱，賓拜謝辱也。」後鄭不從者，此直是備三勞，既來至國，何有輒迎於館乎？玄謂「各陳九介」者，以其在道，俱不為主，故無五擯之事，故各陳九介也。雲「立當車軹也」者，賓主俱立當軹，《大行人》文。雲「後辭辭升堂」者，按《鄉飲酒禮》「主人取爵降洗，賓降，主人坐奠爵於階前，辭」。注云：「事同曰讓，事異曰辭。」禮，升堂是事同，不雲讓而雲辭者，此賓主敵者，主人之意欲有受於庭之心，故從事異曰辭。是以下諸公之臣等升堂皆雲讓，依事同曰讓，非敵。故《聘義》云：「三讓而後傳命，三讓而後入廟門」，並事異，不雲辭者，欲取致尊讓之意，變文耳。又彼《記》文，非正經，故不為例也。
致館亦如之。（館，舍也。使大夫授之，君又以禮親致焉。）
疏注「館舍」至「致焉」○釋曰：鄭知使大夫授舍者，見《聘禮》雲「大夫帥至館，卿致之」，以此知先遣大夫授館也。此大夫亦應是卿。雲「亦如之」者，上主君郊勞，此親致館，明亦如之也。雲凡致者，皆有幣以致之，致之，使若己有然也。
致飧如致積之禮。（俱使大夫，禮同也。飧，食也。小禮曰飧，大禮曰饔餼。○致飧，素尊反，下同。）
疏注「俱使」至「饔餼」○釋曰：上公飧五牢，賓始至之禮，欲致館後即言之。雲「如致積之禮」者，積在道已致，故云如之，以其俱小禮，不使卿，故云「俱使大夫，禮同也」。雲「飧，食也」者，以其有芻薪米禾食之類，故云食也。雲「小禮曰飧」者，《聘禮》，使宰夫設飧，禮物又少，故曰小。雲「大禮曰饔餼」者，以其有腥有牽，芻薪米禾又多，故曰大。是以《聘禮記》雲「聘日致饔」，注雲「急歸大禮」，又以下文致饔餼亦在將幣後即致之也。
及將幣，交擯，三辭，車逆，拜辱，賓車進，答拜，三揖三讓，每門止一相，及廟，唯上相入。賓三揖三讓，登，再拜，授幣，賓拜送幣。每事如初，賓亦如之。及出，車送，三請三進，再拜，賓三還三辭，告辟。（鄭司農云：「交擯，擯者交也。賓車進答拜，賓上車進，主人乃答其拜也。及出車送三請，主人三請留賓也。三進，進隨賓也。賓三還三辭告辟，賓三還辭謝，言已辟去也。」玄謂既三辭，主君則乘車出大門而迎賓，見之而下拜其辱，賓車乃前下答拜也。三揖者，相去九十步，揖之使前也。至而三讓，讓入門也。相謂主君擯者及賓之介也。謂之相者，於外傳辭耳，入門當以禮詔侑也。介紹而傳命者，君子於其所尊，不敢質，敬之至也。每門止一相，彌相親也。君入門，介拂闑，大夫中棖與闑之間，士介拂棖，此為介雁行相隨也。止之者，絕行在後耳。賓三揖三讓，讓升也。登再拜授幣，授當為受，主人拜至且受玉也。每事如初，謂享及有言也。賓當為儐，謂以鬱鬯禮賓也。上於下曰禮，敵者曰儐。《禮器》曰： 「諸侯相朝，灌用鬱鬯，無籩豆之薦。」謂此朝禮畢儐賓也。三請三進，請賓就車也。主君每一請，車一進，欲遠送之也。三還三辭者，主君一請，賓亦一還一辭。 ○授幣，音受。賓拜，音擯，下賓使者同。辟，音避，劉薄曆反，注同，下客辟、三辟、趨辟放此。已辟，音避。侑，音又。闑，魚列反。棖，直庚反。行，戶剛反。）
疏「及將」至「告辟」○釋曰：及，至也。至將幣，謂賓初至館，後日行朝禮之時。故云至將幣。幣即圭璋也。雲「交擯，三辭，車逆，拜辱，賓車進，答拜」者，此並在主君入門外，賓去門九十步而陳九介，主君在大門外之東陳五擯。上擯入受命，出請事，傳辭與承擯，承擯傳與末擯，末擯傳與末介，末介傳與承介，承介傳與上介，上介傳與賓，賓又傳與上介，上介傳與承介，承介傳與末介，末介傳與末擯，末擯傳與承擯，承擯傳與上擯，上擯入告君。如是者三，謂之交擯三辭。諸交擯者，例皆如此也。車逆拜辱者，傳辭既訖，主君乘車出大門，至賓所下車，拜賓屈辱來此也。賓車進答拜者，賓初升車進就主君，主君下，賓亦下車答主君拜也。「三揖」者，主君遙揖賓使前，北面三讓，入大門也。雲「每門止一相」者，既入門，回面東至祖廟之時，祖廟西仍有二廟。以其諸侯五廟始，祖廟在中，兩廂各有一廟，各別院為之，則有二門，門傍皆有南北隔牆，隔牆皆通門，故得有每門。若不然，從大門內即至祖廟之門，何得有每門，而雲門止一相乎？故為此解也。雲「上相入」者，相入，即上擯上介，須詔禮，故須入。雲「三揖」者，亦謂入門揖、當曲揖、當碑揖也。雲「三讓，登」 者，至階，主君讓賓，賓讓主君，如是者三，主君先升。雲「再拜，授幣」者，授當為受。賓主俱升，主人在阼階上北面拜，乃就兩楹間南面，賓亦就主君，賓授玉，主君受之，故云再拜受幣也。雲「賓拜送幣」者，賓既受，乃退向西階上，北面拜送幣，乃降也。○注「鄭司」至「一辭」○釋曰：先鄭雲「賓車進答拜，賓上車進，主人乃答其拜也」，後鄭不從者，車送拜辱，已是主人，今雲車進答，當是客，何得主人再度拜，故不從也。雲「及出，車送三請，主人三請，留賓也」，後鄭亦不從者，行朝享禮賓訖，送賓出，禮既有限，何因更有留賓之事，故不從也。雲「介紹而傳命」者，此《聘義》文。按彼介紹而傳命，謂聘者旅擯法。引證此交擯者，但紹繼也，謂介相繼而陳，則交擯旅擯皆得為紹，故此交擯亦得紹介而傳命也。按彼注，質謂正自相當，賓主不敢正自相當，故須擯介通情也。雲「君入門，介拂闑，大夫中桭與闑之間，士介拂棖」者，《玉藻》文。君入門不言所拂者，朝君入由闑西亦拂闑，不言之者，君特行，不與介連類，故不言也。介拂闑者，上介隨君後，與大夫士介自為雁行於後也。雲「止之者，絕行在後耳」者，知不全入而為絕行在後者，以《聘禮》介皆入廟門門西，北面西上，故知此君介，亦入門門西北面西上可知，故云絕行在後，後亦入廟也。雲「登再拜授幣，授當為受」者，欲見登再拜受玉者，主君止得為受，不得為授之義故也。雲「拜至且受玉也」者，拜中舍此二事故也。雲「每事如初，謂享及有言也」者，按《聘禮》享夫人下雲「若有言，束帛如享禮」是也。雲「上於下曰禮，敵者曰擯」者，《大行人》雲「王禮再祼而酢」之屬，是上於下曰禮。此諸侯雲擯，是敵者曰擯也。雲「《禮器》曰：諸侯相朝，灌用鬱鬯，無籩豆之薦」，引之者，證擯亦用鬱鬯也。雲「主君一請，賓亦一還一辭」者，則主君三請三進，其賓三還三辭，一一相將，但別言之耳。
致饔餼、還圭、饗食、致贈、郊送，皆如將幣之儀。（此六禮者，惟饗食速賓耳。其餘主君親往。親往者，賓為主人，主人為賓。君如有故，不親饗食，則使大夫以酬幣侑幣致之。鄭司農云：「還圭，歸其玉也。故公子重耳受飧反璧。」玄謂聘以圭璋，禮也；享以璧琮，財也。已聘而還圭璋，輕財而重禮。贈，送以財，既贈又送至於郊。○還，音環，又音旋。食，音嗣，凡「饗食」皆同。）
疏注「此六」至「於郊」○釋曰：知「饗食速賓」者，按《公食大夫禮》，君親食之，君不親食，則以侑幣致之。《聘禮》云：「公於賓，一食再饗，上介一食一饗，若不親食，致之以侑幣，致饗以酬幣。」以此知二者皆速賓也。雲「其餘主君親往。親往者，賓為主人，主人為賓」者，見《聘禮》雲「君使卿歸饔餼」，又雲「賓迎於小門外」，又雲「大夫東面致命，君使卿還玉於館，賓迎於外門外，不拜，帥大夫以入」。鄭君以此二者知賓為主人，主人為賓，致聘郊送亦然可知也。《聘禮》乃君於臣，此兩君敵，明主君親為之矣。先鄭雲公子重耳事，見僖公二十三年，公子重耳反國，「及曹，曹共公聞其駢脅，欲觀其祼。浴，薄而觀之。僖負羈之妻曰：『吾觀晉公子之從者，皆足以相國。若以相，夫子必反其國。反其國，必得志於諸侯。得志於諸侯而誅無禮者，曹其首也。子盍蚤自貳焉。』乃饋盤飧，置璧焉。公子受飧反璧」。是其事。引之者，證還圭之事。但彼反璧者，義取不貪寶，意非還圭。故後鄭不從也。「玄謂聘以圭璋，禮也」者，《聘義》雲 「以圭璋聘，重禮也」，謂行聘禮也。雲「享以璧琮，財也」者，貢財貨時，用璧琮以致之，故云財也。雲「已聘而還圭璋，輕財而重禮」者，還圭璋是重禮，璧琮不還，是輕財也。雲「贈，送以財」者，《聘禮》「賓遂行，舍於郊，公使卿贈如覿幣」。注云：「言如覿幣，見為反報。」是贈並送至於郊。
賓之拜禮：拜饔餼，拜饗食。（鄭司農云：「賓之拜禮者，因言賓所當拜者之禮也。所當拜者，拜饔餼、拜饗食。」玄謂賓將去，就朝拜謝此三禮。三禮，禮之重者也。賓既拜，主君乃至館贈之，去又送之於郊。）
疏注「鄭司」至「於郊」○釋曰：先鄭所說是，後鄭增成其義。按《聘禮》，饔餼燕羞俶獻之明日，賓皆拜於朝，將去，又三拜乘禽於朝。彼臣，故盡拜謝。此賓之拜禮在致贈郊送之下，則不及燕羞、俶獻、乘禽，以其君，略小惠。將去，惟拜其大禮也。按《聘禮》，賓三拜乘禽於朝，遂行，舍於郊，公使卿贈。若然，此致贈郊送在拜禮後，今設文在前者，欲取如將幣之儀，故進文在前，其贈送合在後也。雲「賓既拜，主君乃至館贈之，去又送之於郊」者，鄭以贈送之文在前，拜禮在後，恐疑顛到，故此解之，是其次也。
賓繼主君，皆如主國之禮。（鄭司農云：「賓繼主君，復主人之禮費也，故曰皆如主國之禮。」玄謂繼主君者，儐主君也。儐之者，主君郊勞、致館、饔餼、還圭、贈、郊送之時也。如其禮者，謂玉帛皮馬也。有饌陳之積者，不如也。若饗食主君及燕，亦速焉。○費，芳味反。）
疏注「鄭司」至「速焉」○釋曰：先鄭雲「繼主君，復主人之禮費也」，後鄭不從者，主人禮費既多，非賓所能復。「玄謂繼主君者，儐主君也」者，按《聘禮》，君遺卿勞及致館等皆儐。儐者，報也。上注雲敵者曰儐，故此報主君為儐。雲「儐之者，主君郊勞、致館、饔餼、還圭、贈、郊送之時也。如其禮者，謂玉帛乘馬也」者，按《聘禮》雲「賓至於近郊，君使卿朝服用束帛勞」，又雲「賓用束帛儐勞者」，「君使卿韋弁歸饔餼」，又雲「大夫奉束帛」，又雲「賓降，受老幣，出迎大夫」，注雲「出迎，欲儐之」，「庭實設馬乘，賓降堂，受老束錦。賓奉幣西面，大夫東面，賓致幣」，是皆有儐法。彼兩臣有儐，此兩公有儐可知也。若然，彼《聘禮》致館無儐者，彼君使卿致館，不以幣，故亦無儐，明此兩君致時有幣，合亦儐之也。彼《聘禮》賓不見有饗食速主君者，臣於君，雖他國，亦不敢速君。故《禮記》雲「大夫饗君非禮」是也。此兩君即得，其燕食等，皆得速主君也。主君有故，不能親以侑幣酬幣致之，亦無儐。鄭彼注云：「以己本宜往。」還玉於館及還享，雖無束帛文，亦當儐之矣。
諸侯、諸伯、諸子、諸男之相為賓也各以其禮，相待也如諸公之儀。（賓主相待之儀與諸公同也，饔餼饗食之禮則有降殺。○殺，色界反，下「豐殺」、「則殺」及後「殺禮」皆同。）
疏注「賓主」至「降殺」○釋曰：五等諸侯，以命數分為三等，其圭璋、饔餼、飧積、步數、儐介，皆降殺，備於《大行人》、《掌客》。其進退揖讓之儀，一與公同，故云「如諸公之儀」。
諸公之臣相為國客，（謂相聘也。）
疏「諸公」至「國客」○釋曰：謂上諸公之臣相聘往來為國客相待相送之儀，此法皆備於下文也。
則三積，皆三辭拜受。（受者，受之於庭也。侯伯之臣不致積。）
疏「則三」至「拜受」○釋曰：此謂在道之禮，於路館致之，亦有束帛致之，雲「三辭拜受」者，辭不受，三辭後受之，故云三辭拜受也。知「受之於庭」者，上諸公即雲「登」，登謂登堂，此不雲登，故知受於庭也。知「侯伯之臣不致積」者，按《聘禮》以五介，又張旃，是侯伯之卿聘使者。經不雲積，明侯伯之臣不致積可知。但不以束帛行禮致之，豈於道全無積乎，明有也。
及大夫郊勞，旅擯，三辭，拜辱，三讓，登，聽命，下拜，登受。擯使者如初之儀。及退，拜送。（登聽命，賓登堂也。賓當為擯。勞用束帛，擯用束錦。侯伯之臣，受勞於庭。）
疏「及大」至「拜送」○釋曰：按諸禮，此亦近郊勞也。旅擯不傳辭，賓使各陳七介而已。雲「三辭拜辱」者，賓從館內出於大門，拜使者辱命來於外。雲 「三讓」者，讓升堂。雲「登，聽命」者，賓登堂聽使者傳主君之命也。雲「下拜登受」者，賓聽命訖，下堂拜命訖，登堂受幣也。雲「賓使者如初之儀」者，謂使傳命訖，禮畢出門，賓以束帛賓使者，如初行勞時之儀。前賓受幣，今使者受幣，受幣雖異，威儀則同，敬主君使者也。知「勞用束帛，儐用束錦」者，約《聘禮》郊勞知之。知「侯伯之臣受勞於庭」者，亦按《聘禮》賓是侯伯之臣，雲「受於舍門內」，是不登堂也。
致館如初之儀。（如郊勞也，不儐耳。侯伯之臣致館於庭。不言致飧者，君於聘大夫不致飧也。《聘禮》曰：「飧不致，賓不拜。」）
疏注「如郊」至「不拜」○釋曰：按《聘禮》，賓至，使大夫帥至館，卿致館。此公之臣亦當然。上雲「郊勞」，此雲「如初」，如初郊勞也。鄭知不儐者，《聘禮》致館無束帛，賓亦無儐，知此亦然也。雲「侯伯之臣致館於庭」者，亦按聘禮知之。雲「君於聘大夫不致飧」也，引《聘禮》「飧不致，賓不拜」者，按《聘禮》致館之下即雲「宰夫設飧」，即此致館。下不雲致飧，故云君於聘大夫不致飧。如是，五等之臣皆無致飧也。
及將幣，旅擯，三辭，拜逆，客辟，三揖，每門止一相，及廟，唯君相入，三讓，客登，拜，客三辟，授幣，下，出，每事如初之儀。（客辟，逡巡不答拜也。惟君相入客臣也。相不入矣。拜，主君拜客至也。客三辟，三退負序也。每事，享及有言。○逡，七旬反。）
疏「及將」至「之儀」○釋曰：及，至也，謂賓在館至將幣。將幣亦謂圭璋也。雲「旅儐，三辭」者，亦謂於主君大門外，主君陳五儐，客陳七介，不傳辭，故云旅擯也。雲三辭者，前郊勞三辭，辭其以禮來於外。此三辭，辭其主君以大客禮當已。雲「拜逆，客辟」者，謂三辭訖，主君遣上擯納賓，賓入大門，主君在大門內，南面拜，拜賓奉君命屈辱來見己。客辟不受拜者，使者奉君命來，不敢當拜，故逡巡辟君拜也。雲「三揖」者，亦揖之使前。雲「每門止一相」者，謂彌相親也。雲「及廟，惟君相入」者，與前諸公少異。彼是兩君，故云惟上相入，則兩君擯介各有。此上相亦不入，故據君而言也。雲「三讓，客登」者，按《聘義》云：「三讓而後入廟門，三揖而後至階。」此不言者，文不具。客登者，主君與客俱登，據客而言，故云客登也。雲「拜，客三辟」者，主君與客俱登訖，主君於阼階上北面拜，拜賓喜至此堂，並拜受幣。雲客三辟者，三退負序，不敢當君拜。雲「授幣」者，授玉與主君也。○注「客辟」至「有言」○釋曰：雲「客辟，逡巡不答拜也」者，釋上「拜逆，客辟」也。雲「客三辟，三退負序也」者，按《聘禮》雲「賓三退負序」，注云：「三退，三逡巡也。不言辟者，以執圭將進授之。」此亦執圭將授，言辟者，《儀禮》是委曲行事，故云執圭將進，不得雲辟，此《周禮》事未見，據大總而言，故云辟無嫌。「三退負序」，《聘禮》文。雲「每事，享及有言」者，亦約《聘禮》知之。
及禮、私麵、私獻，皆再拜稽首，君答拜。（禮，以醴禮客。私麵，私覿也，既覿則或有私獻者。鄭司農說私麵以《春秋傳》曰：「楚公子棄疾見鄭伯，以其乘馬私麵。」）
疏注「禮以」至「私麵」○釋曰：此三者皆於聘日行之，故並言之。雲「君答拜」者，雖是異國之臣，當空首拜也。知「禮，以醴禮客」者，按《聘禮》，禮客用醴齊，異於君鬱鬯也。雲「私麵，私覿也」者，按《聘禮》「賓奉束錦請覿」，又雲「問卿訖，賓麵，如覿幣」，注云：「麵亦見也，其謂之面，威儀質也。」彼不見有私獻，又於君謂之覿，於卿謂之面。覿麵別，此雲私麵、私覿為一者，以彼文兩見，則私覿據君，私麵據卿。此文不見有私覿，直言私麵，豈不見君直見臣也。明此私麵主於君，故以私麵為私覿也。彼無私獻，非常，故彼《記》雲「既覿，賓若私獻，奉獻將命」，故此注雲「既覿則或有私獻者」也。雲《春秋》者，按《左氏》昭六年，「楚公子棄疾如晉，過鄭，見鄭伯如見王，以其乘馬八匹私麵。見子皮如上卿，以馬六匹。見子產以馬四匹。見子大叔以馬二匹」。稱麵者，以其面亦覿也。且過鄭非正聘，故以麵言之。
出，及中門之外，問君，客再拜對，君拜，客辟而對；君問大夫，客對；君勞客，客再拜稽首，君答拜，客趨辟。（中門之外，即大門之內也。問君曰： 「君不恙乎？」對曰：「使臣之來，寡君命臣於庭。」問大夫曰：「二三子不恙乎？」對曰：「寡君命使臣於庭，二三子皆在。」勞客曰：「道路悠遠，客甚勞。」 勞介則曰：「二三子甚勞。」問君，客再拜對者，為敬慎也。○客甚勞，如字，下「甚勞」、「勞辱」同。）
疏注「中門」至「慎也」○釋曰：賓來，主為以君命行聘享，是以先行聘享訖，乃始行私相慰問之事。是以《聘禮》注雲「鄉以公禮將事，無由問也」。雲 「中門之外，即大門之內也」者，《聘禮》云：「及大門內，公問君。」故指彼雲，即大門內也。按《聘禮》云：「及大門內，公問君，賓對，公再拜」，注云： 「賓至始入門之位，北面，將揖而出，眾介亦在其右，少退，西上，於此可以問君居處何如，序殷勤也。時承擯紹擯，亦於門東，北面東上，上擯往來傳君命，南面。」雲「問君曰」已下，未知鄭君所出何文，或雲是孔子聘問之辭，亦未得其實也。《爾雅》云：「羔，憂也。」
致饔餼如勞之禮，饗食還圭如將幣之儀。（饗食，亦謂君不親，而使大夫以幣致之。）
疏「致饔」至「之儀」○釋曰：雲「致饔餼如勞之禮」者，同使卿，威儀進止，皆如上郊勞之禮。還以本圭，故云如也。○注「饗食」至「致之」○釋曰：知「饗食」是「君不親」者，以其與還圭共文，同是致之，故知君不親，使大夫致之也。致饗及還玉，賓主皆是大夫。其將幣，主君與使臣行禮。「如將幣」者，蓋不盡如之，所如者，如旅擯、主人皮弁、賓皮弁襲將幣同，自餘則別。是以《聘禮》「君使卿皮弁，還玉於館，賓皮弁襲，迎於外門外，不拜。帥大夫以入，大夫升自西階，鉤楹，賓自碑內聽命，升自西階，自左，南面受圭，退，負右房而立」。是與將幣別之事也。
君館客，客辟，介受命，遂送，客從，拜辱於朝。（君館客者，客將去，就省之，盡殷勤也。遂送，君拜以送客。○客從，本亦作從同才用反。）
疏「君館」至「於朝」○釋曰：按《聘禮》云：「公館賓，賓辟」，注云：「言辟者，君在廟門，敬也。」又雲「上介聽命」，注云：「聽命於廟門中，西面。如相拜然也。」然則此中行事亦爾。鄭知君拜送者，見《聘禮》雲「聘享，夫人之聘享，問大夫，送賓，公皆再拜」，是其有拜。此雲「客從，拜辱於朝」者，《聘禮》曰：「公退，賓從，請命於朝，公辭，賓退」是也。
明日，客拜禮賜，遂行，如入之積。（禮賜，謂乘禽，君之加惠也。如入之積，則三積從來至去。○乘，繩證反，下乘皮同。）
疏注「禮賜」至「至去」○釋曰：按《聘禮》雲「館賓」，下雲「賓三拜乘禽於朝」，以此知禮賜是乘禽也。雲「遂行，如入之積」，鄭雲「如入之積，則三積從來至去」者，入與出各三積，故得以後如前。以此而言，諸侯言出入五積、四積、三積之類，入出各五、各四、各三者也。
凡諸伯子男之臣，以其國之爵相為客而相禮，其儀亦如之。（爵，卿也，大夫也，士也。）
疏注「爵卿」至「士也」○釋曰：諸侯之臣言「爵相為客而相禮」者，不離三等，卿、大夫、士。鄭注《掌客》云：「爵，卿也，則飧二牢，饔餼五牢。大夫也，則飧大牢，饔餼三牢。士也，則飧少牢，饔餼大牢也。此降小禮，豐大禮也。以命數則參差難等，略於臣，用爵用已。」以此三等相禮也。雲「其儀亦如之」者，亦以三等相差，七十步七介，五十步五介，三十步三介，小聘使大夫，又降殺也。
凡四方之賓客禮儀、辭命、餼牢、賜獻，以二等從其爵而上下之。（上下猶豐殺也。○上，時掌反。）
疏「凡四」至「下之」○釋曰：上經雲「爵」，鄭以卿大夫士三等解之。此經雲「二等」，即與《大行人》雲「諸侯之卿，各下其君二等，大夫士亦如之」，大夫下卿，士下大夫，降殺以兩解之同也。雲「從其爵者，以二等降殺，從三等而為之。雲「上下猶豐殺也」者，爵尊者禮豐，爵卑者禮殺，以二等為豐殺也。
凡賓客，送逆同禮。（謂郊勞、郊送之屬。）
疏注「謂郊」至「之屬」○釋曰：經雲「送逆」，故知郊勞、郊送也。郊勞是逆，郊送是送，尊卑不同，此二者一也。
凡諸侯之交，各稱其邦而為之幣，以其幣為之禮。（幣，享幣也。於大國則豐，於小國則殺。主國禮之，如其豐殺，謂賄用束紡，禮用玉帛、乘皮及贈之屬。○稱，尺證反。紡，芳往反。）
疏「凡諸」至「之禮」○釋曰：此一經，惟論享幣多少及主國報禮輕重之事。言「交」者，兩國一往一來謂之交。言「各稱其邦而為之幣」者，據朝聘所齎享幣，大國多，小國少。雲「以其幣為之禮」者，據主國賄客，還依來者多少而報之。○注「幣享」至「之屬」○釋曰：鄭知幣是享幣者，以其經雲「稱其邦」，復雲幣，明幣是享幣，不得據圭璋璧琮也。知是「賄用束紡，禮用玉帛、乘皮及贈之屬」者，據《聘禮》「還玉」之下雲「賓裼迎，大夫賄，用束紡」，注云：「所以遺聘君，可以為衣服。」又雲「禮，玉束帛乘皮」，注云：「禮，禮聘君也，所以報享也。」又雲「遂行，舍於郊，公使卿贈，如覿幣」。《記》雲「賄，在聘為賄」，是其豐殺多少者也。
凡行人之儀，不朝不夕，不正其主麵，亦不背客。（謂擯相傳辭時也。不正東鄉，不正西鄉，常視賓主之前卻，得兩鄉之而已。○朝，如字，又直遙反。背，音佩。鄉，許亮反，下同。）
疏注「謂擯」至「而已」○釋曰：此經論司儀為擯相之法。朝謂日出時，為正鄉東。夕謂日入時，為正鄉西。雲「不正其主麵，則亦不背客」，故鄭雲「常視賓主之前卻，得兩鄉之而已」，言此者，正謂司儀隨機旋轉，不常厥處者也。
行夫掌邦國傳遽之小事、媺惡而無禮者。凡其使也，必以旌節。雖道有難而不時，必達。（傳遽，若今時乘傳騎驛而使者也。美，福慶也。惡，喪荒也。此事之小者無禮，行夫主使之。道有難，謂遭疾病他故，不以時至也。必達，王命不可廢也。其大者有禮，大小行人使之。有故則介傳命，不嫌不達。○傳，張戀反，注同。遽，其庶反。使，色吏反，注及下同。難，乃旦反，注同。傳，直宣反。《象胥職》同。）
疏「行夫」至「必達」○釋曰：「行夫」者，以身自行於外。言媺惡無禮者，無擯介而單行，謂之無禮也。雲「必以旌節」者，道路用旌節故也。雲「雖道有難而不時」者，無難者，即依程至，隻由有難，故不時。雲「必達」者，雖不時，必達於所往之處也。○注「傳遽」至「不達」○釋曰：雲「美，福慶也」者，謂諸侯國有生男及嫁娶等。雲「惡，喪荒也」者，謂民有死喪及年穀不孰，若諸侯薨之等大事，即使卿大夫，若《春秋》王使榮叔、宰咺之等，有禮不使行夫也。雲「他故」者，謂賊寇及水旱之等。雲「必達，王命不可廢也」者，以其行夫下士三十二人，以人數多，縱有難，必達也。雲「其大者有禮，大小行人使之」者，按《大行人》，雖不雲身使之事，其間問及王之所以撫諸侯之等，或身自行。《小行人》雲「使適四方」是身行之事也。
居於其國，則掌行人之勞辱事焉，使則介之。（使謂大小行人也。故書曰「夷使」。鄭司農云：「夷使，使於四夷，則行夫主為之介。」玄謂夷，發聲。○焉，劉音夷。）
疏注「使謂」至「發聲」○釋曰：先鄭以「夷使，使於四夷」。後鄭不從，以為「夷，發聲」者，以經雲「居則掌行人之勞辱事」，是行人所使即雲介，明還與行人為介，文勢不容與行人別行，直四夷使，自使象胥，何得使行夫也？故不從之也。
環人掌送逆邦國之通賓客，以路節達諸四方。（通賓客以常事往來者也。路節，旌節也。四方，圻上。）
疏「環人」至「四方」○釋曰：此環人與《夏官》「環」字雖同，義則異。彼環人主致師，此環人主環繞賓客，使不失脫，是其異也。○注「通賓」至「圻上」○釋曰：雲「通賓客以常事往來者也」者，謂朝覲會同者也。雲「路節，旌節也」者，以其道路用旌節，故知路節旌節也。雲「四方，圻上」者，至畿，即入諸侯國，諸侯國自有通之者也。
舍則授館，令聚柝，有任器，則令環之。（令，令野廬氏也。鄭司農云：「四方人有任器者，則環人主令殉環守之。」○殉，徐音循，或辭俊反。）
疏「舍則」至「環之」○釋曰：館則道土廬宿市所館舍。「任器」，謂賓客任用之器。○注「令令」至「守之」○釋曰：「令，令野廬氏也」者，其職雲「若有賓客，則令守塗地之人聚柝之」，故知令野廬也。
凡門關無幾，送逆及疆。（鄭司農云：「門關不得苛留環人也。」玄謂環人送逆之，則賓客出入不見幾。○疆，居良反。苛，音何，又呼何反。）
疏注「鄭司」至「見幾」○釋曰：先鄭雲「門關不得苛留環人也」者，以環人乃是執節之人，事不畏門關苛留，故後鄭以為環人送逆之，則門關不得苛留賓客。
象胥掌蠻、夷、閩、貉、戎、狄之國使，掌傳王之言而諭說焉，以和親之。（謂蕃國之臣來覜聘者。○閩，亡巾反，又音文。貉，亡百反。使，所吏反。）
疏注「謂蕃」至「聘者」○釋曰：蕃國之君世壹見，其臣得有覜聘者，彼雖無聘使法，有國事來，小行人受其幣，聽其辭，以中國覜聘況之耳，其實無覜聘也。
若以時入賓，則協其禮，與其辭，言傳之。（以時入賓，謂其君以世一見來朝為賓者。○見，賢遍反。）
疏「若以」至「傳之」○釋曰：雲「協其禮」者，夷狄之君，以不能行中國禮，及其行朝覲，亦當以禮和合之，使得其所也。雲「與其辭，言傳之」者，但夷狄之君，亦是中國卿大夫，有罪使任於彼，計應言辭可知。今言協其辭、言傳之者，謂若外之眾，須譯語者也。
凡其出入送逆之禮節幣帛辭令，而賓相之。（從來至去皆為擯，而口侑其禮儀。○賓，音儐，下同。相，息亮反，下同。）
疏「凡其」至「相之」○釋曰：夷狄無玉帛，來向中國，而雲幣帛者，謂王有賜與之者也。
凡國之大喪，詔相國客之禮儀而正其位。（客，謂諸侯使臣來吊者。）
疏注「客謂」至「吊者」○釋曰：大喪言「凡」，則非王喪。若王喪，諸侯皆來，何得有使臣來、諸侯絕無來者？則大喪，王後世子也。或大喪王喪，不言諸侯者，餘官掌之，此象胥直掌臣也。又象胥本主夷狄之使，亦兼掌中國之使，故下有大事諸侯之等也。
凡軍旅會同，受國客幣而賓禮之。（謂諸侯以王有軍旅之事，使臣奉幣來問。）
疏注「謂諸」至「來問」○釋曰：言「諸侯以王有軍旅之事，使臣奉幣帛來問」者，正謂禮動不虛，以為相見之禮，以幣致其君命，非謂別有幣也。
凡作事，王之大事諸侯，次事卿，次事大夫，次事上士，下事庶子。（作，使也。鄭司農云：「王之大事諸侯，使諸侯執大事也。次事卿，使卿執其次事也。次事使大夫，次事使上士，下事使庶子。」）
疏「凡作」至「庶子」○釋曰：直言上士，不言中士、下士者，總以王之三等之士皆曰上士，與《王制》所雲「元士」同也。雲「庶子」者，謂若《宮伯》所雲「士庶子」之等，直雲庶子，兼適子在其中也。
掌客掌四方賓客之牢禮、餼獻、飲食之等數與其政治。（政治，邦新殺禮之屬。○治，直吏反，注同。）
疏注「政治」至「之屬」○釋曰：此經與下文為總目，其事並在下文。雲「政治，邦新殺禮之屬」者，下文雲「新國則殺禮」，殺禮類多，故云之屬以通之。
王合諸侯而饗禮，則具十有二牢，庶具百物備，諸侯長十有再獻。（饗諸侯而用王禮之數者，以公侯伯子男盡在，是兼饗之，莫敵用也。諸侯長，九命作伯者也。獻，公侯以下，如其命數。○長，丁丈反，注同。敵，丁曆反。）
疏注「饗諸」至「命數」○釋曰：雲「王禮之數」者，則十二牢，是故哀七年，吳來徵百牢，魯使子服景伯對曰：「周之王也，制禮，上物不過十二，以為天之大數也。」上公以九為節，則十二者是王禮之數也。雲「以公侯伯子男盡在，是兼饗之」者，以經雲合則時會殷同，是盡在，於是兼饗，故用十二牢也。雲「莫敵用也」者，若單饗一國，即有賓主之敵，則單用大牢。今兼饗諸侯，無一一相敵，故云莫敵用也。若《曲禮》雲「大饗不問卜」，鄭云：「莫適卜也。」彼亦非一帝，總饗五帝，莫適卜也。雲「諸侯長，九命作伯者也」者，《大宗伯》雲「九命作伯」，注云：「上公有功德者，加命為二伯。」雲「獻公侯以下，如其命數」者，《大行人》雲「上公饗禮九獻，侯伯七獻，子男五獻」是也。
王巡守、殷國，則國君膳以牲犢，令百官百牲皆具。從者，三公視上公之禮，卿衛侯伯之禮，大夫視子男之禮，士視諸侯之卿禮，庶子壹視其大夫之禮。（國君者，王所過之國君也。犢，繭栗之犢也。以膳天子，貴誠也。牲孕，天子不食也，祭帝不用也。凡賓客則皆角尺。令者，掌客令主國也。百牲皆具，言無有不具備。○從者，才用反，下注「從賓」同。繭，古典反。）
疏「王巡」至「之禮」○釋曰：王巡守則殷同，殷同則殷國也。王巡守至於四嶽之下，當方諸侯，或所在經過，或至方嶽之下。若殷國，或在王城，出畿外，在諸侯之國，所在之處，皆設禮待王，故巡守、殷國並言也。雲「則國君膳以牲犢」者，膳，亦謂殷膳時也。雲「令百官百牲皆具」者，此文與下為目，百官即三公已下是也。雲「三公」者，明上公已下及侯伯子男禮，備於《大行人》及《掌客》。諸侯之卿及諸侯大夫禮，亦備於《聘禮》及《公食大夫》也。○注「國君」 至「具備」○釋曰：雲「國君者，王所過之國君也」者，鄭偏舉一邊而言，所在亦須共待。雲「犢，繭栗之犢也」者，《王制》云：「天地之牢，角繭栗。」《郊特牲》云：「天子適諸侯，諸侯膳用犢。」謂殷膳時特與祭天之牲同用犢，則天子繭栗可知也。雲「以膳天子，貴誠也，牲孕，不食也。祭帝不用也」者，皆《郊特牲》文。言此者，見天子牲與天同貴誠愨，故用繭栗也。雲「凡賓客則皆角尺」者，亦《王制》文。雲「令者，掌客令主國也」者，以其掌客掌諸侯已下牢禮，故知掌客令也。
凡諸侯之禮：上公五積，皆視飧牽，三問皆脩，群介、行人、宰、史皆有牢。飧五牢，食四十，簠十，豆四十，鉶四十有二，壺四十，鼎簋十有二，牲三十有六，皆陳。饔餼九牢，其死牢如飧之陳，牽四牢，米百有二十筥，醯醢百有二十甕，車皆陳。車米視生牢，牢十車，車乘有五籔，車禾視死牢，牢十車，車三秅，芻薪倍禾，皆陳。乘禽日九十雙，殷膳大牢，以及歸，三饗、三食、三燕，若弗酌則以幣致之。凡介、行人、宰、史皆有飧饔餼，以其爵等為之牢禮之陳數，唯上介有禽獻。夫人致禮，八壺、八豆、八籩，膳大牢，致饗大牢，食大牢。卿皆見，以羔，膳大牢。侯伯四積，皆視飧牽，再問皆脩。飧四牢，食三十有二，簠八，豆三十有二，鉶二十有八，壺三十有二，鼎簋十有二，腥二十有七，皆陳。饔餼七牢，其死牢如飧之陳，牽三牢，米百筥，醯醢百甕，皆陳。米三十車，禾四十車，芻薪倍禾，皆陳。乘禽日七十雙，殷膳大牢，再饗、再食、再燕。凡介、行人、宰、史皆有飧饔餼，以其爵等為之禮，唯上介有禽獻。夫人致禮，八壺、八豆、八籩，膳大牢，致饔大牢。卿皆見，以羔，膳特牛。子男三積，皆視飧牽，壹問以脩。飧三牢，食二十有四，簠六，豆二十有四，鉶十有八，壺二十有四，鼎簋十有二，牲十有八，皆陳。饔餼五牢，其死牢如飧之陳，牽二牢，米八十筥，醯醢八十甕，皆陳。米二十車，禾三十車，芻薪倍禾，皆陳。乘禽日五十雙，壹饗、壹食、壹燕。凡介、行人、宰、史皆有飧饔餼，以其爵等為之禮，唯上介有禽獻。夫人致禮，六壺，六豆，六籩，膳視致饗。親見卿皆膳特牛。（積皆視飧牽，謂所共如飧，而牽牲以往，不殺也。不殺則無鉶鼎。簠簋之實，其米實於筐，豆實實於甕。其設，筐陳於楹內，甕陳於楹外，牢陳於門西。車米禾芻薪，陳於門外。壺之有無未聞。三問皆脩，脩，脯也。上公三問皆脩，下句雲「群介行人宰史皆有牢」，君用脩而臣有牢，非禮也。蓋著脫字失處且誤耳。飧，客始至，致小禮也。公侯伯子男飧飧皆餁一，牢其餘牢則腥。食者，其庶羞美可食者也。其設，蓋陳於楹外東西，不過四列。簠，稻粱器也。公十簠，堂上六，西夾東夾各二也。侯伯八簠，堂上四，西夾東夾各二。子男六簠，堂上二，西夾東夾各二。豆，菹醢器也。公四十豆，堂上十六，西夾東夾各十二。侯伯三十二豆，堂上十二。西夾東夾各十。子男二十四豆，堂上十二，西夾東夾各六。《禮器》曰：「天子之豆二十有六，諸公十有六，諸侯十有二，上大夫八，下大夫六。」以《聘禮》差之，則堂上之數與此同。鉶，羹器也。公鉶四十二，侯伯二十八，子男十八，非衰差也。二十八，書或為「二十四」，亦非也。其於衰，公又當三十，於言又為無施。禮之大數，鉶少於豆，推其衰，公鉶四十二，宜為三十八，蓋近之矣。則公鉶堂上十八，西夾東夾各十。侯伯堂上十二，西夾東夾各八。子男堂上十，西夾東夾各四。壺，酒器也，其設於堂夾，如豆之數。鼎，牲器也。簋，黍稷器也。鼎十有二者，餁一牢，正鼎九與陪鼎三，皆設於西階前。簋十二者，堂上八，西夾東夾各二。合言鼎簋者，牲與黍稷俱食之主也。牲當為腥，聲之誤也。腥謂腥鼎也。於侯伯雲「腥二十有七」，其故腥字也。諸侯禮盛，腥鼎有鮮魚、鮮臘，每牢皆九為列，設於阼階前。公腥鼎三十六，腥四牢也。侯伯腥鼎二十七，腥三牢也。子男腥鼎十八，腥二牢也。皆陳，陳列也。飧門內之實，備於是矣。亦有車米禾芻薪。公飧五牢，米二十車，禾三十車。侯伯四牢，米禾皆二十車。子男三牢，米十車，禾二十車。芻薪皆倍其禾。饔餼，既相見致大禮也。大者，既兼飧積，有生，有腥，有孰，餘又多也。死牢如飧之陳，亦餁一牢在西，餘腥在東也。牽，生牢也。陳於門西，如積也。米橫陳於中庭，十為列，每筥半斛。公侯伯子男黍粱稻皆二行，公稷六行，侯伯稷四行，子男二行。醯醢夾碑從陳，亦十為列，醯在碑東，醢在碑西。皆陳於門內者，於公門內之陳也。言車者，衍字耳。車米，載米之車也。《聘饋否曰：「十斗曰斛，十六斗曰籔，十籔曰秉。」每車秉有五籔，則二十四斛也。禾，稾實並刈者也。《聘禮》曰：「四秉曰筥，十筥曰稯，十稯曰秅。」每車三秅，則三十也。稯猶束也。米禾之秉筥，字同數異。禾之秉，手把耳。筥讀為棟梠之梠，謂一穧也。皆陳，橫陳門外者也。米在門東，禾在門西。芻薪雖取數於禾，薪從米，芻從禾也。乘禽，乘行群處之禽，謂雉雁之屬，於禮以雙為數。殷，中也。中又致膳，示念賓也。若則酌，謂君有故，不親饗食燕也。不饗則以酬幣致之，不食則以侑幣致之。凡介、行人、宰、史，眾臣從賓者也。行人主禮，宰主具，史主書，皆有飧饔餼，尊其君以及臣也。以其爵等為之牢禮之數陳，爵卿也，則飧二牢，饔餼五牢。大夫也，則飧大牢，饔餼三牢。士也，則飧少牢，饔餼大牢也。此降小禮，豐大禮也。以命數則參差難等，略於臣，用爵而已。夫人致禮，助君養賓也。籩豆陳於戶東，壺陳於東序。凡夫人之禮，皆使下大夫致之。於子男雲膳視致饗，言夫人致膳於小國君，以致饗之禮，則是不復饗也。饗有壺酒，卿皆見者，見於賓也。既見之，又膳之，亦所以助君養賓也。卿見又膳，此《聘禮》卿大夫勞賓、餼賓之類與？於子男雲「親見卿皆膳特牛」，見讀如「卿皆見」之見，言卿於小國之君，有不故造館見者，故造館見者乃致膳。鄭司農說牽云：牲可牽行者也，故《春秋傳》曰「餼牽竭矣」。秅讀為「秅秭麻」之秅。○鉶，音刑。牲三十，牲音星，下「牲十有八」、「受牲禮」同。筥，薑呂反。甕，烏弄反。藪，素口反，劉色縷反。秅，丁故反，或宅加反。乘，繩證反，下及注同。食，音嗣，下「食大牢」、「再食」、 「壹食」、注「不食」同。見，賢遍反，注「下除相見」、「見讀」皆同。餁，而甚反。夾，古洽反，劉古協反，下同。衰，初危反，下同。差，初隹反，又初宜反。陪鼎，音裴。行，戶剛反，下文「六行」、「四行」、「二行」皆同。從，子容反。稾，古老反。並，必政反，又必盈反。曰緫，本又作緵，子工反，李又音揔。把，必馬反。梠，音呂。穧，才計反。參，初林反。差，初宜反。復，扶又反。勞，老報反。造，七報反。秭，徐音姊，劉祖禮反。）
疏注「積皆」至「之秅」。○釋曰：雲「凡諸侯之禮」者，此一句與下為總目也。此一經並是諸侯自相朝，主國待賓之禮。若然，天子掌客不見天子待諸侯之禮，而見諸侯自相待者，天子掌客自掌天子禮，則諸侯相待之禮無由得見。今以天子之官，輒見諸侯自相待，以外包內，天子待諸侯，亦同諸侯自相待可知。是以見諸侯相待之法也。雲「上公五積，皆視飧牽」者，公國自相朝，是上公待上公之禮，有五積，皆視飧，一積視一飧，飧五牢，五積則二十五牢。言牽者，數雖視飧，飧則殺，積全不殺，並生致之，故云牽。「侯伯四積」，皆視飧牽，飧四牢，一積視一飧，則一積四牢，總十六牢，亦牽不殺。「子男三積」，積亦視飧，飧三牢，一積三牢，三積九牢，亦牽之不殺也。必牽之不殺者，以其在道分置豫往，故不殺之，容至自殺也。既雲「視飧」，飧則有芻薪米禾之等，故鄭解積皆依飧解之也。雲「不殺則無鉶鼎」者，鉶鼎即陪鼎是也。但殺乃有鉶鼎，不殺則無鉶鼎可知，侯伯子男皆然。鄭雲「簠簋之實」已下，皆約《公食大夫》「親食則有簠簋之實」已下，皆餁在俎。若不親食，使大夫各以其爵朝服以侑幣致之，則生往。今積既不殺，與《公食》生致同，故鄭皆約《公食大夫》解之也。雲「其設筐陳於楹內」者，彼云：「簋實實於筐，陳於楹內兩楹間，二以並，南陳。」雲「甕陳於楹外」者，彼云：「豆實實於甕，陳於楹外，二以並，北陳。」雲「牢陳於門西」者，彼云：「牛羊豕陳於門內西方，東上。」是鄭皆依《公食大夫》之文也。雲「車米禾芻薪陳於門外」者，此約《聘禮》致饔餼之文。彼雲「米三十車，設於門東，為三列，東陳。禾三十車，設於門西，西陳。薪芻倍禾」。注云：「薪從米，芻從禾。」是其事也。侯伯子男積之簠豆米禾薪芻等，陳列亦與此同也。雲「壺之有無未聞」者，以其酒不可生致，故云未聞。雲「三問皆脩，群介、行人、宰、史皆有牢」者，鄭雲「三問皆脩，脩，脯也」，對文，脩是鍛脩，加薑桂捶之者。脯，乾肉薄者。散文，脩脯一也。雲「上公三問皆脩，下句雲『群介行人宰史皆有牢』，君用脩而臣有牢，非禮也」者，言非禮者，君尊用脩，臣卑用牢，故云非禮。雲「蓋著脫字失處」，按下文，「凡介、行人、宰、史」，皆在饗食燕下，此特在上。有人見下文脫此語，錯差著於此，更有人於下著訖，此剩不去，故云蓋著脫字失處也。雲「且誤耳」者，下文皆雲「凡介」，此雲「群介」，故云且誤耳。雲「飧，客始至，致小禮也」者，按聘賓，「大夫帥至館，卿致館」，即雲「宰夫朝服設飧」，是其客始至之禮。言小禮者，對甕餼為大禮也。雲「公侯伯子男飧皆餁一牢，其餘牢則腥」者，鄭言此者，下惟言腥，不言餁此有鉶及鼎，皆為餁一牢而言，以是經雖不言餁，須言餁之矣。雲「其餘牢則腥」，腥之數，備於下也。雲「食者，其庶羞美可食者也。其設，蓋陳於楹外東西，不過四列」者，前所陳，皆約《公食大夫》致食之禮。今按《公食》，「若不親食，庶羞陳於碑內」者，設飧之時，堂上皆有正饌，無容庶羞之處，楹外既空，不須向碑內及堂下，故疑在楹外陳之，十以為列，故四列也。《公食》陳於碑內者，由饔陳於楹外，故在下也。必知為四列，見《公食》雲「庶羞東西不過四列」，故知也。雲「簠，稻粱器也」者，見《公食大夫》簠盛稻粱。雲「公十簠，堂上六，西夾東夾各二也。侯伯八簠，堂上四，西夾東夾各二。子男六簠，堂上二，西夾東夾各二」，鄭知此者，見《聘禮》致饔餼，堂上二簠，東西各二簠。今此公十，侯伯八，子男六，禮之道列，堂上之數與東西夾之數，堂上不多則等，鄭遂以意裁之，五等東西夾各二，以外置於堂上，故云公六、侯伯四、子男二也。《聘禮》設飧，鄭約致饔餼，今亦約致饔餼也。但《聘禮》設飧雲西夾六，無東夾之饌者，蓋降於君禮故也。雲「豆，菹醢器也」者，見《公食大夫》及《特牲》、《少牢》，豆皆以豆盛菹醢，故知也。雲「公四十豆，堂上十六」至「各六」，鄭以堂上豆數，取《聘禮》致饔餼於上大夫八豆，下大夫六豆，並是堂上豆數。又取《禮器》「天子之豆二十有六，諸公十有六，諸侯十有二」，謂侯伯子男同，則亦是堂上豆數可知。以此主公言四十，酌十六在堂上，餘二十四豆分之於東西夾。此侯伯言三十二，亦以十二為堂上豆數，餘二十，分於東西夾，各十。此子男雲二十四，以十二為堂上豆數，其餘十二分為東西夾，各六。其堂上豆數，既約《聘禮》為《禮器》，東西多少，鄭以意差之可知，故云「以《聘禮》差之，則堂上豆數與此同」也。雲「鉶，羹器也」者，鉶，器名，鉶器所以盛膷臐膮三等之羹，故為鉶羹。雲「公鉶四十二，侯伯二十八，子男十八，非衰差也」者，衰差之餘，上下節級似，若九，若七，若五，校一節是衰差。今公四十二，侯伯二十八，子男十八，公於侯伯子男大縣絕，故云非衰差也。雲「二十八，書或為『二十四』，亦非也」者，侯伯若二十四，為比公四十二，侯十八，又以二十四比子男十八，校六，亦非其類，故云亦非也。雲「其餘衰，公又當三十，於言又為無施」者，為三十，亦非衰法，以其無所倚就，故云無所施也。雲「禮之大數，鉶少於豆」者，案侯伯豆三十二，鉶二十八，子男豆二十四，鉶十八，是鉶少豆多。《公食大夫》豆六鉶四，是其鉶少於豆也。雲「推其衰，公鉶四十二，宜為三十八，蓋近之矣」者，子男十八，侯伯二十八，公三十八，以十為降殺，是其衰也。言「蓋」者，無正文，故疑而雲蓋也。
疏雲「公鉶堂上十八，西夾東夾各十，侯伯堂上十二，西夾東夾各八，子男堂上十，西夾東夾各四」，知如此差者，亦約《聘禮》致饔餼，兼以意準量而言。雲「壺，酒器也」者，《司尊彝》有兩壺尊，《春秋傳》雲「尊以魯壺」，皆以壺為酒尊也，此所設亦約《聘禮》，但彼堂上八壺，東西夾各六壺，此壺與豆數同四十，故云「其設於堂夾如豆之數」也。雲「鼎，牲器」者，謂享牲體之器。雲「簋，黍稷器也」者，「鼎十有二者，餁一牢，正鼎九與陪鼎三，皆設於西階前」者，其陪鼎三，設於內廉。雲「簋十二者，堂上八，西夾東夾各二」知設如此者，約《聘禮》而知之也。牢鼎九者，謂牛、羊、豕、魚、臘、膚與腸胃、鮮魚、鮮臘，陪鼎三者，膷、臐、膮也。雲「合言鼎簋者，牲與黍稷俱食之主也」者，黍稷與眾饌為主，牲與羞物為主，是俱得為食之主也。此五等諸侯同簋十二。按《聘禮》致饔餼，堂上八簋，東西夾各六簋，總二十簋。彼臣多此君少者，禮有損之而益故也。雲「牲當為腥，聲之誤也。腥謂腥鼎也。於侯伯雲『腥二十有七』，其故腥字也」者，子男亦云牲十八，是亦當為腥，聲之誤也。雲「諸侯禮盛，腥鼎有鮮魚、鮮臘，每牢皆九為列，設於阼階前」者，此皆約《聘禮》設飧而言。案彼「餁一牢在西，鼎九，羞鼎三，腥一牢在東，鼎七」。致饔餼雲「腥二牢，鼎二七，無鮮魚、鮮臘，設於阼階前，西面陳，如餁鼎，二列」。此雲三十六，故知有鮮魚、鮮臘也。雲「飧門內之實，備於是矣」者，鄭言此者，欲見門內既備，乃有車米之等也，是以雲「亦有車米禾芻薪」也。雲「公飧五牢，米二十車，禾三十車」已下，皆約饔餼死牢而言，以其饔餼雲死牢如飧之陳，上公五牢死，侯伯四牢死，子男三牢死，皆如飧之陳，明此米禾數如此。雲「芻薪皆倍其禾」者，亦約饔餼禮也。若然，按《聘禮》，米禾皆二十車者，彼大夫禮，豐小禮，六夫饔三牢，故米禾皆無之，米禾各二十車也。雲「饔餼，既相見致大禮也」者，知既相見所致者，按《聘禮記》雲「聘日致饔」，鄭雲「急歸大禮」，是既相見致大禮也。雲「大者，既兼飧積，有生，有腥，有孰，餘又多也」者，假令上公饔餼九牢，五牢死，四牢牽。上公五積，皆視飧牽，則是一積五牢。言兼飧，死五牢與飧同。言兼積者，則兼不盡，止兼四耳，言兼積者，以其牽與積同，故云兼之也。侯伯子男皆兼積不盡。言餘又多者，謂米禾芻薪醯醢芻米之屬。雲「死牢如飧之陳者。亦餁一牢在西，餘腥在東也」者，約《聘禮》知之也。雲「牽，生牢也。陳於門西，如積」者，亦橫陳於門西而東上。雲「米橫陳於中庭，十為列，每筥半斛」，知然者，前飧之陳及積之陳，皆約《聘禮》致饔餼法。今於此文積在前已說，故以此饔餼向前知之，故云「如積」也。雲如積，則亦如《聘禮》饔餼也。今此自米已下，還約《聘禮》致饔餼法。雲「公侯伯子男黍粱稻皆二行，公稷六行，侯伯稷四行，子男稷二行」者，彼雲「米百筥，筥半斛，設於中庭，十以為列，北上，黍粱稻皆二行，稷四行」。此以增稷，餘不增，故知公稷六行。子男米八筥，黍粱稻各二行，更得二即足，故知稷二行。雲「醯醢夾碑從陳，亦十為列，醯在碑東，醢在碑西鍘邊，彼注云：「夾碑，在庭之中央也。醯在東，醯穀，陽也。醢肉，陰也。」言夾碑，故知從陳。然侯伯醯醢百甕，米百筥，上介筥及甕加上賓，上斤四人，米百筥，此芻多於子男，與侯伯等者，上公醯醢百二十甕，與王舉百二十甕同，故《鄭志》雲此公乃二王後，如是王之上公，與侯伯俱用百甕，子男八十甕，其筥米皆同甕數。此是尊卑之差。至於《聘禮》，乃是臣法，自為一禮，不相與，亦是損之而益。雲「於公門內之陳也。言車，衍字耳」者，言車，載米之車，不合在醯醢下言之。又按「侯伯子男醯醢」下皆無「車」字，故知衍字也。雲「車米，載米之車也。《聘禮》曰：十斗曰斛，十六斗曰籔，十籔曰車，每車秉有五籔，則二十四斛也。禾稾實並刈者也」者，《聘禮記》文。雲「筥讀為棟梠之梠，謂一穧也」者，世有棟梠之言，故讀從之，亦曰一穧。穧，即《詩》雲「此有不斂穧」，穧即鋪也。雲「皆橫陳門外者也。米在門東，禾在門西」者，皆約《聘禮》致饔餼法。雲「芻薪雖取數於禾」已下，鄭以義言也。雲「乘禽，乘行群處之禽，謂雉雁之屬」者，此禽謂兩足而羽者，不兼四足而毛，故云雉雁。以其兼有鵝鶩之等，故云之屬。是以《大宗伯》「以禽作六摯」，有雉、雁、雞、鶩之等也。雲「於禮以雙為數」者，即此九十、五十，及士中日則二雙，皆以雙為數是也。雲「殷，中也，中又致膳，示念賓也」者，此為牢禮之外，見賓中間未至，恐賓慮主人有倦，更致此爵，所以示念賓之意無倦也。雲「若弗酌，謂君有故，不親饗食燕也，不饗則以酬幣致之，不食則以侑幣致之」者，此皆約《聘禮》文，不言致燕者，饗食在廟在寢，禮惟言致饗食者，以合在廟嚴凝之事，不親，即須致之。燕禮褻，不親酌蓋不致也。雲「凡介、行人」，鄭雲「行人主禮，宰主具，史主書」者，按《王制》雲「大史典禮，執簡記」，《大史職》亦云「執其禮事」，與此史主書行人主禮違者，大史在國，則專主書。故《曲禮》雲「史載筆，士載言」。此雲史，止謂大史之屬官，以其有爵等，故知也。雲行人主禮者，主賓客之禮，大行人之類，是掌賓禮也。按《聘禮》云：「史讀書，宰執書，告備具於君。」又掌饌具，故《公食大夫》雲「宰夫具饌於房」，是掌具也。雲「爵卿也，則飧二牢，饔餼五牢」已下，皆約《聘禮》賓之卿、上介之大夫、士介四人，歸饔餼降殺而言也。雲「此降小禮，豐大禮也」者，小禮謂飧，飧則去君遠矣，並乘禽之等，皆是小禮也。大禮謂饔餼，卿五牢，子男、卿與君等，是豐大禮也。雲「以命數則參差難等，略於臣，用爵而已」者，依命，公侯伯卿三命，大夫再命，士一命，子男卿再命，大夫一命，士不命，並有大國孤一人四命。是從孤已下，通一命不命有五等。若以此命數五等為之，則參差難可等級，略於臣用爵而已，爵則有三等，易為等級也。言略於臣用爵，則若不依爵而用命，即諸侯爵五等，命惟三等，《大行人》、《掌客》皆依命是也。雲「夫人致禮，助君養賓也。籩豆陳於戶東，壺陳於東序」至「下大夫致之」，知義然者，見《聘禮》致饔餼下大夫韋弁，歸禮，堂上籩豆設於戶東，東上亦以並，東陳。注「設於戶東，辟饌位」，「壺設於東序，北上，南陳，叟黍清皆兩壺」，約此故知之也。若然，不使卿者，按《內宰》雲「致後之賓客之禮」，註：「謂之諸侯朝覲及女賓之賓客。」亦內宰，是下大夫。王後尚使下大夫，況諸侯夫人乎？故知使下大夫也。雲「於子男雲膳視致饗，言夫人致膳於小國君，以致饗之禮，則是不復饗也。饗有壺酒」者，公侯伯夫人致禮，則雲八壺、八豆、八籩，與膳大牢、致饗大牢三者各別。於子男夫人，則雲「視膳致饗」，鄭雲「饗有壺酒」，則致膳無酒矣，故云饗有酒。若然，子男夫人於諸侯惟有二禮矣。《聘禮》夫人於聘大夫，直有籩豆壺，又不致饗，是其差也。雲「卿皆見者，見於賓也。既見之，又膳之，亦所以助君養賓也」者，言「亦」者，亦大夫也。雲「卿既見又膳，此《聘禮》大夫勞賓餼賓之類與」者，按《聘禮》：「聘與，賓即館，卿大夫勞賓，賓不見，大夫奠雁再拜，上介受」，注云：「不言卿，卿為大夫同執雁，下見於國君。《周禮》凡諸侯之卿見，朝君皆執羔。勞上介亦如之。」又云：「餼賓大牢，米八筐，上介亦如之。」此朝君有膳無勞餼，聘客有勞餼無膳，明此事相當，故云勞賓餼賓之類與。約同之，故云「與」以疑之。雲「於子男雲『親見卿皆膳特牛』，見讀如『卿皆見』之見」者，上公侯伯直雲「卿皆見以羔」，於子男即雲「親見卿」，作文有異。此言親見卿，似朝君親自夾見卿，有此嫌，故讀從上文「卿皆見」以兼之，明此見亦是見朝君。三卿之內，有見者不見者，若故造館見，則致膳。若不故造館見，則不致膳。是以鄭雲「言卿於小國之君，有不故造館見者，故造館見者乃致膳」也。先鄭說牽云：「牲可牽行者也，故《春秋傳》曰『餼牽竭矣』」者，按僖三十二年《左氏傳》云：「杞子自鄭告於秦曰： 『鄭人使我掌其北門之管，若潛師以來，國可得也。』秦師將至鄭，鄭人知之，使皇武子辭焉，曰：『吾子淹久於弊邑，惟是脯資餼牽竭矣。』」注「餼，死牢。牽，生牢」，引之，證牽亦生牢未殺者也。雲「秅讀為『秅秭麻』之秅者，時有秅秭麻之言，故讀從之。秅是束之總名，如《詩》雲「萬億及秭」，秭亦數之總號。是鋪名。刈麻者，數把共為一鋪。言此者，見秅為束之總號之意也。
凡諸侯之卿、大夫、士為國客，則如其介之禮以待之。（言其特來為問，待之禮，如其為介時也。然則《聘禮》所以禮賓，是亦禮介。）
疏注「言其」至「禮介」○釋曰：前文雲「凡介行人宰史」，是從君之法。今言此者，見不從君而特來聘問者，亦有三等之爵，爵卿也，爵大夫也，爵士也。若大聘曰聘，卿為賓，大夫為上介，士為眾介，小聘曰問，大夫為賓，介皆士也，故曆言卿大夫也。雲「待之禮如其為介之時」者，則前注爵卿已下是也。雲「然則聘禮凡所以禮賓，是亦禮介」者，此即《聘禮》致饔餼之時，賓與上介、眾介，皆別行於館者是也。
凡禮賓客，國新殺禮，凶荒殺禮，劄喪殺禮，禍烖殺禮，在野在外殺禮。（皆為國省用愛費也。國新，新建國也。凶荒，無年也。禍烖，新有兵寇水火也。○為，於偽反，下同。費，芳味反。）
疏注「皆為」至「火也」○釋曰：雲「國新，新建國也」者，謂若「刑新國用輕典」，鄭雲「新闢地立君之國」，故云新建國也。雲「凶荒，無年也」者，此則《曲禮》雲「歲凶，年穀不登」者也。雲「禍災」者，兵寇來侵為禍，水火來害為災也。雲「在野在外殺禮」者，以其野外忽遽，禮物不可卒備，故亦殺之。
凡賓客死，致禮以喪用。（死則主人為之具而殯矣。喪用者，饋奠之物。）
疏注「死則」至「之物」○釋曰：若諸侯之君出行，則以三年之戒以椑從，死時除棺之外，主人皆借之。若臣從者死，棺物皆共之。雲「死則主人為之具而殯矣」者，此乃在館權殯，還日以柩行。知者，時賓死，以柩造朝是也。雲「喪用者，饋奠之物」者，小斂特豚一鼎，大斂時特豚三鼎之類是也。
賓客有喪，惟芻稍之受。（不受饗食，饗食加也。喪謂父母死也。客則又有君焉。芻，給牛馬。稍，人稟也。其正禮飧饔餼，主人致之則受。○稍，所教反，舊疏詔反。）
疏注「不受」至「則受」○釋曰：上文賓客身死。此文據為賓客聘至彼國後，有喪來告者。雲「惟芻稍之受」者，君行師從，卿行旅從，須得資給，故受芻稍也。雲「不受饗食，饗食加也」者，二者並速賓於廟飲食之事，故自為而不受之。《聘禮》亦云：「聘君若薨於後，入境則遂，受禮。」注云：「受饗餼也。」「不受饗食。」雲「喪謂父母死也」者，據正賓而言。若諸侯，正應母死，而有父者，或始封之君，舊為卿大夫，容有父，或父有廢疾不立，己受位於祖，亦云有父也。雲「客則又有君焉」者，謂介已下，非直有父母，又有君喪，以其俱三年，故《聘禮》「若有私喪，則哭於館，衰而居」。雲「芻，給牛馬」者，從行之牛馬。雲「稍，人稟也」者，師從旅從須給稍，即月稟是也。「飧饔餼，主人致之，則受」者，以正禮，故受之，若饗食加，主人致之，亦不受也。
遭主國之喪，不受饗食，受牲禮。（「牲」亦當為「腥」，聲之誤也。有喪，不忍煎烹，正禮飧饔餼常熟者，腥致之也。○煎，子然反，劉子賤反。亨，普庚反，劉普孟反。）
疏注「牲亦」至「之也」○釋曰：「牲亦當為腥」者，亦上文「公與子男腥三十有六」當為「腥」是也。主人有喪，不忍煎烹，腥致之也。按《聘禮》「聘遭喪，入境則遂也」，注云：「遭喪，主國君薨也。」「主人畢歸禮」，注云：「賓所飲食，不可廢也，禮，謂饔餼饗食。」「賓惟饔餼之受」，注云：「受正，不受加。」饗食雖主人歸賓，賓不受其加。若饗，主人致之，亦應受，以其正受腥禮。
掌訝掌邦國之等籍，以待賓客。（等九儀之差數。）
疏注「等九儀之差數」○釋曰：「九儀之差數」，即《大行人》命者五，爵者四，以九、以七、以五為差數是也。
若將有國賓客至，則戒官脩委積，與士逆賓於疆，為前驅而入。（官謂牛人、羊人、舍人、委人之屬。士，訝士也。既戒，乃出迎賓。）
疏注「官謂」至「迎賓」○釋曰：雲「國賓客至」者，謂五等諸侯及其臣來朝聘。至，謂入畿內。至廬宿市，當共待之。以委積有牛羊豕、米禾芻薪之等，故知戒官者謂牛人已下也。舍人掌給米稟，委人掌芻薪之委布於道，遺人道上十里有廬，盧有飲食，三十里有宿，宿有委，五十里有市，市有積之等是也。
及宿，則令聚柝。（令，令野盧氏。○廬，力於反。）
疏注「令令野廬氏」○釋曰：知「令野廬氏」，其職雲「有賓客，令其地之民聚柝之」，故知也。及委，則致積。（以王命致於賓。）
疏注「以王命致於賓」○釋曰：凡致禮於賓，無非王命，故知以王命。
至於國，賓入館，次於舍門外，待事於客。（次，如今官府門外更衣處。待事於客，通其所求索。○索，色白反。）
疏注「次如」至「求索」○釋曰：賓客至，王使卿致館。掌訝既為賓客前驅，入館，掌訝次止於舍門外，待事於客。於「次如今官府門外更衣處」，舉漢法以況之，即今門外亦然。
及將幣，為前驅。（道之以如朝。○道，音導，下文注「道之」、「道賓」、「道王」同。）
疏注「道之以如朝」○釋曰：「將幣」，謂至行朝聘之日。「道之以如朝」，謂至大門外之朝也。
至於朝，詔其位，入復。及退亦如之。（鄭司農云：「詔其位，告客以其位次也。入復，客入則掌訝出復其故位也。客退，復入迎，為之前驅至於館也。」玄謂入復者，入告王以客至也。退亦如之，如其為前驅。○退復，扶又反。為之，於偽反，亦如字。）
疏注「鄭司」至「前驅」○釋曰：解諸侯外朝之法，有二稱解之，或解取閔公傳，季友將生，「間於兩社，為公室輔」。注云：「兩社，周社、毫社。」此二社在大門內，內門外，既雲兩社為公室輔，則外朝所在也。或解以為《聘禮》，聘賓在外卒，以柩造朝，柩不可入公門，造朝，朝在大門外可知，是其兩解不同。驗此文雲「於朝」者，即是大門外陳擯介之處，言朝，即外朝，在大門外，於義可矣。雲「詔其位」者，謂告皋門外立位。雲「入復」者，復，白也。白王賓已至位。雲「及退亦如之」者，賓客行朝聘訖，出還館，謂之退，亦如前與之道至館。先鄭以入復為掌訝詔客，自復己之故位。後鄭不從，以入復為入白王，於義為允也。
凡賓客之治，令訝，訝治之。（賓客之治，謂欲正其貢賦理國事也。以告訝，訝為如朝而理之。○治，直吏反，注下同。為，於偽反，下注為同。）
疏注「賓客」至「理之」○釋曰：但諸侯之理，其事眾多。鄭以貢賦為主，兼再理國事以該之。
凡從者出，則使人道之。（從者，凡介以下也。人，其屬胥徒也。使道賓客之從者，營護之。○從，才用反，注同。）
疏注「從者，」至「護之」○釋曰：「從者，凡介以下也」者，上《掌客》凡介、行人、宰、史從賓客來者，皆是從者也。知人是「其屬胥徒也」者，訝士即下士，下士使人，明使在下胥徒之等，故知胥徒也。雲「營護之」者，使不得侵陵從者也。
及歸，送亦如之。（如之者，送至於竟，如其前驅、聚柝、待事之屬。○竟，音境。）
疏「及歸送亦如之」○釋曰：來時訝為之道，今歸又為之道，及聚柝待事皆如前，故云「亦如之」
凡賓客，諸侯有卿訝，卿有大夫訝，大夫有士訝，士皆有訝。（此謂朝覲聘問之日，王所使迎賓客於館之訝。）
疏注「此謂」至「之訝」○釋曰：此訝，是諸侯朝覲、卿大夫士聘問之日，訝之入至朝聘之時。按《聘禮記》云：「卿訝，卿，大夫訝；大夫，士訝；士皆有訝。賓即館，訝將公命。」注云：「使已迎待之命。」「又見之以其摯」，注云：「訝將舍於館之外，宜相親也。」聘問之日亦使之訝者，但天子有掌訝之官，即館之訝餘事皆掌主之，惟朝覲聘問之日使卿大夫訝。諸侯兼官，故大夫士為訝，賓即館時即為之訝，與此掌訝不同也。
凡訝者，賓客至而往，詔相其事而掌其治令。（○相，息亮反。）
掌交掌以節與幣巡邦國之諸侯及其萬民之所聚者，道王之德意誌慮，使咸知王之好惡，辟行之。（節以為行信，幣以見諸侯也。咸，皆也。辟讀如「辟忌」之辟。使皆知王之所好者而行之，知王所惡者辟而不為。○好，呼報反，注下皆同。惡，烏路反，注同。辟，音辟，注同。）
疏「掌交」至「行之」○釋曰：按《序官》，掌交，中土八人，今言「掌以節與幣巡邦國之諸侯及萬民之所聚者，道王之德意誌慮，使咸知之」者，天下九州，千六百餘國，使皆周遍，必無遍理，今言之者，蓋是國有不和洽者，遍使知之也。
使和諸侯之好，（有欲相與脩好者，則為和合之。）
疏注「有欲」至「合之」○釋曰：下有結其交好為朝聘，則此好謂使為昏姻之好也。是以鄭雲「有欲脩好者則為和合之」。
達萬民之說。（說，所喜也。達者，達之於王若其國君。○說，音說，注同。）
疏注「說所」至「國君」○釋曰：掌交既巡民間，見民有喜說之事，王與國君未知，掌交通達於王及國君也。掌邦國之通事而結其交好。（通事，謂朝覲聘問也。）
疏注「通事」至「問也」○釋曰：言邦國通事，是兩國交通之事，惟有君臣朝覲聘問之事，結使交好，故以朝覲聘問解，則《易》雲「先王建萬國親諸侯」也。
以諭九稅之利，九禮之親，九牧之維，九禁之難，九戎之威。（諭，告曉也。九稅，所稅民九職也。九禮，九儀之禮。九牧，九州之牧。九禁，九法之禁。九戎，九伐之戎。○難，乃旦反。）
疏注「諭告」至「之戎」○釋曰：雲「九稅，所稅民九職也」者，《太宰》雲「以九職任萬民」，既任之，使之營種，因即稅之。三農生九穀，稅九穀。園圃毓草木，稅草木。九稅，唯臣妾聚斂蔬材者無稅。故言九稅耳。今掌交還以此九稅之法告曉，使之任之、稅之。故云九稅，所稅民九職也。雲「九禮，九儀之禮」 者，以其大行人、小行人、掌訝皆掌九儀之禮，以其專據諸侯國，不得以《大宗伯》九儀解此也。言之親，則朝聘是也。雲「九牧之維」者，《大司馬》九法「建牧立監，以維邦國」，故云維。「九禁之難」言大司馬設九法，使邦國有所畏難。雲「九戎之威」者，大司馬設九伐，有所威刑，故言難、言威也。
掌察。（闕。）掌貨賄。（闕。）
朝大夫掌都家之國治。（都家，王子弟、公卿及大夫之采地也。主其國治者，平理其來文書於朝者。○治，直吏反，注下同。）
疏「朝大」至「國治」○釋曰：都家同言國者，雖有百里、五十里、二十五里不同，皆謂之國，此則《王制》雲「畿內九十三國」者也。雲「國治」者，都家有文書來者，平理之也。○注「都家」至「朝者」○釋曰：王子弟亦以親疏分置於三處食采地。公卿大夫者，公百里任疆地，卿五十里任縣地，大夫五十里任稍地。
日朝以聽國事故，以告其君長。（國事故，天子之事當施於都家者也。告其君長，使知而行之也。君，謂其國君。長，其卿大夫也。○長，丁文反，注同。）
疏注「國事」至「夫也」○釋曰：雲「日朝」者，朝大夫日日在朝，以聽受國事故，天子之事，以告采地之君長也。雲「君，謂其國君。長，其卿大夫也」 者，總而言之，皆曰國君。別而言之，惟三公及王子弟得稱國君，卿大夫總稱長。是以《司裘》國君共熊侯、豹侯，卿大夫共麋侯，是其別稱也。
國有政令，則令其朝大夫。（使以告其都家之吏。）
疏注「使以」至「之吏」○釋曰：上文據天子國事，遣朝大夫告君長，此經據天子政令，告朝大夫之事。
凡都家之治於國者，必因其朝大夫，然後聽之，唯大事弗因。（謂以小事文書來者，朝大夫先平理之，乃以告有司也。大事者，非朝大夫所能平理。）
疏「凡都」至「弗因」○釋曰：此經據都家有事，上諸王府之事。
凡都家之治有不及者，則誅其朝大夫。（不及，謂有稽殿之。○殿，都練反。）
疏注「不及」至「殿之」○釋曰：都家治有不及，稽殿。「誅朝大夫」者，以其朝大夫專主都家，責其不能催促故也。在軍旅，則誅其有司。（有司，都司馬、家司馬。）
疏注「有司」至「司馬」○釋曰：言此者，見軍旅不幹朝大夫之事。「都司馬」，王家之司馬，王臣為之者。「家司馬」，卿大夫使家臣自置其司馬者也。諸言闕者，皆是因秦燔滅其籍，漢興購求不得也。
都則。（闕。）都士。（闕。）
家士。（闕。）
