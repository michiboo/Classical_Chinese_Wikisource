質人，掌成市之貨賄、人民、牛馬、兵器、珍異。（成，平也。會者平物賈而來，主成其平也。人民，奴婢也。珍異，四時食物。）
疏「質人」至「珍異」○釋曰：此質人若今市平準，故掌成平「市之貨賄」已下之事。○注 「成平」至「食物」○釋曰：雲「會者平物賈而來，主成其平也」者，會謂市人會聚買賣，止為平物而來，質人主為平定之，則有常估，不得妄為貴賤也。此知「人民，奴婢也」者，以其在市平定其賈，故知非良人，是奴婢也。雲「珍異，四時食物」者，見下《廛人》雲「凡珍異之有滯者斂而入於膳府」，即果實及諸食物，依四時成熟者也。
凡賣儥者質劑焉，大市以質，小市以劑。（鄭司農雲：「質劑，月平賈也。質大賈，劑小賈。」玄謂質劑者，為之券藏之也。大市，人民、馬牛之屬，用長券；小市，兵器、珍異之物，用短券。○長，如字。）
疏注「鄭司」至「短券」○釋曰：先鄭以質劑為月平大小賈，若今市估文書。先鄭注《小宰》「聽賣買以質劑」，亦如此解。後鄭以為券書者，上文成市之貨賄之等已是市平文書，則此經雲「大市以質、小市以劑」及《小宰》雲「聽賣買以質劑」，文勢不得為月平，故以券書可知也。玄謂「大市，人民馬牛已下」，鄭以意分之為大小，就大者而言，若人民則未成齔已下，牛馬未著齒已前，亦得為小者也。
掌稽市之書契，同其度量，壹其淳製，巡而考之，犯禁者舉而罰之。（稽猶考也，治也。書契，取予市物之券也。其券之象，書兩劄刻其側。杜子春雲： 「淳當為純。純謂幅廣，製謂匹長也。皆當中度量。」玄謂淳讀如「淳屍盥」之淳。○其淳，音準。廣，光曠反。長，直亮反。中，丁仲反。淳屍，劉章純反，下同。）
疏注「稽猶」至「之淳」○釋曰：雲「稽猶考也，治也」者，並取治質劑並解之，故兼雲治也。「書契，取予市物之券」者，並案《小宰職》雲「聽取予以書契」，經既雲書契，故知與彼同，非上質劑之市買者也。雲「其券之象，書兩劄刻其側」者，《小宰》注雲：「兩書一劄，同而別之。」雲刻其側，若今畫指也。杜子春雲「淳當為矗純謂幅廣，製謂匹長也」者，即丈八尺，後鄭從之。後鄭不從杜子春純者，純止可為絲為緇，不得為幅廣狹，故讀從《士虞禮》「淳屍盥」之淳，故《內宰》注「依巡守禮淳四咫」。鄭《答誌》：咫，八寸。四當為三，三咫，謂二尺四寸也。
凡治質劑者，國中一旬，郊二旬，野三旬，都三月，邦國朞。期內聽，期外不聽。（謂齎券契者來訟也，以期內來則治之，後期則不治，所以絕民之好訟，且息文書也。郊，遠郊也。野，甸稍也。都，小都、大都。○基，如字，本或作朞，同。好，呼報反。）
疏注 「謂齎」至「大都」○釋曰：雲「謂齎券契者來訟也」者，雲此經總上質劑與書契來訴者。知郊是遠郊者，以其內有國中，外雲野，野，遠郊之外，明知郊是遠郊也。知野是甸稍者，郊外曰野，是大總之言。下有都，都是四百、五百里，明此是二百里甸、三百里稍可知。又知都中含大都、小都者，此質人總刻畿外，明此都兼大小二都可知。
廛人，掌斂市絘布、緫布、質布、罰布、廛布，而入於泉府。（布，泉也。鄭司農雲：「絘布，列肆之稅布。」杜子春雲：「緫當為儳，謂無肆立持者之稅也。」玄謂緫讀如租怱之怱。怱布謂守鬥斛銓衡者之稅也。質布者，質人所罰犯質劑者之泉也。罰布者，犯市令者之泉也。廛布者，貨賄諸物邸舍之稅。○ 絘，音次，本或作次。緫，劉依杜音讒，鄭音揔。儳，音讒。怱，音揔。）
疏注「布泉」至「之稅」○釋曰：知布泉一物者，此布皆入泉府，故知泉布一也。是以《外府》雲「掌布」，注雲：「取其水泉流通無不遍也。」先鄭雲「絘布，列肆之稅布」者，謂在行肆坐賣物之常稅也。杜子春雲「緫當為儳，謂無肆立持者之稅也」者，後鄭不從，為「守鬥斛銓衡者之稅也」者，此經廛人掌依行肆者，故不得為無肆立持，故破從租怱之怱，怱布是守鬥斛銓衡之稅。下《肆長》雲「斂其緫布」，是無肆立持，故注從子春，緫當為儳也。雲「質布者，質人所罰犯質劑者之泉也」者，謂犯質劑，違券書罰泉也。雲「罰布者，犯市令者之泉也」者，謂司市有教令，其人犯之，使出泉。雲「廛布者，貨賄諸物邸舍之稅」者，謂在行肆，官有邸舍，人有置物於中，使之出稅，故雲廛布也。
凡屠者，斂其皮角筋骨，入於玉府。（以當稅，給作器物也。其無皮角及筋骨不中用，亦稅之。）
疏「凡屠」至「玉府」○釋曰：雲屠者，謂屠殺豕羊之類，其人亦有地稅。因其屠，即取皮角筋骨堪飾器物者，使入玉府也。○注「以當」至「稅之」○釋曰：知「以當稅」者，謂若山虞、澤虞之等所出稅，皆雲「以當邦賦」，邦賦即地稅之類是也。雲「無皮角及筋骨不中用，亦稅之」，謂若羊牛有皮角及筋骨，其豕則無之類，是不中用，亦使出物之稅，以當邦賦之處。
凡珍異之有滯者，斂而入於膳府。（故書滯或作廛。鄭司農雲：「謂滯貨不售者，官為居之。貨物沈滯於廛中，不決，民待其直以給喪疾，而不可售賈賤者也。廛謂市中之地未有肆而可居以畜藏貨物者也。《孟子》曰：『市廛而不征，法而不廛，則天下之商皆說而原藏於其市矣。』謂貨物<寧者>藏於市中而不租稅也，故曰『廛而不征』。其有貨物久滯於廛而不售者，官以法為居取之，故曰『法而不廛』。」玄謂滯讀如沉滯之滯。珍異，四時食物也。不售而在廛，久則將瘦臞腐敗。為買之入膳夫之府，所以紓民事而官不失實。○官為，於偽反，下同。畜，敕六反。說，音悅。<寧者>，知呂反，本或作貯，又作褚，皆同。藏，如字，劉本作葬，音同。瘦，本又作膄，所又反。臞，其俱反，又作翟，音稍。紓，音舒，劉常汝反。）
疏「凡珍」至「膳府」○釋曰：雲「凡珍異之有滯」者，謂四時珍美異味，買者遂少，沉滯不售者也。雲「斂而入於膳府」者，謂官以泉府之財買取之，入於膳夫之府，以供官食。○注「故書」至「失實」○釋曰：先鄭雲「謂滯貨不售者，官為居之」，經直為珍異，非貨物先鄭以貨物，解之故後鄭不從也。先鄭又雲「廛謂市中之地未有肆而可居以畜藏貨物者」，但廛雖非肆，是官之邸舍，不得為空地，故後鄭不從。引《孟子》「市廛而不征」者，周則廛有徵，上文「廛布」是也。雲不征者，非周法。又雲「法而不廛」，則與此經同。故先鄭引之，後鄭增成其義也。雲「久則將瘦翟腐敗」者，《考工記·梓人》雲「大胸翟後」，翟是細小之義，故雲瘦翟腐敗，是以為買之。
胥師，各掌其次之政令，而平其貨賄，憲刑禁焉。（憲，表縣之。○縣，音玄。）
疏「胥師」至「禁焉」○釋曰：案《序官》雲「胥師二十肆則一人」，故雲「各掌其次之政令」。雲「憲刑禁焉」者，刑謂市中之刑憲徇撲，禁謂市中之禁。謂司當時設禁令，非士師五禁也。鄭雲憲謂表縣之，則經憲非為憲徇撲之憲。
察其詐偽、飾行、儥慝者而誅罰之。（鄭司農雲：「儥，賣也。慝，惡也。謂行且賣奸偽惡物者。」玄謂飾行儥慝，謂使人行賣惡物於市，巧飾之，令欺誑買者。○行，下孟反。慝，他得反。巧，苦教反，又如字。令，力呈反，下文同。）
疏注「鄭司」至「買者」○釋曰：鄭雲「儥，賣也」者，此經雲「飾行儥慝」，明儥為賣，不得為買。上文每雲賣儥，儥不得為賣，故為買，是鄭望文為義，故不定也。先鄭雲「謂行且賣奸偽惡物」，以「且」間之，則行是「行步」之行，不為「行濫」之行，故後鄭不從，以為「行濫」解之。
聽其小治小訟而斷之。（○治，直吏反，下「之治」同。斷，丁亂反。）
疏「聽其」至「斷之」○釋曰：上《司市》已雲「胥師、賈師蒞於介次，而聽小治小訟」。上總言之，此止當職，故申敘之也。
賈師，各掌其次之貨賄之治，辨其物而均平之，展其成而奠其賈，然後令市。（辨，別也。○賈，音古，下注「賈師」同。奠，音定。別，彼列反。）
疏「賈師」至「令市」○釋曰：案《序官》雲「賈師二十肆則一人」，與胥師數同，故雲各掌其次之貨賄之治也。雲「辨其物而均平之」者，此與胥師所掌同。雲「展其成而奠其賈」者，則與胥師異，以其知物價故也。
凡天患，禁貴儥者，使有恆賈，（恆，常也。謂若貯米穀棺木，而睹久雨疫病者貴賣之，因天災害厄民，使之重困。○重，直用反。）
疏注「恆常」至「重困」○釋曰：鄭雲「謂若貯米穀棺木」者，以其天患無過凶荒劄喪，故鄭知富人豫貯米穀以擬凶荒，豫貯棺木以擬死，而睹久雨疫病賣之也。
四時之珍異亦如之。（薦宗廟之物。）
疏「四時」至「如之」○釋曰：此珍異亦是富人賤時豫貯，而後貴時賣之。○注「薦宗廟之物○釋曰：案《月令》，四時有珍異之物，皆雲先薦寢廟，故鄭以為薦宗廟，舉重而言也。
凡國之賣儥，各帥其屬而嗣掌其月。（儥，買也。故書賣為買。鄭司農雲：「謂官有所斥賣，賈師帥其屬而更相代直月，為官賣之，均勞逸。」○更，音庚。為官，於偽反。）
疏注「儥買」至「勞逸」○釋曰：先鄭雲「謂官有所斥賣」者，斥謂指斥出之。故鄭注《大宰》亦雲「幣餘，謂占賣國之斥幣」，義與此同也。雲「賈師帥其屬而更相代」者，賈師之下有群賈，亦二肆則一人者，使之更互相代也。
凡師役、會同，亦如之。
疏「凡師」至「如之」○釋曰：此亦從行所在當直，為官賣買也。
司虣，掌憲市之禁令，禁其鬥囂者與其虣亂者、出入相陵犯者、以屬遊飲食於市者。（囂，讙也。鄭司農雲：「以屬遊飲食，群飲食者。」○囂，五羔反，又許驕反。音歡。）
疏注「囂讙」至「食者」○釋曰：此屬遊飲食，謂聚而群遊飲食者禁之，若不群遊，則得飲。若不可禁，則搏而戮之。（○搏，音博，下同。）
司稽，掌巡市，而察其犯禁者與其不物者而搏之。（不物，衣服視占不與眾同及所操物不如品式。○操，七曹反。）
疏注「不物」至「品式」○釋曰：案《大司徒》，民當同衣服，今有人衣服不與眾人同，又視占亦不與眾人同，及所操物不如品式，此皆違禁之物，故搏之也。
掌執市之盜賊，以徇，且刑之。（○徇，辭俊反。）
疏「掌執」至「刑之」○釋曰：上《司市》市中之刑無過憲徇撲，附於刑者歸於士。此掌執市之盜賊以徇且刑之，亦無過小盜徇撲而已，故雲「以徇，且刑之」。若直徇者，不必有刑，其刑者必徇，故徇、刑兩言之也。
胥，各掌其所治之政，執鞭度而巡其前，掌其坐作出入之禁令，襲其不正者。（作，起也。坐起禁令，當市而不得空守之屬。故書襲為習，杜子春雲：「當為襲，謂掩捕其不正者。」）
疏「胥各」至「正者」○釋曰：案《序官》「胥二肆則一人」，故亦雲「各掌其所治之政」，則一人掌二肆者也。雲「執鞭度而巡其前」者，此鞭度亦如上文守門者，謂以殳為鞭而量物也。○注「作起」至「正者」○釋曰：杜子春從襲、不從古書習者，習是習學之習，襲是掩襲之義，故從襲。是以《左氏》、《公羊》皆有「不聲鍾鼓為襲」，是掩其不備也。
凡有罪者，撻戮而罰之。（罰之使出布。）
疏注「罰之使出布」○釋曰：此罰布即上《廛人職》雲「罰布」，一也，故彼注雲：「罰布者，犯市令之布也。」
肆長，各掌其肆之政令。陳其貨賄，名相近者相遠也，實相近者相爾也，而平正之。（爾亦近也。俱是物也，使惡者遠善，善自相近。鄭司農雲：「謂若珠玉之屬，俱名為珠，俱名為玉，而賈或百萬、或數萬，恐農夫愚民見欺，故別異令相遠，使賈人不得雜亂以欺人心。」○近，附近之近。遠，於萬反，注同。數，色主反。令，力呈反。賈，音古。）
疏「肆長」至「正之」○釋曰：此肆長，謂一肆立一長，使之檢校一肆之事，若今行頭者也。○注 「爾亦」至「欺人」○釋曰：雲「俱是物也」者，即司農雲「俱名為珠，俱名為玉」之類是也。雲「使惡者遠善」者，釋經「名相近者相遠也」。雲「善自相近」 者，釋經「實相近者相爾也」。先鄭雲「謂若珠玉之屬」已下，直釋經名相近者相遠，不釋實相近者，其義可知故也。先鄭雖舉珠玉貴者，而餘物亦爾。
斂其緫布，掌其戒禁。（杜子春雲：「緫當為儳。」）
疏注「杜子」至「為儳」○釋曰：此肆長各主一肆，故罰其無肆立持之布，故後鄭引而從之也。
泉府，掌以市之徵布，斂市之不售貨之滯於民用者，以其賈買之，物楬而書之，以待不時而買者。買者各從其抵，都鄙從其主，國人、郊人從其有司，然後予之。（故書「滯」為「癉」，杜子春雲：「癉當為滯。」鄭司農雲：「物楬而書之，物物為揃書，書其賈，楬著其物也。不時買者謂急求者也。抵，故賈也。主者，別治大夫也。然後予之，為封符信，然後予之。」玄謂抵實柢字，柢，本也。本謂所屬吏主有司是。○楬，音竭。抵，音帝，又都禮反。癉，音旦，又丁左反。揃，音箋，又倉廉反。著，直略反。治，直吏反。）
疏 「泉府」至「予之」○釋曰：雲「掌以市之徵布」者，即上《廛人》絘布已下之布，並入泉府而藏之，故總雲征布也。雲「各從其抵」者，抵謂本，主所屬之吏乃付之，即都鄙從其主，國人郊人是也。雲「都鄙」者，可兼大小都及家邑。雲「國人」者，謂住在國城之內，即六鄉之民也。雲「郊人」者，即遠郊之外六遂之民也。 ○注「故書」至「司是」○釋曰：先鄭雲「抵故買也」，後鄭不從者，假令官前買時貴，後或賤，今依故賈與之，即損民，故不得依故賈以解抵也。先鄭雲「主者，別治大夫也」者，義或然，以其公卿大夫常在王朝，其都鄙則遺人治之，若季氏費宰公山弗擾之輩。天子都鄙蓋亦然。先鄭雲「為封符信，然後予之」者，封符信，謂有符信文書皆封題之。計買者得主及有司，然後賣不須封信文書。但於理無害，故後鄭不破之也。後鄭破抵從柢者，經是抵欺之抵，故破從木傍柢，柢得為本義也。雲「本謂所屬吏主有司是」者，鄭欲解柢與主有司為一，雲主有司是也。
凡賒者，祭祀無過旬日，喪紀無過三月。（鄭司農雲：「賒，貰也。以祭祀、喪紀，故從官貰買物。」）
疏注「鄭司」至「買物」○釋曰：先鄭之意，以祭祀、喪紀二者事大，故賒與民不取利。
凡民之貸者，與其有司辨而授之，以國服為之息。（有司，其所屬吏也。與之別其貸民之物，定其賈以與之。鄭司農雲：「貸者，謂從官借本賈也，故有息，使民弗利，以其所賈之國所出為息也。假令其國出絲絮，則以絲絮償；其國出絺葛，則以絺葛償。」玄謂以國服為之息，以其於國服事之稅為息也。於國事受園廛之田而貸萬泉者，則期出息五百。王莽時民貸以治產業者，但計贏所得受息，無過歲什一。○之貸，音待，注不出者同。別，彼列反。貸民，音吐代反。本賈，音嫁，一音古。所賈，音古。令，力呈反。償，時亮反。）
疏「凡民」至「之息」○釋曰：貸者，即今之舉物生利，與上文不同。雲「與其有司辨而授之」者，謂別其所授之物以與之。雲「以國服為之息」者，所出之利各以國服而為息也。○注「有司」至「什一」○釋曰：雲「有司，其所屬吏也」者，此則上文有司，一也。若然，此經不言都鄙主者，有司中兼之，故上注亦雲本所屬吏，是柢本中兼二者。雲「與之別其貸民之物」者，但泉府中所藏之物種類不同，欲授民之時，先當分別，又當定其賈數以與之。先鄭「以所賈之國所出為息」已下，後鄭不從者，凡言服者，服事為名，此經以民之服事，唯出稅是也。則《載師》雲「二十而一」已下是也。是以鄭引《載師》「受園廛之田而貸萬泉者，則期出息五百」。萬泉出息五百，計當二十而取一。若然，近郊十一者，萬泉期出息一千；遠郊二十而三者，萬泉期出息一千五百；甸稍縣都之民，萬泉期出息二千。鄭直雲園廛者，略舉以言之也。雲「王莽時民貸以治產業者，但計贏所得受息，無過歲什一」者，此則與周少異，周時不計其贏所得多少，據本徵利。王莽時，雖計本多少為定，及其徵科，唯據所贏多少。假令萬泉歲還，贏萬泉徵一千，贏五千徵五百，餘皆據利徵什一也。
凡國之財用取具焉，歲終，則會其出入而納其餘。（會，計也。納，入也。入餘於職幣。○會，古外反，後放此。）
疏 「凡國」至「其餘」○釋曰：雲「凡國事之財用取具焉」者，言事，謂有司為國家之事，興作用財物者，皆來向泉府取財為具焉。泉府財盡，乃於餘府別取焉。雲 「歲終則會其出入」，出謂出府會計用財，入謂於《廛人》斂取絘布已下。雲「納其餘」者，若國家來取財，不盡而有餘，則納與天官職幣，職幣別出與人，故雲納其餘也。
司門，掌授管鍵，以啟閉國門。（鄭司農雲：「鍵讀為蹇。管謂籥也。鍵謂牡。」○鍵，其展反，又其偃反，司農音蹇，居免反。籥，羊略反。）
疏「司門」至「國門」○釋曰：雲「掌授管鍵，以啟閉國門」者，謂用管籥以啟門，用鍵牡以閉門，故雙言以啟閉。國門則王城十二門者也。○注「鄭司」至「謂牡」○釋曰：先鄭讀鍵為蹇者，欲取其蹇澀之意。雲「管謂籥也」者，即《月令》注「管籥，搏鍵器」是也。雲「鍵謂牡」者，以入為牡，容者為牝者，若《爾雅》「走曰牝牡」也。
幾出入不物者，正其貨賄，凡財物犯禁者舉之，（不物，衣服視占者不與眾同，及所操物不如品式者。正讀為征，徵稅也。犯禁，謂商所不資者，舉之沒入官。○正其，音征。）
疏注 「不物」至「入官」○釋曰：鄭知不物是衣服之等者，見《王製》雲「關執禁以幾，禁異服，識異言」；《閽人》雲「潛服賊器不入宮，奇服怪民不入宮」。明此司門亦然，故鄭以不物衣服之等解之。但鄭釋不物之中有三事，一者衣服、二者占視皆不與眾同，三者手所操持不如尋常品式。以其特異於人，此三者皆須訶問所以也。雲「正讀為征，徵稅也」者，下文雲「國凶劄，無關門之徵」，明無凶劄之時有徵稅，故讀從徵稅之字也。雲「犯禁者謂商所不資者」，商所資者，謂若《國語》雲「冬資絺、夏資綿」之類，是商所豫資，待時而賣者，乃不為犯。其商所不資，謂非民常用之物，則舉之沒入官也。
以其財養死政之老與其孤。（財，所謂門關之委積也。死政之老，死國事者之父母也。孤，其子。）
疏注「則所」至「其子」○釋曰：雲「財所謂門關之委積也」者，即上《遺人》雲「門關之委積以養老孤」。雲「死政之老，死國事者之父母也。孤，其子」者，即《外饔》雲「邦饔耆老孤子」，義與此同。
祭祀之牛牲係焉，監門養之。（監門，門徒。○毄，音計，本又作係。監，古銜反，注同。）
疏注「監門門徒」○釋曰：牧人六牲，至祭前三月，則使充人係而養之。若天地宗廟，則係於牢，芻之三月。若其散祭祀之牲，則不在牢，遣此監門門徒養之，不必三月也。
凡歲時之門，受其餘。（鄭司農雲：「受祭門之餘。」）
疏「凡四」至「其餘」○釋曰：「凡歲時之門」者，歲之四時，祭門非一，故雲「凡」以總之。若《月令》「秋祭門」者，是祭廟門。此門亦謂國門十二者，除四時祭外，仍有為水祈禱，故《左氏》莊公二十五年，秋，大水，有用牲於門之事。
凡四方之賓客造焉，則以告。（造，猶至也。告，告於王而止客以俟逆。○造，七到反，注同。）
疏「凡四」至「以告」○釋曰：謂四方諸侯來朝覲，至關，關人告王。至郊，郊人告王。至國門，門人告王。王得告，皆遺人往迎，故先鄭雲止客以俟逆也。
司關，掌國貨之節，以聯門市。（貨節，謂商本所發司市之璽節也。自外來者，則案其節，而書其貨之多少，通之國門，國門通之司市。自內出者，司市為之璽節，通之國門，國門通之關門。參相聯以檢猾商。○猾，音滑。）
疏注 「貨節」至「猾商」○釋曰：案下文《掌節》雲「貨賄用璽節」，則璽節主通貨賄。若然，璽節亦可先從王司市而出。鄭今解經璽節，先從邦國向內而言者，以其司關在境，而先雲掌國貨之節，後雲以聯門市，是從外向內之言，故鄭亦順經先從邦國司市解之也。雲「案其節而書其貨之多少，通之國門，國門通之司市」者，將送商人，麵執節者別有過所文書，若下文節傳，當載人年幾及物多少，至關至門皆別寫一通，入關家門家，乃案勘而過。其自內出者，義亦然。雲「參相連以檢猾商」 者，司市與關及門，三處相連，恐奸猾商人或以多為少，或隱而不出而避稅，故相連以檢括之也。其遠郊近郊，雖不置官掌之，亦應有人幾問，但無稅法，故不言耳。
司貨賄之出入者，掌其治禁與其征廛。（征廛者，貨賄之稅與所止邸舍也。關下亦有邸客舍，其出布如市之廛。○治，直吏反。）
疏「司貨」至「征廛」○釋曰：司，主也。主貨賄出入，謂上經以聯門市者是也。雲「與其征廛」者，征謂稅，廛謂邸舍，一事雙言也。○注「征廛」至「之廛」○釋曰：雲「關下亦有邸客舍，其出布如市之廛」者，案上文《廛人》有廛布，鄭雲：「廛，邸舍。」此關旁亦有邸舍，商人於關停止則有稅，故雲如市之廛也。
凡貨不出於關者，舉其貨，罰其人。（不出於關，謂從私道出辟稅者，則沒其財而撻其人。○辟，音避，一音芳益反。）
疏注「不出」至「其人」○釋曰：注雲「沒其財」者，解經「舉其貨」。「撻其人」者，解經「罰其人」。案：上憲罰之等皆是撻，但舉其貨已是罰物，故知罰其人是撻之可知也。
凡所達貨賄者，則以節傳出之。（商或取貨於民間，無璽節者至關，關為之璽節及傳出之。其有璽節亦為之傳。傳如今移過所文書。○傳，張戀反，注下皆同。）
疏「凡所」至「出之」○釋曰：此文重釋上國貨之節。上直雲璽節，此經兼有傳，傳則過所文書。○注「商或」至「文書」○釋曰：鄭雲「商或取貨於民間，無璽節者至關，關為之璽節」者，若本由王市而出，則司市為之璽節。商或於民間者，或在郊內、關內民間買得物貨，不得向司市取璽節，故因向關外則便於關取節而出。若在城內民間資貨者，司關為璽節以出之。授節者即授傳與之。
國凶劄，則無關門之徵，猶幾。（鄭司農雲：「凶，謂凶年饑荒也。劄，謂疾疫死亡也。越人謂死為劄。《春秋傳》曰：『劄瘥夭昏。』無關門之徵者，出入關門無租稅。猶幾，謂無租稅猶苛察，不得令奸人出入。《孟子》曰：『關幾而不征，則天下之行旅皆說而原出於其塗。』」○劄，側八反，又音截。瘥，才何反，病也。苛，呼多反，又音何。令，力呈反。說，音悅。）
疏「國凶」至「猶幾」○釋曰：此司關所掌兼言門者，門關同類，無征是同。司門既不言，故於關並言門也。○注「鄭司」至「其塗」○釋曰：上注劄為疫病，此司農以劄為死，則劄因，病而死義得兩兼。是以引越人謂死為劄也。雲《春秋傳》者，昭十九年《左氏》雲：「鄭駟偃卒，其父兄立子瑕。子產曰：『寡君之二三臣劄瘥夭昏。』」注雲：「大死曰劄，小疫曰瘥，短折曰夭，未名曰昏。」又《洪範》雲「六極，一曰凶短折」，注雲：「未齔曰凶，未冠曰短，未昏曰折。」並無正文，望經為說耳。引《春秋》者，證劄為大疫也。引《孟子》者，案《孟子》雲：「尊賢使能，俊傑在位，則天下之士皆說而原立於朝矣。市廛而不征，法而不廛，則天下之商皆說而原藏於市矣。關幾而不征，則天下之行旅皆說而原出於其塗矣。耕者助而不稅，則天下之民皆說而原耕於其野矣。廛無夫裏之布，則天下之民皆說而原為之民矣。信能行此五者，則鄰國之民，仰之如父母矣。率其子弟，以攻其父母，自有生民已來，未有能濟者也。如是，則無敵於天下，無敵於天下然而不王者，未之有也。」此陳正法，與周異。引之者，彼正法不征商旅則有說，此經有故不征，亦所以說民，故取一邊為證也。
凡四方之賓客句攵關，則為之告。（謂朝聘者也。句攵關，猶謁關人也。鄭司農說以《國語》曰：「周之秩官有之曰：『敵國賓至，關尹以告，行理以節逆之。』」○句攵，音叩，苦狗反。為，於偽反。朝，直遙反。）
疏「凡四」至「之告」○釋曰：句攵猶至也。畿外諸侯來朝，使卿大夫來大聘、小聘，但至關門，皆先謁關人。關人止客，則奔告王。王使小行人逆勞於畿也。○注「謂朝」至「逆之」○釋曰：案《小行人》雲：「凡諸侯入，王則逆勞於畿。」《聘禮》：使者至，謁關人。此經亦總雲「賓客句攵關則為之告」，是以鄭雲「謂朝聘者也」。雲「叩關，猶謁關人」者，猶《聘禮》關人也。先鄭說以《國語》曰「周之秩官有之」者，案《國語》，定王使單襄公聘於宋，遂假道於陳，以聘楚。候不出疆，司空不視途。單子歸，告於王曰：「陳侯不有大咎，國必亡矣。」又雲：「周之秩官有之曰：『敵國賓至，關尹以告，行理以節逆之。』」韋昭注雲：「理，吏也。行理，小行人。」掌國賓客禮，以待四方，使逆賓客，候人為導，卿出郊勞，司裏授館。引之者，《國語》雲「關尹以告」，則此經司關為之告，一也。雲行理以節逆之者，證關尹告王，王使小行人以節迎之也。
有外內之送令，則以節傳出內之。（有送令，謂奉貢獻及文書，以常事往來。環人之職，所送迎通賓客。來至關，則為之節與傳以通之。）
疏「有外」至「內之」○釋曰：此雙言之。雲有外之送令者，則以節傳內之，謂從諸侯之國畿外而入者，則關人以節及傳內之至王。又雲有內之送令則以節傳出之者，謂有王命從王國而出，則亦以節傳出之，送至畿上也。○注「有送」至「通之」○釋曰：案《秋官·環人職》雲「掌送逆邦國之通賓客，以路節達諸四方」，注雲：「路節，旌節也。四方，圻上。」與此義同，故引以言之。
掌節，掌守邦節而辨其用，以輔王命。（邦節者，珍圭、牙璋、穀圭、琬圭、琰圭也。王有命，則別其節之用，以授使者。輔王命者，執以行為信。○別，彼列反，下「相別」同。使，所吏反，下「之使」、注「使節」、「使者」同。）
疏「掌節」至「王命」○釋曰：此一經論王國之節，對下文邦國是諸侯，故此王國文單言邦也。○注 「邦節」至「為信」○釋曰：雲邦節者，珍圭之等，皆約《典瑞》言之。案《典瑞》雲：「珍圭以徵守，以恤凶荒。牙璋以起軍旅，以治兵守。穀圭以和難，以聘女。琬圭以治德，以結好。琰圭以易行，以除慝。」是其邦節也。不數自外璧羨以起度之等，以其彼是王國所用，非使者之節，故不言之。雲「王有命，則別其節之用，以授使者」，此釋經「而辨其用」，故《典瑞》注亦皆雲「王使之瑞節」也。
守邦國者用玉節，守都鄙者用角節。（謂諸侯於其國中，公卿大夫、王子弟於其采邑，有命者亦自有節以輔之。玉節之製，如王為之，以命數為小大。角用犀角，其製未聞。）
疏注 「謂諸」至「未聞」○釋曰：雲「謂諸侯於其國中」者，釋經「守邦國者用玉節」。雲「公卿大夫、王子弟於其采邑」者，釋經「守都鄙者用角節」。畿內公卿大夫，亦是畿內之國，但對畿外諸侯為尊，故公卿已下言都鄙也。雲「有命者亦自有節以輔之」者，亦如上文王有命有節以輔之者。「玉節之製，如王為之，以命數為小大」者，以邦國與王同稱玉節，故知邦國亦有數等之節，亦皆以玉為之。以其諸侯國內亦有徵守、好難、起軍旅之等，故知與王同。知以命數為小大者，以其命圭之等依命數，故知亦以九、以七、以五為節也。其天子玉節，自以大小為數，故琬圭、琰圭俱同九寸，穀圭、牙璋俱七寸，唯有珍圭無文，鄭雲「大小當與琬、琰相依」。雲「角用犀角」者，案《釋獸》雲「犀似豕」。注雲：「角在鼻上。」犀角是角中之貴，故知不得用玉者當用犀角。雲「其製未聞」者，以其邦國之玉節可以約王之玉節，都鄙之角節無可依約，既無舊製，故雲其製未聞。此雲都鄙用角節，注謂公卿大夫王子弟於其采邑，是都鄙之主。案《小行人》「都鄙用管節」，注謂「公之子弟及卿大夫之采地之吏也」，故用管節，與此不同。彼諸侯采地亦同用管節，亦異外內也。若天子公卿大夫采邑之吏，下注約入道路用旌節。
凡邦國之使節，山國用虎節，土國用人節，澤國用龍節，皆金也，以英蕩輔之。（使節，使卿大夫聘於天子諸侯，行道所執之信也。土，平地也。山多虎，平地多人，澤多龍。以金為節，鑄象焉。必自以其國所多者，於以相別，為信明也。今漢有銅虎符。杜子春雲：「蕩當為帑，謂以函器盛此節。或曰：英蕩，畫函。」○蕩，如字，又吐黨反。帑，吐黨反。盛，音成。）
疏注 「使節」至「畫函」○釋曰：雲「使節，使卿大夫聘於天子諸侯，行道所執之信也」者，大聘使卿，小聘使大夫，或於天子，或於諸侯，故並言之也。雲「土，平地也」者，對山澤非平地也。雲「山多虎」者，若晉國之類也。雲「平地多人」者，若衛國之類也。雲「澤多龍」者，若鄭國之類也。雲「以金為節，鑄象焉」者，釋經「皆金也」。雲「必自以其國所多者，於以相別，為信明也」者，山澤與平地，人虎龍皆雜有，今言山國用虎、澤國用龍、士國用人，皆據多者，相別為信，以自明也。引「漢有銅虎符」者，證周時節用銅之意也。杜子春雲「蕩當為帑」者，音以湯蕩反之，今人猶言帑也。帑則函，故雲「謂以函器盛此節也」。雲「或曰英蕩，畫函」者，其函猶是蕩，但以英華有畫義，故更雲畫函也。經雲「輔之」者，以函輔此法，使不壞損也。案昭二十九年，公在鄆，賜公衍羔裘，使獻龍輔於齊侯。註：「龍輔，玉名。所以輔龍節。」與此別也。
門關用符節，貨賄用璽節，道路用旌節，皆有期以反節。（門關，司門、司關也。貨賄者，主通貨賄之官，謂司市也。道路者，主治五塗之官，謂鄉遂大夫也。凡民遠出至於邦國，邦國之民若來，入由門者司門為之節，由關者司關為之節，其商則司市為之節，其以徵令及家徒，則鄉遂大夫為之節。唯時事而行不出關，不用節也。變司市言貨賄者，璽節主以通貨賄，貨賄非必由市，或資於民家焉。變鄉遂言道路者，容公邑及小都大都之吏，皆主治五塗，亦有民也。符節者，如今宮中諸官詔符也。璽節者，今之印章也。旌節，今使者所擁節是也。將送者執此節以送行者，皆以道裏日時課，如今郵行有程矣。以防容奸，擅有所通也。凡節有法式，藏於掌節。○郵，音尤，字從垂，作禦誤。）
疏注 「門關」至「掌節」○釋曰：鄭知門關是司門、司關者，以其人之出入，必由門由關，而授節者非門關之官不可輒授，故知主守門及關者，故以司門、司關解之也。雲「貨賄者，主通貨賄之官，謂司市也」者，以其貨賄所得，皆由於市，乃得通之於外，亦非官不可輒授，故知貨賄用璽節必是王之司市也。雲「道路者，主治五溝五塗之官，謂鄉遂大夫也」，謂以其授節非官不可。言路，即《遂人》「徑畛塗道路」之塗也。鄉之田製與遂同，故知旌節是鄉遂大夫所授也。雲「凡民遠出至於邦國，邦國之民若來入，由門者司門為之節，由關者司關為之節」者，據此注，凡民出至邦國，若宅在國城中，先由則司門授之節。若宅在關內者則由關，司關授之節也。若邦國之民來入，則先由關，司關授之節。若然，邦國之民入，其節直由關不由門；亦雲由門者，因王國之民出由門，故總言之，於義無妨也。雲「其商則司市為之節」者，此王之掌節，而言貨賄用璽節，明是王之司市，非邦國之司市。其實家徒從邦國來，即邦國司市為節，故上《司關》注雲：「貨節，謂商本所發司市之璽節。自外來者，即案其節。」是邦國之璽節也。雲「其以徵令及家徙，則鄉遂大夫為之節」者，知徵令有節者，見《鄉大夫》，雲：「國有大故，以旌節輔令則達之。」注雲：「民雖命行，其將之者，無節不得通。」是徵令有節之事。又知家徙有節者，見《比長》，雲：「若徙於佗，則為之旌節而行之。」是家徙有節也。又雲「唯時事而行不出關，不用節也」者，時事行，若《比長》雲徙於郊，徙於國，當鄉徙及非徵令，皆不須節。兼言不出關者，關內當都當邑當行不出關，皆不須節也。雲 「變司市言貨賄者」，司市本出璽節授商，今不言市而變言貨賄，故鄭雲「璽節主以通貨賄，貨賄非必由市，或資於民家」。則由門者司門與之節，由關者司關授之節，故變言貨賄也。雲「變鄉遂言道路者，容公邑及小都大都之吏皆主治五塗，亦有民也」者，鄉遂公邑為溝洫法，三等采地為井田法，井田與溝洫雖俱為溝洫，稀稠有異。皆有五塗，以官主當，其民出入，皆受旌節，故變鄉遂而言道路，以容此等之官。雲之吏者，以其都鄙之主在王朝，唯吏在都鄙，故以吏言之也。雲「符節」已下，周法無文，故皆約漢法況之。案太史公《本紀》，「漢文帝二年九月，初與郡國守相為銅虎符、竹使符」。應劭曰：「銅虎符，第一至第五，國家當發兵，遣使者至郡國合符，符合乃聽受之。竹使符者，皆以竹箭五枚，長五寸，鐫刻篆書，第一至第五。」張晏曰：「符以代古之圭璋，從簡易也。」鄭引之者，欲明漢時銅虎符本出於此也。
凡通達於天下者，必有節，以傳輔之。（必有節，言遠行無有不得節而出者也。輔之以傳者，節為信耳，傳說所齎操及所適。）
疏「凡通」至「輔之」○釋曰：此經總解上經門關諸有節，並有傳輔成信驗。或有節無傳，或有傳無節，或節傳俱無，則不得通達於天下也。無節者，有幾則不達。（圜土內之。）
疏「無節」至「不達」○釋曰：此亦總解上門關已下應有節傳，今無節者，非直被幾，又不通達前所也。○注「圜土內之」○釋曰：知圜土內之者，見《比長》雲「無節無授，圜土內之」故也。
遂人，掌邦之野。（郊外曰野。此野謂甸、稍、縣、都。）
疏注 「郊外」至「縣都」○釋曰：遂在遠郊百里之外，即遂人所掌之野，在郊外曰野之中，故鄭雲「郊外曰野」。鄭又知「此野謂甸稍縣都」者，從二百里至五百里皆名野者，此遂人不言掌遂，又見下文雲「以達於畿」，明遂人掌野通至畿疆也。但遂人雖專掌二百里之中，乃兼掌三百里以外，其有溝洫井田之法，皆知之也。
以土地之圖經田野，造縣鄙形體之法。五家為鄰，五鄰為裏，四里為酇，五酇為鄙，五鄙為縣，五縣為遂，皆有地域，溝樹之。使各掌其政令刑禁，以歲時稽其人民，而授之田野，簡其兵器，教之稼穡。（經、形體，皆謂製分界也。鄰、裏、酇、鄙、縣、遂，猶郊內比、閭、族、黨、州、鄉也。鄭司農雲：「田野之居，其比伍之名，與國中異製，故五家為鄰。」玄謂異其名者，示相變耳。遂之軍法，追胥起徒役，如六鄉。○酇，作管反，後同。分，扶問反，又如字，下「分製」同。比，毗誌反，下同。追，如字，劉張類反。）
疏 「以土」至「稼穡」○釋曰：遂人以土地之圖，據圖以經界其田野。田野，謂田在百里之外野中。所經界者，即「造縣鄙」已下是也。雲造縣鄙者，此與下五家為鄰之等為總目。五家已下有六等，略言二者耳。雲「皆有地域溝樹之」者，從五家已下，據地境界，四邊營域為溝，溝上而樹之也。雲「使各掌其政令刑禁」者，五家則鄰長施政令，五鄰則裏宰施政令，已上皆施之。雲「以歲時稽其人民」者，稽，計也。人民猶言夫家，夫家，男女也。以歲之四時計其所管男女多少而損益之。雲 「授之田野」者，若下文「一廛田百畝」。雲「簡其兵器」者，若《族師》旗鼓兵革。雲「教之稼穡」者，亦若計耦耕事。○注 「經形」至「六鄉」○釋曰：雲「經、形體，皆謂製分界也」者，以田野雲經，縣鄙雲造形體之法，明是為田野雲經緯，為縣鄙雲形體，二者同實而異名，明俱為分界處所也。雲「鄰、裏、酇、鄙、縣、遂，猶郊內比、閭、族、黨、州、鄉」，以家數相對是同，故雲猶郊內也。先鄭雲「田野之居，其比伍之名與國中異製」者，田野之居，釋經「經田野」；比伍之名，謂夫一廛田百畝也。言比五，則經中言五皆是也。名與國中異，製亦異，以其六遂之內，上地有萊五十畝，並下劑致並異也。「玄謂異其名者，示相變耳」者，此後鄭直增成先鄭家數雖同其名異之意。雲「遂之軍法，追胥起徒役，如六鄉」者，案《小司徒》雲：「乃會萬民之卒伍而用之，五人為伍，五伍為兩，四兩為卒，五卒為旅，五旅為師，五師為軍。以起軍旅，以作田役，以比追胥，以令貢賦。」注雲：「鄉之田製與遂同。」但彼鄉中唯見出軍無田製，此遂人唯見田製無出軍法，故鄭彼注雲鄉之製與遂同。此遂之軍法、追胥起役，如彼六鄉，互見其義，明彼此皆有也。但彼此雖相如，據大較而言。細論之，仍有少異，以其六鄉上劑致民，六遂下劑致，六鄉上地無萊，六遂上地有萊，有萊，是其稍異也。
凡治野，以下劑致，以田裏安，以樂昏擾，以土宜教稼穡，以興鋤利，以時器勸，以強予任，以土均平政。（變民言，異外內也。猶懵，懵，無知貌也。致猶會也。民雖受上田、中田、下田，及會之，以下劑為率，謂可任者家二人。樂昏，勸其昏姻，如媒氏會男女也。擾，順也。時器，鑄作耒耜錢鎛之屬。強予，謂民有餘力，複予之田，若餘夫然。政讀為征。土均掌均平其稅。鄭大夫讀鋤為藉。杜子春讀鋤為助，謂起民人，令相佐助。○，亡耕反。鋤，音助，李又音鉏。強，其良反。忄蘿，本又作忄蘿，莫崩反，又音蒙，李武冰反。猶會，古外反，下一字同。率，音律，又音類。錢，音翦，劉音踐。鎛，音博。複，扶又反。）
疏 「凡治」至「平政」○釋曰：雲「以下劑致」者，對六鄉之中，其家一人為正卒，已下皆為羨卒。此六遂之中，家一人為正卒，第二者為羨卒，自外並為餘夫，家取二人，為下劑致也。雲「以田裏安」者，田則為百畝之田，裏則五畝之宅。民得業則安，故雲安也。「以樂昏擾」者，男女人所樂，故雲樂昏。飲食男女，人之大欲存焉，故配以昏姻，即順民意也。「以土宜教稼穡」者，高田種黍稷，下田種稻麥，是教之稼穡。雲「以興鋤利」者，鋤，助也。興起其民，以相佐助，是與民為利，故雲利也。○注「變民」至「佐助」○釋曰：此案大司徒、小司徒主六鄉，皆雲民不言。此變民言者，直是異外內而已，無義例。以其民者冥也，者懵懵，皆是無知之皃也。雲「雖受上田、中田、下田」者，即此下文「夫一廛」以下是也。雲「以下劑為率，謂可任者家二人」者，則其外為餘夫是也。雲「耒耜錢鎛之屬」者，詩雲「跱乃錢鎛，仍有茲基」之等，故雲之屬。鄭大夫讀鋤為藉，藉，借也，謂借民力。所治之田，民相於無此事，故後鄭謂相佐助，從子春也。
辨其野之土，上地、中地、下地，以頒田裏。上地，夫一廛，田百每，萊五十每，餘夫亦如之；中地，夫一廛，田百每，萊百每，餘夫亦如之；下地，夫一廛，田百每，萊二百每，餘夫亦如是。（萊，謂休不耕者。鄭司農雲：「戶計一夫一婦而賦之田，其一戶有數口者，餘夫亦受此田也。廛，居也。楊子雲有田一廛，謂百畝之居也。」玄謂廛，城邑之居，《孟子》所雲「五每之宅，樹之以桑麻」者也。六遂之民奇受一廛，雖上地猶有萊，皆所以饒遠也。王莽時，城郭中宅不樹者為不毛，出三夫之布。○令，力呈反。每，音畝。萊，音來。數，色主反。奇，居宜反。）
疏「辨其」至「如之」○釋曰：此據在六遂之中為野，故以野言之。並上地、中地、下地以頒其田裏，此皆與已下為總目也。此直言上中下地，亦當如《小司徒》雲「上地家七人、中地家六人、下地家五人」也。○注「萊謂」至「之布」○釋曰：案《詩》雲「田卒汙萊」，註： 「高者萊，下者汙。」是萊謂休不耕者也。先鄭引「楊子雲有田一廛，謂百畝之居也」，後鄭不從，以為廛與《孟子》五畝之宅同者，此經上中下地皆雲「夫一廛，田百畝」，百畝與一廛別言之，則此廛與《廛人》皆謂廛綿於其中，則此乃是廛裏任國中之地，一也，不得同為百畝之田。《詩》所雲「三百廛兮」者，自是三百家之稅，故亦廛表稅也。雲「六遂之民奇受一廛」者，釋經「餘夫亦如之」。則餘夫皆有田有廛，是餘夫奇別更受廛，備後離居之法，故奇受一廛也。雲「雖上地猶有萊」者，對六鄉不言餘夫之廛，上地又無萊，故雲皆所饒遠也。引王莽時事者，證廛是城郭中言。
凡治野，夫間有遂，遂上有徑；十夫有溝，溝上有畛；百夫有洫，洫上有塗；千夫有澮，澮上有道；萬大有川，川上有路，以達於畿。（十夫，二鄰之田。百夫，一酇之田。千夫，二鄙之田。萬夫，四縣之田。遂、溝、洫、澮，皆所以通水於川也。遂，廣深各二尺，溝倍之，洫倍溝。澮，廣二尋，深二仞。徑、畛、塗、道、路，皆所以通車徒於國都也。徑容牛馬，畛容大車，塗容乘車一軌，道容二軌，路容三軌。都之野途與環途同，可也。萬夫者，方三十三里少半里，九而方一同。以南畝圖之，則遂從溝橫，洫從澮橫，九澮而川，周其外焉。去山陵、林麓、川澤、溝瀆、城郭、宮室、途巷三分之製，其餘如此，以至於畿，則中雖有都鄙，遂人盡主其地。○畛，之忍反，劉音真。洫，況域反。澮，古外反。乘，繩證反。從，子容反，下同。去，起呂反。盡，津忍反。）
疏「凡治」至「於畿」○釋曰：遂人所掌，即六遂之中為溝洫之法。遂地在郊外曰野之中，故雲「凡治野」。雲「夫間有遂」已下五溝所以通水入川，五塗所以通道向都及國城也。○注 「十夫」至「其地」○釋曰：雲「十夫，二鄰之田」已下，以遂之中有鄰、裏、酇、鄙、縣、遂，故十夫以下還以鄰、酇、鄙、縣地當之。鄭知「遂廣深各二尺，溝倍之，洫倍溝，澮廣二尋深二仞」者，此雖溝洫法，與井田異製，其遂、溝、洫、澮廣深亦與井田溝澮廣深同，故鄭還約《匠人》井田之法而言也。鄭知「徑容牛馬」之等義如此者，此從川上有路差之，凡道皆有三塗，川上之路則容三軌、道容二軌、途容一軌，軌皆廣八尺。其畛差小，可容大車一軌，軌廣六尺。自然徑不容車軌，而容牛馬及人之步徑，是以《春秋》有牽牛蹊，蹊即徑也。雲「都之野途與環途同，可也」者，案《匠人》雲「環途以為諸侯經途，野途以為都經途」。鄭注雲：「經亦謂城中道，諸侯環途五軌，其野途及都環途皆三軌。」彼注亦與此注同，皆以為都之野途與環途同。依《內則》雲：「道有三途，男子由右，女子由左，車從中央」，是以鄭鄰解川上之路及都之野途，皆容三軌也。雲「萬夫者，方三十三里少半里」者，此解經「萬夫有川」之意。從西北隅北畔至東頭有十洫，一洫百夫，十洫千夫，千夫萬步，萬步有三十三里百步，百步是少半里，以九澮總而言之，則萬夫矣，故言萬夫者三十三里少半里矣。雲「九而方一同」者，案《匠人》雲「廣尺深尺謂之畎」，以至「方百里為同，同間廣二尋，深二仞」。彼井田法，溝澮稀少而雲同。此雖溝洫法，溝澮稠多，與彼井田相準擬而言也。雲「以南畝圖之，遂從溝橫、洫從澮橫，九澮而川，周其外焉」者，案《詩》有「今適南畝」，又雲「南東其畝」，故以南畝圖之。其田南北細分者，是一行隔為一夫，十夫則於首為橫溝。十溝即百夫，於東畔為南北之洫。十洫則於南畔為橫澮，九澮則於四畔為大川。此川亦人造，雖無丈尺之數，蓋亦倍澮耳。此川與《匠人》澮水所注川者異，彼百里之間一川，謂大川也。雲「去山林之等，其餘如此」者，鄭注《載師》，亦以此等三分去一，皆大判而言之耳。是以田之法，一成九百夫，亦三分去一，以其餘通計出稅，故每雲三百家也。雲「以至於畿，則中雖有都鄙，遂人盡主其地」者，遂人注六遂，與司徒主六鄉同，唯在二百里以內。今經雲以達於畿，明畿以內之中雖有都鄙作井田之法，遂人亦盡主其地，明不可細主井田，尚主公邑之中為溝洫之法，與鄉遂人盡主之可知也。
以歲時登其夫家之眾寡及其六畜、車輦，辨其老幼、癈疾與其施捨者，以頒職作事，以令貢賦，以令師田，以起政役。（登，成也，猶定也。夫家，猶言男女也。施讀為弛。職，謂民九職也。分其農、牧、衡、虞之職，使民為其事也。《載師職》雲「以物地事，授地職」，互言矣。貢，九貢也。賦，九賦也。政役，出七徒役。○施，式氏反，下「施捨」皆同。政，音征，注同。）
疏「以歲」至「政役」○釋曰：雲以歲時以主其夫家已下，亦如《族師》所雲「以歲之四時成定男女」之等。○注 「登成」至「徒役」○釋曰：雲「施讀為弛」者，以其文承老幼癈疾之下，下又別雲「以起政役」，明此不得為施政役。破施為弛，謂弛舍其政役也。雲「職謂民九職也」者，以其頒職而作事，是民之九職，使之作事而遣出九貢也。雲「分其農牧衡虞之職」者，農即三農，牧即藪牧，衡虞即虞衡作山澤之材。不言商賈、嬪婦、臣妾之等者，略之也。雲「《載師職》雲『以物地事、授地職』，互言矣」者，彼雲物地事不雲貢，此雲令貢賦不雲物地事，地事、貢賦當相互皆有也。雲「貢，九貢也」者，即九職之九貢，非諸侯之九貢也。賦者，即亦《大宰》九賦一田邦中之賦、二曰四郊之賦之等是也。雲「政役，出士徒役」者，即上注「遂之軍法如六鄉」者是也。
若起野役，則令各帥其所治之民而至，以遂之大旗致之，其不用命者誅之。（役，謂師田，若有功作也。遂之大旗，熊、虎。）
疏 「若起」至「誅之」○釋曰：此文起野役，若《小司徒》「凡起徒役，毋過家一人」之類也。雲「則令各帥其所治之民而至」者，謂令縣正已下。《縣正》雲：「若將用野民師田、行役、移執事，則帥而至，治其政令」，是縣正受遂人之令也。雲「以遂之大旗致之」者，以其遂人雖是大夫，合用鳥隼之致眾。今遂人掌眾與大司徒同，故致眾得用熊虎為旗也。○注「役謂」至「熊虎」○釋曰：知「役謂師田若功作也」者，以其《縣正》所雲「用野民師田行役移執事」，為此事致之，明此役與彼同，其雲功作則移執事之等是也。雲「大旗，熊虎」者，《司常職》文。
凡國祭祀，共野牲，令野職。（共野牲，入於牧人以待事也。野職，薪炭之屬。）
疏注「共野」至「之屬」○釋曰：雲「共野牲，入於牧人以待事也」者，謂牛羊豕在六遂者，故曰野牲。《牧人》雲掌牧六牲以待祭祀，故知此野牲亦人牧人以待事也。雲「野職，薪炭之屬」此官令之，委人斂之，故下《委人》雲：「掌斂野之賦。」又雲：「斂薪芻，凡疏材木材，凡畜聚之物。」言之屬者，兼此諸物也。
凡賓客，令脩野道而委積。（委積於廬宿市。）
疏「凡賓」至「委積」○釋曰：案《大司徒》雲「令野脩道委積」，彼謂總令遺人，此於百里外野道又令之，故注雲「委積於廬宿市」，是亦令遺人也。
大喪，帥六遂之役而致之，掌其政令。及葬，帥而屬六綍。及窆，陳役。（致役，致於司徒，給墓上事及竁也。綍，舉棺索也。葬舉棺者，謂載與說時也。用綍旁六執之者，天子其千人與？陳役者，主陳列之耳，匠師帥監之，鄉師以斧蒞焉。大喪之正棺、殯、啟、朝及引，六鄉役之；載及窆，六遂役之，亦即遠相終始也。鄭司農雲：「窆，謂下棺時。遂人主陳役也。《禮記》謂之封，《春秋》謂之塴，皆葬下棺也。聲相似。」○屬，音燭。綍，音弗。竁，劉昌絹反，穿也，本作窆，戚彼驗反，與注相應。與說，始銳反。人與，音餘。朝，直遙反。之封，彼驗反，或如字。塴，補鄧反。）
疏注 「致役」至「相似」○釋曰：鄭知致役致於司徒，給墓上事及竁也者，以其殯及引皆六鄉役之，其墓上事及竁等六遂役之，故知致役給墓上。墓上則說載下棺之等。竁謂穿壙之等。不言在廟載事，亦六遂役之。不言者，略也。必致於司徒者，司徒雖主六鄉，以其地官之卿，掌徒庶之役，亦兼掌六遂之役故也。雲「綍，舉棺索」 者，以其據在棺則曰綍，據在道則曰引。六遂之役不在道，故據在棺而言綍也。雲「葬舉棺者，謂載與說時也」者，以其經雲「屬六綍」不據在道，故知在廟載時及在壙說時也。雲「用綍旁六執之者，天子其千人與」者，案《雜記》，諸侯執綍五百人，大夫三百人。以此約之，天子千人。無正文，故雲「與」以疑之。雲「陳役者主陳列之耳」者，以其經雲及窆，窆謂下棺。下棺之時，千人執綍，背碑負引，須陳列其人，故知謂陳列之也。雲「匠師帥監之，鄉師以斧蒞焉」者，案其《鄉師職》知之。雲「大喪之正棺、殯、啟、朝及引，六鄉役之；載及窆，六遂役之」知義然者，案大《司徒職》雲：「大喪，帥六鄉之眾庶，屬其六引。」此《遂人》雲：「帥六遂之役，屬六綍，及窆，陳役。」鄭據此二文言之。以六鄉近，使主殯及啟、朝，為始；在祖廟之中將行，載棺於蜃車，屬六綍，則六遂為終也。至於在道言引則，還使六鄉為始；至壙窆之下棺，則還使六遂為終。以二處合自共為終始，故雲「即遠相終始」也。是以《大司徒》注雲「六鄉主六引，六遂主六綍」也。雲「《禮記》謂之封」者，據《檀弓》雲「庶人縣棺而封」，及《喪大記》下棺亦雲封是也。「《春秋》謂之塴」者，《左氏》「葬鄭簡公，有司墓之室當道，毀之，則朝而塴」是也。窆、塴、封三者，字雖不同，皆是下棺也。雲「聲相似」者，窆、封、塴皆以去聲言之，故雲聲相似也。
凡事，致野役，而師田作野民，帥而至，掌其政治禁令。（○治，直吏反，下「治訟」皆同。）疏「凡事」至「禁令」○釋曰：此居職末，總結之言也。
遂師，各掌其遂之政令戒禁。以時登其夫家之眾寡、六畜、車輦，辨其施捨與其可任者。經牧其田野，辨其可食者，周知其數而任之，以徵財征。作役事則聽其治訟。（施讀亦弛也。經牧，製田界與井也。可食，謂今年所當耕者也。財征，賦稅之事。）
疏 「遂師」至「治訟」○釋曰：以遂師下大夫四人所掌六遂，亦如鄉師主六鄉，亦二人共主三遂，故雲「各掌其遂之政令戒禁」。並「以時登其夫家眾寡六畜」已下，皆如鄉師之職。但《鄉師》雲「輦」，又雲「老幼貴賤廢疾」，此不言之；此雲「經牧其田野」之等，彼不言之，皆是互換為義，故設文不同也。雲「周知其數而任之，以徵財征」者，謂周遍知其夫家六畜及田野之等，任之據人民之數，徵財征據田野之數也。雲「作役事則聽其治訟」者，役事中可兼軍役、田獵、功作之等，皆聽其治訟也。○注「施讀」至「之事」○釋曰：雲「施讀亦弛也」者，此注與《鄉師》同。以其與其可任者對而言，明施不得為施功之事，故讀為弛，與舍同為舍放之事。雲「經牧，製田界與井也」者，但六遂製溝洫法，上文所雲者是。令以為製界與井也，又為井田法者，以其遂人兼掌采地，故上雲掌野鄙，兼言稍縣都。以采地有井田法，故此經雲經牧其田野，與《小司徒》文同，故鄭亦兼言井也。雲「可食，謂今年所當耕者也」者，六遂以外，上地亦有萊，中下之地自然皆有萊不耕者，故雲今年所當耕者也。雲「財征，賦稅之事」者，征是賦稅，財是地稅，故雲財征賦稅之事也。雖以地稅為正，其中亦兼有口率出泉也。
巡其稼穡而移用其民，以救其時事。（移用其民，使轉相助，救時急事也。四時耕耨斂艾芟，地之宜晚早不同，而有天期地澤風雨之急。○耨，奴豆反。艾，音刈。）
疏「巡其」至「時事」○釋曰：遂師各自巡。其春種曰稼，秋斂曰穡。○注「移用」至「之急」○釋曰：雲「地之宜晚早不同」者，其地有宜早種早收，有宜晚種晚收，故雲晚早不同。雲「而有天期地澤風雨之急」者，山出雲雨，大風有隧，皆由天期而有，故以天期而言。此並須移用其民，救其時事，故並言之也。
凡國祭祀，審其誓戒，共其野牲。（審亦聽也。）
疏「凡國」至「野牲」○釋曰：案《塚宰職》雲「大祭祀，掌百官之誓戒」，大司寇蒞誓百官，並戒百族，此官主審其戒。戒遂之民，故不同也。
入野職、野賦於玉府。（民所入貨賄，以當九職、九賦，中玉府之用者。）
疏注 「民所」至「用者」○釋曰：雲「野職」，謂民九職之貢。「野賦」，謂民九賦，自邦甸家稍縣都之等，口率出泉。以其在遠郊之外，故皆以「野」言之也。雲「中玉府之用」者，亦是遂師自當徵其穀稅泉，以入大府，分之眾府也。若然，案《大府職》雲：「式貢之餘財，以共玩好之用，入於玉府。」彼入玉府者，是式貢之餘財，財之美者，由大府乃入玉府。此經入玉府者，非財之美，不堪王之玩好者也。
賓客，則巡其道脩，庀其委積。（巡其道脩，行治道路也。故書庀為比。鄭司農雲：「比讀為庀。庀，具也。」○庇，又作庀，匹爾反，具也，劉副美反，一音芳米反。脩行，下孟反。）
疏「賓客」至「委積」○釋曰：「巡其道脩」者，《大司徒》雲「野脩道委積」，據國外曰野，在六鄉之中者。此據六遂之中者。
大喪，使帥其屬以幄帟先，道野役；及窆，抱磨，共丘籠及蜃車之役。（使以幄帟先者，大宰也。其餘司徒也。幄帟先，所以為葬窆之間先張神坐也。道野役，帥以至墓也。丘籠之役，竁複土也。其器曰籠。蜃車，柩路也。柩路載柳，四輪迫地而行，有似於蜃，因取名焉。行至壙，乃說，更複載以龍盾。蜃，《禮記》或作槫，或作輇。役，謂執綍者。鄭司農雲：「抱磨，磨下車也。」玄謂磨者，適曆執綍者名也。遂人主陳之，而遂師以名行校之。○磨，劉音曆。籠，力董反。蜃，市軫反。以為，於偽反。坐，才臥反。複，音服，或音福。乃說，始銳反，或吐活反。更複，扶又反。盾，敕倫反。槫，市專反，李徒官反。輇，市專反。適，音的，又音釋。）
疏 「大喪」至「之役」○釋曰：大喪，謂王喪也。雲「使帥其屬以幄帟先」者，謂大宰官使其屬以幄帟先行至壙。雲「道野役」者，謂司徒導引野中之役出國城至壙。雲「及窆，抱磨」者，及，至也，謂柩車至壙。窆，下棺也。下棺之時，遂師帥其執綍者之人名，曆適而校數之也。雲「共丘籠」者，土曰丘，謂共為丘之籠器，以盛土也。雲「及蜃車之役」者，謂在祖廟中將行，共蜃車以載柩之役人也。○注「使以」至 「校之」○釋曰：知使以幄帟先是大宰者，以其天官幕人掌共帷幕幄帟綬，屬大宰，故知使幕人以幄帟先是大宰也。雲「其餘司徒也」者，以其司徒主眾庶，故知野役之徒皆司徒令之也。雲「幄帟先，所以為葬窆之間先張神坐也」者，謂柩至壙，脫載除飾，柩則在地。未葬窆之間，須有凶靈神坐之所，故知大幕之下，宜有幄之小帳，小帳之內，而有帟之承，塵以為神坐也。雲「道野役，帥以至墓也」者，以其雲「導」，導是帥引之言，故知從廟帥引往至墓所也。雲「丘籠之役，竁複土也」者，竁謂穿地。複土謂下棺之後，以壙上土反複，而為丘壟。皆須籠器以盛土也。雲「蜃車，柩路也」者，人君所居皆曰路，故雲柩路也。雲「柩路載柳，四輪迫地而行」者，謂在祖廟中，遂匠納車於階間，卻而上載之，乃加帷荒，帷荒即柳也。四輪迫地而行，即輇車，以二軸而貫四輪。四輪，即許氏《說文》雲「無幅曰輇」者也。雲「似於蜃，因取名焉」者，此解名為蜃車之意。雲「行至壙乃說，更複載以龍盾」者，以其天子諸侯殯時用盾車，即《檀弓》所雲「菆塗龍盾，天子之禮」是也。諸侯不龍其轅而已。殯既用盾，明葬時用盾可知。雲「蜃，《禮記》或作槫、或作輇」者，案《雜記》雲「載以耑車」。鄭注雲：「耑讀為輇，或作輇。」彼經作耑，一部《禮記》作輇，或作摶。彼經不為輇者，但耑、輇字雖異，其義同，故此雲或作輇也。但為摶者，非車之體，不從之，取其耑字。或有作團字，團又轉誤為國字者，故《既夕記》雲「遂匠納車於階間」，注雲：「車，載柩車，《周禮》謂之蜃車，《雜記》謂之團車，《喪大記》又謂之國車也。」先鄭雲「抱磨，磨下車也」者，於義無所當，故後鄭不從也。後鄭雲「適曆執綍者名也」者，謂天子千人，分佈於六綍之上。謂之適曆者，分佈稀疏得所，名為適曆也。雲「遂人主陳之」者，案上《遂人》雲「及窆陳役」是也。雲「而遂師以名行校之」者，但執綍之人，背碑負引而退行，遂師抱持版之名字，巡行而校錄之，以知在否，故雲抱磨也。
軍旅、田獵，平野民，掌其禁令，比敘其事而賞罰。（平，謂正其行列部伍也。鄭司農雲：「比讀為庀。」○比敘，匹爾反，出注。行列，戶剛反。）
疏「軍旅」至「賞罰」○釋曰：軍旅謂征伐，田獵謂四時田。雲「平野民」者，謂遂師平正六遂之民，故雲平野民也。雲「比敘其事而賞罰」者，遂師校比次敘其行伍，而行賞罰也。○注「平謂」至「為庀」○釋曰：《周禮》之內雲「比」者，後鄭皆為校比，先鄭皆為庀。庀為具，得通一義，故引之在下也。
遂大夫，各掌其遂之政令。以歲時稽其夫家之眾寡、六畜、田野，辦其可任者與其可施捨者，以教稼穡，以稽功事。掌其政令、戒禁，聽其治訟。（施讀亦為弛。功事，九職之事，民所以為功業。）
疏「遂大」至「治訟」○釋曰：此一經與《遂師職》意同，但互見其義耳。○注「施讀」至「功業」○釋曰：雲「功事，九職之事，民所以為功業」者，大宰以九職任萬民，彼雲任，即此功事，謂任之使有功者也。
令為邑者，歲終則會政致事。（不言其遂之吏，而言為邑者，容公邑及卿大夫王子弟之采邑政令、戒禁，遂大夫亦施焉。）
疏注「不言」至「施焉」○釋曰：言之者，若直言遂之吏，則不容公邑與采邑。今遂大夫不言遂之吏，變雲「為邑」，則遂中可以兼公邑、采邑二者，故雲「政令、戒禁，遂大夫亦施焉」。以其《遂人》雲「掌野」，又雲「以達於畿」，故知亦施政令戒禁。
正歲簡稼器，脩稼政。（簡猶閱也。稼器、耒耜、鎡基之屬。稼政，孟春之《月令》所雲皆脩封疆，審端徑術，善相丘陵、阪險、原隰，土地所宜，五穀所殖，以教道民，必躬親之。○術，音遂。相，息亮反。道，音導。）
疏注「間猶」至「親之」○釋曰：雲「稼器，耒耜、鎡基之屬」者，其器中含有錢鎛之等，故雲之屬也。雲「稼政，孟春之《月令》所雲皆脩封疆」者，此是《月令》。鄭注彼封疆，謂田首之分界也。雲「審端徑術」者，鄭彼注 「術當為遂」，即引《遂人職》雲「夫間有遂，遂上有徑」，當審之使脩理也。雲「善相丘陵、阪險、原隰」者，土之高者曰丘，大阜曰陵，坡者曰阪險，下濕者曰隰，高平曰原也。雲「土地所宜」者，即丘陵已下，若高田種黍稷、下田種稻麥、丘陵阪險種桑棗是也。雲「以教道民，必躬親之」者，彼約束典田，大夫必身親檢校之，以證稼政之事。
三歲大比，則帥其吏而興，明其有功者，屬其地治者。（興，舉民賢者能者，如六鄉之為也。興猶舉也，屬猶聚也。又因舉吏治有功者，而聚敕其餘以職事。○比，毗誌反，下「徵比」及注同。屬，音燭，聚也，注同。治，直吏反。）
疏「三歲」至「治者」○釋曰：雲「三歲大比」已下，若鄉大夫三歲大比興賢者能者，其義同，變之耳。雲「帥其吏」者，則遂大夫已下，縣正至鄰長。○注 「興」至「職事」○釋曰：雲「興，舉民賢者能者，如六鄉之為也」者，此文不具，故鄭就鄉大夫解之。彼以鄉飲酒興賢能者，厥明，獻賢能之書於王，王拜而受之，登於天府，內史貳之。此職亦然也。雲「興猶舉也，屬猶聚也」者，謂當興舉之時，因舉治民之吏，鄰長以上吏之有功者而升之。又聚其地治鄰長以上，敕之以職事，使之不慢也。
凡為邑者，以四達戒其功事，而誅賞廢興之。（四達者，治民之事，大通者有四：夫家眾寡也，六畜車輦也，稼穡耕耨也，旗鼓兵革也。）
疏「凡為」至「興之」○釋曰：此言「為邑」者，義如上。不言遂之吏而言為邑者，容公邑及采邑也。雲「以四達戒其功事」者，達，通也。謂將四通之事以戒敕其功事。功事，即上注九職之功業也。雲「而誅賞廢興之」者，此亦如《天官》注「大有功不徒興，又賞之；大無功不徒廢，又誅之」，故誅賞廢興連言之也。○注「四達」至「革也」○釋曰：鄭知四達是「夫家」已下者，此無正文，唯約上下文而知義爾。案《遂師》雲「夫家眾寡六畜車輦」，此《遂大夫》亦雲夫家眾寡，以教稼穡。《酇長》雲「以旗鼓兵革帥而至」，又雲「趨其耕耨」。鄭據而言，故以四事當此四達。
縣正，各掌其縣之政令徵比，以頒田裏，以分職事，掌其治訟，趨其稼事而賞罰之。（徵，徵召也。比，案比。○趣，如字，李倉苟反，本又作趨，音促。）
疏「縣正」至「罰之」○釋曰：以一遂有五縣，故雲「各掌其縣之政令徵比」者，謂政教號令、徵發校比之等也。雲「以頒田裏」者，亦如上文「夫一廛田百畝」也。雲「以分職事」者，即九職之功事也。
若將用野民師田、行役、移執事，則帥而至，治其政令。（移執事，移用其民。鄭司農雲：「謂轉相佐助。」）
疏「若將」至「政令」○釋曰：雲「若將用野民」者，言將事未至之時，預徵召野民也。言「師田」，謂出師征伐及田獵也。言「行役」，謂若巡狩及功役。言「移執事」，謂移徙用民以執事也。
既役，則稽功會事而誅賞。
疏「既役」至「誅賞」○釋曰：此經結上文功役之事，事訖乃稽考其功多少，當計會其事之可否，而有功者賞，無功者誅也。
鄙師，各掌其鄙之政令、祭祀。（祭祀，祭禜也。○禜，音詠。）
疏「鄙師」至「祭祀」○釋曰：五鄙為縣，五百家為鄙，故雲「各掌其鄙之政令」也。○注「祭祀祭禜也」○釋曰：知鄙祭禜者，鄙與六鄉黨同，黨祭禜，故知此鄙所祭祀謂祭禜也。
凡作民，則掌其戒令。（作民，謂起役也。）
疏注「作民謂起役也」○釋曰：知作民是起役者，案下《酇長》雲：「若作其民而用之，則以旗鼓兵革帥而至。」又上文每雲「野役」，故知此作民亦是起役事也。
以時數其眾庶，而察其媺惡而誅賞。（時，四時也。○數，色主反，下同。媺，音美。）
疏注「時四時也」○釋曰：知「時，四時」者，見《鄉師職》雲「凡四時之徵令」，則凡言歲時者，皆是四時。唯《鄉師》雲「周萬民之艱厄」，而雲「歲時巡國及野」者，鄭注雲「隨其事之時，不必四時，艱厄非常故也」。
歲終，則會其鄙之政而致事。
酇長，各掌其酇之政令，以時校登其夫家，比其眾寡，以治其喪紀、祭祀之事。（校猶數也。）
疏「酇長」至「之事」○釋曰：以其一鄙五酇，故雲「各當其酇之政令」也。雲「以治其喪紀」者，謂民之喪紀，若《鄉師》所雲「族共喪器」之類。治其祭祀者，謂若族祭酺之類。若然，縣當祭社，與州同。縣正、鄙師、酇長皆不言所祭神者，六遂與六鄉，互見其義也。
若作其民而用之，則以旗鼓、兵革帥而至。若歲時簡器，與有司數之。（簡器，簡稼器也。兵器亦存焉。有司，遂大夫。）
疏「若作」至「數之」○釋曰：言「作其民而用之」者，謂師田及巡守之等。直言以旗鼓兵革，不言車輦，文不具。○注「簡器」至「大夫」○釋曰：雲「簡器，簡稼器也」者，見《遂大夫職》雲「正歲簡稼器，脩稼政」，則此官與遂大夫共簡之，故注雲「有司遂大夫」也。知兵器亦存焉者，以遂大夫雲簡稼器，此不言稼，直雲器，故知器中兼有兵器，旗鼓、兵革亦有在其中也。
凡歲時之戒令皆聽之，趨其耕耨，稽其女功。（聽之，受而行之也。雲功，絲枲之事。）
疏「凡歲」至「女功」○釋曰：此酇長彌親民，故趨其耕耨，並稽考女功之事。○注「聽之受」至「之事」○釋曰：鄭知聽之為受而行之，非聽斷之者，以酇長中士官，惟承受遂人已下之事，不得專聽斷，故知聽謂受聽而行之也。知女功絲枲者，案《禮記·內則》論女功雲「執麻枲，治絲繭」，故知此女功亦治絲枲，以為布帛。
裏宰，掌比其邑之眾寡與其六畜、兵器，治其政令。（邑猶裏也。）
疏「裏宰」至「政令」○釋曰：裏宰二十五家，不言「各」者，文承遂師以下，皆言「各掌」，此亦各掌可知。○注「邑猶裏也」○釋曰：邑是人之所居之處，裏又訓為居，故雲「邑猶裏也」。
以歲時合耦於鋤，以治稼穡，趨其耕耨，行其秩敘，以待有司之政令，而徵斂其財賦。（《考工記》曰：「耜廣五寸，二耜為耦。」此言兩人相助耦而耕也。鄭司農雲：「鋤讀為藉。」杜子春雲：「鋤讀為助，謂相佐助也。」玄謂鋤者，裏宰治處也，若今街彈之室。於此合耦，使相佐助，因放而為名。季冬之《月令》：「命農師計耦耕事，脩耒耜，具田器。」是其歲時與？合人耦，則牛耦亦可知也。秩敘，受耦相佐助之次第。○治處，直吏反。街，音佳。彈，如字，一音丹。放，沈方往反。）
疏 「以歲」至「財賦」○釋曰：雲「歲時」者，亦謂歲之四時。雲「合耦於鋤」者，鋤，助也，謂合兩兩相佐助於裏宰處。雲「以治稼穡」者，謂治理其民，使為春稼秋穡之事。雲「趨其耕耨」者，謂使民趨時以春耕夏耨。雲「行其秩敘」者，謂民使行其合耦，使有次第。雲「以待有司之政令而徵斂其財賦」者，以六遂之賦稅，縣師徵之，旅師斂之，則此財賦言待有司徵斂者，謂縣師、旅師也。○注「考工」至「次第」○釋曰：鄭引《考工記》者，欲證合耦為二人共發一尺之地，乃成畎以通水之意也。先鄭雲「鋤讀為藉」者，藉，借也，非相佐助之義，故後鄭不從之也。杜子春讀鋤為助，謂相佐助也，於義合，但文今不足，故後鄭增其義也。「玄謂鋤者，裏宰治處也，若今街彈之室」者，鄭以漢法況之，漢時在街置室，檢彈一里之民，於此合耦，使相助佐，因放而名鋤也。引《月令》者，證歲時合耦之事。秦周政令或異，故雲是其歲時與，言「與」以疑之也。雲「合人耦則牛耦亦可知也」者，周時未有牛耦耕，至漢時，搜粟都尉趙過始教民牛耕。今鄭雲合牛耦可知者，或周末兼有牛耦，至漢趙過乃絕人耦，專用牛耦，故鄭兼雲焉。雲「秩敘，受耦相佐助之次第」者，或家有一夫，二夫共耦，若長沮、桀溺耦而耕，或先後次第相佐助為之也。
鄰長，掌相糾相受。（相糾，相舉察。）
疏「鄰長」至「相受」○釋曰：鄰長，不命之士為之，各領五家。使五家有過，各相糾察。宅舍有故，又相容受也。凡邑中之政相讚。（長短使相補助。）
疏「凡邑」至「相讚」○釋曰：雲「邑中」者，亦謂一里之內。有上政令徵求，則五鄰共相讚助。此則以長補短，故鄭雲「長短使相補助」也。徙於他邑，則從而授之。（從猶隨也。授猶付也。）
疏「徙於」至「授之」○釋曰：古者三年大比，民或於是徙，謂不便其居則徙於他。遷向他遂，非直從授之，明無罪過，亦當以旌節將行，如六鄉，《比長》雲「徙於他，則以旌節而行之。出鄉無節，則唯圜土內之」是也。
