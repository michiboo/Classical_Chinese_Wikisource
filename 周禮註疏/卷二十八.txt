◎夏官司馬第四
疏鄭雲：「象夏所立之官。馬者，武也，言為武者也。夏整齊萬物，天子立司馬，共掌邦政，政可以平諸侯，正天下，故曰統六師平邦國。」
惟王建國，辨方正位，體國經野，設官分職，以為民極。乃立夏官司馬，使帥其屬而掌邦政，以佐王平邦國。（政，正也，政所以正不正者也。《孝經說》曰：「政者，正也，正德名以行道。」）
疏注「政正」至「行道」○釋曰：為正者，取平正之義。大司馬主六軍，所以正諸侯違王命不正者，故鄭雲「所以正不正」，是以康子問政，孔子雲：「子帥以正，孰敢不正。」「《孝經說》」者，是《孝經緯》文。雲「政者，正也，正德名以行道」者，亦是正者先自正已之德名以行道，則天下自然正。引之，以證正不正之事。
政官之屬：大司馬，卿一人；小司馬，中大夫二人；軍司馬，下大夫四人；輿司馬，上士八人；行司馬，中士十有六人；旅下士三十有二人。府六人，史十有六人，胥三十有二人，徒三百有二十人。（輿，眾也。行，謂軍行列。晉作六軍而有三行，取名於此。○輿，音餘。行，戶剛反，注同。行，行列反。）
疏「政官」至「十人」○釋曰：此序官從大司馬至府六人，其數與諸官同。自史以下則異，諸官皆雲：「史十二人，胥十二人，徒百二十人。」獨此官「史十有六人，胥三十二人，徒三百二十人」，與諸官異者，以大司馬大災六軍，軍事尚嚴，特須監察，故胥徒獨多。是以襄公三年六月，晉悼公會諸侯，盟於雞澤。秋，晉侯之弟揚於亂行於曲梁，魏絳戮其仆。晉侯怒，對曰：「使臣斯司馬，臣聞師眾以順為武。」是其尚嚴也。○注「輿眾」至「於此」○釋曰：「輿，眾」者，按《左氏傳》僖二十八年「晉侯聽輿人之誦」，是輿為眾之義也。雲「行謂軍行列」者，《詩》雲「寘彼周行」，是行得為行列。雲「晉作六軍而有三行，取名於此」者，《左氏》僖二十八年雲：「晉侯作三行以禦狄。」注雲：「晉置上中下三軍，令複增置三行，避天子六軍之名，以所加三軍者謂之三行。」彼名軍為行，取於此行司馬之名也。
凡製軍，萬有二千五百人為軍，王六軍，大國三軍，次國二軍，小國一軍，軍將皆命卿；二千有五百人為師，師帥皆中大夫；五百人為旅，旅帥皆下大夫；百人為卒，卒長皆上士；二十五人為兩，兩司馬皆中士；五人為伍，伍皆有長。（軍、師、旅、卒、兩、伍，皆眾名也。伍一比，兩一閭，卒一旅，旅一黨，師一州，軍一鄉，家所出一人。將、帥、長、司馬者，其師吏也。言軍將皆命卿，則凡軍帥不特置，選於六官、六鄉之吏。自鄉以下，德任者使兼官焉。鄭司農雲：「王六軍，大國三軍，次國二軍，小國一軍，故《春秋傳》有大國、次國、小國，又曰：『成國不過半天子之軍。周為六軍，諸侯之大者三軍可也。』《詩·大雅·常武》曰：『赫赫明明，王命卿士，南仲大祖，大師皇父，整我六師，以修我戎，既儆既戒，惠此南國。』《大雅·文王》曰：『周王於邁，六師及之。』此周為六軍之見於經也。《春秋傳》曰：『王使虢公命曲沃伯以一軍為晉侯。』此小國一軍之見於傳也。百人為卒，二十五人為兩，故《春秋傳》曰：『廣有一卒，卒偏之兩。』」○軍將，子匠反，凡軍將將帥之類放此。帥，所類反。下「將帥」之字皆同。卒，子忽反，後皆同。卒長，丁丈反，卷內不出者放此。比，毗誌反。大祖，音泰，下「大師」及下文「大仆」同。皇父，音甫。儆，本亦作敬，京領反。見，賢遍反，下同。廣，光浪反。）
疏「凡製」至「有長」○釋曰：雲此大國、次國、小國者，皆以命數，同者軍數則同，則上公為大國，侯伯為次國，子男為小國也。魯是侯爵，而《魯頌》雲「公徒三萬」，注雲：「萬二千五百人為軍，大國三軍，合三萬七千五百人。言三萬者，舉成數也。」然當公之時，其實二軍，故襄公十一年「作三軍」，則前無三軍矣。若僖公時有三軍，則中間應有舍文。注《詩》為三軍者，作詩之人舉魯盛時而言。若然，魯公伯禽之時則三軍矣。《魯語》季武子為三軍，叔孫昭子曰「不可」，又雲「今我小侯也」，明大侯之時有三軍矣。鄭答林碩為二軍之大數者，以實言之也。此言「軍將皆命卿」，及「師帥皆中大夫」，「旅帥皆下大夫」，「卒長皆上士」，「兩司馬皆中士」，「伍皆有長」者，皆據在鄉為鄉大夫、州長、黨正、族師、閭胥、比長時尊卑命數而言。伍皆有長是比長下士，不言皆下士者，以眾多官卑，故略而不言也。○注「軍師」至「之兩」○釋曰：鄭以經伍兩卒旅師軍皆據在鄉內民數而言者，以其凡出軍皆據六鄉為數，是以《小司徒》雲「凡起徒役無過家一人」，是以鄭據在鄉之數而以家出一人結之也。鄭雲「言凡軍將皆命卿，則凡軍帥不特置，選於六官六鄉之吏」者，鄭雲選於六官者，謂王朝六卿，此六軍之將，還選六卿中有武者為君將也。又別言六鄉之吏者，整六卿大夫及州長、黨正、六師、閭胥、比長中有武者，今出軍之爵，還選在鄉所管之長為軍吏也。鄭必知還遣本長為軍吏者，見《管子》雲「因內政寄軍令」，且經並據在卿時尊卑而言，故知因遣其鄉之官而領之也。是以《州長職》注雲：「掌其戒令賞罰。」自黨已下，注皆雲「因為旅帥」，「因為卒長」。閭胥以下，雖不言「因為」，義可知。又雲「自卿已下，德任者使兼官焉」者，按《大司馬》雲「師都載旃，鄉遂載物」，鄭雲：「鄉遂大夫或載旃，或載物，眾屬軍吏無所將。」則自卿已下至伍長，有武德堪任為軍之吏者乃兼官。兼官者，在鄉為鄉官，在軍為軍吏。若無武德不堪任為軍吏者，則眾屬他軍吏，身不得為軍吏，是無所將也。是以《詩》雲「韎韐有奭，以作六師」，鄭雲：「諸侯世子除三年之喪，不遇爵命，服士服而來，時有征伐之事，天子以其吏任為軍將。」是代為軍將之事。則王朝之官有武德者，皆君使為軍吏也。先鄭雲「王六軍」已下複引諸文者，以當時有不信《周禮》者，故引為證。言《春秋》有大國、有次國、有小國者，此亦《春秋》正文。成三年：「冬十一月，晉侯使荀庚來聘，衛侯使孫良夫來聘，公問諸臧宣叔曰：『中行伯之於晉，其位在三。孫子之於衛也，位為上卿，將誰先？』對曰：『次國之上卿，當大國之中，中當其下，下當其上大夫。小國之上卿，當大國之下卿，中當其上大夫，下當其下大夫。上下如是，古之製也。衛在晉，不得為次國。晉為盟主，其將先之。』丙午，盟晉。丁未，盟衛。」蓋指此為大國、次國、小國也。雲「又曰成國不過半天子之軍，周為六軍，諸侯之大者三軍可也」者，襄十四：「年晉侯舍新軍，禮也。成國禮不過半天子之軍，周為六軍，諸侯之大者三軍可也。」晉雖為侯爵，以世為霸主，得置三軍，故為禮也。雲 「此周為六軍之見於經也」者，此引《春秋》及《大雅·常武》與《文王》，皆是正經，故雲之見於經也。此經言「軍」，而《詩》雲「師」者，此皆軍也。故鄭答林碩雲：「軍者，兵之大名，軍禮重言軍，為其大悉，故《春秋》之兵，雖有累萬之眾，皆聽師。《詩》雲『六師』，即六軍也。」然軍旅卒兩皆眾名，獨舉師者，故《易·師·彖》雲：「師貞，丈人吉，無咎。」軍二千五百人為師，丈之言長也，以法度為人之長，故吉無咎。謂天子諸侯而主軍，軍將皆命卿，天子六軍，兵眾之名移矣。正言師者，出兵而多，以軍為名，次以師名，少旅為名，言眾，舉中言之也。由此言之，故以師為大名，不言軍，為其大悉。不言旅，為其中。故以師表名，見其得中以兼上下。言軍以軍為名，謂征伐。次以師為名，謂君行師從。少以旅為名，謂卿行旅從之時也。雲「《春秋傳》曰：『王使虢公命曲沃伯以一軍為晉侯。』此小國一軍之見於傳」者，莊十六年傳文。以其新並晉國，雖為侯爵，以小國軍法命之，故一軍也。雲「故《春秋傳》曰『廣有一卒，卒偏之兩』」者，宣十二年，欒武子說楚之軍法雲「其君之戎，分為二廣」，服氏雲：「左右廣各十五乘」。「廣有一卒」，服氏雲：「百人為卒，言廣有卒為承也。」「卒偏之兩」，服氏雲：「五十人曰偏，二十五人曰兩。廣既有一卒為承，承有偏，偏有兩，故曰卒偏之兩。」引之，以證卒是百人、兩為二十五人意也。
一軍則二府，六史，胥十人，徒百人。
疏「一軍」至「百人」○釋曰：此非掌也，有軍則置之，無則已。府史不言府二人、史六人，而逆言其數者，欲見所置非常，故倒言以見義也。
司勳，上士二人，下士四人，府二人，史四人，胥二人，徒二十人。（故書「勳」作「勳」。鄭司農雲：「勳讀為勳。勳，功也。此官主功賞，故曰掌六鄉賞地之法以等其功。」○勳，香雲反，劉音訓。）
疏「司勳」至「十人」○釋曰：此已下六十官，以大司馬主軍法，所有軍事及武勇、官爵、賞賚、整齊之等皆屬焉。序官前後，亦不據尊卑，直取事急者居前，事緩者居後。是以司勳及馬質已下，皆士官而居前，射人、諸子、司士之等，大夫官而居後也。但司馬主征伐，軍無賞，士不往，凡軍以賞為先。故僖二十八年秋，七月，晉文公獻俘、授馘、飲至、大賞。武王入殷，封功臣謀士，師尚父為首，故司勳列位在前。上士二人為官，下士四人為之佐。府二人主藏文書，史四人作文書草。胥二人為十長，徒二十人給徭役。○注「故書」至「其功」○釋曰：先鄭不從古書「勳」而從「勳」者，勳是古字，從今之勳也。雲「掌六鄉賞地之法以等其功」者，《司勳職》文。
馬質，中士二人，府一人，史二人，賈四人，徒八人。（質，平也。主買馬，平其大小之賈直。○賈，音嫁，注及下同。）
疏注「質平」至「賈直」○釋曰：司馬者，主以供軍之用，馬質主平馬賈買之，故亦列職居前也。然不使與校人相近而在此者，平馬大小賈直，故使與量人相近故也。以其主司馬，故屬夏官。
量人，下士二人，府一人，史四人，徒八人。（量猶度也，謂以丈尺度地。○量，音亮，或音良，下同。度，待洛反，下同。）
疏注「量猶」至「度地」○釋曰：在此者，以其掌營軍之壘舍，量其市朝州塗軍社之所理，其中雖有餘事，要以軍事為重，故亦列職於此也。小子，下士二人，史一人，徒八人。（小子主祭祀之小事。）
疏注「小子」至「小事」○釋曰：在此者，以其職有掌小祭祀羞羊肆，釁軍器，師田掌斬牲徇陳之事，故屬此也。羊人，下士二人，史一人，賈二人，徒八人。
疏「羊人」○釋曰：羊人在此者，以其職有掌羊牲又祭祀割牲等之事，羊屬南方火，司馬火官，故在此。按《說卦》雲「《兌》為羊」，注雲：「其畜好剛鹵。」又《易說》雲：「大山失金雞，西嶽亡玉羊。」玉羊者，西嶽之精，而羊不在西方者，羊有二義。按《五行傳》雲：「視之不明，則有羊禍。」注雲：「羊，畜之遠視者，屬視。」故列在夏官，兌為羊，又屬西方也。
司爟，下士二人，徒六人。（故書「爟」為「燋」。杜子春雲：「燋當為爟，書亦或為爟，爟為私火。」玄謂爟讀如予若觀火之觀。今燕俗名湯熱為觀，則爟火謂熱火與？○司爟，古喚反。燋，哉約反，李又音灼。觀，古喚反，下同。與，音餘。）
疏注「故書」至「火與」○釋曰：在此者，按其職有行火之政令，火屬南方，故在此也。子春不從古書「燋」，還從「爟」。「爟為私火」者，民間理爨之火為私火，亦如後鄭為熱火也。後鄭「讀如予若觀火」者，盤庚告其群臣，不欲徙而匿情者，予若觀熱也。我有刑罰如熱火可畏。故引燕俗以湯熱為觀，亦取熱火之義。後鄭雲「謂熱火與」者，對《秋官·司烜氏》「以夫燧取火於日」，中為明者，為冷火，破字為疑，故雲「與」也。孔安國以觀為視，我觀汝情如視火，與鄭義異也。若然，司烜氏不在此者，彼取金義，故在秋官也。
掌固，上士二人，下士八人，府二人，史四人，胥四人，徒四十人。（固，國所依阻者也。國曰固，野曰險。《易》曰「王公設險，以守其國」。）
疏注「固國」至「其國」○釋曰：鄭雲「固，國所依阻者也」者，欲見固據在國而言。雲「國曰固，野曰險」者，對下文司險是在野之義也。以其《掌固職》雲「掌脩城郭、溝池、樹渠之固」，並據國而言，《司險職》雲「周知山林川澤之阻，而達其道路」，皆據在野而言，故知在野曰險。又引《易》者，《易·坎卦·彖》雲：「天險，不可升。地險，山川丘陵，王公設險以守其國。」引之證固是在國，王公設之以守國。若然，《易》雲「王公設險」，險即此固，以其言王公設之，非是在野自然之險者也。是對文則險固異，散則險固通名也。掌固、司險在此者，取整齊之義故也。
司險，中士二人，下士四人，史二人，徒四十人。
掌疆，中士八人，史四人，胥十有六人，徒百有六十人。（疆，界也。○疆，居良反，注及後同。）
疏「掌疆」至「十人」○釋曰：在此者，按其職闕，雖未知其事，蓋掌守疆界，亦是禁戒之事，故在此也。
候人，上士六人，下士十有二人，史六人，徒百有二十人。（候，候迎賓客之來者。）
疏注「候候」至「來者」○釋曰：在此者，按其職雲：「各掌其方之道治，與其禁令，以設候人。」是迎賓客之事。故《詩》雲「彼候人兮，荷戈與祋」，亦是武事，故在此也。
環人，下士六人，史二人，徒十有二人。（環猶卻也，以勇力卻敵。○環，戶關反，劉戶串反。卻，起略反，下同。）
疏注「環猶」至「卻敵」○釋曰：在此者，按其職雲：「掌致師，察軍慝」，皆是軍師之事也，故在此也。
挈壺氏，下士六人，史二人，徒十有二人。（「挈」讀如「絜發」之絜。壺，盛水器也。世主挈壺水以為漏。○挈，劉苦結反，一音結，又戶結反。盛，音成。）
疏注「挈讀」至「為漏」○釋曰：在此者，按其職雲：「掌挈壺以令軍井，挈轡以令舍，挈畚以令糧。」又雲：「凡軍事懸壺，以序聚柝。」皆為軍事，按在此也。鄭讀「挈」如絜發之「絜」者，《詩》雲「總角之宴」，《毛傳》雲：「總角，結發。」此鄭依毛傳，絜即結之義也。鄭雲「世主挈壺水以為漏」者，以其稱「氏」，此則官有世功，則以官為氏，故以世主解之也。
射人，下大夫二人，上士四人，下士八人，府二人，史四人，胥二人，徒二十人。
疏「射人」○釋曰：在此者，以其主射事。射即武事，故在此也。服不氏，下士一人，徒四人。（服不，服不服之獸者。）
疏注「服不」至「獸者」○釋曰：在此者，以其服不服之獸，象王者伐叛柔服之義，故在此也。射鳥氏，下士一人，徒四人。（○射，食亦反。）
疏「射鳥氏」○釋曰：在此者，按其職雲：「掌射鳥。」亦是武事，在此宜也。
羅氏，下士一人，徒八人。（能以羅罔捕鳥者。《郊特牲》曰：「大羅氏天子之掌鳥獸者。」○搏鳥，音博，一音付，本又作捕，音步。）
疏注「能以」至「獸者」○釋曰：在此者，按其識雲：「掌羅烏鳥。」亦是武事，故在此也。引《郊特牲》雲「大羅氏天子之掌鳥獸」者，按彼雲：「大羅氏，天子之掌鳥獸者，諸侯貢屬焉。」彼大羅氏則此羅氏，為一。彼稱大，對諸侯。此直曰羅氏，此無所對，故不稱大。此職唯羅鳥，不主獸，彼兼言獸者，諸侯所貢鳥獸屬焉，則兼掌所貢之獸也。
掌畜，下士二人，史二人，胥二人，徒二十人。（畜謂斂而養之。○畜，許六反，注同，劉許又反。）
疏注「畜謂斂而養之」○釋曰：在此者，按其職雲：「掌養鳥而阜藩教擾之。」是專養鳥，其職注謂「鵝鶩之屬」，是斂而養之。鳥是羽蟲，屬南方，故在此也。
司士，下大夫二人，中士六人，下士十有二人，府二人，史四人，胥四人，徒四十人。
疏「司士」○釋曰：在此者，以其職雲「掌以德詔爵，以功詔祿」，與《大司馬》雲「進賢興功」同，故列職於此也。
諸子，下大夫二人，中士四人，府二人，史二人，胥二人，徒二十人。（諸子，主公卿大夫士之子者，或曰庶子。）
疏注「諸子」至「庶子」○釋曰：在此者，按其職雲：「若有甲兵之事，則授之車甲。」故亦在此也。鄭雲：「諸子，主公卿大夫士之子者。」按其職雲：「掌國子之倅。」倅，副代父者，是公卿大夫士之適子皆是倅，故鄭曆言之。」雲「或曰庶子」者，按《禮記·燕義》稱此諸子為庶子，故言或曰，以其《燕禮》有庶子執燭之事，彼稱諸子謂之庶子，故《燕義》兼說天子諸子之事，諸庶為一，皆掌公卿大夫士之適，故通謂之庶子也。
司右，上士二人，下士四人，府四人，史四人，胥八人，徒八十人。（右謂有勇力之士，充王車右。）
疏注「右謂」至「車右」○釋曰：在此者，王車之右，執幹戈以衛王，亦是武事，故在此也。鄭知勇力者，其職雲：「國之勇力之士能用五兵者屬焉。」鄭雲：「選右當於中。」是用勇力充之者也。
虎賁氏，下大夫二人，中士十有二人，府二人，史八人，胥八十人，虎士八百人。（不言徒，曰虎士，則虎士徒之選有勇力者。○賁，音奔，下同。）
疏注「不言」至「力者」○釋曰：在此者，亦衛守王，在此宜也。鄭雲「不言徒曰虎士，則虎士徒之還勇力者」，以其在胥下，例皆是徒，今不言徒而曰虎士，明先是徒之選有勇力者，乃為之以當徒處。
旅賁氏，中士二人，下士十有六人，史二人，徒八人。
疏「旅賁氏」○釋曰：在此者，按其職雲：「掌執戈盾，夾王車而趨，左八人，右八人，車止則持輪。」言旅，見其眾，言賁，見其勇。亦是衛守王事，故在此也。
節服氏，下士八人，徒四人。（世為王節所衣服。○為，於偽反。）
疏注「世為」至「衣服」○釋曰：在此者，按其職雲：「郊祀，二人執戈，送逆屍，從車。」亦是武事，故在此也。鄭雲「世為王節所衣服」，以其著服與王為節而稱「氏」，故知官有世功，則曰官旅。然凡稱氏者，鄭雖不釋為世功，但注有詳略，從可知也。
方相氏，狂夫四人。（方相猶言放想，可畏怖之貌。○放想，方丈反，本或作[A105]，音同。）
疏注「方相」至「之貌」○釋曰：在此者，按其職雲：「蒙熊皮，黃金四目，玄衣朱裳，執戈揚盾。」可畏怖，亦是武事，故在此也。鄭雲「方相猶言放想」者，漢時有此語，是可畏布之貌，故雲方相也。
大仆，下大夫二人；小臣，上士四人；祭仆，中士六人；禦仆，下士十有二人，府二人，史四人，胥二人，徒二十人。（仆，侍禦於尊者之名，大仆其長也。）
疏注「仆侍」至「長也」○釋曰：在此者，凡言仆禦者，是武衛之事。又《大仆職》「凡軍旅田役讚王鼓」，是幾仆禦皆連類在此也。大仆已下四官因仍同府史之等者，六仆已下至禦仆，乃是別職同官，故同府史也。《小臣》其職雲：「掌王之小命，詔相王之小法儀。」《祭仆》其職雲：「掌受命於王以視祭祀。」 《禦仆》其職雲：「掌群吏之逆及庶氏之複。大仆為長，故連類在此。若然，府、史、胥、徒在禦仆下者，是四官別職同官，故共府史胥徒也。
隸仆，下士二人，府一人，史二人，胥四人，徒四十人。（此吏而曰隸，以其事褻。○褻，息列反。）
疏注「此吏」至「事褻」○釋曰：在此者，以仆皆在此，故亦在此。但所掌事褻，故別官職，不屬大仆。鄭雲「此吏而曰隸，以其事褻」者，此經言下士二人，即是吏。按《秋官》有「罪隸」已下，是奴稱隸，以其掌褻，故與賤同稱隸也。
弁師，下士二人，工四人，史二人，徒四人。（弁者，古冠之大稱。委貌、緇布曰冠。○弁，皮彥反。稱，尺證反。）
疏「弁師」至「四人」○釋曰：在此者，以夏物長大而盛壯，人年長大乃冠，以象夏，故不同司服在《春官》，而在此也。○注「弁者」至「曰冠」○釋曰：按《禮記·郊特牲》及《士冠記》，皆雲夏收、殷哻、周弁，三代皆祭冠，則弁亦冕也。即是六冕皆得稱弁。若然，皮弁、爵弁自然是弁，故鄭雲「弁者，古冠之大稱」也。雲「委貌、緇布曰冠」者，此二者對皮弁、爵弁、六冕，惟曰冠。若散文亦得言弁，故《司服》雲：「凡田冠弁服，凶事服弁服。」皆得言弁也。
司甲，下大夫二人，中士八人，府四人，史八人，胥八人，徒八十人。（甲，今之鎧也。司甲，兵戈盾官之長。○鎧，苦愛反。盾，常九反，又音九。）
疏注「甲今」至「之長」○釋曰：在此者，其職雖闕，但甲者軍師所用，在此宜也。言「甲今之鎧」者，今古用物不同，其名亦異。古用皮謂之甲，今用金謂之鎧，從金為字也。雲「司甲兵戈盾官之長」者，以其此官下大夫，又在上，已下皆士官，故雲長也。
司兵，中士四人，府二人，史四人，胥二人，徒二十人。
疏「司兵」○釋曰：在此者，按其職雲：「掌五兵、五盾及授兵，從司馬之法。」此亦為軍事，在此宜也。
司戈盾，下士二人，府一人，史二人，徒四人。（戈，今時句孑戟。○句孑，古侯反，下音結。）
疏「司戈」至「四人」○釋曰：在此者，按其職雲：「祭祀，授旅賁殳、故士戈盾，授舞者兵。」皆武事，故在此也。○注「戈今時句孑戟」○釋曰：按《冬官·冶氏》「為戈戟」，戈則兩刃，長六尺六寸。戟則三刃，長丈六尺。形既不同，鄭雲「戈句孑戟」而為一物解之者，鄭舉漢法以況之，漢時見戈有旁出者為句孑，亦名胡孑，故號戈為句孑戟也。
司弓矢，下大夫二人，中士八人，府四人，史八人，胥八人，徒八十人。（司弓矢，弓弩矢箙官之長。○箙，音服。）
疏注「司弓」至「之長」○釋曰：在此者，按其職雲：「掌六弓、四弩、八矢。」給武之所用，在此宜也。雲「司弓矢，弓弩矢箙官之長」者，司弓矢下大夫，已下繕人、槁人皆士官，故得與人為長也。鄭雲：「司弓弩，即繕人也。」
繕人，上士二人，下士四人，府一人，史二人，胥二人，徒二十人。（繕之言勁也，善也。）
疏注「繕之」至「善也」○釋曰：在此者，按其職雲：「掌王之用弓、弩、矢、箙。」亦是武事，故在此也。雲「繕之言勁也，善也」者，以其所掌弓弩有堅勁而善堪為王用者，乃入繕人以共王，故鄭為此解之也。
槁人，中士四人，府二人，史四人，胥二人，徒二十人。（鄭司農雲：「槁讀為芻槁之槁，箭幹謂之槁。此官主弓弩箭矢，故謂之槁人。」○槁，古老反。幹，如字，沈古旱反。）
疏注「鄭司」至「槁人」○釋曰：在此者，職雲：「掌六弓、八矢、四弩。」是軍事所用，故在此也。先鄭雲「箭幹謂之槁」，按《冬官·矢人》雲「以其笴厚，為之羽深」，後鄭雲「笴讀為槁，謂矢幹，古文假借字。」則此槁人非直掌矢槁，兼主弓弩矢箙等，而雲槁人者，以槁為主耳。故雲「此官主弓弩箭矢，故謂之槁人」。
戎右，中大夫二人，上士二人。（右者，參乘。此充戎路之右，田獵亦為之右焉。○乘，繩證反。）
疏注「右者」至「右焉」○釋曰：此戎右並下仆馭在此者，皆是防衛之官，故皆在此。雲「古者參乘」者，若在軍為元帥，則將居鼓下，將在中，禦者在左。若凡平兵車，則射者左，禦者居中。若在國，則尊者在左，禦者亦中央。其右是勇力之士，執幹戈常在左右。故雲古者參乘也。雲「此充戎路之右，田獵亦為之右」者，按《巾車》玉路有五，按下文仆亦有五，惟此戎右已下有三，不見玉路、祀之路之右，又不見木路、田路之右，故以田戎相類，齊祀相因，故以類相兼，故戎右兼田右，齊右兼祀右。若然，仆有五，不兼者，仆難於右，是以六藝之中有五禦，而不言右也。按《巾車》，玉路居前，戎路在後。此右在前，又戎右大夫，齊右下大夫，道右上士，戎右官又尊者，夏官主事尚威武，故戎右居前，使官尊也。
齊右，下大夫二人。（充玉路、金路之右。○齊，側皆反，下「齊仆」並注同。）
疏注「充玉路之右」○釋曰：充玉路為主，故雲齊。按《曲禮》雲「立如齊」，注「齊謂祭祀時」。則齊雖施於祭前，當祭時亦名齊，故得兼金玉二路。而鄭不言，亦以其齊同故也。
道右，上士二人。（充象路之右。）
疏注「充象路之右」○釋曰：在朝所以行道，是以名車為道車。以中車五路差之，上已有玉、金、革、木之等，此道右當充象路之右可知。不兼而官卑者，以其上四事簡，故使兼。此道右每日視朝，行事繁，故不兼。以其事卑於齊戎之等，故官職卑也。
大馭，中大夫二人。（馭之最尊。○馭，音禦。）
疏注「馭之最尊」○釋曰：在此者，亦是衛守之事，在此宜也。雲「馭之最尊」者，以其禦玉路以祀，故雲最尊。以是特尊，不與下同名仆，而謂之大馭也。若然，戎右在前，尚威武，此戎仆在前者，以其仆雖駕馭為難，仍非武事，故退戎仆於後，進大馭於前也。仍尊戎仆在齊仆之上，而使中大夫為之，與戎右尊卑同也。
戎仆，中大夫二人。（馭言仆者，此亦侍禦於車。）
疏注「馭言」至「於車」○釋曰：上大仆已下言「仆」，並是侍禦之官稱仆。今此馭車之人亦言仆者，在車亦是侍禦之類，故雲「亦侍禦於車」也。
齊仆，下大夫二人。（古者王將朝覲會同，必齊，所以敬宗廟及神明。○朝，直遙反，後「朝覲」皆同。）
疏注「古者」至「神明」○釋曰：齊而敬神明者，按《曲禮》下注雲：「春夏受贄於朝，受享於廟，秋冬一受之於廟。」是朝覲敬宗廟。按《覲禮》及《司儀》，會同之時，設方明於壇上，設六玉以禮方明之神，是會同敬神明。《巾車》雲：「金路，建大旂以賓。」則金路主為賓路。賓路則諸侯與王行朝覲會同之禮，故鄭以朝覲會同以釋齊也。
道仆，上士十有二人。（王朝朝莫夕，主禦王以與諸臣行先王之道。○朝，朝上如字，下直遙反。莫，音暮。）
疏注「王朝」至「之道」○釋曰：按上齊右見下至齊仆皆三人，唯戎右與道僕人數多者，則戎右有所斬殺，故《左氏傳》晉縛秦囚，萊駒為右，使萊駒斬之，故人多也。道仆所以特多者，以朝夕在朝，來往駕脫，難而且煩，故人最多也。鄭雲「王朝朝莫夕主禦」者，此釋人多之意。雲「王以與諸臣行先王之道」者，此釋稱道之言也。
田仆，上士十有二人。
疏「田仆」○釋曰：人亦多者，王有四時之田，兼有園囿遊獵及取鮮獸之等，亦是事繁而難，故亦特多也。馭夫，中士二十人，下士四十人。
疏「馭夫」○釋曰：按其職雲「掌馭貳車、從車、使車」之等，馭仆之類，故亦在此。馭夫總六十人，按《校人》：「三乘為皂，皂一趣馬。三皂為係，係一馭夫。」則馬三十六匹一馭夫，計良二千一百六十匹，則六十馭夫。又駑六麗一師，六師一趣馬，六趣馬一馭夫，則一馭夫主四百三十二匹。駑千二百九十六匹，則馭夫三人，並前六十三人，與此不合者，蓋此《序官》脫三人也。
校人，中大夫二人，上士四人，下士十有六人，府四人，史八人，胥八人，徒八十人。（校之為言校也，主馬者必仍校視之。校人，馬官之長。○校，戶教反，字從木，若從手旁作，是比校之字耳，今人多亂之，注「校之」、「校人」同。）
疏「校人」至「十人」○釋曰：在此者，以馬共軍所用，故其職雲：「凡軍事，物馬而頒之。」故在此。官特尊而多者，以王馬多故也。○注「校之」至 「之長」○釋曰：雲「校之為言校也」者，讀從《曲禮》與《少儀》效馬、效羊，取效見義，以其養官畜者必效見之。故鄭雲：「主馬者必仍校視之。」仍者，相仍有時數數程見之也。雲「校人馬官之長」者，與下趣馬至圉人為長，有事皆取長官法度。
趣馬，下士，皂一人，徒四人。（趣馬，趣養馬者也。鄭司農說以《詩》曰「蹶維趣馬」。○趣，七口反，劉清須反，注同。皂，才早反。趣養，清須反，又七口反，一音七句反。蹶，居衛反。）
疏注「趣馬」至「趣馬」○釋曰：在此者，按其職雲「掌正良馬而齊其飲食」，是以鄭雲「趣馬趣養馬者」，故在此也。先鄭說以《詩》雲「蹶惟趣馬」者，彼《詩》是剌幽王之詩，其詩臣名蹶，惟作趣馬之官，權寵之例，引以證趣馬是官名也。
巫馬，下士二人，醫四人，府一人，史二人，賈二人，徒二十人。（巫馬，知馬祖、先牧、馬社、馬步之神者。馬疾若有犯焉則知之，是以使與醫同職。）
疏「巫馬」至「十人」○釋曰：巫知馬崇，醫知馬病，故連類在此也。有賈者，治馬死生，須知馬價，故有賈人也。○注「巫馬」至「同職」○釋曰：「馬祖」之等，並在下文。有人犯者與為崇，巫則知之，為之謝過。必與醫同職者，巫言無崇，則是時氣，及損傷付醫治之，故二官同職也。
牧師，下士四人，胥四人，徒四十人。（主牧放馬而養之。○牧，舊音目，劉音茂，沈音木。）
疏注「主牧放馬而養之」○釋曰：在此者，按其職雲「掌牧地」，是放馬，故與校人連類在此也。
廋人，下士，閑二人，史二人，徒二十人。（廋之言數。○廋，所求反。數，色主反，數之同。）
疏注「廋之言數」○釋曰：在此者，按其職雲「掌十有二閑之政阜馬佚特」之等，故與馬官連類在此也。
圉師，乘一人，徒二人。圉人，良馬匹一人，駑馬麗一人。（養馬曰圉。四馬為乘。良，善也。麗，耦也。○圉，魚呂反。乘，繩證反，注同。麗，如字。）
疏「圉師」至「一人」○釋曰：在此者，以其掌養馬也。○注「養馬」至「耦也」○釋曰：在此者，按其職雲掌養馬芻牧之事，以役圉師。亦是為馬，故亦連類在此也。
職方氏，中大夫四人，下大夫八人，中士十有六人，府四人，史十有六人，胥十有六人，徒百有六十人。（職，主也，主四方之職貢者。職方氏，主四方官之長。）
疏注「職主」至「之長」○釋曰：在此者，司馬主九畿，職方製其貢，事相成，故在此。官尊而人多，以其主天下人民貢賦之事，事繁故也。雲「主四方官之長」者，與下諸言方者為長也。
土方氏，上士五人，下士十人，府二人，史五人，胥五人，徒五十人。（土方氏主四方邦國之土地。）
疏注「土方」至「土地」○釋曰：在此者，按其職雲：「以土地相宅，而建邦國都鄙。」與職方連類在此也，故主四方邦國之土地。
懷方氏，中士八人，府四人，史四人，胥四人，徒四十人。（懷，來也，主來四方之民及其物。）
疏注「懷來」至「其物」○釋曰：在此者，按其職雲：「掌來遠方之民，致方貢，致遠物。」故與職方連類在此也。
合方氏，中士八人，府四人，史四人，胥四人，徒四十人。（合方氏主合同四方之事。）
疏注「合方」至「之事」○釋曰：在此者，按其職雲：「掌達天下之道路，通其財利，同其數器。」故注雲「主合同四方之事」，故亦連數在此也。
訓方氏，中士四人，府四人，史四人，胥四人，徒四十人。（訓，道也，主教道四方之民。○道，音導，下同。）
疏注「訓道」至「之民」○釋曰：在此者，按其職雲：「掌道四方之政事與其上下之誌，誦四方之傳道。」故注雲「教導四方之民」，故連類在此也。
形方氏，中士四人，府四人，史四人，胥四人，徒四十人。（形方氏主製四方邦國之形體。）
疏注「形方」至「形體」○釋曰：在此者，按其職雲：「掌製邦國之地域，而正其封疆。」故注雲「主製四方邦國之形體」，故連類在此。
山師，中士二人，下士四人，府二人，史四人，胥四人，徒四十人。
疏「山師」○釋曰：在此者，按其職雲：「掌山林之名，辨其物與其利害，而頒之於邦國，使致其珍異之物。」按《王製》雲：「名山大澤不以封。」故天子立山師，以遙掌之使貢，故與職方亦連類在此也。
川師，中士二人，下士四人，府二人，史四人，胥四人，徒四十人。
疏「川師」○釋曰：在此者，按其職與山師同，故亦連類在此。
邍師，中士四人，下士八人，府四人，史八人，胥八人，徒八十人。（邍，地之廣平者。○邍，音原。）
疏注「邍地之廣平者」○釋曰：在此者，按其職雲：「掌四方之地名，辨其丘陵、墳衍、原隰之名。」故連類在此也。注雲「邍，地之廣平者」，《爾雅》文也。
匡人，中士四人，史四人，徒八人。（匡，正也，主正諸侯以法則。）
疏「匡人」至「八人」○釋曰：在此者，按其職雲：「掌達法則、匡邦國而觀其慝，使無敢反側，以聽王命。」注雲「主正諸侯以法則」，故連類在此也。
撢人，中士四人，史四人，徒八人。（撢人，主撢序王意，以語天下。○撢，他南反，與探同。語，魚據反。）
疏注「撢人」至「天下」○釋曰：在此者，按其職雲：「掌誦王誌，道國之政事，以巡天下之邦國而語之。」故注雲「主撢序王意，以語天下」，故連類在此也。
都司馬，每都上士二人，中士四人，下士八人，府二人，史八人，胥八人，徒八十人。（都，王子弟所封及三公采地也。司馬主其軍賦。）
疏「都司」至「十人」○釋曰：言「每都上士二人」已下者，此王自以臣為司馬，遙掌都內。故其職雲「掌都之士庶子及其眾庶、車馬、兵甲之戒令」，聽於國司馬，既是軍，故在此也。○注「都王」至「軍賦」○釋曰：鄭據何知都惟有王子弟所封及三公采地，不通卿大夫者，按《司裘》雲：「諸侯則共熊侯、豹侯，卿大夫則共麋侯。」卿不入諸侯之中，故知義然。雲「司馬主其軍賦」者，即《司馬法》雲「成出士十人，徒二十人」之等，並是都司馬所主也。
家司馬，各使其臣，以正於公司馬。（家，卿大夫采地。正猶聽也。公司馬，國司馬也。卿大夫之采地，王不特置司馬，各自使其家臣為司馬，主其地之軍賦，往聽政於王之司馬。王之司馬其以王命來有事，則曰國司馬。）
疏注「家卿」至「司馬」○釋曰：雲「家卿大夫采地」者，按《載師職》「家邑任稍地」謂大夫采地，「小都任縣地」謂卿之采地，「大都任疆地」謂三公采地，則卿入小都中。今此經直言「家」，而小都入家中，不在上都中者，司馬主軍事，嚴凝為主，須辨尊卑，故依《司裘》卿與大夫不得稱諸侯者為家，又不使王臣為之也。若然，都宗人、家宗人及都士、家士皆使王臣為之者，都家宗人有祖王之廟，九皇六十四民，王所當祭，故使王臣為之。都家之士，以獄訟刑罪，王政之重，非王臣不決，故亦使王臣為之，但非嚴凝，故卿入都耳。雲「王之司馬其以王命來有事，則曰國司馬」者，其職雲「以聽於國司馬」，對此從下向上則曰公司馬。
