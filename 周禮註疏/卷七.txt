司書掌邦之六典、八法、八則、九職、九正、九事邦中之版，土地之圖，以周知入出百物，以敘其財，受其幣，使入於職幣。（九正謂九賦九貢。正，稅也。九事謂九式，變言之者，重其職。明本而掌之，非徒相副貳也。敘猶比次也，謂鉤考其財幣所給，及其餘見，為之簿書。故書受為授。鄭司農云：「授當為受，謂受財幣之簿書也。」玄謂亦受錄其餘幣，而為之簿書，使之入於職幣。幣物當以時用之，久藏將朽蠹。○正，音征，注同。比，毗誌反。見，賢遍反，下同。簿，步故反，下同。蠹，都路反。）
疏「司書」至「職幣」○釋曰：言「掌邦之六典」已下，至「周知入出百物」已上，所掌與司會同者，以其司會主鉤考，司書掌書記之，司書所記，司會鉤考之，故二官所掌，其事通焉。九職即《司會》九功也，九正即《司會》九賦九貢也，九事即《司會》九式也，邦中之版、土地之圖，即《司會》版圖也。周知入出百物者，即《司會》百物財用，一也。雲「以敘其財」者，敘謂比次其財，知用多少。雲「受其幣」者，百官所用餘財，送來與司書，司書受其幣，使入於職幣之官，不入本府。○注 「九正」至「朽蠹」○釋曰：知「九正謂九賦九貢」者，案上《司會》有九賦九貢，此《司書》則有九正，無九賦九貢，故知九正則是九賦九貢也。言九正者，謂此二者之財皆出於正稅，故鄭雲「正，稅也」。又雲「九事謂九式」者，九式，據用財言之，九事據用財所為之事，其理一也。雲「變言之者，重其職」，謂變九賦九貢言九正，變九式言九事也，重以其職。「明本而掌之，非徒相副貳也」，其相副貳者，謂《司會》八法八則之貳是也。雲「所給及其餘見為之簿書」者，司書周知入出百物，以敘其財，明知敘其財者，所給諸官餘不盡者，即以餘見為之簿書，擬與司會鉤考之。「玄謂亦受錄其餘幣，而為之簿書」者，此增成先鄭受謂受財幣之簿書。雲「幣物當以時用之，久藏將朽蠹」者，釋經百官餘幣不入於本府而入於職幣之意。若入本府，即是久藏，將恐朽爛蠹敗，故入職幣，使人占賣之，本在生利也。
凡上之用財用，必考於司會。（上謂王與塚宰。王雖不會，亦當知多少而闕之。司會以九式均節邦之財用。）
疏注 「上謂」至「財用」○釋曰：知「上謂王與塚宰」者，案《內府》職雲「凡王及塚宰賜與，則共之」，明此上中有塚宰可知。雲「王雖不會，亦當知多少而闕之」 者，案上《膳夫》、《庖人》及《外府》等，皆言王及後不會。此經上之用財必考於司會者，此之所考，但知多少而闕之，非是會計與王為限。雲「司會以九式均節邦之財用」者，欲見司書用財必考於司會之意。
三歲則大計群吏之治，以知民之財器械之數，以知田野夫家六畜之數，以知山林川澤之數，以逆群吏之徵令。（械猶兵也。逆，受而鉤考之。山林川澤童枯則不稅。○械，戶戒反。畜許又反。）
疏「三歲」至「徵令」○釋曰：言三歲者，三年一閏，天道小成。考校群吏，須有黜陟，故云「三歲則大計群吏之治」，群吏則百官也。「以知民之財用器械之數」者，民之財用謂幣帛多少，器謂禮樂之器，械謂兵器，弓矢戈殳戟矛。此等則器械之數皆知之。「以知田野」，謂百畝之田在野。「夫家」者，謂男夫婦女。「六畜」者，謂馬牛羊豕犬雞之數。又雲 「以知山林川澤之數」者，案《大司徒》地有十等，不言丘陵墳衍原隰者，略言之也。又雲「以逆群吏之徵令」者，逆謂鉤考也。此司書知民之財器已下，川澤已上，恐其群吏濫徵斂萬民，故知此本數乃鉤考其徵令也。○注「械猶」至「不稅」○釋曰：「山林川澤童枯則不稅」者，山林不茂為童，川澤無水為枯。所稅者，稅其有。今山林不茂則無材木，川澤無水則無魚鱉、蒲葦，故不稅之。
凡稅斂，掌事者受法焉。及事成，則入要貳焉。（法猶數也，應當稅者之數。成猶畢也。○斂，力驗反。）
疏「凡稅」至「貳焉」○釋曰：言「凡稅斂」者，謂若地官閭師、旅師徵斂之官。所欲稅斂，掌事者皆來司書處受法焉。及事成，收斂畢入要，寫一通副貳文書，名為要，入司書。故云「入要貳」焉。必來受法又入要貳者，以司書知財器已下之數，擬後鉤考之也。○注「法猶」至「畢也」○釋曰：雲「應當稅者之數」，即上田野夫家之等，是其本出稅者之數也。
凡邦治，考焉。（考其法於司書。）
疏「凡邦治考焉」○釋曰：邦之所治有善惡，皆來考於司書者，以司書大計群吏之治，知其功過故也。
職內掌邦之賦入，辨其財用之物而執其總，以貳官府都鄙之財入之數，以逆邦國之賦用。（辨財用之物，處之，使種類相從。總謂簿書之種別與大凡。官府之有財入，若關市之屬。○種，章勇反。）
疏 「職內」至「賦用」○釋曰：雲「掌邦之賦入」者，謂九職九貢九賦之稅入皆掌之。獨雲賦入者，賦是總名，下言賦者皆此類也。「辨其財用之物」，凡所稅入者，種類不同，須分別之。「而執其總」者，總謂稅入多少總要簿書。又雲「以貳官府都鄙之財入之數」者，官府財入，謂若關市之稅、都鄙之財入。都鄙謂三等采地，采地之稅四之一。言貳者，謂職內受取一通副貳文書，擬鉤考，以逆邦之賦用之者，職內既知財入之數，鉤考用賦多少，知其得失。○注 「辨財」至「之屬」○釋曰：言「辨財用之物，使種類相從」者，但賦之所入，先由職內，始至大府，大府分致於眾府，以是分別，使眾類相從。雲「官府之有財入，若關市之屬」者，司關、司市皆屬地官。關市皆有出稅，故知官府之有財入若關市也。言之屬者，兼有城十二門，亦有稅入。
凡受財者，受其貳令而書之。（受財，受於職內以給公用者。貳令者，謂若今御史所寫下本奏，王所可者。書之，若言某月某日某甲，詔書出某物若干，給某官某事。○寫，戶嫁反。）
疏「凡受」至「書之」○釋曰：其有官府合用官物而受財者，並副寫一通敕令文書與職內，然後職內依數付之，故云受其貳令書之。○注「受財」至「某事」○釋曰：雲「貳令，謂若今御史所寫下本奏，王所可者」，案《御史職》雲「掌讚書」。彼注云：「王有令，則以書致之。」則讚為辭，若今尚書作詔文，是其用官財者，先奏白於王，王許可，則御史讚王為辭。下職內是其貳令，職內則書之為本案，然後給物與之。若然，職內主入，職歲主出。職內分置於眾府，所以得有物出與入者，職內雖分置眾府，職內亦有府，貨賄留之者，故得出給，故《大府職》雲「頒其賄於受用之府」，鄭注雲「受用之府若職內」是也。
及會，以逆職歲與官府財用之出，（亦參互鉤考之。）
疏「及會」至「之出」○釋曰：「及會」者，謂至歲終會計。「以逆職歲」者，逆謂鉤考也。職歲主出，職內主人，以己之入財之數，鉤考職歲出財之數。又雲「與官府財用之出」者，謂職歲出財與官府所用之數並鉤考之。○注「亦參互鉤考之」○釋曰：鄭雲「參互鉤考」者，案《司會》「以參互考之」，鄭彼注云：「參互謂司書之要貳。」職內之入，職歲之出，以三官相鉤考。此職內逆職歲，明兼有司書之要貳，故言參互。言「亦」者，亦如大府也。
而敘其財以待邦之移用。（亦鉤考今藏中餘見，為之簿。移用謂轉運給他。○藏，才浪反。）
疏「而敘」至「移用」○釋曰：案《司書》云：「以敘其財。」鄭彼注云：「敘猶比次，謂鉤考其財幣所給及其餘見，為之簿書，入職幣也。」此言敘財，亦謂比次職內藏中餘見，為簿書，以待邦之移用，更給他官。若然，職內既非常府，其所藏者，唯當歲所用，故用不盡者移用之也。
職歲掌邦之賦出，以貳官府都鄙之財出賜之數，以待會計而考之。（以貳者，亦如職內書其貳令而編存之。○編，必綿反，又必連反，一音方千反。）
疏 「職歲」至「考之」○釋曰：雲「掌邦之賦出」者，職內主入，職歲主出。職內所入於眾府，所用之多少，皆主之，故云掌邦之賦出。但九貢、九賦、九功之用皆主之，特言賦者，亦如《職內》雲「賦」，賦是總稱也。雲「以貳官府都鄙之財出賜之數」者，《職內》云：「以貳官府都鄙之財入之數。」此職歲以貳官府都鄙之財出賜之數，二官一入一出，皆書其貳，共相鉤考，故《職內》雲「以逆邦之賦用」。此《職歲》雲「以待會計而考之」，其事通也。○注「以貳」至「存之」○釋曰：雲「亦如職內書其貳令而編存之」者，《職內》雲「凡受財者，受其貳令而書之」。此官主出，所出亦皆由上令。所出前後不同，亦皆書其貳令，編存為案，以待會計而考之也。
凡官府都鄙群吏之出財用，受式法於職歲。（百官之公用式法多少，職歲掌出之舊用事存焉。）
疏「凡官」至「職歲」○釋曰：官府都鄙出財用，皆來受法者，以其出財用皆為有事，事有舊法，用有常，職歲出財，皆有舊法式在於職歲，故須受法於職歲也。
凡上之賜予，以敘與職幣授之。（敘受賜者之尊卑。）
疏「凡上」至「授之」○釋曰：上謂王與塚宰。所有小賜予之事，則《職幣》所雲「小用賜予」是也，故云「以敘與職幣授之」。及會，以式法讚逆會。（助司會鉤考群吏之計。）
疏「及會」至「逆會」○釋曰：案司會以逆群吏之治，而聽其會計，此官主式法出財用。及，至也。至歲終會計之時，則以式法讚助司會鉤考會計之事，故云「以式法讚逆會」。
職幣掌式法以斂官府都鄙與凡用邦財者之幣，（幣謂給公用之餘。凡用邦財者，謂軍旅。）
疏「職幣」至「之幣」○釋曰：職幣主餘幣給諸官之用，亦依法式與之，故云「掌式法以斂官府」已下之幣。幣則餘幣也。○注「幣謂」至「軍旅」○釋曰：雲「幣謂給公用之餘」者，以其此官主斂餘幣，故知幣謂給公用之餘。知凡用邦財是軍旅者，見經斂官府都鄙，別言用邦財，故知用邦財謂國之大事，唯有軍旅。
振掌事者之餘財，（振猶抍也，檢也。掌事謂以王命有所作為。先言斂幣後言振財，互之。○抍，音拯。）
疏「振掌」至「餘財」○釋曰：振者，抍也，檢也。以財與之謂之抍，知其足剩謂之檢。掌事奉王命有所造為，故職幣檢掌事者。有餘則受取，故云「振掌事者之餘財」。○注「振猶」至「互之」○釋曰：知「掌事謂以王命有所作為」者，以其上經官府已下是其國家常事，此別言掌事，是王命有所作為。又雲「先言「斂幣後言振財，互之」者，凡用國家財物，皆先振而後斂。今於上文直言斂不言振，亦振之，下言振財有餘，亦斂之可知，故言互之也。
皆辨其物而奠其錄，以書楬之，以詔上之小用賜予。（奠，定也。故書錄為祿。杜子春云：「祿當為錄，定其錄籍。」鄭司農云：「楬之，若今時為書以著其幣。」○楬，其列反。著，直略反，徐張恕反。）
疏 「皆辨」至「賜予」○釋曰：上經既斂得幣，皆當辨其物，知其色類及善惡。「而奠其錄」者，謂定其所錄簿書色別，各入一府。「以書楬之」者，謂府別各為一牌，書知善惡價數多少，謂之楬。又雲「以詔上之小用賜予」者，詔猶告也。職幣既知府內，則告上之王與塚宰小用賜予之事，此謂常賜予。《玉府》所雲「凡王之好賜共其貨賄」，及《內府》雲「凡王塚宰之好賜」，此二者非常賜與。外府及典絲枲三官言賜予者，與此職幣同，亦是國家常賜予。
歲終，則會其出。
疏「歲終則會其出」○釋曰：以其職幣主出，故歲終與司會會之。下讚之，亦謂讚司會會之事也。凡邦之會事，以式法讚之
司裘掌為大裘，以共王祀天之服。（鄭司農云：「大裘，黑羔裘，服以祀天，示質。」）
疏「司裘」至「之服」○釋曰：言「為大裘」者，謂造作黑羔裘。裘言大者，以其祭天地之服，故以大言之，非謂裘體侈大，則義同於大射也。雲「以共王祀天之服」者，謂四時所有祭天之事皆共之，不限六天之大小。直言祀天，案《孝經緯·鉤命決》云：「祭地之禮與天同。」牲玉皆不同。言同者，唯據衣服，則知崑崙神州亦用大裘可知。○注「鄭司」至「示質」○釋曰：先鄭知「大裘黑羔裘」者，祭服皆玄上纁下，明此裘亦羔裘之黑者，故知大裘黑羔裘。又雲「服以祀天，示質」者，以其袞已下皆有采章，惟此大裘更無采章，故云質。案《鄭志》「大裘之上又有玄衣，與裘同色」，亦是無文采。
中秋獻良裘，王乃行羽物。（良，善也。中秋鳥獸毪<毛隹>毨，因其良時而用之。鄭司農云：「良裘，王所服也。行羽物，以羽物飛鳥賜群吏。」玄謂良裘，《玉藻》所謂黼裘與？此羽物，小鳥鶉雀之屬，鷹所擊者。中秋鳩化為鷹，中春鷹化為鳩，順其始殺，與其將止，而大班羽物。○中，音仲，注同。<毛隹>，音毛。毨，先典反。與，音餘。鶉，音淳。）
疏「中秋」至「羽物」○釋曰：良，善也。仲秋所獻善裘者，為八月誓獮田所用，故獻之。王乃行羽物者，行，賜也。以羽鳥之物賜群臣，以應秋氣也。○注「良善」至「羽物」○釋曰：雲「中秋鳥<毛隹>毨」者，此是《尚書·堯典》文。案彼註： 「毨，理也，毛更生整理。」引之者，證仲秋有良裘意，故鄭雲「因其良時而用之」也。司農雲「良裘，王所服」者，先鄭意，良裘王所服，故仲秋獻之。群臣所服裘，在下經「季秋獻功裘」是也。後鄭不從之者，《月令》雲「孟冬，天子始裘」，此良裘若是王之所服裘，何得在仲秋？故後鄭不從。「玄謂良裘，《玉藻》所謂黼裘與」者，案彼文雲「唯君有黼裘以誓獮」。獮是仲秋田獵之名，彼獮田用黼裘，與此仲秋獻良裘同時，皆不為寒設，故知此良裘則與彼黼裘一也。但無正文，約與之同，故言「與」以疑之也。言黼裘者，白與黑謂之黼，謂狐白與黑羔合為黼文，故謂之黼裘。秋氣嚴猛，取斷割之義，故用黼。謂之良裘者，下經功裘之等臣所服，見人功粗。良裘與大裘皆君所服，針功細密，故得良裘之名。又雲「此羽物，小鳥鶉雀之屬，鷹所擊者」，案《夏官·羅氏》：「仲春，羅春鳥，行羽物。」彼注云：「羽物，若今南郡黃雀之屬。」彼黃雀即此雀之屬，此鶉與雀亦是鷹所擊，故連言鶉也。雲「仲秋鳩化為鷹，仲春鷹化為鳩」者，此並《月令》文。引此者，證此仲秋行羽物，與《月令》仲秋鳩化為鷹殺物之時，是順其始殺也，故行羽物。又雲仲春鷹化為鳩者，證羅氏仲春行羽物，與《月令》仲春鷹化為鳩止殺之時，故云 「與其將止」。雲「班羽物」者，總結春秋二時皆大班行羽物。
季秋，獻功裘，以待頒賜。（功裘，人功微粗，謂狐青麛裘之屬。鄭司農云：「功裘，卿大夫所服。」○麛，音迷。）
疏「季秋」至「頒賜」○釋曰：案《詩》云：「七月流火，九月授衣」，此季秋則是九月授衣之節。「季秋，獻功裘，以待頒賜」者，功裘之內有群臣所服之裘，故言以待頒賜。○注 「功裘」至「所服」○釋曰：言「功裘，人功微粗」者，此對良裘與大裘人功微密，此裘人功粗，故名功裘。又雲「謂狐青麛裘之屬」者，案《玉藻》「君子狐青裘，豹褎；麛裘，青犴褎」。彼雲君子，鄭雲「君子，大夫士也」。以其彼雲豹褎、青犴褎，褎用雜，故為大夫士。若君則用純。引此者，證功裘中有此狐青麛裘，以待頒賜。《玉藻》仍有羔裘、狐裘，亦是臣之所服裘，不引之者，「之屬」中含之矣。若然，狐青裘者，鄭《玉藻》注雲「蓋玄衣之裘」。天子下至士玄端之服皆服之。又雲麛裘者，鄭彼注引孔子素衣麛裘，謂是君臣視朔之服。彼雲羔裘，注引孔子緇衣羔裘。鄭注《論語》云：「君之視朝之服，亦卿大夫士祭於君之服。」若然，卿大夫助祭用冕服，士用爵弁。君朝服冕服羔裘，卿大夫士弁冕用羔裘。至於朝服亦用羔裘，即是君臣祭服朝服同服羔裘也。又雲狐裘者，鄭注《玉藻》引孔子黃衣狐裘，謂是十月農功畢，臘祭先祖之服。據鄉來所解四種之裘，君臣同有，以其經雲「以待頒賜」，唯據其臣。若據天子諸侯，除大裘之外亦入此功裘之中。案《玉藻》乃有狐白裘，據天子之朝，大夫已上所服亦入此功裘之中。鄭司農雲「功裘卿大夫所服」者，先鄭之意，以良裘王所服，故此功裘是卿大夫所服。後鄭引之在下者，經雲「以待頒賜」，據臣而言，司農雲功裘卿大夫所服，得為一義，故引之在下。
王大射，則共虎侯、熊侯、豹侯，設其鵠。諸侯則共熊侯、豹侯，卿大夫則共麋侯，皆設其鵠。（大射者，為祭祀射，王將有郊廟之事，以射擇諸侯及群臣與邦國所貢之士可以與祭者。射者可以觀德行，其容體比於禮，其節比於樂而中多者，得與於祭。諸侯，謂三公及王子弟封於畿內者。卿大夫亦皆有采地焉，其將祀其先祖，亦與群臣射以擇之。凡大射各於其射宮。侯者，其所射也。以虎熊豹麋之皮飾其側，又方製之以為[B16W]，謂之鵠，著於侯中，所謂皮侯。王之大射：虎侯，王所自射也；熊侯，諸侯所射；豹侯，卿大夫以下所射。諸侯之大射：熊侯，諸侯所自射；豹侯，群臣所射。卿大夫之大射，麋侯，君臣共射焉。凡此侯道，虎九十弓，熊七十弓，豹麋五十弓。列國之諸侯大射，大侯亦九十，參七十，幹五十，遠尊得伸可同耳。所射正謂之侯者，天子中之則能服諸侯，諸侯以下中之則得為諸侯。鄭司農云：「鵠，鵠毛也。方十尺曰侯，四尺曰鵠，二尺曰正，四寸曰質。」玄謂侯中之大小，取數於侯道。《鄉射記》曰：「弓二寸以為侯中。」則九十弓者，侯中廣丈八尺；七十弓者，侯中廣丈四尺；五十弓者，侯中廣一丈。尊卑異等，此數明矣。《考工記》曰：「梓人為侯，廣與崇方，參分其廣而鵠居一焉。」然則侯中丈八尺者，鵠方六尺；侯中丈四尺者，鵠方四尺六寸大半寸；侯中一丈者，鵠方三尺三寸少半寸。謂之鵠者，取名於鳱鵠。鳱鵠小鳥而難中，是以中之為雋。亦取鵠之言較，較者直也，射所以直己誌。用虎熊豹麋之皮，示服猛討迷惑者。射者大禮，故取義眾也。士不大射，士無臣，祭無所擇。故書「諸侯則共熊侯虎侯」，杜子春云：「虎當為豹。」○鵠，古毒反。為祭，於偽反。以與，音預，下「得與」同。行，下孟反。比，毗誌反，下同。而中，丁仲反，下「天子中之」、「以下中之」、「而難中」、「以中」皆同。所射，食亦反，下「自射」、「所射」、「共射」皆同。[B16W]，諸允反，本亦作準。著，直略反，又張略反。參，素感反。幹五，五旦反，劉音雁，本又作犴。遠，於萬反。正，音征，下同。鳱，音幹，劉音雁，一音岸。）
疏 「王大」至「其鵠」○釋曰：言「王大射」者，王將祭祀，選助祭之人，故於西郊小學之中，王與諸侯及群臣等行大射之法，故云王大射也。「則共虎侯、熊侯、豹侯」者，虎侯者，謂以虎皮飾其側。九十步之侯，王自射之也。熊侯者，以熊皮飾其側。七十步之侯，諸侯射之也。豹侯者，謂以豹皮飾其側。五十步之侯，孤卿大夫已下射之也。雲「設其鵠」者，其鵠還以虎熊豹皮為之。方製之，三分其侯，鵠居其一，故云設其鵠也。雲「諸侯則共熊侯」者，謂畿內諸侯、三公、王子、母弟熊侯，亦如王之熊侯，諸侯自射之。「豹侯」者，亦如王之豹侯，群臣共射之也。「卿大夫」者，謂王朝卿大夫。「則共麋侯」者，亦五十步，以麋皮飾其側，君臣共射之。雲「皆設其鵠」者，熊侯已下亦以熊豹麋之皮為鵠，三分其侯，鵠居一焉，故云設其鵠也。○注「大射」至「為豹」○釋曰：知大射為祭祀射者，見《禮記·射義》雲「天子大射謂之射侯」既雲「天子將祭，必先習射」，故知大射是將祭而射也。雲「王將有郊廟之事」者，郊謂祭五天帝於四郊。不言圓王祭昊天，亦有可知。廟謂祭先王先公皆是也。雲「以射擇諸侯」至「得與於祭」，皆《禮記·射義》文。案：彼雲「天子以射擇諸侯、卿大夫、士」，即雲「是故古者天子之制，諸侯歲獻貢士於天子，試之射宮，其容體比於禮，其節比於樂而中多者，得與於祭。而中少者，不得與於祭」。是其大射擇諸侯、群臣、貢士得與祭之事也。雲「諸侯謂三公及王子弟封於畿內者」，若六命賜官及建其長，立其兩可得及卿，此經卿與大夫同麋侯，明諸侯之內唯有三公王子弟也。言封畿內者，此謂王子弟無官，直得采地而已。言封畿內者，對魯、衛、晉、鄭之等封在外為諸侯者也。雲「卿大夫亦皆有采地焉」者，案《載師》「大都任畺地」，是此諸侯也。又雲「小都任縣地，家邑任稍地」，是其卿大夫亦皆有采地焉。雲 「其將祀其先祖，亦與其群臣射以擇之」者，諸侯亦與畿外諸侯同五廟，卿大夫亦三廟。此經不雲孤，孤六命，亦與卿同，是其祀先祖之事也。雲「凡大射各於其射宮」者，謂從王已下至大夫，大射各自於其西郊之學射宮之中。知然者，案《儀禮·大射》雲 「公入驁，自外而來入」，明王已下皆於郊學也。雲「侯者，其所射也」者，以其雖有正鵠之別，侯是總名，故云侯者所射也。雲「以虎熊豹麋之故飾其側」者，侯中上下俱有布一幅夾之，所飾者唯有兩傍之側，故云飾其側也。雲「又方製之以為[B16W]，謂之鵠，著於侯中」者，梓人為侯，廣與崇方，故云方製之。質者正也，所射之處，故名為質。三分其侯，鵠者於侯中。雲「所謂皮侯」者，所謂梓人張皮侯而棲鵠。雲「王之大射虎，侯王所自射也」者，遠近三等人有尊卑，分為三節，尊者射遠，卑者射近，故知王射虎侯。諸侯卑於天子，其自射射熊侯，明助王祭亦射熊侯。卿大夫卑於諸侯，以其自家射射麋侯五十步，明助王亦射豹侯五十步，故知射豹侯。卿大夫更言已下者，兼有士，亦射豹侯。諸侯之大射，熊侯諸侯所自射，豹侯群臣所射。以其唯有二侯，故分為二等。雲「卿大夫之大射，麋侯，君臣共射焉」者，以其唯有一侯故也。雲「凡此侯道，虎九十弓」至「五十弓」，並約《鄉射記》。案《鄉射記》雲「鄉侯侯道五十弓」。案《大射》大侯、糝侯、犴侯直言九十、七十、五十，不雲弓，故注《鄉射記》云：「大侯九十弓，糝侯七十弓，犴侯五十弓。」並約鄉侯有弓字，則《大射》所雲九十者九十弓，七十者七十弓，五十者五十弓可知也。天子三侯，與彼畿外諸侯同，但用皮別耳，故此注虎侯九十弓，熊侯七十弓，豹麋五十弓。雲「列國之諸侯大射，大侯亦九十，參七十，幹五十」者，《大射》所雲者是也。鄭注《大射》云：「大侯者，犴侯也。糝侯者，糝雜也。豹鵠而麋飾下，天子大夫也。犴侯者，犴鵠犴飾也。」雲「遠尊得伸可同耳」者，對此經畿內諸侯之近尊，不得同於天子三侯。雲「所射正謂之侯者，天子中之」已下，皆《禮記·射義》文。鄭司農雲「鵠，鵠毛也」者，先鄭意以鵠字與「鴻鵠」字同，故為鵠毛解之。案《梓人》雲「張皮侯而棲鵠」。毛非可棲之物，故後鄭不從。雲「方十尺曰侯」者，此先鄭之意，見鄉侯「五十弓，弓二寸，以為侯中，侯中一丈」，故云十尺。此先鄭唯解五十步侯，於義則可。若九十、七十、五十，其侯總方一丈，則不可，故後鄭不從。雲「四尺曰鵠」者，案《梓人》「三分其侯，鵠居一焉」，則無此方四尺曰鵠，故後鄭亦不從。雲「二尺曰正」者，案《梓人》「張皮侯而棲鵠」，大射之侯也。又雲「張五采之侯，遠國屬」，射之侯也。若然，賓射射正，大射射鵠。此既大射，正鵠雜言，故後鄭亦不從也。雲「四寸曰質」者，言質，即《詩》雲「發彼有的」。及鵠皆是一物，其鵠不止四寸而已，故後鄭亦不從。「玄謂侯中之大小取數於侯道」者，其侯道則去侯遠近之道，故引《鄉射記》。《鄉射記》曰「弓二寸以為侯中」者，二寸據把中側骨中身也。弓別取二寸以為侯身也。則九十弓者，侯中廣丈八尺者，據虎侯也。又雲七十弓者，侯中廣丈四尺者，據熊侯也。五十弓者，侯中廣一丈也者，據豹侯麋侯也。雲「尊卑異等，此數明矣」者，破司農總方十尺曰侯之言。「雲《考工記》曰梓人為侯，廣與崇方」 者，崇，高也。上下為崇，橫度為廣，如鄉者侯中丈八、丈四、一丈皆方，故云廣與崇方也。雲「參分其廣，鵠居一焉」者，謂三分丈八、丈四、一丈之侯，各取一分而為鵠，故云三分其廣，鵠居一焉。又雲「然則侯中丈八尺」者，鵠方六尺。自此已下，皆重釋鵠居一焉。之義以其侯中丈八，三六十八，故鵠居六尺。侯中丈四尺者，鵠方四尺六寸大半寸者，以其侯中丈四尺，取丈二尺，三四十二，得四尺；有二尺在，又取尺八寸，三六十八，又得六寸；有二寸在，寸各為三分，二寸並為六分；取二分名為三分寸之二，即是大半寸也，故云「鵠方四尺六寸大半寸」也。「侯中一丈者，鵠方三尺三寸少半寸」者，一丈取九尺，三三而九，得三尺。一尺在，又取九寸，得三寸，仍有一寸，分為三分，得一分，名為少半寸，故云「鵠方三尺三寸少半寸」。雲「謂之鵠者」，此鄭釋鵠還是虎豹等皮名為鵠意，故云謂之鵠者。取名於鳱鵠，鳱鵠者，案《淮南子》「鳱鵠知來」。俗雲「鳱鵠是小名捷黠者也，故云「鳱鵠小鳥而難中」。雲「亦取鵠之言較，較者直也，射所以直己誌」 者，案《禮記·射義》云：「循聲而發，不失正鵠。」若然，正鵠相對之物，若鵠為鳥，正亦為鳥，若鵠為直，正則為正直之正。故《射義》雲「射者內誌正，外體直。」是正鵠之名，各有二義。又雲「用虎熊豹麋之皮，示伏猛討迷惑」者，虎熊豹是猛獸，將以為侯，侯則諸侯也，是示能伏得猛厲諸侯。麋者，迷也，將以為侯，示能討擊迷惑諸侯。雲「射者大禮，故取義眾也」者，以其祭者是大事，射者觀德，故為大禮，故於三侯之上，取義眾多。雲「士不大射，士無臣，祭無所擇」者，案《孝經》云：「天子諸侯大夫皆言爭臣，士則言爭友，是無臣也。」大射者所以擇臣，士則無臣可擇，故經不言士之大射。士自無大射之禮，得與天子大射者，以其得助祭故也。是以鄭注雲「豹侯，卿大夫已下所射」，已下，即士也。至於賓射，士自為賓射，故《射人》雲「士犴侯二正，不得與天子賓射」，是以鄭《射人》注雲「此與諸侯射，士不與」是也。雲「故書諸侯則共熊侯虎侯，杜子春雲虎當為豹」，不從故書者，虎侯是天子大侯，不宜在諸侯熊侯之下，故不從也。
大喪，廞裘，飾皮車。（皮車，遣車之革路。故書廞為淫。鄭司農云：「淫裘，陳裘也。」玄謂廞，興也，若《詩》之興，謂象似而作之。凡為神之偶衣物，必沽而小耳。○廞，許金反，又火飲反。遣，棄戰反。興，虛譍反，下同。）
疏「大喪」至「皮車」○釋曰：大喪謂王喪。廞猶興也。興象生時裘而為之，謂明器中之裘，即上良裘、功裘等。雲「飾皮車」者，亦謂明器之車，以皮飾之。○注「皮車」至「小耳」○釋曰：皮車，遣車之革路者，案《冬官·考工記》飾車欲侈，棧車欲弇。除棧車之外皆用革鞔，即此皮車，非專革路。鄭特雲皮車革路者，此司裘所飾，唯革路而已。雲「故書廞為淫，鄭司農雲，淫裘陳裘也」者，此《周禮》一部之內，稱廞者眾多，故書皆為淫，先鄭皆為陳，後鄭皆破從興，興謂興象生時之物而作之。必知為陳非、為興是者，《車仆》雲「大喪，廞革車」，《圉人》雲「廞馬亦如之」，即是所廞車馬。又《禮記·檀弓》雲「竹不成用，瓦不成味，琴瑟張而不平，竿笙備而不和，皆是興象所作」。明器非陳設之理，故不從先鄭。「玄謂廞興也，若《詩》之興，謂象似而作之」者，象似生時而作，但粗惡而小耳。雲「凡為神之偶衣物，必沽而小耳」者，案《禮記·檀弓》孔子云：「謂為俑者不仁。」鄭以俑為偶也，故鄭云：「神之偶衣，謂作送死之衣，與生時衣服相似。」又雲「物沽而小」者，沽，粗也。謂其物沽略而又小，即竹不成用，瓦不成味是也。
凡邦之皮事，掌之。歲終則會，唯王之裘與其皮事不會。
掌皮掌秋斂皮，冬斂革，春獻之。（皮革逾歲乾久乃可用。獻之，獻其良者於王，以入司裘，給王用。）
疏「掌皮」至「獻之」○釋曰：雲「秋斂皮，冬斂革，春獻之」者，許氏《說文》「獸皮治去其毛曰革」，秋斂皮者，鳥獸毛毨之時，其皮善，故秋斂之。革乃須治，用功深，故冬斂之。乾久成善乃可獻，故春獻之也。○注「皮革」至「王用」○釋曰：知良者入司裘者，以其司裘掌為王大裘以下，故知良者入司裘也。
遂以式法頒皮革於百工。（式法，作物所用多少故事。）
疏「遂以」至「百工」○釋曰：上文獻良者入司裘，其餘入百工。因上事，故云「遂」也。「百工」者，即冬官六十官主作器物，若裘氏、韋氏、函人之類用皮者也。○注「式法」至「故事」○釋曰：雲「式法，作物所用多少故事」者，作，若裘氏作裘、函人作甲冑，謂皮革皆有用物多少之數，有舊法者也。
共其毳毛為氈，以待邦事。（當用氈則共之。毳毛，毛細縟者。○毳，尺稅反。縟，音辱。）
疏「共其」至「邦事」○釋曰：鄭雲「當用氈則共之」，謂若掌次張氈案，是當其用氈，則掌皮共毳毛與冬官，使作氈與掌次也。
歲終，則會其財齎。（財，斂財本數及餘見者。齎，所給予人以物曰齎。今時詔書或曰齎計吏。鄭司農云：「齎或為資。」○見，賢遍反。）
疏「歲終」至「財齎」○釋曰：歲終，周之十二月，則會計其皮之本數之財，及出與人物之齎，計知多少也。○注「財斂」至「為資」○釋曰：「財，斂財本數」者，經雲財與齎二者，並據皮革而言也。言斂財本數者，謂四方所有皮革之入掌皮之數，是本數也。雲「及餘見」者，謂出給不盡，見在庫者也。雲「予人以物曰齎」者，齎有兩義，上《外府》注「行道曰齎」，此皮革無行道所用之義，故齎為出給與人物解之也。雲「今時詔書或曰齎計吏」者，漢時考使謂之計吏，有詔賜與之則曰齎。引之，證齎是與人物也。「鄭司農雲齎或為資」，先鄭意，一部書齎或為資也。
內宰掌書版圖之法，以治王內之政令，均其稍食，分其人民以居之。（版謂宮中閽寺之屬及其子弟錄籍也。圖，王及後、世子之宮中吏官府之形象也。政令謂施閽寺者。稍食，吏祿稟也。人民，吏子弟。分之使眾者就寡，均宿衛。）
疏注 「版謂」至「宿衛」○釋曰：內宰既職當內事，與大宰主外事相似，故知版之所書者，謂宮中閽寺之屬並宮中官之子弟，皆屬內宰，書之於版焉。既主內事，故知所圖者，不出王及後、世子之宮中吏官府之形象也。又知「政令謂施閽寺」者，以其閽人主中門之禁，寺人掌王之內人之戒令，內宰為之長，故知政令者施之於閽人、寺人也。不言內小臣及內豎者，蓋亦施之也。雲「稍食，吏祿稟也」者，吏即閽寺弟子宿衛後宮者，宮正所均，謂宿衛王宮者，以米稟為祿之月俸。均之者，當知見在空闕也。雲「人民吏子弟」者，以其所均稍食是吏之子弟，明所分宿衛還是吏之子弟也。
以陰禮教六宮，（鄭司農云：「陰禮，婦人之禮。六宮後五前一，王之妃百二十人：後一人，夫人三人，嬪九人，世婦二十七人，女禦八十一人。」玄謂六宮，謂後也。婦人稱寢曰宮。宮，隱蔽之言。後象王，立六宮而居之，亦正寢一，燕寢五。教者，不敢斥言之，謂之六宮，若今稱皇后為中宮矣。《昏禮》：「母戒女曰：夙夜毋違宮事。」）
疏「以陰禮教六宮」○釋曰：先鄭意以陰禮婦人之禮，教六宮之人，自後已下至女禦。後鄭意以婦人之禮教後一人，六宮即後也。○注「鄭司」至「宮事」○釋曰：先鄭知「陰禮，婦人之禮」者，以其將用教婦人，故知陰禮是婦人之禮也。雲「六宮，後五前一」者，天子謂之六寢，《宮人》所雲者是也。後亦象王，立宮亦後五前一，在王六寢之後為之，南北相當耳。雲「王之妃百二十人」至「八十一人」，此是《禮記·昏義》之文，彼據周法。引之者，先鄭意，欲見內宰教此六宮之人也。「玄謂六宮謂後」，不從先鄭者，若此文兼後至女禦，應言及與凡殊之，下別自教三夫人已下。此文既在於上，明專教後一人而已。雲「若今稱皇后為中宮矣」者，漢舊儀有此事也。引《昏禮》者，證婦人稱宮之意也。
以陰禮教九嬪，（教以婦人之禮。不言教夫人、世婦者，舉中，省文。○省，所景反。）
疏注「教以」至「省文」○釋曰：司農意，上文教六宮之人訖，此復教九嬪者，先鄭意以九嬪掌婦學之法，使之教九禦，故內宰復更別教之也。後鄭意，下文別教九禦，故知此教三夫人已下。不言三夫人、世婦者，舉中，以見上下省文。
以婦職之法教九禦，使各有屬以作二事，正其服，禁其奇衺，展其功緒。（婦職，謂職紝組紃縫線之事。九禦，女禦也，九九而禦於王，因以號焉。使之九九為屬，同時禦又同事也。正其服，止逾侈。奇衺，若今媚道。展猶錄也。緒，業也。故書二為三，杜子春云：「當為二，二事謂絲枲之事。」○奇，紀宜反。衺，似嗟反，本亦作邪。紝，女金反。組，音祖。紖，似倫反。線，仙戰反，字亦作線。）
疏「以婦」至「功緒」○釋曰：內宰以婦人職業之法教九禦。上文世婦已上，皆直言陰禮不言職，此言職者，以其世婦以上貴，無絲枲等職業之法故也。雲「使各有屬」者，女禦八十一人，九人為一屬，屬猶聚也。九人同時禦，又同為絲枲之事。○注「婦職」至「之事」○釋曰：婦職謂織紝，織紝為一事，組紃又為一事，縫線又為一事，三者皆婦職也。案《詩》注云：「王後織玄紞，公侯夫人紘綖，卿之內子大帶，大夫命婦成祭服，士妻朝服，庶士以下各衣其夫。」貴賤皆有職者，彼示雖貴無得遊乎率先之意，非如此絲枲二事，責其功緒也。又雲「九禦，女禦也」者，《序官》雲女禦，故就而釋之也。雲「九九而禦於王，因以號焉」者，案下《女禦職》雲「掌禦敘於王之燕寢」。此雲九禦是九九而禦於王，因以號焉。雲「使之九九為屬，同時禦又同事也」者，此鄭釋九人為屬之意也。雲「正其服，止逾侈」者，女禦褖衣是正，不得逾侈服展衣以上也。雲「奇衺，若今媚道」者，案《漢書》漢孝文時，婦人蠱惑媚道，更相咒詛，作木偶人埋之於地。漢法又有官禁，雲「敢行媚道者」。若然，媚道謂道妖衺巫蠱以自衒媚，故鄭舉漢法證經奇衺也。
大祭祀，後祼獻，則讚，瑤爵亦如之。（謂祭宗廟，王既祼而出迎牲，後乃從後祼也。《祭統》曰：「君執圭瓚祼屍，大宗執璋瓚亞祼。」此大宗亞祼，謂夫人不與而攝耳。獻謂王薦腥薦孰，後亦從後獻也。瑤爵，謂屍卒食，王既酳屍，後亞獻之，其爵以瑤為飾。○祼，古亂反。瑤，音遙。不與，音預。酳，士靳反，劉侯吝反，又音胤。）
疏 「大祭」至「如之」○釋曰：大祭祀謂祭宗廟也。「後祼」者，謂室中二祼，後亞王祼屍。獻謂朝踐饋獻，後以玉爵亞王而獻屍。「則讚」者，此三事內宰皆佐後。祼時以璋瓚授後，獻時以玉爵授後，故云則讚也。「瑤爵亦如之」者，謂屍卒食，王酳屍，後亞王而酳屍，則內宰以瑤爵授後，後親酌盎齊以酳屍，雲瑤爵亦如之者，亦讚之也。○注「謂祭」至「為飾」○釋曰：以其天地、山川、社稷等外神，後夫人不與。又天地無祼，此雲祼，故知經雲「大祭祀」者，據宗廟而言也。但宗廟之祭，四時與禘祫六享，皆有此祼獻瑤爵之事，故總言宗廟也。雲「王既祼而出迎牲，後乃從後祼也」者，案《郊特牲》雲「既灌而出迎牲」。彼據君而言，則知王既祼而出迎牲，後乃從祼也。案《司尊彝》注「後亞王灌訖乃出迎牲」者，以《郊特牲》雲既灌而出迎牲，以既灌之中不言無後灌，是以鄭雲後灌後乃迎牲。此雲迎牲後後乃祼，鄭以迎牲是王事，欲取王事自相亞，故退後祼於迎牲後也。又引《祭統》已下者，彼雖諸侯禮，欲見後有從王亞祼之事，與諸侯同也。又雲「獻謂王薦腥薦孰後亦從後獻也」者，案《禮記·禮運》雲「腥其俎，孰其殽」。鄭云：「腥其俎謂豚解而腥之，孰其殽謂體解而孰之。」是其薦腥薦孰也。此二者是堂上朝踐饋獻之節，室中二灌訖，王出迎牲時，祝延屍於戶外之西，南面，後薦八豆八籩，王牽牲入，以血毛告訖，以此腥其俎薦於神前，王以玉爵酌醴齊以獻屍，後亦以玉爵酌醴齊以獻屍也。朝踐訖，乃孰其殽，薦於神前，王以玉爵酌盎齊以獻屍，後亦玉爵酌盎齊以獻屍，名為饋獻。雲「瑤爵，謂屍卒食，王既酳屍，後亞獻之」者，案《儀禮》鄭注云：「諸侯屍十三飯，天子屍十五飯。」屍食後，王以玉爵酌朝踐醴齊以酳屍，謂之朝獻。後亦於後以瑤爵酌饋獻時盎齊以酳屍，謂之再獻，故云後亞獻也。雲「其爵以瑤為飾」者，鄉來所解知後以瑤爵亞酳屍者，約《明堂位》雲「爵用玉醆仍彫，加以璧散、璧角」。食後稱加，彼魯用王禮，即知王酳屍亦用玉醆，後酳屍用璧角，賓長酳屍用璧散。彼雲璧，此雲瑤，不同者，瑤，玉名，瑤玉為璧形，飾角口則曰璧角，角受四升，爵為總號，故鄭雲其爵以瑤為飾也。
正後之服位而詔其禮樂之儀。（薦徹之禮當與樂相應。位謂房中、戶內及阼所立處。）
疏「正後」至「之儀」○釋曰：雲「正後之服位」者，服謂若《內司服》褘衣已下六服。皆正之，使服當其用。位謂後助祭之位，正之使不失其所。「而詔其禮樂之儀」者，後之行禮之時，皆合於樂節，各當其威儀，皆內宰告後，使依於法度，故云詔其禮樂之儀也。○注「薦徹」至「立處」○釋曰：案《九嬪職》雲「讚後薦徹豆籩」，是後薦徹也。天子之禮，薦時歌《清廟》，及徹歌《雍》，是薦徹皆有樂節。但《內宰》所詔，唯詔禮耳。經兼雲樂者，禮樂相應也。雲「位謂房中戶內及阼所立處」者，但天子諸侯祭禮亡，今雲位謂房中者，案《儀禮·特牲》云：「主婦亞獻屍，屍拜受，主婦北面拜送。」主婦北面拜者，避內子。及屍酢主婦，主婦適房中，南面祭酒。及主人致爵於主婦，亦於房中南面拜受爵。至於《少牢》主婦入戶，西面獻屍，及酢，主婦無入房之文，即此雲位謂房中戶內者，據《特牲》士禮而言也。雲「及阼所立處」者，案《少牢》、《有司徹》云：主人位於阼階上，獻屍侑訖，「主婦乃洗爵於房中，出實爵，尊南西面獻屍，屍拜於筵上受，主婦西面，於主人席北拜送爵」。雲主人席北，即當阼階，故云阼所立處，此約《有司徹》而言也。
讚九嬪之禮事。（助九嬪讚後之事。九嬪者讚後薦玉齍，薦徹豆籩。○齍，音諮。）
疏注「助九」至「豆籩」○釋曰：讚，助也。鄭雲「助九嬪讚後之事」者，以經雲「讚九嬪之禮事」，則助九嬪，經自明矣。知九嬪讚後者，即鄭所引《九嬪職》讚後為後薦玉齍，薦徹豆籩等，是九嬪讚後之事，即是內宰助九嬪，九嬪讚後也。
凡賓客之祼獻、瑤爵，皆讚。（謂王同姓及二王之後來朝覲為賓客者。祼之禮，亞王而禮賓。獻謂王饗燕，亞王獻賓也。瑤爵，所以亞王酬賓也。《坊記》曰：「陽侯殺穆侯而竊其夫人，故大饗廢夫人之禮。」）
疏「凡賓」至「皆讚」○釋曰：賓客則王同姓及二王後。以其非一，故云「凡」以廣之。雲「祼」者，謂行朝覲禮訖，即行三享之禮，享訖，乃禮賓於戶牖之間。獻謂饗燕賓客，後亦助王獻賓。瑤爵謂王饗燕酬賓時，後亦助王酬賓。皆讚助於後也。○注「謂王」至「之禮」○釋曰：鄭知賓客是王同姓及二王之後者，見《大行人》雲「上公之禮，再祼而酢，侯伯一祼而酢，子男一祼不酢」，則是上公乃有再祼，王先一祼，次後再祼。按《孝經緯》雲「二王之後稱公」，則知二王之後有後祼也。又案《巾車》雲「同姓金路」鄭云：「王子母弟雖為侯伯，畫服如上公。」則此雲王之同姓，亦謂為侯伯得與上公同再祼，亦有後祼可知，若同姓為子男者，則與異姓同一祼，無後祼也。故鄭雲「謂王同姓及二王之後來朝覲為賓客者」。但祼時大宗伯代後，至於拜送則後，則內宰亦讚後拜送爵。雲「祼之禮，亞王而禮賓」者，案《聘禮》有以醴禮賓之言，故鄭依而言之。若據《大行人》，則雲祼也。雲「獻謂王饗燕亞王獻賓也」者，後之祼者，饗燕亦與焉。案《掌客》雲，上公三饗三食三燕，侯伯再饗再食再燕，子男一饗一食一燕。無飲酒之禮，唯有饗燕耳。饗者亨大牢以飲賓，立行禮在廟，獻依命數，爵盈而不飲。燕禮其牲狗，行一獻之禮，四舉旅降，脫屨，升坐，其爵以醉為度。饗燕皆有獻賓酬賓，後亦助王獻賓酬賓之事，內宰皆讚後也。引《坊記》者，陽國之侯來朝於穆侯，穆侯饗陽侯之時，穆侯夫人亦助君獻酬於賓。其時陽侯見穆侯夫人色美，遂殺穆侯而竊其夫人歸國，故大饗廢夫人之禮。引之者，證古者諸侯夫人助君饗賓，明天子後亦有助王饗燕賓，故經雲「後祼獻之事也」。
致後之賓客之禮。（謂諸侯來朝覲及女賓之賓客。）
疏注「謂諸」至「賓客」○釋曰：「致後之賓客之禮」者，謂若《酒正》雲「致後之賓客之禮」。其掌客致夫人之禮，彼諸侯夫人致禮於賓客法，明後亦致牢禮於賓客，鄭注《掌客》「凡夫人禮，皆使下大夫致之」，則此內宰亦下大夫也。雲「女賓之賓客」者，謂畿內同姓諸侯夫人有會見王後之法，故亦致禮焉。
凡喪事，佐後使治外內命婦，正其服位。（使，使其屬之上士。內命婦謂九嬪、世婦、女禦。鄭司農云：「外命婦，卿大夫之妻，王命其夫，後命其婦。」玄謂士妻亦為命婦。）
疏「凡喪」至「服位」○釋曰：喪言「凡」，則王及後、世子已下皆是，以其皆有服位，故云凡以廣之。凡有喪事，內宰皆佐後，使其屬官治外內之命婦，正其服之精粗、位之前後也。○注「使使」至「命婦」○釋曰：以外內命婦卑，故內宰不自治之，故經雲「使」，明使其屬之上士治之。雲「內命婦，謂九嬪世婦女禦」者，以其對外命婦，故知內命婦是九嬪已下可知也。不言三夫人者，三夫人從後，不在治限，故不言也。司農雲「王命其夫，後命其婦」者，先鄭見《禮記·玉藻》曰「君命屈狄」，是子男夫人，彼是後命之，明王朝之臣亦王命其夫，後命其婦可知。「玄謂士妻亦為命婦」者，夏、殷之禮，爵命不及於士。周之禮上士三命，中士再命，下士一命，夫尊於朝，妻榮於室，明士妻亦為命婦可知。若然，《喪服》命夫命婦，皆據大夫不含士者，彼據降服不降服為說，故唯據大夫為命夫，其妻為命婦，不及士也。
凡建國，佐後立市，設其次，置其敘，正其肆，陳其貨賄，出其度、量、淳、製，祭之以陰禮。（布朝者，君所以建國也。建國者必面朝後市，王立朝而後立市，陰陽相承之義。次，司次也。敘，介次也。陳猶處也。度，丈尺也。量，豆區之屬。鄭司農云：「佐後立市者，始立市，後立之也。祭之以陰禮者，市中之社，先後所立社也。」故書淳為敦，杜子春讀敦為純，純謂幅廣也，製謂匹長。玄謂純製，《天子巡守禮》所雲「製幣丈八尺，純四<羽隻>」與？陰禮，婦人之祭禮。○淳，劉諸允反，注皆同，徐音純。朝，直遙反，下同。介，音界，或作分，非。純，諸允反，下同。<羽隻>，音紙。與，音餘。）
疏「凡建」至「陰禮」○ 釋曰：王者建國，非定一所，隨世而遷，謂若自契至湯八遷，大王遷岐，文王遷豐，武王遷鎬，成王營洛，皆是建國。故云「凡」以該之也。凡建國，內宰佐後立市。「設其次」，謂司市所居。「置其敘」，謂胥師賈師等所居。「正其肆」，謂諸行列肆之等。「陳其貨賄」，貨賄為有諸物皆陳列之也。「出其度量」，謂內宰佐後，出度之丈尺、量之斗斛及出淳之幅廣狹，並製之丈八尺。又於市中祭之以陰禮，謂婦人之祭禮也。○注「市朝」至「祭禮」○ 釋曰：雲「市朝者，君所以建國也」者，謂建國必須有市朝，故鄭即覆釋雲「建國者必面朝後市」。面朝後市，乃《冬官·匠人》文。雲「王立朝」者，即三朝皆王立之也。「而後立市」者，即此文是也。雲「陰陽相成之義」者，朝是陽，王立之；市是陰，後立之。獨陽不生，獨陰不成，故云陰陽相成之義也。雲「次，思次也」者，《地官·司市》雲「思次介次」。彼注破思為司字解之。雲「敘，介次也」者，亦《司市》文。介，副也。謂若胥師、賈師等所居也。案《司市》註：「次謂吏所治舍。思次、介次也，若今市亭然。敘肆，行列也。」與此注不同者，鄭望文解之。彼經無肆文，故以敘為行列，並思次、介次共為一所解之。此文自有肆文，故分思次、介次別釋也。雲「陳猶處也」者，謂處置其貨賄也。雲 「度，丈尺也」者，《律曆》有分、寸、尺、丈、引五度，今隻言丈尺，略言之也。雲「量，豆區之屬」者，此案《左氏》昭公傳，晏子雲「齊舊四量，豆、區、釜、鍾」。又案《律曆》五量，「籥、合、升、鬥、斛」。此獨言豆區者，「之屬」中含之。又雲「祭之以陰禮者，市中之社，先後所立社也」者，市乃先後所立，故以陰禮為市中之社，亦先後所立社也。雲「故書淳為敦，杜子春讀敦為純，純謂幅廣也，製謂匹長。玄謂純製，《天子巡守禮》所雲製丈八尺，純四<羽隻>與」，此二者並增成子春義。趙商問云：「《天子巡守禮》，製丈八尺，純四<羽隻>何？」答云：「《巡守禮》：製丈八尺，咫八寸，四咫三尺二寸。又大廣，四當為三，三八二十四，二尺四寸，幅廣也。古三、四積畫，是以三誤為四也。」
中春，詔後帥外內命婦始蠶於北郊，以為祭服。（蠶於北郊，婦人以純陰為尊。郊必有公桑蠶室焉。○中，音仲。）
疏「中春」至「祭服」○釋曰：雲「中春，詔後帥外內命婦始蠶於北郊」者，內宰以仲春二月詔告也，告後帥領外命婦、諸臣之妻、內命婦、三夫人已下，始蠶於北郊。雲「以為祭服」者，《禮記·祭義》亦云「蠶事既畢，遂朱綠之，玄黃之，以為祭服」。此亦當染之以為祭服也。○注「蠶於」至「室焉」○釋曰：雲「蠶於北郊，婦人以純陰為尊」者，案《禮記·祭統》雲「天子親耕於南郊」，鄭以諸侯為少陽，是天子以純陽為尊，則後蠶於北郊純陰為尊也。雲「郊必有公桑蠶室焉」者，案《月令》，三月，后妃親東鄉躬桑，此雲二月，與彼不同者，案《馬質》雲「禁原蠶者」。彼注「天文辰為馬」，引《蠶書》曰「蠶為龍精，月值大火，則浴其種。是蠶與馬同氣」。故此亦仲春始蠶。蠶者亦謂浴種。至三月臨生蠶之時，又浴種，乃生之，故設文異也。
歲終，則會內人之稍食，稽其功事。（內人，主謂九禦。）
疏「歲終」至「功事」○釋曰：「歲終」，亦謂周之季冬，內宰則會計內人女禦之稍食。稍食，則月俸是也。雲「稽其功事」者，稽，計也。又當計女禦絲枲二者之功事，以知多少。○注「內人主謂九禦」○釋曰：知內人主是女禦者，案《典婦功》「授嬪婦及內人女功之事齎」。嬪婦既是九嬪世婦，明內人是九禦也。
佐後而受獻功者，比其小大與其粗良而賞罰之。（獻功者，九禦之屬。鄭司農云：「烝而獻功。」玄謂《典婦功》曰：「及秋獻功。」）
疏「佐後」至「罰之」○釋曰：「佐後而受獻功者」，謂內宰佐助後，而受女禦等獻絲枲之功布帛等。雲「比其小大與其粗良」者，布帛之等，縷小者則細良，縷大者則粗惡。今言粗不雲惡，言良不雲細者，互見為義也。雲「而賞罰之」者，良則賞之，粗則罰之。以示懲勸也。○注「獻功」至「秋獻功」○釋曰：鄭知獻功是九禦之屬者，上文雲「以婦職之法教九禦」，明所受獻功還是九禦之屬可知。司農雲「烝而獻功」，謂冬獻功。玄引《典婦功職》秋獻功，不從先鄭者，以其內宰佐後受，明是婦官所造，還是典婦功、女禦等秋獻功也。
會內宮之財用。（計夫人以下所用財。）
疏「會內宮之財用」○釋曰：以其雲內宮，是總六宮之內，所有財用皆會計之，故鄭雲計夫人以下所用財也。
正歲均其稍食，施其功事，憲禁令於王之北宮而糾其守。（均猶調度也，施猶賦也。北宮，後之六宮。謂之北宮者，係於王言之，明用王之禁令令之。守，宿衛者。○調，徒吊反。度，待洛反，或如字。）
疏「正歲」至「其守」○釋曰：「正歲」，謂建寅之月，歲始，故總均宮中所受稍食月俸之人。因歲始，又施其女功絲枲之事。「憲禁令於王之北宮」者，亦以歲始。憲謂表縣禁令於王之北宮。北宮則後宮。「而糾其守」者，謂宿衛之子弟，糾其惰慢者也。○注 「均猶」至「衛者」○釋曰：鄭以均為調度者，受月請者，尊卑各有常度。今均之者，謂調之使依常度。雲「謂之北宮者，係於王言之，明用王之禁令令之」者，欲見王有六寢，後有六宮，各自不同。必係王而言者，婦人有三從之義，後雖自有六宮，必資王之禁令，故係王而言也。雲「守，宿衛」者，謂若宮伯所掌士庶子者也。
上春，詔王後帥六宮之人而生穜稑之種，而獻之於王。（六宮之人，夫人以下分居後之六宮者。古者使後宮藏種，以其有傳類蕃孳之祥。必生而獻之，示能育之，使不傷敗，且以佐王耕事共禘郊也。鄭司農云：「先種後孰謂之穜，後種先孰謂之稑，王當以耕種於藉田。」玄謂《詩》雲「黍稷穜稑」是也。夫人以下分居後之六宮者，每宮九嬪一人，世婦三人，女禦九人；其餘九嬪三人，世婦九人，女禦二十七人，從後唯其所燕息焉。從後者五日而沐浴，其次又上十五日而遍雲。夫人如三公，從容論婦禮。○穜，直龍反，本或作重，音同，案如字書禾旁作重，是種稑之字，作童，是穜殖之字。今俗則反之。稑，音六，本又作穋，同。之種，章勇反，注「藏種」同。傳，直宣反，下同。番，音煩。孳，音茲，又作滋。又上，時掌反。而遍雲，音遍，絕句。從容，如字。）
疏「上春」至「於王」○釋曰：「上春」者，亦謂正歲。以其春事將興，故云上春也。內宰以上春建寅之月，又詔告王後帥領六宮之人而生穜稑之種，而獻之於王者，一則助王耕事，二則示於宮內，無傷敗之義也。○注「六宮」至「婦禮」○ 釋曰：雲「古者使後宮藏種，以其有傳類蕃孳之祥」者，王妃百二十人，使之多為種類藏種者，亦是種類蕃孳之祥，故使藏種也。雲「必生而獻之，示能育之，使不傷敗」者，生此種乃獻之，非直道此種不傷敗，示於宮內懷孕者，亦不傷也。雲「且以佐王耕事」者，王親耕，後親蠶，皆為祭事。今後雖不耕，藏種獻之者，亦是佐王耕事。雲「共禘郊也」者，禘謂祭廟，郊謂祀天，舉尊言之，其實山川社稷等皆用之也。鄭司農雲「先種後孰謂之穜，後種先孰謂之稑」者，今世見有此先種後孰、後種先孰，目驗可知也。「玄謂《詩》雲黍稷穜稑是也」，此增成先鄭義，亦以其先鄭直雲先種後種，不見穀名，後鄭意黍稷皆有穜稑。雲「夫人以下分居後之六宮」者，此已下亦是增成鄭義。所分居者，唯據九嬪以下，三夫人不分居。而雲三夫人以下，則餘三夫人，亦得為三夫人以下也。雲「每宮」者，後六宮，故云每。此言與下為目也。「九嬪一人」者，九嬪九人，六宮各一人，則三人在也。「世婦三人」者，世婦二十七人，六宮每宮三人，則九人在也。「女禦九人」者，女禦八十一人，六宮宮各九人，餘二十七人在也。「其餘」，謂不分者，故云其餘九嬪三人、世婦九人、女禦二十七人也。雲「從後唯其所燕息焉」者，後不專居一宮，須往即停，故云唯其燕息焉。雲「從後者五日而沐浴」者，凡侍尊者須潔淨，故須沐發浴身體也。「其次又上十五日而遍雲」者，鄉所分居六官，九嬪以下皆三分之，一分從後，兩分居宮。假令月一日一分從後，至月五日，從後者五日滿，則右邊三宮之中舊居宮者，來替此從後者。從後者又來入右邊三宮。從後者至十日又滿，則左邊三宮者來替此從後者，從後者來居左邊三宮。又至十五日，則三番總遍，故云十五日而遍。「雲」者，無正文，鄭以意配之，故言雲以疑之。雲「夫人如三公，從容論婦禮」者，王後六宮，夫人有三，分居不遍，因即尊之。三公坐與王論道，三夫人尊卑與三公同。三公侍王，三夫人亦侍後，故取並焉者，以證三夫人不分居宮之義也。
內小臣掌王後之命，正其服位。（命謂使令所為。或言王後，或言後，通耳。○令，力呈反。）
疏「內小」至「服位」○釋曰：《敘官》云：「奄上士四人。」案《夏官·大仆》云：「掌正王之服位，出入王之大命」，則大仆掌王命及服位；此《小臣》亦云「掌王後之命，正其服位」，則小臣侍後與大仆侍王同也。○注「命謂」至「通耳」○釋曰：雲「命謂使令所為」者，以其後無外事，明雲命者，是使令所為。雲「或言王後，或言後，通耳」者，以此經及上經皆雲王後，下文則皆雲後，鄭恐人以為別有義意，故云通耳，無義例也。
後出入，則前驅。（道之。）
疏「後出」至「前驅」○釋曰：此小臣是奄人，與後導道，是其常也。
若有祭祀、賓客、喪紀，則擯，詔後之禮事，相九嬪之禮事，正內人之禮事，徹後之俎。（擯，為後傳辭，有所求為。詔、相、正者，異尊卑也。俎，謂後受屍之爵，飲於房中之俎。○道，音導。相，息亮反，注同。為後，於偽反。）
疏「若有」至「之俎」○釋曰：雲「若有祭祀賓客喪紀則擯」者，此三者事至無常，故云「若」。若，不定之辭也。則擯者，此三者後皆有事，九嬪以下從後往也。三事皆與後為擯讚也。雲「詔後之禮事，相九嬪之禮事，正內人之禮事」者，詔、相、正皆是上擯，但據尊卑不同，故以詔相別之。雲「徹後之俎」者，謂後於東房中受屍酢之俎，內小臣徹之。○注 「擯為」至「之俎」○釋曰：言「擯為後傳辭，有所求為」者，後為上三事須物，則小臣擯讚而傳辭，與諸司求物，供所為也。雲「詔、相、正者，異尊卑也」者，後尊雲詔，詔告而已；九嬪稍卑則言相，相，佐助之言也；女禦卑，直正之而已。雲「俎謂後受屍之爵，飲於房中之俎」者，天子諸侯祭禮亡，案《特牲》，薦俎，乃受屍之酢，次主婦酳屍，屍酢主婦於東房中，受屍之酢亦有薦俎。後之俎，小臣所徹，亦約與士禮主婦之俎同也。
後有好事於四方，則使往；有好令於卿大夫，則亦如之。（後於其族親所善者，使往問遺之。○好，呼報反，下同。遺，唯季反。）
疏注 「後於」至「遺之」○釋曰：「後於其族親」者，後有族親在四方，謂畿外諸侯於王有親，謂若魯、衛、晉、鄭之等也。於卿大夫，亦謂同姓族在朝廷者也。王後意行所善，遣小臣往以物問遺之。四方諸侯言事，卿大夫言令者，後雖無正令施與卿大夫，時有言教至焉，故云「令」也。後於畿外全無言教所及，故以「事」言之也。
掌王之陰事陰令。（陰事，群妃禦見之事。若今掖庭令晝漏不盡八刻，白錄所記，推當禦見者。陰令，王所求為於北宮。○見，賢遍反，下同。掖，劉音亦。）
疏注 「陰事」至「北宮」○釋曰：雲「陰事，群妃禦見之事」者，謂若《九嬪職》後鄭所雲者是也。又雲「陰令，王所求為於北宮」者，王於北宮求為，謂若縫人、女禦為王裁縫衣裳，及絲枲織紝之等皆，是王之所求索，王之所造為者也。言北宮者，對王六寢在南，以後六宮在北，故云北宮也。
閽人掌守王宮之中門之禁，（中門，於外內為中，若今宮闕門。鄭司農云：「王有五門，外曰皋門，二曰雉門，三曰庫門，四曰應門，五曰路門。路門一曰畢門。」玄謂雉門，三門也。《春秋傳》曰：「雉門災，及兩觀。」○觀，古亂反。）
疏「閽人」至「之禁」○釋曰：言「閽人」者，墨者使守門。閽人守王宮中門耳。「中門」者，王有五門，雉門為中門。掌守雉門之禁，譏其出入之者也。○注 「中門」至「兩觀」○釋曰：「中門於外內為中」者，雉門外有皋、庫，內有應、路，故云於外內為中也。「鄭司農雲王有五門」，庫門在雉門內，為中門。「路門一曰畢門」者，取《尚書·顧命》雲「二人爵弁，立於畢門之內」。言路門者，路，大也。人君所居皆曰路，以大為名。言畢門者，從外而入路門為終畢。「玄謂雉門，為三門」者，破先鄭雉門為二門。必知雉門為中門者，凡平諸侯三門，有皋、應、路，《詩》雲「乃立皋門，皋門有亢。乃立應門，應門將將」者是也。若魯三門則有庫、雉、路，故《明堂位》說魯製，二兼四雲庫門，天子皋門，則庫門向外兼皋門矣。又雲「雉門，天子應門」，則雉門向內兼應門矣。既言庫門向外兼皋門，雉門向內兼應門，則天子五門庫門在雉門外明矣。又引《春秋傳》者，定公二年：「夏五月壬辰，雉門及兩觀災。」《公羊傳》曰：「曷為不言雉門災及兩觀？主災者兩觀也。主災者兩觀，則曷為後言之？不以微及大也。」今鄭所引不與彼傳同者，鄭剿傳，非彼正文也。引之者，證魯有三門，雉門有兩觀為中門，則知天子五門，雉門亦為中門有兩觀矣。
喪服、兇器不入宮，潛服、賊器不入宮，奇服怪民不入宮。（喪服，衰絰也。兇器，明器也。潛服，若衷甲者。賊器，盜賊之任器。兵物皆有刻識。奇服，衣非常。《春秋傳》曰：「尨奇無常，怪民狂易。」○衰，徐音崔。識，式誌反，又音式。尨，士江反。易，以豉反，徐音陽。）
疏注「喪服」至「狂易」○釋曰：鄭雲「喪服，衰絰也」者，案《下曲禮》雲「苞屨、扱衽、厭冠不入公門。」苞屨謂杖齊衰。扱衽，斬衰初死服。厭冠，緦小功冠。《檀弓》雲「士唯公門脫齊衰」。《服問》雲「大功免絰」。鄭雲衰絰。義出於彼也。雲「兇器，明器也」者，案《士喪禮》，主人所造曰明器，賓客所致曰就器。此經兇器亦應兼有就器，而雲兇器明器者，以主人明器為主也。雲「潛服，若衷甲」者，謂若襄公二十七年「將盟於宋西門之外，楚人衷甲」是也。雲「兵物皆有刻識」者，案定十年，侯犯以後阝叛，叔孫氏之甲有物是也。雲「奇服，衣非常。《春秋傳》曰尨奇無常」者，案閔二年，晉使大子申生伐東山皋落氏，衣以偏衣，佩之金玦。罕夷曰：「尨奇無常，金玦不復。」先丹木曰「狂夫阻之」是也。
凡內人、公器、賓客，無帥則幾其出入。（三者之出入，當須使者符節乃行。鄭司農云：「公器，將持公家器出入者。幾謂無將帥引之者，則苛其出入。」○帥，色類反，注同。使，色吏反。將帥，子匠反。苛，本又作嗬，呼河反，又音何，徐黑嗟反。）
疏注「三者」至「出入」○釋曰：雲「當須使者符節」者，道路用旌節乃得行耳。以時啟閉。（時，漏盡。）
疏「時漏盡」○釋曰：「漏盡」者，謂若夏至，晝則日見之漏六十刻，夜則四十刻。冬至，晝則日見漏四十刻，夜則六十刻。就時之間，大判九日校一刻。
凡外內命夫命婦出入，則為之辟。（辟行人，使無干也。內命夫，卿大夫士之在宮中者。○為，於偽反。辟，本又作辟，婢亦反，避也，注同。）
疏注「辟行」至「中者」○釋曰：「內命夫，卿大夫士之在宮中者」，謂若宮正所掌者也，對在朝卿大夫士為外命夫。鄭雖不解外內命婦，其外命婦則總外內命夫之妻，內命婦即三夫人已下也。
掌埽門庭。（門庭，門相當之地。○掃，素報反。）
疏注「門庭」至「之地」○釋曰：閽人掌中門，則門相當之地唯中門外之地，謂之門庭也。若餘門庭，則各有守門者，掃之也。
大祭祀、喪紀之事，設門燎，蹕宮門、廟門。（燎，地燭也。蹕，止行者。廟在中門之外。○燎，力召反，又力吊反。）
疏「大祭」至「廟門」○釋曰：喪紀設門燎，蹕宮門廟門者，大喪以下朝廟及出葬之時，宮中及廟門皆設門燎，蹕止行人也。○注「燎地」至「之外」○釋曰：「燎，地燭也」者，燭在地曰燎，謂若天子百，公五十，侯伯子男皆三十，所作之狀，蓋百根葦皆以布纏之，以蜜塗其上，若今臘燭矣。對人手爇者為手燭，故云地燭也。又雲「廟在中門之外」者，謂若《小宗伯》雲「左宗廟，右社稷」。
凡賓客亦如之。
疏「凡賓」至「如之」○釋曰：賓客在宮中廟，謂若饗食在廟，燕在寢，皆為設門燎及蹕止行人。
寺人掌王之內人及女宮之戒令，相道其出入之事而糾之。（內人，女禦也。女宮，刑女之在宮中者。糾猶割察也。○相，息亮反，下及注同。道，徒報反，後同。）
疏注「內人」至「察也」○釋曰：「女宮，刑女之在宮中者」，謂男女沒入斯宮為嬪者也。
若有喪紀、賓客、祭祀之事，則帥女宮而致於有司，（有司謂宮卿世婦。）
疏注「有司」至「世婦」○釋曰：知有司是宮卿世婦者，案《春官》宮卿《世婦》云：「掌樂宮之宿戒，及祭祀，比其具。」此既言致於有司，明是男子官宮卿所掌女宮也，非是下文世婦之帥女宮者也。
佐世婦治禮事。（世婦，二十七世婦。）
疏注「世婦」至「世婦」○釋曰：上雲有司是宮卿世婦，恐此亦是彼世婦，故鄭雲二十七世婦。以寺人是奄者，故得佐世婦治禮事。禮事即世婦所掌祭祀、賓客、喪紀之事是也。
掌內人之禁令，凡內人吊臨於外，則帥而往，立於其前而詔相之。（從世婦所吊，若哭其族親。立其前者，賤也。賤而必詔相之者，出入於王宮，未可以闕於禮。○臨，良鴆反，後同。）
疏注「從世」至「於禮」○釋曰：鄭知從世婦不自吊臨者，此直言「凡內人吊臨於外」，不指斥其事，故知不自吊臨。案《世婦職》雲「掌吊臨於卿大夫之喪」，故內人得從之也。雲「若哭族親」者，世婦所掌吊，唯雲吊卿大夫。雲哭族親，據理而言，王後有哭族親之法，則內人女禦亦往哭之。
內豎掌內外之通令，凡小事。（內，後六宮。外，卿大夫也。使童豎通王內外之命給小事者，以其無與為禮，出入便疾。內外以大事聞王，則俟朝而自復。○便，婢麵反。朝，直遙反，下同。）
疏注「內後」至「自復」○釋曰：鄭知豎是童子者，謂若《春秋左氏》叔孫穆子於庚宗婦人生牛，牛能奉雉，使為豎也。又知童子「無與為禮」者，案《禮記·玉藻》雲「童子無事，則立於主人之南，北面」。雲「內外以大事聞王，則俟朝而自復」者，經雲凡通小事，復，白也，明大事待朝自復，不使內豎也。
若有祭祀、賓客、喪紀之事，則為內人蹕。（內人，從世婦有事於廟者。內豎為六宮蹕者，以其掌內小事。○為，於偽反，注下同。）
疏「若有」至「人蹕」○釋曰：此豎為祭祀、賓客、喪紀三事，為內人蹕者，皆謂在廟時。若然，祭祀在廟，謂禘祫四時之祭祀也。賓客在廟，謂饗食時也。喪紀在廟，謂喪朝廟為祖奠、遣奠時也。皆為內人蹕，止行人也。○注「內人」至「小事」○釋曰：鄭知內人從世婦者，內人卑，不專行事。案下《世婦職》雲，掌祭祀已下三事，與此經三事同，明此內人從世婦而濯摡及為粢盛也。雲「內豎為六宮蹕者，以其掌內小事」者，以其蹕止行人人既是小事，故還使內豎掌小事者蹕也。
王後之喪遷於宮中，則前蹕。及葬，執褻器以從遣車。（喪遷者，將葬，朝於廟。褻器，振飾頮沐之器。○遣，棄戰反。後「遣車」皆放此。頮，呼內反。）
疏 「王後」至「遣車」○釋曰：後「喪遷於宮中」，謂七月而葬，將葬而朝七廟，則亦使內豎在車前蹕止行人也。雲「及葬，執褻器以從遣車」者，謂朝七廟訖，且將行，在大祖廟中為大遣奠，苞牲取下體。天子大牢苞九個，遣車九乘，後亦同。使人持之往如墓，則此內豎執褻器從遣車之後。以其遣車載牲體，鬼神依之，故使執褻器從之，若生時亦執褻器從也。○注「喪遷」至「之器」○釋曰：鄭知喪遷是「將葬朝於廟」者，以其喪柩遷在宮中，唯有朝廟時，故《禮記·檀弓》雲「周朝而遂葬」是也。雲「褻器，振飾頮沐之器」者，以其從遣車，若生時從後。後之私褻小器，唯有振飾頮沐之器，故為此解也。若然，《玉府》雲「凡褻器」，鄭注以為清器虎子，不為振飾頮沐器者，彼據生時，故與床笫等連文。但死者器物雖皆不用，仍法其威儀者，故此注褻器為振飾頮沐之器，不為清器虎子也。知其振飾頮沐器者，案《特牲》為屍而有槃匜，並有簞巾，巾為振飾，槃匜為盥手，明其頮麵沐發亦有之，故《既夕禮》用器之中有槃匜，是送葬之時有褻器也。
九嬪掌婦學之法，以教九禦婦德、婦言、婦容、婦功，各帥其屬而以時禦敘於王所。（婦德謂貞順，婦言謂辭令，婦容謂婉娩，婦功謂絲枲。自九嬪以下，九九而禦於王所。九嬪者，既習於四事，又備於從人之道，是以教女禦也。教各帥其屬者，使亦九九相與從於王所息之燕寢。禦猶進也，勸也，進勸王息。亦相次敘。凡群妃禦見之法，月與后妃其象也。卑者宜先，尊者宜後。女禦八十一人當九夕，世婦二十七人當三夕，九嬪九人當一夕，三夫人當一夕，後當一夕，亦十五日而遍雲。自望後反之。孔子云：「日者天之明，月者地之理。陰契製故月上屬為天，使婦從夫放月紀。」○婉，於阮反。娩，音晚。見，賢遍反。月上，時掌反。放，方往反。）
疏「九嬪」至「王所」○釋曰：雲「掌婦學之法」者，謂婦人所學之法，即「婦德」已下是也。言「以時禦敘於王所」者，謂月初卑者為始，望後尊者為先是也。○注「婦德」至「月紀」○釋曰：鄭知「婦德謂貞順」已下，義如此者，但此經雖有四事之言，無事別目。案《內則》云：「姆教婉娩聽從，執麻枲，治絲繭，織紝組訓。」故鄭此注「婦德謂貞順」，當彼「聽從」；此雲「婦容謂婉娩」，還當彼「婉娩」也；此雲「婦功謂絲枲」，還當彼「執麻枲」已下。惟婦言注與彼少異。此注以「婦言謂辭令」，彼《內則》注以婉為言語，娩之言媚也，謂容貌也。不同者，以彼經無四事之言，故分婉娩為二事，以充四德，此有四事之言，故並婉娩為容貌，別以辭令解婦言。然彼以婉娩亦兼婦言者，以其言語婉順亦得為容貌故也。雲「自九嬪以下，九九而禦於王所」者，欲見三夫人及後各當一夕，不為九禦也。言此者，釋經稱女禦為九禦之意。雲 「九嬪者，既習於四事，又備於從人之道，是以教女禦也」者，釋經使九嬪教女禦之意。雲既習於四事，即經婦德之等是也。雲又備於從人之道，謂禦序之事。即經 「各帥其屬以時禦敘於王所」是也。雲各帥其屬者，使亦九九相與從於王所息之燕寢者。此釋經以時禦敘於王所之事。雲亦九九相與從王者，亦上居宮及以作二事，皆九人相配，故以亦之也。雲「禦猶進也，勸也，進勸王息」者，案《左傳》云：「君子晝以訪問，夜以安身。女者定男於夜，節宣其氣。」故云勸王息也。雲「亦相次敘」者，亦上居宮有次敘也。雲「凡群妃禦見」已下，無正文，鄭以意消息，婦人者，陰象月紀，故月與后妃其象也。雲「卑者宜先，尊者宜後」者，案《禮運》云：「三五而盈，三五而闕。」後以下法之，故從微鄉著，卑者宜先；從著鄉微，卑者宜後也。雲「亦十五日而遍雲」者，言亦者，亦上居宮。言雲者，亦無正文，故以「雲」疑之也。雲「孔子雲」已下者，《孝經·援神契》文。但彼是孔子所作，故言孔子雲也。雲「日者天之明」者，本合在天。雲「月者地之理」者，本合在地。今以陽尊而陰卑，月乃為天契製所使，故云「陰契製」。上屬為天使，是以月上屬於天，隨日而行。雲「婦從夫放月紀」者，解後已下就王燕寢而禦之意。
凡祭祀，讚玉齍，讚後薦徹豆籩。（玉齍，玉敦受黍稷器。後進之而不徹。故書「玉」為「王」，杜子春讀為玉。○齍，音諮，劉音祖稽反。敦，音對。）
疏「凡祭」至「豆籩」○釋曰：言「凡祭祀」者，後無外事，唯有宗廟禘祫與四時月祭等，故云凡祭祀。「讚玉齍」者，但祭祀之時，男子進俎，婦人設豆籩齍簋。讚，助也，助後薦玉齍也。雲「讚後薦徹豆籩」者，豆籩之薦與徹，皆助後也。○注「玉齍」至「為玉」○釋曰：雲「玉齍，玉敦受黍稷器」者，案《明堂位》雲「有虞氏之兩敦，周之八簋」，則周用簋。《特牲》、《少牢》大夫士用敦。今周天子用玉敦者，《明堂位》明魯得兼用四代之器用敦，明天子亦兼用可知。雲玉敦者，謂以玉飾敦，謂若《玉府》雲「珠盤玉敦」。但彼以珠槃盛牛耳，玉敦盛血，此玉敦盛黍稷為異耳。雲「後進之而不徹」，知者，豆籩雲讚薦徹，玉齍直讚，不雲薦徹，明直讚進之而已。案《禮器》雲「管仲鏤簋」，注云：「天子飾以玉。」此直雲玉敦，則簋亦飾以玉。而不雲者，但玉敦後親執而設之，故特言之；其簋則九嬪執而授後，後設之，若《少牢》主婦親受韭菹醯醢，其餘婦讚者授主婦，主婦設之，故不言也。
若有賓客，則從後。（當讚後事。）
疏注「當讚後事」○釋曰：後之有事於賓客者，唯有諸侯來朝，王親饗燕，後當助王饗燕時，九嬪從後往也。
大喪，帥敘哭者亦如之。（亦從後。帥猶道也。後哭，眾之次敘者乃哭。）
疏「大喪」至「如之」○釋曰：大喪謂王喪。「帥敘哭」者，謂若外內命婦哭時，皆依尊卑命數在後後為前後列位哭之，故須帥導，使有次敘也。
