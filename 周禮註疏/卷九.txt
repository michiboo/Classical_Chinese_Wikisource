◎地官司徒第二
疏《鄭目錄》雲：「象地所立之官。司徒主眾徒。地者載養萬物，天子立司徒掌邦教，亦所以安擾萬民。」○釋曰：既言象地所立，則此六十官皆法地，與《天官》言象天義異矣。
惟王建國，辨方正位，體國經野，設官分職，以為民極。
疏釋曰：六官皆有此敘者，欲見六官所主雖異，以為民極是同故也。
乃立地官司徒，使帥其屬而掌邦教，以佐王安擾邦國。（教所以親百姓，訓五品。有虞氏五，而周十有二焉。擾亦安也，言饒衍之。）
疏「乃立」至「邦國」○釋曰：此經所雲為立官之意，六官亦同有此語，唯地官司徒與安擾之字不同，欲見所主雖曰有殊，佐王之事是一故也。○注「教所」至「衍之」○釋曰：雲「教所以親百姓」者，案《尚書·舜典》雲：「帝曰：契，百姓不親，五品不遜，汝作司徒，敬敷五教，在寬。」彼舜欲使契布五教，親百姓，遜五品，是鄭君所取義也。但五教據所施而言，五品據人品列有五，所從言之異，其義一也。雲「有虞氏五而周十有二焉」者，有虞氏五，即《舜典》所雲「敬敷五教」，又文十八年雲「舜臣堯，舉八元，使敷五教於四方，父義、母慈、兄友、弟恭、子孝」是也。而周十有二者，據《司徒》之職雲「一曰以祀禮教敬」以下是也。案成王《周官》雲「司徒敷五典，擾兆民」，則周亦有五教，而雲至周十有二者，鄭據此《周禮》之文，言十二以對於虞，其實五中雖不含十二，亦含有五。雲「擾亦安也，言饒衍之」者，以言饒益衍長，亦是安義。以其民為邦本，不安則散，特須安而複，安故雲擾亦安也。案：《天官》教典，鄭注擾為馴者，以其司徒主教，教使馴順，馴亦是安之義也。
教官之屬：大司徒，卿一人；小司徒，中大夫二人；鄉師，下大夫四人。上士八人，中士十有六人，旅下士三十有二人。府六人，史十有二人，胥十有二人，徒百有二十人。（師，長也。司徒掌六鄉，鄉師分而治之，二人者共三鄉之事，相左右也。○鄉師，音香，下以意求之。長，丁丈反，後皆同。左，音佐。右，音又。）
疏 「教官」至「十人」○釋曰：上經說立官之意，此經說立官尊卑相副貳。雲「教官之屬」者，自此以下至槁人，總六十官，皆是教官之屬。若然，教官總目於下也。雲大司徒卿一人，六命；小司徒中大夫二人，四命；鄉師下大夫四人，與小司徒同四命，分為中下；上士八人，三命；中士十有六人，再命；旅下士三十有二人，一命。自此已上皆得王命，謂之王臣。以卑佐尊，尊少卑多，各與上一倍。雲府六人，主藏文書，史十有二人，主作文書，胥十有二人，為什長，徒百有二十人，給徭役。此四者皆不得王命，官長所自辟除者也。○注「師長也」至「右也」○釋曰：此鄉師，司徒之考，謂之鄉師者，謂佐司徒主六鄉。亦與在下民臣為長，故雲「師，長也」。雲「司徒掌六鄉」者，案：下雲「鄉老二鄉則公一人」已下是主六鄉之事。雲「鄉師分而治之」者，以其鄉師佐司徒主六鄉，故言分而治之。以鄉有六，其人有四，故二人共三鄉。雲「相左右」者，左右，助也。以其二人共主三鄉，不得各專其鄉事，故相助而已。
鄉老，二鄉則公一人。鄉大夫，每鄉卿一人。州長，每州中大夫一人。黨正，每黨下大夫一人。族師，每族上士一人。閭胥，每閭中士一人。比長，五家下士一人。（老，尊稱也。王置六鄉，則公有三人也。三公者，內與王論道，中參六官之事，外與六鄉之教，其要為民，是以屬之鄉焉。州、黨、族、閭、比，鄉之屬別。正、師、胥，皆長也。正之言政也。師之言帥也。胥，有才知之稱。《載師職》曰：「以官田、牛田、賞田、牧田任遠郊之地。」《司勳職》曰：「掌六鄉之賞地。」六鄉地在遠郊之內，則居四同。鄭司農雲：「百里內為六鄉，外為六遂。」○比，毗誌反，徐扶二反，注下同。稱，尺證反，下同。為民，於偽反。帥，所類反。）
疏「鄉老」至「下士一人」○釋曰：鄉老者，謂三公。案《下曲禮》，三公於諸侯曰天子之老。此鄭注雲「老尊稱」，未必是年老。二鄉則公一人者，在朝三公八命，即《典命》雲「三公八命」是也。分陝而治則九命，則《大宗伯》雲「九命作伯」是也。「鄉大夫每鄉卿一人」者，六鄉則卿六人，各主一鄉之事，然總屬司徒，非六官典兼鄉大夫。知者，以鄭注《大司馬》雲：「軍吏選於六官六鄉之吏為之」，既六官六鄉並言，故知別置。「州長每州中大夫一人」者，每鄉有五州，州長以中大夫為之，亦四命。「黨正每黨下大夫一人」者，五黨為州，黨正使下大夫為之，亦四命。「族師每族上士一人」者，五族為黨，族師使上士一人為之，亦三命。「閭胥每閭中士一人」者，四閭為族，巷門為閭。胥，有才智之稱，閭胥使中士一人為之，亦再命。「比長五家下士一人」者，五比為閭，比長使下士一人為之，亦一命。特言五家者，明閭胥已上至鄉皆有家數，故其職雲：「五家為比，五比為閭，四閭為族，五族為黨，五黨為州，五州為鄉。」從少至多，故於比言五家為本也。○注「老尊」至「六遂」○釋曰：言「老尊稱也」者，以其天子所父事三老者同名，故雲老尊稱也。雲「王置六鄉則公有三人也」者，於《周禮》不見公之人數，六鄉之數，《周禮》有其文，此經雲二鄉則公一人，明知公有三人。案：成王《周官》「立太師太傅大保，茲惟三公」，亦是公有三人之事。雲「三公者內與王論道」者，成王《周官》雲：「茲惟三公，論道經邦。」《考工記》雲：「坐而論道謂之王公。」鄭雖言天子諸侯公中亦含三公，是其內與王論道也。雲「中參六官之事」者，案《書傳》雲：「天子三公，一曰司徒公，二曰司馬公，三曰司空公。」彼注雲：「《周禮》，天子六卿，與大宰、司徒同職者則謂之司徒公，與宗伯、司馬同職者則謂之司馬公，與司寇、司空同職者則謂之司空公。一公兼二卿，舉下以為稱。」是其中參六官之事。雲「外與六鄉之教」，即此經是也。雲「其要為民，是以屬之鄉焉」者，三公無正職，是以三百六十官之中不見三公之任，唯此六鄉之內而言三公，故雲屬之鄉焉。不言三孤者，以其佐公論道，三公有事之所亦有三孤，故不言之。雲「州黨族閭比鄉之屬別」者，五者皆屬於鄉而名號有別也。雲「正、師、胥皆長也」者，自州已下至比長五官，州比自稱長矣。唯有黨正、族師、閭胥不言長，故鄭雲正師胥皆長也。雲「正之言政也」者，取施政教者先自正故也。雲「師之言帥也」者，以其帥領百家，故言帥也。雲「胥有才智之稱」者，此釋閭胥以其有才智，故為中士，以領一閭。雖不稱長，亦有長義。引《載師職》雲賞田任遠郊之地，又引《司勳職》言掌六鄉之賞地者，欲見賞地在六鄉之中，同在遠郊之內。雲「六鄉地在遠郊之內則居四同」者，案：《司馬法》「王城百里為遠郊」，於王城四面，則方二百里開方之，二二如四，故雲居四同。言此者，破賈、馬六鄉之地在遠郊五十里內，五十里外置六遂。鄭司農雲「百里內為六鄉外為六遂」者，司徒掌六鄉，在百里內，上以釋訖百里外為六遂。以其遂人掌六遂，案《遂人職》雲「掌邦之野」，郊外曰野，故知百里外為六遂。
封人，中士四人，下士八人，府二人，史四人，胥六人，徒六十人。（聚土曰封，謂壝堳埒及小封疆也。○堳，音眉。埒，音劣。疆，居良反。）
疏「封人」至「十人」○釋曰：封人在此者，以其掌設王之社壝及畿封。又大司徒設社稷壝相左右，故在地官而為職首也。胥徒多者，以其畿封事廣故也。
鼓人，中士六人，府二人，史二人，徒二十人。
疏「鼓人」○釋曰：鼓人在此者，以其主教六鼓四金，以是教官，故在此也。
舞師，下士二人，胥四人，舞徒四十人。（舞徒，給繇役能舞者以為之。○繇，音遙。）
疏「舞師」至「十人」○釋曰：舞師在此者，以其主教野人之舞，亦是教官之類故也。若然，樂師亦教舞，不在此者，彼教國子學樂，必須合於禮，故入春官也。○注「舞徒」至「為之」○釋曰：餘官直言徒，此官徒言舞者，徒是給繇役之人，今兼雲舞，即徒中使能舞者以充徒數也。
牧人，下士六人。府一人，史二人，徒六十人。（牧人，養牲於野田者。《詩》雲：「爾牧來思，何蓑何笠，或負其餱，三十維物，爾牲則具。」○牧，牧養之牧，徐音目。何，胡可反，又音河，下同。蓑，素禾反。笠，音立。餱，音侯，乾食。）
疏「牧人」至「十人」○釋曰：牧人在此者，以其掌牧六牲以供祭祀，亦是地事故也。○注 「牧人」至「則具」○釋曰：鄭雲「養牲於野田」者，對充人養牲於國中。又雲「《詩》曰」者，謂《無羊》詩，美宣王之事也。爾宣王牧人來之時，荷揭蓑之與笠，蓑所以禦雨，笠所以禦暑。或負其餱糧也。三十唯物，物，色也。異毛色者三十，爾宣王牲則備矣。引之者，以證牧人牧六牲之事也。
牛人，中士二人，下士四人，府二人，史四人，胥二十人，徒二百人。（主牧公家之牛者。《詩》雲：「誰謂爾無牛，九十其享。」享者九十，其餘多矣。○享，而純反，一音而專反，黃牛黑唇曰享。）
疏注「主牧」至「多矣」○釋曰：主牧公家之牛者亦是地事，又鄭下注雲「牛能任載地」之類，故在此也。「《詩》雲」者，亦《無羊》詩。言誰謂爾宣王無牛，九十其享。黃牛黑唇曰享。雲「享者九十，其餘多矣」者，證經牛多，故徒有二百人牧之也。
充人，下士二人，史二人，胥四人，徒四十人。（充猶肥也，養係牲而肥之。）
疏「充人」至「十人」○釋曰：祭祀之牲，本以諸官堪入祭祀者，送付牧人，至祭前三月，選入充人芻之，使之肥充。故其職雲「祀五帝則係於牢，芻之三月」，故與牧人連類在此也。
載師，上士二人，中士四人，府二人，史四人，胥六人，徒六十人。（載之言事也，事民而稅之。《禹貢》曰「冀州既載」。載師者，閭師、縣師、遺人、均人官之長。）
疏「《載師》」至「十人」○釋曰：案其職雲：「掌任土之法以物地事」，皆是土地之事，故在此。○注 「載之」至「之長」○釋曰：鄭知「事民而稅之」者，案其職上雲任土之法，下雲近郊什一之等，是其任民而稅之者也。雲《禹貢》曰「冀州既載」，引之者，彼是禹治洪水，訖事而稅之，引之證此事民之類也。雲「載師者，閭師縣師遺人均人官之長」者，以其閭師、縣師徵斂之官，所斂之賦有入遺人者，均人主當地守地職，皆與載師事通，故載師與之為長。
閭師，中士二人，史二人，徒二十人。（主徵六鄉賦貢之稅者。鄉官有州、黨、族、閭、比，正言閭者，徵民之稅宜督其親民者。凡其賦貢入大府，穀入倉人。）
疏注 「主徵」至「倉人」○釋曰：知「主徵六鄉賦貢之稅」者，案其職雲「任農以耕事，貢九穀，任圃以樹事，貢草木」。六鄉之內有二十五家為閭，今以閭為名，故知閭師主徵六鄉賦貢者也。雲「鄉官有州、黨、族、閭、比，正言閭者，徵民之稅宜督其親民者」，鄉官有五者之名，正取二十五家為閭以為徵斂之官號者，徵民之稅，恐不能細委其民，故以近民之官為號。雲「凡其賦貢」者，此貢非是大宰九貢，正是九職之貢，即其職雲「任農以耕事貢九穀」之類是也。此雲賦，謂大宰九賦之內，則國中四郊二者是也。故其職雲「掌國中及四郊之人民六畜之數」。又雲「凡無職者出夫布」，是其九職之內，故雲「凡其賦貢入大府」，故《大府職》雲： 「掌九賦九貢九功之貳，以受其貨賄之入焉。」雲「穀入倉人」者，案《倉人》雲「掌粟入之藏」，故知穀入倉人也。
縣師，上士二人，中士四人，府二人，史四人，胥八人，徒八十人。（主天下土地人民已下之數，徵野賦貢也。名曰縣師者，自六鄉以至邦國，縣居中焉。鄭司農雲：「四百里曰縣。」）
疏注 「主天」至「曰縣」○釋曰：「主天下土地人民已下之數」者，案其職雲「掌邦國都鄙稍甸郊裏之地域，辨其夫家六畜車輦」，是其主天下土地人民已下之數。人民之外，仍有六畜車輦，故言已下。雲「徵野賦貢也」者，案其職雲「以歲時徵野之賦貢」。郊外曰野，以其二百里外至邦國，以其地廣，縣師徵之，旅師斂之，徵斂別官。百里之內六鄉之中，閭師徵之，閭師斂之，以其地狹，徵斂同官。又雲「名曰縣師者，自六鄉以至邦國，縣居中焉」，自百里以至邦國分為五等，二百里曰甸，三百里曰稍，四百曰縣，五百曰都，畿外邦國，是其縣居中焉。以其徵外內之賦，舉中為名。鄭雖言自六鄉，六鄉仍舊郊內，據六鄉已外而言。鄭司農雲「四百里曰縣」者，據《載師職》小都任縣地，在四百里中，故雲四百里曰縣。此縣師與閭師並在此者，以其徵斂地稅，故與載師連類在此。
遺人，中士二人，下士四人，府二人，史四人，胥四人，徒四十人。（鄭司農雲：「遺讀如《詩》曰『棄予如遺』之遺。」玄謂以物有所饋遺。○遺人，維季反，注「饋遺」同，司農音維。）
疏「遺人」至「十人」○釋曰：在此者，案其職雲「掌邦之委積以待施惠」，故與徵斂之官連類在此。注「鄭司」至「饋遺」○釋曰：先鄭雲「遺讀如《詩》曰棄予如遺之遺」者，此《小雅·穀風》詩。彼謂朋友道絕，相棄如遺忘物。「玄謂以物有所饋遺」者，此是將物與人，非是遺忘之事，故不從先鄭也。
均人，中士二人，下士四人，府二人，史四人，胥四人，徒四十人。（均猶平也。主平土地之力政者。）
疏「均人」至「十人」○釋曰：均人在此者，案其職雲「掌均地政均地守均地職」，皆是均地之事，故在此。○注「均猶」至「政者」○釋曰：知「平土地之力政」者，案其職均地職已下更有均人民牛馬車輦之力政，是其平土地力政者也。
師氏，中大夫一人，上士二人，府二人，史二人，胥十有二人，徒百有二十人。（師，教人以道者之稱也。保氏、司諫、司救官之長。鄭司農雲：「《詩》雲：楀維師氏。」○楀，俱禹反。）
疏「師氏」至「十人」○釋曰：師氏在此者，以其主教，與地官掌十二教同，故亦在此。以其教國子有道藝，故使中大夫尊官為之也。其徒百有二十人者，以其國子人多，使役處眾，故其徒多矣。○注 「師教」至「師氏」○釋曰：案其職雲「以三德教國子，一曰至德，以為道本」，是其教人以道者為稱也。雲「保氏、司諫、司救官之長」者，以其保氏佐師氏教國子，以其司諫諫萬民，司救救萬民，皆是教之義，故師氏與為長。鄭司農雲「《詩》雲楀惟師氏」者，此《詩·小雅》剌幽王之詩。其臣氏曰楀者，惟作師氏之官。引之者，證與此師氏同也。
保氏，下大夫一人，中士二人，府二人，史二人，胥六人，徒六十人。（保，安也，以道安人者也。《書敘》曰：「周公為師，召公為保，相成王，為左右。」聖賢兼此官也。○召，上照反。相，息亮反。）
疏「保氏」至「十人」○釋曰：保氏在此者，以其佐師氏教國子，亦是教官，故在此。既與師氏同教國子，官與府史別者，以其教國子雖同，館舍別所，故置官有異。○注「保安」至「官也」○釋曰：雲「以道安人者也」者，人則是國子也。案其職雲「掌教國子以道」，人有道則安，故雲以道安人者也。此師氏、保氏皆稱氏者，案鄭下注雲「官有世功則以官族」，此二官父祖以來皆以道教國子，世為師氏、保氏之官，則賜之以氏，曰師氏、保氏。自此已下官稱氏者皆此類也。雲「《書敘》曰，周公為師，召公為保，相成王為左右」者，此是《尚書·君奭》篇敘。雲「聖賢兼此官也」者，召公為賢，周公為聖，此二人為三公，分陝。以其周公聖，下兼此師氏官，召公為賢，下兼此保氏官，故雲聖賢兼此官。此鄭君之意，謂三公之號無師保之名，兼此二官得師保之稱。《鄭誌》趙商問：「案成王《周官》，立大師、大傅、大保，茲惟三公。即三公之號，自有師保之名。成王《周官》，是周公攝政三年事，此《周禮》是周公攝政六年時，則三公自名師保，起之在前，何也？」鄭答曰：「周公左，召公右，兼師保，初時然矣。」若如此解，周公兼師在成王《周官》前，故成王《周官》稱三公為大師、大傅、大保。若然，大傅者，畢公為之，兼世子之官，故稱大傅。是以《文王世子》雲「大傅在前，少傅在後」。若孔君之義，三公之號自名師保，不由兼師氏保氏。
司諫，中士二人，史二人，徒二十人。（諫猶正也，以道三人行。○行，下孟反。）
疏「司諫」至「十人」○釋曰：司諫在此者，案其職雲「掌糾萬民之德，勸之朋友，正其行而強之道藝」，此官則主諫萬民，亦是教之義。此官徒二十人，無胥者，以得徒則了，不假長師。上下文有徒無胥者，皆此類，故無胥也。○注「諫猶」至「行人」○釋曰：鄭訓諫為正，言以道正人行者。案其職雲正其行，故鄭就而解之。
司救，中士二人，史二人，徒二十人。（救猶禁也，以禮防禁人之過者也。）
疏注「救猶禁也以禮防禁人之過者也」○釋曰：案其職雲：「掌萬民之邪惡過失而誅讓之，以禮防禁而救之。」是其以禮防禁人之過者。亦是教之類，故在此。
調人，下士二人，史二人，徒十人。（調猶和合也。）
疏「調人」○釋曰：言調人者，鄭雲「調猶和合也」，人相殺傷，共其難者，此調人和合之。在此者，會赦之後，設教使之相避。是教官之類，故在此。
媒氏，下士二人，史二人，徒十人。（媒之言謀也，謀合異類，使和成者。今齊人名麴<麥>曰媒。○媒，劉音梅。麴，起六反。<麥>，魚列反，又五結反，徐去穢反。）
疏「媒氏」至「十人」○釋曰：媒氏在此者，《集略》雲：「配儷男女，取地道生息」，故在此也。○注「媒之」至「曰媒」○釋曰：言「謀合異類，使和成者」，異類謂別姓，三十之男，二十之女，和合使成昏姻。雲「今齊人名麴<麥>曰媒」者，麴<麥>和合得成酒禮，名之曰媒。言此者，欲見謀合異姓得名為媒之意。
司市，下大夫二人，上士四人，中士八人，下士十有六人，府四人，吏八人，胥十有二人，徒百有二十人。（司市，市官之長。）
疏「司市」至「十人」○釋曰：案其職雲「掌市之治教政刑量度禁令」，以其事治教，即教官之類，又市以聚人，猶地之容眾，故在此。以其市官之長，經紀事大，故使下大夫尊官為之也，屬官及胥徒又眾也。○注「司市市官之長」○釋曰：市官，謂質人已下至泉府，司市與之為長也。
質人，中士二人，下士四人，府二人，史四人，胥二人，徒二十人。（質，平也。主平定物賈者。○賈，音嫁，下「物賈」及「賈八人」同。）
疏「質人」○釋曰：在此者，案其職雲「掌成市之貨賄人民牛馬」，鄭彼注「成，平也」，此注「質，平也，主平定物賈者」，故亦與司市連類在此。
廛人，中士二人，下士四人，府二人，史四人，胥二人，徒二十人。（故書「廛」為「壇」。為壇杜子春讀壇為廛，說雲「市中空地」。玄謂廛，民居區城之稱。○廛，宜連反，徐長戰反。）
疏「廛人」至「十人」○釋曰：在此者，案其職雲「掌斂市之絘布總布質布罰布廛布」，五種之泉，入於泉府，故與司市連類在此也。○注 「故書」至「之稱」○釋曰：子春讀壇為廛，不從故書，於義是也。又說雲市中空地以解廛，則於義非也，故後鄭不從。「玄謂廛民居區域之稱」者，見《遂人》雲 「夫一廛田百畝」及《載師》「廛裏任國中之地」，皆是民之所居區域。又其職有廛布，謂貨賄停儲邸舍之稅，即市屋舍，名之為廛，不得市中空地。
胥師，二十肆則一人，皆二史。賈師，二十肆則一人，皆二史。司虣，十肆則一人。司稽，五肆則一人。胥，二肆則一人。肆長，每肆則一人。（自胥師以及司稽，皆司市所自辟除也。胥及肆長，市中給繇役者。胥師領群胥，賈師定物賈，司暴禁暴亂，司稽察留連不時去者。○賈，音古。辟，必亦反，徐方曆反。）
疏 「胥師二十肆則一人皆二史」○釋曰：自胥師至司稽，皆是府史之類，非是命士已上。其職雲「平其貨賄」。胥者，有才智之稱。師，長也。肆謂行列。胥師二十肆則一人，皆有二史副之，助作文書。○「賈師」至「每肆則一人」○釋曰：賈師，知物賈者，其職雲：「凡國之賣儥，各師其屬而嗣掌其月。」亦二十肆則一人，亦二史副之。司虣，司猶主也。主在市虣亂。十肆則一人。司稽，司，主也。主在市稽留之人不時去者。五肆則一人。「胥，二肆則一人」者，此謂市中給繇役少有才智者，屬胥師。肆長謂行頭，每肆則一人，亦是市中給繇役者。○注「自胥」至「去者」○釋曰：知胥師及司稽皆司市所自辟除者，以其胥師越賈師等領群胥，則知胥師等並非官。賈師與胥師同二十肆則一人二史，賈師非官，明胥師亦非官也，故知皆司市所自辟除也。又知胥及肆長是給繇役者，以其司稽已上是府史之類，明此二者與胥徒同是給繇役者也。又知胥師領群胥者，以其同名為胥，二肆則一人，其數眾多，明有所屬，故一胥為胥師所領也。
泉府，上士四人，中士八人，下士十有六人，府四人，史八人，賈八人，徒八十人。（鄭司農雲：「故書泉或作錢。」）
疏「泉府」至「十人」○釋曰：在此者，案其職雲「掌以市之徵布」，故與司市連類在此。○注「鄭司」至「作錢」○釋曰：泉與錢，今古異名，故後鄭引之，得通一義。
司門，下大夫二人，上士四人，中士八人，下士十有六人，府二人，史四人，胥四人，徒四十人。每門下士二人，府一人，史二人，徒四人。（司門若今城門校尉，主王城十二門。○校，胡孝反。）
疏「司門」至「徒四人」○釋曰：司門在此者，案其職雲：「正其貨賄，凡物犯禁者舉之」，以其掌貨賄，與司市相連，故亦在此。○注「司門」至「二門」○釋曰：案經有每門下士二人，據在門開閉者。此司門，鄭雲若今城門校尉，則是都司總監十二門官，故舉漢法況之。知王城有十二門者，案《匠人》雲「營國九里，旁三門」，四面各三門，是有十二門。鄭注雲：「十二門以通十二子」，十二子則十二辰也。
司關，上士二人，中士四人，府二人，史四人，胥八人，徒八十人。每關下士二人，府一人，史二人，徒四人。（關，界上之門。）
疏「司關」至「徒四人」○釋曰：在此者，案其職雲：「掌國貨之節以連門市」，故同與市連類在此。此司關亦是總撿校十二關，所司在國內。下雲「每關下士二人」者，自在關門關閉。○注「關界上之門」○釋曰：王畿千里，王城在中，麵有五百里，界首麵置三關，則亦十二關，故雲關界上門也。
掌節，上士二人，中士四人，府二人，史四人，胥二人，徒二十人。（節猶信也，行者所執之信。）
疏「掌節」至「十人」○釋曰：案其職雲：「掌守邦節，辨其用」，在此者，以其節連於門市，故亦連類在此。○注「節猶」至「之信」○釋曰：案其職雲：「邦國之使節，山國虎節。」凡節者皆行道所用，無節者不達，有節乃得行，故雲「行者所執之信」。
遂人，中大夫二人；遂師，下大夫四人。上士八人，中士十有六人，旅下士三十有二人。府四人，史十有二人，胥十有二人，徒百有二十人。（遂人主六遂，若司徒之於六鄉也。六遂之地，自遠郊以達於畿，中有公邑、家邑、小都、大都焉。鄭司農雲：「遂謂王國百里外。」）
疏 「遂人」至「十人」○釋曰：遂人主六遂，如司徒主六鄉，但官卑校一節。司徒六命卿一人，小司徒中大夫二人，鄉師下大夫四人。此遂人中大夫二人，當小司徒處，遂師下大夫四人，當鄉師處，但無六命卿一人。以其六鄉為正，六遂為副，故尊卑不同。以主事相似故，上士已下其數與司徒同。自此已下至旅師，皆是地事，故在此。○注「遂人」至「裏外」○釋曰：鄭知「遂人主六遂，若司徒之於六鄉」者，既名遂人，下文承以遂大夫遂官之等，似若大司徒下即有鄉大夫鄉官之等，故知遂人主六遂若司徒之於六鄉也。雲「六遂之地自遠郊以達於畿」者，案其職雲「遂人掌邦之野」，下文「以達於畿」，是其義也。雲「中有公邑家邑小都大都焉」，但六遂之地，隻在二百里內亦有公邑，故《載師職》雲「公邑之田任甸地」，其公邑，自二百里以出至五百里皆有焉。家邑，大夫采地，在稍地三百里。小都，卿之采地，在縣地四百里。大都，三公王子弟，在疆地五百里。故《載師職》雲：「家邑任稍地，小都任縣地，大都任疆地。」遂人雖專六遂，以其言掌野，郊外曰野，大總之言，以言達於畿，故知兼掌此等焉。鄭司農雲「遂謂王國百里外」者，以其在二百里中，故知百里外。
遂大夫，每遂中大夫一人。縣正，每縣下大夫一人。鄙師，每鄙上士一人。酇長，每酇中士一人。（○酇，作管反。）裏宰，每裏下士一人。鄰長，五家則一人。（縣、鄙、酇、裏、鄰，遂之別屬也。）
疏「遂大」至「則一人」○釋曰：此遂大夫於六遂各主一遂，以鄉大夫各主一鄉，但遂大夫已下，其官皆卑於鄉官，命數皆減一等。是以遂大夫每遂中大夫一人，不使鄉為之。差次至鄰長，五家則一人者，是不命之士為之。其鄉內比長亦五家一人，彼使下士為之。○注「縣鄙」至「別也」○釋曰：以其鄰長已上至縣正，皆屬於遂大夫，故言遂之屬別，與上文州黨族閭比鄉之屬別相似。
旅師，中士四人，下士八人，府二人，史四人，胥八人，徒八十人。（主斂縣師所徵野之賦穀者也。旅猶處也。六遂之官，裏宰之師也。正用裏宰者，亦斂民之稅宜督其親民。）
疏「旅師」至「十人」○釋曰：六鄉之內所有賦稅，閭師徵之，閭師斂之。此二百里以外至五百里，其地廣，故縣師徵之，旅師斂之。徵斂別官，故官屬與胥徒多也。○注 「主斂」至「親民」○釋曰：案其職雲「掌聚野之鋤粟屋粟間粟」，言野，故知主斂縣師所徵野之賦穀者也。雲「旅猶處也，六遂之官裏宰之師也」者，裏訓為居，旅者眾也，眾之所處即與裏義同，故鄭雲裏宰之師也。遂官之內縣鄙已下，正用裏宰為徵斂之官名者，亦是斂民之稅，宜督其親民。若似六鄉之中取閭名為徵斂之官，故鄭雲「亦」，謂亦閭師也。
稍人，下士四人，史二人，徒十有二人。（主為縣師令都鄙丘甸之政也。距王城三百里曰稍。家邑、小都、大都自稍以出焉。○為，於偽反。甸，繩正反，又如字。）
疏「稍人」至「有二人」○釋曰：其官在此者，其職雲「掌令丘乘之政令」，音丘乘，即三等采地也，故與縣師、遂人等連類在此。○注 「主為」至「出焉」○釋曰：雲「主為縣師令都鄙丘甸之政也」者，案其職雲「若有會同師田行役之事，則以縣師之法」，故雲主為縣師令都鄙丘甸之政也。雲「距王城三百里曰稍」者，案《載師》，家邑任稍地在三百里內，故知三百里曰稍。雲「家邑小都大都自稍以出焉」者，以其家邑在三百里，小都在四百里，大都在五百里，從三百里向外，故言自稍以出。
委人，中士二人，下士四人，府二人，史四人，徒四十人。（主斂甸稍芻薪之賦，以共委積者也。○委，烏偽反，注同。）
疏注「主斂」至「者也」○釋曰：案其職雲「掌斂野之賦斂薪芻，凡疏材木材，凡畜聚之物」，故鄭雲「主斂甸稍薪芻之賦」。共與遺人，在道以供賓客，故雲「以供委積者也」。亦與徵斂之官連類在此。
土均，上士二人，中士四人，下士八人，府二人，史四人，胥四人，徒四十人。（均猶平也。主平土地之政令者也。）
疏「土均」至「十人」○釋曰：土均在此者，案其職雲「掌平土地之政，均地守，均地事，均地貢」，並是徵斂土地之事，故在此宜也。○注「均猶」至「者也。」○釋曰：案其職雲「掌平土地以均地守」，故雲均猶平也，是主平土地之政令也。
草人，下士四人，史二人，徒十有二人。（草，除草。）
疏 「草人」○釋曰：草人在此者，案其職雲「掌土化之法，以物地，相其宜而為之種」，又雲「凡糞種，騂剛用牛」之等，皆是土地之事，故在此宜也。案其職唯有糞種之文，無殺草之事，鄭雲「草，除草」者，無糞種者，殺草然後種之。職雖不言殺草，名為草人，明知除草，故鄭雲除草也。
稻人，上士二人，中士四人，下士八人，府二人，史四人，胥十人，徒百人。
疏「稻人」○釋曰：在此者，案其職雲「掌稼下地」，又雲「澤草所生，種之芒種」，是土地之事，故在此。胥徒多者，以其並遣營種稻田。
土訓，中士二人，下士四人，史二人，徒八人。（鄭司農雲：「訓讀為馴，謂以遠方土地所生異物告道王也。《爾雅》雲：訓，道也。」玄謂能訓說土地善惡之勢。○訓，如字，司農音馴。馴，似遵反，劉音訓，徐餘倫反。道，音導。）
疏「土訓」至「八人」○釋曰：在此者，案其職雲「掌道地圖以詔地事」，亦是土地之事，故在此。○注「鄭司」至「之勢」○釋曰：司農雲訓讀為馴，又引《爾雅》「訓，道也」，玄謂能訓說土地善惡之勢，不從先鄭者，案其職雲「道地圖，道地慝」，道自是道說，不得更訓以為道，故後鄭以為訓說土地善惡。
誦訓，中士二人，下士四人，史二人，徒八人。（能訓說四方所誦習及人所作為久時事。）
疏「誦訓」至「八人」○釋曰：在此者，案其職雲「掌道方誌，以詔觀事，以知地俗」，亦是土地之事，故在此。○注「能訓」至「時事」○釋曰：知「能訓說四方所誦習事」者，其職雲「掌道方誌」，謂所識四方久遠之事，是其能訓說四方所誦習者也。雲「及人所作為久時事」者，案其職雲「以知地俗」，鄭注雲「博事也」，謂博知古事，是其人所作為久時事者也。
山虞，每大山中士四人，下士八人，府二人，史四人，胥八人，徒八十人。中山，下士六人，史二人，胥六人，徒六十人。小山，下士二人，史一人，徒二十人。（虞，度也，度知山之大小及所生者。○度，徒洛反，下同。）
疏「山虞」至「十人」○釋曰：山虞在此者，案其職雲「掌山林之政令，物為之厲而為之守禁」，山林亦是土地之事，在此宜也。○注「虞度也」至「生者」○釋曰：言「度知山之大小」者，但山之大小裏數雖曰無文，據當時量度知其大小，然後設官分職使掌之。經文有中山，鄭唯言大小者，略言之耳。雲「及所生」者，山中所出金玉錫石禽獸草木，或有或無是也。
林衡，每大林麓下士十有二人，史四人，胥十有二人，徒百有二十人。中林麓，如中山之虞。小林麓，如小山之虞。（衡，平也。平林麓之大小及所生者。竹木生平地曰林，山足曰麓。○麓，本亦作{林錄}，音鹿。）
疏 「林衡」至「小山之虞」○釋曰：雲「大林麓下士十有二人」者，案上山虞中士四人，下士八人，相並亦十二人，但山虞尊，使中士為官首，下士為之佐。此林衡卑，故下士自為官首。胥徒多於山虞者，以其林麓在平地，盜竊林木多者，故須巡行者眾，以是胥徒特多也。中林麓如中山之虞，小林麓如小山之虞，胥徒不多者，以其大林麓據特大者，故胥徒特多，中小已下自如尋常法，故如山虞。自此已下至澤虞皆是地事，故在《地官》。○注「衡平也」至「曰麓」○釋曰：雲「衡，平也。平林麓之大小」者，經有中林麓，鄭不言者，亦略言也。雲「竹木生平地曰林」者，對山中之林自是山虞掌，此別言林衡，故知竹木生平地者。雲「山足曰麓」者，《爾雅》文。山足亦有林木，與山虞別官。
川衡，每大川下士十有二人，史四人，胥十有二人，徒百有二十人。中川，下士六人，史二人，胥六人，徒六十人。小川，下士二人，史一人，徒二十人。（川，流水也。《禹貢》曰：「九川滌源。」○滌，徒曆反。）
疏「川衡」至「十人」○釋曰：川衡者，平知川之遠近寬狹及物之所出。官及胥徒多者，以其川路長遠，巡行勞役故也。中川小川之等自若常法，故差少。○注「川流」至「滌源」○釋曰：言「川流水也」者，對澤為停水。又引《禹貢》「九川滌」者，為禹治洪水已訖，九州之川已滌除，泉源無擁塞矣。引之者，證川是流水。
澤虞，每大澤大藪中士四人，下士八人，府二人，史四人，胥八人，徒八十人。中澤中藪如中川之衡。小澤小藪如小川之衡。（澤，水所鍾也。水希曰藪。《禹貢》曰：「九澤既陂。」《爾雅》有八藪。○藪，素口反。陂，彼宜反。）
疏「澤虞」至「小川之衡」○釋曰：虞亦度也，度知澤之大小及物之所出。用中士，尊於川衡者，以其澤之所出物眾。多胥徒少者，以其巡行處近故也。中澤小澤已下皆如川衡者，自是常法。○注「澤水」至「八藪」○釋曰：「澤，水所鍾」者，鍾，聚也，謂聚水於其中，更無所注入。案《周語》，虞大子晉雲：「山土之聚，澤水之鍾。」《纂要》亦雲：「水所鍾曰澤。」故知澤，水所鍾也。雲「水希曰藪」者，希，乾也。案《鄭詩》雲「叔在藪，火列具舉」，舉藪中田獵，明知無水。又案《爾雅》藪在《釋地》之篇，不入《釋水》，故知水希曰藪。以其藪與澤有有水無水為異，故於經別立官掌之。案《職方》 「澤藪曰具區」之類及《毛傳》雲藪澤，皆同為一者，以其有水則為澤，無水則為藪，元是一物，故同解之。引《禹貢》曰「九澤既陂」者，亦謂禹治洪水既訖，九州之澤既已陂障，無決溢矣。引《爾雅》有八藪者，《禹貢》九澤，通畿內一州則有九，《爾雅》雲八藪，除畿內一州而言。引此二文者，證藪澤有異。案：《爾雅》釋有十者，以其周、秦同在雍州，秦有楊紆，周有焦檴，一州有二，故十。又《爾雅》秦有楊陓，《職方》冀州有楊紆，蓋異所而同名也。
跡人，中士四人，下士八人，史二人，徒四十人。（跡之言亦，知禽獸處。）
疏注「跡之」至「獸處」○釋曰：案其職雲「掌邦田之政」，亦是地事，故在此。
丱人，中士二人，下士四人，府二人，史二人，胥四人，徒四十人。（丱之言礦也。金玉未成器曰礦。○丱，徐音礦，虢猛反，劉侯猛反。礦，音虢猛反。）
疏注「丱之」至「曰礦」○釋曰：經所雲丱是總角之丱字。此官取金玉，於丱字無所用，故轉從石邊，廣以其金玉出於石，左形右聲，從礦字也。雲「金玉未成器曰礦」，以其此官不造器物，直取金錫玉石以供《冬官》百工，故言金玉未成器曰礦。金玉之等出於地，故在此也。
角人，下士二人，府一人，徒八人。
疏「角人」○釋曰：案其職雲「掌以時徵齒角凡骨物於山澤之農」，以其是徵斂之官，故亦在此。羽人，下士二人，府一人，徒八人。
疏「羽人」○釋曰：案其職雲「掌以時徵羽翮之政於山澤之農」，亦是徵斂之官，故在此。掌葛，下士二人，府一人，史一人，胥二人，徒二十人。
疏「掌葛」○釋曰：案其職雲「掌以時徵絺綌之林於山農」，亦是徵斂之事，故在此。
掌染草，下士二人，府一人，史二人，徒八人。（染草，藍、蒨、象鬥之屬。○蒨，千見反。象，本或作橡，音同。）
疏注「染草」至「之屬」○釋曰：案其職「掌以春秋斂染草之物」，亦徵斂之官，故在此。藍以染青，蒨以染赤，象鬥染黑。案其職注雲「染草，茅蒐、橐蘆、豕首、紫茢之屬」，二注不同者，染草既多，言不可盡，故互見略言耳。
掌炭，下士二人，史二人，徒二十人。
疏「掌炭」○釋曰：案其職「掌灰物炭物之徵令，以時入之」。以其徵斂之官，故亦在此。
掌荼，下士二人，府一人，史一人，徒二十人。（荼，茅莠。○荼，音徒，徐音餘。莠，劉音酉，《毛詩》注作秀。）
疏注「荼茅莠」○釋曰：案其職雲：「掌以時聚荼，以共喪事，徵野疏材。」以其徵斂之官，故亦在此。
掌蜃，下士二人，府一人，史一人，徒八人。（蜃，大蛤。《月令》孟冬「雉入大水為蜃」。○蜃，上忍反。蛤，古答反。）
疏注「蜃大」至「為蜃」○釋曰：案其職雲：「掌斂互物蜃物，以共壙之蜃。」亦徵斂之官，故在此。言蜃大蛤者，對雀入大水化為蛤者為小蛤。引《月令》「雉入大水為蜃」者，案《國語》，大水，淮也。
囿人，中士四人，下士八人，府二人，胥八人，徒八十人。（囿，今之苑。○囿，音又。）
疏「囿人」至「十人」○釋曰：案其職雲「掌囿遊之獸禁」，囿是地之用，故在此。○注「囿今之苑」○釋曰：此據漢法以況古，古謂之囿，漢家謂之苑。
場人，每場下士二人，府一人，史一人，徒二十人。（場，築地為墠。季秋除圃中為之。《詩》雲：「九月築場圃，十月納禾稼。」○墠音善。圃，音補，又音布。）
疏「場人」至「十人」○釋曰：言「每場」者，以其九穀別場，故言每以殊之。場亦地之用，故在此。○注「場築」至「禾稼」○釋曰：除地曰墠，築堅始得為場，故雲「場，築地為墠」也。雲「季秋除圃中為之」者，以其春夏為圃以種菜蔬，至季秋始為場。引《詩》曰「九月築場圃，十月納禾稼」者，此《七月》詩，引之證圃中為場之意。
廩人，下大夫二人，上士四人，中士八人，下士十有六人，府八人，史十有六人，胥三十人，徒三百人。（藏米曰廩。廩人，舍人、倉人、司祿官之長。○廩，力甚反，倉也。盛，音成。）
疏「廩人」至「百人」○釋曰：此官使下大夫為官首，徒三百人又多者，以其米廩事重，出納又多故也，故其職雲：「掌九穀之數。」以其米穀，地之所長成，故在此。○注「藏米」至「之長」○釋曰：「藏米曰廩」者，對下《倉人》「藏穀曰倉」。雲「廩人舍人倉人司祿官之長」者，以其舍人已下同掌米穀之事，皆以士為之，故廩人下大夫與之為長。
舍人，上士二人，中士四人，府二人，史四人，胥四人，徒四十人。（舍猶宮也。主平宮中用穀者也。）
疏「舍人」至「十人」○釋曰：在此者，案其職雲「掌平宮中之政，分其財守，以法掌其出入」，謂平宮中米穀多少，故與廩人、倉人連類在此。○注「舍猶」至「者也」○釋曰：鄭訓舍為宮者，案其職雲「掌平宮中之政」，故就職內主平宮中用穀解之。
倉人，中士四人，下士八人，府二人，史四人，胥四人，徒四十人。
疏「倉人」○釋曰：案其職雲「掌粟入之藏」，如廩人，米粟，地之所成故也。
司祿，中士四人，下士八人，府二人，史四人，徒四十人。（主班祿。）
疏注「主班祿」○釋曰：在此者，其職既闕，未知所掌雲何。但班祿者用粟與之，司祿職次倉人，明是班多少之官，故鄭雲主班祿，故與倉人連類在此。
司稼，下士八人，史四人，徒四十人。（種穀曰稼，如稼女，以有所生。）
疏注「種穀」至「所生」○釋曰：雲「種穀曰稼」者，對收斂曰穡也。在此者，其職雲「巡野觀稼，出斂法」，亦是徵斂地事，故連類在此。
舂人，奄二人，女舂抌二人，奚五人。（女舂抌，女奴能舂與抌者。抌，抒臼也。《詩》雲：「或舂或抌。」○奄，於檢反，劉於驗反。抌，音由，又音揄，或羊笑反。抒，時女反。）
疏「舂人」至「五人」○釋曰：有奄者，以其與女奴同處故也。在此者，與倉人、廩人、饎人連事，故亦連類在此。其職雲「掌祭祀賓客牢禮之米」，所共多矣，而舂人少者，蓋舉其能者，亦應兼有別奚於其中矣。○注「女舂」至「或抌」○釋曰：引《詩》「或舂或抌」者，彼《生民》詩，引之者，證舂抌之事也。
饎人，奄二人，女饎八人，奚四十人。（鄭司農雲：「饎人，主炊官也。」《特牲饋食禮》曰：「主婦視饎爨。」故書「饎」作「飠熙」。○饎，尺誌反，注飠熙同。爨，七亂反。）
疏「饎人」至「十人」○釋曰：在此者，其職雲：「凡祭祀共盛，共王及後之六食。凡賓客，共其簠簋。」不在《天官》而在此者，以其因舂人，又因地道之成，故在此。
槁人，奄八人，女槁每奄二人，奚五人。（鄭司農雲：「槁讀為犒師之犒。主冗食者，故謂之犒。」○槁，注音犒，同苦報反。冗，如勇反。）
疏「槁人」至「五人」○釋曰：案其職雲「掌其外內朝冗食者之食」，所共處多，故有奄八人。又女槁每奄二人，奚五人也。○注「鄭司」至「之犒」○釋曰：案《左氏春秋》僖三十三年，秦人將襲，鄭鄭商人弦高將市於周，遇之，以乘韋先，牛十二頭犒秦師，遂詐之雲：「鄭使我犒勞軍師。」引之者，以在朝之人不得歸家，亦枯槁，以須槁勞之，故名其官為槁人。亦同廩人連類在此。
