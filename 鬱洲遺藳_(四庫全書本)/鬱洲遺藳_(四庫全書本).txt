　　欽定四庫全書　　　　　集部六
　　鬱洲遺藳　　　　　　　別集類五〈明〉
　　提要
　　〈臣〉等謹案鬱洲遺藳八巻明梁儲撰儲字叔厚號厚齋晩號鬱洲廣東順徳人成化戊戌進士官至華葢殿大學士諡文康事跡具明史本傳是集為其子次挹所編初名鬱洲集香山黃佐為之序後其孫孜官中書舍人從內閣録其奏疏彚入前藳而並刻之釐為十巻名曰鬱洲遺藁即此本也儲厯事三朝當武宗末造盤游無度羣小弄權正杌隉不寧之時乃能與楊廷和等協心輔政齗齗焉屢以口舌相爭集中所載奏疏如武宗自封鎮國公則上疏力阻許給秦王闗中閒田為牧地則於草勑時為危言以動聽事遂得寢又請回鑾疏至八九上無非惓惓忠愛之忱雖辭乏華腴而義存規諫亦可見其大節之無愧矣黃佐嘗稱其生平著作多不存藁故集中詩文寥寥無㡬體格亦不甚髙葢非其注意之所在雲乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









