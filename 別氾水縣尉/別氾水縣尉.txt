
未央宮殿金開鑰，詔引賢良卷珠箔。 
花間賜食近丹墀，煙裡揮毫對青閣。 
萬年枝影轉斜光，三道先成君激昂。 
谷永直言身不顧，郤詵高第轉名香。 
綠槐陰陰出關道，上有蟬聲下秋草。 
奴子平頭駿馬肥，少年白皙登王畿。 
五侯客舍偏留宿，一縣人家爭看歸。 
南向千峰北臨水，佳期賞地應窮此。 
賦詩或送鄭行人，舉酒常陪魏公子。 
自憐寂寞會君稀，猶著前時博士衣。 
我欲低眉問知己，若將無用廢東歸。

