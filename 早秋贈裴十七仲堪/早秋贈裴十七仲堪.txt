
遠海動風色，吹愁落天涯。
南星變大火，熱氣餘丹霞。
光景不可迴，六龍轉天車。
荊人泣美玉，魯叟悲匏瓜。
功業若夢裏，撫琴發長嗟。
裴生信英邁，屈起多才華。
歷抵海岱豪，結交魯朱家。
復攜兩少女，豔色驚荷〈另〉。
雙歌入青雲，但惜白日斜。
窮溟出寶貝，大澤饒龍蛇。
明主儻見收，煙霞路非賒。
時命若不會，歸應鍊丹砂。

