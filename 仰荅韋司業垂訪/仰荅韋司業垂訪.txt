
呦呦食苹鹿，常飲清泠川。
但悅豐草美，寧知牢饌鮮。
主人有幽意，將以充林泉。
羅網倖免傷，蒙君復羈牽。
高堂列衆賓，廣座鳴清絃。
俯仰轉驚惕，裴回獨憂煎。
緬懷雲巖路，欲往無由緣。
物各有所好，違之傷自然。

神龜在南國，緬邈湘川陰。
遊止蓮葉上，歲時嘉樹林。
毒蟲且不近，斤斧何由尋。
錯落負奇文，熒煌耀丹金。
江山萬里餘，淮海阻且深。
獨保貞素質，不爲寒暑侵。
一逢盛明代，應見通靈心。

晉代有儒臣，當年富詞藻。
立言寄青史，將以贊王道。
遼落緬歲時，辛勤歷江島。
且言風波倦，探涉豈爲寶。
不遇庾征西，雲誰展懷抱。
士貧乏知己，安得成所好。

彭陽昔遊說，願謁南郢都。
王果尚未達，況從夷節謨。
豈知晉叔向，無罪嬰囚拘。
臨難俟解紛，獨知祁大夫。
舉讐且不棄，何必論親疎。
夫子覺者也，其能遺我乎。

關西一公子，年貌獨青春。
被褐來上京，翳然聲未振。
中郎何爲者，倒屣驚座賓。
詞賦豈不佳，盛名亦相因。
爲君奏此曲，此曲多苦辛。
千載不可誣，孰言今無人。

