三國史記卷第一
輪忠定難靖國贊化同德功臣開府，儀同三司檢校太師，守太保門下，侍中判尚書事兼吏部事，集賢殿大學士監修國史，上柱國致仕臣金富軾奉  宣撰。
新羅本紀第一 始祖 赫居世居西干 南解次次雄 儒理尼斯今 脫解尼師今 婆娑尼師今 祗摩尼斯今 逸聖尼師令
始祖姓朴氏，諱赫居世，前漢孝宣帝五鳳元年甲子四月丙辰一曰正月十五日　卽位，號居西干，時年十三，國號徐那伐。先是，朝鮮遺分居山谷之間，爲六村：一曰閼川楊山村，二曰突山高墟村，三曰觜山珍支村或雲干珍村，四曰茂山大樹村，五曰金山加利村，六曰明活山高耶村，是爲辰韓六部。高墟村長蘇伐公望楊山麓蘿井傍林間，有馬而嘶，則往觀之。忽不見馬，只有大卵，剖之，有嬰兒出焉，則收而養之，及年十餘歲，岐嶷然夙成。六部人以其生神異推尊之，至是立爲君焉。辰人謂瓠爲朴，以初大卵如瓠，故以朴爲姓，居西干，辰言王或雲呼貴人之稱。
四年，夏四月辛丑朔，日有食之。
五年，春正月，龍見於閼英井，右脇誕生女兒，老嫗見而異之，收養之，以井名名之。及長，有德容。始祖聞之，納以爲妃。有賢行，能內輔，時人謂之二聖。
八年，倭人行兵，欲犯邊，聞始祖有神德，乃還。
九年，春三月，有星孛於王良。
十四年，夏四月，有星孛於參。　
十七年，王巡撫六部，妃閼英從焉。勸督農桑以盡地利。
十九年，春正月，卞韓以國來降。　二十一年，築京城，號曰金城。是歲，高句麗始祖東明立。
二十四年，夏六月壬申晦，日有食之。
二十六年，春正月，營宮室於金城。　　
三十年，夏四月己亥晦，日有食之，樂浪人將兵來侵，見邊人夜戶不扃，露積被野，相謂曰：『此方民不相盜，可謂有道之國。吾儕潛師而襲之，無異於盜，得不愧乎？乃引還。』
三十二年，秋八月乙卯晦，日有食之。三十八年，春二月，遣瓠公聘於馬韓。馬韓王讓瓠公曰：『辰、卞二韓爲我屬國，比年不輸職貢，事大之禮，其若是乎？』對曰：『我國自二聖肇興，人事修天時和，倉庾充實，人民敬讓。自辰韓遺民以至卞韓、樂浪、倭人無不畏懷。而吾王謙虛，遣下臣修聘，可謂過於禮矣。而大王赫怒，劫之以兵，是何意耶？』王憤欲殺之，左右諫止，乃許歸。前此，中國之人苦秦亂東來者衆，多處馬韓東，與辰韓雜居，至是䆮盛，故馬韓忌之，有責焉。瓠公者，　未詳其族姓，本倭人，初以瓠繫腰渡海而來，故稱瓠公。
三十九年，馬韓王薨，或說上曰：『西韓王前辱我使，今當其喪，征之其國，不足平也。』上曰：『幸人之災，不仁也。』不從，乃遣使弔慰。
四十年，百濟始祖溫祚立。　
四十三年，春二月乙酉晦，日有食之。
五十三年，東沃沮使者來獻良馬二十匹，曰：寡君聞[1]南韓有聖人出，故遣臣來享。　五十四年，春二月己酉，星孛於河鼓[2]。
五十六年，春正月辛丑朔，日有食之。　　　
五十九年，秋九月戊申晦，日有食之。　　
六十年，秋九月，二龍見於金城井中，暴雷雨，震城南門。　
六十一年，春三月，居西干升遐，葬蛇[3]陵，在曇[4]巖寺北。
南解次次雄立，次次雄，或雲慈充。金大問云：方言謂巫也。世人以巫事鬼神，尙祭祀　故畏敬之，遂稱尊長者爲慈充赫居世嫡子也。身長大，性沈厚，多智略。母閼英夫人，妃雲帝夫人一雲阿婁夫人，繼父卽位稱元。
　
論曰：人君卽位，踰年稱元，其法詳於春秋，此先王不刊[5]之典也。伊訓曰：成湯旣沒，太[6]甲元年。正義曰：成湯旣沒，其歲卽　太甲元年。然孟子曰：湯崩，太[6]丁未立，外丙二年，仲壬四年，則疑若尙書之脫簡，而正義之誤說也。或曰：古者人君卽位，或踰月稱元年，或踰年而稱元年。踰月而稱元年者，成湯旣沒，太[6]甲元年是也。孟子云：太[6]丁未立者，謂太[6]丁未立而死也。外丙二年、仲壬四年者皆謂太[7]丁之子太[8]甲二兄，或生二年，或生四年而死，太[9]甲所以得繼湯耳。史記便謂此仲壬、外丙爲二君，誤也。由前則以先君終年卽位稱元，非是，由後則可謂得商人之禮者矣。　
元年，秋七月，樂浪兵至，圍[10]金城數重。王謂左右曰：『二聖棄[11]國，孤以國人推戴，謬居於位，危懼若涉川水。今鄰國來侵，是孤之不德也，爲之若何？』左右對曰：『賊幸我有喪，妄[12]以兵來，天必不祐，不足畏也。』賊俄而退歸。
三年，春正月，立始祖廟。冬十月丙辰朔，日有食之。
五年，春正月，王聞脫解之賢，以長女妻之。　
七年，秋七月，以脫解爲大輔，委以軍國政事。　
八年，春夏旱。　
十一年，倭人遣兵船百餘艘掠海邊民戶，發六部勁兵以禦之。樂浪謂內虛，來攻金城，甚急。夜有流星墜於賊營，衆懼而退，屯於閼川之上，造石堆二十而去。六部兵一千人追之，自吐含山東至閼川，見石堆，知賊衆乃止。　
十三年，秋七月戊子晦，日有食之。
十五年，京城旱，秋七月，蝗，民饑，發倉廩救之。
十六年，春二月，北溟人耕田，得濊王印獻之。
十九年，大疫，人多死。冬十一月，無氷。
二十年，秋，太白入太微。
二十一年，秋九月，蝗，王薨，葬虵陵園內
儒理尼師今立，南解太子也。母雲帝夫人，妃日知葛文王之女也或雲妃姓朴，許婁王之女。初南解薨，儒理當立，以大輔脫解素有德望，推讓其位。脫解曰：『神器大寶，非庸人所堪。吾聞聖智人多齒，試以餠噬三之。』儒理齒理多，乃與左右奉立之，號尼師今。古傳如此，金大問則云：『尼師今方言也，謂齒理。昔南解將死，謂男儒理壻、脫解曰：「吾死後，汝朴昔二姓，以年長而嗣位焉。」其後，金姓亦興，三姓以齒長相嗣，故稱尼師今。』
二年，春二月，親祀始祖廟。大赦。　
五年，冬十一月，王巡行國內，見一老嫗，飢凍將死曰：予以眇身居上，不能養民　使老幼至於此極，是予之罪也。解衣以覆之，推食以食之，仍命有司在處存問，鰥寡孤獨老病不能自活者，給養之。於是，鄰國百姓聞而來者衆矣。是年，民俗歡康，始製兜率歌。此歌樂之始也。　
九年，春，改六部之名。仍賜姓，楊山部爲梁部，姓李；高墟部爲沙梁部，姓崔；大樹部爲漸梁部一雲牟梁，姓孫；於珍部爲本彼部，姓鄭；加利部爲漢祇部，姓裴；明活部爲習比部，姓薛。又設官有十七等：一伊伐飡，二伊尺飡，三迊飡，四波珍飡，五大阿飡，六阿飡，七一吉飡，八沙飡，九級伐飡，十大奈麻，十一奈麻，十二大舍，十三小舍，十四吉士，十五大烏，十六小烏，十七造位。王旣定六部，中分爲二，使王女二人各率部內女子，分朋造黨，自秋七月旣望，每日早集大部之庭績麻，乙夜而罷。至八月十五日，考其功之多小，負者置酒食以謝勝者。於是，歌舞百戲[13]　皆作，謂之嘉俳。是時，負家一女子，起舞嘆曰：『會蘇、會蘇。』其音哀雅，後人因其聲而作歌，名《會蘇曲》。　
十一年　京都　地裂泉湧　夏六月　大水　
十三年　秋八月　樂浪犯北邊　攻陷朶山城　
十四年　高句麗王無恤　襲樂浪滅之　其國人五千來投　分居六部　
十七年　秋九月　華麗·不耐二縣人連謀　率騎兵犯北境　貊國渠帥　以兵要曲河西敗之　王喜　與貊國結好
十九年　秋八月　貊帥獵得禽獸獻之　
三十一年　春二月　星孛於紫宮　
三十三年　夏四月　龍見金城井　有頃　暴雨自西北來　五月　大風拔木　
三十四年　秋九月　王不豫　謂臣寮曰　脫解身聯國戚　位處輔臣　屢著功名　朕之二子　其才不及遠矣　吾死之後　卽大位　以無忘我遺訓　冬十月　王薨　葬蛇陵園內
脫解尼師今立一雲吐解　時年六十二　姓昔　妃阿孝夫人　脫解本多婆那國所生也　其國在倭國東北一千里　初其國王　娶女國王女爲妻　有娠七年　乃生大卵　王曰　人而生卵不祥也　宜棄之　其女不忍　以帛裏卵並寶物置於櫝中　浮於海　任其所往　初至金官國海邊　金官人怪之不取　又至辰韓阿珍浦口　是始祖赫居世　在位三十九年也　時海邊老母　以繩引繫海岸　開　見之　有一小兒在焉　其母取養之　及壯身　長九尺　風神秀朗　知識過人　或曰　此兒不知姓氏　初櫝來時　有一鵲飛鳴而隨之　宜省鵲字　以昔爲氏　又解韞櫝而出　宜名脫解　脫解始以漁釣爲業　供養其母　未嘗有懈色　母謂曰　汝非常人　骨相殊異　宜從學　以立功名　於是　專精學問　兼知地理　望楊山下瓠公宅　以爲吉地　設詭計　以取而居之　其地後爲月城　至南解王五年　聞其賢　以其女妻之　至七年　登庸爲大輔　委以政事　儒理將死曰　先王顧命曰　吾死後　無論子壻　以年長且賢者　繼位　是以寡人先立　今也宜傳其位焉
二年　春正月　拜瓠公爲大輔　二月　親祀始祖廟　三年　春三月　王登吐含山　有玄雲如蓋　浮王頭上　良久而散　夏五月　與倭國結好交聘　六月　有孛星於天船　
五年　秋八月　馬韓將孟召　以覆巖城降　
七年　冬十月　百濟王拓地　至娘子谷城　遣使請會　王不行　
八年　秋八月　百濟遣兵　攻蛙山城　冬十月　又攻狗壤城　王遣騎二千　擊走之　十二月　地震　無雪　
九年　春三月　王夜聞　金城西始林樹間　有鷄鳴聲　遲明遣瓠公視之　有金色小櫝　掛樹枝　白雞鳴於其下　瓠公還告　王使人取櫝開之　有小男兒在其中　姿容奇偉　上喜謂左右曰　此豈非天遺我以令胤乎　乃收養之　及長聰明多智略　乃名閼智　以其出於金櫝　姓金氏　改始林名雞林　因以爲國號　
十年　百濟攻取蛙山城　留二百人居守　尋取之　
十一年　春正月　以朴氏貴戚　分理國內州郡　號爲州主·郡主　二月　以順貞爲伊伐飡　委以政事　
十四年　百濟來侵　
十七年　倭人侵木出島[14]　王遣角干羽烏禦之　不克　羽烏死之　
十八年　秋八月　百濟寇邊　遣兵拒之　
十九年　大旱　民饑　發倉賑給　冬十月　百濟攻西鄙蛙山城　拔之　
二十年　秋九月　遣兵伐百濟　復取蛙山城　自百濟來居者二百餘人　盡殺之　
二十一年　秋八月　阿飡　吉門與加耶兵　戰於黃山津口　獲一千餘級　以吉門爲波珍飡　賞功也　
二十三年　春二月　慧星見東方　又見北方　二十日乃滅　
二十四年　夏四月　京都大風　金城東門自壞　秋八月　王薨　葬城北壤井丘
婆娑尼師今立　儒理王第二子也或雲儒理弟[15]　奈老之子也　妃金氏史省夫人　許婁葛文王之女也　初脫解薨　臣僚欲立儒理太子逸聖　或謂　逸聖雖嫡嗣　而威明不及婆娑　遂立之　婆娑節儉省用而愛民　國人嘉之
二年　春二月　親祀始祖廟　三月　巡撫州郡　發倉賑給　慮獄囚　非二罪悉原之
三年　春正月　下令曰　今倉廩空匱　戎器頑鈍　儻有水旱之災　邊鄙之警　其何以禦之　宜令有司　勸農桑　練兵革[16]　以備不虞
五年　春二月　以明宣爲伊飡　允良爲波珍飡　夏五月　古陁抒郡主獻靑牛　南新縣麥[17]連歧　　大有年　行者不䝴糧六年　春正月　百濟犯邊　二月　以吉元爲阿飡　夏四月　客星入紫微
八年　秋七月　下令曰　朕以不德　有此國家　西鄰百濟　南接加耶　德不能綏　威不足畏　宜繕葺城壘　以待侵軼　是月　築加召·馬頭二城
十一年　秋七月　分遣使十人　廉察州郡主　不勤公事　致田野多荒者　貶黜之
十四年　春正月　拜允[18]良爲伊飡　啓其爲波珍飡　二月　巡幸古所夫里郡　親問高年賜穀　冬十月京都地震
十五年　春二月　加耶賊圍馬頭城　遣阿飡吉元　將騎一千擊走之　秋八月　閱兵於閼川
十七年　秋七月　暴風自南　拔金城南大樹　九月　加耶人襲南鄙　遣加城主長世拒之　爲賊所殺　王怒率勇士五千　出戰敗之　虜獲甚多
十八年　春正月　擧兵欲伐加耶　其國主遣使請罪　乃止
十九年　夏四月　京都旱
二十一年　秋七月　雨雹　飛鳥死　冬十月　京都地震　倒民屋有死者
二十二年　春二月　築城名月城　秋七月　王移居月城
二十三年　秋八月　音汁伐國與悉直谷國爭疆　詣王請決　王難之謂　金官國首露王　年老多智識　召問之　首露立議　以所爭之地　屬音汁伐國　於是　王命六部　會饗首露王　五部皆以伊飡爲主　唯漢祇部　以位卑者主之　首露怒　命奴耽下里　殺漢祇部主保齊而歸　奴逃依音汁伐主陁鄒幹家　王使人索其奴　陁鄒不送　王怒　以兵伐音汁伐國　其主與衆自降　悉直·押督二國王來降　冬十月　桃李華
二十五年　春正月　衆星隕如雨　不至地　秋七月　悉直叛　發兵討平之　徙其餘衆於南鄙
二十六年　春正月　百濟遣使請和　二月　京都雪三尺
二十七年　春正月　幸押督賑貧窮　三月　至自押督　秋八月　命馬頭城主　伐加耶
二十九年　夏五月　大水　民飢　發使十道　開倉[19]賑給　遣兵伐比只國·多伐國·草八國幷之
三十年　秋七月　蝗害穀　王遍祭山川　以祈禳之　蝗滅有年
三十二年　夏四月　城門自毀　自五月至　秋七月　不雨
三十三年　冬十月　王薨　葬蛇陵園內
祇摩尼師今立或雲祇味　婆娑王嫡子　母史省夫人　妃金氏愛禮夫人　葛文王摩帝之女也　初婆娑王獵於楡飡之澤　太子從焉　獵後　過韓歧部　伊飡　許婁饗之　酒酣　許婁之妻　攜少女子出舞　摩帝伊飡之妻　亦引出其女　太子見而悅之　許婁不悅　王謂許婁曰　此地名大庖　公於此　置盛饌美醞以宴衎之　宜位酒多　在伊飡之上　以摩帝之女　配太子焉　酒多後雲角干
二年　春二月　親祀始祖廟　拜昌永爲伊飡　以參政事　玉權爲波珍飡　申權爲一吉飡　順宣爲級飡　三月　百濟遣使來聘
三年　春三月　雨雹　麥苗傷　夏四月　大水　慮囚　除死罪　餘悉原之
四年　春二月　加耶寇南邊　秋七月　親征加耶　帥步騎度黃山河　加耶人伏兵林薄以待之　王不覺直前　伏發圍數重　王揮軍奮擊　決圍而退
五年　秋八月　遣將侵加耶　王帥精兵一萬以繼之　加耶嬰城固守　會久雨　乃還
九年　春二月　大星墜月城西　聲如雷　三月　京都大疫十年　春正月　以翌宗爲伊飡　昕連爲波珍飡　林權爲阿[20]飡　二月　築大甑山城　夏四月　倭人侵東邊
十一年　夏四月　大風東來　折木飛瓦　至夕而止　都人訛言　倭兵大來　爭遁山谷　王命伊飡　翌宗等諭止之　秋七月　飛蝗害穀　年饑多盜
十二年　春三月　與倭國講和　夏四月　隕霜　五月　金城東民屋　陷爲池[21]　芙蕖生
十三年　秋九月庚申晦　日有食之
十四年　春正月　靺鞨大入北境　殺掠吏民　秋七月　又襲大嶺柵　過於泥河　王移書百濟請救　百濟遣五將軍助之　賊聞而退
十六年　秋七月甲戌朔　日有食之
十七年　秋八月　長星竟天　冬十月　國東地震　十一月　雷
十八年　伊飡　昌永卒　以波珍飡　玉權爲伊飡　以參政事
二十年　夏五月　大雨　漂沒民戶
二十一年　春二月　宮南門災
二十三年　春夏旱　秋八月　王薨　無子
逸聖尼師今立　儒理王之長子或雲日知葛文王之子　妃朴氏　支所禮王之女
元年　九月　大赦
二年　春正月　親祀始祖廟
三年　春正月　拜雄宣爲伊飡　兼知內外兵馬事　近宗爲一吉飡
四年　春二月　靺鞨入塞　燒長嶺五柵
五年　春二月　置政事堂於金城　秋七月　大閱閼川西　冬十月　北巡　親祀太[22]白山
六年　秋七月　隕霜殺菽　八月　靺鞨襲長嶺　虜掠民口　冬十月　又來　雪甚　乃退
七年　春二月　立柵長嶺　以防靺鞨
八年　秋九月辛亥晦　日有食之
九年　秋七月　召羣公議征靺鞨　伊飡雄宣上言不可　乃止
十年　春二月　修葺宮室　夏六月乙丑　熒惑犯鎭星　冬十一月　雷
十一年　春二月　下令　農者政本　食惟民天　諸州郡修完堤坊　廣闢田野　又下令　禁民間用金銀珠玉
十二年　春夏旱　南地最甚　民飢　移其粟賑給之
十三年　冬十月　押督叛　發兵討平之　徙其餘衆於南地
十四年　秋七月　命　臣寮　各擧智勇堪爲將帥者
十五年　封朴阿道爲葛文王新羅追封王　皆稱葛文王　其義未詳
十六年　春正月　以得訓爲沙飡　宣忠爲奈麻　秋[23]八月　有星孛於天市　冬十一月　雷　京都大疫
十七年　自夏四月不雨　至秋七月乃雨
十八年　春二月　伊飡雄宣卒　以大宣爲伊飡　兼知內外兵馬事　三月　雨雹
二十年　冬十月　宮門災　彗星見東方　又見東北方
二十一年　春二月　王薨
三國史記 卷第一
