文咨明王　一雲明治好王　諱羅雲　長壽王之孫　父王子古鄒大加助多　助多早死　長壽王養於宮中　以爲大孫　長壽在位七十九年薨　繼立
　元年　春三月　魏孝文帝遣使　拜王爲使持節都督遼海諸軍事征東將軍　領護東夷中郞將遼東郡開國公高句麗王　賜衣冠・服物・車旗之飾　又詔王　遣世子入朝　王辭以疾　遣從叔升千　隨使者詣闕　夏六月　遣使入魏朝貢　秋八月　遣使入魏朝貢　冬十月　遣使入魏朝貢
　二年　冬十月　地震
　三年　春正月　遣使入魏朝貢　二月　扶餘王及妻孥　以國來降　秋七月　我軍與新羅人　戰於薩水之原　羅人敗　保犬牙城　我兵圍之　百濟遣兵三千　援新羅　我兵引退　齊帝策王爲使持節散騎常侍都督　營平二州征東大將軍楽浪公　遣使入魏朝貢　冬十月　桃李華
　四年　春二月　遣使入魏朝貢　大旱　夏五月　遣使入魏朝貢　秋七月　南巡狩　望海而還　八月　遣兵圍百濟雉壤城　百濟請救於新羅　羅王命將軍德智　率兵來援　我軍退還
　五年　齊帝進王爲車騎將軍　遣使入齊朝貢　秋七月　遣兵攻新羅牛山城　新羅兵出撃泥河上　我軍敗北
　六年　秋八月　遣兵攻新羅牛山城　取之
　七年　春正月　立王子興安爲太子　秋七月　創金剛寺　八月　遣使入魏朝貢
　八年　百濟民饑　二千人來投
　九年　秋八月　遣使入魏朝貢
　十年　春正月　遣使入魏朝貢　冬十二月　遣使入魏朝貢
　十一年　秋八月　蝗　冬十月　地震　民屋倒墮　有死者　梁高祖即位　夏四月　進王爲車騎大將軍　冬十一月　百濟犯境　十二月　遣使入魏朝貢
　十二年　冬十一月　百濟遣達率優永　率兵五千　來侵水谷城
　十三年　夏四月　遣使入魏朝貢　世宗引見其使悉弗於東堂　悉弗進曰　小國係誠天極　累葉純誠　地産土毛　無愆王貢　但黃金出自扶餘　珂則渉羅所産　扶餘爲勿吉所逐　渉羅爲百濟所並　二品所以不登王府　實兩賊是爲　世宗曰　高句麗世荷上將　專制海外　九夷點虜　悉得征之　甁恥　誰之咎也　昔方貢之愆　責在連率　卿宜宣朕志於卿主　務盡威懷之略　揃披害羣　輯寧東裔　使二邑還復舊墟　土毛無失常貢也
　十五年　秋八月　王獵於龍山之陽　五日而還　九月　遣使入魏朝貢　冬十一月　遣將伐百濟　大雪　士卒凍皸而還
　十六年　冬十月　遣使入魏朝貢　王遣將高老　與靺鞨謀　欲攻百濟漢城　進屯於橫岳下　百濟出師逆戰　乃退
　十七年　梁高祖下詔曰　『高句麗王楽浪郡公某　乃誠款著　貢驛相尋　宜豊秩命　式弘朝典　可撫軍一作東大將軍開府儀同三司』　夏五月　遣使入魏朝貢　冬十二月　遣使入魏朝貢
　十八年　夏五月　遣使入魏朝貢
　十九年　夏閏六月　遣使入魏朝貢　冬十二月　遣使入魏朝貢
　二十一年　春三月　遣使入梁朝貢　夏五月　遣使入魏朝貢　秋九月　侵百濟　陷加弗・圓山二城　虜獲男女一千餘口
　二十二年　春正月　遣使入魏朝貢　夏五月　遣使入魏朝貢　冬十二月　遣使入魏朝貢
　二十三年　冬十一月　遣使入魏朝貢
　二十四年　冬十月　遣使入魏朝貢
　二十五年　夏四月　遣使入梁朝貢
　二十六年　夏四月　遣使入魏朝貢
　二十七年　春二月　遣使入魏朝貢　三月　暴風拔木　王宮南門自毀　夏四月　遣使入魏朝貢　五月　遣使入魏朝貢
　二十八年　王薨　號爲文咨明王　魏靈太后擧哀於東堂　遣使策贈車騎大將軍　時魏肅宗年十歳　太后臨朝稱制
　安臧王　諱興安　文咨明王之長子　文咨在位七年　立爲太子　二十八年　王薨　太子即位
　二年　春正月　遣使入梁朝貢　二月　梁高祖封王爲寧東將軍都督　營平二州諸軍事　高句麗王　遣使者江注盛　賜王衣冠劒佩　魏兵就海中執之　送洛陽　魏封王爲安東將軍領護東夷校尉遼東郡開國公　高句麗王　秋九月　遣使入梁朝貢
　三年　夏四月　王幸卒本　祀始祖廟　五月　王至自卒本　所經州邑貧乏者　賜穀人三斛
　五年　春　旱　秋八月　遣兵侵百濟　冬十月　饑　發倉賑救　十一月　遣使朝魏　進良馬十匹
　八年　春三月　遣使入梁朝貢
　九年　冬十一月　遣使入梁朝貢
　十一年　春三月　王畋於黃城之東　冬十月　王與百濟戰於五穀　克之　殺獲二千餘級
　十三年　夏五月　王薨　號爲安臧王　是梁中大通三年　魏普泰元年也　梁書雲　安臧王在位第八年　普通七年卒　誤也
　安原王　諱寶延　安臧王之弟也　身長七尺五寸　有大量　安臧愛友之　安臧在位十三年　薨　無嗣子　故即位　梁高祖下詔襲爵
　二年　春三月　魏帝詔策使持節散騎常侍領護東夷校尉遼東郡開國公　高句麗王　賜衣冠・車旗之飾　夏四月　遣使入梁朝貢　六月　遣使入魏朝貢　冬十一月　遣使入梁朝貢
　三年　春正月　立王子平成爲太子　二月　遣使入魏朝貢
　四年　東魏詔加王驃騎大將軍　餘悉如故　遣使入魏朝貢
　五年　春二月　遣使入梁朝貢　夏五月　國南大水　漂沒民屋　死者二百餘人　冬十月　地震　十二月　雷　大疫
　六年　春夏　大旱　發使撫恤饑民　秋八月　蝗　遣使入東魏朝貢
　七年　春三月　民饑　王巡撫賑救　冬十二月　遣使入東魏朝貢
　九年　夏五月　遣使入東魏朝貢
　十年　秋九月　百濟圍牛山城　王遣精騎五千　撃走之　冬十月　桃李華　十二月　遣使入東魏朝貢
　十一年　春三月　遣使入梁朝貢
　十二年　春三月　大風拔木飛瓦　夏四月　雹　冬十二月　遣使入東魏朝貢
　十三年　冬十一月　遣使入東魏朝貢
　十四年　冬十一月　遣使入東魏朝貢
　十五年　春三月　王薨　號爲安原王　是梁大同十一年　東魏武定三年也　梁書雲　安原以大淸二年卒　以其子爲寧東將軍高句麗王楽浪公　誤也
　陽原王　或雲陽崗上好王　諱平成　安原王長子　生而聰慧　及壯雄豪過人　以安原在位三年　立爲太子　至十五年　王薨　太子即位　冬十二月　遣使入東魏朝貢
　二年　春二月　王都梨樹連理　夏四月　雹　冬十一月　遣使入東魏朝貢
　三年　秋七月　改築白巖城　葺新城　遣使入東魏朝貢
　四年　春正月　以兵六千攻百濟獨山城　新羅將軍朱珍來援　故不克而退　秋九月　丸都進嘉禾　遣使入東魏朝貢
　五年　遣使入東魏朝貢
　六年　春正月　百濟來侵陷道薩城　三月　攻百濟金城　新羅人乘間取二城　夏六月　遣使入北齊朝貢　秋九月　北齊封王爲使持節侍中驃騎大將軍　領護東夷校尉遼東郡開國公高句麗王
　七年　夏五月　遣使入北齊朝貢　秋九月　突厥來圍新城　不克　移攻白巖城　王遣將軍高領兵一萬　拒克之　殺獲一千餘級　新羅來攻取十城
　八年　築長安城
　十年　冬　攻百濟熊川城　不克　十二月晦　日有食之　無氷
　十一年　冬十月　虎入王都　擒之　十一月　太白晝見　遣使入北齊朝貢
　十三年　夏四月　立王子陽成爲太子　遂宴群臣於內殿　冬十月　丸都城干朱理叛　伏誅
　十五年　春三月　王薨　號爲陽原王
　平原王　或雲平崗上好王　諱陽成　隋唐書作湯　陽原王長子　有膽力善騎射　陽原王在位十三年　立爲太子　十五年　王薨　太子即位
　二年　春二月　北齊廢帝封王爲使持節領東夷校尉遼東郡公高句麗王　王幸卒本　祀始祖廟　三月　王至自卒本　所經州郡獄囚　除二死　皆原之
　三年　夏四月　異鳥集宮庭　六月　大水　冬十一月　遣使入陳朝貢
　四年　春二月　陳文帝詔授王寧東將軍
　五年　夏　大旱　王減常膳　祈山川
　六年　遣使入北齊朝貢
　七年　春正月　立王子元爲太子　遣使入北齊朝貢
　八年　冬十二月　遣使入陳朝貢
　十二年　冬十一月　遣使入陳朝貢
　十三年　春二月　遣使入陳朝貢　秋七月　王畋於河之原　五旬而返　八月　重修宮室　蝗旱　罷役
　十五年　遣使入北齊朝貢
　十六年　春正月　遣使入陳朝貢
　十九年　王遣使入周朝貢　周高祖拜王爲開府儀同三司大將軍　遼東郡開國公高句麗王
　二十三年　春二月晦　星隕如雨　秋七月　霜雹殺穀　冬十月　民饑　王巡行撫恤　十二月　遣使入隋朝貢　高祖授王大將軍遼東郡公
　二十四年　春正月　遣使入隋朝貢　冬十一月　遣使入隋朝貢
　二十五年　春正月　遣使入隋朝貢　二月　下令減不急之事　發使郡邑勸農桑　夏四月　遣使入隋朝貢　冬　遣使入隋朝貢
　二十六年　春　遣使入隋朝貢　夏四月　隋文帝宴我使者於大興殿
　二十七年　冬十二月　遣使入陳朝貢
　二十八年　移都長安城
　三十二年　王聞陳亡大懼　治兵積穀爲拒守之策　隋高祖賜王璽書　責以　雖稱藩附　誠節未盡　且曰　彼之一方　雖地狹人少　今若黜王　不可虛置　終須更選官屬　就彼安撫　王若灑心易行　率由憲章　即是朕之良臣　何勞別遣才彥　王謂遼水之廣　何如長江　高句麗之人　多少陳國　朕若不存含育　責王前愆　命一將軍　何待多力　殷勤曉示　許王自新耳　王得書惶恐　將奉表陳謝而未果　王在位三十二年　冬十月　薨　號曰平原王　是開皇十年　隋書及通鑑書　高祖賜璽書於開皇十七年　誤也

　三國史記　卷第十九
