大武神王　立　【或云　大解朱留王】　諱無恤　琉璃王第三子　生而聰慧　壯而雄傑　有大略　琉璃王在位三十三年甲戌　立爲太子　時年十一歳　至是即位　母松氏　多勿國王松讓女也
　二年　春正月　京都震　大赦　百濟民一千餘戸來投
　三年　春三月　立東明王廟　秋九月　王田骨句川　得神馬　名　冬十月　扶餘王帶素遣使送赤烏　一頭二身　初扶餘人得此烏　獻之王　或曰　烏者黑也　今變而爲赤　又一頭二身　並二國之徴也　王其兼高句麗乎　帶素喜送之　兼示或者之言　王與羣臣議答曰　黑者　北方之色　今變而爲南方之色　又赤烏瑞物也　君得而不有之　以送於我　兩國存亡　未可知也　帶素聞之　驚悔
　四年　冬十二月　王出師伐扶餘　次沸流水上　望見水涯　若有女人　舁鼎游戱　就見之　只有鼎　使之炊　不待火自熱　因得作食　飽一軍　忽有一壯夫曰　是鼎吾家物也　我妹失之　王今得之　請負以從　遂賜姓負鼎氏　抵利勿林宿　夜聞金聲　向明使人尋之　得金璽兵物等　曰　天賜也　拜受之　上道有一人　身長九尺許　面白而目有光　拜王曰　臣是北溟人怪由　竊聞大王北伐扶餘　臣請從行　取扶餘王頭　王悅許之　又有人曰　臣赤穀人麻盧　請以長矛爲導　王又許之
　五年　春二月　王進軍於扶餘國南　其地多泥塗　王使擇平地爲營　解鞍休卒　無恐懼之態　扶餘王擧國出戰　欲掩其不備　策馬以前　陷濘不能進退　王於是揮怪由　怪由拔劍號吼撃之　萬軍披靡　不能支　直進執扶餘王斬頭　扶餘人既失其王　氣力摧折　而猶不自屈　圍數重　王以糧盡士饑　憂懼不知所爲　乃乞靈於天　忽大霧　咫尺不辨人物七日　王令作草偶人　執兵立營內外爲疑兵　從間道潛軍夜出　失骨句川神馬　沸流源大鼎　至利勿林　兵飢不興　得野獸以給食　王既至國　乃會羣臣飮至曰　孤以不德　輕伐扶餘　雖殺其王　未滅其國　而又多失我軍資　此孤之過也　遂親吊死問疾　以存慰百姓　是以國人感王德義　皆許殺身於國事矣　三月　神馬將扶餘馬百匹　倶至鶴盤嶺下車廻谷　夏四月　扶餘王帶素弟　至曷思水濱　立國稱王　是扶餘王金蛙季子　史失其名　初　帶素之見殺也　知國之將亡　與從者百餘人　至鴨谷　見海頭王出獵　遂殺之　取其百姓　至此始都　是爲曷思王　秋七月　扶餘王從弟謂國人曰　我先王身亡國滅　民無所依　王弟逃竄　都於曷思　吾亦不肖　無以興復　乃與萬餘人來投　王封爲王　安置掾那部　以其背有絡文　賜姓絡氏　冬十月　怪由卒　初疾革　王親臨存問　怪由言　臣北溟微賤之人　蒙厚恩　雖死猶生　不敢忘報　王善其言　又以有大功勞　葬於北溟山陽　命有司以時祀之
　八年　春二月　拜乙豆智爲右輔　委以軍國之事
　九年　冬十月　王親征蓋馬國　殺其王　慰安百姓　毋虜掠　但以其地爲郡縣　十二月　句茶國王聞蓋馬滅　懼害及己　擧國來降　由是拓地浸廣
　十年　春正月　拜乙豆智爲左輔　松屋句爲右輔
　十一年　秋七月　漢遼東太守將兵來伐　王會羣臣　問戰守之計　右輔松屋句曰　臣聞恃德者昌　恃力者亡　今中國荒儉　盜賊蜂起　而兵出無名　此非君臣定策　必是邊將規利　擅侵吾邦　逆天違人　師必無功　憑險出奇　破之必矣　左輔乙豆智曰　小敵之強　大敵之禽也　臣度大王之兵　孰與漢兵之多　可以謀伐　不可力勝　王曰　謀伐若何　對曰　今漢兵遠鬪　其鋒不可當也　大王閉城自固　待其師老　出而撃之　可也　王然之　入尉那巖城　固守數旬　漢兵圍不解　王以力盡兵疲　謂豆智曰　勢不能守　爲之奈何　豆智曰　漢人謂我巖石之地　無水泉　是以長圍　以待吾人之困　宜取池中鯉魚　包以水草　兼旨酒若干　致犒漢軍　王從之　貽書曰　寡人愚昧　獲罪於上國　致令將軍帥百萬之軍　暴露弊境　無以將厚意　輒用薄物　致供於左右　於是　漢將謂城內有水　不可猝拔　乃報曰　我皇帝不以臣駑　下令出師　問大王之罪　及境踰旬　未得要領　今聞來旨　言順且恭　敢不藉口以報皇帝　遂引退
　十三年　秋七月　買溝穀人尚須　與其弟尉須及堂弟於刀等來投
　十四年　冬十一月　有雷　無雪
　十五年　春三月　黜大臣仇都逸苟焚求等三人爲庶人　此三人爲沸流部長　資貪鄙　奪人妻妾牛馬財貨　恣其所欲　有不與者即鞭之　人皆忿怨　王聞之　欲殺之　以東明舊臣　不忍致極法　黜退而已　遂使南部使者鄒素　代爲部長　素既上任　別作大室以處　以仇都等罪人　不令升堂　仇都等詣前　告曰　吾儕小人　故犯王法　不勝愧悔　願公赦過　以令自新　則死無恨矣　素引上之　共坐曰　人不能無過　過而能改　則善莫大焉　乃與之爲友　仇都等感愧　不復爲惡　王聞之曰　素不用威嚴　能以智懲惡　可謂能矣　賜姓曰大室氏　夏四月　王子好童　遊於沃沮　樂浪王崔理出行　因見之　問曰　觀君顔色　非常人　豈非北國神王之子乎　遂同歸以女妻之　後好童還國　潛遣人告崔氏女曰　若能入而國武庫　割破鼓角　則我以禮迎　不然則否　先是　樂浪有鼓角　若有敵兵則自鳴　故令破之　於是　崔女將利刀　潛入庫中　割鼓面角口　以報好童　好童勸王襲樂浪　崔理以鼓角不鳴　不備　我兵掩至城下　然後知鼓角皆破　遂殺女子　出降　【或云　欲滅樂浪　遂請婚　娶其女　爲子妻　後使歸本國　壞其兵物】　冬十一月　王子好童自殺　好童　王之次妃曷思王孫女所生也　顔容美麗　王甚愛之　故名好童　元妃恐奪嫡爲太子　乃讒於王曰　好童不以禮待妾　殆欲亂乎　王曰　若以他兒憎疾乎　妃知王不信　恐禍將及　乃涕泣而告曰　請大王密候　若無此事　妾自伏罪　於是　大王不能不疑　將罪之　或謂好童曰　子何不自釋乎　答曰　我若釋之　是顯母之惡　貽王之憂　可謂孝乎　乃伏劍而死　論曰　今王信讒言　殺無辜之愛子　其不仁不足道矣　而好童不得無罪　何則　子之見責於其父也　宜若舜之於瞽　小杖則受　大杖則走　期不陷父於不義　好童不知出於此　而死非其所　可謂執於小謹而昧於大義　其公子申生之譬耶　十二月　立王子解憂爲太子　遣使入漢朝貢　光虎帝復其王號　是立武八年也
　二十年　王襲樂浪　滅之
　二十四年　春三月　京都雨雹　秋七月　隕霜殺穀　八月　梅花發
　二十七年　秋九月　漢光武帝遣兵渡海　伐樂浪　取其地　爲郡縣　薩水已南屬漢　冬十月　王薨　葬於大獸村原　號爲大武神王
　閔中王　諱解色朱　大武神王之弟也　大武神王薨　太子幼少　不克即政　於是　國人推戴以立之　冬十一月　大赦
　二年　春三月　宴羣臣　夏五月　國東大水　民饑　發倉賑給
　三年　秋七月　王東狩獲白　冬十一月　星孛於南　二十日而滅　十二月　京都無雪
　四年　夏四月　王田於閔中原　秋七月　又田　見石窟　顧謂左右曰　吾死必葬於此　不須更作陵墓　九月　東海人高朱利獻鯨魚目　夜有光　冬十月　蠶支落部大家戴升等一萬餘家　詣樂浪投漢　【後漢書云　大加戴升等萬餘口】
　五年　王薨　王后及羣臣　重違遺命　乃葬於石窟　號爲閔中王
　
慕本王　諱解憂　一云解愛婁　大武神王元子　閔中王薨　繼而即位　爲人　暴戻不仁　不恤國事　百姓怨之
　元年　秋八月　大水　山崩二十餘所　冬十月　立王子翊爲王太子
　二年　春　遣將襲漢北平　漁陽　上谷　太原　而遼東太守祭　以恩信待之　乃復和親　三月　暴風拔樹　夏四月　殞霜雨雹　秋八月　發使賑恤國內饑民
　四年　王日增暴虐　居常坐人　臥則枕人　人或動搖　殺無赦　臣有諫者　彎弓射之
　六年　冬十一月　杜魯弒其君　杜魯慕本人　侍王左右　慮其見殺　乃哭　或曰　大丈夫何哭爲　古人曰　撫我則後　虐我則讎　今王行虐以殺人　百姓之讎也　爾其圖之　杜魯藏刀以進王前　王引而坐　於是　拔刀害之　遂葬於慕本原　號爲慕本王

　三國史記　卷第十四
