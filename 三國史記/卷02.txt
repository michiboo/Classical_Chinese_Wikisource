三國史記 卷第二
輸忠定難靖國贊化同德功臣 開府儀同三司 檢校太師 守太保 門下侍中 判尚書吏禮部事 集賢殿太學士 監修國史 上柱國致仕臣金冨軾 奉宣撰
宣撰
阿達羅尼師今立　逸聖長子也　身長七尺　豐準有奇相　母朴氏　支所禮王之女　妃朴氏內禮夫人　祗摩王之女也
　元年　三月　以繼元爲伊飡　委軍國政事
　二年　春正月　親祀〔始〕祖廟　大赦　以興宣爲一吉飡
　三年　夏四月　隕霜　開雞立嶺路
　四年　春二月　始置甘勿馬山二縣　三月　巡幸長嶺鎭　勞戍卒　各賜征袍
　五年　春三月　開竹嶺　倭人來聘
　七年　夏四月　暴雨　閼川水溢　漂流人家　金城北門自毀
　八年　秋七月　蝗害穀　海魚多出死
　九年　巡幸沙道城　勞戍卒
　十一年　春二月　龍見京都
　十二年　冬十月　阿飡吉宣謀叛　發覺　懼誅亡入百濟　王移書求之　百濟不許　王怒出師伐之　百濟嬰城守不出　我軍糧盡乃歸
　十三年　春正月辛亥朔　日有食之
　十四年　秋七月　百濟襲破國西二城　虜獲民口一千而去　八月　命一吉飡興宣　領兵二萬伐之　王又率騎八千　自漢水臨之　百濟大懼　還其所掠男女　乞和
　十五年　夏四月　伊飡繼元卒　以興宣爲伊飡　十七年　春二月　重修始祖廟　秋七月　京師地震　霜雹害穀　冬十月　百濟寇邊
　十八年春　穀貴　民飢
　十九年　春正月　以仇道爲波珍飡　仇須兮爲一吉飡　二月　有事始祖廟　京都大疫
　二十年　夏五月　倭女王卑彌乎遣使來聘
　二十一年　春正月　雨王〔土〕 二月旱　井泉竭〔渴〕 
　三十一年　春三月　王薨
伐休〈一作發暉〉尼師今立　姓昔　脫解王子仇鄒角干之子也　母姓金氏　只珍內禮夫人　阿達羅薨　無子　國人立之　王占風雲　預知水旱及年之豊儉　又知人邪正　人謂之聖
　二年　春正月　親祀始祖廟　大赦　二月　拜波珍飡仇道一吉飡仇須兮爲左右軍主　伐召文國　軍主之名始於此
　三年　春正月　巡幸州郡　觀察風俗　夏五月壬辰晦　日有食之　秋七月　南新縣進嘉禾
　四年　春三月　下令　州郡　無作土木之事　以奪農時　冬十月　北地大雪　深一丈
　五年　春二月　百濟來攻母山城　命波珍飡仇道　出兵拒之
　六年　秋七月　仇道與百濟戰於狗壤　勝之　殺獲五百餘級
　七年　秋八月　百濟襲西境圓山鄕　又進圍缶谷城　仇道率勁騎五百擊之　百濟兵佯走　仇道追及蛙山　爲百濟所敗　王以仇道失策　貶爲缶谷城主　以薛支爲左軍主
　八年　秋九月　蚩尤旗見於角亢
　九年　春正月　拜國良爲阿飡　述明爲一吉飡　三月　京都雪深三尺　夏五月　大水　山崩十餘所
　十年　春正月甲寅朔　日有食之　三月　漢祇部女　一産四男一女　六月　倭人大饑　來求食者千餘人
　十一年　夏六月乙巳晦　日有食之
　十三年　春二月　重修宮室　三月　旱　夏四月　震宮南大樹　又震金城東門　王薨

奈解尼師今立　伐休王之孫也　母內禮夫人　妃昔氏　助賁王之妹　容儀雄偉　有俊才　前王太子骨正及第二子　伊買　先死　大孫尚幼少　乃立伊買之子　是爲奈解尼師今　是年　自正月至四月　不雨　及王即位之日　大雨　百姓歡慶
　二年　春正月　謁始祖廟
　三年　夏四月　始祖廟前臥柳自起　五月　國西大水　免遭水州縣一年租調　秋七月　遣使撫問
　四年　秋七月　百濟侵境
　五年　秋七月　太白晝見　隕霜殺草　九月庚午朔　日有食之　大閱於閼川
　六年　春二月　加耶國請和　三月丁卯朔　日有食之　大旱　錄內外繫囚　原輕罪
　八年　冬十月　靺鞨犯境　桃李華　人大疫
　十年　春二月　拜眞忠爲一伐飡　以參國政　秋七月　霜雹殺穀　太白犯月　八月　狐鳴金城及始祖廟庭
　十二年　春正月　拜王子利音〈或雲奈音〉　爲伊伐飡　兼知內外兵馬事
　十三年　春二月　西巡郡邑　浹旬而返　夏四月　倭人犯境　遣伊伐飡利音　將兵拒之
　十四年　秋七月　浦上八國　謀侵加羅　加羅王子來請救　王命太　子於老與伊伐飡利音　將六部兵　往救之　擊殺八國將軍　奪所虜六千人　還之
　十五年　春夏旱　發使錄郡邑獄囚　除二死　餘悉原之
　十六年　春正月　拜萱堅爲伊　允宗爲一吉飡
　十七年　春三月　加耶送　王子爲質　夏五月　大雨　漂毀民屋
　十九年　春三月　大風折木　秋七月　百濟來攻國西腰車城　殺城主薛夫　王命伊伐飡利音　率精兵六千伐百濟　破沙城　冬十二月　雷
　二十三年　秋七月　武庫兵物自出　百濟人來圍山城　王親率兵出擊走之
　二十五年　春三月　伊伐飡利音卒　以忠萱爲伊伐飡　兼知兵馬事　秋七月　大閱楊山西
　二十七年　夏四月　雹傷菽麥　南新縣人死　歴月復活　冬十月　百濟兵入牛頭州　伊伐飡　忠萱　將兵拒之　至熊谷　爲賊所敗　單騎而返　貶爲鎭主　以連珍爲伊伐飡　兼知兵馬事
　二十九年　秋七月　伊伐飡　連珍　與百濟戰烽山下　破之　殺獲一千餘級　八月　築烽山城
　三十一年　春不雨　至秋七月　乃雨　民飢　發倉廩賑給　冬十月　錄內外獄囚　原輕罪
　三十二年　春二月　巡狩西南郡邑　三月　還　拜波珍飡　康萱爲伊飡　三十四年　夏四月　虵鳴南庫三日　秋九月　地震　冬十月　大雪　深五尺
　三十五年　春三月　王薨

助賁尼師今立　一雲諸貴　姓昔氏　伐休尼師今之孫也　父骨正一作忽爭　葛文王　母金氏玉帽夫人　仇道葛文王之女　妃阿爾　兮夫人　奈解王之女也　前王將死　遺言以壻助賁繼位　王身長　美儀表　臨事明斷　國人畏敬之　
　元年　拜連忠爲伊飡　委軍國事　秋七月　謁始祖廟
　二年　秋七月　以伊飡於老爲大將軍　討破甘文國　以其地爲郡
　三年　夏四月　倭人猝至圍金城　王親出戰　賊潰走　遣輕騎追擊之　殺獲一千餘級
　四年　夏四月　大風飛屋瓦　五月　倭兵寇東邊　秋七月　伊飡於　老與倭人戰沙道　乘風縱火焚舟　賊赴水死盡
　六年　春正月　東巡撫恤　七年　春二月　骨伐國王阿音夫　率衆來降　賜第宅　田莊安之　以其地爲郡
　八年　秋八月　蝗害穀
　十一年　百濟侵西邊
　十三年　秋　大有年　古陀郡進嘉禾
　十五年　春正月　拜伊飡於老爲舒弗邯　兼知兵馬事
　十六年　冬十月　高句麗侵北邊　於老將兵　出擊之　不克　退保馬頭柵　其夜苦寒　於老勞士卒　躬燒柴煖之　羣心感激
　十七年　冬十月　東南有白氣如匹練　十一月　京都地震
　十八年　夏五月　王薨

沾解尼師今立　助賁王同母弟也
　元年　秋七月　謁始祖廟　封父骨正爲世神葛文王
　論曰　漢宣帝卽位　有司奏　爲人後者　爲之子也　故降其父母　不得祭　尊祖之義也　是以帝所生父稱親諡曰悼　母曰悼後　比諸侯王　此合經義　爲萬世法　故後漢光武帝　宋英宗　法而行之　新羅自王親　入繼大統之君　無不封崇其父稱王　非特如此而已封其外舅者亦有之　此非禮　固不可以爲法也
　二年　春正月　以伊飡長萱爲舒弗邯　以參國政　二月　遣使高句麗結和
　三年　夏四月　倭人殺舒弗邯於老　秋七月　作南堂於宮南　南堂或雲都堂　以良夫爲伊飡
　五年　春正月　始聽政於南堂　漢祇部人夫道者　家貧無諂　工書算　著名於時　王徵之爲阿飡　委以物藏庫事務
　七年　夏四月　龍見宮東池　金城南臥柳自起　自五月至七月　不雨　禱祀(始)祖廟及名山　乃雨　年饑　多盜賊
　九年　秋九月　百濟來侵　一伐飡翊宗　逆戰於槐谷西　爲賊所殺　冬十月　百濟攻烽山城　不下
　十年　春三月　國東海出大魚三　長三丈　高丈有二尺　冬十月晦　日有食之
　十三年　秋七月　旱蝗　年荒　多盜
　十四年　夏　大雨　山崩四十餘所　秋七月　星孛於東方　二十五日而滅
　十五年　春二月　築達伐城　以奈麻克宗爲城主　三月　百濟遣使請和　不許　冬十二月二十八日　王暴疾薨

味鄒尼師今立　一雲味照　姓金　母朴氏　葛文王伊柒之女　妃昔氏光明夫人　助賁王之女　其先閼智　出於雞林　脫解王得之　養於宮中　後拜爲大輔
　閼智生勢漢　勢漢生阿道　阿道生首留　首留生郁甫　郁甫生仇道　仇道則味鄒之考也　沾解無子　國人立味鄒　此金氏有國之始也
　元年　春三月　龍見宮東池　秋七月　金城西門災　延燒人家三百餘區
　二年　春正月　拜伊飡良夫爲舒弗邯　兼知內外兵馬事　二月　親祀國祖廟　大赦　封考仇道爲葛文王
　三年　春二月　東巡幸望海　三月　幸黃山　問高年及貧不能自存者　賑恤之　五年　秋八月　百濟來攻烽山城　城主直宣　率壯士二百人　出擊之　賊敗走　王聞之　拜直宣爲一吉飡　厚賞士卒
　七年　春夏不雨　會羣臣於南堂　親問政刑得失　又遣使五人　巡問百姓苦患
　十一年　春二月　下令　凡有害農事者　一切除之　秋七月　霜雹害穀　冬十一月　百濟侵邊
　十五年　春二月　臣寮請改作宮室　上重勞人　不從　十七年　夏四月　暴風拔木　冬十月　百濟兵來圍槐谷城　命波珍飡正源　領兵拒之
　十九年　夏四月　旱　錄囚
　二十年　春正月　拜弘權爲伊飡　良質爲一吉飡　光謙爲沙飡　二月　謁祖廟　秋九月　大閱楊山西
　二十二年　秋九月　百濟侵邊　冬十月　圍槐谷城　命一吉飡良質　領兵禦之
　二十三年　春二月　巡撫國西諸城　冬十月　王薨　葬大陵一雲竹長陵儒禮尼師今立　古記第三第十四　二王同諱儒理　或雲儒禮　未知孰是　助賁王長子　母朴氏　葛文王奈音之女　嘗夜行　星光入口　因有娠　載誕之夕　異香滿室
　二年　春正月　謁始祖廟　二月　拜伊飡弘權爲舒弗邯　委以機務
　三年　春正月　百濟遣使請和　三月　旱
　四年　夏四月　倭人襲一禮部縱火燒之　虜人一千而去
　六年　夏五月　聞倭兵至　理舟楫　繕甲兵　七年　夏五月　大水　月城頹毀
　八年　春正月　拜末仇爲伊伐飡　末仇忠貞　有智略　王常訪問政要
　九年　夏六月　倭兵攻陷沙道城　命一吉飡大谷　領兵救完之　秋七月旱蝗
　十年　春二月　改築沙道城　移沙伐州豪民八十餘家
　十一年　夏　倭兵來攻長峯城　不克　秋七月　多沙郡進嘉禾
　十二年　春　王謂臣下曰　倭人屢犯我城邑　百姓不得安居　吾欲與百濟謀　一時浮海　入擊其國　如何　舒弗邯弘權對曰　吾人不習水戰　冒險遠征　恐有不測之危　況百濟多詐　常有呑噬我國之心　亦恐難與同謀　王曰　善
　十四年　春正月　以智良爲伊飡　長昕爲一吉飡　順宣爲沙飡　伊西古國　來攻金城　我大擧兵防禦　不能攘　忽有異兵來　其數不可勝紀　人皆珥竹葉　與我軍同擊賊　破之　後不知其所歸　人或見竹葉數萬積於竹長陵　由是　國人謂　先王以陰兵助戰也
　十五年　春二月　京都大霧　不辨人　五日而霽　冬十二月　王薨

基臨〈一雲基立〉尼師今立　助賁尼師今之孫也　父乞淑伊[1]飡〈一雲　乞淑 助賁之孫也〉　性寬厚　人皆稱之
　二年　春正月　拜長昕爲伊飡　兼知內外兵馬事　二月　祀始祖廟
　三年　春正月　與倭國交聘　二月　巡幸比列忽　親問高年及貧窮者　賜穀有差　三月　至牛頭州　望祭太白山　樂浪・帶方兩國歸服
　五年　春夏旱
　七年　秋八月　地震　泉湧　九月　京都地震　壞民屋有死者
　十年　復國號新羅
　十三年　夏五月　王寢疾彌留　赦內外獄囚　六月　王薨

訖解尼師今立　奈解王孫也　父於老角干　母命元夫人　助賁王女也　於老事君有功　累爲舒弗邯　見訖解狀貌俊異　心膽明敏　爲事異於常流　乃謂諸侯曰　興吾家者　必此兒也　至是　基臨薨　無子　群臣議曰　訖解幼有老成之德　乃奉立之
　二年　春正月　以急利爲阿飡　委以政要　兼知內外兵馬事　二月　親祀始祖廟
　三年　春三月　倭國王遣使　爲子求婚　以阿飡急利女送之
　四年　秋七月　旱蝗　民飢　發使救恤之　五年　春正月　拜阿飡急利爲伊飡　二月　重修宮闕　不雨乃止
　八年　春夏旱　王親錄囚　多原之
　九年　春二月　下令　向以旱災　年不順成　今則土膏脈起　農事方始　凡所勞民之事　皆停之
　二十一年　始開碧骨池　岸長一千八百步
　二十八年　春二月　遣使聘百濟　三月　雨雹　夏四月　隕霜
　三十五年　春二月　倭國遣使請婚　辭以女旣出嫁　夏四月　暴風
拔宮南大樹
　三十六年　春正月　拜康世爲伊伐飡　二月　倭王移書絶交
　三十七年　倭兵猝至風島　抄掠邊戶　又進圍金城急攻　王欲出兵相戰　伊伐飡康世曰　賊遠至　其鋒不可當　不若緩之待其師老　王然之　閉門不出　
賊食盡將退　命康世率勁騎　追擊走之
　三十九年　宮井水暴溢
　四十一年　春三月　鸛巢月城隅　夏四月　大雨浹旬　平地水　三四尺　漂沒官私屋舍　山崩十三所
　四十七年　夏四月　王薨
三國史記 卷第二
