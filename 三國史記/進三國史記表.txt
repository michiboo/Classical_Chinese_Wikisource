臣金富軾言　古之列國　亦各置史官　以記事　故孟子曰『晉之乘　楚之檮杌　魯之春秋　一也』　惟此海東三國　歷年長久　宜其事實　著在方策　乃命老臣　俾之編集　自顧缺爾　不知所爲(中謝)　伏惟聖上陛下　性唐高之文思　體夏禹之勤儉　宵旰餘閒　博覽前古　以謂今之學士大夫　其於五經諸子之書　秦漢歷代之史　或有淹通而詳說之者　至於吾邦之事　卻茫然不知其始末　甚可歎也　況惟新羅氏‧高句麗氏‧百濟氏　開基鼎峙　能以禮通於中國　故范曄漢書‧宋祁唐書　皆有列傳　而詳內略外　不以具載　又其古記　文字蕪拙　事跡闕亡　是以君後之善惡　臣子之忠邪　邦業之安危　人民之理亂　皆不得發露以垂勸戒　宜得三長之才　克成一家之史　貽之萬世　炳若日星　如臣者　本非長才　又無奧識　泊至遲暮　日益昏蒙　讀書雖勤　掩卷卽忘　操筆無力　臨紙難下　臣之學術　蹇淺如此　而前言往事　幽昧如彼　是故疲精竭力　僅得成編　訖無可觀　秪自媿耳　伏望聖上陛下　諒狂簡之裁　赦妄作之罪　雖不足藏之名山　庶無使墁之醬瓿　區區妄意　天日照臨
