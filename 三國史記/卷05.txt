善德王立　諱德曼　眞平王長女也　母金氏摩耶夫人　德曼性寬仁明敏　王薨　無子　國人立德曼　上號聖祖皇姑　前王時　得自唐來牡丹花圖並花子　以示德曼　德曼曰　此花雖絶艶　必是無香氣　王笑曰　爾何以知之　對曰　畫花而無蝶　故知之　大抵女有國色　男隨之　花有香氣　蜂蝶隨之故也　此花絶艶　而圖畫又無蜂蝶　是必無香花　種植之　果如所言　其先識如此
　元年　二月　以大臣乙祭摠持國政　夏五月　旱　至六月　乃雨　冬十月　遣使撫問國內鰥寡孤獨不能自存者　賑恤之　十二月　遣使入唐朝貢
　二年　春正月　親祀神宮　大赦　復諸州郡一年租調　二月　京都地震　秋七月　遣使大唐朝貢　八月　百濟侵西邊
　三年　春正月　改元仁平　芬皇寺成　三月　雹　大如栗
　四年　唐遣使持節　冊命王爲柱國樂浪郡公新羅王　以襲父封　靈廟寺成　冬十月　遣伊水品・龍樹　【一雲　龍春】　巡撫州縣
　五年　春正月　拜伊水品爲上大等　三月　王疾　醫無效　於皇龍寺設百高座　集僧講仁王經　許度僧一百人　夏五月　蝦大集宮西玉門池　王聞之　謂左右曰　蝦怒目　兵士之相也　吾嘗聞　西南邊亦有地名玉門谷者　意或有隣國兵潛入其中乎　乃命將軍閼川・弼呑　率兵　往搜之　果百濟將軍於召　欲襲獨山城　率甲士五百人　來伏其處　閼川掩撃盡殺之　慈藏法師　入唐求法
　六年　春正月　拜伊思眞爲舒弗邯　秋七月　拜閼川爲大將軍
　七年　春三月　七重城南大石　自移三十五歩　秋九月　雨黃花　冬十月　高句麗侵北邊七重城　百姓驚擾入山谷　王命大將軍閼川　安集之　十一月　閼川與高句麗兵　戰於七重城外　克之　殺虜甚衆
　八年　春二月　以何瑟羅州爲北小京　命沙眞珠鎭之　秋七月　東海水赤且熱　魚鼈死
　九年　夏五月　王遣子弟於唐　請入國學　是時　太宗大徴天下名儒爲學官　數幸國子監　使之講論　學生能明一大經已上　皆得補官　增築學舍千二百間　增學生滿三千二百六十員　於是　四方學者　雲集京師　於是　高句麗・百濟・高昌・吐蕃　亦遣子弟入學
　十一年　春正月　遣使大唐獻方物　秋七月　百濟王義慈大擧兵　攻取國西四十餘城　八月　又與高句麗謀　欲取党項城　以絶歸唐之路　王遣使　告急於太宗　是月　百濟將軍允忠　領兵攻拔大耶城　都督伊品釋　舍知竹竹・龍石等死之　冬　王將伐百濟　以報大耶之役　乃遣伊金春秋於高句麗　以請師　初大耶之敗也　都督品釋之妻死焉　是春秋之女也　春秋聞之　倚柱而立　終日不瞬　人物過前而不之省　既而言曰　嗟乎　大丈夫豈不能呑百濟乎　便詣王曰　臣願奉使高句麗　請兵以報怨於百濟　王許之　高句麗王高臧　素聞春秋之名　嚴兵衛而後見之　春秋進言曰　今百濟無道　爲長蛇封豕　以侵軼我封疆　寡君願得大國兵馬　以洗其恥　乃使下臣致命於下執事　麗王謂曰　竹嶺本是我地分　汝若還竹嶺西北之地　兵可出焉　春秋對曰　臣奉君命乞師　大王無意救患以善鄰　但威劫行人　以要歸地　臣有死而已　不知其他　臧怒其言之不遜　囚之別館　春秋潛使人告本國王　王命大將軍金信　領死士一萬人赴之　信行軍過漢江　入高句麗南境　麗王聞之　放春秋以還　拜信爲押梁州軍主
　十二年　春正月　遣使大唐獻方物　三月　入唐求法高僧慈藏還　秋九月　遣使大唐上言　高句麗・百濟侵凌臣國　累遭攻襲數十城　兩國連兵　期之必取　將以今茲九月大擧　下國社稷必不獲全　謹遣陪臣歸命大國　願乞偏師　以存救援　帝謂使人曰　我實哀爾爲二國所侵　所以頻遣使人　和爾三國　高句麗・百濟旋踵翻悔　意在呑滅　而分爾土宇　爾國設何奇謀　以免越　使人曰　吾王事窮計盡　唯告急大國　冀以全之　帝曰　我少發邊兵　摠契丹・靺鞨直入遼東　爾國自解　可緩爾一年之圍　此後知無繼兵　還肆侵侮　四國倶擾　於爾未安　此爲一策　我又能給爾數千朱袍丹幟　二國兵至　建而陳之　彼見者以爲我兵　必皆奔走　此爲二策　百濟國恃海之嶮　不修機械　男女紛雜　互相燕聚　我以數十百船　載以甲卒　銜枚泛海　直襲其地　爾國以婦人爲主　爲鄰國輕侮　失主延寇　靡歳休寧　我遣一宗支　以爲爾國主　而自不可獨王　當遣兵營護　待爾國安　任爾自守　此爲三策　爾宜思之　將從何事　使人但唯而無對　帝嘆其庸鄙　非乞師告急之才也
　十三年　春正月　遣使大唐獻方物　太宗遣司農丞相里玄奬　齎璽書　賜高句麗曰　新羅委命國家　朝貢不闕　爾與百濟　宜即兵　若更攻之　明年當出師　撃爾國矣　蓋蘇文謂玄奬曰　高句麗・新羅　怨隙已久　往者隋室相侵　新羅乘釁　奪高句麗五百里之地　城邑皆據有之　非返地還城　此兵恐未能已　玄奬曰　已往之事　焉可追論　蘇文竟不從　秋九月　王命信爲大將軍　領兵伐百濟　大克之　取城七
　十四年　春正月　遣使大唐貢獻方物　信自伐百濟還　未見王　百濟大軍復來寇邊　王命拒之　遂不至家　往伐破之　斬首二千級　■■■還命（原本　缺刻。他の諸本に「三月報命」・「三月還命■」）於王　未得歸家　又急報百濟復來侵　王以事急　乃曰　國之存亡　繋公一身　庶不憚勞　往其圖之　信又不歸家　晝夜錬兵　西行道　過宅門　一家男女　瞻望涕泣　公不顧而歸　三月　創造皇龍寺塔　從慈藏之請也　夏五月　太宗親征高句麗　王發兵三萬以助之　百濟乘虛　襲取國西七城　冬十一月　拜伊曇爲上大等
　十六年　春正月　曇・廉宗等謂　女主不能善理　因謀叛擧兵　不克　八日　王薨　諡曰善德　葬於狼山　【唐書雲　貞觀二十一年卒　通鑑雲　二十二年卒　以本史考之　通鑑誤也】
　論曰　臣聞之　古有女氏　非正是天子　佐伏羲理九州耳　至若呂雉・武　値幼弱之主　臨朝稱制　史書不得公然稱王　但　書高皇后呂氏　則天皇后武氏者　以天言之　則陽剛而陰柔　以人言之　則男尊而女卑　豈可許　出閨房　斷國家之政事乎　新羅扶起女子　處之王位　誠亂世之事　國之不亡幸也　書雲　牝鷄之晨　易雲　羸豕孚　其可不爲之戒哉

　眞德王立　名勝曼　眞平王母弟國飯　【一雲　國芬】　葛文王之女也　母朴氏月明夫人　勝曼姿質豊麗　長七尺　垂手過膝
　元年　正月十七日　誅曇　坐死者三十人　二月　拜伊閼川爲上大等　大阿守勝爲牛頭州軍主　唐太宗遣使持節　追贈前王爲光祿大夫　仍冊命王爲柱國封樂浪郡王　秋七月　遣使入唐謝恩　改元太和　八月　彗星出於南方　又衆星北流　■■■■■■■■■■■■■■■■（１６字　缺）　冬十月　百濟兵圍茂山・甘勿・桐岑三城　王遣信　率歩騎一萬以拒之　苦戰氣竭　信麾下丕寧子及其子擧眞　入敵陣急格死之　衆皆奮撃　斬首三千餘級　十一月　王親祀神宮
　二年　春正月　遣使大唐朝貢　三月　百濟將軍義直　侵西邊　陷腰車等一十餘城　王患之　命押督州都督信以謀之　信於是　訓勵士卒　將以發行　義直拒之　信分軍爲三道　夾撃之　百濟兵敗走　信追北　殺之幾盡　王悅賞賜士卒有差　冬　使邯帙許朝唐　太宗勅御史問　新羅臣事大朝　何以別稱年號　帙許言　曾是天朝未頒正朔　是故先祖法興王以來　私有紀年　若大朝有命　小國又何敢焉　太宗然之　遣伊金春秋及其子文王朝唐　太宗遣光祿卿柳亨　郊勞之　既至　見春秋儀表英偉　厚待之　春秋請詣國學　觀釋奠及講論　太宗許之　仍賜御製溫湯及晉祠碑並新撰晉書　嘗召燕見　賜以金帛尤厚　問曰　卿有所懷乎　春秋跪奏曰　臣之本國　僻在海隅　伏事天朝　積有歳年　而百濟強猾　肆侵凌　況往年大擧深入　攻陷數十城　以塞朝宗之路　若陛下不借天兵　翦除凶惡　則敝邑人民　盡爲所虜　則梯航述職　無復望矣　太宗深然之　許以出師　春秋又請改其章服　以從中華制　於是　內出珍服　賜春秋及其從者　詔授春秋爲特進　文王爲左武衛將軍　還國詔令三品已上燕餞之　優禮甚備　春秋奏曰　臣有七子　願使不離聖明宿衛　乃命其子文王與大監■■春秋還至海上（原本　缺刻。　他の諸本「而還春秋至海上」・「而還春秋至海上」）　遇高句麗兵　春秋從者溫君解　高冠大衣　坐於船上　兵見以爲春秋　捉殺之　春秋乘小船至國　王聞之嗟痛　追贈君解爲大阿　優賞其子孫
　三年　春正月　始服中朝衣冠　秋八月　百濟將軍殷相率衆來　攻陷石吐等七城　王命大將軍信　將軍陳春・竹旨・天存等出拒之　轉鬪經旬不解　進屯於道薩城下　信謂衆曰　今日必有百濟人來諜　汝等佯不知　勿敢誰何　乃使徇于軍中曰　堅壁不動　明日待援軍　然後決戰　諜者聞之　歸報殷相　相等謂有加兵　不能不疑懼　於是　信等進撃大敗之　殺虜將士一百人　斬軍卒八千九百八十級　獲戰馬一萬匹　至若兵仗　不可勝數
　四年　夏四月　下敎　以眞骨在位者　執牙笏　六月　遣使大唐　告破百濟之衆　王織錦作五言太平頌　遣春秋子法敏　以獻唐皇帝　其辭曰　大唐開洪業　巍巍皇猷昌　止戈戎衣定　修文繼百王　統天崇雨施　理物體含章　深仁諧日月　撫運邁時康　幡旗何赫赫　鉦鼓何鍠鍠　外夷違命者　剪覆被天殃　淳風凝顯　遐邇競呈祥　四時和玉燭　七曜巡萬方　維嶽降宰輔　維帝任忠良　五三成一德　昭我唐家皇　高宗嘉焉　拜法敏爲太府卿以還　是歳　始行中國永徽年號　
　論曰　三代更正朔　後代稱年號　皆所以大一統　新百姓之視聽者也　是故苟非乘時並起　兩立而爭天下　與夫姦雄　乘間而作　覬覦神器　則偏方小國　臣屬天子之邦者　固不可以私名年　若新羅以一意事中國　使航貢　相望於道　而法興自稱年號　惑矣　厥後承愆襲繆　多年所聞太宗之誚讓　猶且因循　至是然後　奉行唐號　雖出於不得已　而抑可謂過而能改者矣
　五年　春正月朔　王御朝元殿　受百官正賀　賀正之禮　始於此　二月　改稟主爲執事部　仍拜波珍竹旨爲執事中侍　以掌機密事務　■■■（原本　缺刻）遣波珍金仁問　入唐朝貢　仍留宿衛
　六年　春正月　以波珍天曉爲左理方府令　遣使大唐朝貢　三月　京都大雪　王宮南門　無故自毀
　七年　冬十一月　遣使大唐　獻金總布
　八年　春三月　王薨　諡曰眞德　葬沙梁部　唐高宗聞之　爲擧哀於永光門　使太常丞張文收持節弔祭之　贈開府儀同三司　賜綵段三百　國人謂始祖赫居世至眞德二十八王　謂之聖骨　自武烈至末王　謂之眞骨　唐令狐澄新羅記曰　其國王族　謂之第一骨　餘貴族第二骨

　太宗武烈王立　諱春秋　眞智王子伊龍春【一雲龍樹】之子也　【唐書以爲眞德之弟　誤也】　母天明夫人　眞平王女　妃文明夫人　舒玄角女也　王儀表英偉　幼有濟世志　事眞德　位伊　唐帝授以特進　及眞德薨　羣臣請閼川伊攝政　閼川固讓曰　臣老矣　無德行可稱　今之德望崇重　莫若春秋公　實可謂濟世英傑矣　遂奉爲王　春秋三讓　不得已而就位
　元年　夏四月　追封王考爲文興大王　母爲文貞太后　大赦　五月　命理方府令良首等　詳酌律令　修定理方府格六十餘條　唐遣使持節備禮　冊命爲開府儀同三司新羅王　王遣使入唐表謝
　二年　春正月　拜伊金剛爲上大等　波珍文忠爲中侍　高句麗與百濟・靺鞨連兵　侵軼我北境　取三十三城　王遣使入唐求援　三月　唐遣營州都督程名振　左右衛中郞將蘇定方　發兵撃高句麗　立元子法敏爲太子　庶子文王爲伊　老且爲海　仁泰爲角　智鏡・愷元各爲伊　冬十月　牛首州獻白鹿　屈弗郡進白豬　一首二身八足　王女智照　下嫁大角信　立鼓樓月城內
　三年　金仁問自唐歸　遂任軍主　監築山城　秋七月　遣子左武衛將軍文王朝唐
　四年　秋七月　一善郡大水　溺死者三百餘人　東吐含山地燃　三年而滅　興輪寺門自壞　■■■北巖崩碎爲米　食之如陳倉米
　五年　春正月　中侍文忠改爲伊　文王爲中侍　三月　王以何瑟羅地連靺鞨　人不能安　罷京爲州　置都督以鎭之　又以悉直爲北鎭
　六年　夏四月　百濟頻犯境　王將伐之　遣使入唐乞師　秋八月　以阿眞珠爲兵部令　九月　何瑟羅州進白鳥　公州基郡江中　大魚出死　長百尺　食者死　冬十月　王坐朝　以請兵於唐不報　憂形於色　忽有人於王前　若先臣長春・罷郞者　言曰　臣雖枯骨　猶有報國之心　昨到大唐　認得皇帝命大將軍蘇定方等　領兵以來年五月　來伐百濟　以大王勤佇如此　故控告　言畢而滅　王大驚異之　厚賞兩家子孫　仍命所司　創漢山州莊義寺　以資冥福
　七年　春正月　上大等金剛卒　拜伊金信爲上大等　三月　唐高宗命左武衛大將軍蘇定方　爲神丘道行軍大摠管　金仁問爲副大摠管　帥左驍衛將軍劉伯英等水陸十三萬　■■伐百濟　勅王爲嵎夷道行軍摠管　使將兵　爲之聲援　夏五月二十六日　王與信・眞珠・天存等　領兵出京　六月十八日　次南川停　定方發自州　舳千里　隨流東下　二十一日　王遣太子法敏　領兵船一百艘　迎定方於德物島　定方謂法敏曰　吾欲以七月十日至百濟南　與大王兵會　屠破義慈都城　法敏曰　大王立待大軍　如聞大將軍來　必蓐食而至　定方喜　還遣法敏　徴新羅兵馬　法敏至　言定方軍勢甚盛　王喜不自勝　又命太子與大將軍信　將軍品日・欽春【春　或作純】等　率精兵五萬應之　王次今突城　秋七月九日　信等進軍於黃山之原　百濟將軍伯　擁兵而至　先據嶮　設三營以待　信等　分軍爲三道　四戰不利　士卒力竭　將軍欽純謂子盤屈曰　爲臣莫若忠　爲子莫若孝　見危致命　忠孝兩全　盤屈曰　謹聞命矣　乃入陣　力戰死　左將軍品日　喚子官狀【一雲　官昌】　立於馬前　指諸將曰　吾兒年纔十六　志氣頗勇　今日之役　能爲三軍標的乎　■■官狀曰　唯　以甲馬單槍　徑赴敵陣　爲賊所擒　生致伯　伯俾脫胄　愛其少且勇　不忍加害　乃嘆曰　新羅不可敵也　少年尚如此　況壯士乎　乃許生還　官狀告父曰　吾入敵中　不能斬將搴旗者　非畏死也　言訖　以手掬井水飮之　更向敵陣疾鬪　伯擒斬首　繋馬鞍以送之　品日執其首　流血濕袂　曰　吾兒面目如生　能死於王事　幸矣　三軍見之　慷慨有死志　鼓譟進撃　百濟衆大敗　伯死之　虜佐平忠常・常永等二十餘人　是日　定方與副摠管金仁問等　到伎伐浦　遇百濟兵　逆撃大敗之　信等至唐營　定方以信等後期　將斬新羅督軍金文穎【或作　永】於軍門　信言於衆曰　大將軍不見黃山之役　將以後期爲罪　吾不能無罪而受辱　必先與唐軍決戰　然後破百濟　乃杖鉞軍門　怒髮如植　其腰間寶劒　自躍出鞘　定方右將董寶亮　躡足曰　新羅兵將有變也　定方乃釋文穎之罪　百濟王子　使佐平覺伽　移書於唐將軍　哀乞退兵　十二日　唐羅軍■■■圍義慈都城　進於所夫里之原　定方有所忌不能前　信説之　二軍勇敢　四道齊振　百濟王子　又使上佐平致餐豊腆　定方卻之　王庶子躬與佐平六人　詣前乞罪　又揮之　十三日　義慈率左右　夜遁走　保熊津城　義慈子隆與大佐平千福等　出降　法敏跪隆於馬前　唾面罵曰　向者　汝父枉殺我妹　埋之獄中　使我二十年間　痛心疾首　今日汝命在吾手中　隆伏地無言　十八日　義慈率太子及熊津方領軍等　自熊津城來降　王聞義慈降　二十九日　自今突城至所夫里城　遣弟監天福　露布於大唐　八月二日　大置酒勞將士　王與定方及諸將　坐於堂上　坐義慈及子隆於堂下　或使義慈行酒　百濟佐平等羣臣　莫不鳴咽流涕　是日　捕斬毛尺　毛尺本新羅人　亡入百濟　與大耶城黔日　同謀陷城　故斬之　又捉黔日　數曰　汝在大耶城　與毛尺謀　引百濟之兵　燒亡倉庫　令一城乏食致敗　罪一也　逼殺品釋夫妻　罪二也　與百濟來攻本國　罪三也　以四支解　投其屍於江水　百濟餘賊　據南岑・貞　■■■城　又佐平正武聚衆　屯豆屍原嶽　抄掠唐・羅人　二十六日　攻任存大柵　兵多地嶮　不能克　但攻破小柵　九月三日　郞將劉仁願　以兵一萬人　留鎭泗城　王子仁泰與沙日原・級吉那　以兵七千副之　定方以百濟王及王族臣寮九十三人　百姓一萬二千人　自泗乘廻唐　金仁問與沙儒敦・大奈麻中知等偕行　二十三日　百濟餘賊入泗　謀掠生降人　留守仁願出唐・羅人　撃走之　賊退上泗南嶺　竪四五柵　屯聚伺隙　抄掠城邑　百濟人叛而應者二十餘城　唐皇帝遣左衛中郞將王文度　爲熊津都督　二十八日　至三年山城　傳詔　文度面東立　大王面西立　錫命後　文度欲以宣物授王　忽疾作便死　從者攝位畢事　十月九日　王率太子及諸軍攻禮城　十八日　取其城置官守　百濟二十餘城　震懼皆降　三十日　攻泗南嶺軍柵　斬首一千五百人　十一月一日　高句麗侵攻七重城　軍主匹夫死之　五日　王行渡灘　攻王興寺岑城　七日乃克　斬首七百人　二十二日　王來自百濟論功　以衿卒宣服爲級　軍師豆迭爲高幹　戰死儒史知・未知活・寶弘伊・屑儒等四人　許職有差　百濟人員　並量才任用　佐平忠常・常永　達率自簡　授位一吉　充職摠管　恩率武守　授位大奈麻　充職大監　恩率仁守　授位大奈麻　充職弟監
　八年　春二月　百濟殘賊　來攻泗城　王命伊品日爲大幢將軍　文王　大阿良圖　阿忠常等副之　文忠爲上州將軍　阿眞王副之　阿義服爲下州將軍　武・旭川等爲南川大監　文品爲誓幢將軍　義光爲郞幢將軍　往救之　三月五日　至中路　品日分麾下軍　先行　往豆良尹【一作　伊】城南　相營地　百濟人望陣不整　猝出急撃不意　我軍驚駭潰北　十二日　大軍來屯古沙比城外　進攻豆良尹城　一朔有六日　不克　夏四月十九日　班師　大幢誓幢先行　下州軍殿後　至賓骨壤　遇百濟軍　相鬪敗退　死者雖小　失亡兵械輜重甚多　上州郞幢遇賊於角山　而進撃克之　遂入百濟屯堡　斬獲二千級　王聞軍敗大驚　遣將軍金純・眞欽・天存・竹旨濟師救援　至加屍兮津　聞軍退至加召川　乃還　王以諸將敗績　論罰有差　五月九日【一雲　十一日】　高句麗將軍惱音信　與靺鞨將軍生偕合軍　來攻述川城　不克　移攻北漢山城　列拋車　飛石所當　屋輒壞　城主大舍冬川　使人擲鐵藜於城外　人馬不能行　又破安養寺廩　輸其材　隨城壞處　即構爲樓櫓　結網　懸牛馬皮綿衣　內設弩砲以守　時城內只有男女二千八百人　城主冬川　能激勵少弱　以敵強大之賊　凡二十餘日　然糧盡力疲　至誠告天　忽有大星　落於賊營　又雷雨以震　賊疑懼解圍而去　王嘉奬冬川　擢位大奈麻　移押督州於大耶　以阿宗貞爲都督　六月　大官寺井水爲血　金馬郡地流血廣五歩　王薨　諡曰武烈　葬永敬寺北　上號太宗　高宗聞訃　擧哀於洛城門

　三國史記　第五卷
