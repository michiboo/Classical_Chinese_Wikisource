或作汶洲　蓋鹵王之子也　初毗有王薨　蓋鹵嗣位　文周輔之 位至上佐平　蓋鹵在位二十一年　高句麗來侵圍漢城　蓋鹵嬰城自固 使文周求救於新羅　得兵一萬廻　麗兵雖退　城破王死　遂卽位　性柔不斷 而亦愛民　百姓愛之　冬十月　移都於熊津
二年　春二月　修葺大豆山城　移漢北民戶　三月　遣使朝宋　高句麗塞路
不達而還　夏四月　耽[1]羅國獻方物　王喜　拜使者爲恩率　秋八月
拜解仇爲兵官佐平
三年　春二月　重修宮室　夏四月　拜王弟昆支爲內臣佐平 封長子三斤爲太子　五月　黑龍見熊津　秋七月　內臣佐平昆支卒
四年　秋八月　兵官佐平解仇　擅權亂法　有無君之心　王不能制　九月
王出獵　宿於外　解仇使盜害之　遂薨
或雲壬乞　文周王之長子　王薨　繼位　年十三歲 軍國政事一切委於佐平解仇
二年　春　佐平解仇與恩率燕信聚衆　據大豆城叛　王命佐平眞男以兵二千討之　不克　更命德率眞老　帥精兵五百　擊殺解仇 燕信奔高句麗　收其妻子　斬於熊津[2]市
三年　春夏　大旱　秋九月　移大豆[3]城於斗谷　冬十一月　王薨
諱牟大　或作摩牟　文周王弟昆支之子　膽力過人　善射百發百中　三斤王薨　卽位
四年　春正月　拜眞老爲兵官佐平　兼知內外兵馬事　秋九月　靺鞨襲破漢山城　虜三百餘戶以歸　冬十月　大雪丈餘
五年　春　王以獵出　至漢山城　撫問軍民　浹旬乃還　夏四月　獵於熊津北　獲神鹿
六年　春二月　王聞南齊祖道成　冊高句麗巨璉爲驃騎大將軍　遣使上表請內屬　許之　秋七月　遣內法佐平沙若思　如南齊朝貢　若思至西海中　遇高句麗兵　不進
七年　夏五月　遣使聘新羅
八年　春二月　拜苩加爲衛士佐平　三月　遣使南齊朝貢　秋七月　重修宮室　築牛頭城　冬十月　大閱於宮南
十年　魏遣兵來伐　爲我所敗
十一年　秋　大有年　國南海村人　獻合穎禾　冬十月　王設壇祭天地　十一月　宴羣臣於南堂
十二年　秋七月　徵北[4]部人年十五歲已上　築沙峴·耳山二城　九月　王田於國西泗沘[5]原　拜燕突爲達率　冬十一月　無氷
十三年　夏六月　熊川水漲　漂沒王都二百餘家　秋七月　民饑　亡入新羅者　六百餘家
十四年　春三月　雪　夏四月　大風拔木　冬十月　王獵牛鳴谷　親射鹿
十五年　春三月　王遣使新羅請婚　羅王以伊飡比智女　歸之
十六年　秋七月　高句麗與新羅戰薩水之原　新羅不克　退保犬牙城 高句麗圍之　王遣兵三千救　解圍
十七年　夏五月甲戌朔　日有食之　秋八月　高句麗來圍雉壤城 王遣使新羅請救　羅王命將軍德智　帥兵救之　麗兵退歸
十九年　夏五月　兵官佐平眞老卒　拜達率燕突爲兵官佐平　夏六月　大雨 漂毀民屋
二十年　設熊津橋　秋七月　築沙井城　以扞率毗陁鎭之　八月 王以耽羅不修貢賦　親征至武珍州　耽羅聞之　遣使乞罪　乃止　耽羅
卽耽牟羅
二十一年　夏大旱　民饑相食　盜賊多起　臣寮請發倉賑救　王不聽 漢山人亡入高句麗者二千　冬十月　大疫
二十二年　春　起臨流閣於宮東　高五丈　又穿池養奇禽　諫臣抗疏　不報 恐有復諫者　閉宮門
夏四月 田於牛頭城　遇雨雹乃止　五月　旱　王與左右宴臨流閣　終夜極歡
二十三年　春正月　王都老嫗化狐而去　二虎鬪於南山　捕之不得　三月 降霜害麥　夏五月　不雨至秋　七月　設柵於炭峴　以備新羅　八月
築加林城　以衛士佐平苩[6]加鎭之　冬十月　王獵於泗沘東原 十一月　獵於熊川北原　又田於泗沘西原　阻大雪　宿於馬浦村
初王以苩加鎭加林城　加不欲往　辭[7]以疾　王不許　是以怨王 至是使人刺王　至十二月乃薨　諡曰東城王　
冊府元龜雲 南濟建[8]元二年　百濟王牟都遣使貢獻　詔曰　寶命惟新　澤被絶域 牟都世蕃東表　守職遐外　可卽授使持節都督百濟諸軍事鎭東大將軍 又永明八年　百濟王牟大遣使上表　遣謁者僕射孫副 策命大襲亡祖父牟都爲百濟王　曰　於戱　惟爾世襲忠勤　誠著遐表 海路肅澄　要貢無替　式循彛典　用纂顯命　往敬哉　其敬膺休業 可不愼歟　行都督百濟諸軍事鎭東大將軍百濟王　而三韓古記 無牟都爲王之事　又按牟大蓋鹵王之孫　蓋鹵第二子昆支之子 不言其祖牟都　則齊書所載不可不疑
諱斯摩　或雲隆　牟大王之第二子也　身長八尺　眉目如畫 仁慈寬厚　民心歸附　牟大在位二十三年薨　卽位　春正月　佐平苩加據加林城叛　
王帥兵馬　至牛頭城　命扞[9]率解明討之　苩加出降 王斬之　投於白江
二年　春　民饑且疫　冬十一月　遣兵侵高句麗邊境
三年　秋九月　靺鞨燒馬首柵　進攻高木城　王遣兵五千　擊退之　冬無氷
六年　春　大疫　三月至五月不雨　川澤竭　民饑　發倉賑救　秋七月
靺鞨來侵　破高木城　殺虜六百餘人
七年　夏五月　立二柵於高木城南　又築長嶺城　以備靺鞨　冬十月 高句麗將高老　與靺鞨謀欲攻漢城　進屯於橫岳下　王出師　戰退之
十年　春正月　下令完固隄防　驅內外游食者歸農
十二年　夏四月　遣使入梁朝貢　秋九月　高句麗襲取加弗城 移兵破圓山城　殺掠甚衆　王帥勇騎三千　戰於葦川之北 麗人見王軍少[11]　易之不設陣　王出奇急擊　大破之
十六年　春三月戊辰朔　日有食之
二十一年　夏五月　大水　秋八月　蝗害穀　民饑　亡入新羅者九百戶 冬十一月　遣使入梁朝貢　先是爲高句麗所破　衰弱累年　至是上表　稱累破高句麗　始與通好　而更爲強國　十二月　高祖詔冊王曰 行都督百濟諸軍事鎭東大將軍百濟王餘隆　守藩海外　遠修貢職 迺誠款到　朕有嘉焉　宜率舊章　授玆榮命
可使持節都督百濟諸軍事寧東大將軍
二十二年　秋九月　王獵於狐山之原　冬十月　地震
二十三年　春二月　王幸漢城　命佐平因友·達率沙烏等 徵漢北州郡民年十五歲已上　築雙峴城　三月　至自漢城　夏五月
王薨　諡曰武寧
諱明襛　武寧王之子也　智識英邁　能斷事　武寧薨　繼位 國人稱爲聖王　秋八月　高句麗兵至浿水　王命左將志忠　帥步騎一萬
出戰退之
二年　梁高祖詔　冊王爲持節都督百濟諸軍事綏東將軍百濟王
三年　春二月　與新羅交聘
四年　冬十月　修葺熊津城　立沙井柵
七年　冬十月　高句麗王興安　躬帥兵馬來侵　拔北鄙穴城　命佐平燕謨 領步騎三萬　拒戰於五穀之原　不克　死者二千餘人
十年　秋七月甲辰　星隕如雨
十二年　春三月　遣使入梁朝貢　夏四月丁卯　熒惑犯南斗
十六年　春　移都於泗沘　一名所夫里　國號南扶餘
十八年　秋九月　王命將軍燕會　攻高句麗牛山城　不克
十九年　王遣使入梁朝貢 兼表請毛詩博士·涅槃等經義幷工匠·畵師等　從之
二十五年　春正月己亥朔　日有食之
二十六年　春正月　高句麗王平成　與濊謀　攻漢北獨山城 王遣使請救於新羅　羅王命將軍朱珍　領甲卒三千發之 朱珍日夜兼程　至獨山城下　與麗兵一戰　大破之
二十七年　春正月庚申　白虹貫日　冬十月　王不知梁京師有寇賊 遣使朝貢　使人旣至　見城闕荒毀　竝號泣於端門外　行路見者　莫不灑淚 侯景聞之大怒　執囚之　及景平　方得還國
二十八年　春正[12]月　王遣將軍達已　領兵一萬　攻取高句麗道薩城　三月 高句麗兵圍金峴城
三十一年　秋七月　新羅取東北鄙　置新州　冬十月　王女歸於新羅
三十二年　秋七月　王欲襲新羅　親帥步騎五十　夜至狗川 新羅伏兵發與戰　爲亂兵所害薨　諡曰聖
