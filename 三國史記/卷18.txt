故國原王　一雲國上王　諱斯由　或雲釗　美川王十五年　立爲太子　三十二年　春　王薨　即位
　二年　春二月　王如卒本　祀始祖廟　巡問百姓老病賑給　三月　至自卒本
　四年　秋八月　增築平壤城　冬十二月　無雪
　五年　春正月　築國北新城　秋七月　隕霜殺穀
　六年　春三月　大星流西北　遣使如晉貢方物
　九年　燕王來侵　兵及新城　王乞盟　乃還
　十年　王遣世子　朝於燕王
　十二年　春二月　修葺丸城　又築國內城　秋八月　移居丸都城　冬十月　燕王遷都龍城　立威將軍翰請先取高句麗　後滅宇文　然後中原可圖　高句麗有二道　其北道平闊　南道險狹　衆欲從北道　翰曰　虜以常情料之　必謂大軍從北道　當重北而輕南　王宜帥鋭兵　從南道撃之　出其不意　丸都不足取也　別遣偏師　出北道　縱有蹉跌　其腹心已潰　四支無能爲也　從之　十一月　自將勁兵四萬　出南道　以慕容翰・慕容覇爲前鋒　別遣長史王等　將兵萬五千　出北道以來侵　王遣弟武　帥精兵五萬　拒北道　自帥羸兵　以備南道　慕容翰等先至戰　以大衆繼之　我兵大敗　左長史韓壽斬我將阿佛和度加　諸軍乘勝　遂入丸都　王單騎走入斷熊谷　將軍慕輿　追獲王母周氏及王妃而歸　會　王等戰於北道　皆敗沒　由是　不復窮追　遣使招王　王不出　將還　韓壽曰　高句麗之地　不可戍守　今其主亡民散　潛伏山谷　大軍既去　必復鳩聚　收其餘燼　猶足爲患　請載其父屍　囚其生母而歸　俟其束身自歸　然後返之　撫以恩信　策之上也　從之　發美川王墓　載其屍　收其府庫累世之寶　虜男女五萬餘口　燒其宮室　毀丸都城而還
　十三年　春二月　王遣其弟　稱臣入朝於燕　貢珍異以千數　燕王乃還其父屍　猶留其母爲質　秋七月　移居平壤東黃城　城在今西京東木覓山中　遣使如晉朝貢　冬十一月　雪五尺
　十五年　冬十月　燕王使慕容恪來攻　拔南蘇　置戍而還
　十九年　王送前東夷護軍宋晃於燕　燕王雋赦之　更名曰活　拜爲中尉
　二十五年　春正月　立王子丘夫　爲王太子　冬十二月　王遣使詣燕　納質修貢　以請其母　燕王雋許之　遣殿中將軍龕　送王母周氏歸國　以王爲征東大將軍營州刺史　封楽浪公王如故
　三十九年　秋九月　王以兵二萬　南伐百濟　戰於雉壤　敗績
　四十年　秦王猛　伐燕破之　燕太傅慕容評來奔　王執送於秦
　十一年　冬十月　百濟王率兵三萬　來攻平壤城　王出師拒之　爲流矢所中　是月二十三日　薨　葬於故國之原　百濟蓋鹵王表魏曰　梟斬釗首　過辭也
　小獸林王　一雲小解朱留王　諱丘夫　故國原王之子也　身長大　有雄略　故國原王二十五年　立爲太子　四十一年　王薨　太子即位
　二年　夏六月　秦王苻堅　遣使及浮屠順道　送佛像經文　王遣使廻謝　以貢方物　立大學　敎育子弟
　三年　始頒律令
　四年　僧阿道來
　五年　春二月　始創肖門寺　以置順道　又創伊弗蘭寺　以置阿道　此海東佛法之始　秋七月　攻百濟水谷城
　六年　冬十一月　侵百濟北鄙
　七年　冬十月　無雪雷　民疫　百濟將兵三萬　來侵平壤城　十一月　南伐百濟　遣使入苻秦朝貢
　八年　旱　民饑相食　秋九月　契丹犯北邊　陷八部落
　十三年　秋九月　星孛於西北
　十四年　冬十一月　王薨　葬於小獸林　號爲小獸林王
　
故國壤王　諱伊連　或雲於只支　小獸林王之弟也　小獸林王在位十四年薨　無嗣　弟伊連即位
　二年　夏六月　王出兵四萬　襲遼東　先是　燕王垂命帶方王佐　鎭龍城　佐聞我軍襲遼東　遣司馬景　將兵救之　我軍撃敗之　遂陷遼東・玄菟　虜男女一萬口而還　冬十一月　燕慕容農將兵來侵　復遼東・玄菟二郡　初　幽・冀流民多來投　農以范陽淵爲遼東太守　招撫之　十二月　地震
　三年　春正月　立王子談德爲太子　秋八月　王發兵　南伐百濟　冬十月　桃李華　牛生馬　八足二尾
　五年　夏四月　大旱　秋八月　蝗
　六年　春　饑　人相食　王發倉賑給　秋九月　百濟來侵　掠南鄙部落而歸
　七年　秋九月　百濟遣達率眞嘉謨　攻破都押城　虜二百人以歸
　八年　春　遣使新羅修好　新羅王遣姪實聖爲質　三月　下敎　崇信佛法求福　命有司　立國社　修宗廟　夏五月　王薨　葬於故國壤　號爲故國壤王
　
廣開土王　諱談德　故國壤王之子　生而雄偉　有儻之志　故國壤王三年　立爲太子　八年　王薨　太子即位　秋七月　南伐百濟　拔十城　九月　北伐契丹　虜男女五百口　又招諭本國陷沒民口一萬而歸　冬十月　攻陷百濟關彌城　其城四面峭絶　海水環繞　王分軍七道　攻撃二十日　乃拔
　二年　秋八月　百濟侵南邊　命將拒之　創九寺於平壤
　三年　秋七月　百濟來侵　王率精騎五千　逆撃敗之　餘寇夜走　八月　築國南七城　以備百濟之寇
　四年　秋八月　王與百濟戰於水之上　大敗之　虜獲八千餘級
　九年　春正月　王遣使入燕朝貢　二月　燕王盛　以我王禮慢　自將兵三萬襲之　以驃騎大將軍慕容熙爲前鋒　拔新城・南蘇二城　拓地七百餘里　徙五千餘戸而還
　十一年　王遣兵攻宿軍　燕平州刺史慕容歸　棄城走
　十三年　冬十一月　出師侵燕
　十四年　春正月　燕王熙來攻遼東城　且陷　熙命將士　毋得先登　俟平其城　朕與皇后乘而入　由是　城中得嚴備　卒不克而還
　十五年　秋七月　蝗旱　冬十二月　燕王熙襲契丹　至北　畏契丹之衆　欲還　遂棄輜重　輕兵襲我　燕軍行三千餘里　士馬疲凍　死者屬路　攻我木底城　不克而還
　十六年　春二月　增修宮闕
　十七年　春三月　遣使北燕　且敘宗族　北燕王雲　遣侍御史李拔報之　雲祖父高和　句麗之支庶　自雲高陽氏之苗裔　故以高爲氏焉　慕容寶之爲太子　雲以武藝　侍東宮　寶子之　賜姓慕容氏
　十八年　夏四月　立王子巨連爲太子　秋七月　築國東禿山等六城　移平壤民戸　八月　王南巡
　二十二年　冬十月　王薨　號爲廣開土王
　
長壽王　諱巨連　一作璉　開土王之元子也　體貌魁傑　志氣豪邁　開土王十八年　立爲太子　二十二年　王薨　即位
　元年　遣長史高翼入晉奉表　獻赭白馬　安帝封王高句麗王楽浪　郡公
　二年　秋八月　異鳥集王宮　冬十月　王畋於蛇川之原　獲白　十二月　王都　雪五尺
　七年　夏五月　國東大水　王遣使存問
　十二年　春二月　新羅遣使修聘　王勞慰之特厚　秋九月　大有年　王宴群臣於宮
　十三年　遣使如魏朝貢
　十五年　移都平壤
　二十三年　夏六月　王遣使入魏朝貢　且請國諱　世祖嘉其誠款　使帝系及諱以與之　遣員外散騎侍郞李敖　拜王爲都督遼海諸軍事征東將軍領護東夷中郞將遼東郡開國公高句麗王　秋　王遣使入魏謝恩　魏人數伐燕　燕日危蹙　燕王馮弘曰　若事急　且東依高句麗　以圖後擧　密遣尚書陽伊　請迎於我
　二十四年　燕王遣使入貢於魏　請送侍子　魏主不許　將擧兵討之　遣使來告諭　夏四月　魏攻燕白狼城　克之　王遣將葛盧・孟光　將衆數萬　隨陽伊至和龍　迎燕王　葛盧・孟光入城　命軍脫弊褐　取燕武庫精仗　以給之　大掠城中　五月　燕王率龍城見戸東徙　焚宮殿　火一旬不滅　令婦人被甲居中　陽伊等勒精兵居外　葛盧・孟光帥騎殿後　方軌而進　前後八十餘里　魏主聞之　遣散騎常侍封撥來　令送燕王　王遣使入魏奉表　稱當與馮弘　倶奉王化　魏主以王違詔　議撃之　將發隴右騎卒　劉絜・樂平王丕等諫之　乃止
　二十五年　春二月　遣使入魏朝貢
　二十六年　春三月　初　燕王弘至遼東　王遣使勞之曰　龍城王馮君　爰適野次　士馬勞乎　弘慙怒　稱制讓之　王處之平郭　尋徙北豐　弘素侮我　政刑賞罰猶如其國　王乃奪其侍人　取其太子王仁爲質　弘怨之　遣使如宋　上表求迎　宋太祖遣使者王白駒等迎之　並令我資送　王不欲使弘南來　遣將孫漱・高仇等　殺弘於北豐　並其子孫十餘人　白駒等帥所領七千餘人　掩討漱・仇　殺仇　生擒漱　王以白駒等專殺　遣使執送之　太祖以遠國不欲違其意　下白駒等獄　已而原之
　二十七年　冬十一月　遣使入魏朝貢　十二月　遣使入魏朝貢
　三十八年　新羅人襲殺邊將　王怒　將擧兵討之　羅王遣使謝罪　乃止
　四十二年　秋七月　遣兵侵新羅北邊
　四十三年　遣使入宋朝貢
　五十年　春三月　遣使入魏朝貢
　五十一年　宋世祖孝武皇帝策王爲車騎大將軍開府儀同三司
　五十三年　春二月　遣使入魏朝貢
　五十四年　春三月　遣使入魏朝貢　魏文明太后　以顯祖六宮未備　敎王令薦其女　王奉表雲　女已出嫁　求以弟女應之　許焉　乃遣安樂王眞・尚書李敷等　至境送幣　或勸王曰　魏昔與燕婚姻　既而伐之　由行人　具知其夷險故也　殷鑒不遠　宜以方便辭之　王遂上書　稱女死　魏疑其矯詐　又遣假散騎常侍程駿　切責之　若女審死者　聽更選宗淑　王雲　若天子恕其前愆　謹當奉詔　會顯祖崩　乃止
　五十五年　春二月　遣使入魏朝貢
　五十六年　春二月　王以靺鞨兵一萬　攻取新羅悉直州城　夏四月　遣使入魏朝貢
　五十七年　春二月　遣使入魏朝貢　秋八月　百濟兵侵入南鄙
　五十八年　春二月　遣使入魏朝貢
　五十九年　秋九月　民奴久等奔降於魏　各賜田宅　是魏高祖延興元年也
　六十年　春二月　遣使入魏朝貢　秋七月　遣使入魏朝貢　自此已後　貢獻倍前　其報賜　亦稍加焉
　六十一年　春二月　遣使入魏朝貢　秋八月　遣使入魏朝貢
　六十二年　春三月　遣使入魏朝貢　秋七月　遣使入魏朝貢　遣使入宋朝貢
　六十三年　春二月　遣使入魏朝貢　秋八月　遣使入魏朝貢　九月　王帥兵三萬　侵百濟　陷王所都漢城　殺其王扶餘慶　虜男女八千而歸
　六十四年　春二月　遣使入魏朝貢　秋七月　遣使入魏朝貢　九月　遣使入魏朝貢
　六十五年　春二月　遣使入魏朝貢　秋九月　遣使入魏朝貢
　六十六年　遣使入宋朝貢　百濟燕信來投
　六十七年　春三月　遣使入魏朝貢　秋九月　遣使入魏朝貢
　六十八年　夏四月　南齊太祖蕭道成策王爲驃騎大將軍　王遣使餘奴等　朝聘南齊　魏光州人　於海中得餘奴等　送闕　魏高祖　詔責王曰　道成親弒其君　竊號江左　朕方欲興滅國於舊邦　繼絶世於劉氏　而卿越境外交　遠通簒賊　豈是藩臣守節之義　今不以一過掩卿舊款　即送還藩　其感恕思愆　祗承明憲　輯寧所部　動靜以聞
　六十九年　遣使南齊朝貢
　七十二年　冬十月　遣使入魏朝貢　時　魏人謂我方強　置諸國使邸　齊使第一　我使者次之
　七十三年　夏五月　遣使入魏朝貢　冬十月　遣使入魏朝貢
　七十四年　夏四月　遣使入魏朝貢
　七十五年　夏五月　遣使入魏朝貢
　七十六年　春二月　遣使入魏朝貢　夏四月　遣使入魏朝貢　秋閏八月　遣使入魏朝貢
　七十七年　春二月　遣使入魏朝貢　夏六月　遣使入魏朝貢　秋九月　遣兵侵新羅北邊　陷狐山城　冬十月　遣使入魏朝貢
　七十八年　秋七月　遣使入魏朝貢　九月　遣使入魏朝貢
　七十九年　夏五月　遣使入魏朝貢　秋九月　遣使入魏朝貢　冬十二月　王薨　年九十八歳　號長壽王　魏孝文聞之　制素委貌布深衣　擧哀於東郊　遣謁者僕射李安上　策贈車騎大將軍太傅遼東郡開國公高句麗王　諡曰康

　三國史記　卷第十八
　
