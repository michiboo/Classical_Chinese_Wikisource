新羅人 姓金氏 考第四十七憲安王誼靖 母憲安王嬪御 失其姓名 或雲 「四十八景文王膺廉之子」 以五月五日 生於外家 其時屋上有素光 若長虹 上屬天 日官奏曰 「此兒以重午日生 生而有齒 且光焰異常 恐將來不利於國家 宜勿養之」 王勅中使 抵其家殺之 使者取於襁褓中 投之樓下 乳婢竊捧之 誤以手觸 眇其一目 抱而逃竄 劬勞養育 年十餘歲 遊戱不止 其婢告之曰 「子之生也 見棄於國 予不忍竊養 以至今日 而子之狂如此 必爲人所知 則予與子俱不免 爲之奈何」 弓裔泣曰 「若然則吾逝矣 無爲母憂」 便去世達寺 今之興敎寺是也 祝髮爲僧 自號善宗 及壯不拘檢僧律 軒輊有膽氣 嘗赴齋行次 有烏鳥銜物 落所持鉢中 視之 牙籤書王字 則祕而不言 頗自負 見新羅衰季 政荒民散 王畿外州縣 叛附相半 遠近羣盜 蜂起蟻聚 善宗謂乘亂聚衆 可以得志 以眞聖王卽位五年 大順二年辛亥 投竹州賊魁箕萱 箕萱侮慢不禮 善宗鬱悒不自安 潛結箕萱麾下元會·申煊等爲友
景福元年壬子 投北原賊梁吉 吉善遇之 委任以事 遂分兵 使東略地 於是出宿雉岳山石南寺 行襲酒泉·奈城·鬱烏·御珍等縣 皆降之
乾寧元年 入溟州 有衆三千五百人 分爲十四隊 金大·黔毛·盺長·貴平·張一等爲舍上 舍上謂部長也 與士卒同甘苦勞逸 至於予奪 公而不私 是以衆心畏愛 推爲將軍 於是擊破豬足·狌川·夫若·金城·鐵圓等城 軍聲甚盛 浿西賊寇 來降者衆多 善宗自以爲衆大 可以開國稱君 始設內外官職 我太祖自松岳郡來投 便授鐵圓郡太守 
三年丙辰 攻取僧嶺·臨江兩縣 四年丁巳 仁物縣降 善宗謂松岳郡漢北名郡 山水奇秀 遂定以爲都 擊破孔巖·黔浦·穴口等城 時梁吉猶在北原 取國原等三十餘城有之 聞善宗地廣民衆 大怒 欲以三十餘城勁兵襲之 善宗潛認 先擊大敗之 
光化元年戊午春二月 葺松岳城 以我太祖爲精騎大監 伐楊州·見州 冬十一月 始作八關會
三年庚申 又命太祖伐廣州·忠州·唐城·靑州或雲靑川·槐壤等 皆平之 以功授太祖阿湌之職 
天祐元年甲子 立國號爲摩震 年號爲武泰 始置廣評省 備員 匡治奈今侍中·徐事今侍郞·外書今員外郞 又置兵部·大龍部今倉部·壽春部今禮部·奉賓部今禮賓省·義刑臺今刑部·納貨府今大府寺·調位府今三司·內奉省今都省·禁書省今秘書省·南廂壇今將作監·水壇今水部·元鳳省今翰林院·飛龍省今太僕寺·物藏省今少府監 又置史臺掌習諸譯語·植貨府掌栽植菓樹·障繕府掌修理城隍·珠淘省掌造成器物 又設正匡·元輔·大相·元尹·佐尹·正朝·甫尹·軍尹·中尹等品職 秋七月 移靑州人戶一千 入鐵圓城爲京 伐取尙州等三十餘州縣 公州將軍弘奇來降 
天祐二年乙丑 入新京 修葺觀闕·樓臺 窮奢極侈 改武泰爲聖冊元年 分定浿西十三鎭 平壤城主將軍黔用降 甑城赤衣·黃衣賊明貴等歸服 善宗以強盛自矜 意欲幷呑 令國人呼新羅爲滅都 凡自新羅來者 盡誅殺之
朱梁乾化元年辛未 改聖冊爲水德萬歲元年 改國號爲泰封 遣太祖率兵 伐錦城等 以錦城爲羅州 論功 以太祖爲大阿湌將軍 善宗自稱彌勒佛 頭戴金幘 身被方袍 以長子爲靑光菩薩 季子爲神光菩薩 出則常騎白馬 以綵飾其鬃尾 使童男童女奉幡蓋·香花前導 又命比丘二百餘人 梵唄隨後 又自述經二十餘卷 其言妖妄 皆不經之事 時或正坐講說 僧釋聰謂曰 「皆邪說怪談 不可以訓」 善宗聞之怒 以鐵椎打殺之 
三年癸酉 以太祖爲波珍湌侍中 
四年甲戌改水德萬歲 爲政開元年 以太祖爲百船將軍 
貞明元年 夫人康氏 以王多行非法 正色諫之 王惡之曰 「汝與他人姦 何耶」 康氏曰 「安有此事」 王曰 「我以神通觀之」 以烈火熱鐵杵 撞其陰殺之 及其兩兒 爾後多疑急怒 諸寮佐將吏 下至平民 無辜受戮者 頻頻有之 斧壤·鐵圓之人 不勝其毒焉 
先是有商客王昌瑾 自唐來寓鐵圓市廛 至貞明四年戊寅 於市中見一人 狀貌魁偉 鬢髮盡白 着古衣冠 左手持@[玆瓦]椀 右手持古鏡 謂昌瑾曰 「能買我鏡乎」 昌瑾卽以米換之 其人以米俵街巷乞兒而後 不知去處 昌瑾懸其鏡於壁上 日映鏡面 有細字書 讀之若古詩 其畧曰 「上帝降子於辰馬 先操鷄後搏鴨 於巳年中二龍見 一則藏身靑木中 一則顯形黑金東」 昌瑾初不知有文 及見之 謂非常 遂告於王 王命有司 與昌瑾 物色求其鏡主 不見 唯於㪍颯寺佛堂 有鎭星塑像 如其人焉 王嘆異久之 命文人宋含弘·白卓·許原等 解之 含弘等相謂曰 「上帝降子於辰馬者 謂辰韓·馬韓也 二龍見 一藏身靑木 一顯形黑金者 靑木 松也 松岳郡人 以龍爲名者之孫 今波珍湌侍中之謂歟 黑金 鐵也 今所都鐵圓之謂也 今主上初興於此 終滅於此之驗也 先操鷄後搏鴨者 波珍湌侍中先得鷄林 後收鴨綠之意也」 宋含弘等相謂曰 「今主上 虐亂如此 吾輩若以實言 不獨吾輩爲葅醢 波珍湌亦必遭害」 迺飾辭告之 王凶虐自肆 臣寮震懼 不知所措 夏六月 將軍弘述·白玉·三能山·卜沙貴 此 洪儒·裴玄慶·申崇謙·卜知謙之少名也 四人密謀 夜詣太祖私第 言曰 「今主上 淫刑以逞 殺妻戮子 誅夷臣寮 蒼生塗炭 不自聊生 自古廢昏立明 天下之大義也 請公行湯·武之事」 太祖作色拒之曰 「吾以忠純自許 今雖暴亂 不敢有二心 夫以臣替君 斯謂革命 予實否德 敢效殷·周之事乎」 諸將曰 「時乎不再來 難遭而易失 天與不取 反受其咎 今政亂國危 民皆疾視其上如仇讐 今之德望 未有居公之右者 況王昌瑾所得鏡文如彼 豈可雌伏 取死獨夫之手乎」 夫人柳氏聞諸將之議 迺謂太祖曰 「以仁伐不仁 自古而然 今聞衆議 妾猶發憤 況大丈夫乎 今羣心忽變 天命有歸矣」 手提甲領進太祖 諸將扶衛太祖出門 令前唱曰 「王公已擧義旗」 於是 前後奔走 來隨者不知其幾人 又有先至宮城門 鼓譟以待者 亦一萬餘人 王聞之 不知所圖 迺微服逃入山林 尋爲斧壤民所害 弓裔起自唐大順二年 至朱梁貞明四年 凡二十八年而滅 
尙州加恩縣人也 本姓李 後以甄爲氏 父阿慈介 以農自活 後起家爲將軍 初萱生孺褓時 父耕於野 母餉之 以兒置於林下 虎來乳之 鄕黨聞者異焉 及壯體貌雄奇 志氣倜儻不凡 從軍入王京 赴西南海防戍 枕戈待敵 其勇氣恆爲士卒先 以勞爲裨將 
唐昭宗景福元年 是新羅眞聖王在位六年 嬖竪在側 竊弄政柄 綱紀紊弛 加之以饑饉 百姓流移 羣盜蜂起 於是萱竊有覦心 嘯聚徒侶 行擊京西南州縣 所至響應 旬月之間 衆至五千人 遂襲武珍州 自王 猶不敢公然稱王 自署爲新羅西面都統指揮兵馬制置持節都督全武公等州軍事行全州刺史兼御史中丞上柱國漢南郡開國公 食邑二千戶 是時 北原賊良吉雄強 弓裔自投爲麾下 萱聞之 遙授良吉職爲裨將 萱西巡至完山州 州民迎勞 萱喜得人心 謂左右曰 「吾原三國之始 馬韓先起 後赫世勃興 故辰·卞從之而興 於是百濟開國金馬山 六百餘年 摠章中 唐高宗以新羅之請 遣將軍蘇定方 以船兵十三萬越海 新羅金庾信卷土 歷黃山至泗沘 與唐兵合攻百濟滅之 今予敢不立都於完山 以雪義慈宿憤乎」 
遂自稱後百濟王 設官分職 是唐光化三年 新羅孝恭王四年也 遣使朝吳越 吳越王報聘 仍加檢校太保 餘如故 
天復元年 萱攻大耶城不下 
開平四年 萱怒錦城投於弓裔 以步騎三千圍攻之 經旬不解
乾化二年 萱與弓裔戰於德津浦
貞明四年戊寅 鐵圓京衆 心忽變 推戴 我太祖卽位 萱聞之 秋八月 遣一吉湌閔郃稱賀 遂獻孔雀扇及地理山竹箭 又遣使入吳越進馬 吳越王報聘 加授中大夫 餘如故 
六年 萱率步騎一萬 攻陷大耶城 移軍於進禮城 新羅王遣阿湌金律 求援於太祖 太祖出師 萱聞之 引退 萱與我太祖陽和而陰剋 
同光二年秋七月 遣子須彌強 發大耶·聞韶二城卒 攻曹物城 城人爲太祖固守且戰 須彌強失利而歸 八月 遣使獻驄馬於太祖 
三年冬十月 萱率三千騎 至曹物城 太祖亦以精兵來 與之確 時萱兵銳甚 未決勝否 太祖欲權和以老其師 移書乞和 以堂弟王信爲質 萱亦以外甥眞虎交質 十二月 攻取居昌等二十餘城 遣使入後唐稱藩 唐策授檢校太尉兼侍中判百濟軍事 依前持節都督全武公等州軍事行全州刺史海東四面都統指揮兵馬制置等事百濟王 食邑二千五百戶 
四年眞虎暴卒 萱聞之 疑故殺 卽囚王信獄中 又使人請還前年所送驄馬 太祖笑還之 
天成二年秋九月 萱攻取近品城 燒之 進襲新羅高鬱府 逼新羅郊圻 新羅王求救於太祖 冬十月 太祖 出師援助 萱猝入新羅王都 時王與夫人嬪御出遊鮑石亭 置酒娛樂 賊至狼狽不知所爲 與夫人歸城南離宮 諸侍從臣寮及宮女伶官 皆陷沒於亂兵 萱縱兵大掠 使人捉王 至前戕之 便入居宮中 強引夫人亂之 以王族弟金傅嗣立 然後虜王弟孝廉·宰相英景 又取國帑·珍寶·兵仗 子女百工之巧者 自隨以歸 太祖以精騎五千 要萱於公山下大戰 太祖將金樂·崇謙死之 諸軍敗北 太祖 僅以身免 萱乘勝取大木郡 契丹使裟姑·麻咄等三十五人來聘 萱差將軍崔堅 伴送麻咄等 航海北行 遇風至唐登州 悉被戮死 時新羅君臣以衰季 難以復興 謀引我太祖 結好爲援 甄萱自有盜國心 恐太祖先之 是故 引兵入王都作惡 故十二月日寄書太祖曰 「昨者國相金雄廉等 將召足下入京 有同鼈應黿聲 是欲鷃披隼翼 必使生靈塗炭 宗社丘墟 僕是用先着祖鞭 獨揮韓鉞 誓百寮如皦日 諭六部以義風 不意姦臣遁逃 邦君薨變 遂奉景明王之表弟獻康王之外孫 勸卽尊位 再造危邦 喪君有君 於是乎在 足下勿詳忠告 徒聽流言 百計窺覦 多方侵擾 尙不能見僕馬首 拔僕牛毛 冬初 都頭索湘 束手於星山陣下 月內 左將金樂 曝骸於美理寺前 殺獲居多 追擒不少 強羸若此 勝敗可知 所期者 掛弓於平壤之樓 飮馬於浿江之水 然以前月七日 吳越國使班尙書至 傳王詔旨 知卿與高麗 久通歡好 共契鄰盟 比因質子之兩亡 遂失和親之舊好 互侵疆境 不戢干戈 今專發使臣 赴卿本道 又移文高麗 宜各相親比 永孚於休 僕義篤尊王 情深事大 及聞詔諭 卽欲祗承 但慮足下 欲罷不能 困而猶鬪 今錄詔書寄呈 請留心詳悉 且㕙獹迭憊 終必貽譏 蚌鷸相持 亦爲所笑 宜迷復之爲戒 無後悔之自貽」 
三年正月 太祖答曰 「伏奉吳越國通和使 班尙書所傳詔書一道 兼蒙足下辱示長書敘事者 伏以華軺膚使 爰致制書 尺素好音 兼承敎誨 捧芝檢而雖增感激 闢華牋而難遣嫌疑 今託廻軒 輒敷危衽 僕仰承天假 俯迫人推 過叨將帥之權 獲赴經綸之會 頃以三韓厄會 九土凶荒 黔黎多屬於黃巾 田野無非於赤土 庶幾弭風塵之警 有以救邦國之災 爰自善隣 於焉結好 果見數千里農桑樂業 七八年士卒閑眠 及至酉年 維時陽月 忽焉生事 至於交兵 足下始輕敵 以直前 若螳蜋之拒轍 終知難而勇退 如蚊子之負山 拱手陳辭 指天作誓 今日之後 永世歡和 苟或渝盟 神其殛矣 僕亦尙止戈之武 期不殺之仁 遂解重圍 以休疲卒 不辭質子 但欲安民 此則我有大德於南人也 豈謂歃血未乾 凶威復作 蜂蠆之毒 侵害於生民 狼虎之狂 爲梗於畿甸 金城窘忽 黃屋震驚 仗義尊周 誰似桓·文之覇 乘間謀漢 唯看莽·卓之姦 致使王之至尊 枉稱子於足下 尊卑失序 上下同憂 以爲非有元輔之忠純 豈得再安於社稷 以僕心無匿惡 志切尊王 將援置於朝廷 使扶危於邦國 足下見毫釐之小利 忘天地之厚恩 斬戮君王 焚燒宮闕 葅醢卿士 虔劉士民 姬姜則取以同車 珍寶則奪之稛載 元惡浮於桀·紂 不仁甚於獍梟 僕怨極崩天 誠深卻日 誓效鷹鸇之逐 以申犬馬之勤 再擧干戈 兩更槐柳 陸擊則雷馳電擊 水攻則虎搏龍騰 動必成功 擧無虛發 逐尹邠於海岸 積甲如山 擒鄒造於城邊 伏屍蔽野 燕山郡畔 斬吉奐於軍前 馬利城邊 戮隨䎸於纛下 拔任存之日 邢積等數百人捐軀 破淸州之時 直心等四五輩授首 桐藪望旗而潰散 京山銜璧以投降 康州則自南而來歸 羅府則自西移屬 侵攻若此 收復寧遙 必期泜水營中 雪張耳千般之恨 烏江岸上 成漢王一捷之功 竟息風波 永淸寰海 天之所助 命欲何歸 況承吳越王殿下 德洽包荒 仁深字小 特出綸於丹禁 諭戢難於靑丘 旣奉訓謀 敢不尊奉 若足下祗承睿旨 悉戢凶機 不惟副上國之仁恩 抑可紹海東之絶緖 若不過而能改 其如悔不可追」 
夏五月萱潛師襲康州 殺三百餘人 將軍有文生降 秋八月 萱命將軍官昕 領衆築陽山 太祖命命旨城將軍王忠 擊之 退保大耶城 冬十一月 萱選勁卒 攻拔缶谷城 殺守卒一千餘人 將軍楊志·明式等生降 
四年秋七月 萱以甲兵五千人 攻義城府 城主將軍洪術戰死 太祖哭之慟曰 「吾失左右手矣」 萱大擧兵 次古昌郡甁山之下 與太祖戰 不克 死者八千餘人 翌日 萱聚殘兵 襲破順州城 將軍元逢不能禦 棄城夜遁 萱虜百姓 移入全州 太祖以元逢前有功宥之 改順州 號下枝縣 
淸泰元年春正月 萱聞 太祖屯運州 遂簡甲士五千至 將軍黔弼 及其未陣 以勁騎數千突擊之 斬獲三千餘級 熊津以北三十餘城 聞風自降 萱麾下術士宗訓·醫者訓謙·勇將尙達·崔弼等降於太祖 
甄萱多娶妻 有子十餘人 第四子金剛 身長而多智 萱特愛之 意欲傳其位 其兄神劒·良劒·龍劒等知之 憂悶 時良劒爲康州都督 龍劒爲武州都督 獨神劒在側 伊湌能奐 使人往康·武二州 與良劒等陰謀 至淸泰二年春三月 與波珍湌新德·英順等 勸神劒 幽萱於金山佛宇 遣人殺金剛 神劒自稱大王 大赦境內 其敎書曰 『如意特蒙寵愛 惠帝得以爲君 建成濫處元良 太宗作而卽位 天命不易 神器有歸 恭惟 大王神武超倫 英謀冠古 生丁衰季 自任經綸 徇地三韓 復邦百濟 廓淸塗炭 而黎元安集 鼓舞風雷 而邇遐駿奔 功業幾於重興 智慮忽其一失 幼子鍾愛 姦臣弄權 導大君於晉惠之昏 陷慈父於獻公之惑 擬以大寶授之頑童 所幸者上帝降衷 君子改過 命我元子 尹玆一邦 顧非震長之才 豈有臨君之智 兢兢慄慄 若蹈冰淵 宜推不次之恩 以示惟新之政 可大赦境內 限淸泰二年十月十七日昧爽以前 已發覺未發覺 已結正未結正 大辟已下 罪咸赦除之 主者施行』 萱在金山三朔 六月 與季男能乂·女子哀福·嬖妾姑比等逃奔錦城 遣人請見於太祖 太祖喜 遣將軍黔弼·萬歲等 由水路勞來之 及至 待以厚禮 以萱十年之長 尊爲尙父 授館以南宮 位在百官之上 賜楊州爲食邑 兼賜金帛蕃縟·奴婢各四十口·內廐馬十匹 甄萱壻將軍英規 密語其妻曰 「大王勤勞四十餘年 功業垂成 一旦以家人之禍 失地投於高麗 夫貞女不事二夫 忠臣不事二主 若捨己君以事逆子 則何顔以見天下之義士乎 況聞高麗王公 仁厚勤儉 以得民心 殆天啓也 必爲三韓之主 盍致書以安慰我王 兼殷勤於王公 以圖將來之福乎?」 其妻曰 「子之言是吾意也」 於是 天福元年二月 遣人致意 遂告太祖曰 「若擧義旗 請爲內應 以迎王師」 太祖喜 厚賜其使者而遣之 兼謝英規曰 「若蒙恩一合 無道路之梗 則先致謁於將軍 然後升堂拜夫人 兄事而姉尊之 必終有以厚報之 天地鬼神 皆聞此言」 夏六月 萱告曰 「老臣所以投身於殿下者 願仗殿下威稜 以誅逆子耳 伏望大王藉以神兵 殲其賊亂 則臣雖死無憾」 太祖從之 先遣太子武·將軍述希 領步騎一萬 趣天安府 秋九月 太祖率三軍 至天安 合兵進次一善 神劒以兵逆之 甲午 隔一利川 相對布陣 太祖與尙父萱觀兵 以大相堅權·述希·金山·將軍龍吉·奇彥等 領步騎三萬爲左翼 大相金鐵·洪儒·守鄕·將軍王順·俊良等 領步騎三萬爲右翼 大匡順式·大相兢俊·王謙·王乂·黔弼·將軍貞順·宗熙等 以鐵騎二萬 步卒三千及黑水鐵利諸道勁騎九千五百爲中軍 大將軍公萱 將軍王含允 以兵一萬五千爲先鋒 鼓行而進 百濟將軍孝奉·德述·明吉等 望兵勢大而整 棄甲降於陣前 太祖勞慰之 問百濟將帥所在 孝奉等曰 「元帥神劒 在中軍」 太祖命將軍公萱 直擣中軍 一軍齊進挾擊 百濟軍潰北 神劒與二弟及將軍富達·小達·能奐等四十餘人生降 太祖受降 除能奐 餘皆慰勞之 許令與妻孥上京 問能奐曰 「始與良劒等密謀 囚大王立其子者 汝之謀也 爲臣之義當如是乎」 能奐俛首不能言 遂命誅之 以神劒僭位爲人所脅 非其本心 又且歸命乞罪 特原其死 一雲三兄弟 皆伏誅 甄萱憂懣發疽 數日卒於黃山佛舍 太祖軍令嚴明 士卒不犯秋毫 故州縣案堵 老幼皆呼萬歲 於是存問將士 量材任用 小民各安其所業 謂神劒之罪 如前所言 乃賜官位 其二弟與能奐罪同 遂流於眞州 尋殺之 謂英規 「前王失國後 其臣子無一人慰藉者 獨卿夫妻 千里嗣音 以致誠意 兼歸美於寡人 其義不可忘」 仍許職左丞 賜田一千頃 許借驛馬二十五匹 以迎家人 賜其二子以官 甄萱起唐景福元年 至晉天福元年 共四十五年而滅
論曰 新羅數窮道喪 天無所助 民無所歸 於是群盜投隙而作 若蝟毛然 其劇者 弓裔·甄萱二人而已 弓裔 本新羅王子 而反以宗國爲讐 圖夷滅之 至斬先祖之畵像 其爲不仁甚矣 甄萱 起自新羅之民 食新羅之祿 而包藏禍心 幸國之危 侵軼都邑 虔劉君臣 若禽獼而草薙之 實天下之元惡大憝 故弓裔見棄於其臣 甄萱産禍於其子 皆自取之也 又誰咎也 雖項羽·李密之雄才 不能敵漢唐之興 而況裔·萱之凶人 豈可與 我太祖相抗歟 但爲之歐民者也
