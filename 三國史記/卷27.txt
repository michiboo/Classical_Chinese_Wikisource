諱昌　聖王之元子也　聖王在位三十二年薨　繼位
　元年　冬十月　高句麗大擧兵　來攻熊川城　敗衄[1]而歸
　六年　夏五月丙辰朔　日有食之
　八年　秋七月　遣兵侵掠新羅邊境　羅兵出擊敗之　死者一千餘人
　十四年　秋九月　遣使入陳朝貢
　十七年　高齊後主　拜王爲使持節侍中車騎大將軍帶方郡公百濟王
　十八年　高齊後主　又以王爲使持節都督東靑州諸軍事東靑州刺史
　十九年　遣使入齊朝貢　秋九月庚子朔　日有食之
　二十四年　秋七月　遣使入陳朝貢　冬十月　侵新羅西邊州郡　新羅伊飡世宗
帥兵擊破之　十一月　遣使入宇文周朝貢
　二十五年　遣使入宇文周朝貢
　二十六年　冬十月　長星竟天　二十日而滅　地震
　二十八年　王遣使入隋朝貢　隋高祖詔
拜王爲上開府儀同三司帶方郡公
　二十九年　春正月　遣使入隋朝貢
　三十一年　冬十一月　遣使入陳朝貢
　三十三年　遣使入陳朝貢
　三十六年　隋平陳　有一戰船　漂至耽[2]牟羅國　其船得還　經於國界
王資送之甚厚　幷遣使奉表　賀平陳　高祖善之　下詔曰
百濟王旣聞平陳　遠[3]令奉表　往復至難　若逢風浪　便致傷損
百濟王心跡淳至　朕已委知　相去雖遠　事同言面　何必數遣使　來相體悉
自今已後　不須年別入貢　朕亦不遣使往　王宜知之
　三十九年　秋七月壬申晦　日有食之
　四十一年　冬十一月癸未　星孛於角·亢
　四十五年　秋九月　王使長史王辯那　入隋朝獻　王聞隋興遼東之役
遣使奉表　請爲軍道　帝下詔曰　往歲高句麗不供職貢　無人臣禮
故命將討之　高元君臣恐懼　畏服歸罪　朕已赦之　不可致伐
厚我使者而還之　高句麗頗知其事　以兵侵掠國境　冬十二月　王薨　
羣臣議諡曰威德

諱季　明王第二子　昌王薨　卽位
　二年　王薨　諡曰惠

諱宣　或雲孝順　惠王之長子　惠王薨　子宣繼位
隋書以宣爲昌王之子　冬十二月　下令禁殺生　收民家所養鷹鷂放之
漁獵之具焚之
　二年　春正月　創王興寺　度僧三十人　大旱　王幸漆岳寺祈雨　夏五月　薨
上諡曰法

諱璋　法王之子　風儀英偉　志氣豪傑　法王卽位翌年薨　子嗣位
　三年　秋八月　王出兵　圍新羅阿莫山城一名母山城
羅王眞平遣精騎數千拒戰之　我兵失利而還　新羅築小陁·畏石·泉山·甕岑四城　
侵逼我疆境　王怒　令佐平解讎帥步騎四萬　進攻其四城　新羅將軍乾品·武殷帥衆拒戰　解讎不利
引軍退於泉山西大澤中　伏兵以待之　武殷乘勝　領甲卒一千　追至大澤
伏兵發急擊之　武殷墜馬　士卒驚駭　不知所爲　武殷子貴山大言曰
吾嘗受敎於師　曰　士當軍無退』　豈敢奔退　以墜師敎乎
以馬授父　卽與小將箒項　揮戈力鬪以死　餘兵見此益奮　我軍敗績
解讎僅免　單馬以歸
　六年　春二月　築角山城　秋八月　新羅侵東鄙
　七年　春三月　王都雨土　晝暗　夏四月　大旱　年饑
　八年　春三月　遣扞[4]率燕文進　入隋朝貢　又遣佐平王孝隣入貢
兼請討高句麗　煬帝許之　令覘高句麗動靜　夏五月
高句麗來攻松山城不下　移襲石頭城　虜男女三千而歸
　九年　春三月　遣使入隋朝貢　隋文林郞裴淸奉使倭國　經我國南路
　十二年　春二月　遣使入隋朝貢　隋煬帝將征高句麗
王使國智牟入請軍期　帝悅厚加賞錫　遣尙書起部郞席律　來與王相謀
秋八月　築赤嵒城　冬十月　圍新羅椵岑城　殺城主讚德　滅其城
　十三年　隋六軍度遼　王嚴兵於境　聲言助隋　實持兩端　夏四月
震宮南門　五月　大水　漂沒人家
　十七年　冬十月　命達率苩奇領兵八千　攻新羅母山城　十一月
王都地震
　十九年　新羅將軍邊品等　來攻椵岑城復之　奚論戰死
　二十二年　冬十月　遣使入唐　獻果下馬
　二十四年　秋　遣兵侵新羅勒弩縣
　二十五年　春正月　遣大臣入唐朝貢　高祖嘉其誠款
遣使就冊爲帶方郡王百濟王　秋七月　遣使入唐朝貢　冬十月
攻新羅速含·櫻岑·歧岑·烽岑·旗懸·冗柵等六城取之
　二十六年　冬十一月　遣使入唐朝貢
　二十七年　遣使入唐　獻明光鎧　因訟高句麗梗道路　不許來朝上國
高祖遣散騎常侍朱子奢　來詔諭我及高句麗平其怨　秋八月
遣兵攻新羅王在城　執城主東所殺之　冬十二月　遣使入唐朝貢
　二十八年　秋七月　王命將軍沙乞　拔新羅西鄙二城　虜男女三百餘口
王欲復新羅侵奪地分　大擧兵　出屯於熊津　羅王眞平聞之
遣使告急於唐　王聞之乃止　秋八月　遣王姪福信　入唐朝貢
太宗謂與新羅世讎　數相侵伐　賜王璽書曰　王世爲君長　撫有東蕃
海隅遐曠　風濤艱阻　忠款之至　職貢相尋　尙想嘉猷　甚以欣慰
朕祗承寵命　君臨區宇　思弘正道　愛育黎元　舟車所通　風雨所及
期之遂性　咸使乂安　新羅王金眞平　朕之蕃臣　王之鄰國
每聞遣師征討不息　阻兵安忍　殊乖所望
朕已對王姪福信及高句麗新羅使人　具勑通和　咸許輯睦
王必須忘彼前怨　識朕本懷　共篤鄰情　卽停兵革」
王因遣使奉表陳謝　雖外稱順命　內實相仇如故
　二十九年　春二月　遣兵攻新羅椵峯城　不克而還
　三十年　秋九月　遣使入唐朝貢
　三十一年　春二月　重修泗沘之宮　王幸熊津城　夏旱　停泗沘之役
秋七月　王至自熊津
　三十二年　秋九月　遣使入唐朝貢
　三十三年　春正月　封元子義慈爲太子　二月　改築馬川城　秋七月
發兵伐新羅　不利　王田於生草之原　冬十二月　遣使入唐朝貢
　三十四年　秋八月　遣將攻新羅西谷城　十三日拔之
　三十五年　春二月　王興寺成　其寺臨水　彩飾壯麗　王每乘舟　入寺行香
三月　穿池於宮南　引水二十餘里　四岸植以楊柳　水中築島[5]嶼
擬方丈仙山
　三十七年　春二月　遣使入唐朝貢　三月　王率左右臣寮　遊燕於泗沘河北浦　
兩岸奇巖怪石錯立　間以奇花異草如畫圖　王飮酒極歡
鼓琴自歌　從者屢舞　時人謂其地爲大王浦　夏五月　王命將軍於召
帥甲士五百　往襲新羅獨山城　於召至玉門谷　日暮解鞍休士
新羅將軍閼川將兵　掩至鏖擊之　於召登大石上　彎弓拒戰
矢盡爲所擒　六月　旱　秋八月　燕羣臣於望海樓
　三十八年　春二月　王都地震　三月　又震　冬十二月　遣使入唐
獻鐵甲雕斧　太宗優勞之　賜錦袍幷彩帛三千段
　三十九年　春三月　王與嬪御泛舟大池
　四十年　冬十月　又遣使於唐　獻金甲雕斧
　四十一年　春正月　星孛於西北　二月　遣子弟於唐　請入國學
　四十二年　春三月　王薨　諡曰武　使者入唐　素服奉表曰
君外臣扶餘璋卒　帝擧哀玄武門　詔曰　懷遠之道　莫先於寵命
飾終之義　無隔於遐方　故柱國帶方郡王百濟王扶餘璋　棧山航海
遠稟正朔　獻琛奉牘　克固始終　奄致薨殞　追深慜悼　宜加常數
式表哀榮　贈光祿大夫　賻賜甚厚
