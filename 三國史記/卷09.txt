孝成王立　諱承慶　聖德王第二子　母德王后　大赦　三月　改司正府丞及左右議方府丞　並爲佐　以伊貞宗爲上大等　阿義忠爲中侍　夏五月　地震　秋九月　流星入大微　冬十月　入唐沙抱質廻　十二月　遣使入唐獻方物
　二年　春二月　唐玄宗聞聖德王薨　悼惜久之　遣左贊善大夫　以鴻臚少卿　往弔祭　贈太子太保　且冊嗣王爲開府儀同三司新羅王　將發　帝製詩序　太子已下百寮　咸賦詩以送　帝謂曰　新羅號爲君子之國　頗知書記　有類中國　以卿惇儒　故持節往　宜演經義　使知大國儒敎之盛　又以國人善碁　詔率府兵曹軍楊季膺爲副　國高　皆出其下　於是　王厚贈等金寶藥物　唐遣使　詔冊王妃朴氏　三月　遣金元玄入唐賀正　夏四月　唐使臣　以老子道德經等文書　獻於王　白虹貫日　所夫里郡河水變血
　三年　春正月　拜祖考廟　中侍義忠卒　以伊信忠爲中侍　善天宮成　賜黃金三十兩・布五十匹・人蔘一百斤　二月　拜王弟憲英爲波珍　三月　納伊順元女惠明爲妃　夏五月　封波珍憲英爲太子　秋九月　完山州獻白鵲　狐鳴月城宮中　狗咬殺之
　四年　春三月　唐遣使　冊夫人金氏爲王妃　夏五月　鎭星犯軒轅大星　秋七月　有一緋衣女人　自隷橋下出　謗朝政　過孝信公門　忽不見　八月　波珍永宗謀叛　伏誅　先是　永宗女入後宮　王絶愛之　恩渥日甚　王妃嫉妬　與族人謀殺之　永宗怨王妃宗黨　因此叛
　五年　夏四月　命大臣貞宗思仁　閲弩兵
　六年　春二月　東北地震　有聲如雷　夏五月　流星犯參大星　王薨　諡曰孝成　以遺命　燒柩於法流寺南　散骨東海
景德王立　諱憲英　孝成王同母弟　孝成無子　立憲英爲太子　故得嗣位　妃伊順貞之女也
　元年　冬十月　日本國使至　不納
　二年　春三月　主力公宅　牛一産三犢　唐玄宗　遣贊善大夫魏曜來弔祭　仍冊王爲新羅王　襲先王官爵　制曰　故開府儀同三司使持節大都督　林州諸軍事兼持節寧海軍使新羅王金承慶弟憲英　奕葉懷仁　率心常禮　大賢風敎　條理尤明　中夏軌儀　衣冠素襲　馳海而遣使　準雲呂而通朝　代爲純臣　累効忠節　頃者　兄承土宇　沒而絶嗣　弟膺繼及　抑惟常經　是用賓懷　優以冊命　宜用舊業　俾承藩長之名　仍加殊禮　載錫漢官之號　可襲兄　新羅王開府儀同三司使持節大都督　林州諸軍事兼充持節寧海軍使　並賜御註孝經一部　夏四月　納舒弗邯金義忠女爲王妃　秋八月　地震　冬十二月　遣王弟入唐賀正　授左淸道率府員外長史　賜綠袍銀帶放還
　三年　春正月　以伊惟正爲中侍　閏二月　遣使入唐賀正　並獻方物　夏四月　親祀神宮　遣使入唐獻馬　冬　妖星出中天　大如五斗器　浹旬乃滅
　四年　春正月　拜伊金思仁爲上大等　夏四月　京都雹　大如子　五月　旱　中侍惟正退　伊大正爲中侍　秋七月　葺東宮　又置司正府　少年監典　穢宮典
　五年　春二月　遣使入唐賀正　並獻方物　夏四月　大赦　賜大　度僧一百五十人
　六年　春正月　改中侍爲侍中　置國學諸業博士・助敎　遣使入唐賀正　並獻方物　三月　震眞平王陵　秋　旱　冬　無雪　民饑且疫　出使十道安撫
　七年　春正月　天狗落地　秋八月　太后移居永明新宮　始置貞察一員　糾正百官　遣阿貞節等　檢察北邊　始置大谷城等十四郡縣
　八年　春二月　暴風拔木　三月　置天文博士一員　漏刻博士六員
　九年　春正月　侍中大正免　伊朝良爲侍中　二月　置御龍省奉御二員
　十一年　春三月　以級原神　龍方爲大阿　秋八月　置東宮衙官　冬十月　加置倉部史三人
　十二年　秋八月　日本國使至　慢而無禮　王不見之　乃廻　武珍州獻白雉
　十三年　夏四月　京都雹　大如卵　五月　立聖德王碑　牛頭州獻瑞芝　秋七月　王命官修葺永興　元延二寺　八月　旱蝗　侍中朝良退
　十四年　春　穀貴民饑　熊川州向德　貧無以爲養　割股肉　飼其父　王聞　賜賚頗厚　仍使旌表門閭　望德寺塔動　唐令狐澄新羅國記曰　其國爲唐　立此寺　故以爲名　兩塔相對　高十三層　忽震動開合　如欲傾倒者數日　其年祿山亂　疑其應也　夏四月　遣使入唐賀正　秋七月　赦罪人　存問老疾鰥寡孤獨　賜穀有差　以伊金耆爲侍中
　十五年　春二月　上大等金思仁　以比年災異見　上疏極論時政得失　王嘉納之　王聞玄宗在蜀　遣使入唐　泝江至成都　朝貢　玄宗御製御書五言十韻詩　賜王曰　嘉新羅王歳修朝貢　克踐禮樂名義　賜詩一首　四維分景緯　萬象含中樞　玉帛遍天下　梯航歸上都　緬懷阻靑陸　歳月勤黃圖　漫漫窮地際　蒼蒼連海隅　興言名義國　豈謂山河殊　使去傳風敎　人來習典謨　衣冠知奉禮　忠信識尊儒　誠矣天其鑑　賢哉德不孤　擁旄同作牧　厚比生蒭　益重靑靑志　風霜恆不渝　帝幸蜀時　新羅能不遠千里　朝聘行在所　故嘉其至誠　賜之以詩　其雲　益重靑靑志　風霜恆不渝者　豈古詩　疾風知勁草　板蕩識貞臣之意乎　宣和中　入朝使臣金富儀　將刻本入京　示舘伴學士李　李上皇帝　因宣示兩府及諸學士訖　傳宣曰　進奉侍郞所上詩　眞明皇書　嘉嘆不已　夏四月　大雹　大永郞獻白狐　授位南邊第一
　十六年　春正月　上大等思仁病免　伊信忠爲上大等　三月　除內外群官月俸　復賜祿邑　秋七月　重修永昌宮　八月　加調府史二人　冬十二月　改沙伐州爲尚州　領州一　郡十　縣三十　歃良州爲良州　領州一　小京一　郡十二　縣三十四　菁州爲康州　領州一　郡十一　縣二十七　漢山州爲漢州　領州一　小京一　郡二十七　縣四十六　首若州爲朔州　領州一　小京一　郡十一　縣二十七　熊川州爲熊州　領州一　小京一　郡十三　縣二十九　河西州爲溟州　領州一　郡九　縣二十五　完山州爲全州　領州一　小京一　郡十　縣三十一　武珍州爲武州　領州一　郡十四　縣四十四　良州一作梁州
　十七年　春正月　侍中金耆卒　伊廉相爲侍中　二月　下敎　內外官請暇滿六十日者　聽解官　夏四月　選醫官精究者　充內供奉　置律令博士二員　秋七月二十三日　王子生　大雷電　震佛寺十六所　八月　遣使入唐朝貢
　十八年　春正月　改兵部・倉部卿監爲侍郞　大舍爲郞中　改執事舍知爲執事員外郞　執事史爲執事郞　改調府　禮部　乘府　船府　領客府　左右議方府　司正　位和府　例作典　大學監　大道署　永昌宮等大舍爲主簿　賞賜署　典祀署　音聲署　工匠府　彩典等大舍爲主書　二月　改禮部舍知爲司禮　調府舍知爲司庫　領客府舍知爲司儀　乘府舍知爲司牧　船府舍知爲司舟　例作府舍知爲司例　兵部弩舍知爲司兵　倉部租舍知爲司倉　三月　彗星見　至秋乃滅
　十九年　春正月　都城寅方　有聲如伐鼓　衆人謂之鬼鼓　二月　宮中穿大池　又於宮南蚊川之上　起月淨・春陽二橋　夏四月　侍中廉相退　伊金爲侍中　秋七月　封王子乾運爲王太子
　二十年　春正月朔　虹貫日　日有珥　夏四月　彗星出
　二十一年　夏五月　築五穀　巖　漢城　塞　池城　德谷六城　各置太守　秋九月　遣使入唐朝貢
　二十二年　夏四月　遣使入唐朝貢　秋七月　京都大風　飛瓦拔樹　八月　桃李再花　上大等信忠　侍中金免　大奈麻李純爲王寵臣　忽一旦避世入山　累徴不就　剃髮爲僧　爲王創立斷俗寺居之　後聞王好樂　即詣宮門　諫奏曰　臣聞　昔者桀・紂　荒於酒色　淫樂不止　由是　政事凌遲　國家敗滅　覆轍在前　後車宜戒　伏望　大王改過自新　以永國壽　王聞之感歎　爲之停樂　便引之正室　聞説道妙　以及理世之方　數日乃止
　二十三年　春正月　伊萬宗爲上大等　阿良相爲侍中　三月　星孛於東南　龍見楊山下　俄而飛去　冬十二月十一日　流星或大或小　觀者不能數
　二十四年　夏四月　地震　遣使入唐朝貢　帝授使者檢校禮部尚書　六月　流星犯心　是月　王薨　諡曰景德　葬毛祇寺西岑　古記雲　永泰元年乙巳卒　而舊唐書及資理通鑑皆雲　大二年　新羅王憲英卒　豈其誤耶

　惠恭王立　諱乾運　景德王之嫡子　母金氏　滿月夫人　舒弗邯義忠之女　王即位　時年八歳　太后攝政
　元年　大赦　幸太學　命博士講尚書義
　二年　春正月　二日並出　大赦　二月　王親祀新宮　良里公家　牝牛生犢五腳　一腳向上　康州地陷成池　縱廣五十餘尺　水色靑黑　冬十月　天有聲如鼓
　三年　夏六月　地震　秋七月　遣伊金隱居　入唐貢方物　仍請加冊命　帝御紫宸殿宴見　三星隕王庭　相撃　其光如火迸散　九月　金浦縣禾實皆米
　四年　春　彗星出東北　唐代宗遣倉部郞中歸崇敬兼御史中丞　持節冊書　冊王爲開府儀同三司新羅王　兼冊王母金氏爲大妃　夏五月　赦殊死已下罪　六月　京都雷雹　傷草木　大星隕皇龍寺南　地震聲如雷　泉井皆渇　虎入宮中　秋七月　一吉大恭與弟阿大廉叛　集衆圍王宮三十三日　王軍討平之　誅九族　九月　遣使入唐朝貢　冬十月　以伊神猷爲上大等　伊金隱居爲侍中
　五年　春三月　燕群臣於臨海殿　夏五月　蝗旱　命百官各擧所知　冬十一月　雉岳縣鼠八十許　向平壤　無雪
　六年　春正月　王幸西原京　曲赦所經州縣繋囚　三月　雨土　夏四月　王至自西原　五月十一日　彗星出五車北　至六月十二日滅　二十九日　虎入執事省　捉殺之　秋八月　大阿金融叛　伏誅　冬十一月　京都地震　十二月　侍中隱居退　伊正門爲侍中
　八年　春正月　遣伊金標石朝唐賀正　代宗授衛尉員外少卿放還
　九年　夏四月　遣使如唐賀正　獻金銀　牛黃　魚牙紬　朝霞等方物　六月　遣使如唐謝恩　代宗引見於延英殿
　十年　夏四月　遣使如唐朝貢　秋九月　拜伊良相爲上大等　冬十月　遣使如唐賀正　見於延英殿　授員外衛尉卿遣之
　十一年　春正月　遣使如唐朝貢　三月　以伊金順爲侍中　夏六月　遣使朝唐　伊金隱居叛　伏誅　秋八月　伊廉相與侍中正門謀叛　伏誅
　十二年　春正月　下敎　百官之號　盡合復舊　幸感恩寺望海　二月　幸國學聽講　三月　加倉部史八人　秋七月　遣使朝唐獻方物　冬十月　遣使入唐朝貢
　十三年　春三月　京都地震　夏四月　又震　上大等良相上疏　極論時政　冬十月　伊周元爲侍中
　十五年　春三月　京都地震　壞民屋　死者百餘人　太白入月　設百座法會
　十六年　春正月　黃霧　二月　雨土　王幼少即位　及壯淫於聲色　巡遊不度　綱紀紊亂　災異見　人心反側　社稷　伊金志貞叛　聚衆　圍犯宮闕　夏四月　上大等金良相與伊敬信　擧兵誅志貞等　王與后妃爲亂兵所害　良相等諡王爲惠恭王　元妃新寶王后　伊維誠之女　次妃　伊金璋之女　史失入宮歳月
宣德王立　姓金氏　諱良相　奈勿王十世孫也　父海孝芳　母金氏　四夫人　聖德王之女也　妃具足夫人　角干良品之女也　一雲義恭阿之女　大赦　追封父爲開聖大王　尊母金氏爲貞懿太后　妻爲王妃　拜伊敬信爲上大等　阿義恭爲侍中　改御龍省奉御爲卿　又改卿爲監
　二年　春二月　親祀神宮　秋七月　發使安撫江南州郡
　三年　春閏正月　遣使入唐朝貢　二月　王巡幸漢山州　移民戸於江鎭　秋七月　大閲於始林之原
　四年　春正月　以阿體信爲大谷鎭軍主　二月　京都雪三尺
　五年　夏四月　王欲遜位　群臣三上表諫　乃止
　六年　春正月　唐德宗遣戸部郞中蓋　持節冊命　王爲檢校太尉林州刺史寧海軍使新羅王　是月　王寢疾彌留　乃下詔曰　寡人本惟菲薄　無心大寶　難逃推戴　作其即位　居位以來　年不順成　民用窮困　此皆德不符民望　政未合天心　常欲禪讓　退居於外　群官百辟　毎以誠止　未果如意　因循至今　忽遘疾疹　不寤不興　死生有命　顧復何恨　死後　依佛制燒火　散骨東海　至十三日薨　諡曰宣德

　三國史記　第九卷
