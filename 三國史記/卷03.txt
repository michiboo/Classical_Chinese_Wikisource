奈勿一雲那密尼師今立　姓金　仇道葛文王之孫也　父末仇角干　母金氏休禮夫人　妃金氏　味鄒王女　訖解薨　無子　奈勿繼之末仇　味鄒尼師今　兄弟也
　論曰　取妻不取同姓　以厚別也　是故　魯公之取於吳　晉侯之有四姬　陳司敗　鄭子産深譏之　若新羅　則不止取同姓而已　兄弟子　姑姨從姊妹　皆聘爲妻　雖外國各異俗　責之以中國之禮　則大悖矣　若匈奴之烝母報子　則又甚於此矣
　二年　春　發使撫問鰥寡孤獨　各賜穀三斛　孝悌有異行者　賜職一級
　三年　春二月　親祀始祖廟　紫雲盤旋廟上　神雀集於廟庭
　七年　夏四月　始祖廟庭樹連理
　九年　夏四月　倭兵大至　王聞之　恐不可敵　造草偶人數千　衣衣持兵　列立吐含山下　伏勇士一千於斧峴東原　倭人恃衆直進　伏發擊其不意　倭人大敗走　追擊殺之幾盡
　十一年　春三月　百濟人來聘　夏四月　大水　山崩十三所
　十三年　春　百濟遣使　進良馬二匹
　十七年　春夏大旱　年荒民飢　多流亡　發使開倉廩賑之
　十八年　百濟禿山城主　率人三百來投　王納之　分居六部　百濟王移書曰　兩國和好　約爲兄弟　今大王納我逃民　甚乖和親之意　非所望於大王也　請還之　答曰　民者無常心　故思則來　斁則去　固其所也　大王不患民之不安　而責寡人　何其甚乎　百濟聞之　不復言　夏五月　京都雨魚
　二十一年　秋七月　夫沙郡進一角鹿　大有年
　二十四年　夏四月　楊山有小雀　生大鳥
　二十六年　春夏旱　年荒民飢　遣衛頭入苻　秦　貢方物　苻堅問衛頭曰　卿言海東之事與古不同　何耶　答曰　亦猶中國　時代變革　名號改易　今焉得同
　三十三年　夏四月　京都地震　六月　又震　冬　無氷
　三十四年　春正月　京都大疫　二月　雨土　秋七月　蝗　穀不登
　三十七年　春正月　高句麗遣使　王以高句麗強盛　送伊飡大西知子實聖爲質
　三十八年　夏五月　倭人來圍金城　五日不解　將士皆請出戰　王曰　今賊棄[1]舟深入　在於死地　鋒不可當　乃閉城門　賊無功而退　王先遣勇騎二百　遮其歸路　又遣步卒一千　追於獨山　夾擊大敗之　殺獲甚衆
　四十年　秋八月　靺鞨侵北邊　出師　大敗之於悉直之原
　四十二年　秋七月　北邊何瑟羅　旱蝗　年荒民飢　曲赦囚徒　復一年租調
　四十四年　秋七月　飛蝗蔽野
　四十五年　秋八月　星孛於東方　冬十月　王所嘗御內廐馬　跪膝流淚哀鳴
　四十六年　春夏旱　秋七月　高句麗質子實聖還
　四十七年　春二月　王薨

實聖尼師今立　閼智裔孫　大西知伊飡之子　母伊利夫人伊一作企　昔登保阿干之女　妃味鄒王女也　實聖身長七尺五寸　明達有遠識　奈勿薨　其子幼少　國人立實聖繼位
　元年　三月　與倭國通好　以奈勿王子未斯欣爲質
　二年　春正月　以未斯品爲舒弗邯　委以軍國之事　秋七月　百濟侵邊
　三年　春二月　親謁始祖廟
　四年　夏四月　倭兵來攻明活城　不克而歸　王率騎兵　要之獨山之南　再戰破之　殺獲三百餘級
　五年　秋七月　國西蝗　害穀　冬十月　京都地震　十一月　無氷
　六年　春三月　倭人侵東邊　夏六月　又侵南邊　奪掠一百人
　七年　春二月　王聞　倭人於對馬島置營　貯以兵革資糧　以謀襲我　我欲先其未發　揀精兵擊破兵儲　舒弗邯未斯品曰　臣聞　兵兇器　戰危事　況涉巨浸以伐人　萬一失利　則悔不可追　不若依嶮設關　來則禦之　使不得侵猾　便則出而禽之　此所謂致人而不致於人　策之上也　王從之
　十一年　以奈勿王子卜好　質於高句麗
　十二年　秋八月　雲起狼山　望之如樓閣　香氣郁然　久而不歇　王謂　是必仙靈降遊　應是福地　從此後　禁人斬伐樹木　新成平壤州大橋
　十四年　秋七月　大閱於穴城原　又御金城南門觀射　八月　與倭人戰於風島　克之
　十五年　春三月　東海邊獲大魚　有角　其大盈車　夏五月　吐含山崩　泉水湧　高三丈
　十六年　夏五月　王薨

訥祇麻立干立金大問雲　麻立者　方言謂也　謂誠操　准位而置　則王爲主　臣列於下　因以名之　奈勿王子也　母保反夫人一雲內禮吉怖　味鄒王女也　妃實聖王之女　奈勿王三十七年　以實聖質於高句麗　及實聖還爲王　怨奈勿質己於外國　欲害其子以報怨　遣人招在高句麗時相知人　因密告　見訥祇則殺之　遂令訥祇往　逆於中路　麗人見訥祇　形神爽雅　有君子之風　遂告曰　爾國王使我害君　今見君　不忍賊害　乃歸　訥祇怨之　反弒王自立
　二年　春正月　親謁始祖廟　王弟卜好　自高句麗　與堤上奈麻還來　秋　王弟未斯欣　自倭國逃還
　三年　夏四月　牛谷水湧
　四年　春夏大旱　秋七月　隕霜殺穀　民飢　有賣子孫者　慮囚原罪
　七年　夏四月　養老於南堂　王親執食　賜穀帛有差
　八年　春二月　遣使高句麗修聘
　十三年　新築矢堤　岸長二千一百七十步
　十五年　夏四月　倭兵來侵東邊　圍明活城　無功而退　秋七月　霜雹殺穀
　十六年　春　穀貴　人食松樹皮
　十七年　夏五月　未斯欣卒　贈舒弗邯　秋七月　百濟遣使請和　從之
　十八年　春二月　百濟王送良馬二匹　秋九月　又送白鷹　冬十月　王以黃金・明珠　報聘百濟
　十九年　春正月　大風拔木　二月　修葺歷代園陵　夏四月　祀始祖廟
　二十年　夏四月　雨雹　慮囚
　二十二年　夏四月　牛頭郡山水暴至　漂流五十餘家　京都大風雨雹　敎民牛車之法
　二十四年　倭人侵南邊　掠取生口而去　夏六月　又侵東邊
　二十五年　春二月　史勿縣進長尾白雉　王嘉之　賜縣吏穀
　二十八年　夏四月　倭兵圍金城十日　糧盡乃歸　王欲出兵追之　左右曰　兵家之說曰　窮寇勿追　王其舍之　不聽　率數千餘騎　追及於獨山之東　合戰爲賊所敗　將士死者過半　王蒼黃棄馬上山　賊圍之數重　忽昏霧　不辨咫尺　賊謂　有陰助　收兵退歸
　三十四年　秋七月　高句麗邊將　獵於悉直之原　何瑟羅城主三直　出兵掩殺之　麗王聞之怒　使來告曰　孤與大王　修好至歡也　今出兵殺我邊將　是何義耶　乃興師侵我西邊　王卑辭謝之　乃歸
　三十六年　秋七月　大山郡進嘉禾
　三十七年　春夏旱　秋七月　羣狼入始林
　三十八年　秋七月　霜雹害穀　八月　高句麗侵北邊
　三十九年　冬十月　高句麗侵百濟　王遣兵救之
　四十一年　春二月　大風拔木　夏四月　隕霜傷麥
　四十二年　春二月　地震　金城南門自毀　秋八月　王薨

慈悲麻立干立　訥祇王長子　母金氏　實聖之女也
　二年　春二月　謁始祖廟　夏四月　倭人以兵船百餘艘　襲東邊　進圍月城　四面矢石如雨　王城守　賊將退　出兵擊敗之　追北至海口　賊溺死者過半
　四年　春二月　王納舒弗邯未斯欣女爲妃　夏四月　龍見金城井中
　五年　夏五月　倭人襲破活開城　虜人一千而去
　六年　春二月　倭人侵歃良城　不克而去　王命伐智・德智　領兵伏候於路　要擊大敗之　王以倭人侵疆埸　緣邊築二城　秋七月　大閱
　八年　夏四月　大水　山崩一十七所　五月　沙伐郡蝗
　十年　春　命有司修理戰艦　秋九月　天赤　大星自北流東南
　十一年　春　高句麗與靺鞨　襲北邊悉直城　秋九月　徴何瑟羅人年十五已上　築城於泥河泥河一名泥川
　十二年　春正月　定京都坊里名　夏四月　國西大水　漂毀民戶　秋七月　王巡撫經水州郡
　十三年　築三年山城三年者　自興役　始終三年訖功　故名之
　十四年　春二月　築老城　三月　京都地裂　廣袤二丈　濁水湧　冬十月　大疫
　十六年　春正月　以阿伐智級德智　爲左右將軍　秋七月　葺明活城
　十七年　築一牟・沙屍・廣石・沓達・仇禮・坐羅等城　秋七月　高句麗王巨連　親率兵攻百濟　百濟王慶　遣子文周求援　王出兵救之　未至百濟已陷　慶亦被害
　十八年　春正月　王移居明活城
　十九年　夏六月　倭人侵東邊　王命將軍德智擊敗之　殺虜二百餘人
　二十年　夏五月　倭人擧兵　五道來侵　竟無功而還
　二十一年　春二月　夜赤光如匹練　自地至天　冬十月　京都地震
　二十二年　春二月三日　王薨

炤知一雲毗處麻立干立　慈悲王長子　母金氏　舒弗邯未斯欣之女　妃善兮夫人　乃宿伊伐飡女也　知幼有孝行　謙恭自守　人咸服之
　元年　大赦　賜百官爵一級
　二年　春二月　祀始祖廟　夏五月　京都旱　冬十月　民飢　出倉穀賑給之　十一月　靺鞨侵北邊
　三年　春二月　幸比列城　存撫軍士　賜征袍　三月　高句麗與靺鞨入北邊　取狐鳴等七城　又進軍於彌秩夫　我軍與百濟　加耶援兵　分道禦之　賊敗退　追擊破之泥河西　斬首千餘級
　四年　春二月　大風拔木　金城南門火　夏四月　久雨　命內外有司慮囚　五月　倭人侵邊
　五年　夏四月　大水　秋七月　大水　冬十月　幸一善界　存問災百姓　賜穀有差　十一月　雷　京都大疫
　六年　春正月　以烏含爲伊伐飡　三月　土星犯月　雨雹　秋七月　高句麗侵北邊　我軍與百濟　合擊於母山城下　大破之
　七年　春二月　築仇伐城　夏四月　親祀始祖廟　增置守廟二十家　五月　百濟來聘
　八年　春正月　拜伊實竹爲將軍　徵一善界丁夫三千　改築三年　屈山二城　二月　以乃宿爲伊伐飡　以參國政　夏四月　倭人犯邊　秋八月　大閱於狼山之南
　九年　春二月　置神宮於奈乙　奈乙始祖初生之處也　三月　始置四方郵驛　命所司修理官道　秋七月　葺月城　冬十月　雷
　十年　春正月　王移居月城　二月　幸一善郡　存問鰥寡孤獨　賜穀有差　三月　至自一善　所歷州郡獄囚　除二死　悉原之　夏六月　東陽獻六眼龜　腹下有文字　秋七月　築刀那城
　十一年　春正月　驅游食百姓歸農　秋九月　高句麗襲北邊　至戈　冬十月　陷狐山城
　十二年　春二月　重築鄙羅城　三月　龍見鄒羅井　初開京師市肆　以通四方之貨
　十四年　春夏旱　王責己　減常膳
　十五年　春三月　百濟王牟大　遣使請婚　王以伊伐比智女送之　秋七月　置臨海・長嶺二鎭　以備倭賊
　十六年　夏四月　大水　秋七月　將軍實竹等與高句麗　戰薩水之原　不克　退保犬牙城　高句麗兵圍之　百濟王牟大　遣兵三千　救解圍
　十七年　春正月　王親祀神宮　秋八月　高句麗圍百濟雉壤城　百濟請救　王命將軍德智　率兵以救之　高句麗衆潰　百濟王遣使來謝
　十八年　春二月　加耶國送白雉　尾長五尺　三月　重修宮室　夏五月　大雨　閼川水漲　漂沒二百餘家　秋七月　高句麗來攻牛山城　將軍實竹出擊　泥河上破之　八月　幸南郊觀稼
　十九年　夏四月　倭人犯邊　秋七月　旱蝗　命羣官　擧才堪牧民者各一人　八月　高句麗攻陷牛山城
　二十二年　春三月　倭人攻陷長峰鎭　夏四月　暴風拔木　龍見金城井　京都黃霧四塞　秋九月　王幸捺已郡　郡人波路有女子　名曰碧花　年十六歲　眞國色也　其父衣之以錦　置　以色絹獻王　王以爲饋食　開見之　斂然幼女　怪而不納　及還宮　思念不已　再三微行　往其家幸之　路經古抒郡　宿於老　之家　因問曰　今之人　以國王爲何如主乎　對曰　衆以爲聖人　妾獨疑之　何者　竊聞王幸捺已之女　微服而來　夫龍爲魚服　爲漁者所制　今王以萬乘之位　不自愼重　此而爲聖　孰非聖乎　王聞之大慙　則潛逆其女　置於別室　至生一子　冬十一月　王薨
