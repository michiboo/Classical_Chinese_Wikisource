三國史記卷第十三
〈輸忠定難靖國贊化同德功臣開府儀同三司檢校太師守太保門下侍中判尙書吏禮部事集賢殿大學士監修國史上柱國致仕臣金富軾奉〉
宣撰
高句麗本紀 第一 〈始祖東明聖王 琉璃王〉
始祖　東明聖王　姓高氏　諱朱蒙　〈一雲鄒牟　一雲衆解〉　先是　扶餘王解夫婁老無子　祭山川求嗣　其所御馬至鯤淵　見大石　相對流涙　王怪之　使人轉其石　有小兒　金色蛙形　〈蛙　一作蝸〉　王喜曰　此乃天賚我令胤乎　乃收而養之　名曰金蛙　及其長　立爲太子　後其相阿蘭弗曰　日者天降我曰　將使吾子孫立國於此　汝其避之　東海之濱有地　號曰迦葉原　土壤膏腴宜五穀　可都也　阿蘭弗遂勸王　移都於彼　國號東扶餘　其舊都有人　不知所從來　自稱天帝子解慕漱　來都焉　及解夫婁薨　金蛙嗣位　於是時　得女子於太白山南優渤水　問之　曰　我是河伯之女　名柳花　與諸弟出遊　時有一男子　自言天帝子解慕漱　誘我於熊心山下鴨邊室中私之　即往不返　父母責我無媒而從人　遂謫居優渤水　金蛙異之　幽閉於室中　爲日所　引身避之　日影又逐而之　因而有孕　生一卵　大如五升許　王棄之與犬豕　皆不食　又棄之路中　牛馬避之　後棄之野　鳥覆翼之　王欲剖之　不能破　遂還其母　其母以物裹之　置於暖處　有一男兒　破殼而出　骨表英奇　年甫七歳　嶷然異常　自作弓矢射之　百發百中　扶餘俗語　善射爲朱蒙　故以名雲　金蛙有七子　常與朱蒙遊戱　其伎能皆不及朱蒙　其長子帶素言於王曰　朱蒙非人所生　其爲人也勇　若不早圖　恐有後患　請除之　王不聽　使之養馬　朱蒙知其駿者　而減食令痩　駑者善養令肥　王以肥者自乘　痩者給朱蒙　後獵於野　以朱蒙善射　與其矢少　而朱蒙殪獸甚多　王子及諸臣又謀殺之　朱蒙母陰知之　告曰　國人將害汝　以汝才略　何往而不可　與其遲留而受辱　不若遠適以有爲　朱蒙乃與烏伊摩離陜父等三人爲友　行至淹水　〈一名蓋斯水　在今鴨東北〉　欲渡無梁　恐爲追兵所迫　告水曰我是天帝子　河伯外孫　今日逃走　追者垂及如何　於是　魚鼈浮出成橋　朱蒙得渡　魚鼈乃解　追騎不得渡　朱蒙行至毛屯谷　〈魏書雲　至普述水〉　遇三人　其一人着麻衣　一人着衲衣　一人着水藻衣　朱蒙問曰　子等何許人也　何姓何名乎　麻衣者曰　名再思　衲衣者曰　名武骨　水藻衣者曰　名默居　而不言姓　朱蒙賜再思姓克氏　武骨仲室氏　默居少室氏　乃告於衆曰　我方承景命　欲啓元基　而適遇此三賢　豈非天賜乎　遂揆其能　各任以事與之倶至卒本川　〈魏書雲　至升骨城〉　觀其土壤肥美　山河險固　遂欲都焉　而未遑作宮室　但結廬於沸流水上居之　國號高句麗　因以高爲氏　〈一雲　朱蒙至卒本扶餘　王無子　見朱蒙知非常人　以其女妻之　王薨　朱蒙嗣位〉　時朱蒙年二十二歳　是漢孝元帝建昭二年　新羅始祖赫居世二十一年甲申歳也　四方聞之　來附者衆　其地連靺鞨部落　恐侵盜爲害　遂攘斥之　靺鞨畏服　不敢犯焉　王見沸流水中　有菜葉逐流下　知有人在上流者　因以獵往尋　至沸流國　其國王松讓出見曰寡人僻在海隅　未嘗得見君子　今日邂逅相遇　不亦幸乎　然不識吾子自何而來　答曰　我是天帝子　來都於某所　松讓曰　我累世爲王　地小不足容兩主　君立都日淺　爲我附庸可乎　王忿其言　因與之鬪辯　亦相射以校藝　松讓不能抗
二年 夏六月 松讓以國來降 以其地爲多勿都 封松讓爲主麗語謂復舊土爲多勿故以名焉
三年 春三月 黃龍見於鶻嶺 秋七月 慶雲見鶻嶺南 其色靑赤四年 夏四月 雲霧四起 人不辨色七日 秋七月 營作城郭宮室
六年 秋八月 神雀集宮庭 冬十月 王命烏伊扶芬奴 伐太白山東南人國 取其地爲城邑
十年 秋九月 鸞集於王臺 冬十一月 王命扶尉 伐北沃沮滅之 以其地爲城邑
十四年　秋八月　王母柳花薨於東扶餘　其王金蛙以太后禮葬之　遂立神廟　冬十月　遣使扶餘　饋方物　以報其德十九年　夏四月　王子類利自扶餘與其母逃歸　王喜之　立爲太子　秋九月　王升遐　時年四十歳　葬龍山　號東明聖王
琉璃明王立　諱類利　或雲孺留　朱蒙元子　母禮氏　初　朱蒙在扶餘　娶禮氏女有娠　朱蒙歸後乃生　是爲類利　幼年　出遊陌上　彈雀誤破汲水婦人瓦器　婦人罵曰　此兒無父　故頑如此　類利慙　歸問母氏　我父何人　今在何處　母曰　汝父非常人也　不見容於國　逃歸南地　開國稱王　歸時謂予曰　汝若生男子　則言我有遺物　藏在七稜石上松下　若能得此者　乃吾子也　類利聞之　乃往山谷索之不得　倦而還　一旦在堂上　聞柱礎間若有聲　就而見之　礎石有七稜　乃搜於柱下　得斷劒一段　遂持之與屋智・句鄒・都祖等三人　行至卒本　見父王　以斷劒奉之　王出己所有斷劒合之　連爲一劒　王悅之　立爲太子　至是繼位
二年　秋七月　納多勿侯松讓之女爲妃　九月　西狩獲白　冬十月　神雀集王庭　百濟始祖祚立
三年　秋七月　作離宮於鶻川　冬十月　王妃松氏薨　王更娶二女以繼室　一曰禾姫　鶻川人之女也　一曰雉姫　漢人之女也　二女爭寵　不相和　王於涼谷造東西二宮　各置之　後王田於箕山　七日不返　二女爭鬪　禾姫罵雉姫曰　汝漢家婢妾　何無禮之甚乎　雉姫慙恨亡歸　王聞之　策馬追之　雉姫怒不還　王嘗息樹下　見黃鳥飛集　乃感而歌曰　翩翩黃鳥　雌雄相依　念我之獨　誰其與歸
十一年　夏四月　王謂羣臣曰　鮮卑恃險　不我和親　利則出抄　不利則入守　爲國之患　若有人能折此者　我將重賞之　扶芬奴進曰　鮮卑險固之國　人勇而愚　難以力鬪　易以謀屈　王曰　然則爲之奈何　答曰　宜使人反間入彼僞説　我國小而兵弱　怯而難動　則鮮卑必易我　不爲之備　臣俟其隙　率精兵從間路　依山林以望其城　王使以羸兵出其城南　彼必空城而遠追之　臣以精兵走入其城　王親率勇騎挾撃之　則可克矣　王從之　鮮卑果開門出兵追之　扶芬奴將兵走入其城　鮮卑望之　大驚還奔　扶芬奴當關拒戰　斬殺甚多　王擧旗鳴鼓而前　鮮卑首尾受敵　計窮力屈　降爲屬國　王念扶芬奴功　賞以食邑　辭曰　此王之德也　臣何功焉　遂不受　王乃賜黃金三十斤・良馬一十匹
十三年 春正月 惑守心星
十四年　春正月　扶餘王帶素遣使來聘　請交質子　王憚扶餘強大　欲以太子都切爲質　都切恐不行　帶素恚之　冬十一月　帶素以兵五萬來侵　大雪　人多凍死　乃去
十九年　秋八月　郊豕逸　王使託利・斯卑追之　至長屋澤中得之　以刀斷其腳筋　王聞之怒曰　祭天之牲　豈可傷也　遂投二人坑中殺之　九月　王疾病　巫曰　託利・斯卑爲祟　王使謝之　即愈
二十年　春正月　太子都切卒
二十一年　春三月　郊豕逸　王命掌牲薛支逐之　至國內尉那巖得之　拘於國內人家養之　返見王曰　臣逐豕至國內尉那巖　見其山水深險　地宜五穀　又多麋鹿魚鼈之産　王若移都　則不唯民利之無窮　又可免兵革之患也　夏四月　王田於尉中林　秋八月　地震　九月　王如國內　觀地勢　還至沙勿澤　見一丈夫坐澤上石　謂王曰　願爲王臣　王喜許之　因賜名沙勿　姓位氏
二十二年 冬十月 王遷都於國內 築尉那巖城 十二月 王田於質山陰 五日不返大輔陜父諫曰 王新移都邑 民不安堵 宜孜孜焉 刑政之是恤 而不念此 馳騁田獵久而不返 若不改過自新 臣恐政荒民散 先王之業墜地 王聞之震怒 罷陜父職 俾司官園陜父憤去之南韓
二十三年　春二月　立王子解明爲太子　大赦國內
二十四年　秋九月　王田於箕山之野　得異人　兩腋有羽　登之朝　賜姓羽氏　俾尚王女
二十七年　春正月　王太子解明在古都　有力而好勇　黃龍國王聞之　遣使以強弓爲贈　解明對其使者　挽而折之曰　非予有力　弓自不勁耳　黃龍王慙　王聞之怒　告黃龍曰　解明爲子不孝　請爲寡人誅之　三月　黃龍王遣使　請太子相見　太子欲行　人有諫者曰　今鄰國無故請見　其意不可測也　太子曰　天之不欲殺我　黃龍王其如我何　遂行　黃龍王始謀殺之　及見不敢加害　禮送之
二十八年　春三月　王遣人謂解明曰　吾遷都　欲安民以固邦業　汝不我隨　而恃剛力　結怨於鄰國　爲子之道　其若是乎　乃賜劒使自裁　太子即欲自殺　或止之曰　大王長子已卒　太子正當爲後　今使者一至而自殺　安知其非詐乎　太子曰　嚮黃龍王以強弓遺之　我恐其輕我國家　故挽折而報之　不意見責於父王　今父王以我爲不孝　賜劒自裁　父之命其可逃乎　乃往礪津東原　以槍挿地　走馬觸之而死　時年二十一歳　以太子禮葬於東原　立廟　號其地爲槍原　
論曰　孝子之事親也　當不離左右以致孝　若文王之爲世子　解明在於別都　以好勇聞　其於得罪也宜矣　又聞之　傳曰　愛子敎之以義方　弗納於邪　今王始未嘗敎之　及其惡成　疾之已甚　殺之而後已　可謂父不父　子不子矣　
秋八月　扶餘王帶素使來　讓王曰　我先王與先君東明王相好　而誘我臣逃至此　欲完聚以成國家　夫國有大小　人有長幼　以小事大者禮也　以幼事長者順也　今王若能以禮順事我　則天必佑之　國祚永終　不然則欲保其社稷難矣　於是　王自謂　立國日淺　民孱兵弱　勢合忍恥屈服以圖後効　乃與羣臣謀　報曰　寡人僻在海隅　未聞禮義　今承大王之敎　敢不惟命之從　時王子無恤　年尚幼少　聞王欲報扶餘言　自見其使曰　我先祖神靈之孫　賢而多才　大王妬害　讒之父王　辱之以牧馬　故不安而出　今大王不念前愆　但恃兵多　輕蔑我邦邑　請使者歸報大王　今有累卵於此　若大王不毀其卵　則臣將事之　不然則否　扶餘王聞之　問羣下　有一老嫗對曰　累卵者危也　不毀其卵者安也　其意曰　王不知己危　而欲人之來　不如易危以安而自理也
二十九年 夏六月 矛川上有黑蛙與赤蛙羣鬪 黑蛙不勝死 議者曰 黑北方之色 北扶餘破滅之徴也秋七月 作離宮於豆谷
三十一年　漢王莽發我兵伐胡　吾人不欲行　強迫遣之　皆亡出塞　因犯法爲寇　遼西大尹田譚追撃之　爲所殺　州郡歸咎於我　嚴尤奏言　貊人犯法　宜令州郡　且慰安之　今猥被以大罪　恐其遂叛　扶餘之屬　必有和者　匈奴未克　扶餘・貊復起　此大憂也　王莽不聽　詔尤撃之　尤誘我將延丕斬之　傳首京師　〈兩漢書及南北史皆雲　誘句麗侯斬之〉　莽悅之　更名吾王爲下句麗侯　布告天下　令咸知焉　於是　寇漢邊地愈甚
三十二年　冬十一月　扶餘人來侵　王使子無恤　率師禦之　無恤以兵小　恐不能敵　設奇計　親率軍　伏于山谷以待之　扶餘兵直至鶴盤嶺下　伏兵發　撃其不意　扶餘軍大敗　棄馬登山　無恤縱兵盡殺之三十三年　春正月　立王子無恤爲太子　委以軍國之事　秋八月　王命烏伊・摩離　領兵二萬　西伐梁貊　滅其國　進兵襲取漢高句麗縣　〈縣屬玄菟郡〉
三十七年　夏四月　王子如津　溺水死　王哀慟　使人求屍不得　後沸流人祭須得之　以聞　遂以禮葬於王骨嶺　賜祭須金十斤・田十頃　秋七月　王幸豆谷　冬十月　薨於豆谷離宮　葬於豆谷東原　號爲琉璃明王

三國史記　卷第十三
