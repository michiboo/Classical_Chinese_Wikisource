東川王　或雲東襄　諱憂位居　少名郊　山上王之子　母酒桶村人　入爲山上小後　史失其族姓　前王十七年　立爲太子　至是嗣位　王性寬仁　王后欲試王心　候王出遊　使人截王路馬鬣　王還曰　馬無鬣可憐　又令侍者進食時　陽覆羹於王衣　亦不怒
　二年　春二月　王如卒本　祀始祖廟　大赦　三月　封于氏爲王太后
　四年　秋七月　國相高優婁卒　以於台明臨於漱爲國相
　八年　魏遣使和親　秋九月　太后于氏薨　太后臨終遺言曰　妾失行　將何面目見國壤於地下　若羣臣不忍擠於溝壑　則請葬我於山上王陵之側　遂葬之如其言　巫者曰　國壤降於予曰　昨見于氏歸于山上　不勝憤恚　遂與之戰　退而思之　顔厚不忍見國人　爾告於朝　遮我以物　是用植松七重於陵前
　十年　春二月　呉王孫權　遣使者胡衛通和　王留其使　至秋七月　斬之　傳首於魏
　十一年　遣使如魏　賀改年號　是景初元年也
　十二年　魏太傅司馬宣王率衆　討公孫淵　王遣主簿大加　將兵千人助之
　十六年　王遣將　襲破遼東西安平
　十七年　春正月　立王子然弗　爲王太子　赦國內
　十九年　春三月　東海人獻美女　王納之後宮　冬十月　出師侵新羅北邊
　二十年　秋八月　魏遣幽州刺史毋丘儉　將萬人　出玄菟來侵　王將歩騎二萬人　逆戰於沸流水上　敗之　斬首三千餘級　又引兵再戰於梁貊之谷　又敗之　斬獲三千餘人　王謂諸將曰　魏之大兵　反不如我之小兵　毋丘儉者魏之名將　今日命在我掌握之中乎　乃領鐵騎五千　進而撃之　儉爲方陣　決死而戰　我軍大潰　死者一萬八千餘人　王以一千餘騎　奔鴨原　冬十月　儉攻陷丸都城　屠之　乃遣將軍王追王　王奔南沃沮　至於竹嶺　軍士分散殆盡　唯東部密友獨在側　謂王曰　今追兵甚迫　勢不可脫　臣請決死而禦之　王可遯矣　遂募死士　與之赴敵力戰　王間行脫而去　依山谷聚散卒自衛　謂曰　若有能取密友者　厚賞之　下部劉屋句前對曰　臣試往焉　遂於戰地　見密友伏地　乃負而至　王枕之以股　久而乃蘇　王間行轉輾　至南沃沮　魏軍追不止　王計窮勢屈　不知所爲　東部人紐由進曰　勢甚危迫　不可徒死　臣有愚計　請以飮食往犒魏軍　因伺隙刺殺彼將　若臣計得成　則王可奮撃決勝矣　王曰　諾　紐由入魏軍詐降曰　寡君獲罪於大國　逃至海濱　措躬無地　將以請降於陣前　歸死司寇　先遣小臣　致不腆之物　爲從者羞　魏將聞之　將受其降　紐由隱刀食器　進前　拔刀刺魏將　與之倶死　魏軍遂亂　王分軍爲三道　急撃之　魏軍擾亂不能陳　遂自楽浪而退　王復國論功　以密友・紐由爲第一　賜密友巨谷・靑木谷　賜屋句鴨・杜訥河原　以爲食邑　追贈紐由爲九使者　又以其子多優爲大使者　是役也　魏將到肅愼南界　刻石紀功　又到丸都山　銘不耐城而歸　初　其臣得來　見王侵叛中國　數諫　王不從　得來嘆曰　立見此地　將生蓬蒿　遂不食而死　毋丘儉令諸軍　不壞其墓　不伐其樹　得其妻子　皆放遣之　括地誌雲　『不耐城即國內城也　城累石爲之　此即丸都山與國內城相接』　梁書　『以司馬懿討公孫淵　王遣將襲西安平　毋丘儉來侵』　通鑑　以得來諫王　爲王位宮時事　誤也
　二十一年　春二月　王以丸都城經亂　不可復都　築平壤城　移民及廟社　平壤者本仙人王儉之宅也　或雲王之都王險
　二十二年　春二月　新羅遣使結和　秋九月　王薨　葬於柴原　號曰東川王　國人懷其恩德　莫不哀傷　近臣欲自殺以殉者衆　嗣王以爲非禮禁之　至葬日　至墓自死者甚多　國人伐柴以覆其屍　遂名其地曰柴原
中川王　或雲中壤　諱然弗　東川王之子　儀表俊爽　有智略　東川十七年　立爲王太子　二十二年　秋九月　王薨　太子即位　冬十月　立椽氏爲王后　十一月　王弟預物・奢句等謀叛　伏誅
　三年　春二月　王命國相明臨於漱　兼知內外兵馬事
　四年　夏四月　王以貫那夫人置革　投之西海　貫那夫人　顔色佳麗　髮長九尺　王愛之　將立以爲小後　王后椽氏恐其專寵　乃言於王曰　妾聞西魏求長髮　購以千金　昔我先王　不致禮於中國　被兵出奔　殆喪社稷　今王順其所欲　遣一介行李　以進長髮美人　則彼必欣納　無復侵伐之事　王知其意　默不答　夫人聞之　恐其加害　反讒後於王曰　王后常罵妾曰　田舍之女　安得在此　若不自歸　必有後悔　意者後欲伺大王之出　以害於妾　如之何　後　王獵於箕丘而還　夫人將革迎哭曰　後欲以妾盛此　投諸海　幸大王賜妾微命　以返於家　何敢更望侍左右乎　王問知其詐　怒謂夫人曰　汝要入海乎　使人投之
　七年　夏四月　國相明臨於漱卒　以沸流沛者陰友爲國相　秋七月　地震
　八年　立王子藥盧爲王太子　赦國內
　九年　冬十一月　以椽那明臨笏覩　尚公主　爲馬都尉　十二月　無雪　大疫
　十二年　冬十二月　王畋於杜訥之谷　魏將尉遲楷名犯長陵諱將兵來伐　王簡精騎五千　戰於梁貊之谷　敗之　斬首八千餘級
　十三年　秋九月　王如卒本　祀始祖廟
　十五年　秋七月　王獵箕丘　獲白　冬十一月　雷　地震
　二十三年　冬十月　王薨　葬於中川之原　號曰中川王
　
西川王　或雲西壤　諱藥盧　一雲若友　中川王第二子　性聰悟而仁　國人愛敬之　中川王八年　立爲太子　二十三年　冬十月　王薨　太子即位
　二年　春正月　立西部大使者於漱之女爲王后　秋七月　國相陰友卒　九月　以尚婁爲國相　尚婁　陰友子也　冬十二月　地震
　三年　夏四月　隕霜害麥　六月　大旱
　四年　秋七月　丁酉朔　日有食之　民饑　發倉賑之
　七年　夏四月　王如新城　或雲　新城　國之東北大鎭也　獵獲白鹿　秋八月　王至自新城　九月　神雀集宮庭
　十一年　冬十月　肅愼來侵　屠害邊民　王謂群臣曰　寡人以眇末之　謬襲邦基　德不能綏　威不能震　致此鄰敵猾我疆域　思得謀臣猛將　以折遐衝　咨爾群公　各擧奇謀異略才堪將帥者　羣臣皆曰　王弟達賈　勇而有智略　堪爲大將　王於是　遣達賈往伐之　達賈出奇掩撃　拔檀盧城　殺酋長　遷六百餘家於扶餘南烏川　降部落六七所　以爲附庸　王大悅　拜達賈爲安國君　知內外兵馬事　兼統梁貊・肅愼諸部落
　十七年　春二月　王弟逸友・素勃等二人　謀叛　詐稱病往溫湯　與黨類戱樂無節　出言悖逆　王召之僞許拜相　及其至　令力士執而誅之
　十九年　夏四月　王幸新城　海谷太守獻鯨魚目　夜有光　秋八月　王東狩　獲白鹿　九月　地震　冬十一月　王至自新城
　二十三年　王薨　葬於西川之原　號曰西川王
　烽上王　一雲雉葛　諱相夫　或雲歃矢婁　西川王之太子也　幼驕逸多疑忌　西川王　二十三年　薨　太子即位
　元年　春三月　殺安國君達賈　王以賈在諸父之行　有大功業　爲百姓所瞻望　故疑之謀殺　國人曰　微安國君　民不能免梁貊・肅愼之難　今其死矣　其將焉託　無不揮涕相弔　秋九月　地震
　二年　秋八月　慕容來侵　王欲往新城避賊　行至鵠林　慕容知王出　引兵追之　將及　王懼　時　新城宰北部小兄高奴子　領五百騎迎王　逢賊奮撃之　軍敗退　王喜　加高奴子爵爲大兄　兼賜鵠林爲食邑　九月　王謂其弟咄固有異心　賜死　國人以咄固無罪哀慟之　咄固子乙弗出遯於野
　三年　秋九月　國相尚婁卒　以南部大使者倉助利爲國相　進爵爲大主簿
　五年　秋八月　慕容來侵　至故國原　見西川王墓　使人發之　役者有暴死者　亦聞壙內有樂聲　恐有神乃引退　王謂羣臣曰　慕容氏　兵馬精強　犯我疆場　爲之奈何　國相倉助利對曰　北部大兄高奴子　賢且勇　大王若欲禦寇安民　非高奴子　無可用者　王以高奴子爲新城太守　善政有威聲　慕容不復來寇
　七年　秋九月　霜雹殺穀　民饑　冬十月　王增營宮室　頗極侈麗　民饑且困　羣臣驟諫　不從　十一月　王使人索乙弗殺之　不得
　八年　秋九月　鬼哭於烽山　客星犯月　冬十二月　雷　地震
　九年　春正月　地震　自二月至秋七月　不雨　年饑民相食　八月　王發國內男女年十五已上　修理宮室　民乏於食　困於役　因之以流亡　倉助利諫曰　天災薦至　年穀不登　黎民失所　壯者流離四方　老幼轉乎溝壑　此誠畏天憂民　恐懼修省之時也　大王曾是不思　駈饑餓之人　困木石之役　甚乖爲民父母之意　而況比鄰有強梗之敵　若乘吾弊以來　其如社稷生民何　願大王熟計之　王慍曰　君者　百姓之所瞻望也　宮室不壯麗　無以示威重　今國相蓋欲謗寡人　以干百姓之譽也　助利曰　君不恤民　非仁也　臣不諫君　非忠也　臣既承乏國相　不敢不言　豈敢幹譽乎　王笑曰　國相欲爲百姓死耶　冀無後言　助利知王之不悛　且畏及害　退與羣臣同謀　廢之　迎乙弗爲王　王知不免　自經　二子亦從而死　葬於烽山之原　號曰烽上王
美川王　一雲好壤王　諱乙弗　或雲憂弗　西川王之子古鄒加咄固之子　初　烽上王疑弟咄固有異心　殺之　子乙弗畏害出遁　始就水室村人陰牟家　傭作　陰牟不知其何許人　使之甚苦　其家側草澤蛙鳴　使乙弗　夜投瓦石禁其聲　晝日督之樵採　不許暫息　不勝艱苦　周年乃去　與東村人再牟販鹽　乘舟抵鴨　將鹽下寄江東思收村人家　其家老嫗請鹽　許之斗許　再請不與　其嫗恨恚　潛以置之鹽中　乙弗不知　負而上道　嫗追索之　誣以　告鴨宰　宰以直　取鹽與嫗　決笞放之　於是　形容枯槁　衣裳藍縷　人見之　不知其爲王孫也　是時　國相倉助利將廢王　先遣北部祖弗　東部蕭友等　物色訪乙弗於山野　至沸流河邊　見一丈夫在上　雖形貌憔悴　而動止非常　蕭友等疑是乙弗　就而拜之曰　今國王無道　國相與羣臣陰謀廢之　以王孫操行儉約　仁慈愛人　可以嗣祖業　故遣臣等奉迎　乙弗疑曰　予野人　非王孫也　請更審之　蕭友等曰　今上失人心久矣　固不足爲國主　故羣臣望王孫甚勤　請無疑　遂奉引以歸　助利喜　致於鳥陌南家　不令人知　秋九月　王獵於侯山之陰　國相助利從之　謂衆人曰　與我同心者　効我乃以蘆葉挿冠　衆人皆挿之　助利知衆心皆同　遂共廢王　幽之別室　以兵周衛　遂迎王孫　上璽綬　即王位　冬十月　黃霧四塞　十一月　風從西北來　飛砂走石六日　十二月　星孛於東方
　三年　秋九月　王率兵三萬　侵玄菟郡　虜獲八千人　移之平壤
　十二年　秋八月　遣將襲取遼東西安平
　十四年　冬十月　侵樂浪郡　虜獲男女二千餘口
　十五年　春正月　立王子斯由爲太子　秋九月　南侵帶方郡
　十六年　春二月　攻破玄菟城　殺獲甚衆　秋八月　星孛於東北
　二十年　冬十二月　晉平州刺史崔毖來奔　初　崔毖陰説我及段氏・宇文氏　使共攻慕容　三國進攻棘城　閉門自守　獨以牛酒　犒宇文氏　二國疑宇文氏與有謀　各引兵歸　宇文大人悉獨官曰　二國雖歸　吾當獨取之　使其子與長史裴嶷　將精鋭爲前鋒　自將大兵繼之　悉獨官大敗　僅以身免　崔毖聞之　使其兄子燾　詣棘城僞賀　之以兵　燾懼首服　迺遣燾歸　謂毖曰　降者上策　走者下策也　引兵隨之　毖與數十騎　棄家來奔　其衆悉降於　以其子仁鎭遼東　官府市里案堵如故　我將如孥據於河城　遣將軍張統　掩撃擒之　俘其衆千餘家　歸於棘城　王數遣兵寇遼東　慕容遣慕容翰・慕容仁伐之　王求盟　翰・仁乃還
　二十一年　冬十二月　遣兵寇遼東　慕容仁拒戰破之
　三十一年　遣使後趙石勒　致其矢
　三十二年　春二月　王薨　葬於美川之原　號曰美川王

　三國史記　卷第十七
　　
