仇首王　或雲貴須　肖古王之長子　身長七尺　威儀秀異
肖古在位四十九年薨　卽位
　三年　秋八月　靺鞨來圍赤峴城　城主固拒　賊退歸　王帥勁騎八百　追之
戰沙道城下破之　殺獲甚衆
　四年　春二月　設二柵於沙道城側　東西相去十里　分赤峴城卒戍之
　五年　王遣兵圍新羅獐山城　羅王親帥兵擊之　我軍敗績
　七年　冬十月　王城西門火　靺鞨寇北邊　遣兵拒之
　八年　夏五月　國東大水　山崩四十餘所　六月戊辰晦　日有食之　秋　八月
大閱於漢水之西
　九年　春二月　命有司修隄防　三月　下令勸農事　夏六月　王都雨魚
冬十月　遣兵入新羅牛頭鎭　抄掠民戶　羅將忠萱領兵五千
逆戰於熊谷大敗　單騎而遁　十一月　庚申晦　日有食之
　十一年　秋七月　新羅一吉飡連珍來侵　我軍逆戰於烽山下不克　冬
十月　太[1]白晝見
　十四年　春三月　雨雹　夏四月　大旱　王祈東明廟　乃雨
　十六年　冬十月　王田於寒泉　十一月　大疫　靺鞨入牛谷界　奪掠人物
王遣精兵三百拒之　賊伏兵夾擊　我軍大敗
　十八年　夏四月　雨雹　大如栗　鳥雀中者死
　二十一年　王薨

古尒王　蓋婁王之第二子也　仇首王在位二十一年薨　長子沙伴嗣位　而幼少不能爲政　肖古王母弟古尒卽位
　三年　冬十月　王獵西海大島[2]　手射四十鹿
　五年　春正月　祭天地用鼓[3]吹　二月　田於釜山　五旬乃返　夏四月
震王宮門柱　黃龍自其門飛出
　六年　春正月　不雨　至夏五月　乃雨
　七年　遣兵侵新羅　夏四月　拜眞忠爲左將　委以內外兵馬事　秋七月
大閱於石川　雙鴈起於川上　王射之皆中
　九年　春二月　命國人開稻田於南澤　夏四月　以叔父質爲右輔
質性忠毅　謀事無失　秋七月　出西門觀射
　十年　春正月　設大壇　祀天地山川
　十三年　夏大旱　無麥　秋八月　魏幽州刺史毌丘儉與樂浪太[4]守劉茂·朔方太[5]守王遵　伐高句麗
王乘虛遣左將眞忠　襲取樂浪邊民　茂聞之怒　王恐見侵討　還其民口
　十四年　春正月　祭天地於南壇　二月　拜眞忠爲右輔　眞勿爲左將　
委以兵馬事
　十五年　春夏　旱　冬　民饑　發倉賑恤　又復一年租調
　十六年　春正月甲午　太[6]白襲月
　二十二年　秋九月　出師侵新羅　與羅兵戰於槐谷西敗之　殺其將翊宗
冬十月　遣兵攻新羅烽山城　不克
　二十四年　春正月　大旱　樹木皆枯
　二十五年　春　靺鞨長羅渴獻良馬十匹　王優勞使者以還之
　二十六年　秋九月　靑紫雲起宮東　如樓閣
　二十七年　春正月　置內臣佐平掌宣納事　內頭佐平掌庫藏事
內法佐平掌禮儀事　衛士佐平掌宿衛兵事　朝廷佐平掌刑獄事
兵官佐平掌外兵馬事　又置達率·　恩率·　德率·　扞率·
奈率及將德·　施德·　固德·　季德·　對德·　文督·　武督·　佐軍·
振武·　克虞　六佐平並一品　達率二品　恩率三品　德率四品　
扞率五品　奈率六品　將德七品　施德八品　固德九品　季德十品
對德十一品　文督十二品　武督十三品　佐軍十四品　振武十五品
克虞十六品　二月　下令六品已上服紫　以銀花飾冠　十一品已上服緋
十六品已上服靑　三月　以王弟優壽爲內臣佐平
　二十八年　春正月初吉
王服紫大袖袍·靑錦袴·金花飾烏羅冠·素皮帶·烏韋履
坐南堂聽事　二月　拜眞可爲內頭佐平　優豆爲內法佐平
高壽爲衛士佐平　昆奴爲朝廷佐平　惟己[7]爲兵官佐平　三月
遣使新羅請和　不從
　二十九年　春正月　下令　凡官人受財及盜者　三倍徵贓　禁錮終身
　三[8]十三年　秋八月　遣兵攻新羅烽山城　城主直宣率壯士二百人
出擊敗之
　三十六年　秋九月　星孛於紫宮
　三十九年　冬十一月　遣兵侵新羅
　四十五年　冬十月　出兵攻新羅　圍槐谷城
　五十年　秋九月　遣兵侵新羅邊境
　五十三年　春正月　遣使新羅請和　冬十一月　王薨

責稽王　或雲靑稽　古尒王子　身長大　志氣雄傑　古尒薨　卽位
王徵發丁夫　葺慰禮城　高句麗伐帶方　帶方請救於我　先是
王娶帶方王女寶菓爲夫人　故曰　「帶方我舅甥之國　不可不副其請」
遂出師救之　高句麗怨　王慮其侵寇　修阿且城·蛇[9]城備之
　二年　春正月　謁東明廟
　十三年　秋九月　漢與貊人來侵　王出禦爲敵兵所害薨

汾西王　責稽王長子　幼而聰惠　儀表英挺　王愛之不離左右　及王薨
繼而卽位　冬十月　大赦　
　二年　春正月　謁東明廟
　五年　夏四月　彗星晝見
　七年　春二月　潛師襲取樂浪西縣　冬十月 王爲樂浪太[10]守所遣刺客賊害薨

比流王　仇首王第二子　性寬慈愛人　又強力善射　久在民間　令譽流聞[11]
及汾西之終　雖有子皆幼不得立　是以爲臣民推戴卽位
　五年　春正月丙子朔　日有食之
　九年　春二月　發使巡問百姓疾苦　其鰥寡孤獨不能自存者　賜穀人三石
夏四月　謁東明廟　拜解仇爲兵官佐平
　十年　春正月　祀天地於南郊　王親割牲
　十三年　春　旱　大星西流　夏四月　王都井水溢　黑龍見其中
　十七年　秋八月　築射臺於宮西　每以朔望習射
　十八年　春正月　以王庶弟優福爲內臣佐平　秋七月　太[12]白晝見
國南蝗害穀
　二十二年　冬十月　天有聲　如風浪相激　十一月　王獵於狗原北　手射鹿
　二十四年　秋七月　有雲如赤烏夾日　九月　內臣佐平優福　據北漢城叛
王發兵討之
　二十八年　春夏　大旱　草木枯　江水竭　至秋七月乃雨　年饑　人相食
　三十年　夏五月　星隕　王宮火　連燒民戶　秋七月　修宮室
拜眞義爲內臣佐平　冬十二月　雷
　三十二年　冬十月乙未朔　日有食之
　三十三年　春正月辛巳　彗星見於奎
　三十四年　春二月　新羅遣使來聘
　四十一年　冬十月　王薨

契王　汾西王之長子也　天資剛勇　善騎射　初汾西之薨也　契王幼不得立
比流王在位四十一年薨　卽位
　三年　秋九月　王薨

近肖古王　比流王第二子也　體貌奇偉　有遠識　契王薨　繼位
　二年　春正月　祭天地神祇[13]　拜眞淨爲朝廷佐平　
淨王后親戚　性狠戾不仁　臨事苛細　恃勢自用　國人疾之
　二十一年　春三月　遣使聘新羅
　二十三年　春三月丁巳朔　日有食之　遣使新羅　送良馬二匹
　二十四年　秋九月　高句麗王斯由帥步騎二萬　來屯雉壤
分兵侵奪民戶　王遣太子以兵徑至雉壤　急擊破之　獲五千餘級
其虜獲分賜將士　冬十一月　大閱於漢水南　旗幟皆用黃
　二十六年　高句麗擧兵來　王聞之　伏兵於浿河上　俟其至急擊之
高句麗兵敗北　冬　王與太子帥精兵三萬　侵高句麗　攻平壤城
麗王斯由力戰拒之　中流矢死　王引軍退　移都漢山
　二十七年　春正月　遣使入晉朝貢　秋七月　地震
　二十八年　春二月　遣使入晉朝貢　秋七月　築城於靑木嶺
禿山城主率三百人奔新羅
　三十年　秋七月　高句麗來攻北鄙水谷城陷之　王遣將拒之　不克
王又將大擧兵報之　以年荒不果　冬十一月　王薨　古記雲
百濟開國已來　未有以文字記事　至是得博士高興　始有書記
然高興未嘗顯於他書　不知其何許人也

近仇首王　一雲諱須　近肖古王之子　先是　高句麗國岡王斯由　親來侵
近肖古王遣太子拒之　至半乞壤將戰　高句麗人斯紀　本百濟人
誤傷國馬蹄　懼罪奔於彼　至是還來　告太子曰　彼師雖多
皆備數疑兵而已　其驍勇唯赤旗　若先破之　其餘不攻自潰　太子從之
進擊大敗之　追奔逐北　至於水谷城之西北　將軍莫古解諫曰
嘗聞道家之言　知足不辱　知止不殆　今所得多矣　何必求多
太子善之止焉　乃積石爲表　登其上　顧左右曰　今日之後
疇克再至於此乎[14]　其地有巖石　罅若馬蹄者　他人至今
呼爲太子馬跡　近肖古在位三十年薨　卽位
　二年　以王舅眞高道爲內臣佐平　委以政事　冬十一月　高句麗來侵北鄙
　三年　冬十月　王將兵三萬　侵高句麗平壤城　十一月　高句麗來侵
　五年　春三月　遣使朝晉　其使海上遇惡風　不達而還　夏四月　雨土竟日
　六年　大疫　夏五月　地裂　深五丈橫廣三丈　三日乃合
　八年　春　不雨至六月　民饑　至有鬻子者　王出官穀贖之
　十年　春二月　日有暈三重　宮中大樹自拔　夏四月　王薨

枕流王　近仇首王之元子　母曰阿尒夫人　繼父卽位　秋七月
遣使入晉朝貢　九月　胡僧摩羅難陁自晉至　王迎之致宮內　禮敬焉
佛法始於此
　二年　春二月　創佛寺於漢山　度僧十人　冬十一月　王薨
