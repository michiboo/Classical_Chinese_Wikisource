神文王　立　諱政明【明之字日】　文武大王長子也　母慈儀【一作義】王后　妃金氏　蘇判欽突之女　王爲太子時納之　久而無子　後坐父作亂　出宮　文武王五年　立爲太子　至是繼位　唐高宗遣使冊立爲新羅王　仍襲先王官爵
　元年　八月　拜舒弗邯眞福爲上大等　八日　蘇判金欽突　波珍興元　大阿眞功等　謀叛伏誅　十三日　報德王遣使小兄首德皆　賀平逆賊　十六日　下敎曰　賞有功者　往聖之良規　誅有罪者　先王之令典　寡人以眇躬涼德　嗣守崇基　廢食忘餐　晨興晏寢　庶與股肱　共寧邦家　豈圖之內　亂起京城　賊首欽突・興元・眞功等　位非才進　職實恩升　不能克愼始終　保全富貴　而乃不仁不義　作福作威　侮慢官寮　欺凌上下　比日　逞其無厭之志　肆其暴虐之心　招納凶邪　交結近竪　禍通內外　同惡相資　剋日定期　欲行亂逆　寡人　上賴天地之祐　下蒙宗廟之靈　欽突等惡積罪盈　所謀發露　此乃人神之所共棄　覆載之所不容　犯義傷風　莫斯爲甚　是以追集兵衆　欲除梟　或逃竄山谷　或歸降闕庭　然尋枝究葉　並已誅夷　三四日間　囚首蕩盡　事不獲已　驚動士人　憂愧之懷　豈忘旦夕　今既妖徒廓淸　遐邇無虞　所集兵馬　宜速放歸　布告四方　令知此意　二十八日　誅伊軍官　敎書曰　事上之規　盡忠爲本　居官之義　不二爲宗　兵部令伊軍官　因縁班序　遂升上位　不能拾遺補闕　效素節於朝廷　授命忘　表丹誠於社稷　乃與賊臣欽突等交渉　知其逆事　曾不告言　既無憂國之心　更絶徇公之志　何以重居宰輔　濫濁憲章　宜與衆棄　以懲後進　軍官及嫡子一人　可令自盡　布告遠近　使共知之　冬十月　罷侍衛監　置將軍六人
　二年　春正月　親祀神宮　大赦　夏四月　置位和府令二人　掌選擧之事　五月　太白犯月　六月　立國學　置卿一人　又置工匠府監一人　彩典監一人
　三年　春二月　以順知爲中侍　納一吉金欽運少女爲夫人　先差伊文穎　波珍三光定期　以大阿智常納采　幣帛十五　米・酒・油・蜜・醤・・脯・一百三十五　租一百五十車　夏四月　平地雪一尺　五月七日　遣伊文穎・愷元抵其宅　冊爲夫人　其日卯時　遣波珍大常・孫文　阿坐耶・吉叔等　各與妻娘及梁・沙梁二部嫗各三十人迎來　夫人乘車　左右侍從　官人及娘嫗甚盛　至王宮北門　下車入內　冬十月　徴報德王安勝爲蘇判　賜姓金氏　留京都　賜甲第良田　彗星出五車
　四年　冬十月　自昏及曙　流星縱橫　十一月　安勝族子將軍大文　在金馬渚謀叛　事發伏誅　餘人見大文誅死　殺害官吏　據邑叛　王命將士討之　逆鬪　幢主逼實死之　陷其城　徙其人於國南州郡　以其地爲金馬郡　大文或雲悉伏
　五年　春　復置完山州　以龍元爲摠管　挺居列州　以置菁州　始備九州　以大阿福世爲摠管　三月　置西原小京　以阿元泰爲仕臣　置南原小京　徙諸州郡民戸分居之　奉聖寺成　夏四月　望德寺成
　六年　春正月　以伊大莊【一作將】爲中侍　置例作府卿二人　二月　置石山・馬山・孤山・沙平四縣　以泗州爲郡　熊川郡爲州　發羅州爲郡　武珍郡爲州　遣使入唐　奏請禮記並文章　則天令所司　寫吉凶要禮　並於文詞林　採其詞渉規誡者　勒成五十卷　賜之
　七年　春二月　元子生　是日　陰昧暗　大雷電　三月　罷一善州　復置沙伐州　以波珍官長爲摠管　夏四月　改音聲署長爲卿　遣大臣於祖廟　致祭曰　王某稽首再拜　謹言太祖大王・眞智大王・文興大王・太宗大王・文武大王之靈　某以虛薄　嗣守崇基　寤寐憂勤　未遑寧處　奉賴宗廟　護持乾坤降祿　四邊安靜　百姓雍和　異域來賓　航奉職　刑淸訟息　以至於今　比者　道喪君臨　義乖天鑒　怪成星象　火宿沈輝　戰戰慄慄　若墜淵谷　謹遣使某官某　奉陳不腆之物　以虔如在之靈　伏望　察微誠　矜恤眇末　以順四時之候　無愆五事之徴　禾稼豐而疫消　衣食足而禮義備　表裏淸謐　盜賊消亡　垂裕後昆　永膺多福　謹言　五月　敎賜文虎官僚田有差　秋　築沙伐・歃良二州城
　八年　春正月　中侍大莊卒　伊元師爲中侍　二月　加船府卿一人
　九年　春正月　下敎罷內外官祿邑　逐年賜租有差　以爲恆式　秋閏九月二十六日　幸山城　築西原京城　王欲移都達句伐　未果
　十年　春二月　中侍元師病免　阿仙元爲中侍　冬十月　置轉也山郡
　十一年　春三月一日　封王子理洪爲太子　十三日　大赦　沙火州獻白雀　築南原城
　十二年　春　竹枯　唐中宗遣使　口勅曰　我太宗文皇帝　神功聖德　超出千古　故上僊之日　廟號太宗　汝國先王金春秋　與之同號　尤爲僭越　須急改稱　王與羣臣同議　對曰　小國先王春秋諡號　偶與聖祖廟號相犯　勅令改之　臣敢不惟命是從　然念先王春秋　頗有賢德　況生前得良臣金信　同心爲政　一統三韓　其爲功業　不爲不多　捐館之際　一國臣民　不勝哀慕　追尊之號　不覺與聖祖相犯　今聞敎勅　不勝恐懼　伏望　使臣復命闕庭　以此上聞　後更無別勅　秋七月　王薨　諡曰神文　葬狼山東
孝昭王立　諱理洪【一作恭】　神文王太子　母姓金氏　神穆王后　一吉金欽運【一雲雲】女也　唐則天遣使弔祭　仍冊王爲新羅王輔國大將軍行左豹韜尉大將軍林州都督　改左右理方府爲左右議方府　理犯諱故也
　元年　八月　以大阿元宣爲中侍　高僧道證自唐廻　上天文圖
　三年　春正月　親祀神宮　大赦　以文穎爲上大等　金仁問在唐卒　年六十六　冬　築松岳・牛岑二城
　四年　以立子月爲正　拜愷元爲上大等　冬十月　京都地震　中侍元宣退老　置西南二市
　五年　春正月　伊幢元爲中侍　夏四月　國西旱
　六年　秋七月　完山州進嘉禾　異畝同穎　九月　宴羣臣於臨海殿
　七年　春正月　以伊體元爲牛頭州摠管　二月　京都地動　大風折木　中侍幢元退老　大阿順元爲中侍　三月　日本國使至　王引見於崇禮殿　秋七月　京都大水
　八年　春二月　白氣竟天　星孛於東　遣使朝唐貢方物　秋七月　東海水血色　五日復舊　九月　東海水戰　聲聞王都　兵庫中鼓角自鳴　新村人美　得黃金一枚　重百分　獻之　授位南邊第一　賜租一百石
　九年　復以立寅月爲正　夏五月　伊慶永【永一作玄】謀叛　伏誅　中侍順元縁坐罷免　六月　歳星入月
　十年　春二月　彗星入月　夏五月　靈巖郡太守一吉諸逸　背公營私　刑一百杖　入島
　十一年　秋七月　王薨　諡曰孝昭　葬於望德寺東　舊唐書雲　長安二年理洪卒　諸古記雲　壬寅七月二十七日卒　而通鑑雲　大足三年卒　則通鑑誤

　聖德王立　諱興光　本名隆基　與玄宗諱同　先天中改焉　唐書言金志誠　神文王第二子　孝昭同母弟也　孝昭王薨　無子　國人立之　唐則天聞孝昭薨　爲之擧哀　輟朝二日　遣使弔慰　冊王爲新羅王　仍襲兄將軍都督之號
　元年　九月　大赦　增文武官爵一級　復諸州郡一年租稅　以阿元訓爲中侍　冬十月　歃良州櫟實變爲栗
　二年　春正月　親祀神宮　遣使入唐貢方物　秋七月　靈廟寺災　京都大水　溺死者衆　中侍元訓退　阿元文爲中侍　日本國使至　摠二百四人　遣阿金思讓朝唐
　三年　春正月　熊川州進金芝　三月　入唐金思讓廻　獻最勝王經　夏五月　納乘府令蘇判金元泰之女爲妃
　四年　春正月　中侍元文卒　以阿信貞爲中侍　三月　遣使入唐朝貢　夏五月　旱　秋八月　賜老人酒食　九月　下敎禁殺生　遣使如唐獻方物　冬十月　國東州郡饑　人多流亡　發使賑恤
　五年　春正月　伊仁品爲上大等　國內饑　發倉廩賑之　三月　衆星西流　夏四月　遣使入唐貢方物　秋八月　中侍信貞病免　以大阿文良爲中侍　遣使入唐貢方物　穀不登　冬十月　遣使入唐貢方物　十二月　大赦
　六年　春正月　民多饑死　給粟人一日三升　至七月　二月　大赦　賜百姓五穀種子　有差　冬十二月　遣使入唐貢方物
　七年　春正月　沙伐州進瑞芝　二月　地震　夏四月　鎭星犯月　大赦
　八年　春三月　菁州獻白鷹　夏五月　旱　六月　遣使入唐貢方物　秋八月　赦罪人
　九年　春正月　天狗隕三郞寺北　遣使入唐貢方物　地震　赦罪人
　十年　春三月　大雪　夏五月　禁屠殺　冬十月　巡狩國南州郡　中侍文良卒　十一月　王製百官箴　示羣臣　十二月　遣使入唐貢方物
　十一年　春二月　遣使入唐朝貢　三月　以伊魏文爲中侍　大唐遣使盧元敏　勅改王名　夏四月　駕幸溫水　秋八月　封金信妻爲夫人　歳賜穀一千石
　十二年　春二月　置典祀署　遣使入唐朝貢　玄宗御樓門以見之　冬十月　入唐使金貞宗廻　降詔書　封王爲驃騎將軍特進行左威衛大將軍使持節大都督林州諸軍事林州刺史上柱國樂浪郡公新羅王　冬十月　中侍魏文請老　從之　十二月　大赦　築開城
　十三年　春正月　伊孝貞爲中侍　二月　改詳文師爲通文博士　以掌書表事　遣王子金守忠入唐宿衛　玄宗賜宅及帛以寵之　賜宴於朝堂　閏二月　遣級朴裕入唐賀正　賜朝散大夫員外奉御還之　夏旱　人多疾疫　秋　歃良州山橡實化爲栗　冬十月　唐玄宗宴我使者於內殿　勅宰臣及四品已上淸官預焉
　十四年　春三月　遣金楓厚入唐朝貢　夏四月　菁州進白雀　五月赦　六月　大旱　王召河西州龍鳴嶽居士理曉　祈雨於林泉寺池上　則雨浹旬　秋九月　太白掩庶子星　冬十月　流星犯紫微　十二月　流星自天倉入大微　赦罪人　封王子重慶爲太子
　十五年　春正月　流星犯月　月無光　三月　遣使入唐獻方物　出成貞一雲嚴貞王后　賜彩五百匹　田二百結　租一萬石　宅一區　宅買康申公舊居　賜之　大風拔木飛瓦　崇禮殿毀　入唐賀正使金楓厚欲歸國　授員外郞還之　夏六月　旱　又召居士理曉祈　則雨　赦罪人
　十六年　春二月　置醫博士・博士各一員　三月　創新宮　夏四月　地震　六月　太子重慶卒　諡曰孝殤　秋九月　入唐大監守忠廻　獻文宣王十哲・七十二弟子圖　即置於大學
　十七年　春正月　中侍孝貞退　波珍思恭爲中侍　二月　王巡撫國西州郡　親問高年及鰥寡孤獨　賜物有差　三月　地震　夏六月　震皇龍寺塔　始造漏刻　遣使入唐朝貢　授守中郞將還之　冬十月　流星自昴入於奎　衆小星隨之　天狗隕艮方　築漢山州都督管內諸城
　十八年　春正月　遣使入唐賀正　秋九月　震金馬郡彌勒寺
　十九年　春正月　地震　上大等仁品卒　大阿裴賦爲上大等　三月　納伊順元之女爲王妃　夏四月　大雨　山崩十三所　雨雹傷禾苗　五月　命有司埋骸骨　完山州進白鵲　六月　冊王妃爲王后　秋七月　熊川州獻白鵲　蝗蟲害穀　中侍思恭退　波珍文林爲中侍
　二十年　秋七月　徴何瑟羅道丁夫二千　築長城於北境　冬　無雪
　二十一年　春正月　中侍文林卒　伊宣宗爲中侍　二月　京都地震　秋八月　始給百姓丁田　冬十月　遣大奈麻金仁壹入唐賀正　並獻方物　築毛伐郡城　以遮日本賊路
　二十二年　春三月　王遣使入唐　獻美女二人　一名抱貞　父天承奈麻　一名貞　父忠訓大舍　給以衣着・器具・奴婢・車馬　備禮資遣之　玄宗曰　女皆王姑妹　違本屬別本國　朕不忍留　厚賜還之　貞碑雲　孝成六年　天寶元年歸唐　未知孰是　夏四月　遣使入唐　獻果下馬一匹　牛黃　人蔘　美髢　　朝霞紬　魚牙紬　鏤鷹鈴　海豹皮　金銀等　上表曰　臣鄕居海曲　地處遐陬　元無泉客之珍　本乏人之貨　敢將方産之物　塵天官　駑蹇之才　滓穢龍廐　竊方燕豕　敢類楚　深覺靦顔　彌增戰汗　地震
　二十三年　春　立王子承慶爲太子　大赦　熊川州進瑞芝　二月　遣金武勳入唐賀正　武勳還　玄宗降書曰　卿毎承正朔　朝貢闕庭　言念所懷　深可嘉尚　又得所進雜物等　並踰越滄波　跋渉草莽　物既精麗　深表卿心　今賜卿錦袍・金帶及綵素共二千匹　以答誠獻　至宜領也　冬十二月　遣使入唐獻方物　德王妃卒
　二十四年　春正月　白虹見　三月　雪　夏四月　雹　中侍宣宗退　伊允忠爲中侍　冬十月　地動
　二十五年　夏四月　遣金忠臣入唐賀正　五月　遣王弟金釿質入唐朝貢　授郞將還之
　二十六年　春正月　赦罪人　遣使入唐賀正　夏四月　以一吉魏元爲大阿　級大讓爲沙　冬十二月　修永昌宮　上大等裴賦請老　不許　賜几杖
　二十七年　秋七月　遣王弟金嗣宗　入唐獻方物　兼表請子弟入國學　詔許之　授嗣宗果毅　仍留宿衛　上大等裴賦請老　從之　以伊思恭爲上大等
　二十八年　春正月　遣使入唐賀正　秋九月　遣使入唐朝貢
　二十九年　春二月　遣王族志滿朝唐　獻小馬五匹　狗一頭　金二千兩　頭髮八十兩　海豹皮十張　玄宗授志滿太僕卿　賜絹一百匹　紫袍　錦細帶　仍留宿衛　冬十月　遣使朝唐貢獻方物　玄宗賜物有差
　三十年　春二月　遣金志良入唐賀正　玄宗授太僕少卿員外置　賜帛　六十匹放還　降詔書曰　所進牛黃及金銀等物　省表具之　卿二明慶祚三韓善隣　時稱仁義之鄕　世著勳賢之業　文章禮樂　闡君子之風　納款輸忠　效勤王之節　固藩　維之鎭衛　諒忠義之儀表　豈殊方悍俗　可同年而語耶　加以慕義克勤　述職愈謹　梯山航海　無倦於阻脩　獻幣貢　有常於歳序　守我王度　垂諸國章　乃眷懇誠　深可嘉尚　朕毎晨興佇念　宵衣待賢　想見其人　以光啓沃　俟卿覯止　允副所懷　今使至　知嬰疾苦　不遂抵命　言念遐闊　用增憂勞　時候暄和　想痊復也　今賜卿綾綵五百匹　帛二千五百匹　宜即領取　夏四月　赦　賜老人酒食　日本國兵船三百艘　越海襲我東邊　王命將出兵　大破之　秋九月　命百官會的門　觀射車弩
　三十一年　冬十二月　以角干思恭　伊貞宗　允忠　思仁　各爲將軍
　三十二年　秋七月　唐玄宗以渤海靺鞨　越海入寇登州　遣太僕員外卿金思蘭歸國　仍加授王爲開府儀同三司寧海軍使　發兵撃靺鞨南鄙　會大雪丈餘　山路阻隘　士卒死者過半　無功而還　金思蘭本王族　先因入朝　恭而有禮　因留宿衛　及是　委以出疆之任　冬十二月　遣王姪志廉　朝唐謝恩　初帝賜王　白鸚鵡雄雌各一隻及紫羅繍袍　金銀細器物　瑞紋錦　五色羅綵　共三百餘段　王上表謝曰　伏惟　陛下　執象開元　聖文神武　應千齡之昌運　致萬物之嘉祥　風雲所通　咸承至德　日月所　共被深仁　臣地隔蓬壺　天慈洽遠　鄕華夏　睿渥覃幽　伏視瓊文　跪披玉匣　含九霄之雨露　帶五彩之　鸞　辯惠靈禽　素蒼兩妙　或稱長安之樂　或傳聖主之恩　羅錦彩章　金銀寶鈿　見之者爛目　聞之者驚心　原其獻款之功　實由先祖　錫此非常之寵　延及末孫　微効似塵　重恩如嶽　循涯揣分　何以上酬　詔饗志廉內殿　賜以束帛
　三十三年　春正月　敎百官　親入北門奏對　入唐宿衛左領軍衛員外將軍金忠信上表曰　臣所奉進止　令臣執節　本國發兵馬　討除靺鞨　有事續奏者　臣自奉聖旨　誓將致命　當此之時　爲替人金孝方身亡　便留臣宿衛　臣本國王　以臣久侍天庭　遣使從姪志廉代臣　今已到訖　臣即合還　毎思前所奉進止　無忘夙夜　陛下先有制　加本國王興光寧海軍大使　錫之旌節　以討兇殘　皇威載臨　雖遠猶近　君則有命　臣敢不祗　蠢爾夷俘　計已悔禍　然除惡務本　布憲惟新　故出師　義貴乎三捷縱敵　患貽於數代　伏望　陛下因臣還國　以副使假臣　盡將天旨　再宣殊裔　豈惟斯怒益振　固亦武夫作氣　必傾其巣穴　靜此荒隅　遂夷臣之小誠　爲國家之大利　臣等復乘桴滄海　獻捷丹　効毛髮之功　答雨露之施　臣所望也　伏惟　陛下圖之　帝許焉　夏四月　遣大臣金端竭丹　入唐賀正　帝宴見於內殿　授衛尉少卿　賜緋襴袍・平漫銀帶及絹六十匹　先時遣王姪志廉謝恩　獻小馬兩匹　狗三頭　金五百兩　銀二十兩　布六十匹　牛黃二十兩　人蔘二百斤　頭髮一百兩　海豹皮一十六張　及是授志廉鴻臚少卿員外置
　三十四年　春正月　惑犯月　遣金義忠入唐賀正　二月　副使金榮在唐身死　贈光祿少卿　義忠廻　勅賜江以南地
　三十五年　夏六月　遣使入唐賀正　仍附表陳謝曰　伏奉恩勅　賜江以南地境　臣生居海裔　沐化聖朝　雖丹素爲心　而功無可効　以忠貞爲事　而勞不足賞　陛下降雨露之恩　發日月之詔　錫臣土境　廣臣邑居　遂使墾闢有期　農桑得所　臣奉絲綸之旨　荷榮寵之深　粉骨糜身　無由上答　冬十一月　遣從弟大阿金相朝唐　死於路　帝深悼之　贈衛尉卿　遣伊允忠　思仁　英述　檢察平壤　牛頭二州地勢　狗登在城鼓樓　吠三日
　三十六年　春二月　遣沙金抱質入唐賀正　且獻方物　王薨　諡曰聖德　葬移車寺南

　三國史記　第八卷
