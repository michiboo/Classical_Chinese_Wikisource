嬰陽王　一雲平陽　諱元　一雲大元　平原王長子也　風神俊爽　以濟世安民自任　平原王在位七年　立爲太子　三十二年　王薨　太子即位　隋文帝遣使拜王爲上開府儀同三司　襲爵遼東郡公　賜衣一襲
　二年　春正月　遣使入隋　奉表謝恩進奉　因請封王　帝許之　三月　策封爲高句麗王　仍賜車服　夏五月　遣使謝恩
　三年　春正月　遣使入隋朝貢
　八年　夏五月　遣使入隋朝貢
　九年　(春二月)　王率靺鞨之衆萬餘　侵遼西　營州摠管韋沖撃退之　隋文帝聞而大怒　命漢王諒・王世積並爲元帥　將水陸三十萬來伐　夏六月　帝下詔黜王官爵　漢王諒軍出臨渝關　値水餽轉不繼　軍中乏食　復遇疾疫　周羅自東泛海　趣平壤城　亦遭風　多漂沒　秋九月　師還　死者十八九　王亦恐懼　遣使謝罪　上表稱　遼東糞土臣某　帝於是罷兵　待之如初　百濟王昌遣使奉表　請爲軍導　帝下詔諭以　高句麗服罪　朕已赦之　不可致伐　厚其使而遣之　王知其事　侵掠百濟之境
　十一年　春正月　遣使入隋朝貢　詔大學博士李文眞　約古史爲新集五卷　國初始用文字時　有人記事一百卷　名曰留記　至是刪修
　十四年　(秋八月)　王遣將軍高勝　攻新羅北漢山城　羅王率兵過漢水　城中鼓譟相應　勝以彼衆我寡　恐不克而退
　十八年　初　煬帝之幸啓民帳也　我使者在啓民所　啓民不敢隱　與之見帝　黃門侍郞裴矩説帝曰　高句麗本箕子所封之地　漢晉皆爲郡縣　今乃不臣　別爲異域　先帝欲征之久矣　但楊諒不肖　師出無功　當陛下之時　安可不取　使冠帶之境　遂爲蠻貊之鄕乎　今其使者　親見啓民　擧國從化　可因其恐懼　脅使入朝　帝從之　牛弘宣旨曰　朕以啓民誠心奉國　故親至其帳　明年當往郡　爾還日　語爾王　宜早來朝　勿自疑懼　存育之禮　當如啓民　苟或不朝　將帥啓民　往巡彼土　王懼藩禮頗闕　帝將討之　啓民　突厥可汗也　夏五月　遣師攻百濟松山城　不下　移襲石頭城　虜男女三千而還
　十九年　春二月　命將襲新羅北境　虜獲八千人　夏四月　拔新羅牛鳴山城
　二十二年　春二月　煬帝下詔　討高句麗　夏四月　車駕至郡之臨朔宮　四方兵皆集郡
　二十三年　春正月壬午　帝下詔曰　高句麗小醜　迷昏不恭　崇聚勃碣之間　薦食遼之境　雖復漢魏誅戮　巣穴暫傾　亂離多阻　種落還集　萃川藪於往代　播寔繁以訖今　彼華壤　爲夷類　年永久　惡稔既盈　天道禍淫　亡徴已兆　亂常敗德　非可勝圖　掩慝懷姦　唯日不足　移告之嚴　未嘗面受　朝覲之禮　莫肯躬親　誘納亡叛　不知紀極　充斥邊垂　亟勞烽候　關柝以之不靜　生人爲之廢業　在昔薄伐　已漏天網　既緩前禽之戮　未即後服之誅　曾不懷恩　翻爲長惡　乃兼契丹之黨　虔劉海戍　習靺鞨之服　侵軼轍遼西　又靑丘之表　咸修職貢　碧海之濱　同稟正朔　遂復攘　遏絶往來　虐及弗辜　誠而遇禍　車奉使　爰曁海東　旌節所次　途經藩境　而擁塞道路　拒絶王人　無事君之心　豈爲臣之禮　此而可忍　孰不可容　且法令苛酷　賦斂煩重　強臣豪族　咸執國鈞　朋黨比周　以之成俗　賄貨如市　寃枉莫申　重以仍歳災凶　比屋饑饉　兵戈不息　徭役無期　力竭轉輸　身填溝壑　百姓愁苦　爰誰適從　境內哀惶　不勝其弊　廻首面內　各懷性命之圖　黃髮稚齒　咸興酷毒之歎　省俗觀風　爰屆幽・朔　弔人問罪　無俟再駕　於是　親摠六師　用申九伐　拯厥危　從天意　殄逋穢　剋嗣先謨　今宜授律啓行　分麾屆路　掩渤海而雷震　扶餘以電掃　比戈按甲誓旅而後行　三令五申　必勝而後戰　左十二軍　出鏤方・長岑・溟海・蓋馬・建安・南蘇・遼東・玄菟・扶餘・朝鮮・沃沮・樂浪等道　右十二軍　出黏・含資・渾彌・臨屯・候城・提奚・踏頓・肅愼・碣石・東・帶方・襄平等道　絡繹引途　摠集平壤　凡一百十三萬三千八百人　號二百萬　其餽輸者倍之　宜社於南桑乾水上　類上帝於臨朔宮南　祭馬祖於薊城北　帝親授節度　毎軍上將・亞將各一人　騎兵四十隊　隊百人　十隊爲團　歩卒八十隊　分爲四團　團各有偏將一人　其鎧胄纓拂旗旛　毎團異色　日遣一軍　相去四十里　連營漸進　終四十日發　乃盡　首尾相繼　鼓角相聞　旌旗亙九百六十里　御營內　合十二衛・三臺・五省・九寺　分隷內外前後左右六軍　次後發　又亙八十里　近古出師之盛　未之有也　二月　帝御師　進至遼水　衆軍摠會　臨水爲大陣　我兵阻水拒守　隋兵不得濟　帝命工部尚書宇文愷　造浮橋三道於遼水西岸　既成　引橋趣東岸　短不及岸丈餘　我兵大至　隋兵驍勇者　爭赴水接戰　我兵乘高撃之　隋兵不得登岸　死者甚衆　麥鐵杖躍登岸　與錢士雄・孟叉等　皆戰死　乃斂兵引橋　復就西岸　更命少府監何稠接橋　二日而成　諸軍相次繼進　大戰於東岸　我兵大敗　死者萬計　諸軍乘勝　進圍遼東城　則漢之襄平城也　車駕到遼　下詔赦天下　命刑部尚書衛文昇等　撫遼左之民　給復十年　建置郡縣　以相統攝　夏五月　初　諸將之東下也　帝戒之曰　凡軍士進止　皆須奏聞待報　無得專擅　遼東數出戰不利　乃嬰城固守　帝命諸軍攻之　又勅諸將　高句麗若降　即宜撫納　不得縱兵　遼東城將陷　城中人輒言請降　諸將奉旨不敢赴期　先令馳奏　比報至　城中守禦亦備　隨出拒戰　如此再三　帝終不悟　既而城久不下　六月己未　帝幸遼東城南　觀其城池形勢　因召諸將　詰責之曰　公等自以官高　又恃家世　欲以暗懦待我耶　在都之日　公等皆不願我來　恐見病敗耳　我今來此　正欲觀公等所爲　斬公輩爾　公今畏死　莫肯盡力　謂我不能殺公耶　諸將咸戰懼失色　帝因留止城西數里　御六合城　我諸城堅守不下　左翊衛大將軍來護兒帥江・淮水軍　舳艫數百里　浮海先進　入自水　去平壤六十里　與我軍相遇　進撃大破之　護兒欲乘勝趣其城　副摠管周法尚止之　請俟諸軍至倶進　護兒不聽　簡精甲數萬　直造城下　我將伏兵於羅郭內空寺中　出兵與護兒戰而僞敗　護兒逐之入城　縱兵俘掠　無復部伍　伏兵發　護兒大敗　僅而獲免　士卒還者歩過數千人　我軍追至所　周法尚整陣待之　我軍乃退　護兒引兵還屯海浦　不敢復留應接諸軍　左翊衛大將軍宇文述出扶餘道　右翊衛大將軍于仲文出樂浪道　左驍衛大將軍荊元恆出遼東道　右翊衛大將軍薛世雄出沃沮道　右屯衛將軍辛世雄出玄菟道　右禦衛將軍張瑾出襄平道　右武侯將軍趙孝才出碣石道　郡太守檢校左武衛將軍崔弘昇出遂城道　檢校右禦衛虎賁郞將衛文昇出增地道　皆會於鴨水西　述等兵　自瀘河・懷遠二鎭　人馬皆給百日糧　又給排甲・槍並衣資・戎具・火幕　人別三石已上　重莫能勝致　下令軍中　遺棄米粟者斬　士卒皆於幕下掘坑埋之　纔行及中路　糧已將盡　王遣大臣乙支文德　詣其營詐降　實欲觀虛實　于仲文先奉密旨　若遇王及文德來者　必擒之　仲文將執之　尚書右丞劉士龍爲慰撫使　固止之　仲文遂聽　文德還　既而悔之　遣人紿文德曰　更欲有言　可復來　文德不顧　濟鴨水而去　仲文與述等　既失文德　內不自安　述以糧盡欲還　仲文議以精鋭追文德　可以有功　述固止之　仲文怒曰　將軍仗十萬之衆　不能破小賊　何顔以見帝　且仲文此行　固知無功　何則古之良將能成功者　軍中之事　決在一人　今人各有心　何以勝敵　時帝以仲文有計畫　令諸軍諮稟節度　故有此言　由是　述等不得已而從之　與諸將渡水追文德　文德見述軍士有饑色　故欲疲之　毎戰輒走　述一日之中七戰皆捷　既恃驟勝　又逼群議　於是　遂進東濟薩水　去平壤城三十里　因山爲營　文德復遣使詐降　請於述曰　若旋師者　當奉王　朝行在所　述見士卒疲弊　不可復戰　又平壤城險固　度難猝拔　遂因其詐而還　述等爲方陣而行　我軍四面鈔撃　述等且戰且行　秋七月　至薩水　軍半濟　我軍自後撃其後軍　右屯衛將軍辛世雄戰死　於是　諸軍倶潰　不可禁止　將士奔還　一日一夜　至鴨水　行四百五十里　將軍天水王仁恭爲殿　撃我軍卻之　來護兒聞述等敗　亦引還　唯衛文昇一軍獨全　初　九軍度遼　凡三十萬五千　及還至遼東城　唯二千七百人　資儲器械巨萬計　失亡蕩盡　帝大怒　鎖繋述等　癸卯引還　初　百濟王璋遣使　請討高句麗　帝使之覘我動靜　璋內與我潛通　隋軍將出　璋使其臣國智牟　入隋請師期　帝大悅　厚加賞賜　遣尚書起部郞席律　詣百濟　告以期會　及隋軍渡遼　百濟亦嚴兵境上　聲言助隋　實持両端　是行也　唯於遼水西　拔我武邏　置遼東郡及通定鎭而已
　二十四年　春正月　帝詔徴天下兵　集郡　募民爲驍果　修遼東古城　以貯軍糧　二月　帝謂侍臣曰　高句麗小虜　侮慢上國　今拔海移山　猶望克果　況此虜乎　乃復議伐　左光祿大夫郭榮諫曰　戎狄失禮　臣下之事　千鈞之弩　不爲鼠發機　奈何親辱萬乘　以敵小寇乎　帝不聽　夏四月　車駕度遼　遣宇文述與楊義臣　趣平壤　王仁恭出扶餘道　進軍至新城　我兵數萬拒戰　仁恭帥勁騎一千　撃破之　我軍嬰城固守　帝命諸將攻遼東　聽以便宜從事　飛樓・橦・雲梯・地道　四面倶進　晝夜不息　我應變拒之　二十餘日不拔　主客死者甚衆　衝梯竿長十五丈　驍果沈光升其端　臨城與我軍戰　短兵接殺十數人　我軍競撃之而墜未及地　適遇竿有垂　光接而復上　帝望見壯之　既拜朝散大夫　遼東城久不下　帝遣造布百餘萬口　滿貯土　欲積爲魚梁大道　闊三十歩　高與城齊　使戰士登而攻之　又作八輪樓車　高出於城　夾魚梁道　欲俯射城內　指期將攻　城內危蹙　會　楊玄感叛書至　帝大懼　又聞達官子弟皆在玄感所　益憂之　兵部侍郞斛斯政素與玄感善　內不自安　來奔　帝夜密召諸將　使引軍還　軍資器械攻具　積如丘山　營壘帳幕　案堵不動　衆心恟懼　無復部分　諸道分散　我軍即時覺之　然不敢出　但於城內鼓譟　至來日午時　方漸出外　猶疑隋軍詐之　經二日　乃出數千兵追躡　畏隋軍之衆　不敢逼　常相去八九十里　將至遼水　知御營畢度　乃敢逼後軍　時　後軍猶數萬人　我軍隨而鈔撃　殺略數千人
　二十五年　春二月　帝詔百寮　議伐高句麗　數日無敢言者　詔復徴天下兵　百道倶進　秋七月　車駕次懷遠鎭　時　天下已亂　所徴兵多失期不至　吾國亦困弊　來護兒至卑奢城　我兵逆戰　護兒撃克之　將趣平壤　王懼遣使乞降　囚送斛斯政　帝大悅　遣使持節　召護兒還　八月　帝自懷遠鎭班師　冬十月　帝還西京　以我使者及斛斯政告大廟　仍徴王入朝　王竟不從　勅將帥嚴裝　更圖後擧　竟不果行
　二十九年　秋九月　王薨　號曰嬰陽王

榮留王　諱建武　一雲成　嬰陽王異母弟也　嬰陽在位二十九年薨　即位
　二年　春二月　遣使如唐朝貢　夏四月　王幸卒本　祀始祖廟　五月　王至自卒本
　四年　秋七月　遣使如唐朝貢
　五年　遣使如唐朝貢　唐高祖　感隋末戰士多陷於此　賜王詔書曰　朕恭膺寶命　君臨率土　祗順三靈　懷柔萬國　普天之下　情均撫字　日月所　咸使乂安　王統攝遼左　世居藩服　思稟正朔　遠循職貢　故遣使者　跋渉山川　申布誠懇　朕甚嘉焉　方今　六合寧晏　四海淸平　玉帛既通　道路無壅　方申緝睦　永敦聘好　各保疆場　豈非盛美　但隋氏季年　連兵構難　攻戰之所　各失其氓　遂使骨肉乖離　室家分析　多年歳　怨曠不申　今二國通和　義無阻異　在此所有高句麗人等　已令追括　尋即遣送　彼處所有此國人者　王可放還　務盡綏育之方　共弘仁恕之道　於是　悉搜括華人以送之　數至萬餘　高祖大喜
　六年　冬十二月　遣使如唐朝貢
　七年　春二月　王遣使如唐　請班　遣刑部尚書沈叔安　策王爲上柱國遼東郡公高句麗國王　命道士　以天尊像及道法　往爲之講老子　王及國人聽之　冬十二月　遣使入唐朝貢
　八年　王遣人入唐求學佛老敎法　帝許之
　九年　新羅・百濟遣使於唐　上言　高句麗閉道　使不得朝　又相侵掠　帝遣散騎侍郞朱子奢　持節諭和　王奉表謝罪　請與二國平
　十一年　秋九月　遣使入唐　賀太宗擒突厥頡利可汗　兼上封域圖
　十二年　秋八月　新羅將軍金信　來侵東邊　破娘臂城　九月　遣使入唐朝貢
　十四年　唐遣廣州司馬長孫師　臨隋戰士骸骨　祭之　毀當時所立京觀　春二月　王動衆築長城　東北自扶餘城　東南至海　千有餘里　凡一十六年畢功
　二十一年　冬十月　侵新羅北邊七重城　新羅將軍閼川逆之　戰於七重城外　我兵敗衂
　二十三年　春二月　遣世子桓權入唐朝貢　太宗勞慰　賜賚之特厚　遣王子弟入唐　請入國學　秋九月　日無光　經三日復明
　二十四年　帝以我太子入朝　遣職方郞中陳大德答勞　大德入境　所至城邑　以綾綺厚餉官守者曰　吾雅好山水　此有勝處　吾欲觀之　守者喜導之　遊無所不至　由是　悉得其纖曲　見華人隋末　從軍沒留者　爲道親戚存亡　人人垂涕　故所至士女夾道觀之　王盛陳兵衛　引見使者　大德因奉使覘國虛實　吾人不知　大德還奏　帝悅　大德言於帝曰　其國聞高昌亡大懼　館候之勤　加於常數　帝曰　高句麗本四郡地耳　吾發卒數萬攻遼東　彼必傾國救之　別遣舟師出東萊　自海道趨平壤　水陸合勢　取之不難　但山東州縣凋未復　吾不欲勞之耳
　二十五年　春正月　遣使入唐朝貢　王命西部大人蓋蘇文　監長城之役　冬十月　蓋蘇文弒王　十一月　太宗聞王死　擧哀於苑中　詔贈物三百段　遣使持節弔祭

　三國史記　卷第二十

　
