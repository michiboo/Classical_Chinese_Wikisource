　　欽定四庫全書　　　　　集部二
　　蕭茂挺文集　　　　　　別集類一〈唐〉
　　提要
　　〈臣〉等謹案蕭茂挺文集一巻唐蕭頴士撰頴士潁川人茂挺其字也梁鄱陽王之裔世系俱載其贈韋司業書中開元二十三年舉進士對策第一天寳初官秘書正字以搜括遺書淹久不報劾免尋召為集賢校理忤李林甫調廣陵㕘軍韋述薦為史館待制又忤林甫免林甫死調河南府㕘軍安祿山反頴士走山南源洧辟掌書記後為揚州功曹㕘軍復棄官去遂客死於汝南事跡具唐書本傳頴士嘗作伐櫻桃賦以刺林甫唐書本傳譏其褊而晁公武讀書志則稱其每俯臨於蕭墻姦回得而窺伺句為知㡬先見唐書貶之為非今考穎士當祿山寵盛之時嘗與栁並策其必反既而言驗乃詣河南採訪使郭納言獻策守禦納言不能用祿山別將攻南陽山南節度使源洧欲遯頴士力持之乃堅意拒賊永王璘嘗召之不赴而與宰相崔圓書請先防江淮之亂既而劉展果叛其才畧志節皆過於人不但如晁氏之所云文章根柢固不僅在學問之博奧也頴士與李華齊名而頴士尤當代所重李邕負一代宿望而進芝草表假手頴士則其推挹可知唐志載頴士游梁新集三巻文集十巻宋志僅載文集十巻而游梁新集已佚此本前有曹溶名字二印葢其所藏僅賦九篇表五篇牋一篇序五篇書五篇史稱其與崔圓書今集中不載書録解題所云栁並序今亦佚之乃後人抄撮文苑英華唐文粹諸書而成非復十巻之舊矣然殘膏賸馥猶足沾溉正不必以不完為歉也乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀













　　欽定四庫全書
　　蕭茂挺文集
　　唐　蕭穎士　撰
　　至日圓丘祀昊天上帝賦
　　政教之始莫重乎郊祀郊祀之先莫尊乎昊天是以前王垂之於典訓後帝奉之以周旋其事大矣其儀盛焉日之至也所以明氣之至丘之圓也亦以象天之圓於是致齋於宮合樂於律羣有司肅肅以儆戒百執事乾乾而莊慄牲用騂犢以貴誠酌用𤣥酒以明質豈但愛人而尊祖蓋欲報天而主日天子迺乗玉輅駕蒼虬搢方珽服大裘率九儀之卿士從五等之諸侯旌旗露巻冠蓋雲浮展國容於御路行大禮乎郊丘百役既備司儀辨位劍佩紛紜以陸離鐘鼓鏗訇而沸渭君明其義臣敬其事執鸞刀以啓毛奠蒼璧以為贄爵一獻而上下胥悅樂六成而神祗麏至後乃取血膋陳玉幣寘於薪樵之上燔於嘉壇之際飛燎煙於太清合蕭光於上帝是以神降我福人懐我惠時罔凶荒物無疵癘致洪化於仁壽豈不由肅敬於大祭客有旅逰函關欽茲至道觀祀事於國典仰明靈於有昊敢陳輿頌式播𤣥造頌曰日南至兮既望祀太乙兮圓丘上萬斯年兮承天貺
　　愛而不見賦
　　嗟乎或愛之而不見者有之矣何必周秦異代夷夏殊軌阻嚴城之九重限方舟之一水茍時事之多怨故人遐而室邇關山起於足下堂上逺乎千里聳專注之目成遽將逝而復止詩人所以思婉孌而搔首賦城隅之有俟吁不得其已也惟夙昔之良㑹夢佳期於北方敘渤澥之三山吸流霞之景光含芳詞以況予雲惠好之不忘願報義於永日陪遊宴於帝鄉廣莫忽而號怒鯨波洶而騰張俄驚魂以輟寐問窮髪之茫茫將揭厲以復從駭風濤之匪量思投軀以靡吝撫遺體以兢惶晨切切以悽悽夕屏營以彷徨追前歡之甫邇歎此恨之攸長於是收神返慮澄澹靜黙㝠然就寢兀若無識冀良宵之復遇希舊遊之可即徒有賴兮且未克憂深沉兮萃胸臆風兮兮思君子兮何極
　　滯舟賦
　　攝提嵗拂衣海嶽應調函洛詠佩服之臯蘭美縶維之塲藿徴良圖以趨事窘中道以摧落昔謬價於當年今後來之不若衆飛下以抵𡾟余矩枘而規鑿悲介直之不可媒想雲林以自託眷眷離憂行行獨愁邅我車而北上朅吾道以東遊愛遲遲之暮春登泛泛之輕舟過巖邑以信次䌫滎波之下流於時丙丁守位恢台肇節朱雲四騰瑤草半歇景沖沖而熾旱風翳翳以敲熱赫中潬之平沙滲通用而殆竭則有危檣巨舸長艥廣艘龍翼錦軸雀顱方艚材木蘭兮竹箭紉齒革與羽毛頓修笮於迴塘駢曲岸以戢篙於是迅拏輕㯍河舠漢艇乗時泝洄赴利馳騁混漁商而沸雜期數日而俄頃事也時哉咸適其才於嗟大艦安得而來借如三江五湖之𣺌漫礐石飄沙之汩淈望赤岸以天低臨清波而景沒峻艫衝濤以直透髙㠶雲巻而上彗朝發乎荊衡夕止乎揚越晷刻千里之外一何去留之倏忽彼斗筲鐘鬲之餘捷逕趨時之末曾壓溺以不暇亦何知於嵗月材㣲則致逺而自覆量大則俟時而可貴茍或喻於窮通又奚分於器類運之來也賈長淵髙視於三台謀不用焉梅子真近辭於一尉吾將斂䇿以飲氣覩維舟而歔欷
　　登臨河城賦〈並序〉
　　亡舅孝亷元君才髙位下一命屈臨河尉尋遭風瘵有加無瘳憂悒迄逾一紀故不復仕而風標俊傑文史清雋則君所著別傳詳矣舅於予有教授之恩隻詞片字皆資訓誘既而射策桂林校書芸閣首為知已名稱舅氏之力也天寳元年秋八月奉使求遺書於人間越來月屆於臨河之舊邑覽物增懐然有賦羊曇是日獨吟零落之篇周翼終身寧亡吐哺之愛詞曰
　　登孤城兮見河水之漫漫城有隍兮水有瀾歘翻覆兮無端俯崇墉兮心酸心斷絶兮河水之干借如韓伯懐恩羊曇念昔追北渚之曩餞歎西剡之忽覿曾一顧而不忘況仁深與宻戚也惟佩觿之弱嵗荷哲舅之矜憐枉月旦之殊品超等夷而獨偏過雖小而必誡善無㣲而不悛備潤身之黼𦸼聞染翰之蹄筌豈期文嗣作者價參時賢謬崑墟而比玉濫蓬島而懐鉛匪舅徳其焉爾諒師資乎在焉痛才髙而位下悲道悠而運促甫一命於茲城蹇無媒兮窘束傃層飈而墜羽凌永路而傾軸悼晉豎之行深哀秦良之莫贖昔自公而暇豫陪作賦於茲樓懐一紀以如昨愴今晨而獨遊俯蕭條之邑里對零落之徂秋舊館悽其在目長川逝而不留徒臨風而揮涕孰知夫四望可以銷憂者也
　　庭莎賦〈並序〉
　　天寳十載予以史臣推擇待詔闕下僻直多忤連嵗不偶未選敘求參河南府軍事府尹裴公以予浮名枉顧遇焉而尹之外姻或綰紀綱之局怙勢矜權求府僚降禮於已予清慎自守不能附㑹爰逝我陳嫌怒遂搆凡同官多貴逰後戚酒食之㑹絲竹之娛無間旬朔予人質鄙野雅不之好常願鷗鳥為儔江海是處往嵗久遊剡中將遂終焉朝㫖迫召故不獲展著白鷴賦以寄斯意至是欎悒彌用增想㕔堦之下蹊有莎草故參軍宋之問徙於伊川而植焉結根五紀緜羃庭際廣累萬歩髙樹十餘間以雜果隂蔽其上俗吏往來必凌踐之歎其稟山野之姿而託非其所以就窘迫因而賦曰厭公門之窘束玩纎草於茲亭奚卑弱之斯極豈露之愆靈尚含和以順時隨春夏之淒清軒房洞啟廣堦脩直槐楊蔽虧桃李對植橫層隂之𡨋宻綴繁英之翕赩既髙低以異姿亦濃淡而殊色胥徒牒訴雜沓乎其側遊塵浮煙䝉翳而不息雖蕭颯以自得亦喧卑而見逼宜夫坐莽浪之野帶江湖之涘託根山阿揺穎綠水芊綿靃靡連亙乎十數里何推遷而連㑹繆産蒔於庭隅憂好尚之傾奪見芟夷於難除既無心於寵辱又奚議於親疎承滴瀝之甘潤蔽衣衿之曳婁雖為幸於斯日諒稟性之雲殊聞哲王之布澤逮蕭葦而霑鋪茍一類而失所猶納隍之在予矧皇穹之播氣陶庻彚於靈樞曷茲卉之攸託慘終年而莫舒吾將徴宰物之至理聿歸問於𤣥虛者焉
　　蓮蘂散賦〈並序〉
　　予同生繼夭𢡚戚所萃已未嵗夏六月旅寄韋城憂傷感疾腫生於左脇之下彌旬不愈楚痛備至友生於逖張南容在大梁聞之以言於方牧李公公予之舊知也俯垂驚嗟逺致是散題曰蓮葉合之以蘇用附腫上又覆以油帛以羃之其瘳如洗一夕復故感恩歎異於以賦焉
　　彼散維黃曰蓮之蘂有輕其質如雪伊灑君子賚焉厥疾遄已揆艱疾之永戚矧覊孤之逺情諒積悲而成𤵜爰彼腫而斯嬰遘徂夏之赫曦蹇憂虞於此城堆以壅蓄介於腰腹如煙斯焮如蠆斯觸靡宵靡晝莫獲偃伏亦既浹辰寘予於毒惴然其恐兮如集於木幸於張之乆要干至貴而為言感知已於名公降踰涯之厚恩旅信宿以問至致良散以斯存於是滫以蘇膏幕以油帛茲焉塗附未始竟夕有瘳如神兮厥痛斯滌彼掛㠶而奔駟曾莫速乎靈跡雖兼金而製錦豈厥價而能敵異哉討竒篇於綠帙搜祕巻於青囊奚要術之備列獨無聞於此方茍佳名之是徴乃菡萏之餘芳原夫託根清泚敷蘤馨香宜蠲穢而蕩邪救吾人之疾於以用之終然允臧愷悌君子德音不忘昔禽蛇之見拯尚有答於隋噲矧圓首之為貴聿稱靈於覆載慚力㣲而施重懼殞墜於酬戴蓮之蘂兮永以為佩
　　登故宜城賦
　　升彼墟兮遐眺荊江邇矚樊沔頺沲以隠嶙欹缺而㟞嵼野茫茫其靡極何人戶之單尠悵青春兮始交又白日兮其晩悲世事之艱阻慨征途之未返憑寒臯以盡目究林莽之深淺煙迴起於殘燎鳥羣飛於絶巘曾是感時而戀舊孰不酸辛而僶俛也矧乎㝢縣乖刺關河阻遏去枌榆兮地表離骨肉兮天末涕橫墮以若注懐永痛其如割悠悠蒼天不日不月曷其有佸撫艱勤之此土偶四海而承平方神武之君臨尚未遑於戢兵警山戎之外虞重燕伐之專征罄帑藏之實窮干甲之精陸隘幽冀水填滄溟其為盛也入師長於庶僚出董率於連城冢婦降於王姬餘子超乎正卿睚眥則浹日誅夷攀附則累嵗尊榮玉帛車輿鐘鼓臺亭煥赫而鏗鍧三十年中初不戒其滿盈終大都之耦國逸漏網之奔鯨潰亂河淇䖍劉汴滎覆東洛隳陜坰抗靡堅陣守無完營呼吸三旬遂至乎上京爟燧燭於王宮潼關為之晝扃暨而將吏逋竄烝民駭散崩騰郡邑空闃閭閈荒涼我汝潁牢落我雎渙傳置載馳於商鄧兵符薦集於淮漢彼邦畿之尹守藩牧之垣翰莫不光膺俊選踐履清貫榮利溢乎姻族繁華恣其侈翫或拘囚就戮或胥附從亂曾莫愧其愚懦又奚聞於殉難甚乎昔先王之經國仗文武之二事茍茲道之不墜實經天而緯地邦家可得而理禍亂無從而至今執事者反諸而儒書是戱蒐狩鮮備忠勇翳欎澆風橫肆蕩然一變而風雅殄瘁故時平無直躬之吏世難無死節之帥其所由來者尚矣不其哀哉變之始也予旅寓於淇園初提挈而南奔崩波滑臺逼迸夷門亡車徒於鼎城擯圖籍於轘轅背維嵩遵汝墳迴環乎郟葉飄泊乎穣宛嗟嵗聿之雲暮結窮隂之涸沍市蕭條以罕人盜充斥以盈路㣲奔走之僕御有啼呼之幼孺川層氷而每涉塗積雪而猶步晝兮夜兮曾莫解於馳騖惟寢與食曷嘗忘於恐懼畧南鄉之左鄙凌北津之勁渡偉夫峴首之為鎮也峻隅百雉危甍萬井森松篁之薈蔚劃𨞬街以周整前山榮依而秀拔斜漢杳映以清迥秔稌蔗橘雜荊衡之蓄桑麻黍粟侔冀魏之境漢之盛也移南國之冠蓋晉之衰也為北門之捍屏今方嶽之仁明惠乆要於平生幸羈旅而獲宥旋載筆於戎旌陪後車乎南紀儼四牡以專征歴隤墉而訊諸乃楚鄢之遺城昔漢皇之標季間諸侯之釋位聞景升之是牧歎興廢於茲地其後綏懐勁楚抗抑強魏雄九域以髙視為一方之所庇亦謀猷所賴而致也於時㓂盜蜂聚生民失土賢雖避世才亦擇主有臥龍之竒英視江漢而胥宇遭劉後之側席聿疇咨於草莽若㳺魚之在水尚三頋而後語其始也亦將稜威漢沔用武荊楚俟時觀釁終然義舉然後包並河洛盪滌陳汝迎帝配天不失厥序既中流之顛覆故宏筭而乖阻信雲長之寡謀亦天命之弗與猶復廓邛峨之險奮賨濮之旅鋪敘隴砥震懾闗輔致中原於旰食振衰漢之遺緒洸洸乎俾千祀而景慕宜其易名於忠武不其偉歟方其躬耕漢渚獨詠梁甫輕夫管樂莫之雲許伊唱髙而和寡亦惆悵於前古道不同不相為謀斯之謂矣荊雲兮蔽虧朔雁兮差池雲有迴兮雁有歸嗟予行兮愴遲遲諒窮愁兮莫諼雖九醖兮奚施
　　白鷴賦〈並序〉
　　白鷴羽族之幽竒也素質黒章爪觜純丹體備冠距頗類夫雞翟神貌清閑不雜於衆禽棲止遐深與人境罕接固莫得而馴狎也上聞而徴焉處以雕籠致以驛騎將集長楊游太液行有日矣天寳辛夘嵗予旅泊江㑹流宕逾時秋八月自山隂前次東陽方議夫南登西泛極聞見之義諒褊懐所素蓄而未之從也㑹有命自天召赴京闕適與茲鳥偕至於㑹稽之傳舎觀其宛頸旁睨徊徨掩抑往往孤鳴音韻淒涼如慕侶而不獲因感而賦之曰
　　鳥之生矣於彼江山彩之𤣥素文不綺斑備文武之玉飾㣲妖姬之殊顔情莽𦕈以耿㓗貌軒昂以安閑無馴擾之近性故不愜於人寰遊必海裔棲必雲間冀養拙以自保祛未萌之憂患不然豈陋彼都邑之佳麗顧投身乎阻艱以其標自然之靜故名之曰白鷴者歟何天聽之緬邈辱㣲禽之瑣細偶一日之見羈委㣲軀以受制望層城以斂翼懐衆侶而孤唳從廏置之駿奔仰君門以遐逝君門兮九重洞杳窱兮穹崇池太液兮島方壺萬族翔沬乎其中晝聒未央之繁夕警長樂之靈鐘顧疎野之賤跡豈敢求一枝而見容越水清兮鏡色吳山逺兮天逼窺淺深以颺影逗杳𡨋兮一息謂杉松可得永日而噪聚蓴荇足以窮年而啄食一與心賞兮暌違念歸飛兮何極鸚能言而入座鶴善舞而乗軒殊二者之俗態諒慚惶於主恩是以雖信美而非其志獨屏營而兢魂者焉
　　伐櫻桃樹賦〈並序〉
　　天寳八載予以前校理罷免降資參廣陵太府軍事任在限外無舎足處寓居於紫極宮之道學館因領其教職焉廟庭之右有大櫻桃樹髙累數尋條暢薈蔚攅柯比葉擁蔽風腹背㣲禽是焉棲託頡頏上下喧呼甚適登其喬枝則俯逼軒屏中外斯隔予實惡之懼盜窺踰因是為資遂命伐焉儆夫在位者爾
　　古人有言芳蘭在門不得不鋤眷茲櫻之攸止亦在物之宜除觀其體異脩直材非棟榦外森沉以茂密中粉錯以交亂先羣卉以效諂望嚴霜以凋換綴繁英兮霰集駢朱實以星粲故當小鳥之所啄食妖姬之所攀翫赫赫閟宇𤣥之又𤣥長廊霞截髙殿雲褰實吾君聿修祖德論道設教之筵宜乎蒔以芬馥樹以貞堅匪夫松篠桂檜𦶜若蘭荃猗具美其在茲爾何德而居焉擢無庸之瑣質䝉本枝而自庇汩羣林而非據專廟廷之右地雖先寢之或薦豈和羮之正味每俯臨乎蕭牆奸回得而窺伺諒何惡之能為終物情之所畏於是命尋斧伐盤根宻葉剝攅柯焚朝光無隂夕鳥不喧肅肅明明曠蕩乎堦軒嗟乎草無滋蔓瓶不假器茍恃勢而將逼雖見親而益忌譬諸人事也則晉吞併於僣沃魯出逐於強季綝峻擅而吳削倫冏專而晉墜其大者虎遷趙嗣鸞竊齊位由履霜而莫戒聿堅氷而薦至嗚呼乃終古覆車之軌轍豈尋常散木之足議
　　為揚州李長史作千秋節進毛⻱表
　　臣某言臣聞在昔上皇之御極也則𤣥化有助嘉祥必臻故升中於天而四靈是格若夫出洛登壇青文丹甲之瑞王霸以降遼哉夐乎不可得而聞已然其緬邈郊藪威夷簡牒與時而升降者亦往往而存未有含道德之純粹闡祖宗之休命俛視千載潛通百靈允符秘祉若今之盛者也伏惟皇帝陛下至誠允迪懸解自衷神有契而斯輔道惟深而不測故錙銖繫表寤寐胥庭七曜垂文則𤣥言焯敘千秋表節則綠錯來儀以今月某日所部江都縣崇虛觀講聖注道德經於𤣥元皇帝座隅有毛⻱出見翠毫金介爍日霏煙跡殊生育來緣感召應陛下長靈之期符先聖穀神之妙知來藏往實見於茲休徴委集萬方幸甚手舞足蹈倍百恆情無任喜恱之至謹奉表以聞
　　為李北海作進芝草表
　　臣某言臣聞郊祀盡敬粢盛豐潔則天降休祉地生靈芝大哉斯元和正氣有感而昭敷者爾古先哲後所由盡心臣本郡道學講堂中梁有芝英産見六莖共本正向堂門素色純淨流輝棟宇臣遐考曩厯旁窺瑞牒多矣至若神爵九枝青龍三幹菌蠢池籞葳㽔甸服猶復登諸宗廟被以頌聲又況極道德之至精鑠𤣥元之景命超漢軼魏光圖掩牒之秘瑞伏惟開元天寳聖文神武皇帝陛下大孝尊先𤣥功兆物煥清宮於羣國驅赤縣於仁壽天弗違而寳厯重昌瑞有答而金莖特秀觀其審曲面勢負隂抱陽當九月而生聿符陽數挺六莖之表遙葉樂章昭聖祚於天長返皇風於古始加之氷霰奪色緇塵不染迎曉日而相鮮與秋雲而共潔雖復晨敷者五競爽於丹田嵗秀者三擢榮於𤣥圃以茲視彼奚其瑣碎臣姓忝宗枝任叨藩首揚吹萬之化預稟陶鈞聳倍百之情寜忘肺腑
　　為李中丞賀赦表
　　臣某言中書省馬崇至自蜀郡伏奉八月一日制書大赦天下罪無輕重咸䝉洗滌覆宗之辜亦賜原宥惠澤浹於存沒恩榮被於出處聲動夷夏氣感風雲含齒戴髮孰非幸甚鑠哉沛乎虞後肆赦羲文作解之盛典也臣某中賀臣聞乾靈肇運亭育萬方其德至普而或水旱流行氛沴表見然後蕩之以祥風煦之以和氣而品物熙焉聖人立極平章庶政其道至明亦或四凶在朝三苗逆命然後寘諸嚴刑被以文德而官方正焉伏惟開元天寳聖文神武證道孝徳皇帝陛下纉戎累聖惟新舊服天成地平萬邦作乂徳禮備舉符應爰臻下加有隩四紀於茲矣由是嚮明端拱齋居𤣥黙布大信於羣後絶嫌疑於纎芥狐鼠憑依俶擾天紀陛下垂泣辜之㫖降勤䘏之令將士勵節黎庶歸仁咸思赴蹈指期蕩定開奉之辰計不忘逺臣又聞之昔上皇御邊祗車巡於谷口盛漢膺運賔旅奮乎關中蓋風謡尚武可以大殱醜類㑹昌建福可以永保邦家前古休期復見茲日臣嘗叨近侍謬佐藩牧千里景從不及扈遊之觀百城風靡空懼分憂之責魂馳井絡戀結巴渝無任感激恱豫之至
　　為陳正卿進續尚書表
　　臣某言林莽介賤幼而強學竊聞諸大易之說曰觀乎天文以察時變觀乎人文以化成天下察乎變者立德以貞其象成乎化者立言以賛其功故太極列三階五緯於上聖人著三墳五典於下至哉文乎天人合應名數指歸之大統也今之言文字者始於太昊徴訓典者本於唐堯振頺綱者孰若漢朝興盛言者莫如聖代是則太昊朕之軒轅章之唐堯祖之虞舜述之漢髙作之光武維之祖宗開之陛下固之臣愚以為太昊至於我髙祖太宗軒轅至於我開元聖文神武皇帝陛下稱廣運者四代繼成功者四君咸宜昭布睿典光熙徳政矣然則伏羲創文籍黃帝立史官太古淳奧權輿朴畧至陶唐氏而後大備故孔子美之曰堯之為君也煥乎其有文章由是敘帝王之書首唐虞之典於堯則曰欽明文思於舜則曰誕敷文徳文之時義大矣哉夏商已後徳弗及舜仲尼雜目其書不為典言未能察變成化比唐虞之際也何則夏之興也泣辜殊於至理殷之興也慙徳乖於雅樂周之興也謂武㣲於盡善其不為帝典宜矣凌夷僣亂以暨暴秦剗亂墳籍瞽聾兆庶王者之風殄矣生人之道窮矣天之未喪斯文也常道復興於漢家數百年間而憲章具舉夫其推步律厯帝堯分命之典也增修封禪帝舜時巡之義也約三章之法以正咎繇之刑班四時之舞以纉後䕫之樂臣竊觀三代之作貽範垂訓體國綏人雖載祀延長徳澤深逺皆因循轍跡故弗易其事孔子曰殷因於夏禮周因於殷禮所損益可知也未有踵七雄交戰之末繼六籍焚如之後帝典缺而更張淳風漓而再洽若大漢者也且義帝之喪三軍縞服異夫湯武放弒其君矣諸呂之亂浹辰底定異夫羿浞之驟移其祚矣中興之盛華戎率服異夫吳楚之僣竊其名矣夫如是有漢之美固可以比肩虞後千載一時之運歟曹馬已還曾何足擬四分五裂朝成暮敗其間雖晉平吳蜀隋舉梁陳混並未㡬危亡洊及法令不足以禁齊人聲明不足以垂後裔其於帝道疎矣又況乎南遷淮海北起獯戎者耶茲又二朝之不若也臣聞乾道運行否終則泰上帝有以輔文明之哲後表光宅之休期必將乗喪亂之極繼驅馳之運故有周之末禮樂崩壊連橫合從俱非正朔則秦氏畧定而漢代以興在晉之亡㝢縣崩析南吳北趙各擅名號隋氏削平而聖朝以作此天意也不然何秦隋二葉而亡也如彼唐漢一家之盛也若此於赫盛唐正百王之闕思文陛下光五聖之嗣啓運應期之符弔人伐罪之義制禮作樂之本郊天禪地之位萬庾三登之穰河清海晏之瑞舞七旬而殊俗格歌六律而薫風至故以騰子姒而絶景揖媯祁而髙議矣又何東晉後魏梁陳周齊之足道哉誠宜詔史臣敷帝載炳唐虞之故實黜商周之遺制矣漢氏已畧之於前皇唐復曠之於後臣實惜焉知而不述臣子之罪也臣實愚淺竊不自揆敢緣聖朝稽古之道陛下文思之德耕牧解暇輒復若書討尋載籍於茲一紀今謹上續尚書一部凢若干篇巻始有漢二典次我唐二典以續夫前書堯虞之典也其餘文景明章之後魏晉宋齊已還南訖有陳北起元魏歴周隋洎夫髙氏以至聖朝總一十二代詔策章疏頌歌符檄忠臣之正議武士之權謀𩔖而列之次以年代以續夫夏商秦魯之篇也臣聞古者右史記事左史記言舉其大畧前書之議備矣孔聖沒而㣲言絶暴秦興而挾書罪雖戰國遺策舊章駮亂於縱橫漢臣著記新體互約於表志其道末者其文雜其才淺者其意煩豈聖人存易簡之㫖盡芟夷之義也昔文宣修五帝之書究三王之季臣性非天縱學異人師稟生何幸親逢聖代此皆文武聖皇之遺㫖臣愚曷足以知之何者臣嘗伏讀貞觀實録昔太宗因聽政之暇觀覧尚書謂侍臣曰朕每庶希唐虞亦思公等齊肩稷契又曰令數百年外讀我國史豈獨窺兩漢哉臣故知有漢之功業與我唐之代理俱可以繼夫唐虞之盛也伏惟陛下𤣥德昭升至仁廣被乃二十一年正月制曰各勵精一心共興𤣥化俾蒼生登於仁壽天下還於淳樸愚臣緬述太宗之㫖伏惟陛下之詔固宜取類於三代之間也勒成帝典不亦宜乎陛下睿思雄飛宸章開發質文一變風雅大興臣聞水之細者江海假其深材之短者棟梁資其峻陛下必謂臣所著小有可觀賜以召見闕廷一垂試問臣採摭之外亦以學文縱不能光揚盛美猶庶乎細水短材之益則聖人之含容大矣㣲臣之誠願畢矣為從叔鴻臚少卿論旱請掩骼埋胔表
　　臣言臣聞事君之義有犯無隠故心茍所至願必上聞所以罄露塵涓禆助山海則匪躬之節著致主之情竭矣臣實無庸志業非逺幸逢明聖累忝驅䇿位登四品官亞九卿叨竊已多答効無紀嘗願刳肝碎骨仰報於天此臣景行前修悃欵終夕不能已也臣某中謝臣聞諸傳曰天災流行國家代有雖昇平之代秉哲之君禮義不𠎝刑罰得中而適當其際化理不回故商湯受命之賢王周宣中興之令主桑林未禱金石以銷禮其大統則隂陽之數用實固然推其至理則時勢之端政乖取此誠細有所遺備諸方志昭然可辨雖日月薄蝕無損於明而宵旰兢慄未喻其道良足惜也伏惟開元聖文神武皇帝陛下道格上蒼功深下濟葉兩儀之髙厚等四序之運行告成岱宗而靈饗聿應展禮農籍而嘉禾實穎烝烝過於虞後翼翼邁於周文故𤣥祖契㑹昌之符蒼生踐仁夀之域臣竊觀圖諜所記生靈以來巍巍赫赫未有如聖朝之盛者也而水旱小數時或𠎝和一旬不仍延聖慮臣竊以殷周之事考之斯可得而言矣臣聞道德經曰大軍之後必有㐫年論語亦曰加之以師旅因之以饑饉蓋雲暴骨中原感動和氣疵厲是作災害用生故強死之魂傳稱為積屍之氣禮有驅除不徒言也臣竊觀成湯之受命也前有伐葛之役後有升陑之師凡七十二征而天下服故其詩曰武王載斾有䖍秉鉞如火烈烈莫我敢遏宣王之中興也亦南征淮甸北伐太原外攘玁狁復文武之土故其詩曰六月棲棲戎車既飭四牡騤騤載是常服則二主用師而定也明矣未聞有岐文掩骼之政秦穆封屍之令旱暵之故不亦宜乎不然則月令孟春之命掩骼埋胔周禮蠟人職掌凡國骴禁埋而置楬焉豈虛設也臣聞之五材並用誰能去兵小則施諸市朝大則陳諸原野我國家櫜鞬理定十紀於斯陛下重之以懐柔申之以靈武兩部突厥夷於郡縣六詔侏𠌯願爲臣妾書詩所載未之聞也而西戎醜類尚興艽野之師東胡噍餘猶儆栁城之戍陛下爰整其旅弔厥匪人雖有徵無戰不聞遺鏃之失而恃險與馬猶積抗輪之斃故血膏草莽骸聚邱山史不絶書士有餘勇以為常矣臣又聞之帝王者則天而法地長物以子人如天之無不幬如地之無不載故天無遺人雖古先哲王內諸華而外夷狄亦云要服者貢荒服者王聲教所加合於一揆所以伐其叛而柔其服重其生而哀其死詩曰普天之下莫非王土書曰丕冒海隅莫不率俾此之謂也頃春之季恆陽小𠎝宿麥未登首種不入頼陛下憂勞日昃以萬物為心天且不違應如影響閏月雲暮時雨滂流我田我私既浹祁祁之澤彼黍彼稷方成油油之稼此天慶陛下至誠人感陛下深矣而宻雲未灑忽復二旬時屬炎蒸土仍滲漉元元之望又加於茲昔燕祠寡婦延闔境之潤漢察寃囚致隨車之今陛下當措刑之代濟必封之甿吏不苛刻人無怨訴𠎝亢之由有異於彼愚臣不敏竊有所見謂宜分遣制使往校邊庭凡戰陣之處骸骨所在即將埋掩仍施厲禁則儀刑萬國仁洽九泉存亡均雨露之恩華夷同日月之照庻膏液與聖私齊運旱苗將朽骨俱榮臣不任云云
　　為南陽尉六舅上鄧州趙王牋
　　某惶恐叩頭使君公節下小人以蹇淺之姿承命下吏常懼罪戾仰負仁明勵茲駑拙兢惕不暇安敢謬持文翰秪冒府庭濫巴歈之末音覬牙曠之清聽豈惟取笑僚友知其不然故亦退慙虛薄非所敢望今則沒階屏氣心膽戰越竊有短詞願聞於節下執事者理或至切情所不堪誠以仁賢措心名教有地敢布四體伏惟明公圖之某家自周齊業傳清白先人以文學政事任尚書郎門緒不昌幼集荼蓼詩禮之訓襁褓無追顧復之恩縞練仍失顧瞻兄弟童丱五人所不隕滅實同形影少賴餘䕃克從庶役或以進士或以明經二紀於茲畢參官序雖青紫之望有若登天而箕裘之業幸㣲墜地豈圖家不悔禍釁罰仍踵邇年以來㐫險薦至兩兄一弟殂謝連及孀孤空室苫蓋盈庭故不忍聞今在備見誠宜泣血私第移疾公門胡復心顔以冀榮遇所不爾者亦惟明公哀之重以諸姓藐然三喪在殯邱封未兆凍餒是虞匪伊薄祿云何取濟今嵗時獲便龜䇿告從此月之交計發嵩汝季弟傭官越在東吳千里而遙三月不至興言主辦捨某而誰感念存亡觸目纒迫詩不云乎死喪之威兄弟孔懐禮亦有之祖於庭塟於墓所以即逺也人道之終此日而畢天倫宗戚豈可輕忘志官次則情理頓虧赴私哀則簡書是懼龍鍾荼苦畢備於茲伏惟明公嘗以雅望忠誠弼諧聖政朝廷故事臺閣式瞻仁恕之風被於列郡儻或窮誠見遇㣲物感通許以假歸申其永慕生死骨肉實賴明恩所不敢言斯豈獲已況宛葉汝潁宻邇山川往復之期旬日以冀奔走之事豈乏差池某頓首謹言
　　陪李採訪泛舟蓬池宴李文部序
　　聖后欽明天工愍恤人瘼罷前監郡仍昔樓部其為寄也大焉若乃池梁墟城浚都舳艫萬里闤闠千室通邑之尤也東至於河西至於海亙長淮而彌甸服方城之雄也牧守之任循良之選豈易人哉今茲春嵗聿旱人咨荒歉朝廷慮東方之耗斁也慎簡大賢而臨蒞之明詔乃下俾鉅鹿守李公往焉亦既褰帷零其祁矜人廕庥貴糴日衰被青徐而周兗豫有政刑矣已而襄國士女結去思之怨大君愍然又命公族之良前文部侍郎東陽繼焉擅文儒之俊所以司綸翰兼銓尺矣韞戎畧之權所以參簡稽貳麾節矣登朝而備履清貫出守而再踐名邦其鎮撫斯境式慰飢渴宜矣秋九月鉅鹿舟輿次於是都明使君客焉懿夫尊卑有序敦晉鄭之好前後斯謡美召杜之德溫溫二公喜可知焉越三日宴集於南亭具水嬉也出層城橫通川迴環里閭曠望郊㕓抑抑威儀徒馭如馳人導馬隨以至於蓬池矯翠帟登畫鷁揖讓有禮獻酬無斁威哉赫乎方伯所以饗邦君也爾乃洲島迴互林亭蓊鬱天海清平豁若萬頃澄湛乎其間紅蕖照灼綠菱揺漾淺草細萍往往藂生邀魚舟望白鳥江湖勝勢去去非逺既而渉則在岸泛則在流珍羞間海陸之錯妙舞應荊吳之奏參差逶迤笑語忘疲亦千古一時也晚林未疎堤草更綠輕泛灑㣲風清潤溯洄淪漣終日夕焉二公喜昇平生至樂歡然有命賦詩客有欣遇二府簉賔筵之末從事斯文爰操簡請同賦四韻嗣於國風之後焉
　　送劉太真詩序
　　記有之尊道成徳嚴師其難哉故在三之禮極乎君親而師也參焉無犯與隠義斯貫矣孔聖稱顔子有視予猶父歎其至與今吾於太真也然乎爾且後進而余師者自賈邕盧冀之後比嵗舉進士登科名與實皆相望騰遷凡十數子其他自京畿太學踰於淮泗行束脩己上而未及門者亦云倍之餘弗敏曷雲當乎而莫之讓葢有來學微往教䝉匪余求若之何其拒哉猗爾之所以求我之所以誨學乎文乎學也者非雲徴辨說摭文字以扇夫談端輮厥詞意其於識也必鄙而近矣所務乎憲章典法膏腴徳義而已文也者非雲尚形似牽比類以局夫儷偶旅於竒靡其於言也必淺而乖矣所務乎激揚雅訓彰宣事實而已衆之言文學者或不然於戱彼以我為僻爾以我為正同聲相求爾後我先安得而不問哉問而教教而從從而逹欲辭師也得乎孔門四科吾是以竊其一矣然夫德行政事非學不言言而無文行之不逺豈相異哉四者一夫正而已矣故曰詩三百一言以蔽之曰思無邪無不正之謂也吾嘗謂門弟子有尹徴之學劉太真之文首其選焉今茲春連茹甲乙淑問休闡為時之冠浹旬有詔俾徵典校秘書且馳傳隴首領元戎書記之事四牡騑騑薄言旋歸聲動日下浹於寰外而太真元昆前已甲科未始間嵗翩其連舉謂子不信豈其然乎夏五月迴棹京洛告歸江表岵兮屺兮歡既萃矣兄矣弟矣榮斯繼矣縉紳之徒習禮聞詩者僉曰劉氏二子可謂立乎身光乎親蹈極致於人倫者矣上京餞別庭闈望歸從古已來未之聞也余羈宦此都色斯雲舉彼吳之邱曾是昔逰心乎往矣有懐伊阻行矣風㠶載飛載揚爾思不及黯然以泣先師孝悌謹信泛愛親仁餘力學文之訓爾其志之南條北固朱方舊里昔與太真初㑹於茲余之門人有栁並者前是一嵗亦嘗覯茲地其請業也必始乎此焉並也有尹之敏劉之工其少且疾故莫之逮太真亦嘗曰何敢望並並與真難乎其相奪矣緬彼江隂京阜是臨言念二子從予於此爾雲過之其可忘諸同是餞者賦江有歸舟以寵夫嘉慶焉爾詩曰
　　江有歸舟亦亂其流之子言旋嘉名孔脩揚於王庭允焯其休舟既歸止人亦榮止兄矣弟矣孝斯踐矣稱觴宴喜於岵於屺彼逝惟㠶匪風不揚有彬伊文匪學不彰予其懐而勉爾無忘
　　蓬池禊飲序
　　禊逸禮也鄭風有之蓋取諸勾萌發達陽景敷煦握芳蘭臨清川乗和蠲潔用徼介祉厥義存矣晉氏中朝始參燕享之樂江右宋齊又間以文詠風流遂逺為盛集焉若夫華林曲水萬乗之降也蘭亭激湍專城之踐也而方伯之歡未始前聞以俟乎今辰粵天寳乙未暮春三月河南連帥領陳留守李公以政成務簡方國多暇率府郡佐吏二三賔客張飲於蓬池備祓除之禮也梁有蓬池上矣前迄溵潁右匯郛邑渺瀰淪漣盪日澄天舟楫是臨泛波景從其左則遙原縈屬崇岡傑竦嘉卉異芳雜樹連青即為臺亭登眺斯在爾乃郡曹頒鏹以給費縣吏領徒而脩頓先夕以定議詰朝而集事是日方牧乃擁車徒曳旌旃夘出乎北牖辰濟乎南川匪疾匪閑翼翼闐闐以稅駕於東焉然後降春流颺綵舟羽觴芳羞緩舞清謳援青蘋駭紫鱗迴環中汀納望南津飲已酣於未歌樂只賦既醉坐闌而靡怠日入而未闋陶陶乎有以表勝境佳辰之具美名公好事之厚意下客不敏聞於前載曰夫德洽禮成則詠歌繫之梁故魏也請皆賦詩志焉
　　清明日南皮泛舟序
　　昔建安中魏文為王太子與朋友諸彥有南皮之逰颺鳴葭浮甘瓜清泉奫淪千古一色此城隅託勝之舊也由小而方大則貴賤之歡可齊以今而喻古則風流之事不易矧乃日清明時昇平甿庶阜海濵之利謳吟動齊右之曲亦明代一方之樂也邑宰東海徐君洎英僚二三皆人傑秀出吏能髙視郊驛繼當時之懽濠梁重莊叟之興相與矯翠帟騰清波紅粧屢舞綠醑徐進管絲迎風以響亮士女環岸而攅雜可以娛聖澤表人和也層城景移碧潭隂起蕩暄妍之氣色縱魚鳥之㳺泳其思夫闕塞崇崒昆池清冷闗河千里帝京不見斯興情之極致也爰命墨客紀他鄉之勝事雲爾
　　送族弟旭帖經下第東歸序
　　吾族旭也洵美有聲夫蒸蒸者行之能翼翼者體之敬工文足以標絶唱深識足以剖羣疑兼而備焉實為難者意其倍積風之力駭絶電之姿從東道以載馳去南溟而一息此其分也翳明代擇人宜乎盡能使輪轅當曲直之適鑿枘靡圓方之嘆則宏綱舉而浮議息矣以吾弟不羈之才逢聖君如渴之日而徴求章句見遺甲乙是猶籠鸑鷟絆騰黃望遼廓權竒其可得也吾聞諸君子非無位之患惟立身實難今爾有是才居是屈能巻舒其道喜慍不形又其沖融坦蕩莫可得而窺也不然書未十獻嵗未二毛道非捭闔交無薦寵而雄雖先進歎甚後時何哉論者以為人之望也仲春二月東京千里之子往矣薄言旋歸賦詩而寵別者皆上國之選莫不銜憤雪涕抗詞悲歌吾乃知道術親而然諾重也況乎西遷而五陵是宅南渡而二曹其昌居宋有摯疇之姻在周為魯衛之國曾是共祖不待馮商之言已為路人未處陶生之歎今也於邁如何勿思詩不云乎凡今之人莫如兄弟不廢急難之謂也
　　與從弟評事書
　　朝得書為正不佳又前意已決難作移改是以又不報吾素志疎野平時尚不求仕進況今豈徼榮祿哉前赴牒追者蓋為三道重權冀以酬昔厚眷計議獲申惟薦羣才庶其禆益今既一言不見預一士薦不行方復規求一中下郡佐而利其祿秩豈在意耶況馬墜所傷全未平復方恐便廢自是棄人才既不足採而加此疾苦更不復力強耳韋二十五與弟昨言中丞必須相然始下筆才非樂生不望擁篲志力𡚁困未堪詣府日日如斯剖斷莫定來中丞便至責其違闕乃罪不可料何負使司作此相陷古人有言冠一免豈可復加於首吾計決矣之死矢靡懼弟無惑焉再申意二十五官無為咄咄見逼也為胷中最傷心力甚窮書數行便不能仰視昔不因子致跌交逰早識中丞今海內未靜之秋加之疾患傷損不䝉恩恤過秋羈迫亦知命矣吁何道哉
　　為李中丞作與虢王書
　　某還奉問垂示報魯郡克捷官軍乗勝進取東平捧對三復實深兼慰逋醜稽誅遂淹氣序芟夷濟濮陵虐洙泗雖淤魂送死所當剪滅而命師授律必俟英威四帥挺雄烈之姿荷專征之任允文允武終古罕儔惟親惟賢方今莫二故能將士憤發忠勇爭先遺孽殄殪隻輪不反俾彼危城蔚為強鎮必將長驅許下席巻浚郊解滑臺之圍刷襄邑之恥在是行矣此皆明大夫善任才而栁將軍之能用命也豈徒咫尺汶陽而久勞其師旅哉遲企大捷預寛憂負天氣漸寒伏惟尊體動止康愈即日䝉免未得拜覿增以勤係所調兵糧事資軍國惟力是視曷敢差池謹遣江陽令杜萬往諮稟
　　為邵翼作上張兵部書
　　月日應武藝超絶舉某乙謹上書侍郎公執事某汝潁儒家子先人以文至尚書郎今僕不肖持七尺之軀蹶張角力為褒衣者所不見禮猶復決短䇿希餘光願以羸敝之形忽㣲之氣三寸之舌百金之義一朝而委諸執事將納之耶拒之耶嗚呼茍或拒之士亦未易知也試為執事言之僕幼聞禮經長習篇翰多舉大畧不求㣲㫖且尤好史臣之言自秦漢迄於周隋馳乎千餘載間天人秘理軍國竒畫皆耳剽其論而為文未止不喜潤色求官惡拙莫能進趨顧人事所先則天資所闕雖欲從士大夫之後髙談抵掌取當代名其不可得也審矣然毎讀太史公書竊慕穰苴樂生之髙義常願一寘戎車之殿指麾部分為天子左右近臣不知明主未識徒欲奮決孰為引致嗟乎使古之二子復與僕同時於今雖有敗晉強燕之謀亦不能自達也明矣所謂論干戈於揖讓之代則悖者信哉是以傴僒其形慙沮其色與被堅執鋭之伍以馳逐撃刺為容雖欲恥之其可得已侍郎亦不可謂僕無學而輕之今聖主居安慮危有備無患以侍郎為深寄故專任簡稽之司豈不欲旁求爪牙式遏㓂虐故將七擒是擇寧止百中為竒則孫子之謀長於減竈杜侯之力曾不跨鞍蓋古之有善陣不戰者未聞以投石拔棘為全軍也侍郎懋袞之後為善是學朝稱偉人物飽宏議固當纉韋平之業為社稷之臣使小人得驅馳下風計畫見用比蕭何韓信之事顧不美乎侍郎必不以僕為狂使待罪末品參一得之長受偏師之任羽書狎至烽火交馳察以時𠉀占其氣物標利害之形相山澤之險乍聚乍散一隂一陽飈馳雷動千變萬化使兵不血刃勢如川決與夫搴一旗斬一卒﨑嶇行陣之末以徼賞求名者何其逺歟如或人非廢言事有可騐又得出疆場之外奉咫尺之書因宜料敵隨事制變使千古忠臣之節凜然復存則蘇武虜中尚能嚙雪傅生幕下必斬樓蘭此一竒也侍郎又不可謂僕大言而疑之以侍郎有卓立傑出之姿虛心待士貴不驕物故小人越上下之分持得失之端私布之於侍郎期不以衆人見遇也侍郎用僕亦今日否亦今日屈伸待命惟所進退某再拜
　　贈韋司業書
　　月日潁川男子蕭頴士敢復書於京兆韋夫子足下嗟乎事有勇於昔聞而怯於今見求之累月而棄之一言此其勇於昔聞而怯於今見者固見之不厭其慎也求之累月而棄之一言者固言之未通其情也難進為志士之節易退實盛名之選可不謂難哉必也道不磷於進趣之幾交可判於言談之分雅心特達中義不回者能之由是而其來也必審於幾其去也必揆於分鳥能擇木木不能擇鳥離合是非之跡在主不在客則僕之所以怯乃足下之所以難也嗚呼將見不見聞不聞為難僕所以盤桓顧望且累月焉惜知音之至希一絶不再也漠然不謁幸不怪乎僕家業山東非舉選時不至三輔而倐來忽往亦已再三一昨遇謝官乃不知門下省與朝堂所在足下試以此等事相對豈輕於進退者耶而願託深期積有年矣幼小日曾竊窺足下所著兩京新記長來追思實為善作又所知殷晉亟接清言僕幸因之飽於餘論思心見遲以日為年頃數嵗前足下新除吏部郎中時曾於都省之間昧然一謁足下亦頗垂顧接而今得無忘耶豈或念此便謂僕為輕於造詣者也僕往時之舉誠復輕率然自足下則有固求而不至者焉足下誠問僕於衡軸諸公必知未有一人言僕造其門矣以正月二十五日至自東京參後迨茲遽承足下屢垂訪引又賢弟曾一陪宴席貴婿徐子舊所交歡豈不足假延譽於門庭披舊積於心腑耶何曩之不能往也如此所謂勇於昔聞而怯於今見者矣仰惟足下旁求百氏獨步當朝抑揚鑒戒時難與擬自甫登清貫垂二十年更事既多閲人不少尚能紆迴雅慮辱在小人懃懃懇懇至於數四何其異也方今運偶休明賢才至衆龍門之下躍鱗所萃豈復吹噓眄睞之地尚㣲一蕭茂挺乎雖足下惠顧轉深而僕愈自疑也未知足下設何禮以接之竊觀今之文人雅操大缺內不能自強於已外有以求譽於時籧篨闒茸人望口氣謂其髙位必以援登芳聲要以用致而當路者既不能人人有許郭之見亦因依左右惑而客之由斯而達十陪八九翕翕闐闐而忘返致令待士者不能備其禮懐才者無以表其誠混淆委翳良足嘆也亦知足下爰自諸生早雲峻拔䇿名從仕清標有素世所希也而時事共然頺風一扇詎知來者有貞純之士得無繫累於流俗乎僕褊介自持粗疎浸久平生峻節未嘗屈下恐足下尚以為風塵一士名位不侔行言致迕音容便阻則麋鹿雖㣲欲服之轅軛且必異於騏驥矣挺而走險何公之門不可曳長裾乎此所謂求之累月而棄之一言也足下名卿之孫相門自出妙年籍甚寵駕時賢俯仰周旋故已在雲霄之上而僕汝潁之間一後生耳不知足下何從而見訪耶髙命驟臨怪歎無寡竊為重之忽記往年奉詣時足下雲孫大所言第一進士子則其人不肖誠愧孫公之過談足下誤聽然尚恐足下正由此見知茍曰其然則足下未知之也嗟夫漢人言曰公知其一未知其二此言雖大可以喻小若孫考功之於僕可謂知其一也深矣可不忘矣然其所未知者乃三四不啻豈一二而巳哉慎子有言以離朱之明視秋毫之末於百步之外視水一尺則不能見其淺深何則所賦者異也曩時與孫考功無里閈交逰之知親朋推薦之分勢懸望阻聲塵不接躡無情之路迴必斷之明懐恩下隔於至公而見遇盡關於薄技則是僕詞䇿之知已非心期之知已故曰可謂知其一也丈夫生遇昇平時自為文儒士縱不能公卿坐取助人主視聽致俗邕熙遺名竹帛尚應優游道術以名教為巳任著一家之言垂沮勸之益此其道也豈直以辭塲䇿試一第聲名為知巳相期之分耶若由此見知僕不才者幸嘗遇賞於孫氏瑣瑣之文何足枉二賢深顧哉足下藴丘明之恥資董狐之良載筆延閣職司國史誠朝之得人竊為足下重之斯未易任也亦知足下懐獨見之明後來諸生固無借其一字然聞受金於呂氏之藏者不可謂之秦無人也僕不意少有此癖心存目想行已十年時命不貸所懐莫就而朋從之間或謬見稱說亦何知足下不緣此見訪耶茍曰其然則僕心期之知巳未始或移於足下矣非曰能爾敢事當仁何者僕私心自料亦已熟矣今朝野之際文塲至廣掞藻飛聲森然林植必也扣精㣲於賞鑒之府稽折中於序述之科如僕料得足下門而入者寡矣僕不敏竊嘗自以為升足下堂而未入於室也但足下未深知耳僕與足下無世業通家之舊屈伸之際僕輒預舒慘焉聲同氣感不知其所以然也夫司業古成均之貳學政是循國風伊始先哲王之所以導人敏德謀猷長世者曷嘗不就學校而奔風化耶梁代劉嗣芳自尚書左丞除國子博士於時物議以為妙選近髙宗朝樂安孫公以宰臣之重再轉此官朝廷素望初不㸃缺斯尚學尊儒之道也今來擢用此塗稍革必當由憲臺而遷㑹府典綸誥而掌銓衡一履學官便為屏棄雖不足以㫁賢才通塞之路而常情積習可不謂然乎頃在洛中聞足下初出南宮僕惕然不樂尋知足下載司東觀又翻然以喜王綏有言國寳雖不我知我自知國寳此之謂也夫人生相知亦有運命在僕素誠乃命爾足下果惠而訪之豈人事也以足下陵戾青㝠漸漬恩渥雍容璧沼之觀耀映石渠之府而屈伸小數僕尚預其慘舒況乎淪厭盛時悲涼壯嵗宿心有在得不為先達論乎臨書耿歎不知自已惟足下實深諒之今請以一世浮沉之端一身能否之効從始至末仰訴知音言而不應命之極也僕南遷士族有梁支孫系祖司徒鄱陽忠烈王追蹤二南邁德荊郢有子四十人俾侯錫社入卿出牧且忠且賢終始梁代第三子侍中懿惠侯大同中以信武將軍都督北兗州緣淮南軍遺愛在人詔學士謝蘭撰德政碑文長子山隂侯儒術精博世有盛名隋代山隂第十一弟常侍君才標清峻見崔子發齊糺陽玠著談藪亦稱俊爽而有才辨隋開皇中徴為東宮學士謝病免少子零陵通守以再從姪齊王諮議府君為後則小人曾王父本則惠侯第十七弟太尉宜豐侯之後太子太保梁安公之孫宜豐有忠孝大節見稱梁季跡光五史分載南北安公以前代宿德再綰台傅於義寧武德之間同堂兄弟百有數十自梁涉唐多著名跡終古蕃盛莫之與比貞觀之後羣從凋零垂拱以來無復大位越敬王之圖匡復也王父實預其謀擯身江海不臣武氏舊業邠岐一朝瓦解內弟琅琊王仁簡標列傳賛備昭事跡家君子少丁家難辛苦百罹事繼親長異母弟育孤姪以孝友聞於姻族僕生於汝潁幼而苦貧孜孜強學業成冠嵗射䇿甲科見稱朝右當此之時謂奮筆飛鸞鳯摛論吐雲煙明主可正議而干羣公可長揖而見何意日損一日年貶一年蹉跎半紀乃朱方一下吏耳興言念此不覺氣之交胷從來事業復何所用未可為不知已者論也僕平生屬文格不近俗凡所擬議必希古人魏晉以來未嘗留意又況區區咫尺之判曷足牽丈夫壯志哉而時議喧喧輒復見數亦嘗標奨恩於銓庭振塵聲於輦下而今拙句尚在人口已雲再矣復何補於淪棄耶嗟乎以苗侍郎之至公待物以僕之直道干時取捨之端理關於一試由來賞待亦云乎不薄而壯年志氣盡此一行時耶命耶若此之甚也又溺志著書放心前史乍窺律令無殊桎梏使終身學此未知得時用茲措足寧逃罪戾髪膚不毀豈若是也惟疾之憂寧逃罪乎僕從來宦情素自落薄撫躬量力棲心有限假使因縁㑹遇躬歴康衢正應陪待從近臣之列以箴規諷譎為事進足以獻替明君退足以潤色鴻業決不能作擒奸摘伏以吏能自達耳況乎累土之漸升天無階自經窘蹙千端萬緒方欲議一官之資勤歴政之効信茲課最跂彼京畿不二十年未免斯厄舉足踏坑穽揮手掛網羅摧折庭臣之威諠呶卒伍之役捨長用短雖智何為安得鼓鐘可樂便將饗爰居以愁也近日得苗侍郎乃雲以子文章非文章才所及異時大用不繫於此得㑹當再發方成一舉嗟夫以文體為言則爾而一身自卜且又不然何者僕向時之試非不工也苗公之言非不知也以得便之試逢見知之言詞殫理極卒孤始望自茲以外更安可料哉僕有識以來寡於嗜好經術之外畧不攖心幼年方小學時受論語尚書雖未能究解精㣲而依説與今不異由是心開意適日誦千有餘言夏楚之威不曾及體有時疲頓即聊自止息不過臨池水視逰魚耳頃來志若轉不耐煩觀圍碁讀八分書亦憤悶除經史老莊之翫所未忘者有碧天秋霽風琴夜彈良朋合坐茶茗間進評古賢論釋典已又酒性不多涓滴輒醉適情緩飲則樂在終席雖體氣薫薫實加困憊而中心醒悟了無惑焉常時知故以此見寡三杯之餘則任意縱誕就閑窓或屏風間曲肱岸幘怡然自處或經過廣座稠人之中綺筵四匝珍羞盈品爽心翻然有時閣著若乃箏歌亂奏繼以舉白博奕摴蒱呼梟爭道優姬艷妓羅列左右易貌變聲千態萬曲即嗒然氣盡無所覺知心識低徊魂動神撓但思臨長風一大呌耳雖復郤昭子之驚楚奏夏仲御之逃越巫何以加之一行郡邑志尚都沮事與好相背責與悶相成察列不諳悉異之又以為務恃文辭傲弄當世同聲悉疾何地自容可歎息也直性褊中少所容忍於心不愜未曾勉強昔常話文章得失論姓氏臧否忤人雅意累悔無及友生邵軫深以為言四五年來絶無此過終朝杜口不復發端偶然見問則率意便答必不能矯情飾理雷同取合而今世風流見異者衆雖三五至交才名乆著一參名理俄然楚越而州縣之禮捨義重權小人跨躡便成簡倨卑身下氣巳自不堪詞色之端更求附㑹守初心則嫌猜頓起將任節則操履全乖丈夫行已三十年讀書數千巻尚不能揣摩捭闔取權豪意㫖況復終年怏怏折腰於掾吏之下哉古者右史記事左史記言記事者春秋經記言者尚書是也周德既衰史官失守孔聖斷唐虞以下刪帝王之書因魯史記而作春秋託辭以示褒貶全身逺害之道博懲惡勸善之功大韓宣子見之曰周禮盡在魯矣吾乃今知周公之徳與周之所以王也有漢之興舊章頓革馬遷唱其始班固揚其風紀傳平分表志區別其文複而雜其體漫而疎事同舉措言殊巻帙首末不足以振綱維支條適足以助繁亂於是聖明之筆削褒貶之文廢矣後進因循學猶不及竟憎泛博彌敦簡要其迷固乆非可一二言也僕不揆顧嘗有志焉思欲依魯史編年著歴代通典起於漢元十月終於義寧二年約而刪之勒成百巻應正數者舉年以繫代分土宇者附月以表年於左氏取其文榖梁師其簡公羊得其覈綜三傳之能事標一字以舉凡扶孔左而中興黜遷固為放命昔荀仲豫袁彥伯二賢亦嘗筆削紀年裁成兩漢晉代則孫安國編次南北迄穆帝之終其道鸞鑿齒㡬原叔庠繼踵於宋齊之間矣梁武烈太子以弱冠之年早事刪録雜諸家之説著三十家春秋泰清之季金陵板蕩元帝嗣興乗輿不復東臺典籍悉上荊州及郢都淪喪焚燒畧盡史䇿遺逸散在人間同源異流十家俱起而究終始一氏則何劉二典存焉陳紀裁於野王齊志創於君樊蔡學士集江陵故事撰後梁春秋隋季有後畧一家亦行於世秦趙涼諸國亦有得而稱元魏及周無聞焉邇自漢元卒於大業期運驟遷史籍填委編年之作亦往往而聞其間體裁非無優劣終未能摧漢臣僣偽之鋒接魯論之緒附庸班范曾何足雲雄鋩獨斷抑非諸君子之事也誠智小謀大綆短汲深加之數年可以集事嘗願得秘書省一官登蓬萊閲典籍冀三四年內絶筆之秋使孟浪之談一朝見信寧不知立身有百行立名非一途豈必繫心翰墨為將來不朽之事也夫太上立徳其次立功其次立言立言者乃不朽之末耳然則古之終年著述者亦已知之心有所存正爾不能自已也豈求見重於千載耶校理是司於今絶望刋削之志事即都損矣聖朝官人宜求稱職使道皆適務時無棄能何須銓衡枉分如此僕以三月二十六日拜謝闕庭邇來凡四十餘日正以足下之故未便東行久不能斷夫人與不見於胷中由此致淹泊耳幸足下勿謂僕為後輩一生聞其小有所知但欲輕一召來試觀其談説也僕遇於足下豈徒伯喈王粲之嘉㑹子産延陵之脗合耶雖數百年外邈爾相望亦不為遼濶也況契心期於俛仰之間得不重哉僕從來綴文畧不苦思惟專心舊史企望有成不復能以他人手筆冀流傳於人世所以援毫襞紙見推疾速自今月五日始作書首末千餘言經半旬乃就加之筆札斯亦勤矣誠如殊剪截之清詞長謬悠之曼說然茍非足下安能有此課之善士之託於知已恨欝悒而無所申非必求利也計足下之年應長僕二十許嵗亦已懸矣而才名位望之隔則又可知所不聞於夙期者道耳足下本以道垂訪小人亦以道自謀故此書之禮過於慢易成足下之髙耳茍道之不著而名位是務足下之趨風者多豈惟一蕭茂挺小人之受侮亦衆豈獨一韋夫子乎足下必不以為狂而亮其志越絆拘之常禮頓風流之雅躅乗躡履之遇展傾葢之歡則重賜一書猥答誠貺既奔足下不暇豈敢差池若文不足徴道未相借請見還此本謹俟燒焚無為輕置蓋瓿使識者一窺齊楚得失非古之君子退人有禮之道也雜詩五首謹以奉投聊用代情不近文律耳名再拜
　　重答李清河書
　　頴士白臨清傳馬子逺至昌樂奉問及亦既披緘慰慘交集幸甚幸甚亡友存日側聞緒言以其先門在殯舊塋未祔將事啟卜指用早秋見託不才俾述銘誌手草行狀遺本猶存豈期逺日未臨長夜俄遘埋追逺之純心受終天之永酷幽㝠憤歎豈其可言南陽王公聞而傷之近賚錢二萬以濟所欲兄又不以人廢言克申後意則不腆之作刋就有期既往之魂瞑目無悔存歿所荷非二公而誰然後知燕王無以矜其弔骨魏妾不獨申其結草矣辭奉日逺係積難任帷珍重因還騎不宣名再拜





　　蕭茂挺文集
