　　欽定四庫全書　　　　　子部十四
　　提要
　　文子纘義十二卷　　　道家𩔖
　　〈臣〉等謹案文子纘義宋杜道堅撰道堅字南谷當塗人嘗為道士於武康計籌山之昇元觀其事蹟不見於志乗諸家書目亦多未載此書之名惟考牟巘陵陽集有為道堅所作序又別有計籌峯真率錄序稱洞微先生祖常主昇元觀席德夀宮錫之寳翰至今嵗某甲道堅實來上距祖君十二化然才百年云云案自髙宗內禪居德夀宮時下至景定壬戌正一百年則道堅當為理宗時人矣文子一書詞深義隱必藉訓釋以行自北魏以來為之注者有李暹徐靈府朱元三家暹及元注久亡靈府注雖僅存亦大半闕佚不備道堅因所居計籌山有文子故蹟慕其為人因裒輯衆解申以己意特為纘義一書其於道家微旨頗見領悟故詞意雖若平近而於文子晦奧之義多能疏通抉摘令讀者無鈎棘之患又所引舊説雖不標姓名而宋以前諸家之注湮沒不傳者實可藉以考見一二其有裨於本書者不少自元以來𫝊本甚稀獨永樂大典各韻中載有其文其精誠符言上德下德微明自然上義七篇首尾完備惟道原九守道德上仁上禮五篇纘義原本失載或為永樂大典傳寫所佚或道堅原未及注均難臆度今姑因其闕而仍各録其本文依篇分析釐為十有二卷書中所載字句與今世所傳明道濳堂刋本多所同異如符言篇求為而寧求為而治句明刋本作無為與上下文義全反又時之去不可追而援也句明刋本追誤作足字又夫氣者可以道而制也句明刋本作二氣者可道已而制也又微明篇聖人見福於重關之內句明刋本見字作先又下德篇帝者體隂陽即侵王者法四時即削二句明刋本於帝者王者下並衍不字均訛誤不可解不如此本之明順又符言篇故能以衆不勝成大勝者惟聖者能之二句明刋本脫下一句又能成王者必德勝者也句明刋本脫去德字又上義篇故天下可一也句明刋本一字下衍人字此𩔖甚多皆可以證明刋本之誤其他文義兩通者尤不可勝數蓋道堅生當宋季猶及見諸家善本今本書雖久為後人所譌誤而幸此遺編尚在得據以訂正其是非是尤可為寳貴矣乾隆四十二年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　文子纘義原序
　　禹受計於會稽會稽者會計也武康計籌山因計然嘗度地於此而得名然其義固有所本范蠡師計然見於史記顔師古以為與孔子同時是也其書曰文子者有與平王問答語徐靈府遂以為周平王時人則誤甚劉向著録文子書九篇耳李暹所註乃十二篇疑不能無附託其間或謂乃楚之平王楚越相強平王時楚事日非子胥既奔吳而計然亦去楚間道適越耶不可考矣南谷杜君辯博而篤實恬靜而疏通其能可以用世而其志果於遯世雖嘗領閒臺珍館亦復捨去築披雲之菴於計籌山上燕處從容取文子書及其事之散見他書者會稡而刻之三代古書遺跡一旦震發於湮沒之餘眞山林一大竒事予觀自昔財計之臣鮮有能自全者計然之策范蠡略用之於越十年生聚既以報呉乃飄然逺隱竟免於烏喙之毒手而圖謀相便計然乃神仙得道人〈原缺二字〉已蓋計然嘗受於老子者也夫善計不用籌策此豈區區廢居操縱從事於鞭筭之末乎不貴難得之貨不舍儉且嗇不以不足奉有餘生財而不有成功而不居若是者蓋幾乎道固已超然於利害禍福之外而世之壅利專利者往往違天時竭地利自謂以心計析秋毫不知正犯道家之所深忌祗以自貽殃禍覆轍相尋曾莫之悟可歎也南谷嘗註老子得其宗㫖又稡此書俾與師說並行其警世切矣學者合而觀之可也雖然書徒糟粕曠洞遐想泬寥虛閒胸中繫累雲掃霧除豈不一快然者哉又安得從南谷君登籌峰望𤣥墟求鴟夷子所以泛湖之處陵陽牟巘撰





