　　欽定四庫全書　　　　　集部八
　　鄱陽五家集　　　　　　總集類
　　提要
　　〈臣〉等謹案鄱陽五家集十五巻
　　國朝史簡編簡字文令鄱陽人是編輯其鄉人之詩自宋末至明初凡五家一曰芳洲集三巻黎廷瑞撰廷瑞字祥仲宋咸淳辛未進士授廸功郎肇慶府司法㕘軍二曰樂庵遺稿二巻吳存撰存字仲退延祐元年舉於鄉官至饒州路鄱陽縣主簿三曰松巢漫稿三巻徐瑞撰瑞字山玉號松巢宋末入元初人嘗為鄱邑書院山長集末附其從子孜詩三十六首曰仰山集四曰寓菴詩集二巻葉蘭撰蘭字楚庭號醉漁元太常禮儀院奉禮郎明太祖召之投水卒末附葉徳新僅存詩一巻徳新名懋蘭之父也元時官嘉興路總管五曰春雨軒集四巻劉炳撰炳字彥昺明初任中書典籖出為大都督府掌記所録以詩為主間亦載詩餘及雜賦考五家之中惟彥昺全集有傳本已著於録其餘四家及所附録則刋本殊稀頗賴此刻以存其詩大都諧雅可誦非誇飾風土濫盈巻帙者比也葉懋為葉蘭之父而其詩附刻蘭詩後葢用黃庭堅集附刻伐檀集之例今亦姑存之焉乾隆四十五年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




