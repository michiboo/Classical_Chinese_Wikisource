
通典卷第一百十
禮七十開元禮纂類五吉禮二
皇帝季秋大享於明堂攝事附
陳設省牲器鑾駕出宮奠玉帛進熟
皇帝立春祀青帝於東郊立夏祀赤帝於南郊季夏土王日祀
黃帝於南郊立秋祀白帝於西郊立冬祀黑帝於北郊及攝事並附
齋戒陳設省牲器鑾駕出宮奠玉帛進熟
皇帝臘日百神於南郊攝事附
齋戒陳設鑾駕出宮奠玉帛進熟鑾駕還宮
皇帝季秋大享於明堂攝事附
將祀，有司卜日如別儀。前祀七日，戒誓百官，皇帝散齋、致齋，並如圓丘儀。祀官齋戒同。
陳設
前祀三日，尚舍直長施大次於明堂東門之外道北，尚舍奉御鋪御座。守宮設文武侍臣次於大次之後，文官在左，武官在右，俱南向。諸祀官次於璧水東門之外道南，從祀官文官九品以上於祀官之東，東方、南方蕃客又於其東，俱重行，每等異位，北向西上。介公、酅公於璧水西門之外道南，武官九品以上於介公、酅公西，西方、北方蕃客又於其西，俱重行，每等異位，北向東上。褒聖侯於文官三品之下。若有諸州使人，分方各位於文武官之後。攝事無大次以下儀，守宮設祀官、公卿以下次於璧水東門外道南，北向西上。設陳饌幔於璧水東門之內道北，南向。
前祀二日，太樂令設宮懸之樂於明堂前庭，如圓丘之儀。右校清掃明堂內外。郊社令積柴於燎壇，其壇於樂懸之南。方一丈，高丈二尺，開上，南出戶，方六尺。
前祀一日，奉禮設御位於堂之東南，西向。設祀官、公卿位於東門之內道南，攝事設祀官、公卿位於明堂東南。執事者位於公卿之後，近南，每等異位，俱重行，西面北上。設御史位於堂下，一位在東南，西向，一位在西南，東向，令史各陪其後。設奉禮位於樂懸東北，贊者二人在南，差退，俱西向。設協律郎位於堂上午陛之西，東向。設太樂令位於北縣之閒，攝事於此下便設望燎位於柴壇之北，南向，無太祝以下至褒聖侯之位也。太祝奉玉帛位於柴壇之南，皆北向。設從祀文官九品以上位於執事之南，東方、南方蕃客又於其南，俱每等異位，重行，西面北上。介公、酅公位於西門之內，道南，武官九品以上於介公、酅公之後，西方、北方蕃客於武官之南，俱每等異位，重行，東面北上。其褒聖侯於文武三品之下。若有諸州使人，分方位各於文武之後。又設祀官及從祀群官等門外位於東門外道南，皆如設次之式。設牲牓於東門之外，當門，西向南上，牲數如雩祀之儀。設酒樽之位於明堂之上下：昊天上帝太樽二，著樽二，犧樽二，山罍二，在室內神座之左。象樽二，壺樽二，山罍二，在堂下東南，西向。配帝著樽二，犧樽二，象樽二，罍二，在堂上神座之左。五方帝各太樽二，著樽二，犧樽二，罍一，各於室內神座之左，內向。五帝各著樽二，在堂上，各於神座之左，俱內向。五官各象樽二，在階下，皆於神座之左，俱右向。堂上之樽皆於坫，階下之樽皆藉以席，俱加勺、，設爵於樽下。設御洗於東階東南，攝事設祝官洗。亞獻之洗又於東南，俱北向，罍水在洗東，篚在洗西，南肆。篚實以巾、爵。設五官罍洗篚，各於酒樽之左，俱右向。其執樽罍篚者，各位於其後。各設玉幣之篚於堂之上下樽坫之閒。
祀日，未明五刻，太史令、郊社令升設昊天上帝神座於明堂太室之內中央，南向，席以稿秸。設睿宗大聖真皇帝神座於上帝之東南，西向，席以莞。設青帝於木室，西向；赤帝於火室，北向；黃帝於太室南戶之西，北向；白帝於金室，東向；黑帝於水室，南向：席皆以稿秸。設太昊、炎帝、軒轅、少昊、顓頊之座，各於五方帝之左，俱內向，差退。若非明堂五室，皆如雩祀圓丘設座之禮。設五官座於明堂之庭，各依其方，俱內向，席皆以莞。設神位各於座首。
省牲器如別儀。
鑾駕出宮如圓丘儀。
奠玉帛
祀日未明三刻，諸祀官各服其服。其設樽罍玉幣、升行掃除、門外位儀，舞人就位、皇帝出行宮之次、群官入就位、近侍臣陪從儀，並同圓丘。攝亦如圓丘攝事。
皇帝至版位，西向立。每立定，太常卿與博士退立於左。太常卿前奏稱：「請再拜。」退復位。皇帝再拜。奉禮曰：「眾官再拜。」眾官在位者皆再拜。
謁者引諸獻官俱詣東陛升堂，立於樽所。太祝與諸獻官皆跪取玉幣於篚，立於東南隅，西向北上。五方帝、五配帝太祝立於西南隅，東向北上。五方帝、五帝、五官諸太祝及獻官又取幣於篚立於樽所。
太常卿引皇帝，太和之樂作，皇帝每行，皆振太和之樂。皇帝升自南陛，侍中、中書令以下及左右侍衛量人從升，以下皆如之。攝則謁者引太尉升南陛，奠玉帛。皇帝升堂，北面立，樂止。太祝加玉於幣以授侍中，侍中奉玉帛西向進，皇帝搢鎮珪，受玉帛。凡受物皆搢鎮珪，奠訖，執珪，俛伏，興。登歌，作肅和之樂，以大呂之均。太常卿引皇帝進，北向跪奠於昊天上帝神座前，俛伏，興，太常卿引皇帝立於南方，北面。五方帝之太祝奉玉帛，各奠於神座，還樽所。皇帝再拜訖，太祝又以配帝之幣授侍中，攝事皆謁者贊授太尉，上下皆然。侍中奉幣西向進，皇帝受幣，太常卿引皇帝進，東面跪，奠於睿宗大聖真皇帝神座前，俛伏，興，太常卿引皇帝立於東方，西向。五帝之獻官各奠幣於神座，各還；五官之祝次奠幣神座，各還樽所。皇帝再拜訖，登歌止。太常卿引皇帝，樂作，皇帝降自南陛，還版位，西向立，樂止。
初群官拜訖，祝史皆奉毛血之豆立於堂下，於登歌止，祝史奉毛血各由其階升，諸太祝迎取於堂上，俱進奠於神座，諸太祝與祝史退立於樽所。
進熟
皇帝既升奠玉帛，其設饌盥洗樽爵，一如圓丘之儀。攝則太尉既升奠。
太常卿引皇帝立於南方，北向。太祝一人持版進於皇帝之右，西面跪讀祝文曰：「維某年歲次某月朔日，子嗣天子臣某敢昭告於攝事雲「天子臣某，謹遣太尉封臣名，敢昭告於」。昊天上帝：惟神覆燾群生，陶甄庶類，不言而信，普博無私。謹擇元辰，祗率恆禮，敬以玉帛犧齊，粢盛庶品，肅恭禋祀，式展誠敬，皇考睿宗大聖真皇帝配神作主，尚饗。」訖，興。皇帝再拜。初讀祝文訖，樂作，太祝進奠版於天帝神座前，還樽所，皇帝拜訖，樂止。太常卿引皇帝詣配帝酒樽所，執樽者舉，侍中取爵於坫，進，皇帝受爵，侍中贊酌汎齊。訖，樂作，太常卿引皇帝，進睿宗大聖真皇帝座前，東向跪奠爵，俛伏，興，太常卿引皇帝立於東方，西向。謁者五人引五方帝之太祝詣罍洗盥水，俱取匏爵於坫，酌汎齊，各進奠於其神座前，還樽所，樂止。配帝太祝一人持版進於皇帝之左，北面跪讀祝文曰：「維某年歲次月朔日，孝子開元神武皇帝臣某，敢昭告於皇考睿宗大聖真皇帝：祗率舊章，肅恭恆禮，敬致禋祀於昊天上帝。惟皇考德光宇宙，道協乾元，申錫無疆，實膺嚴配。謹以制幣犧齊，粢盛庶品，肅恭明薦，侑神作主，尚饗。」訖，興。皇帝再拜。
初讀祝文訖，樂作，太祝進奠版於神座前，還樽所，皇帝拜訖，樂止。太常卿引皇帝南方北向立，樂作，其飲福、還宮，並如圓丘儀。攝事亦同雩祀攝事。
皇帝立春祀青帝於東郊立夏祀赤帝於南郊，季夏土王日，祀黃帝於南郊，立秋祀白帝於西郊，立冬祀黑帝於北郊及攝事並附。
齋戒攝事祀官齋戒如圓丘儀。
前祀七日，平明，太尉誓百官於尚書省曰：「某月某日，祀青帝於東郊，各揚其職，不供其事，國有常刑。」皇帝散齋四日，致齋三日，如圓丘儀。
陳設
前祀三日，尚舍直長施大次於外壝東門之內道北，南向，尚舍奉御鋪御座。攝事則衛尉設祀官、公卿以下次於道南，北向西上。衛尉設陳饌幔於內壝東門之外道南，北向。設文武侍臣次。又設祀官及從祀群官、諸州使、蕃客等次。
前祀二日，太樂令設宮懸之樂於壇南內壝之內，設歌鐘歌磬於壇上，各如圓丘之儀。右校掃除壇之內外。郊社令積柴於燎壇，其壇於樂懸之南，外壝之內。攝事則其壇於神壇之左，內壝之外。方一丈，高丈二尺，開上，南出戶，方六尺。
前祀一日，奉禮設御位在壇之東南，西向。攝事則設祀官、公卿位於內壝東門之內道北，執事位於道南，每等異位，重行西向，以北為上。設望燎位於柴壇之北，南向。設祀官、公卿位於內壝東門之外道南，分獻之官於公卿之南，執事位於其後。設祀官及從祀群官位及門外等位，一如圓丘。攝事則御史位於壇上。設牲牓於東壝之外，當門西向；配帝牲牓少退，南上。設廩犧令位於牲西南，史陪其後，俱北向。設諸太祝位於牲東，各當牲後，祝史陪其後，俱西向。設太常卿省牲位於牲前，近北，南向。設青帝夏赤帝，季夏黃帝，秋白帝，冬黑帝。酒樽於壇之上下：太樽二，著樽二，犧樽二，罍二，在壇上，於東南隅，北向；象樽二，壺樽二，山罍二，在壇下，皆於南陛之東，北向西上。設配帝著樽二，犧樽二，象樽二，罍一，在壇上，於青帝酒樽之東，北向西上。歲星、三辰、句芒氏夏祝融，季夏后土，秋蓐收，冬玄冥。以下放此。俱象樽二，各設於神座之左，皆右向；七宿壺樽二，設於神座之右而左向。上帝、配帝之樽置於坫，星辰以下樽藉以席，皆加勺、，設爵於樽下。設御洗於壇南陛東南，亞獻之洗又於東南，俱北向。罍水在洗東，篚在洗西，南肆。篚實以巾、爵。設星辰以下罍洗篚各於其方陛道之左，俱內向，執樽罍篚者各於其後。又設玉幣之篚於壇上下樽坫之所。
祀日未明五刻，太史令、郊社令設青帝靈威仰神位赤帝赤熛怒，黃帝含樞紐，白帝白招拒，黑帝協光紀。於壇上北方，南向，席以稿秸。設帝太昊氏神座夏神農，季夏軒轅，秋則少昊，冬顓頊。以下倣此。於東方，西向，席以莞。設歲星、三辰之座於壇之東北，七宿之座於壇之西北，各於壇下南向相對為首；設句芒氏之座於壇之東南，西向。席皆莞。設神位各於座首。
省牲器如別儀。
鑾駕出宮如圓丘儀。
奠玉帛
祀日，未明三刻，諸祀官各服其服。郊社令、良醞令各率其屬入實樽罍玉幣。凡六樽之次，太樽為上，實以汎齊；著樽次之，實以醴齊；犧樽次之，實以盎齊；象樽次之，實以醍齊；壼樽次之，實以沈齊；山罍下，實以三酒。配帝著樽為上，實以汎齊；犧樽次之，實以醴齊；象樽次之，實以盎齊。其歲星、三辰、句芒氏之象樽，俱實以醍齊；七宿之壼樽，俱實以沈齊。玄酒各實於五齊之上樽。禮神之玉，東方以青珪，南方以赤璋，中央以黃琮，西方以騶虞，北方以玄璜。其幣各隨方色，長丈八尺。太官令帥進饌者實籩豆簠簋，入設於內壝東門之外饌幔內。
未明二刻，奉禮帥贊者先入就位，贊引引御史、博士、諸太祝及令史、祝史與執樽罍篚者，入自東壝門，當壇南重行，北面西上。立定，奉禮曰：「再拜。」贊者承傳，御史以下皆再拜。訖，執樽罍篚者各就位。贊引引御史、博士、諸太祝詣卯陛升，行掃除於上，令史、祝史行掃除於下。訖，引就位。
車駕將至，謁者、贊引引祀官，通事舍人分引從祀群官、諸方客使先置者，各就門外位。
駕至大次門外，迴輅南向。將軍降，立於輅右。侍中進，當鑾駕前跪，奏稱：「侍中臣某言，請降輅。」俛伏，興，還侍位。皇帝降輅之大次。通事舍人各引文武九品以上從祀之官皆就壝外位。攝則無「車駕將至」下至「壝外位」儀。太樂令帥工人、二舞次入就位，文舞入陳於懸內，武舞立於懸南道西。謁者引司空入行掃除訖，出復位如常儀。
皇帝停大次半刻頃，通事舍人、贊引各引從祀群官、介公、酅公、諸方客使先入就位。太常博士引太常卿立於大次門外，當門北向。
侍中版奏：「外辦。」攝則初司空入，謁者引祀官，贊引引執事，俱就門外位，司空掃除訖，各引入就位，贊再拜，謁者進太尉之左白「有司謹具請行事」。無「皇帝停大次」下至「太常卿奏謹具」儀。皇帝服大裘而冕，夏服袞冕。出次，華蓋侍衛如常儀。博士引太常卿，太常卿引皇帝，凡太常卿前導，皆博士先引。至內壝門外。殿中監進大珪，尚衣奉御又以鎮珪授殿中監，殿中監受，進。皇帝搢大珪，執鎮珪，華蓋仗衛停於門外，近侍者從入如常，謁者引禮部尚書、太常少卿陪從如常儀。皇帝至版位，西向立。每立定，太常卿、博士即立於左。謁者、贊引各引祀官次入就位。立定，太常卿前奏稱：「
請再拜。」退復位。皇帝再拜。奉禮曰：「眾官再拜。」眾官在位者皆再拜。其先拜者不拜。
太常卿前奏：「有司謹具，請行事。」退復位。協律郎跪，俛伏，舉麾，鼓柷，奏角音，夏徵音，季夏宮音，秋商音，冬羽音。乃以黃鍾之均，作文舞之舞樂六成，偃麾，戛敔，樂止。太常卿前奏稱：「請再拜。」退復位。皇帝再拜。攝事拜。奉禮曰：「眾官再拜。」眾官在位者皆再拜。
上下諸太祝俱取玉幣於篚，各立於樽所。其奠玉幣及毛血，並如圓丘儀。攝則太尉為初獻，受玉幣，登歌，作肅和之樂，餘亦如圓丘攝事之儀。
進熟
皇帝既升奠玉帛，其設饌盥洗奠，皆如圓丘之儀。攝事如圓丘攝事儀。
太祝持版進於神座之右，東向跪，讀祝文曰：「維某年歲次某月朔某日，子嗣天子臣某，攝事雲「嗣天子之臣某，謹遣太尉封臣名」。敢昭告於青帝靈威仰：獻春伊始，時惟發生，品物昭蘇，式遵恆禮，敬以玉帛犧齊，粢盛庶品，肅恭燔祀，暢茲和德，帝太昊氏配神作主，尚饗。」訖，興。夏雲「昭告於赤帝赤熛怒，朱明戒序，長嬴馭節，庶品蕃碩，用遵恆典，敬以玉帛犧齊，粢盛庶品，恭敬禋祀，肅昭養德，帝神農氏配神作主」。季夏雲「黃帝含樞紐，爰茲溽暑，實惟土潤，戊己統位，黃鍾在宮，敬以玉帛犧齊，粢盛庶品，恭備燔祀，式虔厚德，帝軒轅氏配神作主」。秋雲「白帝白招拒，素秋伊始，品物收成，祗率舊章，展其恆禮云云，帝少昊氏配神作主」。冬云：「黑帝協光紀，玄冥戒序，庶類安寧，資此積歲，祗率恆典云云，帝顓頊氏配神作主」。皇帝再拜。初讀祝文訖，樂作，太祝進奠版於神座前，興，還樽所，皇帝拜訖，樂止。
太常卿引皇帝詣配帝酒樽所，執樽者舉，侍中取爵於坫，進，皇帝受爵，侍中贊酌汎齊。訖，樂作，太常卿引皇帝進，當太昊氏神座前，東向跪，奠爵，俛伏，興，太常卿引皇帝少退，東向立，樂止。太祝持版進於神座之左，北面跪讀祝文曰：「維某年歲次某月朔日，子開元神武皇帝臣某，敢昭告於帝太昊氏：爰始立春，盛德在木，用致燔燎於青帝靈威仰。惟帝布茲仁政，功協上玄，謹以制幣犧齊，粢盛庶品，備茲明薦，配神作主，尚饗。」訖，興。夏雲「昭告於帝神農氏，時惟孟夏，火德方融，用致明禋於赤帝赤熛怒。惟帝表功協德，允斯作對，謹以制幣犧齊，粢盛庶品，式陳明薦，配神作主」。季夏雲「告於帝軒轅氏，時惟季夏，位膺土德，式奉明禋於黃帝含樞紐。惟帝功施厚地，道合上玄，謹以」云云。秋雲「告於帝少昊氏，時惟立秋，金德在馭，用致燔燎於白帝白招拒。惟帝立茲義政，協此神功，謹以」云云。冬雲「告於帝顓頊氏，時惟立冬，水德在馭，用致禋燎於黑帝協光紀。惟帝道合乾元，允茲升配，謹以」云云。
其飲福及亞獻、終獻至還宮，並同圓丘。攝事同圓丘攝事。
皇帝臘日百神於南郊攝事附
齋戒如圓丘儀。從祀官及攝事齋戒並如前儀。
陳設
前三日，尚舍直長施大次於外壝東門之內道北，南向，尚舍奉御鋪御座。攝事，衛尉設祀官、公卿以下次於東壝之外道南，北向，以西為上。衛尉設陳饌幔於內壝東門西門之外，道東，西向。東方南方之饌，陳於東門外，西方之饌陳於西門外，北方之饌陳於北門之外。設文武侍臣次。又設祀官及從祀群官、諸州使人、蕃客等次。攝則無文武侍臣、蕃客等次。
前二日，太樂令設宮懸歌鐘歌磬，如圓丘之儀。右校掃除壇之內外。郊社令積柴於燎壇，其壇於神壇之左，內壝之外。方八尺，高一丈，開上，南出戶，方三尺。右校為瘞埳於壇之壬地，內壝之外，方深取足容物，南出陛。
前一日，奉禮設御座及望燎位，祀官、從祀群官、諸州使人、蕃客等位於壝門外，皆如圓丘之儀。攝事如圓丘之儀。設日月酒樽之位。大明太樽二，著樽二，罍一，在壇上，於東南隅，北向；夜明太樽二，著樽二，罍一，在壇上，於西南隅，北向。神農氏、伊耆氏各著樽二，各於其壇上。五星、五官、后稷各象樽二，七宿、田畯、龍麟、朱鳥、騶虞、玄武等各壺樽二，麟羽臝毛介等散樽二，俱設於神座之左而右向。五方岳鎮海瀆俱山樽二，山林川澤俱蜃樽二，丘陵、墳衍、原隰、井泉、水墉、坊、郵表畷、於菟、貓等俱散樽二，各設於神座之右而左向。伊耆氏以上之樽置於坫，星辰以下之樽藉以席，皆加勺、，設爵於樽下。設御洗於壇南陛東南，亞獻之洗又於東南，北向，罍水在洗東，篚在洗西，南肆。篚實以巾、爵設分獻罍洗篚各於其方陛道之左右，俱內向。執罍洗篚者，各立於樽罍篚之後。各設玉幣之篚於壇之上下樽坫之所。晡後，謁者引光祿卿詣廚視濯溉，又謁者引諸祀官詣廚省饌具，訖，還齋所。
日，未明十刻，太官令帥宰人以鸞刀割牲，祝史以豆取毛血置於饌所，遂烹牲。日青牲一，月白牲一，其餘方各少牢一。未明五刻，太史令、郊社令升設日月神座於壇上，大明於北方，少東，夜明於大明之西，俱南向，席皆以稿秸。神農、伊耆神座各於其壇上，俱內向。設后稷氏神座於壇東，西向。設五官、田畯之座各於其方。設五星、十二次、二十八宿、五官、岳鎮、海瀆、山林、川澤、丘陵、墳衍、原隰、井泉神座各於其方之壇。其五方神獸、鱗、羽、臝、毛、介、水墉、坊、郵表畷、於菟、貓等之座各於其方壇之後。俱內向，相對為首。自神農、伊耆以下百九十座，席皆以莞，設神位各於座首。
鑾駕出宮如圓丘儀。
奠玉帛
日未明三刻，諸祀官各服其服。郊社令、良醞令各帥其屬入實樽罍玉幣。凡樽之次，太樽為上，實以醴齊；著樽次之，實以盎齊。神農、伊耆氏之著樽，實以盎齊；五星、三辰、五官、后稷、田畯之象樽，俱實以醍齊；七宿之壼樽，實以沈齊；五方岳鎮海瀆之山樽，實以醍齊；山林川澤之蜃樽，實以沈齊；丘陵以下之散樽，實以清酒。玄酒各實於諸座之上樽。禮神之玉，大明、夜明以珪璧。大明之幣以青，夜明以白，神農氏幣以赤，伊耆氏幣以玄，五星以下之幣各從方色。太官令帥進饌者實諸籩豆簠簋，各設於內壝之外饌幔內。
其日未明二刻，奠玉幣毛血等如圓丘儀。皇帝服玄冕出次。壇上神位大明夜明。鼓柷，作無射、夷則，奏永和，蕤賓、姑洗、太蔟奏順和，黃鐘奏元和，凡六均，均一成，俱以文舞。攝事如圓丘之攝事儀。
進熟
皇帝既升奠玉帛，其設饌盥洗奠爵，並如圓丘儀。攝事亦同。
太祝持版進於神座之左，西面跪讀祝文曰：「維某年歲次月朔日，子嗣天子臣某，攝則雲「謹遣太尉封臣名」，以下改皇帝為太尉。皆謁者贊引。敢昭告於大明：惟神晷耀千里，精烜萬物，覺寤黎蒸，化成品彙。今璇璣齊運，玉燭和平，六府孔脩，百禮斯洽。謹以玉帛犧齊，粢盛庶品，致其燔燎，尚饗。」訖，興。皇帝再拜。初讀祝文訖，樂作，太祝進，跪奠版於神座，興，還樽所，皇帝再拜訖，樂止。
太常卿引皇帝詣夜明樽所，執樽者舉，侍中取匏爵於坫，進，皇帝受爵，侍中贊酌醴齊訖，樂作；太常卿引皇帝進夜明神座前，北向跪，奠爵，俛伏，興，太常卿引皇帝少退，北向立，樂止。太祝持版進於神座之右，東面跪讀祝文曰：「維某年歲次月朔日，子嗣天子臣某，敢昭告於夜明：惟神貞此光華，恆茲盈減，表斯寒暑，節以運行，對時育物，登成是賴。豐年之報，式備恆禮。謹以制幣犧齊，粢盛庶品，致其燔燎，尚饗。」訖，興。皇帝再拜。讀祝文訖，樂作，太祝進，跪奠版於神座，興，還樽所，皇帝拜訖，樂止。
太常卿引皇帝少退，當兩座前，北向立，樂作，其飲福受胙並如圓丘儀。
皇帝獻將畢，謁者引太尉攝則謁者引太常卿。以下倣此。詣罍洗，盥手、洗匏爵訖，謁者引太尉自東陛升壇，詣大明著樽所，執樽者舉，太尉酌盎齊，武舞作，謁者引太尉進大明神座前，北向跪奠爵，興，謁者引太尉少退，再拜。謁者引太尉詣夜明樽所，取匏爵於坫，執樽者舉，太尉酌盎齊訖，謁者引太尉進夜明神座前，北向跪奠爵，興，謁者引太尉少退，再拜。謁者引太尉少東，當兩座前，北向立，太尉再拜，受爵，跪，祭酒，遂飲，卒爵，太祝進受爵，復於坫，太尉興，再拜。謁者引太尉降復位。
初太尉獻將畢，謁者引光祿卿攝事同以光祿卿為終獻。詣罍洗，盥手洗匏爵，升酌盎齊，終獻如亞獻之儀。
初亞獻升壇，謁者二人分引獻官詣罍洗，盥手，洗爵，酌酒，一獻帝伊耆氏，一獻神農氏，跪奠爵神座前，俛伏，興，向神立，太祝持版進於神座之右，跪讀祝文訖，興，獻官再拜訖，謁者引降還本位。
初伊耆氏獻官將升，謁者五人各引獻官詣分獻罍洗，盥手洗爵，詣酒樽所酌酒，一獻歲星，一獻熒惑，一獻鎮星，一獻太白，一獻辰星，各奠於神座，少退，向神立。於獻官奠訖，三辰七宿皆祝史助奠，相次俱畢。太祝各持版進於神座之右，跪讀祝文訖，興，凡讀祝文，每一番獻酒，從東方祝文為始。讀祝訖，次南方，次西方，次北方。餘神亦同也。獻官再拜訖，太祝各進奠版於神座前，還樽所。
謁者遂引五星等獻官詣罍洗，盥手洗爵，各詣酒樽所酌酒，一獻東岳，一獻南嶽，一獻中嶽，一獻西嶽，一獻北嶽，俱奠於神座，少退，向神立。岳鎮、海瀆、山林、川澤、丘陵、墳衍、原隰、井泉皆祝史助奠，相次俱畢。太祝持版進神座之右，跪讀祝文訖，興，獻官再拜訖，太祝奠版於神座，還樽所。謁者各引獻官還本位。
初酌岳鎮酒，贊引五人各引獻官詣罍洗盥洗，詣酒樽所酌酒，一獻句芒氏，一獻祝融氏，一獻后土氏，一獻蓐收氏，一獻玄冥氏。后稷、田畯等各祝史助奠訖，祝史持版進神座之右，跪讀祝文訖，興，餘與東方同，唯無后稷。獻官拜訖，祝史奠版於神座。
贊引遂引五官獻官等詣罍洗盥洗，詣酒樽所酌酒，分獻五靈。其鱗、羽、臝、毛、介、貓、於菟、坊、水墉、昆蟲等皆齋郎助奠，相次俱畢。祝史持版跪讀祝文訖，興，獻官拜訖，奠版，各引還本位。武舞六成，樂止。
舞獻俱畢，上下諸祝各進徹豆，還樽所。徹者，籩豆各一少移故處。奉禮曰：「賜胙。」贊者唱：「眾官再拜。」眾官在位皆再拜。已飲福受胙者不拜。元和之樂作，太常卿前奏稱：「請再拜。」退位。皇帝再拜。奉禮曰：「眾官再拜。」在位者皆再拜。樂一成，止。
太常卿前奏：「請就望燎位。」攝事，謁者引太尉就望燎位。太常卿引皇帝，樂作，皇帝就望燎位，南向立，樂止。於群官將拜，上下諸祝各執篚進神座前，跪，取玉帛、祝版，齋郎以俎載牲體、稷黍飯、爵酒，各由其陛降壇南行，經懸內，當柴壇南，東行，自南陛登柴壇，以玉幣、饌物、祝版置於柴上戶內，諸祝以星辰七宿以上之禮幣皆從燎。神農、伊耆氏、岳鎮以下諸祝俱詣瘞埳，以玉幣饌物置於埳。訖，奉禮曰：「可燎。」東西面各六人炬燎。初唱可燎，埳東西廂各四人窴土。火半柴，太常卿前奏：「禮畢。」攝事，謁者白禮畢。
太常卿引皇帝還大次，樂作，皇帝出中壝門，殿中監前受鎮珪，以授尚衣奉御，殿中監又前受大珪，華蓋侍衛如常儀，皇帝入次，樂止。
謁者、贊引各引祀官，通事舍人分引從祀群官、諸國客使以次出。贊引引御史以下俱復執事位。立定，奉禮曰：「再拜。」御史以下皆再拜，贊引引出。工人、二舞以次出。其神農以下祝版，燔於齋所。
鑾駕還宮如圓丘之儀。
伊耆氏祝文曰：「維某年歲次月朔日，子嗣開元神武皇帝諱，謹遣具位臣姓名，敢昭告於帝伊耆氏：惟帝體仁尚義，崇本念功，爰創嘉祀，息農饗物。今九土攸宜，百穀豐稔，備茲八，大旅四方。謹以制幣犧齊，粢盛庶品，明薦於帝，尚饗。」
神農氏祝文曰：「維某年歲次月朔日，子嗣開元神武皇帝諱，謹遣具位臣姓名，敢昭告於帝神農氏：惟帝肇興播植，粒此黎元。今時和歲稔，神功是賴。謹以制幣犧齊，粢盛庶品，明薦於帝，尚饗。」
東方歲星祝文曰：「維某年歲次月朔日，子嗣天子諱謹遣具位臣姓名，敢昭告於東方歲星七宿：惟神列位垂象，協贊穹蒼，昭晰群生，蕃阜庶類。今時和歲稔，恆禮是率，謹陳嘉薦，庶神饗之。」南方、中央、西方、北方準此。
東方岳鎮海瀆祝文曰：「維某年歲次月朔日，子嗣天子諱謹遣具位臣姓名，敢昭告於東方岳鎮海瀆：惟神宣導坤儀，興降雲雨，亭毒庶品，實賴滋液。年穀順成，用通大，謹薦嘉祀，溥及一方，山林川澤，丘陵墳衍，原隰井泉，庶神咸饗。」南方、西方、北方準此。
句芒氏祝文曰：「維某年歲次月朔日，子嗣開元神武皇帝諱，謹遣具位臣姓名，敢昭告於句芒氏：惟神贊陽出滯，發生品物，萌者畢達，仁德以宣，用陳明薦，神其臨饗。」
后稷氏祝文曰：「維某年歲次月朔日，子嗣開元神武皇帝諱，謹遣具位臣姓名，敢昭告於后稷氏：惟神誕降嘉種，播茲百穀，蒸庶以粒，乂此萬邦，爰及田畯，實勸農穡，謹薦明祀，庶神饗之。」
祝融氏祝文曰：「維某年歲次月朔日，子嗣開元神武皇帝諱，謹遣具位臣姓名，敢昭告於祝融氏：惟神典司火正，淳曜昭明，式贊南訛，厥功以致，豐年之薦，庶神臨饗。」
后土氏祝文曰：「維某年歲次月朔日，子嗣開元神武皇帝諱，謹遣具位臣姓名，敢昭告於后土氏：惟神式贊黃道，典司土正，居中執信，是興稼穡，年穀既登，庶饗嘉薦。」
蓐收氏祝文曰：「維某年歲次月朔日，子嗣開元神武皇帝諱，謹遣具位臣姓名，敢昭告於蓐收氏：惟神典司金正，式贊西成，執矩懷莊，尚義趨力，豐年之報，饗茲嘉祀。」
玄冥氏祝文曰：「維某年歲次月朔日，子嗣開元神武皇帝諱，謹遣具位臣姓名，敢昭告於玄冥氏：惟神典司水正，贊序幽都，厥務安寧，積藏斯在，豐年之祀，庶饗明薦。」
蒼龍祝文曰：「維某年歲次月朔日，子嗣天子諱，謹遣具位臣姓名，敢昭告於蒼龍之神：惟神體備幽明，質兼小大，實為鱗長，贊明造物，歲稔年登，寔資弭患。式陳嘉薦，百靈是屬。爰集東方鱗羽臝毛介眾族，貓、於菟、坊、水墉、昆蟲諸神咸饗。」其朱鳥、騶虞、玄武祝文首尾，並與此同。麟祝文發首亦同。
朱鳥之神：「惟神肇自火精，冠茲羽族，輔時宣化，效祥蹈禮，年和歲稔，有賴厥功。」
麟之神：「惟神體信為質，惟和是歸，作長毛宗，表靈玉牒，年穀豐稔，寔資宣助，式陳嘉薦，庶神臨饗。」
騶虞之神：「惟神性履至仁，稟靈金宿，贊育生類，實參利物，爰茲報功，用率恆祀。」
玄武之神：「惟神誕稟辰精，長茲介族，先知稱貴，誠行攸底，伊此豐年，有憑宜慶。」
