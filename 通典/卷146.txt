
通典卷第一百四十六
樂六
清樂坐立部伎四方樂
散樂隋以前謂之百戲前代雜樂
清樂
清樂者，其始即清商三調是也，並漢氏以來舊曲。樂器形制，並歌章古調，與魏三祖所作者，皆備於史籍。屬晉朝遷播，夷羯竊據，其音分散。苻永固平張氏，於涼州得之。宋武平關中，因而入南，不復存於內地。及隋平陳後獲之。文帝聽之，善其節奏，曰：「此華夏正聲也。昔因永嘉，流於江外，我受天明命，今復會同。雖賞逐時遷，而古致猶在。可以此為本，微更損益，去其哀怨，考而補之。以新定呂律，更造樂器。」因置清商署，總謂之清樂。
先遭梁、陳亡亂，而所存蓋。隋室以來，日益淪缺。大唐武太后之時，猶六十三曲。今其辭存者有：白雪、公莫、巴渝、明君、明之君、鐸舞、白鳩、白紵、子夜、吳聲四時歌、前溪、阿子歡聞、團扇、懊壟、長史變、督護、讀曲、烏夜啼、石城、莫愁、襄陽、棲烏夜飛、估客、楊叛、雅歌、驍壺、常林歡、三洲採桑、春江花月夜、玉樹後庭花、堂堂、泛龍舟等共三十二曲。明之君、雅歌各二首，四時歌四首，合三十七曲。其吳聲四時歌、雜歌、春江花月夜並未詳所起，餘具前歌舞雜曲之篇。又七曲有聲無辭：上林、鳳雛、平調、清調、瑟調、平折、命嘯，通前為四十四曲存焉。
當江南之時，巾舞、白紵、巴渝等，衣服各異。梁以前，舞人並十二人，梁武省之，咸用八人而已。令工人平巾幘，緋褶。舞四人，碧輕紗衣，裙襦大袖，畫雲鳳之狀，漆鬟髻，飾以金銅雜花，狀如雀釵，錦履。舞容閑婉，曲有姿態。沈約宋書惡江左諸曲哇淫，至今其聲調猶然。觀其政已亂，其俗已淫，既怨且思矣，而從容雅緩，猶有古士君子之遺風，他樂則莫與為比。樂用鐘一架，磬一架，琴一，一絃琴一，瑟一，秦琵琶一，臥箜篌一，築一，箏一，節鼓一，笙二，笛二，簫二，篪二，葉一，歌二。
自長安以後，朝廷不重古曲，工伎轉缺，能合於管絃者，唯明君、楊叛、驍壺、春歌、秋歌、白雪、堂堂、春江花月夜等八曲。舊樂章多或數百言，武太后時明君尚能四十言，今所傳二十六言，就之訛失，與吳音轉遠。劉貺以為宜取吳人使之傳習。開元中，有歌工李郎子。郎子北人，聲調已失，雲學於俞才生。才生，江都人也。自郎子亡後，清樂之歌闕焉。又聞清樂唯雅歌一曲，辭典而音雅，閱舊記，其辭信典。
自周、隋以來，管絃雜曲將數百曲，多用西涼樂，鼓舞曲多用龜茲樂，其曲度皆時俗所知也。唯彈琴家猶傳楚、漢舊聲及清調、琴調，蔡邕五弄、楚調四弄調，謂之「九弄」，雅聲獨存。非朝廷郊廟所用，故不載。
昔唐虞訖三代，舞用國子，欲其早習於道也；樂用瞽師，謂其專一也。漢魏以來，皆以國之賤隸為之，唯雅舞尚選用良家子。國家每歲閱司農戶，容儀端正者歸太樂，與前代樂戶總名「音聲人」。歷代滋多，至有萬數。
坐立部伎
安樂，後周武帝平齊所作也。行列方正，象城郭，周代謂之城舞。舞者八十人，刻木為面，狗喙獸耳，以金飾之，垂線為髮，畫襖皮帽，舞蹈姿制猶作羌胡狀。
太平樂，亦謂之五方師子舞。師子摯獸，出於西南夷天竺、師子等國。綴毛為衣，象其俛仰馴狎之容。二人持繩拂，為習弄之狀。五師子各依其方色，百四十人歌太平樂，舞抃以從之，服飾皆作崑崙象。
破陣樂，大唐所造也。太宗為秦王時，征伐四方，人間歌謠有秦王破陣樂之曲。及即位，貞觀七年，製破陣樂舞圖：左圓右方，先偏後伍，魚麗鵝鸛，箕張翼舒，交錯屈伸，首尾迴互，以象戰陳之形。令起居郎呂才依圖教樂工百二十人，被甲執戟而習之。凡為三變，每變為四陣，有來往疾徐擊刺之象，以應歌節。數日而就。發揚蹈厲，聲韻慷慨。歌和雲「秦王破陣樂」。饗宴奏之。太宗謂侍臣曰：「朕昔在藩邸，屢有征伐，人間遂有此歌，豈意今日登於雅樂。然其發揚蹈厲，雖異文容，功業由之，致有今日，所以被於樂章，示不忘於本也。」右僕射封德彝進曰：「陛下以聖武戡難，立極安人，功成化定，陳樂象德，實弘濟之盛烈，為將來之壯觀。文容習儀，豈得為比。」太宗曰：「朕雖以武功定天下，終當以文德綏海內。文武之道，各隨其時。公謂文容不如蹈厲，斯為過矣。」其後，若殿廷奏，天子避位，公卿以下坐宴者皆興焉。
慶善樂，亦大唐造也。太宗生於武功慶善宮，既貴，宴宮中，賦詩，被以管絃。舞童六十四人，皆進德冠，紫大袖裙襦，漆髻皮履。舞蹈安徐，以象文教洽而天下安樂也。正至饗宴及國有大慶，奏於庭。先是，神功破陣樂、功成慶善樂二舞每奏，上皆立對。高宗時，太常博士裴守真奏議曰：「竊惟二舞肇興，謳吟攸屬，贊九功之茂烈，協萬國之歡心，義均韶夏，用兼賓祭，皆祖宗盛德，而子孫饗之。詳覽傳記，未有皇王立觀之禮。」並謂守真議是。
大定樂，高宗所造，出自破陣樂。舞者百四十人，被五綵文甲，持槊。歌雲「八紘同軌樂」，以象平遼東而邊隅大定也。
上元樂，高宗所造。舞者八十人，畫雲衣，備五色，以象元氣，故曰「上元」。
聖壽樂，高宗、武后所作也。舞者百四十人，金銅冠，五色畫衣。舞之行列必成字，十六變而畢。有「聖超千古，道泰百王，皇帝萬年，寶祚彌昌」。
光聖樂，玄宗所造也。舞者八十人，鳥冠，五綵畫衣。兼以上元、聖壽之容，以歌王業所興。
自安樂以後，皆雷大鼓，雜以龜茲樂，聲振百里，並立奏之。其大定樂加金鉦，唯慶善樂獨用西涼樂，最為閑雅。舊破陣、上元、慶善三舞，皆易其衣冠，合之鐘磬，以饗郊廟。自武太后革命，此禮遂廢。自安樂部謂之立部伎。
讌樂，武德初，未暇改作，每讌享，因隋舊制，奏九部樂。一讌樂，二清商，三西涼，四扶南，五高麗，六龜茲，七安國，八疏勒，九康國。至貞觀十六年十一月，宴百寮，奏十部。先是，伐高昌，收其樂，付太常。至是增為十部伎，其後分為立坐二部。立部伎有八部：一安樂，後周平齊所作，周代謂之城舞。二太平樂，亦謂之五方師子舞。三破陣樂。四慶善樂。五大定樂，亦謂之八紘同軌樂，高宗平遼時作也。六上元樂，高宗所造。七聖壽樂，武太后所作。八光聖樂，高宗所造。坐部伎有六部：一讌樂，張文收所作，又分為四部，有景雲、慶善、破陣、承天等。二長壽樂，武太后長壽年所作。三天授樂，武太后天授年所作。四鳥歌萬歲樂，武太后所造。五龍池樂，玄宗所作。六破陣樂，玄宗作，生於立部伎也。貞觀中，景雲見，河水清。協律郎張文收采古朱雁天馬之義，製景雲河清歌，名曰讌樂，奏之管絃，為諸樂之首：今元會第一奏者是。景雲樂，舞八人，花錦袍，五色綾蔥，綵雲冠，烏皮靴；慶善樂，舞四人，紫綾袍，大袖，絲布蔥，假髻；破陣樂，舞四人，緋綾袍，錦衿褾，緋綾蔥；承天樂，舞四人，紫袍，進德冠，並金銅帶。樂用玉磬一架，大方響一架，搊箏一，築一，臥箜篌一，大箜篌一，小箜篌一，大琵琶一，小琵琶一，大五絃琵琶一，小五絃琵琶一，吹葉一，大笙一，小笙一，大篳篥一，小篳篥一，大簫一，小簫一，正銅鈸一，和銅鈸一，長笛一，尺八一，短笛一，揩鼓一，連鼓一，鼓二，浮鼓二，歌二。此樂唯景雲舞近存，餘並亡。
長壽樂，武太后長壽年所造也。舞十有二人，畫衣冠也。
天授樂，武太后天授年所造也。舞四人，畫衣五綵，鳳冠。
鳥歌萬歲樂，武太后所造也。時宮中養鳥能人言，又常稱萬歲，為樂以象之。舞三人，緋大袖，並畫鵒，冠作鳥象。今嶺南有鳥，似鵒，養之久，則能言，名吉了。音料。
龍池樂，玄宗龍潛之時，宅於崇慶坊，宅南坊人所居變為池，瞻氣者亦異焉。故中宗末年，汎舟池內。玄宗正位，以宅為宮，池水逾大，瀰漫數里，為此樂以歌其祥也。舞有七十二人，冠飾以芙蓉。
小破陣樂，玄宗所作也。生於立部伎破陣樂。舞四人，金甲冑。
自長壽樂以下，皆用龜茲樂，舞人皆著靴，唯龍池樂備用雅樂，而無鐘磬，舞人躡履。自讌樂並謂之坐伎。初，太宗貞觀末，有裴神符，妙解琵琶，初唯作勝蠻奴、火鳳、傾盃樂三曲，聲度清美，太宗深悅之。高宗之末，其伎遂盛，流於時矣。自武太后、中宗之代，大增造坐立諸舞，隨亦寢廢。
四方樂
周官：「韎師掌教韎樂，祭祀則帥其屬而舞之，舞之以東夷之舞。韎、音妹。大饗亦如之。」「旄人掌教夷樂，夷樂，四夷之樂，亦皆有聲歌及舞。凡四方之以舞仕者屬焉。」又有「鞮鞻氏上音低，下音屨。掌四夷之樂，與其聲歌，祭祀則而歌之，讌亦如之」。作先王樂，貴能包而用之。納四夷之樂者，美德廣之所及也。東夷之樂曰侏離，離言陽氣所通，萬物離地而生也。南蠻之樂曰任，任言陽氣用事，萬物懷任也。西戎之樂曰禁，禁言陰氣始通，禁止萬物生長。北狄之樂曰昧，昧言陰氣用事，萬物眾形暗昧。其聲不正，作之四門之外，各持其方兵，獻其聲而已。自周衰，此禮則廢。
東夷二國。高麗、百濟。高麗樂，工人紫羅帽，飾以鳥羽，黃大袖，紫羅帶，大口蔥，赤皮，五色縚繩。舞者四人，椎髻於後，以絳抹額，飾以金璫。二人黃裙襦，赤黃蔥；二人赤黃裙，襦蔥。極長其袖，烏皮，雙雙併立而舞。樂用彈箏一，搊箏一，臥箜篌一，豎箜篌一，琵琶一，五絃琵琶一，義觜笛一，笙一，橫笛一，簫一，小篳篥一，大篳篥一，桃皮篳篥一，腰鼓一，齊鼓一，擔鼓一，貝一。大唐武太后時尚二十五曲，今唯能習一曲，衣服亦寖衰敗，失其本風。百濟樂，中宗之代，工人死散。開元中，岐王範為太常卿，復奏置之，是以音伎多闕。舞者二人，紫大袖裙襦，章甫冠，皮履。樂之存者，箏、笛、桃皮篳篥、箜篌、歌。
南蠻二國。扶南、天竺。扶南樂，舞二人，朝霞衣，朝霞行纏，赤皮鞋。隋代全用天竺樂，今其存者有羯鼓、都曇鼓、毛員鼓、簫、橫笛、篳篥、銅鈸、貝。天竺樂，樂工皁絲布頭巾，白練襦，紫綾蔥，緋帔。舞二人，辮髮，朝霞袈裟，若今之僧衣也。行纏，碧麻鞋。樂用羯鼓、毛員鼓、都曇鼓、篳篥、橫笛、鳳首箜篌、琵琶、五絃琵琶、銅鈸、貝。其都曇鼓今亡。
西戎五國。高昌、龜茲、疏勒、康國、安國。高昌樂，舞二人，白襖錦袖，赤皮靴、皮帶，紅抹額。樂用荅臘鼓一，腰鼓一，雞婁鼓一，羯鼓一，簫一，橫笛二，篳篥二，五絃琵琶二，琵琶二，銅角一，豎箜篌一，今亡。笙一。龜茲樂，工人皁絲布頭巾，緋絲布袍，錦袖，緋布蔥。舞四人，紅抹額，緋襖，白蔥帑，烏皮靴。樂用豎箜篌一，琵琶一，五絃琵琶一，笙一，橫笛一，簫一，篳篥一，荅臘鼓一，腰鼓一，羯鼓一，毛員鼓一，今亡。雞婁鼓一，銅鈸二，貝一。疏勒樂，工人皁絲布頭巾，白絲布袍，錦衿褾，白絲布蔥。舞二人，白襖，錦袖，赤皮靴，赤皮帶。樂用豎箜篌一，琵琶一，五絃琵琶一，橫笛一，簫一，篳篥一，荅臘鼓一，腰鼓一，羯鼓一，雞婁鼓一。康國樂，工人皁絲布頭巾，緋絲布袍，錦衿。舞二人，緋襖，錦袖，綠綾渾襠蔥，赤皮靴，白蔥帑。舞急轉如風，俗謂之胡旋。樂用笛二，正鼓一，和鼓一，銅鈸二。安國樂，工人皁絲布頭巾，錦衿褾，紫袖蔥。舞二人，紫襖，白蔥帑，赤皮靴。樂用琶琶一，五絃琶琵一，豎箜篌一，簫一，橫笛一，大篳篥一，雙篳篥一，正鼓一，銅鈸二，箜篌一。
乞寒者，本西國外蕃之樂也。神龍二年三月，并州清源縣令呂元泰上疏曰：「臣謹按洪範八政，曰『謀時寒若』。君能謀事，則寒順之。何必裸露形體，澆灌衢路，鼓舞跳躍而索寒也。禮記曰：『立秋之日行夏令，則寒暑不節。』夫陰陽不調，政令之失也；休咎之應，君臣之感也。理均影響，可不戒哉！」景雲二年，左拾遺韓朝宗諫曰：「傳曰，辛有適伊川，見被髮於野者，曰不及百年，此其戎乎。其禮先亡矣。後秦晉遷陸渾之戎於伊川，以其中國之人，習戎狄之事。一言以貫，百代可知。今之乞寒，濫觸胡俗，伏願三思，籌其所以。」至先天二年十月，中書令張說諫曰：「韓宣適魯，見周禮而嘆；孔子會齊，數倡優之罪。列國如此，況天朝乎！今外國請和，選使朝謁，所望接以禮樂，示以兵威。雖曰戎夷，不可輕易，焉知無駒支之辯，由余之賢哉！且乞寒、潑胡，未聞典故，裸體跳足，盛德何觀；揮水投泥，失容斯甚。法殊魯禮，褻比齊優，恐非干羽柔遠之義，樽俎折衝之道。願擇芻言，特罷此戲。」至開元元年十二月敕：「臘月乞寒，外蕃所出，漸浸成俗，因循以久。自今以後，無問蕃漢，即宜禁斷。」
北狄三國。鮮卑、吐谷渾、部落稽。北狄樂，皆為馬上樂也。鼓吹本軍旅之音，馬上奏之，故自漢以來，北狄樂總歸鼓吹署。後魏樂府始有北歌，即魏真人歌是也。代都時，命掖庭宮女晨夕歌之。周、隋代，與西涼樂雜奏。今存者五十三章，其名目可解者六章：慕容可汗、吐谷渾、部落稽、鉅鹿公主、白淨王太子、企俞也。其餘不可解，咸多可汗之詞。按今大角，即後魏代簸邏迴是也，其曲亦多可汗之詞。北虜之俗，皆呼主為可汗。吐谷渾又慕容別種，如此歌是燕、魏之際鮮卑歌，其詞虜音，不可曉。梁有鉅鹿公主歌詞，似是姚萇時歌，其詞華音，與北歌不同。梁樂府鼓吹又有大白淨皇太子、小白淨皇太子、企俞等曲。隋鼓吹有白淨王太子曲，與北歌校之，其音皆異。大唐開元中，歌工長孫元忠之祖受業於侯將軍貴昌，并州人也，亦代習北歌。貞觀中，有詔令貴昌以其聲教樂府。元忠之家代相傳如此，雖譯者亦不能通知其詞，蓋年歲久遠，失其真矣。絲桐，唯琴曲有胡笳聲大角，金吾所掌。
龜茲樂者，起自呂光破龜茲，因得其聲。呂氏亡，其樂分散，後魏平中原，復獲之。有曹婆羅門，受龜茲琵琶於商人，代傳其業，至於孫妙達，尤為北齊文宣所重，常自擊胡鼓和之。周武帝聘突厥女為後，西域諸國來媵，於是有龜茲、至隋，有西龜茲、齊龜茲、土龜茲凡三部，開皇中大盛於閭閻。疏勒、安國、康國之樂。帝大聚長安胡兒，羯人白智通教習，頗雜以新聲。
初，張重華時，天竺重譯致樂伎，後其國王子為沙門來遊中土，又得傳其方伎。宋代得高麗、百濟伎。魏平馮跋，亦得之而未具。周師滅齊，二國獻其樂，合西涼樂，凡七部，通謂之國伎。隋文帝平陳，得清樂及文康禮畢曲，而黜百濟。至煬帝，乃立清樂、龜茲、西涼、天竺、康國、疏勒、安國、高麗、禮畢為九部。平林邑國，獲扶南工人及其匏瑟琴，陋不可用，但以天竺樂傳寫其聲，而不列樂部。
高昌樂者，西魏與高昌通，始有高昌伎。隋文帝開皇六年，高昌獻聖明樂曲，帝令知音者於官所聽之，歸而肄習，及客獻，先於前奏之，胡夷大驚。大唐平高昌，盡收其樂，又進讌樂，而去禮畢曲。今著令者，唯十部。龜茲、疏勒、安國、康國、高麗、西涼、高昌、讌樂、清樂伎、天竺，凡十部。
南蠻、北狄國俗，皆隨髮際斷其髮，今舞者咸用繩圍首，反約髮杪，內於繩下。
又有新聲自河西至者，號胡音聲，與龜茲樂、散樂俱為時重，諸樂咸為之少寢。
散樂隋以前謂之百戲
散樂，非部伍之聲，俳優歌舞雜奏。
後漢天子臨軒設樂，舍利獸從西方來，戲於殿前，激水化成比目魚，跳躍嗽水，作霧翳日，而化成黃龍，長八丈，出水遊戲，輝耀日光。以兩大繩繫兩柱，相去數丈，二倡女對舞行於繩上，切肩而不傾。如是雜變，總名百戲。
江左猶有高紫鹿、跂行鱉食、齊王捲衣、鼠、夏育扛鼎、巨象行乳、神龜抃戲、背負靈岳、桂樹白雪、畫地成川之伎。
晉成帝咸康七年，散騎侍郎顧臻表曰：「末代之樂，設禮外之觀，逆行連倒。四海朝覲，言觀帝庭，而足以蹈天，頭以履地，反天地之順，傷彝倫之大。」乃命太常悉罷之。其後復高紫鹿。又有天台山伎。
齊武帝嘗遣主書董仲民，按孫興公賦造莓苔石橋、道士捫翠屏之狀，尋省焉。
梁又設跳鈴、跳劍、擲倒、獮猴幢、青紫鹿、緣高、變黃龍弄龜等伎。陳氏因之。
後魏道武帝天興六年冬，詔太樂、總章、鼓吹增修雜戲，造五兵、角觝、麒麟、鳳凰、仙人、長蛇、白象、白武及諸畏獸、魚龍、辟邪、鹿馬仙人車、高百尺、長趫、緣幢、跳丸，以備百戲。大饗設之於殿前。明元帝初，又增修之，撰合大曲，更為鐘鼓之節。
北齊武平中，有魚龍爛漫、俳優、侏儒、山車、巨象、拔井、種瓜、殺馬、剝驢等，奇怪異端，百有餘物，名為百戲。
後周武帝保定初，詔罷元會殿庭百戲。宣帝即位，鄭譯奏徵齊散樂，並會京師為之。蓋秦角觝之流也。而廣召雜伎，增修百戲，魚龍漫衍之伎常陳於殿前，累日繼夜，不知休息
隋文帝開皇初，周、齊百戲並放遣之。煬帝大業二年，突厥染干來朝，帝欲誇之，總追四方散樂，大集東都。於華林苑積翠池側，帝令宮女觀之。有舍利、繩柱等，如漢故事。又為夏育扛鼎，取車輪、石臼、大盆器等，各於掌上而跳弄之。並二人戴竿，其上舞，忽然騰透而換易。千變萬化，曠古莫儔。染干大駭之。自是皆於太常教習。每歲正月，萬國來朝，留至十五日，於端門外、建國門內，綿八里，列為戲場。百官起棚夾路，從昏達曙，以縱觀之，至晦而罷。伎人皆衣錦繡繒綵。其歌者多為婦人服，鳴環佩，飾以花髦者，殆三萬人。初課京兆、河南製此服，而兩京繒錦為之中虛。六年，諸夷大獻方物，突厥啟人以下皆國主親來朝賀。乃於天津街盛陳百戲，自海內凡有伎藝，無不總萃。崇侈器翫，盛飾衣服，皆用珠翠金銀，錦罽絺繡。其營費鉅億萬。關西以安德王雄總之，東都以齊王暕總之，金石匏革之聲，聞數十里外。彈絃擫管以上，萬八千人。大列炬火，光燭天地，百戲之盛，振古無比。自是每年以為常焉。
大抵散樂雜戲多幻術，皆出西域，始於善幻人至中國。漢安帝時，天竺獻伎，能自斷手足，刳剔腸胃，自是歷代有之。大唐高宗惡其驚人，敕西域關津，不令入中國。睿宗時，婆羅門獻樂，舞人倒行，而以足舞於極銛刀鋒，倒植於地，抵目就刃，以歷臉中；又植於背下，吹篳篥者立其腹上，曲終而亦無傷。又伏伸其手，兩人躡之，旋身繞手，百轉無已。漢代有橦末伎，又有盤舞。晉代加之以杯，謂之杯盤舞。梁有長蹻伎、跳鈴伎、躑倒伎、跳劍伎，今並存。又有舞輪伎，蓋今之戲車輪者。透三峽伎，蓋今之透飛梯之類也。高伎，蓋今之戲繩者也。梁有獼猴幢伎，今有緣竿伎，又有獼猴緣竿伎，未審何者為是。又有弄珠伎、丹珠伎。歌舞戲，有大面、撥頭、踏搖娘、窟子等戲。玄宗以其非正聲，置教坊於禁中以處之。婆羅門樂，用漆篳篥二，齊鼓一。散樂，用橫笛一，拍板一，腰鼓三。其餘雜戲，變態多端，皆不足稱也。
大面出於北齊。蘭陵王長恭才武而貌美，常著假面以對敵。嘗擊周師金墉城下，勇冠三軍，齊人壯之，為此舞以效其指麾擊刺之容，謂之蘭陵王入陣曲。
撥頭出西域。胡人為猛獸所噬，其子求獸殺之，為此舞以象也。
踏搖娘生於隋末。河內有人醜貌而好酒，常自號郎中，醉歸必毆其妻。妻美色善自歌，乃歌為怨苦之詞。河朔演其曲而被之管絃，因寫其妻之容。妻悲訴，每搖其身，故號踏搖雲。近代優人頗改其制度，非舊旨也。
窟子，亦曰魁子，作偶人以戲，善歌舞。本喪樂也，漢末始用之於嘉會。北齊後主高緯尤所好。高麗之國亦有之。今閭市盛行焉。
若尋常享會，先一日具坐立部樂名，上太常，太常封上，請所奏御注而下。及會，先奏坐部伎，次奏立部伎，次奏蹀馬，次奏散樂。然所奏部伎，並取當時進止，無準定。
前代雜樂
鼓吹者，蓋短簫鐃歌。蔡邕曰：「軍樂也，黃帝岐伯所作，以揚德建武，勸士諷敵也。」周官曰：「師有功則凱樂。」左傳晉文公勝楚，振旅，凱而入。司馬法曰：「得意則凱歌。」雍門周說孟嘗君「
鼓吹於不測之泉」。說者雲，鼓自一物，吹自竽、籟之屬，非簫鼓合奏，別為一樂之名也。然則短簫鐃歌，此時未名鼓吹矣。應劭漢鹵簿圖，唯有騎執菰。菰即笳，不雲鼓吹。而漢代有黃門鼓吹。漢享宴食舉樂十三曲，與魏代鼓吹長簫同。長簫短簫，伎錄並雲絲竹合作，執節者歌。又建初錄雲，務成、黃爵、玄雲、遠期皆騎吹曲，非鼓吹曲。此則列於殿庭者為鼓吹，今之從行鼓吹為騎吹，二曲異也。又孫權觀魏武軍，作鼓吹而還，應是此鼓吹。魏晉代給鼓吹甚輕，牙門督將五校，悉有鼓吹。晉江左初，臨川太守謝摛每寢，夢聞鼓吹。有人為占之曰：「君不得生鼓吹，當得死鼓吹。」摛擊杜弢戰歿，追贈長水校尉，葬給鼓吹焉。謝尚為江夏太守，詣安西將軍庾翼於武昌諮事，翼以鼓吹賞尚射，破便以其副鼓吹給之。齊、梁至陳則甚重矣，各製曲辭以頌功德焉。至隋，亡。
西涼樂者，起符氏之末，呂光、沮渠蒙遜等據有涼州，變龜茲聲為之，號為秦漢伎。後魏太武既平河西，得之，謂之西涼樂。至魏、周之際，遂謂之國伎。魏代至隋咸重之。其曲項琵琶、豎頭箜篌之徒，並出自西域，非華夏舊器。楊澤新聲、神白馬之類，生於胡歌，非漢、魏遺曲，故其樂器聲調悉與書史不同。其歌曲有永世樂，解曲有萬代豐，舞曲有于闐佛曲。工人平巾幘，緋褶。白舞一人，方舞四人。白舞今闕。方舞四人，假髻，玉支，紫絲布褶，白大口蔥，五綵接袖，烏皮靴。其樂器用：鐘一架，磬一架，彈箏一，搊箏一，臥箜篌一，豎箜篌一，琵琶一，五絃琵琶一，笙一，簫一，大篳篥一，小篳篥一，長笛一，橫笛一，腰鼓一，齊鼓一，擔鼓一，貝一，銅鈸二。今亡。
禮畢者，本自晉太尉庾亮家。亮卒，其伎追思亮，因假為其面，執翳以舞，象其容，取其諡以號之，謂文康樂。每奏九部樂，終則陳之，故以禮畢為名。其曲有散華樂等。隋平陳，得之，入九部樂。樂器有笙、笛、簫、篪、鈴槃、鞞、腰鼓等七種，三懸為一部。工人二十二人。今亡。
