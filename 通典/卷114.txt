
通典卷第一百十四
禮七十四開元禮纂類九吉禮六
皇帝時享於太廟凡一歲五享謂四孟月及臘宗廟三年一祫以
孟冬五年一禘以孟夏及諸享攝事並附
齋戒陳設省牲器鑾駕出宮晨祼饋食
祭七祀祫禘以功臣配享鑾駕還宮
皇帝時享於太廟凡一歲五享，謂四孟月及臘。宗廟三年一祫以孟冬，五年一禘以孟夏，及諸享攝事並附。
齋戒
將享，有司卜日，如常儀。皇帝散齋四日於別殿，致齋三日於太極殿，服通天冠，絳紗袍，結佩，並如圓丘儀。應享官齋，具序例儀。祫禘儀同。
陳設
前享三日，尚舍直長施大次於廟東門之外道北，南向，尚舍奉御鋪御座。守宮設文武侍臣次於大次之後，文官在左，武官在右，俱南向。設諸享官次於齋坊之內。攝事，右校清掃內外，守宮設享官、公卿以下次於齋坊。九廟子孫於齋坊內近南，西向北上。文官九品以上於齋坊之南，東方南方朝集使又於其南，東方南方蕃客又於其南，俱每等異位，重行，西向北上。介公、酅公於廟西門之外近南，武官九品以上於介公、酅公之南，西方北方朝集使於武官之南，西方北方蕃客又於其南，俱每等異位，重行，東向北上。其褒聖侯位於文官三品之下，諸州使人分方各位於朝集使之後。攝事無大次及九廟子孫以下至此儀。
前享二日，太樂令設宮懸之樂於廟庭，如圓丘儀。所異者，樹路鼓及設歌鐘歌磬於廟堂上前楹間耳。右校清掃內外。
前享一日，奉禮設御位於廟東陛東南，西向。攝事無御位。下倣此。設享官、公卿位於東門之內道南，執事者位於其後，每等異位，俱重行西面，以北為上。攝則公卿位於道北，執事位於道南。設御史位於廟堂之下，一位於東南，西向，一位於西南，東向，令史各陪其後。設奉禮位於樂懸東北，贊者二人在南，差退，俱西面。設協律郎位於廟堂之上前楹之間，近西，東向。設太樂令位於北懸之間，北向。
設從享之官位：九廟子孫於享官、公卿之南，昭穆異位；雖有貴者以齒。文官九品以上位於子孫之南；東方南方朝集使於文官之南；東方南方蕃客又於其南。俱每等異位，重行，西面北上。介公、酅公位於西門之內道南；武官九品以上於介公、酅公之南，少西，當文官；西方北方朝集使於武官之南；西方北方蕃客又於其南。俱每等異位，重行，東面北上。其褒聖侯位於文官三品之下，諸州使人分方各位於朝集使之後。
設門外位：享官、公卿以下皆於東門之外道南，每等異位，重行，北面西上。子孫之位於享官、公卿之東，少南，文官九品以上於子孫之東，東方南方朝集使於文官之東，東方南方蕃客又於其東，俱每等異位，重行，北面西上。設介公、酅公位於西門之外道南，武官九品以上於介公、酅公之西，少南，西方北方朝集使於武官之西，西方北方蕃客又於其西，俱每等異位，重行，北面東上。其褒聖侯位於文官三品之下，諸州使人分方各位於朝集使之後。攝事無九廟子孫以下至此儀。
設牲牓於東門之外，當門西向，以南為上。設廩犧令位於牲西南，史陪其後，俱北向。設諸太祝位於牲東，各當牲後，祝史各陪其後，俱西向。設太常卿省牲位於牲前，近北，又設御史位於太常卿之西，俱南向。
設樽彝之位於廟堂上前楹間，各於室戶之左，北向。春夏每室雞彝一，鳥彝一，犧樽二，象樽二，山罍二。秋冬每室斝彝一，黃彝一，著樽二，壺樽二，山罍二。皆加勺，凡宗廟皆以黼。皆西上，各有坫焉。祫享設樽彝於廟堂上下。每座斝彝一，黃彝一，犧樽二，象樽二，著樽二，山罍二，在堂上，皆於神座之左。獻祖、太祖、高祖、高宗樽彝在前楹間，北向；懿祖、代祖、太宗、中宗、睿宗樽彝在戶外，南向。其壺樽二、太樽二、山罍四，在堂下階間，北向西上。禘享則雞彝、鳥彝，餘同祫享。
設簋鉶籩豆之位於廟堂之上，俱東側階之北。每座四簋居前，四簠次之，次以六，次以六鉶，籩豆為後，每座異之，祫禘攝事，簋簠鉶與正數半之。皆以南為上，屈陳而下。
設御洗於東陛東南，亞獻之洗又於東南，俱北向；罍水在洗東，篚在洗西，南肆；篚實以珪瓚巾爵。執樽罍篚者各位於樽罍篚之後。祫禘儀，享日未明五刻，太廟令服其服，布昭穆之座於戶外。自西序以東，皇八代祖獻祖宣皇帝，皇六代祖太祖景皇帝，皇高祖高祖神堯皇帝，皇祖高宗天皇大帝，座皆北廂，南向。皇七代祖懿祖光皇帝，皇五代祖代祖元皇帝，皇曾祖太宗文武聖皇帝，皇伯考中宗孝和皇帝，皇考睿宗大聖真皇帝，座於南廂，北向。每座皆設黼扆，莞席紛純，藻席畫純，次席黼純，左右幾。
省牲器
省牲之日午後十刻，廟所禁斷行人，太廟令整拂神幄。祝史各取毛血，每座共實一豆，祝史又洗肝於鬱鬯，又取膟膋共實一豆，俱置饌所。餘並如圓丘儀。膟膋，腸間脂。祫禘祝史洗肝於鬱鬯，餘並同圓丘儀。
鑾駕出宮
前出宮三日，本司宣攝內外各供其職，守宮設從享官五品以上次於承天門東西朝堂，如常儀。
前二日，太樂令設宮懸之樂於殿庭，如常儀。駕出，懸而不作。
享日未明七刻，搥一鼓為一嚴，三嚴時節，前一日侍中奏裁。侍中奏開宮殿門及城門，餘並與圓丘儀同，唯祭官稱享為異耳。
晨祼
享日未明四刻，諸享官各服其服，太廟令、良醞令各帥其屬入實樽罍，雞彝、斝彝及犧樽、象樽、著樽、壺樽之上樽皆實以明水，山罍之上樽實以玄酒，鳥彝、黃彝實以鬱鬯；犧樽、著樽實以醴齊，象樽、壺樽實以盎齊，山罍實以清酒。祫禘之樽，斝彝及五齊上樽皆實明水，山罍上樽實以玄酒，黃彝實以鬱鬯，犧樽實以汎齊，象樽實以醴齊，著樽實以盎齊，壺樽實以醍齊，太樽實以沈齊，山罍實以清酒。太官令帥進饌者實諸籩豆簋簠。
未明三刻，奉禮帥贊者先入位，贊引引御史、博士、太廟令、太祝、宮闈令及令史、祝史與執樽罍篚者入自東門，當階間重行，北面西上。立定，奉禮曰：「再拜。」贊者承傳，凡奉禮有詞，贊者皆承傳。御史以下皆再拜訖，執樽罍篚者各就位。贊引引御史、諸太祝詣東陛升堂，行掃除於上，令史祝史行掃除於下，訖，引就位。祫禘又太廟令帥其屬陳瑞物於廟庭太階之西，上瑞為前，中下相次，及伐國所得寶器，上次先後亦然，俱藉以席。攝事不陳瑞物寶器。
未明二刻，贊引引太廟令、太祝、宮闈令詣東陛升堂，詣獻祖室，入開埳室，太祝、宮闈令奉出神主置於座。祫禘則未明二刻，陳腰輿於東陛之東，每室各二，皆西向北上。立定，贊引引太廟令、太祝、宮闈令帥內外執事者，以腰輿自東陛升，詣獻祖室，入開埳室，太祝、宮闈令奉出神主，各置於輿，出詣座前，奉神主置於座訖，以次奉出懿祖以下如獻祖儀。訖，引太廟令以下次奉出懿祖，次奉出太祖，次奉出代祖，次奉出高祖，次奉出太宗，次奉出高宗，次奉出中宗，次奉出睿宗，神主置於座，如獻祖之儀。皇祖妣以下神主皆宮闈令奉出，俱並而處右。訖，引太廟令以下降還本位。攝事贊引各引享官俱就門外位，無駕將至下至從享官位儀。
駕將至，謁者、贊引引享官，通事舍人分引九廟子孫、從享群官、諸方客使先置者俱就門外位。
駕至大次門外，迴輅南向，將軍降，立於輅右。侍中進，當鑾駕前跪奏稱：「侍中臣某言，請降輅。」俛伏，興，還侍位。皇帝降輅，乘輿之大次，繖扇華蓋侍衛如常儀。太廟令以祝版奉御署訖，近臣奉出，太廟令受，各奠於坫。通事舍人引文武五品以上從享之官，皆就門外位。太樂令帥工人、二舞入就位，文舞入陳於懸內，武舞立於懸南道西。其升堂座者，皆脫屨於下，降納如常。謁者引司空入就位，立定，奉禮曰：「再拜。」司空再拜訖，謁者引司空詣東陛升堂，行掃除於上，降，行樂懸於下訖，引復位。初司空行樂懸，通事舍人、謁者、贊引各引享官及九廟子孫、從享群官、諸方客使次入就位。攝事無九廟子孫以下至皇帝再拜儀，但享官再拜耳。
皇帝停大次半刻頃，太常博士引太常卿立於大次門外，當門北向。侍中版奏：「外辦。」皇帝出次，華蓋侍衛如常儀。侍中負寶陪從如式。博士引太常卿，太常卿引皇帝，凡太常卿前導，皆博士先引。至廟門外，殿中監進鎮珪，皇帝執鎮珪，華蓋仗衛停於門外，近侍者從入如常。皇帝至版位，西向立。每立定，太常卿與博士退立於左。太常卿前奏稱：「請再拜。」退復位。皇帝再拜。奉禮曰：「眾官再拜。」在位者皆再拜。其先拜者不拜。
太常卿前奏：攝事謁者進太尉之左白「請行事」。凡攝事皆太尉初獻。「有司謹具，請行事」。退復位。協律郎跪，俛伏，舉麾，凡取物者皆跪俛伏而取以興，奠物則跪奠訖，俛伏而後興。鼓柷，奏永和之樂，乃以黃鍾為宮，大呂為角，太蔟為徵，應鍾為羽，作文舞之舞樂，舞九成，黃鍾三奏，大呂、太蔟、應鍾各再奏。偃麾，戛敔，樂止。凡樂皆協律郎舉麾、工鼓柷而後作，偃麾戛敔而後止。太常卿前奏稱：「請再拜。」退復位。皇帝再拜。奉禮曰：「眾官再拜。」在位者皆再拜。
太常卿引皇帝詣罍洗，太和之樂作，皇帝每行，皆如常樂。皇帝至罍洗，樂止。侍中跪取匜，興，沃水；又侍中跪取盤，興，承水；皇帝搢鎮珪，凡受物則搢珪，奠訖，執珪，俛伏，興。皇帝盥手。黃門侍郎跪取巾於篚，興，進，皇帝帨手訖，黃門侍郎受巾，跪奠於篚。黃門侍郎又取瓚於篚，興，進，皇帝受瓚，侍中酌罍水，又侍中奉盤，皇帝拭瓚訖，侍中奠盤匜，黃門侍郎受巾奠於篚，皆如常。
太常卿引皇帝，樂作，皇帝升自阼階，樂止。侍中、中書令以下及左右侍衛量人從升。以下皆如之。攝事皆太尉升陛，盥洗酌獻。太常卿引皇帝詣獻祖樽彝所，執樽者舉，侍中贊酌鬱鬯訖，登歌，作肅和之樂，以圜鍾之均。自後登歌，皆用圜鐘。太常卿引皇帝入詣獻祖神座前，北向跪，以鬯祼地，奠之，俛伏，興，太常卿引皇帝出戶，祫禘少退。攝事同。北向再拜。訖，太常卿引皇帝次祼懿祖，次祼太祖，次祼代祖，次祼高祖，次祼太宗，次祼高宗，次祼中宗，次祼睿宗，並如上儀。訖，登歌止。太常卿引皇帝，樂作，皇帝降自阼階，還版位，西向立，樂止。
初群官拜訖，祝史各奉毛血及肝膋之豆於東門外，齋郎奉爐炭、蕭、稷黍各立於肝膋之後。於登歌止，祝史奉毛血肝膋與奉爐炭蕭稷黍者以次入自正門，升自太階，諸太祝各迎取毛血肝膋於階上，俱入奠於神座前。祝史退立於樽所。齋郎奉爐炭皆置於室戶外之左，其蕭、稷黍各置於爐炭下，降自阼階以出。諸太祝俱取肝，出戶，燔於爐炭，還樽所。
饋食
皇帝既升祼，太官令出，帥進饋者奉饌陳於東門之外，重行西向，以南為上。謁者引司徒出詣饌所，司徒奉獻祖之俎。皇帝既至位，樂止，太官令引饌入自正門，俎初入門，雍和之樂作，以無射之均，自後接神之樂，堂下皆奏無射。饌至太階，樂止。祝史俱進，徹毛血之豆，降自阼階以出。饌升，諸太祝迎引於階上，各設於神座前。籩豆蓋，先徹乃升。簋簠既奠，卻其蓋於下。設訖，謁者引司徒以下降自阼階，復位。諸太祝各取蕭、稷黍，濡於脂，燔於爐炭，還樽所。
太常卿引皇帝詣罍洗，樂作，皇帝至罍洗，樂止。皇帝盥手洗爵，侍中、黃門侍郎贊洗如晨祼之儀。訖，太常卿引皇帝，樂作，皇帝升自阼階訖，樂止。太常卿引皇帝詣獻祖樽彝所，執樽者舉，侍中贊酌醴齊訖，光大之舞作，太常卿引皇帝入詣獻祖神座前，北面跪奠爵，少東，俛伏，興。太常卿又引皇帝出，取爵於坫，酌醴齊訖，太常卿又引入詣神座前，北面跪奠爵，少西，興。太常卿引皇帝出戶，北面立，樂止。祫享樂終八節止。諸座皆然。太祝持版進於室戶外之右，東面跪讀祝文曰：「維某年歲次月朔日，子孝曾孫開元神武皇帝諱，敢昭告於獻祖宣皇帝、攝事雲「謹遣太尉封臣名」。下倣此。祖妣宣莊皇后張氏：氣序流邁，時惟孟春，孟夏，孟秋，孟冬。永懷罔極，伏增遠感。謹以一元大武、柔毛、剛鬣、明粢、薌合、薌萁、嘉蔬、嘉薦、醴齊，恭修時享，以申追慕，尚饗。」讀訖，興。以下諸室祝文儀並同。祫享祝云：「晷度環周，歲序雲及，永懷追慕，伏增遠感。謹以一元大武、柔毛、剛鬣、明粢、薌合、薌萁、嘉蔬、嘉薦、汎齊，肅雍明獻，恭備祫享。」餘字並同。禘享祝雲「祗薦禘事」。太祖以下稱臣。皇帝再拜訖，又再拜。初讀祝文訖樂作，太祝入奠版於神座，出，還樽所，皇帝拜訖，樂止。
太常卿引皇帝詣懿祖樽彝所，執樽者舉，攝事太尉詣樽彝所，取爵於坫，執樽者舉，太尉酌醴齊。他倣此。侍中取爵於坫，進，皇帝受爵，侍中贊酌醴齊訖，長發之舞作。太常卿引皇帝入詣懿祖神座前，北向跪奠爵，少東，俛伏，興。太常卿又引皇帝出取爵於坫，酌醴齊訖，太常卿引皇帝入詣神座前，北面跪奠爵，少西，興。太常卿引皇帝出戶，北向立，樂止。太祝持版進於戶之右，東向跪讀祝文曰「維某年歲次月朔日，子孝曾孫開元神武皇帝諱，敢昭告於懿祖光皇帝、祖妣光懿皇后賈氏」。讀祝文訖，樂作，太祝入奠版於神座，出，還樽所，皇帝拜訖，樂止。
太常卿引皇帝詣太祖樽彝所如上儀，大政之舞作，祝文曰「孝曾孫開元神武皇帝臣諱，敢昭告於太祖景皇帝、祖妣景烈皇后梁氏」。餘如上儀。次代祖，大成之舞作，祝文曰「孝曾孫開元神武皇帝諱，敢昭告於代祖元皇帝、祖妣元貞皇后獨孤氏」。獻訖，太常卿引皇帝詣樽彝所，皇帝拜訖，樂止。太常卿引皇帝詣高祖樽彝所如上儀，大明之舞作，祝文曰「孝曾孫開元神武皇帝臣諱，敢昭告於皇高祖神堯皇帝、祖妣太穆皇后竇氏」。訖，次太常卿引皇帝詣太宗樽彝所如上儀，崇德之舞作，祝文曰「孝曾孫開元神武皇帝臣諱，敢昭告於皇曾祖太宗文武聖皇帝、皇曾祖妣文德聖皇后長孫氏」。訖，次太常卿引皇帝詣高宗樽彝所如上儀，鈞天之舞作，祝文曰「孝孫開元神武皇帝臣諱，敢昭告於皇祖考高宗天皇大帝，皇祖妣大聖天后武氏」。訖，次太常卿引皇帝詣中宗樽彝所如上儀，酌醴齊，文和之舞作，祝文曰「孝姪開元神武皇帝臣諱，敢昭告於皇伯考中宗孝和皇帝、和思皇后趙氏」。訖，次太常卿引皇帝詣睿宗樽彝所如上儀，景雲之舞作，祝文曰「孝子開元神武皇帝臣諱，敢昭告於皇考睿宗大聖真皇帝、皇妣昭成皇后竇氏」。訖，興。皇帝再拜訖，又再拜。初讀祝文訖，樂作，太祝入奠版於神座，出，還樽所，皇帝拜訖，曲終樂止。
太常卿引皇帝詣東序西向立，壽和之樂作。皇帝獻將訖，謁者引司徒詣東階，升立於楹間，北面東上。皇帝獻訖，諸太祝各以爵酌上樽福酒，合置一爵，一太祝持爵授侍中，侍中受，北向進，皇帝再拜受爵，跪祭酒，啐酒，奠爵，俛伏，興。諸太祝各帥齋郎持俎進，太祝減神座前三牲胙肉各取前腳第二骨。加於俎，又以籩豆取稷黍飯，還樽所。以胙肉各置一俎上，以飯共置一籩。以飯授司徒，司徒奉進，皇帝受以授左右。太祝又以胙肉授司徒，司徒受俎以次進，皇帝每受以授左右。謁者引司徒降復位。皇帝跪取爵，遂飲卒爵，侍中進受虛爵以授太祝，太祝受爵，復於坫。皇帝俛伏，興，再拜，樂止。太常卿引皇帝，樂作，皇帝降自阼階，還版位，西向立，樂止。
文舞出，鼓柷，作舒和之樂，出訖，戛敔，樂止；武舞入，鼓柷，作舒和之樂，立定，戛敔，樂止。
初皇帝將復位，謁者引太尉詣罍洗，盥手洗爵訖，謁者引太尉升自阼階，攝事則太尉將復位，謁者引太常卿。下倣此。詣獻祖樽彝所，執樽者舉，太尉酌盎齊。武舞作。謁者引太尉入詣獻祖神座前，北向跪奠爵，少東，興，謁者引太尉出戶，北向再拜。謁者又引太尉取爵於坫，酌盎齊訖，謁者引入詣神座前，北向跪奠爵，少西，訖，興，謁者引太尉出戶，北向再拜。謁者引太尉次詣懿祖樽彝所，取爵於坫，執樽者舉，太尉酌盎齊，謁者引太尉入詣懿祖神座前，北向跪奠爵，少東，興，謁者引太尉出戶，北向再拜。謁者又引太尉取爵於坫，酌盎齊訖，謁者引入詣神座前，北向跪奠爵，少西，訖，興，謁者引太尉出戶，北向再拜。訖，謁者引太尉次獻太祖，次獻代祖，次獻高祖，次獻太宗，次獻高宗，次獻中宗，次獻睿宗，並如上儀。訖，謁者引太尉詣東序西向立。諸太祝各以爵酌罍福酒，合置一爵，一太祝持爵進太尉之左，北向立，太尉再拜受爵，跪祭酒，遂飲卒爵，太祝進受虛爵，復於坫，太尉興，再拜，謁者引太尉降復位。
初太尉獻將畢，謁者引光祿卿攝事同。詣罍洗盥洗，升酌盎齊終獻，如亞獻之儀。訖，引光祿卿降復位。武舞止。
登歌，作雍和之樂，諸太祝各入室徹豆，還樽所，徹者籩豆各一少移於故處。登歌止。奉禮曰：「賜胙。」贊者唱：「眾官再拜。」在位者皆再拜。已飲福者不拜。永和之樂作，太常卿前奏稱：「請再拜。」退復位。皇帝再拜。奉禮曰：「眾官再拜。」在位者皆再拜。樂一成止。
太常卿前奏：「禮畢。」太常卿引皇帝還大次，樂作，皇帝出門，樂止。殿中監受鎮珪，華蓋侍衛如常儀。通事舍人、謁者、贊引各引享官及九廟子孫、從享群官、諸方客使以次出。贊引引御史、太祝以下俱復執事位，立定，奉禮曰：「再拜。」御史以下皆再拜，贊引引出。工人、二舞以次出。太廟令與太祝、宮闈令納神主如常儀。其祝版燔於齋坊。
祭七祀各因時享祭之，惟中霤季夏別祭。祫禘之日遍祭之，如臘享。
司命戶以春，灶以夏，中霤以季夏土王日，門厲以秋，行以冬。
祭日未明一刻，太廟令帥其屬入布神席於廟庭西門之內道南，東向，以北為上，席皆以莞。設神位各於座首。設酒樽於神座東南，設洗於酒樽東南，俱北向。罍水在洗東，篚在洗西，南肆。篚實以巾爵。太廟令與良醞令之屬入實樽罍如常，其執樽罍篚者，各位於樽罍篚之後。初太祝以下入，祝史與執樽罍篚者次入就位。於堂上設饌訖，太官丞引饌入，祝史迎引於座首，各設於神座前。
於光祿卿將升獻，贊引引獻官詣罍洗盥洗，詣酒樽所，執樽者舉，獻官酌酒，贊引引獻官進，西面跪奠於司命神座，少退，西向立。祝史持版進神座之右，北向跪讀祝文曰：「維某年歲次月朔日，子開元神武皇帝遣具位姓名，敢昭告於司命：三陽照物，四序惟始，式遵常禮，謹以犧齊，粢盛庶品，明薦於司命，尚饗。」戶雲「時維歲首，升陽贊滯」。灶雲「時維夏始，盛陽作統」。門雲「時維孟秋，升陰紀物」。厲雲「時屬實沈，氣序清肅」。行雲「時維冬首，盛陰作紀」。讀祝文訖，興，獻官再拜，祝史進奠版於神座，還樽所。其七祀祝版，祝史一人讀之。獻官再拜訖，贊引引獻官詣酒樽所，酌獻並如上儀。訖，贊引引還本位。於堂上徹豆，祝史進徹豆，還樽所。
臘享祝文：「維某年歲次月朔日，子孝曾孫開元神武皇帝某，敢昭告於獻祖宣皇帝、祖妣宣莊皇后張氏：肅承靈祐，錫茲介福，時和年登，率遵彝典，謹以一元大武、柔毛、剛鬣、明粢、薌合、薌萁、嘉蔬、嘉薦、醴齊，虔恭齋栗，備茲清祀，尚饗。」餘室祝文准此。太祖以下稱臣。
臘享祭七祀文：「維某年歲次月朔日，子開元神武皇帝遣具位姓名，敢昭告於司命、戶、灶、中霤、門、厲、行：今時和年豐，式遵常禮，謹以犧齊粢盛庶品，明薦於司命、戶、灶、中霤、門、厲、行，尚饗。」
獻官唯獻司命，餘座齋郎助奠，餘如上儀。
祫禘以功臣配享
享日未明一刻，太廟令布功臣神座於太廟之庭：
吏部尚書、贈司空、鄖國公殷開山，光祿卿、渝國公劉政會，開府儀同三司、淮安靖王神通，禮部尚書、贈司空、河間元王孝恭。
右配享高祖廟庭太階之東少南，西向，以北為上。下並放此。
司空、贈太尉、梁國文昭公房玄齡，特進、贈司空、鄭國文貞公魏徵，洛州都督、贈尚書左僕射、蔣國忠公屈突通，開府儀同三司、贈司徒、申國文獻公高士廉。
右配享太宗廟庭，少南，西向，以北為上。
司空、太子太師、贈太尉、英國貞武公李勣，中書令、贈尚書右僕射、高唐縣公馬周，尚書左僕射兼太子少傅、北平縣公張行成。
右配享高宗廟庭，少南，西向，以北為上。
侍中、譙國公桓彥範，侍中、平陽郡公敬暉，中書令兼吏部尚書、漢陽郡公張柬之，特進、博陵郡公崔玄暐，中書令、南陽郡公袁恕己。
右配享中宗廟庭，少南，西向，以北為上。
尚書左僕射、太子少傅、贈司空、許國文貞公蘇瑰，尚書左丞相、太子少保、徐國公劉幽求。
右配享睿宗廟庭，少南，西向，以北為上。
諸座各設版於座首。其版文各具題官爵姓名每座各設壺樽二於左，北向，玄酒在西，加勺，置爵於樽下。設洗於終獻罍洗東南，北向。太廟令與良醞令以齊實樽如常。堂上設饌訖，太官令帥進饌者出，奉饌入，祝迎引於座左，各設於座前，太官令以下出，祝還樽所。亞獻將畢，贊引引獻官詣罍洗，盥手洗爵，詣酒樽所，執樽者舉，獻官酌酒，諸助奠者皆酌酒訖，贊引引獻官進詣首座前，東面奠爵，贊引引還本位。於獻官進奠，諸助奠者各進奠於座，還樽所。於堂上徹豆，祝進首座前徹豆，還樽所。
鑾駕還宮如圓丘儀。
