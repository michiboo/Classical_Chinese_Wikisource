
握衍朐鞮單于烏維單于耳孫也，名屠耆堂。暴虐，國中不附。烏桓擊匈奴東邊姑夕王，頗得人民，單于怒。姑夕王恐，即與烏禪幕本烏孫、康居閒小國，數見侵暴，率眾降匈奴。及左地貴人共立虛閭權渠單于子稽侯山諫反為呼韓邪單于，虛閭權渠，壺衍鞮之弟。發左地兵四五萬人，西擊握衍朐鞮單于，單于自殺，其民眾盡降呼韓邪。呼韓邪欲令殺右賢王，其下各相猜，自立為單于，凡五單于，更相攻伐。其後呼韓邪單于兄左賢王呼屠吾斯亦自立為郅支骨都侯單于，諸單于尋罷，唯呼韓、郅支二單于。在東邊，攻呼韓邪，呼韓邪破走，郅支遂都單于庭。呼韓邪之敗也，左伊秩訾王為呼韓邪計，勸令稱臣入朝事漢，從漢求助，呼韓從其計，引眾南近塞，遣子右賢王銖婁渠堂入侍。婁，力於反。郅支單于亦遣子右大將駒於利受入侍。
呼韓邪單于自款五原塞，願朝。款，叩也。甘露三年正月，會正月朔之朝賀也。漢遣車騎都尉韓昌迎，發所過七郡郡二千騎，為陳道上。所過之郡，每為發兵陳列於道，以為寵衛。單于正月朝天子於甘泉宮，漢寵以殊禮，位在諸侯王上，贊謁稱臣而不名，賜以冠帶衣裳金帛各有差。禮畢，使使者導單于先行，宿長平。長平，涇水上阪。上自甘泉宿池陽宮。在今三原縣。上登長平，詔單于無謁。不令拜。單于就邸，留月餘，遣歸國。單于自請願留居光祿塞下，徐自為所築者也。漢遣車騎都尉韓昌等將騎萬六千，又發邊郡士馬以千數，送單于出朔方雞鹿塞，在朔方窳渾縣西北。又轉邊穀米糒，糒，乾飯也，音備。前後三萬四千斛，給贍其食。
初，呼韓邪來朝，詔公卿議其儀。太子太傅蕭望之以為：「單于非正朔所加，故稱敵國，宜待以不臣之禮，位在諸侯王上。外夷稽首稱藩，中國讓而不臣，此則羈縻之義也。書曰『戎狄荒服』，言其來服荒忽無常。如使匈奴後嗣卒有鳥竄鼠伏，闕於朝享，不為叛臣。卒，終也。本以客禮待之，若後不來，非叛臣也。信讓行乎蠻貊，福祚流於無窮，萬代之長策也。」天子采之。
郅支聞漢出兵穀助呼韓邪，即遂居右地。自度力不能定匈奴，乃益西，破堅昆，北降丁令，音陵。數遣兵擊烏孫，常勝之。堅昆東去單于庭七千里，南去車師五千里，郅支留都之。元帝初，郅支單于自以道遠，又怨漢擁護呼韓邪，遣使上書求侍子。漢遣谷吉送之，郅支殺吉。明年，呼韓邪強盛，北庭人眾稍稍歸之，國中遂定。郅支既殺使者，自知負漢，又聞呼韓邪益強，恐見襲擊，欲遠去。會康居王數為烏孫所困，以為匈奴大國，烏孫素服屬之，即使使至堅昆迎郅支，郅支遂引兵而西，人眾中寒道死，纔餘三千人到康居。
建昭二年，西域都護甘延壽與副陳湯議發兵即康居誅郅支。即，就。湯為人沈勇，多謀策，每過城邑山川，常登視。既領外國，與延壽謀曰：「夷狄畏服大種，其天性也。西域本屬匈奴，今郅支單于威名遠聞，侵陵烏孫、大宛，常為康居畫計，欲降伏之。如得此二國，北擊伊利，西取安息，南排月氏、山離烏弋，數年之閒，城郭諸國危矣。且蠻夷無金城強弩之守，如發屯田吏士，敺從烏孫眾兵，驅帥之，令隨從。直指其城下，彼亡則無所之，守則不足自保，千載之功可一朝而成也。」延壽亦以為然，欲奏請之，湯曰：「國家與公卿議，大策非凡所見，事必不行。」遂矯制發城郭諸國兵、車師戊己校尉屯田吏士。漢兵合胡兵四萬餘人，延壽、陳湯上疏自劾奏矯制，陳言兵狀。即日引軍分行，別為六校，其三校從南道踰蔥嶺徑大宛，其三校都護自將，發溫宿國，從北道入赤谷，過烏孫，至康居，攻城，陷，斬單于首，得漢使節二及谷吉等所齎帛書，凡斬閼氏、太子、名王以下千五百一十八級，生虜千餘人。
甘延壽、陳湯殺郅支還，石顯、匡衡以為「湯等矯制興師，幸得不誅，如復加爵土，則後奉使者爭乘危徼幸，生事於蠻夷，漸不可開」。議久不決。宗正劉向上疏曰：「郅支單于囚殺使者吏士以百數，事暴揚外國，傷威毀重，群臣皆閔焉。陛下赫然欲誅之，意未嘗有忘。西域都護延壽、副校尉湯承聖旨，倚神靈，總百蠻之君，攬城郭之兵，出百死，入絕域，遂陷康居，屠五重城，搴翕侯之旗，斬郅支之首，懸旌萬里之外，揚威崑山之西，掃谷吉之恥，立昭明之功，蠻夷慴伏，莫不震懼。呼韓邪見郅支之誅，且喜且懼，嚮風馳義，稽首來賓。立千載之功，建萬代之安，功臣之勳莫大焉。論大功者不錄小過，舉大美者不疵細瑕。司馬法曰『軍賞不踰月』，欲人速得為善之利也。蓋急武功，重用人也。昔齊桓前有尊周之功，後有滅項之罪，君子以功覆過而為之諱其行。諱滅項之事也。貳師將軍李廣利捐五萬之師，縻億萬之費，經四年之勞，而僅獲駿馬三十匹，雖斬宛王之首猶不足以復費，復，償也。復音扶目反。其私罪惡甚多，孝武以為萬里征伐，不錄其過，遂封兩侯、三卿、二千石百有餘人。今康居之國強於大宛，郅支之號重於宛王，殺使者罪甚於留馬，而延壽、湯不煩漢士，不費斗糧，比於貳師，功德百之。大功未著，小惡數布，臣竊痛之。宜以時解懸通籍，除過勿理，尊寵爵位，以勸有功。」於是帝下詔赦之，乃封延壽為義成侯，湯為關內侯。
郅支既誅，呼韓邪且喜且懼，上書願入朝見。竟寧元年，單于復入朝，禮賜如初，加衣服錦帛，倍於前時。單于自言願婿漢氏以自親。言欲取漢女，而身為漢家婿。元帝以後宮良家子王嬙字昭君嬙音牆賜單于。單于驩喜，上書願保塞上谷以西至燉煌，保，守也。自請守之，令無寇盜。傳之無窮，請罷邊備塞吏卒，以休天子人民。天子令下有司議，議者皆以為便。郎中侯應習邊事、以為不可許。上問狀，應曰：
對奏，天子有詔「勿議罷邊塞事」。使車騎將軍許嘉諭單于曰：「中國四方皆有關梁障塞，非獨以備塞外也，亦以防中國姦邪放縱，出為寇害，故明法度以專眾心也。敬諭單于之意，朕無疑焉。」
成帝河平元年，復株纍若鞮單于呼韓邪之子，名雕陶莫皋。纍，力追反。遣右皋林王伊邪莫演等奉獻朝正月。既罷，遣使者送至蒲阪。今河東郡河東縣。伊邪莫演言「欲降。即不受我，我自殺，終不敢還歸」。使者以聞，下公卿議。議者或言宜如故事，受其降。光祿大夫谷永、議郎杜欽以為：「漢興，匈奴數為邊害，故設金爵之賞以待降者。今單于屈體稱臣，列為北藩，遣使朝賀，無有二心，漢家接之，宜異於往時。今既享單于聘貢之質，享，當也。質，誠也。而更受其逋逃之臣，是貪一夫之得而失一國之心。不如勿受，以昭日月之信，抑詐諼之謀。」諼，詐詞，許遠反。對奏，天子從之。遣使往問降狀，伊邪莫演曰：「我病狂，妄言耳。」遣去。歸到，官位如故。四年正月，遂入朝，加賜錦繡繒帛二萬匹，絮二萬斤，他如竟寧時。
哀帝建平四年，烏珠留若鞮單于復株纍之弟，名囊知牙斯。上書願朝五年。時哀帝被疾，或言匈奴從上游來厭人，游猶流也。河水從西北來，故曰上游。亦總謂地形耳，不必係於河水也。厭，一涉反。自黃龍、竟寧時，單于朝中國輒有大故。大故，謂國之大喪。上由是難之，以問公卿，亦以為虛費府帑，可且勿許。黃門郎揚雄上書諫曰：
書奏，天子寤而許之，加賜錦繡繒帛各有差，他如河平時。
至平帝，幼弱，太皇太后稱制，新都侯王莽秉政，奏令中國不得有二名，莽以太后臨朝，欲說太后以威德至盛，因使使者以諷單于，宜上書慕化，為一名，漢必加厚賞。單于從之，上書言：「幸得備藩臣，竊樂太平聖制，臣故名囊知牙斯，今謹更名曰知。」莽大悅，白太后，遣使者答諭，厚加賜焉。
及王莽篡位，建國元年，遣五威將王駿、陳饒等六人，多齎金帛，遺單于，諭曉以受命代漢狀，因易單于故印。故印文曰「匈奴單于璽」，莽更曰「新匈奴單于章」。新者，莽自係其國號。單于以多得賂遺，乃從之。單于始求稅烏桓，莽不許，因寇掠其人民，重以印文改易，釁由是生，故怨恨。明年，西域車師後王須置離謀降匈奴，都護但欽誅斬之。置離兄狐蘭支將二千餘人，驅畜產，舉國亡降匈奴，舉其一國之人皆亡降也。單于受之。但欽上書言匈奴寇擊諸國。莽於是大怒，分匈奴為十五單于，遣中郎將藺苞將兵萬騎，多齎珍寶至雲中塞下，詔誘呼韓邪諸子，欲以次拜之。單于聞之，怒曰：「先單于受漢宣帝恩，不可有負也。今天子非宣帝子孫，何以得立。」是後，單于歷告左右部都尉、諸邊王，入塞寇盜，殺掠不可勝數，緣邊虛耗。
莽新即位，怙府庫之富欲立威，乃拜十二部將率，發郡國勇士，武庫精兵，各有所屯守，轉委輸於邊。議滿三十萬眾，齎三百日糧，同時十道並出，窮追匈奴，因分其地，立呼韓邪十五子。莽將嚴尤諫曰：
請率見到之兵，且以擊虜。莽不聽，於是天下騷動。初，北邊自宣帝以來，數世不見煙火之警，人民熾盛，牛馬布野。及莽撓亂匈奴，與之搆難，邊民死亡係獲，又十二部兵久屯而不出，吏士罷弊，數年之閒，北邊虛空，野有暴骨矣。
天鳳初，烏累若鞮單于呼韓邪之子，烏珠留單于之弟，名咸。又請和親，遣人造塞，告塞吏曰欲見和親侯王歙。歙，昭君兄子。莽遣歙、歙弟颯使匈奴，賀單于初立，賜黃金被繒帛，罷將率屯兵，但置游擊都尉。單于貪莽賂遺，故外不失漢故事，然內利寇掠。莽復遣歙與五威將王咸等，多遺單于金寶，因諭說改其號，號匈奴曰「恭奴」，單于曰「善於」，賜印綬。單于貪莽金幣，故曲聽之，然寇盜如故。匈奴謂孝曰若鞮。自呼韓邪後，見漢諡帝為「孝」，慕之，故皆為「若鞮」。莽怒，又更名曰「降奴」、「服於」。至呼都而屍單于，烏累之弟，名輿。侵入北邊尤甚，由是壞敗。
班固論曰：
漢興，忠言嘉謀之臣曷嘗不運籌策相與爭論於廟堂之上乎？然總其要歸，兩科而已。縉紳之儒則守和親，介冑之士則言征伐，皆偏見一時之利害，未究匈奴之終始也。自漢興以至於今，曠代歷年，多於春秋，其與匈奴，有修文而和親之矣，有用武而克伐之矣，有卑下而承事之矣，有威服而臣畜之矣，詘伸異變，強弱相反，是故其詳可得而言也。
昔和親之論，發於劉敬。是時天下初定，新遭平城之難，故從其言，約結和親，賂遺單于，冀以救安邊境。至孝惠、高后，時遵而不違，匈奴寇盜不為衰止，而單于反以加驕倨。逮至孝文，與通關市，妻以漢女，增厚其賂，歲以千金，而匈奴數背約束，邊境屢被其害。是以文帝中年，赫然發憤，遂躬戎服，親御鞍馬，從六郡良家材力之士，六郡，謂漢之隴西，今隴西及金城、安鄉郡之南境；漢之天水，今天水郡；漢之安定，今安定、平涼郡地；漢之北地，今彭原、安化、靈武、五原、寧朔等郡地；漢之上郡，今咸寧、上郡、延安等郡地；漢之西河，今銀川、西河、昌化等郡地。馳射上林，講習戰陣，聚天下精兵，軍於廣武，顧問馮唐，與論將帥，喟然歎息，思古名臣，此則和親無益，已然之明效也。
仲舒親見四世之事，猶復欲守舊文，頗增其約，以為「義動君子，利動貪人，如匈奴者，非可以仁義說也，謂勸諭。獨可說以厚利，說音悅。結之於天耳。故與之厚利以沒其意。沒，溺。與盟於天以堅其約，質其愛子以累其心，匈奴雖欲展轉，奈失重利何，奈欺上天何，奈殺愛子何。展轉，謂移動其心。夫賦斂行賂不足以當三軍之費，城郭之固無以異於貞士之約，而使邊城守境之民，父兄緩帶，稚子咽哺，胡馬不窺於長城，而羽檄不行於中國，不亦便於天下乎！」察仲舒之論，考諸行事，迺知其未合於當時，而有闕於後世也。當孝武時，雖征伐克獲，而士馬物故亦略相當；雖開河南之野，建朔方之郡，今郡。亦棄造陽之北九百餘里。匈奴人民每來降漢，單于亦輒拘留漢使以相報復，其桀驁音傲尚如斯，安肯以愛子而為質乎？此不合當時之言也。若不置質，空約和親，是襲孝文既往之悔，而長匈奴無已之詐也。襲，重也。重疊其事。夫邊城不選守境武略之臣，修障隧備塞之具，厲長戟勁弩之械，恃吾所以待邊寇，而務賦斂於民，遠行貨賂，割剝百姓，以奉寇讎，信甘言，守空約，而冀胡馬之不窺，不已過乎！
至孝宣之世，承武帝奮擊之威，值匈奴百年之運，因其壞亂幾鉅依反亡之阨，權時施宜，覆以威德，然後單于稽首臣服，遣子入侍，三世稱藩，賓於漢庭。是時邊城晏閉，牛馬布野，三世無犬吠之警，黎庶亡干戈之役。
後六十餘載，遭王莽篡位，始開邊隙，單于由是歸怨自絕，莽遂斬其侍子，邊境之禍搆矣。故呼韓邪始朝於漢，漢議其儀，而蕭望之曰：「戎狄荒服，言其來服荒忽無常，時至時去，宜待以客禮，讓而不臣。如其後嗣遁逃竄伏，使於中國不為叛臣。」及孝元時，議罷守塞之備，侯應以為不可，可謂盛不忘衰，安必思危，遠見識微之明矣。至單于咸棄其愛子，昧利不顧，昧，貪。侵掠所獲，歲鉅萬計，而和親賂遺，不過千金，安在其不棄質而失重利也！仲舒之言，漏於是矣。
夫規事建議，不圖萬世之固，而媮恃一時之事者，媮音偷。未可以經遠也。若乃征伐之功，秦漢行事，嚴尤論之當矣。故先王度土，中立封畿。分九州，列五服，物土貢，制外內。物土貢者，各因其土所生之物而貢也。制外內，謂五服之差，遠近異制也。或修刑政，或昭文德，遠近之勢異也。是以春秋內諸夏而外夷狄。夷狄之人貪而好利，被髮左衽，人面獸心，其與中國殊章服，異習俗，飲食不同，言語不通，僻居北垂寒露之野，逐草隨畜，射獵為生，隔以山谷，壅以沙漠，天地所以絕外內也。是故聖王禽獸畜之，不與約誓，不就攻伐；約之則費賂而見欺，攻之則勞師而招寇。其地不可耕而食也，其人不可臣而畜也，是以外而不內，疏而不戚，戚，近也。政教不及其人，正朔不加其國；來則懲而御之，去則備而守之。其慕義而貢獻，則接之以禮讓，羈縻不絕，使曲在彼，蓋聖王制御蠻夷之常道也。
南匈奴落屍逐鞮單于者，烏珠留之子，名比。初季父呼都而屍單于時，以為右薁鞬日逐王，部領南邊及烏桓兵。薁音於六反。鞬音九言反。後漢光武建武初，彭寵反叛於漁陽，單于與共連兵，因復權立盧芳，使入居五原。今榆林九原即漢之五原郡地。光武方內平諸夏，未遑外事，而匈奴數與盧芳共侵北邊。九年，遣吳漢等擊之，經歲無功，而匈奴轉盛，鈔暴日增。十三年，遂寇河東，州郡不能禁止。於是漸徙幽、並邊人於常山關、居庸關以東，漢常山關在代郡，今安邊、馬邑郡即漢代郡。漢居庸關，在今媯川郡懷戎縣。匈奴左部遂復轉居塞內。朝廷患之，增緣邊兵郡數千人，大築亭候，脩烽火。匈奴入寇尤深，二十年，遂至上黨、今上黨、樂平、高平、陽城郡地。扶風、今扶風、汧陽、新平。天水。二十一年，復寇上谷、中山，今博陵郡。殺掠甚眾，北邊無復寧歲。二十二年，比從父弟蒲奴立為單于，而匈奴中連年旱蝗，赤地數千里，草木盡枯，人畜飢疫，死耗太半。單于畏漢乘其弊，乃遣使求和親。而比密遣漢人郭衡奉匈奴地圖，詣河西太守今銀川、新秦、昌化、西河之西境地。求內附。二十四年，八部大人共議立比為呼韓邪單于，以其大父嘗依漢得安，故欲襲其號。於是款五原塞，今九原郡。願永為藩蔽，扞禦北虜。光武帝用五官中郎將耿國議，乃許之。東觀記曰：「十二月癸丑，匈奴始分為南北單于。」二十五年春，遣弟左賢王莫將兵擊北單于，敗之。北單于震怖，卻地千里。南單于復遣使詣闕，奉藩稱臣，獻國珍寶，求使者監護，願遣侍子，修舊約。二十六年，漢遣中郎將段郴使南單于，立其庭，去五原西部塞八十里，單于伏拜。郴返命，詔乃聽南單于入居雲中。歲盡輒送侍子入朝，中郎將從事一人將領詣闕。漢遣謁者送前侍子還單于庭，交會道路。元正朝賀，拜祠陵廟畢，漢乃遣單于使，還賞單于以下王侯甚厚，歲以為常。北單于使騎擊南單于，敗之。於是復詔單于徙居西河美稷，漢屬國都尉所理，今西河郡隰城縣有美稷鄉，蓋其地也。使中郎將段郴擁護之，仍悉復緣邊八郡。南單于既居西河，亦列置諸部王，助為扞戍，屯北地、朔方、五原、雲中、定襄、雁門、今郡地。代郡，皆領部眾為郡縣偵邏耳目。北單于惶恐，頗還所掠漢人，以示善意。鈔兵每到南部下，還過亭候，輒謝曰：「自擊亡虜薁鞬日逐耳，非敢犯漢人也。」二十七年，北單于遂遣使求和親，天子召公卿廷議。皇太子明帝也。言曰：「南單于新附，北虜懼於見伐，故傾耳而聽，爭欲歸義耳。今未能出兵，而反交通北虜，臣恐南單于將有二心，北虜降者且不復來矣。」帝然之。
時北虜衰弱，臧宮與馬武上書曰：「今匈奴人畜疫死，旱蝗赤地，疫困之力，不當中國一郡。萬里死命，懸在陛下。福不再來，時或易失，豈宜固守文德而墮武事乎？今命將臨塞，厚懸購賞，諭告高句麗、烏桓、鮮卑攻其左，發西河四郡、天水、隴西羌胡擊其右。如此，北虜之滅，不過數年矣。」詔報曰：「黃石公記曰『柔能制剛，弱能制強』。柔者德也，剛者賊也，弱者仁之助也，強者怨之歸也。故曰有德之君，以所樂樂人；無德之君，以所樂樂身。樂人者其樂長，樂身者不久而亡。舍近謀遠者，勞而無功；舍遠謀近者，逸而有終。逸政多忠臣，勞政多亂人。故曰務廣地者荒，務廣德者強。有其有者安，貪人有者殘。殘滅之政，雖成必敗。今國無善政，災變不息，百姓驚惶，人不自保，而復欲遠事邊外乎？孔子曰：『吾恐季孫之憂，不在顓臾。』且北狄尚強，而屯田警備傳聞之事，常多失實。誠能舉天下之半以滅大寇，豈非至願；苟無其時，不如息人。」自是諸將莫敢復言兵事。范曄曰：「光武審黃石，存苞桑，閉玉門以謝西域之質，卑辭幣以禮匈奴之使，其意防已弘深，豈其顛沛平城之圍，忍傷黥王之陣乎！」
二十八年，北匈奴復遣使貢馬及裘，更乞和親。帝下三府議酬答之宜。司徒掾班彪奏曰：「臣聞孝宣帝敕邊守尉曰：『匈奴大國，多變詐。交接得其情，則卻敵折衝；應對入其數，則反為輕欺。』今北匈奴見南單于來附，懼謀其國，故數乞和親。臣見其獻益重，知其國益虛，歸親愈數，為懼愈多。然今既未獲助南，則亦不宜絕北，羈縻之義，禮無不答。謂可頗加賞賜，略與所獻相當，明加曉告以前代呼韓邪、郅支行事。」呼韓單于稱臣受賜，郅支單于背德被誅。帝從之。
明帝永平中，胡邪屍逐侯鞮單于立。落之子，名長。時北匈奴猶盛，數寇邊，朝廷以為憂。會北單于欲合市，遣使求和親，帝冀其交通，不復為寇，乃許之。八年，遣使報命，而南部須卜骨都侯等知漢與北虜交使，懷嫌怨欲叛，密因北使，令遣兵迎之。漢知之，乃更置大將，以防二虜交通。其秋，北虜果遣二千騎覘候朔方，作馬革船，欲渡迎南部叛者，以漢有備，乃引去。復數寇鈔邊郡，焚燒城邑，殺掠甚眾，河西城門晝閉。帝患之。十六年，大發緣邊兵，遣諸將四道出塞，北征匈奴。虜聞漢兵來，悉渡漠去。時北虜衰耗，黨眾離叛，南部攻其前，丁零寇其後，鮮卑擊其左，西域侵其右，不復自立，乃遠引而去。
章帝章和中，鮮卑入左地擊北匈奴，大破之，斬優留單于，取其胸皮而還。北庭大亂，屋蘭儲、卑胡、都須等五十八部，口二十萬，詣雲中、五原、朔方、北地降。時北虜大亂，加以飢蝗，降者前後而至。南匈奴休蘭屍逐鞮單于胡邪之子，名屯屠何。將討並北庭，會帝崩，竇太后臨朝，單于上言：「今烏桓、鮮卑討北虜、斬單于首。臣與王侯、新降渠帥議方略，皆曰宜及北虜分爭，出兵討伐，破北成南，並為一國，令漢家長無北念。」又請漢兵併力，以屯要害。從之。
和帝永元初，乃以耿秉為征西將軍，與車騎將軍竇憲率騎八千，與度遼兵及南單于眾三萬騎，出朔方擊北虜，大破之。北單于奔走，斬首虜二十餘萬人。二年春，南單于復大破北虜，單于將輕騎數十遁走。是時南部連克獲納降，黨眾最盛，領戶三萬四千，口二十三萬七千三百，勝兵五萬一百七十人。三年，北單于復為右校尉耿夔所破，逃亡不知所在。其弟右谷蠡王於除鞬自立為單于，將數千人止蒲類海，今北庭府界。遣使款塞。大將軍竇憲以塞北地空，憲欲結恩北虜，乃上書請立於除鞬為北單于，置中郎將領護，如南單于故事。下公卿議。司徒袁安、司空任隗以為，光武招懷南虜，非謂可永安內地，正以權時之算，可得扞禦北狄故也。今朔漠既定，宜令南單于反其北庭，並領降眾，無緣復立於除鞬，以增國費。上封事曰：「光武皇帝本所以立南單于者，欲安南定北之策也，恩德甚備，故匈奴遂分，邊境無患。昔孝明皇帝奉承先意，不敢失墜，赫然命將，爰伐塞北。章和之初，降者十餘萬，議者欲置之濱塞，東至遼東，太尉宋由、光祿勳耿秉皆以為失南單于心，不可，先帝從之。陛下奉承洪業，即和帝也。大開疆宇，大將軍遠師討伐，席捲北庭，此誠宣明祖宗，崇立弘勳者也。宜審其終，以成厥初。伏念南單于屯，先父舉眾歸德，自蒙恩以來，四十餘年。三帝積累，以遺陛下。陛下深宜遵述先志，成就其業。況屯首唱大謀，空盡北虜，輟而不圖，更立新降，以一朝之計，違三代之規。夫論語云：『言忠信，行篤敬，雖蠻貊之邦行矣。』今若失信於一屯，則百蠻不敢復保誓矣。且漢故事，供給南單于費直歲一億九十餘萬，西域歲七千四百八十餘萬。今北庭彌遠，其費過倍，是乃空盡天下，而非建策之要也。」朝廷不從，四年，遣耿夔即授璽綬，賜玉劍、羽蓋，使中郎將任尚持節衛護屯伊吾，如南單于故事。方欲輔歸北庭，會竇憲被誅。五年，於除鞬自叛還北，帝遂遣任尚追斬之，破滅其眾。至十六年，北單于遣使詣闕貢獻，願和親，北之國眾自立單于。修呼韓邪故約。和帝以其舊禮不備，不許。後微，至滅無聞。
安帝延光三年，烏稽侯屍逐鞮單于立。胡邪之子，名拔。先是朔方以西障塞多不修復，鮮卑因此數寇南部，單于憂恐，上言求復障塞，順帝從之。乃遣黎陽營屯兵黎陽即今汲郡黎陽縣。出屯中山北界，增置緣邊諸郡兵，屯塞下。
順帝永和中，去持若屍逐就單于烏稽侯之弟，名休利。左部句龍王吾斯、車紐等背叛，寇西河，圍美稷。單于本不同謀，中郎將陳龜以單于不能制下，逼迫之，單于自殺。大將軍梁商以羌胡新反，黨眾初合，難以兵服，宜用招降，乃上表曰：「匈奴寇叛，自知罪極。種類繁熾，不可殫盡。今轉運日增，三軍疲苦，虛內給外，非國之利。竊見度遼將軍馬續素有權謨，且典邊日久，深曉兵要。宜令續深溝高壁，以恩信招降，宣示購賞，明為期約。如此則醜類可服，國家無事矣。」帝從之。商又移書續等曰：「中國安寧，忘戰日久。良騎野合，交鋒接矢，決勝當時，戎狄之所長而中國之所短也。強弩乘城，堅營固守，以待其衰，中國之所長戎狄之所短也。宜務所長，以觀其變，設購開賞，宣示反悔，勿貪小功，以亂大謀。」續及諸郡並各遵行，於是右賢王部抑鞮等以萬三千口詣續降。秋，句龍吾斯等立句龍王車紐為單于，東引烏桓，西收羌戎及諸胡等數萬人，寇掠幽、今范陽、上谷、漁陽郡並、今太原、西河、榆林、朔方郡。涼、今靈武、安化、平涼、金城郡地。冀等州。冀今常山、博陵、鉅鹿、趙郡地。呼蘭若屍逐就單于兜樓除先在京師，漢安二年立之，遣中郎將護送歸南庭。建康初，中郎將馬寔進擊餘黨，匈奴、烏桓十七餘萬口皆詣寔降。桓帝建和初，伊陵屍逐就單于立，名居車兒。至延熹九年，諸部並叛，寇緣邊九郡，以張奐為北中郎將討之，悉降。
靈帝中平五年，右部落與休屠各胡白馬銅等十餘萬人反，攻殺單于羌渠。初，單于呼徵為中郎將張脩所殺，遂立右賢王羌渠為單于，其子右賢王於扶羅立，為持至屍逐侯單于，國人殺其父者遂叛，共立須卜骨都侯為單于，而於扶羅詣闕自訟。會帝崩，天下大亂，單于將數千騎與白波賊合兵寇河內諸郡。今河內、鄴、汲等郡。時人保聚，鈔掠無利，而兵遂挫傷；欲歸，國人不受，乃止河東。須卜骨都侯為單于一年而死，南庭遂虛其位，以老王行國事。
獻帝興平二年，單于於扶羅死，其弟呼廚泉立為單于，以兄被逐，不得歸國，數為鮮卑所鈔。帝自長安東歸，右賢王去卑與白波賊帥韓暹等侍衛天子，拒擊李傕、郭汜。及帝還洛陽，又從遷許，然後歸國。建安二十一年，單于來朝，魏武因留於鄴，而遣去卑歸監其國焉。以其既在內地，人眾猥多，懼必為寇，始分其眾為五部，立其中貴者為帥，選漢人為司馬以監督之。
魏末，復改帥為都尉。其左部居於太原故慈氏縣，今西河郡隰城縣。右部居祁縣，今縣。南部居蒲子縣，北部居新興縣，中部居大陵縣，今文水。多者一萬落，少猶四五千落。
晉武帝初，塞外匈奴大水，塞泥、黑難等二萬餘落歸化，帝復納之，使居河西故宜陽城下。後復與晉人雜居，由是平陽、今平陽郡。西河、今西河、昌化郡。太原、今府地。新興、今定襄、雲中郡。上黨、今郡。樂平諸郡，今樂平郡、太原府之閒。靡不有焉。泰始七年，單于劉猛背叛，帝遣婁侯何楨討平之。其後稍因忿恨，漸為邊患。侍御史西河郭欽上疏曰：「戎狄強獷，歷古為患。魏初人寡，西北諸郡皆為戎居。今雖服從，若後有風塵之警，胡騎自平陽、上黨不三日而至孟津，北地、今彭原郡地。西河、太原、馮翊、安定、上郡並今郡盡狄庭矣。宜及平吳之威，謀臣猛將之略，出北地、西河、安定，復上郡，實馮翊，於平陽以北諸縣募取死罪，徙三河、三魏見士四萬家以充之。裔不亂華，漸徙平陽、弘農、魏郡、京兆、上黨雜胡，峻四夷出入之防，明先王荒服之制，萬世之長策也。」帝不納。太康五年，復有匈奴胡太阿厚率其部落三萬人歸化。七年，又有匈奴胡都大博及萎莎胡等各率種類大小凡十萬餘口，匈奴都督大豆得一育鞠等復率其種落大小萬一千五百口，並來降，帝並撫納之。按晉史云：「北狄以部落為類，其入居塞者，有屠各種、鮮支種、寇頭種、烏譚種、赤勒種、捍蛵種、黑狼種，赤沙種、鬱鞞種、萎莎種、禿童種、勃蔑種、羌渠種、賀賴種、鍾跋種、大樓種、雍屈種、真樹種、力羯種，皆有部落，不相雜錯。屠各最豪貴，故得為單于，統領諸種。其國號有左賢王、右賢王、左奕蠡王、右奕蠡王、左於陸王、右於陸王、左漸尚王、右漸尚王、左朔方王、右朔方王、左獨鹿王、右獨鹿王、左顯祿王、右顯祿王、左安樂王、右安樂王，凡十六等，皆用單于親子弟也。其左賢王最貴，唯太子得居之。其四姓，有呼延氏、卜氏、蘭氏、喬氏。而呼延氏最貴，則有左日逐、右日逐，代為輔相；卜氏則有左沮渠、右沮渠；蘭氏則有左當戶、右當戶；喬氏則有左都侯、右都侯。又有車陽、沮渠、餘地諸雜號，猶中國百官也。其國人有綦毋氏、勒氏，皆勇健，好反叛。蛵，呼丁反。
惠帝元康末，魏武所分左部都尉左賢王劉元海漢初高帝以宮女妻冒頓，約為兄弟，故子孫遂冒姓劉氏。為首叛亂，竊大號，據神器，自是戎狄迭有中夏矣。元海父豹，即單于扶羅子左賢王也。
范曄論曰：「自漢興，匈奴強熾為患，窮力殫財，寇雖頗折，而漢之疲耗略相當矣。宣帝值虜庭分爭，呼韓邪來臣，乃權納懷柔，因為邊衛，單于保塞稱藩，故曰邊衛。罷關徼之警，息兵民之勞，六十餘年矣。後王莽陵篡，擾動戎夷，續以更始之亂，方夏幅裂。自是匈奴得志，內暴滋深。光武以用事諸華，未遑沙塞之外，因徙幽、並之民，增屯戍之卒而已。其後匈奴爭立，日逐來奔，願修呼韓之好，以禦北狄之衝，奉藩稱臣，永為捍禦。天子乃詔有司開北鄙，擇肥美之地，量水草以處之。於是匈奴分破，始有南北二庭焉。後讎釁既深，互伺便隙，至於陷潰創傷者，靡歲或寧，而漢之塞地晏然矣。後亦頗為出師，令竇憲，耿夔之徒，前後掩其窟穴，躡北追奔三千餘里。單于震懾，遁走於烏孫之地，而漠北空矣。若因其時勢，及其虛曠，還南虜於陰山，歸西河於內地，上申光武權宜之略，下防戎羯亂華之變，使耿國之算不謬於當世，袁安之議見從於後王，平易正直，若此其弘也。而竇憲矜三捷之效，忽經世之規，狼戾不端，專行威惠。遂復更立北虜，返其故庭，並恩兩護，以私己福，棄蔑天公，坐樹大鯁。永言前載，何憤恨之深乎！自後經綸失方，叛服不一，其為疢毒，胡可殫言！降及後世，翫為常俗，終於吞噬神鄉，丘墟帝宅。謂劉元海等及托跋氏並都中國。嗚呼！千里之差，興自毫端，失得之源，百世不磨矣。」
