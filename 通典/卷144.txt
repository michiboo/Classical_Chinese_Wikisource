
通典卷第一百四十四
樂四
權量八音金一石二土三革四絲五木六匏七
竹八八音之外又有三樂懸
權量虞漢魏隋大唐
虞書曰：「乃同律度量衡。」三代式遵斯制。秦滅學之後，紛綸莫定。
漢書曰：「夫推歷生律制器，規圓矩方，權重衡平，準繩嘉量，探賾索隱，鉤深致遠，莫不用焉。度長短者不失毫釐，量多少者不失圭撮，權輕重者不失黍累。紀於一，協於十，長於百，大於千，衍於萬，其法在算術。宣於天下，小學是則。職在太史，羲和掌之。度者，分、寸、尺、丈、引也，所以度長短也。本起黃鍾之長。以子穀秬黍中者，子，北方。北方黑，謂黑黍也。一黍之廣，度之九十分，黃鍾之長。黃鍾，九寸。一為一分，十分為寸，十寸為尺，十尺為丈，十丈為引，而五度審矣。量者，龠、合、升、斗、斛也，所以量多少也。本起於黃鍾之龠，用度數審其容，以子穀秬黍中者千有二百實其龠，以井水準其概。十龠為合，十合為升，十升為斗，十斗為斛，而五量嘉矣。權者，銖、兩、斤、鈞、石也，所以稱物平施，知輕重也。本起於黃鍾之重。一龠容千二百黍，重十二銖，兩之為兩。二十四銖為兩，十六兩為斤，三十斤為鈞，四鈞為石。權與物鈞而生衡，衡運生規，規圓生矩，矩方生繩，繩直生準，準正則平衡而鈞權矣。是謂五則也。位於北方，太陰為智，為水，水曰潤下，智者謀，謀而深，故為權，北方之義也。大小有準，輕重有數，各應其象，五權謹矣。」
魏初，杜夔造斛，即周禮所謂「嘉量」也。深尺，方尺，實一釜。音輔。臀一寸，實一豆。耳三寸，實一升。重一鈞。聲中黃鍾。晉氏播遷，亡其彝量。
隋制，前代三升當今一升，三兩當今一兩，一尺二寸當今一尺。
大唐貞觀中，張文收鑄銅斛、秤、尺、升、合，鹹得其數。詔以其副藏於樂署。至武延秀為太常卿，以為奇翫，以律與古玉尺、玉斗升合獻焉。開元十七年，將考宗廟樂，有司請出之。敕惟以銅律付太常，而亡其九管。今正聲有銅律三百五十六，銅斛二，銅秤二，銅甌十四。斛左右耳與臀皆正方，積十而登，以至於斛。銘云：「大唐貞觀十年，歲次玄枵，月旅應鍾，依新令累黍尺，定律校龠，成茲嘉量，與古玉斗相符，同律度量衡。協律郎張文收奉敕修定。」秤盤銘云：「大唐貞觀秤，同律度量衡。」匣上有朱漆題「秤尺」二字，尺亡，其跡猶存。以今常用度量校之，尺當六之五，衡皆三之一。一斛，一秤，是文收總章年所造。斛正圓而小，與秤相符也。
金一鐘棧鐘鎛錞於鐃鐲鐸方響銅鈸銅鼓
鐘，世本云：「黃帝工人垂所造。」山海經云：「炎帝之孫鼓延始為鐘。」又禮記云：「垂之和鐘。」鄭玄云：「垂，堯時鐘工。」並未知孰是。周禮冬官考工記：「鳧氏為鐘，兩欒謂之銑，銑，鐘口兩角。銑間謂之於，於上謂之鼓，鼓上謂之鉦，鉦上謂之舞，此四名者，鐘體也。鄭眾云：「於，鐘脣之上袪也，鼓所擊處。」舞上謂之甬，甬上謂之衡。此二名者，鐘柄也。甬，並音勇。鐘懸謂之旋，旋蟲謂之幹。旋屬鐘柄，所以懸之也。鄭眾云：「旋蟲者，旋以蟲為飾也。」鄭玄謂：「今時旋有蹲熊、盤龍、辟邪。」鐘帶謂之篆，篆間謂之枚，枚謂之景。帶，所以介其名也。介在於鼓、鉦、舞、甬、衡之間，凡四。鄭眾云：「枚，鐘乳也。」鄭玄云：「今時鐘乳俠鼓與舞，每處有九，四面三十六。」於上之●謂之隧。●，所擊之處●敝也。隧在鼓中，窐而生光，有似夫隧。●音摩，又莫賀反。窐音烏華反。十分其銑，去二以為鉦。以其鉦為之銑間，去二分以為之鼓間。以其鼓間為之舞修，去二分以為舞廣。此言鉦之徑，居銑徑之八分，而銑間與鉦之徑相應。鼓間又居銑徑之六，與舞修相應。舞修，舞徑也。舞上下促，以橫為修，從為廣。舞廣四分，今亦去徑之二分，以為之間，則舞間之方，常居銑之四也。舞間方四，則鼓間六亦其方也。鼓六，鉦六，舞四，此鐘口十者，其長十六也。鐘之大數，以律為度，廣長與圜徑假設之耳。其鑄之則各隨鐘之制，為長短大小也。凡言間者，亦為從篆以分之。鉦間亦當六，今時鐘或無鉦間。以其鉦之長，為之甬長。並衡數也。以其甬長，為之圍。參分其圍，去一以為衡圍。衡居甬上，又小。參分其甬長，二在上，一在下，以設其旋。今衡居一分，則參分旋，亦二在上，一在下，以旋半當甬之中央，是其正。鐘已厚則石，太厚則聲不發。已薄則播，太薄則聲散。侈則柞，側柏反。弇則鬱，聲不舒揚。長甬則振。鐘掉則聲不正。掉音徒弔反。是故大鐘十分其鼓間，以其一為之厚；小鐘十分其鉦間，以其一為之厚。言若此則不石不播。鼓鉦之間同方六，而今宜異，又十分之一，猶太厚，皆非也。若言鼓外鉦外，則近之。鼓外二，鉦外一。鐘大而短，則其聲疾而短聞；淺則躁，躁則易竭也。聞音問。下同。鐘小而長，則其聲舒而遠聞。深則安，安難息。為隧，六分其厚，以其一為之深而圜之。」厚，鐘厚也。深，謂窐之也。其窐圜。爾雅曰：「大鐘曰鏞，中者曰剽，音漂。小者曰棧。」春秋左氏傳曰：景王將鑄無射，無射，鐘名。律中無射。伶州鳩曰：「王其以心疾死乎！伶，樂官也。州鳩，其名。夫樂，天子之職也。職，所主也。夫音，樂之輿也；樂因音而行也。而鐘，音之器也。音由器以發也。天子省風以作樂，省風俗，作樂以移之。器以鐘之，鐘，聚也。以器聚音也。輿以行之。樂須音而行也。小者不窕，窕，細不滿也。窕音他刁反。下同。大者不摦，摦，橫大不入也。摦音戶化反。下同。則和於物。物和則嘉成。嘉樂成也。故和聲入於耳而藏於心，心億則樂。億，安也。窕則不感，不充滿人心也。感音戶暗反。下同。摦則不容，心不堪容也。心是以感，感實生疾。今鐘摦矣，王心不堪，其能久乎！」
棧鐘，東晉初得，則爾雅所謂鐘小者棧也。小而編次之，曰編鐘。
鎛，如鐘而大。按前代有大鐘，若周之無射，非一，皆謂之鐘。
錞於，古禮器也。錞音淳。圓如碓頭，大上小下。周禮「以金錞和鼓」。宋史雲「今人間猶時有其器」，則宋非廟廷所用。廣漢什邡人段祖以錞於獻始興王鑑，其器高三尺六寸六分，圍二尺四寸，圓如筩，音動。銅色黑如漆，甚薄。上有銅馬，以繩縣馬，令去地尺餘，灌之以水，又以器盛水於下，以芒莖當心跪注錞於，以手震芒，則其聲如雷，清響良久乃絕。後周平蜀得之，斛斯徵觀曰：「錞於也。」依干寶周禮注驗之，如其言也。
鐃，如編鐘而無舌，有柄搖之，以止鼓。漢鼓吹曲有鐃歌。釋名曰：「鐃聲鐃鐃也。」
鐲，鉦也。形如小鐘，軍行鳴之，以為鼓節。周禮「以金鐲節鼓」。近代有如大銅疊，懸而擊之以節鼓，呼曰鉦。
鐸，大鈴也。周禮「以金鐸通鼓」。三禮圖云：「其匡以銅為之。木舌為木鐸，金舌為金鐸。」
方響，梁有銅磬，蓋今方響之類也。方響，以鐵為之，修九寸，廣二寸，圓上方下。架如磬而不設業，倚於架上以代鐘磬。人間所用者，纔三四寸。
銅鈸，亦謂之銅盤，出西戎及南蠻。其圓數寸，隱起如浮漚，貫之以韋，相擊以和樂也。南蠻國大者圓數尺，或謂齊穆士素所造，非也。
銅鼓，鑄銅為之，虛其一面，覆而擊其上。南夷扶南、天竺類皆如此。嶺南豪家則有之，大者廣丈餘。西戎有吹銅角者，長可二尺，形如牛角。
石二磬毊
磬，世本云：「叔所造。」不知何代人。又曰：「無句作磬。」古史考曰：「堯時人也。」禮記曰：「叔之離磬。」周禮冬官考工記：「磬氏為磬，倨句一矩有半，必先度一矩為句，一矩為股，而求其弦。既而以一矩有半觸其弦，則磬之倨句也。磬之制有大小，此假矩以定倨句，非用其度耳。其博為一，博，謂股博也。博，廣也。股為二，鼓為三。參分其股博，去一以為鼓博，以其一為之厚。鄭眾云：「股，磬之上大者。鼓，其下小者，所當擊也。」鄭玄謂：「股外面，鼓內面也。假令磬股廣四寸半者，股長九寸也，鼓廣三寸，長尺三寸，厚一寸。」已上則摩其旁，鄭眾云：「磬聲太上，則摩鑢其旁。」玄謂：「太上聲清也。薄而廣則濁。」已下則摩其耑。」太下聲濁也。短而厚則清。磬師掌教奧磬，教視瞭也。磬亦編。教縵樂、燕樂之鐘磬。鄭玄云：「縵，謂雜聲之和樂者。學記曰：『不學操縵，不能安絃。』燕樂，房中之樂，所謂陰聲。二樂皆教其鐘磬。」
毊，虛嬌反。爾雅注云：「形似犁錧，以玉石為之。」書雲「泗濱浮磬」，言泗濱石可為磬。近代出華原也。
土三塤缶
塤，許袁反。世本云：「暴辛公所造。」亦不知何代人。周畿內有暴國，豈其時人乎？宋均曰：「為塤久矣，此掌其官也。」爾雅注曰：「燒土為之，大如鵝子，銳上，平底，形似秤錘，六孔。小者如雞子。」大者曰嘂音。
缶，說文曰：「瓦器也。所以盛酒漿。秦人鼓之，以節歌也。」爾雅雲「盎謂之缶」，注云：「盆也。」「坎其擊缶」。澠池會，秦王為趙王擊缶是也。李斯云：「擊甕扣缶，真秦之聲。」
革四鼓齊鼓擔鼓羯鼓都曇鼓毛員鼓荅鼓雞樓鼓正鼓節鼓撫拍雅
鼓，世本云：「夷作鼓。」以桴擊之曰鼓，以手搖之曰。周禮地官：「鼓人掌教六鼓四金之音聲，以節聲樂，以和軍旅，以正田役。音聲，五聲合和者。教為鼓，而辨其聲用：教為鼓，教擊鼓者大小之數，又別其聲而用事也。以雷鼓鼓神祀，雷鼓，八面鼓。神祀，祀天神也。以靈鼓鼓社祭，靈鼓，六面鼓。社祭，祭地祇也。以路鼓鼓鬼享，路鼓，四面鼓也。鬼享，享宗廟也。以鼖鼓鼓軍事，大鼓謂之鼖鼓。鼖鼓，長八尺。鼖音扶雲反。以鼛鼓鼓役事，鼛鼓，長丈二尺。鼛音古刀反。以晉鼓鼓金奏。」晉鼓，長六尺六寸。金奏，謂樂作擊編鐘。冬官考工記：「韗人為皋陶，鄭眾云：「韗，書或為●。皋陶，鼓木也。」鄭玄謂：「●者，以皋陶名官。●，從革耳。」韗音運，●音陶。長六尺有六寸，左右端廣六寸，中尺，厚三寸，板中廣頭狹為穹隆。鄭眾云：「謂鼓木一判者，其兩端廣六寸，而中央廣尺，如此乃得有腹。」穹者三之一，鄭眾云：「穹讀為志無空邪之空，謂鼓木腹穹隆者居鼓三之一。」鄭玄：「讀如穹蒼之穹。穹隆者居鼓面三分之一，則其鼓四尺者，版穹一尺三寸三分寸之一，倍之為二尺六寸三分寸之二，加鼓四尺，穹之徑六尺六寸三分寸之二，此鼓合二十版也。」上三正，鄭眾云：「謂兩頭一平，中央一平。」鄭玄謂：「三讀當為參，正，直也。參直者，穹上一直，兩端又直，各居二尺二寸，不弧曲也。此鼓兩面，以六鼓差之。賈侍中雲，晉鼓大而短，近晉鼓也。以晉鼓鼓金奏。」鼓長八尺，鼓四尺，中圍加三之一，謂之鼖。中圍加三之一者，加於面之圍以三分之一也。面四尺，其圍十二尺，加以三分一四尺，則中圍十六尺，徑五尺三寸三分寸之一也。今亦合二十版，則版穹六寸三分寸之二。大鼓謂之鼖。以鼖鼓鼓軍事。鄭眾云：「鼓四尺，謂革所蒙者廣四尺。」為皋鼓，長尋有四尺，鼓四尺，倨句磬折。以皋鼓鼓役事。磬折，中曲之不參正也。中圍與鼖鼓同，以磬折為異。凡冒鼓，必以啟蟄之日，啟蟄，孟春之中。蟄蟲始聞雷聲而動，鼓所取象也。冒，蒙鼓以革也。良鼓瑕如積環。革調急也。鼓大而短，則其聲疾而短聞；音問。下同。小而長，則其聲舒而遠聞。」禮記云：「夏後之鼓足，殷楹鼓，周懸鼓。」足，謂四足也。楹，謂之柱貫中上出也。懸，懸之簨。詩殷頌曰：「植我鼓。」周頌曰：「應朄懸鼓。」朄，以刃反。應鼓在大鼓側，以和大鼓。小鼓有柄曰鞀，音桃。大鞀謂之鞞，月令「仲夏修鞀、鞞」是也。然則鞀、鞞，即類也。帝王世紀曰：「帝嚳命垂作鞞。」又有鼉鼓焉。近代有腰鼓，大者瓦，小者木，皆廣首而纖腹。
齊鼓，如漆桶，大一頭，設齊於鼓面如麝齊，故曰齊鼓。
擔鼓，如小甕，先冒以革而漆之。
羯鼓，正如漆桶，兩頭俱擊。以出羯中，故號羯鼓，亦謂之兩杖鼓。
都曇鼓，似腰鼓而小，以槌擊之。
毛員鼓，似都曇而稍大。
荅臘鼓，制廣羯鼓而短，以指揩之，其聲甚震，俗謂之揩鼓。
雞樓鼓，正圓，而首尾可擊之處，平可數寸。
正鼓、和鼓者，一以正，一以和，皆腰鼓也。
節鼓，狀如博局，中開圓孔，適容其鼓，擊之以節樂也。節，不知誰所造。傅玄節賦云：「黃唱歌，九韶興舞。口非節不詠，手非節不拊。」此則所從來亦遠矣。音橫。
撫拍，以韋為之，實之以糠，撫之以節樂也。
雅，周禮春官：「笙師掌教雅，以教祴樂。」教，教視瞭也。鄭眾曰：「雅狀如漆筩而弇口，大二圍，長五尺六寸，以羊韋鞔之，有兩紐疏畫之。」賈公彥云：「長疏而畫之，賓醉而出奏祴夏，以此器築地為之行節，明不失禮。」祴，鼓來反。
絲五琴瑟築箏琵琶阮咸箜篌
琴，世本云：「神農所造。」琴操曰：「伏羲作琴，所以修身理性，反其天真。」白虎通曰：「琴，禁也，禁止於邪，以正人心也。」廣雅曰：「琴長三尺六寸六分，象三百六十六日；五弦象五行。大絃為君，寬和而溫；小絃為臣，清廉不亂。文王、武王加二絃，以合君臣之恩也。」琴操曰：「廣六寸，象六合也。」又：「上曰池，言其平；下曰濱，言其服。前廣後狹象尊卑，上圓下方象天地。」一絃琴十有二柱，柱如琵琶。擊琴，柳惲所作。惲嘗為文詠，思有所屬，搖筆誤中琴絃，因為此樂。以管承絃，又以片竹約而束之，使絃急而聲亮，舉以擊之，以為節曲。楊雄琴清英曰：「舜彈五絃之琴，而天下化；堯加二絃，以合君臣之恩。」桓譚新論曰：「五絃，第一絃為宮，其次商、角、徵、羽，文王、武王各加一絃，以為少宮、少商。」說者不同。又琴之始作，或雲伏羲，或雲神農，諸家所說，莫能詳定。爾雅曰：「大琴謂之離。」二十七絃。今無其器。齊桓公曰「號鐘」，楚莊曰「繞梁」，相如曰「綠綺」，伯喈曰「焦尾」，而傅玄琴賦雲非伯喈也。一雲「焦尾」，蔡邕琴。
瑟，世本云：「庖羲作，五十絃。黃帝使素女鼓瑟，哀不自勝，乃破為二十五絃，具二均聲。」爾雅曰：「大瑟謂之灑。」禮圖舊云：「雅瑟，長八尺一寸，廣一尺八寸，二十三絃。其常用者，十九絃。頌瑟，長七尺二寸，廣尺八寸，二十五絃，盡用之。」易通卦驗曰：「人君冬至日，使八能之士，鼓黃鐘之瑟，瑟用槐木，長八尺一寸；夏至日，瑟用桑木，長五尺七寸。」槐取氣上也。桑取氣下也。
筑，不知誰所造也。史籍唯雲高漸離善擊筑，漢高祖過沛所擊。釋名曰：「筑，以竹鼓之也。」似箏，細項。按今制，身長四尺三寸，項長三寸，圍四寸五分；頭七寸五分，上闊七寸五分，下闊六寸五分。
箏，秦聲也。傅玄箏賦序曰：「代以為蒙恬所造。今觀其器，上崇似天，下平似地，中空准六合，絃柱擬十二月，設之則四象在，鼓之則五音發，斯乃仁智之器，豈蒙恬亡國之臣能關思哉！」今清樂箏並十有二絃，他樂皆十有三絃。軋箏以片竹，潤其端而軋之。彈箏用骨爪，長寸餘，以代指。
琵琶，傅玄琵琶賦曰：「漢遣烏孫公主嫁昆彌，念其行道思慕，故使工人裁箏、築，為馬上之樂。今觀其器，中虛外實，天地象也；盤圓柄直，陰陽敘也；柱十有二，配律呂也；四絃，法四時也。以方俗語之曰琵琶，取其易傳於外國也。」風俗通曰：「以手琵琶，因以為名。」釋名曰：「推手前曰批，引手卻曰把。」杜摯曰：「秦苦長城之役，百姓絃而鼓之。」並未詳孰實。其器不列四廂。今清樂奏琵琶，俗謂之「秦漢子」，圓體修頸而小，疑是絃之遺制。傅玄云：「體圓柄直，柱有十二。」其他皆充上銳下，曲項，形制稍大，本出胡中，俗傳是漢制。兼似兩制者，謂之「秦漢」，蓋謂通用秦、漢之法。梁史稱侯景之害簡文也，使太樂令彭雋齎曲項琵琶就帝飲，則南朝似無曲項者。五絃琵琶，稍小，蓋北國所出。舊彈琵琶，皆用木撥彈之，大唐貞觀中始有手彈之法，今所謂搊琵琶者是也。風俗通所謂以手琵琶之，知乃非用撥之義，豈上代固有搊之者？手彈法，近代已廢，自裴洛兒始為之。
阮咸，亦秦琵琶也，而項長過於今制，列十有三柱。武太后時，蜀人蒯朗於古墓中得之，晉竹林七賢圖阮咸所彈與此類同，因謂之阮咸。咸，晉世實以善琵琶、知音律稱。蒯朗初得銅者，時莫有識之。太常少卿元行沖曰：「此阮咸所造。」乃令匠人改以木為之，聲甚清雅。
箜篌，漢武帝使樂人侯調所作，以祠太一。或雲侯暉所作。其聲坎坎應節，謂之坎侯，聲訛為空侯。侯者，因樂工人姓耳。古施郊廟雅樂，近代專用於楚聲。宋孝武大明中，吳興沈懷遠被徙廣州，造繞梁，其器與箜篌相似。懷遠亡，其器亦絕。或謂師延靡靡樂，非也。舊說一依琴制。今按其形，似瑟而小，七絃，用撥彈之，如琵琶也。
豎箜篌，胡樂也。漢靈帝好之。體曲而長，二十二絃，豎抱於懷中，用兩手齊奏，俗謂之擘箜篌。鳳首箜篌，頸有軫。
木六柷敔舂牘拍板
柷、敔，不知誰所造。樂記曰：「聖人作為椌、楬。」謂柷、敔也。椌，苦江反。楬，苦八反。柷如漆桶，方二尺四寸，深一尺八寸，中有椎柄，連底，旁開孔。內手於中擊之，以舉樂。敔狀如伏虎，背上有二十七鉏鋙。碎竹以擊其首而逆戛之，以止樂。
舂牘，周制，春官笙師掌教舂牘，以教祴樂。鄭眾曰：「舂牘，以竹大五六寸，長七尺，短者一二尺，其端有兩空髹畫，以兩手築地。賓醉而出，以節之。」髹音許牛反。虛中如筒，無底，舉以頓地如舂杵，亦謂之「頓相」。相，助也，以節樂也。或謂梁孝王築睢陽城，擊鼓為下杵之節。睢陽操用舂牘，後代因之。
拍板，長闊如手，重十餘枚，以韋連之，擊以代抃。抃，擊其節也。情發於中，手抃足蹈。抃者，因其聲以節舞。龜茲伎人彈指為歌舞之節，亦抃之意也。
匏七笙竽
笙，世本云：「隨作笙。」未知其何代人也。禮記曰：「女媧之笙簧。」說文云：「笙，正月之音。物生，故謂之笙。十三簧，象鳳之身。」列管匏內，施簧管端。宮管在中央。三十六簧曰竽，宮管在左旁。十九簧至十三簧曰笙。其他相似也。「大笙謂之巢，小笙謂之和」。詩傳雲「吹笙則簧鼓矣」，蓋笙中之簧也。周禮春官大司樂：「笙師掌教竽笙。」鄭眾云：「竽三十六簧，笙十三簧。教，教視瞭也。」音吹。爾雅曰：「笙十九簧者曰巢，十三簧者曰和。」漢章帝時，零陵文學奚景於舜祠得笙，白玉管。後代易之以竹耳。釋名曰：「笙，生也，象物貫地而生。竹之貫匏，以匏為之，故曰匏。」
竽，亦笙也。今之笙竽，以木代匏而漆，殊愈於匏。荊梁之南，尚仍古制。南蠻笙則是匏，其聲甚劣。
竹八簫管篪七星籥笛篳篥笳角
簫，世本曰：「舜所造。」其形參差，象鳳翼，十管，長二尺。爾雅曰：「編二十三管，長一尺四寸者曰；音言。十六管，長尺二寸者曰筊。」音交。凡簫一名籟。前代有洞簫，今無其器。蔡邕曰：「簫，編竹有底。大者二十三管，小者十六管。長則濁，短則清。以蜜蠟實其底而增減之，則和。」然則邕時無洞簫矣。
管，爾雅曰：「長尺，圍寸，併漆之，有底。」「大者曰簥。音嬌。中者曰篞。乃結反。小者曰篎。」音妙。古者以玉為管，舜時西王母獻白玉琯是也。月令：「均琴、瑟、管、簫。」蔡邕章句曰：「
管者，形長尺，圍寸，有孔無底。其器今亡。」說文曰：「管如篪，六孔，十二月之音。」詩云：「嘒嘒管聲。」周禮：「孤竹之管，於圓丘奏之；孫竹之管，於方丘奏之；陰竹之管，於宗廟奏之。」鄭玄云：「孤竹，竹特生者也。孫竹，竹枝根之末生者。陰竹，生於山北者。」
篪，世本云：「暴新公所造。」舊志雲一曰管，非也。雖不知暴新公何代人，而非舜前人明矣。舜時西王母獻琯，則是已有此器，新公安得造篪乎？爾雅曰：「大篪謂之沂。」音銀。篪，以竹為之，長尺四寸，圍三寸，一孔，上出寸三分，名曰翹，橫吹之。小者尺二寸。廣雅雲「八孔」。今有胡吹，非雅器也。蔡邕月令章句云：「篪，竹也，六孔，有距，橫吹之。」詩云：「仲氏吹篪。」
七星，不知誰所作。其長盈尋。
籥，不知誰所造。按禮記「葦籥，伊耆氏之樂」，則伊耆已有籥矣。周禮有籥師，掌教國子秋冬吹籥。歷代文舞之樂所執羽籥是也。蓋詩所謂「左手執籥，右手秉翟」。爾雅云：「籥如笛，三孔而短小。」廣雅云：「七孔。大者曰產，中者曰仲，小者曰箹。」中音丁仲反。箹音握。
笛，馬融長笛賦「此器起於近代，出於羌中，京房備其五音」，又稱「丘仲工其事」，不言所造。風俗通曰：「丘仲造笛，長尺四寸，七孔，武帝時人。後更有羌笛。」二說不同，未詳孰實。今橫笛去觜。其加觜者，謂之義觜笛。按橫笛，小篪也。漢靈帝好胡笛。宋書雲「有胡篪出於胡吹」，即謂此。梁胡吹歌云：「快馬不須鞭，拗折楊柳枝。下馬吹橫笛，愁殺路旁兒。」此歌詞元出於北國，知橫笛是北名也。
篳篥，本名悲篥，出於胡中，其聲悲。或雲，儒者相傳，胡人吹角以驚馬。後乃以笳為首，竹為管。
笳，杜摯有笳賦云：「李伯陽入西戎所造。」晉先蠶儀註：「車駕住，吹小箛；發，吹大箛。」箛即笳也。又有胡笳。漢書箏笛錄有其曲，不記所出本末。
角，書記所不載。或出羌胡，以驚中國馬。馬融又雲出吳越。
八音之外又有三
一、桃皮。東夷有卷桃皮，似篳篥也。
二、貝。大蠡也，容可數升。並吹之以節樂。亦出南蠻。
三、葉。銜葉而嘯，其聲清震。橘柚尤善。或雲卷蘆葉為之，形如笳首也。
樂懸周漢魏宋梁隋大唐
周禮春官：「大司樂掌凡樂事，大祭祀宿懸，遂以聲展之。」叩聽其聲，具陳次之，以知完不。小胥「正樂懸之位，王宮懸，諸侯軒懸，卿大夫判懸，士特懸，辨其聲。樂懸，謂鐘磬之屬懸於筍者。鄭眾云：「宮懸四面懸，軒懸去其一面，判懸又去其一面，特懸又去其一面。四面象宮室四面有牆，故謂之宮懸。軒懸三面，其形曲，故春秋傳曰「請曲懸繁纓以朝」，諸侯之禮。玄謂：「軒懸去南面，避王也。判懸左右之合，又空北面。特懸懸於東方，或於階間而已。」凡懸鐘磬，半為堵，全為肆。」鐘磬者，編懸之，二八十六枚而在一，謂之堵。鐘一堵，磬一堵，為之肆。半之者，謂諸侯之卿大夫士也。諸侯之卿大夫半天子之卿大夫，西懸鐘，東懸磬。士亦半天子之士，懸磬而已。鄭眾云：「以春秋傳曰歌鐘二肆。」故孔子之堂，聞金石之音；魏絳之家，有鐘磬之樂。
漢丞相田蚡，扶粉反。前庭羅鐘磬，置曲旃。光武又賜東海恭王鐘簨之樂，即漢代人臣尚有金石樂。漢樂歌雲「高張四懸，神來燕饗」，謂宮懸也。漢儀雲「高廟撞千石之鐘十枚」，即上林賦所謂「撞千石之鐘，立萬石之」也。鐘當十二，而此十枚，未識其義。議者皆言漢代不知用宮懸。按漢章、和代實用旋宮，漢代群儒備言其義，牛弘、祖孝孫所由準的，知漢代之樂為最備矣。後漢則亡矣。
魏杜夔修雅樂，稍備。遭晉喪亂，江左金石不具。本史雲，至孝武帝太元中，破苻堅，獲樂工楊蜀等，正四廂樂，金石始備。
宋文帝元嘉中，鍾宗之更調金石。十四年，奚縱之又改之。晉及宋、齊，懸鐘磬大準相似，皆十六架。黃鍾之宮：北方，北面，編磬起西，其東編鐘，衡大於鎛，不知何代所作，其東鎛鐘。太蔟之宮：東方，西面，起北。蕤賓之宮：南方，北面，起東。姑洗之宮：西方，東面，起南。所次皆如北面。設建鼓於四隅，懸內四面，各有柷敔。諸家著晉史者，皆言太元四年，四廂金石大備。其實樂府止有黃鍾、姑洗、蕤賓、太蔟四格而己。六律不具，何謂四廂？備樂之文，其義焉在？
梁去衡鐘，設十二鎛鐘，各依辰位，而應其律。每一鎛鐘，則設編鐘磬各一，合三十六架。植建鼓於四隅。元正大會備用之。
隋參用儀禮及尚書大傳，為宮懸陳布之法。北方北向，應鍾起西，磬次之，黃鍾次之，林鍾次之，大呂次之，皆東陳。一建鼓在其東，東鼓。東方西向，太蔟起北，磬次之，夾鍾次之，姑洗次之，皆南陳。一建鼓在其南，東鼓。南方北向，中呂起東，黃鍾次之，蕤賓次之，磬次之，林鍾次之，皆西陳。一建鼓在其西，西鼓。西方東向，夷則起南，鍾次之，南呂次之，磬次之，無射次之，皆北陳。一建鼓在其北，西鼓。大射，則徹北面而加鉦鼓。又准儀禮，宮懸四面設鎛鐘十二，各依辰位。又甲、丙、庚、壬位各設鐘一，乙、丁、辛、癸位各陳磬一。共為二十。其宗廟殿庭郊丘社並同。樹建鼓於四隅，以象二十四氣。依月為均，四廂同作，蓋取毛詩傳曰「四懸皆同」之義。古者鎛鐘據儀禮擊為節檢，而無合曲之義。又大射有二鎛，皆亂擊焉，乃無成曲之理。依後周以十二鎛相生擊之，聲韻克諧。
大唐造蓬萊宮成，充庭七十二架。武后還東都，乃省之。皇后庭、諸後廟及郊祭並二十架，同舞八佾。先聖廟及皇太子朝廟並九架，舞六佾。懸間設柷敔各一，柷於左，敔於右。錞於、撫拍、頓相、鐃、鐸次列於路鼓南。舞人列於懸北。登歌二架，登於堂上兩楹之前。編鐘在東，編磬在西。登歌工人坐堂上，竹人立堂下。殿庭加設鼓吹於四隅。燕享陳清樂、西涼樂。架對列於左右廂，設舞筵於其間。舊皇后庭但設絲管，隋大業尚侈，始置鐘磬，猶不設鎛鐘，以鎛磬代。武太后稱制，用鐘，因而莫革。
開元中太樂曲制：凡天子宮懸，太子軒懸。宮懸之樂，鎛鐘十二，編鐘十二，編磬十二，凡三十有六。宗廟與殿庭同。郊丘社稷則二十，面別去編鐘磬各二。東方西方，磬起北，鐘次之；南方北方，磬起西，鐘次之。鎛鐘在於編懸之間，各依辰位。四隅建鼓，左柷右敔。又設笙、竽、笛、簫、篪、塤，繫於編鐘之下；偶歌琴、瑟、箏、築，繫於編磬之下。其在殿庭前，則加鼓吹十二案於建鼓之外，羽葆之鼓、大鼓、金錞、歌簫笳置於其上焉。又設登歌鐘、磬、節鼓、琴、瑟、箏、築於堂上，笙、笳、簫、篪、塤於堂下。宮懸登歌工人，皆介幘，朱連裳，革帶，烏皮履。鼓人階下工人皆武弁，朱衣，革帶，烏皮履。若在殿庭，加白練襠，白布襪。鼓吹工人亦如之軒懸之樂，去其南面鎛鐘、編鐘、編磬各三，凡九，設於辰丑申之位，三建鼓亦如之，餘如宮懸之制。凡宮懸、軒懸之作，奏二舞以為眾樂之容：一曰文舞，二曰武舞。宮懸之舞八佾，軒懸之舞六佾。文舞之制，左執籥，右執翟，二人執纛以引之。文舞六十四人，供郊廟，服委貌冠，玄絲布大袖，白練領褾，白紗中單，絳領褾，絳布大口蔥，革帶，烏皮履，白布襪。其執纛人衣冠各同。文舞謂之九功。武舞之制，左執干，右執鏚，二人執旌居前，二人執，二人執鐸，四人持金錞，二人奏之，二人執鐃以次之，二人執相在左，二人執雅在右。武舞六十四人，供郊廟，服平冕，餘同文舞。若供殿庭，服武弁，平巾幘，金支緋絲布大袖，裲襠，甲金飾，白練襠，錦騰蛇起梁帶豹文，大口布蔥，烏布。其執旌人衣冠各同當色舞人，餘同工人也。武舞謂之七德。凡簨，飾以崇牙、旒蘇、樹羽。宮懸每架則金五博山，軒懸則金三博山。鼓承以花趺，覆以華蓋。樂懸橫曰簨，曰，飾簨以飛龍，飾趺以飛廉，鐘簨以鷙獸，磬以鷙鳥。上列樹羽，旁懸旒蘇，周制也。懸以崇牙，殷制也。飾以博山，後代所加也。凡樂器之飾，天地之神尚赤，宗廟及殿庭尚彩，東宮亦赤。凡中宮之樂，則以大磬代鐘鼓，餘如宮懸之制。凡磬，天地之神用石，宗廟及殿庭用玉。凡有事於天神用雷鼓、雷，地神用靈鼓、靈，宗廟及帝社用路鼓、路，皆建於宮懸之內。凡大燕會，設十部之伎於庭，以備華夷：一曰燕樂伎，有景雲之舞，慶善樂之舞，破陣樂之舞，承天樂之舞；二曰清樂伎；三曰西涼伎；四曰天竺伎；五曰高麗伎；六曰龜茲伎；七曰安國伎；八曰疏勒伎；九曰高昌伎；十曰康國伎。其十部所用工人、樂器，在清樂及四方樂篇中。每先奏樂三日，太樂令宿設懸於庭。其日，率工人入居次。協律郎舉麾，樂作；仆麾，樂止。文舞退，武舞進。
