
通典卷第十六
選舉四
雜議論上
齊景公問晏子任人，對曰：「地不同宜，任之一種，責其俱生，不可得也。人不同能，而任之一事，不可責遍成。責焉無已，智者不能給；求焉無饜，天地不能贍也。」
漢哀帝初立，欲匡成帝之政，多所變動。匡，正也。正其乖失。時丞相王嘉上疏曰：「臣聞聖王之功在於得人。孔子曰：『才難，不其然與！』才難，謂有賢才難得。故『繼代立諸侯，象賢也』。象其先父祖之賢耳，非必其人皆有德也。雖不能盡賢，天子為擇臣，立命卿以輔之。命卿，命於天子者。居是國也，累代尊重，然後士人之眾附焉，是以教化行而理功立。今之郡守重於古諸侯，往者致選賢材，賢材難得，拔擢可用者，或起於囚徒。昔魏尚坐事繫，文帝感馮唐之言，拜雲中太守，匈奴忌之；武帝擢韓安國於徒中，拜為梁內史，骨肉以安；言梁孝王得免罪也。張敞為京兆尹，免，亡命數十日，宣帝徵拜為冀州刺史，卒獲其用：前代非私此三人，貪其材器有益於公家也。孝文帝時，吏居官者或長子孫，以官為氏，倉氏、庾氏則倉庾吏之後也。其二千石長吏亦安官樂職，然後上下無苟且之意。其後稍稍變易，公卿以下轉相促急，又數以改更政事，司隸、部刺史察過悉劾，發揚陰私，悉，盡也。言無大小，盡皆舉劾，過於所察之條。吏或居數月而退，送故迎新，交錯道路。中材苟容求全，不敢操持群下。下材懷危內顧，常恐獲罪，每為私計。一切營私者多。二千石益輕賤，吏人慢易之，或至上書章下，依其所上之章，而下令理之。眾庶知其易危，言易可傾危。小失意則有離叛之心。前山陽亡徒蘇令等縱橫，吏士臨難，莫肯伏節死義，以守相威權素奪也。素奪，謂先不假之威權也。孝成皇帝悔之，下詔書，二千石不為縱，二千石不以故縱為罪，所以優之。遣使者賜金，慰厚其意，誠以為國家有急，取辦於二千石，二千石尊重難危，乃能使下。孝宣愛良人吏，良，善也。良人吏，善理百姓者。有章劾，事留中，會赦一解。不即下理其事，恐為擾動，故每留中；或經赦令，一切皆解散也。故事，尚書希下章，為煩擾百姓，證驗繫理，或死獄中，章文必有『敢告之』字迺下。所以丁寧告者之辭，絕其相誣。惟陛下留神擇賢，記善忘過，容忍臣子，勿責以備。不求備於一人。二千石、部刺史、三輔縣令有材任職者，人情不能不有過差，宜可闊略，當寬恕其小罪。令盡力者有所勸。此方今急務，國家之利也。前蘇令發，謂蘇令初發起為盜賊。欲遣大夫使逐問狀，時見大夫無可使者，謂見在大夫皆不堪為使。召盩厔令尹逢，拜為諫大夫遣之。今諸大夫有材能者甚少，宜先蓄養可成就者，則士赴難不愛其死。臨事倉卒乃求，非所以明朝廷也。」嘉因薦儒者公孫光、滿昌及能吏蕭咸、薛修等，皆故二千石有名稱。天子納而用之。
後漢光武時，陳事者多言：「郡國貢舉，率非功次，故守職益懈，而吏事寖疏。咎在州郡。」有詔下公卿朝臣議。韋彪上議：「夫國以簡賢為務，賢以孝行為首。孔子曰：『事親孝，故忠可移於君。』是以求忠臣必於孝子之門。夫人才行少能相兼，是以孟公綽優於趙、魏老，不可以為滕、薛大夫。忠孝之人，持心近厚；鍛鍊之吏，持心近薄。三代之所以直道而行也。士宜以才行為先，不可純以閥閱。然其要歸，在於選二千石，二千石賢，則貢舉皆得其人矣。」帝深納之。
張衡上疏曰：「古者取士，諸侯歲貢。孝武之代，郡舉孝廉，又有賢良文學之選，於是名臣皆出，文武並興。漢之得人，數路而已。夫書畫辭賦，才之小者，匡國理政，未有其能。陛下即位之初，先訪經術，聽政餘日，觀省篇章，聊以游意，當代博弈，非以教化取士之本。而諸生競利，作者鼎沸，其高者頗引經訓風喻之言，下則連偶俗語，有類俳優，或竊成文，虛冒名氏。臣每受詔於盛化門差次錄第，其未及者，亦復隨輩皆見拜擢。既加之恩，難復收改，但守俸祿，於義已加，不可復使理人及仕州郡。昔孝宣會諸儒於石渠，章帝集學士於白虎，通經釋義，其事優大，文武之道，所宜從之。若乃小能小善，雖有可觀，孔子以為『致遠則泥』，君子故當志其大者遠者也。」
魏文帝時詔曰：「選舉莫取有名。名如畫地作餅，不可啖也。」吏部尚書盧毓對曰：「名不足以致異人，而可以得常士。常士畏教慕善，然後有名。」其後士人多務進趨，廉遜道闕。時劉寔乃著崇讓論以矯之，其辭曰：
古之聖王之化天下，所以貴讓者，欲以出賢才，息爭競也。夫人情莫不皆欲己之賢，故勸令讓賢以自明賢，豈假讓不賢哉！故讓道興，賢能之人不求而自出矣，至公之舉自立矣，百官之副亦先具矣。一官闕，擇眾官所讓最多者而用之，審之道也。在朝之士相讓於上，草廬之人咸皆化之，推能讓賢之風從此生矣。為一國所讓，則一國士也；天下所共推，則天下士也。推讓之風行，則賢與不肖殊矣。此道之行，在上者無所用其心，因成清議，隨之而已。賢人相讓於朝，大才之人恆在大官，小人不爭於野，天下無事矣。以賢才化無事，至道興矣。已仰其成，復何與焉！孔子曰，能以禮讓為國乎，則不難也。
在朝之人不務相讓久矣，天下化之。自魏代以來，登進辟命之士，及縣在職之吏，臨見授敘，雖自辭不能，終莫肯讓有勝己者。夫推讓之風息，爭競之心生。孔子曰，上興讓則下不爭也。議者僉然言，代少高名之才，朝廷不有大才之人可以為大官者。山澤人小官吏亦復雲，朝廷之士雖大官名德，皆不及往時人也。余以為此二言皆失之矣。非時獨乏賢也，時不貴讓。一人有先眾之稱，毀必隨之，名不得成使之然也。雖令稷、契復存，亦不復能全其名矣。能否混雜，優劣不分，士無素定之價，官職有闕，主選之吏不知所用，但按官次而舉之。同才之人先用者，非勢家之子，則必為有勢者之所念也。非能獨賢，因其先用之資而復遷之無已，不勝其任之病發矣。
所以見用不息者，由讓道廢，因資用人之有失久矣。故自漢、魏以來，時開大舉，令眾官各舉所知，唯才所任，不限階次，如此者甚數矣。其所舉必有當者，不聞時有擢用，不知何誰最賢故也。所舉必有不當者，而罪不加，不知何誰最不肖也。所以不可得知，由當時之人莫肯相推，賢愚之名不別，令其如此。舉者知在上者察不能審，故敢漫舉而進之。或舉所賢，因及所念，一頓而至，人數猥多，言所舉賢，加之高狀，相似如一，難得而分矣。雖舉者不能盡忠之罪，亦由上開聽察之路濫，令其爾也。才高守道之士日退，馳走於有勢之門日多矣。雖國有典刑，弗能禁矣。
夫讓不興之弊，非徒賢人在下位，不得時進也，國之良臣荷重任者，亦將以漸受罪退矣。何以知其然也？孔子以為顏氏之子不貳過耳，明非聖人皆有過。寵貴之地，欲之者多矣，惡賢能塞其路，過而毀之者亦多矣。夫謗毀之生，非徒空設，必因人之微過而甚之者也。毀謗之言數聞，在上者雖欲弗納，不能不杖所聞，因事之來而微察之，察之無已，其驗至矣。得其驗，安得不理其罪。若知而縱之，主威日衰，令之不行，自此始矣。知而皆理之，受罪退者稍多，大臣有不自固之心。夫賢才不進，貴臣日疏，此有國者之深憂也。
竊以為改此俗甚易耳。何以知之？夫一時在官之人，雖雜有凡猥之才，其中賢明者亦多矣，豈可謂皆不知讓賢為貴邪！直以其時皆不讓，習以成俗，故遂不為耳。人臣初除，皆通表上聞，名之謝章，所由來尚矣。原謝章之本意，欲進賢能以謝國恩也。昔舜以禹為司空，禹拜稽首，讓於稷、契及咎繇；使益為虞官，讓於熊、羆；使伯夷典三禮，讓於夔龍：唐虞之時，眾官初除，莫不皆讓也。謝章之義，蓋取於此。書記之者，欲以永代作則。季代所用，不能讓賢，虛謝見用之恩而已。相承不變，習俗之失也。
夫敘用之官得通章表者，其讓賢推能，乃通其章；其不能有所讓，徒費簡紙者，皆絕不通。人臣初除，各思推賢能而讓之矣，讓文付主者掌之。三司有闕，擇三司所讓最多者而用之。此為一公闕，三公已先選之矣。且主選之吏，不必任公而選三公，不如令三公自共選一公為詳也。四征闕，擇四征所讓最多者而用之。此為一征闕，四征已先選之矣，必詳於停闕而令主者選四征也。尚書闕，擇尚書所讓最多者而用之。此為令諸尚書共選一尚書，詳於臨闕令主者選八尚書也。郡守闕，擇眾郡所讓最多者而用之，詳於任主者，此為令百郡守共選一郡守也。
夫以眾官百郡之讓，與主者共相比，不可同歲而論也。賢愚皆讓，百姓耳目盡為國耳目。夫人情爭則欲毀己所不知，讓則競推於勝己。故代爭則毀譽交錯，優劣不分，難得而讓也。夫貴讓則賢智明出，能否之美歷歷相次，不可得亂也。當此時也，能退身修己者，讓之者多矣。雖賢智欲守貧賤，不可得也。馳騖進取而欲人見讓，猶卻行而求前也。夫如此，愚智咸知進身求通，非修之於己則無由進矣。遊外求者，於此相隨而歸矣。浮聲虛論，不禁而自止矣。人無所用其心，任眾人議，而天下自化。讓可以致此，豈可不務之哉！
晉始平王文學李重又以為等級繁多，又外官輕而內官重，使風俗大弊，宜釐改，重外選，簡階級，使官久。議曰：「古之聖王，建官垂制，所以體國經野。自帝王以下，代有增損：舜命九官，周分六職，秦采古制，漢仍秦舊，倚丞相，任九卿。雖置五曹尚書令僕射之職，始於掌封奏以宣外內，事任尚輕，而郡守牧人之官重，故漢宣稱『
所與為理唯良二千石』，其有殊政者，或賜爵進秩，諒得為理大體，所以遠比三代也。及於東京，尚書雖漸優重，然令、僕出為郡守，鍾離意、黃香、胡廣是也；郡守入為三公，虞延、第五倫、桓虞、鮑昱是也。近自魏朝名守杜畿、滿寵、田國讓、國諱改稱字。胡質等，居郡或十餘年，或二十年，或加秩假節而不去郡，此亦古人『苟善其事，雖沒代不徙官』之義也。漢魏以來，內官之貴，於今最崇，而百官等級遂多，遷補轉徙如流，能否無以著，黜陟不得彰，此為理之大弊也。夫階級繁多而冀官久，官不久而冀理功成，不可得也。虞書云：『三考黜陟幽明。』周官，三年大計群吏之理，而行其誅賞。漢法，官人或不真秩。魏初，用輕資以先試守。臣以為今宜大並群官等級，使同班者不得復稍遷；又簡法外議罪之制，明試守左遷之例，則官人之理盡，士必量能而受爵矣。居職者日久，則政績可考，人心自定，務求諸己也。」帝雖善之，竟不能行。
齊左僕射王儉請解領選，謂褚彥回曰：「選曹之始，近自漢末。今若反古，使州郡貢計，三府辟士，與眾共之，猶賢一人之意。古者選眾，今則不然，奇才絕智所以見遺於草澤也。」彥回曰：「誠如卿言。但行之已久，卒難為改也。」
梁尚書左僕射沈約論曰：「漢末喪亂，魏武始創，軍中倉卒，權立九品。蓋以論人才優劣，非謂代族高卑。因此相沿，遂為成法。自魏至晉，莫之能改。州都、郡正，以才品人，而舉代人才，升降蓋寡，徒以憑籍代資，用相凌駕。都正俗士，斟酌時宜，品目少多，隨事俯仰，劉毅所云『下品無高門，上品無賤族』也。歲月遷訛，斯風漸篤，凡厥衣冠，莫非二品，自此以還，遂成卑庶。周漢之道，以智役愚，臺隸參差，用成等級。魏晉以來，以貴役賤，士庶之科，較然有辨。夫人君南面，九重奧絕，陪奉朝夕，義隔卿士，階闥之任，宜有司存。」
武帝天監中，約又上疏曰：「頃自漢代，本無士庶之別，自非仕宦，不至京師，罷公卿牧守，並還鄉里，小人瞻仰，以成風俗。且黌校棋布，傳經授業，學優而仕，始自鄉邑，本於小吏幹佐，方至文學功曹，積以歲月，乃得察舉。人才秀異，始為公府所辟，遷為牧守，入作台司。漢之得人，於斯為盛。今之士人，並聚京邑，其有守土不遷，非直愚賤。且當今士子繁多，略以萬計，常患官少才多，無地以處。秀才自別是一種任官，非若漢代取人之例也。假使秀才對五問可稱，孝廉答一策能過，此乃雕蟲小道，非關理功得失。以此求才，徒虛語耳。」
鴻臚卿裴子野又論曰：「書雲『貴貴』，為其近於君也。天下無生而貴者，是故道義可尊，無擇負販；苟非其人，何取代族。周衰禮壞，政出臣下，卿士大夫自相繼及，非夫嗣嫡，猶等家臣。且徒步匹夫，見禮侯伯，軾閭擁篲，無絕於時。其後四方豪勢之家，門客千數，卑身折節，比食同袍，雖相傾倚，亦成風俗。迄於二漢，尊儒重道，朝廷州里，學行是先，雖名公子孫，還齊布衣之士，士庶雖分，而無華素之隔。有晉以來，其流稍改，草澤高士，猶廁清塗，降及季年，專稱閥閱。自是三公之子，傲九棘之家，黃散之孫，蔑令長之室，轉相驕矜，互爭銖兩，所論必門戶，所議莫賢能。苟且之俗成，傲慢之禍作，非所以敦弘退讓，勵德興化之道也。」宋明帝聰博，好文史，才思朗捷，省讀書奏，號七行俱下。每國有禎祥及行幸讌集，輒陳詩展義，且以命朝臣。其戎士武夫，則託請不暇，困於課限，或買以應詔焉。於是天下向風，人自藻飾，雕蟲之藝，盛於時矣。又論曰：「古者四始六義，總而為詩。既形四方之風，且彰君子之志，勸美懲惡，王化本焉。而後之作者，思存枝葉，繁華蘊藻，用以自通。若夫徘惻芳芬，楚騷為之祖；靡漫容與，相如扣其音。由是隨聲逐響之儔，棄指歸而無執，賦歌詩頌，百揆五車。蔡邕等之俳優，楊雄悔為童子，聖人不作，雅鄭誰分。其五言為詩家，則蘇、李自出，曹、劉偉其風力，潘、陸固其枝柯，爰及江左，稱彼顏、謝，箴繡鞶帨，無取廟堂。宋初迄於元嘉，多為經史；大明之代，實好斯文。高才逸韻，頗謝前哲，波流同尚，滋有篤焉。自是閭閻少年，貴游總角，罔不擯落六藝，吟詠情性。學者以博依為急務，謂章句為『專魯』，淫文破典，斐爾為曹；無被於管絃，非止乎禮義，深心主卉木，遠致極風雲，其興浮，其志弱，巧而不要，隱而不深，討其宗途，亦有宋之遺風也。若季子聆音，則非興國；鯉也趨室，必有不敦。荀卿有言：『亂代之徵，文章匿綵。』而斯豈近之乎？」蕭子顯曰：「自宋以來，謝靈運、顏延年以文章彰於代，謝莊、袁淑又以才藻係之，朝廷之士及閭閻衣冠，莫不仰其風流，競為詩賦之事。五經文句，無復通其義者。」
後魏孝文帝時，高祐上疏云：「今之選舉，不採識理之優劣，專簡年勞之多少，斯非盡才之謂。宜停此薄藝，棄彼巧勞，唯才是取，官方斯穆。又勳舊之臣，雖年勤可錄，而才非撫人，則可加之以爵賞，不宜委之以方任。所謂王者可私人以財，不私人以官。」帝善之。
韓麒麟子顯宗上言：「前代取士，必先正名，故有賢良方正之稱。今州郡貢察，徒有秀、孝之名，而無秀、孝之實。而朝廷但檢其有門地，不復彈坐。如此則可別貢門地以敘士人，何假置秀、孝之名也！夫門地者，是其父祖之遺烈，亦何益於皇家。苟有奇才，雖屠釣奴虜之賤亦用之；苟非其人，雖三後之胤，自墜於皁隸矣。或雲，代無奇才，不若取士於門。此亦失矣。豈可以代無周召，便廢宰相而不置哉！但當校其寸長銖重者，即先敘之，則賢才無遺矣。」
孝明帝時，清河王懌以官人失序，上表曰：「孝文帝制，出身之人，本以門品高下有恆，若準資蔭，自公卿令僕之子，甲乙丙丁之族，上則散騎祕著，下逮御史長兼，皆條例昭然，文無虧沒。自此，或身非三事之子，解褐公府正佐；地非甲乙之類，而得上宰行僚。自茲以降，亦多乖舛。且參軍事專非出身之職，今必釋褐而居，祕著本為起家之官，今或遷轉以至：斯皆仰失先準，有違明令，非所謂式遵遺範，奉順成規。此雖官人之失，相循已久，然推其彌漫，抑亦有由。何者？信一人之明，當九流之廣，必令該鑑氏族，辨照人倫，才識有限，固難審悉。所以州置中正之官，清定門冑，品藻高卑，四海畫一，專屍衡石，任實不輕。故自置中正以來，暨於太和之日，莫不高擬其人，妙盡茲選，皆須名位重於鄉國，才德允於具瞻，然後可以品裁州郡，綜覈人物。今之所置，多非其人。乞明為敕制，使官人選才，備依先旨，無令能否乖方，違才易務；並革選中正，一依前軌。庶清源有歸，流序允穆。」靈太后詔依表施行，而終不能用。
薛琡為吏部郎中。先是，崔亮奏立停年之格，不簡人才，專問勞舊。琡乃上書曰：「若使選曹唯取年勞，不簡賢否，便即義均行雁，次若貫魚，勘簿呼名，一吏足矣。數人而用，何謂銓衡？今請郡縣之職，吏部先盡擇才，務取廉平淳直，素行有聞，並學通古今，曉達理體者，以應其選。不拘入職遠近，年勳多少。其積勞之中，有才堪牧人者，先在用之限。其餘不堪者，既壯藉其力，豈容老而棄之，將佐丞尉，去人積遠，小小當否，未為多失，宜依次補序，以酬其勞。」書奏，不報。徐因引見，復陳言曰：「漢朝常令三公大臣，舉賢良方正、有道直言之士，以為長吏，監撫黎元。自晉末以來，此風遂替。今四方初定，務在養人。臣請依漢氏，更立四科，令三公宰貴各薦時賢，以補郡縣。明立條格，防其阿黨之端。」詔下公卿議之，亦寢矣。
後周樂遜上疏論選舉曰：「選曹賞錄勳賢，補擬官爵，必宜與眾共之，有明揚之授。使人得盡心，如睹白日。其材有升降，其功有厚薄，祿秩所加，無容不審。即如州郡選置，猶集鄉閭，況天下選曹，不取人物。若方州列郡，自可內除。此外付選曹銓敘者，既非機事，何足可密？人生處代，以榮祿為重，修身履行，以慕聲名。然逢時既難，失時為易。其選置之日，宜令眾心明白，然後呈奏。使功勤見知，品物稱悅。」
隋文帝開皇中，持書侍御史李諤以選才失中，上書曰：「自魏之三祖，更尚文詞，忽君人之大道，好雕蟲之小藝。下之從上，有同影響，競騁浮華，遂成風俗。江左齊、梁，其弊彌甚，貴賤賢愚，唯務吟詠。遂復遺理存異，尋虛逐微，競一韻之奇，爭一字之巧。連篇累牘，不出月露之形；積案盈箱，唯是風雲之狀。代俗以此相高，朝廷據茲擢士。祿利之路既開，愛尚之情愈篤。於是閭里童昏，貴游總角，未窺六甲，先製五言。至如羲皇、舜、禹之典，伊、傅、周、孔之說，不復關心，何嘗入耳。以傲誕為清虛，以緣情為勳績，指儒素為古拙，用辭賦為君子。故文筆日煩，其政日亂，良由棄大聖之軌範，搆無用以為用也。捐本逐末，流遍華壤，遞相師祖，澆漓愈扇。及大隋受命，聖道聿興，屏黜輕浮，遏止華偽。自非懷經抱質，志道依仁，不得引領搢紳，參廁纓冕。是以開皇四年，普詔天下，公私文翰，並宜實錄。其年九月，泗州刺史司馬幼之上表華豔，付所司理罪。由是公卿大臣，咸知正路，莫不鑽仰墳素，棄絕華綺，擇先王之令典，行大道於茲代。如聞在外州縣，仍踵弊風，選吏舉人，未遵典則。至於宗黨稱孝，鄉曲歸仁，學必典謨，交不苟合，則擯落私門，不加收齒；其學不稽古，逐俗隨時，作輕薄之篇章，結朋黨而稱譽，則選充吏職，舉送天朝。蓋由縣令、刺史，未行風教，猶挾私情，不存公道。臣既忝憲司，職當糾察。若聞風即劾，恐掛網者多，請勒諸司，普加搜訪，有如此者，具狀送臺。」
