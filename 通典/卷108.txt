
通典卷第一百八
禮六十八開元禮纂類三序例下
君臣冕服冠衣制度
皇后王妃內外命婦服及首飾制度
齋戒祈禱雜制
君臣冕服冠衣制度
大裘冕，無旒，金飾，玉簪導，以組為纓，色如其綬。令雲「冕長尺六寸，廣八寸，玄表纁裏。」以下廣狹皆準此。裘以黑羔皮為之。令云：「玄領、褾、襟緣，朱裳。」後有詔夏月以葛代裘。白紗中單。令云：「皁領，青褾、、裾。」革帶，玉鉤，大帶。令云：「素帶朱裏，純其外，上以朱，下以綠，紐約用組。黻，蔽膝也，隨裳色。」鹿盧玉具劍，火珠鏢首。白玉雙珮，玄組雙綬，六采。令云：「玄、黃、赤、白、縹、綠，純玄質，長二丈四尺，五百首，廣一尺。小雙綬長二尺六寸，色同大綬而首半之，閒施三玉環。」朱赤舄。祀天神地祇則服之。
袞冕，垂白珠，十有二旒，令云：「以組為纓，色如其綬。」黈纊充耳，玉簪導。玄衣纁裳，十二章。令云：「八章在衣，日、月、星辰、山、龍、華蟲、火、宗彝；四章在裳，藻、粉米、黼、黻。衣褾領為升龍，皆織成為之。龍山以下，每章一行，重以為等，每行十二也。」白紗中單。令云：「黻領，青褾、、裾，黻加龍山火三章。毳冕以上山火二章，繡冕山一章，玄冕無章。」革帶、大帶、劍、玉珮、綬、與上同。舄加金飾。享廟、謁廟及朝遣上將、征還、飲至、踐阼、加元服、納後、元日受朝及臨軒冊拜王公則服之。
鷩冕，服七章，令云：「三章在衣，華蟲、火、宗彝；四章在裳，藻、粉米、黼、黻。」餘同袞冕，有事遠主則服之。
毳冕，服五章，令云：「三章在衣，宗彝、藻、粉米；二章在裳，黼、黻也。」餘同鷩冕，祭海岳則服之。
繡冕，服三章，令云：「一章在衣，粉米；二章在裳，黼、黻。」餘同毳冕，祭社稷、先農則服之。
玄冕服，令云：「衣無章，裳刺黼一章。」餘同繡冕，祭百神、朝日夕月則服之。
通天冠，加金博山，附蟬十二首，施珠翠，黑介幘，髮纓翠緌，玉若犀簪導。絳紗袍，白紗中單，令云：「朱領、、裾。」白裙襦，令云：「亦裙衫也。」絳紗蔽膝，白假帶，方心曲領。其革帶、劍、珮、綬與上同。白黑舄。令云：「若未加元服，則雙童髻，空頂黑介幘，雙玉導，加寶飾也。」諸祭還、冬至受朝、元會、冬會則服之。
武弁，金附蟬，平巾幘，餘同前服。講武、出征、四時蒐狩、大射、禡、類、宜社、賞祖、罰社、纂嚴則服之。
弁服，令云：「弁以鹿皮為之。」十二，令云：「以白玉珠為之。」玉簪導，絳紗衣，素裳，革帶，白玉雙佩，鞶囊，小綬，白，烏皮履，朔日受朝則服之。
黑介幘，白紗單衣，白裙襦，革帶，素，烏皮履，拜陵則服之。
白紗帽，令云：「赤烏紗帽。」白裙襦，白，烏皮履，視朝、聽訟及宴見賓客則服之。
平巾幘，金寶飾，導簪冠支皆以玉，紫褶，令云：「赤白褶。」白蔥，玉具裝，真珠寶鈿帶，靴，乘馬則服之。
翼善冠，其常服及白練裙襦通著之。若服蔥褶，則與平巾幘通著之。
皇太子袞冕，垂白珠九旒，令云：「以組為纓，色如其綬。」青纊充耳，犀簪導。玄衣纁裳九章，令云：「五章在衣，山、龍、華蟲、火、宗彝；四章在裳，藻、粉米、黼、黻。織成為之，每章一行，重以為等，每行九。」白紗中單。令云：「黼領，青褾、、裾。」革帶，金鉤，大帶。令云：「素帶不朱裏，亦紕以朱綠，紐約用組。黻隨裳色，火山二章。」玉具劍，令云：「金寶飾，玉鏢首。」瑜玉雙珮，朱組雙大綬。令云：「四采，赤白縹紺，純朱質。長丈八尺，三百二十首，廣九寸。小雙綬長二尺六寸，色同大綬而首半之，閒施二玉環。」朱赤舄。令云：「舄加金飾。」侍從祭祀及謁廟、加元服、納妃則服之。
具服，遠遊三梁冠，加金附蟬九首，施珠翠，黑介幘，髮纓翠緌，犀簪導。絳紗袍，白紗中單，令云：「皁領、褾、、裾。」白裙襦，白假帶，方心曲領，絳紗蔽膝。其革帶、劍、珮、綬與上同。白黑舄。未冠則雙童髻，空頂黑介幘，雙玉導，加寶飾。謁廟還宮、元日冬至朔日入朝、釋奠則服之。其朔望日入朝，通服蔥褶。五日常朝亦準此。
公服，遠遊冠，簪導以上並同前。絳紗單衣，白裙襦，革帶，瑜玉隻珮，方心，紛，鞶囊，令云：「長六尺四寸，廣二寸四分，色同大綬。」白，烏皮履。五日常朝、元日冬至受朝則服之。
烏紗帽，白裙襦，白，烏皮履，視事及宴見賓客則服之。
弁服，犀簪導，組纓，玉九，絳紗衣，素裳，革鞶囊，小綬，雙珮，白，烏皮履，朔日及視事則兼服之。
平巾幘，金飾，犀簪導，紫褶，白蔥，玉梁珠寶鈿帶，靴，乘馬服之。
進德冠，九，加金飾，其常服及白練裙襦通著之。若服蔥褶，則與平巾幘通著之。
群官袞冕，垂青珠九旒，以組為纓，令云：「纓色如綬。」以下旒纓皆如之也。青纊充耳，簪導。令云：「五品以上乃通用犀。」青衣纁裳，服九章。令云：「每章一行，重以為等，每行九。五章在衣，龍、山、華蟲、火、宗彝。四章在裳，藻、粉米、黼、黻。皆絳為繡。鷩冕以下亦每章一行，各依旒數。」白紗中單。令云：「中單黼領，朱裏，皆純。中單青領，青褾、、裾。」革帶，鉤，大帶，令云：「二品以上，素帶，不朱裏，皆純其外，上以朱，下以綠。五品以上，素帶，紕其垂，外以玄，內以黃。紐約皆用青組。黻皆裳色。毳冕以上，火、山二章。繡冕山一章。玄冕無章。」金玉飾劍，令云：「三品以下用玉，不得加珠寶。」山玄玉珮，綠綟綬。親王朱綬。朱赤舄。第一品服之。
鷩冕，八旒，服七章，章數已具前數。水蒼玉珮，紫綬，金飾劍，餘同袞冕，第二品服之。
毳冕，七旒，服五章，水蒼玉珮，紫綬，金飾劍，餘同袞冕，第三品服之。
繡冕，六旒，服三章，水蒼玉珮，青綬，金飾劍，餘同袞冕，第四品服之。
玄冕，五旒，衣無章，裳刺黻一章，水玉珮，黑綬，金飾劍，餘同袞冕，第五品服之。
爵弁，色同爵，無旒無章，玄纓，簪導，青衣纁裳，白紗中單，令雲「青領、褾、、裾」也。革帶，鉤，大帶，令云：「練帶，紕其垂，內外以緇，紐約用青組。」爵，白，赤履，九品以上服之。凡冕服及爵弁服，助祭及親迎則服之。若私家祭祀，三品以上及褒聖侯祭孔宣父，服玄冕，五品以上服爵弁，六品以下服進賢冠。凡冕制，以羅為之，其服用紬為之，其黻用繒也。
遠遊冠，三梁，黑幘，青緌，凡文官，皆青緌。以下準此也。諸王服之。親王即加金附蟬。
進賢冠，三品以上三梁，五品以上兩梁，九品以上一梁。三師、三公、太子三師三少、五等爵、尚書省、祕書省、諸寺監、太子詹事府、三寺及散官，親王傅友、文學，若諸州縣、關津、岳瀆等流內九品以上服之也。
武弁，平巾幘。武官及中書、門下省，殿中省、內侍省、諸衛及太子諸坊諸率府及鎮戍流內九品以上服之。若侍中、中書令、左右散騎常侍，則加貂蟬，侍左者左珥，侍右者右珥。
法冠。一名獬豸冠，一角，為獬豸之形，御史以上服之。
高山冠。內侍省內謁者監、內謁者服之。
卻非冠。亭長、門僕服之。凡應冠而未冠者，並雙童髻，空頂幘。五品以上雙玉導，金飾。二品以上加寶飾，六品以下無飾。
朝服。亦名具服。冠，幘，纓，簪導，絳紗單衣，白紗中單，白裙襦，赤裙衫，革帶，鉤，假帶，曲領方心，絳紗蔽膝，，舄，劍，雙綬。一品以下，五品以上，陪祭、朝饗、拜表大事則服之。六品以下，去劍、珮、綬，餘並同也。
公服。亦名從省服。冠，幘，纓，簪導，絳紗單衣，白裙襦，赤裙衫，革帶，鉤，假帶，方心，，履，紛，鞶囊，雙珮。一品以下，五品以上，朔望朝謁、見東宮則服之。其六品以下，去紛、鞶囊、雙珮，餘並同。若致仕官，以理去官，被召謁見，皆服前官從省服。
弁服，以鹿皮為之，通用烏紗也。牙簪導，五品以上通用犀也。纓，玉，朱衣，素裳，革帶，鞶囊，小綬，雙珮，白，烏皮履，一品九，二品八，三品七，四品六，五品五。六品以下，去及鞶囊、綬、珮。文官職事九品以上尋常公事服之。泥雨則通著常服。
平巾幘，簪導，五品以上通用犀，六品以下通用角。冠支，令云：「皆金飾，五品以上通用玉。」紫褶，令云：「五品以上緋褶，七品以上綠褶，九品以上碧褶。」並白大口蔥，起梁帶，三品以上玉梁寶鈿，五品以上金梁寶鈿，六品以上金飾隱起。烏皮靴，武官及衛官尋常公事則服之。文官乘馬又通服之。武官陪位大杖，加螣蛇裲襠也。
進德冠，五品以上附山雲，數準弁，以金飾梁及花趺。三品以上加金絡也。內外百官文官武官九品以上，十月以後，二月以前，常服，及白練裙襦通著之。五品以上行。六品以下，冠去珠。若服蔥褶，非陪位大仗，則與平巾幘通著。蔥褶，五品以上通用紬綾及羅，六品以下通用小綾也。
凡典謁，武弁，絳公服。學生，黑介幘，青襟服。齋郎，介幘，絳服。自外州品子等皆平巾幘，緋衫，大口蔥，朝集從事則服之。若外官拜表、受制，皆朝服。
凡職事官三品以上有公爵者，嫡子婚，聽假以四品冕服。若五品以上子孫、九品以上子及五等爵，皆聽爵弁服。若庶人婚，聽假以絳公服。若刻漏生、漏童，服青蔥褶總角之服。令云：「諸流外官行署，三品以上介幘，絳公服，方心，革帶，鉤，假帶，履。九品以上絳衣，制同絳公服，袖狹，形直如溝，不垂，去方心、假帶，餘同絳公服。其非行署者，太常寺謁者、祝史、贊引，鴻臚寺司儀，諸典書、學，內侍省典引，太子右春坊掌儀、內坊導客舍人、諸贊，王公以下舍人，公主謁者等，各準行署，依品服。自外及任雜職掌無官品者，皆平巾幘，緋衫，大口蔥，藥童、奉觶年小者，皆總角髻，朝集從事則服之。餘條目，自有制者，不用此例。黑介幘，簪導，深衣，青襟褾領，革帶，，履，未冠者雙童髻，空頂黑介幘，去革帶，國子、太學、四門學生、俊士參見則服之。律書算學士、州縣學生，則黑介幘，白裙襦。外官拜表受制皆朝服，本品無朝服者則公服。諸職事官三品以上有公爵者，嫡子謂經命訖者婚，聽假以四品冕服。諸五品以上子孫、九品以上子及五等爵婚，皆聽假以爵弁服。庶人婚，聽假以絳公服。諸州縣倉督、市令，縣錄事、佐史、里正，岳瀆祝史、齋郎，並介幘，絳衣。平巾幘，緋褶，大口蔥，紫，尚食局典膳局主食、太官署監膳史，食官署掌膳服之。平巾綠幘，青布蔥褶，尚食局主膳、典膳局典食、太官署食官署供膳、良醞署奉觶服之。五辮，青蔥褶，青耳屩，羊車小吏服之。總角髻，青蔥褶，漏刻生、漏童服之。諸衣冠應入鹵簿異於本制者，從鹵簿。」
皇后王妃內外命婦服及首飾制度
皇后服，首飾花十二樹，小花如大花之數，並兩博鬢也。褘衣，令云：「深青織成為之。文為翬翟之形，素質，五色，十二等。」素紗中單，令云：「黼領，羅縠褾、，皆用朱色。」蔽膝，令云：「
隨裳色，以緅為褾，皆用翟為章，三等。」大帶，令云：「隨衣色，朱裏，紕其外，上以朱錦，下以綠錦，紐約用青組。」青衣，革帶，青、舄，令云：「舄加金飾。」白玉雙珮，玄組雙大綬，令云：「章采尺寸與乘輿同。」受冊、助祭、朝會諸大事則服之。
鞠衣，黃羅為衣，其蔽膝、大帶及衣革帶舄，並隨衣色。餘與褘衣同，唯無翟。親蠶則服之。
鈿釵禮衣，十二鈿，服通用雜色，制與上同，加雙珮、小綬，去舄加履。宴見賓客則服之。
皇太子妃服，首飾花九樹，小花如大花之數，並兩博鬢也。褕翟，青織成為之，文褕翟之形，青質，九色，九等。素紗中單，令云：「黼領，羅縠褾、，皆同朱色。」蔽膝，隨裳色，用緅為領緣，以褕翟為章，二等。大帶，令云：「隨衣色，不朱裏，紕其外，上以朱錦，下以綠錦，紐約用青組。」青衣，革帶，青、舄，令云：「舄加金飾。」瑜玉雙珮，純朱雙大綬，章綬尺寸與皇太子同也。受冊、助祭、朝會諸大事則服之。
鞠衣，黃羅為之。其蔽膝、大帶、革帶並隨衣色。餘與褕衣同，唯無翟。從蠶則服之。
鈿釵禮衣，九鈿，服通用雜色，制與上同，加雙珮、小綬，去舄，加履。宴見賓客則服之。
內外命婦服花釵，施兩博鬢，寶鈿飾。一品九樹，二品八樹，三品七樹，四品六樹，五品五樹。寶鈿準花樹。翟衣青質，羅為之，繡為翟。褕衣，一品翟九等，二品八等，三品七等，四品六等，五品五等。並素紗中單，令云：「黼領，朱褾、，亦通用羅縠。」蔽膝，隨裳色，以緅為領緣，加以文繡，重翟為章，二等。一品以下同。大帶，以青衣，革帶，青、舄，珮，綬，內命婦受冊、從蠶、朝會則服之。其外命婦及受冊、從蠶、大朝會亦準此。
鈿釵一品九鈿，二品八鈿，三品七鈿，四品六鈿，五品五鈿。禮衣，通用雜色，制與上同，加雙珮、小綬，令云：「去舄，加履。」內命婦尋常見，外命婦朝參辭見及禮會則服之。
六尚、寶林、御女、采女及女官等服，禮衣通用雜色，制與上同，唯無首飾珮綬。七品以上有大事則服之，尋常供奉則公服；公服去中單、蔽膝、大帶也。九品以上大事及尋常供奉並公服。東宮準此。女史則半袖裙襦。
凡公主、王妃珮綬同，諸郡縣主、內命婦各準品服。外命婦各從夫及子；若不同夫及子而加邑號，亦準品。
花釵，覆笄而已，並兩博鬢，任以金銀雜寶飾也。大袖連裳，青質，素紗中單，朱褾、也。蔽膝，隨裳色，朱為綠帶也。大帶，紕其外，上以朱，下以綠，紐約用青組。以青衣，革帶，，舄履，同裳色也。六品以下九品以上妻及九品以上女嫁則服之。
花釵，以金銀琉璃等塗飾。連裳，青質，以青衣，革帶，，履，同裳色也。庶人女嫁則服之。
凡百官女嫁，聽服母服廟見。本生蔭高者，準兄弟。凡王公以下及婦人服飾等級，上得兼下，下不得僭上。
齋戒
凡大祀，齋官皆前七日集尚書省，太尉誓曰：「某月日祀昊天上帝於圓丘，其誓各隨祭享祀事言之。各揚其職，不供其事，國有常刑。」散齋，理事如舊，夜宿止於家正寢，唯不弔喪問疾，不作樂，不判署刑煞文書，不行刑罰，不經穢惡。致齋，唯祀事得行，其餘悉斷。凡大祀之官，散齋四日，中祀三日，小祀二日。致齋，大祀三日，中祀二日，小祀一日。其致齋日，三公於都省安置，所司鋪設。其餘官，皇城內有本司者於本司，無者於太常郊社太廟齋坊安置。皆日未出前到齋所。至祀前一日，各從齋所晝漏上水三刻向祠所。仍令平明清所行之路，道次不得見諸凶穢衰絰，過訖任行。其哭泣之聲聞於祭所者，權斷訖事。非應散齋者，唯清齋一宿於本司及祠所。凡大祀中祀，接神齋官祀前一日皆沐浴。九品以上，皆官給明衣。齋郎升壇行事，亦權給潔服。應齋官所習禮臨時闕者，通攝行事。致齋之日先不食公糧及無本司者，大官準品給食。祈告一日清齋者，設食亦如之。凡散齋有大功以上喪，致齋有周以上喪，並聽赴。即居緦麻以上喪者，不得行宗廟之祭。其在齋坊病者，聽還。死於齋所，同房不得行事也。
祈禱
京都孟夏以後旱，則祈岳鎮海瀆及諸山川能興雲雨者於北郊，望而告之。又祈社稷，又祈宗廟，皆七日一祈。不雨，還從岳瀆如初。旱甚則修雩，秋分以後不雩。初祈一旬不雨，即徙市，禁屠殺，斷繖扇，造土龍。雨足則報祀。祈用酒脯醢，報用常祀，皆有司行事。已齋及未祈而雨，及所經祈者皆報祀。凡州縣旱則祈雨，先社稷，又祈界內山川能興雲雨者，餘準京都例。若岳鎮海瀆，州刺史上佐行事。其山川，判司行事。縣則縣令、縣丞行事。祈用酒脯醢，報以少牢也。霖雨不已，禜京城諸門。門別三日，每日一禜。不止，乃祈山川岳鎮海瀆三日。不止，祈社稷、宗廟。若州縣，禜城門。不止，祈界內山川及社稷。三禜一祈，皆準京都例，並用酒脯醢。國城門報用少牢，州縣城門用特牲也。
雜制
皇帝、天子，天下通稱。陛下，對揚咫尺，上表通稱也。至尊，臣下內外通稱。秉輿。服御所稱。車駕。行幸所稱。赴車駕所曰赴行在所也。皇太子以下，率土之內，於皇帝，皆稱臣。皇后以下，率土之內，於皇帝、太皇太后，皆稱妾。六宮以下，率土婦人，於皇后，同稱妾。百官上疏及對皇太子，皆曰殿下。百官自稱名，宮官自稱臣。
文武官朝參。一品以下，九品以上，朔望日朝。五品以上及供奉官、員外郎、監察御史，每日參。昭文、崇文國子生及諸縣令，每季參。若雨霑服失容及泥濘，並停。凡車駕巡幸，每月朔，兩京文武官、職事五品以上，表參起居。州界去行在所三百里內者，刺史遣使參起居。若車駕從比州及州境過，刺史朝見。巡狩還，去京三百里內刺史，遣使參起居。皇太子欲行未發，前一日，在京文武官職事五品以上，詣宮奉辭。還日明朝，詣宮奉參。凡京文武職事五品以上假使者，去皆奉辭，還皆奉見。六品以上奉差使，亦如之。
凡踐阼、加元服、冊皇后皇太子及元日並巡狩、親征、封禪、拜郊及諸大禮。諸州刺史、都督及京官五品以上在外者，並拜表疏賀，皆禮部為奏也。
每年二時，遣三公分行諸陵。太常卿為副也。
太陽虧，有司先奏其日，置五鼓五兵於大社，皇帝不視事，百官各守本司，不理務，過時乃罷。月蝕，奏擊鼓於所司救之。五嶽四瀆崩竭及皇帝本服大功以上親及外祖父母、後父母、百官一品喪。皇帝皆不視事三日。國忌日、皇帝本服小功緦麻親、百官五品以上喪。皇帝皆不視事一日。
凡祥瑞依圖書合大瑞者，隨時表奏。百官詣闕，上表奉賀，告廟，頒下。自外諸瑞，並申所司，元日以聞。
位版制。皇帝方尺二寸，厚三寸，題雲皇帝位。皇太子方九寸，厚二寸，題雲皇太子位。百官一品以下各七寸，厚一寸半，題雲某品位。
籍田所收九穀，納於神倉。以擬粢盛及五齊三酒。有餘穰稿，供犧牲也。
凡祭器祭服。有破弊不任修理者，與替訖，器則埋之，服則燒之。
凡祭天神，皆焚柴。地祇，皆瘞埋。祭山，皆庋懸。祭川。皆浮沉。皆以祭祀訖乃焚埋之。若埋訖，皆令所在官司差人守掌，六十日，止。若埋幣以火焚破，則不守也。
均胙肉。貴者不重，賤者不虛。謂貴者取貴骨，賤者取賤骨。凡前貴於後，上貴於下。
祝版。凡天地郊祀及太廟，欲至享日，所司準程先進版取署，令人送往。若臨時卒急，並令附驛。其版仍令先支一年所用數。若署版後，祭官有故，即削除，題所替行事人也。
五陵上食。皆朔望上食。歲冬至、寒食日，各設一祭。如節祭共朔望日、忌日相逢，依節祭料。若橋陵，除此日外，每日進半口羊食。
圓丘五郊諸壇。差側近人守掌。
王公以下郊廟合祭，臨時遇雨，霑服失容，即以常服從事。若已行事遇雨，則不脫祭服也。
立春前，兩京及諸州縣門外，並造土牛耕人。各隨方色。
季冬晦，行儺。大內六隊，東宮二隊。
百官致敬。凡文武官三品以下，拜正一品。東宮官拜三師，四品以下拜三少。自餘內外屬官於本司，四品拜二品，五品拜三品，六品拜四品，七品拜五品，八品拜六品，九品拜七品。衛判曹拜長史，局署丞拜令，助教拜博士，諸州別駕、長史、鎮將、縣令拜刺史，縣丞拜縣令。其準品應致敬而非相統屬，則不拜。凡致敬者，若非連屬應敬之官相見，或貴或賤懸隔，或有長幼親戚者，任隨私禮。
百官祠廟。凡文武官，二品以上祠四廟，五品以上祠三廟。三品以上不須兼爵，四廟外，有始封祖，通祀五廟。牲用少牢。六品以下，達於庶人，祭祖禰於正寢，用特牲。縱祖父官有高下，皆用子孫之牲也。
百官終稱。凡百官身亡，三品以上稱薨，五品以上稱卒，六品以下達於庶人稱死也。
百官葬墓田。一品方九十步，墳高丈八尺。二品方八十步，墳高丈六尺。三品七十步，墳高丈四尺。四品六十步，墳高丈二尺。五品方五十步，墳高一丈。六品以下並方二十步，墳高不過八尺。其域及四隅，四品以上築闕，五品以上立土堠，餘皆封塋而已。碑碣石獸。五品以上立碑，螭首龜趺，高不得過九尺。七品以上立碑，圭首，方趺，趺上高四尺。其獸等，三品以上六事，五品以上四事。方相纛竿。凡四品以上用方相，七品以上用魌頭，五品以上纛竿九尺，六品以上長六尺。明器。三品以上九十事，五品以上六十事，九品以上四十事。四神駝馬及人不得尺餘，音樂鹵簿不過七寸。三品以上帳高六尺，方五尺；女子等不過三十人，長八寸；園宅方五尺，奴婢等不過二十人，長四寸。五品以上，帳高五尺五寸，方四尺五寸；音聲僕從二十五人，長七寸五分；園宅方四尺，奴婢十六人，長三寸。六品以下，帳高五尺，方四尺，音聲僕從二十人，長七寸；園宅方三尺，奴婢十二人，長二寸。若三品以上優厚料，則有三梁帳蚊幬，婦人梳洗帳，並準式。
居官遭喪。凡斬衰三年、齊衰三年者，並解官。齊衰杖周及為人後者為其父母、若庶子為其母者，解官，申其心喪。皆為生己。若嫡繼慈養改嫁或歸宗三年以上斷絕者，及父為長子、夫為妻，並不解官，假同齊衰周也。
給假。凡齊衰周，給假三十日，葬五日，除服三日。齊衰三月、五月，大功九月，並給假二十日，葬三日，除服二日。小功五月，給假十五日，葬二日，除服一日。緦麻三月，給假七日，出降者三日，葬及除服各一日。無服之殤，本品周以上，給五日，大功三日，小功二日，緦麻一日。若聞喪舉哀，其假三分減一。師經受業者，喪給三日。冠給假三日，婚給假九日，除程。周親婚假五日，大功三日，小功一日。周以下，百里內除程。私忌日給假一日，忌前之夕聽還。凡內外官，三年一給定省假三十日，五年一給拜掃假十五日，並除程。凡遭喪被起者，以服內忌日給假三日，大小祥各七日，禫五日，每月朔望各一日，祥禫給程。凡私家祔廟給五日，四時祭給四日。
