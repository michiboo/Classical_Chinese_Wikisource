
通典卷第一百十三
禮七十三開元禮纂類八吉禮五
皇帝仲春仲秋上戊祭太社攝事附
齋戒陳設鑾駕出宮奠玉帛進熟鑾駕還宮
季冬太社
皇帝仲春仲秋上戊祭大社攝事附
齋戒如前祭方丘儀。
陳設
前祭三日，尚舍直長施大次於社宮西門之外道北，南向，尚舍奉御鋪御座。衛尉設文武侍臣次於大次之後，文官在左，武官在右，俱南向。設諸祭官次於齋坊之內。攝事無設大次儀，但守宮設祭官次。三師於北門之外，道西，諸王於三師之北，俱東向南上。文官從一品以下九品以上於齋坊南門之外，重行，東向北上；介公、酅公於北門之外道東，西向，以南為上。諸州使人，東方南方於諸王西北，東面；西方北方於介公、酅公東北，西面：俱重行南上。武官三品以下九品以上於東門之外道北，南向，以西為上。諸國之客於東門之外，東方南方於武官東北，南向；西方北方於道南，北向：俱以西為上。攝事無三師以下至此儀。
前祭二日，太樂令設宮懸之樂於壇北，東方西方磬起南，鐘次之；南方北方磬起東，鐘次之。設十二鎛鐘於編懸之間，各依辰位。樹靈鼓於南懸之內，道之左右。植建鼓於四隅。置柷敔於懸內。柷在左，敔在右。設歌鐘歌磬各於壇上近北，南向，皆磬在東，鐘在西。其匏竹者各立於壇下，重行南向，相對為首。凡懸皆展而編之。諸工人各位於懸後，東方西方以南為上，南方北方以東為上。右校清掃內外。又為瘞埳二於南門之內，於稷壇西南，攝事為埋坎二於樂懸之北。方深取足容物，北出陛。
前祭一日，奉禮設御位北門之內，當社壇之北，南向。將祭，奉禮郎一人守之，在版位東北立五步所，南向。又設望瘞位西門之內，當瘞埳，南向。攝事無御位以下至此儀。設祭官、公卿位於西門之內道北，執事位於其後少北，每等異位，俱重行東面，以南為上。設御史位於壇上，正位於太社壇東北隅，西向；副位於太稷壇西北隅，東向。攝事令史陪後。設奉禮位於樂懸西北，贊者二人在北，差退，俱東面南上。又設奉禮、贊者位於瘞埳西北，東向北上。攝事無奉禮位。設協律郎位各於壇之上東北隅，俱西向。設太樂令位於南懸之間，南向。設從祭官位、三師位於北門之內道西，諸王位於三師之西，俱南面東上。設介公、酅公位於道東，南面西上。文官從一品以下九品以上位於執事北，每等異位，俱重行東向；武官三品以下九品以上位於東方，值文官，每等異位，重行西向：皆以南為上。諸州使人位，東方南方於北門之內道西，於諸王西北，重行南向，以東為上；西方北方於道東，於介公、酅公東北，重行南向，以西為上。諸蕃客位於北門之內，東方南方於諸州使人之西，每國異位，俱重行南面，以東為上；西方北方於諸州使人之東，每國異位，俱重行南面，以西為上。
設門外位。祭官、公卿以下皆於西門之外道南，每等異位，重行北向，以東為上。三師位於北門之外道西，諸王於三師之北，俱東向；介公、酅公位於道東，西向：皆以南為上。文官從一品以下九品以上位西門之外，祭官之南，每等異位，重行北面，以東為上；武官三品以下九品以上位於東門之外道北，每等異位，重行南面，以西為上。諸州使人位，東方南方於諸王西北，重行東面；西方北方於介公、酅公東北，西面：俱南上。設諸國客位，東方南方於武官東北，每國異位，俱重行南向；西方北方於道南，每國異位，重行北向：皆以西為上。攝事無三師北門內位至此儀，但設祭官門外之位。
設酒樽之位。太社太樽二、著樽二、罍二在壇上西北隅，南向；設后土氏象樽二、著樽二、罍二於太社酒樽之西。俱南向東上，各置於坫，皆加勺。爵皆置於樽下。設太稷后稷酒樽於其壇上，如太社后土之儀。設御洗各於太社太稷壇之西北，南向，亞獻之洗又各於西北，南向，俱罍水在洗西，篚在洗東，北肆，篚實以巾爵。執樽罍篚者位於樽罍篚之後。各設玉幣之篚於壇上樽坫之所。
晡後，謁者引光祿卿詣廚省饌具訖，還齋所。
祭日未明十刻，太官令帥宰人以鸞刀割牲，祝史以豆取毛血，攝事齋郎取毛血。置於饌所，遂烹牲。牲皆用黝。
未明五刻，太史令、郊社令各服其服，升設太社太稷神座，各於壇上近南，北向。設后土氏神座於太社神座之右，后稷氏神座於太稷神座之左，俱東向，席皆以莞。設神位各於座首。
鑾駕出宮如方丘之儀。
奠玉帛
祭日未明三刻，諸祭官各服其服。郊社令、良醞令各帥其屬入實樽罍玉幣。太樽為上，實以醴齊；著樽次之，實以盎齊；山罍為下，實以清酒。配座之樽亦如之。齊加明水，酒加玄酒，各實於上樽。禮神之玉，太社太稷俱以兩珪有邸。幣皆以玄。太官令帥進饌者實諸籩豆簠簋，皆設於神廚。
未明二刻，奉禮帥贊者先入就位。贊引引御史、諸太祝及令史、祝史與執樽罍篚者入自西門，當太社壇北，重行南面，以東為上。凡引導者每曲一逡巡。立定，奉禮曰：「再拜。」贊者承傳，凡奉禮有詞，贊者皆承傳。御史以下皆再拜。訖，執樽者各升自西陛，立於樽所，執罍洗篚者各就位。贊引引御史、諸太祝詣太社壇西陛，升，行掃除於上，令史、祝史行掃除於下。降，又詣太稷壇行掃除，如太社之儀。訖，各引就位。駕將至，謁者、贊引各引祭官，通事舍人分引從祭群官、客使先置者，俱就門外位。
駕至大次門外，迴輅南向，將軍降，立於輅右。侍中進，當鑾駕前跪奏稱：「侍中臣某言，請降輅。」俛伏，興，還侍位。皇帝降輅，之大次。謁者引文武五品以上從祭群官皆就門外位。攝事，謁者、贊引引祭官各就位，無駕將至至此儀。太樂令帥工人、二舞次入就位，文舞入陳於懸內，武舞立於懸北道東。謁者引司空入就位，立定，奉禮曰：「再拜。」司空再拜訖，謁者引司空詣壇西陛，升，行掃除於上，升稷壇亦如之。訖，降，行樂懸於下。訖，引就門外位。
皇帝停大次半刻頃，謁者、贊引各引祭官，通事舍人分引從祭文武群官、介公、酅公、諸國客使先入就位。太常博士引太常卿立於大次門外，當門北向。
侍中版奏：「外辦。」皇帝服繡冕出次，華蓋侍衛如常儀。侍中負璽陪從如式。博士引太常卿，太常卿引皇帝，凡太常卿前導，皆博士先引。至社宮西門外。殿中監進大珪，尚衣奉御又以鎮珪授殿中監，殿中監受進。皇帝搢大珪，執鎮珪，華蓋仗衛停於門外，近侍者從入如常儀。謁者引禮部尚書、太常少卿陪從如常。皇帝至版位，南向立。每立定，太常卿與博士退立於左。謁者、贊引各引祭官次入就位。立定，太常卿前奏稱：「請再拜。」退復位。皇帝再拜。奉禮曰：「眾官再拜。」在位者皆再拜。其先拜者不拜。
太常卿前奏：「有司謹具，請行事。」退復位。攝事，謁者白太尉。下倣此。協律郎跪，俛伏，舉麾，凡取物者，跪俛伏而取以興。奠物則跪奠訖，俛伏而後興。鼓柷，奏順和之樂，乃以函鐘為均，文舞八成，偃麾，戛敔，樂止。凡樂，皆協律郎舉麾，工鼓柷而後作，偃麾戛敔而後止。太常卿前奏稱：「請再拜。」退復位。皇帝再拜。奉禮曰：「眾官再拜。」在位者皆再拜。
諸太祝俱取玉幣於篚，各立於樽所。太常卿引皇帝，太和之樂作，皇帝每行，皆作太和之樂。皇帝詣太社壇，升自北陛，侍中、中書令下及左右侍衛量人從升，以下皆如之。皇帝升壇，南向立，樂止。太祝加玉於幣以授侍中，侍中奉玉幣西向進，皇帝搢鎮珪，受玉帛。凡授物，皆搢鎮珪，奠訖，執珪，俛伏，興。登歌，作肅和之樂，乃以應鐘之均。太常卿引皇帝進，南向跪奠於太社神座，俛伏，興，太常卿引皇帝少退，南向再拜，太常卿引皇帝立於東方，西向。太祝以幣授侍中，侍中奉幣南向進，皇帝受幣，太常卿引皇帝進，西向跪奠於后土氏神座，俛伏，興，太常卿引皇帝少退，西向再拜訖，登歌止。
太常卿引皇帝降自北陛，樂作，太常卿引皇帝詣太稷壇，升自北陛，南向立，樂止。太祝加玉於幣以授侍中，侍中奉玉帛西向進，皇帝受玉帛，登歌作，太常卿引皇帝進，南向跪奠於太稷神座，俛伏，興，太常卿引皇帝少退，南向再拜訖，太常卿引皇帝立於東方，西向。又太祝以幣授侍中，侍中奉幣南向進，皇帝受幣，太常卿引皇帝進，西向跪奠於后稷氏神座，俛伏，興，太常卿引皇帝少退，西向再拜訖，登歌止。太常卿引皇帝降自北陛，樂作，皇帝還版位，南向立，樂止。
初群官拜訖，祝史各奉毛血之豆立於門外，於登歌止，祝史奉毛血入，各由其陛升，諸太祝迎取於壇上，俱進奠於神座前，諸太祝與祝史退立於樽所。
進熟
皇帝既升奠玉帛，太官令出，帥進饌者奉饌陳於西門外，謁者引司徒出詣饌所，司徒奉太社之俎。初皇帝既至位樂止，太官令引饌入，太社太稷之饌入自正門，配座之饌入自左闥。俎初入門，雍和之樂作，以太蔟之均，饌至陛，樂止。祝史各進，徹毛血之豆，降自西陛以出。太社太稷之饌升自北陛，配座之饌升自西陛，諸太祝迎引於壇上，各設於神座前。籩豆，蓋先徹乃升。簋簠奠訖，卻其蓋於下。設訖，謁者引司徒以下降自西陛，復位。諸太祝還樽所。
太常卿引皇帝詣罍洗，樂作，其盥洗之儀並如圓丘。太常卿引皇帝，樂作，皇帝詣太社壇，升自北陛，樂止。謁者引司徒升自西陛，立於樽所；齋郎奉俎從升，立於司徒之後。太常卿引皇帝詣太社酒樽所，執樽者舉，侍中贊酌醴齊，壽和之樂作，皇帝每酌獻及飲福，皆作壽和之樂。太常卿引皇帝進太社神座前，南面跪奠爵，俛伏，興，太常卿引皇帝少退，南向立，樂止。太祝持版進於神座之右，西面跪讀祝文曰：「維某年歲次月朔日，子嗣天子某，攝事雲「謹遣太尉封臣名」。下同。敢昭告於太社：惟神德兼博厚，道著方直，載生品物，含弘庶類。謹因仲春，仲秋。祗率常禮，敬以玉帛、一元大武、柔毛、剛鬣、明粢、薌合、薌萁、嘉蔬、嘉薦、醴齊，備茲禋瘞，用申報本，以后土句龍氏配神作主，尚饗。」興。皇帝再拜。初讀祝文訖，樂作，太祝進，奠版於神座前，還樽所，皇帝拜訖，樂止。
太常卿引皇帝詣后土氏酒樽所，執樽者舉，侍中取爵於坫，進，皇帝受爵，侍中贊酌醴齊，樂作，太常卿引皇帝進后土氏神座前，西向跪奠爵，俛伏，興，太常卿引皇帝少退，西向立，樂止。太祝持版進於神座之左，南面跪讀祝文曰：「維某年歲次月朔日，子開元神武皇帝某，敢昭告於后土氏：爰茲仲春，仲秋。揆日惟吉，恭修常事，薦於太社。惟神功著水土，平易九州，昭配之義，實惟通典。謹以制幣、一元大武、柔毛、剛鬣、明粢、薌合、薌萁、嘉薦、醴齊，陳於表位，作主侑神，尚饗。」訖，興。皇帝再拜。初讀祝文訖，樂作，太祝進，奠版於神座，還樽所，皇帝拜訖，樂止。
太常卿引皇帝進太社神座前，南向立，樂作。太祝各以爵酌上樽福酒，合置一爵，一太祝持爵授侍中，侍中受爵東向進，皇帝再拜受爵，跪祭酒，啐酒，奠爵，俛伏，興。太祝帥齋郎進俎，太祝減太社神座前三牲胙肉，各置一俎上，太祝以俎授司徒，司徒持俎東向以次進，皇帝每受以授左右。皇帝跪取爵，遂飲卒爵，侍中進受爵以授太祝，太祝受爵復於坫，皇帝俛伏，興，再拜，樂止。太常卿引皇帝，樂作，皇帝降自北陛，詣罍洗，樂止。謁者引司徒降壇西陛以從。
皇帝至罍洗，盥手洗爵，侍中、黃門侍郎贊洗如常。訖，太常卿引皇帝，樂作，皇帝詣太稷壇，升自北陛，樂止。謁者引三公，三公與齋郎奉俎升自西陛，立於樽所。皇帝詣太稷酒樽所，執樽者舉，侍中贊酌醴齊，樂作，太常卿引皇帝進太稷神座前，南向跪奠爵，俛伏，興，太常卿引皇帝少退，南向立，樂止。太祝持版進於神座之右，西向跪讀祝文曰：「維某年歲次月朔日，子嗣天子某敢昭告於太稷：惟神播生百穀，首茲八政，用而不匱，功濟萌黎。茲惟仲春，仲秋。恭以玉帛、一元大武、柔毛、剛鬣、明粢、薌合、薌萁、嘉薦、醴齊，式陳瘞祭，備脩常禮，以后稷棄配神作主，尚饗。」訖，興。皇帝再拜。初讀祝文訖，樂作，太祝進奠版於神座，還樽所，皇帝拜訖，樂止。
太常卿引皇帝詣后稷氏酒樽所，執樽者舉，侍中取爵於坫，進，皇帝受爵，侍中贊酌醴齊，樂作，太常卿引皇帝詣后稷氏神座前，西向跪奠爵，俛伏，興，太常卿引皇帝少退，西向立，樂止。太祝持版進於神座之左，南面跪讀祝文曰：「維某年歲次月朔日，子開元神武皇帝某，敢昭告於后稷氏：爰以仲春，仲秋。式揀吉辰，敬脩恆禮，薦於太稷。惟神功協稼穡，闡脩農政，允茲從祀，用率舊章。謹以制幣、一元大武、柔毛、剛鬣、明粢、薌合、薌萁、嘉薦、醴齊，陳於表位，作主配神，尚饗。」訖，興。皇帝再拜。初讀祝文訖，樂作，太祝進奠版於神座前，還樽所，皇帝拜訖，樂止。
太常卿引皇帝進太稷神座前，南向立，樂作，皇帝飲福受胙，如太社之儀。訖，樂止。太常卿引皇帝，樂作，皇帝降自北陛，還版位，南向立，樂止。謁者引司徒降自西陛，復位。
文舞出，鼓柷，作舒和之樂，出訖，戛敔，樂止。武舞入，鼓柷，作舒和之樂，立定，戛敔，樂止。
皇帝獻后土氏將畢，謁者引太尉攝事則引太常卿。下同詣罍洗，盥手洗爵訖，謁者引太尉自西陛升壇，詣太社酒樽所，執樽者舉，太尉酌盎齊。武舞作。謁者引太尉進太社神座前，南向跪奠爵，興，謁者引太尉少退，南向再拜。謁者引太尉詣后土氏酒樽所，取爵於坫，執樽者舉，太尉酌盎齊。謁者引太尉進后土氏神座前，西向跪奠爵，興，謁者引太尉少退，西向再拜。謁者引太尉進太社神座前，南向立。太祝各以爵酌罍福酒，合置一爵，一太祝持爵進太尉之右，東向立。太尉再拜受爵，跪祭酒，遂飲卒爵。太祝進受爵，復於坫。太尉興，再拜。謁者引太尉降自西陛，詣罍洗，盥手洗爵，詣太稷壇升獻，如太社之儀。訖，引降復位。
初太尉獻后土將畢，謁者引光祿卿攝事同與光祿卿為終獻。詣罍洗，盥手洗爵，升酌盎齊終獻，如亞獻之儀。訖，謁者引光祿卿降復位。武舞六成，樂止。
舞獻俱畢，諸太祝各徹豆，還樽所。奉禮曰：「賜胙。」贊者唱：「眾官再拜。」在位者皆再拜，已飲福受胙者不拜。順和之樂作，太常卿奏稱：「請再拜。」退復位。皇帝再拜。奉禮曰：「眾官再拜。」在位者皆再拜。樂一成，止。
太常卿前，奏：「請就望瘞位。」太常卿引皇帝，樂作，皇帝就望瘞位，南向立，樂止。群官將拜，諸太祝各執篚進神座前取玉幣，齋郎以俎載牲體、稷黍飯、爵酒，各由其陛降壇南行，當瘞埳，西行，諸太祝以玉幣、饌物置於埳。訖，奉禮曰：「可瘞。」埳東西面各四人窴土。半埳，太常卿前奏：「禮畢。」
太常卿引皇帝還大次，樂作，皇帝出門，殿中監前受鎮珪以授尚衣奉御，殿中監又前受大珪，華蓋侍衛如常儀，皇帝入次，樂止。謁者、贊引引祭官，通事舍人分引從祭群官、諸方客使以次出。贊引引御史以下俱復執事位，立定，奉禮曰：「再拜。」御史以下皆再拜。贊引引工人、二舞以次出。其祝版燔於齋所。
鑾駕還宮如方丘之儀。
季冬太社如上儀。
太社祝文曰：維神降祐，百穀時登，謹以玉帛犧齊，粢盛庶品，恭薦於太社，以后土句龍氏配神作主，尚饗。
后土氏祝文曰：今時和年登，恭薦祀於太社。惟神功協水土，作主配神，謹以云云。
太稷祝文曰：惟神主茲百穀，粒此黎元。謹率常禮，恭以玉帛云云。
后稷祝文曰：今時和年登，敬薦祀於太稷。惟神功協稼穡，作主配神云云。
