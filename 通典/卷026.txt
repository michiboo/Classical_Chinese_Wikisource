
通典卷第二十六
職官八 諸卿中
鴻臚卿丞主簿典客署司儀署
司農卿丞主簿上林署太倉署鉤盾署導官署苑總監諸倉監司竹監溫泉湯監諸屯監騪粟都尉等官典農中郎將等官
太府卿丞主簿諸市署平準署左右藏署常平署
祕書監丞祕書郎祕書校書郎祕書正字著作郎佐郎校書郎正字附太史局令丞
殿中監丞尚食、尚藥、尚衣、尚舍、尚乘、尚輦等局奉御、直長
鴻臚卿丞主簿典客署司儀署
周官大行人，掌大賓客之禮。周禮又有象胥。干寶注云：「若晉鴻臚也。」秦官有典客，掌諸侯及歸義蠻夷。史記曰：「韓信亡楚歸漢，為連敖。」徐廣注云：「連敖，典客。」漢改為鴻臚。應劭曰：「郊廟行禮，贊導九賓。鴻，聲也；臚，傳也。」所以傳聲贊導，故曰鴻臚。景帝中二年，令諸侯王薨、列侯初封及之國，大鴻臚奏諡、誄、策，應劭曰：「皇帝延諸侯王，賓王諸侯，皆屬大鴻臚。故其薨，奏其行跡，賜與諡及哀策誄文。」列侯薨及諸侯太傅初除之官，大行奏諡、誄、策。周禮有大行人、小行人，主諡官，故以名之。臣瓚曰：「大行是官名，掌九儀之制，以賓諸侯者。」顏師古曰：「事之尊重者遣大鴻臚，而輕賤者遣大行人。」中六年，改大鴻臚為大行令。武帝太初元年，更名大鴻臚，又更名其屬官行人為大行令。其屬官又有郡邸長丞，主諸郡之邸在京師者。至後漢省，但令郎理郡邸。秦時又有典屬國官，掌蠻夷降者。漢因之，成帝河平元年省之，並大鴻臚。王莽改曰典樂。後漢大鴻臚卿一人。諸王入朝，當郊迎，典其禮儀及郡國上計，餘職與漢同。凡皇子拜王，贊授印綬。及拜諸侯、諸侯嗣子及四方夷狄封者，臺下鴻臚召拜之。王薨，則使弔之及拜王嗣。郭況為大鴻臚，帝數賜金帛，京師號況家為「金穴」，言富實也。陳紀字元方，拜大鴻臚，卒官。父寔為太丘長，子群為三公。天下以為公慚卿，卿慚長。魏及晉初皆有之。魏韓宣字景然，為大鴻臚。始，南陽韓暨以宿儒在宣前為大鴻臚。及宣在官，亦稱職。故鴻臚中為之語曰：「大鴻臚，小鴻臚，前後理行曷相如。」自東晉至於宋、齊，有事則權置兼官，畢則省。梁除大字，但曰鴻臚卿，位視尚書左丞，常導護贊拜。職官錄曰「舊視散騎常侍，天監中，視中丞、吏部。」後魏曰大鴻臚。北齊曰鴻臚寺，有卿、少卿各一人，亦掌蕃客朝及吉凶弔祭。後周司寇有蕃部中大夫，掌諸侯朝覲之敘；有賓部中大夫，掌大賓客之儀。隋文帝開皇三年，廢鴻臚寺入太常，十二年復置。領典客、司儀、崇玄三署。至煬帝，置少卿二人。大唐龍朔二年，改鴻臚為同文，咸亨初復舊。光宅初改為司賓，神龍初復舊。卿一人，掌賓客、凶儀之事及冊諸蕃。少卿本一員，景雲二年加一員，領典客、司儀二署，署各有令。
丞：秦曰典客丞，漢為鴻臚丞，蕭望之為之。魏晉亦然。王敦為鴻臚卿，謂阮修曰：「卿常無食，鴻臚差有祿，能作否？」修遂為丞。梁、陳、後魏、北齊皆有之。後周曰賓部上士。隋如北齊。大唐因之，有二人。
主簿一人。
典客署：周官有掌客上士、中士。秦官有典客。漢改為鴻臚，鴻臚屬官有大行令、丞。本名行人，武帝改為大行令、丞。魏改大行令為客館令，晉改為典客。宋分置南北客館令，齊、梁、陳皆有客館令、丞。後魏初曰典客監，太和中置主客令。北齊有典客署。後周置東南西北四掌客上士、下士。隋初又曰典客署，置令、丞，煬帝改為典藩署。大唐為典客署，置令、丞各一人，掌二王後、蕃客辭見、宴接、送迎及在國夷狄。
司儀署：周官有司儀上士、中士，漢大鴻臚有理禮郎，自後無聞。後魏置司儀官。北齊置署令、丞。後周置上士等員。隋如北齊。大唐因之，置令、丞各一人，掌凶事儀式及喪葬之事。
司農卿丞主簿上林署太倉署鉤盾署導官署苑總監諸倉監司竹監溫泉湯監諸屯監騪粟都尉等官典農中郎將等官
少皞氏以九為九農正。，鳥也。有九種，以為農號，各隨其宜，以教人事。舜攝帝位，命棄為后稷。周則為太府下大夫。秦為理粟內史，掌穀貨。漢景帝更名大農令，武帝太初初，更名大司農。掌九穀六畜之供膳羞者，見宋志。漢書曰「主穀貨」。凡郡國諸倉、農監、都水六十五官皆屬焉。毋將崇字君房，為執金吾。上發武庫兵送董賢及乳母，崇以為：「武庫兵器，天下公用，繕修造作，皆度大司農錢。自乘輿不以給供養，勞賜一出少府，蓋不以本藏給末用，不以人力供私費也。」王莽改曰羲和，後更為納言。後漢大司農掌諸錢穀金帛，鄭弘字巨君，遷大司農，在位一月，料遣諸徒，歲月已過，竟者七百餘人。弘舉吏黃固為尚書，謂弘曰：「舊常一歲不能遣數百人，明府一月而遣且千人，何其多能也？」弘曰：「不應一人為多，宜遣萬人為少。」又鄭玄為大司農，給安車一乘，卒官。又劉據為大司農，以職事被譴，靈帝召詣尚書，傳呼促步，將加捶撻。尚書令左雄奏曰：「九卿位亞三公，行有佩玉之節，動有庠序之儀。孝明永平始加撲罰，非古典也。」帝從之，九卿於此始免捶撲。又鄭眾字仲師，徵為大司農。是時，朝廷議欲改弊農田、鹽鐵事，眾諫以為不可，詔切責，至被舉劾，眾執之不移。郡國四時上月旦見錢穀簿，其逋未畢，各具別之。邊郡諸官請調度者，皆為給報，損多益寡，取相給足。初，郡國鹽官、鐵官並屬司農，中興皆屬郡縣。建安中為大農。魏黃初元年，又改為司農。大司農桓範出奔，謂曹爽曰：「大司農印在吾手，所在得開倉而食。」範為司農，以清省稱。晉初因之，渡江，哀帝末，省司農並都水，孝武復置。宋、齊皆有之。梁司農卿位視散騎常侍，主農功倉廩。陳因之。後魏曰大司農。北齊曰司農寺，有卿、少卿各一人，掌倉市薪米，園池果實。後周有司農上士一人，掌三農、九穀、稼穡之政令，屬大司徒。隋初與北齊同，煬帝置少卿二人。潁川太守趙元淑入朝，會司農不時納諸郡租穀，元淑奏之。煬帝曰：「如卿意者，幾時當了？」元淑曰：「不過十日。」即日，拜元淑為司農卿，納天下租，如言而畢。大唐龍朔二年，改司農為司稼，咸亨初復舊。卿一人，少卿二人。掌東耕供進耒耜及邦國倉儲之事，領上林、太倉、鉤盾、導官四署。署各有令、丞。
丞：秦曰理粟內史丞，有二人。漢為大司農丞，亦二人，或謂之中丞。耿壽昌為大司農中丞，奏設常平倉，給北邊，省轉漕，又桑弘羊為大司農中丞，管諸計會事。平帝又置大司農部丞十三人，人部一州，勸農桑。後漢司農丞一人，部丞一人。部丞，主帑藏。魏晉因之，銅印黃綬，宋齊以來墨綬。進賢一梁冠，介幘皁衣。後魏、北齊皆有司農丞。隋置五人。大唐六人。
主簿：晉太康中置，自後無聞。梁、陳又有。北齊亦然。大唐因之。
上林署：漢水衡都尉之職，說在都水篇。後漢曰上林苑令、丞，主苑中禽獸。頗有人居，皆主之。魏晉因之，江左無聞。宋初復置，隸尚書殿中曹。齊因之。梁、陳屬司農。北齊及隋亦然。大唐因之，有令二人，丞四人，掌諸苑囿、池沼、種植、蔬果、藏冰之事。
太倉署：於周官有廩人下大夫、上士。秦官有太倉令、丞。漢因之，屬大司農。後漢令主受郡國傳漕穀，其滎陽敖倉官，中興皆屬河南尹。歷代並有之。晉江左以來，又有東倉、石頭倉，丞各一人。北齊亦然。後周曰司倉下大夫。隋有令二人，丞六人。大唐有令三人，丞二人，掌倉廩出納。 
鉤盾署：漢鉤盾令，宦者，典諸近園苑遊觀之事，屬少府。後漢亦有之。晉大鴻臚屬官有鉤盾令，自後無聞。北齊如晉制。隋如北齊，令三人，丞十二人。大唐因之，令二人，丞四人，掌薪炭、鵝鴨、藪澤之物。天寶五載九月，侍御史楊釗充木炭使，自後相循，或以京尹，或以戶部侍郎為。
導官署：導，擇。周有舂人。秦漢有令、丞，屬少府。漢東京令、丞主舂御米及作乾糒，糒音備。屬大司農。歷代皆有之。大唐置令二人，丞四人，掌舂碾米麵油燭之事。
苑總監：自隋而置，東西南北各有監及副監。大唐因之，兼有丞、主簿等官，以掌苑內宮館園池之事。
諸倉監：後漢河南尹屬官有滎陽穀倉長、丞。梁司農有左中右三部倉丞，陳因之。隋諸倉各有監官。大唐因之，掌倉廩出納。
司竹監：漢有司竹長、丞。魏晉河南淇園竹各置官守之。後魏有司竹都尉。隋曰司竹監。大唐因之，有監、副監、丞，掌植養園竹之事。
溫泉湯監、令：大唐置，掌湯院宇，修整器物，以備供奉。
諸屯監：隋置諸屯監及副監，畿內者隸司農，自外者隸諸州。大唐因之，置監及丞，掌營種屯田、句當功課畜產等事。
騪粟都尉、騪音搜，搜，索也。漢武帝軍官，不常置。又有理粟都尉，以桑弘羊為之。均輸令、漢有之，後漢省。斡官長、漢有之。如淳曰：「斡音管，或作幹。斡，主也。主均輸之事，所謂斡鹽鐵而榷酒酤也。」晉灼曰：「此竹箭幹之官長也。均輸自有令。」顏師古曰：「如說近是也。縱作幹讀，當以幹持財貨之事耳，非謂箭幹也。」初，斡官屬少府，中屬主爵，後屬大司農。籍田令。掌耕國廟、社稷之田。於周為甸師。漢文帝初立籍田，置令。漢東京及魏並不置。晉武泰始十年復置，江左省。宋文帝元嘉中，又置。
典農中郎將、典農都尉、典農校尉、並曹公置。晉武帝泰始二年，罷農官為郡縣，後復有之。隋煬帝罷典農官。勸農謁者。梁武天監九年置，視殿中御史。自騪粟以下，盡屬司農，今並無。
太府卿丞主簿諸市署平準署左右藏署常平署
周官有太府下大夫，掌貢賦之貳，受其貨賄之入，頒其貨賄於受藏之府。歷代不置，然其職在司農、少府。至梁天監七年，置太府卿，位視宗正，掌金帛府帑及關津市肆。陳因之。後魏太和中，改少府為太府卿。兼有少卿，掌財物庫藏。王顯謂楊固曰：「吾作太府卿，庫藏充實。」固曰：「減百官之祿及贓贖悉入京藏，以此充府，未足為多。且『有聚斂之臣，寧有盜臣』。」北齊曰太府寺，亦有卿、少卿各一人，又兼掌造器物。後周有太府中大夫，掌貢賦貨賄，以供國用，屬大冢宰。隋初與北齊同，所掌左右藏及尚方、司染、甄官等署。煬帝置少卿二人，又分太府寺置少府監，管尚方、織染等署，而太府但管京都市及平準、左右藏。大唐龍朔二年，改太府為外府，咸亨元年復舊。光宅元年，改為司府，神龍元年復舊。卿一人，少卿二人。龍朔元年，置少卿二人，分監兩都事。太極元年，又加一人。領兩京諸市、平準、左右藏、常平等九署，署各有令、丞。
丞：於周官為太府上士之任，自後無聞。梁太府丞一人，陳因之。後魏、北齊各一人。後周曰太府上士。隋又曰府丞。大唐因之，有四人。
主簿：亦周官太府下士之任，自後無聞。梁置一人，陳因之。後魏亦然。隋置四人。大唐因之，減一人。
諸市署：周官有司市下大夫，掌市之理。漢京兆尹屬官有長安市長、丞，後漢則河南尹屬官雒陽市長、丞。魏晉因之，東晉則丹陽尹管之。宋、齊因之。梁始隸太府，陳因之。後魏有京邑市令。北齊則司州牧領東西市令、丞。後周司市下大夫。隋初，京市令、丞屬司農，煬帝改隸太府。大唐因之，每市令一人，丞二人。
平準署：周官有質人中士、下士，主平定物價。秦置平準令。漢因之，掌知物價及主練染，作彩色。趙廣漢，州舉茂才，為平準令。後漢平準令、丞隸大司農，熹平四年，改平準為中準，使宦者為之，列於內署。自是諸署，悉以閹人為令、丞。晉少府屬官有平準令。宋唯掌染，順帝即位，以帝諱準，故曰染署。齊又曰平準，屬少府。梁、陳則曰平水令、丞。北齊平準屬司農。後周曰平準中士、下士。隋初如北齊，煬帝改隸太府。大唐因之，令二人，丞四人，掌官市易。
左、右藏署：周官有職幣上士、中士，掌邦財之幣；又外府中士，主泉藏；有玉府，掌王之金玉、兵器之藏；內府中士，主貨賄，藏在內也；職內上士，主泉貨所入：蓋其任也。後漢少府屬官有中藏府令、丞。魏因之。晉有左、右藏令，屬少府。晉江東置御史，掌庫曹，後分庫曹曰外左庫、內左庫。至宋省外左庫，而內左庫直曰左庫。齊、梁、陳曰右藏。北齊曰左、右藏令，屬太府寺。後周曰外府上士、中士。隋如北齊。大唐因之，置左藏署令三人，掌庫藏錢、布帛、雜綵。右藏署令二人。掌銅鐵、毛角、玩弄之物，金玉、珠寶、香、畫、綵色、諸方貢獻雜物。
常平署：漢宣帝時，耿壽昌請於邊郡皆築倉，穀賤時增價而糴，貴時減價而糶，名曰常平倉。常平之名，起於此也。後漢明帝置常滿倉。晉又曰常平倉，自後無聞。梁亦曰常平倉，而不糴糶。陳因之。後魏太和中，雖不名曰常平，亦各令官司糴貯，儉則出糶。隋曰常平倉。大唐武德中，置常平監官，以均天下之貨。市肆騰踴則減價而出，田嗇豐羨則增糴而收，觸類長之。後省監，置常平署令一人，掌倉糧管鑰，出納糶糴。凡天下倉廩，和糴者為常平倉，正租為正倉，地子為義倉。天寶八年，通計天下倉糧屯收並和糴等見數，凡一億九千六百六萬二千二百二十石。
祕書監丞祕書郎祕書校書郎祕書正字著作郎佐郎校書郎正字附太史局令丞
周官太史掌建邦之六典；又有外史，掌四方之志、三皇五帝之書。漢氏圖籍所在，有石渠、石室、延閣、廣內，貯之於外府。又有御史中丞居殿中，掌蘭臺祕書及麒麟、天祿二閣，藏之於內禁。後漢圖書在東觀，桓帝延熹二年，始置祕書監一人，掌典圖書古今文字，考合同異，屬太常，以其掌圖書祕記，故曰祕書。後省。魏武帝又置祕書令，典尚書奏事。即中書令之任。文帝黃初初，乃置中書令，典尚書奏事，而祕書改令為監，掌藝文圖籍之事。初屬少府，後乃不屬。自王肅為監，乃不屬。其蘭臺亦藏書籍，而御史掌之。魏薛夏云：「
蘭臺為外臺，秘書為內閣。」晉武帝以祕書併入中書省。其祕書著作之局不廢。惠帝永平中，復別置祕書監，並統著作局，掌三閣圖書。自是祕書之府，始居於外。其監，銅印墨綬，進賢兩梁冠，絳朝服，佩水蒼玉。華嶠為祕書監，南省文章、門下撰集皆統之。嶠集謝祕書監表曰：「劉向父子，世典史籍，馬融博通，三入東觀，非臣庸賤所敢投跡。」華譚為祕書監，自負宿名，意甚不快，曰：「臣老矣，將待死祕閣。汲黯之言，復存於今日。」上不悅。溫嶠表曰：「國史之興，將明得失，使一代之典，煥然可觀。」今之祕書著作是也。宋與晉同，梁曰祕書省。任昉字彥昇，為祕書監。自齊永元以來，祕閣四部，篇卷紛雜，昉手自讎校，由是篇目定焉。陳因之。後魏亦有之。後周祕書監亦領著作，監掌國史。說在祕書丞注。隋祕書省領著作、太史二曹。煬帝增置少監一人，後又改監、少監並為令。大唐武德初，復改為監。龍朔二年，改祕書省為蘭臺，改監為太史，少監為侍郎，咸亨初復舊。天授初，改祕書省為麟臺，神龍初復舊。掌經籍圖書，監國史，領著作、太史二局。太極元年，增祕書少監為二員，通判省事。其後國史、太史分為別曹，而祕書省但主書寫勘校而已。漢初，御史中丞掌蘭臺祕書圖籍之事，至魏晉，其制猶存。故歷代營都邑，置府寺，必以祕書省及御史臺為鄰。雖非要劇，然好學君子，亦求為之。魏徵後為祕書監，奏引學者校定四部書，自是祕府圖籍，燦然畢備。
丞：魏武帝置祕書令及丞一人，典尚書奏事。後文帝黃初中，欲以何禎為祕書丞，而祕書先自有丞，乃以禎為祕書右丞。文帝徵何禎，至為祕書郎，月餘，禎因事，帝令問外曰：「吾本用禎為丞，何故為郎？」按主者罪，遂改為丞。時祕書舊丞尚未轉，乃以禎為右丞。其後遂有左右二丞，劉放為左丞，孫資為右丞，後省。魏薛夏字宣聲，為祕書丞，帝常與推論書傳，呼之不名，謂之「薛君」。晉復置祕書丞，銅印墨綬，進賢一梁冠，絳朝服。嵇紹、司馬彪、傅暢、王謐等並為此官。宋為黃綬，餘與晉同。齊、梁尤重。齊王儉字仲寶，為祕書丞，上表求校墳籍，依七略撰七志四十卷，獻之。梁劉孝綽除祕書丞，武帝曰：「第一官當與第一人。」又張率字士簡，吳郡人，遷祕書丞。武帝曰：「祕書丞天下清官，東南冑緒未有為之者，今以相處，卿定有名稱也。」陳、隋印綬與齊同，歷代皆有。後周柳虯為祕書丞，時祕書雖領著作，不參史事，因虯為丞，始令監掌焉。大唐龍朔二年，改為蘭臺大夫，咸亨初復舊。掌府事，勾稽省署抄目。
祕書郎：後漢馬融字季長。為祕書郎，詣東觀典校書。及魏武建國，又置祕書郎，嘗以劉劭為之，出乘鹿車。王肅表曰：「臣以為祕書職於三臺為近密，中書郎在尚書丞、郎上，祕書丞、郎宜次尚書郎下，不然則宜次侍御史下。祕書丞、郎俱四百石，遷宜比尚書郎，出亦宜為郡，此陛下崇儒術之盛旨也。尚書郎、侍御史皆乘犢車，而祕書丞、郎獨乘鹿車。不得朝服，又恐非陛下轉臺郎以為祕書丞、郎之本意也。」晉祕書郎掌中外三閣經書，校閱脫誤。進賢一梁冠，絳朝服。亦謂之郎中。武帝分祕書圖籍為甲乙丙丁四部，使祕書郎中四人各掌其一。左太沖為三都賦，自以所見不博，求為祕書郎中。又鄭默字思元，為祕書郎，刪省舊文，除其浮穢。中書令虞松曰：「而今而後，朱紫別矣。」鍾會、左太沖、劉隗等並為此官。宋、齊祕書郎皆四員，尤為美職，皆為甲族起家之選，待次入補，其居職，例十日便遷。宋王敬弘子恢之，召為祕書郎，敬弘為求奉朝請，與恢之書曰：「祕書日有限，故有競，朝請無限，故無競。吾欲使汝處無競之地。」文帝許之。梁亦然。張纘字伯緒，為祕書郎，固求不遷，欲遍觀閣內圖籍。自齊、梁之末，多以貴遊子弟為之，無其才實。當時諺曰：「上車不落則著作，體中何如則祕書。」歷代皆有，北齊又謂之郎中，隋除「中」字，亦四員。大唐亦四員，分掌四部經籍圖書，分判校寫功程事。龍朔中，改為蘭臺郎，咸亨初復舊。開元二十八年減一員。
祕書校書郎：漢之蘭臺及後漢東觀，皆藏書之室，亦著述之所。多當時文學之士，使讎校於其中，故有校書之職。初，漢成帝時已命光祿大夫劉向於天祿閣校經傳、諸子、詩賦，步兵校尉任宏校兵書，太史令尹咸校數術，太醫令李柱國校方伎。後以諸大夫揚雄等亦典校於其中。後於蘭臺置令史十八人，秩百石，屬御史中丞。又選他官入東觀，皆令典校祕書，或撰述傳記，後漢明帝以班固為蘭臺令史，撰光武本紀及諸傳記。又以傅毅為蘭臺令史，與班固、賈逵共典校書。蓋有校書之任，而未為官也，故以郎居其任，則謂之校書郎。明帝召班固詣校書部，除蘭臺令史，後遷為郎，典校祕書。又劉珍與校書郎劉騊駼、馬融校定東觀五經、傳記、百家、藝術，整齊脫誤，定正文字。又楊終字子山，徵詣蘭臺，拜校書郎。又竇章為東觀校書郎。騊，徒刀切。駼，大呼切。以郎中居其任，則謂之校書郎中。後漢蔡邕拜郎中，校書東觀。又馬融為校書郎中，詣東觀典校祕書。當時重其職，故學者稱東觀為老氏藏室，道家蓬萊山焉。至魏，始置祕書校書郎。晉、宋以下無聞。至後魏，有祕書校書郎。北齊亦有校書郎。後周有校書郎下士十二人，屬春官之外史。隋校書郎十二人，煬帝初，減二人，尋更增為四十人。大唐置八人，掌讎校典籍，為文士起家之良選。其弘文、崇文館，著作、司經局，並有校書之官，皆為美職，而祕書省為最。
祕書正字：後漢桓帝初置祕書監，掌圖書古今文字，考合同異。其後監令掌圖籍之紀，監述作之事，不復專文字之任矣。今之正字，蓋令、監之遺職，校書之通制。歷代無聞。齊集書省有正書。北齊祕書省有正字。隋置四人。大唐因之，掌刊正文字，其官資輕重與校書郎同。貞元八年，割校書四員，正字兩員，屬集賢殿。
著作郎：漢東京圖書悉在東觀，故使名儒碩學入直東觀，撰述國史，謂之著作東觀，皆以他官領焉，蓋有著作之任，而未為官員也。蘭臺令史班固、傅毅，睢陽令陳宗，長陵令尹敏，司隸從事孟異及楊彪等，並著作東觀。魏明帝太和中，始置著作郎官，隸中書省，專掌國史。衛覬字伯儒，以侍中尚書典著作。晉元康二年，詔曰：「著作舊屬中書，而祕書既典文籍，宜改中書著作為祕書著作。」於是改隸祕書，後別自置省，謂之著作省。而猶隸祕書。著作郎一人，謂之大著作，專掌史任。李充字弘度，為大著作。於時典籍混亂，充刪除煩重，分作四部，祕閣以為永制。又曰：荀勖以中書監、孫盛以祕書監並領著作。孫綽以散騎常侍及陳壽並為大著作。又應亨祖嘉讓著作表曰：「自司隸校尉奉至臣父，五代著作不絕，邦族以為美談。」進賢兩梁冠，介幘，絳朝服。王隱待詔著作，單衣介幘，月朔詣於著作省，亦其任也。宋、齊與晉同。梁制一梁冠，而無印綬。以上並大著作。
魏氏又置佐著作郎，亦屬中書。晉佐著作郎八人，進賢一梁冠，絳朝服。祕書監自調補之。太元四年詔：「祕書無監，使吏部選佐著作郎，有監復舊。」又閻纂集云：「鄒湛謂祕書監華嶠曰：『閻纂可佐著作。』嶠曰：『此職閒重，勢貴多爭，不暇求才。』」按此則大著作亦監自調也。晉制，佐著作郎始到職，必撰名臣傳一人；宋初，以國朝始建，未有合撰者，其制遂廢矣。宋、齊以來，遂遷「佐」於下，謂之著作佐郎，亦掌國史，集注起居。梁初，周捨、裴子野皆以他官領其職，冠制與大著作同。陳氏為令、僕子起家之選。後魏有著作郎、佐郎。北齊有著作郎、佐郎各二人。後周有著作上士二人，中士四人，掌綴國錄，屬春官之外史。隋於祕書省置著作曹，著作郎二人，佐郎八人，煬帝加佐郎為十二人。大唐為著作局，置著作郎二人，佐郎四人，開元二十六年，減佐郎二員。亦屬祕書省。自宋以後，國史悉屬祕書。龍朔二年，改著作郎為司文郎中，佐郎為司文郎，咸亨初復舊。初，著作郎掌修國史及製碑頌之屬，分判局事，佐郎貳之，徒有撰史之名，而實無其任，其任盡在史館矣。其屬官有校書郎二人，後魏著作省置校書郎，北齊著作亦置校書郎二人，隋亦同，掌讎校書籍，若本局無書，兼校本省典籍。正字二人。隋著作曹置正字二人，今減一人，掌同校書。
太史局令：昔少皞以鳥名官，其鳳鳥氏為曆正。至顓頊，命南正重以司天，北正黎以司地。唐虞之際，羲氏、和氏紹重、黎之後，代序天地。夏有太史終古者，當桀之暴，知其將亡，乃執其圖法而奔於殷。殷太史高勢見紂之亂，載其圖法出奔於周。周官太史掌建邦之六典，正歲年以序事，頒告朔於邦國。魯昭公二年，晉韓宣子聘魯，觀書於太史氏，見易象與魯春秋，曰：「周禮盡在魯矣。」又有馮音憑，下同。相氏視天文之次序，保章氏掌天文之變。當周宣王時，太史官失其守，而為司馬氏，司馬氏世典周史。惠、襄之閒，司馬氏適晉，周惠王、襄王有子頹、叔帶之難，故司馬氏奔晉。晉中軍隨會奔秦，而司馬氏入梁。晉太史屠黍見晉之亂，以其圖法歸周。秦為太史令。胡母敬之為太史令，作博學七章。漢武置太史公，以司馬談為之，位在丞相上，天下計書，先上太史，副上丞相。談卒，其子遷嗣之。遷死後，宣帝以其官為令，行太史公文書而已。瓚曰：「百官表無太史公。茂陵中書司馬談以太史丞為太史令也。」張壽王亦為太史令。後漢太史令掌天時、星曆；凡歲將終，奏新年曆；凡國祭祀、喪娶之事，掌奏良日及時節禁忌；國有瑞應、災異，則掌記之。張衡字平子，為太史令，造渾天儀，鑄銅為之。獻帝時，太史令王立曰：「前太白守天關，與熒惑會，金火交會，革命之象。漢祚終矣。晉魏必有興者。」後數言於帝曰：「天命有去就，五行不常盛，伏火者土，承漢者魏，能安天下者曹姓，惟委任曹氏而已。」曹公聞之，使人語立曰：「知公忠於朝廷，天道深遠，幸勿多言。」秦漢以來，太史之任，蓋併周之太史、馮相、保章三職。自漢、晉、宋、齊，並屬太常，銅印墨綬，進賢一梁冠，絳朝服。梁、陳亦同。後魏、北齊皆如晉、宋。隋曰太史曹，置令、丞各二人，而屬祕書省。煬帝又改曹為監，有令。大唐初，改監為局，置令。龍朔二年，改太史局為祕書閣，改令為郎中，丞為祕書閣郎。咸亨初復舊。初屬祕書省，久視元年，改為渾天監，不隸麟臺，改令為監，置一人，其年又改為渾儀監。長安二年，復為太史局，又隸麟臺，其監復為太史局令，置二人。景龍二年，復改局為監，而令名不易，不隸祕書。開元二年，復改令為監，改一員為少監。十四年，復為太史局，置令二人，復隸祕書。後又改局為監。乾元元年，又改其局為司天臺，掌天文曆數，風雲氣色，有異則密封以奏。其次小吏，有司曆、保章正、靈臺郎、挈壺正等，官各有差。
丞二人：司馬彪續漢志雲，太史有「丞一人」。魏以下歷代皆同。隋置二人，煬帝減一人。大唐初，不置丞，久視初，改為渾儀監，始置丞二人，長安二年又省，景龍二年復置。
初，儀鳳四年五月，太常博士、檢校太史姚玄辯奏於陽城測影臺，依古法立八尺表，夏至日中測影有尺五寸，正與古法同。調露元年十一月，於陽城立表，冬至日中測影，得丈二尺七寸。
開元十二年四月，命太史監南宮說及太史官大相元太等馳傳往安南、朗、蔡、蔚等州測候日影，迴日奏聞。數年伺候，及還京，僧一行一時校之，安南景，北極高二十一度六分，冬至日影七尺九寸四分，春秋二分影二尺九寸三分，夏至影在表南三寸三分。測影使者大相元太云：「交州望極，纔出地二十餘度。以八月自海中南望，老人星殊高。老人星下，眾星粲然，其明大者甚眾，圖所不載，莫辨其名。大率去南極二十度以上，其星皆見，乃自古渾天家以為常沒地中，伏而不見之所也。」蔚州橫野軍，北極高四十度，冬至影丈五尺八寸九分，春秋二分影六尺二分，夏至影在表北二尺二寸九分。此二所為中土南北之極。其朗、襄、蔡、許、河南府、汴、滑、太原等州，各有使往，並差不同。一行以南北日影校量，用句股法算之，雲大約南北極相去纔八萬餘里。其諸州測影尺寸如左：
林邑國，北極高十七度。冬至，影在表北六尺九寸；定春秋分，影在表北二尺六寸五分；夏至，影在表南五寸七分。
安南都護府，北極高二十一度六分。冬至，影在表北七尺九寸四分；定春秋分，影在表北二尺九寸三分；夏至，影在表南三寸三分。
朗州武陵，北極高二十九度五分。冬至，影在表北丈五寸三分；定春秋分，影在表北四尺四寸七分；夏至，影在表北七寸七分。
襄州，恆春分，影在表北四尺四寸。
蔡州武津館，北極高三十三度八分。冬至，影在表北丈二尺三寸八分；定春秋分，影在表北五尺二寸八分；夏至，影在表北尺三寸六分。
許州扶溝，北極高三十四度三分。冬至，影在表北丈二尺五寸五分；定春秋分，影在表北五尺三寸七分；夏至，影在表北尺四寸四分。
河南府告成，北極高三十四度七分。冬至，影在表北丈三尺七寸一分；定春秋分，影在表北五尺四寸五分；夏至，影在表北尺四寸九分。
汴州浚儀太嶽臺，北極高三十四度八分。冬至，影在表北丈二尺八寸五分；定春秋分，影在表北五尺五寸；夏至，影在表北尺五寸三分。
滑州白馬，北極高三十五度三分。冬至，影在表北丈三尺；定春秋分，影在表北五尺五寸六分；夏至，影在表北尺五寸七分。
太原府，恆春分，影在表北六尺。
蔚州橫野軍，北極高四十度。冬至，影在表北丈五尺八寸九分；定春秋分，影在表北六尺六寸二分；夏至，影在表北二尺二寸九分。
殿中監丞尚食、尚藥、尚衣、尚舍、尚乘、尚輦等局奉御、直長
魏置殿中監官，晉、宋並同。齊有內外殿中監各八人，梁、陳因之，其資品極下。後魏亦有殿中監。北齊有殿中局，置監四人，屬門下省，掌駕前奉引。隋改為殿內局，置監二人。大業三年，分門下、太僕二司，取殿內監名，以為殿內省，有監、少監、丞各一人，掌諸供奉，領尚食、尚藥、尚衣、尚食即舊御府。尚舍、即舊殿中局。尚乘、領左右六閑及諸閑。尚輦等六局。漢儀注曰：「省中有五尚，即尚食、尚冠、尚衣、尚帳、尚席。」或云：「秦置六尚，謂尚冠、尚衣、尚食、尚沐、尚席、尚書，若今殿中之任。」每局各置奉御二人以總之，置直長以貳之，屬門下省。大唐改為殿中省，加置少監二人，丞亦二人。其官局職任，一如隋制，為一司，不屬門下。龍朔二年，改殿中省為中御府，改監為中御大監、少監，改丞為中御大夫，改尚食為奉膳，尚藥為奉醫，尚衣為奉冕，尚舍為奉扆，尚乘為奉駕，尚輦為奉輦，凡奉御皆改為大夫。咸亨初復舊。
丞：隋置一人。大唐加一人。
尚食局奉御：始秦置六尚，有尚食焉。如淳曰：「謂掌天子之物曰尚。」後漢以後，並其職於太官、湯官。北齊門下省又有尚食局，置典御二人。後周有內膳上士、中士，凡進食，先嘗之。隋分屬殿內，改典御為奉御，有二人。大唐因之，龍朔二年，改為奉膳大夫，咸亨初復舊。直長：隋置六人，大唐因之，減置五人。
尚藥局奉御：自梁、陳以後，皆太醫兼其職。北齊門下省有典御二人。隋如北齊之制，後改為奉御，而屬殿內。大唐因之，龍朔二年，改為奉醫大夫，咸亨初復舊。直長：隋置四人，大唐因之。
尚衣局奉御：周官有司服中士，掌王之服，辨其名物。戰國有尚衣、尚冠之職。秦漢有御府令、丞，掌供御服，而屬少府。後漢又掌宦者，典官婢，作中衣服。魏因之。晉屬光祿勳，江東省。宋大明中，改尚方曰左右御府，各置令、丞一人。後廢帝初，省御府，置中署，隸右尚方，其後又置。初，宋氏用三品勳位，明帝改用二品，準南臺御史，掌金銀綵帛，凡諸造作以供奉及妃主六宮。梁、陳其職隸在尚方。後魏有掌服郎。北齊門下省統主衣局，都統、子統各二人。後周有司服上士二人，中士二人。隋分屬殿內省，其後又改為尚衣局，置奉御二人。大唐因之，龍朔二年，改為奉冕大夫，咸亨元年復舊。直長：隋置八人，大唐因之，減二人。
尚舍局奉御：周禮有掌舍，掌行所解止之處，帷幕幄帟之事。漢少府屬官有守宮令、丞，掌宮殿陳設。魏殿中監掌帳設監護之事。晉、宋以下。其職並在殿中監。隋煬帝置殿內監，改殿內局為尚舍局，置奉御二人。大唐因之，龍朔二年，改為奉扆大夫，咸亨元年復舊。直長：隋置八人，大唐因之，而減二人。
尚乘局奉御：自秦漢以來，其職皆在太僕。北齊太僕驊騮署，有奉乘十人，管十二閑馬。隋煬帝取之，置尚乘局，署奉御二人。大唐因之，增置奉御四人。龍朔二年，改為奉駕大夫，咸亨元年復舊。尚乘奉御掌六閑馬，一曰飛黃閑，二曰吉良閑，三曰龍媒閑，四曰騊駼閑，五曰駃騠閑，六曰天苑閑。開元中減二人，先是別置閑廄使，因隸焉，猶屬殿中。武太后萬歲通天二年五月，置杖內閑廄，令殿中丞袁懷哲檢校。至聖曆二年，改為少監閑廄使，自後他官相循為之。直長：隋置十四人，大唐減四人。
尚輦局奉御：周官小司徒中大夫，掌六畜車輦。又宗伯巾車下大夫，掌王后之五輅輦車，組輓有翣羽蓋。古謂人牽為輦。春秋宋萬以乘車輦其母。秦始皇乃去其輪而輿之，漢代遂為人君之乘。後漢有乘輿六輦，魏晉小出則乘之。及過江左，孝武太元年中，謝安率意而作。及破苻堅得之，形制無差，大小如一，時人嗟其默識。宋武破慕容超，獲金鉦輦。古之輦輿，大率以六尺為度。齊武帝造大小二輦輿，雕飾甚工，不下●轅軛，悉金花銀獸。梁大輦中方八尺，左右開視，金鸞拱振。隋有六輦，大禮皆乘之。漢、魏、晉並太僕屬官，車府令掌之。東晉省太僕，遂隸尚書駕部。宋齊梁陳車府，乘黃令、丞掌之。後魏、北齊則乘黃、車府令兼掌之。後周則司車輅主之。隋又乘黃車府令、丞掌之，煬帝置殿內省尚輦局，奉御二人。大唐因之，龍朔二年改為奉輦大夫，咸亨元年復舊。直長：四人，隋置，大唐因之。
