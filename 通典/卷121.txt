
通典卷第一百二十一
禮八十一開元禮纂類十六吉禮十三
諸州祭社稷諸縣祭社稷附諸州釋奠於孔宣父縣釋奠附
州學生束脩縣禮同諸里祭社稷
諸太子廟時享
齋戒陳設晨祼饋食
三品以上時享其廟四品五品六品以下附
三品以上祫享其廟禘享附王公以下拜掃寒食附
諸州祭社稷諸縣祭社稷附
前三日，刺史縣則縣令，下倣此。散齋於別寢二日，致齋於廳事一日。亞獻以下應祭之官，散齋二日各於正寢，致齋一日皆於壇所。上佐為亞獻，錄事參軍及判司為終獻。若刺史及上佐有故，並次差攝之。縣則丞為亞獻，主簿及尉通為終獻。若縣令以下有故，並以次差，不足則州官及比縣充。諸從祭之官，各清齋於公館一日。從祭官，刺史未出之前，先赴祭所。齋皆如別儀。
前二日，本司先修除壇之內外，其壇方二丈五尺，高三尺，四出階，三等。為瘞埳二於壇西門之外道北，南向。縣埳於壇北，方深足容物。設刺史次於社壇西門之外道北，南向。縣令同。諸祭官以下次於刺史次西北，俱南向，以東為上。
前一日晡後，本司帥其屬守社稷壇四門，去壝九十步所縣七十步。禁止行人。本司設刺史位於北門之內道西，南向。若刺史有故，攝祭初獻位於亞獻之前，東面。縣令位同。設亞獻、終獻位於社稷壇西北。設掌事者位於西門之內道北，俱每等異位，東向南上。設贊唱者位於終獻東北，東面南上。設州官位於祭官掌事者之北，東面。縣從祭官位同。府官位於東方，當州官，西面，俱重行南上。縣無府官以下至此。設望瘞位於埳北，南向東上。設門外位：祭官以下於西門之外道南，州官於祭官之南，俱重行北面，以東為上。縣從祭官位同。府官於東門之外道南，重行北面，以西為上。祭器之數，每座樽二、籩八、豆八、簋二、簠二、俎三，羊豕及臘各一俎。縣同。掌事者以樽坫升自西階，各設於壇上西北隅，配座之樽在西，俱南向東上，皆加勺。社稷皆爵一，配座皆爵四，各置於坫。設洗於社壇北陛之西，去壇三步所，南向；罍水在洗西，加勺，篚在洗東，北肆，實爵六、巾二，加；執樽罍洗篚者各位於樽罍洗篚之後。
祭日未明，烹牲於廚。祝以豆二取牲血。夙興，掌饌者實以祭器。牲體羊豕皆載右胖。前腳三節肩臂臑，節一段，皆載之。後腳三節，節一段，去下一節，載上肫胳二節。又取正脊、脡脊、橫脊、短脅、正脅、代脅各二骨以並。餘皆不設。簋實黍稷，簠實稻粱。籩實石鹽、乾魚、棗、栗、榛、菱、芡、鹿脯。豆實葅、醓醢，菁葅、鹿醢，芹葅、兔醢，葅、魚醢。若土無者，各以其類充之。本司帥掌事者以席入自西門，詣壇西階升，設社稷神座各於壇上近南，北向。又設后土氏神座於社神之左，后稷氏神座於稷神之左，俱東向，席皆以莞。
質明，諸祭官及從祭之官各服其服。祭官服祭服。從祭之官應公服者公服，非公服者常服。本司帥掌事者入實樽罍。每座樽二，一實玄酒為上，一實醴齊次之。祝版各置於坫。祝以幣各置於篚，與血豆俱設於饌所。社稷之幣皆用黑，各長丈八尺。贊唱者先入就位。祝與執樽罍篚者入自西門，當社壇北重行南向，以東為上。立定，贊唱者曰：「再拜。」祝以下皆再拜。執樽者升自西階，立於樽所。執罍篚者各就位。諸祝詣社壇，升自西階，行掃除訖，降，詣稷壇，升，行掃除如社壇之儀，降，行掃除於下訖，皆就位。
刺史將至，縣則縣令將至。下倣此。贊禮者引祭官及從祭之官與掌事者俱就門外位。刺史至，參軍事引之次。贊唱者先入就位。縣令，贊禮者引。下倣此。刺史停於次少頃，服祭服出次，參軍事引刺史入自西門，就位南向；參軍事立於刺史之東，少退，南向。贊禮者引祭官以下及從祭之官以次入就位。凡導引者，每曲一逡巡。立定，贊唱者曰：「再拜。」刺史以下皆再拜。
參軍事少進刺史之左，西面白：「請行事。」退復位。本司帥執饌者奉饌陳於西門之外。祝以幣授刺史，參軍事引刺史自北階升社壇，南向跪奠幣於社神座前訖，興，少退，再拜。祝又以幣授刺史，參軍事引刺史升稷壇，南向跪奠幣於稷神座如社壇之儀訖，參軍事引刺史降復位。
本司引饌入，社稷之饌升自北階，配座之饌升自西階，諸祝迎引於壇上，設於神座前。籩豆，蓋先徹乃升；簋簠既奠，卻其蓋於下。籩居右，豆居左，簋簠居其閒。羊豕二俎橫而重於右，臘特於左。本司與執饌者降自西階，復位，諸祝各還樽所。
參軍事引刺史縣，贊禮者引縣令。下同。詣罍洗，執罍者酌水，執洗者跪取盤，興，承水，刺史盥手，執篚者跪取巾於篚，興，進，刺史帨手訖，執篚者受巾，跪奠於篚；遂取爵興以進，刺史受爵，執罍者酌水，刺史洗爵，執篚者又取巾於篚，興，進，刺史拭爵訖，受巾，奠於篚，奉盤者跪奠盤，興。參軍事引刺史自社壇北階升，詣社神酒樽所，執樽者舉，刺史酌醴齊。參軍事引刺史詣社神座前，南向跪奠爵，興，少退，南向立。祝持版進於神座之右，西向跪讀祝文曰：「維某年歲次月朔日，子某官姓名敢昭告於社神：惟神德兼博厚，道著方直，載生品物，含養庶類。謹因仲春，仲秋。祗率常禮，恭以制幣犧齊，粢盛庶品，備茲明薦，用申報本，以后土句龍氏配神作主，尚饗。」縣祝文以下並同。訖，祝興，刺史再拜，祝進跪奠版於神座，興，還樽所。刺史拜訖，參軍事引刺史詣配座酒樽所，取爵於坫，執樽者舉，刺史酌醴齊，參軍事引詣后土氏神座前，西向跪奠爵，興，少退，西向立。祝持版進於神座之左，南面跪讀祝文曰：「爰茲仲春，仲秋。厥日惟戊，敬修常事，薦於社神。惟神功著水土，平易九州，昭配之義，實通祀典。謹以犧齊粢盛庶品，式陳明薦，作主侑神，尚饗。」祝興，刺史再拜，祝進跪奠版於神座，興，還樽所。刺史拜訖，參軍事引刺史進當社神座前，南向立。祝各以爵酌福酒，合置一爵，祝持爵進於刺史之右，東向立。刺史再拜受爵，跪祭酒，啐酒，奠爵，興。祝帥執饌者以俎進，跪減社神座前胙肉，各取前腳第二骨。共置一俎上，興。祝持俎東向進，刺史受以授左右。刺史跪取爵，遂飲卒爵，祝進受爵，復於坫。刺史興，再拜。
參軍事引刺史降自北階，詣罍洗盥手洗爵，自稷壇北階升，詣稷神酒樽所，執樽者舉，刺史酌醴齊。參軍事引刺史詣稷神座前，南向跪奠爵，興，少退，南向立。祝持版進於神座之右，西面跪讀祝文曰：「敢昭告於稷神：惟神播生百穀，首茲八政，用而不匱，功濟萌黎。恭以制幣犧齊，粢盛庶品，祗奉舊章，備茲瘞禮，以后稷棄配神作主，尚饗。」訖，祝興，刺史再拜，祝進跪奠版於神座，興，還樽所。刺史拜訖，參軍事引刺史詣配座酒樽所，刺史取爵於坫，執樽者舉，刺史酌醴齊。參軍事引刺史詣后稷氏座前，西向跪奠爵，興，少退，西向立。祝持版進於神座之左，南面跪讀祝文曰：「敢昭告於后稷氏：爰以仲春，仲秋。恭修常禮，薦於稷神。惟神功協稼穡，闡修農政，允茲從祀，用率舊章。謹以犧齊粢盛庶品，式陳明薦，作主配神，尚饗。」訖，祝興，刺史再拜，祝進跪奠版於神座，興，還樽所。刺史拜訖，參軍事引刺史詣稷神座前，南向立，飲福受胙如社壇之儀訖，參軍事引刺史降自本階，還本位。
初刺史獻將畢，贊者引亞獻詣罍洗盥手洗爵，升獻如刺史之儀。唯不讀祝文，不受胙。亞獻將畢，贊禮者引終獻詣罍洗盥洗，升酌終獻如亞獻之儀訖，降復位。
諸祝各進神座前，跪徹豆，興，還樽所。贊唱者曰：「賜胙，再拜。」非飲福受胙者皆再拜。贊唱者又曰：「再拜。」刺史以下皆再拜。
參軍事少進刺史之左，西面白：「請就望瘞位。」參軍事引刺史就望瘞位，南向立。祝於神前取幣及血寘於埳，贊唱者曰：「可瘞。」埳東西面各二人窴土。半埳，參軍事進刺史左白：「禮畢。」遂引刺史出還次，贊禮者引祭官以下次出。諸祝及執樽罍篚者降復掌事位。贊唱者曰：「再拜。」祝以下皆再拜以出。其祝版燔於齋所。
諸州釋奠於孔宣父縣釋奠附
前享三日，刺史縣則縣令，下倣此。散齋於別寢二日，致齋於廳事一日。亞獻以下應享之官，散齋二日各於正寢，致齋一日於享所。上佐為亞獻，博士為終獻。若刺史、上佐有故，並以次差攝；博士有故，取參軍以上攝。縣丞為亞獻，主簿及尉通為終獻。縣令有故，並以次差充當。縣闕則差比縣及州官替充。其日，助教及諸學生皆清齋於學館一宿。
前享二日，本司掃除內外。又為瘞埳於院內堂之壬地，方深取足容物，南出階。本司設刺史以下次於門外，隨地之宜。
前享一日晡後，本司帥其屬守門。本司設三獻位於東階東南，每等異位，俱西面；設掌事位於三獻東南，西面北上。設望瘞位於堂之東北，當瘞埳西向。設助教位縣學官位，下倣此。於西階西南，當掌事位；學生位於助教之後，俱東面北上。設贊唱者位於三獻西南，西面北上。又設贊唱者位於瘞埳東北，南向東上。設三獻門外位於道東，每等異位，俱西面；掌事位於終獻之後，北上。祭器之數與祭社同。掌事者以樽坫升設於堂上前楹閒，北向；先聖之樽在西，先師之樽在東，俱西上，皆加勺；先聖爵一，配座爵四，各置於坫。設幣篚於樽所。設洗直東榮，南北以堂深；罍水在洗東，加勺；篚在洗西，南肆，實爵三巾二於篚，加；執樽罍洗篚者各位於樽罍洗篚之後。
享日未明，烹牲於廚。夙興，掌饌者實祭器。其實與祭社同。本司帥掌事者設先聖神座於堂上西楹閒，東向，設先師神席於先聖神座東北，南向，席皆以莞。
質明，諸享官各服祭服，助教儒服，學生青衿服。本司帥掌事者入實樽罍及幣，每座樽二，一實玄酒為上，一實醴齊次之。禮神之幣用白，各長丈八尺。祝版各置於坫。贊唱者先入就位。祝二人與執樽罍篚者入立於庭，重行，北面西上。立定，贊唱者曰：「再拜。」祝以下皆再拜。執樽罍篚者各就位。祝升自東階，行掃除訖，降自東階，各還齋所。
刺史將至，贊禮者引享官以下俱就門外位，助教、學生並入就門內位。刺史至，參軍事引之次。縣令，贊禮者引，下倣此。贊唱者先入就位。祝入升自東階，各立於樽後。刺史停於次少頃，服祭服出次，參軍事引刺史入就位，西向立，參軍事退立於左。贊禮者引享官以下次入就位。凡導引者每曲一逡巡。立定，贊唱者曰：「再拜。」刺史以下皆再拜。
參軍事少進刺史之左，北面白：「請行事。」退復位。祝俱跪取幣於篚，興，各立於樽所。凡取物者皆跪俛伏而取以興；奠物則跪奠訖，俛伏而後興。本司帥執饌者奉饌陳於門外。參軍事引刺史升自東階，進先聖神座前，西向立；祝以幣北向授，刺史受幣，參軍事引刺史進，西向跪奠於先聖神座前，興，少退，西向再拜。訖，參軍事引刺史當先師神座前，北向立；祝又以幣西向授，刺史受幣，參軍事引刺史進，北向跪奠於先師神座，興，少退，北向再拜。參軍事引刺史降復位。
本司引饌入，升自東階，祝迎引於階上，各設於神座前。籩豆，蓋先徹乃升；簋簠既奠，卻其蓋於下。籩居右，豆居左，簋簠居其閒。羊豕二俎橫而重於右，臘特陳於左。設訖，本司與執饌者降出，祝還樽所。
參軍事引刺史詣罍洗，執罍者酌水，執洗者跪取盤，興，承水，刺史盥手，執篚者跪取巾於篚，興，進，剌史帨手訖，執篚者受巾，跪奠於篚；遂取爵興以進，刺史受爵，執罍者酌水，刺史洗爵，執篚者又跪取巾於篚，興，進，刺史拭爵訖，受巾，跪奠於篚，奉盤者跪奠盤，興。參軍事引刺史升自東階，詣先聖酒樽所，執樽者舉，刺史酌醴齊。參軍事引刺史詣先聖神座前，西向跪奠爵，興，少退，西向立。祝持版進於神座之右，北面跪讀祝文曰：「維某年歲次月朔日，子刺史縣令，下倣此。具官姓名敢昭告於先聖孔宣父：惟夫子固天攸縱，誕降生知，經緯禮樂，闡揚文教，餘烈遺風，千載是仰，俾茲末學，依仁游藝。謹以制幣犧齊，粢盛庶品，祗奉舊章，式陳明薦，以先師顏子配，尚饗。」祝興，刺史再拜，祝進跪奠版於神座，興，還樽所。
刺史拜訖，參軍事引刺史，詣先師酒樽所，取爵於坫，執樽者舉，刺史酌醴齊。參軍事引刺史詣先師神座前，北向跪奠爵，興，少退，北向立。祝持版進於神座之左，西向跪讀祝文曰：「敢昭告於先師顏子：爰以仲春，仲秋。率遵故實，敬修釋奠於先聖孔宣父，惟子庶幾具體，德冠四科，服道聖門，實臻壼奧。謹以制幣犧齊，粢盛庶品，式陳明獻，從祀配神，尚饗。」祝興，刺史再拜，祝進跪奠版於神座，興，還樽所。
刺史拜訖，參軍事引刺史詣東序，西向立。祝各以爵酌福酒，合置一爵，一祝持爵進刺史之左，北面立。刺史再拜受爵，跪祭酒，啐酒，奠爵，俛伏，興。祝各帥執饌者進俎，跪減先聖神座前胙肉，各取前腳第二骨。共置一俎上。又以籩取稷黍飯，共置一籩。興，祝先以飯進，刺史受以授執饌者，又以俎進，刺史受以授執饌者。刺史跪取爵，遂飲卒爵，祝進受爵，復於坫。刺史興，再拜，參軍事引刺史降復位。
初刺史獻將畢，贊禮者引亞獻詣罍洗，盥手洗爵，升獻飲福如刺史之儀。唯不讀祝文，亦不受胙。訖，降復位。初亞獻將畢，贊禮者引終獻詣罍洗盥洗，升獻飲福如亞獻之儀。訖，復位。自此下至燔祝版，如祭社儀，唯祝取幣降西階為異。
州學生束脩束帛一篚，一疋；酒一壺，二斗；脯一案，五脡。縣禮同。
其日平明，學生青衿服至學門，博士公服若儒服立於學堂東階上，西面。贊禮者引學生立於門東，西面。不自同於賓客。陳束帛篚、酒壺、脯案於學生西南，當門北向，重行西上。將命者出，立於門西，東面白：「敢請行事。」學生少進曰：「某方受業於先生，敢請見。」將命者入告。博士曰：「某也不德，請子無辱。」將命者出告。學生曰：「某不敢為儀，敢固以請。」將命者入告。博士曰：「請子就位，某敢見。」將命者出告。學生曰：「某不敢以視賓客，請終賜見。」將命者入告。博士曰：「某辭不得命，敢不從。」將命者出告。執篚者以篚東面授學生。博士降俟於東階下，西面。贊禮者引學生，執酒脯者從之。學生入門而左，立於西階之南，東面。執酒脯者立於學生西南，東面北上。學生跪奠篚，再拜。博士答拜，學生還避，遂進，跪取篚。贊禮者引學生進博士前，東面授幣，執酒脯者從奠於博士前。博士受幣，贊者取酒脯幣以東。執酒脯者出。贊禮者引學生立於階閒近南，北面再拜訖，引出。
諸里祭社稷
前一日，社正及諸社人應祭者各清齋一日於家正寢。正寢者，謂人家前堂待賓之所。應設饌之家先修治神樹之下。又為瘞埳於神樹之北，方深取足容物。掌事者設社正位於稷座西北十步所，東面；諸社人位於其後，東面南上。設祝奉血豆位於瘞埳之北，南向。祭器之數，每座樽酒二並勺一，以巾覆之，俎一，籩二，豆二，爵二，簋二，簠二。無禮器者，量以餘器充之。
祭日未明，烹牲於廚。唯以特豕，祝以豆取牲血，置於饌所。夙興，掌饌者實祭器。牲體載右胖，折節如州縣制，分載二俎。其樽，一實玄酒為上，一實清酒次之。籩實棗栗，豆實葅醢，簋實稷黍，簠實稻粱。掌事者以席入，社神之席設於神樹下，稷神之席設於神樹西，俱北向。
質明，社正以下各服其服。掌事者以盥水器入，設於神樹北十步所，加勺巾二爵一於其下，盛以箱。又以酒樽入，設於神樹北近西，社神之樽在東，稷神之樽在西，俱東上南向，置爵二及祝版於樽下。執樽者立於樽後。掌事者入實樽酒訖，祝及執樽者其祝以社人有學識者充之。入當社神北，南向，以東為上，皆再拜。執酒樽者就樽後立，其執盥者就盥器後立。
贊禮者引社正以下俱就位，立定，贊禮者贊再拜，社正以下皆再拜，祝詣樽所。贊禮者贊再拜，社正以下皆再拜，掌事者以饌入，各設於神座前。葅醢居前左右箱，黍稷在其閒，俎居其外。訖，掌事者出。
贊禮者引社正詣盥器所，執盥者酌水，社正洗手，取巾拭手訖，洗爵，拭爵訖，贊禮者引社正詣社神酒樽所，酌酒訖，贊禮者引社正詣社神座前，跪奠爵於饌右，興，少退，南向立。祝持版進社神座東，西面跪讀祝文曰：「維某年歲次月朔日，子某坊村則雲某村，以下準此。社正姓名合社若干人等，敢昭告於社神：惟神載育黎元，長茲庶物，時屬仲春，仲秋。日惟吉戊，謹率常禮，恭用特牲清酌，粢盛庶品，祗薦於社神，尚饗。」祝興，社正以下及社人等俱再拜。
贊禮者引社正詣稷神酒樽所，取爵酌酒訖，贊禮者引社正詣稷神饌前，南向跪奠酒於饌右，興，少退，南向立。祝持版進於稷神座西，東向跪讀祝文曰：「若干人等敢昭告於稷神：惟神主茲百穀，粒此群黎，今仲春吉戊，秋雲仲秋。謹率常禮，恭以特牲清酌，粢盛庶品，祗薦於稷神，尚饗。」祝興，社正以下及社人俱再拜。
贊禮者引社正立於社神座前，南向立。祝以爵酌社稷神福酒，合置一爵，進社正之右，社正再拜受酒訖，跪祭酒，遂飲卒爵，祝受爵還樽所，社正興，再拜。
贊禮者引社正還本位，立定，贊禮者贊再拜，社正及社人俱再拜。訖，祝以血置於埳，埳東西各一人窴土。半埳，贊禮者少前，白：「禮畢。」遂引社正等出。祝與執樽者復當社神位再拜。訖，出其餘饌，社人等俱於此餕，如常會之儀。其祝版燔於祭所。
諸太子廟時享
齋戒
將享，有司卜日如別儀。凡應享之官，散齋二日，致齋一日，太樂工人等清齋，並如別儀。
陳設
前享三日，右校清掃內外，守宮設享官以下次於齋坊之內。
前享二日，太樂令設軒懸之樂於廟庭如式。前享一日，奉禮設享官以下位於東門之內道北，執事位於道南，每等異位，俱重行西向，以北為上。設奉禮位於樂懸東北，贊者一人在南，差退，俱西面。設協律郎位於廟堂之上前楹閒近西，東向。設太樂令位於樂懸之閒，北向。設門外位：享官以下皆於東門外道南，每等異位，北向西上。
前享一日，晡前三刻，廟令帥府史齋郎以樽坫罍洗篚入設於位，其籩豆鉶陳於廟座之東，加以巾蓋。籩豆各十，四，俎二，瓚一，簋簠各二，蕭蒿坫盤各一，罍洗各一。設器物者皆濯而陳之。晡後三刻，贊引引博士詣廚省視濯溉，還齋所。
享日未明十五刻，太官令帥宰人以鸞刀割牲，取膟膋共實一豆，置於饌所。
晨祼
享日未明四刻，諸享官各服朝服，廟令、良醞令各率其屬入實樽罍，犧樽實以醴齊，象樽實以盎齊，罍樽實以清酒。其三樽之上樽實以玄酒。爵七、勺二、篚一，並設洗於堂下。其器並以烏漆。太官令帥進饌者實諸籩豆簋簠。
未明三刻，奉禮帥贊者先入就位。贊引引博士、宮闈令及執樽罍篚者入自東門，當階閒重行，北面西上。立定，奉禮曰：「再拜。」贊引引博士升堂上，各就位。宮闈令開埳室，出神主置於座訖，還執事位。
未明二刻，謁者引享官俱就東門外位。太樂令引工人入訖，贊引引亞獻先入就位，再拜訖，行掃除，復位。
謁者引享官入就位。立定，奉禮曰：「再拜。」享官等再拜訖，謁者進初獻之左，白：「有司謹具，請行事。」退復位。協律郎俛伏，舉麾，工鼓柷，奏肅和之樂，三成，偃麾，戛敔，樂止。奉禮曰：「眾官再拜。」眾官在位者皆再拜。
謁者引初獻詣罍洗，盥手洗瓚訖，謁者引初獻升自東階，詣
饋食
取爵飲以授齋郎虛爵，俛伏，興，再拜訖，贊引引復位。
贊引引亞獻詣罍洗，盥手洗爵，升堂詣樽所，酌酒，入奠於神座前，興，退戶外，再拜訖，少退立。齋郎酌酒兩爵合置一爵，亞獻再拜，跪受爵，啐酒，遂飲卒爵，以爵授齋郎，俛伏，興，再拜訖，引復位。次引終獻如亞獻之儀。
引復位訖，奉禮曰：「賜胙。」贊者曰：「再拜。」飲福酒者不拜。奏肅和之樂，一成止。贊者曰：「再拜。」在位者皆再拜訖，贊引進初獻之左，白：「禮畢。」贊引各引享官以次出。贊引引博士以下俱就執事位。奉禮曰：「再拜。」博士以下皆再拜，引出。宮闈令納神主如常儀。其祝版燔於齋坊。
三品以上時享其廟四品五品六品以下附
前享五日，筮於廟門之外。主人公服立於門東，西面；掌事者各服其服立於門西，東面北上。設筮席於闑西閾外，西面。筮者開韇出冊，兼執之，東面受命於主人。主人曰：「孝曾孫某來日丁亥祗享於廟，尚饗。」丁未必亥也，直舉一日以言之，則己亥、辛亥，苟有亥焉可也。筮者曰：「諾。」進就筮席，西面，以韇擊冊，遂述曰：「
假爾太筮有常，孝曾孫某，來日丁亥祗享於廟，尚饗。」乃釋韇，坐筮訖，興，降席，東面稱：「占曰從。」筮吉退；若不吉即筮遠日，還如初儀。贊禮者進主人之左，告禮畢，掌事者徹筮席。
先享三日，主人及亞獻、終獻並執事者，各散齋二日於正寢，致齋一日於廟所。同官僚佐之長為亞獻，其次為終獻，無則親賓為之。子孫及凡入廟者，各於其家清齋，皆一宿。四品五品以上同。六品以下若有廟者，如五品以上之儀。無廟者筮於正寢之堂，主人公服立於堂上楹閒近東，西面。掌事者近西，東面北上。設筮席於主人之西，筮者開韇出冊兼執之，東面受命於主人。主人曰「孝孫某來日丁亥春祠」，其餘並同五品以上儀。亞獻終獻親賓為之。
前一日之夕，清掃內外，掌廟者整拂神幄。六品以下無廟者，但清掃內外。贊禮者設主人之位於東階東南，西面，亞獻、終獻位於主人東南，掌事者位於終獻東南，俱重行，西向北上。設子孫之位於庭，重行，北面西上。設贊唱者位於終獻西南，西面。又設亞獻以下位於門外之東，執事者在南差退，俱西向。設牲牓於南門之外，當門北面，以西為上；掌牲者位於牲西北，東面；諸祝位於牲後，俱北向；設亞獻省牲位於牲前近東，西向。設祭器之數，每室樽二、簋二、簠二、二、鉶二、俎三；籩豆，一品二品各十，三品八。四品五品各六。六品以下簋簠鉶俎各一，籩豆各二。掌事者以樽入設前楹下，各於室戶六品以下無廟者不言室戶。之東，北面西上，皆加勺。首座爵一，餘座皆爵四，置於坫。四品、五品、六品以下皆置於樽下，加勺。設祭器於序東，西向。每座簋在前，簠次之，次之，鉶次之，籩次之，豆次之，俎在後；每座異之，皆以南為上，屈陳而下。設洗於東階東南，東西當東霤，五品以上同，六品以下當東榮，餘同。南北以堂深；罍水在洗東，加勺；篚在洗西，南肆，實爵三巾二於篚，加；凡器物皆濯而陳之。執樽罍洗篚者各於樽罍洗篚之後。掌牲者以牲就牓位。贊禮者引亞獻入，詣東階升堂，遍視滌濯於視濯，執樽者皆舉告潔。訖，引降就省牲位。亞獻省牲，掌牲者前，東面舉手曰：「腯。」還本位。諸祝各循牲一匝，北面舉手曰：「充。」俱還本位。祝引掌牲者以次牽牲付廚。贊禮者引終獻詣廚，省鼎鑊，視濯溉。亞獻以下每事訖，各還齋所。執饌者入徹簋簠籩豆俎鉶以出。
享日未明，烹牲於廚。夙興，掌饌者實祭器。牲體皆載右胖。前腳三節，節一段，肩臂臑皆載之；後腳三節，節一段，去下一節，載上肫胳二節；又取正脊、脡脊、橫脊、短、正、代各二骨以並，餘皆不設。簋實稷黍，簠實稻粱，籩實石鹽、乾脯、棗栗之屬，豆實醢醬齏菹之類。六品以下簋實稷，簠實黍，籩實脯棗，豆實菹醢，餘同五品以上。主人以下各服其服，掌事者入實樽罍，每室二樽，一實玄酒為上，一實醴齊次之。祝版各置於坫。四品五品六品於樽所。諸祝與奄人四品五品無奄人，六品以下於正寢室內。入立於庭，北面西上，立定，皆再拜訖，升自東階，以次出神主，各置於座。夫人之主，奄人奉出，俱並席處右。四品五品祝拜訖，升，整拂几筵。六品以下祝設神座於正寢室內，祖在西，東向，禰在祖東北，南向，皆有几筵。
質明，贊禮者引亞獻以下及子孫俱就門外位。贊唱者先入就位。諸祝與執樽罍者入立於庭，北面西上。立定，贊唱者曰：「再拜。」祝以下俱再拜，各就位。掌饌者奉饌陳於門外。贊禮者引主人入就位，又贊禮者引亞獻以下及子孫以次入就位。立定，贊唱者曰：「再拜。」主人以下皆再拜。贊禮者進主人之左，白：「請行事。」退復位。掌饌者引饌入，升自東階，諸祝迎引於階上，各設於神座前。籩居右，豆居左，簋簠鉶居其閒，羊豕二俎橫陳重於右，臘俎特於左。四品五品同。六品特牲俎橫於前。執爐炭、蕭稷、膟膋者，各從其俎升，置於室戶外之左。六品無廟則設於堂戶外之左，餘同。其蕭稷各置於爐炭下，施設訖，掌饌以下降出。諸祝各取蕭稷擩而專反於脂，燔於爐炭，還樽所。
贊禮者引主人詣罍洗，執罍者酌水，執洗者跪取盤，興，承水，主人盥手，執篚者跪取巾於篚，興，進，主人拭手，執篚者受巾，跪奠於篚；遂取爵，興以進，主人受爵，執罍者酌水，主人洗爵，執篚者又跪取巾於篚，興，進，主人拭爵訖，受巾，跪奠於篚，奉盤者跪奠盤，興。凡取物者，跪俛伏而取以興，奠物則奠訖俛伏而後興。贊禮者引主人自東階升堂，詣某祖酒樽所，六品以下詣祖，下倣此。執樽者舉，主人酌酒。贊禮者引主人進詣某祖神座前，北面跪奠爵，興，出戶北面立。四品五品同。六品以下西向奠爵，興，少退西向立。祝持版進於室戶外之右，東面四品五品同。六品以下祝持版進祖座之右，北面。跪讀祝文曰：「維某年歲次月朔日，子孝曾孫某官封某，無封者單稱官。六品以下稱孝孫，餘同。無官者稱名。敢昭告於某祖考某諡、封祖妣某邑夫人某氏：時惟仲春，夏雲仲夏，秋雲仲秋，冬雲仲冬。伏增遠感。謹以柔毛、剛鬣、明粢、薌合、薌萁、嘉蔬、嘉薦、四品五品雲柔毛、剛鬣、嘉薦、普淖。六品以下無柔毛，餘同五品。醴齊，恭薦祠享春雲祠，夏雲礿，秋雲嘗，冬雲烝。於某祖考某諡，封某祖妣夫人某氏配，尚饗。」祖考及孫各依尊卑稱號。其祝文，四品以下同。訖，興，主人再拜，祝進跪奠版於神座，興，還樽所。贊禮者引主人以次酌獻如上儀。唯不盥洗。訖，贊禮者引主人詣東序，西向立。四品五品同。六品以下詣先祖座前近東，西向立，餘同。
諸祝各以爵酌福酒，合置一爵，一祝持爵進主人之左，北向立。主人再拜受爵，跪祭酒，啐酒，奠爵，興。諸祝各帥執饌者以俎入減神前胙肉，共置一俎上；又以籩遍取稷黍飯共置一籩。祝先以飯籩進，主人受以授左右；祝又以俎次授，主人每受以授左右。訖，主人跪取爵，遂飲卒爵，祝進受爵，復於坫，四品五品六品復於樽所，下倣此。主人興，再拜。贊禮者引主人降自東階，還本位，西向立。
主人獻將畢，贊禮者引亞獻詣罍洗，盥手洗爵，升自東階，詣某祖酒樽所，執樽者舉，亞獻酌清酒。贊禮者引亞獻進詣某祖神座前，北向跪五品以上同。六品以下詣先祖前，西向跪奠爵，興，少退，再拜。奠爵，興，出戶北向再拜。贊禮者引亞獻以次酌獻如上儀訖，贊禮者引亞獻詣東序，西向立。五品以上同。六品詣祖座近東，西向立。諸祝各以爵酌福酒如初獻儀。唯不受胙。又贊禮者引終獻亦如初獻儀，訖，降復位。
諸祝皆進神座前，跪徹豆，興，還樽所。徹者，籩豆各一少移於故處。贊唱者曰：「再拜。」非飲福受胙者皆再拜。贊唱者又曰：「
再拜。」主人以下皆再拜。贊禮者進主人之左，白：「禮畢。」遂引主人出，贊禮者引亞獻以下出，子孫以次出。諸祝及執樽罍篚者俱復執事位，立定，贊唱者曰：「再拜。」諸祝以下皆再拜。執樽罍篚者出。諸祝與奄人神主納於埳室如常儀訖，祝版焚於齋所。四品五品以下無神主。
褒聖侯祀孔宣父廟及王公以下皆用此禮，唯祝文別。
三品以上祫享其廟禘享附
前享五日筮於廟門之外。齋及設位、牲牓、祭器、省牲皆如時享之儀。掌事者以樽坫入設於廟堂上，皆於神座左。昭座之樽在前楹閒，北向，始祖及穆座之樽在戶外，南向，俱以近神為上，皆加勺。若始祖在曾祖以下，則設樽依親廟之式，其首座爵一，餘座爵四，各置於坫。禘享，其未毀廟之樽坫於前楹下，各於室戶之東，皆北向西上。設祭器於序東，西向。每座簋在前，簠次之，次之，鉶次之，籩次之，豆次之，俎在後；每座異之，皆以南為上，屈陳而下。設洗於東階東南，東西當東霤，南北以堂深；罍水在洗東，加勺；篚在洗西，南肆，實爵三巾二於篚，加；凡器皆濯而陳之。執樽罍篚者各位於樽罍篚之後。
享日未明，烹牲於廚。夙興，掌饌者實祭器。牲體折節所載及諸祭器所實如時享。掌廟者設神座於廟堂之上，自西序以東。始祖座於西序，東向。昭座於始祖座東北，南向；穆座於東南，北向：俱西上。若始封者仍在曾祖以下，則空東面之座，依昭穆南北設之。每座皆有屏風幾席，設趺如式。禘又設未毀廟主各於其室，如時享。主人以下各服其服。掌事者入實樽罍。每室四樽：一實醴齊為上，一實盎齊次之，玄酒各實於上樽。設玄酒者，重古，陳而不酌。祝版各置於坫。諸祝與奄者入立於庭，北面西上；掌事者持腰輿從入，立於東階下，西面北上。立定，祝與奄者皆再拜訖，帥腰輿升自東階，詣始祖廟，入開埳室，出神主置於輿，出詣座前，以主置於座。以次出神主如上儀訖，還齋所。夫人之主，奄人奉出，俱並而出，處右。禘又以次出毀廟主如上，未毀廟主出置於室內之座如時享。
質明，贊禮者引亞獻以下及子孫俱就門外位。贊唱者先入就位。諸祝與執樽罍者入立於庭，北面西上，立定，贊唱者曰：「再拜。」祝以下皆再拜，各就位。掌饌者帥執饌者奉饌陳於門外。
贊禮者引主人入就位，又贊禮者引亞獻以下及子孫以次入就位，立定，贊唱者曰：「再拜。」主人以下皆再拜。贊禮者進主人之左，白：「請行事。」退復位。掌饌者引饌入，升自東階，諸祝迎引於階上，各設於神座前。籩居右，豆居左，簋簠鉶居其閒，羊豕二俎橫陳重於右，臘俎特於左。執爐炭、蕭稷、膟膋者從其俎升設於神座之左少後，其蕭稷各置於爐炭下，施設訖，掌饌者以下降出；諸祝各取蕭稷擩於脂，燔於爐炭，還樽所。
贊禮者引主人詣罍洗，執罍者酌水，執洗者跪取盤，興，承水，主人盥手，執篚者跪取巾於篚，興，進，主人拭手，執篚者受巾，跪奠於篚；遂取爵興以進，主人受爵，執罍者酌水，主人洗爵，執篚者又跪取巾於篚，興，進，主人拭爵訖，受巾，跪奠於篚，奉盤者跪奠盤，興。贊禮者引主人自東階升堂，詣始祖酒樽所，執樽者舉，主人酌醴齊。贊禮者引主人進詣始祖神座前，西向跪奠爵，興，少退，西向立。祝持版進神座之右，北面跪讀祝文曰：「維某年歲次月朔日，子孝曾孫某官封某敢昭告於始祖考某諡、封祖妣夫人某氏：歲序推遷，伏增遠感。謹以柔毛、剛鬣、明粢、薌合、薌萁、嘉蔬、嘉薦、醴齊，恭薦祫事禘雲禘事。於始祖考某諡，封始祖妣夫人某氏配，尚饗。」祖考及子孫各依尊卑稱號，其祝文同。訖，興，主人再拜，祝進跪奠版於神座，興，還樽所。贊禮者引主人依昭穆酌獻如上儀。唯不盥洗。訖，贊禮者引主人詣東序，西向立。諸祝各以爵酌福酒，合置一爵，一祝持爵進主人之左，北向立。主人再拜受爵，跪祭酒，啐酒，奠爵，興。諸祝各帥執饌者以俎進，減神座前胙肉，共置一俎上；又以籩遍取稷黍飯，共置一籩。祝先以飯籩進，主人受以授左右；祝又以俎以次進，主人每受以授左右。訖，主人跪取爵，遂飲卒爵，祝進受爵，復於坫，主人興，再拜。贊禮者引主人降自東階，還本位，西向立。
主人獻將畢，贊禮者引亞獻詣罍洗，盥手洗爵，升自東階，詣始祖酒樽所，執樽者舉，亞獻酌盎齊。贊禮者引亞獻進詣始祖神座前，西向跪奠爵，興，少退，西向再拜。贊禮者引亞獻以次酌獻如上儀。訖，贊禮者引亞獻詣東序，西向立。諸祝各以爵酌福酒如初獻之儀。唯不受胙。又贊禮者引終獻升獻飲福如亞獻之儀。訖，降復位。
諸祝皆進神座前，跪徹豆，興，還樽所。贊禮者曰：「再拜。」非飲福受胙者皆再拜。贊唱者又曰：「再拜。」主人以下皆再拜。贊禮者進主人之左，白：「禮畢。」遂引主人出，贊禮者引亞獻以下及子孫以次出。諸祝與執樽罍篚者俱復執事位，立定，贊唱者曰：「再拜。」諸祝以下皆再拜。執樽罍篚者出，諸祝與奄者神主置於輿，納於埳室如常儀。
王公以下拜掃寒食附
先期卜日如常。
前一日，掌事者設次於塋南百步道東，西向北上。備芟翦草木之器。贊禮者設主人以下位塋門外之東，西面，以北為上。
其日，主人到次，改服公服，無者常服。贊禮者曰：「再拜。」主人以下俱再拜。贊禮者引主人以下入，奉行墳塋，精靈感慕，有泣無哭。至於封樹內外，環繞哀省三周。其荊棘慮與荒草連接者，皆隨即芟翦，不令火田得及。掃除訖，贊禮者引主人以下復門外位。贊禮者曰：「再拜。」主人以下皆再拜。贊禮者引之次，遂還第。
若解滿或遠行辭墓，若外官解滿或京官辭墓，哭而後行。
其寒食上墓如前拜掃儀，唯不占日。古者宗子去他國，庶子無廟。孔子曰：「許向墓遙為壇，以時祭。」即今之上墓，義或有憑。然神道尚幽，不可逼黷塋域，宜於塋南山門之外，設淨席為位，遙祭以時饌，如平生所嗜。若一塋數墓，每墓各設位席，昭穆異列，以西為上。主人盥手奠爵，三獻而止。徹饌訖，主人以下泣辭塋。食餘饌者可於他僻處，不見墳所，孝子之情也。
