
通典卷第一百二十九
禮八十九開元禮纂類二十四嘉禮八
親王納妃一品以下至庶人並附
納采問名納吉納徵請期冊妃親迎同牢妃朝見婚會婦人禮會饗丈夫送者饗婦人送者
公主出降
冊公主公主受冊納采問名納吉納徵請期親迎同牢見舅姑盥饋舅姑婚會婦人禮會饗丈夫送者饗婦人送者
親王納妃一品以下至庶人並附
納采
前一日，主人設使者次百官皆雲賓，下准此。於大門外道右，南面。一品以下先使媒氏通書，女氏許之，乃致納采之禮。前一日設次如親王。其後納吉、納徵、請期、親迎設次皆如之。
其日大昕，使者公服乘犢車，備儀仗，至於妃氏大門外，掌次者延入次。凡賓主及行事者公服。一品以下使者入次，主人公服，無使者犢車儀仗等事。凡百官以下皆雲女氏。主人受其禮於廟。無廟者於正寢。掌事者布神席於室戶外之西，莞筵紛純，加藻席畫純，南向，右雕幾。三品以下布席室戶外之西，右幾。使者公服不合公服即常服。出次，謁者引立於大門外之西，東面。一品以下無謁者引。主人立於東階下，西面。儐者立於主人之左，北面受命，出於大門外之東，西面曰：「敢請事。」使者曰：「某公貺室某王，謂皇弟、皇子。一品以下，賓曰「吾子有命貺室某」也。吾子，女父。某，婿名。凡百官以下相稱，皆至「吾子」。下倣此。某王率由先典，使某也請納采。」某王，主婚者也。某也，使者名。一品以下曰：「某有先人之禮，使某也請納采。」上某，婿父名。下某，使者名。儐者入告。主人曰：「某之子憃愚，又弗能教，某王命之，某不敢辭。」某王亦謂主婚者。儐者出告。掌畜者以鴈授使者，退立於後。使者左手執之。主人迎於大門外之東，西面再拜。使者不答拜。主人入門而右，賓入門而左。至於次門，主人揖，入。至內霤，將曲揖，當階揖，至階，主人曰：「請吾子升。」賓曰：「某敢辭。」主人曰：「固請吾子升。」使者曰：「某敢固辭。」主人曰：「終請吾子升。」使者曰：「某敢終辭。」主人升東階，當阿阿，棟也。西面；賓升西階，當阿東面。使者曰：「敢納采。」主人阼階上北面再拜，進，立於楹閒，南面。使者進立於主人之西，俱南面，使者授鴈，降自西階以出。
問名
納采禮畢，使者既降，立於廟門一品以下內門。下准此。外之西，東面。主人還阼階東，左右受鴈於序端，主人降立於阼階下，西面。儐者進受命，出請事。使者曰：「某既受命，將加諸卜，敢請女為誰氏。」儐者入告。主人曰：「某王有命，且以備數而擇之，某不敢辭。」儐者出告。掌畜者以鴈授使者，退立於後。儐者引主人迎於廟門外之東，西面揖。使者以入，主人入門而右，使者入門而左，二揖至階，三讓如初。主人升阼階，當阿西面，使者升西階，當阿東面，曰：「敢問名。」主人阼階上北面再拜，進立於楹閒，南面。使者進立主人之西，俱南面。使者授鴈，還立西階上，東面。主人還阼階上，西面，曰：「某第某女，某氏出。」使者降，出立於廟門外之西，東面。主人還阼階東，左右受鴈於序端。
主人降立於阼階下，西面。儐者進受命，出請事。使者曰：「禮畢。」儐者入告。主人曰：「吾子為事，故至於某之室，某有先人之禮，請禮從者。」儐者出告。使者曰：「某既得將事，敢辭。」儐者入告。主人曰：「先人之禮，敢固以請。」儐者出告。使者曰：「某辭不得命，敢不從。」儐者入告，遂引主人升立於序端。
掌事者徹幾改筵，東上。莞席紛純，加藻席繢純。一品二品雕幾，三品彤幾，四品以下漆幾。主人設神席亦准此。設樽甒醴於東房內西墉下，加勺，坫在樽北，實觶一，角柶一，加；籩豆在坫北，實以脯醢。設洗於東房近北，罍水在洗西，篚在洗東，北肆。篚實巾，加勺。
設訖，儐者引主人降，迎使者於廟門外之東，西向。主人揖使者，使者報揖。主人入，使者從入，至階，一讓升。一品以下二揖至階，三讓升。主人於阼階上北面再拜，旋立於階東，西面。賓於西階上北面答拜，旋立於階西，東面。主人受幾於序端，掌事者內拂幾三，奉兩端西北向以進；主人東南向外拂幾三，振袂，內執之進，西北向；使者迎受於筵前，東南向以俟；主人還阼階上，北面再拜送，西面立；使者以幾避，進，北面坐設於座左，興，退於西階上，北面答拜，旋立於階西，東面。
贊者盥手，洗觶，酌醴，加柶於觶，覆之，面葉，出房南面立。主人受醴，面柄，進筵前，北面立。使者西階上北面一拜，進筵前，東南面受醴，復西階上位。主人還阼階上，北面一拜送。贊者薦脯醢於筵前。使者進，升筵坐，左執觶，右取脯，擩於醢，祭於籩豆之閒；以柶祭醴三，始扱一祭，又扱再祭，興，以柶兼諸觶，上擸，降筵，於西階上北面坐，啐醴，建柶，奠觶，遂拜，執觶興。主人答拜。使者進，升筵坐，奠觶於薦東，降筵，立於西階上，東面。
掌事者牽兩馬，入陳於門內三分庭一在南，北首西上。一品以下無馬。又掌事者奉篚幣，升自東階，主人受於序端，進，西面立。使者西階上北面再拜。主人進楹閒，南面立；使者立於主人之西，俱南面。主人以篚幣授使者，使者退立於西階上，東面。主人還阼階上，北面再拜送。使者降自西階，從者訝受幣。使者揖馬以出，牽馬者從之。使者出大門外之西，東面立，從者訝受馬。主人出門東，西面拜送。使者退。主人入立於阼階下，西面。儐者告於主人曰：「賓不顧矣。」主人乃還於寢。一品以下，又於使者歸，主人公服立於阼階下，西面。使者入告，立於主人之左，北面曰：「某既得將事，敢告。」主人曰：「聞命。」使者退，主人入。以下復命准此。
納吉
其日大昕，使者至妃氏大門外，贊禮者一品以下掌事者。延入次。掌事者設几筵如初。使者出次，謁者引立於主人大門外之西，東面。一品以下無謁者。主人立於阼階下，西面。儐者進受命，出請事。使者曰：「某公有貺，命加諸卜，占曰吉。某王使某也敢告。」某王，主婚者。一品以下云：「某使某也敢告。」上某，婿父。下某，使者。儐者入告。主人曰：「某之子弗教，恐弗堪。某王有吉，某與在焉，某不敢辭。」儐者出告。其拜迎、升堂受鴈之儀，並如納采，唯致命雲納吉為異。使者出立於廟門外一品以下次門外。之西，東面。主人還阼階東，左右受鴈於序端。主人降立於阼階下，西面。儐者進受命，出請事。使者曰：「禮畢。」其禮賓如問名之禮。
納徵
其日大昕，使者至妃氏大門外，掌次者延入次。賓之掌事者入布幕於廟門之外，百官入次門外。玄纁束玄三疋，纁二疋，合束之。陳於幕上，乘馬四品五品兩馬，六品以下鹿皮二，其執皮，內攝之，手相向，左手並執前足，右手並執後足。在幕南，北首西上。掌事者奉璋以，俟於幕東，西面。一品以下無璋。主人掌事者設几筵如初。
使者出次，謁者引立於大門外之西，東面。主人立於東階下，西面。儐者進受命，出請事。使者曰：「某公有嘉命，貺室某王。卒由先典，一品以下，賓曰「有嘉命貺室某也，有先人之禮束帛乘馬」。六品以下雲「束帛儷皮」。使某也以玉帛乘馬請納徵。」儐者入告。主人曰：「某王順先典，貺某重禮，某敢不承命。」儐者出告。又儐者引主人出迎，立於大門外之東，西面再拜。使者不答拜。主人揖入，使者從入；主人入門而右，使者入門而左。至於內門，主人立於門東西面；使者立於門西，東面。一品以下賓立於門西東面。掌事者坐啟取璋，一品以下無璋，但取玄纁而已。六品以下取儷皮。加於玄纁上，興，以授使者，退復位。使者奉玉帛，主人揖，與使者俱入。牽馬者從入，陳於庭三分庭一在南，北首西上。主人入，二揖至階，三讓如初。主人升阼階，當阿西面；使者升西階，當阿東面。使者曰：「敢納徵。」六品以下，執儷皮者釋外足，見文。主人阼階上北面再拜，進立於楹閒，南面，使者進立於主人之西，俱南面。使者授玉帛，降自西階，出，立於內門外之西，東面。主人還阼階東，左右受玉帛於序端。主人立於阼階下，西面。主人還受玉帛，受馬者自左受之以東。牽馬者既授馬，自前西而出。儐者進受命，出請事。使者曰：「禮畢。」其禮賓如問名之儀。
請期
前一日，設次。其日大昕，使者至妃氏大門外。其主人設几筵、儐者出請事並如納吉儀。使者曰：「某公有賜，既申受命矣，某王使某也請吉日。」一品以下「既申受命，惟是三族之不虞，使某也請吉日」。儐者入告。主人曰：「既前受命矣，惟命是聽。」儐者出告。使者曰：「某王命聽命於某公。」一品以下雲「吾子」。吾子，婿父名也。儐者入告。主人曰：「某唯命是聽。」儐者出告。使者曰：「
某王使某受命於某公，公不許，某敢不告期。曰某日。」某，吉日之甲乙。儐者入告。主人曰：「某敢不敬須。」儐者出告。掌畜者以鴈授，其受鴈及禮賓並如納徵之儀。
冊妃
其日，妃氏親屬咸集。使者公服，乘輅備儀仗，至妃氏大門之外，贊禮者延入次。使主副以下俱公服。使者出次，典謁者引使者，持節者前導，立於門西，東面。持節者立於使者之北少退，使副立於使者西南，史二人對舉冊案立於使副之南少退，俱東面。主人公服以出，贊禮者引立於東階東南，諸宗人立於主人東南，俱西面。外姻立於西方，東面，皆北上。妃嚴於別室以俟，姆服禮衣立於其右。傅保各一人。女相者綵禮衣，帥女贊者二人綵禮衣，立於內寢東階東南，西面北上。
贊禮者公服引主人出門東，西面再拜。使者不答拜。謁者引使者，持節者前導，入門而左，使副以下從之。主人立於閤外之東，西面。典謁引使者入閤，立於內寢階閒，南面，持節者立於使者之東少南，西面，使副立於使者西南，持冊案者又立於使副之南少退，俱東面。女相者引妃出，障以行帷，其侍從提挈如式，姆左右以相，進當使者南，北面立。持節者脫節衣。又女相者引宗人、外姻之婦人序立於東西廂，俱北上。宗人在東，外姻在西。立定，史舉案詣使副前，使副受冊，史以案退復位；使副舉冊授使者，退復位。使者稱：「有制。」女相者曰：「再拜。」女贊者承傳，妃再拜。使者讀冊訖，女相者曰：「再拜。」女贊者承傳，妃再拜訖，女相者引妃少前，傅姆進，受冊以退，其羽儀依式俱進。持節者加節衣。典謁引使者，持節者前導以出，俱復門外位。主人拜送於門外。使者還，主人入。初使者出，女相者引妃入。
親迎
其日大昕，妃父服其服告於禰廟。以酒醢脯告之，一獻。無廟者告於寢。一品以下，其日大昕，婿之父、女之父各服其服，告於禰廟。將行，父醮子於正寢。贊者布席於東序，西向。又設席於戶牖之閒，南向。父公服，庶人常服，坐於東序，西向。子服其上服。其一品袞冕，二品鷩冕，三品毳冕，四品繡冕，五品玄冕，六品爵弁，庶人絳公服。升自西階，進立於席西，南向。贊者酌酒進，北面以授子，子再拜受爵。贊者進脯醢於席前，脯醢出自房。子升席，跪，左執爵，右取脯，擩於醢，祭於籩豆之閒，右祭酒，執爵興，降席西，南面跪，卒爵，奠爵再拜，執爵興。贊者受虛爵，還樽所。子進於父席前，東面。父命之曰：「往迎爾相，承我宗事，勖率以敬先妣之嗣，若則有常。」庶子但云「往迎爾相，勖率以敬」。子再拜曰：「不敢忘命。」又再拜，降出。初昏，設洗於阼階東南，東西當東霤，南北以堂深；罍水在洗東，加勺；篚在洗西，南肆，實爵二，巾一，加。設婦洗於東房近北，罍水在洗西，加勺，篚在洗東，北肆，實以巾，加。陳饌於東房內西墉下，一品以下，牲用少牢及臘，六品以下用特牲魚臘，皆三俎。簋二，簠二一。其豆數：一品十六，二品十四，三品十二，四品十，五品八，六品六。婿及婦共牢，婦之簋簠及豆之數，各視其夫。牲體皆節折。簋實稷黍，簠實稻粱，實以羹。豆實醢醬虀葅。簋簠豆加蓋，俎加。樽於室中北墉下，玄酒在西，加勺，面柄。又設樽於房戶外之東，加勺，無玄酒，篚在南，東肆，實四爵合，加。夫婦酌於內樽，四爵兩，凡六，夫婦各三酳。
初昏，王著袞冕之服，乘輅，備儀仗，從者乘車後部從，詣妃第。三品以上主人乘革輅。四品五品木輅。五品、非京官職事者，乘青通幰犢車。六品以下青偏幰犢車。備儀仗，從者公服，乘車以從。婦車及從車，各准其夫。至婦氏大門外，延入次。車將至，主人布席百官以下贊者布席。於室戶外之西，西上，右幾。又席於戶內，南向。設樽甒醴於東房東北隅，加勺，篚在樽南，三品以上醴樽於房內東壁下，坫在北，籩一豆一又在坫北。四品以下篚在北。實觶一，角柶一，脯醢在篚南。王至妃氏大門外，降輅，贊禮者引王停次。
妃著花釵褕衣，纁袡，入於房，即席南向立。百官以下，女各准其夫，服花釵翟衣。一品花釵九樹，翟九等。二品花釵八樹，翟八等。三品七樹，翟七等。四品六樹六等。五品五樹五等。入於房即席南向立。六品以下花釵大袖之服。庶人花釵連裳。姆禮衣在其右，從者陪其後。主人一品以下，父公服。升自阼階，立於房戶外之東，西面。內贊者詣醴樽所，以觶酌醴，加柶，覆之，面柄，進妃筵前，北面。妃降席西，南面再拜，受觶。內贊者薦脯醢於席前。妃升席，跪，左執觶，右取脯，擩於醢，祭於籩豆之閒，遂以柶祭醴三，始扱一祭，又扱再祭，興，筵末跪，啐醴，建柶，奠觶於薦東，一品以下豆東。降筵西，南面再拜，升席立。內贊者徹薦觶。
主人降立於東階東南，西面。贊禮者贊王一品以下皆雲賓。賓，婿也。下倣此。出次，立於門西東面，左右羽儀及執燭者如常。儐者進受命，出於門東，西面曰：「敢請事。」王曰：「以茲初昏，某將請承命。」一品以下云：「以茲初昏，某父使某將請承命。」儐者入告。主人曰：「某固敬具以須。」儐者引主人迎於大門外之東，西面再拜，王答拜，主人逡巡。百官以下無逡巡。主人揖，王報揖。主人入。掌畜者以鴈進，王受鴈，左首執之以入。及內門，主人曰：「請王入。」王曰：「某弗敢以先。」主人又曰：「固請王入。」王曰：「某固不敢以先。」主人揖，王報揖，王與主人俱入，左右從者如常。主人揖入，及內霤，將曲揖，當階揖，王皆報。至階，主人曰：「
請王升。」王曰：「某敢辭。」主人曰：「固請王升。」王曰：「某敢固辭。」主人曰：「終請王升。」王曰：「某敢終辭。」主人升阼階，西面立。王升西階，進當房戶前，北面跪奠鴈，興，再拜，降，出。主人不降送。
初王入門，母出立於房戶外之西，南面。於王拜訖，姆導妃出於母左。父少進，西面戒之，必有正焉，若衣若花，命之曰：「戒之敬之，夙夜無違命。」母戒於西階上，施衿結帨，戒之曰：「勉之敬之，夙夜無違。」庶母及門內，施鞶，申之以父母之命，命之曰：「敬恭聽宗父母之言，夙夜無愆，視諸衿鞶。」鞶，囊也。婦人鞶絲，所以盛帨巾之屬。妃出，至車後，王授綏，姆辭不受曰：「未教，不足與為禮。」妃乘以幾，從者二人坐，相對持之，一品以下無持幾者。姆加幜。王乃馭輪三周，馭者代之。王出大門，乘輅還第如來儀，妃鹵簿次從而行。一品以下主人使其屬送之。
同牢一品以下同牢與親迎不別篇
初昏，掌事者設洗、陳饌如一品儀。籩豆各十六，簋簠各二，各一，皆加勺蓋。俎三，羊豕及臘，羊豕皆節折。樽坫於室內北墉下，玄酒在西，加勺，皆南柄。，夏用絺，冬用緆。又設樽於房戶外之東，加勺，無玄酒，坫在南，實四爵、合巹，加。
王至，降輅車以俟。妃至，降車北面立。王南面揖妃以入。及寢門，又揖以入。贊者徹樽，酌玄酒三，注於樽。妃從者設席於奧，東向。西南隅謂之奧。一品以下，若室內窄，則席於堂上楹閒，東向，設樽於室戶東。王導妃升自西階，入於室，即席東面立。妃入，立於樽西，南面。王盥於南洗，妃從者沃之；妃盥於北洗，王從者沃之。盥訖，王及妃俱復位立。
贊者以饌入設於席前。贊者設醬於席前，葅醢在其北。俎三入設於豆東，臘特於豆北。豆東，葅醢之東。設黍於醬東，稷、稻、粱在東，設湇於醬南。設對醬於東，對醬，婦醬也。設之當特俎。葅醢在其南，北上。設黍於臘北，其西稷、稻、粱。設湇於醬北。司饌啟會，卻於簋簠之南，對簋簠於北，啟，發也。皆加匕箸。王從者對席於饌東。贊者西南面告：「饌具。」
王揖妃，妃即對席西面，皆坐。贊者皆授箸，各以葅擩於醢，皆祭於豆閒。又皆祭黍。贊者各取肺皆絕末以授，皆祭，贊者以肺加於俎。凡祭與食皆贊者贊之。贊者各移黍置於席上。授肺脊，皆食以湇醬。三飯卒食。贊者二人俱洗爵於房，酌於室內之樽，詣饌南，北面一品以下戶西北面。以酳。王及妃皆興，再拜，受爵。贊者北面答拜。王及妃皆坐，祭酒，贊者以肝從，皆奠爵，取肝，振祭，嚌之，贊者皆受，實於葅豆，各取爵皆飲訖，執爵興。贊者受爵，王及妃皆再拜，贊者以爵覆於坫。王及妃俱坐，一品以下仍立。贊者又以爵酌再酳，王及妃受爵，不祭而飲卒爵，一品以下立受坐飲。贊者受爵覆於坫。三酳用如再酳。一品以下主人及婦立於席後。贊者皆降東階，洗爵，升，酌於戶外樽，入詣於饌南，北面跪一品以下入戶西北面。奠爵，興，再拜，皆坐，取爵祭酒，遂飲卒爵，遂拜，執爵興，降奠於篚。一品以下夫婦答拜，降奠爵於篚。
王出，妃退立於樽西，南面。一品以下主人出，脫衣於房。贊者徹饌，設於東房內如初。婦脫服於室，衽於奧。又徹室內酒樽以出。王脫冕服於房，妃從者受之；妃脫服於室，王從者受之，姆授巾。王從者衽於奧，妃從者衽良席於東，皆有枕，北趾。一品以下無交受服、姆授巾。王入，燭出。妃從者餕王之餘，王從者餕妃之餘，贊者酌戶外樽酳之。王從者皆婦人。妃從者侍於戶外，呼則聞。
妃朝見一品以下見舅姑附
其日，依時刻諸衛勒所部屯門列仗。妃夙興沐浴，著花釵，服褕衣，乘厭翟車以出，侍從如常。入，至降車所，妃下車，司賓引妃立於閤外。近臣入奏。皇帝即御座，南向坐，近臣如常。妃奉笲笲，竹器，玄表纁裏。棗栗，司賓引妃入立於庭，北面，妃再拜。司賓引妃升自西階，進，北面跪奠於皇帝前，興。皇帝撫之。尚食進，徹以東。司賓引妃降復位，又再拜。尚儀前承敕，降詣妃西北，東面稱：「
敕旨。」妃再拜。宣敕訖，又再拜。司賓引妃出，遂詣皇后所御之殿，立於閤外，奉笲腶脩。六尚以下各服其服，俱詣閤奉迎。尚儀入奏。皇后即御座，南向坐，近臣如常。司賓引妃入立於庭，北面再拜。司賓引妃升自西階，進，北面跪奠於皇后前，興。皇后撫之。尚食進，徹以東。司賓引妃降復位，又再拜。尚儀前承令，降詣妃西北，稱：「令旨。」妃再拜。宣令訖，妃又再拜。司賓引妃出閤，侍從如常，妃乘車還第如來儀。一品以下見舅姑儀：質明，贊者見婦於舅姑，立於寢門外。贊者布舅席於東序，西向；布姑席於戶外之西，南向。舅姑俱即席坐。婦執笲棗栗自門外入，升自西階，東面再拜，進，跪奠於舅席前。舅撫之，贊者進徹以東。婦退復東面位，又再拜，降自西階。受笲腶脩。婦從者執俟於階下。升，進，北面再拜，進，跪奠於姑席前。姑撫之，內贊者徹以東。婦退復北面位，又再拜。贊設婦席於室戶西，南面，在姑席之西，少北。側樽甒醴於房內東壁下，加勺；籩豆各一實以脯醢，在樽北。設洗於東房近北，罍水在洗西，篚在洗東，北肆，篚實以觶、巾、角柶各一，加。婦立於席西，南面。內贊者盥手洗觶，酌醴，加柶，面柄，出房詣婦席前，北面立。婦進，東面拜，受，退復位。內贊者西階上北面拜送。內贊薦脯醢於席前。婦升席坐，左執觶，右取脯，擩於醢，祭於籩豆之閒，以柶祭醴三，始扱一祭，又扱再祭，加柶於觶，面葉，興，降席西，東面坐，啐醴，建柶，興，拜。內贊者答拜。婦進，升席，跪奠觶於豆東，取脯，降自西階以出，授婦氏，從入於寢門外。婦盥饋儀：舅姑入於室，婦盥饋。贊者布席於室之奧，舅姑共席坐，俱東面，南上。贊者設樽於室內北墉下，饌於房內西墉下，具饌如同牢，牲體皆節折，右載之於舅俎，左載之於姑俎。婦入，升自西階，入房，以醬進設於舅姑席前。其他饌從者設之。加匕箸，俱以南為上。俎入，各設於豆東訖，贊者各授箸。舅姑各以韭葅擩於醬，祭於籩豆之閒，又祭飯訖，乃食。三飯卒食。婦入於房，盥手洗爵，入室，酌酒酳舅，進奠爵於舅席前少東，西面再拜。舅取爵，祭酒，飲之。婦受爵，出戶入房，奠於篚。又盥洗爵，酌酒酳姑，如酳舅之禮。設婦席於室內北墉下樽東，南面。婦徹饌，設於席如初，西上。婦親徹醬設之，其他從者設之。婦進，西面再拜，退，升席南向坐。將餕，舅辭，命易醬，內贊者易之，婦乃餕姑饌。婦祭，內贊者助之。既祭乃食，三飯卒食。內贊者洗爵，酌酒酳婦。婦降席，西面再拜，受爵，升席坐，祭酒，飲訖，執爵興，降席東，南面立。內贊者受爵，奠於篚。婦進，西面再拜。舅姑先降自西階，婦降自阼階。凡庶子婦，舅姑不降，而婦降自西階以出。
婚會
主人及賓俱公服。饌以籩、豆、簋、簠、俎、鉶、樽、爵、匕、巾、坫。
其日，主人至賓大門外之西，東面立。賓立於東階下，西面。儐者進於儐左，北面受命，出，立於門外之東，西面曰：「敢請事。」主人曰：「某有嘉禮，請公有顧。」王則稱王，以下准此。儐者入告，遂引賓出大門外之東，西面再拜，主人答拜。主人曰：「某有嘉禮，請公有顧。」賓曰：「敢辭。」主人曰：「敢固請。」賓曰：「辭不得命，敢不從。」主人拜，賓答拜。主人還，賓遂與諸親從之。
掌事者先鋪賓席於堂上楹閒，近北，南向。設賓之宗室席位於賓席西南，賓之異姓席位於宗室之南。又於西廊下一品以下於西階下。設異姓席位，皆重行東向，以北為上。設主人席位於東階上，西向。設主人宗室席位於主人東北，設異姓席位於宗室之北，皆重行西向，以南為上。又設主人異姓席位於東廊下，一品以下於東階下。重行西向，以北為上。
賓至於主人大門外之西，東向。賓之宗室立於賓西南，異姓立宗室之南，俱重行東面，以北為上。儐者引主人出，立於大門外之東，西面。主人諸親立於大門內之東，重行西面，以南為上。立定，主人西面再拜，賓東面答拜，主人揖，賓報揖。儐者引主人以入，又儐者引賓以入，賓之諸親以次從入。至門內，主人諸親從入如常。至階，主人揖，賓報揖。賓主及諸親以次升，各立於席後。其在庭者亦如之。立定，賓主及諸親俱坐。
執觴者一品以下執爵者。下倣此。酌酒，升自東階，酒升堂，賓主及諸親皆起。執觴者以酒授主人，儐者引主人進詣賓前，西北面立。賓自席西進，東南向受酒。儐者引主人退復位。賓還席後，賓主及諸親俱坐。執觴者又以酒授主人及諸親。賓主俱祭而飲，諸親不祭而飲。觴行一周，食升堂，賓主及諸親皆起。掌食者以醢醬豆授主人，儐者引主人進設於賓席前。賓曰：「請公無辱。」主人曰：「不敢忘禮。」儐者引主人復位。執饌者以饌進設於賓主席前，加以匕箸。執饌者又以饌設於眾賓以下。設訖，賓主及諸親皆坐。賓主皆祭而食，諸親不祭而食。於賓祭，主人辭曰：「疏食不足祭。」賓主俱食，三飯而止。主人曰：「請公食。」賓更飯。食畢，遂進庶羞，觴行如常。
會畢，賓主及諸親俱興，儐者各引賓主以下降出。賓主及賓之諸親皆復門外位，主人諸親復門內位。主人再拜送。賓退，儐者引主人入。
婦人禮會
女賓乘車入，至下車所，內儐者引入，主人迎送於門內。相稱之辭，各准其夫，餘如丈夫之禮。
饗丈夫送者
其日，掌事者鋪賓席於堂上楹閒，近北，南向。又鋪主人席於阼階上，西向。又設眾賓席於賓席西南。設從者席位於西廊下，一品以下西階下。俱重行東向，以北為上。儐者引賓以下立於主人門外之西，重行東向，以北為上。立定，儐者引主人出，立於門東，西向。主人揖，賓報揖。儐者各引賓主以下入。至階，主人揖，賓報揖，賓主以次升，立於席後。立定，賓主以下俱坐，遂進酒設食如婚會之儀。
會畢，賓主以下俱興。儐者引賓立於西階上，東面。主人掌事者牽乘馬入陳於門內三分庭一在南，北首西上。一品以下無馬。又掌事者奉束帛之篚升，授主人，主人執篚西面立。賓西階上北面再拜。主人進，立於楹閒，南面，賓進立於主人之右，俱南面。主人授篚，賓受之，退立於西階上，北面。主人還阼階上，北面再拜送。儐者引賓以下降自西階，從者訝受篚。賓及庭，東面揖左馬以出，牽馬者從之。在庭者以次出，俱復門外位。從者訝受馬。一品以下無受馬儀。初賓降，儐者引主人降自東階，出門東，西面拜送。賓退，主人入。
饗婦人送者
其日，女贊者鋪賓席於堂上楹閒，近北，南向。又鋪主人席於阼階上，西向。又設眾賓席於賓西南。設從者席位於西廊下，俱重行東向，以北為上。女相者引賓以下立於主人門外之西，重行東面，以北為上。立定，女相者引主人出立於門內之東，西面。女相者引賓入，眾賓以下從入。賓入門西，東面。立定，賓主以次進，至階，升，各立於席後。上下立定，俱坐，遂進酒設食，如婚會之儀。
會畢，賓主上下俱興。女相者引賓立於西階上，東面。女相者奉束帛之篚，升，以授主人。主人執篚進於楹閒，南面立；女相者引賓進立於主人之右，俱南面。主人授幣訖，女相者引賓降出，從者迓受篚，眾賓以下從出。初賓降，女相者引主人降，送於門內。賓出，女相者引主人入。一品以下內相者引賓升，主人迎送於閤內。相稱之辭，各准其夫，酬以束帛，如丈夫之禮。
公主出降
冊公主
前一日，尚舍奉御設御幄於太極殿如常。守宮設群官次於東西朝堂，奉禮設版位。太樂令展宮懸，典儀設舉麾位如常。又設文武群官版位：五品以上於橫街北，六品以下於橫街南，文東武西，俱重行。諸親於五品之南。皇親在東，諸親在西。設典儀位如常儀，贊者二人在南，少退，俱西向。冊使立於懸北，西上，俱北面。副使立於大使東，少退。以後准此。
其日，諸衛屯門列仗如常。冊使、群官等依時刻集朝堂，就次改服朝服，通事舍人各引就朝堂前位。侍中量時刻版奏「請中嚴」。鈒戟近仗入陳於殿庭。太樂令帥工人入就位，協律郎入就舉麾位。典儀帥贊者先入就位。諸侍衛之官各服其器服，符寶郎先請寶，俱詣閤奉迎。通事舍人分引王公群官入就位。又通事舍人引冊使及副使並入立於殿門外道東，西面以俟。黃門侍郎帥主節奉節及幡立於階仗南，節在前。中書侍郎先請冊置於案，令史絳公服各對舉案立於節南道東，西面，中書侍郎立於案後。
侍中版奏：「外辦。」所由承旨索扇，扇上，皇帝服通天冠，絳紗袍，御輿以出，曲直華蓋警蹕侍衛如常。太樂令令撞黃鍾之鐘，右五鐘皆應，協律郎舉麾，鼓柷，樂作；皇帝出自西房，即御座，南向坐，扇開，協律郎偃麾，戛敔，樂止。符寶郎奉寶置於御座。典儀贊拜，群官在位者俱再拜訖，通事舍人引冊使入就位，冊使等初入門，舒和之樂作，至位，樂止。立定，典儀曰：「再拜。」贊者承傳，冊使等皆再拜。
侍中進當御座前，北面跪奏稱：「侍中臣某言，冊公主，請命使。」俛伏，興。又侍中少前，稱：「制曰可。」退，復位。侍中承制，降詣使者東北，西面稱：「有制。」冊使副等俱再拜。侍中宣制曰：「冊某公主，命公等持節展禮。」宣制訖，使副等又再拜。侍中還侍位。贊禮者引冊使少前，黃門侍郎引主節詣冊使東北，主節以節授黃門侍郎，主節由後立於使左。黃門侍郎持節西南授，冊使跪受，興，付主節，幡隨節立於使左。黃門侍郎退。贊禮者導中書令詣冊使東北，西面立。又贊禮者導中書侍郎引詣公主冊案，立於中書令之右。中書令於案取公主冊，舉案者皆由後立於使左。以後准此。授冊使，冊使跪受，興，置於案。持案者退立於使後。以後准此。贊禮者引中書令與冊使俱北向，退復位。典儀曰：「再拜。」贊者承傳，冊使及群官在位者皆再拜訖，通事舍人引冊使等右旋而出。持節者前導，持案者次之。冊使等初行，樂作，出門樂止。
侍中前跪，奏稱：「侍中臣某言，禮畢。」俛伏，興，還侍位。所由承旨索扇，扇上，皇帝興，太樂令令撞蕤賓之鐘，左五鐘皆應，鼓柷，奏太和之樂。皇帝降座御輿，入自東房，侍衛警蹕如來儀，侍臣從至閤，扇開，樂止。通事舍人引群官在位者以次出。舉冊者及冊使至長樂門外次，如後儀。
公主受冊
尚儀二人，讀冊。司贊一人，引公主。掌贊二人，知贊拜。女史四人，對舉冊案。
前一日，尚舍、守宮計會設使者及冊案便次於光範門及長樂門外，皆道右東向。司贊設公主位於長樂門內殿前，近南，當階，北面西上。又分設內命婦應陪位者位於公主東北及西北，嬪御等在東，宮官等在西，重行相對，北上。又於內命婦之前設尚儀位二，皆東向，以北為上。又於尚儀位南少退，設司贊位，掌贊二人陪其後。
其日，典儀設冊使立於長樂門外之西，東向北上。又設舉冊案者位二在南，差退，東向。內謁者監先取公主冊案，置於長樂門外，近限。內命婦以下及應在位者，並服禮衣先就位。公主花釵翟衣，司言引就受冊位，侍從如常儀。
通事舍人引冊使、副使等出就位，持節者立於使者之北，少退，持冊案者立於冊使、副使西南，俱東向。持節者去節衣，持冊案者以案進冊使之右，北向相次而立。內侍二人引使者詣門，內謁者舉案少前，使者取公主冊，跪置冊於內案，俛伏，興，通事舍人引冊使、副使等俱退就次以俟。
尚儀帥女史詣門，舁冊案入，各就尚儀之前，對舉冊案皆東向。司贊曰：「再拜。」凡司贊有詞，掌贊皆承傳。司言贊公主再拜，在位者皆再拜。尚儀取公主冊於案，持案者退。少前，北面稱：「有制。」司言贊公主再拜。尚儀執冊跪讀訖，退復位，以冊進授公主。公主受冊以授司言訖，司贊曰：「再拜。」公主再拜，在位者皆再拜。司贊少前，稱：「禮畢。」司言引公主退。在位者以次退。掌贊報內謁者監禮畢，內謁者監傳報冊使等。
冊使等詣太極殿前南橫街南，北面西上立。中書令於冊使等東北，西面。冊使再拜，復命曰：「奉制冊命某公主，禮畢。」又再拜。中書令奏聞。冊使等退，幡節各還本司。
納采
前一日，主人設使者次於大門之外道右，南向。其納吉、納徵、請期、親迎等禮皆如之。
其日大昕，使者至於主人大門外，贊禮者延入次。凡賓主及行事者皆公服。使者出次，贊禮者引至於大門外之西，東面。主人立於東階下，西面。儐者立於主人之左，北面受命，出，立於門東，西面曰：「敢請事。」使者曰：「朝恩貺室於某公之子某，某公有先人之禮，使某也請納采。」儐者入告。主人曰：「寡人敢不敬從。」儐者出告。掌畜者以鴈授使者，其餘並如一品婚儀。
問名
「使者既出」至「主人還阼階上，西面曰：皇帝第某女，封某公主」。餘行事並如一品婚儀。其禮使者於戶牖之間，贈之篚幣及兩馬。詞云：「吾子為事，故至於寡人之室，寡人有先皇之禮，請禮從者。」
納吉
其日大昕，使者至。請事，使者曰：「加諸卜，占曰吉。使某也敢告。」主人曰：「某公有吉，寡人與在焉，寡人不敢辭。」餘如納采之儀。
納徵
其日大昕，使者至，入次。掌事者布幕於內門外，玄纁束帛陳於幕上，乘馬在幕南，北首西上。掌事者奉璋以，俟於幕東。使者曰：「朝恩貺室於某公之子某，某公有先人之禮，使某也以束帛乘馬請納徵。」主人曰：「某公順先典，貺以重禮，寡人敢不承命。」餘並如一品婚儀。
請期
其日大昕，使者至，入次至請事，依常禮。使者曰：「某公有賜，既申受命，某公使某請吉日。」儐者入告。主人曰：「寡人既前受命，唯命是聽。」使者曰：「某公命某聽命於王。」儐者入告。主人曰：「寡人固惟命是聽。」使者曰：「某公使某受命於王，王不許，某敢不告期。曰某日。」餘並如一品婚儀。
親迎
其日大昕，婿之父告廟、醮子、並如一品婚儀。子再拜，降出，乘輅備儀仗詣主人之第。賓將至，內贊者布席於東房，當戶南向；設樽甒醴等於東房。主人醴公主如一品醴女之儀。公主著花釵，褕翟纁袡，入房以下並如一品醴女儀。訖，主人降立於東階東南，西面。贊禮引賓出次，立於門西，東面。儐者進受命，出門東，西面曰：「敢請事。」賓曰：「某王命某之父，以茲初昏。某之父命某將請承命。」儐者入告。主人曰：「寡人固敬具以須。」至奠鴈出，如常禮。
初賓入門，主婦出立於房戶外之西，南面。於賓拜訖，姆導公主出。主人少進，西面戒之，必有正焉，若衣若花。命之曰：「戒之敬之，夙夜無違命。」主婦戒之於西階上，施衿結帨，戒之曰：「勉之敬之，夙夜無違。」公主出，以下並如常儀。
同牢
初昏，掌事者設洗於東階東南及陳設牢饌鉶俎之數，各依其品。羊豕節折，大羹在於爨。其器皆明烏漆，惟以陶，以匏。餘並如一品儀。
見舅姑
見之日，公主夙興，沐浴，著花釵，服褕翟。舅服公服，姑著鈿釵禮衣。其儀同一品婚禮。公主降西階以出，無取脯授婦氏之儀。
盥饋舅姑
公主盥饋以少牢。舅、姑、公主服，如見禮。及酳舅姑訖，內贊者設公主席於舅姑席東北，南面。餘並如一品禮。
婚會如一品婚儀
婦人禮會如一品婚儀
饗丈夫送者
同一品儀，加送以乘馬。設從者乃於西廊下。
饗婦人送者
女相者引賓升降，酬以束帛。餘如丈夫禮。
