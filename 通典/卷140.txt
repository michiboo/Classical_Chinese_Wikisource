
通典卷第一百四十
禮一百開元禮纂類三十五凶禮七
三品以上喪下四品以下至庶人附
改葬
卜宅啟請開墳舉柩奠升柩車斂奠設靈進引告遷哭柩車位設遣奠車發宿止到墓虞祭
王公以下居喪雜制
舉哀奔喪三殤初喪聚主食飲節哭節居常節不及期葬外喪諱名追服喪冠嫁娶樂禁主諸喪婚遇喪室次節居重問輕
三品以上喪下四品以下至庶人附
改葬
卜宅
將改葬者，吉服卜宅兆，其餘如葬卜宅兆之儀。先於所，隨地之宜張白布帷幕，南向開戶。
啟請
其日，內外諸親應集者，皆至墓所，各就便次。主人、眾主人、妻妾、女子子俱緦麻服，餘周親以下皆素服，丈夫於墓東，西向，婦人於墓西，東向，皆北上，婦人障以行帷，俱立哭盡哀，卑者再拜。
開墳
祝立於羨道南，北向。內外皆哭止。祝三聲噫嘻，啟以開墳改葬之故。其意敘改葬所由之事，隨時為之。內外又哭盡哀，權就別所。掌事者開墳訖，內外又就位，哭如初。
舉柩
掌事者設席於幕下，舉柩出，置於席上，內外俱從柩哭於幕所。主人以下柩東，西面，主婦以下柩西，東面，俱南上。丈夫周親以下於主人東北，南面西上；婦人周親以下於主婦西北，南面東上。外姻丈夫於主人東南，北面西上；婦人於主婦西南，北面東上。尊者坐。國官於帷門外之東，北面西上；六品以下無國官以下儀。僚佐於帷門外之西，北面東上。皆舒席為位。
奠
祝以功布拭棺，改加新褚。設洗於幕西南隅，罍水在洗西，加勺，篚在洗東，南肆，實巾二、爵一於篚，加。設席於柩東，設啟奠於席上，設醴酒之樽於饌南。主人詣罍洗，盥手洗爵，進，酌酒，奠於席前，興，少退，西面再拜。內外卑者俱再拜。少頃，徹奠。
升柩車
既奠，進車六品以下柩車，下準此。於帷門外，南向。掌事者升柩於車，遂詣施設所，內外俱哭從。掌事者先設床於幕下，有枕席，周設帷。柩車至帷門外，丈夫於柩東，婦人於柩西，俱立哭。掌事者舉柩，降置於輴，入設於床東，若於墓所即斂，初奠訖不進車，設床於柩東而加枕席，遂舉屍以斂之。舉屍出，置於床，南首。柩初入定，內外就位哭，如墓所之儀。
斂
陳衣於幕東帷內，明衣裳及上服各一稱，西領南上。冕六品以下則弁若冠。具導、簪、纓，在北。內喪則花釵。衾一。衾以黃為表，素為裏。具饌於幕東，兩甒醴酒。柩初至幕下，舉屍於床，主人、眾主人稍退，仍西向，妻妾、女子子稍退，仍東向。遂斂，丈夫加冕，六品以下則弁若冠。婦人以花釵，又覆以衾。於主人、眾主人妻妾、女子子憑哭，斂將訖，掌事者以棺入，設於西廂，藉以席。於棺入，內外皆止哭；置棺定，乃哭。舉者四人入舉床，男女從奉之舉屍斂於棺，乃加蓋，覆以衾。設帷於棺東，內外就位哭如初。
奠
既斂，祝執巾、幾、席入，設於柩東，右幾，加以巾。掌事者設罍洗於幕西南隅如初。祝以饌升設於席前，施設訖，執饌者降，出。相者引主人盥洗酌酒，進奠於席前，興，少退，西面再拜。內外卑者皆再拜訖，主人以下各退就位，俱坐哭。
設靈
既斂，設靈於吉帷內幕下西廂，東向，施床帷、屏幾、服飾。以時上膳羞及湯沐，皆如平常。
進引
前一日之夕，掌事者進車於凶帷外，六品以下進柩車於凶帷外。當門南向。其下帳、明器及苞牲等輿，陳於車前少西，東向。其日進引前，量時刻搥一鼓為一嚴，六品以下無鼓，但量時而已。陳靈車儀仗如常。在陳車篇。少頃，搥二鼓為再嚴，侍靈車俱詣靈所，腰輿威儀入陳如常。進靈車於帷門外，南向。少頃，搥三鼓為三嚴，掌事者入，徹饌以出。內外皆興，立哭於位。執披紼者入，掌事者徹帷，持翣者入，以翣障柩。執披紼者各進，執鐸者各入，夾於柩前，東西相向。執纛者六品以下無纛，下準此。立於鐸南，執銘旌者入，立於纛南，北面。諸執披、紼、鐸、旌、纛者，皆布深衣，介幘。六品以下則執銘旌者立於柩前近南，北面。餘同。
告遷
三嚴訖，祝帥腰輿入詣靈座前，西面告曰：「以今吉辰，用即宅兆。」少頃，輿出，詣靈車後，少頃，退。若內喪，女祝迎之。執紼者引輴，四品以下無執紼、輴車，但將舉柩皆振鐸而已。旌先，纛次，鐸次，車次。引輴初動，執鐸者皆振鐸，每振鐸先搖之，搖訖三振之。其持翣者常以翣障柩。於輴車進，執鐸者夾左右，每曲及進止皆振鐸。內外俱從柩後。柩出，到車後，執紼者解紼屬於車，設帷帳於輴車後，掌事者升柩。
哭柩車位
丈夫俱立哭於車東，重行西面，婦人哭於車西，重行東面，俱南上。外姻丈夫哭於車東南，重行北面，以西為上；婦人哭於車西南，重行北面，以東為上。國官哭於外姻之東，北面西上；僚佐哭於國官之西，北面東上，立定。六品以下無國官。
設遣奠
設遣奠之饌於車東，置設訖，相者引主人酌酒，進奠於席前，興，少退，西面哭，再拜，內外皆哭，卑者再拜。若食頃徹之，以蒲葦苞牲體下節七苞，四品五品則五苞，六品以下則二苞。載於輿以之墓。
車發
既徹奠，吉凶儀仗依式進引，靈車動，鼓吹振作而行。六品以下則既徹奠，吉凶威儀依式進引。主人、眾主人以下皆以次步從，哭於柩車後；妻妾、女子子以下皆步從，哭於丈夫之後，障以行帷。車去停所三百步，親賓有還者，弔哭如別儀。辭訖，進引尊者乘車馬，從柩者更哭不絕聲。
宿止
掌事者先於宿所張吉凶帷幕，吉帷在左，凶帷在右。將至宿所，尊者俱下車馬，步哭。靈車到帷門外，迴車南向。祝帥腰輿詣車後，少頃，輿入詣靈座前，少頃，輿出。進常食於靈座，若食頃，徹之。柩車至於凶帷，內外哭於柩車所，其位如初。掌饌者進酒脯之奠於柩車東席上。既設奠，內外各還次，更哭不絕聲。及墓，內外俱就位哭，進夕奠如初訖，內外各還次，迭哭終夜。及明，嚴鼓，內外又就位哭，進朝奠於柩東。進常食於靈座，若食頃，徹之。迎靈發引，尊者乘車馬，哭從如上儀。
到墓
到墓，尊者俱下車馬。靈車到帷門外，迴南向。祝帥腰輿詣車後，少頃，輿入詣靈座前，少頃，輿退，設酒脯之奠。柩車至壙前，迴南向，內外哭位如遣奠之儀。掌事者布席張帷於柩車後，下柩於輴。四品以下則下柩於席上。主人以下、妻妾、女子子各前撫柩哭盡哀，退復位；周親以下又前撫哭盡哀，退復位。俱再拜辭。執紼者屬紼於輴，掌事者下柩於壙，輴出。既窆，親賓先還者弔哭如別儀。國官之長奉玄纁束帛六品以下則掌事者奉玄纁束帛。授主人，主人受以授祝，主人稽顙再拜，祝奉以入，奠於柩東。持翣者入，倚翣於壙內兩廂；執事者以下帳、明器、苞牲、酒米等物入置於壙內，皆藉以版；施銘旌誌石於壙戶內。置設訖，掌事者掩壙戶，加關鑰，復土。既復土，內外俱就靈所哭，墓左祭后土如始葬之儀。
虞祭
初下柩於墓，掌事者具虞祭之饌，設罍洗篚於靈幕西南如常。內外既就靈所哭，掌饌者進虞祭之饌於靈座。相者引主人盥洗酌酒，進奠於靈座前，興，少退，西面立。內外皆止哭。祝持版進立於靈座之右，北面跪讀祝文曰：「維年月朔日，子孝子某，敢昭告於考某官封謚：妣，郡縣夫人鄉君某氏，各隨所稱。改遷幽宅，禮畢終虞，夙夜匪寧，啼號罔極。四品以下則「攀號永遠，無所迨及。」餘同。謹以潔牲柔毛、剛鬣、明粢、薌合、薌萁、嘉蔬、嘉薦、醴齊，祗薦虞事於考某官封謚，四品五品則「謹以潔牲柔毛、剛鬣、嘉薦、普淖、明齊、溲酒」。餘同。六品以下無柔毛，餘同四品五品。尚饗。」主人哭，再拜，內外皆哭，卑者再拜，盡哀。相者引主人以下出就別所，釋縗服，著素服而還。掌饌者徹饌，掌事者徹靈座。
王公以下居喪雜制
舉哀
諸聞喪舉哀者，於聞喪所哭盡哀，問故，又哭盡哀，改著素服。子、妻、妾、女子子俱被髮。周親以下，婦人去首飾。子於堂上東壁下，西面，以南為上；周親以下於北壁下，南面，以西為上。妻、妾、女子子於西壁下，東面，以南為上；周親以下婦人，於北壁下，南面，以東為上。內外之際，障以帷。若婦人在別堂舉哀，則周親以下婦人在北壁下，南面西上。周親以下舉哀哭位亦然。三日成服及廬、堊室、苫塊、薦席變除之節，皆如在家之禮，唯不設奠祭。以其精神不在於此。若除喪而後歸，則之墓，諸子以下素服待於墓東，西向，婦人待於墓西，東向，俱北上。奔喪者素服，至於隧南，北面哭，盡哀，再拜，又哭盡哀，再拜。於家不哭。
奔喪
奔喪之禮：始聞親喪，以哭答使者，盡哀，問故，又哭盡哀。服布深衣，素冠，遂行。日行百里，不以夜行。唯父母之喪，見星而行，見星而舍。若未得奔，則成服而後行。過州至境則哭，盡哀而止。哭避市朝。望其州境，哭。此父母之喪。
至於家，內外哭待於堂上。奔喪者入門而左，升自西階，殯東西面憑殯哭，盡哀，少退，再拜；退於序東，被髮，復殯東，西面坐哭，又盡哀，尊卑撫哭如常。訖，內外各還次，奔喪者乃還次。厥明，坐於殯東如初。未成服者三日成服。若至在小斂前，與主人俱成服。若小斂以後至者，自用日數。
凡奔喪，齊縗望鄉而哭，大功望門而哭，小功至門而哭，緦麻即位而哭。齊縗以下奔喪者升殯東，西面哭。主人以下哭待於堂上如常。奔喪者哭盡哀，再拜，又哭盡哀，尊卑撫哭亦如之。訖，內外各還次。三日成服。有賓弔者，拜賓如常。奔喪者非主人，則主人為之拜賓。
婦人奔喪，入自闈門，側門曰闈。升自西階側，側階，旁階。殯西東面，妻妾、女子子則憑殯哭，盡哀，少退，再拜；退於西房若西室，妻妾、女子子被髮，出嫁女髽。復位，坐哭，又盡哀，尊卑撫哭如常，內外俱還次，奔喪者乃還次。周喪以下婦人奔喪者，升哭拜、又哭盡哀、尊卑撫哭及還次皆如之。
奔喪者不及殯，先之墓，北面近隧哭。主人以下哭待於墓左，西面，主婦以下哭待於墓右，東面，皆北上。主人以下內外初至墓，先拜而後哭。於相者告禮畢，則再拜辭。奔喪者哭盡哀，再拜，又於隧東被髮，復位坐哭，盡哀。相者告禮畢，奔喪者又再拜，遂冠而歸。入門而左，升自西階，靈東西面憑靈哭。主人以下升哭於堂上如常。奔喪者哭盡哀，再拜。若經宿，主人以下哭盡哀，皆再拜哭，降堂，相者告就次，主人以下各就次。三日成服。
齊縗周以下不及殯，先之墓，西面哭盡哀，再拜，又哭盡哀，相者告禮畢，奔喪者再拜，遂冠而歸，哭就次如上儀。奔喪者若妻妾、女子子，皆被髮於隧西，哭盡哀、髽如常，餘如男子。齊縗周以下婦人奔喪，哭於隧西，餘如丈夫之禮。
三殤
三殤之喪：始死，浴襲及大小斂與成人同。其長殤有棺及大棺，中殤下殤有棺、靈筵，祭奠、進食、葬送、哭泣之位與成人同。其苞牲及明器，長殤三分減一，中殤三分減二。唯不復魂，無含，事辦而葬，不立神主，既虞而除靈座。其虞祝辭云：維年月朔日，父雲告子某。若兄，雲告弟某。若弟，雲弟某昭告某兄。日月易往，奄及反虞，悲念相續，心焉如燬。兄雲「悲慟猥至，情何可處」。弟雲「悲痛無已，至情如割」。今以弟祭兄則雲「謹以」。潔牲、嘉薦、普淖、明齊、溲酒，薦虞事於子某，弟某，兄某，魂其饗之。弟祭兄雲「尚饗」。嫡殤者時享，皆祔食於祖，無別祝文，亦不拜。設祔食之座於祖座之左，西向，一獻而已。不祝不拜者，以其從食其祖。祝辭末雲「孫其祔食」。庶子不祔食。庶子之嫡祔如嫡殤禮。凡無服，四歲以上略與下殤同，又無靈筵，唯大斂小斂奠而已；三歲以下斂以瓦棺，葬於園，又不奠。
初喪聚主
凡遭喪，廟有主者，則取群廟之主藏於祖廟。卒哭而後，主各歸其廟。藏於祖廟，象有凶事聚也。
食飲節
父母之喪，食粥，朝一溢米，暮一溢米。二十兩曰溢。一溢為米一升二十四分升之一也。不能食粥，則以為飯，菜羹。婦人皆以為飯。諸齊縗之喪，蔬食水飲，不食菜果。三月既葬，食肉，不飲酒。九月之喪猶周之喪。
哭節
凡哭，斬縗若往而不反，齊縗若往而反，大功三曲而偯，小功、緦麻哀容可。
居常節
父母之喪，居倚廬，寢苫枕塊，寢不脫絰帶。頭有瘡則沐，身有瘍則浴。有疾則飲酒食肉，疾止復初。不勝喪乃比於不慈不孝。毀瘠不形，視聽不衰。為其廢事。形謂骨見。升降不由阼階，出入不當門隧。常若親存。隧，道也。五十不致毀，六十不毀，七十唯縗麻在身，飲酒食肉，處於內。所以養衰老。人年五十始衰。喪食雖惡，必充虛。虛而廢事，非禮；飽而忘哀，亦非禮。視不明，聽不聰，行不正，不知哀，君子病之。斬縗唯而不對，齊縗對而不言，大功言而不議，小功、緦麻議而不及樂，故喪事不言樂。非其時也。父母之喪，不避泣涕而見人。言重喪不行求見人，人來求見己，可以見之。不避涕泣，言至哀無飾也。非喪事不言，言而不語，對而不問。言者言己事。為人說為語。言而事行者，杖而起；身自執事而後行者，面垢而已。杖而起謂有官爵者。面垢而已謂庶人。凡廬堊室之內，不與人坐。在堊室之內，非時見於母，則不入門。居喪未葬讀喪禮，既葬讀祭禮。兄弟各處異方而父母喪，各依聞喪日月而除之。三年之喪，凡見人，皆不去絰。父母之喪，賓客已弔而重來者，主人哭而見，其去也又哭之。其未葬，必備縗絰而後見。居父母之喪，遠行而還者，必告返。父有艱未除，則子不衣文綵。三年之喪，雖功縗不弔。功縗謂既練之後，服布如大功，謂之功縗。凡三年及周喪，不數閏。禫則數之。以閏月亡者，祥及忌日皆以閏所祔之月為正。庶子不為長子斬，不繼祖與禰也。
不及期葬
速葬者速虞，三月而後卒哭。謂不及期而葬，既葬即虞，安神也。卒哭之祭待哀殺。父母之喪周而葬者，則以葬之後月小祥，其大祥則依再周之禮，禫亦如之。若再周而後葬者，則以葬之後月練，又後月為大祥，祥而即吉，無復禫矣。其未再周葬者，則以二十五月練，二十六月祥，二十七月禫。必練祥禫者，明深哀不可頓除之，故為之漸以安孝子之心。禫一月者，終二十七月之數。久而不葬者皆變服，唯主喪者不除，其餘各終月數而除之，皆無受服，至葬及反其服，虞則除之。若亡失屍柩，則變除如常禮。
外喪
凡死於外者，小斂而反則子素服；蒞巾帕頭，徒跣而從，大斂而反亦如之。凡死於外大斂而反，毀門西牆而入。
諱名
卒哭而諱。凡父之所諱，子亦諱之。母之所諱，不言於內。妻之所諱，不言於其側。
追服
小功以下，日月過制而聞喪，則不追服。猶為舉哀。降而在緦小功者，追服之。生不及祖父母、諸父母、兄弟，而父追服，己則否。謂子生於外者。父以他故居異邦而生己，己不及此親存時歸見之，今其死，於喪服年月已過乃聞之，父為之服，己則否者，不責非時之恩於人所不能。當其時則服之。
喪冠嫁娶
因喪冠者，雖三年之喪可也。既冠於次，入哭盡哀乃出。言雖者，明齊縗以下皆可因喪冠也。始遭喪，以其冠月，因喪服則冠矣。非其冠月，待變除卒哭而冠也。次，廬也。大功之末，可以冠子、嫁子。父小功之末，可以冠子，可以嫁子，可以娶婦。己雖小功，既卒哭，可以冠、娶妻。下殤之小功則不可。此皆謂可用吉禮之時也。父大功卒哭而可冠子、嫁子，小功卒哭而可娶婦；己大功卒哭可以冠子，小功卒哭可以娶妻：必偕祭乃行也。下殤小功，齊縗之親，除喪而後婚。凡冠者，其時當冠，則因喪而冠也。三年喪，如遺之酒肉則受之，必三辭，主人縗絰而受之；受之必正服，明不苟於滋味也。如君命，則不敢辭，受而薦之。薦之於宗廟，貴君之禮。父母之喪，不遺人；居重喪者，志不在施惠。人遺之，雖酒肉，受也。三年之喪既葬，尊者遺之食，則食，不避粱肉；若酒醴，則辭也。見於顏色者則不可。
樂禁
父有服，子不與於樂。母有服，聲聞焉，不舉樂。妻有服，不舉樂於其側。大功至則辟琴瑟，小功至則不絕樂。
主諸喪
凡主兄弟之喪，雖疏必虞。此謂兄弟或在他方，或無胤嗣，而為之主。
婚遇喪
娶妻有吉日，而婿之父母喪，則婿之伯叔父使人致命於女氏曰：「某之子有父母之喪，不可嗣為兄弟，使某致命。」女氏受命而不敢嫁。婿既免喪，女父母使人請之，婿弗取而後嫁之，禮也。女之父母喪亦如之。親迎在塗而婿之父母死，則女素服縞總以赴喪，其縗服與成服之禮同婿。除喪之後，束帶相見，不行初婚之禮。女在塗而女之父母死，則反。婿親迎未至而有周、大功之喪，則夫改服於外次，婦入，改服於內次，即位而哭。既虞卒哭，婿入束帶相見而已，不行初婚之禮。娶婦有吉日而婦死，婿齊縗而往弔，既葬除之。夫死亦如之，妻服斬縗。
室次節
為人後者為其父母居堊室，舅姑服嫡婦不為次，昆弟之女適人者不為次。次謂堊室之屬也。
居重問輕
諸先遭重喪，後遭輕喪，皆為制服，往哭則服之，反則服其重服。其除之也，亦服其服而除。有殯，聞遠兄弟之喪，哭之他室，明所哭者異，哭之為位。凡言兄弟，小功、緦麻之親皆是。無他室，哭於門內之右。近南者，為之變位也。入奠，卒奠出，改服即位，如始即位之禮。謂後日之哭也。朝入奠於其殯，既乃更即位就他室哭，如始至之時。
