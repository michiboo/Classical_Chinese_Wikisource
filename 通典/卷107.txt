
通典卷第一百七
禮六十七開元禮纂類二序例中
大駕鹵簿皇太后皇后鹵簿皇太子鹵簿皇太子妃鹵簿親王鹵簿群官鹵簿內命婦四妃九嬪婕妤美人才人鹵簿太子良娣以下同外命婦鹵簿
大駕鹵簿
導駕，先萬年縣令，次京兆牧，次太常卿，次司徒，次御史大夫，次兵部尚書。自縣令以下，並正道威儀，各乘輅。其鹵簿，各依本品給之。次清遊隊，白澤旗二，分左右，各一人執，二人引，二人夾也。金吾折衝二人。各領四十騎，戎服，分左右。次金吾大將軍二人，分左右。各二人執，騎從，自龍旗以前檢校。次金吾果毅二人。領虞候佽飛四十八騎，夾道單行，分左右，引到黃麾仗也。次外鐵甲佽飛二十四騎。並行，分左右廂，各六重，引到步甲隊。次朱雀旗，一騎執，二騎引，二騎夾。金吾折衝都尉一人。領四十人，執橫刀弩弓箭騎從也。次龍旗十二。各一騎執。並戎服，被大袍，橫行正道。每一旗前，二人，騎，為二重，引前；每旗後，亦二人，護後。副竿二，分左右，又金吾果毅二人騎領也。次指南車，次記里鼓車，次白鷺車，次鸞旗車，十二旗，次辟惡車，次皮軒車。並駕四馬，駕士各十四人，匠一人。次引駕十二重。重二人，並行正道，騎，帶橫刀。自皮軒車後，均布至細杖前，一重弩，一重弓箭，相閒。金吾果毅一人檢校。次鼓吹令二人，次鼓十二面，金鉦十二面，次大鼓百二十面，次長鳴百二十具，次鐃鼓十二面，歌簫笳各二十四；次大橫吹百二十具，節鼓二面，笛、簫、篳篥、笳、桃皮篳篥各二十四；次鼓十二面，金鉦十二面，次小鼓百二十面，次中鳴百二十具，次羽葆鼓十二面，歌簫笳各二十四。自前鼓以下，工人皆自副並騎，分左右，橫行。每鼓皆二人夾。每隊皆有主帥五人以上統領。次殿中侍御史二人。次黃麾，一人執。二人騎夾。次太史令一人。次相風轝。轝士八人。次鼓金鉦各一，司辰一人，典事一人，刻漏生四人，分左右。次行漏輿正道。匠一人，轝士四十人。次鈒戟前隊，左右武衛果毅各一人，騎。騎分左右。次五色繡幡一。次金節十二。次罼各一。左右罼。次朱雀幡一。次左青龍幢，右白武幢，各一。次導蓋一，一。次稱長一。次鈒戟。各百四十四人，分左右也。次左右衛將軍各一。次御馬二十四疋。分左右也。次尚乘奉御二人。分左右也。次左青龍旗，右白武旗，各一。次左右衛果毅各一人。各領三十五人，騎分左右。次通事舍人八人，騎分左右。次侍御史二人，次御史中丞二人，次御史二人，次拾遺二人，次補闕二人。並騎分左右。次起居郎一人，在左。次起居舍人一人。在右。次諫議大夫二人。分左右。次給事中二人，在左。次中書舍人二人。在右。次黃門侍郎二人，在左。次中書侍郎二人。在右。次左散騎常侍二人，在左。次右散騎常侍二人。在右。次侍中二人，在左。次中書令二人。在右。自通事舍人以下，皆一人步從。次香蹬一。次左右衛將軍各一人，分左右。次班劍儀刀，左右廂各十二行也。次左右衛郎將各一人，領散手翊衛三十人，帶橫刀，騎，在副杖翊衛內也。次左右驍衛郎將各一人，各領翊衛二十八人，甲騎具裝，執副仗，在散手外，均布曲折至後門。次左右衛供奉中郎將四人。領親勳翊衛四十八人，帶橫刀，騎分左右，在三衛仗內也。次玉輅。青質玉飾，駕青六，祭祀、納後則乘之。太僕卿御，駕士四十一人，千牛將軍一人陪乘。次左右衛大將軍各一人，夾玉輅。次千牛將軍一人，次中郎將二人，分左右。次千牛備身，分左右，騎在玉輅後。次御馬二疋，次左右監門校尉各一人。在後門內檢校。次牙門。二人執，四人夾。次左右監門校尉各十二人，騎。監當後門，十二行仗頭各一人。次左右驍衛翊衛各三隊。每隊三十五人，並帶、弩箭、橫刀，相閒。前第一隊，各大將軍領，執鳳旗。第二隊，各將軍一人領，執飛黃旗。第三隊，各郎將一人領，執吉利旗也。次左右衛夾轂廂，各六隊。隊三十人。每隊各折衝一人果毅一人檢校也。次大繖二，在牙門後。次孔雀扇各四，分左右也。次腰轝一，次小團扇四，次方扇十二，花蓋二。次大輦一，尚輦奉御二人。殿中少監一人。騎從。次諸司供奉官二人。分左右。次御馬二十四疋，分左右。次尚乘直長二人。分左右。次大繖二，孔雀扇八，夾繖。次小扇十二，次朱畫團扇十二。次花蓋二，次俾倪十二。次玄武幢一，次絳麾二，次細十二。次後黃麾一，次殿中侍御史二人。騎分左右。次大角百二十具，金吾果毅一人。領橫行十重也。次後部鼓吹；羽葆鼓十二面，工人十二；歌簫笳各工人二十四。次鐃鼓十二面，工人各十二；歌簫笳各工人二十四。次小橫吹百二十具，工人百二十；節鼓二面，工人各二；笛、簫、篳篥、笳、桃皮篳篥各工人二十四。次芳輦一，主輦二百人也。次小輦一，主輦六十人也。次小轝一，奉轝十二人。次尚輦直長二人，分左右。次左右武衛五牛旗轝五。黃牛旗處內，赤青在左，白黑在右，各八人執。左右威衛隊正各一人檢校。次乘黃令一人，丞一人。騎分左右，檢校玉輅等。次金輅，赤質以金飾，駕赤六，鄉射、還飲至則乘之。次象輅，黃質以象飾，駕黃六，行道則乘之。次革輅。白質，鞔之以革，駕白駱六，巡狩、臨兵事則乘之。各駕士三十二人。次五副輅，各駕四馬，駕士各二十八人。次耕根車，青質，蓋三重，駕六馬，耕籍則乘之，駕士三十二人。次安車，金飾，駕四馬，臨幸則乘之。次四望車，金飾，駕四馬，拜陵、臨弔則乘之。駕士各二十四人。次羊車。駕果下馬一，小吏十四人。次屬車十二，駕牛。駕士各八人。次門下省、中書省、祕書省、殿中監等局官各一人。並騎分左右。次黃鉞車，駕二馬，駕士十二人。次豹尾車。駕二馬，駕士十二人。次左右威衛折衝都尉各一人，領掩後二百人，各執大戟、刀楯、弓箭及弩。各五十人為一行，並橫行。次左右領軍將軍各一人，各二人執步從。次前後左右廂步甲隊四十八隊。前後各二十四隊，鍪並鎧弓刀楯，五色相閒。隊引各三十人。次左右廂黃麾仗，廂各十二部，部各十二行，並執弓刀戟楯及孔雀氅、鵝毛氅、雞毛氅等，行引十人。左右領軍黃麾仗，首尾廂各五色繡幡二十口，十口引前，十口掩後。廂各獨揭鼓十二重，重二人，在黃麾仗外。次左右衛將軍各一人，驍衛、武衛、威衛、領軍衛各大將軍一人。檢校黃麾仗。次殳仗，左右廂各十八人。廂別二百十五人執殳，二百十五人執，每殳一一相閒。次諸衛馬隊。左右廂各二十四隊。從十二旗，隊別主帥以下四十人，每隊皆折衝果毅一人檢校。前第一隊辟邪旗，第二隊應龍旗，第三隊玉馬旗，第四隊三角獸旗，第五隊黃龍負圖旗，第六隊黃鹿旗，第七隊飛麟旗，第八隊駃騠旗，第九隊鸞旗，第十隊鳳旗，第十一隊飛黃旗，第十二隊麟旗，第十三隊角端旗，第十四隊赤熊旗，次後第十五隊兕旗，第十六隊太平旗，第十七隊犀牛旗，第十八隊鵔鸃旗，第十九隊旗，第二十隊騶牙旗，第二十一隊蒼鳥旗，第二十二隊白狼旗，第二十三隊龍馬旗，第二十四隊金牛旗。次玄武隊，玄武旗一人執，二人引，二人夾。金吾折衝一人，領五十騎，分執弩。次玄武隊前，大戟隊後，當正道執殳仗行內置牙門一，二人執，四人夾，騎分左右。次牙門左右廂各開五門。門二人執，四人夾，並騎分左右。第一門在左右威衛黑質步甲隊後，白質步甲隊前。第二門在左右衛步甲隊後，左右領軍黃麾仗前。第三門在左右武衛黃麾仗後，左右驍衛黃麾仗前。第四門在左右領軍衛黃麾仗後，左右衛步甲隊前。第五門在左右武衛白質步甲隊後，黑質步甲隊前。右自清遊以下諸衛將軍，並平巾幘，紫裲襠，大口蔥，錦螣蛇金隱起，帶弓箭橫刀。中郎將、折衝果毅皆平巾幘，緋裲襠，大口蔥，錦螣蛇銀梁金隱起，橫刀弓箭。佽飛、執旗人、引駕三衛，並武弁，緋裲襠，大口蔥。供奉並武弁朱衣，各一人步從。餘文武官及導駕官，並朱衣冠履，依本品服。其工人駕官，並絳衣平巾幘。餘並戎服準式。
若法駕，減大駕太常卿、司徒、兵部尚書、白鷺車、辟惡車、大輦、五副輅、安車、四望車，屬車減四，其清遊隊、持鈒隊、玄武隊皆四分減一，諸隊、鼓吹三分減一，餘同大駕。縣令以後御史大夫以前威儀，亦三分減一。
小駕又減法駕御史大夫、指南車、記里鼓車、鸞旗車、皮軒車、象輅、革輅、木輅、耕根車、羊車、黃鉞車、豹尾車、屬車、小輦、小轝，諸隊仗及鼓吹各減大駕半，餘同法駕。縣令州牧威儀減半。其新製苣文旗、雲旗、刀旗、肆神幢、長壽幢，及左右千牛將軍衣瑞牛文、左右衛瑞馬文、左右驍衛大蟲文、左右武衛瑞鷹文、左右威衛豹文、左右領軍白澤文、左右金吾辟邪文、左右監門獅子文，並繡為袍文，將軍中郎將皆同。並冬正大會通服之。
皇太后皇后鹵簿
清遊隊旗，一人執，二人引，二人夾。領三十人，並帶橫刀，執弩弓箭而行。次虞候佽飛二十八人。夾道單行。次內僕令、一人在左。內僕丞。一人在右。次黃麾，一人執。次左右廂黃麾仗，廂各三行，行列百人。左右領軍衛。各領五色繡幡六口。次內謁者監四人，給事二人，內常侍二人，內侍二人。並騎分左右。次內給使百二十人，分左右。單行，後盡宮人車。次偏扇、團扇、方扇，各二十四，分左右，宮人執。次香蹬一，內給使四人舁。次重翟車，青質金飾，駕四馬，受冊、從祀、享廟則乘之。駕士二十四人。次行障六具，分左右，宮人執。次坐障三具。分左右，宮人執。次內寺伯二人。領寺人六人，騎分左右，夾重翟車。次腰轝一，執者八人。次團扇二，次大繖四，次孔雀扇八，分左右。次花錦蓋二，次小扇、朱畫團扇，各十二，並橫行。次錦曲蓋二十，次錦六柱扇八。分左右。自腰轝以下，並內給使執。次宮人車。次後黃麾一，次供奉宮人在黃麾後。次厭翟車，朱質金飾，駕赤騮四，親蠶採桑則乘之。次翟車，黃質金飾，駕赤騮四，寧於家則乘之。次安車，赤質金飾，駕赤騮四，臨幸及弔則乘之。駕士各二十四人。次四望車，朱質，駕牛，拜陵、臨弔則乘之。次金根車。朱質，駕牛，常行則乘之。駕士各十二人。次左右廂各牙門二，門二人執，四人夾。次左右領軍衛。廂各百五十人，執殳，盡鹵簿曲折陪後門。左右各折衝一人，以領鹵簿後所開牙門，並在殳仗行內。前後部鼓吹：金鉦、鼓、大鼓、小鼓、長鳴、中鳴、鐃吹、羽葆鼓吹、橫吹、節鼓、御馬，並減大駕之半。
皇太子鹵簿
家令，次率更令，次詹事，並乘軺車。次太保，次太傅，次太師。自家令以下，並正道威儀，鹵簿各依本品。三師各乘輅，次清遊隊旗，一人執，二人引，二人夾，領三十騎。次左右清道率府率各一人，次外清道直簿二十四人。騎分左右，夾道單行。次龍旗六，各一人騎執，每一旗前，二人騎為二重，引前；每旗後，亦二人重騎，護後。次細引六重。重二人，並行正道。次率更丞一人，鼓金鉦各二面，左鼓，右鉦。次大鼓三十六面，騎，橫行正道。次長鳴三十六具。騎，橫行正道。次鐃吹一部，鐃鼓二面，各一騎執，二人騎夾。簫笳各六。騎，並橫行。次橫吹一部，橫吹十具，節鼓二面，各一騎執，二人騎夾。笛簫篳篥笳各六。騎並橫行。次鼓金鉦各二面，一騎執，左鼓，右鉦。次小鼓三十六面，次中鳴三十六具。並騎，橫行正道。次馬十疋，分左右，二人執。次廄牧令一人，在左。丞一人。在右。次左右翊府郎將各一人，騎領班劍。次左右衛翊衛二十四人。騎執班劍。次通事舍人四人，騎分左右。次司直二人，騎分左右。次文學四人，騎分左右。次洗馬二人，騎分左右。次司議郎二人，騎分左右。次太子舍人二人，騎分左右。次中允二人，騎分左右。次中舍人二人，騎分左右。次左右諭德二人，騎分左右。次左右庶子四人，騎分左右。次左右副率各一人。次親勳翊衛廂各中郎將一人，並領儀刀六行。第一行親衛二十三人，第二行親衛二十五人，第三行勳衛二十七人，第四行勳衛二十九人，第五行翊衛三十一人，第六行翊衛三十三人，皆曲折騎陪後行。次三衛十八人，騎分左右。郎將二人。騎分左右，在六行儀刀仗內，夾輅。次金輅，赤質金飾，駕四馬，從祀享廟、正冬大朝、納妃則乘之。僕一人馭，左右率一人執儀刀陪乘，駕士二十二人。次左右衛率各一人，夾輅。次左右率各一人，副率各一人騎。領細刀弓箭。次千牛，騎執細刀、弓箭。次左右監門府直長各六人，監後門。次左右衛率府。廂各翊衛二隊，並騎，在執儀刀行外，前後過三衛仗。次厭角隊各三十六騎。分執旗弓箭弩，各郎將一人領。次繖二、扇四，次腰轝一、團扇二、小方扇八，次內直郎二人。檢校腰轝。次馬十疋，分左右，次典乘二人，分左右。次朱漆團扇六，紫曲蓋六。次諸司供奉官二人。次大角三十六具，橫行，六重。次鐃吹一部，鼓二面，簫笳各六，並騎橫行。次橫吹一部，橫吹十具，節鼓二面，笛簫篳篥笳各六，並騎橫行。次令官師二人。次副輅，駕四馬，駕士二十二人。次軺車，金飾，駕一馬，五日常朝及朝饗宮臣、出入行道則乘之。駕士十四人。次四望車。金飾，駕一馬，臨弔則乘之。駕士十人。次左右廂步隊十六隊，隊別三十人，果毅一人，皆執弓箭刀弩，相閒。次左右司禦率各一人。檢校步隊。次儀仗，左右廂各六色，色九行，行六人，皆執戟、弓箭、鋋、刀楯、儀鍠五色幡、油戟，相閒。廂各獨揭鼓六重。重二人，皆儀仗外。次左右廂，各百五十人，執殳。並分前後，在步隊儀仗外，馬隊內，前接六旗，後盡鹵簿，廂各果毅一人，主帥七人騎領，分前後。次左右廂馬隊，廂各十隊。隊引主帥以下三十一人，並戎服，帶橫刀、弓箭、弩，隊引旗一，果毅一人領之。次後拒隊，旗一，領三十騎，果毅一人領。前當正道殳仗內，開牙門。次左右廂各開牙門三。前第一門，左右司禦率府步隊後，左右衛率府步隊前。開第二門，左右衛率府步隊後，左右司禦率府儀仗前。開第三門，左右司禦率府儀仗後，左右衛率府儀仗前。每門皆二人執，四人夾。左右監門副率各二人，直長二人，騎，來去檢校也。次左右清道率府副率各二人。杖內檢校，並糾察非違。率應得從者，並不得將入儀仗內。次少師，次少傅，次少保。隊仗引盡則次三少，正道乘輅，威儀各依本品。文武官以次陪從。若常行及常朝，去諸馬隊、鼓吹、金輅、四望車、家令、率更、詹事、太保、太師、少保、少師。其隊仗三分減一，清道、儀刀、馬各減半，乘輅車。餘同大仗。其二傅皆乘犢車，依式導從，所將從不得過十人，太傅加清道二人，導引其鹵簿。內導從官、三師、三少若有事故及無其人，則闕之，總不須攝。餘若有事故及無其人，即別遣人攝行。若皇太子在學，太傅、少傅導從如式。
皇太子妃鹵簿
清道率府校尉六人。騎分左右，為三重，引帶弓箭橫刀。次青衣十二人，車輻十人，分左右。次導客舍人四人。分左右，引道。次內給使六十人。朱衣，分左右，後盡內人車。次偏扇、團扇、方扇各十八。各分左右，宮人執，並閒，采衣。次行障四具，分左右，夾車，宮人執。次坐障二具。夾車，宮人執。次典內二人。騎分左右。次厭翟車。駕三馬，駕士十四人。次閤師二人。領內給使十八人，分左右。次六柱扇二。內給使執。次供奉內人，乘犢車。次繖一，正道行。大扇二，團扇四，曲蓋二。並分左右，各內給使執。次戟九十。分左右，在內給使單行前，與青衣齊，後盡內人車。
親王鹵簿
清道六人，為三重。次幰弩一。次青衣十二人。分左右。次車輻十二人。分左右。次戟九十。分左右。次絳引幡六。次內給使，左右廂各三行。行四十人，各執刀楯弓箭及，並戎服。次鼓金鉦各一面。一騎執，二人騎夾。次大鼓十八面，騎，橫行正道。次長鳴十八具。騎，橫行正道。次小鼓十面，中鳴十具，分左右，單行，中鳴在小鼓外。節一，夾二。次告止幡四，次傳教幡四，次信幡八。次儀鋋二，次儀鍾六，次油戟十八，次儀十，次細十，次儀刀十八。次馬八。次府佐六人。騎分左右。次象輅一。駕四馬，駕士十八人。次繖一，扇一。次朱漆團扇四，曲蓋二。次麾幢各一。次大角八騎，二重，橫行正道。次鐃吹一部，鐃鼓一面，簫笳各四騎，橫行。次橫吹一部。橫吹六騎。節鼓一騎，二人夾騎。笛簫篳篥笳各四騎。橫行正道。
群官鹵簿
一品：清道四人，為二重，四品以上並二人。幰弩一騎，青衣十人，車輻十人。三品八人，自下遞減二人。戟九十，二品七十，三品六十，四品五十。絳引幡六，二品以下闕之。刀楯弓箭各八十。二品六十，三品五十，四品四十。鼓金鉦各一，大鼓十六，二品十四，三品十，四品八。長鳴十六。二品以下闕之。節一，夾二。告止幡二，傳教幡二，信幡六。其信幡，二品、三品、四品二。餘同一品。馬六。二品、三品四疋，四品二疋。儀刀十六。二品十四，自下遞減二。其一品，府佐四人夾行。革輅一。四品木輅。並駕四馬，駕士十六人。自下品別減二人。繖一，朱漆團扇四，二品至四品各二。曲蓋二。二品以下一。僚佐本服陪從。麾幡各一。大角八，角自二品至四品各減二。鐃吹一部，鐃簫笳各四。二品各三，三品各二，四品各一。橫吹一部，橫吹六，二品、三品四，四品二。節鼓一，二品以下並闕。笛簫篳篥笳各四。二品以下各一。
右應給鹵簿者，職事四品以上，散官二品以上，爵郡王以上及二王後，依品給。國公準三品給。官爵兩應給者，從高給。若京官職事五品，身婚葬並尚公主、娶縣主及職事官三品以上有公爵者嫡子婚，並準四品給。凡自王公以下在京拜官初上、正冬朝會及婚葬則給之。婚及拜官初上、正冬朝會，去、弓箭、刀楯、大小鼓、橫吹、大角、長鳴、中鳴也。凡應導駕及都督刺史奉辭至任上日，皆依品給。奉辭去、弓箭、刀楯、金鉦、鼓、大小鼓、橫吹、大角、長鳴、中鳴。
內命婦四妃九嬪婕妤美人才人鹵簿太子良娣以下同
清道二人，青衣二人，青衣，九嬪四人，餘並二人。偏扇、團扇、方扇各十六，九嬪十四，餘並十。行障三具，九嬪以下二具。坐障二具，九嬪以下一具。並婦人執。厭翟車，九嬪翟車，婕妤以下安車，並駕二馬。馭人十，九嬪以下八。內給使十六人，九嬪十四，餘並十人。從車六乘，九嬪四，餘並三乘。繖一，大扇二，九嬪以下無大扇。團扇二，內給使執戟六十。九嬪四十，餘並二十。
外命婦鹵簿
一品：清道二人，青衣六人，二品青衣四人，三品、四品二人。偏扇、團扇、方扇各十六，二品十四，三品十，四品八。行障三具，二品、三品二具，四品一具。坐障二具，以下並一具。厭翟車，從人十六，夾車，駕二馬，馭人八。非公主、王妃並乘白銅飾犢車，駕牛，馭人四。二品從人十四，以下各減二。從車六乘，二品、三品四乘，四品二乘。繖一，大扇一，二品以下無大扇。團扇二，戟六十。二品四十，三品二十，四品無戟。
