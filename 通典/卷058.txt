
通典卷第五十八
禮十八沿革十八嘉禮三
天子納後冊後附天子冊妃嬪夫人
皇太子納妃皇子諸王附公侯大夫士婚禮
天子納後冊後附
遂皇氏始有夫婦之道。人皇是。
伏犧氏制嫁娶以儷皮為禮。
五帝馭時，娶妻必告父母。
夏氏親迎於庭。
殷迎於堂。
周制，限男女之歲，定婚姻之時。媒氏云：「令男三十而娶，女二十而嫁。」婚姻之時，即仲春之月。親迎於戶。何休曰：「後代漸文，而迎於戶，示其親。」六禮之儀始備。一曰納采，用鴈，謂始語言采擇可不。二曰問名，用鴈，謂問女名目，將卜之也。三曰納吉，用鴈，謂卜得吉，往告之也。四曰納徵，用束帛。徵，成也，謂婚姻禮成也。五曰請期，用鴈，娶婦日也。六曰親迎，用鴈。天子聘女，納徵加穀珪。鄭玄云：「納徵加於束帛。」賈公彥曰：「士以上皆用玄纁束帛，天子加以穀珪也。」靈王求婚於齊，遣使稱制拜後。靈王求婚於齊，大夫晏桓子對曰，「夫婦所生若而人」，姑姊妹則稱，「
先守某公之遺女若而人」。此則天子之命，自得下達，臣下之答，徑自上通，故遣使稱制拜後。魯桓公八年，祭音債公來，遂逆王后於紀。祭公，諸侯為天子三公者也。王使魯主婚，故祭公來受命而迎也。天子無外，故稱王后矣。春秋左氏說：「王者至尊無敵，無親迎之禮。諸侯禮合親迎，有故則使上卿迎之也。祭公逆之，王后未至京師稱後，知天子不行而禮成也。公子翬如齊逆女，春秋不譏，知諸侯有故得使卿逆。」
說曰：禮記婚義云：「婚禮者，將合二姓之好，上以事宗廟，下以繼後代也，故君子重之。共牢而食，合巹而酳，所以合體同尊卑而親之也。成男女之別，立夫婦之義，而後父子親，君臣正，故曰婚禮者禮之本也。」公羊說，天子至庶人，皆親迎。左氏說，王者至尊，無敵體之義，不親迎。鄭玄駁之曰：「文王親迎於渭，則天子親迎也。天子雖尊，其於後，夫婦也。夫婦無判，禮同一體，所謂無敵，豈施於此哉！禮記哀公問曰：『冕而親迎，不已重乎？』孔子對曰：『
合二姓之好，以繼先聖之後，以為天地、宗廟、社稷之主，君何謂已重焉！』此言繼先聖之後，以為天地之主，非天子則誰乎？」是鄭以天子當親迎也。杜元凱以為天子不親迎。按：春秋祭公逆王后於紀。傳曰「禮也」。劉夏逆王后，譏卿不行，皆不譏王不親行，明是天子不當親迎也。文王之迎太姒，身為公子，迎在殷代，未可據此以為天子之禮。孔子之對哀公，自論魯國之法，魯以周公之後，得郊祀上帝，故以先聖天地為言耳，非說天子之禮。
漢惠帝納後，納采鴈璧，乘馬束帛，聘黃金二萬斤，馬十二疋。呂氏為惠帝娶魯元公主女，故特優其禮。平帝立，王莽納女為後以固權。遣宗正劉宏、尚書令平晏納采，太師孔光、大司徒馬宮等四十九人，賜皮弁素積。皮弁，鹿皮為冠也。素積，以十五升布為衣，積素以為裳。以禮雜卜筮，太牢告宗廟，封后父百里，尊而不臣。有司奏「故事，聘皇后黃金二萬斤，為錢二萬萬」。莽深辭讓，受四千萬，而以其三千三百萬予十一媵家。有詔，復益二千三百萬，合為三千萬。莽復以其千萬分予九族貧者。遣甄豐奉璽綬，拜帝母衛姬為中山孝王后。四年春，遣大司徒宮等奉乘輿法駕，迎皇后於安漢公第。授皇后璽紱，顏師古曰「紱，所以繫璽。」登車稱警蹕，便時取日時之便。上林延壽門，入未央宮前殿。群臣就位行禮，大赦天下。益封安漢公地滿百里，賜迎皇后及行禮者，自三公以下至騶宰執事皆增秩，賜金帛各有差。皇后立三月，以禮見高廟。尊父號曰宰衡，位在諸侯王上。王莽篡立後，聞劉伯升及聖公立為帝，莽恐。欲外示安，進所徵天下淑女杜陵史氏女為皇后，聘黃金三萬斤，車馬奴婢雜帛珍寶以鉅萬計。莽親迎於前殿兩階間，成同牢禮於上西堂。備和嬪美御，其和人三，位視公；嬪人九，視卿；美人二十七，視大夫；御人八十一，視元士：凡百二十人，皆佩印紱，執弓韣。月令「仲春，後親祠高禖，乃帥嬪御，禮天子所御，帶以弓韣，授以弓矢於高禖之前」。求男子之祥。莽故祈之。韣，弓衣。
後漢桓帝立，明年，有司奏：「太后曰：『春秋迎皇后於紀，在塗則稱後。今大將軍冀女弟，膺紹聖善，結婚之際，有命既集，桓帝為蠡吾侯，梁太后徵，欲與後為婚，未及嘉禮，會質帝崩。後即順烈皇后女弟。宜備禮進徵幣。』請下三公、太常，按禮儀奏可。」於是悉依孝惠皇帝納後故事，聘黃金二萬斤，納采鴈璧，乘馬束帛，一如舊典。周禮「王者以穀珪」。此雲璧，形制雖異，為玉同也。乘馬，四疋也。雜記曰：「幣一束，束五兩，兩，五尋。」然則每端二丈。靈帝冊宋貴人為皇后，天子御章德殿軒，百官陪位。太尉襲使持節奉璽紱，皇后北面，帝南面，太尉立階下東向，宗正大長秋西向，宗正讀冊。文曰：「惟建寧四年七月乙未，制詔：皇后之尊，與帝同體，供奉天地，祗承宗廟，母臨天下。故有莘興殷，姜任母周，二代之崇，蓋有內德。長秋宮闕，中宮曠位。宋貴人秉淑媛之懿，體河山之儀，威容昭曜，德冠後庭。群僚所咨，人曰宜哉；卜之蓍龜，卦得坤乾；有司奏議，宜稱紱組，以母兆人。今使太尉襲使持節奉璽紱，宗正祖為副，立貴人為皇后。後其往踐爾位，敬遵禮典，肅慎中饋，無替朕命，永終天祿。」冊文畢，皇后拜稱臣妾畢，任位。太尉授璽紱，中常侍、長秋太僕、高鄉侯覽長跪受璽紱，奏於殿前，女使授，婕妤長跪受以授，昭儀受，長跪以帶皇后。皇后伏，起，拜稱臣妾畢，黃門鼓吹三通。鳴鼓畢，群臣以次出。後即位，大赦天下。皇后秩比國王即位威儀，赤紱玉璽也。漢志：乘輿黃赤綬，四采，黃赤縹紺，純黃質，長二丈九尺九寸。太子、太后與乘輿同。
魏制，天子冊後，以皮馬庭實加穀珪。齊王正始四年，立後甄氏，其儀不存。
晉武帝咸寧二年，臨軒遣太尉賈充冊立皇后楊氏，因大赦，賜王公以下各有差，百僚上禮。納悼後。太康八年，有司奏，大婚納徵，用玄纁束帛加穀珪，馬二駟，羊鴈酒米如故。尚書朱整議：按魏婚故事，天子以皮馬為庭實，加以穀珪。
東晉成帝咸康二年，帝臨軒，遣使持節、兼太保、領軍諸葛恢，兼太尉、護軍孔愉，六禮備物，拜皇后杜氏。即日入宮，帝御太極殿，群臣畢賀。賀，非禮也。王者婚禮，禮無其制。春秋「祭公逆王后於紀」，穀梁、左氏說與公羊又不同。而況漢魏遺事，闕略者眾。晉武、惠納後，江左又無儀注。故成帝將納杜後，太常華恆始與博士參定其儀。據杜元凱左氏傳說，主婚是供其婚禮之幣而已。又，周靈王求婚於齊，先儒以為丘明詳錄為王者婚禮。故成帝臨軒，遣使稱制拜後，然其儀注，又不具存。
康帝建元元年，納後褚氏，而儀注陛者不設旄頭。殿中御史奏：「今迎皇后，依昔成恭皇后入宮御物，而儀注至尊袞冕升殿，旄頭不設。昔迎恭皇后，唯作青龍旂，其餘皆即御物。今臨軒遣使，而立五牛旂，旄頭畢罕並出。即用舊制，今闕。」詔曰：「今所以正法服、升太極者，以敬其始，故備禮也。今何闕所重而撤法物邪？又恭後神主入廟，先帝詔後禮宜有降，不宜建五牛旂，既不設五牛旂，則旄頭畢罕易具也。」又詔：「舊制既難準，且於今而備法服，儀飾麤舉，兼副雜器停之。」
穆帝永和十年，臺符問：「六禮版文，舊稱皇帝，今太后臨朝，當何稱？」博士曹耽云：「公羊傳，婚禮不稱主人，母命諸父為主。」傳：紀裂繻來迎女，不稱使也。無母，辭窮，乃命使者耳。太常王彪之云：「三傳異義，不可全據。今皇后臨朝稱制，文告所達，國之大典，皆仰成命，非無外事也。豈婚聘獨不通乎！六禮版文，應稱皇太后詔。」彪之又曰：「天子嫁女使同姓之國為主者，以受體於皇極，則有虧婚姻之敵禮。至於迎後之制，必禮成而後入，雖復戚屬之尊，亦臣妾也。天王之後，寧可先之蕃國，然後入臨六宮乎？是以祭公來迎王后於紀，使我為媒，不云為主。」符又問：「今後還政，不復臨朝，當何稱？」彪之雲「當稱皇帝詔」。
昇平元年，將納皇后何氏，彪之正禮始更大引經傳及諸故事，深非公羊「婚禮不稱主人」之義。曰：「王者之於四海，無不臣妾，雖復父兄之親，師友之賢，皆純臣也。夫崇三綱之始，定乾坤之儀，安有天父之尊，而稱臣下之命以納伉儷；安有臣下之卑，而稱天父之名以行大禮。遠尋古禮，於義不通。按咸寧二年，納悼皇后時，弘訓太后母臨天下，而無命戚屬之臣為武皇父兄主婚之文。考咸寧故事不稱父兄師友，則咸康華恆所上合於舊也。謂今納後儀制，宜一依咸康故事。」從之。華恆定六禮，雲宜依舊及大晉已行之制，此恆猶識前事，故王彪之言從咸康，由此也。唯以「娶婦之家三日不舉樂」，而咸康群臣賀為失禮，故但依咸寧上禮，不復賀也。其告廟六禮版文等，皆彪之所定。博士荀納云：「凡六禮版，長尺二寸，以應十二月；博四寸，以象四時；厚八分，以象八節。皆真書。後家答則以鮫腳書之。」納采，用鴈一頭，白羊一口，酒十二斛，米十二斛。文曰：「皇帝咨前太尉參軍、都鄉侯何：渾元資始，肇經人倫，爰及夫婦，以奉宗廟天地社稷。謀於公卿，咸以為宜。率由舊典，今使使持節、崇德衛尉、領太常彪之，兼宗正、散騎侍郎綜，以禮納采。」後家答曰：「皇帝嘉命，訪婚陋族，備數采擇。臣之先臣散騎侍郎準之遺女，未嫻教訓，衣履若而人。欽承舊章，肅奉典制。前太尉參軍、都鄉侯糞土臣何琦稽首頓首，再拜承制詔。」問名，用鴈羊酒米如前。文曰：「皇帝曰：咨前某官某侯何：兩儀配合，承天統物，正位乎內，必俟令族。重申舊典，今使使持節、某官彪之，某官綜，以禮問名。」後家答：「皇帝嘉命，使者彪之重宣中詔，問臣名族。臣族女父母所生，先臣故光祿大夫、雩婁侯楨之遺玄孫，先臣故蔡州刺史、關內侯惲之曾孫，先臣故安豐太守、關內侯叡之孫，先臣故散騎侍郎準之遺女。外出自於先臣故尚書左丞孔冑之外曾孫，先臣故侍中、關內侯夷之外孫女，年十七。欽承舊章，肅奉典制。前某官某侯糞土臣何琦稽首頓首，再拜欽承制詔。」納吉，用鴈羊酒米如前。文曰：「皇帝曰：咨前某官某侯何：人謀龜從，僉曰貞吉。敬順典禮，今使使持節、某官彪之，某官綜，以禮納吉。」後家答：「皇帝嘉命，使者彪之重宣中詔，大卜元吉。臣陋族卑鄙，憂懼不堪，欽承舊章，肅奉典制。前某官某侯糞土臣何琦稽首頓首，再拜承制詔。」納徵，用白羊一口，玄纁帛三疋，絳二疋，絹二百疋，獸皮二枚，錢二百萬，玉璧一枚，酒十二斛，白米十二斛，馬六匹。文曰：「皇帝曰：咨某官某侯何之族女，有母儀之德，窈窕之姿，如山如河，宜奉宗廟，永承天祚。以玄纁皮帛，馬羊錢璧，以彰典禮。今使使持節、兼司徒、光祿勳、關內侯恪，崇德衛尉、領太常彪之，以禮納徵。」後家答：「皇帝嘉命，使者恪重宣中詔，降婚卑陋，命以上公，寵以豐禮，備物典冊。欽承舊章，肅奉典制。前某官某侯某云云，再拜承制詔。」請期，用鴈羊酒米如初。文曰：「皇帝曰：咨前某官某侯何：謀於公卿，大筮元龜，罔有不臧。率遵典禮，今使使持節某官彪之，某官綜，以禮請期。」後家答：「皇帝嘉命，使者彪之重宣中詔，吉日惟八月壬子可迎。臣欽承舊章，肅奉典制。前某官某侯某，再拜承制詔。」迎用鴈羊酒米如初。文曰：「皇帝曰：咨前某官某侯何：歲吉月令，吉日惟某，率禮以迎。今遣使持節、兼太保、侍中、太宰、武陵王晞迎。」後家答：「皇帝嘉命，使者晞重宣中詔，令月吉辰，備禮以迎。上公宗卿兼至，副介近臣百兩。臣螻蟻之族。猥承大禮，憂懼戰悸。欽承舊章，肅奉典制。前某官某侯糞土臣某，謹因使者兼某官某王晞上謹答。」冊皇后文曰：「惟昇平元年八月，皇帝使使持節、兼太保、侍中、太宰、武陵王晞冊命故散騎侍郎女何氏為皇后。咨爾易本乾坤，詩首關雎，王化之本，實由內輔。是故皇英嬪虞，帝道以光；任姒母周，胤嗣克崇。皇后其祗勖厥德，以肅承宗廟，虔恭中饋，盡敬婦道，帥導六宮，作軌儀於四海。皇天無親，惟德是依，可不慎歟！」
北齊皇帝納後之禮，納采、問名、納徵訖，告圓丘方澤及廟。是日，皇帝臨軒，命太尉為使，司徒副之。持節詣後行宮，東向，奉璽綬冊以授中常侍。皇后受冊於行殿。使者出，與公卿以下皆拜。有司備迎禮。太保、太尉受詔而行。主人公服，迎拜於門。使者入，升自賓階，東面。主人升自阼階，西面。禮物陳於庭。設席於兩楹間，童子以璽書版升，主人跪受。送使者，拜於大門外。有司先於昭陽殿兩楹間供帳，為同牢之具。皇后服大嚴繡衣，帶綬珮，加幜。幜音景。女長御引出，升畫輪四望車。女侍中負璽陪乘。鹵簿如大駕。皇帝服袞冕出，升御座。皇后入門，大鹵簿住門外，小鹵簿入。到東上閤，施步障，降車，席道以入昭陽殿。前至席位，姆去幜，皇后先拜後起，皇帝後拜先起。升自西階，詣同牢座，與皇后俱坐。各三飯訖，又各酳二爵一。奏禮畢，後興，南面立。皇帝御太極殿，王公以下拜，皇帝興，入。明日，後展衣，於昭陽殿拜表謝。又明日，以榛栗棗脩，見皇太后於昭陽殿。擇日，群官上禮。又擇日，謁廟。皇帝使太尉，先以太牢告，而後遍見群廟。
大唐皇帝納後，卜日，告天地，臨軒命太尉為使，宗正卿為副，並如開元禮。
天子冊妃嬪夫人周後漢晉
周制，天子後立六宮，三夫人、九嬪、二十七世婦、八十一御女，以聽天下之內治。天子六寢，而六宮在後，六官在前，所以承副，施外內之政也。三夫人以下百二十人，周制也。三公以下百二十人，似夏時也，以治外。而六宮內政，取其相應焉。又三小者為次妃，帝堯因焉。至舜不告娶，不立正妃也。但立三妃而已，謂之三夫人，離騷所歌三夫人，舜妃也。夏后氏增以三三而九，合十二人，春秋說雲，天子娶十二，即夏制也。以虞夏及周等差之，則殷人又增以三九二十七，合三十九人。周人上法帝嚳立正妃，又三九二十七人為八十一以增之，合百二十人。其位：後也，夫人也，嬪也，世婦也，御女也。五者相參，定尊卑也。公羊云：「諸侯娶一國，則二國往媵之，以姪娣從。」公羊說曰：「天子諸侯娶三國，凡九女，法地有九州，是以承天之施。娶三國者，廣異類也。恐一國有血相似，俱無子也。姪娣媵者，不相妒嫉也。年雖幼，待年於父母之國。古者女嫁則姪娣從，謂之媵。」
後漢獻帝建安十八年，曹操進三女憲、節、華為夫人。聘以束帛玄纁，絹五萬疋。小者待年於國。留住於國，待年長。二十年，並拜貴人。
晉武帝泰始十年，將聘三夫人、九嬪，有司奏：「禮，皇后聘以穀珪，無妾媵禮贄之制。」詔曰：「拜授可依魏氏故事。」於是臨軒，使使持節兼太常拜三夫人，兼御史中丞拜九嬪。
皇太子納妃皇子諸王附○
漢晉東晉宋齊北齊隋大唐
漢制，皇太子納妃，奉常迎。時叔孫通定禮，以天子無親迎之義，皇太子以奉常迎也。
晉太康中，有司奏：太子婚，納徵用玄纁束帛，加羊馬二駟。
東晉太子婚，納徵禮用玉璧一，虎皮二。王彪之上書曰：「或者獸取威猛有斑彩，玉象德而有溫潤。尋珪璋亦玉之美者，豹皮彩蔚，以譬君子。」王肅納徵辭云：「玄纁束帛，儷皮鴈羊。」前漢亦無用羊之禮。鄭氏婚物贊曰「羊者祥也」，婚之有羊，自漢末始。
宋文帝元嘉十五年四月，皇太子納妃，六禮文與納後不異。百官上禮。其月壬戌，於太極殿西堂敘宴二宮隊主副、司徒征北鎮南三府佐、揚兗江三州綱、彭城江夏南譙始興武陵廬陵南豐七國侍郎以上，諸二千石在都邑者，並在會。又詔今小會可停伎樂。時有臨川曹太妃喪。
明帝泰始五年，有司奏：「按晉江左以來，太子婚，納徵禮，用璧一，獸皮二，未詳所准。今法章徽儀，方將大備，宜憲範經籍。今皇太子婚，納徵，禮合用珪璋豹皮熊羆皮與不？下禮官詳議，依經記更正。若應用者，為各用一？為用兩？」博士裴昭明議：「按周禮，納徵，玄纁束帛儷皮。鄭玄曰：「束帛以致命。兩皮，庭實。皮，鹿皮。」晉納妃以獸豹皮二。獸豹雖文，禮所不用。熊羆吉祥，婚典不及。珪璋雖美，為用各異。今儲皇聘納，宜准經誥。」兼太常丞孫詵議以為：「聘幣之典，損益惟義。今儲後崇聘，禮先訓遠，皮玉之美，宜盡輝備。禮稱束帛儷皮，則珪璋數合同璧，熊羆文豹，各應用二。」博士虞龢音和議：「按儀禮直雲『玄纁束帛儷皮』。禮記郊特牲雲虎豹皮與玉璧，非虛作也。虎豹皮居然用兩，珪璋宜仍舊各一。」參議詵、龢二議不異，今加珪璋各一，豹熊羆皮各二，龢議為允。詔可。
齊武帝永明年中，以婚禮奢費，敕諸王納妃，上御及六宮，依禮上棗栗腶脩，加以香澤花粉，其餘衣物皆停。唯公主降嫁，則上遺舅姑。
北齊皇太子納妃禮，皇帝遣使納采，有司備禮物。會畢，使者受詔而行。主人迎於大門外。禮畢，會於廳事。其次問名、納吉，並如納采。納徵，則使司徒及尚書令為使，備禮物而行。請期，則以太常宗正卿為使，如納采。親迎，則太尉為使。三日，妃朝皇帝於昭陽殿，又朝皇后於宣光殿。擇日，群臣上禮。他日，妃還。又他日，皇太子拜閤。皇太子及王聘禮，納采、問名、納吉、請期、親迎皆用羔羊一口，鴈一隻，酒黍稷稻米各一斛。納徵，用玄三疋，纁二疋，束帛十疋，大璋一，虎皮二，錦采六十疋，絹二百疋，羔羊一口，羊四口，犢二頭，酒黍稷稻米各十斛，從車百乘。
隋皇太子納妃禮，皇帝臨軒，使者受詔而行。主人俟於廟門。使者執鴈，主人迎拜於大門之東。使者入，升自西階，立於楹間，南面。納采訖，乃行問名儀。事畢，主人請致禮於從者。禮有幣馬。其次擇日納吉。又擇日，以玉帛乘馬納徵。又擇日告期。又擇日，命有司以特牲告廟冊妃。皇太子將親迎，皇帝臨軒，醮而誡曰：「往迎爾相，承我宗事，勖帥以敬。」對曰：「謹奉詔。」既受命，羽儀而行。主人几筵於廟，妃服褕翟，立於東房。主人迎於門外，西面拜。皇太子答拜。主人揖皇太子先入，主人升，立於阼階，西面。皇太子升進，當房戶前，北面，跪奠鴈，俛伏，興，拜，降出。妃父少進，西面戒之。母於西階上，施衿結帨，及門內，施鞶申之。出門，妃升輅，乘以幾。姆加幜。皇太子乃馭，輪三周，馭者代之。皇太子出大門，乘輅，羽儀還宮。妃三日，雞鳴夙興以朝。奠笲音煩於皇帝，皇帝撫之。又奠笲於皇后，皇后撫之。席於戶牖間，妃立於席西，祭奠而出。
大唐皇太子納妃禮，臨軒命使，行納采，問名，納吉，納徵，請期，告廟，臨軒醮戒，親迎，同牢，朝見，並如開元禮。
公侯大夫士婚禮
周漢後漢魏晉東晉齊梁北齊大唐
周制，婚禮下達，納採用鴈。達，通也。將合婚，必先媒氏下通其言，乃使納采。采，擇也。鴈取順陰陽往來之義，如有從夫之道。主人筵於戶西，西上，右幾。主人，女父也。筵，為神布席，將以先祖遺體許人，故受於禰廟。席西上，右設幾，神不統於人。席有首尾。使者玄端至，使者，夫家之屬，若群吏使往來者。儐者出，請事。曰：「吾子有惠，貺室某也。吾子，女父也。有惠，明下達。貺，賜也。室，妻也。某，婿名。某有先人之禮，使某請納采。」上某，婿父名。下某，使者名。女父對云：「某之子憃愚，又弗能教，吾子命之，某不敢辭。」吾子，使者。主人如賓服，迎於門外，再拜。賓不答拜，揖入。不答拜，奉使不敢當其盛。賓升西階，當阿東面。阿，棟也。入堂深，示親。使者致命曰：「敢納采。」主人阼階上，北面再拜。授於楹間，南面。授於楹間，明為合好，其節同也。南面並授之。賓降出，主人降，授老鴈。老，群吏之尊者。又執鴈，請問名，如初禮。曰：「某既受命，將加諸卜，敢請女為誰氏？」某，使名也。誰氏，謙也，不必斥其主人之女。對曰：「吾子有命，且以備數而擇之，某不敢辭，曰某氏。」儐者出，請醴賓曰：「子為事故至於某室，某有先人之禮，請醴從者。」言從者，謙不敢斥。賓對曰：「某既得將事矣，敢辭。」儐者曰：「先人之禮，敢固以請。」賓曰：「
某辭不得命，敢不從。」醴賓以醴酒，薦以脯醢，略如一獻之禮。禮畢，出，主人送於門外，再拜。
納吉用鴈，如納采禮。歸卜於廟，得吉兆，復使使往告之，婚姻此始定。曰：「吾子有貺，命某加諸卜，卜曰吉，使某也敢告。」上某，婿父名。對曰：「某之子不教，唯恐不堪，子有吉，我與在，不敢辭。」與猶兼也。
納徵用玄纁束帛儷皮，如納吉禮。徵，成也。使使者納幣以成婚禮。用玄纁者，象陰陽備也。雜記曰：「納幣一束，束五兩，兩五尋。」則每端二丈。兩兩合其卷，因謂之匹，猶匹偶之雲。玄三匹，纁二匹，取三天兩地之義也。曰：「吾子有嘉命，貺室某也。某有先人之禮，儷皮束帛，使某也請納徵。」對曰：「吾子順先典，貺某重禮，某不敢辭，敢不承命。」
請期用鴈，主人辭，賓許，告期。如納徵禮。主人辭者，陽唱陰和，期日宜由夫家來也。夫家必先卜，得吉日，乃使使者往，辭即告。曰：「吾子有賜命，某既申受命矣。惟是三族之不虞，使某請吉日。」三族謂父昆弟、己昆弟、子昆弟也。虞，度也，不億度，謂卒有死喪。此三族者，己及子皆服周，周則踰年，欲及今之吉。對曰：「
某既前受命矣，惟命是聽。」前受命者，申前日事。使者曰：「某命某聽命於吾子。」上某，婿父名。對曰：「某固惟命是聽。」使者曰：「某使某受命於吾子，吾子不許，某敢不某期，曰某日。」對曰：「某敢不敬須。」
凡使者歸反命曰：「某既得將事矣，敢以禮告。」禮，所執脯。主人曰：「聞命矣。」凡行事必用昏昕。賈公彥曰：「行此五禮，皆用昕時。昕，早朝也。親迎一禮用昏時。」鄭玄曰：「必昏時，陽往陰來之義，故名為昏。日入二刻半為昏，未盡二刻半為明。」
親迎期日，父醮子，命之曰：「往迎爾相，承我宗事。相，助也。宗事，宗廟之事。勖帥以敬，先妣之嗣，若則有常。」勖，勉也。若猶汝也。勉導以敬其為先妣之嗣。汝之行則當有常，深戒之也。子曰：「諾。唯恐不堪，不敢忘命。」期，初昏，陳三鼎於寢門外東方，北面北上；設洗於阼階東南；洗所以承盥棄水者。饌於房中，醯醬二豆，葅醢四豆；樽於室中北墉下，有禁，玄酒在西，綌，加勺，皆南柄；墉，牆也。禁，所以庋甒也。玄酒，不忘古也。庋音居委反。樽於房戶之東，無玄酒，篚在南，實四爵合。無玄酒，略之。夫婦酌於內樽，其餘酌於外樽。合，破匏也。四爵兩，凡六，為夫婦各三酳。一升曰爵。記曰：「共牢而食，同尊卑也。器用陶匏，尚禮然也。」主人爵弁，纁裳，緇袘，乘墨車，從車二乘，執燭前馬。主人，婿也。婿為婦主。爵弁而纁裳，玄冕之次也。大夫以上，親迎冕服。冕服迎者，鬼神之。鬼神之者，重之親之也。纁裳者，衣緇衣。不言衣與帶而言袘者，明與袘俱用緇。袘謂緣，袘之言施，以緇緣裳，象陽氣下施也。墨車，漆車也。士而乘墨車，攝盛也。袘，以豉切。婦車亦如之，有裧。車同等。士妻之車，夫家共之。大夫以上嫁女，則自以車送之。裧，車裳帷也。周禮謂之容車，有容固有蓋也。裧音昌占切。至婦氏大門外，儐者出請。曰：「吾子命某以茲初昏，使某將請承命。」上某，婿父名。下某，婿名。茲，此也。將，行也。使某行昏禮來迎。對曰：「某固敬具以須。」主人筵於戶西，西上，右幾。主人，女父也。筵，為神布席。女次，純衣，纁袡，立於房中，南面。次，首飾也，今時髲也。袡，緣也，袡之言任也，以纁緣其衣，象陰氣上任也。凡婦人，不常施袡之衣，盛昏禮，為此服耳。喪大記曰「復衣不以袡」，明非常服。袡，汝占切。姆纚，笄，宵衣，在其右。姆，婦人年五十無子，出而不復嫁，能以禮教人者。纚，縚髮纚也。笄，今時簪也。纚，廣充幅，長六尺。宵讀為綃。詩云：「素衣朱綃」。綃，綺屬。姆亦玄衣，以綃為領，在女右，詔以婦禮。主人玄端迎賓於門外，西面再拜，賓東面答拜。賓，婿也。主人揖入，賓執鴈從。至廟門，揖入，三揖，至於階，三讓，主人升，西面。賓升，北面，當楣北面。奠鴈，再拜稽首，降出，婦從降自西階。主人不降送。賓升奠鴈拜，主人不答拜，明主為授女耳。主人不降送，禮不參。初，女出於母左，父西面戒之，必有正焉，若衣若笄，言如衣如笄，恆在身不忘。曰：「戒之敬之，夙夜無違命。」命，舅姑之教令。母戒諸西階上，不降，施衿結帨，曰：「勉之敬之，夙夜無違宮事。」帨，佩巾。庶母及門內，施鞶，申之以父母之命，曰：「
敬恭聽宗爾父母之言，夙夜無愆，視諸衿鞶。」庶母，父之妾。鞶，囊也。女子鞶絲，所以盛帨巾之屬，為謹敬也。申，重也。宗，尊也。諸，之也。示以衿鞶，託戒使識之也。婿御婦車，授綏，姆辭不受，曰：「未教，不足與為禮也。」婦乘以幾，從者二人坐，持幾相對。持幾者，重慎也。乘以幾，尚安舒。姆加幜，乃驅，御者代。幜之制，如明衣，加之以為行道禦塵。驅，行也。輪三周，御者乃代婿。婿乘其車，先俟於門外。乘之先，導之也。男率女，女從男，夫婦剛柔之義。俟，待也。門外，婿家大門外。婦至，主人揖婦以入。及寢門，揖入，婦入寢門，升自西階。媵布席於奧。夫入於室，即席。婦樽西，南面。升自西階，導婦入。贊設同牢饌，卒食，三酳用。主人脫服於房，媵受。婦脫服於室，御受。姆授巾。巾所以自潔清。御衽於奧，媵衽良席在東，皆有枕，北趾。衽，臥席也。婦人稱夫曰良。趾，足也。主人入，親脫婦之纓。入者，從房還入室也。婦人十五許嫁，笄而禮之，因著纓，明有繫屬也。蓋以五采為之，其制未聞。燭出。昏禮畢。
見舅姑盥饋。夙興，婦沐浴，纚，笄，宵衣，以俟見。昏明日之晨也。待見於舅姑寢門之外。古者命士以上，年十五，父子異宮。質明，贊見婦於舅姑，席於阼，舅即席。席於房外，南面，姑即席。質，平也。房外，房戶外之西。婦執笲棗栗，自門入，升自西階，進，拜，奠於席。笲，竹器有衣者，其形如今之筥●籚也。記曰：「笲，緇被纁裏，加於橋。」被，表也。橋制未聞。笲音煩。●音羌居切。舅坐撫之，興，答拜。婦還，又拜。還於先拜之處。又拜，婦人與丈夫為禮，則俠拜。降階，受笲腶脩，升，進，北面拜，奠於席。姑坐，舉以興，拜，授人。人，有司也。贊禮婦。席於戶牖之間。室戶西，牖東，南面位。婦立於席西。贊者酌醴，加柶，面柄，出房，席前北面。婦東面拜受，贊西階上，北面拜送，婦又拜。薦脯醢，婦拜，贊者答拜，婦又拜。奠於薦東，北面，坐，取脯，降出，授人於門外。奠於薦東，升席奠之。取脯降出授人，親徹且榮得禮。人謂婦氏人。舅姑入於室，婦盥饋特豚。饋者，婦道既成，成以孝養。舅姑共饗婦以一獻之禮，舅獻爵，姑薦脯醢。舅姑先降自西階，婦降自阼階。授之室，使為主，明代己也。歸婦俎於婦氏人。言俎，則饗禮有牲矣。婦氏人，丈夫送婦者。使有司歸俎，當以反命於女之父母，明其得禮。舅饗送者以一獻之禮，酬以束錦。送者，女家之有司。姑饗婦人送者，酬以束錦。婦人送者，隸子弟之妻妾。凡婦人相饗無降。姑饗婦人送者於房。無降者，以北洗、篚在上。
漢平帝詔光祿大夫劉歆等雜定婚禮。四輔、公卿、大夫、博士、郎、吏家屬皆以禮娶，親迎立軺●馬。軺，立乘小車也。●馬，儷駕也。新定此制也。●音步幸切。
後漢鄭眾百官六禮辭，大略因於周制，而納采，女家答辭末云：「奉酒肉若干，再拜」。反命，其所稱前人，不雲吾子，皆雲君。六禮文皆封之，先以紙封表，又加以皁囊，著篋中。又以皁衣篋表訖，以大囊表之。題檢文言：謁篋某君門下。其禮物，凡三十種。各內有謁文，外有贊文各一首。封如禮文，篋表訖，蠟封題，用皁帔蓋於箱中，無大囊表，便題檢文言：謁篋某君門下。便書贊文，通共在檢上。禮物按以玄纁、羊、鴈、清酒、白酒、粳米、稷米、蒲、葦、卷柏、嘉禾、長命縷、膠、漆、五色絲、合歡鈴、九子墨、金錢、祿得香草、鳳皇、舍利獸、鴛鴦、受福獸、魚、鹿、烏、九子婦、陽燧，總言物之所眾者。玄象天，纁法地，羊者祥也，群而不黨，鴈則隨陽，清酒降福，白酒歡之由，粳米養食，稷米粢盛，蒲眾多性柔，葦柔仞之久，卷柏屈卷附生，嘉禾頒祿，長命縷縫衣延壽，膠能合異類，漆內外光好，五色絲章采屈伸不窮，合歡鈴音聲和諧，九子墨長生子孫，金錢和明不止，祿得香草為吉祥，鳳皇雌雄伉合，舍利獸廉而謙，鴛鴦飛止須匹，鳴則相和，受福獸體恭心慈，魚處淵無射，鹿者祿也，烏知反哺，孝於父母，九子婦有四德，陽燧成明安身。又有丹為五色之榮，青為色首，東方始。
魏制，諸侯娶妃以皮馬為庭實，加以大璋。王娶妃、公主嫁之禮，用絹百九十匹。
晉太康八年，有司奏：王侯婚禮玄纁束帛，加璧、乘馬。大夫用玄纁束帛，加羊。奏曰：「古者以皮馬庭實，天子加穀珪，諸侯加大璋。可依周禮改璧用璋。其羊鴈酒米玄纁如故。」諸侯婚禮，加納采、告期、親迎各帛五匹，及納徵馬四匹。皆令夫家自備，唯璋，官為具足。尚書朱整議：「按魏氏故事，王娶妃、公主嫁之禮，天子諸侯以皮馬為庭實，天子加以穀珪，諸侯加以大璋。漢高后制，聘後黃金二百斤，馬十二匹；聘夫人金五十斤，馬四匹。魏制，娶妃、公主嫁之禮，用絹一百九十匹。晉興，故事用絹三百匹。」詔曰：「公主嫁由夫氏，不宜皆備物，賜錢使足而已。唯給璋，餘如故事。」
東晉王堪六禮辭，並為贊頌。儀云：「於版上各方書禮文、婿父名、媒人正版中，納采於版左方。裹於皁囊，白繩纏之，如封章，某官某君大門下封，某官甲乙白奏，無官言賤子。禮版奉案承之。酒羊鴈繒采錢米，別版書之，裹以白繒，同著案上。羊則牽之，豕鴈以籠盛，繒以笥盛，采以音廉盛，米以黃絹囊盛。米稱斛數，酒稱器，脯臘以斤數。媒人齎禮到女氏門，使人執鴈，主人出，相對揖畢，以鴈付主人侍者，媒人進，主人侍者執鴈立於堂下，從者以奉案入。媒人退席，當主人前跪曰：『甲乙使某敬薦不腆之禮。』按禮，唯婚辭雲不得稱不腆，故婚記云：「幣必誠，辭無不腆。」此恐王堪之誤。主人跪答曰：『君之辱，不敢辭。』事畢還座。從者進奉案主人前，主人侍者以鴈退，禮物以次進中庭。主人設酒，媒人跪曰：『甲乙使某獻酒。』卻，再拜，主人答拜，還座。主人酢媒人，媒不復答。」
齊東昏侯永元元年，尚書令徐孝嗣上議曰：「按婚禮實篚以四爵，加以合，既崇尚質之禮，又象判合之義。三王作之，而用大古之器，重夫婦之始也。今雖以方樏示約，而彌乖昔典。又連以鎖，蓋出近俗。復別有牢燭，雕費彩飾，亦虧曩制。請除金銀連鎖，自餘雜器，悉用埏陶。堂人執燭，足充概燎，牢燭華侈，亦宜停省。」奏可。
梁大同五年，臨城公婚，公夫人於皇太子妃為姑姪，進見之制，議者互有不同。皇太子令曰：「纁鴈之儀，既稱合於二姓，酒食之會，亦有姻不失親。若使榛栗腶脩，贄饋必舉，副笄編珈，盛飾斯備，不應婦見之禮，獨以親闕。頃者敬進酏醴，已傳婦事之則，而奉盤沃盥，不行侯服之家。是知繁省不同，質文異代。臨城公夫人於妃既是姑姪，宜停省。」
北齊娉禮，第一品以下至三品，用玄三匹，纁二匹，束帛十匹，璧一，四品以下皆無璧。豹皮二。六品以下至從九品用鹿皮。錦采四十匹，二品三十匹，三品二十匹。四品雜采十六匹，五品十匹，六品七品五匹。絹百四十匹，二品百二十匹，三品百匹。六品以下至九品，遞降二十匹。羔羊一口，羊二口，犢二頭，酒黍稷稻米各四斛。四品五品犢一，酒黍以下各二斛。六品以下無犢，酒黍以下各一斛。
議曰：上古人食禽獸之肉，而衣其皮毛，周氏尚文去質，玄衣纁裳，猶用皮為，所以制婚禮納徵，用玄纁儷皮，充當時之所服耳。秦漢以降，衣服制度與三代殊，乃不合更以玄纁及皮為禮物也。又有用虎皮豹皮者，王彪之雲「取威猛有斑彩」，尤臆說也。彪之當時有學知禮者。且婦人主中饋，婦道本柔順，乃雲取其威猛，何乃謬誤。人之常情，非今是古，不詳古今之異制，禮數之從宜。今時俗用五色，信頗謂得禮之變也。或曰：「近代所以尚循玄纁儷皮之制，男女配合，教化大倫，示存古儀，務重其禮，安可捨棄，有類去羊。」答曰：「玄纁及皮，當時之要。詳觀三代制度，或沿或革不同，皆貴適時，並無虛事。豈今百王之末，畢循往古之儀？如三代制，天子諸侯至庶人，祭則立屍，秦漢則廢。又天下列國，唯事征伐，志存於射，建侯擇士，皆主於斯。秦漢以降，改制郡縣，戰爭既息，射藝自輕，唯祀與戎，國之大事，今並豈要復舊制乎！其朝宗覲遇，行朝享禮畢，諸侯皆右肉袒於廟門之東，乃入門右，北面立、告聽事，今豈須行此禮乎！賓禮甚重，兩楹間有反爵之坫，築土為之，今會客豈須置坫乎！又並安能復古道邪？略舉數事，其餘可知也。何必納徵猶重無用之物！徒稱古禮，是乖從宜之旨。易曰「隨時之義大矣哉」！先聖之言，不可誣也。
大唐顯慶四年十月詔：「天下嫁女受財，三品以上之家，不得過絹三百匹，四品五品不得過二百匹，六品七品不得過一百匹，八品以下不得過五十匹。皆充所嫁女資裝等用，其夫家不得受陪門之財。」李義府奏。
太極元年十一月，左司郎中唐紹上表曰：「士庶親迎之禮，備諸六禮，所以承宗廟，事舅姑，當須昏以為期，詰朝謁見。往者下俚庸鄙，時有障車，邀其酒食，以為戲樂。近日此風轉盛，上及王公，乃廣奏音樂，多集徒侶，遮擁道路，留滯淹時，邀致財物，動踰萬計。遂使障車禮貺，過於聘財，歌舞喧譁，殊非助感，既虧名教，又蠹風猷。請一切禁斷。」從之。
開元十九年四月，敕於京城置禮會院，屬司農寺，其什物各令所司供。院在崇仁坊南街。
建中元年十一月，禮儀使顏真卿等奏：「郡縣主見舅姑，請於禮會院過事。明日早，舅姑坐堂，行執笲之禮。其觀華燭，伏以婚禮主敬，竊恐非宜。並請停障車下婿、卻扇等。行禮之夕，可以感思，至於聲樂，竊恐非禮，並請禁斷。相見儀制，近代設以帳，擇地而置，此乃虜禮穹廬之制。合於堂室中置帳，請准禮施行。俗忌今時以子卯午酉年，謂之當梁年，其年娶婦，舅姑不相見，蓋理無所據，亦請禁斷。」並從之。
其制多因周禮，以三品以上，五品以上，六品以下為降殺，並如開元禮。
