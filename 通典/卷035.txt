
通典卷第三十五
職官十七 俸祿
祿秩幹力白直仗身庶僕親事帳內執衣防閤邑士士力門夫等並附
致仕官祿職田公廨田
祿秩幹力白直仗身庶僕親事帳內執衣防閤邑士士力門夫等並附○周漢後漢宋齊梁北齊後周隋大唐
周班爵祿之制，天子一位，公一位，侯一位，伯一位，子男同一位，凡五等也。君一位，卿一位，大夫一位，上士一位，中士一位，下士一位，凡六等。大國君十卿祿，卿祿四大夫，大夫倍上士，上士倍中士，中士倍下士，下士與庶人在官者同祿。趙岐曰：「庶人在官者，未命為士者。」次國君十卿祿，卿祿三大夫，大夫倍上士，上士倍中士，中士倍下士，下士與庶人在官者同祿。小國君十卿祿，卿祿二大夫，大夫倍上士，上士倍中士，中士倍下士，下士與庶人在官者同祿。皆祿足以代耕也。卿祿於君祿皆十分之一，大夫於卿各相加。士不得耕，以祿代耕也。及乎周衰，諸侯惡其害己而去其籍。諸侯恣行，惡其法度之害己，而滅去其籍。故今周禮司祿之官闕其職也。故其詳不可得而聞矣，茲蓋其略也。孟子。天子之三公視公侯，天子之卿視伯，天子之大夫視子男，天子之元士視附庸。視，比也。諸侯之下士祿食九人，中士食十八人，上士食三十六人，下大夫食七十二人，卿食二百八十八人，君食二千八百八十人。次國之卿食二百一十六人，君食二千一百六十人。小國之卿食百四十四人，君食千四百四十人。次國之卿命於君者，亦如小國之卿。凡制農田百畝，百畝之分，上農夫食九人，其次食八人，其次食七人，其次食六人。下農夫食五人。庶人在官者，其祿以是為差。農夫皆受田於公，田肥墽有五等，收入不同也。庶人在官者，謂府史之屬，官長所除，不命於天子國君者。分或為糞。墽，古教反。故諸侯之下士視上農夫，祿足以代耕也。禮記王制。
漢制祿秩，自中二石至百石各有等差。宣帝又益天下吏百石以下俸十五。漢書曰：「若食一斛，則益五斗。」又應劭漢書曰：「張敞、蕭望之言曰：『夫倉廩實而知禮節，衣食足而知榮辱，今小吏俸率不足，常有憂父母妻子之心，雖欲潔身為廉，其勢不能。請以什率增天下吏俸。』宣帝乃益天下吏俸什二。」而漢書言十五，兩存其說。至成帝陽朔二年，除八百石、五百石秩。除八百就六百，除五百就四百。綏和二年，又益吏三百石以下俸。凡吏比二千石以上年老致仕者，三分故祿，以一與之，終其身。其時亦有俸錢之差，但本史文不具耳。故元帝時貢禹上書曰：「臣為諫大夫，秩八百石，俸錢月九千二百，廩食太官。又拜為光祿大夫，秩二千石，俸錢月萬二千。祿賜愈多，家日以益富。」中二千石，月俸百八十斛。二千石，百二十斛。比二千石，百斛。千石，九十斛。比千石，八十斛。六百石，七十斛。比六百石，六十斛。四百石，五十斛。比四百石，四十五斛。三百石，四十斛。比三百石，三十七斛。二百石，三十斛。比二百石，二十七斛。百石。十六斛。自四百石至二百石為長吏。吏，理也。主理其縣內。百石以下有斗食佐史之秩，顏師古曰：「漢官名秩簿雲，斗食月俸一十斛，佐史月俸八斛也。一說，斗食者，歲俸不滿百石，計日而食一斗二升，故云斗食也。」是為小吏。本史王莽詔曰：「自公卿以下，一月之祿十布二疋，或帛一疋，予每之念。今僚祿一歲六十六斛，稍以差增，上至四輔而為萬斛。」孟康曰：「，八十縷也。」
後漢大將軍、三公俸，月三百五十斛。風俗通曰：「漢制，三公一歲共食萬石。」按此則有出，出蓋舉大數也。至建武二十六年，增百官俸，其千石以上減於西京舊制，六百石以下增於舊秩。本史永初四年，又減百官及州郡縣俸，各有差。凡諸受俸，皆取半錢半榖。延平中，定製：中二千石，月俸錢九千，米七十二斛。真二千石，錢六千五百，米三十六斛。比二千石，錢五千，米三十四斛。千石，錢四千，米三十斛。六百石，錢三千五百，米二十一斛。四百石，錢二千五百，米十五斛。三百石，錢二千，米十二斛。二百石，錢一千，米九斛。一百石，錢八百，米四斛八斗。凡中二千石，丞比千石；真二千石，丞、長史六百石；比二千石，丞比六百石。令、相千石者，丞、尉皆四百石；其六百石者，丞、尉皆三百石。長、相四百石及三百石者，丞、尉皆二百石。諸侯公主家丞秩皆比三百石。諸邊障塞尉、諸陵校尉長皆二百石。有常例者不署秩。本志。大將軍、三公臘賜錢各二十萬，牛肉二百斤，粳米二百斛。特進侯以下各有差。立春之日，遣使者賜文官司徒、司空帛三十疋，九卿十五疋，武官太尉、大將軍各六十疋，執金吾諸校尉各三十疋。武官倍文官。漢官儀。獻帝建安八年，頒賜三公以下金帛。由是三年一賜，以為常制。本史。
宋氏以來，州郡秩俸及雜供給，多隨土所出，無有定準。永初元年，詔二品清官以上應食祿者，有二親或祖父母年登七十，並給見錢。其郡縣田祿，以芒種為斷，此前去官者則一年秩祿皆入前人，此後去者悉入後人。元嘉末，又改此制，計月分祿。武帝初即位，制：凡中二千石，加公田一頃。
齊氏眾官有僮幹之役，而不詳其制。大明五年制，二品清官行僮幹杖，不得出十。張融坐鞭幹錢敬道杖五十，免官。又梁王諶為吏部郎，坐鞭曹申免官。幹者，若門僕之類也。
梁武帝天監初，定九品令。帝於品下註：一品秩為萬石，第二第三品為中二千石，第四第五品為二千石。及侯景之亂，國用常褊，京官文武月別唯得廩食，多遙帶一郡縣官，而取其祿秩焉。揚、徐等大州比令、僕班，揚州督王畿，理在建康，徐州督重鎮，理京口，並外官刺史最重者。尚書令、僕射，官品第三也。寧、桂等小州比參軍班。寧州理建寧，今雲南郡，桂州理始安，今郡，並與外官刺史最輕者。公府參軍，官品第六也。丹陽郡、吳郡、會稽等郡，同太子詹事、尚書班，丹陽尹理建康，吳郡、會稽即今郡，並列郡重者。詹事、尚書，官品第三也。高涼、晉康等小郡，三班而已。高涼、晉康即今郡，並列郡最輕者。梁武帝定九品後，其內官吏為十八班，以班多者為貴，同班者即以居下為劣，則與品第高下不倫，當是其時更以清濁為差耳。本史既略，不可詳審焉。大郡六班，小縣兩轉方至一班。品第既殊，不可委載。其州郡縣祿米絹布絲綿，當處輸臺傳倉庫。若給刺史守令等，先準其所部文武人物多少，由敕而裁。凡如此祿秩，既通所部兵士給之，其家得蓋少。諸王諸主出閣就第婚冠所須及衣裳服飾並酒米魚鮭香油紙燭等，並官給之。王及主婿外祿者不給，解任還京仍亦公給。
後魏初，無祿秩者。至孝文太和八年，始班俸祿，罷諸商人，以簡民事。戶增調三疋、穀二斛九斗，以為官司之祿，均預調為二疋之賦。祿行之後，贓滿一疋者死。其祿每季一請，於是百官受祿有差。至十年，議定民官依戶給俸。本史又曰：「初邊方小郡太守數戶而已，一請止六尺絹，歲不滿疋。」
北齊官秩：一品每歲八百疋，二百疋為一秩。從一品七百疋，一百七十五疋為一秩。二品六百疋，一百五十疋為一秩。從二品五百疋，一百二十五疋為一秩。三品四百疋，一百疋為一秩。從三品三百疋，七十五疋為一秩。四品二百四十疋，六十疋為一秩。從四品二百疋，五十疋為一秩。五品一百六十疋，四十疋為一秩。從五品一百二十疋，三十疋為一秩。六品一百疋，二十五疋為一秩。從六品八十疋，二十疋為一秩。七品六十疋，十五疋為一秩。從七品四十疋，十疋為一秩。八品三十六疋，九疋為一秩。從八品三十二疋，八疋為一秩。九品二十八疋，七疋為一秩。從九品二十四疋，六疋為一秩。祿率一分以帛，一分以粟，一分以錢。事繁者優一秩，平者守本秩，閑者降一秩。長兼、試守者，亦降一秩。官非執事、不朝拜者，皆不給祿。州郡縣制祿之法，刺史、守、令下車，各前取一時之秩。上上州刺史，歲秩八百疋，與司州牧同。上中、上下各以五十疋為差。中上降上下一百疋，中中及中下亦以五十疋為差。下上降中下一百疋，下中、下下亦各以五十疋為差。上郡太守，歲秩五百疋，降清都尹五十疋。上中、上下各以五十疋為差。中上降上下四十疋，中中及中下各以三十疋為差。下上降中下四十疋，下中、下下各以二十疋為差。上上縣，歲一百五十疋，與鄴、臨漳、成安三縣同。上中、上下各以十疋為差。中上降上下三十疋，中中及中下各以五疋為差。下上降中下二十疋，下中、下下各以十疋為差。州自長史下逮於史吏，郡縣自丞以下逮於掾佐，亦皆以帛為秩。郡有尉者，尉減丞之半。皆以其所出常調課給之。自一品以下至流外勳品，各給事力。一品至三十人，下至於流外勳品，或以五人為等，或以四人、三人、二人、一人為等。繁者加一等，平者守本力，閑者降一等。諸州刺史、守、令以下，幹及力皆聽敕乃給。其幹出所部之人。一幹輸絹十八疋，幹身放之。力則以其州郡縣白直充。
後周制祿秩：下士一百二十五石，中士以上至於上大夫，各倍之，上大夫是為四千石。卿二分，孤三分，公四分，各益其一，公因盈數為萬石。其九秩一百二十石，八秩至於七秩，每二秩六分而下，各去其一，二秩一秩俱為四十石。凡頒祿，視年之上下。畝至四釜為上年，上年頒其正。三釜為中年，中年頒其半。二釜為下年，下年頒其一。無年為凶荒，不頒祿。
隋京官正一品，祿九百石。其下每以百石為差，至正四品，是為三百石。從四品二百五十石，其下每以五十石為差，至正六品，是為一百石。從六品九十石，以下每以十石為差，至從八品，是為五十石。食封及官不判事者，並九品，皆不給祿。其給皆以春秋二季。刺史、太守、縣令則計戶而給祿，各以戶數為九等之差。大州六百二十石，其下每以四十石為差，至於下下，則三百石。大郡三百四十石，其下每以三十石為差，至於下下，則一百石。大縣百四十石，其下每以十石為差，至於下下，則六十石。其祿唯及刺史二佐及郡守、縣令。本志。
文帝時，嘗以百僚供費不足，臺省府寺咸置廨錢，收息取給。工部尚書蘇孝慈以為官人爭利，非興化之道，上表請罷，從之。公卿以下又給職田各有差。本志。
義寧二年，唐王為相國，罷外官給祿，每十斛給地二十畝。
大唐武德中，外官無祿。
貞觀二年制，有上考者乃給祿。其後遂定給祿俸之制：以民地租充之。京官正一品，七百石。從一品，六百石。正二品，五百石。從二品，四百六十石。正三品，四百石。從三品，三百六十石。正四品，三百石。從四品，二百六十石。正五品，二百石。從五品，一百六十石。正六品，一百石。從六品，九十石。正七品，八十石。從七品，七十石。正八品，六十七石。從八品，六十二石。正九品，五十七石。從九品，五十二石。諸給祿者，三師、三公及太子三師、三少，若在京國諸司文武官職事九品以上並左右千牛備身左右、太子千牛，並依官給。其春夏二季春給，秋冬二季秋給。凡京文武官每歲給祿，總一十五萬一千五百三十三石二斗。自至德之後不給。其在外文武官九品以上準官皆降京官一等給。其文武官在京長上者則不降。諸給祿應降等者，正從一品各以五十石為一等，二品三品皆以三十石為一等，四品五品皆以二十石為一等，六品七品皆以五石為一等，八品九品皆以二石五斗為一等。其俸錢之制，京司諸官初置公廨，令行署及番官興易，以充其俸。
貞觀十二年，罷公廨，置胥士七千人，取諸州上戶為之。準防閤例而收其課，三歲一更，計員少多而分給焉。
貞觀十五年，以府庫尚虛，敕在京諸司依舊置公廨，給錢充本，置令史、府史、胥士等，令迴易納利，以充官人俸。諫議大夫褚遂良上疏曰：「為理之本，在於擇人，不正其源，遂差千里。往古明經拜職，或四科辟召，必擇器任使，量才命官。然則市井子孫，不居官吏。國家制令，憲章三代，商賈之人，亦不居官位。陛下近許諸司令史捉公廨本錢，諸司取此色人，號為捉錢令史。不簡性識，寧論書藝，但令身能賈販，家足貲財，錄牒吏部，即依補擬。大率人捉五十貫以下，四十貫以上，任居市肆，恣其販易，每月納利四千，一年凡輸五萬，送利不違，年滿授職。然有國家者常笑漢代賣官，今開此路，頗類於彼。在京七十餘司，相率司別九人，更一二載後，年別即有六百餘人輸利受職。伏以陛下理致昇平，任賢為政，或太學高第，或諸州進士，皆策同片玉，經若懸河，守先聖之格言，慕昔賢之廉恥，拔十取五，量能授官，然犯禁違公，輒罹刑法。況乎捉錢令史，專主賈販，志意分毫之末，耳目廛肆之閒，輸錢於官，以獲品秩，荏苒年歲，國家能不使用之乎？此人習與性成，慣於求利，苟得無恥，豈蹈廉隅，使其居職，何向而可。將來之弊，宜絕本源。臣每周遊之閒，為國視聽，京師庶僚，爰及外官，異口同詞，咸言不便。」太宗納之，停諸司捉錢，依舊本府給月俸。
二十一年，復依故制置公廨，給錢為之本，置令史、府史、胥士等職，賈易收息，以充官俸。
永徽元年，悉廢胥士等，更以諸州租庸腳直充之。其後又令薄賦百姓一年稅錢，依舊令高戶及典正等掌之，每月收息，以充官俸。其後又以稅錢為之，而罷其息利。
凡京文武正官每歲供給俸食等錢，並防閤、庶僕及雜錢等。總一十五萬三千七百二十貫。員外官不在此數。外官則以公廨田收及息錢等，常食公用之外，分充月料，先以長官定數，其州縣少尹、長史、司馬及丞，各減長官之半。尹、大都督府長史、副都督、別駕及判司準二佐，以職田數為加減。其參軍及博士減判司、主簿縣尉減縣丞各三分之一。謂內外員外官同正員者，祿料賜會食料一事以上，並同正員。其不同正員者，祿賜食料亦同正員，餘各給半。職田並不給。自乾元之後，以常賦不給，內外官俸祿各減其半。內供奉及裏行不帶本官者，祿俸食料防閤庶僕一事以上，並同正官。帶官者，聽從多處給。若帶外官者，依京官給。食料賜會與京官同。諸檢校及判、試、知等官不帶內外官者，料度一事以上，準員外官同正員例給。若檢校及判、試、知處正官見闕者，兼給雜用。其職田不應入正官者，亦給。其侍御史殿中及監察御史知試並同內供奉裏行例。
儀鳳二年制，內外官俸食、防閤、邑士、白直等，宜令王公以下，率口出錢以充給焉。
調露元年九月，職事五品以上，準舊給仗身。
武太后光宅元年九月，以京官八品九品俸料授薄，諸八品每年給庶僕三人，九品二人。
又有親事、帳內，六品七品子為親事，八品九品子為帳內，限年十八以上，舉諸州共率萬人為之。凡王公以下及文武職事三品以上帶勳官者，則給之。其親事府、帳內府官，附在王侯篇。三師、三公、開府儀同三司，一百三十人。嗣王、郡王，一百八人。上柱國帶二品以上職事，九十五人。帶三品職事，六十九人。柱國帶二品以上職事，七十九人。帶三品職事，六十二人。上護軍帶二品以上職事，七十三人。帶三品職事，五十五人。護軍帶二品以上職事，六十二人。帶三品職事，三十六人。
諸州縣之官，流外九品以上皆給白直：二品，四十人。三品，三十二人。四品，二十四人。五品，十六人。六品，十人。七品，七人。其七品佐官六人。八品，五人。九品。四人。諸州縣官，流內九品以上及在外監官五品以上，皆給執衣：隨身驅使，典執筆硯，其監官於隨近州縣取充。二品，十八人。三品，十五人。四品，十二人。五品，九人。六品、七品，各六人。八品、九品，各三人。關津嶽瀆官並不給。分為三番，每周而代。不願代者聽之。初以民丁中男充，為之役使者不得踰境；後皆捨其身而收其課，課入所配之官，遂為恆制。
鎮戍之官，以鎮戍上、中、下為差。上鎮將給仗身四人，中下鎮將、上鎮副各三人，中下鎮副各二人，倉曹、兵曹、戍主副各一人。其仗身十五日一時，收資六百四十。
開元十年正月，省王公以下視品官參佐及京官五品以上官仗身職員。
凡京司文武職事官，五品以上給防閤：一品，九十六人。二品，七十二人。三品，四十八人。四品，三十二人。五品，二十四人。六品以下給庶僕：六品，五人。七品，四人。八品，三人。九品，二人。公主，邑士八十人。郡主，六十人。縣主，四十人。特封縣主，三十四人。京官仕兩職者從多給。凡州縣官皆有白直：二品，四十人。三品，三十二人。四品，二十人。五品，十六人。六品，十二人。七品，六人。八品，五人。九品，四人。凡諸親王府屬並給士力，數如白直。其防閤、庶僕、白直、士力納課者，每年不過二千五百，執衣元不過一千文。防閤、庶僕舊制季分，月俸食料雜用即月分。諸官應月給。
開元二十四年六月，乃撮而同之，通謂之月俸。一品月俸料八千，食料千八百，雜用千二百，防閤二十千，通計三十一千。二品月俸六千，食料千五百，雜用一千，防閤十五千五百，通計二十四千。三品月俸五千，食料千一百，雜用九百，防閤十千，通計十七千。四品月俸三千五百，食料七百，雜用七百，防閤六千六百六十七，通計十一千五百六十七。五品月俸三千，食料六百，雜用六百，防閤五千，通計九千二百。六品月俸二千，食料四百，雜用四百，庶僕二千五百，通計五千三百。七品月俸千七百五十，食料三百五十，雜用三百五十，庶僕千六百，通計四千五十。八品月俸千三百五十，食料三百，雜用三百，庶僕六百，通計二千五百五十。九品月俸千五十，食料二百五十，雜用二百，庶僕四百，通計千九百。其數目，國初以來即有，中間色目，或有加減，今方為定製。員外官帶同正者，不減正員官食料錢，不帶同正者減半。致仕官，建中三年九月敕，所請半祿料及賜物等，並宜從敕出日於本貫及寄住處州府支給。至貞元四年四月敕，其宴會及朔望朝參，並依恆式，自今已後，宜準此。
諸州縣不配防人處，城及食庫門各二人；須守護者，取年十八以上中男及殘疾，據見在數，均為番第，勿得偏併。每番一旬。每城門各四人，倉庫門各二人。其倉門每萬石加一人，石數雖多，不得過五人。其京兆、河南府及赤縣大門各六人，庫門各三人。其須修理官廨及祗承官人，聽量配驅使。若番上不到應須徵課者，每番閑月不得過一百七十，忙月不得過二百文。滿五旬者，殘疾免課調，中男免雜徭。其州城郭之下戶數不登者，通取於他縣。總謂之門夫。其後舉其名而徵其資，以給郡縣之官。其門之多少，課之高下，任土作制，無有常數。
天寶五載制，郡縣白直計數多少，請用料錢，加稅以充之，不得配丁為白直。十四載八月制，兩京文武官九品以上正員官，自今以後，每月給俸食、雜用、防閤、庶僕等，宜十分率加二分，其同正官加一分，仍永為恆式。乾元元年制，外官給半料與職田，京官不給料，令度支使量閒劇，司給手力課，員外官一切無料。大曆三年，通計京城諸司，每月給手力資錢凡四萬七千五百四十六貫四十八，並以天下青苗錢充。初以常賦不給，乃稅人墾田畝十有五錢。資用窘急，不暇成熟，候苗青即征之，故謂之青苗錢。主其任者為青苗使。貞元四年正月敕，京文武官員及兩京府縣官總三千七百七員，據元給及新加，每月當錢五萬一千四百四貫六百一十七文，一年都當六十一萬六千八百五十五貫四百四文。
天寶七載九月敕，五品以上正員清官、諸道節度使及太守等，並聽當蓄絲竹，以展懽娛，行樂盛時，式覃中外。
至八載六月敕，其南口給使，王公家不過二十人，其職事官一品不得過十人，三品不得過八人，四品不得過六人，五品不得過四人，京文武清官六品七品不得過二人，八品九品不得過一人。百官家蓄絲竹及給使口，並是朝恩，優寵資給，故附於庶僕俸料之後。
致仕官祿
大唐令，諸職事官年七十、五品以上致仕者，各給半祿。開元五年十月敕，致仕應請物，令所由送至宅。
職田公廨田
古者自卿以下必有圭田，圭田五十畝，餘夫二十五畝。孟子言古者卿以下至於士，皆受田五十畝，所以供祭祀。圭，潔也。士田謂之圭田，所謂「惟士無田則亦不祭」，言絀士無潔田也。井田之民養公田者，受百畝，圭田半之，故五十畝。餘夫者，一家一人受田，其餘老小尚有餘力者，受二十五畝，半於圭田，謂之餘夫也。受田者田萊多少，有上中下。周禮曰「餘夫亦如之」，亦如上中下之制也。故王制曰「公田藉而不稅」，藉之言借也，借民力治公田，美惡取於此，不稅民之所自治也。孟子曰：「夏后氏五十而貢，殷人七十而助，周人百畝而徹。」是也。「夫圭田無征」，是也。夫猶治也。征，稅也。治圭田者不稅，所以厚賢也。此則周禮之士田，以任近郊之地，稅什一也。凡藉田之法，以一里之田凡九頃，分授八夫，則家得一頃。其餘一頃，以八十畝均付八家，以為公田，家得十畝。借民力而治之，公則好惡取於是，不復侵人所自治之田也。故詩曰：「雨我公田，遂及我私。」其餘二十畝，二家共得五畝，以為廬舍。秦漢之閒，不詳其制。
至晉，公卿猶各有菜田及田騶多少之級，然粗舉其制，而史不備書。其餘歷代多闕。
後魏孝文太和五年，州刺史、郡太守並官節級給公田。
隋文帝開皇中，以百僚供費不足，咸置廨錢，收息取利。蘇孝慈上表請罷。於是公卿以下內外官給職分田，一品給五頃，至五品則為三頃，其下每以五十畝為差。又給公廨田以供用。
大唐凡京諸司各有公廨田：司農寺，給二十六頃。殿中省，二十五頃。少府監，二十二頃。太常寺，二十頃。京兆府、河南府，各十七頃。太府寺，十六頃。吏部、戶部各十五頃。兵部、內侍省，各十四頃。中書省、將作監，各十三頃。刑部、大理寺，各十二頃。尚書都省，門下省、太子左春坊，各十一頃。工部，一十頃。光祿寺、太僕寺、祕書省，各九頃。禮部、鴻臚寺、都水監、太子詹事府，各八頃。御史臺、國子監、京縣，各七頃。左右衛、太子家令寺，各六頃。衛尉寺、左右驍衛、左右武衛、左右威衛、左右領軍衛、左右金吾衛、左右監門衛、太子左右奉坊，各五頃。太子左右衛率府、太史局，各四頃。宗正寺、左右千牛衛、太子僕寺、左右司禦率府、左右清道率府、左右監門率府，各三頃。內坊、左右內率府、率更府，各二頃。
在外諸司公廨田，亦各有差：大都督府，四十頃。中都督府，三十五頃。下都督、都護府、上州，各三十頃。中州，二十頃。宮總監、下州，各十五頃。上縣，十頃。中縣，八頃。下縣，六頃。上牧監、上鎮，各五頃。下縣及中下牧、司竹監、中鎮、諸軍、折衝府，各四頃。諸冶監、諸倉監、下鎮、上關，各三頃。互市監、諸屯監、上戍、中關及津，各二頃。其津隸都水使者，不給。下關，一頃五十畝。中戍、下戍、嶽瀆，各一頃。
諸京官文武職事各有職分田：一品，十二頃。二品，十頃。三品，九頃。四品，七頃。五品，六頃。六品，四頃。七品，三頃五十畝。八品，二頃五十畝。九品，二頃。並去京城百里內給。其京兆、河南府及京縣官人職分田，亦準此。即百內地少，欲於百里外給者，亦聽之。
諸州及都護府、親王府官人職分之田，亦各有差：二品，十二頃。三品，十頃。四品，八頃。五品，七頃。六品，五頃。京畿縣亦準此。七品，四頃。八品，三頃。九品，二頃五十畝。鎮、戍、關、津、嶽、瀆及在外監官五品，五頃。六品，三頃五十畝。七品，三頃。八品，二頃。九品，一頃五十畝。三衛中郎將、上府折衝都尉，各六頃。中府，五頃五十畝。下府及諸郎將，各五頃。上府果毅都尉，四頃。中府，三頃五十畝。下府，三頃。上府長史、別將，各三頃。中府、下府，各二頃五十畝。親王府典軍，五頃五十畝。副典軍，四頃。千牛備身、備身左右、太子千牛備身，各三頃。諸軍上折衝府兵曹，二頃。中府、下府，各一頃五十畝。其外軍校尉，一頃二十畝。旅帥，一頃。隊正副，各八十畝。皆於領側州縣界內給。其校尉以下在本縣及去家百里內領者，不給。其田亦借民佃植，至秋冬受數而已。
諸職分陸田限三月三十日，稻田限四月三十日，以前上者並入後人，以後上者入前人。其麥田以九月三十日為限。各前人自耕未種，後人酬其功直；已自種者，準租分法。其價六斗已下者，依舊定，不得過六斗，並取情願，不得抑配。
開元十年六月敕，所置職田，本非古法，爰自近制，是以因循。事有變通，應須刪改。其內外官所給職田地子，從今年九月以後，並宜停給。十八年六月，京官職田，特令準令給受，復月舊制。自大曆以來，關中匱竭，時物騰貴，內官不給。乃減外官職田三分之一，以給京官俸。每歲通計，文武正員、員外官及內侍省、閑廄、五坊、南北衙宿衛並教坊內人家糧等，凡給米七十萬石。
