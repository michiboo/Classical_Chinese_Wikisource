
通典卷第二十三
職官五
尚書下
吏部尚書侍郎郎中、員外郎司封郎中、員外郎司勳郎中、員外郎考功郎中、員外郎
戶部尚書侍郎郎中、員外郎度支郎中、員外郎金部郎中、員外郎倉部郎中、員外郎
禮部尚書侍郎郎中、員外郎祠部郎中、員外郎膳部郎中、員外郎主客郎中、員外郎
兵部尚書侍郎郎中、員外郎職方郎中、員外郎駕部郎中、員外郎庫部郎中、員外郎
刑部尚書侍郎郎中、員外郎都官郎中、員外郎比部郎中、員外郎司門郎中、員外郎
工部尚書侍郎郎中、員外郎屯田郎中、員外郎虞部郎中、員外郎水部郎中、員外郎
吏部尚書侍郎郎中、員外郎司封郎中、員外郎司勳郎中、員外郎考功郎中、員外郎
周禮天官，太宰掌建邦之六典，以佐王理邦國。變冢言太者，進退異名也。百官總焉，則謂之冢宰；列職於王，則謂之太宰。宰，主也。建，立也。邦，理王所居之邦國。佐猶助也。周公居攝，而作六典之職，以佐王理邦國。漢成帝初，分尚書置四曹，蓋因事設員，以司其務，非擬於古制也。至光武，乃分為六曹。迄於魏晉，或五或六，亦隨宜施制，無有常典。自宋齊以來，多定為六曹，稍似周禮。至隋六部，其制益明。大唐武太后遂以吏部為天官，戶部為地官，禮部為春官，兵部為夏官，刑部為秋官，工部為冬官，以承周六官之制。若參詳古今，徵考職任，則天官太宰當為尚書令，非吏部之任。今吏部之始，宜出於夏官之司士雲。又夏官之屬有司士下大夫二人，掌群臣之版，古書版為班，班書或為版。版，名籍也。歲登下其損益之數，謂用功過黜陟者。辨其年歲與其貴賤，年數多少，知其老少。周知邦國都家縣鄙之數，卿、大夫、士、庶子之數，以詔王理，告王所當進退。以德詔爵，有賢者之德，乃詔以爵。以功詔祿，理有功勳，後告以祿。以能詔事，以久奠食。能者事成乃食之。王制曰：「論定然後官之，任官然後爵之，位定然後祿之。」奠音定。漢成帝初置尚書，有常侍曹，主公卿事。後漢改為吏曹，主選舉、祠祀，後又為選部。靈帝以梁鵠為選部尚書。魏改選部為吏部，主選事。陳群為尚書，延康元年，群始建九品官人之法，拜吏部尚書。又毛玠字孝先，為吏部尚書，無敢好衣美食者。魏武嘆曰：「孤之法不如毛尚書。」吳暨豔字子休，為選曹尚書，性峭厲，好清議。當時郎署混濁，多非其人，欲區別賢愚，彈射百寮，覈選三署，皆貶高就下，降減等數。其居位貪鄙、志節污卑者，皆以為軍吏，置營府以處之。故惋憤聲積，競言豔用私情，愛憎不由公理，豔坐自殺。晉與魏同。山濤為吏部尚書，用人皆先密啟，然後公奏，舉無失才，凡所題目，終始如其言。唯用陸亮，尋以賄敗。啟事曰：「臣欲以郤詵為溫令。」詔可。尋又啟曰：「訪聞詵喪母不時葬，遂於所居屋後假葬，有異同之議，請更選之。」詔曰：「君為管人倫之職，此輩應為清議，與不便當裁處之。」江霦字思玄，三為選官，始為吏部郎，遷侍中、吏部尚書、僕射。世說曰：「鍾會見王戎、裴楷總角，曰：『裴楷清通，王戎簡要，後二十年，此二賢當為吏部尚書，冀爾時天下無復滯才。』」劉聰僭號，省吏部，置左右選曹。石勒時，又置左右執法郎，典定士族，副選舉之任。霦音彬。宋時吏部尚書領吏部、刪定、三公、比部四曹。孝武不欲威權在下，大明二年，分吏部尚書，置二人以輕其任，而省五兵，後還置一吏部尚書。順帝昇明元年，又置五兵尚書。晉宋以來，吏部尚書資位尤重。宋時，徵豫章太守蔡廓為吏部尚書。廓至，謂左丞傅隆曰：「選皆出我乎？」隆言之執政。徐羨之曰：「黃門以下，專以相委；過此則與眾參之。」廓聞之曰：「我不能為徐羨之署紙尾。」遂不就。選案黃紙，錄尚書與吏部尚書連名，故云「署紙尾」。又庾炳之為吏部尚書，通貨賄。吏部令史錢泰能琵琶，主客令史周伯齊善歌，詣炳之宅諮事，因留宿。尚書舊制，令史諮事，不得停外，雖有八座命亦不許。為所司奏，免官。梁陳亦然。梁蕭子顯為吏部尚書，性凝簡，負才氣，見九流賓客，不與交言，但舉扇一揮而已，衣冠竊恨之。又謝覽字景滌，朏弟之子，自祖至孫，三世居選部，時以為榮。又王泰字仲通，為都官尚書，能接人士，皆願其居選官。頃之，為吏部尚書，衣冠傾屬。又謝舉字言揚，遷掌吏部。舉祖莊，宋代再典選。至舉又三為此職，前代未有。後魏、北齊吏部統吏部、掌褒崇、選補。考功、主爵三曹。自洛陽遷鄴以後，掌大選知名者數四。文襄帝少年高明，所蔽也疏；袁叔德沈密謹厚，所傷者細；楊愔風流辨給，取士失於浮華。唯辛術為尚書，性尚貞明，擢士以才以器，循名責實，新舊參舉，管庫必擢，門閥不遺，前後銓衡，術最為折衷，甚為當時所稱。後周有吏部中大夫一人，掌群臣及諸子之簿，辨其貴賤與其年歲，歲登下其損益之數。依六勳之賞，頒祿之差。小吏部下大夫一人，掌貳吏部之事。領司勳上士等官，屬大司馬。隋吏部統吏部、主爵、司勳、考功四曹。牛弘為吏部尚書，其選舉先德行而後文才，所進用多稱職。吏部侍郎高孝基，鑑賞機悟，清慎絕倫，然爽俊有餘，跡似輕薄，時宰多以此疑之，唯弘深識其真，推心委任，隋之選舉，於斯為最。又曰：盧愷攝吏部尚書，何妥奏蘇威陰事，愷相連。讞司奏愷曰：「房恭懿者，尉遲迥之黨，不當仕進。威愷二人曲相薦達，累轉為海州刺史。又吏部參選者甚多，愷不即授官，皆作色而遣。威有從父弟徹、肅二人，徵詣吏部，徹文狀後至而先任用，肅左足攣蹇，才用無算，愷以威之故，而授朝請郎。」文帝怒曰：「愷敢將天官為私惠！」乃除名為庶民。自後周以降，選無清濁，及愷攝吏部，與薛道衡、陸彥師等甄別士流，故涉黨固之譖，遂及於此。大唐龍朔二年，改吏部尚書為司列太常伯，咸亨初復舊。光宅元年，改吏部為天官，神龍元年復舊。天寶十一年，改為文部，至德初復舊。掌文官選舉，總判吏部、司封、司勳、考功四曹事。舊令班在侍中、中書令上，開元令移在侍中、中書令下。尚書六曹，吏部、兵部為前行，戶、刑為中行，禮、工為後行，其官屬自後行遷入二部者以為美。自魏晉以來，凡吏部官屬，悉高於諸曹，其選舉皆尚書主之。自隋置侍郎，貳尚書之事，則六品以下銓補，多以歸之。大唐自貞觀以前，尚書掌五品選事。貞觀二十二年二月，文部侍郎盧承慶兼檢校兵部侍郎，仍知五品選事。承慶辭曰：「五品選事，職在尚書，臣今掌之，便是越局。」太宗不許，曰：「朕今信卿，卿何不自信也。」由此言之，即尚書兼知五品選事明矣。至景龍中，尚書掌七品以上選，侍郎掌八品以下選。至景雲元年，宋璟為尚書，始通其選而分掌之，因為常例。開元以前，諸司之官兼知政事者，午前議政於朝堂，午後理務於本司。自開元以來，宰相員少，資地崇高，又以兵吏尚書權位尤美，而宰臣多兼領之，但從容衡軸，不自銓綜，其選試之任皆侍郎專之，尚書通署而已，遂為故事。或分領其事，則列為三銓，四年六月飭，其員外郎、御史並餘供奉官，直進名飭授，自此不在吏部。尚書掌其一，侍郎分其二。尚書所掌，謂之尚書銓；侍郎所掌，其一為中銓，其一為東銓。各有印。
侍郎二人。隋煬帝置，說在歷代郎中篇。凡六司侍郎，皆貳尚書之事。吏部初置一員，總章元年加一員。龍朔二年改為司列少常伯，咸亨元年復舊。分掌選部流內六品以下官，是為銓衡之任。凡初仕進者，無不仰屬焉。當選集之際，勢傾天下，列曹之中，資位尤重。初，隋世高孝基為吏部侍郎，房玄齡、杜如晦與選，孝基時加賞異，後以為知人。大唐文皇帝永徽時，馬載、裴行儉為吏部侍郎，貞觀以來，最為稱職。又鄧玄挺為此官不稱職，甚為時談所鄙。常患消渴，選人因號為「鄧渴」，坐此遷澧川刺史，有能名。武太后重拜為天官侍郎，其弊愈甚。又以許子儒為之，子儒不以藻鑑為意，其補官悉委令史勾直，時曰平配。後崔玄暐為之，介然自守，絕於請謁，為執政者所忌，轉文昌左丞，選司令史乃設齋自慶，武太后聞之，復拜為天官侍郎。
郎中二人。漢魏以來，尚書屬或有侍郎，或有郎中，或曰尚書郎，或曰某曹郎，或則兩置，或為互名，雖稱號不同，其職一也，皆今郎中之任。山公啟事曰：「吏部郎主選舉，宜得能整風俗、理人倫者。」又曰：「吏部郎以碎事日夜相接，非但當正己而已，乃當能正人，不容穢雜也。」乃以議郎杜默為之。齊謝朓為吏部郎，上表三讓，說在歷代郎官篇。又王儉為吏部郎，專斷曹事。又陸慧曉字叔明，為吏部郎。吏部都令史歷政以來，咨執選事。慧曉任己獨行，未嘗與語。帝遣左右以事誚問之，慧曉曰：「六十之年，不復能諮都令史為吏部郎也。」梁顧憲之字士思，為吏部郎。初，其祖覬之嘗為吏部，於庭植嘉樹，謂人曰：「吾為憲之種耳。」至是，憲之果為此官。然自過江，吏部郎不復典大選。又王亮字奉叔，為吏部郎，銓序著稱。及後為吏部尚書，拘資次而已，當代謂為不能。又任昉為吏部郎，參掌大選，居職不稱，轉御史中丞。又職官錄曰：「梁吏部郎舊視中丞，遷侍中。」又陳吏部郎中秩六百石。後魏孝文帝欲創革舊制，選置百官，謂群臣曰：「為朕舉一吏部郎，給卿三日假。」尋曰：「朕已得之矣。」乃徵崔亮為之。亮字敬儒，自參選事，垂將二十年，廉慎明決。尚書曰：「非崔郎中，選事不辦。」又曰：韋瑒為吏部郎，性貪婪，鬻賣官吏，皆有定價。隋初，諸曹郎皆謂之侍郎。煬帝三年，置六司侍郎，後遂改諸曹侍郎但曰郎。其吏部郎改為選部郎。國初，復為選部郎中，武德二年，選部郎中鄭元毓以贓犯處極刑是也。五年，改為吏部郎中。龍朔二年，改為司列大夫，咸亨元年復舊。掌選補流外官，謂之小銓，並掌文官名簿、朝集、祿賜、假使並文官告身，分判曹事。員外郎二人。隋開皇六年，置吏部員外郎一人。煬帝三年，改為選部承務郎。武德三年復舊。加置一人，一員判廢置，一員判南曹，起於總章二年，司列少常伯李敬玄奏置。未置以前，銓中自勘責。故事，兩員轉廳，至建中元年，侍郎邵說奏，各挾闕替。南曹郎王鋗以後，遂不轉廳。貞元十一年閏八月，侍郎杜黃裳奏請准舊例轉廳。初，武太后載初元年，又加一員，聖曆二年八月省。開元十二年四月，飭兵吏各專定兩人判南曹，尋卻一人判。貞元元年九月，又以兩人判，至十二年閏八月，又卻一員判。
司封郎中一人。左傳曰：晉文公「作執秩以正其官」。注云：「
執秩，主爵秩之官。」漢尚書有封爵之任，而無其官。故後漢書曰：「馮勤字偉伯，光武以為郎中，給事尚書，使典諸侯封事。勤量功次輕重，國土遠近，地勢豐薄，不相踰越，莫不厭伏焉。自是封爵之制，非勤不定。」晉尚書有左右主客曹。北齊河清中，改為主爵，置郎中一人，屬吏部，主封爵之事。隋初為主爵侍郎，煬帝改為主爵郎。武德初，為主爵郎中，龍朔二年，改為司封大夫，咸亨元年復舊。光宅元年，改為司封郎中，掌封爵、皇之枝族及諸親、內外命婦告身及道士、女冠等。天寶八載十一月，飭道士、女冠籍每十載一造，永為常式。至德二年十一月，飭道士、女冠等宜依前，屬司封曹。員外郎一人。隋文帝置。煬帝改為主爵承務郎。武德初，為主爵員外郎。其後，曹改而官不易。
司勳郎中一人。周禮夏官有司勳上士，掌六鄉賞地之法。歷代無聞。至後周。吏部有司勳上士一人，掌六勳之賞，以等其功，如古之主爵。隋文帝置司勳侍郎，煬帝改為司勳郎。永徽五年十二月四夜，司勳庫失火，甲歷並盡。龍朔二年，改為司勳大夫，咸亨初復故。掌校定勳績、論官賞勳、官告身等事。員外郎二人。隋文帝置，煬帝改為司勳承務郎。武德初，為司勳員外郎。
考功郎中一人。漢元帝時，京房作考功課吏之法，然其職不在尚書。至光武，改尚書三公曹，主歲書考課，課諸州郡。魏尚書有考功、定課二曹。宋元嘉三十年，又置功論郎，並其任也。例在吏部郎中篇。後魏考功郎掌考第、孝秀。北齊考功郎中亦掌考第及孝秀貢士。隋文帝置考功侍郎，煬帝改為考功郎。武德初復為考功郎中，龍朔二年，改考功為司績，咸亨初復舊。掌考察內外百官及功臣家傳、碑、頌、誄、諡等事。員外郎一人。隋文帝置，煬帝改為考功承務郎。武德初，復為考功員外郎。其後，曹改而官不易。武德舊令，考功郎中監試貢舉人，貞觀以來，乃以員外郎專掌貢舉省郎之殊美者。至開元二十四年，移貢舉於禮部，而考功員外郎分判事而已。
戶部尚書侍郎郎中、員外郎度支郎中、員外郎金部郎中、員外郎倉部郎中、員外郎
周禮地官，大司徒之職，掌建邦之土地之圖，與其人民之數。按今戶部之職與地官之任，雖亦頗同，若徵其承受，考其沿襲，則戶部合出於度支。度支，主計算之官也。算計之任，本出於周禮天官之司會雲。又太宰之屬有司會，以九貢之法致邦國之財用，以九賦之法令田野之財用，以九功之法令民職之財用，以九式之法均節邦之財用，掌國之官府郊野縣都之百物財用，凡在書契版圖者之貳，以逆群吏之治，而聽其會計。逆謂受而鉤考之，可知得失多少。漢置尚書郎四人，其一人主財帛委輸。至魏文帝，置度支尚書寺，專掌軍國支計。吳有戶部，吳孫休初即位，戶部尚書階下讀奏。而晉有度支，晉當陽侯杜元凱為度支尚書，內以利民，外以救邊，備物置用，以濟當時之益者五十餘條。又張華為度支尚書，量計運漕，決定廟算。皆主算也。宋齊度支尚書領度支、金部、倉部、起部四曹。梁亦有之。後魏度支亦掌支計。崔亮為度支尚書，經營費用，歲減億計。北齊度支統度支、掌計會，凡軍國損益、供糧廩等事。倉部、左戶、左戶，掌天下計帳、戶口。右戶、掌天下公私田宅租課。金部、庫部六曹。後周置大司徒卿一人，如周禮之制。其屬有民部中大夫二人，掌承司徒教，以籍帳之法，贊計人民之眾寡。隋初，有度支尚書，則並後周民部之職。漢成帝初置尚書，有民曹，主凡吏民上書，悉經此曹理之。後漢光武改民曹主繕修功作、鹽池苑囿。魏置左民尚書，晉惠帝又加置右民尚書。至於宋齊梁陳，皆有左民尚書。而後魏有左民、右民等尚書，多領工官，非今戶部之例。而梁陳兼掌戶籍，此則略同。自周隋有民部，始當今戶部之職。開皇三年，改度支為民部，統度支、民部、金部、倉部四曹，國家修隋志，謂之戶部，蓋以廟諱故也。煬帝時，韋沖為民部尚書。又武德二年，隋民部尚書蕭瑀為相府司錄。大唐永徽初，復改民部為戶部，廟諱故也。太宗在位，詔官號人名及公私文籍有「世」「民」兩字不相連者，並不諱。至高宗始諱之。顯慶元年，改戶部為度支。龍朔二年，改度支尚書為司元太常伯。咸亨元年，復為戶部尚書。初，戶部居禮部之後，武太后改置天地四時之官，以戶部為地官，由是遂居禮部前。神龍元年，復改地官為戶部，總判戶部、度支、金部、倉部事。
侍郎二人。蓋周官小司徒中大夫，頗同其任。後周依周官。今侍郎，則隋煬帝置民部侍郎。大唐因之，後改曰戶部。龍朔二年，改為司元少常伯。咸亨元年，復為戶部侍郎。他時曹名或改，而官號不易。舊制一員，長安四年加一員，神龍元年減，二年復加。
郎中二人。漢尚書郎一人主戶口、墾田。吳時張溫為尚書戶曹郎。魏有民曹郎。晉分為左、右民曹。宋齊以下，或為左民，或為左戶。後魏有戶部郎。北齊有左、右民曹，例在戶部郎中篇。隋初為戶部侍郎，煬帝除「侍」字，隋末改為民部郎。武德初，為民部郎中。龍朔二年，改郎中為大夫，咸亨元年復舊。他時曹名或改，而官號不易。掌戶口、籍帳、賦役、孝義、優復、蠲免、婚姻、繼嗣、百官、眾庶、園宅、口分、永業等。建中三年正月，戶部侍郎判度支杜佑奏：「天寶以前，戶部事繁，所以郎中、員外各二人判署。自兵興以後，戶部事簡，度支事繁，唯郎中員外各一人。請回輟郎中、員外各一人，分判度支案，待天下兵革已息，卻歸本曹。」奉飭依。員外郎二人。隋文帝置，煬帝改為承務郎。武德三年，復為員外郎。
度支郎中一人。漢初，張蒼善算，以列侯主計，居相府，領郡國上計者，謂之計相，殆今度支之任。魏尚書有度支，歷代度支具尚書中。隋初為度支侍郎，煬帝除「侍」字，武德加「中」字。龍朔二年，改度支為司度，咸亨元年復舊。掌支使國用。開元二十四年三月，戶部尚書同中書門下三品李林甫奏：「租庸、丁防、和糴、雜支、春綵、稅草諸色旨符，承前每年一造，據州府及諸司計，紙當五十萬張，仍差百司鈔寫，事甚勞煩。條目既多，詳檢難過，緣無定額，支稅不常，亦因此涉情，兼長姦偽。臣今與採訪使及朝集使商量，有不穩便於人、非當土所出者，隨意沿革，務從允便，即人知定準，政有常文，編成五卷，以為長行旨符。省事司每年但據應支物數，進書頒行，每州不過一兩紙，仍附驛送。」飭依。至德以後，戎事費多。二年十二月，呂諲為兵部侍郎平章事，充勾當度支使。上元元年五月，劉晏為戶部侍郎、勾當度支使。元年建子月，元載為戶部侍郎、勾當度支使。寶應元年正月，劉晏為戶部侍郎、勾當度支使。貞元二年十二月，韓滉以宰相加度支使。五年二月，竇參為中書侍郎平章事、度支使。自後雖無，亦有他官判，或雲「權判」亦云「專判」。員外郎一人。改置與戶部員外郎同。
金部郎中一人。周官有職金，掌金玉、錫石、丹青之戒令。魏尚書有金部郎，其後歷代多有之。北齊金部主才量尺度、內外諸庫藏文帳。隋盧昌衡字子均，祖孝徵薦為尚書金部郎，每謂人曰：「吾用盧子均為尚書郎，自謂無愧幽明矣。」隋初為金部侍郎，煬帝除「侍」字。武德中，加「中」字。龍朔二年，改金部為司珍，咸亨初復舊。天寶中改為司金，至德初復舊。掌庫藏金寶貨物，權衡度量等事。自開元二年置鑄錢使，皆以他官為之。員外郎一人。改置與戶部員外郎同。
倉部郎中一人。周官有倉人，主藏九穀。又有廩人，主藏九穀之數，賙賜稍食。魏尚書有倉部郎，後魏有太倉尚書，亦其任也。故後魏書曰：「李訢為太倉尚書，攝南部事，令千里之外，戶別轉運，詣倉輸之，所在委積，延停歲月，大為困弊。」歷代多有倉部曹，皆掌倉廩之事。後周有地官屬司倉下大夫。隋初為倉部侍郎，煬帝除「侍」字。武德中，加「中」字。龍朔二年，改倉部為司庾，咸亨初復舊。天寶中，改為司儲，至德初復舊。掌諸倉廩之事。開元二十六年以後置出納使，皆以他官為之。訢音許斤切。員外郎一人。改置與戶部員外郎同。
禮部尚書侍郎郎中、員外郎祠部郎中、員外郎膳部郎中、員外郎主客郎中、員外郎
唐虞之時，秩宗典三禮。周禮春官，大宗伯掌建邦之天神、人鬼、地祇之禮。後漢尚書吏曹兼掌齋祀，亦其職也。魏尚書有祠部曹。及晉江左，有祠部尚書，掌廟祧之禮。嵇含臺中宴會詩，其祠部云：「仰承宗廟懷祗虔。」常與右僕射通職，不常置，以右僕射攝之。歷代皆與右僕射通職。宋祠部尚書領祠部、儀曹二曹。齊梁陳皆有祠部尚書。後魏為儀曹尚書。北齊祠部尚書統祠部、掌祠部、醫藥、死喪、贈賻。主客、虞曹、屯田、起部五曹。又有儀曹，主吉凶禮制，屬殿中尚書。後周置春官卿，又有禮部，而不言職事。後改禮部為宗伯。又春官之屬有典命，掌內外九族之差及玉器衣服之令，沙門道士之法。後改典命為大司禮，俄改大司禮復為禮部，謂之禮部大夫。後周盧愷為禮部大夫，充聘陳使。至隋，置禮部尚書，統禮部、祠部、主客、膳部四曹，蓋因後周禮部之名，兼前代祠部、儀曹之職。大唐龍朔二年，改禮部尚書為司禮太常伯，咸亨元年復舊。光宅元年，改禮部為春官，神龍元年復舊。總判祠部、禮部、膳部、主客事。
侍郎一人。周官春官小宗伯中大夫，頗同今任。後周依周官。今侍郎則隋煬帝置。大唐因之。龍朔二年改為司禮少常伯，咸亨元年復舊。他時曹名或改，而官號不易。掌策試、貢舉及齋郎、弘、崇、國子生等事。舊制考功員外郎掌貢舉。開元二十三年，考功員外郎李昂為進士李權所詆，朝議以考功位輕，不足以臨多士。至二十四年，遂以禮部侍郎掌焉。開元、天寶之中，昇平既久，群士務進，天下髦彥，由其取捨，故勢傾當時，資與吏部侍郎等同。
郎中一人。周官春官肆師下大夫，亦頗同今任。魏尚書有儀曹郎，掌吉凶禮制。歷代多有，例在吏部篇。宋、齊儀曹屬祠部。梁書曰：「武帝謂徐勉云：『今帝業初構，須一人有學藝、解朝儀者，為尚書儀曹郎。』勉曰：『孔休源識具清通，詳練故事，自晉宋起居注，略誦上口。』遂拜為儀曹郎。」後周依周官。隋初為禮部侍郎，煬帝除「侍」字，又改為儀曹郎。武德初，改為禮部郎中。龍朔二年，改為司禮大夫，咸亨初復舊。其後曹改而官不易。掌禮樂、學校、儀式、制度、衣冠、符印、表疏、冊命、祥瑞、鋪設、喪葬，贈賻及宮人等。員外郎一人。周禮肆師上士，後周依焉。至隋文帝，置禮部員外郎，煬帝改為儀曹承務郎。武德三年復舊。其後曹改而官不易。
祠部郎中一人。魏尚書有祠部郎，歷代皆有。主禮制。後魏裴修為中大夫，兼祠部曹。祠部曹主禮樂，每有疑議，修斟酌故實，咸有條貫。後周有典祠中大夫，隋初為侍郎，煬帝除「侍」字。武德中，加「中」字。龍朔二年，改為司禋大夫，咸亨元年復舊。延載元年五月制，天下僧尼隸祠部，不須屬司賓。開元十年正月，制僧尼隸祠部。十一年，改祠部為職祠。至德初復舊。掌祠祀、天文、漏刻、國忌、廟諱、卜祝、醫藥等及僧尼簿籍。自天寶六載及至德三年，常置祠祭使，以他官為之。員外郎一人。改置與戶部員外郎同。
膳部郎中一人。膳部於周官即膳夫、凌人二職也。晉尚書有左士、右士曹。後魏都官尚書管左士郎。北齊改左士為膳部郎，掌侍官百司禮食餚饌，屬都官尚書。後周有膳部大夫一人，亦掌飲食，屬大冢宰。隋膳部屬祠部，初置侍郎，煬帝除「侍」字。武德中，加「中」字。龍朔二年，改為司膳大夫，咸亨初復舊。天寶十一年，又改膳部為司膳，至德初復舊。掌飲膳，藏冰及食料。員外郎一人。改置與戶部員外郎同。
主客郎中一人。漢成帝初置尚書，有客曹，主外國夷狄。後光武分改為南主客、北主客二曹。至魏，亦為南主客。至晉氏，分為左右南北四主客，或單為客曹。宋齊梁陳單有主客。後魏吏部管南主客，祠部管左主客。北齊改左主客為主爵，南主客為主客。隋初為侍郎，煬帝除「侍」字，尋又改為司藩郎。武德初改為主客郎中。龍朔二年，又改主客為司藩，咸亨元年復舊。掌二王後及諸藩朝聘。員外郎一人。改置與戶部員外郎同。
兵部尚書侍郎郎中、員外郎職方郎中、員外郎駕部郎中、員外郎庫部郎中、員外郎
周禮夏官，大司馬之職，掌以九伐之法正邦國，制軍詰禁，以糾邦國。領校人、牧師、職方、司兵之屬，即今兵部之任也。魏置五兵尚書，周官有司兵，掌五兵、五盾，各辨其物與其等，以待軍事。五兵之名，當出於此。鄭司農云：「五兵者，戈、殳、戟、酋矛、夷矛也。」五兵謂中兵、外兵、騎兵、別兵、都兵也。晉初無，太康中乃有五兵尚書，而又分中兵、外兵各為左右。按晉雖分中兵、外兵為左右，與舊五兵為七曹，然尚書唯置五兵而已，無七兵尚書之名。至後魏始有七兵尚書耳。今諸家著述或謂晉太康中置七兵尚書，誤矣。宋五兵尚書唯領中兵、外兵二曹，餘則無矣。齊梁陳皆有之，後魏為七兵尚書。北齊為五兵，統左中兵、掌諸都督告身、諸宿衛官。右中兵、掌畿內丁帳事、諸兵力士。左外兵、掌河南及潼關以東諸州丁帳及發召諸兵。右外兵、掌河北及潼關以西諸州，所典與左外兵同。都兵掌鼓吹、太樂、部小兵等事。五曹。後周置大司馬，其屬又有兵部中大夫，小兵部下大夫，其職並缺。至隋乃有兵部尚書，統兵部、職方、駕部、庫部四曹，蓋因後周兵部之名，兼前代五兵之職。大唐龍朔二年，改兵部尚書為司戎太常伯，咸亨元年復舊。光宅元年，改為夏官，神龍元年復舊。天寶十一年，改為武部尚書。至德初復舊。掌武官選舉，總判兵部、職方、駕部、庫部事。其分領選舉，亦為三銓，制如吏部。尚書所掌，謂之尚書銓。侍郎所掌，其一為中銓，其一為西銓。各有印。
侍郎二人。隋煬帝置，大唐因之。龍朔二年，改為司戎少常伯，咸亨元年復舊。他時曹名或改，而官不易。舊制一員，總章元年加一員。掌署武職、武勳官、三衛及兵士以上簿書，朝集、祿賜、假告、使差、發配，親士帳內考覈，及給武職告身。
郎中一人。歷代兵部曹皆有郎，具尚書中。或單為郎，或置郎中，例在吏部郎中篇。隋初為兵部侍郎，煬帝除「侍」字，改為兵部曹郎。武德三年，改為兵部郎中。龍朔二年，改為司戎大夫，咸亨元年復舊。掌與侍郎同。員外郎二人。隋文帝置兵部員外郎，煬帝改為兵曹承務郎。武德三年復舊。其後曹改而官不易。
職方郎中一人。周禮夏官有職方氏，掌天下之圖，辨九州之國。歷代無聞。至後周，依周官。隋初有職方侍郎，煬帝除「侍」字。武德中，加「中」字。龍朔二年改為司城大夫，咸亨元年復舊。掌地圖、城隍、鎮戍、烽候，防人路程遠近，歸化首渠。員外郎一人。周官夏官職方上士，後周依周官。隋改置，與戶部員外郎同。
駕部郎中一人。周禮夏官之屬有輿司馬，又有校人，主馬之官，又有牧師，掌牧放，又有巾車，掌公車之政及王之五輅，此皆駕部之本也。魏晉尚書有駕部郎。宋時駕部屬左民尚書。齊亦有之。後魏與北齊並曰駕部郎中。後周有駕部中大夫，屬夏官。隋初為駕部侍郎，屬兵部。隋辛公義為駕部侍郎，勾檢馬牧，所獲十餘萬疋。文帝喜曰：「唯我公義，奉國竭忠。」煬帝除「侍」字。武德三年，加「中」字。龍朔二年，改為司輿大夫，咸亨初復舊。天寶中，改駕部為司駕，至德初復舊。掌輿輦、車乘、郵驛、廄牧，司牛馬驢騾，闌遺雜畜。開元十八年閏六月飭：「比來給傳使人，為無傳馬，事頗勞煩。自今以後，應乘傳者，宜給紙券。」二十三年十月飭：「新給都督、刺史並關三官州上佐，並給驛發遣。」二十八年六月飭：「有陸驛處，得置水驛。」自二十年以後，常置館驛使，以他官為之。員外郎一人。周官有輿上士，後周有小駕上士，蓋其任也。至隋，置與戶部同。
庫部郎中一人。周官有司甲，掌戈、盾、弓、矢之長，各辨其物，以待軍事。魏尚書有庫部郎，晉因之。宋庫部主兵仗。文帝宴，會有荒服外歸化人，帝問尚書庫部郎顧琛曰：「庫中仗有幾許？」琛詭對曰：「有十萬人仗。」舊武庫仗多祕不言，帝既問失言，及琛詭對，善之。歷代或有或缺。後魏、北齊庫部屬度支尚書，掌凡戎仗器用。後周有武藏中大夫。隋屬兵部。初為庫部侍郎，煬帝除「侍」字。武德中，加「中」字。龍朔二年，改為司庫大夫，咸亨初復舊。天寶十一年，又改庫部為司庫，至德初復舊。掌軍器、儀仗、鹵簿法式及乘輿等。員外郎一人。周官有司兵中士，後周有小武藏下大夫，隋改置與戶部同。
刑部尚書侍郎郎中、員外郎都官郎中、員外郎比部郎中、員外郎司門郎中、員外郎
唐虞之時，士官以正五刑。周禮秋官，大司寇掌邦之三典，以佐王刑邦國，蓋其任也。漢成帝時，尚書初置二千石曹，主郡國二千石；又置三公曹，主斷獄。後漢光武改三公曹主歲盡考課諸州郡政；二千石曹掌中都官水火、盜賊、詞訟、罪法，亦謂之賊曹，重於諸曹。華譚集尚書二曹論曰：「劉道真問薛令長在吳何作。答曰：『為吏部尚書。』問曰：『吳待吏部，何如餘曹？』答曰：『並通高選，吏部特一時之俊。』劉曰：『晉魏以來俱爾。獨謂漢氏重賊曹為是，吳晉重吏部為非。』薛君曰：『八座秩同班等，其選並清，宜同一揆。若人才或多或少，選例難精。如不得已，吏部職掌人物，人物難明，謂吳晉為得。而君何是古而非今？』劉難曰：『今吏部非為能刊虛名、舉沈樸者，故錄以成人，位處三署，聽曹探鄉，論而用之耳，無煩乎聰明。賊曹職典刑獄，刑獄難精，是以欲重之。』答曰：『今之賊曹，不能聽聲觀色以別真偽，縣不能斷讞之尚書也。夫在獄者率小人，在朝者率君子。小人易檢，君子難精。俱不得已，吏部宜重，賊曹宜輕也。』」魏青龍二年，置尚書都官郎，佐督軍事。晉復以三公尚書掌刑獄。宋三公、比部皆主法制，又置都官尚書，主軍事、刑獄，領都官、水部、庫部、功論四曹。齊梁陳並有都官尚書。後魏亦有都官尚書。北齊都官統都官、掌畿內非違得失。二千石、掌畿外得失。比部、水部、膳部五曹。又有三公曹，掌諸曹囚帳、斷罪、赦日建金雞等事，又掌五時讀時令。屬殿中尚書。後周有秋官大司寇卿，掌刑邦國；其屬官又有刑部中大夫，掌五刑之法。隋初有都官尚書，開皇三年，改都官為刑部尚書，統都官、刑部、比部、司門四曹，亦因後周之名。大唐因之。龍朔二年，改刑部尚書為司刑太常伯，咸亨元年復舊。武太后改刑部為秋官，神龍初復舊。天寶中改為憲部，至德初復舊。總判刑部、都官、比部、司門事。
侍郎一人。周官小司寇中大夫，蓋今任也。後周依周官。至隋，煬帝置刑部侍郎，大唐因之。龍朔二年改為司刑少常伯，咸亨元年復舊。他時曹名或改，而官號不易。掌律令，定刑名，案覆大理及諸州應奏之事。
郎中二人。周禮大司寇屬官有士師下大夫，蓋今任也。漢尚書有三公曹，後漢有二千石曹，魏有都官曹，皆掌刑法、獄訟之事。歷代沿革，具尚書中。或為侍郎，或置郎中，例在吏部郎中篇。後周有小刑部下大夫，屬秋官府。隋初置刑部侍郎，煬帝除「侍」字，又改為憲部郎。武德三年，改為刑部郎中。龍朔二年，改為司刑大夫，咸亨元年復舊，與侍郎同。員外郎二人。隋文帝置刑部員外郎，煬帝改為憲部承務郎。武德三年，改為刑部員外郎。其後曹改而官不易。
都官郎中一人。漢司隸校尉屬官有都官從事，掌中都官不法事。後漢又改尚書二千石曹掌中都官水火盜賊。魏青龍二年，始置尚書都官郎，佐督軍事。晉、宋尚書都官兼主刑獄。歷代事具尚書中，其官例在吏部郎中注。後周則曰司厲。隋初為都官侍郎，掌簿錄、配役、官私奴婢、良賤訴競、俘囚等事。煬帝除「侍」字，置員外二人。武德三年，加「中」字，減一人。龍朔二年，改為司僕大夫，咸亨元年復舊。掌簿斂、配役、官奴婢簿籍、良賤及部曲、客女、俘囚之事。員外郎一人。周官曰司厲下士，蓋並今任也。後周依焉。隋改置與戶部同。
比部郎中一人。魏尚書有比部曹，晉因之。宋時比部主法制。齊梁陳皆有比部曹。後魏亦然。北齊掌詔書、律令、勾檢等事。後周曰計部中大夫，蓋其任也。隋初為比部侍郎，煬帝除「侍」字。武德中，加「中」字。龍朔二年，改為司計大夫，咸亨元年復舊。天寶十一年，又改比部為司計，至德初復舊。掌內外諸司公廨及公私債負、徒役公程、贓物帳及勾用度物。員外郎一人。改置與戶部員外郎同。
司門郎中一人。周禮地官有司門下大夫，掌授管鍵啟閉。歷代多缺。至後周，依周官。隋初有司門侍郎，煬帝除「侍」字。武德三年，加「中」字。龍朔二年，改為司門大夫，咸亨元年復舊。掌門籍、關橋及道路、過所闌遺物事。員外郎一人。周官有司門上士，後周依焉。後改置與戶部同。
工部尚書侍郎郎中、員外郎屯田郎中、員外郎虞部郎中、員外郎水部郎中、員外郎
周禮，冬官其屬有考工，掌百工之事，曰「國有六職，百工是其一焉」。漢成帝初置尚書，有民曹，主凡吏民上書。後漢光武改民曹主繕修功作、鹽池、園苑。魏置左民尚書，亦領其職。晉宋以來，有起部尚書而不常置，每營宗廟宮室則權置之，事畢則省，以其事分屬都官、左民二尚書。北齊起部亦掌工造，屬祠部尚書。後周有冬官大司空卿，掌五材九範之法；其屬工部中大夫二人，承司之事，掌百工之籍，而理其禁令。至隋乃有工部尚書，統工部、屯田二曹，蓋因後周工部之名，兼前代起部之職。大唐龍朔二年，改工部尚書為司平太常伯，咸亨元年復舊。武太后改工部為冬官，神龍初復舊。總判工部、屯田、虞部、水部事。
侍郎一人。隋煬帝改置工部侍郎，大唐因之。龍朔二年，改為司平少常伯，咸亨元年復舊。他時曹名或改，而官不易。掌興造、工匠、諸公廨屋宇、五行並紙筆墨等事。
郎中一人。晉尚書有起部曹。歷代皆有，具尚書中。隋初為工部侍郎，煬帝除「侍」字，又改為起部郎。武德三年，改為工部郎中。龍朔二年改為司平大夫，咸亨元年復舊。其後曹名改而官不易。所掌與侍郎同。員外郎一人。隋文帝置工部員外郎，煬帝改為起部承務郎。武德三年，復為工部員外郎。其後曹改而官不易。
屯田郎中一人。漢成帝置尚書郎四人，其一人掌戶口、墾田，蓋尚書屯田郎之始也。至魏，尚書有農部郎，又其職也。至晉始有屯田尚書。及太康中，謂之田曹，後復為屯田。江左及宋齊則左民郎中兼知屯田事，梁陳則曰侍郎，後魏、北齊並為屯田郎。隋初為屯田侍郎，兼以掌儀武之事，故隋書曰：「柳彧為屯田侍郎。時制三品以上，門皆列戟，左僕射高熲子弘德，封應國公，申牒請戟。彧判曰：『僕射之子，更不異居。父之戟槊，已列門外。尊有厭卑之義，子有避父之禮，豈有外門既設，內閤又施。』事竟不行。熲聞而歎服。」煬帝除「侍」字。武德三年，加「中」字。龍朔二年，改為司田大夫，咸亨元年復舊。掌屯田、官田、諸司公廨、官人職分、賜田及官園宅等事。員外郎一人。改置與戶部員外郎同。
虞部郎中一人。虞部，蓋古虞人之遺職。至魏，尚書有虞曹郎中，晉因之。梁、陳曰侍郎。後魏、北齊虞曹掌地圖、山川、近遠園囿、田獵、雜味等，並屬虞部尚書。後周有虞部下大夫一人，掌山澤草木鳥獸而阜蕃之；又有小虞部，並屬大司馬。隋初為虞部侍郎，屬工部。煬帝除「侍」字。武德中，加「中」字。龍朔二年，改為司虞大夫，咸亨元年復舊。天寶十一年，又改虞部為司虞，至德初復舊。掌京城街巷種植、山澤、苑囿、草木、薪炭供須、田獵等事。員外郎一人。隋初置，與戶部員外郎同。龍朔以後，曹名改而官不易。
水部郎中一人。周禮夏官有司險，掌設國之五溝、五塗而達其道路，蓋其職也。魏尚書有水部郎。歷代或置或否。後魏、北齊有水部，屬都官尚書，亦掌舟船津梁之事。後周有司水大夫。隋初為水部侍郎，屬工部。煬帝除「侍」字。武德三年，加「中」字。龍朔二年，改為司川大夫，咸亨元年復舊。天寶中，改水部為司水，至德初復舊。掌川瀆、津濟、船艫、浮橋、渠堰、漁捕、運漕、水碾磑等事。員外郎一人。後周小司水上士。隋改置，與戶部員外郎同。龍朔二年以後，曹名改而官不易。
