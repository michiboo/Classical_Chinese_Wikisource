
通典卷第八十五
禮四十五沿革四十五凶禮七
喪制之三
既小斂斂髮服變小斂奠代哭附棺槨制大斂國君視大夫士喪之大斂大斂奠殯設熬附將葬筮宅卜日附啟殯朝廟
既小斂斂髮服變
周制，士喪將小斂，斬縗者以苴絰大鬲，下本在左，要絰小焉，散帶垂，長三尺。齊縗牡麻絰，右本在上，亦散帶垂。皆饌於東方。苴麻者其貌苴以為絰，服重者尚麤惡也。饌於東坫之南，苴絰為上。鬲音厄。婦人亦如之，饌於房中。既小斂，主人斂髮，袒；眾主人絻於東房。始死，將斬縗者笄纚，將齊縗者素冠。今至小斂變，又將初喪服。斂髮者，去笄纚而紒。眾主人絻者，齊縗將袒，以絻代冠。冠，服之尤尊，不加肉袒。絻之制，未聞，舊說以為絻博一寸，著之自額而卻交於項中，併其末覆紒，而前綴連之，如冠弁象。婦人髽於室。始死，婦人將斬縗者，去笄而纚。將齊縗者，骨笄而纚。今言髽者，亦去笄纚而紒也。齊縗以上至笄猶髽。髽之異於斂髮者，既去纚而以髮為大紒，如今婦人露紒其象也。檀弓曰：南宮縚之妻之姑之喪，夫子誨之髽曰『爾無從從爾』，太高也。『爾無扈扈爾』，太廣也。其用麻布，亦如著幓頭然。幓音繭。卒斂，主人袒，說髦，斂髮以麻；婦人髽，帶麻於房中。士既殯而說髦，此雲小斂，蓋諸侯之禮也。士既殯，與諸侯小斂，於死者俱三日也。婦人髽，帶麻於房中，則西房也。天子諸侯有左右房。既徹帷，男女奉屍夷於堂，降拜。主人即位，襲帶絰，踴。即位，阼階之下位也。有襲絰乃踴，尊卑相變也。斬縗斂髮以麻，為母斂髮以麻，絻而以布，母服輕，至絻可以布代麻也。為母又哭而絻也。齊縗惡笄以終喪。笄所以卷髮，帶所以持身。婦人質於喪，所以自卷持者，有除無變也。男子冠而婦人笄，男子絻而婦人髽，其義，為男子則絻，為婦人則髽。別男女也。
大唐之制，男子斂髮，布巾帕頭，女子斂髮而髽。餘如開元禮。
小斂奠代哭附○周大唐
周制，諸侯大夫士喪，將小斂，陳衣訖，陳饌於東堂下。諸侯少牢，上大夫特牲，下大夫、士特豚，皆有脯醢醴酒。尊用功布。實於簟，在饌東。功布，鍛濯灰理之布。設盆盥於饌東，有巾。為奠設盥也。喪事略，故無洗也。床笫夷衾饌於西坫或雲拈南。笫，簀也。夷衾，質殺之裁猶冒也。西方盥如東方。為舉者設盥也。如東方者，亦用盆、布巾，饌於西堂下。陳一鼎及素俎於寢門外，當東塾。素俎，喪事尚質。將小斂，辟奠不出室，未忍神遠之也。辟襲奠以辟斂。既斂則不出室，設序西南也，事畢而去之。無踴節。其哀未可節也。既斂，舉者盥，右執朼，左執俎，入，阼階前西面錯。舉者，盥出門舉鼎者。右人以右手執朼，左人以左手執俎，因其便也。乃朼載，載兩髀於兩端，兩肩亞，兩胉亞，脊肺在於中，皆覆，進柢，執而俟。乃朼，以朼次出牲體，右人也。載，受而載於俎，左人也。亞，次也。凡七體。皆覆，為塵也。柢，本也。進本者，未異於生也。骨有本末也。夏祝及執事盥，執醴先，酒脯醢俎從，升自阼階。丈夫踴。甸人徹鼎巾，待於阼階下。執事，諸執奠事者也。巾，功布也。執者不升，己不設也。奠於屍東，執醴酒北面西上。執醴酒者先升，尊也。立而俟後錯，要成也。祝受巾，巾之，由足降自西階，婦人踴。奠者由重南東，丈夫踴。巾之，為塵也。東，反其位也。賓出，主人拜送於門外。適寢門之外也。弔者襲裘，加武帶絰，與主人拾其劫反踴。始死，弔者朝服裼裘如吉時也。小斂則改襲而加武與帶絰矣。武，吉冠之卷也。加武者，明不改冠亦不絻也。賓出，徹帷。君與大夫之禮也。士卒斂即徹帷也。
大喪，挈壺氏懸壺以代哭者，皆以水火守之，分以日夜。代亦更也。禮，未大斂代哭。以水守壺者，為沃漏。以火守壺者，夜則視刻數。分以日夜者，異晝夜漏也。漏之箭晝夜共百刻，冬夏之閒，有長短焉。諸侯喪，虞人出木角，狄人出壺，雍人出鼎，司馬懸之，乃官代哭。代，更也。未殯，哭不絕聲，為其疲倦，既小斂，可以為漏刻分時而更哭也。木，給爨灶。角，以為水斗。壺，漏水之器也。冬漏以火爨鼎，沸而後沃之，此挈壺氏所掌。音九於反。大夫，官代哭，不懸壺，下君也。士，代哭不以官。自以親疏哭也。孝子始有親喪，悲哀憔悴，禮防其以死傷生，使之更哭，不絕聲而已。人君以官尊卑，士賤以親疏為之。三日之後，哭無時。宵為燎，堂上下皆有燭。哭屍於堂上，主人在東方，由外來者在西方，諸婦南面。由外來，謂奔喪者也。無奔喪者，婦人猶東面耳。婦人迎客送客不下堂。下堂不哭。男子出寢門見人，不哭。婦人所有事，自堂及房。男子所有事，自堂及門。非其事處而哭，猶野哭也。出門見人，謂迎賓也。其無女主，則男主拜女賓於寢門內。其無男主，則女主拜男賓於阼階下。子幼則以縗抱之，人為之拜。
大唐元陵儀註：「尚食奉饌入，列於殿東。太常博士引司徒省饌，省訖，奉饌升設於大行東。齋郎取爵於篚，受酒爵，跪奠，興。嗣皇帝以下哭踴如初。諸行事者應退者降退，奉禮郎稱止，謁者引諸王還內省。禮使奏嗣皇帝哭止，近侍扶引退便次。內外侍臨者，代哭不絕聲。百官退位如常式。」其百官以下儀，具開元禮。
棺槨制虞夏殷周大唐
有虞氏瓦棺。始不用薪也。有虞氏尚陶。
夏后氏堲周。火熟曰堲，燒土冶以周於棺也。或謂之土周。
殷人棺槨。槨，大也，以木為之，言槨大於棺也。殷人尚梓。
周制，天子之棺四重，水兕革棺被之，其厚三寸，杝棺一，梓棺二。四者皆周。國君大棺八寸，屬六寸，椑四寸；上大夫大棺八寸，屬六寸；下大夫大棺六寸，屬四寸；士棺六寸。大棺，棺之在表者也。四者皆周，此以內說而出。然則大棺及屬用梓，椑用杝也。以是差之，上公革棺不被，三重也；諸侯無革棺，再重也；大夫無椑，一重也；士無屬，不重；庶人之棺四寸。夫子之宰於中都，制四寸之棺，五寸之槨。上大夫，謂列國之卿也。屬音燭。椑音步歷反。杝棺之杝，音移。君裏棺用朱綠，用雜金鐕；大夫裏棺用玄綠，用牛骨鐕；士不綠。鐕，所以椓著裏也。鐕音子南反。君蓋用漆，三衽三束；大夫蓋用漆，二衽二束；士蓋不用漆，二衽二束。用漆者，塗合牝牡之中也。衽，小要也。天子柏槨，以端，長六尺，諸侯松槨，大夫柏槨，士雜木槨。槨，周棺者也。尊者用大材，卑者用小材。天子、諸侯、卿、大夫、士、庶人六等，其槨長自六尺而下，其方自五寸而上，未聞其差所定也。抗木之厚，蓋與槨方齊。天子五重，上公四重，諸侯三重，大夫再重，士一重。虞人致百祀之木，可以為棺槨者，斬之。虞人，掌山澤之官也。百祀，畿內百縣之祀也。
大唐制，諸葬不得以石為棺槨及石室。其棺槨皆不得雕鏤彩畫、施戶牖欄檻，棺內又不得有金寶珠玉。
大斂周大唐
周制，諸侯、大夫、士喪將大斂，厥明，國君陳衣於庭百稱，北領西上。大斂於阼，以簟席，布絞，縮者三，橫者五，布紟二衾。絞紟如朝服，絞一幅為三，不辟；紟五幅，無紞。二衾者，或覆或薦之也。如朝服者，謂布精麤如朝服十五升。子一人弁絰即位於序端。卿大夫即位於堂廉楹西，北面東上。父兄堂下北面。夫人、命婦屍西，東面。外宗房中南面。小臣鋪席，商祝鋪絞紟衾衣。士盥於盤上，士舉遷屍於斂上。卒斂，宰告，子馮之踴。夫人東面亦如之。子弁絰者，未成服也。弁如爵弁而素。大夫之喪，子亦如之。大夫陳衣於序東五十稱，西領南上。君無襚。大夫士畢主人之祭服。親戚之衣受之，不以即陳。無襚者，不陳，不以斂。斂用蒲蓆。士陳衣於房，南領西上，綪，絞紟衾二。君襚、祭服、散衣、庶襚，凡三十稱。紟不在算，不必盡用。紟，單被也。衾二者，始死斂衾，今又復制也。小斂衣數自天子達，大斂則異。棺入，主人不哭。升棺用軸，蓋在下。軸，輁軸也。輁狀如床，軸其輪，挽而行也。輁音拱。帷堂。婦人屍西，東面。主人及親者升自西階，出於足，西面袒。袒，大斂變也。不言髽絻斂髮，小斂以來自若也。士盥位如初。亦既盥並立於西階下。布席如初。亦下莞上簟，鋪於阼階上，於楹閒為少南。商祝布絞紟衾衣，美者在外，君襚不倒。至此乃用君襚，主人先自盡也。士舉遷屍於服上，復位。主人踴無算。卒斂，徹帷，主人馮如初，主婦亦如之。主人奉屍斂於棺，踴如初，乃蓋。棺在肂中斂屍焉，所謂殯也。檀弓曰：「殯於客位。」主人降拜。
大唐元陵儀註：「其日大斂前三刻，侍中版奏『請中嚴』，內外皆哭。御府先設大斂床於大行皇帝西，南首，枕席幃帳如初。所司先陳大斂之衣百二十稱，及絞紟衾，並六玉於殿兩楹之東席上，南領西上。衣必朝祭及五時正服。前二刻，開宮殿諸門，諸衛各勒所部，陳設如常儀。設皇帝位於殿東閒，西向。前一刻，引諸王以下就位：皇弟於皇帝位東稍北，西向南上；皇子於皇弟之東，亦南上；皇叔在皇帝位北稍西，南向西上；皇叔祖次皇叔之東；皇從父兄弟在皇子北稍東，南上；諸公主、長公主、大長公主以下，並於西閒北牖下，西上。通事舍人引百僚並入，依班序立。侍中版奏『外辦』，內高品扶皇帝就位，立定。典儀曰『再拜』，禮儀使奏請再拜，皇帝哭踴再拜，在位者皆哭踴再拜，十五舉聲。禮儀使奏請止哭，內外皆止哭。內高品扶皇帝就次，諸王公主以下百僚各就次。中官內官掌事者皆盥訖，升斂，如小斂次加衣畢，乃以組連珪、璋、璧、琮、琥、璜六玉而加焉。所司以梓宮龍輴紼等入陳於殿西階下。至時司空引梓宮升自西階，置於大行皇帝西，南首。加七星版於梓宮內，其合施於版下者，並先置之，乃加席褥於版上。以黃帛裹施仰甍，畫日月星辰龍龜之屬，施於蓋。陳衣及六玉斂訖，中官掌事者奉大行皇帝即梓宮內。所由先以白素版書應入梓宮內，一物以上稱名進入梓宮，然後加蓋。事畢，覆以夷衾。」百官儀制具開元禮。
國君視大夫士喪之大斂周
周制，王弔，喪祝則與巫前。巫祝前王。大夫之喪，將大斂，既鋪絞紟衾衣，君至，主人迎，先入門右。巫止於門外，君釋菜，祝先入，升堂，君即位於序端。卿大夫即位於堂廉楹西，北面東上。主人房外南面，主婦屍西東面。遷屍，卒斂，宰告，主人降，北面於堂下。君撫之，主人拜，稽顙。君降，升主人馮之，命主婦馮之。先入門右者，入門而右也。巫止者，君行必與巫俱，巫主辟凶邪也。釋菜，禮門神也。必禮門神者，禮，君非問疾弔喪，不入諸臣之家也。主人房外南面，大夫之子尊，得升視斂也。
士喪，將大斂，君若有賜焉則視斂。既布衣，君至矣，賜，恩惠也。君視大斂，皮弁服襲裘。主人成服之後往，則錫縗也。主人出迎於門外，見馬首不哭，還入門右，北面及眾主人袒。不哭，厭於君不敢伸其私恩也。巫止於廟門外，祝代之，小臣二人執戈先，二人後，巫，掌招弭以除疾病。周禮，小臣掌正君之法儀者也。春官：男巫，王弔則與祝前。檀弓曰：君臨臣喪，以巫祝桃茢執戈，惡之，所以異生。皆天子之禮。諸侯臨臣之喪，則使祝代巫，執茢居前，下天子也。小臣，君行則先後，君升則夾阼階北面。凡宮有鬼神曰廟。君釋菜，入門，主人避。君升自阼階，西向祝負墉南面，主人中庭。祝南面，房戶東，向君也。牆謂之墉。主人中庭，進益北。君哭；主人哭，拜稽顙，成踴，出。出者，不敢必君之卒斂事也。君命反行事，主人復位。大斂事也。君升主人，主人西楹東，北面。命主人使之升。升公卿大夫，繼主人，東上。乃斂。公，大國之孤四命也。卒，公卿大夫逆降，復位。主人降，出。逆降者，後升者先降也。位如朝夕哭弔位。君反主人，主人中庭。君坐撫，當心。主人拜稽顙，成踴，出。撫，按也。凡馮屍，興必踴也。君反之，復初位。眾主人避於東壁，南面。以君將降也。南面，則當坫之東。君降，西向，命主人馮屍。主人升自西階，由足西面馮屍，不當君所，踴。主婦東面馮亦如之。君必降者，欲孝子盡其情也。奉屍斂於棺，乃蓋。主人降，出。君反之。入門左，視塗，肂在西階上，入門左，由便趨疾，不敢久留君也。肂音以二反，埋棺之坎也。君升即位，眾主人復位。卒塗，主人出，君命之反奠，入門右，亦復中庭位也。乃奠，升自西階，以君在阼。卒奠，主人出，哭者止。以君將出，不敢讙囂。君出門，廟中哭，主人不哭，貳車畢乘，主人哭拜送。貳車，副車也。其數各視其命之等。君出，使異姓之士乘之在後。君弔蓋乘象輅。襲，入即位。眾主人襲，拜大夫之後至者，成踴。後至，布衣而後來也。賓出，拜送。自賓出以下，如君不在之儀。
大斂奠周大唐
周制，大喪，豆人供其薦羞。士喪，將大斂，陳奠事，設棜於東堂下，南順，齊於坫，饌於其上：兩瓦甒，其實醴酒，酒在南；篚在東，南順，實用觶四，木柶二，素杓二。毼豆兩，其實葵葅芋蠃醢。兩籩，無縢布巾，其實栗，不擇，脯四脡。棜，今之轝也。毼，白也。縢，緣也。詩曰「竹閟緄縢」。布巾，籩巾也。籩豆具而有巾，盛之也。棜音於據反。毼音苦八反。奠席在饌北，斂席在其東。大斂奠而有席，彌神之也。小斂奠無巾，中大斂奠有巾，已是神之，又有席，是彌神也。陳三鼎於門外，北上。豚合升，魚鱄鮒九，臘左胖，髀不升。其他皆如初。合升，合左右胖升於鼎也。其他皆如初，謂豚體及朼俎之陳，如小斂時。燭俟於饌東。祝、徹盥於門外，入，升自阼階，丈夫踴。祝徹，祝與有司當徹小斂奠也。小斂設盥於饌東，有巾。大斂設盥於門外，彌有威儀。祝徹巾，授執事者以待。授執巾者於屍東，使先待於阼階下也，為大斂奠又將巾之。祝還徹醴。徹饌降自西階，婦人踴。設於序西南，當西榮，如設於堂。為求神於庭，孝子不忍使其親須臾無所憑依。堂謂屍東。凡奠設序西南者，畢事而去之。既殯，乃奠，燭升自阼階，祝執巾，席從，設於奧，東面。執燭者先升堂照室也。自是不復奠於屍。祝執巾與執席者從入，為安神位也。凡室中西南隅謂之奧。執燭南面，巾委於席右。祝反降，及執事執饌。東方之饌。士盥，舉鼎入，西面北上，如初。載魚，左首，進鬐，三列。臘進柢。如初，如小斂舉鼎、執朼俎、扃鼏、朼載之儀。魚左首，設而首在南。鬐，脊也。左首進鬐，亦未異於生也。凡未異於生者，不致死也。祝執醴如初，酒豆籩俎從，升自阼階，丈夫踴，甸人徹鼎。如初，祝先升。奠由楹內入於室。既錯者出立於戶西，西上。巾奠。執燭者滅燭，出，降自阼階。巾奠而室事已。祝闔戶，降自西階，婦人踴。奠者由重南東，丈夫踴。為神憑依之也。賓出，婦人踴，主人拜送於門外。入，及兄弟北面哭殯。兄弟出，主人拜送於門外。小功以下，至此可以歸。異門大功亦存焉。異門，別居。眾主人出門，哭止，皆西面於東方，闔門，主人揖就次。次謂斬縗倚廬，齊縗堊室，大功有帷帳，小功緦麻有床笫可也。既殯，主人說髦。兒生三月，翦髮為鬌，男角女羈，不則男左女右，長大猶為飾存之，謂之髦，所以順父母，幼小之心也。至此屍柩不見，喪無飾，可去鬌，音丁果反。
說曰：凡喪，大斂於阼，即遷屍於棺而殯。殯訖，乃於室中設大斂奠。天子諸侯之喪，斬縗者奠；大夫，齊縗者奠；士，朋友奠。主人不親奠，以孝子悲哀思慕，不暇執事也。牲牢如小斂之奠，布席而未有幾。人君禮尊則有幾。按周成王乙丑崩，癸酉，牖閒南向，西序東向，東序西向，皆仍幾，即殯前已有幾之文也。而諸侯雖無文，當與天子同。大夫士葬前，下室無幾，降於人君也。司几筵云：『凡喪事，設葦席，右素幾。其槨席用萑黼純，諸侯則紛純。每敦一幾。喪事，謂凡奠也。萑如葦而細者也。敦，覆也。棺在殯則槨敦，既窆則加見，皆謂覆之。周禮雖合葬，及同時在殯，皆異幾體，實不同也。祭於廟同幾，精氣合。萑音丸。敦，徒報反。凡凶事仍幾。」仍，因也。凶事謂凡奠，幾朝夕相因，喪禮略也。奠以素器，以生者有哀素之心也。哀素，哀痛無飾也。凡物無飾曰素。唯祭祀之禮，主人自盡焉爾，豈知神之所饗，亦以主人有齊敬之心也。哀則以素，敬則以飾，禮由人心而已。
大唐元陵儀註：「皇帝至位哭，內外皆就位哭。太祝酌酒進授，皇帝執爵進奠於饌前，少退。禮儀使奏請止哭，內外皆止哭。太祝跪讀文曰：『維某年月日，子哀子嗣皇帝臣某，敢昭告於考大行皇帝，日月遄速，奄及大斂，攀號擗踴，五內屠裂。謹以一元大武，柔毛剛鬣，明粢薌合，薌萁嘉蔬，嘉薦醴齊，尚饗。』其後祝文，大約準此。讀訖，皇帝再拜哭踴，在位者皆再拜哭踴，十五舉聲，禮儀使奏止哭，左右高品扶皇帝還次，諸王公主以下各還次，百僚序出。」其百官儀制，具開元禮。
殯設熬附○夏商周大唐
夏后氏殯於東階之上。
殷人殯於兩楹之閒。
周制，殯於西階之上。天子柏槨以端，方尺，長六尺，題湊四注，題湊，謂頭相湊聚也。合上如屋，盡塗之。君殯用輴，欑至於上，畢塗屋。大夫殯以幬，欑置於西序，塗不暨於棺。士殯見衽，塗上，帷之。欑猶菆也。屋，殯上如屋覆者也。幬，覆也。暨，及也。諸侯輴不畫龍，欑不題湊象槨，其他如之。大夫之殯，廢輴，置棺西牆下，就牆欑其三面，塗之。不及棺者，言欑中狹小，纔取容棺。然則天子諸侯差寬大矣。士不欑，掘地下棺，見棺蓋合縫小要耳。帷之，鬼神尚幽闇。士達於天子皆然。太祝設熬。熬者，煎穀也。棺既蓋，設於其旁，所以惑蚍蜉，使不至棺也。君四種八筐，大夫三種六筐，士二種四筐，加魚臘焉。大夫三種，加以粱。君四種，加以稻。四筐則手足皆一，其餘設於左右也。士熬黍稷，各二筐，有魚臘。乃塗。以木覆棺上而塗之，為火備也。卒塗，幕人張帟，王三重，諸侯再重，孤卿大夫不重。張帟，柩上承塵也。祝取銘置於肂，主人復位踴，襲。燭俟於饌東，饌，東方之饌。有燭者，堂雖明，室猶暗。火在地曰燎，執之曰燭。乃奠。
大唐元陵儀註：「既大斂，內所由執龍輴右左綍，引梓宮就西閒。將監引所由並柏墼等升自西階。所由設熬黍稷，盛以八筐，加魚臘等，於龍輴側南北各一筐，東西各三筐。設訖，於西面壘之。先以繡黼覆梓宮，又張帟三重，更以柏木，方尺，長六尺，題湊為四阿屋，以白泥四面塗之。欑事訖，所司設靈幄於欑宮東，東向，施几案服御如常儀。侍臣捧縗裳冠絰杖，盛以箱，就次進，皇帝服訖，諸王公主以下及百僚亦各服其服。光祿卿率齋郎捧饌入，禮儀使引升，陳設訖，禮儀使就位，奉引皇帝至位哭，內外皆就位哭。」其百官以下儀，如開元禮。
將葬筮宅卜日附○周大唐
周制，大喪，小宗伯卜葬兆。
士喪將葬，筮宅，冢人營之。宅，葬居也。冢人，有司掌墓地兆域者。營，度也。既夕篇記云：「冢人物土。」鄭玄注曰：「物，相也，相地可葬乃營之。」掘四隅，外其壤；掘中，南其壤。為葬將北首故也。既朝哭，主人皆往兆南，北面免絰。免絰者，求吉，不敢純凶也。命筮者在主人之右。命尊者，宜從右出也。少儀篇曰「詔辭自右」也。筮者東面抽上韇，兼執之，南面受命。韇，盛筮之器，兼與筴執之。命曰：「哀子某為其父某甫筮宅，度茲幽宅兆階，無有後艱？」某甫，且字也，若言山甫、孔甫矣。宅，居也。度，謀也。茲，此也。階，始也。言為其父筮葬居，今謀此為幽冥居兆域之始，得無後將有艱難乎？艱難，謂有非常若崩壞也。右還，北面，指中封而筮。中封，中央壤也。卒筮，告於命筮者與主人，占之曰從。從猶吉也。主人絰，哭，不踴。若不從，筮擇如初儀。更擇地而筮之。歸，殯前北面哭，不踴。易位而哭，明非常也。既備器用，明器之屬。卜日：既朝哭，皆復外位。卜人先奠龜於西塾上。族長蒞卜，及宗人吉服立於門西，東面南上。占者三人在其南。族長，有司掌族人親疏者。蒞，臨也。吉服，服玄端。占者三人，掌玉兆、瓦兆、原兆。在塾西者，南面東上也。杜子春云：「玉兆，帝顓頊之兆。瓦兆，帝堯之兆。原兆，有周之兆也。」闔門東扇，主婦立於其內。席於闑西閾外。為卜者席。宗人告事具，主人北面免絰，左擁之。蒞卜即位於門東，西面。蒞卜，族長也。更西面，當代主人命卜也。卜人抱龜燋，宗人受命，受蒞卜命。命曰：「哀子某，來日某卜葬其父某甫，考降，無有近悔？」考，登也。降，下也。言卜此日葬，魂神上下，得無近於咎悔乎？許諾，卜人坐，作龜，興。作，灼也。興，起以出兆也。宗人受龜，告於蒞卜與主人，占曰某日從。告於主婦，主婦哭。使人告於眾賓。眾賓，僚友不來者也。宗人告事畢，主人絰，入哭如筮宅。賓出，拜送。若不從，卜擇如初儀。
大夫卜宅與葬日，有司麻衣布縗，布帶，因喪屨，緇布冠，不蕤。占者皮弁。有司，卜人也。麻衣，白布深衣，而著縗焉，及布帶、緇布冠，此服非純吉，亦非純凶也。皮弁，則純吉之尤也。占者尊於有司，卜求吉，其服彌吉。如筮，則史練冠長衣以筮。占者朝服。筮者，筮宅，謂下大夫若士也。筮史，筮人也。長衣，深衣之緣以素者也。長衣練冠，純凶服也。朝服，純吉服也。大夫士日朝服以朝。
大唐元陵儀註：「既定陵地，擇地，使就其所卜筮之。將卜，使者吉服。掌事者先設使以下次於陵地東南。使者至陵地，待於次。太常卿卜，服祭服。祝及卜師、筮師，凡行事者皆吉服。掌事者布筮席於玄宮位南，北向西上。贊者引卜者及太祝立於筮席西南，東向南上。卜師立於太祝南，東面北上。贊者引使者詣卜筮席南十五步許，當玄宮位北向立；贊者立於使者之左，少南。俱北向立定。贊者少進，東面稱事具，退復位。卜者進立於使者東北，西面。卜師抱龜，筮師開韇出策，兼執之，執韇以擊策，進立於卜者前，東面南上。卜者命曰：『維某年月朔日，子哀子嗣皇帝某，謹遣某官某乙，奉為考大行皇帝度茲陵兆，無有後艱？』卜師筮師俱曰諾，遂述命，右旋就席北坐。命龜曰『假爾泰龜有常』，命筮曰『假爾泰筮有常』，遂卜筮，訖，興，各以龜筮東面占曰從，還本位。贊者進使者之左，東面稱禮畢。贊者遂引使者退立於東南隅，西面。若不從，又擇地卜筮如初儀。」其百官以下儀制，具開元禮。
啟殯朝廟殷周大唐
殷朝而殯於祖。
周朝而遂葬。朝謂喪朝廟也。喪祝及朝御柩。乃奠。朝謂將葬，朝於祖考之廟而後行，則喪祝為柩御。士喪，既夕哭，既，已也，謂出門哭止復外位時。請啟期，告於賓。將葬，當遷柩於祖。有司於此乃請啟肂之期於主人以告賓，賓宜知其時。夙興，設盥於禰廟門外，陳鼎皆如殯，東方之饌亦如之。皆三鼎。如殯，如大斂既殯之奠。夷床饌於階閒。夷之言屍也。朝正柩用此床也。記云：「夷床輁軸饌於西階東。」注云：「明階閒者，位近西也。夷床饌於祖廟，輁軸饌於殯宮。其二廟者於禰，亦饌輁軸。」如小斂奠。乃啟。祖尊禰卑。士事祖禰。上士異廟，下士共廟。二燭俟於殯門外。早闇，以為明也。丈夫髽，散帶垂，即位如初。為將啟變也。此互文以相見耳。髽，婦人之變。婦人不哭。將有事，止讙囂也。啟之昕，外內不哭也。商祝免袒，執功布入，升自西階，盡階不升堂，聲三，啟三，命哭。功布，灰理之布。執之以接神，為有所拂柩也。聲三，三有聲，存神也。啟三，三言啟，告神也。舊說以為：聲，噫歆興。燭入。炤徹與啟肂者。夏祝取銘置於重，啟肂遷之。踴無算。商祝拂柩用功布，幠用夷衾。拂，去塵也。幠，覆之，為其形露也。遷於祖用軸。遷，徙也。徙於祖，朝祖廟也。蓋象平生時，出必辭尊者。軸，輁軸也，狀如轉轔，刻兩頭為軹，輁狀如長床，穿桯前後，著金而關軸焉。大夫諸侯以上有四周，謂之輴。天子畫之以龍。桯音戈征反。重先，奠從，燭從，柩從，主人從。行之序也。主人從者，丈夫由右，婦人由左，以服之親疏為先後，各從其昭穆，男賓在前，女賓在後。記曰：「朝於禰，重止於門外之西，東面。」升自西階。柩也。猶用子道，不由阼階。奠俟於西階下，東面北上。俟正柩也。正柩於兩楹之閒，用夷床。兩楹閒象嚮戶牖，是時柩北首。主人從升，柩東西面。眾主人東即位。東方之位。婦人從升，東面。置重如初。如殯宮時也。記注云：「重不入者，主於朝祖而行，若過之矣。門西東面，待之便也。」席升設於柩西，奠設如初，巾之，升降自西階。席設於柩之西，直柩之西，當西階。從奠設如初，東面也；不統於柩，神不西面也。不設柩東，東非神位也。巾之者，為障當風塵也。燭先入者升堂，東楹之南，西面；後入者西階東，北面，在下。炤正柩也。先，先柩也。後，後柩也。適祖時，燭亦然，互記於此也。主人降即位，徹乃奠，升降自西階，主人踴如初。如其降拜賓至，於要節而踴也。不薦車者，不從此行。祝及執事舉奠，巾席從降，柩從，序從如初，適祖。此謂朝禰明日，舉奠適祖之序也。祝執醴先，酒脯醢葅從之，巾席為後。既正柩，席升設奠如初，祝受巾，巾之。凡喪自卒至殯，自啟至葬，主人之禮其變同，則此日數亦同矣。序從，主人以下。喪之朝也，順死者之孝心，哀離其室，故至於祖考之廟而後行也。
大唐元陵儀註：「啟前十日，皇帝不坐以過山陵。前啟一日，門下省奏：『某日某時，啟太極殿欑宮。』啟日之晨，奉禮郎設御位於太極殿之東閒，當帷門，西向。諸王位在後，以南為上。典儀設酅公、介公、皇親、諸親、文武九品以上及前資常參官、都督、刺史版位於太極殿中庭。又設蕃客，酋長位於承天門外之西，僧道位於承天門外之東，並以北為上。左右金吾與諸軍計會，量抽隊仗，隨便設禁。其日質明，皇帝服初縗絰杖，入就位，晨哭。諸王具縗絰去杖，入就位哭。酅公、介公、皇親、諸親等及文武九品以上，各服初喪服，去杖，入就位哭。大長公主、長公主、公主、郡縣主等亦縗服，入就內位哭。中官皆布巾喪服，侍衛晨哭，並再拜，退位。通事舍人引蕃客、酋長及僧道分位於承天門外之位。啟前二刻，內所由設奠席及香燭於帷門之外。奉禮郎設罍洗於東階下西南，北向，罍水在洗東，篚在洗西，南肆。設太尉版位於東南，西向。設司空位於太尉位之南，少退；禮生一人執拂梓宮之巾，陪其後。設禮儀使位於太尉之北，少退；禮官等陪後。設監察使位於禮儀使之下。光祿卿具太牢之饌，俟於東階下。又於饌上設樽坫位於奠席東南，北向，加酌。禮儀使立於樽坫東，御史立於樽坫西，太祝、奉禮郎立於樽坫南為位。禮官在禮儀使後。啟前一刻，侍中版奏外辦，禮官贊執事官入就階下位，禮儀使等橫行，以西為上，再拜訖，升就位。禮官省饌訖，贊光祿卿引饌升自東階，列帷門外席上。近侍引皇帝具縗絰入就位，哭踴。禮儀使前進，跪奏請再拜，皇帝再拜。諸王妃主等並各就位，晨哭。禮生引太尉，通事舍人分引群官，各入就位。禮官贊太尉再拜，又一人贊群官再拜哭，十五舉聲，禮官各贊止哭。禮生引太尉詣罍洗，盥手洗爵，升自東階，詣樽坫所，太祝舉，酌醴齊以授太尉。禮儀使跪奏請皇帝止哭，奉皇帝之杖前進。中官承傳止哭，殿內皆止哭。太尉以醴齊於皇帝之左，跪進醴齊。皇帝受醴齊，跪奠於饌前，俛伏，興，少退立。太祝持版進，北面跪讀祝文訖，奠版，俛伏，興，退復位。皇帝再拜哭踴。殿內及庭中文武九品以上、皇帝諸親等皆哭，十五舉聲，止。禮儀使跪奏獻畢，請皇帝退復位。禮官引太尉及禮儀使降，復階下位。所由徹饌，執事官序降訖，皇帝退就次。禮生引司空執巾升自東階，於欑宮南，北向立，司空跪啟曰『謹以吉辰啟欑塗』。告訖，太尉哭，群官皆哭。通事舍人分引群官序出。掌事者升徹欑塗。徹訖，司空以巾拂拭梓宮，覆以夷衾綃幕，內所由周迴設帷及施常食之奠如常儀。訖，禮儀使升就舊位，禮官陪後。皇帝縗絰就哭位。通事舍人分引群官入就位。皇帝哭稽顙，禮儀使請再拜，皇帝哭盡哀。禮儀使跪奏請止哭，降出。群官再拜哭，十五舉聲。訖，又序出太極門外，北向重行立班，奉慰如常儀，退。」其百官儀制，具開元禮。
