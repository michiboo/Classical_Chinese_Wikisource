
通典卷第六十七
禮二十七沿革二十七嘉禮十二
天子敬父皇后敬父母養老
天子拜敬保傅太子及諸王見師禮附諸王公主敬姑叔
群臣致敬太后父群臣侍坐太子後來並公卿致敬太子
東宮臣上牋疏見公卿儀百官上表不稱其名附
天子敬父
虞舜踐帝位，乃載天子旌旗，往朝瞽瞍，唯謹以子道。
漢高帝五日一朝太公，後加尊號為太上皇。具追尊祖考篇。
魏廢帝常道公璜景元元年十一月，燕王表賀冬，稱臣。帝即燕王宇之子，宇稱臣，故以為疑。詔曰：「古之王者，或有不臣。今王宜依此，表不稱臣乎？又當為報答。夫係大宗者，降其私親，況所係者重耶！若便同之臣妾，朕所未安。其皆依禮典處，當務盡其宜。」有司議奏，以為：「禮莫崇於尊祖，制莫重於王典。陛下紹大宗之重，崇三祖之業。伏惟燕王體尊戚屬，正位藩服，躬秉虔肅，以先萬國，其於王典，闡濟大順，誠宜割以非常之制，奉以不臣之禮。臣等平議，以為：燕王章表，可聽如舊式；中詔所施，宜曰皇帝敬問大王侍御。」議又云：「至於制書，國之舊典，朝廷所以辨章於天下者也。宜循法故，曰制詔燕王。」議又曰：「凡詔命、制書、奏事、上書、文書，有應稱燕王者，皆雲上字；其非宗廟助祭之事，不得稱王名；奏事上書及吏人，皆不得觸王諱：以彰殊禮，加於群後。庶上遵王典尊祖之制，俯順聖旨敬承之心。」
晉何琦議曰：「父母之尊，擬則天地；君親之道，資敬是同。今承受命運，君臨率土，而父以子屍天祿，不敢子天子，以明王者之道，而子雖以為天子必有尊也。推斯以言，父自必臣天位之君，而子自必尊天性之父。」
皇后敬父母後漢晉東晉
後漢獻帝皇后父、屯騎校尉不其亭侯伏完朝賀公庭，完拜如眾臣；及皇后在離宮，後拜如子禮。三公八座議：「或以為，皇后天下之母也，完雖後父，不可令後獨拜於朝。或以為，當交拜，令後存人子之道，完不廢人臣之義。又子尊不加於父母，『雖為天王后，猶曰吾季姜』，欲令完猶行父法，後專奉子禮，公私之朝，後當獨拜。或以為，皇后至尊，父亦至親，交拜則父子無別，完拜則傷子道，後拜則損至尊，欲令公朝者完拜如眾臣，於公宮後拜如子。不知四者，何是正禮？」鄭玄議曰：「四者不同，抑有由焉。天子所不臣者三，其一，後之父母也。天子尚不臣，況於後乎！春秋魯隱公二年，紀裂繻來逆女。冬，伯姬歸於紀。又桓八年，祭公來，遂逆王后於紀。九年，紀季姜歸於京師。或言逆女，或言逆王后，蓋義有所見也。女雖嫁為鄰國夫人，其尊無以加於父母；嫁於天子者，此雖己女，成言曰王后，明當時之尊，得加父母也。紀季姜歸於京師，更稱其字者，得行禮而戒之，其尊安可加父母耳。今不其亭侯在京師，禮事出入，宜從臣禮。若後息離宮，及歸寧父母，從子禮。」丞相徵事邴原駁曰：「孝經云：『父子之道，天性也。』明王之章，先陳事父之孝。女子子出，降其父母，婦人外成，不能二統耳。春秋左氏傳曰：『紀裂繻來逆女。』列國尊同，逆者謙不敢自成，故以在父母之辭言之，禮敵必三讓之義也。祭公逆王后於紀者，至尊以無外，辭無所屈，成言曰王后。紀季姜歸於京師，尊已成，稱季姜，從紀，子尊不加於父母之明文也。如皇后於公庭官僚之中，令父獨拜，違古之道，斯義何施。漢高五日一朝太上皇，家令譏子道不盡，欲微感之，令太上皇擁篲卻行稱臣。雖去聖久遠，禮文闕然，父子之義，五品之常，不易之道，寧為公私易節？公庭則為臣，在家則為父，是違禮而無常也。言子事父無貴賤，又雲子不爵父。」
晉武帝太康元年，楊皇后親蠶。儀注曰：「皇后乘輦，群臣皆拜，安昌君平立。安昌君，楊皇后父也。至壇，下輦，後乃拜安昌君。及升壇，後乃為安昌君設榻於其位。至還，後復拜。」
東晉穆帝永和九年，褚太后見父，博士胡訥議從漢邴原議。又按武帝楊後公庭之內，皇后拜安昌君也，則公羊傳子尊不加於父母焉。博士徐禪依鄭玄議曰：「臣聞成均之法，導以忠孝，歷代同之。故鄭玄意，王庭正君臣之禮，私覿全父子之親，是大順之道也。按先朝羊玄之，羊後之父也。公朝之敬，躬秉臣節；後之歸寧，亦執子禮。雖無記注，今朝士備識。而先蠶儀，乃太康中事，至惠帝之代，玄之便自不可同漢代。四說之異，歷代垂疑，此論不成，由來尚矣。」中書監何充曰：「如禪所正，可飭御史，左將軍入在公庭，則修臣敬；皇太后歸寧之日，則全子禮。申攝內外奉行。」太后詔：「典禮未詳，情所不安。」司徒蔡謨議：「父子者，天倫之極尊也；君臣者，人爵之至敬也。先王之制，不以人爵之貴，加於天倫之尊。經曰『雖天子，必有尊也』。言有父也。是以虞舜、漢祖雖身為帝，父為匹夫，敬事之禮，不異畎畝之中，此先聖之遺範也。鄭玄注禮，言『子事父，無貴賤』。又雲『子不爵父，嫌卑之也』。加其爵位，猶所不敢，況乃南面而受拜乎！今皇太后雖臨朝，王者之父，本無拜禮。」何充又奏：「依鄭玄議，君臣，父子之道存焉。燕王稱臣於魏，竇武錄尚書於漢，已行之舊典也。」燕王，魏廢帝父。竇武，漢竇後父。太后詔：「具所啟舊典，誠無以相易，然此實所悚懼不寧者也。」何充與庾翼書：「褚將軍還朝，值太后臨朝，時議褚侯雖後父，乃晉臣也，宜用鄭議。或謂褚生宜不拜耳，不稱臣，燕王非比也。又謂竇武雖受爵太后，錄尚書事，而漢無拜文為疑，故恐大義乖錯。褚侯既不拜，便是異姓太上皇也。此巍巍，亦庶姓不敢安。」翼答曰：「中古以上，未有母后臨朝，女主當陽者也，乃起漢耳，雖或權宜，僕所不然處也。代主雖有幼蒙，萬機寄於冢宰，無以坤德陵乾矣。當今後德賢明，褚侯讜正，得令參貳阿衡，遐邇之幸。議者謂燕王不足為準，竇武無拜文，此制不出賢聖也。武既受其爵位，亦無不拜理也。鄭君之言，適合情禮。今太后既臨天位，褚侯便是人臣，人臣而不拜君位，受官而不循天則，竊所未安。若欲遠準古義，『雖為天王后，猶曰吾季姜』，秦漢以前事不與今同。漢加太上皇，太上未見崇戴，即是子為天子父為上者耳，乃見崇號位、冠帝王為非喻也。今褚侯由來晉臣，不可得準。」
養老虞夏商周後漢魏後魏北齊後周大唐
虞氏深衣而養老，凡養老之服，皆其時王所與群臣燕之服也。有虞氏質，深衣而已。孔穎達云：「人君養老有四種：一是養三老五更；二是子孫為國死難，而王養死者父祖；三是養致仕之老；四是引戶校年養庶人之老。四代皆然。」養國老於上庠，養庶老於下庠，而用燕禮。庠，養也。上庠，右學大學也，在西郊。下庠，左學小學也，在國中王宮之東。其禮尚矣。憲養氣體而不乞言，憲，法也。養之為法其德行，自五帝則有斯也。有善則記之，為惇史。惇史，史惇厚者也。
夏氏燕衣而養老，改虞制而尚黑衣裳。養國老於東序，養庶老於西序，而用饗禮。東序，東膠也，亦太學，在國中王宮之東。西序在西郊。
殷人縞衣而養老，殷尚白而縞衣裳。養國老於右學，養庶老於左學，而用食禮。食音嗣。下同。
周制，玄衣而養老，玄衣素裳。養國老於東膠，膠之言糾也。養庶老於虞庠，虞庠在國之西郊，皆學名也。異者，四代相變耳。或上西，或上東，或貴在國，或貴在郊。周之小學，為有虞氏之庠制，是以名虞庠雲。其立鄉學亦如之。兼用虞燕夏饗殷食之禮。兼用之，備陰陽也。凡飲養陽氣，凡食養陰氣；陽用春夏，陰用秋冬。夏官羅氏仲春羅春鳥，獻鳩以養國老。春鳥，蟄而始出者。是時鷹化為鳩。鳩與春鳥變舊為新，宜以養老助生氣也。月令：仲秋，天子「養衰老，授几杖，行糜粥飲食」。行猶賜也。五十養於鄉，六十養於國，七十養於學，達於諸侯。天子諸侯養老同也。八十拜君命，一坐再至，九十使人受。命謂君不親饗食，必以其禮致之。凡三王養老，皆引年。已而引戶校年，當行復除也。老人眾多，非賢者不可皆養。乞言合語之禮，皆小樂正詔之於東序。乞言，養老人之賢者，因從乞善言可行者也。合語，謂鄉射、鄉飲酒、大射、燕射之屬也。鄉射記曰：「古者於旅也語。」凡大合樂，必遂養老。大合樂謂春入學釋菜合舞，秋頒學合聲。於是時也，天子則視學焉。遂養老者，謂用其明日也。天子視學，大昕鼓徵，所以警眾也。早昧爽擊鼓，以召眾。警猶起也。周禮：「凡用樂，大胥以鼓徵學士。」眾至，然後天子至，乃命有司行事，興秩節，祭先師先聖焉。興猶舉也。秩，常也。節猶禮也。使有司攝其事，舉常禮祭先師先聖。不親祭之者，視學觀禮耳，非為彼報也。有司卒事反命。告祭畢也。祭畢，天子乃入。始之養也，又之養老之處。凡大合樂，必遂養老，是以往焉。言始，始立學也。適東序，釋奠於先老，親奠之者，己所有事也。養老東序，則是視學於上庠。遂設三老五更群老之席位焉。三老五更各一人也。皆年老更事致仕者也，能更知三德五事也。天子以父兄養之，示天下之孝悌也。名以三五者，取象三辰五星，天所因以照明天下者。三老如賓，五更如介，群老如眾賓也。適饌省醴，養老之珍具，親視其所有。遂發詠焉，退脩之，以孝養也。發詠謂以樂納之。退修之謂既迎而入，獻之以醴，獻畢而樂闋。反，登歌清廟。反謂獻群老畢，皆升就席也。反就席，乃席工於西階上，歌清廟以樂之。既歌而語，以成之也。言父子君臣長幼之道。語，談說也。歌備而旅，旅而說父子君臣長幼之道。下管象，舞大武。象周武王伐紂之樂也。有司告以樂闋，闋，終也。王乃命公侯伯子男及群吏曰：「反養老於東序。」終之以仁也。群吏，鄉遂之官。王於燕之末，而命諸侯時朝會在此者，各反養老如此禮，是終其仁心。食三老五更，天子袒而割牲，執醬而饋，執爵而酳，冕而總干，所以教諸侯之悌也。冕而總干，親在舞位也。三者，道成於三，謂天地人也。老者，舊也，壽也。詩云「方叔元老」，書稱無遺耇老之言，則罔所愆。五者，訓於五品。更者，更也，五代長子更相代，言其能以善道改更己也。故三老五更皆取有道，妻、男女完具者為之。鄭玄曰：「老、更，互言之耳，皆老人更知三德五事者也。」蔡邕曰：「更當為叟。」
後漢明帝永平二年三月，以李躬為三老，桓榮為五更，帥群臣養於辟雍。月令章句曰：「三老，國老也。五更，庶老也。」應劭漢官儀曰：「三老、五更，三代所尊。安車軟輪，送迎至家，天子獨拜於屏。」鄧辰曰：「漢直以一公為三老，五更無常。」先吉日，司徒上太傅若講師故三公人名，用其德行年耆高者一人為三老，次一人為五更也。盧植曰：「選三公老者為三老，卿大夫中老者為五更也。」皆服都紵大袍單衣，皁緣領袖中衣，冠進賢，扶玉杖。五更亦如之，不杖。皆齋於太學講堂。其日，乘輿先到辟雍禮殿，御坐東廂，遣使者安車軟輪迎三老、五更。天子迎於門屏，交禮，道自阼階，三老升自賓階。至階，天子揖如禮。三老升，東面，三公設幾，九卿正履，天子親袒割牲，執醬而饋，執爵而酳，祝鯁在前，祝饐在後。五更南面，三公進供禮，亦如之。譙周五經然否曰：「漢初或雲三老答天子拜，遭王莽亂，法度殘缺。漢中興，定禮儀，群臣欲令三老答拜。城門校尉董鈞駁云：『所以養三老，以教事父母之道也。若答拜，是使天下答子拜也。』」譙周論曰：「禮，屍服上服，猶以非親之故答子拜，士見異國君，亦答士拜，是皆不得視猶子也。」虞喜曰：「漢儀，於門屏交禮，交禮即答拜矣。中興謬從鈞儀，後已革之，甚得禮意。」明日皆詣闕謝恩，以見禮遇太尊著故也。和帝以魯丕為三老，安帝亦以魯丕為三老，又以李充為三老。元初四年，詔曰：「月令仲秋，『養衰老，授几杖，行糜粥』。方今八月，按比之時，郡縣多不奉行，雖有糜粥，糠泥土相半，不可飲食。」按此詔，漢代猶依月令施政事。靈帝以袁逢為三老，賜以玉杖。玉杖長九尺，端以鳩為飾，鳩者不咽之鳥，欲老人之不咽也。
魏高貴鄉公甘露二年，天子親帥群司行養老之禮於太學，命王祥為三老，鄭小同為五更。祥南面，几杖，以師道自居。天子北面，乞言。祥陳明王聖帝君臣政化之要以訓之，聞者莫不砥礪。
後魏孝文帝太和十六年，詔以前司徒尉元為三老，前大鴻臚卿游明根為五更。於明堂設國老位、庶老位於階下。皇帝再拜三老，親袒割牲，執醬而饋，執爵而酳；於五更行肅拜之禮；賜國老、庶老衣服有差。既而三老言曰：「自古人所崇，莫重於孝順。然五孝六順，天下之所先。願陛下重之，以化四方。」帝曰：「孝順之道，天地之經，今承三老明言，銘之朕懷。」五更言曰：「夫至孝通靈，至順感幽，故經雲『孝悌之至，通於神明，光於四海』。願陛下念之，以濟黎庶。」帝曰：「五更助三老以言至範，敷展德音。當克己復禮，以行來授。」禮畢，乃賜步輓一乘。詔曰：「三老可給上公之祿，五更可食元卿之俸，供養之味，亦同其例。」
北齊制，仲春令辰，陳養老禮。先一日，三老五更齋於國學。皇帝進賢冠，玄紗袍，至辟雍，入總章堂。列宮懸。王公以下及國老庶老各定位。司徒以羽儀武賁安車，迎三老五更於國學。並進賢冠，玄服，黑舄，素帶。國子生黑介幘，青衿，單衣，乘馬從以至。皇帝釋劍，執珽，迎於門內。三老至門，五更去門十步，皆降車以入。皇帝拜，三老五更攝齊答拜。皇帝揖進，三老在前，五更在後，升自右階，就筵。三老坐，五更立。皇帝升堂，北面。公卿升自左階，北面。三公授几杖，卿正履，國老庶老各就位。皇帝拜三老，群臣皆拜。不拜五更。乃坐。皇帝西面，肅拜五更。進珍羞酒食，親袒割牲，執醬以饋，執爵而酳。以次進五更。又設酒酏於國老庶老。皇帝升御坐，三老乃論五孝六順，典訓大綱。皇帝虛躬請受，禮畢而還。又都下及外州人年七十以上，賜鳩杖黃帽。有則給，不為常也。
後周武帝保定三年，詔以太傅燕國公于謹為三老，賜延年杖。皇帝幸太學以食之。三老入門，皇帝迎拜門屏之閒，三老答拜。設三老席於中楹，南向。太師晉國公宇文護升階，設幾於席。三老升席，南面憑几而坐。大司寇楚國公豆盧寧升階，正舄。皇帝升，立於斧扆之前，西面。有司進饌，皇帝跪設醬豆，親袒割牲。三老食訖，皇帝又親跪授爵以酳，撤去。皇帝北面立，訪道，三老乃起，立於席後。皇帝曰：「猥當天下重任，自惟不才，不知政理之要，公其誨之。」三老答曰：「木從繩則正，後從諫則聖。自古明王聖主，皆虛心納諫，以知得失，天下乃安。惟陛下念之。」又曰：「為國之本，在乎忠信，是以古人云：『去食去兵，信不可失。』國家興廢，在於賞罰。若有功必賞，有罪必罰，則為善者日益，為惡者日止；若有功不賞，有罪不罰，則天下善惡不分，下人無所措手足。」又曰：「言行者，立身之本，言出行隨，誠宜相顧。陛下三思而言，九慮而行，若不思不慮，必有過失。天子之過，事無大小，如日月之蝕，莫不知者，願陛下慎之。」三老言畢，皇帝再拜受之，三老答拜。禮成而出。
大唐制，仲秋吉辰，皇帝親養三老五更於太學。所司先奏定，三師、三公致仕者，用其德行及年高者一人為三老，次一人為五更。設三老座於西楹之東，近北南向。設五更座於西階上，東向。設國老三人座於三老座西，俱不屬焉。設眾國老座於堂下西階之西，東面北上。五品以上致仕者為國老，六品以下致仕者為庶老。
天寶八載閏六月制，其天下百姓，丈夫七十五以上，婦人七十以上，宜各給中男一人充侍，仍任自簡擇；至八十以上，依常式處分。餘並如開元禮。
天子拜敬保傅太子及諸王見師禮附○漢晉大唐
漢張禹嘗為成帝師，帝尊寵之。禹每疾，輒以起居聞。謂其食飲寢臥之增損也。帝自臨問之，親拜禹床下，禹頓首謝恩，因歸誠言：「老臣有四男一女，愛女甚於男，遠嫁為張掖太守蕭咸妻，不勝父子私情，思與相近。」帝即時徙咸為弘農太守。又禹小子未有官，帝臨候禹，禹數視之，帝即禹床下拜為黃門郎，給事中。
晉成帝詔曰：「曲陵公等，宣力前朝，致勳皇家，以德義優弘，兼保傅朕躬。朕遭家不造，奄在哀疚，訓未究，悟事窮感。其一遵先帝尊崇師傅之教，拜敬加舊，以明崇德，永奉遺範。」尚書令卞壼等奏曰：「臣歷觀紀籍禮經，無拜臣之制。唯漢成帝拜張禹，庸主凡臣，不足為軌。或說師臣友臣，師模其道，又未是其拜也。至於先帝之拜司徒導，特以元皇帝興自藩國，布衣之交，拜在人臣之日，故率而不改。陛下尊順先典，伏膺禮中，不宜降南面之尊，拜北面之臣。大教有違，名體不順，事應改正。」太后詔：「尊師重道，帝王之所宜務，況童幼方賴師訓之成。宜令一遵先帝崇賢之禮。」壼又奏：「
臣考先典之極，無過於周公，而周史無拜敬之禮。禮記稱『王者入學，躬拜三老』。此一朝之敬，猶子冠而母拜之，豈可終身行焉。」太后詔：「須帝成人，更詳師傅之禮。」
大唐貞觀十一年，太宗語魏王泰曰：「禮部尚書兼魏王師王珪。汝之事師，如事我也。」泰每先拜珪，珪亦以師道自居，物議善之。十七年，詔令撰三師儀注。太子出殿門迎，先拜，三拜答拜。每門讓。三師坐，太子乃坐。與三師書，前名惶恐，後名惶恐再拜。
諸王公主敬姑叔大唐
大唐神龍元年，制曰：「近代以來，罕遵軌度。王及公主，曲致私情，姑叔之尊，拜於子姪，違法背禮，情用惻然。自今以後，宜從革弊，宣告宗屬，知朕意焉。」先是，諸王及公主，皆以親為貴，天子之子見諸姑叔，姑叔先拜，若致書則稱為啟事。帝志欲敦序親族，故下制以革斯俗。
群臣致敬太后父晉
晉鄧監軍教出袁歷陽書，參佐綱紀議為褚太后父左將軍施敬，不同。司馬黃整議：「夫子有云：『必也正名乎！』王者象天，後者法地，為兆庶父母，尊莫大焉，厚莫重焉。若以後尊宜敬於親，於後父也便應有敬，錯之禮典，先無茲比。今皇太后臨統朝政，以主上富於春秋耳，故是本尊之尊，無復異也。且諸侯為國藩翰，北面稽首，豈可得推崇為太上邪？尋名定義，謂不應施敬也。」
群臣侍坐太子後來並公卿致敬太子、東宮臣上牋疏、見公卿儀、百官上表不稱其名附○晉大唐
晉制，皇帝會公卿，座位定，太子後至，孫毓以為群臣不應起。禮曰『父在斯為子，君在斯為臣』。『侍坐於所尊，見同等不起』。皆以為尊無二上，故有所厭之義也。昔衛綰不應漢景之召，釋之正公門之法，明太子事同於群臣，群臣亦統一於所事。應依同等不起之禮。明帝太寧三年，詔曰：「漢魏以來，尊崇儲貳，使官屬稱臣，朝臣咸拜，此甚無謂。今太子衍幼沖之年，便臣先達，將今所習見，謂之自然，此豈可以教之邪！」令內外通議。尚書令卞壼議以為：「春秋王太子不會盟，禮同於君，皆所以重儲貳，異正嫡。苟奉之如君，不得不拜矣。太子若存謙，故宜答拜。臣以為皇太子之立，郊告天地，正位儲宮，豈得同之皇子揖讓而已。謂宜稽則漢魏，闔朝同拜。」從之。徐邈云：「東宮臣上表天朝，既用黃紙，上太子疏，則用白紙也。北人有作苻宏官屬者，雲『東宮臣上疏於太子用白紙，太子答之用黃紙。朝士率常牋上下死罪，太子答之姓白，亦有惶恐。』此似得中朝舊法。」
大唐武太后長安二年，左庶子王方慶上言：「謹按史籍所載，人臣與人言及上表，未有稱皇太子名者，當為太子皇儲，其名尊重，不敢指斥。謹按晉尚書僕射山濤啟事，稱皇太子而不言名。濤中朝名士，必詳典故。朝官尚禮如此，宮臣諱則不疑。今東宮殿及門名，皆有觸犯，臨事論議，迴避甚難。孝敬皇帝為太子時，改弘教門為崇教門，沛王為皇太子，改崇賢館為崇文館，皆避名諱。此即成例，足為軌模。」於是一切改之。
