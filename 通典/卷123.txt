
通典卷第一百二十三
禮八十三開元禮纂類十八嘉禮二
皇帝皇后正至受皇太子朝賀
皇帝皇后正至受皇太子妃朝賀
皇帝正至受群臣朝賀會
皇帝千秋節受群臣朝賀並會
皇后正至受群官朝賀
皇后正至受外命婦朝賀並會
皇帝皇后正至受皇太子朝賀
前二日，本司宣攝內外，各供其職。
前一日，尚舍奉御設御幄座於太極殿北壁，南向。守宮設皇太子次於承天門外東朝堂北，西向。又於東宮朝堂設宮臣次如式。太樂令展宮懸於殿庭如臨軒儀。典儀設皇太子位於橫街南道東，北面。設典儀位於懸之東北，贊者二人在南，差退，俱西面。奉禮設宮臣版位於東宮朝堂如常。
其日，依時刻宮官俱集於次，各服其服。諸衛率各勒所部陳設如常。左庶子版奏：「請中嚴。」典謁引宮臣各就位。侍衛之官各服其器服，右庶子負寶如式。俱詣閤奉迎。僕進金輅於西閤外，南向。內率一人執刀立於輅前，北向。中允一人在侍臣之前，贊者二人在中允前。
左庶子版奏：「外辦。」僕奮衣而升，正立執轡。皇太子具服遠遊冠，若未冠則雙童髻。絳紗袍，升輿以出，左右侍衛如常儀。內率前執轡，皇太子升輅，僕立授綏，左庶子以下夾侍如常。中允進，當輅前跪，奏稱：「中允臣某言，請發引。」俛伏，興，退復位。凡中允奏請，皆如此儀。輅動，中允與贊者夾引以出，內率夾輅而趨。出重明門，至侍臣上馬所，中允奏：「請輅權停，令侍臣上馬。」左庶子前承令，退稱：「令曰諾。」中允退稱：「侍臣上馬。」贊者承傳，文武侍臣皆上馬，左庶子以下夾侍於輅前，贊者在供奉官人內。侍臣上馬畢，中允奏稱：「請令車右升。」左庶子前承令，退稱：「令曰諾。」中允退復位。內率升訖，中允奏：「請發引。」退復位。皇太子輅動，三師乘車訓導，三少乘車訓從，鳴鐃而行，文武宮臣皆乘馬以從。至長樂門，鐃吹止。至次前，迴輅西向，內率降立於輅右。左庶子進，當輅前跪，奏稱：「左庶子臣某言，請降輅。」俛伏，興，還侍位。皇太子降輅，舍人引就次坐，侍衛如常。
其日，依時刻將士填街，諸衛勒所部列黃麾大仗屯門及陳於殿庭如常儀。皇太子既就次，侍中版奏：「請中嚴。」近仗就陳於閤外。太樂令帥工人入就位，協律郎入就舉麾位。諸衛之官各服其器服，符寶郎奉寶，俱詣閤奉迎。典儀帥贊者先入就位。通事舍人引群官四品以下次入就位。皇太子出次，舍人引皇太子，三師三少導從如式，入立於太極門外之東，西面。諸衛率、左右庶子、舍人及近侍者量人從入。
侍中版奏：「外辦。」皇帝服袞冕之服，乘輿以出，曲直華蓋警蹕侍衛如常儀。皇帝將出，仗動，太樂令令撞黃鍾之鐘，右五鐘皆應。協律郎跪，俛伏，舉麾，工鼓柷，奏太和之樂，鼓吹振作。皇帝出自西房，即御座，南向坐。符寶郎奉寶置於御座如常。協律郎偃麾，戛敔，樂止。
舍人引皇太子入就位。諸衛率、左右庶子以下從入者，立於皇太子東南，西面北上。皇太子初入門，舒和之樂作，至位，樂止。立定，典儀曰：「再拜。」贊者承傳，皇太子再拜。舍人引皇太子詣西階，初行樂作，至階樂止。舍人引皇太子升，進當御座前，北面跪，賀稱：「元正首祚，景福惟新。伏惟陛下與天同休。」冬至云：「天正長至，伏惟陛下如日之升。」以下諸正至，賀詞並同。俛伏，興。舍人引降，樂作，復位，樂止。皇太子再拜。侍中前承制，降詣皇太子東北，西面稱：「有制。」皇太子再拜。宣制訖，皇太子又再拜。典儀唱：「再拜。」皇太子又再拜。通事舍人引出，初行樂作，出門樂止。皇太子既出，公王入，朝賀如別儀。
皇太子朝賀皇后。前一日，守宮設皇太子次於崇義門內，隨地之宜。其日，司贊設皇太子版位於皇后正殿之庭懸南，北面。皇太子朝皇帝訖，舍人引皇太子從納義門詣崇義門內次權停。外命婦朝賀將訖，舍人引皇太子出立於肅章門。外命婦出訖，內謁者監引皇太子至肅章門，司賓承引皇太子入就位。立定，司贊唱：「再拜。」皇太子再拜訖，司賓又引皇太子詣西階升，當御座前，北面跪賀，其賀詞同賀皇帝，唯改雲殿下。俛伏，興，引降復位，皇太子再拜。尚儀前承令，降詣皇太子西北，東面稱：「令旨。」皇太子再拜。宣令訖，又再拜。司贊唱：「再拜。」皇太子又再拜。司賓引皇太子至閤，內謁者監承引以出。舍人引皇太子乘車還宮如來儀。
皇帝皇后正至受皇太子妃朝賀
其日，依時刻諸衛率各勒所部陳布妃儀仗如常。內廄尉進車於閤外。司則量時刻啟：「外辦。」妃服首飾褕衣，乘車以出，侍衛如常。入，至下車所，妃降車，侍從如常。內侍所司引詣閤外。皇帝即御座，南向坐，侍衛如常。司賓引妃升自西階，進，當御座前，北面跪賀。詞與上同，唯加尊號耳。賀訖，起，司賓引降，復位，妃再拜訖，尚儀前承敕，降詣妃西北，東面稱：「有敕。」妃再拜。宣敕訖，又再拜。
司賓引妃出，詣皇后所御殿，立於閤外。六尚以下各服其服，俱詣皇后內閤奉迎如式。皇后出，即御座南向坐，近侍如常。司賓引妃入立於庭，北面，立定，再拜。司賓引妃升自西階，進，當御座前，北面跪賀。賀詞同上。賀訖起，司賓引降復位，妃再拜訖，尚儀前承令，降詣妃西北，東面稱：「令旨。」妃再拜。宣令訖，又再拜。司賓引妃出，乘車還宮如來儀。若諸王妃奉敕同朝，則各服其服先至皇太子妃下車所，待隨入，位在皇太子妃南，北面西上。唯不升以外，與皇太子妃同。若別朝，亦準皇太子妃式。
皇帝正至受群臣朝賀並會
前一日，尚舍奉御設御幄於太極殿北壁下，南向，鋪御座如常。守宮設群官客使等次於東西朝堂。太樂令展宮懸於殿庭，設麾於殿上西階之西，東向，一位於樂懸東南，西向。鼓吹令分置十二案於建鼓之外。乘黃令陳車輅，尚輦奉御陳輿輦，尚舍奉御設解劍席於懸西北橫街之南，並如常儀。
典儀設文官三品以上位於橫街之南道東，褒聖侯於三品之下。介公、酅公於道西，武官三品以上於介公、酅公之西，少南，每等異位，重行北面，相對為首。設文官四品、五品位於懸東，六品以下於橫街南，每等異位，重行，西面北上。設諸州朝集使位：都督、刺史及三品以上，東方南方於文官三品之東，重行，北面西上；西方北方於武官三品之西，重行，北面東上；四品以下皆分方位於文武官當品之下。諸州使人分方位於朝集使之下亦如之。設諸親位於四品五品之南。皇宗親在東，異姓親在西。設諸方客位：三等以上東方南方於東方朝集使之東，每國異位，重行，北面西上；西方北方於西方朝集使之西，每國異位，重行，北面東上；四等以下分方位於朝集使六品之下，重行，每等異位。設典儀位於懸之東北，贊者二人在南，少退，俱西面。
奉禮設門外位：文官於東朝堂，每等異位，重行西面。褒聖侯於三品之下。介公、酅公於西朝堂之前。武官於介公、酅公之南，少退，每等異位，重行東面。諸親位於文武官四品、五品之南。皇宗親在東，異姓親在西。設諸州朝集使位：東方南方於宗親之南，每等異位，重行西面；西方北方於異姓親之南，每等異位，重行東面。諸州使人分方位於朝集使之下亦如之。諸方客位：東方南方於東方朝集使之南，每國異位，重行，西面北上；西方北方於西方朝集使之南，東面北之。
其日，依時刻將士填街，諸衛勒所部列黃麾大仗屯門及陳於殿庭如常儀。群官、諸親、客使集朝堂，皆就次各服其服。侍中版奏：「
請中嚴。」太樂令帥工人入就位，協律郎入就舉麾位，諸侍衛之官各服其器服，符寶郎奉寶，俱詣閤奉迎。典儀帥贊者先入就位。吏部、兵部、主客、戶部贊群官客使俱出次，通事舍人各引就朝堂前位。又通事舍人引四品以下及諸親客使等應先置者入就位。
侍中版奏：「外辦。」皇帝服袞冕，冬至則服通天冠，絳紗袍。御輿以出，曲直華蓋警蹕侍衛如常儀。皇帝將出，仗動，太樂令令撞黃鍾之鐘，右五鐘皆應，協律郎俛伏，舉麾，鼓柷，奏太和之樂，以姑洗之均，鼓吹振作。皇帝出自西房，即御座南向坐。符寶郎奉寶置於御座如常。協律郎偃麾，戛敔，樂止。
通事舍人引公王以下及諸方客使等以次入就位。皇太子若來朝，則皇太子朝出訖，典謁引公王以下入。公初之門，舒和之樂作，公至位，樂止。群官、客使等立定，典儀曰：「再拜。」贊者承傳，群官、客使等皆再拜訖，通事舍人引上公一人詣西階，公初行樂作，至解劍席，樂止。公就席，脫舄，跪解劍，置於席，俛伏，興。通事舍人引升階，進當御座前，北面跪賀，稱某官臣言。賀詞與太子同，唯稱尊號為異。賀訖，俛伏，興。通事舍人引降陛，詣席後，上公跪著劍，俛伏，興，納舄，樂作，復橫街南位，樂止。群官、客使等俱再拜。侍中前承詔，降詣群官東北，西面稱：「有制。」群官、客使等皆再拜。宣制曰：「履新之慶，與公等同之。」冬至云：「履長之慶，與公等同之。」宣訖，群官、客使等皆再拜訖，舞蹈三稱萬歲，訖，又再拜。侍中還侍位。
初群官將朝，中書侍郎以諸州鎮表別為一案，俟於右延明門外，給事中以祥瑞案俟於左延明門外，俱令史絳公服對舉案。侍郎、給事中俱就侍臣班。於客使初入，戶部以諸州貢物陳於太極門東西廂；禮部以諸蕃貢物量可執者蕃客手執入就內位，其重大者陳於朝堂前。初上公將入門，中書侍郎降，引表案入詣西階下，東面立；給事中降，引祥瑞案入詣東階下，西面立。上公將升賀，中書令、黃門侍郎俱降，各立階下。初上公升階，中書令、黃門侍郎各取所奏之文以次升。上公賀訖，中書令前跪奏諸方表訖，黃門侍郎又進跪奏祥瑞訖，俱降，置所奏之文於案，各還侍位。侍郎與給事中引案退至東西階前，案遂出，侍郎、給事中還侍位。
初侍中宣制訖，朝集使及蕃客皆再拜訖，戶部尚書進詣階閒，北面跪奏其尚書奏仍待黃門侍郎奏祥瑞訖。稱：「戶部尚書臣某言，諸州貢物請付所司。」俛伏，興。侍中前承制，退稱：「制曰可。」尚書退復位。禮部尚書以次進詣階閒，北面跪奏稱：「禮部尚書臣某言，諸蕃貢物請付所司。」俛伏，興。侍中前承制，退稱：「制曰可。」尚書退復位。侍中還侍位。太府率其屬受諸州及諸蕃貢物出歸仁納義門，執物者隨之。典儀曰：「再拜。」通事舍人以次引北面位者出，公初行樂作，出門樂止。
侍中前跪奏稱：「侍中臣某言，禮畢。」俛伏，興，還侍位。皇帝興，太樂令令撞蕤賓之鐘，左五鐘皆應，奏太和之樂，鼓吹振作。皇帝降座，御輿入自東房，侍衛警蹕如來儀。侍臣從至閤，樂止。通事舍人引東西面位者以次出。蕃客先出。其冬至受朝則不奏祥瑞、貢物，又無諸方表。
會
朝訖，太樂令設登歌於殿上，引二舞入立於懸南。尚舍奉御鋪群官升殿者座：文官三品以上於御座東南，西向；褒聖侯於三品之下。介公、酅公於御座西南，東向；武官三品以上於介公、酅公之後；朝集使都督刺史及三品以上，東方南方於文官三品之後；西方北方於武官三品之後；蕃客三等以上，東方南方於東方朝集使之後，西方北方於西方朝集使之後。俱重行，每等異位，以北為上。設不升殿者座各於其位。又設群官解劍席於懸之西北，橫街之南，並如常儀。尚食奉御設壽樽於殿上東序之端，西向；設坫於樽南，加爵一。太官令設升殿者酒樽於東西廂近北，設殿庭群官酒樽各於其座之南，皆有坫，俱障以帷。施設訖，吏部、兵部、戶部、主客贊群官客使俱出次，通事舍人各引就朝堂前位。典儀帥贊者先入就位。通事舍人各引升殿者次入就位。
侍中版奏：「外辦。」皇帝服通天冠，絳紗袍，冬至則不改服。御輿以出，曲直華蓋警蹕侍衛如常儀。皇帝將出，仗動，太樂令令撞黃鍾之鐘，右五鐘皆應，奏太和之樂，鼓吹振作。皇帝出自西房，即御座南向坐，符寶郎奉寶置於座如常，樂止。
典儀一人升就東階上，西面立。通事舍人引公王以下及諸客使以次入就位。公王初入門樂作，至位樂止。群官客使立定，若朝會日別，設位贊拜陳引如朝禮。其日二舞與工人俱入就位。侍中進當御座前，北面跪奏稱：「侍中臣某言，請延諸公王等升。」俛伏，興。又侍中稱：「制曰可。」侍中詣東階上，西面稱：「制延公王等升殿上。」典儀承傳，階下贊者又承傳，群官客使皆再拜，侍中還位。群官拜訖，通事舍人引應升殿者詣東西階。公初行樂作，至解劍席樂止。公王以下各脫舄，跪解劍，置於席上，俛伏，興。通事舍人接引上公一人升階，少東，西面立定，以下各立於座後立定。
光祿卿進詣階閒，跪奏稱：「臣某言，請賜群官上壽。」俛伏，興。侍中稱：「制曰可。」光祿卿退詣酒樽所，西面立。通事舍人引上公詣酒樽所，北面立。尚食奉御酌酒一爵授上公，上公搢笏受爵。通事舍人引上公進到御座前，北面授殿中監。殿中監受爵，進置御前。上公執笏，通事舍人引上公退，北面跪稱：「某官臣某等稽首言，元正首祚，冬至雲「天正長至」。臣等不勝大慶，謹上千萬歲壽。」俛伏，興，再拜，群官、客使等上下俱再拜，立於席後。侍中前承制，退稱：「敬舉公等之觴。」群官、客使等上下又再拜。殿中監取爵奉進，近臣遞進。皇帝舉酒，休和之樂作，群官、客使等上下皆舞蹈三，稱萬歲。皇帝舉酒訖，殿中監進受虛爵以授尚食奉御，奉御受爵復於坫，樂止。初殿中監受虛爵，殿上典儀唱：「再拜。」階下贊者承傳，群官、客使等上下皆再拜。
通事舍人引上公就座後立。殿上典儀唱：「就座。」階下贊者承傳，群官、客使等上下俱就座，俛伏，坐。太樂令引歌者及琴瑟至階，脫履於下，升，就位坐。其笙管者進詣西階閒，北面立。尚食奉御進酒至階，殿上典儀唱：「酒至，興。」階下贊者承傳，群官、客使等上下皆俛伏，起，立於席後。殿中監到階，省酒。尚食奉御奉酒進，皇帝舉酒。太官令又行群官酒，酒至，殿上典儀唱：「再拜。」階下贊者承傳，群官、客使等皆再拜，搢笏受觶。殿上典儀唱：「就座。」階下贊者承傳，群官、客使等上下皆就座，俛伏，坐，飲。皇帝初舉酒，登歌作昭和之樂三終，尚食奉御進受虛觶，復於坫，登歌訖，降復位。
觴行三周，尚食奉御進御食，食升階，殿上典儀唱：「食至，興。」階下贊者承傳，群官、客使等上下皆執笏，俛伏，起，立座後。殿中監到階，省案。尚食奉御品嘗食訖，以次進置御前。太官令又行群官案，御若不食，及群官案先下訖，不須興。設食訖，殿上典儀唱：「就座。」階下贊者承傳，群官、客使等上下皆就座，俛伏，坐。皇帝乃飯，休和之樂作，群官、客使等上下俱飯；御食畢，樂止。
仍行酒，遂設庶羞。太樂令引二舞以次入作。若賜酒，侍中承詔，詣東階，西面稱：「賜酒。」殿上典儀承傳，階下贊者又承傳，群官、客使等上下皆執笏，俛伏，起，再拜，搢笏，立受觶，就席，俛伏，坐，飲訖，俛伏，起，立授虛爵，執笏，又再拜，就座。
酒行十二遍，會畢，殿上典儀唱：「可起。」階下贊者承傳，群官、客使等上下皆俛伏，起，立席後。通事舍人引降階，俱詣席後跪著劍，俛伏，興，納舄，樂作，復橫街南位，樂止。位於殿庭者仍立於席後。立定，典儀曰：「再拜。」贊者承傳，群官、客使等在位者皆再拜。位於殿庭者拜於席後。若有敕賜物，侍中前承制，降詣群官東北，西面稱：「有制。」群官、客使等皆再拜。侍中宣制訖，群官、客使等又再拜。通事舍人引群官、客使以次出，公初行樂作，出門樂止。侍中前跪奏稱：「侍中臣某言，禮畢。」俛伏，興，還侍位。皇帝興，太樂令令撞蕤賓之鐘，左五鐘皆應，奏太和之樂，鼓吹振作。皇帝降座，御輿，入自東房，侍衛警蹕如來儀，侍臣從至閤，樂止。通事舍人引東西面位者以次出。蕃客先出。
皇帝若服翼善冠、蔥褶，則京官著蔥褶，朝集使著公服。升座者服履如式。若設九部樂，則去樂懸，無警蹕。太樂令帥九部伎立於左右延明門外，群官初唱萬歲，太樂令即引九部伎聲作而入，各就座，以次作如式。
皇帝千秋節受群臣朝賀並會
前三日，所司供備如式。
前一日，尚舍鋪御座、內外張設並如常御樓之儀。尚食、光祿供辦如式。尚食先置壽樽於樓上御座之東，又置壽樽於樓前之東南。皆有盞斝。
其日平曉，陳引仗衛如常儀。百官常服，咸就橫街南，依東西班序立。侍中版奏：「外辦。」皇帝常服即御座，候褰簾。通事舍人分引群官詣橫街北壽樽之西南，俱北面。中書、門下及供奉官如常式立定。典儀贊再拜，橫街南北百官俱再拜訖，尚食奉御酌壽酒以授殿中監，殿中監以授侍中，侍中執酒以立。殿中監受侍中之酒，侍中執笏，稍前跪奏稱：「千秋令節，臣等不勝大慶，謹上千萬歲壽。」奏訖，興，再拜，群官上下皆再拜。內所由酌壽樽之酒以進，皇帝受酒，承制宣云：「得卿等壽酒，與卿等內外同慶。」皇帝舉酒，群官上下又再拜三呼萬歲，舞蹈，又再拜訖，詣座所。太官令酌酒以進，侍中執酒以出，群官等俱出謝酒訖，就座。太常卿引樂作止如常儀。其橫街南群官應有常食者。引就座如式。餘退。其群官所獻甘露、醇酎，尚食等所由並其日平曉於樓之便門奉進。會畢，樓上褰簾，群官各出就位，立定，典儀贊再拜，群官等俱再拜。若臨時別有進止，隨事贊相。垂簾，群官退。
皇后正至受群官朝賀
前一日，尚寢率其屬設御幄座如外命婦朝賀儀。守宮設群官次於宮城門外如常儀。
其日未明一刻，諸衛各勒所部屯門列仗及陳布於肅章門外。奉禮設文武群官、諸親、蕃客使等位於宮城門外，如朝堂之式。典儀設文武群官位於肅章門外，文東武西，俱重行北面，相對為首。諸親位於文武五品之下，朝集使、蕃客等分方位次如常。設典儀、贊者位於群官東北，差退，西向北上。又設內給事位於群官之北，南向。若與外命婦同時朝，則典儀於肅章門外設群官等版位。文武群官依時刻集到門外，俱就次各服其服。若與上臺同上朝賀，則上臺禮畢，群官仍朝服，典謁引從納義門西行就版位。尚儀奏：「請中嚴。」六尚以下各服其服俱詣內閤奉迎。典儀帥贊者先入就位。典謁引文武群官入就位。
尚儀奏：「外辦。」皇后首飾褘衣以出，即御座南向坐。侍衛警蹕及設琮璽於御座並如常儀。內謁者監引內給事出就南面。典儀曰：「再拜。」贊者承傳，文武群官等俱再拜。典謁引為首者一人進內給事前，北面跪賀。詞正至並與賀皇帝同，唯「伏惟殿下與時同休」為異耳。賀訖，俛伏，興。典謁引退復位。群官等皆再拜。內謁者監引內給事入，依式奏聞。內給事承令出，內謁者監引內給事復南面位，稱：「令旨。」群官等皆再拜。內給事宣令云：「履新冬至雲「履長」。之慶，與公等同之。」群官等又再拜。內謁者監引內給事入。典謁引群官等出。尚儀前奏：「禮畢。」皇后降座以入，侍衛警蹕如常儀。
皇后正至受外命婦朝賀並會
前二日，本司宣攝內外各供其職。
前一日，守宮設外命婦次如常儀。尚寢帥其屬設御幄於皇后正殿北壁，南向。又設命婦為首者脫舄席於西階前近西，東向如式。司樂展宮懸之樂於殿庭，設麾於殿上西階之西，東向。內僕進重翟以下於肅章門外道東，西向北上。司贊設外命婦等版位於殿庭：大長公主以下在東，太夫人以下在西，諸親婦女位於外命婦之下，宗親在東，異姓在西。俱重行北面，相對為首。內謁者設外命婦等位於肅章門外：大長公主以下於道東，太夫人以下於道西，俱重行相向，北上。命婦有夫，從夫之爵；無夫，從子之爵。設司贊位於東階東南，西向。掌贊二人位於司贊之南，差退，俱西向。
受朝日，依時刻諸衛勒所部屯門列仗及陳布於肅章門外如常儀。外命婦等依時刻集到宮門外，至下車所道西，東向，以車為次，北上。車次定，外命婦等皆降車，內典引引之次，各服其服。尚儀奏：「
請中嚴。」宮官侍衛者皆朝服，司寶奉琮寶，依式俱詣內閤奉迎。司樂帥女工人入就位，典樂升就舉麾位。司贊帥掌贊先入就位。內典引引外命婦俱就肅章門外位。
尚儀奏：「外辦。」皇后首飾褘衣以出，警蹕如常儀。皇后出自西房，典樂舉麾，奏正和之樂；即御座南向坐，司寶奉琮寶置於御座如常，偃麾，樂止。凡樂皆典樂舉麾工鼓柷而後作，偃麾戛敔而後止。司賓承引外命婦以次入就位。為首者初入門，舒和之樂作，至位，樂止。命婦等立定，司贊曰：「再拜。」掌贊承傳，外命婦等皆再拜。司賓引為首者一人詣西階，為首者初行，樂作，至階樂止。為首者脫舄，升，進當御座前，北面跪賀，稱「妾姓等言」。賀詞與群官同。賀訖，起，司賓引為首者降階納舄，樂作；復位立定，樂止。司贊曰：「再拜。」掌贊承傳，外命婦等皆再拜。司言前承令，降自西階，詣命婦西北，東面稱：「令旨。」外命婦等皆再拜。宣令曰：「履新之慶，冬至雲「履長之慶」。與夫人等同之。」司贊曰：「再拜。」掌贊承傳，外命婦等皆再拜。司賓以次引出，為首者初行，樂作，出閤樂止，內典引承引以出。尚儀前奏：「禮畢。」還侍位。皇后降座，樂作；入自東房，侍衛警蹕如來儀，樂止。女工人退。
會
朝訖，尚寢帥其屬鋪外命婦等之座於殿上，大長公主以下於御座東南，重行西向；太夫人以下於御座西南，重行東向。設不升殿者座席於東西廊下，皆如上儀。又量設脫履席於東西階下。尚食設壽樽於殿上東序之端，西向；有坫、加爵一於樽下。設升殿者酒樽於東西廊下，近北；設廊下者酒樽各於其座之南，皆有坫，俱障以帷。設訖，司樂帥諸樂人就位。內典引引外命婦俱詣肅章門外位。
尚儀奏：「外辦。」皇后首飾褘衣以出，警蹕侍衛如常儀。皇后出自西房，典樂舉麾，正和之樂作，即御座南向坐，司寶奉琮寶置於御座如常儀，偃麾，樂止。司賓承引外命婦以次入就位，為首者初入門，樂作，至位樂止。外命婦立定，若朝會別日，贊拜如朝禮。司言前承令，降詣命婦西北，東向稱：「令旨，夫人等升席坐。」司贊曰：「再拜。」贊者承傳，外命婦等皆再拜。訖，司賓引外命婦應升殿者詣東西階，樂作，為首者至階，樂止，俱就席，脫舄於階下以升。司賓引為首者一人升階，近東，西面立，以下各就席後立。司賓引不升殿者詣東西廊下席後立。
上下立定，司賓引為首者詣酒樽所，北面立。尚食酌酒一爵以授為首者，司賓引為首者至御座前，北向授尚食，尚食受爵，進置御座前。司賓引為首者退，北面，為首者跪奏稱：「妾姓等言，元正首祚，冬至雲「天正長至」。妾等不勝大慶，謹上千萬歲壽。」興，再拜，外命婦等皆再拜訖，司言前承令，宣令云：「令旨，夫人等同納景福。」外命婦等又再拜。尚食取爵奉進，皇后舉酒，樂作，外命婦等皆三稱萬歲；皇后舉酒訖，尚食受虛爵復於坫，樂止。司贊曰：「再拜。」掌贊承傳，外命婦等皆再拜。
司賓引為首者就席後立。司贊曰：「就座。」掌贊承傳，外命婦等俱就座。尚食進酒，至階，司贊曰：「酒至，興。」掌贊承傳，外命婦等俱興，立席後。尚儀至階省酒。尚食奉酒進，皇后舉酒，樂作如常。又行外命婦酒，酒至，司贊曰：「再拜。」掌贊承傳，外命婦等俱再拜，受觶。司贊曰：「就座。」掌贊承傳，外命婦等俱就座坐飲。皇后舉酒訖，尚食受虛爵復於坫，樂止。
觴行三周，尚食進御食，食升階，司贊曰：「食至，興。」掌贊承傳，外命婦等皆起立席後。尚食至階省案。尚食品嘗食訖，以次進置御前。又行命婦案。御若不食，及外命婦案先下訖，不須興。設食訖，司贊曰：「就座。」掌贊承傳，外命婦等皆就席坐。皇后乃飯，樂作，外命婦等俱飯，御食畢，樂止。
仍行酒，遂設庶羞，諸伎以次作。若賜酒，司言前承令，詣東階上，西向稱：「賜酒。」階下掌贊承傳，外命婦等皆起，再拜。立受觶，坐飲訖，起，立授虛觶，又再拜，就席坐。
酒行十二遍，會畢。司贊曰：「可起。」掌贊承傳，外命婦等皆起，立席後。司賓引降，各納舄，樂作，俱引復階下位，樂止。其廊下者仍立於席後。立定，司贊曰：「再拜。」掌贊承傳，外命婦等在位者皆再拜。若有束帛，則尚功帥其屬以束帛先立於東西廂。司言前承令，降自西階，詣命婦西北，東面稱：「令旨。」外命婦等皆再拜。宣令訖，外命婦等又再拜。尚功帥其屬以次授束帛訖，外命婦等又再拜。司賓引外命婦等以次出，樂作，出門樂止。內典引承引次出。尚儀前奏：「禮畢。」遂還侍位。皇后降座，樂作，入自東房，警蹕侍衛如來儀，樂止。
