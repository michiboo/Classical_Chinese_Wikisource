田制上
　　佑少嘗讀書，而性且蒙固，不達術數之藝，不好章句之學。所纂《通典》，實采羣言，徵諸人事，將施有政。夫理道之先在乎行教化，教化之本在乎足衣食。《易》稱聚人曰財。《洪範》八政，一曰食，二曰貨。《管子》曰：「倉廩實知禮節，衣食足知榮辱。」夫子曰：「既富而教。」斯之謂矣。夫行教化在乎設職官，設職官在乎審官才，審官才在乎精選舉，制禮以端其俗，立樂以和其心，此先哲王致治之大方也。故職官設然後興禮樂焉，教化隳然後用刑罰焉，列州郡俾分領焉，置邊防遏戎敵焉。[3]是以食貨爲之首，〈十二卷。〉選舉次之，〈六卷。〉職官又次之，〈二十二卷。〉禮又次之，〈百卷。〉樂又次之，〈七卷。〉刑又次之，〈大刑用甲兵，十五卷。其次五刑，八卷。〉州郡又次之，〈十四卷。〉邊防末之。〈十六卷。〉或覽之者庶知篇第之旨也。〈本初纂録，止於天寶之末，其有要須議論者，亦便及以後之事。〉
　食貨
　　第一、[4]田制上
　　第二、田制下　水利田　屯田
　　第三、鄉黨〈土斷、版籍並附〉
　　第四、賦稅上
　　第五、賦稅中
　　第六、賦稅下
　　第七、歷代盛衰戶口　丁中
　　第八、錢幣上
　　第九、錢幣下
　　第十、漕運　鹽鐵
　　第十一、鬻爵　榷酤　算緡　雜稅　平準〈均輸附〉
　　第十二、輕重
　　穀者，人之司命也；地者，穀之所生也；人者，君之所治也。有其穀則國用備，辨其地則人食足，察其人則徭役均。知此三者，謂之治政。夫地載而不棄也，一著而不遷也，安固而不動，[6]則莫不生殖。聖人因之設井邑，列比閭，使察黎民之數，賦役之制，昭然可見也。自秦孝公用商鞅計，乃隳經界，立阡陌。雖獲一時之利，而兼併踰僭興矣。降秦以後，阡陌既弊，又爲隱覈，隱覈在乎權宜，[7]權宜憑乎簿書。簿書既廣，必藉衆功，藉衆功則政由羣吏，政由羣吏則人無所信矣。夫行不信之法，委政於衆多之胥，欲紀人事之衆寡，明地利之多少，雖申商督刑，撓首總算，亦不可得而詳矣。不變斯道而求理者，未之有也。夫《春秋》之義，諸侯不得專封，大夫不得專地。若使豪人占田過制，富等公侯，是專封也；賣買由己，[8]是專地也。欲無流宂，[9]不亦難乎！
　　陶唐以前，法制簡略，不可得而詳也。及堯遭洪水，天下分絶，使禹平水土，別九州，〈其分別疆理所在，具《州郡篇》。〉冀州，厥土惟白壤，〈無塊曰壤。〉厥田惟中中。〈田第五。〉兗州，厥土黑墳，〈色黑而墳起。〉厥田惟中下。〈第六。〉青州，厥土白墳，厥田惟上下。〈第三。〉徐州，厥土赤埴墳，〈土黏曰埴。〉厥田惟上中。〈第二。〉揚州，厥土惟塗泥，〈地泉濕。〉厥田惟下下。〈第九。〉荊州，厥土惟塗泥，厥田惟下中。〈第八。〉荊河豫州，厥土惟壤，下土墳壚，〈高者壤，下者壚。壚，疎也。〉厥田惟中上。〈第四。〉梁州，厥土青黎，〈色青黑，沃壤也。〉厥田惟下上。〈第七。〉雍州，厥土惟黃壤，厥田惟上上。〈第一。〉九州之地，定墾者九百一十萬八千二十頃。虞夏殷三代凡千餘載，其閒定墾，書冊不存，無以詳焉。
　　周文王在岐，〈今扶風郡岐山縣。〉用平土之法，以爲治人之道，地著爲本，〈地著謂安土。〉故建司馬法：「六尺爲步，步百爲畝，畝百爲夫，夫三爲屋，屋三爲井，井十爲通，通十爲成，成十爲終，終十爲同，同方百里，同十爲封，封十爲畿，畿方千里。故丘有戎馬一匹，[10]牛三頭，甸有戎馬四匹，兵車一乘，牛十二頭，甲士三人，步卒七十二人。一同百里，提封萬井，戎馬四百匹，車百乘，此卿大夫采地之大者，是謂百乘之家。一封三百六十六里，提封十萬井，定出賦六萬四千井，戎馬四千匹，車千乘，此諸侯之大者，謂之千乘之國。天子之畿內，方千里，提封百萬井，定出賦六十四萬井，戎馬四萬匹，兵車萬乘，戎卒七十二萬人，故曰萬乘之主。」小司徒之職，「乃均土地以稽其人民，而周知其數。上地家七人，可任也者家三人。中地家六人，可任也者二家五人。下地家五人，可任也者家二人。〈鄭玄曰：[11]「均、平也。周猶徧也。一家男女七人以上，則授之以上地，所養者衆也。男女五人以下，則授之以下地，所養者寡也。正以七人、六人、五人爲率者，有夫有婦，然後爲家，自二人以至於十爲九等，七、六、五者爲其中。可任，謂丁強任力役之事者，出老者一人，其餘男女強弱相半，其大數。」〉乃經土地，而井牧其田野。九夫爲井，四井爲邑，四邑爲丘，四丘爲甸，四甸爲縣，四縣爲都，以任地事而令貢賦，凡稅斂之事。」〈此謂造都鄙也。采地制井田，異於鄉遂，重立國，小司徒爲經之。立其五溝五塗之界，其制似井之字，[12]因取名焉。謂隰皋之地，九夫爲牧，二牧而當一井。[13]今造都鄙，授民田，有不易，有一易，有再易，通率二而當一，是之謂井牧。昔夏少康在虞，思有田一成，有衆一旅。一旅之衆而田一成，則井牧之法，先古然矣。九夫爲井者，方一里，九夫所治之田也。四井爲邑，方二里；四邑爲丘，方四里；四丘爲甸，甸方八里；旁加一里，則方十里，爲一成。積百井九百夫，其中六十四井五百七十六夫出田稅，三十六井三百二十四夫治洫。四甸爲縣，方二十里，四縣爲都，方四十里；四都方八十里，旁加十里，乃得方百里，爲一同也。積萬井九萬夫，其四千九十六井三萬六千八百六十四夫出田稅，二千三百四井二萬七百三十六夫治洫，三千六百井三萬二千四百夫治澮，井田之法，備於一同。今止於都者，采地食者，皆四之一。其制三等，百里之國凡四都，一都之田稅入於王。五十里之國凡四縣，一縣之田稅入於王。二十五里之國凡四甸，一甸之田稅入於王。地事謂農牧衡虞也，貢謂九穀山澤之材也，賦謂出車徒給徭役也。〉任土之法，以物地事，授地職，而待其政令。〈任土者，任其力勢所能生育，且以制貢賦也。物，物色之，以知其所宜之事而授農牧衡虞，使職之。〉以廛里任國中之地，以場圃任園地，以宅田、士田、賈田任近郊之地，以官田、牛田、賞田、牧田任遠郊之地，以公邑之田任甸地，以家邑之田任稍地，以小都之田任縣地，以大都之田任疆地。〈謂廛里者，若今雲邑居里矣。[14]廛，民居之區域也。里，居也。圃樹果蓏之屬，[15]季秋於中爲場。樊圃謂之園。[16]宅田者，致仕之家所受之田也。[17]《士相見禮》曰：「宅者在邦，則曰市井之臣；在野，則曰草茅之臣。」士讀爲仕，仕者亦受田，[18]所謂圭田也。《孟子》曰：「自卿以下，必有圭田，圭田五十畝。」賈田，在市賈人其家所受田也。官田，庶人在官者其家所受田也。牛田、牧田，畜牧者之家所受田也。賞田者，賞賜之田。公邑謂六遂餘地，天子使大夫治之，自此以外皆然。家邑，大夫之采地；小都，卿之采地；大都，公之采地，王子弟所食邑也。疆五百里，王畿界也。皆言任者，地之形實不方平如圖，受田邑者遠近不得盡如制，其所生育職貢，[19]取正於是耳。〉民受田，上田夫百畝，中田夫二百畝，下田夫三百畝。歲耕種者爲不易上田，休一歲者爲一易中田，休二歲者爲再易下田，三歲更耕之，自爰其處。〈爰，於也。更謂三歲卽改與別家佃，以均厚薄。〉[20]農民戶人已受田，其家衆男爲餘夫，亦以口受田如比。〈比，例也。必寐反。〉士工商家受田，五口乃當農夫一人。〈口二十畝。〉[21]此謂平土可以爲法者也。若山林藪澤原陵淳鹵之地，〈淳，盡也，澤鹵之田不生穀。〉各以肥磽多少爲差。〈磽，磽确，謂瘠薄之田。〉民年二十受田，六十歸田。七十以上，上所養也；十歲以下，上所長也；十一以上，[22]上所強也。〈勉強勸之，令習事。〉
　　《孟子》曰：「夫仁政必自經界始。經界不正，井地不均，穀祿不平，是故暴君污吏必慢其經界。經界既正，分田制祿可坐而定也。」
　　秦孝公任商鞅，鞅以三晉地狹人貧，〈三晉，韓趙魏三卿，今河東道之地。〉秦地廣人寡，故草不盡墾，地利不盡出。於是誘三晉之人，利其田宅，復三代無知兵事，而務本於內，而使秦人應敵於外。故廢井田，制阡陌，任其所耕，不限多少。〈孝公十二年之制。〉數年之閒，國富兵強，天下無敵。
　　漢孝文時，民近戰國，皆多背本趨末。賈誼說上曰：「古之治天下，至孅至悉，故其畜積足恃。今背本而趨末，遊食者甚衆，是天下之大殘也。〈本，農桑也。末，工商也。言人已棄農而務工商矣，其食米粟者又甚衆也。殘謂傷害。〉漢之爲漢，幾四十年矣，〈幾，近也。〉公私之積，猶可哀痛。〈言年載已多，而無儲積。〉卽不幸有方二三千里之旱，國胡以相恤？卒然邊境有急，數十萬之衆，[23]國胡以餽之？兵旱相乘，天下大屈。今敺人而歸之農，皆著於本，使天下各食其力，末伎遊食之民轉而緣南畝，〈言皆趨農作。〉則畜積足而人樂其所矣。」帝感誼言，始開籍田，躬耕以勸百姓。
　　詔曰：[24]「夫度田非益寡，而計民未加益，〈度謂量計。〉以口量地，其於古猶有餘，而食之甚不足者，其咎安在？無乃百姓之從事於末以害農者蕃，〈蕃，多也。〉爲酒醪以靡穀者多，〈靡，散也。靡讀曰縻。〉六畜之食焉者衆與？細大之義，吾未能得其中。〈竹仲反。〉其與丞相列侯吏二千石博士議之，有可以佐百姓者，率意遠思，無有所隱也。」
　　晁錯復說上曰：[25]「聖王在上而民不凍飢者，非能耕而食之，織而衣之，〈食讀曰嗣。〉爲開其資財之道也。故堯禹有九年之水，湯有七年之旱，而國亡捐瘠者，〈捐，謂人饑相棄捐也。瘠，瘦病也。言無相棄捐而瘦病者。〉以畜積多而備先具也。今海內爲一，土地人民之衆不避湯、禹，加以亡天災數年之水旱，而畜積未及者，何也？地有遺利，民有餘力，生穀之土未盡墾，山澤之利未盡出也，遊食之民未盡歸農也。民貧則姦邪生，貧生於不足，不足生於不農，不農則不地著，不地著則離鄉輕家。民如鳥獸，雖有高城深池，嚴法重刑，猶不能禁也。夫寒之於衣，不待輕暖；〈苟禦風霜，不求靡麗。〉飢之於食，不待甘旨；〈旨，美也。〉飢寒至身，不顧廉恥。夫腹飢不得食，膚寒不得衣，雖慈父不能保其子，君安能以有其民哉！明主知其然也，故務民於農桑，[26]薄賦斂，[27]廣畜積，以實倉廩，備水旱，故民可得而有也。是故明君貴五穀而賤金玉。今農夫五口之家，其服役者不下二人，〈服，事也。〉其能耕者不過百畝，百畝之收不過百石。春耕夏耘，秋穫冬藏，伐薪樵，治官府，給徭役。春不得避風塵，夏不得避暑熱，秋不得避陰雨，冬不得避寒凍，四時之閒亡日休息。又私自送往迎來，弔死問疾，養孤長幼在其中。勤苦如此，尚復被水旱之災，急政暴賦，賦斂不時，朝令而暮改。當具有者半價而賣，[28]〈本直千錢者，[29]價得五百。〉亡者取倍稱之息，〈取一償二爲倍稱。稱，舉也。[30]今俗所謂舉錢。〉[31]於是有賣田宅、鬻子孫以償責者矣。方今之務，莫若使民務農而已矣。欲民務農，在於貴粟；貴粟之道，在於使民以粟爲賞罰。」帝從之。其後務敦農本，倉廩充實。
　　孝景元年，制曰：「閒者歲比不登，民多乏食，夭絶天年，朕甚痛之。郡國或磽陿，[32]無所農桑繫畜；或地饒廣，薦草莽，〈草稠曰薦，草深曰莽。〉水泉利，而不得徙。其議民欲徙寬大地者，聽之。」後元三年，詔曰：「農，天下之本也。黃金珠玉，飢不可食，寒不可衣，以爲幣用，不識其終始。閒歲或不登，意爲末者衆，農民寡也。其令郡國務勸農桑，益種樹，可得衣食物。」
　　孝武外事四夷，內興功利，役費並興，而民去本。董仲舒說上曰：「《春秋》它穀不書，至於麥禾不成，則書之，以此見聖人於五穀最重麥與禾也。今關中俗不好種麥，是歲失《春秋》之所重，而損生民之具也。願陛下幸詔大司農，使關中民益種宿麥，令毋後時。」〈宿麥，謂苗經冬。〉仲舒又說上曰：「秦用商鞅之法，改帝王之制，除井田，民得賣買，[33]富者田連阡陌，貧者無立錐之地。漢興，循而未改。古井田法雖難卒〈音猝〉行，宜少近古，限民名田，以贍不足，〈名田，占田也。各爲立限，不使富者過制，則貧弱之家可足也。〉塞併兼之路，然後可善治也。」竟不能用。
　　元狩三年，遣謁者勸有水災郡種宿麥，[34]舉吏人能假貸貧人者以名聞。及末年，帝悔征伐之事，乃封丞相田千秋爲富民侯。下詔曰：「方今之務，在於力農。」以趙過爲搜粟都尉。過能爲代田，一畮三甽，〈甽，壟也，音工犬反，字或作畎。〉歲代處，故曰代田，〈代，易也。〉古法也。后稷始甽田，以二耜爲耦，〈併兩耜而耕。〉廣尺深尺曰甽，長終畝。一畝三甽，一夫三百甽，而播種於甽中。〈播，布也。種謂穀子。〉苗生葉以上，稍耨隴草，〈耨，鉏也。〉因隤其土以附苗根。〈隤謂下之。音頹。〉故其《詩》曰：「或芸或秄，黍稷儗儗。」〈音擬。《小雅‧甫田》之詩。儗儗，盛貌。秄音子。〉芸，除草也。秄，附根也。言苗稍壯，每耨輒附根，比〈必寐反〉盛暑，隴盡而根深，能風與旱，〈能讀曰耐。〉故儗儗而盛也。其耕耘下種田器，皆有便巧。率十二夫爲田一井一屋，故畝五頃，〈九夫爲井，三夫爲屋。夫百畝，於古爲十二頃。古百步爲畝，漢時二百四十步爲畝，古千二百畝，則得今五頃也。〉用耦犂，二牛三人，一歲之收常過縵田畝一斛以上，〈縵田，謂不甽者。音莫幹反。〉善者倍之。〈善爲甽者，又過縵田二斛以上。〉過使教田太常、三輔，〈太常主諸陵，有民，故亦課田種。〉[35]大農置工巧奴與從事，爲作田器。二千石遣令長、三老、力田及里父老善田者受田器，學耕種養苗狀。〈爲法意狀。〉民或苦少牛，無以趨澤，〈趨讀曰趣，及也。澤，雨之潤澤。〉故平都令光教過以人輓〈音晚〉犂。〈輓，引也。史失光姓。〉過奏光以爲丞，教民相與庸輓犁。〈庸，功也，言換功共作也。義與傭賃同。〉率多人者田日三十畮，少者十三畮，以故田多墾闢。過試以離宮卒田其宮壖〈而緣反〉地，〈離宮，別處之宮，非天子所常居也。壖，餘也。宮壖地，謂外垣之內，內垣之外也。諸緣河壖地，廟垣壖地，其義皆同。守離宮卒，閑而無事，因令於壖地爲田。〉課得穀皆多其旁田畮一斛以上。令命家田三輔公田。〈令，使也。命者，教也。令離宮卒教其家田公田也。〉又教邊郡及居延城。〈居延，張掖縣也。時有甲卒也。〉是後邊城、河東、弘農、三輔、太常民皆便代田，用力少而得穀多。至孝昭時，流民稍還，田野墾闢，頗有畜積。
　　孝宣地節三年，詔曰：「郡國宮館，勿復修治。流民還歸者，假公田，貸種食。」〈種，五穀種。〉
　　孝元初元元年，以三輔、太常、郡國公田及苑可省者振業貧民，江海陂湖園池屬少府者以假貧民，勿租賦。建昭五年，詔曰：「方春農桑興，百姓勠力自盡之時也。故是月勞農勸桑，[36]無使後時。今不良之吏，覆按小罪，徵召證按，興不急之事，以妨百姓，使失一時之作，亡終歲之功，公卿其明察申敕之。」
　　孝成帝之時，張禹占鄭白之渠四百餘頃，他人兼併者類此，而人彌困。陽朔四年正月，詔曰：「夫《洪範》八政，以食爲首，斯誠家給刑錯之本也。先帝劭農，薄其租稅，寵其強力，令與孝弟同科。閒者，民彌惰怠，鄉本者少，趨末者衆，將何以矯之？方東作時，其令二千石勉勸農桑，出入阡陌，致勞來之。《書》不云乎，『服田力嗇，乃亦有秋』。其勗之哉！」
　　孝哀卽位，師丹輔政，建言：「古之聖王莫不設井田，然後治乃可平。孝文皇帝承亡周亂秦兵革之後，天下空虛，故務勸農桑，帥以節儉，民始充實，未有併兼之害，故不爲民田及奴婢爲限。今累世承平，豪富吏民訾數鉅萬，而貧弱逾困。蓋君子爲政，貴因循而重改作，所以有改者，將以救急也。亦未可詳，宜略爲限。」天子下其議。丞相孔光、大司空何武奏請：「諸侯王、列侯皆得名田國中。列侯在長安，公主名田縣道，及關內侯、吏民名田皆毋過三十頃。諸侯王奴婢二百人，列侯、公主百人，關內侯、吏民三十人。期盡三年，犯者沒入官。」時田宅奴婢賈爲減賤，丁、傅用事，董賢隆貴，皆不便也。詔書且須後，〈須，待也。〉遂寢不行。孝平元始元年，置大司農部丞十三人，人部一州，勸農桑。二年，定墾田八百二十七萬五百三十頃。蓋紀漢盛時之數。〈據元始二年戶一千二百二十三萬三千，每戶合得田六十七畝百四十六步有奇。〉
　　王莽篡位，下令曰：「古者設井田，則國給人富而頌聲作。此唐虞之道，三代所遵行也。秦爲無道，壞聖制，廢井田，是以兼併起，貪鄙生，強者規田以千數，弱者曾無立錐之居。」於是「更名天下田曰『王田』，奴婢曰『私屬』，皆不得買賣。其男口不盈八而田過一井者，分餘田與九族鄰里鄉黨。故無田今當受田者，如制度。敢有非井田聖制、無法惑衆者，投諸四裔」。於是農商失業，食貨俱廢，百姓涕泣於市道。坐賣買田宅奴婢，自諸侯卿大夫至於庶人，抵罪者不可勝數。經二年餘，中郎區博諫曰：「井田雖聖王法，其廢已久。周道既衰，而人不從。秦順人心，改之可以獲大利，故滅廬井而置阡陌，遂王諸夏，訖今海內未厭其弊。今欲違人心，追復千載絶跡，雖堯舜復生，而無百年之漸，不能行也。」莽知人愁，乃以許賣。[37]其後百姓日以凋弊。
　　後漢之初，百姓虛耗，率土遺黎，十纔一二。光武建武十五年，詔下州郡檢覆墾田頃畝及戶口年紀。河南尹張伋及諸郡守十餘人，坐度田不實下獄死。順帝建康元年，定墾田六百八十九萬六千二百七十一頃五十六畝九十四步。〈據建康元年戶九百九十四萬六千九百九十，每戶合得田七十畝有奇。〉
　　荀悅論曰：「昔文帝十三年六月，詔除人田租。且古者十一而稅，以爲天下之中正。今漢人田，或百一而稅，可謂鮮矣。然豪富強人占田逾多，其賦太半，官收百一之稅，而人輸豪強太半之賦。官家之惠，優於三代，豪強之暴，酷於亡秦，是以惠不下通，而威福分於豪人也。今不正其本，而務除租稅，適足以資富強也。孝武皇帝時董仲舒嘗言，宜限人占田。至哀帝時，乃限人占田不得過三十頃，雖有其制，卒難施行。然三十頃又不平矣。且夫井田之制，不宜於人衆之時，田廣人寡，苟爲可也。然欲廢之於寡，立之於衆，土地布列在豪強，[38]卒而革之，並有怨心，則生紛亂，制度難行。由是觀之，若高祖初定天下，光武中興之後，人衆稀少，立之易矣。既未悉備井田之法，宜以口數占田爲之立限。人得耕種，不得賣買，以贍貧弱，以防兼併，且爲制度張本，不亦宜乎！雖古今異制，損益隨時，然紀綱大略，其致一也。」
　　崔寔《政論》曰：「昔聖人分口耕耦地，各相副適，使人飢飽不變，勞逸齊均。富者不足僭差，貧者無所企慕。始暴秦隳壞法度，制人之財，既無綱紀，[39]而乃尊獎併兼之人。烏氏以牧豎致財，寵比諸侯；寡婦清以攻丹殖業，禮以國賓。於是巧猾之萌，遂肆其意。上家累巨億之貲，斥地侔封君之土，行苞苴以亂執政，養劒客以威黔首。專殺不辜，號無市死之子。生死之奉，多擬人主。故下戶踦𨄅，無所跱足，乃父子低首，奴事富人，躬帥妻孥，爲之服役。故富者席餘而日熾，貧者躡短而歲踧，歷代爲虜，猶不贍於衣食，生有終身之勤，死有暴骨之憂，歲小不登，流離溝壑，嫁妻賣子。其所以傷心腐藏、失生人之樂者，蓋不可勝陳。故古有移人通財，以贍蒸黎。今青、徐、兗、冀，〈後漢青州，今北海、濟南、淄川、東萊、東牟、高密、平原等郡地。徐州，今東海、琅邪、彭城、臨淮、廣陵等郡地。兗州，今陳留、靈昌、濮陽、東平、濟陽、濟陰、魯等郡地。冀州，今魏郡、鄴郡、鉅鹿、清河、常山、趙郡、博陵、信都、景城等郡地。〉人稠土狹，不足相供。而三輔左右及涼、幽州，內附近郡，〈涼州，今安定、彭原之北、天水、隴西並其地。幽州，今上谷、范陽之北，東至遼東並其地。〉皆土曠人稀，厥田宜稼，悉不墾發。[40]小人之情，安土重遷，寧就飢餒，無適樂土之慮。故人之爲言瞑也，謂瞑瞑無所知。猶羣羊聚畜，須主者牧養處置，置之茂草，則肥澤繁息，置之磽鹵，則零丁耗減。是以景帝六年，下詔郡國，[41]令人得去磽狹，就寬肥。至武帝，遂徙關東貧人於隴西、北地、西河、上郡、會稽，〈隴西，今隴西、天水、金城、會寧、安鄉等郡地。北地，今安定、彭原、安化、平原、靈武、五原等郡地。西河，今銀川、新秦、[42]西河、昌化等郡地。上郡，今延安、咸寧、洛交、中部等郡地。會稽，今浙江東晉陵郡以東，直至信安、永嘉郡地。〉凡七十二萬五千口。後加徙猾吏於關內。今宜復遵故事，徙貧人不能自業者於寬地，此亦開草闢土，振人之術也。」
　　仲長統《昌言》曰：「遠州縣界至數千，而諸夏有十畝共桑之迫。遠州有曠野不發之田，代俗安土有死無去。君長不使，誰能自往緣邊之地。亦可因罪徙人，便以守禦。」
　　晉武帝泰始八年，司徒石苞奏：「州郡農桑未有殿最之制，宜增掾屬令史，有所循行。」[43]帝從之。苞既明勸課，百姓安之。平吳之後，有司奏：「王公以國爲家，京城不宜復有田宅。今未暇作諸國邸，當使城中有往來之處，近郊有芻稾之田。今可限之，國王公侯，京城得有宅一處。近郊田，大國十五頃，次國十頃，小國七頃。城內無宅城外有者，皆聽留之。」男子一人占田七十畝，女子三十畝。其丁男課田五十畝，丁女二十畝，次丁男半之，女則不課。其官第一品五十頃，每品減五頃以爲差，第九品十頃。而又各以品之高卑蔭其親屬，多者及九族，少者三代。宗室、國賓、先賢之後士人子孫亦如之。而又得蔭人以爲衣食客及佃客，量其官品以爲差降。[44]〈自西晉則有蔭客之制，至東晉其數更加，具《賦稅上篇》。〉
　　宋孝武帝大明初，羊希爲尚書左丞。時揚州刺史西陽王子尚上言：「山湖之禁，雖有舊科，人俗相因，替而不奉，熂〈許氣反〉山封水，保爲家利。自頃以來，頹弛日甚。富強者兼嶺而占，貧弱者薪蘇無託。至漁採之地，亦又如茲。斯實害理之深弊。請損益舊條，更申恆制。」有司檢壬辰詔書：「擅占山澤，強盜律論，贓一丈以上皆棄市。」[45]希以「壬辰之制，其禁嚴刻，事既難遵，理與時弛。而占山封水，漸染復滋，更相因仍，便成先業，一朝頓去，易致怨嗟。今更刊革，立制五條。凡是山澤，先恆熂爈〈力居反。〉種養竹木雜果爲林仍，[46]及陂湖江海魚梁鰌鮆〈七由反，卽移反。〉場恆加工修作者，[47]聽不追奪。[48]官品第一、第二品，聽占山三頃。第三、第四品，二頃五十畝。第五、第六品，二頃。第七、第八品，一頃五十畝。第九品及百姓，一頃。[49]皆依定格，條上貲簿。若先已占山，不得更占。先占闕少，依限占足。[50]若非前條舊業，一不得禁。有犯者，水土一尺以上，並計贓，依常盜律論。[51]除晉咸康二年壬辰之科」。從之。
　　時山陰縣人多田少，孔靈符表請徙無貲之家於餘姚、鄮、〈莫侯反〉鄞〈銀音〉三縣界，墾起湖田。[52]〈餘姚，今會稽郡縣。鄮、鄞則今餘姚郡地。〉帝令公卿博議，咸曰：「夫訓農修政，有國所同。土著之人，習翫日久，如京師無田，不聞徙居他縣。尋山陰豪族富室，頃畝不少，貧者肆力，非爲無處。又緣湖居人，魚鴨爲業，小人習始既難，勸之未易。遠廢之疇，方翦荊棘，率課窮乏，其事彌難，資徙粗立，徐行無晚。」帝違衆議，徙人並成良業。
　　後魏明帝永興中，頻有水旱。神瑞二年，又不熟，於是分簡尤貧者就食山東。敕有司勸課田農曰：「前志有之，人生在勤，勤則不匱。凡庶人不畜者祭無牲，不耕者祭無盛，不樹者死無槨，不蠶者衣無帛，不績者喪無縗。教行三農，生殖九穀。」自是人皆力勤，歲數豐穰，畜牧滋息。
　　景穆帝初爲太子監國，[53]曾令有司課畿內之人，使無牛家以人牛力相貿，墾殖鋤耨。其有牛家與無牛家一人種田二十畝，償以耘鋤功七畝，如是爲差。至與老小無牛家種田七畝，老小者償以鋤功二畝。皆以五口下貧家爲率。各列家別口數、所種頃畝，明立簿目。所種者於地首標題姓名，以辨播殖之功。
　　孝文太和元年三月，詔曰：「去年牛疫，死傷太半，[54]今東作既興，人須肄業。[55]有牛者加勤於常歲，無牛者倍傭於餘年。一夫制理四十畝，中男二十畝。無令人有餘力，地有遺利。」時李安世上疏曰：「臣聞量地畫野，[56]經國大式，邑地相參，致理之本。井稅之興，其來日久，田萊之數，制之以限。蓋欲使土不曠功，人罔遊力。雄擅之家，不獨膏腴之美；單陋之夫，亦有頃畝之分。竊見州郡之人，或因年儉流移，棄賣田宅，漂居異鄉，事涉數代。三長既立，始返舊墟，廬井荒涼，[57]桑榆改植。事已歷遠，易生假冒，彊宗豪族，肆其侵淩，遠認魏晉之家，[58]近引親舊之驗。[59]年載稍久，鄉老所惑，羣證雖多，莫可取據。各附親知，互有長短，兩證徒具，聽者猶疑，爭訟遷延，連紀不判。良疇委而不開，柔桑枯而不採，欲令家豐歲儲，人給資用，其可得乎！愚謂今雖桑井難復，宜更均量，審其徑術，令分藝有準，力業相稱。細人獲資生之利，豪右靡餘地之盈。無私之澤，乃播均於兆庶，如阜如山，可有積於比戶矣。又所爭之田，宜限年斷，事久難明，悉屬今主。然後虛詐之人，絶於覬覦，守分之士，免於淩奪。」帝深納之，均田之制起於此矣。
　　九年，下詔均給天下人田：諸男夫十五以上，受露田四十畝，〈不栽樹者謂之露田。〉婦人二十畝，奴婢依良。丁牛一頭受田三十畝，限四牛。所授之田率倍之，三易之田再倍之，以供耕休及還受之盈縮。人年及課則受田，老免及身沒則還田，奴婢、牛隨有無以還受。諸桑田不在還受之限，但通入倍田分。於分雖盈，沒則還田，[60]不得以充露田之數，不足者以露田充倍。諸初受田者，男夫一人給田二十畝，課蒔餘，種桑五十樹，棗五株，榆三根。非桑之土，夫給一畝，依法課蒔榆、棗。奴各依良。限三年種畢，不畢，奪其不畢之地。於桑榆地分雜蒔餘果及多種桑榆者不禁。[61]諸應還之田，不得種桑榆棗果，種者以違令論，地入還分。諸桑田皆爲代業，身終不還，恆從見口。有盈者無受無還，不足者受種如法。盈者得賣其盈，不足者得買所不足。不得賣其分，亦不得買過所足。諸麻布之土，男夫及課，別給麻田十畝，婦人五畝，奴婢依良，皆從還受之法。諸有舉戶老小殘疾無受田者，年十一以上及疾者，[62]各授以半夫田。年踰七十者不還所受。寡婦守志者，雖免課亦授婦田。[63]諸還受人田，恆以正月。若始受田而身亡及賣買奴婢、牛者，皆至明年正月乃得還受。諸土廣人稀之處，隨力所及，官借人種蒔。後有來居者，依法封授。諸地狹之處，有進丁受田而不樂遷者，[64]則以其家桑田爲正田分，又不足不給倍田，又不足家內人別減分。無桑之鄉，準此爲法。樂遷者聽逐空荒，不限異州他郡，唯不聽避勞就逸。其地足之處，不得無故而移。諸人有新居者，三口給地一畝，以爲居室，奴婢五口給一畝。男女十五以上，因其地分，口課種菜五分畝之一。諸一人之分，正從正，倍從倍，不得隔越他畔。進丁受田者，恆從所近。若同時俱受，先貧後富。再倍之田，放此爲法。諸遠流配謫無子孫及戶絶者，墟宅、桑榆盡爲公田，以供授受。授受之次，給其所親，未給之閒，亦借其所親。諸宰人之官，各隨近給公田：[65]刺史十五頃，太守十頃，治中、別駕各八頃，縣令、郡丞六頃。更代相付。賣者坐如律。〈職分田起於此。〉
