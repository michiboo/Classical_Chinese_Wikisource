
通典卷第一百七十二　州郡二 序目下
大唐武德初，改郡為州，太守為刺史，其邊鎮及襟帶之地，置總管府以領軍戎。至七年，改總管府為都督府。
自因隋季分割州府，倍多前代。貞觀初，並省州縣，始於山河形便，分為十道：一曰關內道，二曰河南道，三曰河東道，四曰河北道，五曰山南道，六曰隴右道，七曰淮南道，八曰江南道，九曰劍南道，十曰嶺南道。既北殄突厥頡利，西平高昌，東西九千五百十里，南北萬六千九百十八里。
高宗平高麗、百濟，得海東數千餘里，旋為新羅、靺鞨所侵，失之。又開四鎮，即西境拓數千里，于闐、疏勒、龜茲、焉耆諸國矣。
景雲二年，又分置二十四都督府，分統諸州，時議以權重不便，尋罷之。
開元二十一年，分為十五道，置採訪使，以檢察非法：京畿、理西京城內。都畿、理東都。關內、多以京官遙領。河南、理陳留郡。河東、理河東郡。河北、理魏郡。隴右、理西平郡。山南東、理襄陽郡。山南西、理漢中郡。劍南、理蜀郡。淮南、理廣陵郡。江南東、理吳郡。江南西、理章郡。黔中、理黔中郡。嶺南。理南海郡。
又於邊境置節度、經略使，式遏四夷。節度使十，經略守捉使三。大凡鎮兵四十九萬人，戎馬八萬餘疋。每歲經費：衣賜則千二十萬疋段，軍倉則百九十萬石，大凡千二百十萬。開元、天寶每歲邊用不過二百萬。
鎮西節度使：理安西，二萬四千人，馬二千七百疋，衣賜六十二萬疋段。撫寧西域，統龜茲國、焉耆國、在理所東八百里。于闐國、在理所西南二千里。疏勒國。在理所西二千餘里。
北庭節度使：理北庭都護府，管兵二萬人，馬五千疋，衣賜四十八萬疋段。防制突騎施、堅昆、斬啜，西北去突騎施三千餘里，北去堅昆七千里，東北去斬啜千七百里。管瀚海軍、北庭都護府城內，管兵萬二千人，馬四千二百疋。天山軍、交河郡城內，管兵五千人，馬五百疋。伊吾軍。伊吾郡西北三百里甘露川，管兵三千人，馬三百疋。
河西節度使：理武威郡，管兵七萬三千人，馬萬九千四百疋，衣賜百八十萬疋段。斷隔羌胡，統赤水軍、武威郡城內，管兵三萬三千人，馬萬三千疋。大斗軍、武威郡西二百餘里，開元中置，管兵七千五百人，馬二千四百疋。建康軍、張掖郡西二百里，證聖初，王孝傑置，管兵五千三百人，馬五百疋，東去理所七百里。寧寇軍、張掖郡東北千餘里，天寶二年置，管兵千七百人，馬百疋，西去理所千餘里。玉門軍、酒泉郡西二百餘里，武德中，楊恭乂置，管兵五千二百人，馬六百疋，東去理所千二百里。墨離軍、晉昌郡西北千里，管兵五千人，馬四百疋，東去理所千四百里。豆盧軍、燉煌郡城內，管兵四千三百人，馬四百疋，去理所七千里。新泉軍、會寧郡西北二百里，大足初，郭元振置，管兵千人，西去理所四百里。張掖郡守捉、東去理所五百里，管兵六千三百人，馬千疋。烏城守捉、武威郡南二百里，管兵五百人。交城守捉、武威郡西二百里，管兵千人。白亭守捉。武威郡西北五百里，管兵千七百人。
朔方節度使：理靈武郡，管兵六萬四千七百人，馬萬四千三百疋，衣賜二百萬疋段。捍禦北狄，統經略軍、靈武郡城內，管兵二萬七百人，馬三千疋。豐安軍、靈武郡西黃河外百八十餘里，萬歲通天初置，管兵八千人，馬千三百疋。定遠城、靈武郡東北二百里黃河外，景龍中韓公張仁願置，管兵七千人，馬三千疋。西城、九原郡北黃河外八十里，景龍中韓公張仁願置，管兵七千人，馬千七百疋，西南去理所千餘里。安北都護府、亦曰中受降城，景龍中韓公張仁願於黃河北岸置，管兵六千人，馬二千疋，南去理所千三百餘里。東城、榆林郡東北二百里，景龍中韓公張仁願置，管兵七千人，馬千七百疋，西南去理所千六百餘里。振武軍。單于都護府城內，天寶中王忠嗣置，管兵九千人，馬千六百疋，西去理所千七百餘里。
河東節度使：理太原府，管兵五萬五千人，馬萬四千疋，衣賜百二十六萬疋段，軍糧五十萬石。掎角朔方，統天兵軍、太原府城內，聖曆二年置，管兵二萬人，馬五千五百疋。雲中郡守捉、東南去單于府二百七十里，調露中裴行儉破突厥置，管兵七千七百人，馬千二百疋，東南去理所八百里。大同軍、鴈門郡北三百里，調露中突厥南侵，裴行儉開置，管兵九千五百人，馬五千五百疋，南去理所八百餘里。橫野軍、安邊郡東北百四十里，開元中河東公張嘉貞移置，管兵七千八百人，馬千八百疋，西南去理所九百里。定襄郡、去理所百八十里，管兵三千人。鴈門郡、去理所五百里，管兵四千人。樓煩郡、東南去理所二百五十里，管兵三千人。岢嵐軍。樓煩郡北百里，長安中，李迥秀置，管兵千人，東南去理所二百五十里。岢，姑我反。
范陽節度使：理范陽郡，管兵九萬一千人，馬六千五百疋，衣賜八十萬疋段，軍糧五十萬石。制臨奚、契丹，統經略軍、范陽郡城內，管兵三萬人，馬五千四百疋。威武軍、密雲郡城內，萬歲通天二年置，管兵萬人，馬三百疋，西南去理所二百里。清夷軍、媯川郡城內，垂拱中刺史鄭崇述置，管兵萬人，馬三百疋，南去理所二百十里。靜塞軍、漁陽郡城內，管兵萬一千人，馬五百疋，南去理所二百里。恆陽軍、常山郡城東，開元中置，管兵六千五百人。北平軍、博陵郡西，開元中置，管兵六千人。高陽軍、上谷郡城內，管兵六千人。唐興軍、文安郡城內，管兵六千人。橫海軍。景城郡城西南，管兵六千人。
平盧節度使：理柳城郡，管兵三萬七千五百人，馬五千五百疋，衣糧數失。鎮撫室韋、靺鞨，統平盧軍、柳城郡城內，開元初置，管兵萬六千人，馬四千二百疋。盧龍軍、北平郡城內，管兵萬人，馬五百疋，東去理所七百里。渝關守捉、柳城郡西四百八十里，管兵三千人，馬百疋，去理所二百二十里。安東都護府。西去柳城郡二百七十里，管兵八千五百人，馬七百疋。
隴右節度使：理西平郡，管兵七萬五千人，馬萬六百疋，衣賜二百五十萬疋段。以備西戎，統臨洮軍、開元中移就節度衙，管兵萬五千人，馬八千四百疋。河源軍、西平郡西百二十里，儀鳳二年李乙夫置，管兵萬四千人，馬六百五十疋。白水軍、西平郡西北二百三十里，開元五年郭知運置，管兵四千人，馬五百疋。安人軍、西平郡星宿川西，開元七年置，管兵萬人，馬三百五十疋。振武軍、西平郡西三百里，開元中信安郡王禕置，兵千人。威戎軍、西平郡西北三百十里，臣亡父先臣希望開元二十六年置，管兵千人，馬五十疋。綏和守捉、西平郡西二百三十里，開元二年郭知運置，管兵千人。合川郡界守捉、西平郡南百八十里，貞觀中侯君集置，管兵千人。莫門軍、臨洮郡城內，儀鳳二年置，管兵五千五百人，馬二百疋。寧塞軍、寧塞郡城內，臣亡父先臣希望開元二十六年置，管兵五百人，馬五十疋。積石軍、寧塞西百八十里，儀鳳二年置，管兵七千人，馬一百疋。鎮西軍、安鄉郡城內，臣亡父先臣希望開元二十六年置，管兵萬三千人，馬三百疋。平夷守捉。安鄉郡城西南四十里，開元二年郭知運置，管兵三千人。
劍南節度使：理蜀郡，管兵三萬九百人，馬二千疋，衣賜八十萬疋段，軍糧七十萬石。西抗吐蕃，南撫蠻，統團結營、蜀郡城內，管兵萬四千人，馬千八百疋。臨翼郡、通化郡北百四十里，管兵五百人。通化郡、維川郡東二百七十里，管兵三百人。維川郡、通化郡西二百七十里，管兵五百人。天寶軍、平戎城東八十里，在維川郡東，開元二十八年章仇兼瓊置，兵千人。蓬山郡、維川郡北，管兵五百人。交川郡、臨翼郡北百里，管兵二千八百人。平戎城、恭化郡南八十里，開元二十八年章仇兼瓊開置，管兵一千人，去蜀郡八百里。盧山郡、臨邛郡西二百里，管兵四百人。江源郡、貞觀二十一年裴行方置，管兵五百人。洪源郡、開元三年陸象先置，管兵千人。昆明軍、越巂郡南，開元中移置，管兵五千二百人，馬二百疋。寧遠軍、越巂郡西，昆明縣南，開元中置，管兵三百人。雲南郡、管兵二千三百人。澄川守捉、雲南郡東六百里，管兵二千人。南江軍、瀘川郡西二百五十里，管兵二千人。歸誠郡。靜川郡東南，管兵四百人。
嶺南五府經略使：理南海郡，管兵萬五千四百人，輕稅當道自給。綏靜夷獠，統經略軍、南海郡城內，管兵五千四百人。清海軍、恩平郡城內，管兵二千人。桂管經略使、始安郡，管兵千人。容管經略使、普寧郡，管兵千一百人。鎮南經略使、安南都護府，管兵四千二百人。邕管經略使。朗寧郡，管兵千七百人。
又有經略守捉使三，以防海寇：長樂郡經略使、管兵千五百人。東萊郡守捉、管兵千人。東牟郡守捉。管兵千人。
天寶初，又改州為郡，刺史為太守。大凡郡府三百二十有八，縣千五百七十有三，羈縻州郡不在其中。折衝府五百九十三，鎮二百四，戍三百九十三，關二十七，驛千三百八十八，寺五千一百八十五，觀一千八百五。其地東至安東都護府，西至安西都護府，南至日南郡，北至單于都護府。南北如前漢之盛，東則不及，西則過之。漢之東境有樂浪郡，西境有燉煌郡。今東極安東府，則漢遼東郡也，其漢之玄菟、樂浪二郡，並在遼東郡之東，今悉為東夷之地矣。今西極安西府，其伊吾、交河、北庭、安西，則漢代戎胡所據，皆未得而詳。
九州之區域，在昔顓頊及於陶唐，分而為九，其制最大。顓頊置九州，堯時洪水分絕，使禹理水，還為九州。舜分為十二州，夏殷周並為九州，則不同禹貢。按周之本制起於顓頊，辨其疆界、始於禹貢，今分別地理，故以為首。雍州西據黑水，東距西河。黑水出今張掖郡，西河則龍門之河，今京兆、華陰、馮翊、扶風、汧陽、新平、安定、彭原、安化、平涼、靈武、五原、寧朔、洛交、中部、延安、咸寧、上郡、銀川、新秦、朔方、九原、榆林、安北、天水、隴西、金城，會寧、安鄉、臨洮、和政、寧塞、西平、武威、張掖、酒泉、晉昌、燉煌等郡地。荊河州西南至荊山，北距河。荊山在今襄陽郡南，其北境至於河，今河南府、陝郡之南境、弘農、臨汝、滎陽、陳留、睢陽、濟陰、譙郡、潁川、淮陽、汝陰、汝南、淮安、南陽、襄陽、武當、漢東等郡地。冀州唐虞之都，以餘州所至，則是其境。西境雍州，南境荊河州，東境兗州，皆以河為界。河自今文城、絳郡西龍門南流至華陰，東過今汲郡黎陽縣東大岯山，又東入於海。今河內，汲郡、鄴郡、廣平，鉅鹿、信都、趙郡、常山、博陵、河閒、文安、饒陽、上谷、范陽、順義、歸化、歸德、媯川、漁陽、密雲、北平、柳城、河東、絳郡、陝郡之北境，平陽、高平、上黨、樂平、陽城、大寧、文城、西河、太原、昌化、樓煩、鴈門、定襄、安邊、馬邑、雲中、單于等郡地。兗州舊為濟河之閒，孔安國云：「東南據濟，西北距河。」禹貢云：「導沇水東流為濟，入於河，溢為滎，東出於陶丘北，又東至於菏，又東北會於汶，又北東入於海。」顏師古云：「導沇流而為濟，截河又為滎澤，陶丘在濟陰定陶西南。菏即菏澤。過菏澤又與汶水會，北折而東入海也。」按：沇水出今河南府王屋縣山，東流濟源縣而名濟水。滎澤在今滎陽郡滎澤縣也。定陶，今濟陰郡也。菏澤在今魯郡縣。汶水，今魯郡萊蕪縣。然濟水因王莽末旱，渠涸不復截河過。今東平、濟南、淄川、北海界中有水流入於海，謂之清河，實菏澤、汶水合流，亦曰濟河，蓋因舊名，非本濟水也。諸家所說地理者，皆雲今清河郡禹貢冀州之域。
又按：禹貢云：「導河自大伾北過降水，至於大陸，北播為九河而入海。」河自周定王五年徙流禹之所道，漸以堙塞。至秦始皇二十二年攻魏，決河灌其郡，決處遂大，不可復補。魏都則今陳留郡。漢武元封三年春，河又徙，從頓丘東南流入渤海。頓丘即今縣也。渤海郡即今景城郡地。其下決於瓠子，東南通於淮泗。瓠子在今濮陽縣西界。時丞相田蚡食邑鄃在河北，河決而南，即鄃無水災，邑收入多。鄃即今平原郡平原縣也。有以知自周及秦至漢，其河已在今魏郡、平原之境。又王莽時，司空掾王橫云：「禹之行河水，本隨西山下，東北去。自周時所徙，宜令卻徙更開空，使緣西山足乘高地而東北入海，乃無水災。」西山則太行恆山也。又按：洚水在今清河郡，經城縣界，大陸澤在今鉅鹿、趙郡、饒陽郡界，則王橫之言與禹符矣。其今清河郡在洚水東，則兗州舊城內，已具注清河郡篇也。今靈昌、濮陽、濟陽、清河、魏郡、博平、東平、平原、樂安、景城等郡地，史記、漢書皆雲，禹以為河所從來者高，水湍悍，難以行平地，數為敗，乃釃二渠，以引河北過洚水、大陸，入渤海。孟康注云：「釃，分也。分其流，泄其怒。二渠，其一出貝丘西南，一則漯川也。」貝丘今清河郡西。漯川在汲郡東一里。又臣瓚注引禹貢曰：「夾右碣石入於河，壺口、雷首入于海，則河入海乃在碣石也。武帝時，河移東郡，更注渤海。禹時不注渤海。」按：此則子長、孟堅之誤矣。九河，一曰徒駭，二曰太史，三曰馬頰，四曰覆釜，五曰胡蘇，六曰簡，七曰潔，八曰鉤盤，九曰鬲津。其徒駭、鬲津、鉤盤、胡蘇四河並在今景城郡界。馬頰、覆釜二河並在今平原郡界。其太史、簡、潔三河，未詳處所。青州東北據海，西距岱。岱，泰山也，在今魯郡界。自泰山之東至於海。今北海、濟南、淄川、東萊、東牟、高密、安東等郡即其地。徐州東據海，北至岱，南及淮。自泰山之南，淮之北，海之西也。今彭城、臨淮、魯郡、東海、琅琊等郡地是。梁州東據華山之陽，西距黑水。華山之南，今華陰之西南。黑水出張掖郡，南流入海。即巴蜀之地皆是也。今上洛、漢中、洋川、安康、房陵、通川、潾山、南平、涪陵、南川、瀘川、清化、始寧、咸安、符陽、巴川、南賓、南浦、閬中、南充、安岳、盛山、雲安、犍為、陽安、仁壽、通義、和義、資陽、南溪、河池、武都、同谷、順政、懷道、同昌、陰平、江油、交川、合川、益昌、普安、巴西、梓潼、遂寧、蜀郡、德陽、濛陽、唐安、臨邛、盧山、通化、越巂、雲南、洪源等郡地。揚州北據淮，東南距海。北自淮之南，東南距於海，閩中以來地。今廣陵、淮陰、鍾離、壽春、永陽、歷陽、廬江、同安、蘄春、弋陽、宣城、丹陽、晉陵、吳郡、吳興、餘杭、新定、新安、會稽、餘姚、臨海、縉雲、永嘉、東陽、信安、鄱陽、潯陽之東境、章郡、臨川、廬陵、宜春、南康、建安、長樂、清源、漳浦、臨汀、潮陽等郡地。自晉以後，歷代史皆雲，五嶺之南至於海，並是禹貢揚州之地。按：禹貢物產貢賦，職方山藪川浸，皆不及五嶺之外。又按：荊州南境至衡山之陽，若五嶺之南在九州封域，則以鄰接宜屬荊州，豈有舍荊而屬揚，斯不然矣，此則近史之誤也。則嶺南之地非九州之境。荊州北據荊山，南及衡山之陽。荊山在今襄陽郡界，南至今衡陽郡桂嶺之北，皆是也。今江陵、夷陵、巴東、竟陵、富水、安陸、齊安、漢陽、江夏、義陽、潯陽之西境、長沙、巴陵、衡陽、零陵、江華、桂陽、連山、邵陽、武陵、澧陽、黔中、寧夷、涪川、盧溪、盧陽、靈溪、潭陽、清江、播川、義泉、夜郎、龍標、溱溪等郡地。其雍州西境，流沙之西，荊州南境，五嶺之南，所置郡縣，並非九州封域之內也。
議曰：堯使鯀理水，功不成，復使禹理之，又舉舜歷試，禹因理水，遂別九州。故尚書云：「東漸於海，西被流沙，朔南暨聲教，訖於四海，禹錫玄圭，告厥成功。」孔安國注云：「堯賜玄圭以明之。」又舜自登庸二十年，始居攝位，「肇十有二州」，注云：「肇，始也。禹理水之後，舜始置十二州，分冀州為并州、幽州，分青州為營州。」其後八年，堯崩。舜咨四岳曰：「有能奮庸熙帝之載，使宅百揆，亮采惠疇。」僉舉禹為司空。舜曰：「汝平水土，惟時懋哉。」注云：「四岳同辭曰禹理洪水，有成功，言可用。故舜然其所舉，稱其前功以命之。懋，勉也。惟居是百揆，勉行之。」則禹之績本在堯代，舜未居攝以前也。而史記云：「堯崩後，舜以禹為司空，命平水土，以開九州。」又按：自鯀理水，績用不成，後至堯崩，凡二十八載，洪水為害，下民昏墊，豈有年踰二紀，方使伯禹理之。漢書亦云：「堯遭洪水，天下分絕為十二州，禹理水，更制九州。」則九州在十二州之後，乃與舜典乖互不同。馬季長云：「禹平水土，置九州。舜以冀州之北廣大，分置并州，分燕置幽州，分齊為營州。」則十二州在九州之後也，與孔注符矣。若稽其證據，乃子長、孟堅之誤矣。
凡國之分野，上配天象，始於周季，定其十三，其地可辨。漢史曰：「秦地，東井、輿鬼之分野。其界自弘農故關以西，京兆、扶風、馮翊、北地、上郡、西河、安定、天水、隴西，南有巴、蜀、廣漢、犍為、武都，西有金城、武威、張掖、酒泉、燉煌，又西南有牂柯、越嶲、益州，皆宜屬焉。今京兆、馮翊、上洛、華陰之西境、弘農之南境、扶風、新平、安定、彭原、靈武、五原、寧朔、洛交、中部、延安、咸寧、上郡、銀川、昌化之北境、西河之西境、新秦、朔方、天水、隴西、金城、會寧、安鄉、寧塞、西平、武威、張掖、酒泉、晉昌、燉煌、通川、潾山、南平、涪陵、南川、瀘川、清化、始寧、咸安、符陽、巴川、南賓、南浦、閬中、南充、安岳、盛山、雲安、犍為、陽安、仁壽、通義，和義、資陽、南溪、武都、河地、同谷、順政、和政、陰平、江油、益昌、普安、巴西、梓潼、遂寧、蜀郡、德陽、濛陽、唐安、臨邛、盧山、洪源、越嶲、雲南、涪川、播川、義泉、夜郎、溱溪等郡地魏地，觜觿、參之分野。觿音許隨反。得漢之高陵以東，盡河東、河內，南有陳留及汝南之召陵、強、，於勤反，水名。新汲、西華、長平，潁川之舞陽、郾、許、鄢陵，河南之開封、中牟、陽武、酸棗、卷，皆魏分野。今馮翊之南境，華陰之東境，弘農之北境，河東、平陽、文城、大寧、昌化之南境，絳郡、陝郡之北境，河內之西境，河南府之北境，滎陽之東境，淮陽之北境，汝南之北境，陳留及靈昌之西境，皆是。韓地，角、亢、氐之分野。得漢之南陽及潁川之父城、定陵、襄城、潁陽、潁陰、長社、陽翟、郟城，東接汝南，西接弘農得新安、宜陽，皆韓分野。今郟鄏之河南地，河南之西境、南境、東境，滎陽，臨汝，潁川之西境，淮安，漢東，義陽之西境，南陽，武當等是。周地，柳、七星、張之分野。得漢之河南雒陽、穀城、平陰、偃師、鞏、緱氏，是其分野。按周之封域，其西得今河南洛陽、偃師，東至緱氏、鞏縣，南得伊闕，北至於河。當戰國之時，其境最狹，東西南北才百餘里。趙地，昴、畢之分野。得漢之信都、真定、常山、中山，涿郡之高陽、鄚、州鄉；廣平、鉅鹿、清河、河閒，渤海之東平舒、中邑、文安、束州、成平、章武，河以北；南至浮水、繁陽、內黃、斥丘；西有太原、定襄、雲中、五原、上黨：皆趙分野。今鄴郡、清河、信都、廣平、鉅鹿、趙郡、常山、博陵、河閒、文安、饒陽、博平之北境、京城之北境、高平、上黨、樂平、陽城、榆林、九原、安北、太原、定襄、雲中、單于、鴈門之西境、樓煩之南境、西河之東境。燕地，尾、箕之分野。得漢之漁陽、右北平、遼西、遼東、上谷、代郡、鴈門，涿郡之易、容城、范陽、北新城、故安、涿縣、良鄉、新昌，及渤海之安次，皆燕分野。樂浪、玄菟亦宜屬焉。今上谷、范陽、順義、歸化、歸德、媯川、漁陽、密雲、北平、柳城、安東、馬邑、安邊，鴈門之東境，接樓煩之北是也。樂浪、玄菟，今為東夷所據。衛地，營室、東壁之分野。得漢之東郡，魏郡之黎陽，河內之野王、朝歌，皆衛之分野。今靈昌、汲郡、魏郡，濮陽之西北境，濟陽之西北境，博平之西南境，河內之東境，皆是。宋地，房、心之分野。得漢之沛、梁、楚、山陽、濟陰、東平及東郡之須昌、壽張、皆宋分野。今睢陽、譙郡、濟陰、彭城、東平，魯郡之西境，濮陽之東南境，臨淮之西境，皆是。齊地，虛、危之分野。得漢之淄川、東萊、瑯琊、高密、膠東、泰山、城陽、千乘，清河以南，渤海之高樂、高城、重合、陽信，濟南、平原，皆齊分野。今北海、濟南、淄川、東萊、東牟、高密，瑯琊之北境，魯郡之北境，濟陽之東南，樂安、平原，景城之南境，博平之東境，皆是。魯地，奎、婁之分野。得漢之東海，南有泗水，至淮，得臨淮之下相、睢陵、僮、取慮，皆魯分野。今魯郡之東南境，東海，瑯琊之南境，臨淮之東境，皆是。楚地，翼、軫之分野。得漢之南郡、江夏、零陵、桂陽、武陵、長沙、漢中、汝南郡，盡楚分野。今汝陰、汝南之南境，淮陽之南境，漢中、洋川、安康、房陵、巴東、夷陵、襄陽、竟陵、富水，義陽之東境，安陸、齊安、漢陽、蘄春、弋陽、江夏、巴陵、長沙、衡陽、零陵、江華、桂陽、連山、邵陽，始安之北境，始興、武陵、澧陽、黔中、寧夷、盧溪、盧陽、靈溪、潭陽、清江等郡皆是。吳地，斗之分野。得漢之會稽、九江、丹陽、章郡、廬江、廣陵、六安、臨淮郡，盡吳分野。今廣陵、淮陰、臨淮、永陽、歷陽、廬江、同安、宣城、丹陽、晉陵、吳郡、吳興、餘杭、新定、新安、會稽、餘姚、臨海、縉雲、永嘉、東陽、信安、鄱陽、潯陽、章郡、宜春、廬陵、南康、臨川、建安、長樂、清源、漳浦、臨汀，皆是。越地，牽牛、婺女之分野。得漢之蒼梧、鬱林、合浦、交阯、九真、南海、日南，皆越分野。」今潮陽、南海、義寧、海豐、恩平、南陵、招義、臨賀、高要、潯江、感義、臨江、扶南、晉康、臨封、開陽、高涼，始安之南境，平樂、蒙山、正平、開江、連城、鬱林、平琴、安城、賀水、常林、象郡、龍城、融水、朗寧、南潘、懷澤、寧仁、定川、新興、普寧、陵水、南昌、寧越、寧浦、橫山、修德、龍池、安南、九真、武峨、龍水、忻城、福祿、文陽、安樂、日南、承化、銅陵、永定、玉山、合浦、海康、蒼梧、懷德、臨潭、樂古、溫水、湯泉等郡是。其餘土境，非諸國分野之內也。
議曰：按左傳周敬王、魯哀公之時，吳為越所滅。其後六十九年至威烈王，始命韓、魏、趙為諸侯。後十七年安王之時，三國共滅晉而分其地。後五十六年顯王之時，而越為楚所滅。又按：所列諸國分野，具於班固漢書及皇甫謐帝王代紀。下分區域，上配星躔，固合同時，不應前後。當吳之未亡，天下列國尚有數十。其時韓魏趙三卿又未為諸侯，晉國猶在，豈分其土地？自吳滅至分晉，凡八十六年，時既不同，若為分配？又按諸國地分，略考所在封疆，辨詳隸屬，甚為乖互，不審二子依據。漢書又雲「今之蒼梧、鬱林、合浦、交阯、九真、南海、日南，皆越分野。夏少康庶子，封於會稽。後二十餘代，至句踐，滅吳稱伯。後六代而亡。後十代，至閩君搖，漢復立為越王」，都東甌，則今永嘉郡也。「是時，秦南海尉趙佗亦稱王」，五嶺之南，皆佗所有也。又按越之本封，在於會稽，至句踐強盛，有江淮之地，天子致胙，號稱霸王，正當戰國之時，凡得百四十二歲。後至秦漢，方有閩搖。雖虛引其歷代興亡，而地分星躔，皆不相涉。及趙佗奄有，時代全乖。未知取捨，何所準的，凡為著述，誠要審詳。若也但編舊文，不加考覈，遞相因襲，是誤後學。衹恐本將諸國上配天文，既多舛謬，或無憑據。然已載前史，歷代所傳，今且依其本書，別其境土，蓋備一家之學，示無闕也。其諸郡歷代所屬，則各具正於本篇。有覽之者，當以見察。
凡郡之土宇，秦氏分制，罷侯置守，列為四十，其境可知。內史、雍州之域，今京兆、華陰、馮翊、扶風、汧陽、新平及梁州之域上雒郡皆是。北地、雍州之域，今安定、彭原、安化、平涼、靈武、五原、寧朔等郡地。隴西、雍州之域，今天水、隴西、會寧、安鄉、和政及梁州之域河池郡地皆是。上郡、雍州之域，今洛交、中部、延安、咸寧、上郡、銀川、新秦、朔方等郡皆是。九原、雍州之域，今九原、安北皆是。三川、荊河州之域，今河南府、陝郡之河南地、弘農、臨汝、滎陽、陳留及冀州之域河內、汲郡皆是。碭郡、荊河州之域，今睢陽、譙郡、濟陰及兗州之域東平郡地是。潁川、荊河州之域，今潁川、淮陽、汝南等郡地是。南陽、荊河州之域，今南陽、淮安、漢東、武當及荊州之域義陽郡地。邯鄲、冀州之域，今廣平、鄴郡，信都之西南境，鉅鹿之南境。上谷、冀州之域，今上谷、范陽、文安、河閒、媯川、順義、歸化、歸德，博陵之東境，饒陽之北境，及兗州之域景城之北境皆是。鉅鹿、冀州之域，今常山，趙郡之東北境，博陵之西境，鉅鹿之北境，饒陽之南境，兼兗州之域今清河、景城之南境是。漁陽、冀州之域，今漁陽、密雲郡地皆是。右北平、冀州之域，今北平郡之西境。遼西、冀州之域，今柳城及北平之東境皆是。遼東、青州之域，今安東府是。河東、冀州之域，今河東、絳郡、陝郡之北境、平陽、大寧、文城等郡是。上黨、冀州之域，今上黨、高平、樂平、陽城等郡是。太原、冀州之域，今太原、西河、昌化、定襄、鴈門之南境、樓煩等郡是。代郡、冀州之域，今安邊、馬邑之北境是。鴈門、冀州之域，今鴈門郡之北境，馬邑之南境是。雲中、冀州之域，今雲中、單于府及雍州之域榆林郡是。東郡、兗州之域，今靈昌、濮陽、濟陽、魏郡、博平及冀州之域汲郡之東南境。齊郡、兗州之域，今平原、樂安，及青州之域北海、濟南、淄川、東萊、東牟郡是。薛郡、徐州之域，今魯郡、東海郡是。瑯琊、青州之域，今高密及徐州之域瑯琊郡地，皆是。泗水、徐州之域，今彭城、臨淮郡地。漢中、梁州之域，今漢中、洋川、安康、房陵郡地皆是。巴郡、梁州之域，今通川、潾山、南平、涪陵、南川、瀘川、清化、始寧、咸安、符陽、巴川、南賓、南浦、閬中、南充、盛山、雲安及安岳郡之東境皆是。蜀郡、梁州之域，今巴西、普安、梓潼、遂寧、益昌、蜀郡、德陽、濛陽、唐安、臨邛、盧山郡地是。九江、揚州之域，今廣陵、淮陰、鍾離、壽春、永陽、歷陽、廬江、同安、蘄春、弋陽、鄱陽、章郡、臨川、廬陵、南康、宜春、潯陽是。章郡、揚州之域，今宣城、新安、新定，及丹陽郡西境，兼吳興郡之西境，皆是。會稽、揚州之域，今晉陵、吳郡、餘杭、會稽、餘姚、東陽、信安、縉雲、臨海、永嘉，及丹陽郡之東境，兼吳興郡之東境，皆是。閩中、揚州之域，今建安、長樂、清源、漳浦、臨江郡地皆是。南郡、荊州之域，今江陵、清江、巴東、竟陵、富水、安陸、齊安、漢陽、江夏，及荊河之域襄陽郡地皆是。長沙、荊州之域，今長沙、巴陵、衡陽、零陵、江華、桂陽、連山、邵陽郡地皆是。黔中、荊州之域，今武陵、澧陽、黔中、寧夷、盧溪、盧陽、靈溪、潭陽郡地是。南海、南越之地，今南海、始興、義寧、海豐、恩平、南陵、臨賀、高要、感義、晉康、臨封、開陽、高涼、連城、新興、銅陵、懷德，及揚州之域今潮陽郡皆是。桂林、南越之地，今始安、平樂、蒙山、開江、蒼梧、潯江、鬱林、平琴、安城、賀水、常林、象郡、龍城、融水、朗寧、懷澤、寧仁、合浦、橫山、修德、龍池、永定郡地皆是。象郡。南越之地，今招義、南潘、普寧、陵水、南昌、定川、寧越、安南、武峨、龍水、忻城、九真、福祿、文陽、日南、承化、玉山、合浦、安樂、海康、溫水、湯泉郡皆是。其餘郡府，自漢已後歷代開拓四夷之地。今隴右道武威、張掖、西平、寧塞、酒泉、晉昌、燉煌、伊吾、交河、北庭、安西、武都、臨洮、懷道、合川，山南西道順政，劍南道犍為、陽安、安岳之西境、仁壽、通義、和義、資陽、南溪、同昌、陰平、江油、交川、通化、臨翼、江源、歸誠、靜川、蓬山、恭化、維川、雲山、越嶲、雲南、洪源，黔中道涪川、播川、夜郎、義泉、溱溪，嶺南道臨潭、扶南、正平、樂古、珠崖、昌化、延德、瓊山、萬安郡地，皆是。爰自漢代，至於有隋，或郡國參置，或年代短促，州部無恆，增省而眾，離合不一，疆理難詳。
大唐因循舊制，一為郡縣，又分天下為十五部：京畿、京兆、華陰、扶風、馮翊、新平、上洛、安康郡是。都畿、河南、陝郡、滎陽、臨汝、河內等郡地是。關內、安定、彭原、汧陽、中部、洛交、朔方、安化、靈武、榆林、延安、上郡、咸寧、銀川、九原、會寧、五原、新秦、寧朔、單于、安北等郡地是。河南、陳留、睢陽、靈昌、潁川、譙郡、濮陽、濟陽、北海、淮陽、汝南、東平、淄川、濟南、魯郡、彭城、臨淮、汝陰、濟陰、瑯琊、高密、東海、東萊、東牟郡是。河東、太原、上黨、河東、絳郡、平陽、西河、弘農、高平、大寧、昌化、文城、陽城、定襄、樂平、鴈門、樓煩、安邊、雲中、馬邑郡。河北、范陽、魏郡、汲郡、鄴郡、廣平、清河、信都、平原、饒陽、河閒、景城、常山、博陵、趙郡、鉅鹿、博平、文安、上谷、樂安、北平、密雲、媯川、漁陽、柳城、歸德、順義、歸化、安東郡。隴右、武威、天水、安西、北庭、交河、晉昌、西平、隴西、燉煌、酒泉、金城、安鄉、同谷、和政、武都、臨洮、懷道、寧塞、合川、張掖、伊吾郡。山南東、江陵、襄陽、南陽、淮安、武當、房陵、漢東、竟陵、富水、巴東、夷陵、雲安、南賓、武陵、澧陽、南浦郡是。山南西、漢中、通川、巴川、清化、洋川、順政、河池、益昌、咸安、盛山、始寧、南平、符陽、潾山等郡地。劍南、蜀郡、唐安、濛陽、德陽、通義、梓潼、巴西、普安、閬中、資陽、臨邛、通化、交川、越嶲、南溪、遂寧、仁壽、犍為、盧山、瀘川、陽安、安岳、洪源、陰平、同昌、江油、臨翼、歸誠、江源、靜川、恭化、維川、和義、雲山、蓬山、雲南郡。淮南、廣陵、安陸、弋陽、義陽、廬江、蘄春、同安、永陽、鍾離、壽春、齊安、淮陰、漢陽、歷陽郡。江南東、丹陽、晉陵、吳郡、餘杭、會稽、餘姚、臨海、縉雲、永嘉、東陽、新定、新安、信安、長樂、清源、建安、臨汀、漳浦、潮陽郡是。江南西、宣城、章郡、鄱陽、長沙、桂陽、南康、零陵、臨川、廬陵、潯陽、江夏、江華、衡陽、宜春、巴陵、邵陽郡。黔中、黔中、盧溪、盧陽、清江、江陵、潭陽、龍標、南川、義泉、靈溪、寧夷、涪川、溱溪、播川、夜郎郡。嶺南。南海、始安、安南、武峨、龍水、忻城、福祿、文陽、普寧、郎寧、始興、義寧、臨賀、連山、高要、晉康、平樂、新興、南潘、陵水、高涼、延德、海康、臨江、潯江、蒙山、開江、修德、龍池、臨封、南陵、招義、日南、定川、懷德、安城、寧越、賀水、寧浦、橫山、象郡、開陽、感義、平琴、鬱林、合浦、安樂、溫水、連城、玉山、南昌、寧仁、懷澤、龍城、銅陵、永定、恩平、融水、昌化、湯泉、珠崖、九真、承化、常林、正平、瓊山、臨潭、扶南、海康、蒼梧、萬安、樂古等郡。
今辨禹貢九州並南越之地，歷代郡國，析於其中。其有本非州之區域，則以鄰接附入雲爾。雍州伊吾、交河、北庭、安西，梁州臨翼、歸誠、靜川、恭化、維川、雲山、蓬山。
