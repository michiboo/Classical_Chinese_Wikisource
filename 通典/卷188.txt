
五嶺之南，漲海之北，三代以前，是為荒服。秦平天下，開置南海等三郡。秦亂，趙佗據有其地。傳五代九十三歲，至漢武建元中，伏波將軍路博德滅之，分為儋耳等九郡。其珠崖郡在海洲上，大率數歲一反。元帝初元中，納賈捐之議，罷之。後漢光武建武中，交趾女子徵側反，略有六十餘城。伏波將軍馬援討平之。桓靈以後，蠻獠又據象郡象林縣，遂為林邑國矣。其餘郡縣，歷代雖時有反亂，州郡兵旋平定之。
極南之人，雕題交趾。其俗男女同川而浴。題，額也。雕謂刻其肌，以丹青涅之也。交趾，謂足大趾開闊，並立相交。其西有噉人國，生首子輒解而食之，謂之宜弟。味旨則以遺其君，君而賞其父。娶妻妾美，皆讓其兄，烏滸人是也。烏滸地在今南海郡之西南，安南府之北，朗寧郡管。
交趾之南有越裳國。周公居攝六年，天下和平，越裳以重譯而獻白雉。周德既衰，於是稍絕。及楚子稱霸，朝貢百越。
秦始皇平天下，開嶺外，置南海、今南海、始興、義寧、海豐、恩平、南陵、臨賀、高要、感義、晉康、臨封、開陽、高涼、連城、新興、銅陵、懷德、潮陽等郡地皆是。桂林、今始安、平樂、蒙山、開江、蒼梧、潯江、臨江、鬱林、平琴、安城、賀水、常林、象郡、龍城、融水、朗寧、懷澤、寧仁、寧浦、橫山、脩德、龍池、永定等郡地皆是。象郡。今招義、南潘、普寧、陵水、南昌、定川、寧越、安南、武峨、龍水、忻城、九真、福祿、文陽、日南、承化、玉山、合浦、安樂、海康、溫水、湯泉等郡皆是。至胡亥時，南海尉任囂病且死，召南海龍川令真定人趙佗語曰：漢真定今常山郡，漢龍川今海豐郡。「中國擾亂，未知所安。番禺今南海郡負山險阻，負，倚也。南北東西數千里，可以為國。郡中長吏無足與言，故召公告之。」即被佗書，行南海尉事。被，加也。囂死，佗即絕秦所開新道，聚兵自守。秦已滅，佗即擊並桂林、象郡，自立為南越武王。
漢已定天下，為中國勞苦，故釋佗不誅，遣陸賈立佗為南越王。高后時，佗乃自稱為南越武帝，發兵攻長沙邊邑，敗數縣而去。今長沙、衡陽等郡。以兵威財物賂遺閩越、即今閩川。西甌駱越役屬焉，西甌即駱越也，言西者以別東甌耳。今南海郡西南懷澤等郡。東西萬餘里，南北數千里。及孝文帝初立，鎮撫天下，乃為佗親在真定，置守邑，歲時奉祠；召其從昆季，尊官厚賜寵之。詔陸賈使往諭之。賈至，南越王上書謝，願為藩臣奉職貢。
至武帝建元四年，佗孫胡時，閩越王郢興兵擊南越邊邑。胡使人上書曰：「兩越俱為藩臣，無得擅興兵相攻擊。今東越擅侵臣，臣不敢興兵，唯天子詔之。」於是天子多南越義，守職約，為遣兩將往討閩越。淮南王安上書諫曰：「夫越，方外之地，劗髮文身之人也，越人劗髮，古翦字也，劗與翦同。不可以冠帶之國法度理也。自三代之盛，胡、越不與受正朔，非強不能服，威不能制也；以為不居之地，不牧之人，不足以煩中國也。地不可居，而人不可牧養。故古者封內甸服，封內謂封圻千里之內。甸服主理王田，以供祭祀也。封外侯服，封外，千里之外。侯，候也，為王者斥候。侯衛賓服，侯服之外又有衛服，賓見於王，侯衛二服同為賓也。蠻夷要服，又在侯衛之外，而居九州之內者。要言以文德要束之耳。戎狄荒服。此在九州之外者也。荒言其荒忽絕遠，來去無常。遠近之勢異也。自漢初定以來七十二年，吳、越人相攻擊者不可勝數，然天子未嘗舉兵而入其地也。臣聞越非有城郭邑里也，處谿谷之間，篁竹之中，竹叢也。竹田曰篁。習於水鬥，便於用舟，地深昧而多水險。味，暗也，言多草木。中國之人不知其勢阻而入其地，雖百不當其一。得其地，不可郡縣也；攻之，不可暴取也。以地圖察其山川要塞，相去不過寸數，而閒獨數百千里，阻險林叢，弗能盡著。不可盡載於圖。著，張許反。視之若易，行之甚難。今自攻擊，而陛下以兵救之，是反以中國而勞蠻夷也。疲勞中國之人於蠻夷之地。且越人愚戇輕薄，戇，陟降反。負約反覆，其不用天子之法度，非一日之積也。壹不奉詔，舉兵誅之，臣恐後兵革無時得息也。今發兵行數千里，資衣糧，入越地，輿轎而隃嶺，轎音橋，謂隘道輿車也。舟而入水，，曳也，音佗。夏月暑時，歐洩霍亂之病相隨屬也。曾未接刃，死傷者必眾矣。且越人寡力薄材，不能陸戰，又無車騎弓弩之用，然而不可入者，以保地險，而中國之人不能其水土也。能，堪。南方暑溼，近夏癉熱，癉，黃病，丁幹反。暴露水居，蝮蛇蟲，，毒也，音壑。疾疫皆作，兵未血刃而病死十二三，雖舉越國而虜之，不足以償所亡。舉謂總取也。臣聞道路言，閩越王弟甲弒王而殺之，甲者閩王弟之名。甲以誅死，其人未有所屬。陛下若欲來內，處之中國，使重臣臨存謂省問。以招致之，此必攜幼扶老以歸聖德。若陛下無所用之，則繼其絕世，存其亡國，建其王侯，此必委質為藩臣，代供貢職。陛下以方寸之印，丈二之組，不勞一卒，不頓一戟，頓音鈍。而威德並行。今以兵入其地，必雉兔逃入山林險阻。如雉兔之逃竄，而入山林險阻之中。背而去之，則復相群聚；留而守之，歷歲經年，則士卒罷倦，罷音疲。食糧乏絕，男子不得耕稼樹種，婦人不得紡績織紝。紝，女今反。陛下以四海為境，九州為家，生人之屬皆為臣妾，人徒之眾足以奉千官之供，租稅之收足以給乘輿之御，號令天下，四海之內莫不響應。陛下垂德惠以覆育之，使元元之甿安生樂業，則澤被萬代，傳之子孫。夷狄之地何足以為一日之閒閒讀曰閑。得其地物不足為一日閑暇之虞。而煩汗馬之勞乎？」帝不從。兵未逾嶺，閩越王弟餘善殺郢以降，於是罷兵。
後至孫興立。其母太后本中國人，勸王及幸臣上書請比內諸侯，三歲一朝。其相呂嘉不欲，遂反，攻殺太后、王，盡殺漢使者，立胡長男建德為王，發兵守要害處。於是令越人及江淮以南樓船十萬師往討之。元鼎五年秋，衛尉路博德為伏波將軍，自桂陽，下匯水；今連山郡有匯水，通四會。或作湟。匯音會。主爵都尉楊僕為樓船將軍，出章郡，下橫浦；今南康郡太康縣西南。故歸義越侯二人故越人，降為侯。為戈船、下瀨將軍，瀨，水流沙上也。伍子胥有戈船以載干戈，因謂之戈船。出零陵，今郡。或下離水，今桂江。或抵蒼梧；今郡。使馳義侯越人，名遺。因巴蜀罪人，發夜郎兵，下牂牁江：咸會番禺。元鼎六年冬，樓船將軍將精卒先陷尋，破石門，今南海郡北。得越船粟，因推而前，挫越鋒。伏波將軍將罪人道遠後期，與樓船會，乃有千餘人，遂俱進。樓船居前，至番禺。建德、嘉皆城守。樓船自擇便處，居東南面，伏波居西北面。會暮，樓船攻敗越人，縱火燒城。越素聞伏波，暮，不知其兵多少。伏波乃遣使招降者，賜印綬，復縱令相招。來降者即賜以侯印，而放令還，更相招諭。樓船力攻燒敵，反驅而入伏波營中。遲明，遲，丈二反。城中皆降伏波。呂嘉、建德以夜與其屬數百人亡入海。伏波遣人追。以故其校司馬蘇弘得建德，越郎都稽越中所置郎。得嘉。戈船、下瀨將軍兵及馳義侯所發夜郎兵未下，南越已平。遂以其地為儋耳、珠崖、南海、蒼梧、鬱林、合浦、交趾、九真、日南九郡，並今郡地，惟交趾則今安南也。置交趾刺史領。自佗王後凡五代，九十三歲而亡焉。
其珠崖、儋耳二郡在海洲上，東西千里，南北五百里。今珠崖等郡地。其渠帥貴長耳，皆穿珠而縋之，垂肩三寸。武帝末，珠崖太守會稽孫幸調廣幅布獻之，蠻不堪役，遂攻郡殺幸。幸子豹合率善人還復破之，自領郡事，討擊餘黨，連年乃平。豹遣使封還印綬，上書言狀，制詔即以豹為珠崖太守，即，就也。威政大行，獻命歲至。中國貪其珍賂，漸相侵侮，故率數歲一反。
至元帝時，珠崖數反。賈誼孫捐之上書請不擊，曰：「臣聞堯、舜、禹三聖之德，地方不過數千里，西被流沙，東漸於海，朔南暨聲教，迄於四海，欲與聲教即理之，不欲與者不彊理也，故君臣歌德，含氣之物，各得其宜。武丁、成王，殷、周之大仁也，然地東不過江黃，西不過氐羌，南不過蠻荊，北不過朔方，是以頌聲並作，視聽之類，咸樂其生，越裳氏重九譯而獻，此非兵革之所能致。及其衰也，南征不還。以至於秦，興兵遠攻，貪外虛內，務欲廣地，不慮其害，而天下潰畔。賴聖漢為百姓請命，平定天下。至孝文皇帝，偃武行文，則斷獄數百，人賦四十，丁男三年而一事。時有獻千里馬者，詔不受，其令四方無來獻。至孝武皇帝，以國富人逸，攘卻匈奴，西連諸國，至於安息，東過碣石，以玄菟、樂浪為郡，更移營塞，制南海以為九郡，則天下斷獄萬數，人賦數百，造鹽鐵酒榷之利以佐用度，猶不能足。當此之時，寇賊並起，征伐不休之故也。今陛下不忍涓涓之忿，欲敺士眾擠之大海之中，快心幽冥之地，非所以救助飢饉，保全元元也。詩云：『蠢爾蠻荊，大邦為讎』。自古而患之久矣，何況乃服其南萬里之蠻乎？駱越之人，父子同川而浴，相習以鼻飲，與禽獸無異，本不足郡縣置也。顓顓獨居一海之中，霧露氣溼，多毒草蟲蛇水土之害，人未見虜，戰士自死。又非獨珠崖有珠犀玳瑁也，棄之不足惜，不擊不損威。其人譬猶魚鱉，何足貪也。臣竊以往者羌軍言之：暴師曾不一年，兵出不踰千里，費四十餘萬萬，大司農錢盡，乃以少府禁錢續之。夫一隅為不善，費尚如此，況於勞師遠攻，亡士無功乎！求之往古則不合，施之當今又不便。臣愚以為非冠帶之國，禹貢所及，春秋所理，皆可且無以為。」至初元三年，遂罷之。凡立郡六十五歲。
凡交趾所統，雖置郡縣，而言語各異，重譯乃通。人如禽獸，長幼無別。項髻徒跣，為髻於項上。以布貫頭而著之。後頗徙中國罪人，使雜居其閒，乃稍知言語，漸見禮化。
光武中興，錫光為交趾，任延守九真，交趾、九真並今郡地。於是教其耕稼，制為冠履。初設媒娉，始知姻娶，建立學校，導之禮義。
建武十六年，交趾女子徵側及其妹徵貳反，攻郡。徵側者，麊泠縣雒將之女也，麊音麋，今承化郡地。嫁為朱鳶人詩索妻，甚雄勇。漢朱鳶今安南府縣。交趾太守蘇定以法繩之。側忿，故反。於是九真、日南、合浦蠻俚皆應之，凡略六十五城，自立為王。交趾刺史及諸太守僅得自守。十八年，遣伏波將軍馬援、樓船將軍段志，發長沙、今長沙、衡陽郡地。桂陽、今桂陽、連山郡地。零陵、今零陵、江華郡地。蒼梧今蒙山、開江、蒼梧、潯江郡地。兵萬餘人討之。明年夏四月，援破交趾，斬徵側、徵貳等，餘皆降散。進擊九真賊都陽等，破降之。徙其渠帥三百餘口於零陵，嶺表悉平。
章帝元和初，日南徼外蠻夷究不事人蠻夷別號。邑豪獻生犀、白雉。
和帝永元中，日南、象林在日南郡界，今林邑國。蠻夷二千餘人寇掠百姓，於是置象林將兵長史，以防其患。
順帝永和二年，日南、象林徼外蠻夷區憐等數千人攻象林縣，燒城寺，殺長吏。州郡並力討之，不利。帝召公卿百官及四府掾屬，大尉、司馬、司空、大將軍府。問其方略，皆議遣荊、今南陽、江陵、江夏、安陸、義陽、長沙、衡陽等郡地。揚、今淮南廣陵等郡，江南丹陽等郡、江西章郡等地。兗、今陳留、靈昌、東平、濟陽、濟陰等郡地。荊河今潁川、汝南、淮陽、睢陽、汝陰等郡。四萬兵赴之。大將軍從事中郎李固駮曰：「若荊、揚無事，發之可也。今二州盜賊，盤結不散，而復擾動，必更生患。又兗州、荊河之人，遠赴萬里，詔書迫促，必致叛亡。軍行三十里為程，而去日南九千餘里，三百日乃到，計人廩五升，古升小，故曰五升。用米六十萬斛，不計將吏驢馬之食，但負甲自致，費便若此。九真、日南相去千里，發其吏人，猶尚不堪，何況四州之卒以赴萬里之艱哉！前中郎將尹就討益州叛羌，益州諺曰：『虜來尚可，尹來殺我！』後就徵還，以兵付刺史張喬，喬因其將吏，旬月之閒，破殄寇虜。此發將無益之效，州郡可任之驗也。宜更選有勇略仁惠任將帥者，以為刺史、太守，悉使往止交趾府下。時刺史理廣信，今蒼梧郡蒼梧縣。今日南兵單無穀，守既不足，戰又不能，可一切徙其吏人北依交趾，事靜之後，乃令歸本。還募蠻夷，使自相攻。有能反間致頭首者，許以封侯裂土之賞。故并州刺史長沙祝良，性多勇決，又南陽張喬，前在益州有破虜之功，皆可任用。昔文帝就加魏尚為雲中守，哀帝即拜龔舍為太山太守，宜即拜良等，便道之官。」於是拜祝良為九真太守，張喬為交趾刺史。喬、良至，單車入賊地，設方略，招以威信，嶺外復平。其後屢為反叛，州郡兵討降之。
至靈帝建寧三年，鬱林今郡太守谷永以恩信招降烏滸人十餘萬內屬，皆受冠帶，開置七縣。然自漢以後，列置州縣，獠俗難理，率數歲一亂，終不足為大患。大唐大曆中，循州刺史哥舒晃襲殺嶺南節度使呂崇賁，據廣州反，詔戶部尚書路冀公嗣恭總兵討之。晃率其徒守拒，凡三歲而滅。
海南諸國，漢時通焉。大抵在交州南及西南，居大海中洲上，相去或三五千里，遠者二三萬里。乘舶舉帆，道里不可詳知。外國諸書雖言裡數，又非定實也。其西與諸胡國接。元鼎中，遣伏波將軍路博德開百越，置日南郡。其徼外諸國，自武帝以來皆獻見。後漢桓帝時，大秦、天竺皆由此道遣使貢獻。及吳孫權，遣宣化從事朱應、中郎康泰使諸國，其所經及傳聞，則有百數十國，因立記傳。晉代通中國者蓋。及宋齊，至者有十餘國。自梁武、隋煬，諸國使至踰於前代。大唐貞觀以後，聲教遠被，自古未通者重譯而至，又多於梁、隋焉。其無異聞，亦不復更記。
黃支國，漢時通焉。合浦、日南之南三萬里，俗略與珠崖相類。自武帝以來皆獻見，有明珠、玉璧、琉璃、奇石、異物。大珠至圍二寸以下，而至圓者，置之平地，終日不停。
哥羅國，漢時聞焉。在槃槃東南，亦曰哥羅富沙羅國雲。其王姓矢利婆羅，名米失缽羅。其理城累石為之。城有樓闕，門有禁衛，宮室覆之以草。國有二十四州而無縣。庭列儀仗，有纛，以孔雀羽飾焉。兵器有弓、箭、刀、、皮甲。征伐皆乘象，一隊有象百頭，每象有百人衛之。象鞍有鉤欄，之中有四人，一人執，一人執弓矢，一人執殳，一人執刀。賦稅人出銀一銖。國無蠶絲、麻紵，唯出古貝布。畜有牛，少馬。其俗，非有官者不得上髮裹頭。又嫁娶初問婚，惟以檳榔為禮，多者至二百盤。成婚之時，唯以黃金為財，多者至二百兩。婦人嫁訖則從夫姓。音樂有琵琶、橫笛、銅鈸、鐵鼓、簧。吹蠡擊鼓。死亡則焚屍，盛以金甖，沈之大海。
林邑國，秦象郡林邑縣地。漢為象林縣，屬日南郡，古越裳之界也，在交趾南，海行三千里。其地縱廣可六百里，去日南界四百餘里。其南，水步道二百餘里，有西屠夷，亦稱王焉，馬援所植兩銅柱，表漢界處也。馬援北還，留十餘戶於銅柱處。至隋有三百餘戶，悉姓馬，土人以為流寓，號曰「馬流人」。銅柱尋沒，馬流人常識其處。林邑國記：「馬援樹兩銅柱於象林南界，與西屠國分漢之南境。」又云：「銅柱山周十里，形如倚蓋，西跨重巖，東臨大海。」屈璆道里記又云：「林邑大浦口有五銅柱焉。」後漢末大亂，縣功曹姓區，有子曰連，殺縣令，自號為王，子孫相承。吳時通使。其後王無嗣，外孫范熊代立。熊死，子逸代立。
其國有金山，石皆赤色，其中生金，金夜則出飛，狀如螢火。又出玳瑁、貝齒、古貝、沈木香。古貝者，樹名也，其華成時如鵝毳，抽以績紡作布，潔白與紵布不殊，亦染成五色，織為斑布也。沈木香，土人破斷之，積以歲年，朽爛而心節獨在，置水中則沈，故名曰沈香。次不沈者曰棧香也。又出猩猩獸。爾雅云：「肉之美者，猩猩之脣。」多琥珀。松脂淪入地，千歲為茯苓，又千歲為琥珀。又雲楓脂為之。琥珀在地，其上及旁不生草木，深者或八九尺，大如斛，削去皮成焉，初如桃膠，凝成乃堅。其金寶物產，大抵與交趾同。
以塼為城，蜃灰塗之。居處為閣，名曰干闌，皆開北戶以向日，或東西無定。尊官有二：其一曰西那婆帝，其二曰薩婆地歌。其屬官三等：其一倫多姓，次歌倫致帝，次乙地伽蘭。外官分為二百餘部，其長官曰弗羅，次曰阿倫，如牧宰之差也。書樹葉為紙，施椰葉為席。男女皆以橫幅古貝繞腰以下，謂之干漫，亦曰都漫。穿耳貫小鐶。貴者著革履，賤者跣行。自林邑、扶南諸國皆然也。其王戴金花冠，形如章甫，加瓔珞，出則乘象，吹螺擊鼓，罩古貝繖，以古貝為幡旗。國不設刑法，有罪者使象蹋殺之。林邑浦外有不勞山，罪人亦送此山，令其自死。其大姓號婆羅門，嫁娶必用八月。女先求男，由貴男而賤女也。同姓還相婚姻。人性兇悍，果於戰鬥。有弓、箭、刀、槊，以竹為弩。樂有琴、笛、琵琶、五絃，頗與中國同。每擊鼓以警眾，吹蠡以即戎。其人深目高鼻，髮拳色黑。婦人椎髻。四時暄暖，無霜雪。王死七日而葬，有官者三日，庶人一日。皆以函盛屍，鼓舞導從，轝至水次，積薪焚之。收餘骨，王則內金甖中，沈之於海；有官者以銅，沈之海口；庶人以瓦，送之於江。男女截髮，隨喪至水次，盡哀而止。其寡婦孤居，散髮至老。人皆奉釋法，文字同於天竺。王事尼乾道，鑄金銀人像大十圍。
至晉武帝太康中又來貢獻。成帝咸康二年，范逸死，奴文篡位。奴文昔嘗北至洛陽商貨，因教王作宮室兵車器械，王愛信之，使為將，乃譖王諸子，或徙或奔。及王死無嗣，遂自立為王。乃攻旁國，並之，有眾四五萬。至穆帝永和三年，文率其眾攻陷日南，今郡地。遂據其地，告交州刺史朱蕃，交州，今安南府。求以日南北鄙今郡地。橫山為界。初，徼外諸國嘗齎寶物自海路來貿貨賄，而交州刺史、日南太守多貪利侵侮，十折二三，由是諸國怨憤。且林邑少田，故貪日南之地。文又襲九真，今郡地。害士庶十八九。文死，子佛立，猶屯日南。九真太守灌邃率兵討佛，走之，邃追至林邑。時五月立表，日在表北，影在表南九寸一分，自北影之南，故開北戶以向日，此大較也。佛乃請降。其後頻寇日南、九德之郡，今安南日南郡界。殺傷甚多，交州遂至虛弱。至佛曾孫文敵，後為扶南王子當根純所殺。大臣范諸農平其亂，而自立為王。死，子陽邁立。死，其子咄立，復名曰陽邁。初其父陽邁母始產，夢人以金藉之。夷人謂金曰陽邁，故為名。至咄纂父業，又名焉。宋文帝元嘉中，侵暴日南、九德諸郡。宋九德郡今安南日南郡界。宋使振武將軍宗元幹討之，克林邑。陽邁父子並挺身奔逃。所獲珍異皆是未名之寶。又銷其金人，得黃金數十萬斤。其後累代，自宋、齊、梁、陳皆遣使朝貢。
隋文帝既平陳，後遣大將軍劉方率步騎萬餘擊之。其王梵志率其徒乘象而戰。方多掘小坑，草覆其上，因以兵挑之。梵志悉眾而陣，方偽北走，梵志逐之，其象多陷，轉相驚駭，軍遂亂。方縱兵擊，大破之。遂棄城而走。方入其都，獲其廟主十八枚，皆鑄金為之，蓋有其國十八葉矣。方既平其國，班師，故地遂空。梵志收拾遺人，別建國邑。
至大唐貞觀中，其王范頭利死，率國人共立頭利女為王。諸葛地者，頭利之姑子。女王獨任，國中不寧。大臣可倫翁定乃立地為王，妻之以女主，其國乃定。諸葛地自立後，遣使可倫因地盤獻火珠，狀如水精，日正午時，以珠承影，取艾衣之，火見，雲得之於羅剎國。今之環王國主即梵志之後，在日南郡西，陸行二十餘日方至。
扶南國在日南郡之南，海西大島中，去日南可七千里，在林邑西南三千餘里。其境廣袤三千餘里。國俗本裸，文身被髮，裸，郎果反。不製衣裳。其先有女人為王，號曰柳葉，年少壯健，有似男子。其南有激國人名混潰來伐，柳葉降之，遂以為妻。惡其裸露形體，乃穿疊布貫其首，理其國。子孫相傳。至王混盤況死，國人立其大將范師蔓為王。蔓勇健有權略，以兵威伐旁國，咸服屬之，自號扶南大王，開地五六千里。蔓死，國亂，大將范尋自立為王。是吳、晉時也。
土地坳下而平博，氣候、風俗、物產大較與林邑同。有城邑宮室，國王居重閣，以木柵為城。海邊生大若葉，長八九尺，編其葉以覆屋。國人亦為閣居。為船八九丈，廣纔六七尺，頭尾似魚。國王行乘象。人皆醜黑拳髮，裸身跣行。耕種為務，一歲種，三歲穫。又好雕文刻鏤，食器多以銀為之。出金鋼，可以刻玉，狀似紫石英，其所生乃在百丈水底盤石上，如鍾乳，人沒水取之，竟日乃出，以鐵鎚之而不傷，鐵乃自損，以羖羊角扣之，漼然冰泮。貢賦以金、銀、珠、香。亦有書記府庫，文字類胡。
吳時遣康泰、朱應使於尋國，國人猶裸，唯婦人著貫頭。泰、應謂曰：「國中實佳，但人褻露可怪耳。」尋始令國內男子著橫幅，今干漫也。大家乃截錦為之，貧者以布。又有老鵰，入海為玳，可以裁作馬勒，謂之珂西。晉泰始、太康中，皆遣使貢獻。東晉時有竺旃檀稱王，亦遣使。
其後王姓嬌陳如，本天竺婆羅門也。有神語曰：「應王扶南。」嬌陳如南至盤盤，扶南人聞之迎而立焉。復改制度，用天竺法。今其國人居不穿井，數十家共一池引汲之。俗事天神，以銅為像，二面者四手，四面者八手，手各有所持，或小兒，或鳥獸，或日月。王坐則偏踞翹膝，垂左膝至地，以白疊敷前，設金盆香爐於其上。居喪則剃除鬢髮。人無禮義，男女恣其奔隨。
宋、齊、梁並獻方物。隋時其國王姓古龍。諸國多姓古龍，訊耆老，言「崑崙無姓氏，乃『崑崙』之訛。」隋代遣使貢獻。大唐武德後，亦頻來貢。貞觀中，又獻白頭國二人於洛陽。其國在扶南之西，在參半之西南，男女生皆素首，身又凝白，居山洞之中，四面巖嶮，故人莫至，與參半國相接。
頓遜國，梁時聞焉，一曰典遜。在海崎上，地方千里。有五王，並羈屬扶南，北去扶南可三千餘里。其國之東界通交州，其西界接天竺、安息徼外諸國，賈人多至其國市焉。所以然者，頓遜迴入海中千餘里，漲海無涯岸，船舶未曾得逕過也。其市東西交會，日有萬餘人，珍物寶貨無種不有。又有酒樹，似安石榴，採其花汁，停酒甕中，數日成酒。出藿香，插枝便生，葉如都梁，以裛衣。國有區撥等花十餘種，冬夏不衰，日載數十車貨之。其花，燥更芬馥，亦末為粉，以傅身焉。
其俗又多鳥葬。將死，親賓歌舞於郭外，有鳥如鵝，口似鸚鵡而紅色，飛來萬計，家人避之，鳥食肉盡乃去，燒其骨沈海中，以為上行人也，必生天。鳥若迴翔不食，其人乃自悲，復以為己有穢，更就火葬，以為次行也。若不能生入火，又不被鳥食，以為下行也。
毗騫國，梁時聞焉，在頓遜之外大海洲中，去扶南八千里。傳其王身長丈二尺，頭長三尺，自古來不死，莫知其年。其王神聖，知將來事，南方號曰長頭王。國俗，有室屋衣服，噉粳米。其人言語小異扶南國。不受估客，有往者亦殺而噉之，是以商旅不敢至。王常樓居，不血食，不事神鬼。其子孫死如常人。
又傳扶南東界即漲海，海中有大洲，洲上有諸薄國，國東有馬五洲。復東行漲海千餘里，有燃火洲。其上有樹生火中，洲左近人剝取其皮，紡績作布，極得數尺，以為手巾，與蕉麻無異而色微青黑。若小有垢汙，則投火，復更精潔。
干陀利國，梁時通焉，在南海洲上。其俗與林邑、扶南略同。出斑布、古貝、檳榔。檳榔特精好，為諸國之極。武帝天監中，遣使貢方物。
狼牙脩
狼牙脩國，梁時通焉，在南海中。其界東西三十日行，南北二十日行，北去廣州二萬四千里。其土氣、物產與扶南略同，偏多棧、沈、婆律香等。其俗，男女皆袒而披髮，以古貝布為干漫。其王及貴臣乃加雲霞布覆髀，薄計反。以金繩為絡帶，金鐶貫耳。女子則披布，以瓔珞繞身。其國累塼為城，重門樓閣。王出乘象，有旛毦旗鼓，罩白蓋，兵衛甚設。武帝天監中，遣使獻方物。其使雲，立國以來四百餘年。
婆利國，梁時通焉，在廣州東南海中洲上。自交趾浮海，南過赤土、丹丹國，乃至其國，去廣州二月日行。國界東西五十日行，南北二十日行，有百三十六聚。土氣暑熱，如中國之盛夏，穀一歲再熟，草木常榮。海出文螺、紫貝。有石名蚶火談反貝羅，初採之柔軟，刻削為物，暴乾之，遂堅硬。有鳥名舍利，解人語。其國人皆黑色，穿耳附璫，披古貝如帊，及為都漫。王乃用斑絲者，以瓔珞繞身，頭著金長冠，高尺餘，形如弁，綴以七寶之飾，帶金裝劍，偏坐金高座，以銀蹬支足。侍女皆為金花雜寶之飾，或持白毦拂及孔雀扇。王出，以象駕輿，施羽蓋珠簾，其導從吹螺擊鼓。國人善投輪刃，其大如鏡，中有竅，外鋒如鋸，遠以投人，無不中。其餘兵器與中國略同。
俗類真臘，物產同於林邑。王姓嬌陳如，自古未通中國。武帝天監中來貢。隋大業中，又遣使貢獻。其王姓剎利耶伽。大唐貞觀中，又遣使朝貢。
槃槃國，梁時通焉，在南海大洲中。北與林邑隔小海。自交州船行四十日，至其國。其王曰楊栗翨。音翅。栗翨父曰楊德武連，以上無得而紀。百姓多緣水而居。國無城，皆豎木為柵。王坐金龍床，每坐，諸大人皆兩手交抱肩而跽。暨幾反。又其國多有婆羅門，自天竺來，就王乞財物。王甚重之。其大臣曰郎索濫，次曰崑崙帝也，次曰崑崙和，胡臥反。次曰崑崙帝索甘且。其言崑崙、古龍，聲相近，故或有謂為古龍者。其在外城者曰那延，猶中夏刺史、縣令。其矢多以石為鏃，則以鐵為刃。有僧尼寺十所，僧尼讀佛經，皆肉食而不飲酒。亦有道士寺一所，道士不飲食酒肉，讀阿脩羅王經，其國不甚重之。俗皆呼僧為比丘，呼道士為貪。隋大業中，亦遣使朝貢。
赤土國，隋時通焉，扶南之別種也。直崖州之南，渡海水行，便風十餘日，經雞籠島至其國。所都土色多赤，因以為號。東波羅剎國，西羅婆國，南訶羅且國，北拒大海，地方數千里。王姓瞿曇氏，名利富多塞，不知有國近遠。居僧祇城，亦曰師子城，有門三重，相去各百許步。王宮諸屋悉是重閣，北面而坐，座三重榻，衣朝霞布，冠金花冠，垂雜寶瓔珞。王榻後作一木龕，以金銀五香木雜鈿之。龕後懸一金光焰，遠視如項後。其官，薩陀伽羅一人，陀拏拏，女除反。達叉三人，伽利蜜迦三人，共掌政事。俱羅末帝一人，掌刑法。每城置那耶迦一人，缽帝一人。其俗皆穿耳翦髮，無跪拜之禮。以香油塗身。俗敬佛，尤重婆羅門。婦人作髻於項後。男女通以朝霞朝雲雜色布為衣。豪富之室，恣意華靡，唯金鎖非王賜不得服用。冬夏常溫，雨多霽少。種植無時，特宜稻、穄、音祭。白豆、黑麻，自餘物產多同於交趾。以甘蔗作酒，雜以紫瓜根。戲有雙六、雞卜。冬至之日，影直在下；夏至日，影在南。戶皆北向。
煬帝時，募能通絕域。大業三年，屯田主事常駿、虞部主事王君政等應召。駿等自南海郡乘舟，晝夜二旬，每值便風，至焦石山而過。東南泊陵伽缽拔多洲，西與林邑相對，上有神祠焉。又南行，至師子石，自是島嶼連接。又行二三日，西見狼牙脩國之山，於是南達雞籠島，至於赤土之界，月餘至其國都。駿等奉詔書上閣，王以下至皆坐，宣詔訖，引駿等入宴。王前設兩床，上並設草葉盤，方丈五尺，上有黃白紫赤四色之，牛、羊、魚、鱉、豬、玳瑁之肉百餘品。延駿升床。從者坐於地席。及還，遣那耶迦隨駿貢方物。既入海，見綠魚群飛水上。浮海十餘日，至林邑，東南並山而行。並音蒲浪反。其海水闊千餘步，色黃氣腥，舟行十日不絕，雲是大魚糞也。循海北岸，達於交趾。六年，還卻到中國焉。
真臘國，隋時通焉，在林邑西南，本扶南之屬國也。去日南郡舟行六十日而至，南接車渠國，西有朱江國。王姓剎利，自其祖漸以強盛，至其王質多斯那，遂兼扶南而有之。死，子伊奢那先代立。大業中，遣使朝貢。居於伊奢那城，郭下二萬餘家。城中有大堂，是其王聽政之所。大城三十所，城有數千家，各有部帥，官名與林邑同。其王坐五香七寶床，施寶帳，以文木為竿，象牙金鈿為壁，狀如小屋，懸金光焰，有同於赤土。有五大臣及諸小臣。朝於王者，輒於階下三稽首。王喚上階則跪，以兩手抱膊，遶王環坐，議政事訖，跪伏而去。
其國與參半、朱江二國和親，數與林邑、陀洹二國戰爭。王初立之日，所有兄弟並刑殘之，或去一指，或劓其鼻，別處供給，不得仕進。人形小而色黑，婦人亦有白者，悉拳髮垂耳，性氣捷勁。居處器物頗類赤土。以右手為淨，左手為穢。飲食多酥酪、沙糖、粟、米餅。欲食之時，先取雜肉羹與飯相和，手揣而食之。
其國北多山阜，南有水澤，地氣尤熱。有婆那娑樹，無花，葉似柿，實似冬瓜。菴羅樹，花葉似棗，實似李。毗野樹，花似木瓜，葉似杏，實似楮。婆田羅樹，花葉實並似棗而小異。歌畢佗樹，花似林檎，葉似榆而厚大，實似李，其大如升。自餘多同九真。海中有魚名建同，四足，無鱗，其鼻如象，吸水上噴，高五六十尺。有浮湖魚，其形似，觜如鸚鵡，有八足。多大魚，半身出水，睹之如山。每五六月中，毒氣流行，即以白豬、白牛、白羊於城西門外祠之；不然者，五穀不登，六畜多死，人眾疾疫。東有神名婆多利，祭用人肉。其王年別殺人，以夜祠禱，有守衛者千人。其敬鬼如此。多奉佛法，尤信道士，佛及道士立像於館。大唐武德六年，遣使獻方物。
羅剎國在婆利之東。其人極陋，朱髮黑身，獸牙鷹爪。時與林邑人作市，輒以夜，晝日則掩其面。隋煬帝大業三年，遣使常駿等使赤土國，至羅剎。
投和國，隋時聞焉，在海南大洲中，真臘之南。自廣州西南水行百日，至其國。王姓投和羅，名脯邪乞遙，理數城。覆屋以瓦，並為閣而居。屋壁皆以彩畫之。城內皆王宮室，城外人居可萬餘家。王宿衛之士百餘人。每臨朝，則衣朝霞，冠金冠，耳掛金環，頸掛金涎衣，涎，敘連反足履寶裝皮履。官屬有朝請將軍，總知國政。又有參軍、功曹、主簿、城局、金威將軍、贊理、贊府等官，分理文武。又有州及郡、縣。州有參軍，郡有金威將軍，縣有城局，為其長官，初至，各選官僚助理政事。刑法：盜賊多者死，輕者穿耳及鼻並鑽鬢，私鑄銀錢者截腕。國無賦稅，俱隨意貢奉，無多少之限。多以農商為業。國人乘象及馬。一國之中，馬不過千匹，又無鞍轡，唯以繩穿頰為之節制。音樂則吹蠡、擊鼓。死喪則祠祀哭泣，又焚屍以甖盛之，沈於水中。若父母之喪，則截髮為孝。其國市六所，貿易皆用銀錢，小如榆莢。有佛道，有學校，文字與中夏不同。訊其耆老，云：王無姓，名齊杖摩。其屋以草覆之。王所坐塔，圓似佛塔，以金飾之，門皆東開，坐亦東向。
大唐貞觀中，遣使奉表，以金函盛之。又獻金榼、苦盍反。金鎖、寶帶、犀、象、海物等數十品。
丹丹國，隋時聞焉，在多羅磨羅國西北，振州東南。振州今延德郡，珠崖同島上。王姓剎利，名屍陵伽，理所可二萬餘家，亦置州縣以相統領。王每晨夕二時臨朝。其大臣八人，號曰八座，並以婆羅門為之。王每以香粉塗身，冠通天冠，掛雜寶瓔珞，身衣朝霞，足履皮屨，近則乘輿，遠則馭象。其攻伐則吹蠡擊鼓，兼有幡旗。其刑法，盜賊無多少皆殺之。土出金銀、白檀、蘇方木、檳榔。其穀唯稻。畜有沙牛、羖羊、豬、雞、鵝、鴨、獐、鹿，鳥有越鳥、孔雀，果蓏力果反有蒲桃、石榴、瓜、瓠、菱、蓮，菜有蔥、蒜、蔓青。
邊斗國、一雲班斗。都昆國、一雲都軍。拘利國、一雲九離。比嵩國，並隋時聞焉。扶南度金鄰大灣南行三千里，有此四國。其農作與金鄰同。其人多白色。都昆出好棧香、藿香及流黃。其藿香樹生千歲，根本甚大，伐之，四五年木皆朽敗，唯中節堅固，芬香獨存，取以為香。
杜薄國，隋時聞焉，在扶南東漲海中，直渡海數十日而至。其國人貌白皙，皆有衣服。國有稻田。女子作白疊華布。出金、銀、鐵，以金為錢。出雞舌香，可含，以香不入衣服。雞舌其為木也，氣辛而性厲，禽獸不能至，故未有識其樹者。華熟自零，隨水而出，方得之。杜薄洲有十餘國，城皆稱王。
薄剌國，隋時聞焉，在拘利南海灣中。其人色黑而齒白，眼正赤，男女並無衣服。
焚洲，抱朴子云：焚洲在南海中，薰綠水膠所出，膠如楓脂矣，所以不可多得者，止患狤●上音吉，下音屈。獸啖人。此獸大者重十斤，狀如水獺，其頭身及他處了無毛，唯從鼻上以竟脊至尾上有毛，廣一寸許，青毛長三四分許，其無毛處則如韋囊。人張捕得之，斬刺不傷，積薪烈火，縛以投火中，薪盡而此獸不焦。須以大杖打之，皮不傷而骨碎都盡，乃死耳。
火山國，隋時聞焉，去諸薄東五千里。國中山皆有火，雖雨不息。火中有白鼠。扶南土俗傳云：火洲在馬五洲之東可千餘里。春月霖雨，雨止則火燃洲上，林木得雨則皮黑，得火則皮白。諸左右洲人，以春月取其木皮，績以為布，或作燈炷布。若小穢，投之火中便潔。
又有加營國北、諸薄國西山周三百里，從四月火生，正月火滅。火燃則草木葉落，如中國寒時。人以三月至此山，取木皮績為火浣布。
無論國，隋時聞焉，在扶南西二千餘里。其國大道左右夾種枇杷樹及諸華果，行其下常有玄陰。十里一亭，亭皆有井。食麥飯，飲蒲桃酒，如膠，若飲，即以水和之，味甚甘美。
婆登國在林邑南，海行二月，東與訶陵，西與迷黎車接，北鄰大海。風俗與訶陵同。種稻每月一熟。有文字，書於貝多葉。其死者，口實以金，又以金釧貫於四支，然後加以婆律膏及檀、沈、龍腦等香，積薪以燔之。大唐貞觀二十一年，遣使朝貢。
烏篤國在中天竺南，一名烏伏那。地方五千餘里。百姓殷實，人性懦弱，頗詭詐，尤工禁術，篤信佛法。文字禮儀略同天竺。自古不通中國。大唐貞觀中，其王達摩因陀訶斯遣使獻龍腦香。
陀洹國在墮和羅西北。大唐貞觀中，遣使獻鸚鵡，毛羽皓素，頭上有紅毛數十莖，與翅齊。
訶陵國在真臘之南。大唐貞觀中，遣使獻金花等物。王之所居，豎木為城，造大屋重閣，覆以櫚皮。櫚音閭。所座床悉以象牙為之。亦以象牙為席。食以手擐之。擐，古患反。又以椰樹花為酒，飲之亦醉。有山穴，每涌而出鹽，國人取之以食。
其國別有毒人，與常人同止宿，則令身上生瘡；與之交合，便即致死。若涎液霑著草木，即枯。其人身死，不爛不臭。
多蔑國，大唐貞觀中通焉，在南海邊，國界周迴可一月行。南阻大海，西俱游國，北波剌國，東真陀桓國。戶口極多。置三十州，不役屬他國。有城郭、宮殿、樓櫓，並用瓦木。以十二月為歲首。其物產有金、銀、銅、鐵、象牙、犀角，朝霞、朝雲等布。其俗交易用金、銀、朝霞等衣服。百姓二十而稅一。五穀、蔬菜與中國不殊。
多摩長國居於海島，東與婆鳳，西與多隆，南與半支跋，華言「五山」也，北與訶陵等國接。其國界東西可一月行，南北可二十五日行。其王之先，龍子也，名骨利。骨利得大鳥卵，剖之得一女子，容色殊妙，即以為妻。其王尸羅劬傭伊說，即其後也。大唐顯慶中，遣使貢獻。
其俗無姓。王居以柵為城，以板為屋，坐師子座，東面坐。衣物與林邑同。勝兵二萬餘人。無馬，有弓、刀、甲、。婚姻無同姓之別。其食器有銅、鐵、金、銀。所食尚酥、乳酪、沙糖、石蜜。其家畜有羖羊、水牛，野獸有獐、鹿等。死亡無喪服之制，以火焚其屍。其音樂略同天竺。有波那婆、宅護遮、菴磨、石榴等果，多甘蔗。從其國經薛盧都、思訶盧、君那盧、林邑等國，達於交州。
哥羅舍分在南海之南。其國地接墮和羅國。勝兵二萬人。其王蒲越伽摩，大唐顯慶五年，遣使朝貢。
