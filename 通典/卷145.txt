
通典卷第一百四十五
樂五
歌雜歌曲舞雜舞曲
歌
釋名曰：「人聲曰歌。歌者，柯也。所歌之言，是其質也。以聲吟詠，其上下如草木之有柯葉。」說文曰：「詠，歌也，從言，永聲也。」爾雅曰「徒歌謂謠」，齊歌也。
虞書曰：「九功惟序，九序惟歌。六府三事之功有次序，皆可歌樂，乃德政之致也。勸之以九歌，俾勿壞。」歌以勸之，使政勿壞，在此三者而已。又：「帝庸作歌曰：『敕天之命，惟時惟幾。』用庶尹允諧，故作歌以戒之，安不忘危也。敕，正也。奉天命以臨民，惟政在順時，在慎微。乃歌曰：『股肱喜哉，元首起哉，百工熙哉。』元首，君也。股肱之臣，喜樂盡忠，君之治功乃起，百官之業乃廣。乃賡載歌曰：『元首明哉，股肱良哉，庶事康哉。』賡，續。載，成也。帝歌歸美股肱，乃安以成其美。賡音加孟反。又歌曰：『元首叢脞哉，股肱惰哉，萬事墮哉。』」叢脞，細碎無大略也。君如此，則臣懈惰，萬事墮廢，其功不成，歌以申戒。
帝王世紀曰：「舜恭己無為，歌南風之詩。詩曰：南風之時兮，可以阜吾人之財兮；南風之薰兮，可以解吾人之慍兮。」
禹省南土，塗山之女令其妾候禹於塗山之陽，女乃作歌，始為南音。昔有娀氏二女居九成臺，天帝使鷰夜往，二女覆以玉筐，既而視之，遺二卵，五色，北飛不反。二女作歌，始為北音。夏後孔甲田於東陽萯山，天大風，晦冥，迷入人室，主人方乳，或曰：「後來是良日也，必大吉。」或曰：「不勝之子，必有殃。」後乃取以歸，曰：「以為餘子，誰敢殃之！」後析橑，斧破斷其足。孔甲曰：「嗚呼！有命矣。」乃作破斧之歌，始為東音。周昭王南征，殞於漢中，王右辛餘靡，長且多力，振王北濟，周公乃封之西翟，徙宅西河，追思故處，作歌，始為西音。此蓋四方之歌也。
夏太康失道，畋游十旬弗反。其弟五人，待於洛汭，述大禹之戒，作五子之歌。
周禮春官，太師，大祭祀帥瞽登歌。小師，掌教絃歌。教，謂教瞽矇。絃，謂琴瑟。歌，依詠詩也。樂師，帥學士而歌徹。於有司徹而歌雍也。
樂記：「師乙曰：『夫歌者，直己而陳德也。寬而靜、柔而正者，宜歌頌；廣大而靜、疏達而信者，宜歌大雅；恭儉而好禮者，宜歌小雅；正直而靜、廉而謙者，宜歌風；肆直而慈愛者，宜歌商；溫良而能斷者，宜歌齊。故商者，五帝之遺聲也，商人識之，故謂之商；齊者，三代之遺聲也，齊人識之，故謂之齊。』又曰：『歌者，上如抗，下如墜，曲如折，止如槁木，倨中矩，句中鉤，纍纍乎端如貫珠。言歌聲之著，動人心之審，有如此事也。郊特牲曰：「歌者在上，匏竹在下，貴人聲也。」注云：「匏，笙也。」故歌之為言也，長言之也。說之，故言之；言之不足，故長言之；長言之不足，故嗟歎之；嗟歎之不足，故不知手之舞之，足之蹈之也。』」長言，引其聲也。嗟歎，和續之也。不知手足舞蹈，懽之至也。
周衰，有秦青者，善謳，而薛談學謳於青，未窮青之伎而辭歸。青餞之於郊，乃撫節悲歌，聲振林木，響遏行雲。遂留不去，以卒其業。
又有韓娥，東之齊，至雍門，匱糧，乃鬻歌假食，既而去，餘響繞梁，三日不絕，左右謂其人不去也。又過逆旅，逆旅人辱之，韓娥因曼聲哀哭，一里老幼悲愁，垂涕相對，三日不食。遽而追之，韓娥還，復為曼聲長歌，眾皆喜躍抃舞，不能自禁，遺向之悲也。乃厚賂遣之。故雍門之善歌哭，效韓娥之遺聲也。許慎曰：「曼聲，長聲也。」
衛人王豹處淇川，善謳，河西之人皆化之。齊人綿駒居高唐，善歌，齊之右地亦傳其業。
漢有虞公，善歌，能令樑上塵起。
武帝時，李延年善歌，為協律都尉。
但歌，四曲，出自漢代。無絃節，作伎最先，一人唱，三人和。魏武帝尤好之。時有宋容華者，清徹好聲，善唱此曲，當時稱妙。自晉以來不復傳，遂絕。
齊有朱顧仙，善聲讀曲，齊武朱子尚又善歌，二人遂俱蒙厚賚。
梁有吳安泰，善歌，後為樂令，精解聲律。方改西曲別江南、上雲樂，內人王金珠善歌吳聲西曲，又製江南歌，當時妙絕。令斯宣達選樂府少年好手，進內習學。吳弟，安泰之子，又善歌。次有韓法秀，又能妙歌吳聲讀曲等，古今獨絕。
大唐貞觀中，有尚書侯貴和，妾名麗音，特善唱行天，清暢舒雅，含嚼恣態，有喉牙吐納之異。後改號方等。女亦傳其母伎。方等卒後，有郝三寶亦善歌行天。有人引三寶歌之，諸女隔簾聽之，發聲便笑。三寶初不知，怒曰：「亦堪女郎終身倣效，何忽嗤笑。」女曰：「上客所為，殊有乖越，請一聽之。」始發一聲，三寶便拜伏曰：「
真方等聲也，誠遠所不及也。」
雜歌曲
白雪，周曲也。平調、清調、瑟調，皆周房中之遺聲也。漢代謂之三調。大唐顯慶二年，上以琴中雅樂，古人歌之，近代以來，此聲頓絕，令所司脩習舊曲。至三年十月，太常寺奏：「按張華博物志云：『白雪，是天帝使素女鼓五絃琴曲名。』以其調高，人和遂寡。自宋玉以來，迄今千祀，未有能歌白雪者。臣今准敕，依琴中舊曲，定其宮商，然後教習，並合於歌。輒以御製雪詩，為白雪歌辭。又，樂府奏正曲之後，皆有送聲，君唱臣和，事彰前史。輒取侍中許敬宗等奏和雪詩十六首，以為送聲，各十六節。」上善之，仍付太常，編於樂府。
明君，漢曲也。漢元帝時，匈奴單于入朝，詔以待詔王嬙配之，即昭君也。及將去，入辭，光彩射人，悚動左右，天子悔焉。漢人憐其遠嫁，為作此歌。晉石崇妓綠珠善舞，以此曲教之，而製新歌曰：「我本漢家子，將適單于庭。昔為匣中玉，今為糞土英。」晉文王諱昭，故晉人謂之明君。
相和，漢舊曲歌也。絲竹更相和，執節者歌。本一部，魏明帝分為二，更遞相夜宿。本十七曲，朱生、宋識、列和等復合之為十三曲。
吳歌雜曲，並出江東，晉、宋以來，稍有增廣。凡此諸曲，始皆徒歌，既而被之絃管。又有因絃管金石，造歌以被之，魏世三調歌辭之類是也。魏晉之代，有孫氏善弘舊曲，宋識善擊節唱和，陳左善清歌，列和善吹笛，郝素善彈箏，朱生善琵琶，尤發新聲。故傅玄著書曰：「人苦欽所聞而忽所見，不亦惑乎。設此六人生於上代，越古今而無儷，何但夔牙同契哉。」按此說，則自茲以後，皆孫、朱等之遺則。
鳳將鶵，漢代舊歌曲也。應璩百一詩云：「為作陌上桑，反言鳳將鶵。」然則鳳將鶵其來久矣。特由聲曲訛變，以至於此矣。
碧玉歌者，晉汝南王妾名。寵好，故作歌之。
懊壟歌，石崇綠珠所作「絲布澀難縫」一曲而已。東晉隆安初，人間訛謠之曲云：「春草可攬結，女兒可攬擷。」齊高帝謂之中朝歌。
子夜歌者，有女子曰子夜，造此聲。晉孝武帝太元中，瑯琊王軻之家有鬼歌子夜。殷允為章郡，僑人庾僧虔家亦有鬼歌子夜。殷允為章郡，亦是太元中，則子夜此時以前人也。
長史變者，晉司徒左長史王廞臨敗所製。
阿子歌、歡聞歌者，晉穆帝昇平初，童子輩或歌於道，歌畢輒呼「阿子，汝聞否」，又呼「歡聞否」，以為送聲。後人演其聲，以為此二曲。宋、齊時用「莎乙子」之語，稍訛異也。
桃葉歌者，是晉王子敬妾名，緣於篤愛，所以作歌。
前溪歌者，晉車騎將軍沈玩所製也。
團扇歌者，晉中書令王與嫂婢有情，愛好甚篤。嫂鞭撻婢過苦，婢素善歌，而好持白團扇，故云：「團扇復團扇，持許自遮面。憔悴無復理，羞與郎相見。」
督護歌者，彭城內史徐逵之為魯軌所殺，宋武帝使內直督護丁音五收殯殮之。逵之妻，帝長女也，呼至閤下，自問殮送之事，每問輒嘆息曰：「丁督護。」其聲哀切，後人因其聲廣其曲焉。歌是宋武帝所製，云：「督護上征去，儂亦惡聞許。願作石尤風，四面斷行旅。」
讀曲歌者，人為宋彭城王義康所製也。其歌云：「死罪劉領軍，誤殺劉第四。」
烏夜啼，宋臨川王義慶所作也。元嘉十七年，徙彭城王義康於章郡，義慶時為江州，至鎮，相見而哭，為文帝所怪，徵還。義慶大懼，伎妾聞烏夜啼聲，叩齋閤云：「明日應有赦。」其年更為兗州刺史，因作此歌。故其和云：「籠不開，烏夜啼，夜夜憶郎來。」今所傳歌似非義慶本旨，辭曰：「歌舞諸年少，娉婷無種則。昌蒲花可憐，聞名不相識。」
石城樂，宋臧質所作也。石城在竟陵，質嘗為竟陵郡，於城上眺矚，見群少年歌謠遒暢，因作此曲。云：「生長石城下，開門對城樓。樓中美年少，出入見依投。」
莫愁樂者，出於石城樂。石城女子名莫愁，善歌謠，且石城樂中有「忘愁」聲，故歌云：「莫愁在何處，莫愁石城西。艇子打兩槳，催送莫愁來。」
襄陽樂者，劉道彥為襄陽太守，有善政，百姓樂業，人戶豐贍，蠻夷順服，悉緣沔而居，由此有襄陽樂歌也。隨王誕又作襄陽樂。誕始為襄陽郡，元嘉末仍為雍州刺史，夜聞群女歌謠，因而作之。所以歌和中有「襄陽來夜樂」之語也。其歌云：「朝發襄陽城，暮至大隄宿。大隄諸女兒，花豔驚郎目。」
壽陽樂者，南平穆王為荊河州作也。
棲烏夜飛者，荊州刺史沈攸之所作也。攸之舉兵發荊州來，未敗之前，思歸京師，所以歌云：「日落西山還去來。」
三洲歌者，諸商客數由巴陵三江口往還，因共作此歌。又因三洲曲而作採桑。
估客樂者，齊武帝之所製也。布衣時，常游樊、鄧，登祚已後追憶往事，而作歌：「昔經樊鄧後，假楫梅根渚。感昔追往事，意滿情不敘。」使太樂令劉瑤教習，百日無成。或啟釋寶月善音律，帝使寶月奏之，便就。敕歌者常重為感憶之聲。梁改其名為商旅行。
楊叛兒，本童謠也。齊隆昌時，女巫之子曰楊旻，隨母入內，及長，為太后所寵愛。童謠云：「楊婆兒，共戲來。」所歌語訛，遂成楊叛兒。歌云：「暫出白門前，楊柳可藏烏。歡作瀋水香，儂作博山鑪。」
襄陽蹋銅蹄者，梁武西下所作也，沈約又作其和。
上聲歌者，此因上聲促柱得名。或用一調，或用無調，名如古歌辭。所謂哀思之音，不合中和。梁武因之改辭無邪句。
常林歡者，蓋宋、梁間曲。宋代荊、雍為南方重鎮，皆王子為之牧。江左辭詠，莫不稱之，以為樂土。故宋隨王誕作襄陽之歌，齊武帝追憶樊、鄧。梁簡文樂府歌云：「分手桃林岸，遂別峴山頭。若欲寄音信，漢水向東流。」又曰：「宜城投音豆酒今行熟，停鞍繫馬暫棲宿。」桃林在漢水上，宜城在荊山北。荊州有長林縣。江南謂情人為歡。「常」「長」聲相近，蓋樂人誤「長」為「常」。
玉樹後庭花、堂堂、黃鸝留、金釵兩臂垂，並陳後主所造。恆與宮女、學士及朝臣相唱和為詩，太樂令何胥采其尤輕豔者，以為此曲。
驍壺者，蓋是投壺樂也。隋煬帝所造。以投壺有躍矢為驍壺，今謂之驍壺是也。
汎龍舟，煬帝幸江都宮所作。又令太樂令白明達造新聲期萬歲樂、藏鉤樂、七夕樂、相逢樂、舞席同心髻、玉女行觴、神仙留客、擲磚縛命、鬥雞子、鬥百草、還舊宮樂，掩抑摧藏，哀音斷絕。
舞
夫樂之在耳者曰聲，在目者曰容。聲應乎耳，可以聽知；容藏於心，難以貌觀。故聖人假干戚羽旄以表其容，發揚蹈厲以見其意，聲容選和，則大樂備矣。詩序曰：「詠歌之不足，不知手之舞之，足之蹈之也。」然樂心內發，感物而動，不覺手之自運，歡之至也。此舞之所由起也。
虞書曰：「帝乃誕敷文德，舞干羽於兩階。七旬，有苗格。」
樂記：「孔子曰：『夫樂者，象成者也。象成功而為樂也。總干而山立，總持干楯，山立不動。武王之事也；發揚蹈厲，太公之志也；志在鷹揚。武亂皆坐，周召之治也。武亂，武之治也。皆坐，蓋以象其人無事。且夫武，始而北出，象觀兵孟津時。再成而滅商，成，猶奏也。再奏，象克殷時。三成而南，誅紂而南。四成而南國是疆，有南國疆界也。五成而分，周公左，召公右，分陝東西而治之也。六成復綴以崇。六奏，象兵還振旅也。復綴，反位止也。崇，充也。凡六奏，以充武樂。天子夾振之，而四伐，盛威於中國也。」夾振之者，王將夾舞者，振木鐸以為節也。武舞，戰象也。四伐者，伐四方也。每奏四伐，一擊一刺為一伐。
周禮地官：「舞師掌教兵舞，帥而舞山川之祭祀；教帗舞，帥而舞社稷之祭祀；教羽舞，帥而舞四方之祭祀；教皇舞，帥而舞旱暵之事。」四方祭祀，謂四望也。旱暵之事，謂雩也。暵，熱氣也。春官：「樂師掌國學之政，以教國子小舞。謂以年幼少時教之舞。內則曰：「十三舞勺，成童舞象，二十舞大夏。」凡舞，有帗舞，有羽舞，有皇舞，有旄舞，有干舞，有人舞。鄭眾云：「帗舞者，全羽；羽舞者，析羽；皇舞者，以羽冒覆頭上，衣飾翡翠之羽；旄舞者，氂牛之尾；干舞者，兵舞；人舞者，手舞。社稷以帗，宗廟以羽，四方以皇，辟雍以旄，兵事以干，星辰以人舞。」玄謂：「帗，析五采繒，今靈星舞子持之是也；皇，雜五采羽；如鳳皇色，持以舞；人舞無所執，以手袖為威儀。四方以羽，宗廟以人，山川以干，旱暵以皇。」旄人，凡四方之以舞仕者屬焉。凡祭祀、賓客，舞其燕樂。籥師掌教國子舞羽吹籥。文舞有持羽籥者，所謂籥舞。文王世子：「秋冬學羽籥。」詩云：「左手執籥，右手秉翟。」祭祀則鼓羽籥之舞，鼓之者，恆為之節也。賓饗則亦如之。」
五經通義曰：「王者之樂有先後者，各尚其德也。以文得之，先文樂，持羽毛而舞；以武得之，先武舞，持朱干玉戚，所以增威武也。戚，斧；干，楯也。玉取其德，干取其仁，明當尚德行仁，以斷斬也。」又曰：「東夷之樂持矛舞，助時生也；南夷之樂持羽舞，助時養也；西夷之樂持鉞舞，助時殺也；北夷之樂持干舞，助時藏也。」
蔡邕月令章句曰：「天子省風以作樂，所以節八音而行八風。天子八佾，諸侯六，大夫四，士二。佾，舞列也，每佾八人。每服冕而執戚，有俯仰張翕之容，行綴長短之制，所以受命而歌王者之功也。人之動而有節者莫若舞，肆舞所以動陽氣而導物也。」
雜舞曲
公莫舞，即巾舞也。相傳雲，項莊劍舞，項伯以袖隔之，使不得害高帝，且語莊雲「公莫」。古人相呼曰「公」，言公莫害漢王也。後之用巾，蓋像項伯衣袖之遺式。按琴操又有公莫渡河曲，然則其聲從來已久。俗雲項伯，非也。
巴渝舞者，漢高帝自蜀漢將定三秦，閬中范且率賨人以從帝，為前鋒，號「板楯蠻」，勇而善鬥。及定三秦，封且為閬中侯，復賨人七姓。其俗喜舞，高帝樂其猛銳，觀其舞，後使樂人習之。閬中有渝水，因以為名，故曰巴渝舞。舞曲有矛渝、安臺、弩渝、行辭本歌曲，有四篇。其辭既古，莫能曉其句度。魏初，使王粲改創其調。晉及江左皆製其辭。
槃舞，漢曲，至晉加之以杯，謂之世寧舞也。張衡舞賦云：「歷七槃而縱躡。」王粲七釋云：「七槃陳於廣庭。」顏延之云：「遞間開於槃扇。」鮑昭云：「七槃起長袖。」皆以七槃為舞也。干寶云：「晉武帝太康中，天下為晉代寧舞，矜手以接槃反覆之。」至危之象，言晉代之士苟貪飲食，智不及遠。至宋，改為宋世寧。至齊，改為齊代昌舞。今謂之槃舞，隸清部樂中。
鞞舞，未詳所起，然漢已施於燕享矣。傅毅、張衡所賦，皆其事也。魏曹植鞞舞歌序曰：「漢靈帝西園鼓吹有李堅者，能鞞舞，遭亂西隨段煨。先帝聞其舊伎，召之。堅既中廢，兼古曲多謬誤，異代之文，未必相襲，故依前曲改作新歌五篇。不敢充之黃門，近以成下國之陋樂焉。」
明之君，漢代鞞舞曲也。梁武帝時，改其曲詞以歌君德也。
鐸舞，漢曲也。晉鞞舞歌亦五篇，及鐸舞歌一篇、幡舞一篇、鼓舞伎六曲，並陳於元會。鞞舞故二八，桓玄將即真，太樂遣眾伎，尚書殿中郎袁明子啟增滿八佾。相承不復革。宋明帝自改舞曲，歌詞猶存，舞並闕。其鞞舞，梁謂之鞞扇舞也。幡舞、扇舞今並亡。
白鳩，吳朝拂舞曲也。楊泓拂舞序云：「自到江南，見白符舞曲，或雲白鳧鳩，雲有此來數十年。察其詞旨，乃是吳人患孫皓虐政，思屬晉也。」隋牛弘請以鞞、鐸、巾、拂舞陳之殿廷，帝從之，而去其所持巾拂等。
白紵舞，按舞辭有巾袍之言。沈約雲，紵本吳地所出，疑是吳舞也。晉俳歌云：「皎皎白緒，節節為雙。」吳音呼「緒」為「紵」，疑即「白緒」也。梁武帝又令沈約改其辭，曰有四時白紵之歌，約集所載是也。今中原有白紵曲，辭旨與此全殊。
前代樂飲，酒酣，必起自舞。詩云「屢舞仙仙」是也。宴樂必舞，但不宜屢耳。前代譏在屢舞，不譏舞也。漢武帝樂飲，長沙定王舞是也。魏晉已來，尤重以舞相屬，謝安以屬桓嗣是也。近代以來，此風絕矣。宋孝武帝大明中，以鞞、拂、雜舞合之鐘石，施於廟庭。
鶴舞、馬舞，竹書、穆天子傳亦有之。宋鮑昭又有舞鶴賦。此舞或時而有，非樂府所統。今翔麟、鳳苑廄有蹀馬，俯仰騰躍，皆合曲節，朝會用樂，則兼奏之。
