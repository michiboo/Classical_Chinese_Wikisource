
通典卷第一百七十四 州郡四
古雍州下今置郡府十八縣五十一
安西府
東至汧陽郡三百里。南至同谷郡四百三十里。西至隴西郡三百里。北至平涼郡五百里。東南到河池郡五百三十里。西南到同谷郡三百里。西北到會寧郡五百一十里。東北到平涼郡四百七十五里。去西京八百里，去東京一千六百里。戶二萬五千六百五，口十一萬三千二百九十五。
秦州今理上邽縣。古西戎之地，秦國始封之邑，周孝王封為附庸。今郡有秦亭、秦谷是也。周平王東遷，秦襄公救周有功，始賜廄酆之地，列為諸侯也。廄音岐。春秋時屬秦，秦平天下，是為隴西郡。漢武分隴西置天水郡。王莽末，隗囂據其地。初據平襄，後保冀縣。後漢建武中，平之，更名天水，為漢陽郡。郡有大阪，名曰隴坻，亦曰隴山。三秦記曰：「其阪九迴，上者七日乃越。上有清水四注下。俗歌曰：『隴頭流水，鳴聲幽咽。遙見秦川，肝腸斷絕。』」坻，都禮反。兼置涼州。領郡十，理於此。魏亦為重鎮。明帝時，蜀將諸葛亮至南安、漢陽，皆應亮。晉分為天水武陽二郡，兼置秦州。領郡六，理於此。後魏為略陽郡。隋初郡廢，煬帝初，復置天水郡。大唐為秦州，或為天水郡。領縣五：
上邽有朱圉山，俗名曰白巖山。漢舊縣。古邽戎邑。又有漢西城縣城，一名始昌，在今縣西南。嶓冢山，西漢水所出，今經嘉陵曰嘉陵江，經閬中曰閬中江。又有段谷泉，蜀將姜維為魏將鄧艾破於此。籍水一名洋水，今名嶧水。
成紀漢舊縣。古帝庖犧生於此。又有漢明親縣故城，在今縣東南。
隴城漢略陽道故城在今縣西北，河陽縣故城亦在縣西北。瓦亭山在今縣東北二百餘里，隗囂將牛邯守處，其山亦入今平涼郡界。有街泉亭，蜀將馬謖為魏將張郃所敗處。有大隴山，亦曰隴首山。謖，所六反。
清水秦仲始所封地。小隴山，漢置縣。
伏羌本冀戎地。秦漢冀縣。又有漢平襄縣故城，在今縣南。又有落門谷水，在今縣西。武德三年置今縣。
東至天水郡三百里。南至同谷郡四百三十六里。西至和政郡三百里。北至金城郡四百里。東南到天水郡三百四十五里。西南到和政郡二百五十四里。西北到金城郡四百五里。東北到天水郡三百九十六里。去西京千一百五十三里，去東京二千一十三里。戶六千一百三十五，口三萬三千一百七。
渭州今理襄武縣。禹貢曰「導渭自鳥鼠同穴」，即其地也。鳥鼠同穴山在今渭源縣，渭水所出也。今謂之青雀山。春秋為羌戎之居。秦置隴西郡，以居隴坻之西為名。二漢因之，靈帝分立南安郡。魏置鎮守在此。鄧艾曰「蜀師來而為一，我分為四」，謂狄道、隴西、南安、祈山四處。齊王嘉平五年，蜀將姜維圍南安、襄武，皆不克。晉為南安、隴西二郡地。後魏為隴西郡，兼置渭州。後周為南安郡。隋初廢，煬帝初，復置隴西郡。大唐為渭州，或為隴西郡。領縣四：
襄武漢舊縣。有五谿聚。
隴西漢豲道地，立南安郡於此。後周置南安郡。隋廢郡，改為縣。東南有落門水出焉。豲音原。
渭源漢首陽縣。後魏改之。有鳥鼠山，渭水所出。
鄣後漢置。兼有武陽水。
東至會寧郡四百二十里。南至隴西郡四百里。西至西平郡四百九十里。北至武威郡五百七十里。東南到隴西郡四百五里。西南到安鄉郡三百里。西北到武威郡五百四十里。東北到會寧郡四百二十里。去西京一千四百四十五里，去東京二千二百九十五里。戶四千四百八十九，口二萬一千三百八十六。
蘭州今理五泉縣。古西羌地。秦屬隴西郡。漢屬金城、隴西二郡地。後漢、魏、晉因之，魏以為重鎮。蜀將姜維攻狄道，不克。前涼張寔置廣武郡，張駿又分置武始郡，西秦乞伏國仁都苑川，南涼禿髮烏孤都廣武，皆此地也。苑川在今五泉縣。至乞伏慕末，為赫連定所滅。廣武即今廣武縣。至禿髮耨檀，為乞伏熾盤所滅也。後魏、後周並屬武始郡。隋初郡廢，置蘭州；蓋取蘭皋山為名。煬帝初州廢，置金城郡。大唐因之。領縣三：
五泉漢金城縣地。漢榆中縣故城在今縣東。後漢時羌亂，隃麋相曹鳳上言：「西羌為寇，自建武以來，以居大、小榆谷，土地肥美，又近塞內，北阻大河，因以為固，緣山濱水，以廣田畜，故能強大，常雄諸種。」又有故苑川城故長城。隃音俞。
狄道秦、漢、魏舊縣。有白石山。
廣武前涼置廣武郡，隋罷之為縣。有琵琶山。漢浩亹縣故城亦在西南。浩音閤。亹音門。今俗呼此水為閤門河，蓋疾言耳。又有漢允吾縣故城，亦在西南。允音沿。
東至平涼郡四百里。南至金城郡四百二十里。西至武威郡六百里。北至靈武郡六百里。東南到平涼郡四百里。西南到金城郡四百二十里。西北到武威郡六百五十里。東北到靈武郡六百里。去西京一千三百七十里，去東京二千二百七十里。戶四千四百二十八，口二萬五千七百五十一。
會州今理會寧縣。古西羌地。秦屬隴西郡。漢屬金城、安定二郡地。後漢屬金城、武威二郡。西魏置會州，後周廢。隋屬平涼郡。大唐平李軌後，置會州，或為會寧郡。領縣二：
會寧漢枝陽縣。
烏蘭漢祖厲縣地。後周置烏蘭關。武德末置縣。
東至金城郡三百里。南至臨洮郡三百一十七里。西至寧塞郡三百九十里。北至西平郡三百里。東南到金城郡狄道縣一百四十八里。西南到臨洮郡三百一十七里。西北到西平郡龍支縣一百八十六里。東北到金城郡三百里。去西京一千四百七十五里，去東京二千二百七十五里。戶五千七百九十二，口三萬一千三百。
河州今理枹罕縣。古西羌地。秦屬隴西郡。漢屬金城、隴西二郡。後漢屬隴西郡。漢末宋建據焉，稱河首平漢王。妙才討平。晉惠帝時，屬晉興郡。前秦苻堅置河州，西秦乞伏乾歸又據於此。後魏亦為河州。後周置枹罕郡。隋初郡廢，置河州；煬帝初州廢，復置枹罕郡。大唐為河州，或為安鄉郡。領縣三：
枹罕故羌侯邑。漢為枹罕縣也。枹音浮，本枹鼓字。
大夏漢舊縣。
鳳林有鳳林關。
東至和政郡一百七十六里。南至合川郡一百七十九里。西至野，更無郡縣。北至安鄉郡三百一十七里。東南到合川郡一百八十里。西南到吐谷渾界。西北到千旭戍界一百八十里。東北到安鄉郡三百一十七里。去西京一千五百六里，去東京二千三百九十六里。戶二千七百七十六，口一萬四千九百二十四。
洮州今理臨潭縣。秦漢以來為諸戎之地，後為吐谷渾所據。至後周武帝，逐吐谷渾，得其地，置洮陽郡，尋立為洮州。隋初郡廢，而洮州如故；煬帝初廢，置臨洮郡。郡城本名洮陽，城臨洮水，甚牢險。大唐為洮州，或為臨洮郡。領縣一：
臨潭有洮水，源出西傾山，在郡西南吐谷渾界，桓水所出。
東至隴西郡三百里。南至懷道郡二百五十里。西至臨洮郡一百七十六里。北至金城郡狄道縣五百三十四里。東南到懷道郡良恭縣一百一十三里。西南到臨洮郡臨潭縣一百七十六里。西北到安鄉郡大夏縣三百六十三里。東北到隴西郡三百五十四里。去西京一千三百七十八里，去東京二千二百二十里。戶四千五百一十，口二萬六千六百一十四。
岷州今理溢樂縣。春秋七國時並屬秦，蒙恬築長城之所起也。屬隴西郡，長城在今郡西二十里。崆峒山，自山傍洮而東，即秦之臨洮境在此矣。秦、二漢晉並屬隴西郡。西魏置岷州同和郡。隋初郡廢，煬帝初州廢，併其地入臨洮郡。大唐復置岷州，或為和政郡。領縣三：
溢樂有岷山、崆峒山。
祐川
和政後漢索西故城在今縣東，亦名臨洮東城，亦謂之赤城。後漢明帝時，金城、隴西羌反於臨洮，道險，車騎不得方駕，車騎將軍馬防設奇兵破之，因築此城也。
東至西平郡龍支縣二百九十里。南至宣威守捉使二百九里。西至積石軍一百八十里。北至西平郡一百八十里。東南到安鄉郡三百九十里。西南到積石軍一百六十一里。西北到西平郡鄯城縣二百八十里。東北到西平郡龍支縣三百九十四里。去西京二千三十里，去東京二千八百七十三里。戶四千一百七十，口二萬九千七百二十三。
廓州今理廣威縣。古西羌地。後漢延熹中，諸羌與澆河大豪寇張掖，段熲斬澆河大帥於其地，遂定西羌是也。漢末屬西平郡。前涼以其地為湟河郡。後魏屬鄯州。後周武帝逐吐谷渾，又得地，置洮河郡，兼置廓州以領之。隋初廢，煬帝初州廢，置澆河郡。大唐復為廓州，或為寧塞郡。領縣三：
廣威後魏石城縣。開元初改焉。有拔延山，隋煬帝征吐谷渾，經此山。
達化後周置。賀蘭山澆河城即晉時吐谷渾王阿豺所築，在縣西一百二十里。又有洪濟鎮，後周武帝逐吐谷渾築，在縣西二百七十里是。
米川貞觀初置，兼置米州。十年罷州，縣仍舊。
東至金城郡廣武縣一百一十三里。南至寧塞郡一百八十里。西至綏戎硤舊吐谷渾界一十里。北至武威郡昌松縣南界一百四十二里。東南到安鄉郡鳳林縣故城二百八十里。西南到寧塞郡廣威縣故承風吐谷渾界三百一十三里。西北到木崑山舊吐谷渾界一百九十五里。東北到金城郡廣武縣故長城界二百一十七里。去西京一千九百九十三里，去東京二千七百四十九里。戶五千七百九十四，口二萬八千六百九十九。
鄯州今理湟水縣。古西羌所居，謂之湟中地。漢時霍去病破匈奴，逐諸羌渡河湟，築令居塞，即其地，屬金城郡。令音零。後漢建安中，置西平郡。晉因之。永嘉後，禿髮烏孤初稱西平王，其弟利鹿孤復都西平，即此地也。後魏置鄯州。後周置樂都郡。隋初郡廢，置鄯州；煬帝初州廢，置西平郡。大唐因之。領縣三：
湟水後魏置西都縣，隋改焉。湟中，月支胡所居，即在此。有湟水，一名湟河，亦名樂都水。漢破羌縣故城在今縣西。有浩亹河，在縣西北，自吐蕃界流來。
龍支漢允吾縣地。後漢為龍耆縣。後魏改焉。積石山在今縣南，即尚書禹貢雲「導河積石」。
鄯城漢西平郡故城在西。
東至會寧郡六百里。南至西平郡浩亹河二百六十里。西至張掖郡五百里。北至突厥界安蓋泉五百八十里。東南到金城郡五百四十里。西南到張掖郡張掖縣界陳北烽三百七十里。西北到張掖郡六百里。東北到會寧郡烏蘭縣界白鹿烽三百五十里。去西京二千一十里，去東京二千八百七十里。戶二萬五千六百九十三，口一十二萬八千一百九十二。
涼州今理姑臧縣。周時為狄地。秦興，匈奴既失甘泉，甘泉在今雲陽縣。又使休屠、渾邪王居其地。此河西五郡皆是，不止於武威也。休音許虯反。屠音除。漢武帝開之，置武威郡。漢武初開置張掖、酒泉、燉煌、武威、金城，謂之河西五郡，地勢西北邪出，南隔西羌，通西域，於時號為斷匈奴右臂。後漢、魏、晉皆因之，魏、晉並置涼州。領郡八，理於此。前涼張軌、後涼呂光並據之。至張天錫，為苻堅所滅。至呂崇諱，為姚興所滅。北涼沮渠蒙遜亦遷都於此。至沮渠茂虔，為後魏所滅。後魏亦為武威郡。隋煬帝初，復置。大唐初，李軌改焉，據之。克平，置涼州，或為武威郡。領縣五：
姑臧漢舊縣。河西舊事曰：「昔匈奴故蓋藏城也。後人音訛名姑臧。」又有漢鸇陰縣故城，在今縣東南，因水為名。有豬野澤、古休屠城。
神烏漢鸞烏縣。
番禾漢舊縣。後魏增置張掖郡。天寶中改為天寶。
昌松漢蒼松縣。呂光改為昌松。漢允衙縣故城在今縣東南，城臨麗水，一名麗水城。允音沿。衙亭故城，沮渠蒙遜所築，地勢險隘。
嘉麟
東至武威郡五百里。南至雪山以南吐谷渾分界二百三十里。西至酒泉縣四百二十里。北傍張掖河，屈曲過同城鎮，至峽口烽，總三千七十八里。東南到武威郡六百里。西南到酒泉郡福祿縣界赤柳澗三百三十里。西北到酒泉郡福祿縣咸池烽東張掖河三百五里。東北到武威郡番禾縣石硤烽三百七十里。去西京二千五百一十里，去東京三千三百一十里。戶六千六百三十九，口二萬三千三百四。
甘州今理張掖縣。禹貢曰「導弱水，至於合黎，餘波入於流沙」，即此地也。合黎水、弱水並在張掖縣界。其北又有居延澤，即古流沙地。又黑水之所出焉。黑水出張掖縣雞山。春秋秦並為狄地。漢初為匈奴所居，武帝開之，置張掖郡。後漢、魏、晉並同。沮渠蒙遜始都於此。號為北涼。西魏置西涼州，尋改為甘州。因州東甘峻山為名。後周置張掖郡。隋初廢，煬帝初復置。大唐為甘州，或為張掖郡。領縣二：
張掖隋舊縣。漢表是縣故城在今縣西北，又曰昭武縣。漢張掖郡城亦在西北。又有漢居延縣城，今在縣東北，即本匈奴中地名也，亦曰居延塞。祁連山，居延海，弱水，合黎水。遮虜障，漢將路博德之所築也。又有甘峻山。臨松山，後魏臨松郡在此。吐蕃贊府，即其郡丞。
刪丹漢舊縣。有焉支山。匈奴初失祁連、焉支二山，乃歌曰：「奪我祁連山，使我六畜不繁息。失我焉支山，使我婦女無顏色。」又漢日勒縣故城在東南。
東至張掖郡四百二十里。南至吐蕃界二百里。西至晉昌郡五百二十六里。北至迴紇界伏谷泉三百里。東南到張掖郡界赤柳澗二百里。西南到晉昌郡界安樂烽三百四十里。西北到晉昌郡三百四十里。東北到張掖郡鹹池烽二百三十里。去西京二千九百六十八里，去東京三千七百八十里。戶二千一百六，口七千九百一十二。
肅州今理酒泉縣。舊月支地，後匈奴居焉。漢武開之，置酒泉郡。城下有泉，其味如酒。後漢、魏、晉皆因之。西涼武昭王遷都於此。至李歆，為沮渠蒙遜所滅。後魏亦為酒泉郡。隋初廢，置肅州；煬帝初州廢，以其地入張掖郡。大唐復置肅州，或為酒泉郡。領縣三：
酒泉漢福祿縣地。古長城，漢遮虜障也。今縣隋置。有九龍山。崑崙山在縣西南，體如崑崙，故名之，周穆王見王母於此山。漢平帝時，金城塞外羌獻魚鹽之地，遂得西王母石室，以為西海郡，後為吐谷渾之國也。隋破吐谷渾，又於其地置西海郡。按漢舊嘗置郡，今郡直北一千二百里也。
福祿崆峒山。舊樂涫縣，武德二年改之。涫音官。
玉門漢舊縣。
東至酒泉郡五百二十六里。南至新鄉鎮一百八十里。西至燉煌郡二百八十里。北至豹門守捉四百五十里。東南到酒泉郡界三百四十里。西南到燉煌郡界一百六十里。西北到伊吾郡界五百里。東北到酒泉郡界三百四十里。去西京三千三百八十四里，去東京四千三百六里。戶一千一百六十七，口三千八百六十四。
瓜州今理晉昌縣。古西戎地。戰國時，為月支所居。秦末漢初，屬匈奴，武帝以後為燉煌郡地。後漢、魏、晉皆因之。後魏屬常樂、會稽二郡。後周屬會稽郡。苻堅徙江漢之人萬餘戶於燉煌，中州人有田疇不闢者亦徙七千餘戶。涼武昭王遂以南人置會稽郡，以中州人置廣夏郡。後周因舊名置晉昌郡。隋廢之，以屬燉煌郡。大唐置瓜州，古瓜州，說在燉煌郡。或為晉昌郡。領縣二：
晉昌漢冥安縣地。武德四年改置。今縣北有伊吾故城、白水。有崑崙障，漢宜禾所居，故城在縣界。後魏明帝正光中置會稽郡即於此。
常樂漢廣至縣地，故城在東。武德五年置。
東至晉昌郡二百八十里。南至故南口烽二百五十里，烽以南吐谷渾界。西至壽昌廢縣中界五十里，以破石亭為界。北至故鹹泉戍三百三十六里，與伊吾郡分界。東南到晉昌郡界三百五十里。西南到郡廢壽昌縣界三百九十里。西北到河蒼烽二百四十二里，與廢壽昌縣分界。東北到伊吾郡界三百八十六里。去西京三千七百五十九里，去東京四千六百九里。戶六千三百九十五，口三萬二千二百三十四。
沙州今理燉煌縣。昔舜流三苗於三危，即其地也。其後子孫為羌戎，代有其地。古謂之瓜州，其地多生美瓜，故曰瓜州。至今猶出大瓜，長者，狐入其中，首尾不出。左傳所說「允姓之戎，居於瓜州」是也。戎子名駒支也。亦古流沙地。其沙風吹流行，在郡西八十里。又黑水之所經焉。黑水自北而南，經三危，過梁州，入南海。秦漢初，為月支、匈奴之境。武帝開其地，後分酒泉置燉煌郡。燉，大。煌，盛也。後漢、魏、晉皆因之。涼武昭王始都於此。後魏、後周並為燉煌郡。隋初廢，置瓜州；煬帝初廢州，復置燉煌郡。大唐為沙州，或為燉煌郡。領縣二：
燉煌漢舊縣。三危山在東南，山有三峰。有鳴沙山，渥窪水。漢武帝元鼎中，南陽新野人暴利長遭刑，屯田於此水邊，見群野馬來飲，中有奇者。先作土人持勒靽立，後馬翫習。久之，利長因代土人，收得馬以獻帝。欲神異之，雲從水中出，於是作天馬之歌也。
壽昌漢龍勒縣地。陽關居玉門關之南。玉門故關，漢置也。二關之西三百餘里，有蒲昌海，一名鹽澤，廣袤三四百里，則蔥嶺于闐兩河之所注。
東至晉昌郡界六百四十里。南至燉煌郡界一百四十里。西至交河郡七百五十里。北至伊吾郡界三百里，北戎界。東南到燉煌郡磧，無行路馬道，到晉昌郡界不知遠近。西南到燉煌郡磧，無路馬道。西北到折羅漫山一百四十六里，其山北有大川連大磧，入金山哥羅祿住處。東北到折羅漫山三百四十里，其山北有大川入迴紇界，馬行三十日，無里數。去西京四千八百里，去東京五千六百五十里。戶二千二百二十七，口八千七百五十六。
伊州今理伊吾縣。在燉煌北大磧之外，為戎狄之地，非九州之限。後漢明帝始征取伊吾盧地，即此也。爾後多為屯田兵鎮之所，未為郡縣。後魏始置伊吾郡，後又為戎胡所據。至大唐貞觀初，內附，乃置伊州，或為伊吾郡。領縣二：
伊吾漢置伊吾屯田。後魏為縣。有天山，匈奴過之，皆下馬拜。一名雪山。
納職貞觀四年置。伊吾匈奴中地名，在此縣界。後漢破匈奴呼衍王，取其地，置宜禾都尉，以為屯田，今伊吾故城是。
東至伊吾郡七百五十里。南至三百五十里，過荒山千餘里至吐蕃。西至焉耆鎮守軍七百一十里。北至北庭都護府四百五十里。東南到燉煌郡千一百里。西南到焉耆七百十里。西北到北庭輪臺縣五百四十里。東北到伊吾郡八百四十里。去西京五千二百六十五里，去東京六千二百一十五里。戶一萬一千一百九十三，口五萬三百一十四。
西州今理高昌縣。漢時車師前王之庭，漢元帝所置戊己校尉故地。因興師西討，軍中羸憊者留居之地，形高敞，遂名高昌壘。有八城，本中國人也。前涼張駿置高昌郡。其後後魏有之，後又屬蠕蠕，而兗反。其後麴嘉稱王於此數代。至大唐貞觀十四年，討平之，以其地為西州，本高昌國界，東西八百里，南北五百里，墾田九百頃。置都督府，後改為金山都護府，或為交河郡。領縣五：
高昌
交河貞觀中置。交河水流出縣地。天山一名祁連山，今名折羅漫山。
柳中漢舊地名，與交河同置。
蒲昌與交河同置。東南有舊蒲類海，今名婆悉海。
天山與交河同置。
東至伊吾郡界六百八十里。南至交河郡界四百五十里。西至突騎施三千六百八十里。北至堅昆七千里。東南到伊吾郡界六百八十里。西南到焉耆鎮守軍八百七十里。西北到突騎施三千一百八十里。東北到迴紇界一千七百里。去西京六千一百三十里，去東京六千八百七十六里。戶二千三百九十八，口九千七百一十五。
庭州今理金滿縣。在流沙之西北，前漢烏孫之舊壤，後漢車師後王之地。歷代為胡虜所居。大唐貞觀中，征高昌。於時西突厥屯兵於可汗浮圖城，與高昌相影響。高昌既平，懼而來降，以其地為庭州，後置北庭都護府。領縣三：
金滿
蒲類蒲類海一名婆悉海。有天山，自伊吾郡界入。
輪臺其三縣並貞觀中平高昌後同置。
東至焉耆鎮守軍八百里，去交河郡七百里。南至吐蕃界八百里。西至疏勒鎮守捉軍三千里，去蔥嶺七百里。北至突騎施界鷹婆川一千里。東南到吐蕃界屯城八百六十里。西南到于闐二千里。西北到疏勒二千里。東北到北庭府二千里。去西京七千六百里，去東京八千三百三十里。戶一萬一千一百六，口六萬三千一百六十八。
安西都護府，本龜茲國也。大唐明慶中置。貞觀中，初置安西都護府於西州；明慶中，移於龜茲城。東接焉耆，西連疏勒，西去蔥嶺七百里。南鄰吐蕃，北拒突厥。
雍州之地，厥田上上，鄠杜之饒，號稱「陸海」，言其高陸物產，如海之無所不出。四塞為固，被山帶河。秦氏資之，遂平海內。漢初，高帝納婁敬說而都焉。田肯賀帝曰：「治秦甚善。秦形勝之國，懸隔千里，所謂天府，故曰秦得百二焉。其下兵諸侯，猶居高屋上建瓴水也。」又徙齊諸田，楚昭、屈、景，燕、趙、韓、魏之後豪族名家於關中，強本弱末，以制天下。自是每因諸帝山陵，則遷戶立縣，率以為常。故五方錯雜，風俗不一。漢朝京輔，稱為難理。其安定、彭原之北，汧陽、天水之西，接近胡戎，多尚武節。自東漢、魏、晉，羌氐屢擾，旋則苻姚迭據，五涼更亂，三百餘祀，戰爭方息。帝都所在，是曰浩穰。其餘郡縣，習俗如舊。
議曰：按水經雲「崑崙墟在西北，去嵩高五萬里，地之中也。其高萬一千里，河水出其東北陬，屈從其東南流，入於渤海。又出海外，南至積石山下，有石門。又南入蔥嶺山，又從蔥嶺出而東北流。其一源出于闐國南山，北流與蔥嶺所出河合。又東注蒲昌海，又東入塞，過燉煌、酒泉、張掖郡南，又東過隴西河關縣北」云云。按水經，晉郭璞注三卷，後魏酈道元注四十卷，皆不詳所撰者名氏，亦不知何代之書。佑謂二子博贍，解釋固應精當，訪求久之方得。又其經云：「濟水過壽張」，則前漢壽良縣，光武更名。又「東北過臨濟」，則前漢狄縣，安帝更名。又雲「菏水過湖陸」，則前漢湖陵縣，章帝更名。又雲「汾水過河東郡永安」，則前漢彘縣，順帝更名，故知順帝以後纂序也。詳水經所作，殊為詭誕，全無憑據。按後漢郡國志，濟水，王莽末因旱渠塞，不復截河南過。既順帝時所撰，都不詳悉，其餘可知。景純註解又甚疏略，亦多迂怪。水經所云河出崑崙山者，宜出於禹本紀、山海經，所云「南入蔥嶺」「出于闐南山」者，出於漢書西域傳，而酈道元都不詳正。所注河之發源，亦引禹紀、山經、釋法明國諱改焉遊天竺紀、釋氏西域紀。所注南入蔥嶺，一源出于闐山，合流入蒲昌海，雖約漢書，亦不尋究。又水經云：「出海外，南至積石山下，有石門，然後南流入蔥嶺。」據此，則積石山當在蔥嶺之北。又云：「入塞，過燉煌、酒泉、張掖郡南」，並今郡地也。
夫山水地形，固有定體。自蔥嶺、于闐之東，燉煌、酒泉、張掖之間，華人來往非少。從後漢至大唐，圖籍相承，注記不絕。大磧距數千里，未有桑田碧海之變，陵遷谷移之談，此處豈有河流，纂集者不詳斯甚。又按「禹導河積石」者，堯時洪水，下民昏墊，禹所開決，本救人患。積石之西，砂鹵之地，河流小，地勢復高，不為人患，不惡疏鑿，以此施功發跡，自積石山而東，則今西平郡龍支縣界山是也，固無禹理水之功。自蔥嶺之北，其本紀灼然荒唐，撰經者取為準的。班固雲「言九州者尚書近之矣」，誠為愜當。其漢書西域傳云：「河水一源出蔥嶺，一源出于闐，合流東注蒲昌海，皆以潛流地下，南出積石為中國河雲。」比禹紀、山經，猶校附近，終是紕繆。按此宜唯憑張騫使大夏，見兩道水從蔥嶺、于闐合流入蒲昌海，其于闐出美玉，所以騫傳遂雲窮河源也。按古圖書名河所出曰崑崙山，疑所謂古圖書即禹本紀，以于闐山出玉，乃謂之崑崙，即所出便雲是河也。窮究諸說，悉皆謬誤。孟堅又以禹貢雲「導河自積石」，遂疑潛流從此方出。且漢時群羌種眾雖多，不相統一，未為強國，漢家或未嘗遣使詣西南羌中，或未知自有河也。寧有今吐蕃中河從西南數千里向東北流，見與積石山下河相連，聘使涉歷，無不言之。吐蕃自雲崑崙山在國中西南，則河之所出也。又按尚書云：「織皮，崑崙、析支、渠搜，西戎即敘。」又范曄後漢書云：「西羌在漢金城郡之西，南濱於賜支。」續漢書曰：「河關西可千餘里，有典羌，謂之賜支，蓋析支也。」然則析支在積石之西，是河之上流明矣。崑崙在吐蕃中，當亦非謬。而不謂河之本源，乃引蔥嶺、于闐之河，謂從蒲昌海伏流數千里，至積石方出，斯又班生之所未詳也。佑以水經僻書，代人多不之睹，或有好事者於諸書中見有引處，謂其審正，此殊未之精也。不揆淺昧，考諸家之說，辯千古訛舛，是故曲折言之。又按禹本紀、山海經，不知何代之書，詳其恢怪不經，宜夫子刪詩書以後尚奇者所作，或先有其書，如詭誕之言，必後人所加也，若古周書、吳越春秋、越絕書諸緯書之流是矣。而後代纂錄者，務廣異聞，如范曄敘蠻夷廩君、盤匏之類是也。輒以愚管所窺，宜皆不足為據。然去聖久遠，雜說紛紜，非夫宣尼復生，重為刪革，則何由詳正？縱有精鑒達識之士，抗辯古釋今之論，或未能振頹波、遏橫流矣。而撰水經者，亦同蔚宗之旨趣乎？冀來哲之見知也。
或曰：「昔秦以區區關中，滅六強國，今萬方財力，上奉京師，外有犬戎憑陵，城陷數百，內有兵革未寧，年將三紀，豈制置異術而古今殊時者乎？」答曰：「按周制，步百為畝，畝百給一夫。即一頃也。商鞅佐秦，以一夫力餘，地利不盡，於是改制二百四十步為畝，百畝給一夫矣。又以秦地曠而人寡，晉地狹而人稠，誘三晉人發秦地利，優其田宅，復子孫。而使秦人應敵於外，非農與戰，不得入官。大率百人則五十人為農，五十人習戰，兵強國富，職此之由。其後仕宦之途猥多，道釋之教漸起，浮華浸盛，末業日滋。今大率百人方十人為農，無十人習戰，其餘皆務他業。以今准古，損益可知。又秦開鄭渠，溉田四萬頃。漢開白渠，復溉田四千五百餘頃。關中沃衍，實在於斯。聖唐永徽中，兩渠所溉，唯萬許頃。洎大曆初，又減至六千二百餘頃，比於漢代，減三萬八九千頃。每畝所減石餘，即僅校四五百萬石矣。地利損耗既如此，人力散分又如彼，欲求強富，其可得乎！昔漢文之時，長安之北七百里外，即匈奴之地，控弦數十萬騎，侵掠未嘗暫寧。計其舉國人眾，不過漢一大郡。晁錯請備障塞，北邊由是獲安。今自潼關之西，隴山之東，鄜坊之南，終南之北，才十餘州地，已數十萬家。吐蕃雖強，陷覆河隴，竊料全國，尚未敵焉。況綿力薄才，食鮮藝拙，比之華人，殊不侔矣。徒以令峻而眾心齊一，馬多而競逐莫。誠能復兩渠之饒，究浮食之弊，恤農夫，誘其歸，趣撫戰士，勵其勳伐，酌晁錯之策，擇險要之地，繕完城壘，用我所長，漸開屯田，更蓄財力，將冀收復河隴，豈唯自守而已哉！加以幅圓萬里之所資，宣布皇王之大政，則何嚮不濟、何為不成者乎！」
或又曰：「關中寓內西偏，天不勞於轉輸。洛陽宮室正在土中，周漢以還，多為帝宅、皇輿巡幸之處。則是國都何必重難遷移，密邇勍寇，擇才留鎮，以息人勤，自然無虞，孰不慶幸。」答曰：「古今既異，形勢亦殊。當周之興也，雖定鼎郟鄏，而王在鎬京。幽王之亂，平王東徙，始則晉、鄭夾輔，終乃齊、晉主盟，咸率諸侯，共尊王室，猶有請隧之僭，中肩之師。東漢再興，巨寇皆殄。魏晉以降，理少亂多。今咸秦陵廟在焉，勝兵計數十萬，海內財力，雲奔風趨，儻議遷都，得非蹙國，斯乃示弱天下，何以統臨四方。洛陽地塉，凋弊尤甚，萬乘所止，千官畢臻，樵牧難資，稿秸難贍，又無百二之固，慮啟姦兇之心，豈得舍安而就危，棄大而從小也！漢高初平項羽，將宅洛師，婁敬請居關中，張良贊成其計，田肯稱賀，方策備存。武德中，突厥牙帳在於河曲，數十萬騎將過原州，時以傷夷未平，財力且乏，百辟卿士震恐，皆請遷都山南。太宗獻計，固爭方止，永安宗社，實賴聖謨。」
議者又曰：「洛陽四戰之地，既將不可，蒲阪虞舜舊國，表裏山河，江陵亦嘗設都，控壓吳蜀。遠道避翟，寧不堪居？」答曰：「蒲阪土瘠人貧，困竭甚於洛邑；江陵本非要害，梁主數歲國亡。夫臨制萬國，尤惜大勢。秦川是天下之上腴，關中為海內之雄地。巨唐受命，本在於茲。若居之則勢大而威遠，舍之則勢小而威近，恐人心因斯而搖矣，非止於危亂者哉，誠繫興衰，何可輕議。」
