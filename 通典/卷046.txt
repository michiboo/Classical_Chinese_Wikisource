
通典卷第四十六
禮六沿革六吉禮五
山川籍田先蠶
山川
黃帝虞周秦漢後漢魏宋梁後魏後周隋大唐
黃帝祭於山川，與為多焉。與，比也。比吉祭，祀山川黃帝最多。
虞氏秩於山川，遍於群神。秩，序也。以次序而祭之。五嶽視三公，四瀆視諸侯。
周制，四坎壇祭四方，四方即謂山林、川谷、丘陵之神。祭山林丘陵於壇，川谷於坎，則每方各為壇為坎。以血祭祭五嶽，陰祀自血起，貴氣臭。以埋沈祭山林山澤。祭山林曰埋，川澤曰沈。各順其性之含藏。一歲凡四祭：一者謂迎氣時，二者郊天時，三者大雩時，四者大蜡時，皆因以祭之。禮神之玉，兩珪有邸，五寸。牲用少牢，各隨方色，幣亦隨牲色。牧人云：「望祀各以其方之色牲，毛之。」注云：「望祀謂五嶽、四鎮、四瀆。」器用蜃。鬯人云：「凡四方山川用蜃。」用五獻。禮器云：「五獻察。」注云：「謂祭四望山川。」祭日，王及屍皆服毳冕。司服注云：「毳冕，畫虎蜼，謂宗彝。其衣三章，裳二章，凡五也。」史記雲「周公祀太山，以召公為屍，」是有屍也。樂奏姑洗，歌南呂，舞大韶，以祀四望，姑洗，陽聲第三者，南呂為之合。四望：五嶽、四鎮、四瀆。奏蕤賓，歌函鍾，舞大夏，以祀山川。蕤賓，陽聲次四。其祭之岳鎮，則升血為始，四瀆則沈血為始。覲禮雲「祭山升，祭川沈」也。爾雅雲「祭山曰庋懸，祭川曰浮沈」也。庋音久委反。次薦豆籩及爓肉，為朝踐。故大祭用腥，則次祀用爓也。爓謂沈肉於湯也。故鄭雲「沈肉曰爓」。時王酌盎齊以獻，所謂朝踐之獻也。大宗伯亞獻，亦以盎齊。至熟，王酌清酒以獻屍，亞者亦清酒，所謂饋食之獻。通前四獻也。屍食訖，王又酌清酒以酳屍。凡五獻也。
秦並天下，令祠官所常奉名山川鬼神可得而序。於是自崤以東，名山大川祠。崤即今之陝郡二崤。曰太室，太室，嵩高也。恆山，泰山，會稽，湘山。水曰濟，曰淮。春以脯酒為歲禱，因泮凍；解凍也。秋涸凍；涸讀與沍同。涸，凝也。春解秋凝。冬塞先代反禱祠。謂報其所祈。下禱塞同。其牲用牛犢各一，牢具圭幣各異。自華以西，名山七：曰華山，薄山，薄山，襄山也。說者雲在河東。一曰在潼關北十餘里。而此雲自華以西者，今則閿鄉之南山，連延西出，並得華山之名。嶽山，岐山，吳山，鴻冢，瀆山。瀆山，蜀山之也。周禮職方氏「雍州，其山曰嶽。」爾雅雲「河西曰嶽」。說者咸雲嶽即吳嶽也。今此有嶽山，又有吳山，則吳嶽非一山，但未詳嶽之所在。徐廣雲「嶽山在武功」。地理志武功無嶽，但有垂山。岐山在今之岐山縣也。其山兩岐，故俗呼為箭闊嶺。吳山在今汧陽郡之吳山縣。鴻冢者，黃帝臣鬼臾區，號大鴻，葬雍，故鴻冢是也。蘇林曰：「今雍有鴻冢。」在湔氐道也。名川四：曰河，祠臨晉；即今之馮翊郡朝邑縣界。沔，祠漢中；沔，漢水之上名也。漢中，今漢中郡也。湫泉，祠朝那；湫泉在安定郡界，清徹可愛，不容穢濁，或有諠污，輒興雲雨。土俗亢旱，每於此求之，相傳雲龍所居也。天下山川隈曲，亦往往有之。江水，祠蜀。亦春秋泮涸禱塞如東方山川，而牲亦牛犢牢具圭幣各異。而四大冢鴻、岐、吳、嶽，皆有嘗禾。以新穀祭。其河加有嘗醪。皆在雍州之域，近天子都，故加車一乘，駒四。灞、滻、灃、澇、涇、渭、長水，皆不在大山川數，以近咸陽，盡得比山川祠，而無諸加。謂加車及駒之屬。
漢孝文十二年，五穀不登，詔增修山川群祀。詔曰：「比年五穀不登，欲增諸神祀。按王制曰：『山川神祇有不舉者，為不敬。』今恐山川百神應典禮者，尚未盡秩。其議增修群祀宜享祀者，以祈豐年。」武帝因巡狩，禮其名山大川，用駒者悉以木偶馬代，行過親祠者乃用駒。
後漢章帝元和二年，詔祀山川百神應禮者。
魏文帝黃初二年，禮五嶽四瀆，咸秩群祀，瘞沈珪璋。
宋孝武帝大明七年六月，有司奏奠祭霍山。殿中郎丘景先議：「
宜使太常持節，牲以太牢之具，羞用酒脯時穀，禮以赤璋纁幣，器用陶匏，藉用茅席。為壇兆。」時不用蜃，同郊祀以爵獻。凡餚饌種數，依社祭。
梁令郡國有五嶽者，置宰祀三人，及有四瀆若海應祀者，皆以孟春仲冬祀之。
後魏景穆帝立五嶽四瀆廟於桑乾水之陰，春秋遣有司祭。其餘山川諸神三百二十四所，每歲十月，遣祠官詣州鎮遍祀。有水旱災厲，則牧守各隨其界內而祈謁。王畿內諸山川，有水旱則禱之。太武帝南征，造恆山，祀以太牢。浮河、濟，祀以少牢。過岱宗，祀以太牢。遂臨江，登瓜步而還。 
後周大將出征，遣太祝以羊一，祭所過名山大川。
隋制，祀四鎮：東鎮沂山，西鎮吳山，南鎮會稽山，北鎮醫無閭山，在東夷中，遙祀。冀州鎮霍山。並就山立祠。祀四海：東海於會稽縣界，南海於南海鎮南，並近海立祠。及四瀆，並取側近巫一人，主知灑掃，並令多植松柏。
大唐武德、貞觀之制，五嶽、四鎮、四海、四瀆，年別一祭，各以五郊迎氣日祭之。東岳岱山，祭於兗州；東鎮沂山，祭於沂州；東海，於萊州；東瀆大淮，於唐州。南嶽衡山，於衡州；南鎮會稽山，於越州；南海，於廣州；南瀆大江，於益州；中嶽嵩山，於洛州。西嶽華山，於華州；西鎮吳山，於隴州；西海及西瀆大河，於同州。北嶽恆山，於定州；北鎮醫無閭山，於營州；北海及北瀆大濟，於洛州。其牲皆用太牢。祀官以當界都督刺史充。先天二年，封華岳神為金天王。開元十三年，封泰山神為天齊王。天寶五載，封中嶽神為中天王，南嶽神為司天王，北嶽神為安天王。六載，河瀆封為靈源公，濟瀆封為清源公，江瀆封為廣源公，淮瀆封為長源公。會稽山為永興公，岳山為成德公，霍山為應聖公，醫巫閭山為廣寧公。八載閨六月，封太白山為神應公。其九州鎮山，除入諸岳外，並宜封公。十載正月，以東海為廣德王，南海為廣利王，西海為廣潤王，北海為廣澤王。分命卿監詣岳瀆及山，取三月十七日一時備禮，兼冊祭。儀具開元禮。武德二年十月，上親祀華岳。舊儀，岳瀆以上祝版，御署訖，北面再拜。武太后證聖元年十月，有司上言曰：「謹按『五嶽視三公，四瀆視諸侯』，天子無拜公侯之禮。請依舊儀。五嶽以下，署而不拜。」制可之。開元元年，太常奏：「伏准唐禮，祭五嶽四瀆皆稱嗣天子，祝版皆進署。竊以舜典『五嶽視三公，四瀆視諸侯』，則不合稱嗣天子及親署其祝文。伏請稱皇帝謹遣某乙，敬祭於某岳瀆之神。」從之。貞元四年五月，太常卿董晉奏：「五嶽四瀆，其神版並合御署。至上元元年，中祠小祠，一切權停。自後因循，不請御署其祝版。欲至饗祭日，所司准程先取署，附驛發遣。敕旨宜依，仍委所司，每至時先奏，附中使送。」初，開元九年十二月，天台道士司馬承禎言：「今五嶽神祠，是山林之神也，非正真之神也。五嶽皆有洞府，有上清真人降任其職，山川風雨陰陽氣序，是所理焉。冠冕服章，佐從神仙，皆有名數。請別立齋祠之所。」上奇其說，因敕五嶽，各置真君祠一所。
籍田
周漢後漢魏晉東晉宋齊梁後魏北齊隋大唐
周制，天子孟春之月，乃擇元辰，親載耒耜，置之車右，帥公卿諸侯大夫，躬耕籍田千畝於南郊。籍，借也。謂借人力以理之。勸率天下使務農也。春秋傳曰「郊而後耕」，遂籍人力以成歲功，故謂之帝籍。天子籍田千畝於南郊，諸侯百畝於東郊。冕而朱紘，躬秉耒，天子三推。推，發也。諸侯三公冕而青紘，躬秉耒，三公五推，諸侯九推。以事天地、山川、社稷、先古，先古，先祖。以為醴酪粢盛，於是乎取之。敬之至也。內宰詔後，帥六宮之人，生穜稑之種，以獻於王。使後宮藏種而又生之。太常條穀種黍稷穜稑，使內宰後宮生之者，示種類孳息之祥，且佐王於耕事，所以俱自盡於郊廟也。稑，早也。穜，晚也。先種後熟謂之穜，後種先熟謂之稑。甸師掌帥其屬而耕耨王籍，以時入之。其屬，庶人也。耨，鋤也。王籍謂王者籍田千畝，所親帥公卿以下親耕農人耕之處也。庶人終於千畝，故曰帥其屬耕耨王籍，入其收也。
漢文帝制曰：「農，天下之本，遂開籍田，朕躬耕，以給宗廟粢盛。」粢，黍稷也。盛，器，謂簠簋。舊儀「春始東耕於籍田，官祠先農，以一太牢，百官皆從。先農，神農也。五經要義云：「立壇於田所，祠之，其制度如社之壇。」賜三輔二百里孝悌、力田、三老帛。種百穀萬斛，為立籍田倉，置令、丞。穀皆以給天地、宗廟、群神之祀，以為粢盛。」景帝詔曰「朕親耕為天下先」。昭帝幼即位，耕於鉤盾弄田。鉤盾，宦者近署，故往試耕為戲弄。
後漢明帝永平中二月，東巡耕於下邳。章帝元和中正月，北巡耕於懷縣。其籍田儀：正月始耕，常以乙日，祠先農及耕於乙地。晝漏上水初納，執事告祠先農，已享。耕日，以太牢祭先農於田所。耕時，有司請行事，就耕位，天子、三公、九卿、諸侯、百官以次耕。推數如周法。力田種各耰訖，有司告事畢。是月，命郡國守皆勸人始耕。
魏氏天子親耕籍田。藩鎮闕諸侯百畝之禮。
晉武帝泰始四年正月丁亥，帝躬耕籍田於東郊。詔曰：「近代以來，耕籍田於數步之中，空有慕古之名，曾無供祀訓農之實，而有百官車徒之費。今循千畝之制，當與群公卿士躬稼穡之艱難，以帥先天下。於東郊之南，洛水之北。」去宮八里，遠十六里為此千畝。帝御木輅以耕，太牢祀先農。自惠帝後，禮廢矣。
東晉元帝將修耕籍事，竟不行。時朝議：至尊應躬祠先農不？賀循曰：「漢儀無躬祭之文，然王祭四望則毳冕，祭社稷五祀則絺冕，以此不為無親祭之義。」
宋文帝元嘉二十一年，將親耕。時史學生山謙之以私鳩集其儀，因以奏聞。詔言酌斟眾條，造定圖注。先立春九日，司空、大司農、京尹、令、尉，度宮之辰地八里之外，整制千畝，中開阡陌。立先農於中阡西陌南，御耕壇於中阡東陌北。將耕，宿設青幕於耕壇之上。皇后帥六宮之人出穜稑之種，付籍田令。耕日，太祝令以一太牢祠先農，一如帝社儀。孟春上辛後吉亥，御乘耕根三蓋車，駕蒼駟，建青旂，著通天冠，青幘，青袞，佩蒼玉。藩王以下至六百石皆衣青。唯三臺武衛不耕，不改章服。駕出如郊廟儀。至籍田，侍中跪奏：「至尊降車。」臨壇，大司農跪奏：「先農已享，請皇帝親耕。」太史贊曰：「皇帝三推三反。」於是群臣以次耕，王公及諸侯五推五反，孤卿大夫七推七反，士九推九反。籍田令率其屬耕，竟畝，灑種即耰，禮畢。乃班下州縣，悉備其禮焉。
齊武帝永明中，耕籍田用丁亥。時有司奏：正月丁亥，可祀先農。比來並用立春後亥。王儉以為亥日籍田，經記無文。助教周山文議曰：「蔡邕月令章句解元辰雲『日，幹也。辰，支也。有事於天，用日；有事於地，用辰』。」何佟之云：「少牢饋食禮雲『孝孫某，來日丁亥，用薦歲事於皇祖伯某』。鄭以為『不必丁亥，今但直舉一日以言之耳。禘太廟禮日用丁亥，若不得丁亥，則用己亥、辛亥，苟有亥焉可也』。漢文用此日耕籍祠先農，後王相承用之，非有別義。」班固序亥位雲「陰氣應無射，該藏萬物，而雜陽閡種」也。且亥既水辰，含育為性，播厥取吉，其在茲乎！使御史乘馬車，載耒耜，從五輅後。
梁初，依宋齊禮，以正月用事，不齋不祭。天監十二年，以啟蟄而耕。時在二月內，尚書雲「以殷仲春」，籍田理在建卯，於是改用二月。與百官御事並齋三日，沐浴祼饗。侍中奉耒耜，載於象輅，以隨木輅之後。禮雲「親載耒耜，措於參保介之御閒。」則置所乘輅上。普通二年，又移籍田於建康北岸，築兆域如南北郊。別有親耕臺，在壇東。帝親耕畢，登此臺以觀公卿之推反。
後魏太武帝天興三年春，始躬耕籍田，祭先農，用羊一。
北齊籍於帝城東南千畝內，種赤粱、白穀、大豆、赤黍、小豆、黑穄、麻子、大麥、小麥，色別一頃。自餘一頃，地中通阡陌，作祠壇於陌南阡西，廣輪三十尺，四陛三壝四門。又為大營於外，設御耕壇於阡東陌北。每歲正月上辛後吉亥，祠先農神農氏於壇上，無配饗。祭訖，親耕。
隋制，於國南十四里啟夏門外，置地千畝，為壇行禮。播殖九穀，納於神倉，以擬粢盛。穰以餉犧牲。
大唐貞觀三年正月二十一日，太宗親祭先農，籍於千畝之甸。初，議籍田方面所在，給事中孔穎達曰：「禮，天子籍田於南郊，諸侯於東郊。晉武帝猶於東南。今於城東，不合古禮。」太宗曰：「禮緣人情，亦何常之有。且虞書雲『平秩東作』，巳在東矣。又乘青輅、推黛耜者，所以順於春氣。且朕見居少陽之地，田於東郊，蓋其宜也。」於是遂定。武后改籍田為先農壇。神龍初，復改先農壇為帝社壇。祝欽明奏曰：「按祭法：『王自為立社曰王社。』先儒以為其社在籍田之中，詩載芟篇序雲『春籍田而祈社稷』是也。」具社稷篇中。開元二十三年二月，親祀神農於東郊，句芒配。禮畢，躬御耒耜籍於千畝之甸。時有司進儀註：天子三推，公卿九推，庶人終畝。玄宗欲重勸耕籍，遂進耕五十餘步，盡壟乃止。耕畢，輦還齋宮，大赦。侍耕、執牛官皆加級賜帛。其儀備開元禮。
先蠶周漢後漢魏晉宋北齊後周隋大唐
周制，仲春，天官內宰詔後帥外內命婦，始蠶於北郊，以為祭服。蠶於北郊，婦人以純陰也。天子、諸侯必有公桑蠶室，近川而為之。築宮仞有三尺，棘牆而外閉之。后妃齋戒，享先蠶而躬桑，以勸蠶事。季春吉巳，王后享先蠶。先蠶，天駟也。享先蠶而後躬桑，示率先天下也。及大昕之朝，君皮弁素積，卜三宮之夫人、世婦之吉者。使入蠶於蠶室，奉種浴於川。桑於公桑，風戾以食之。是月也，命有司無伐桑柘。愛蠶食也。有司，主山林之官也。乃修蠶器，薄槌鉤筐之類。禁原蠶。原，再也。天文，辰為馬。蠶與馬同氣，物莫能兩大，禁原蠶，為傷馬。
漢皇后蠶於東郊。其儀：春桑生，而皇后親桑於苑中。蠶室養蠶千薄以上，祀以中牢羊豕。祭蠶神曰苑窳婦人、寓氏公主，凡二神。群臣妾從桑還，獻於繭館，皆賜從桑者絲。皇后自行。窳音以主反。
後漢皇后四月，帥公卿列侯夫人蠶。皇后出，乘鸞輅，青羽蓋，駕四馬，龍旂九斿。大將軍妻參乘，太僕妻御，前鸞旂車，皮軒闟音翕戟，雒陽令奉引，千乘萬騎。車府令設鹵簿駕，公、卿、五營校尉、司隸校尉、河南尹妻皆乘其官車，帶夫本官綬，從其官屬導從皇后。置武賁、羽林騎，戎頭、黃門鼓吹，五帝車，女騎夾轂，執法御史在前後，亦有金鉦黃鉞，五將導。桑於蠶宮，手三盆於繭館，畢，還宮。祀先蠶，禮以少牢。凡蠶絲絮，織室以作祭服。祭服者，冕服也。天地宗廟群神五時之服。其皇帝得以作縷縫衣，皇后得以作巾絮而已。置蠶宮令、丞，諸天下官下法皆詣蠶室，與婦人從事，故舊有東西織室作治。
魏文帝黃初七年，皇后蠶於北郊，依周典也。
晉武帝太康六年，蠶於西郊。蓋與籍田對其方也。先蠶壇高一丈，方二丈，四出陛，陛廣五尺，在皇后採桑壇東南帷宮外門之外，而東南去帷宮十丈，在蠶室西南，桑林在其東。取列侯妻六人為蠶母。蠶將生，擇吉日，皇后著十二笄步搖，依漢魏故事，衣青衣，乘油畫雲母安車，駕六騩音貴馬。女尚書著貂蟬佩璽陪乘，載筐鉤。公主、三夫人、九嬪、世婦、諸太妃、太夫人及縣鄉君、郡公侯特進夫人、外世婦、命婦皆步搖，衣青，各載筐鉤從蠶。先桑二日，蠶宮生蠶著簿上。躬桑日，皇后未到，太祝令質明以太牢告祠，謁者一人監祠。祠畢，徹饌，頒餘胙於從桑及奉祠者。皇后至西郊升壇，公主以下陪列壇東。皇后東面躬桑，采三條，諸妃公主各采五條，縣鄉以下各采九條，悉以桑授蠶母，還蠶室。事訖，皇后還便座，公主以下乃就位，設饗宴，賜絹各有差。
宋孝武大明四年，始於臺城西白石里為蠶所，設兆域，置大殿，又立蠶觀。其禮皆循晉氏。
北齊為蠶坊於京城北之西，去皇宮十八里外。有蠶宮，方九十步，牆高一丈五尺。其中起蠶室二十七，別殿一區。置蠶宮令、丞，宦者為之。路西置皇后蠶壇，高四尺，方二丈，四陛，陛各廣八尺。置先蠶壇於桑壇東南，大路東，橫路南。壇高五尺，方二丈，四陛，陛各五尺。外兆方四十步，面開一門。有綠襜襦、衣、黃履，以供蠶母。每歲季春，穀雨後吉日，使公卿以一太牢祠先蠶黃帝軒轅氏於壇上，無配，如祀先農。禮訖，皇后因親桑於壇。備法駕，服鞠衣，乘重翟，帥六宮升桑壇東陛，即御座。女尚書執筐，女主衣執鉤，立壇下。皇后降自東陛，執筐者處右，執鉤者居左，蠶母在後。乃躬桑三條，訖，升壇即御座。內命婦以次就桑，服鞠衣者采五條，展衣者七條，褖衣者九條，以授蠶母。還蠶室，切之，授世婦，灑一簿。凡應桑者並復本位。後乃降壇，還便殿，設勞酒，頒賚而還。
後周制，皇后乘翠輅，率六宮三妃、三、音弋，婦官名。御媛、御婉、三公夫人、三孤內子至蠶所，以一少牢親進，祭奠先蠶西陵氏神。禮畢，降壇，令二嬪為亞獻終獻，因以躬桑。
隋制，先蠶壇，於宮北三里為壇，高四尺。季春上巳，皇后服鞠衣，以一太牢、制幣，祭先蠶於壇上，用一獻之禮。祭訖，就桑位於壇南，東面。尚功進金鉤，典制奉筐。皇后采三條，反鉤。命婦各依班采五條九條止。世婦於蠶母受切桑，灑訖，皇后乃還。自齊及周隋，其典法多依晉儀，亦時有損益。
大唐顯慶元年三月辛巳，皇后武氏；先天二年三月辛卯，皇后王氏；乾元二年三月己巳，皇后張氏：並有事於先蠶。其儀備開元禮。
