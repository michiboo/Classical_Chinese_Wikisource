
通典卷第一百三十七
禮九十七開元禮纂類三十二凶禮四
東宮妃聞喪
聞父母祖父母喪
奔喪
奔父母祖父母喪
臨喪
臨外祖父母喪臨良娣以下喪
除喪
除父母祖父母喪除外祖父母喪附
東宮妃聞喪
聞父母祖父母喪
皇太子妃為父母、祖父母舉哀。
其日，赴喪者至，本司散下其禮，所司隨職供辦訖，舉哀前三刻，司則版啟：「請中嚴。」掌筵先於別殿東壁下設薦，為妃舉哀位，西向。為祖父母則北壁下，南向。別殿前設幔，下北面設良娣以下位，西上。前二刻，女侍臨者集列於閤外便次。司則一人升立於殿上東楹之南，女史二人立於階下，並西面。至前一刻，司則版啟：「外辦。」
至時，引妃出，升殿，侍衛如常。典內版啟赴聞，司則傳啟，稱「某官若某夫人。以某月日辰薨」。妃啼若哭，父母啼，祖父母哭。盡一哀；問故，又哭盡哀。妃改素服，良娣以下侍臨者皆素服，哭又盡哀。女侍者以司閨下女史充之。引良娣以下入，各就位。司則稱拜，女史承傳，凡司則有詞，女史皆承傳。良娣以下在位者皆再拜；司則稱哭，良娣以下在位者皆哭；十五舉聲，司則稱止，良弟以下在位者皆止；司則稱拜，良娣以下在位者皆再拜；司則稱下，女侍者引良娣以下退。司則跪啟：「請哭止。」妃止，從臨者皆止。妃退舍別次，侍從者侍衛如常。於閤哭臨如常禮。
其日晡臨，前二刻啟嚴，良娣以下赴集。一刻啟辦。至時，引各復位。司則跪奏：「請哭。」妃哭臨如初，良娣以下皆哭，十五舉聲，司則稱止皆止，但無拜，其他如前儀。
妃為父母之舉哀也，其妃女亦素服，引升位於戶內之東，北面，與妃俱哭；於良娣以下之退也，贊止引退。自後奔赴如別禮。其有疾故未及奔，則自後朝晡赴集，啟引即位哭臨如初，以至成服。聞外祖父母喪，則於別宮次，其日晡臨後，三朝哭臨而止。為諸王妃主本服大功者，其日晡臨而止，小功以下一舉哀而止。為良娣、宗戚與諸王妃主同。良娣以下一舉哀而止。其日內外應奉慰者，赴集、啟引、即上下位次、哭臨、撫慰及拜哭、奉慰如常禮。其日宮官等應奉慰者，赴集宮門奉慰如常禮。自後皆然。
三日成服。本司散下其禮，所司隨職供辦。掌筵先於妃舉哀別殿東壁設素下床蓆，為妃成服位，西向。為祖父母則北壁下，南向。所司先製妃齊縗周之服，又製良娣以下服亦如之。
其日，成服前三刻，司則版啟：「中嚴。」女侍臨者升列於別殿上，哭不絕聲。前二刻，司則於別殿前幔下整設良娣以下哭位如初；又於殿上妃位前設席，為奉慰位。良娣以下仍初服，集列於閤外次。女侍者各以篋奉其縗服進授，仍贊變服焉。司則一人升立於殿上東楹之南，女史二人立於階下，並西面。掌嚴以篋奉縗服升，東閒北面立。成服前一刻，司則版啟：「外辦。」
妃仍初服即位，侍衛如初。司則跪啟：「請哭。」妃哭，從臨者皆哭，十五舉聲，司則跪奏：「請止，成服。」妃止，掌嚴以篋奉縗服進，跪授，興，仍贊變服焉。於變服則權設步障，已而去之。變服已，司則又跪啟：「請哭。」妃哭。女侍者引良娣以下入即位，司則稱拜，良娣以下在位者皆再拜；司則稱哭，良娣以下在位者皆哭；十五舉聲，司則稱止，良娣以下在位者皆止。女侍者引良娣行首一人升，詣妃前席位，跪奉慰，興，女侍者引降，還本位。司則稱拜，良娣以下在位者皆再拜。女侍者引良娣以下退。司則跪啟：「哭止。」妃止，從臨者皆止。妃退舍別室如常禮，侍從者侍衛如初，於妃哭臨如初。其日晡臨，晡前二刻啟嚴，良娣以下赴集。一刻啟辦，引即位哭臨如初。
其有妃女應成服者，則製小功五月之服，引升即位如初，與妃俱成服，哭臨先拜慰如良娣之儀。於良娣以下退，贊止引退。自後朝晡哭臨如初，以至卒哭。若公除則如別禮。其為曾祖高祖父母，則與良娣以下俱成齊縗三月之服如常禮。為外祖父母、諸王妃主、良娣、宗戚等舉哀，並與祖父母聞喪禮同。其異者，於別宮次。其日晡臨，後三朝哭臨而止。諸王妃主以下一舉哀而止。
奔喪
奔父母祖父母喪
本司散下其禮，所司隨職供辦。守宮先設行宮便殿於主人大門外之右，南向。又於便殿之後及左右廂，設良娣以下及諸陪從者便次如式。又於喪寢前設障幔，為良娣以下拜哭次。主人五屬之親於妃未至之前，集列於主人第。
其日，出宮前四刻，司則版啟：「請中嚴。」出宮前三刻，諸率等備列常行仗衛鹵簿於所出宮門外內如常儀。出宮前二刻，導客舍人於主人第喪寢屍西若殯西設薦席為妃哭位，東向。其奔祖父母喪，則戶內之西，南廂，北面。導客舍人又於喪寢庭幔下，北面重行設良娣以下拜哭位次，北面西上。其良娣以下陪從者各服素服，集列以俟，陪從如常。已成服則服縗服。內廄尉進堊車，其仗衛鹵簿並以次整列於所出宮門外內如常儀。出宮前一刻，司閨以下應陪從者，並以次進迎如常。小輿進於內庭。
至時，司則又版啟：「外辦。」妃仍舉哀之服，升輿出，已成服則服縗服。三面周以白布行帷。至閤外，妃降輿，升堊車，內廄尉執御，典內以下前導夾引與司閨以下乘車陪從如常儀。良娣以下應從者，乘車以次序從如常。仗衛夾引。妃哭，從臨者隨哭不絕聲。於妃未到之前，司儀贊主人內外五屬之親並出就前堂哭，其位如殯堂之儀。導客舍人一人升立於喪寢東楹之南，內給使二人立於階下，並西面。
妃至主人第降車所，司則啟：「請降入。」妃降車仍哭，入自闈門，三面周以行帷，從臨者仍哭從不絕聲，司閨以下哭從如初，侍者夾扶。主人降詣東階之南，仍立哭；其奔祖父母喪，則主人仍立哭以待。眾主人並降立於主人之後，西面北上，立哭。以服精麤為序。妃至喪寢庭。主人哭止，再拜，仍立哭。女侍者扶引，妃哭升自西側階，進屍西，跪，憑屍撫心哭，從臨者仍哭。於妃之升也，導客舍人引良娣以下從奔者，各權舍於便次，其杖衛鹵簿屯列於外內如常。主人以下應升者升，各就位哭。妃哭盡一哀，仍扶引即位哭，從臨者仍哭。若已殯，則先引進靈前，跪憑靈哭，盡哀，啟引退，西面再拜，乃即位哭。導客舍人引良娣以下入即班位。導客舍人稱拜，給使承傳，唱「可拜」，凡舍人有詞，給使皆承傳。良娣以下在位者皆再拜；導客舍人稱哭，良娣以下在位者皆哭；十五舉聲，導客舍人稱止，良娣以下在位者皆止；若已成服，則引行首升慰皆如常禮。導客舍人稱拜，良娣以下在位者皆再拜訖，導客舍人引良娣以下退還便次。司則跪啟妃哭止，妃止哭，從臨者皆止，妃退降，即便次。典內版啟：「解嚴。」將士仍不得輒離部伍。
其成服已，則宮官等應奉慰者並赴奉慰如常禮。自後妃依時哭臨如常禮。其為父若祖父喪，則自後啟引哭於後寢次。其未成服而奔，則至成服日，即與主人俱成服。其奔父母之喪，則成服而還宮。其有別飭令還宮，則隨旨期。其未即還宮也，其良娣以下及鹵簿仗衛應還者先還；留者與妃依時哭臨，及成服則如妃之禮。
於妃還宮日之朝也，諸應奉迎之官及仗衛鹵簿等並赴主人第，奉迎如式。於還宮日，車發前三刻，司則版啟：「請中嚴。」諸率等整列仗衛鹵簿於還塗如來儀。至時，司則版啟：「外辦。」妃哭拜訖，主人以下各列本次，拜哭如初。其尊及長則不降拜。司閨扶引妃降出，侍從者如初。妃至中門，啟哭止，升車，從臨者皆止，三面周以行帷。良娣以下乘車序從如初。妃至閤外，司則跪啟：「請降入。」妃降車，升輿入，典內以下陪從至閤如初。典內版啟：「請解嚴。」諸列鹵簿者各還其所。自後赴葬及練祥，則出入如初禮。
皇太子妃於祖父母若父母之喪不赴葬，則於啟日之朝也，與良娣以下服縗服，啟引各即上下位次，哭臨拜慰如初。若父在若祖父在為母若祖母之喪，十一月而小祥，則與良娣以下，於位次行變除之禮，易以練總，除腰絰，哭臨受慰如常禮。其稟旨行公除之禮，則十三日而除，其行除禮如別條。
臨喪
臨外祖父母喪
與奔祖父母喪禮同。其異者，乘常行之車，其仗衛羽儀之屬則如平常，而位於喪寢中閒之西北壁下，南面，即位乃哭。其主人內外五屬之親，並哭於喪寢前後庭。應升者，如太子臨外祖父母喪主人以下待之禮。皇太子妃每出臨，若須嚴鼓，並須準所臨遠近及仗衛備略，備，如常。略，不備。稟旨在於當時。
臨良娣以下喪
妃臨良娣以下之喪，本司散下其禮，所司隨職供辦。降臨前二刻，司則版啟：「請中嚴。」掌筵先於喪寢中閒北廂設素下床蓆，為妃哭位，南向。腰輿進於內庭。降臨前一刻，司則版啟：「外辦。」妃服素服，升輿出，常侍從者侍衛如常。至喪寢所，降輿，升喪寢，即位坐，哭，侍從者侍衛如常。於妃之將至也，女侍者啟引亡者之子，降東階之南，西面再拜。已成服則去杖。又女侍者啟引亡者之女，出北戶，降寢北，南面再拜。引並升，復位哭如初。司則跪啟：「請哭。」妃哭，從臨者皆哭，十五舉聲，跪啟：「止，撫慰。」妃止。女侍者引亡者之子詣妃前跪哭，撫慰之，子興，再拜，引退復位。又引亡者之女如上禮。司則跪啟：「請還。」妃升輿，引降，還，侍衛如初。於妃之降也，侍者啟引亡者之子降拜，引升，復位哭。女侍者啟引亡者之女降拜，引升，復位哭並如初。
除喪
除父母祖父母喪除外祖父母喪附
妃除父母、祖父母喪服之制。本司散下其禮，所司隨職供辦。所司先製妃及良娣以下素服。導客舍人先於別殿閤外，整設良娣以下便次如初。又於別殿前整設障幔，為良娣以下拜哭次。以十三月而除服。於除服前之夕妃晡臨已，有司除其故位次，而設新下床蓆焉。
其日，平明後而除服。於除服前三刻，司則版啟：「中嚴。」女侍臨者升列於別殿上，哭臨如初。除服前二刻，司則於別殿前幔下，整設良娣以下位次；又於殿上妃位前設席焉，為跪奉慰位。良娣以下仍縗服，集列於閤外便次。女侍者以篋奉其素服進授，仍贊變除焉。司則一人升立於堂上東楹之南，女史二人立於堂下，並西面。掌嚴以篋奉素服升，東閒北面立。前一刻，司則版啟：「外辦。」
妃仍服縗服，引出，升，即位次，常侍從者侍衛如初。妃哭，從臨者皆哭，十五舉聲，司則跪啟：「哭止，從禮制除服。」妃止。掌嚴以篋奉素服進，跪授，興，仍贊變除焉。於變服，則權設步障，已而去之。其侍臨者亦從變除。變除已，司則又跪啟：「請哭。」妃哭，女侍者引良娣以下入，即班位。司則稱拜，女史承傳，唱「可拜」，凡司則有詞，女史皆承傳。良娣以下在位者皆再拜。司則稱哭，良娣以下在位者皆哭，十五舉聲，司則稱止，良娣以下在位者皆止。女侍者引良娣行首一人升，進妃前席位，跪奉慰，興，女侍者引降，還本位。司則稱拜，良娣以下在位者皆再拜，女侍者引良娣以下出，各還宮寢如常禮。司則跪啟：「請哭止，還。」妃哭止，從臨者皆止，妃降還內寢，侍衛如初。除外祖父母服，與祖父母服同。其行公除之禮，則五日而除之。
