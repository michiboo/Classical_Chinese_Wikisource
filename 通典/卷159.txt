
通典卷第一百五十九
兵十二 按地形知勝負自戰其地則敗據險隘塞險則勝否則敗死地勿攻總論地形附勵士決戰眾寡勢百相懸勵士攻其帥乘卒初銳用之激怒其眾
孫子曰：「地形者，兵之助。故用兵有散地，有輕地，有爭地，有交地，有衢地，有重地，有圮地，有圍地，有死地。九地之名。凡諸侯自戰其地，為散地。戰其境內之地，士卒意不專，有潰散之心，故曰散地。入人之地而不深者為輕地。入人之地未深，意尚未專，輕走，謂之輕地。我得則利，彼得亦利者，為爭地。謂山水阨口，有險固之利，兩敵所爭。我可以往，彼可以來者，為交地。交地，有數道往來，交通無可絕。諸侯之地三屬，我與敵相當，旁有他國也。先至而得天下之眾者，為衢地。先至其地，交結諸侯之眾為助也。入人之地深，倍城邑多，難以返者，為重地。難返還也。背，去也，背與倍同。多，道里多也。遠去己城郭，深入敵地，心專意一，謂之重地也。行山林、險阻、沮澤，凡難行之道者，為圮地。少固也，沮洳之地。圮音皮美反。所由入者隘，所從歸者迂，彼寡可以擊吾眾者，為圍地。所從入阨險，歸道遠也，持久則糧乏。故敵可以少擊吾眾者，為圍地也。疾戰則存，不疾則亡者，為死地。前有高山，後有大水，進不得前，退則有阻礙，又糧乏絕，故為死地。在死地者，當及士卒尚飽，強志殊死戰，故可以俱免也。是故散地則無戰，士卒顧家，不可輕戰。輕地則無止，志未堅，不可遇敵。爭地則無攻，三道攻，當先至得其地者不可攻。交地則無相絕，相及屬也。俱可進退，不可以兵絕之。衢地則合交，交結於諸侯。重地則掠，蓄積糧食。入深，士卒堅固，則可掠取財物。圮地則行，無稽留也，不可止。圍地則謀，發奇謀也。居此則當權謀詐譎，可以免難。死地則戰。殊死戰也。是故，散地吾將一其志，輕地吾將使其屬，使相仍也。輕地還師，當安道促行，然令相屬續，以備不虞也。爭地吾將趣其後，利地在前，當進其後。爭地先據者勝，不得者負，故從其後，使相及也。交地吾將固其結，交結諸侯，固其交結。衢地吾將謹其市，衢地，四通交易之地。市，變事之端也。方與諸侯結和，當謹約，使勿殆，使諸侯爭之。重地吾將繼其食，將掠彼也。深入，當繼糧，不可使絕也。圮地吾將進其塗，疾過去也。疾行無留。圍地吾將塞其闕，以一士心也。塞其闕，不欲走之意也。死地吾將示之以不活。」勵士也。焚輜重，棄糧食，塞井夷灶，示之無活，必殊死戰。
又：「有通，有掛，有支，有隘，有險，有遠。此六地之名。教民居之，得便利則勝也。我可以往，彼可以來，曰通。謂俱在平陸，往來通利也。居通地，先據其地，居高陽，利糧道，以戰則利。寧致人，無致於人。己先據高地，分為屯守於歸來之路，無使敵絕己糧道也。可以往，難以返，曰掛地。掛，相掛牽也。掛形曰，敵無備，出而勝之；敵有備，出而不勝，難以返，不利。敵無備，而出攻之勝，可也；有備，不得勝之，則難還返也。我出而不利，彼出而不利，曰支。支，久也。俱不便久相持也。支形曰，敵雖利我，我無出也；引而去也，令敵半出而擊之，利。利，利我也。佯背我去，無出逐，待其引而擊之，可敗也。隘形曰，我先居之，必盈之以待敵；盈，滿也。以兵陣滿隘形，欲使敵不得進退也。若敵先居之，盈而勿從，不盈而從之。隘形者，兩山之間通谷也。敵怒勢不得撓我也。先居之，前必齊阨口，陣而守之，以出奇也。敵即先居此地，齊口陣，勿從也；即半隘陣者，從而與敵共爭此地利也。險形曰，我先居之，必居高陽以待敵；居高陽之地，以待敵人，敵人從其下陰而來，擊之則勝也。若敵先居，則引而去之，勿從也。地險先據，不可致於人也。夫遠形，均勢，難以挑戰，戰而不利。挑，迎敵也。遠形，去國遠也。地勢均等，無獨便利，先挑之戰，不利也。凡此六者，地之道也。將之至任，不可不察也。故曰深草蓊穢者，所以遁逃也；深谷阻險者，所以止禦車騎也；李靖曰：「此車騎之敗地。」隘塞山林者，所以少擊眾也；眾少，可以夜擊敵也。沛澤杳冥者，所以匿其形也。是以塗有所不由，扼難之地，所不當從也。不得已從之，故為變也。道雖近而中不利，則不絕也。軍有所不擊，軍雖可擊，以地險難久，留之失前利，若得之利薄也。窮困之卒，隘陷之軍，不可攻，為死戰也。當固守之，以待隙也。地有所不爭也。皆與上同。曹公曰：「操所以置華費而得入徐州十四縣，縣小地形可爭。得而易失，則不爭也。」凡地有絕澗，遇天井、天牢、天羅、天陷、天郤，必亟去之，勿近也。山水深大者，為絕澗。四方高，中央下者，為天井。深水大澤，葭葦蒙蘢所隱蔽者，為天牢。可以羅絕人者，為天羅。陂湖泥濘，地形陷者，為天陷。山澗迫狹，地形深數尺，長數丈者，或丘陵坑坎，地形墝埆，為天郤也。吾遠之，敵近之；吾迎之，敵背之。用兵常遠六害，令敵近之，背則我凶矣。此六者，當迎不當背也。不知山林、險阻、沮澤之形者，不能行軍。」高而崇者為山。眾樹所聚為林。堆者為險。一高一下者為阻。水草坑塹者為沮。眾水所歸而不流者為澤。不先知軍之所據及山川之形者，則不能行師也。
按地形知勝負
周書陰符太公曰：「步貴知變動，車貴知地形，騎貴知別徑奇進，故三軍同名異用。可往而無以還者，車之死地；越險絕阻，乘敵遠行者，車之竭地；前易後險者，車之困地；容車貫阻，出而無返者，車之患地；左險右易，上陵仰阪者，車之逆地；深塹黏土者，車之勞地；殷草橫畝，犯歷深澤者，車之拂地；車少地易，與步不辭者，車之敗地；後有溝瀆，左有深山，右有峻阪者，車之壞地；日夜霖雨，旬月不止，泥淖難前者，車之陷地。凡騎以陷敵，而不能破敵，敵人佯走，以步騎反擊我後，此騎之敗地也；追背踰限，長驅不止，敵伏我兩傍，又絕我後，此騎之困地也；往無以返，入無以出，陷於天井，填於地牢，此騎之死地也；所由入者隘，所由去者遠，彼弱可以擊我強，少可以擊我眾，此騎之沒地；大澗深谷，蓊穢林草，此騎之竭地；左右有水，前有大阜，後有高山，戰於兩水之間，乘敵過邑，是謂表裏相合，左有深溝，右有峭坑，高下與地平，睹之廣易，進退相敵，此並騎之陷地；汙下沮澤，進退漸洳者，騎之患地。拙將之所以見擒，明將之所務避也。」
周末，吳子問孫武曰：「吾至輕地，始入敵境，士卒思還，難進易退；未背險阻，三軍恐懼；大將欲進，士卒欲退，上下異心。而敵盛守，修其城壘，整其軍騎，或當吾前，或擊吾後，則如之何？」武曰：「軍在輕地，士卒未專以入為務，無以戰為。故無近其名城，無由其通路，設疑佯惑，示若將去。乃選驍騎，銜枚先入，掠其牛馬六畜。三軍見得進，乃不懼。分吾良卒，密有所伏，敵人若來，擊之勿疑；若其不至，捨之而去。」又問曰：「爭地，敵先至，據要保利，簡兵練卒，或出或守，以備我奇，則如之何？」武曰：「爭地之法，讓之者得，求之者失。敵得其處，慎勿攻之。引而佯走，建旗鳴鼓，趣其所愛，曳柴揚塵，惑其耳目；分吾良卒，密有所伏，敵必出救，人慾我與，人棄吾取，此爭先之道。若我先至，而敵用此術，則選吾銳卒，固守其所，輕兵追之，分伏險阻，敵人還鬥，伏兵旁起，此全勝之道也。」又問曰：「交地，吾將絕敵，令不得來，必全吾邊城，修其所備，深絕通道，固其阨塞。若不先圖，敵人已備，彼可得來，而吾不可往，眾寡又均，則如之何？」武曰：「既吾不可以往，彼可以來，吾分卒匿之，守而易怠，示其不能。敵人且至，設伏隱廬，出其不意也。」又問曰：「衢地必先，吾道遠，發後，雖馳車驟馬，至不能先，則如之何？」武曰：「諸侯參屬，其道四通，我與敵相當，而傍有國。所謂先者，必重幣輕使，約和傍國，交親結恩，兵雖後至，眾以屬矣。簡兵練卒，阻利而處，親吾軍事，實吾資糧，令吾車騎，出入瞻候。我有眾助，彼失其黨，諸國掎角，震鼓齊攻，敵人驚恐，莫知所當。」又問曰：「吾引兵深入重地，多所踰越，糧道絕塞。設欲歸還，勢不可過。欲食於敵，持兵不失，則如之何？」
武曰：「凡居重地，士卒輕勇，轉輸不通，則掠以繼食。下得粟帛，皆貢於上，多者有賞，士無歸意。若欲還出，切為戒備，深溝高壘，示敵且久。敵疑通途，私除要害之道，乃令輕車銜枚而行，塵埃氣揚，以牛馬為餌。敵人若出，鳴鼓隨之，陰伏吾士，與之中期，內外相應，其敗可知。」又問曰：「吾入圮地，山川險阻，難從之道，行久卒勞；敵在吾前而伏吾後，營居吾左而守吾右，良車驍騎，要吾隘道，則如之何？」武曰：「先進輕車，去軍十里，與敵相候，接期險阻。或分而左，或分而右，大將四觀，擇空而取，皆會中道，倦而乃止。」又問曰：「吾入圍地，前有強敵，後有險難，敵絕我糧道，利我走勢，敵鼓譟不進，以觀吾能，則如之何？」武曰：「圍地之宜，必塞其闕，示無所往，則以軍為家，萬人同心，三軍齊力。並炊數日，無見火煙，故為毀亂寡弱之形。敵人見我，備之必輕。告勵士卒，令其奮怒；陳伏良卒，左右險阻，擊鼓而出。敵人若當，疾擊務突，前鬥後拓，左右掎角。」又問曰：「敵在吾圍，伏而深謀，示我以利，縈我以旗，紛紛若亂，不知所之，奈何？」武曰：「千人操旍，分塞要道；輕兵進挑，陣而勿搏，交而勿去，此敗謀之法。」
戰國魏武侯問吳起曰：「有師甚眾，據險高壘，守以強弩，退如山移，進如風雨，糧食又多，不能長久，則如之何？」起曰：「車騎步徒，分軍五衢，敵人必惑，莫知所如。敵若堅守，急行閒諜，以觀計謀。彼聽吾說，解軍而去；不聽吾說，吾軍疾戰，勝而勿追，不勝疾歸。或佯北安行，設伏疾鬥，一結其後，一絕其路，兩軍銜枚，或左或右，而襲其處，吾軍交至，必有其利。」又問曰：「谿谷險阻，與敵相逢，彼眾我寡，則如之何？」起曰：「息而待之，持弓滿弩，且備且慮，亂則擊之勿疑，理則退後隨之。凡過山谷丘陵，亟行勿留。高山深谷，卒然遇敵，必先鼓譟乘之。」又問曰：「左右高山，地甚隘狹，卒逢敵人，擊之不敢，去之不得，為之奈何？」起曰：「此為谷戰，勇者雖眾勿用。募吾材士，與敵相當，輕足利刃，以為陣行；分車列騎，退隱四方，且拒且去，乘勢不臧。敵若堅陣，行山列營，應須更圖。」又問曰：「敵近而薄我，我無道路，我眾甚懼，為之奈何？」對曰：「為此之術，我眾彼寡，參分而裹之；彼眾我寡，合陣從之。」又問曰：「若暴寇近薄，驅我馬牛，取我禾稼，為之奈何？」對曰：「寇暴之至，善守而勿應。彼將暮去，其裝必重，其心必恐，退還務速，必有不屬，追而擊之，其兵必散，雖眾可破也。」
自戰其地則敗
春秋時，鄖人軍於蒲騷，音蕭。將與隨、絞、州、蓼伐楚師。楚將屈瑕病之。大夫鬥廉曰：「鄖人軍其郊，必不誡。且日虞四邑之至。虞，度也。四邑，隨、絞、州、蓼也。君次於郊郢，以禦四邑，君謂屈瑕也。郊郢，楚地。我以銳師宵加於鄖。鄖有虞心而恃其城，恃其近城。莫有鬥志。若敗鄖師，四邑必離。」從之。遂敗鄖師於蒲騷。
周末，吳子問孫武曰：「散地，士卒顧家，不可與戰，則必固守不出。敵攻我小城，掠吾田野，禁吾樵採，塞吾要道，待吾空虛而急來攻，則如之何？」武曰：「敵人深入吾都，多背城邑，士卒以軍為家，專志輕鬥；吾兵在國，安土懷生，以陣則不堅，以鬥則不勝。當集人眾，聚穀蓄帛，保城備險，遣輕兵絕其糧道。彼挑戰不得，轉輸不至，野無所掠，三軍困餒，因而誘之，可以有功。若欲戰，必因勢。勢者，依險設伏，無險則隱於天陰暗昏霧，出其不意，襲其懈怠。」
後魏太武帝親征後燕將慕容德於鄴，戰，前軍敗績。德又欲攻之，別駕韓進曰：「今魏不可擊者四，燕不宜動者三。魏懸軍遠入，利在野戰，一不可擊也。深入近畿，致兵死地，二不可擊也。前鋒既敗，後陣方固，三不可擊也。彼眾我寡，四不可擊也。官軍自戰其地，一不宜動。動而不勝，眾心不固，二不宜動。隍池未修，敵來無備，三不宜動。此皆兵機也。深溝高壘，以逸待勞，彼千里饋糧，野無所掠，久則三軍靡費，攻則士眾多斃，師老釁生，詳而圖之，可以捷也。」德曰：「韓別駕之言，良、平之策也。」
據險隘
周末，吳子問孫武曰：「敵人保據山險，擅利而處之，糧食又足，挑之則不出，乘間則侵掠，為之奈何？」武曰：「分兵守要，謹備勿懈。潛探其情，密候其怠。以利誘之，禁其牧採。久無所得，自然變改。待離其固，奪其所愛。敵據險隘，我能破之也。」
後漢末，曹公使夏侯妙才、張郃屯漢中。蜀先主進兵漢中，次於陽平關，南渡沔水，沿山稍前，於定軍山勢作營。妙才將兵來爭其地。先主命黃忠乘高鼓譟攻之，大破妙才軍，斬妙才。曹公自長安南征。先主遙策之曰：「曹公雖來，無能為也，我必有漢川矣。」及曹公至，先主斂眾拒險，終不交鋒。積日不戰，兵士亡者多，曹公果引軍退還，先主遂有漢中。
魏將曹爽之伐蜀，司馬文王同行，出駱谷，次於興勢。蜀將王林夜襲文王營，文王堅臥不動。林退，文王謂諸將曰：「費禕已據險拒守，進不獲戰，攻之不可，宜亟紀力反還軍，以為後圖。」爽等引退，禕果馳兵趣三嶺，爭險乃得過。
東晉末，大將宋武帝討南燕慕容超。超召群臣，議拒晉師。大將公孫五樓曰：「吳兵輕果，所利在速戰，初鋒勇銳，不可爭也。宜據大峴，使不得入，曠日延時，沮其銳氣。徐簡精騎二千，循海而南，絕其糧運；別敕段暉率兗州之軍，緣山東下。腹背擊之，上策也。各命守宰，依險自固，校其資儲之外，餘悉焚蕩，芟除粟苗，使敵無所資，堅壁清野，以待其釁，中策也。縱賊入峴，出城逆戰，下策也。」超曰：「吾京都殷盛，戶口眾多，未可以一時入守。青苗布野，非可卒芟。設使芟苗城守，以全性命，朕所不能。今據五州之強，帶山河之固，戰車萬乘，鐵馬萬群，縱令過峴，至於平地，徐以精騎踐之，此成擒也。」其將慕容鎮曰：「若如聖旨，必須平原用馬為便，宜出峴逆戰，戰而不勝，猶可退守。不宜縱敵入峴，自貽窘逼。昔成安君不守井陘之險，終屈於韓信；諸葛瞻不據束馬之險，卒擒於鄧艾。以為天時不如地利，但守大峴，策之上也。」超又不從。乃攝莒、梁父二戍，修城隍，簡士馬，蓄銳以待之。其夏，晉師次東莞，超遣其左軍段暉等步騎五萬，進據臨朐。俄而晉師度峴，慕容超懼，率兵四萬就段暉等於臨胊，戰敗，超奔還廣固。宋武圍廣固，數月而拔，齊地悉平矣。
塞險則勝否則敗
春秋時，蔡侯、吳子、唐侯伐楚。舍舟於淮汭，自豫章與楚夾漢。豫章，漢東江北地名。楚左司馬沈尹戍謂楚將子常曰：「子沿漢而與之上下，沿，緣也。緣漢上下，遮使勿渡。我悉方城外以毀其舟，以方城外人毀吳所舍舟。還塞大隧、直轅、冥阨。三者，漢東之隘道。隘，烏革反。子濟漢而伐之，我自後擊之，必大敗之。」既謀而行。楚大夫武城黑謂子常曰：「吳用木也，我用革也，用，軍器。不可久也，不如速戰。」大夫史皇謂子常曰：「楚人惡子而好司馬。若司馬毀吳舟於淮，塞城口而入，城口，三隘道之總名。是獨克吳也。子必速戰，不然，不免。」乃濟漢而陣，自小別至於大別。禹貢，漢水至大別南入江，然則此二別在江夏界。三戰，子常知不可，欲奔。」知吳不可勝。史皇曰：「安，求其事；求知政事。難而逃之，將何所入？子必死之。子常違左司馬戍之言故敗。
漢時，匈奴呼韓邪單于來朝，元帝以後宮良家子王嬙音牆字昭君賜單于。單于歡喜，上書「願保塞上谷以西至燉煌，請罷邊備，以休天子人民」。帝下有司議。郎中侯應上言，以為不可。其略曰：「自周奏漢興以來，匈奴寇掠甚矣。其北邊有陰山，東西千餘里，本冒頓單于依阻其中。至孝武帝，出師征伐，斥奪此地，攘之於漠北，建塞徼，起亭隧，築外城，設屯戍以守之，然後邊境少安。夫夷狄之情，困則卑順，強則驕逆，天性然也。前已罷外城，省亭隧，今纔足以候視通烽火而已。安不忘危，不可復罷。且中國尚建關梁以制諸侯，所以絕臣下之覬欲。起塞以來，百有餘年，非皆以土垣，或因山巖石，木柴殭落，谿谷水門，卒徒築理，功費久遠，不可勝計。今欲以一切省徭戍，十年之外，卒有他變，障塞破壞，亭隧滅絕，當更發屯繕理，累世之功不可卒復。非所以永持至安，威制百蠻之長策也！」帝納之。具在邊防匈奴篇中。
後魏遣將伐後燕慕容寶，已平并州、潞川，頻勝。寶在中山，引群臣議之。中山尹苻謨曰：「魏軍強盛，千里轉鬥，乘勝而來，勇氣兼倍，若逸騎平原，形勢彌盛，殆難為敵。宜杜險拒之。」中書令眭息為反邃曰：「魏軍多騎，師行剽銳，馬上齎糧，不過旬日，宜令郡縣聚千家為一堡，深溝高壘，清野待之，至無所掠，資食既罄，不過六旬，自然窮退。」尚書封懿曰：「今魏師十萬，天下之勍敵也。百姓雖欲營聚，不足自固，是則聚糧集兵以資強寇，且又動眾心，示之以弱。阻關拒戰，計之上也。」慕容麟曰：「魏今乘勝氣銳，其鋒不可當，宜完守設備，待其弊而乘之。」於是修城積粟，為持久之備。魏攻中山不剋，進據博陵魯口，諸將睹風奔退，郡縣悉降於魏。寶違塞險之計，故敗。
大唐武德中，太宗圍王充於東都，王充勢窮，竇建德自河北來救。諸將及蕭瑀等咸請且退師避之，太宗不許，曰：「王充糧盡，內外離心，我當不勞攻擊，坐收其弊耳。建德新破孟海公，將驕卒惰。今我據武牢，扼其襟要，若賊恃盛，冒險爭鋒，吾當攻之必矣；賊若不戰，旬日之間，王充自潰，彼敗我振，兵足以臨之。一行兩定，在於斯舉。若不速進，賊入武牢，諸城新附，必不能守，二賊並力，將若之何？」秦府記室薛收進曰：「王充據東都，府庫填積，所患者在於乏食，是以為我所持。建德總十餘萬眾，來拒王師，亦當盡彼驍雄，期於速戰。若縱其兩寇相連，轉河北之積以相資給，則伊、洛間戰鬥不已。大王今欲親率猛銳，先據成皋之險，訓兵坐甲，當彼疲弊之眾，一戰必剋。建德破，則王充自下，不過數旬，二國之君，可面縛麾下。蕭瑀等奈何遂請退兵！」太宗曰：「善。」而從之。留齊王元吉圍王充，親率三千五百人趨武牢，守之不與戰，相持二十餘日。五月，建德謀伺官軍芻盡，牧馬於河北，必將襲武牢。太宗聞之，遂牧馬千餘匹於河渚間以誘之。詰朝，建德果悉眾而至，陣於汜水東。太宗候其陣久卒飢，令宇文士及率騎經賊陣之西，馳而南上，賊陣動，因而諸軍奮擊之，大潰，竟如太宗本策。
死地勿攻
周末，吳子問孫武曰：「吾師出境，軍於敵人之地。敵人大至，圍我數重，欲突以出，四塞不通。欲勵士激眾，使之投命潰圍，則如之何？」武曰：「深溝高壘，示為守備。安靜勿動，以隱吾能。告令三軍，示不得已。殺牛燔車，以饗吾士。燒盡糧食，填夷井灶，割髮捐冠，絕去生慮。將無餘謀，士有死志。於是砥甲礪刃，並氣一力，或攻兩旁，震鼓疾譟，敵人亦懼，莫知所當。銳卒分行，疾攻其後。此是失道而求生。故曰，困而不謀者窮，窮而不戰者亡。」吳子曰：「若吾圍敵，則如之何？」武曰：「山谷峻險，難以踰越，謂之窮寇。擊之之法：伏卒隱廬，開其去道，示其走路，求生透出，必無鬥意，因而擊之，雖眾必破。」又問曰：「吾在死地，糧道已絕，敵伏吾險，進退不得，則如之何？」武曰：「燔吾蓄積，盡我餘財，激士勵眾，使無生慮。鼓呼而衝，進而勿顧，決命爭強，死而須鬥。若敵在死地，士卒氣勇，欲擊之法：順而勿抗，陰守其利，絕其糧道，恐有奇伏，隱而不睹，使吾弓弩，俱守其所。」
漢王遣將韓信擊趙，未至井陘口三十里，止舍。夜半傳發，傳令軍中使發也。選輕騎二千人，人持一赤幟，從間道萆山萆音蔽。依山自覆蔽也。而觀趙軍，誡曰：「趙見我走，必空壁逐我，汝疾入趙壁，拔趙幟，立漢赤幟。」令其裨將傳餐，曰：「今日破趙會食。」信乃使萬人先行，出，背水陣。趙軍遙見而大笑。平旦，信建大將之旗鼓，鼓行出井陘口，趙開壁擊之，大戰良久，於是信走水上軍。趙軍空壁逐信，信已入水上軍，軍皆殊死戰，不可敗。信所出奇兵二千騎，馳入趙壁，皆拔趙幟，立漢赤幟。趙軍攻信既不得，還壁，見漢幟，大驚，遂亂，遁走。於是漢兵夾擊，大破虜趙軍，斬陳餘泜音遲水上，擒趙王歇。諸將因問信曰：「兵法右背山陵，前左水澤，今者將軍令臣等反背水陣，曰破趙會食，臣等不服。然竟以勝，此何術也？」信曰：「此在兵法，顧諸君不察耳。兵法不曰『陷之死地而後生，置之亡地而後存』？且信非得素拊循士大夫也，拊，孚武反。此所謂『驅市人而戰』，其勢非置之死地，使人人自為戰；今與之生地，皆走，寧尚可得而用之乎！」諸將皆服曰：「非所及也。」
十六國後涼呂光遣二子紹、纂伐段業，南涼禿髮烏孤遣其弟鹿孤及楊軌救業。紹以業等軍盛，欲從三門關挾山而東。纂曰：「挾山示弱，取敗之道，不如結陣衝之，彼必憚我而不戰也。」紹乃引軍而南。業將擊之，其將沮渠蒙遜諫曰：「楊軌恃虜騎之強，有窺覦之志。紹、纂兵在死地，必決戰求生。不戰則有太山之安，戰則有累卵之危。」業曰：「卿言是也。」乃按兵不戰。紹亦難之，各引兵歸。段業悟而不敗。
梁將陳慶之守渦陽城，與後魏軍相持，自春至冬，數十百戰，師老氣衰，魏之援兵復欲築壘於軍後，諸將恐腹背受敵，議退師。慶之曰：「共來至此。涉歷一歲，靡費糧仗，其數極多，諸君並無鬥心，皆謀退縮，豈是欲立功名，直聚為抄暴耳。吾聞置兵死地，乃可求生。須虜圍合，然後與戰，必捷。」諸將壯其計，從之。魏人掎角作十三城，慶之銜枚夜出，陷其四壘。所餘九城，兵甲猶盛，乃陳其俘馘，鼓吹而攻，遂大奔潰，斬獲略盡矣。
後魏末，齊神武興義兵於河北，時爾朱兆等四將兵馬號二十萬，夾洹音桓水而軍。時神武士馬不滿三萬，以眾寡不敵，遂於韓陵山為圓陣，繫牛驢以塞道，於是將士皆死戰，四面奮擊，大破之。齊神武兵少，天光等兵十倍，圍而缺之，神武因自塞其缺，士皆有必死之志，是以破敵也。
南齊北豫州刺史司馬消難請降，後周將楊忠與柱國達奚武援之。於是共率騎士五千，人各兼馬一匹，從間道馳入齊境五百里。前後遣三使報消難，而皆不返命。去北豫州三十里，武疑有變，欲還。忠曰：「有進死，無退生。」獨以千騎夜趣城下，四面峭絕，徒聞擊柝之聲。武親來，麾數百騎以西。忠勒餘騎不動，候門開而入，乃馳遣召武。時齊鎮城將伏敬遠勒甲士二千人據東陴，舉烽嚴警。武憚之，不欲保城，乃多取財帛，以消難及其屬先歸。忠以三千騎為殿，到洛南，皆解鞍而臥。齊眾來追，至於洛北。忠謂將士曰：「但飽食。今在死地，賊必不敢渡水以當吾鋒。」食畢，齊兵佯若渡水，忠馳將擊之，齊兵不敢逼，遂徐引而還。
大唐衛公李靖兵法曰：「若敵人在死地，無可依固，糧食已盡，救兵不至，謂之窮寇。擊此之法，必開其去道，勿使有鬥心，雖眾可破。當精騎分塞要道，輕兵進而誘之，陣而勿戰，敗謀之法也。」
總論地形附
大唐衛公李靖兵法曰：
軍志云：失地之利，士卒迷惑，三軍困敗。飢飽勞逸，地利為寶，不其然矣。是以彼此俱利之地，則讓而設伏，趨其所愛而傍襲之；彼此不利之地，則引而佯去，待其半出而邀擊之。平易之所，則率騎而與陣；險隘之處，則勵步以及徒。往易歸難，左險右阻，沮洳幽穢，垣埳溝瀆，此車之害地也。有入無出，長馳迴驅，大阜深谷，洿泥塹澤，此騎之敗地也。候視相及，限壑分川，斯可以縱弓弩；聲塵既接，深林盛薄，斯可以奮矛鋋。蘆葦深草，則必用風火；蔣潢翳薈，則必索其伏。平坦則方布，污斜則圓形，左右俱高則張翼，後高前下則銳衝。凡戰之道，以地形為主，虛實為佐，變化為輔，不可專守險以求勝也。仍須節之以金鼓，變之以權宜，用逸待勞，掩遲為疾。不明地利，其敗不旋踵矣。
或有進師行軍，不因鄉導，陷於危敗，為敵所制。左谷右山，束馬懸車之逕；前窮後絕，雁行魚貫之巖。兵陣未整，而強敵忽臨，進無所憑，退無所固，求戰不得，自守莫安。住則日月稽留，動則首尾受敵。野無水草，軍乏資糧，馬困人疲，知窮力極。一人守隘，萬夫莫向。如彼要害，敵先據之，如此之利，我已失守，縱有驍兵利器，亦何以施其用？事至於此，可不慎之哉！若此死地，疾戰則存，不戰則亡，當須上下同心，併氣一力，抽腸濺血，一死於前，因敗為功，轉禍為福矣。已具前篇吳子孫武問答語中。
勵士決戰兵者兇器，不得已而用之。戰者危事，亦不必常勝。若非激勵，無以成功。今故於死地勿攻之後，他皆類此也。
昔周武王將伐紂，問太公曰：「若今敵人圍我，斷後絕糧，吾欲徐以為陣，以敗為勝，奈何？」太公曰：「不可。此天下之困兵也，暴用之則勝，徐用之則敗。可為四衝陣，以驍騎驚其君親，左軍疾左，右軍疾右，中軍迭前迭後，往敵之空，吾軍疾擊，鼓呼而當。」又問曰：「敵疏其陣，又遠其後，跳我流矢，以弱我弓弩，勞我士卒，為之奈何？」太公曰：「發我銳士，先擊其前，車騎獵其左右，引而分隊，以隨其後，三軍疾戰。凡以少擊眾，避之於易，要之於險；避之以晝，取之於夜。故曰：以一擊十，莫善於阨；以十擊百，莫善於險；以千擊萬，莫善於阻。用眾者務易，用少者務阨也。」
戰國秦圍趙邯鄲急，且降，平原君甚患之。邯鄲傳舍吏子李同說平原君曰：「君不憂趙亡邪？」平原君曰：「趙亡則勝為虜，何為不憂乎？」李同曰：「邯鄲之民，炊骨易子而食，可謂急矣，而君之後宮以百數，婢妾被綺縠，餘粱肉，而人褐衣不完，糟糠不厭。或剡木為矛矢，而君器物鐘磬自若。使秦破趙，君安得有此？使趙得全，君何患無有？今君誠能令夫人以下編於士卒之間，分功而作，家之所有盡散以饗士，士方其危苦時，易德耳。」於是平原君從之，得敢死之士三千人。李同遂與之赴秦軍，秦軍為之卻三十里。會魏信陵君以師來救，秦軍遂退。
戰國齊上將田單率師將攻狄。魯仲連子曰：「將軍攻狄，必不能下矣。」單曰：「吾以破亡餘卒，破萬乘之燕，今攻狄而不能下，何也？」上車不謝而去。遂攻狄，三月不剋。齊嬰兒謠曰：「大冠若箕，修劍拄頤。攻狄不能，下壘枯丘。」單乃懼，問魯仲連子。對曰：「將軍在即墨之時，坐則織簣，立則杖插，為士卒倡。當此之時，將軍有死之心，而士卒無生之志，聞若言，莫不掩泣奮臂而欲戰，此所以破燕也。當今將軍東有掖邑之封，西有淄上之寶，足以樂生而惡死，此之所以不勝也。」田單明日結髮厲氣，立於矢石之間，引枹而鼓之，狄人乃下。
秦末，秦軍攻趙，項羽救之，引兵渡河，皆沈船，破釜甑，燒廬舍，持三日糧，以示必死，無一還心。於是至則圍秦將王離，九戰，絕其甬道，大破，虜王離。當是時，楚兵冠諸侯。諸侯軍救鉅鹿下者十餘壁，皆莫敢縱兵。及楚擊秦將，諸侯皆從壁上觀。楚戰士無不一當十，楚兵呼聲動天地，諸侯軍無不人人惴之睡反恐。
後漢將吳漢率兵，圍蘇茂於廣樂。劉永將周建來救，漢將輕騎迎戰，不利，墮馬傷膝，還營。諸將謂漢曰：「大敵在前，而公傷臥，眾心懼矣。」漢乃勃然裹瘡而起，椎牛饗士，令軍中曰：「賊眾雖多，皆劫掠群盜，勝不相讓，敗不相救，非有仗節死義者也。今日封侯之秋，諸君勉之。」於是軍士激怒，人倍其氣。明日，建、茂出兵圍漢。漢選四部精兵三千餘人，齊鼓而進。建軍大潰，還奔城。漢長驅追擊，大破之。
十六國前秦苻堅將王猛討前燕慕容暐，暐遣將慕容評屯於潞川以拒之。猛與評相持，遣裨將郭慶以銳卒五千，夜從間道出評營後，傍山起火，燒其輜重。暐懼，遣使讓評，催之速戰。猛知評賣水鬻薪，有可乘之會，評又求戰，乃陣於潞原而誓眾曰：「今與諸君深入賊地，宜各勉進，不可退也。願戮力行間，以報恩顧，受爵明君之朝，慶觴父母之室，不亦美乎！」眾皆勇奮，破釜棄糧，大呼競進。猛睹評師之眾，惡之，謂鄧羌曰：「今日之事，非將軍莫可以捷，將軍其勉之。」羌曰：「若以司隸見與者，公無以為憂。」猛曰：「此非吾之所及。必以本郡太守、萬戶侯相處。」羌不悅而退。俄而兵交，猛召之，羌寢而不應。猛馳就許之，羌於是大飲帳中，與張蚝、徐成等蚝，大吏反。跨馬運矛，馳入評軍，出入數四，傍若無人，搴旗斬將，殺傷甚眾。戰及日中，大敗評眾，俘斬五萬。
十六國前秦苻堅為姚萇所殺，苻登率兵伐姚萇，皆刻鉾鎧為「死休」字，示以戰死為志。每戰以長鉤刃為方圓大陣，知有厚薄，從中分配，故人自為戰，所向無前。
東晉末，宋武帝作相，舉兵伐後秦姚泓，以王鎮惡為前鋒，軍至渭橋。鎮惡所乘皆蒙衝小艦，鎮惡登岸，渭水流急，倏忽間，諸艦悉逐流去。時泓屯軍在長安城下，猶數萬人。鎮惡撫慰士卒曰：「卿諸人並家在江南，此是長安城北門外，去家萬里，而舫乘衣糧，並已逐流去，豈復有求生之計邪！唯宜死戰，可以立大功。不然，則無遺類耳。」乃身先士卒，眾亦知無復退路，莫不騰踴爭先，泓眾一時奔潰，即陷長安城。
隋時，突厥入寇，隋將楊素擊之。先是，諸將與虜戰，每慮胡騎奔突，皆戎車步騎相參，舁鹿角為方陣，騎在其內。素謂人曰：「此乃自固之道，非取勝之方也。」於是悉除舊法，令諸軍為騎陣。突厥達頭可汗聞之大喜，率精騎十餘萬而至。素奮擊，大破之。素多權略，乘機赴敵，應變無方，然大抵馭戎嚴整，有犯軍令者立斬之，無所寬貸。每將臨寇，求人過失而斬之，多者百餘人，少不下十數。流血盈前，言笑自若。及其對陣，先令一二百人赴敵，陷陣而還者則已，如不能陷陣而還者，無問多少，悉斬之。又令二三百人復進，還如向法。將士股慄，有必死之心，由是戰無不勝，時稱名將。
眾寡勢百相懸勵士攻其帥
王莽末，劉伯升起兵，光武守昆陽。莽將王尋、王邑來討，兵號百萬，先至昆陽已十萬，圍數重。時伯升已拔宛三日，而光武尚未知，乃偽使持書報城中，雲「宛下兵到」，而佯墮其書。尋、邑得之，不喜。諸將既經累捷，膽氣益壯，無不一當百。光武乃與敢死者三千人，從城西水上衝其中堅，尋、邑陣亂，乘勢崩之，遂殺王尋。城中亦鼓譟而出，中外合勢，震呼動天，莽兵大潰，走者相騰踐。
乘卒初銳用之
劉、項爭天下之際，漢王至南鄭，諸將及士卒皆歌思歸。韓信說漢王曰；「項羽王諸將之有功者，而王獨居南鄭，是遷也。軍吏士卒皆山東之人，日夜跂而思歸，及其銳而用之，可以有大功。天下已定，人皆自寧，不可復用。不如決策東向，爭權天下。」漢王從之，終滅項籍。
後周末，隋文帝作相，遣將于仲文先以兵定關東，破尉遲迥將檀讓。初，仲文在蓼隄，諸將皆曰：「軍自遠來，士馬疲弊，不可決勝。」仲文令三軍趣食，列陣大戰。既而破賊，諸將皆請曰：「前兵疲不可交戰，竟而克勝，其計安在？」仲文笑曰：「吾所部將士皆山東人，果於速進，不宜持久。乘勢擊之，所以制勝。」諸將皆以為非所及也。
激怒其眾
春秋時，晉侯逆秦師，使大夫韓簡視師。復曰：「師少於我，鬥士倍我。」公曰：「何故？」對曰：「出因其資，謂奔梁求秦。入用其寵，為秦所納。饑食其粟，三施而無報，是以來也。今又擊之，我怠，秦奮，倍猶未也。」壬戌，戰於韓原。晉戎馬還濘而止。濘，泥也。還，便旋也。小駟不調，故墮泥中。秦伯獲晉侯以歸。晉曲而怠，秦直而怒，所以勝也。
春秋時，楚子伐隨，軍於漢、淮之間。隨將季梁謂隨侯曰：「請下之，弗許而後戰，下之，請服也。所以怒我而怠寇也。」隨少師曰：「必速戰，不然，將失楚師。」隨侯禦之，戰於速杞，隨師敗績。若用季梁之謀則勝矣。
戰國燕將騎劫攻齊即墨，齊將田單拒守，妄宣言曰：「吾唯懼燕軍之劓所得齊卒，置之前行，與我戰，即墨敗矣。」燕人聞之，如其言。城中人見齊諸降者盡劓，皆怒，堅守，唯恐見得。田單又縱反間曰：「吾懼燕人掘吾城外墓，戮先人，可為寒心。」燕軍盡掘壟墓，燒死人。即墨人從城上遙見，皆涕泣，俱欲出戰，怒皆十倍，大敗燕師。
後漢度尚為荊州刺史，討桂陽賊。渠帥卜陽、潘鴻等徙入山谷，尚窮追數百里，遂入南海，破其三屯，多獲珍寶。而陽、鴻等黨眾猶盛，尚欲攻之，而士卒驕富，莫有鬥心。尚計緩之則不戰，逼之必逃亡，乃宣言卜陽、潘鴻作賊十年，習於攻守，今兵寡少，未易可進，當須諸郡所發悉至，乃並力攻之。申令軍中，恣聽射獵。兵士喜悅，大小皆相與從禽。尚乃密使所親客潛焚其營，珍積皆盡。獵者來還，莫不涕泣。尚人人慰勞，深自咎責，因曰：「卜陽等財寶足富數代，諸卿但不並力耳。所亡少少，何足介意。」眾聞咸憤踴，尚乃令秣馬蓐食，明晨，徑赴賊屯。陽、鴻等自以深固，不復設備，吏士乘銳，大破平之。
