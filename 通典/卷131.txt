
通典卷第一百三十一
禮九十一開元禮纂類二十六賓禮
蕃主來朝以束帛迎勞遣使戒蕃主見日
蕃主奉見奉辭禮同受蕃國使表及幣
皇帝宴蕃國主皇帝宴蕃國使
蕃主來朝以束帛迎勞
前一日，守宮設次於候館門之外道右，南向。其日，使者至，掌次者引就次。蕃主服其國服，所司引立於東階下，西面。凡蕃主進止皆所司先引，制使皆謁者前導。使者朝服出次，立於門西，東面，從者執束帛立於使者之南。蕃主有司出門東，西面曰：「敢請事。」使者曰：「奉制勞某主。」稱其國名。有司入告。蕃主迎於館門外之東，西面再拜。使者與蕃主俱入。使者先升立於西階上，執束帛者從升，立於使者之北，俱東面。蕃主升立於東階上，西面。使者執幣稱：「有制。」蕃主將下拜，使者曰：「有後制，無下拜。」蕃主旋，北面再拜稽首。使者宣制訖，蕃主進受幣，采五疋為一束。其蕃主答勞使，各以土物，其多少相准，不得過勞幣。勞於遠郊，其禮同。蕃主還，遺贈於遠郊亦如之。勞蕃使即無束帛也。退復位，以幣授左右，又再拜稽首。使者降出，立於館門外之西，東面。蕃主送於館門之外，西面，止使者。蕃主揖使者俱入，揖讓升，蕃主先升東階上，西面；使者升西階上，東面。蕃主以土物儐使者，使者再拜受，蕃主再拜送物。使者降出，蕃主從出門外皆如初。蕃主再拜送，使者還，蕃主入。鴻臚迎引詣朝堂，依方北面立。所司奏聞，舍人承敕出稱：「有敕。」蕃主再拜，宣勞訖，又再拜，所司引就館如常儀。
遣使戒蕃主見日
前一日，守宮設次於館門之外道右，南向。其日，使者至，掌次者引就次。蕃主服其國服降立於東階下，西面，蕃國諸官立於蕃主之後，西面北上。使者服朝服出次，立於門西，東面。蕃主有司出門東，西面曰：「敢請事。」使者曰：「奉制戒某主見日。」有司入告。蕃主迎於館門外之東，西面再拜。使者與蕃主俱入。使者升自西階，東面；蕃主升自東階，西面。使者稱：「有制。」蕃主再拜。宣制曰：「某日某主見。」蕃主又再拜，稽首。使者降出，蕃主送於館門之外，西面再拜。使者還，蕃主入。
蕃主奉見奉辭禮同
前一日，尚舍奉御整設御幄於太極殿北壁，南向。守宮設次，太樂令展宮懸，設舉麾位於上下，鼓吹令設十二案，乘黃令陳車輅，尚輦奉御陳輿輦，尚舍奉御鋪蕃主床座於御座西南東向，並如常儀。
其日，典儀設蕃主版位於懸南道西，北面。又設蕃國諸官之位於蕃主位後，各依其班重行北面，以西為上。設典儀位於懸之東北，贊者二人在南，差退，俱西面。諸衛各勒所部，列黃麾仗屯門及陳於殿庭。太樂令帥工人入就位，協律郎入就舉麾位。所司迎引蕃主至承天門外，通事舍人引就次。本司入奏，鈒戟近仗入陳如常。典儀帥贊者先入就位。侍中版奏：「請中嚴。」諸侍衛之官各服其器服，符寶郎奉寶，俱詣閤奉迎。蕃主服其國服出次，通事舍人引立於閤外西廂，東面；若更有諸蕃，以國大小為序。蕃國諸官各服其服，立於蕃主之後，俱東面北上。
侍中版奏：「外辦。」皇帝服通天冠，絳紗袍，乘輿以出，曲直華蓋警蹕侍衛如常儀。皇帝將出，仗動，太樂令令撞黃鍾之鐘，右五鐘皆應，協律郎舉麾，鼓柷，奏太和之樂以姑洗之均。皇帝出自西房，即御座南向坐，符寶郎奉寶置於御座，侍衛如常，偃麾，戛敔，樂止。通事舍人引蕃主入門，舒和之樂作，至位樂止。典儀曰：「再拜。」贊者承傳，蕃主再拜稽首。侍中承制降詣蕃主西北，東面稱：「
有制。」蕃主再拜稽首，宣制訖，蕃主又再拜稽首。侍中迴奏，又承制降勞，敕命升坐，蕃主再拜稽首。舍人引蕃主，樂作，蕃主至階，樂止。舍人接引升，至座後，蕃主就座，俛伏，坐。侍中承制勞問，蕃主俛伏，避席將下拜，侍中承制曰：「無下拜。」蕃主復位，拜對如常。侍中迴奏，又承制勞還館。舍人引蕃主降自西階，典謁者承引，樂作，復懸南位，樂止。蕃主再拜稽首訖，舍人引蕃主，樂作，蕃主出門，樂止。
初蕃主升坐，舍人引蕃國諸官以次入就位。立定，典儀曰：「再拜。」贊者承傳，蕃國諸官俱再拜稽首。舍人承敕，降自西階，詣蕃國諸官西北，東面稱：「敕旨。」蕃國諸官俱再拜稽首，宣敕訖，蕃國諸官俱再拜稽首，對訖，又再拜稽首。舍人迴奏，又承敕降勞還館，蕃國諸官俱再拜稽首。於蕃主出，舍人引蕃國諸官以次出。
訖，侍中前跪，奏稱：「侍中臣某言，禮畢。」俛伏，興，還侍位。皇帝興，太樂令令撞蕤賓之鐘，左五鐘皆應，鼓柷，奏太和之樂；皇帝降座，乘輿入自東房，侍衛警蹕如常儀，侍臣從至閤，樂止。
受蕃國使表及幣其勞及戒見日如上儀
前一日，尚舍奉御整設御幄於所御之殿北壁，南向。守宮設使者次，太樂令展宮懸，舉麾位於上下，並如常儀。
其日，典儀設使者位於懸南，重行北面，以西為上。庭實位於客前。設典儀位於懸之東北，贊者二人在南，差退，俱西面。諸衛勒所部列黃麾半仗屯門及入陳於殿庭。太樂令帥工人入就位如上儀。符寶郎奉寶俱詣閤奉迎。使者服其國服，奉書出次，通事舍人引立於閤外西廂，東面；從者執幣及庭實立於後，俱東面北上。
侍中版奏：「外辦。」皇帝服通天冠，乘輿以出，典直華蓋警蹕侍衛如常儀。皇帝將出，仗動，太樂令令撞黃鍾之鐘如上儀，符寶郎置寶於御座，侍衛如常儀，樂止。中書侍郎一人令史二人持案先俟於西階下，東面北上。舍人引使者及庭實入就懸南位。使者初入門，舒和之樂作，立定樂止。大蕃大使為設樂，次蕃大使及大蕃中使以下皆不設樂懸及黃麾仗。中書侍郎帥持案者進詣使者前，東面。侍郎受書置於案，迴詣西階。侍郎取書升奏，侍案者退。初侍郎奏書，有司各帥其屬受幣馬於庭。典儀曰：「再拜。」贊者承傳，使者以下皆再拜。舍人前承制，降詣使者前，問蕃國主，使者再拜，對訖，又再拜。舍人迴奏，又承敕問其臣下，使者再拜對。又勞使者以下，對拜及舍人迴奏並如常儀。舍人承制敕勞還館，使者以下皆再拜。舍人引使者以下出，樂作止如常儀。
侍中前跪，奏稱：「侍中臣某言，禮畢。」俛伏，興，還侍位。皇帝興，太樂令令撞蕤賓之鐘如上儀，侍臣從至閤，樂止。
皇帝宴蕃國主
前一日，尚舍奉御整設御幄於御殿之北壁，南向。尚食奉御、太官令命各具饌，守宮設次，太樂令設登歌位於殿上，展宮懸於殿庭，設舉麾位於上下，鼓吹令設十二案，乘黃令陳車輅，尚輦奉御陳輿輦，並如常儀。
其日，尚舍奉御鋪蕃主床座於御座西南，蕃國諸官應升殿者座於蕃主之後，設不升殿者坐席於西廊下，俱東面北上。尚食奉御設御酒樽，太官令設蕃主以下酒樽，並如常儀。典儀設蕃主版位於懸南。又設蕃國諸官之位於蕃主之後，俱重行，北面西上。設典儀位於懸之東北如常儀。諸衛各勒所部列黃麾仗屯門及陳於殿庭。太樂令帥工人二舞入就位，協律郎入就舉麾位。所司迎引蕃主至承天門外，通事舍人引之次。凡蕃客出入升降，皆掌客監引。所司入奏，鈒戟近仗入陳如常。典儀帥贊者先入就位。侍中版奏：「請中嚴。」諸侍衛之官各服其器服，符寶郎奉寶，俱詣閤奉迎。蕃主服其國服出次，通事舍人引立於閤外西廂，東面，蕃國諸官各服其國服，立於蕃主之後，俱東面北上。
侍中版奏：「外辦。」皇帝服通天冠，絳紗袍，乘輿以出，曲直華蓋警蹕侍衛並如常儀。皇帝將出，仗動，太樂令令撞黃鐘如上儀。典儀一人升立於東階上，贊者二人立於階下，俱西面。通事舍人引蕃主入，蕃國諸官從入。蕃主入門，舒和之樂作，蕃主至位，樂止。其有獻物則從之入，陳於蕃主之前，以西為上。立定，典儀曰：「再拜。」贊者承傳，蕃主及蕃國諸官皆再拜。侍中承旨降，敕蕃主升座，蕃主再拜。蕃主奉贄其贄隨其國所有，一以輕者為之。曰：「某國蕃臣某，敢獻壤奠。」侍中升奏。又侍中承旨曰：「朕其受之。」侍中降於蕃主東北，西面稱：「有制。」蕃主再拜。宣制訖，蕃主又再拜訖，以贄授侍中。侍中以贄授所司，又所司受其餘幣俱以東。
舍人承旨降，敕蕃國諸官等坐，蕃國諸官俱再拜。通事舍人引蕃主，又通事舍人引蕃國諸官應升殿者詣西階。蕃主初行樂作，至階樂止。通事舍人各引升立於座後。初蕃國諸官詣西階，其不升殿者通事舍人分引立於廊下席後。立定，殿上典儀唱：「就座。」階下贊者承傳，蕃主以下皆就座，俛伏，坐。太樂令引歌者及琴瑟至階，脫履於下，升就位坐。笙管者就階閒北面立。
尚食奉御進酒，至階，殿上典儀唱：「酒至，興。」階下贊者承傳，蕃主以下皆俛伏，興，立座後。殿中監到階省酒，尚食奉御奉酒進，皇帝舉酒，良醞令又行酒殿上。典儀唱：「再拜。」階下贊者承傳，蕃主以下皆再拜訖，搢笏，受觶殿上。典儀唱：「就座。」階下贊者承傳，蕃主以下皆就座，俛伏，坐飲。皇帝初舉酒，登歌作昭和三終。尚食奉御進受虛觶，奠於坫。登歌訖，降復位。
觴行三周，尚食奉御進食。食升階，殿上典儀唱：「食至，興。」階下贊者承傳，蕃主以下皆執笏，俛伏，興，立座後。殿中監到階省案，尚食奉御品嘗食訖，以次進置御前。太官令又行蕃主以下食案。設訖，殿上典儀唱：「就座。」階下贊者承傳，蕃主以下皆就座，俛伏，坐。皇帝乃飯，休和之樂作，蕃主以下皆飯，御食畢，樂止。蕃主以下食訖，尚食太官俱徹案。
又行酒，遂設庶羞，二舞以次入作。若賜酒，舍人前承旨，詣受賜者前，蒙賜者執笏，俛伏，起，立座後。舍人稱「賜酒」，蒙賜者再拜。酒至，蒙賜者搢笏，受觶，就席，俛伏，坐飲，卒觶，俛伏，起，立授虛觶，又再拜，就席，俛伏，坐。
會畢，通事舍人贊蕃主以下興，蕃主以下皆俛伏，興，立座後。通事舍人引降，樂作，復懸南位。立定，典儀曰：「再拜。」贊者承傳，蕃主以下皆再拜。若有筐篚，舍人前承旨，降宣敕，蕃主以下皆再拜。太府帥其屬以衣物以次授之訖，蕃主以下又再拜。通事舍人引出，樂作，至門樂止。
侍中前跪奏稱：「侍中臣某言，禮畢。」俛伏，興，還侍位。皇帝興，太樂令令撞蕤賓之鐘如常儀。
皇帝宴蕃國使
前一日，尚舍奉御設御幄於所御之殿北壁，南向。太官令具饌，守宮設使者次，太樂令展宮懸於殿庭，設舉麾位於上下並如常儀。若大蕃中使及中蕃大使以下，則不設樂及黃麾仗。
其日，尚舍奉御鋪使者床座於御座西南，設不升殿者坐席於西廊下，俱東面北上。典儀設使者位於懸南，重行，北面東上。設典儀贊者位於懸之東北如常儀。諸衛各勒所部列黃麾半仗，皆與上儀同。蕃使以下服其國服出次，通事舍人引立於閤外西廂，東面，從者立於使者之後，重行，東面北上。
侍中版奏：「外辦。」皇帝服通天冠，絳紗袍，與上儀同。典儀一人升立東階上，贊者二人立於階下，俱西面。典儀引使者以下入就懸南位，使者初入門，舒和之樂作，至位樂止。立定，典儀曰：「再拜。」贊者承傳，使者以下皆再拜。舍人前承旨，降敕使者升座，使者以下皆再拜。通事舍人引應升殿者詣西階，樂作止如常。通事舍人引升，立於座後；其不升殿者，分引詣廊下席後。上下立定，殿上典儀唱：「就座。」階下贊者承傳，上下諸客皆就座，俛伏，坐。
酒至階，殿上典儀唱：「酒至，興。」階下贊者承傳，上下諸客皆俛伏，興，立座後。太官行酒殿上，典儀唱：「再拜。」階下贊者承傳，上下諸客皆再拜，搢笏，受觶。殿上典儀唱：「就座。」階下贊者承傳，蕃使以下諸客皆就座，俛伏，坐飲。觴行三周，食升階，殿上典儀唱：「食至，興。」階下贊者承傳，上下諸客皆執笏，俛伏，興，立座後。太官令行諸客案。設食訖，殿上典儀唱：「就座。」階下贊者承傳，上下諸客皆就座，俛伏，坐。上下諸客皆飯。諸客食訖，太官令俱徹案。又行酒，遂設庶羞，二舞以次入作。若賜酒，舍人前承旨，詣受賜者前，蒙賜者執笏，俛伏，起，立座後。舍人稱「
賜酒」，蒙賜者再拜。餘與宴蕃國主禮同，皆倣上儀。
