
通典卷第二十一
職官三
宰相併官屬
門下省
侍中侍郎給事中散騎常侍諫議大夫起居補闕拾遺典儀城門郎符寶郎弘文館校書
中書省
中書令侍郎舍人通事舍人集賢學士史官主書
宰相併官屬
黃帝得六相而天地治，神明至。黃帝得蚩尤而明天道，得太常而察地理，得蒼龍而辨東方，得祝融而辨南方，得風后而辨西方，得后土而辨北方，謂之六相。虞舜臣堯，為堯時臣。舉八愷，蒼舒、隤敳、檮戭、大臨、尨降、庭堅、仲容、叔達為八愷，即垂、益、禹、皋陶之倫也。庭堅則皋陶字。隤，大回切。敳，午來切。使主后土，后土，地官也。以揆百事，莫不時敘，地平天成。揆，度。成，平也。舉八元，伯奮、仲堪、叔獻、季仲、伯虎、仲熊、叔豹、季貍為八元。使布五教於四方，內平外成，內，諸夏。外，夷狄。謂之十六相。亦曰十六族。
及成湯居亳，初置二相，以伊尹、仲虺為之。伊尹號為阿衡。仲虺，臣名，為湯左相。武丁得傅說，爰立作相，王置諸其左右。武丁，殷之高宗也。得賢相傅說，於是禮命立以為佐相，使在左右也。
周時，召公為保，周公為師，相成王，為左右，亦其任也。
秦悼武王二年，始置丞相官，以樗里疾、甘茂為左右丞相。茂為左，疾為右。莊襄王又以呂不韋為丞相。及始皇立，尊不韋為相國，則相國、丞相皆秦官。又漢官儀云：「皆六國時官。」金印紫綬，掌丞天子，助理萬機。秦初有左右，荀悅曰：「秦本次國，命卿二人，是以置左右丞相，無三公官。」至二世，復有中丞相。二世已誅李斯，乃拜趙高為中丞相，事無大小，皆決之。
漢高帝即位，一丞相，綠綬，高帝二年，拜曹參為假左丞相，即漢初丞相當有左右，今言一丞相，或漢書之誤。以蕭何為之。及誅韓信，乃拜何為相國。何薨，以曹參為之。孝惠、高后置左右丞相。文帝二年，復置一丞相，丞相月俸錢六萬。初，陳平為左丞相。及誅諸呂，文帝初立，平乃謝病，以讓周勃，乃以勃為右丞相，位第一；平為左丞相，位第二。帝因朝問勃：「天下一歲決獄幾何？」勃謝不知。問：「天下錢穀一歲出入幾何？」勃又不能對，汗出洽背。及問平，平曰：「有主者。宰相者，上佐天子理陰陽，順四時，下遂萬物之宜，外鎮撫四夷諸侯，內親附百姓，使卿大夫各任其職。」頃之，勃謝病，請免相，平專為一丞相。成帝綏和元年，御史大夫何武建言：「古者民謹事約，國之輔佐，必得賢聖，然猶則天三光，備三公官，三光，日、月、星。各有分職。今末俗之弊，政事煩多，宰相之才不能及古，而今丞相獨兼三公之事，所以大化久未洽也。宜建三公官，定卿大夫之任，分職授政，以考功效。」於是上拜曲陽侯王根為大司馬，而何武自御史大夫改為大司空，皆金印紫綬，比丞相，則三公俱為宰相。漢御史大夫副丞相事，若今之同平章事及參知機務之類。所以漢書雲「薛、貢、韋、匡迭為宰相」。薛宣、韋賢、匡衡則是丞相，而貢禹但為御史大夫。又蕭望之謂朱雲曰：「吾備位將相。」蕭嘗任御史大夫及前將軍。至哀帝，復罷大司空。大司空朱博奏曰：「帝王之道，不必相襲。高祖置御史大夫，位次丞相，典正法度，以職相參。歷載二百，天下安寧。今更為大司空，與丞相同位。故事，選郡國守相高第為中二千石，選中二千石為御史大夫，任職者為丞相，位次有敘，所以尊聖德，重國相也。今中二千石未更御史而為丞相，非所以重國政也。今願罷大司空，以御史大夫為百寮師。」哀帝從之。元壽二年，更名丞相為大司徒。初，漢制常以列侯為相，唯公孫弘布衣，數年登相位，武帝乃封為平津侯，其後為故事。至丞相而封，自弘始也。到光武絕不復侯，或自以際會授立見封。漢儀注曰：「御史大夫為丞相，更春乃封，故先賜爵關內侯。」李奇曰：「以冬月非封侯，故且先賜爵關內侯。」白事教令，稱曰君侯。亦謂丞相為上相，陸賈謂陳平曰「足下位為上相」是也。春秋之義，尊上公謂之宰，言海內無不統焉。故丞相進，天子御座為起，在輿為下。皇帝見丞相起，謁者贊稱曰：「皇帝為丞相起。」起立，乃坐。贊稱曰：「敬謝行禮。」皇帝在道，丞相某迎，謁者贊稱曰：「皇帝為丞相下輿。」下立，乃升車也。丞相有病，皇帝法駕親至問疾，從西門入。丞相有疾，御史大夫三朝問起居，百寮亦然。後漢三公疾，令中黃門問疾。魏晉即黃門郎，尤重者或侍中。及瘳視事，尚書令若光祿大夫賜以養牛、上尊酒。如淳曰：「律，稻米一斗，得酒一斗，為上尊；稷米一斗，得酒一斗，為中尊；粟米一斗，得酒一斗，為下尊。」顏師古曰：「稷即粟也。中尊宜為黍米，不當言稷。且作酒，自有澆淳之異為上中下矣，非必繫於米也。」蕭何為相國，將薨，舉曹參代。參無所變更，一遵蕭何約束。擇郡國吏，木訥於文辭、重厚長者，即召除丞相史。吏之言文刻深、欲務聲名者，輒斥之。不事事，日夜飲醇酒。及卒，百姓歌之曰：「蕭何為法，顜若畫一。曹參代之，守而勿失。載其清淨，民以寧一。」又田蚡為丞相，黜黃、老刑名百家之言，延文學儒者數百人，儒由是興。又車千秋無他才學功勞，特以一言寤主，旬月取宰相，封富人侯，前代未有也。又匡衡比十年之間不出長安城門，而至丞相。又宣帝時，丙吉字少卿，為丞相，尚寬大，好禮讓。掾吏有罪不稱職，與長休告，終無按驗。客或曰：「君侯為漢相，姦吏成其私，然無所懲艾乎？」吉曰：「夫以三公之府，有按吏之名，吾竊陋焉。」因為故事，公府不按吏，自吉始。於是官屬掾史，務掩過揚善。吉嘗出，逢群鬥者，死傷橫道，吉不問過之。又逢人逐牛，牛喘吐舌，止駐，使騎吏問逐牛行幾里。掾史怪之，問吉。吉曰：「
人鬥殺傷，長安令、京兆尹職所當禁。吾備宰相，不親小事。方春，少陽用事，未可以熱，恐牛近行，因省此時氣失節。三公典調陰陽，職所憂也。」又韋賢字長孺，為丞相，年七十餘，乞罷歸私第。丞相致仕，自賢始也。又孔光將拜丞相，已刻侯印書贊，未拜，上暴崩。其夜，於大行前拜受丞相博山侯印綬。又薛宣為丞相，相府辭訟不滿萬錢不為移書，後遵用薛侯故事，然官屬譏其煩碎無大體，不稱賢相也。又王商為丞相，天子歎曰：「此真漢相矣。」有天地大變、天下大過，則以病聞。有天地大變、天下大過，皇帝使侍中持節，乘四白馬，賜上尊酒十斛，牛一頭，策告殃咎；使者去，半道，丞相追，上病。使者還來白事，尚書以丞相不起病聞。若丞相不勝任，使者策書，駕駱馬，即時布衣步出府，免為庶人。若丞相有他過，使者奉策書，駕騅騩馬，即時步出府，乘棧車牝馬，歸田裡思過。騩，京媚切。凡丞相府，門無闑，不設鈴鼓，言其大開，無節限。
後漢廢丞相及御史大夫，而以三公綜理眾務，則三公復為宰相矣。前代丞相有蒼頭字宜祿。至漢代，有所關白，則叩閤呼「宜祿」，遂以為常。闑，魚列切。至於中年以後，事歸臺閣，則尚書官為機衡之任。至獻帝建安十三年，復置丞相，而以曹公居之。又有相國。
魏黃初元年，改為司徒。吳有左、右丞相。而文帝復置中書監、令，並掌機密，自是中書多為樞機之任。說在中書令篇。其後定製，置大丞相，第一品。後又有相國，齊王以司馬師為之，晉景帝。高貴鄉公以司馬昭為之。晉文帝。
晉惠帝永寧元年，罷丞相，復置司徒。永昌元年，罷司徒並丞相，則與司徒不並置矣。丞相與司徒，廢置非一。其後或有相國，或有丞相，省置無恆，而中書監、令常管機要，多為宰相之任。自魏晉以來，相國、丞相多非尋常人臣之職。晉趙王倫、梁王肜、成都王穎、南陽王保並為之。元帝渡江，以王敦為丞相，轉司徒，荀組為太尉，以司徒官屬並丞相為留府，敦不受。成帝以王導為丞相，罷司徒府以為丞相府。導薨，罷丞相，復為司徒府。相國、丞相，皆袞冕綠盭綬。盭音隸。
宋孝武帝初，唯以南郡王義宣為丞相，而司徒府始如故。亦有相國。丞相金章紫綬，進賢三梁冠，絳朝服，佩山玄玉，相國則綠盭綬也。齊丞相不用人，以為贈官。梁罷相國，置丞相；罷丞相，置司徒。陳又置相國，位列丞相上，並丞相並為贈官。
按：自魏晉以來，宰相但以他官參掌機密，或委知政事者則是矣，無有常官。其相國、丞相，或為贈官，或則不置，自為尊崇之位，多非人臣之職。其真為宰相者，不必居此官。魏文帝以劉放、孫資為中書監、令，並掌機密。晉武帝詔以荀勖為中書監、侍中，毗贊朝政。張華為中書令，侍中劉卞謂華曰：「公居阿衡之地。」東晉庾亮、庾冰相次為中書監。先是，王導輔政，以和得眾，庾亮以法裁物，頗失人心。至冰，經綸時務，升擢後進，朝野注心，咸曰賢相。殷浩為揚州刺史，參綜朝權。王敦為大將軍、侍中，上表曰「臣備位宰輔」。謝安為中書監，錄尚書省事。宋文帝初，徐羨之為司空，錄尚書事。後以江湛、王僧綽俱為侍中，任以機密。後又以殷景仁為侍中、左衛將軍，與侍中、右衛將軍王華，侍中、左衛將軍王曇首，侍中劉湛四人俱居門下，皆以風力局幹，冠冕一時，同昇之美，近代莫及。初，王弘為江州刺史，加侍中，後徵輔政，以為侍中、司徒，錄尚書事。而弘弟曇首為文帝所任，與華相埒。華常謂己力用不盡，每歎息云：「宰相頓有數人，天下何由得理？」湛母憂去職，後徵為太子詹事，加給事中，與殷景仁並被任遇。湛常云：「今代宰相何難？此正可當我南陽郡漢代功曹耳。」沈演之為侍中、右衛將軍，文帝謂之曰：「侍中領衛，俱為優重，此蓋宰相便坐，卿其勉之。」齊王儉為侍中、尚書令，常謂人曰：「江左風流宰相，唯有謝安。」蓋自況也。明帝顧命江祏兄弟及始安王遙光、尚書令徐孝嗣、領軍蕭坦之，更日帖敕，時呼為「六貴」，皆宰相也。梁何敬容初為吏部尚書、侍中。時徐勉為僕射，參掌機事，以疾陳解，因舉敬容自代，故敬容遷為僕射，掌選事，侍中如故，此並為宰相。後敬容屢轉他官，而參掌如故。又王訓為侍中，武帝問敬容曰：「褚彥回年幾為宰相？」對曰：「
少過三十。」帝曰：「今之王訓，無謝彥回。」彥回，宋明帝時為侍中。又周捨卒後，朱為散騎常侍，代掌機密。北齊韓軌為中書令，尋授司空，自以勳庸，歷登台鉉。按此則或掌機密，或錄尚書，或綜機權，或管朝政，或單侍中，或給事中，或受顧命，皆為宰相也。然侍中職任機務之司，不必他名，亦多為宰相。其有侍中兼外官，若宋王弘；侍中兼內官，若沈演之，其例不少，則非宰相，蓋在當時委任而已。自晉宋已來，宰相皆文義自逸，何敬容獨勤庶務，為代所嗤鄙。姚察曰：「魏正始及晉之中朝，俗尚於玄虛，貴為放誕。尚書丞郎以上，簿領文案，不復經懷，皆成於令史。逮乎江左，此道彌扇。唯卞壼以臺閣之務，頗欲綜理，阮孚謂之曰：『卿常無閒暇，不乃勞乎？』宋代王敬弘身居端右，未嘗省牒，風流相尚，其流遂遠。睹白署空，是稱清貴；恪勤匪懈，終滯鄙俗。是使朝經廢於上，眾職隳於下，小人道長，抑此之由。嗚呼！傷風敗俗，而使何國禮之識理見譏薄俗者哉！」
後魏舊制，有大將軍，不置太尉；有丞相，不置司徒。自正光以後，始俱置之，神瑞元年，置八大人官，總理萬機，時號「八公」。然而尤重門下官，多以侍中輔政，則侍中為樞密之任。說在侍中篇。
北齊乾明中，置丞相。河清中分為左右，各置府僚。然而為宰相秉持朝政者，亦多為侍中。趙彥琛、元文遙、和士開同為宰相，皆兼侍中。
後周大冢宰亦其任也，其後亦置左右丞相。大象二年，以楊堅為大丞相，遂罷左右丞相官。
隋有內史、納言，即中書令、侍中。是為宰相，亦有他官參與焉。柳述為兵部尚書，參掌機事。又楊素為右僕射，與高熲專掌朝政。
大唐侍中、中書令是真宰相。尚書左右僕射亦嘗為宰相。其間或改為納言、內史、左相、右相、黃門監、紫微令等名，其本即侍中、中書令也。共有四員。其僕射貞觀末始加平章事，方為宰相，具僕射篇。其餘以他官參掌者，無定員，但加同中書門下三品、貞觀十七年，以兵部尚書李勣同中書門下三品。同中書門下三品，自此始也。永崇、弘道之際，裴炎為正議大夫，守侍中；崔知溫為正議大夫，守中書令；劉齊賢為中大夫，守侍中：並同中書門下三品。按：此當以階卑官高，令所給祿秩同三品耳，當是權時之制。其後亦有階卑為侍中、中書令者，即更不言。及平章事、知政事、參知機務、參與政事及平章軍國重事之名者，並為宰相，貞觀二年，太宗謂侍臣曰：「中書、門下，機要之司，擢才而居，委任實重。詔敕如有不便，皆須執論。比來唯覺阿旨順情，遂無一言諫諍者，豈是道理？若唯署敕行文而已，人誰不堪，何須簡擇，以相委付？自今以後，詔敕疑有不穩，必須執之。」亦漢行丞相事之例也。韓安國為御史大夫，行丞相事。後漢書曰：「周澤行司徒事，如真。」高宗永徽六年，召宰相議廢皇后王氏，立武昭儀為後。褚遂良奏曰：「先帝疾甚，執陛下手以語臣曰：『我兒好新婦，今將付卿。』皇后恐不可廢。」遂置笏於殿陛，叩頭流血。上大怒，命引出之，遂良貶官。侍中韓瑗上疏理之，不納，表請歸田，不許，瑗又上疏切諫。來濟亦密表諫，不納。儀鳳元年四月，上以風疹，欲令武太后攝知國政，中書令郝處俊曰：「臣聞禮經『天子理陽政，後理陰道』，則外內和順，國家以理。帝之與後，陰之與陽，各有所主，不相奪也。若失其序，上則謫見於天，下則禍成於人。昔魏文帝著令，雖有少主，尚不許皇后臨朝，所以追監成敗，杜其萌也。況天下者，高祖、太宗之天下，陛下正合謹慎宗廟，傳之子孫，誠不可持國與人，有私於後族。且曠古以來，未有此事，伏乞特賜詳審。」武太后神功元年，嘗召陸元方問以外事，對：「備位宰臣，有大事即奏，人閒碎務，不敢以煩聖鑒。」聖曆三年臘月，張易之兄弟貴寵踰分，懼不全，請計於宰相吉頊。頊曰：「公兄弟承恩深矣，非有大功於天下，自古罕有全者。唯有一策，苟能行之，豈止全家，亦當享茆土之封耳。」易之涕泣請之，頊曰：「天下思唐德久矣。主上春秋高，武氏諸王，殊非所屬意。公何不從容請廬陵、相王，以繼生人之願？」易之乃承閒屢言，太后納之。既知頊之諫，乃詔問頊。頊對曰：「廬陵、相王，皆陛下之子。高宗初託於陛下，當有所主。」乃追中宗焉。睿宗登極，方發問，遂追贈為御史大夫。制云：「王命中絕，人謀未輯，首陳返政之議，克副祈天之本。」中宗神龍元年二月，侍中桓彥範上疏曰：「伏見陛下每臨朝政，皇后必施帷幔殿上，得聞政事。詳求往代帝王，有與婦人謀及政事者，莫不破國亡身，傾輈繼路。且以陰乘陽，違天也；以婦陵夫，違人也。違天不祥，違人不義。由是古人譬以『牝雞之晨，惟家之索』。易曰：『無攸遂，在中饋。』言婦人不得參於國政也。伏願皇后無往正殿干及外朝，專在中宮脩陰教，則坤儀式固，鼎命惟永。」不納。景龍四年，中宗遺制：韋庶人輔少主，知政事，安國相王參謀輔政。中書令宗楚客謂韋溫曰：「今既皇太后臨朝，宜停相王輔政。且皇后於相王嫂叔不通問之地，甚難為儀注，理全不可。」宰相蘇瑰獨正色拒之，謂曰：「遺制是先帝意。若可改，何名遺制！」楚客大怒，竟削相王輔政而宣行。自先天之前，其員頗多。景龍中，至十餘人。開元以來，常以二人為限，或多則三人。武太后聖曆三年四月敕：「同中書門下三品平章事，賜會並同中書門下三品例。」開元十年十一月敕：「自今以後，中書門下宜共食實封三百戶。」二十二年十一月制：「宰相兼官者，並兩給俸祿。」天寶十五年之後，天下多難，勳賢並建，故備位者眾。然其秉鈞持衡，亦一二人而已。舊制，起居舍人及起居郎唯得對仗承旨。仗下之後，謀議不得聞。武太后時，文昌右丞姚以為帝王謨訓不可無紀，若不宣自宰相，史官無從而知。表請仗下所言軍國政要，則宰相一人撰錄，每月封送史館，謂之「時政記」。自始也。舊制：宰相常於門下省議事，謂之政事堂。至永淳二年七月，中書令裴炎以中書執政事筆，其政事堂合在中書，遂移在中書省。開元十一年，張說奏改政事堂為「中書門下」，其政事印亦改為中書門下之印。至德二載三月，宰相分直主政事筆，每一人知十日。貞元十年五月八日，又分每日一人執筆。
丞相司直。漢武元狩五年置，掌佐丞相舉不法，位在司隸校尉上。翟方進為司直，旬歲閒免兩司隸。旬歲猶言滿歲，若十日之一周。後漢罷丞相，光武以武帝故事，置司徒司直，居司徒府，助司徒督錄諸州郡所舉上奏，司直考察能否，以徵虛實。建武十一年省。獻帝建安八年，復置司直，不屬司徒，掌督中都官，不領諸州。九年，詔司直皆比司隸校尉，坐同席，在上，假傳置也，伏湛字惠公，光武以湛才任宰相，拜為司直，行大司徒事。後無。石勒置都部從事，各部一州，秩二千石，准丞相司直。
丞相長史。漢文帝二年置，一丞相有兩長史。漢百官表雲丞相「
有兩長史」。而張湯傳云：「殺臣者三長史也。」顏師古曰：「兼有守者，非正員故耳。」蓋眾史之長也，職無不監。田仁為丞相長史，上書言天下太守，皆下吏誅死。武帝悅，拜仁為丞相司直，威振天下。介幘，進賢一梁冠，朱衣，銅印黃綬。劉屈氂為左丞相，分丞相長史為兩府，以待天下遠方之選。待得賢人，當拜為右丞相。後漢建武中，省司直，有長史一人。魏武為丞相以來，置左右二長史而已。
丞相諸曹吏。掾屬三十，御屬一。魏武為丞相，置徵事二人。建安十五年，初置徵事二人，以邴原、王烈選補之。舊有東西曹，自魏武大軍還鄴，乃省西曹。時毛玠為東曹掾，與崔琰並典選舉。玠請謁不行，時人憚之。及議併省，咸欲省東曹，皆曰「舊西曹為上，東次之，宜省東曹也」。魏武知其情，令曰：「日出於東，月盛於西。凡人言方，亦復先東。」遂省西曹。及咸熙中，司馬昭為相國，相國府置中衛、驍騎二將軍，左右長史，司馬，從事中郎，主簿，舍人，參軍，參戰，東西曹及戶、賊、金、兵、騎兵、車、鎧、水、集、法、奏、倉、戎、馬、媒等曹掾屬，凡四十二人。晉元帝以鎮東大將軍為丞相，丞相府置從事中郎，分掌諸曹；有錄事中郎、度支中郎、三兵中郎。其參軍則有諮議參軍二人，主諷議事。江左初置軍諮祭酒，有錄事、記室、東曹、西曹等十三曹，其後又置七曹。宋武帝為相，合中兵、直兵，置一參軍曹，則猶二也。其小府不置長流參軍者，置禁防參軍。蜀丞相諸葛亮府有行參軍，晉太傅司馬越府又有行參軍、兼行參軍。後漸加長兼字，除拜則為參軍事，府板則為行參軍。晉末以來，參軍事、行參軍各有除板。板行參軍下則長兼行參軍。又有參軍督護、東曹督護，二督謢江左置。
門下省
門下省，後漢謂之侍中寺。嘉平六年，改侍中寺。晉志曰：給事黃門侍郎與侍中，俱管門下眾事，或謂之門下省。至齊，亦呼侍中為門下，領給事黃門侍郎、公車、太學、太醫等令丞及內外殿中監、內外驊騮廄、散騎常侍、給事中、奉朝請、駙馬都尉等官。梁門下省有侍中、給事黃門侍郎四人，掌侍從儐相，盡規獻納，糾正違闕，監合嘗御藥，封璽書。後魏尤重。北齊門下省掌獻納諫正及司進御之職，有侍中、給事黃門侍郎各六人，統左右局、左右局掌朱華閣內諸事。尚食、知御膳。尚藥、主御藥。尚衣、主御衣服。殿中，領殿中監，掌駕前奏引行事，制請修補。東耕則進耒耜事。隋改為殿內。凡六局焉。隋門下省有納言二人，給事黃門侍郎四人，煬帝減二人。及散騎常侍、諫議大夫等官，並掌陪從朝直，兼統六局。開皇三年，罷門下省員外散騎常侍員。煬帝即位，加給事員，廢常侍、諫議等官。又改殿內省隸門下省。大唐龍朔二年，改門下省為東臺。咸亨初，復舊。至武太后臨朝，光宅初，改為鸞臺；神龍初，復舊。聖曆三年四月敕，別敕賜物中書門下省官，正三品准二品、五品准四品。開元七年八月初，敕中書門下廚雜料破用外，餘有宜分取。開元元年，改為黃門省；五年，復舊。有侍中二人，黃門侍郎二人，給事中四人，左散騎常侍二人，諫議大夫四人，典儀二人，起居郎、左補闕、左拾遺各郎二人，城門郎四人，符寶郎四人，弘文館校書二人，其餘小吏各有差。
侍中侍郎給事中散騎常侍諫議大夫起居補闕拾遺典儀城門郎符寶郎弘文館校書
侍中者，周公戒成王立政之篇所云「常伯」、「常任」以為左右，即其任也。漢官曰：「選於侯伯，轉補袞闕，言其道可常尊，故曰常伯。」周禮有太僕，干寶注云：「若漢侍中。」秦為侍中，晉志曰：「黃帝時風后為侍中。」此皆出於兵家及讖緯之文，不足徵也。劉昭釋太尉，其義詳矣。本丞相史也，使五人往來殿內東廂奏事，故謂之侍中。漢侍中為加官。凡侍中、左右曹、諸吏、散騎、中常侍，皆為加官。漢儀註：「諸吏給事中日上朝謁，平尚書奏事，分為左右曹。」所加或列侯、將軍、卿大夫、將、都尉、尚書、太醫、太官令至郎中，無員。將謂郎將以下也。自列侯下至郎中，皆得有此加官。多至數十人。侍中、中常侍得入禁中，諸曹受尚書事，諸吏得舉法。漢侍中冠武弁大冠，亦曰「惠文冠」，加金璫，附蟬為文，貂尾為飾。侍中服則左貂，常侍服則右貂。金取堅剛，百鍊不耗；蟬取居高食潔；貂取內勁捍而外溫潤。此本趙武靈王胡服之制，秦破趙，得其冠，以賜侍中。便繁左右，與帝升降。舊用儒者，然貴子弟榮其觀好，至乃襁抱，坐受寵位，貝帶脂粉，綺襦紈蔥，鵔鸃冠，惠帝時，侍中鵔鸃冠，貝帶傅脂粉。張辟彊年十五，桑弘羊年十三，並為侍中。鵔，思狻切。鸃，魚奇切。鵔鸃似鳳凰，神鳥。直侍左右，分掌乘輿服物，下至褻器武子之屬。蘇則與吉茂同隱於太白山。後則為侍中，侍中舊親省起居，故謂之「執武子」。茂見則，嘲曰：「仕進不止執武子。」則笑曰：「誠不能效汝蹇蹇鹿車驅。」武帝時，孔安國為侍中，以其儒者，特聽掌御唾壺，朝廷榮之。本有僕射一人，秦漢以侍中功高者一人為僕射。後漢光武改僕射為祭酒，或置或否，而又屬少府，掌贊導眾事，顧問應對。桓帝末，侍中皇蟬參乘，問貂璫何法，不知所出；又問地震，雲不為災。還宮，左遷議郎。法駕出，則多識者一人負國璽，操斬白蛇劍，參乘；餘皆騎，在乘輿後。獻帝即位，初置六人，贊法駕則正直一人負璽陪乘。大駕出，則次直侍中護駕，正直侍中負璽參乘，不帶劍，餘皆騎從。殿內門下眾事皆掌之。馮魴字孝孫，父子兄弟並帶青紫，三代侍中。又劉淑為侍中，補政二百餘事，悉有篇章。又戴憑字次仲，拜侍中。帝令群臣說經，更相難詰，義不通，輒奪其席以益通者，憑遂重坐五十餘席，故語曰：「解經不窮戴侍中。」盧植為侍中，董卓欲廢帝，唯植獨正色止之。後選侍中，皆舊儒高德，學識淵懿，仰瞻俯視，切問近對，喻旨公卿，上殿稱制，秉笏陪見。舊在尚書令、僕射下，尚書上。司隸校尉見侍中，執板揖。侍中舊與中官俱止禁中，因武帝時侍中馬何羅挾刃謀逆，由是出禁外，有事乃召之，畢即出。王莽秉政，侍中復入，與中官共止禁中。章帝元和中，郭舉與後宮通，拔佩刀驚上，舉伏誅，侍中由是復出外。秦漢無定員，蔡質漢儀曰：「員本八人。」漢官曰「無員」。侍中舍有八區，論者因言員本八人。省其門題尚書寺，此孝明帝治於東宮尚書模也。魏晉以來置四人，別加官者則非數。辛毗字佐理，為侍中。文帝欲徙冀州人家十萬戶實河南，時連蝗，民饑，毗諫其不可。帝不答，起入內，毗隨而引其裾，帝奮衣不還。良久乃出，曰：「佐理，卿持我何太急耶﹖」遂徙其半。王粲為侍中，曹植集贈粲詩曰：「
戴蟬珥貂，朱衣皓帶。入侍帷幄，出擁華蓋。」御登樓，與散騎常侍扶，侍中居左，常侍居右，備切問近對，拾遺補闕。及江左興寧四年，桓溫奏省二人。後復舊。晉武帝時，彭權為侍中，帝問侍臣：「髦頭之義何也？」權曰：「秦紀云：秦國有奇怪獸，觸山截波，無不崩潰，唯畏髦頭，故使持之以衛至尊也。」又嵇紹字延祖，晉惠帝時為侍中。王師敗績，左右皆奔散，唯紹儼然端冕，以身捍衛，遂遇害於帝側，血濺御服。及事定，左右欲浣之，帝曰：「此是嵇侍中血，勿去之。」又庾為侍中，隨孝懷沒胡在平陽。劉聰大會，使帝著青衣行酒，不勝悲憤，跪受號哭，聰殺之，後贈貞侯。又褚翜字謀遠，為侍中。蘇峻作亂，王師敗績，火及宮室，手抱天子，登太極殿。峻兵入，叱翜令下，翜不動，曰：「蘇冠軍來覲至尊，軍人豈得逼斥宮禁！」於是兵士不敢上太極殿。峻執政，猶以為侍中。時鍾雅亦為侍中，謀奉天子出投義軍，事覺，為峻所害。又王爽為侍中，孝武崩，王國寶夜欲開門，入為遺詔。爽拒之曰：「皇帝晏駕，太子未至，輒入者斬。」國寶懼，乃止。
侍中，漢代為親近之職，魏晉選用，稍增華重，而大意不異。晉任愷字元褒，為侍中，萬機大小，多管綜之。性中正，以社稷為己任。惡賈充之為人，不欲久執朝政。或為充謀曰：「愷總門下樞要，得與上親接，宜啟令典選，使得漸疏，此一都令史事耳。九流難精，閒隙易乘。」充因稱愷才能，宜在官人之職，即日以愷為吏部尚書，由是侍覲轉稀。武冠，絳朝服，佩水蒼玉。舊遷列曹尚書，美遷中領護、吏部尚書。宋文帝元嘉中，王華、王曇首、殷景仁等並為侍中，情任親密。王華等每與帝接膝共語，貂拂帝手，拔貂置案上，語畢，復手插之。孝武時，侍中何偃南郊陪乘，鑾輅過白門閫，偃將匐，帝反手接之曰：「朕反陪卿也。」又宋孝武代，選侍中四人，並以風貌，王彧與謝莊為一雙，阮韜與何偃為一雙，常充兼假。又謝朏字敬沖，宋末為侍中。及齊受禪之日，朏在直，百寮陪位。侍中當解帝璽，朏佯不知。傳詔曰：「解璽授齊王。」朏曰：「齊自應有侍中。」乃引枕臥。傳詔懼，使稱疾，朏曰：「我無疾，何可道！」遂朝服步出門，得車還宅。是日，遂以王儉為侍中，解璽。齊高祖曰：「我若誅之，令遂成名。」乃廢於家。永明中，復為侍中。至梁，亦為侍中。齊侍中高功者，稱侍中祭酒。其朝會，多以美姿容者兼官。欲以陸慧曉為侍中，以形短小，乃止。永元三年，東昏南郊，不欲親朝士，以主璽陪乘，前代未嘗有。齊有主璽、主衣等官。梁侍中高功者在職一年，詔加侍中祭酒，與散騎侍郎高功者一人對掌禁令，此頗為宰相矣。王訓字懷範，遷侍中。既拜入見，武帝問何敬容曰：「褚彥回年幾為宰相？」對曰：「少過三十。」上曰：「今之王訓，不謝彥回。」又曰：柳慶遠為侍中，嘗失火，禁中驚懼。帝悉斂諸門鑰，問：「柳侍中何在？」既至，悉付之。又王峻與謝覽約，官至侍中，不復謀仕進。陳侍中亦如梁制。後魏置六人，加官在其數。宜都王穆壽、廣平公張黎並以侍中輔政。北齊侍中亦六人。後周初，有御伯中大夫二人，掌出入侍從，屬天官府。保定四年。改御伯為納言，斯侍中之職也。宣帝末，又別置侍中為加官。隋又改侍中為納言，置二人。煬帝大業十二年，又改納言為侍內。隋氏諱「忠」，故凡中皆曰內。大唐初，為納言。武德四年，改為侍中，亦置二人。龍朔二年，改為左相，咸亨元年復舊。光宅元年，又改為納言。神龍元年，復為侍中。開元元年，又改為黃門監；五年，復為侍中。天寶元年，改為左相。至德初，復為侍中。自隋至今，皆為宰相。舊班正三品，大曆二年，升為從二品。按令文：掌侍從，負寶，獻替，贊相禮儀，審署奏抄，駁正違失，監封題，給驛券，監起居注，總判省事。
門下侍郎。秦官有黃門侍郎，漢因之，劉向與子歆書曰：「今若年少，得黃門侍郎，要處也。」與侍中俱管門下眾事，無員。郊廟則一人執蓋，臨軒朝會則一人執麾。凡禁門黃闥，故號黃門；其官給事於黃闥之內，故曰黃門侍郎。初，秦漢別有給事黃門之職，揚雄為給事黃門。後漢併為一官，故有給事黃門侍郎，掌侍從左右，給事中使，關通中外。及諸王朝見於殿上，引王就座。無員，屬少府。又漢舊儀曰：「屬黃門令。」日暮，入對青瑣門拜，故謂之夕郎。宮闥簿曰：「青瑣門在南宮。」衛權注吳都賦曰：「青瑣，戶邊青鏤也。」獻帝初即位，置侍中、給事黃門侍郎，員各六人，出入禁中，近侍帷幄，省尚書事。後改給事黃門侍郎為侍中侍郎，去給事黃門之號，旋復故。初，誅黃門後，侍中、侍郎出入禁闥，機事頗露。由是王允乃奏比尚書，不得出入，不通賓客，自此始。荀悅為黃門侍郎。郭況以後弟，小心謙慎，年十六為黃門侍郎。魏晉以來，給事黃門侍郎並為侍衛之官，員四人。魏杜君名恕，字務伯，為黃門侍郎，每政有得失，常引綱維以正言。吳孫丞為黃門侍郎，與顧榮俱為侍臣。吳歸命詔曰：「自今以後，用侍郎當如皇室丞、顧榮儔也。」山公啟事曰：「黃門侍郎和嶠，最有才，可為吏部郎。」詔曰：「欲令在左右，更求其次。」又曰：「黃門侍郎荀彧，清和理正，動可觀採，真侍衛之美者。」宋制，武冠，絳朝服，多以中書侍郎為之。齊亦管知詔令，呼為「小門下」。梁增品第，與侍中同掌侍從，儐相威儀，盡規獻納，糾正違闕，監合嘗御藥，封璽書。陳制亦然。後魏亦有。崔光為黃門侍郎，未嘗留心文案，唯從容論議，參贊大政。北齊置六人，所掌與侍中同。後周天官府置御伯下大夫二人，武帝改為納言下大夫。隋六人，屬門下省。至煬帝，減二人，而去給事之名。煬帝初嗣位，猶以張衡為給事黃門侍郎。初。劉行本為黃門侍郎，文帝嘗怒一郎，於殿前笞之。行本進諫，帝不顧。行本乃正當上前，曰：「陛下不以臣不肖，置臣左右，豈得輕臣而不顧？」乃置笏於地而退。上謝之，而原所笞者。大唐龍朔二年，改黃門侍郎為東臺侍郎，武德二年四月，溫大雅為黃門侍郎，弟彥博為中書侍郎，居近侍。高祖謂曰：「我起晉陽，為卿一門耳。」至五年五月，弟彥博又為中書侍郎。高宗總章元年十月，東天竺烏徒國長年婆羅門盧伽逸多受詔合丹，上將餌之。東臺侍郎郝處俊諫曰：「脩短有天命，未聞萬乘之主，輕服番夷之藥。昔貞觀末，先帝令婆羅門僧那羅爾婆婆寐依其本國仙方，合長年神藥。胡既有異術，徵求靈草祕石，歷年而成。先帝服之，竟無異效。大漸之際，名醫莫知所為。欲歸罪於胡人，將伸大戮，又恐取笑夷狄，遂止。龜鏡若是，惟陛下深察。」遂止。咸亨元年復舊。光宅元年，改為鸞臺侍郎，神龍元年復舊。天寶元年，改為門下侍郎，至德中復舊。舊制，正四品上。大曆三年，又改為門下侍郎，升從三品，員二人，掌侍從，署奏抄，駁正違失，通判省事。若侍中闕，則監封題，給驛券。
給事中，加官也。秦置，漢因之，所加或大夫、博士、議郎。掌顧問應對。位次中常侍、侍中、黃門，無員。漢官表曰凡「侍中、左右曹、諸吏、散騎、中常侍，皆加官」也。諸給事中，日上朝謁，平尚書奏事，分為左右曹，以有事殿中，故曰給事中。漢東京省。魏代復置，或為加官，或為正員。晉無加官，亦無常員，在散騎常侍下，給事黃門侍郎上，武冠，絳朝服。宋齊隸集書省。梁陳亦掌獻納，省諸聞奏。後魏無員。北齊亦屬集書省，凡六十人。後周天官之屬，有給事中士六十人，掌理六經，給事左右。其後別置給事中，在六官之外。隋初無，至開皇六年，始詔吏部置給事郎。凡置八郎，說在爵命篇。煬帝乃移吏部給事郎為門下之職，位次黃門下，置員四人，以省讀奏案。大唐武德三年，改給事郎為給事中，後定為四員。龍朔二年，改為東臺舍人，咸亨元年復舊。常侍從，讀署奏抄，駁正違失，分判省事。若侍中、侍郎並闕，則監封題，給驛券。前代雖有給事中之名，非今任也。今之給事中，蓋因秦之名，用隋之職。
散騎常侍。自秦置散騎，又置中常侍，散騎騎並乘輿並音步浪切。騎而散從，無常職。後，中常侍得入禁中，皆無員。漢因之，並加官。說在侍中篇。散騎有常侍侍郎與侍中黃門侍郎。後漢中，初省散騎，而中常侍改用宦者。魏文帝黃初初，置散騎，合於中常侍，謂之散騎常侍。後用士人，始以孟達補之，久次者為祭酒。孟達字子度，自蜀降魏。魏文帝善達之姿才容觀，以為散騎常侍。散騎常侍掌規諫，不典事。貂璫插右，騎而散從。又有員外者，因曰員外散騎常侍。晉泰始中，令員外散騎常侍二人與散騎常侍通員直，因曰通直散騎常侍，亦武冠，右貂，金蟬，絳朝服，佩水蒼玉。山公啟事曰：「郤詵才志器局，當為黃散。」黃散謂黃門侍郎及散騎常侍。又曰「散騎常侍缺，當取素行者補之」，遂舉郤詵。又阮孚字遙集，為散騎常侍，嘗以金貂換酒，為所司彈糾，帝宥之。又曰賈充為常侍，後改常侍為侍中，未詳其義。散騎常侍、黃門侍郎，共平尚書奏事。雖隸門下，而別為一省。潘岳云：「寓直散騎省。」自魏至晉，共平尚書奏事，東晉乃罷之，而以中書職入散騎省，故散騎亦掌表詔焉。鄭默字思元，為散騎常侍。武帝出南郊，侍中以部陪乘，詔曰：「使鄭常侍。」謂默曰：「卿知何以得參乘？昔州內舉卿也。」為十二郡中正舉也。又傅玄為散騎常侍，與皇甫陶俱掌直諫。又華嶠字叔駿，加散騎常侍，班同中書。寺為內臺，中書、散騎、著作及理禮音律，天文數術，南省文章，門下撰集，皆典掌統之。宋置四人，屬集書省。齊散騎侍郎、通直散騎侍郎、員外散騎侍郎並為集書省職，而散騎常侍為東省官。其二衛、四軍、五校為西省官，說在將軍總敘篇。周盤龍自平北將軍為散騎常侍，武帝戲之曰：「卿著貂蟬，何如兜鍪？」對曰：「
此貂蟬從兜鍪中出耳。」散騎常侍、通直散騎常侍、員外散騎常侍舊為顯職，與侍中通官。其通直員外，用衰老人士，故其官漸替。宋大明中，雖革選比侍中，而人情久習，終不見重，尋復如初。梁謂之散騎省，天監六年，詔又革之，六年，詔曰：「在昔晉初，仰惟盛化，常侍、侍中，並參帷幄。員外常侍，特為清顯。可分門下二局，委散騎常侍、侍中，並參帷幄，尚書案奏，分曹入集書。通直常侍，本為顯爵，員外之選，宜參舊准人數，依正員格。」自是散騎視中丞，通直視侍中，員外視黃門郎。然而常侍終非華冑所悅。常侍亦四人，功高者一人為祭酒，與侍中高功者一人對掌禁令，糾諸逋違。陳因梁制。後魏、北齊皆為集書省，掌諷議左右，從容獻納，領諸散騎常侍、侍郎及諫議大夫、給事中等官，兼以出入王命，位在中書之右，魏高祖謂散騎常侍元景曰：「卿等自在集書，閣省逋墮，致使王言違滯，起居不修。」又宋弁為散騎常侍，遷右衛將軍，領黃門。弁屢讓，高祖曰：「散騎位在中書之右，常侍者，黃門之庶兄，領軍者，二衛之假攝，不足空存推讓而棄大委者。」其資敘為第三清。明亮為常侍，加勇武將軍，進曰：「臣本官常侍，是第三清，今授勇武，其號至濁。」北齊常侍定限八員，如金紫光祿大夫。隋諸散騎官，並屬門下省。凡歷代散騎官，有郎騎常侍、漢書有之。顏師古曰：「官為郎而常侍，以侍天子，故為郎騎常侍。」散騎常侍、散騎侍郎、魏初，與散騎常侍同置。員外散騎常侍、魏末置，齊梁用人卑雜。又朱為員外常侍、侍中、中領軍、中書舍人，四職並驅鹵簿，近代未之有也。又賀琛字國寶，遷員外散騎常侍，舊尚書南座，無貂，貂自琛始。員外散騎侍郎、晉武帝置。晉代名家，身有國制者，起家多為員外散騎侍郎。通直散騎常侍、按：魏末，散騎常侍又有在員外者。晉泰始十年，武帝使二人與散騎常侍通員直，故謂之通直散騎常侍。齊梁微輕。北齊張景仁除通直散騎常侍，及奏，御筆點除「通直」字，遂為正常侍。通直散騎侍郎。初，晉武帝置員外散騎侍郎。及大興中，元帝使二人與散騎侍郎通直，故謂之通直散騎侍郎。按；歷代常侍，或有員外者，或有通直者。故史傳中謂員外散騎侍郎或單謂之員外郎；謂通直散騎侍郎或單為通直郎；其非員外及通直者，或謂之政員散騎侍郎，或單謂之政員郎。大唐貞觀二年，制諸散騎常侍皆為散官，從三品，後悉省之。貞觀十七年，復置為職事官，始以劉洎為之。其後定製，置四員，屬門下，掌侍從規諫。顯慶二年，遷二員，隸中書，遂分為左右。左屬門下，右屬中書。左散騎與侍中左貂，右散騎與中書令右貂，謂之八貂。龍朔二年，改左右散騎常侍為左右侍極，咸亨元年復舊。
諫議大夫。秦置諫議大夫，掌論議，無常員，多至數十人，屬郎中令。至漢武帝元狩五年，始更置之。劉輔以美才，擢為諫大夫。成帝欲立趙婕妤為皇后，輔上書曰：「陛下乃觸情縱欲，以卑賤之女母天下乎？里語曰：『腐木不可以為柱，卑人不可以為主。』臣辱諫諍之官，不敢不盡死。」書奏，收輔繫掖庭祕獄。又王褒、貢禹、王吉、匡衡、何武、夏侯勝、嚴助等並為之。後漢增諫大夫為諫議大夫，後漢書曰：「來歙父仲，哀帝時為諫議大夫。」誤矣。亦無常員。更始拜鄭興為諫議大夫，使安集關西。二漢並屬光祿勳。韋彪字孟達，上疏曰：「諫議之職，應用公直之士，通才謇正，有補益於朝者。今或從徵試輩為之，不宜也。」自後無聞矣。後魏亦曰諫議大夫，北齊有七人，屬集書省。後周地官府有保氏下大夫，規諫於天子，蓋比其任也。隋亦曰諫議大夫，置七人，屬門下省，煬帝廢之。大唐武德五年，復置，屬門下。王珪為諫議大夫，嘗有諫論，太宗稱善，遂詔：「每宰相入內平章大計，必使諫官隨入，與聞政事。」貞觀十七年，太宗問諫議大夫褚遂良曰：「舜造漆器，禹雕其俎，當時諫者十有餘人。食器之間，苦諫何也？」遂良對曰：「雕琢害農事，纂組傷女工。首創奢淫，危亡之漸。漆器不已，必金為之；金器不已，必玉為之。所以諍臣必諫其漸，及其滿盈，無所復陳。」上然之。龍朔二年，改諫議大夫為正諫大夫。武后臨朝，垂拱二年六月，置匭四區，共為一室，列於朝堂。東方春，色青，有能告以養人及勸農，可投書於青匭，銘之曰「延恩」。南方夏，色赤，有能正諫，論時政之得失，可投書於丹匭，銘之曰「招諫」。西方秋，色白，有能自陳抑屈，可投書於素匭，銘之曰「申冤」。北方冬，色玄，有能謀智者，可投書於丹匭，銘之曰「通玄」。宜令正諫大夫、補闕、拾遺等一人充使，知匭事。每日所有投書，至暮即進。天寶九載三月，改匭為獻納。至德元年十月，復改為匭。後又置諫議大夫，屬中書。延載元年，山人武什方拜正諫大夫平章事。開元以來，廢正諫大夫，復以諫議大夫屬門下，凡四人，掌侍從規諫。至德元年九月制：「諫議大夫論事，自今以後，不須令宰相先知。」乾元二年四月，兩省諫官十日一上封事，直論得失，無假文言，冀成殿最，用存沮勸。大曆七年二月，其四員外，內供奉不得過正員數。貞元四年五月，分為左右，各四員，其右諫議隸中書省。
今起居，周官有左、右史，記其言、事，蓋今起居之本。「動則左史書之，言則右史書之」。「左史記言，右史記事」。漢武帝有禁中起居注，後漢馬皇后撰明帝起居注，則漢起居注似在宮中，為女史之任。又王莽時，置柱下五史，秩如御史，聽事侍傍，記其言行，此又起居之職。自魏至晉，起居注則著作掌之。其後起居，皆近侍之臣錄記也，錄其言行與其勳伐，歷代有其職而無其官。後魏始置其起居令史，每行幸宴會，則在御左右，記錄帝言及宴賓客訓答。後又別置修起居注二人，以他官領之。北齊有起居省。後周有外史，掌書王言及動作之事，以為國志，即起居之職。又有著作二人，掌綴國錄，則起居注、著作之任，自此而分也。至隋初，以吏部散官及校書、正字有敘述之才者，掌起居之職，以納言統之。至煬帝，以為古有內史、外史，今著作如外史矣，宜置起居官，以掌其內，乃於內史省置起居舍人二員，次內史舍人下。庾自直、崔濬、祖虞南、蔡允恭等皆為此職。大唐貞觀二年，省起居舍人，移其職於門下，置起居郎二人。顯慶中，復於中書省置起居舍人，遂與起居郎分掌左右。龍朔二年，改為左右史，郎為左史，舍人為右史。咸亨元年復舊。天授元年，又為左右史，神龍初復舊。每皇帝御殿，則對立於殿，左郎，右舍人矣。有命則臨陛俯聽，退而書之，以為起居注。凡冊命、啟奏、封拜、薨免悉載之，史館得之，以撰述焉。令狐德棻、呂才、蕭鈞、褚遂良、上官儀、李安期、顧胤、高智周、張大素、淩季友等並為起居，皆有名實者。
補闕、拾遺。武太后垂拱中，置補闕、拾遺二官，以掌供奉諷諫。天授二年，各增置，通前為五員。三年，舉人無賢愚，咸加擢用，高者試鳳閣侍郎、給事中，次或試員外郎、侍御史、補闕、拾遺、校書郎，當時頗為濫雜，著於謠誦。謠曰：「補闕連車載，拾遺平斗量。杷推侍御史，腕脫校書郎。」景雲二年，左補闕辛替否論時政，上疏曰：「臣請以有唐以來理國之得失，陛下之所眼見者以言。太宗文皇帝，陛下之祖，得至理之體，設簡要之方，省其官，清其吏。舉天下職司，無一虛授；用天下之財帛，無一枉費。不多造寺觀而福德自至，不多度僧尼而殃咎自滅。陛下何不取而則之？孝和皇帝，陛下之兄，不取賢良之言，而姿妻女之意。拜爵非擇，虛食祿者數千人；封建無功，妄食土者百餘戶。造寺不止，枉費財者數百億；度人不休，免租庸者數十萬。倉不停半歲之儲，庫不貯兩年之帛。奪百姓口中之食，以養貪殘；剝萬民體上之衣，將塗土木。於是人怨神怒，水旱不調，享國不永，受終於凶婦人，此陛下之所眼見。今陛下族阿韋之家宗，而不改阿韋之亂政；忍棄太宗之理本，不忍棄孝和之亂階，陛下又何以繼祖宗而觀萬國？昔陛下在阿韋之時，危亡是懼，常切齒於群兇。今貴為天子，富有海內，而不改群兇之事，臣恐復有切齒於陛下者也。先朝之時，愚智知敗，人雖有口而不敢言，言未發聲，禍將及矣。韋月將受誅於丹徼，燕欽融見殺於紫庭，此人皆不惜其身而納忠於主，身既死矣，主亦危矣。是故先朝誅之，陛下賞之，是陛下知直言之士，有裨於國。臣今日愚言，亦當代之直，伏惟察之。」自開元以來，尤為清選，左右補闕各二人，內供奉者各一人，左右拾遺亦然。兩省補闕、拾遺凡十二人。左屬門下，右屬中書。
典儀二人，大唐置。周禮秋官有司儀上士八人，中士十六人，蓋此典儀之任。齊職儀云：「東宮殿中將軍屬官有導客局，置典儀錄事一人，掌朝會之事。」梁有典儀之職，未詳何曹之官，掌唱警唱奏之事，朱服武冠。陳亦有之。後魏置典儀監，史闕其員及所掌。大唐初，隸門下省。初用人皆輕，至貞觀，李義府為之，是後常用士人。領贊者以知贊唱之節及殿庭版位之次。
城門郎。周禮地官有司門下大夫二人，上士四人，並城門郎之任。初，漢置城門校尉員一人，掌城門屯兵，有司馬及丞各一人，十二城門候各一人，出從緹騎百二十人，緹，徒兮切。蓋兼監門將軍之職。魏因之。晉氏銀章青綬，絳朝服，武冠，佩水蒼玉。元帝省之。宋齊俱以衛尉掌宮城屯兵及管鑰之事。梁陳二代依秦漢，以光祿卿等掌宮殿門戶，亦無城門之職。後魏置城門校尉。北齊衛尉寺統城門寺，置城門校尉二人，掌宮殿城門並諸倉庫管鑰之事。後周地官府置宮門中士一人，下士一人，掌皇城十二門之禁令，蓋並在其任。隋氏門下省統城門局，校尉二人。煬帝大業三年，又隸殿中省。十二年，又減一人。後又改校尉為城門郎，置四人，又隸門下省。大唐因之。
符寶郎。周官有典瑞、掌節二官，掌瑞節之事。瑞、節，信也。典瑞屬春官，掌節屬地官。秦漢有符節令、丞，領符璽郎。昭帝幼沖，霍光秉政，殿中夜驚，光召求符璽，符璽郎不肯授。光奪之，郎按劍對曰：「臣頭可得，璽不可得也。」光壯之，增秩二等。文帝二年，初與郡守為銅虎符、竹使符之制，又皆屬焉。應劭曰：「銅虎符第一至第五，國家當發兵，遣使者至郡合符，符合乃聽受之。竹使符者，以竹箭五枚，長五寸，鐫刻篆書第一至第五。」顏師古曰：「符，與郡守各分其半，右留京師，左以與之。」後漢有符節令，兩梁冠，位次御史中丞。別為一臺，而符節令一人為臺率，掌符節之事，屬少府。魏與後漢同。晉泰始九年，省並蘭臺，置符節御史掌其事。宋與晉。齊蘭臺有主璽令史，以治書侍御史領之。梁陳御史臺亦有符節令史。後魏御史臺領符節令，符節令領符璽郎中。北齊有符節署，餘與後魏同。符節令一人，符璽郎中四人。後周有主璽下士，掌國璽之藏。隋初，有符璽局，置監二人，屬門下省，煬帝改監為郎。大唐因之。長壽三年，改為符寶郎。神龍初，復為符璽郎。開元初，復為符寶郎。天寶五載六月敕，玉璽既為寶，宜為璽書。十載正月，改傳國璽為承天大寶。其符節並納於宮中，有行從則請之，郎掌諸進符寶出納幡節也。
弘文館。大唐武德初，置修文館，後改名弘文館。神龍初改為昭文，二年，又卻為修文，尋又為昭文。開元七年，又詔弘文焉。儀鳳中，以館中多圖籍，未詳正，委學士校理。自垂拱以來，多大臣兼領。館中有四部書。自貞觀初，褚亮檢校館務，學士號為「館主」，因為故事。每令給事中一人判館事，校書二人，學生三十人。
中書省
中書之官舊矣，謂之中書省，自魏晉始焉。梁陳時，凡國之政事，並由中書省。省有中書舍人五人，領主書十人，書吏二百人，書吏不足，並取助書。分掌二十一局事，各當尚書諸曹，並為上司，總國內機要，而尚書唯聽受而已。被委此官，多擅威勢。後魏亦謂之西臺。宣武帝謂中書監崔光曰：「卿是朕西臺大臣。」北齊中書省管司王言，並司進御之樂及清商、龜茲諸部伶官。隋初，改為內史省，置令二人，侍郎四人，煬帝減侍郎二人。舍人八人，煬帝減去四人。通事舍人十六人。煬帝加起居舍人，而改通事舍人為謁者臺職。大唐武德三年，復中書省。龍朔二年，改為西臺，咸亨初復舊。光宅元年，改為鳳閣，凡中書官，隨署名改。神龍初復舊。開元元年，改為紫微省，五年復舊。時謂尚書省為南省，門下中書為北省，亦謂門下省為左省，中書為右省，或通謂之兩省。令二人，侍郎二人，舍人六人，右散騎常侍、起居舍人、右補闕、右拾遺各二人，通事舍人十六人，其餘小吏各有差。
中書令侍郎舍人通事舍人集賢學士史官主書
舜攝位，命龍作納言，出入帝命。周官，內史掌王之八柄，爵、祿、廢、置、生、殺、與、奪，「執國法及國令之貳，以考政事」。蓋今中書之任。其所置中書之名，因漢武帝遊宴後庭，始以宦者典事尚書，謂之中書謁者，置令、僕射。不言謁者，省文也。元帝時，令弘恭，僕射石顯，秉勢用事，權傾內外。蕭望之以為中書政本，宜以賢明之選，更置士人，自武帝故用宦者，掌出入奏事，非舊制也。成帝建始四年，改中書謁者令曰中謁者令，更以士人為之，皆屬少府。漢東京省中謁者令官。時有中官謁者令，非其職也。魏武帝為魏王，置祕書令，典尚書奏事，又其任也。文帝黃初初，改為中書令，又置監，以祕書左丞劉放為中書監，右丞孫資為中書令，並掌機密。中書監、令，始於此也。及明帝時，中書監、令，號為專任，其權重矣。時中護軍蔣濟上疏諫曰：「夫人臣太重者國危，左右太親者身蔽，古之至誡。權在下者，則眾心慢上，勢之常也。今外所言，輒雲中書，實握事要，日在目前，儻因疲倦之間有所割制，眾臣見其能推移於事，即亦迴附向之。請分任眾官，不使聖明之朝有專吏之名也。」晉因之，置監、令一人，始皆同車，後乃異焉。初，監、令常同車入朝。及和嶠為令，荀勖為監，嶠意抗，鄙苟巧佞，以意氣加之，專車而坐，自此監令乃使異車。魏晉以來，中書監、令掌贊詔命，記會時事，典作文書。司馬景王命中書令虞松作表，再呈，不可意。松竭思不能改正，鍾會視其草，為定五字，松大悅服。又荀勖為中書監，使子組草詔。傅祗為監，病風，又使息暢為啟。華廙為監，時戎事多不洩，廙啟武帝，召授子薈草詔。前後相承，以子弟管之，自此始也。又王獻之為中書令，啟瑯琊王為中書監，表曰：「中書職掌詔命，非輕才所能獨任。自晉建國，嘗命宰相參領。中興以來，益重其任，故能王言彌徽，德音四塞者也。」又後魏孝文時，蠕蠕有國喪，帝遣高閭為書與之，不敘凶事。時孝文謂曰：「卿為中書監，職典文辭，若情思不至，應謝所任。」又曰，崔光為中書令，敕光為詔，逡巡不作。薈，烏隊切。廙，餘力切。蠕，如兗切。以其地在樞近，多承寵任，是以人固其位，謂之「鳳凰池」焉。荀勖守中書監、侍中，毗贊朝政。及遷尚書令，勖久在中書，專管機事，失之甚慍。人有賀者，勖怒曰：「奪我鳳凰池，諸公何賀焉！」晉制，銅印墨綬，進賢兩梁冠，絳朝服，佩水蒼玉，乘輅車。吳紀亮為尚書令，其子騭為中書令，每朝會，吳主以屏風隔其坐。晉書曰：張華為監，裴楷為令，共掌機密。又王洽字敬和，為中書令，時年二十九。後洽子又為中書令，時謂為奕世令德。東晉嘗併其職入散騎省，尋復置之。宋冠佩印綬與晉同。梁中書監、令，清貴華重，大臣多領之。其令舊遷吏部尚書，才地俱美者為之。陳因梁制。後魏亦有監、令。高允字伯恭，為中書令。文帝重之，不名，呼為「令公」。北齊因魏制。後周置內史中大夫二人，掌王言，亦其任也。隋初改中書為內史，置監令各一人，尋廢監，置令二人。煬帝大業十二年，又改內史為內書，後復為內史令。大唐武德初，為內史令，常有敕而中書門下不時宣行，高祖責其遲由。內史令蕭瑀曰：「臣大業之日，見內史宣敕，或前後相乖者，百司行之，不知何所承用。所謂易雖在前，難必在後。臣在中書日久，備見其事。今黃閣初構，事涉安危，若遠方有疑，恐失機會。比每受一敕，臣必審勘，使與前敕不相乖背者，始敢宣行。遲晚之愆，實由於此。」上善之。三年，改為中書令，亦置二人。龍朔二年，改為右相。咸亨元年復舊。光宅二年，又為內史。神龍元年，復為中書令。開元元年，改為紫微令。五年，復為中書令。天寶元年，改為右相。至德初，復為中書令。自隋至今，皆為宰相。舊班正三品，大曆三年陞為從二品。按令文：掌侍從，獻替，制敕，冊命，敷奏文表，授冊，監起居注，總判省事。
中書侍郎。漢置中書，領尚書事，有丞、郎。魏黃初初，中書既置監、令，又置通事郎，魏志曰：「掌詔草，即漢尚書郎之位。」次黃門郎。黃門郎已署事過，通事乃署名。已署奏以入，為帝省讀，書可。後改通事郎為中書侍郎。明帝詔舉中書郎，謂盧毓曰：「得人與否，在盧生耳。」又魏末張華遷長史，兼中書郎，朝議表奏，多見施用。晉置四員，及江左初，又改為通事郎，尋復為中書侍郎。其職副掌王言，更入直省五日，從駕則正直從，次直守。張華兼中書郎，從駕征鍾會，掌書疏表檄。又荀勖集：泰始中，中書郎張華、王濟猶尚自起草，及後，遂失舊體。又嵇含字君道，為中書郎，書檄雲集，含初不立草。又華廙為人弘雅，加以名家子孫，以婦父盧毓典選，至三十五，為中書通事郎。又王濛為中書郎四年，無人對，以濛難比肩故也。宋中書侍郎，進賢一梁冠，介幘，絳朝服，用散騎常侍為之。齊、梁皆四人，梁以功高者一人主省內事。陳因之。後魏、北齊置四員。隋初，為內史侍郎，亦四員。煬帝減二員，改為內書侍郎。大唐初，為內史侍郎。武德三年，改為中書侍郎。龍朔以後，隨省改號，而侍郎之名不易。舊制正四品上，大曆二年，陞從三品。員二人，掌侍從，獻替，制敕，冊命，敷奏文表，通判省事。
中書舍人。魏置中書通事舍人，或曰舍人通事，各為一職。魏明帝時，有通事劉泰。晉江左乃合之，謂之通事舍人。武冠，絳朝服，掌呈奏案章。後省之，而以中書侍郎一人直西省，即侍郎兼其職，而掌其詔命。宋初，又置中書通事舍人四員，入直閣內，出宣詔命。凡有陳奏，皆舍人持入，參決於中，自是則中書侍郎之任輕矣。齊永明初，中書通事舍人四員，各住一省，時謂之「四戶」，權傾天下，茹法亮久為中書通事舍人，後出為大司農。中書勢利之職，法亮戀之，垂涕而去。又熒惑入太微，太尉王儉謂武帝曰：「天文乖誤，此由四戶。」帝納之而不改。與給事中為一流。梁用人殊重，簡以才能，不限資地，多以他官兼領。後除「通事」字，直曰中書舍人，專掌詔誥，兼呈奏之事。裴子野以中書侍郎、鴻臚卿兼中書通事舍人，別敕知詔誥。自是詔誥之任，舍人專之。魏晉以來，詔誥並中書令及侍郎掌之，說在中書令篇。陳置五人。後魏有舍人省，而不言其員。北齊舍人省掌署敕行下，宣旨勞問，領舍人十人。後周有小史上士二人，此其任也，屬春官。隋內史舍人八員，專掌詔誥。煬帝減四人，後改為內書舍人。大唐初，為內史舍人，至武德三年，改為中書舍人，置六員。貞觀元年，中書舍人高季輔上封事曰：「時已平矣，功已成矣，然而刑典未措者何哉？良由謀猷之臣，不弘簡易之政；臺閣之吏，昧於經遠之道。執憲者以深刻為奉公，當官者以侵下為益國，未有坦平恕之懷，副聖上之旨。伏願隨方訓誘，使各揚其職，敦樸素，革澆浮，使家識孝慈，人知廉恥，杜其利慾之心，載以清絜之化，自然家肥國富，禍亂何由而作？」太宗善之，特賜鍾乳一劑，曰：「卿進藥石之言，故以藥石相報。」龍朔以後，隨省改號，而舍人之名不易。專掌詔誥，侍從，署敕，宣旨，勞問，授納訴訟，敷奏文表，分判省事。自永淳已來，天下文章道盛，臺閣髦彥，無不以文章達。故中書舍人為文士之極任，朝廷之盛選，諸官莫比焉。按後漢章、和以後，尚書為機衡之任。尚書郎含香握蘭，直宿於建禮門，太官供膳。奏事明光殿，下筆為詔誥，出語為誥令。曹公為魏王，置祕書令，典尚書奏事，則祕書之職近密，尚書之職疏遠。魏文帝初，改祕書為中書，自後歷代相沿，並管樞密。而後漢尚書郎，非今之尚書郎，乃中書舍人也。武太后臨朝，天授元年，壽春郡王成器兄弟五人初出閤，同日受冊。有司撰儀注，忘載冊文。及百寮在列，方知闕禮，宰臣相顧失色。中書舍人王，立召小吏五人，各令執筆，口授分寫同時，須臾俱畢，詞理典贍，時人歎服。景龍四年六月二日，初定內難，唯中書舍人蘇頲在太極殿後，文詔填委，動以萬計，手操口對，無毫釐差誤。主書韓禮、談子陽轉書詔草，屢謂頲曰：「乞公稍遲，禮等書不及，恐手腕將廢。」故事：舍人六員，各押尚書省一行，天下眾務，無不關決。開元二年十一月，紫微令姚崇奏：「紫微舍人六員，無一頭商量事，諸舍人同押連署狀進說。凡事有是非，理均與奪，人心既異，所見不同者，望請別作商量。連狀同進，若狀語交互，恐煩聖思。臣既是官長，望於兩狀復略言二理優劣，奏聽進止，則人各盡能，官無留事。」敕曰「可」。因是舍人唯知撰制，不復分知機務。既文書填委，遂令書錄，委之堂後人，其權勢傾動天下，姚竟因主書趙誨贓犯所累罷相。姚誠多才，而隳政擅權，以成斯弊，可哀哉。
通事舍人。昔堯試命舜，賓於四門，蓋今任也。秦置謁者。漢因之，掌儐贊受事，員七十人，選孝廉年未五十，威容嚴恪，能儐贊者為之。燕太子使荊軻劫始皇，變起兩楹之間，其後謁者持匕首刺腋。漢高帝偃武行文，故易之以版。有僕射，冠高山冠。言其矜莊賓遠，故以高山為號。終軍為謁者，使行郡國，建節出東關。關吏識之，曰：「此棄襦生。」後漢謁者僕射為謁者臺率，主謁者。銅印青綬。天子出，掌奉引。謁者僕射見尚書令，對揖無敬。謁者見，執板拜。謁者三十人。漢官儀又曰三十五人。謁者初上官，稱曰灌謁者，滿歲稱給事。胡廣云：「灌者，明、章二帝服勤園陵，謁者灌柏，後遂假茲名焉。」馬融曰：「灌者，習所職也。」應奉曰：「高帝承秦，禮儀多闕。灌嬰服事七年，號大謁者。後人掌之，以姓灌章，列於漢書也。」雷義為灌謁者，使持節督郡國，行風俗，太守令長留者凡七十人。和帝代，陳郡何熙為謁者僕射，贊拜殿中，音動左右。然則又掌唱贊。漢舊儀曰：「謁者缺，選郎中美鬚眉、大音者以補之。功次當遷，欲留增秩者許之。」二漢隸光祿勳。後漢又有黎陽謁者，光武以幽、並兵騎定天下，故於黎陽立營，以謁者監之。兵騎千人，復除甚重，謁者任輕，多放情態。順帝改用府掾有清名威重者，遷超牧守焉。魏置僕射，掌大拜授及百官班次，統謁者十人。及晉武，省僕射，以謁者並蘭臺。江左復置僕射，後又省。宋武帝大明中，復置僕射一人，職與魏同，亦領謁者十人，掌小拜授及百官報章。齊因之。梁謁者臺，僕射一人，掌朝覲賓饗之事；屬官謁者十人，掌奉詔出使拜假，朝會擯贊；功高者一人為假史，掌差次謁者。陳亦有之。後魏、北齊謁者臺掌凡諸吉凶公事，導相禮儀。儀射二人，謁者三十人。隋煬帝增置謁者、司隸二臺，並御史為三臺。謁者臺有大夫一人，掌受詔勞問，出使慰撫，持節策授及受冤枉而申奏之。駕出，對御史引駕，領議郎以下官。屬官有丞、主簿、錄事等。尋詔門下、內史、御史、司隸、謁者五司監受表，以為恆式，不復專謁者矣。初，魏置中書通事舍人官，其後歷代皆有，然非今任。隋初罷謁者官，置通事舍人十六員，承旨宣傳。開皇三年，又增為二十四員。及煬帝，置謁者臺，乃改通事舍人為謁者臺職，謂之通事謁者，置二十人。又於建國門外置四方館，以待四方使者，隸鴻臚寺。煬帝置四方館，東曰東夷使者，南曰南蠻使者，西曰西戎使者，北曰北狄使者，各一人，掌其方國及互市事。大唐廢謁者臺，復以其地為四方館，改通事謁者為通事舍人，掌通奏，引納，辭見，承旨宣勞，皆以善辭令者為之，隸四方館而文屬中書省。
集賢殿書院。大唐開元中置。漢魏以來，祕書省有其職。梁武帝於文德殿內列藏眾書，北齊有文林館學士，後周有麟趾殿學士，皆掌著述。隋平陳之後，寫書正副二本，藏於宮中。煬帝於東都觀文殿東西廂貯書。自漢延熹至隋唐，皆祕書掌圖籍，而禁中之書，時或有焉。初，開元五年十一月，於乾元殿東廊下寫四部書，仍令祕書監馬懷素、右散騎常侍褚量總其事，七年，於麗正殿安置，為修書使。至十三年，學士張說等宴於集仙殿，於是改殿名集賢，改修書使為集賢殿書院學士。五品已上為學士，每以宰相為學士者知院事。初，燕國公張說為中書令，知院制，以右常侍徐堅副之。自爾常以近密官為副，兼判院。直學士，六品以下為之。侍講學士，開元初，褚量、馬懷素侍講禁中，為侍讀，其後康子元等為侍講學士。修撰官、校理官同直學士。
史官。肇自黃帝有之，自後顯著。夏太史終古，商太史高勢。周則曰太史、小史、內史、外史。而諸侯之國，亦置其官。又春秋、國語引周志及鄭書，似當時記事，各有其職。秦有太史令胡毋敬。至漢武，始置太史公，以司馬談為之。卒，其子遷嗣。卒，後宣帝以其官為令，行太史公文書。其修撰之職，以他官領之，於是太史之官，唯知占候而已。自漢以前，職在太史。具太史局。當王莽時，改置柱下五史，記疏言行，蓋效古「動則左史書之，言則右史書之」。自後漢以後，至於有隋，中間唯魏明太和中，史職隸中書，其餘悉多隸祕書。大唐武德初，因隋舊制，史官屬祕書省著作局。至貞觀三年閏十二月，移史館於門下省北，宰相監修，自是著作局始罷史職。及大明宮初成，置史館於門下省之南，其修撰史事，以他官兼領，或卑品而有才者亦直焉。開元二十五年，宰臣李林甫監史，以中書地切樞密，記事者宜其附近，史館諫議大夫尹愔遂奏移於中書省北，其地本尚藥局內藥院。
主書。晉中書有主書之員，本用武官，宋改用文吏。齊於中書置主書令史。陳置主書而去令史之名。後魏又為主書令史，置八人。北齊置主書十八人。北齊初曰主書令史。文宣帝嘗立遣主書令史題署，嫌其遲，語曰：「但著主書，何煩著令史字！」自此除「令史」字。隋復加令史。大唐又除之。
