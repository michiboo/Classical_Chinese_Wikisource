
通典卷第一百七十三 州郡三
古雍州上〈今置郡府二十四縣百三十一〉
安北府
禹貢曰：「黑水、西河惟雍州。西據黑水，東距西河，即龍門之河也，在冀州西，故曰西河。黑水出今張掖郡雞山，南流至今燉煌郡，經三危山，過今南溪郡而入南海。弱水既西，弱水，今張掖郡張掖縣界，理使西流，至合黎。合黎亦張掖郡界中。涇屬渭汭，涇水出今平涼郡平高縣。渭水出今隴西郡渭源縣。屬，連也。水北曰汭。言理涇入於渭，經秦川而入河也。在今新平郡宜祿縣。水經云：「汭水經宜祿，一名宜祿川水。」漆、沮既從，灃水攸同。漆、沮之水，今京兆府華原、富平界，亦曰洛水。灃水出今長安縣之南山。言漆、沮既從入渭，灃水亦來同也。荊、岐既旅，荊山在今富平縣。岐山在今扶風郡岐山縣。荊山在岐東。言二山理畢，可旅祭。終南、惇物，至於鳥鼠。終南、惇物二山，皆在今長安及武功二縣。鳥鼠山在今隴西郡首陽山西南。言自終南西出至於鳥鼠。原隰厎績，至於瀦野。高平曰原，下溼曰隰。瀦野，地名。言皆致功也。今武威郡姑臧縣即瀦野澤。三危既宅，三苗丕敘。三危，山名。言可居也。三苗本有苗氏之族，今長沙、衡陽閒是，徙居於此，分而為三，故言三苗，皆大得其次敘也。三危山在今燉煌郡縣界。厥土黃壤。浮於積石，至於龍門西河，積石山在今西平郡龍支縣，龍門山在今絳郡龍門界，皆河水所經。會於渭汭。」逆流曰會。自渭北涯逆水西上。舜置十二牧，雍其一也，以其四山之地，故曰雍州。亦謂西北之位，陽所不及，陰所雍閉。周禮職方：「正西曰雍州。其山曰嶽，即吳嶽，在今汧陽郡吳山縣。藪曰弦蒲，在汧陽郡汧陽縣。川曰涇汭，汭在豳地。詩大雅公劉之篇曰「汭鞠之即」。曰渭、洛。洛即漆、沮。其利玉石。人三男二女。畜宜馬牛，穀宜黍稷。」兼得禹貢梁州之地矣。周自武王克殷，都於酆、鎬，則雍州為王畿。酆邑在灃水，鎬京在灃水之東，並在今長安縣界。及平王東遷雒邑，以岐、酆之地賜秦襄公，乃為秦地矣。至孝公作為咸陽，築冀闕，徙都之，故謂之秦川，亦曰關中地。關中記云：「東自函關、弘農郡靈寶縣界，西至隴關今汧陽郡汧源縣界，二關之閒，謂之關中，東西千餘里。」其在天文，東井、輿鬼則秦之分野，漢之京兆、扶風、馮翊、北地、上郡、安定、天水、隴西、金城、武威、張掖、酒泉、燉煌，皆其分地，今京兆、扶風、馮翊、華陰之西境、汧陽、新平、安定、彭原、安化、靈武、五原、寧朔、洛交、中部、延安、咸寧、上郡、銀川、新秦、朔方、天水、隴西、金城、會寧、安鄉、和政、寧塞、西平、武威、張掖、酒泉、晉昌、燉煌等郡。兼得魏、趙之交。漢之高陵以東，今馮翊之南境、華陰之東境也，宜屬魏。漢之雲中、五原之境，今榆林、九原、安北，屬趙。始皇置四十郡，此為內史、今京兆、華陰、馮翊、扶風、汧陽、新平等郡是。上郡、今洛交、中部、延安、咸寧、上郡、銀川、新秦、朔方等郡地。北地、今安定、彭原、安化、平涼、靈武、五原、寧朔等郡地。九原、今九原、安北地是。隴西今天水、隴西、金城、會寧、安鄉等郡地是。及雲中之西南境。今榆林郡。其餘郡縣，自漢以後歷代開置。其伊吾以西，並雍州之封域外羌胡地也。臨洮、武威、張掖、西平、寧塞、酒泉、晉昌、燉煌，古雍州域內地，而非秦所置郡之境也。伊吾、交河、北庭、安西，則雍州域外。秦滅，項籍分秦地為三國，曰雍、以章邯為王，都廢丘，今京兆府金城縣。塞、以司馬欣為王，都櫟陽，即今縣。翟，以董翳為王，都高奴，今延安郡金明縣。謂之三秦。漢武帝置十三州，以其地西偏為涼州，領郡十，今上郡以北朔方、九原、榆林、新秦、銀川之地屬并州。蓋以地處西方，常寒涼也。又置司隸。領三輔，為京兆、左馮翊、右扶風。後漢司隸、涼州並如前代。州理於隴，今天水郡隴城縣。魏分河西為涼州，分隴右為秦州，三輔仍舊屬司隸。改京兆尹為大，馮翊、扶風各除左右。晉置雍州、領郡國七，理京兆。涼州、領郡國八，理武威，今郡。秦州。領郡六，理上邽，今天水郡。愍帝之後，劉聰、石勒、苻堅、姚萇相繼據之。及姚泓為宋武帝所滅，後屬赫連勃勃，其州縣之名不可得而紀也。後魏以其地置北秦、雍、南秦三州，雍州理京兆，即長安也；秦州理天水，今郡上邽縣；南秦州理洛谷城，今天水郡伏羌縣。頗得古雍州之地。迨西魏以後及於周氏，分裂制置，其名甚多，不可悉數。隋氏置司隸刺史，分部巡察，而不詳所統。餘州皆然。大唐分置十五部，此為京畿、京兆府，華陰、馮翊、扶風、新平等郡。關內道、安定、彭原、汧陽、中部、洛交、安化、靈武、榆林、延安、上郡、咸寧、銀川、平原、九原、會寧、五原、新秦、朔方、安北等郡。隴右道。武威、天水、安西、北庭、交河、晉昌、西平、隴西、燉煌、酒泉、金城、安鄉、寧塞、臨洮、和政、張掖、伊吾等郡。
東至華陰郡百八十里。南至洋川郡六百二十里。西至扶風郡三百十七里。北至中部郡三百十二里。東南到上洛郡三百里。西南到洋川郡六百里。西北到新平郡三百十里。東北到馮翊郡三百七十里。去東京八百三十里。府東西三百二十里。戶三十三萬四千六百七十，口九十二萬三十一。
今之雍州，理長安、萬年二縣。周之舊都，平王東遷而屬秦，始皇以為內史地。漢高祖初屬塞國，後更為渭南郡，尋罷，復為內史，武帝分為右內史，秦於右北分涇水，置鄭渠，灌田四萬餘頃。漢置白渠，灌四千五百餘頃。後更分京兆尹。領縣十二。後漢因之。領縣十。魏改尹為守，後改為秦國，後復為京兆國。晉為京兆郡，兼置雍州，領郡國七，理於此。後魏亦然。後周復為京兆尹。隋初置雍州，煬帝改為京兆郡。大唐初復為雍州，開元元年改為京兆府。凡周、秦、漢、晉、西魏、後周、隋，至於我唐，並為帝都。周謂幽王以上。漢謂西漢。晉愍帝亦暫都於此，凡四年。後魏孝武帝自洛陽來都之，是為西魏，凡四主，得二十二年，而禪後周。其間王莽、更始、劉曜、苻堅、姚萇，亦都於此。前趙劉曜為石勒所滅。前秦苻堅為姚萇所滅。後秦姚泓為晉將劉裕所滅。今號西京。漢高帝自櫟陽徙都長安，至惠帝方發人徒築城，今西北古城是也。至隋文帝開皇三年，移築新都，號曰大興，今城是也。武德以來稱京城，開元元年十二月稱西京。領縣二十三：
萬年漢有萬年，屬左馮翊，今在櫟陽東北二十五里櫟陽故城是。至後周，始於長安城中置萬年縣。隋改為大興縣。武德初，復舊。有白鹿原，亦謂之霸上，霸陵也。有軹道，秦子嬰降處。有少陵原，則漢宣許後陵。霸水。滻水，則荊溪、獨柳水下流也。渭水。御宿川，漢武帝遊觀，嘗宿此川，故名之。漢南陵縣城，在今縣東南二十四里。又有漢杜城，則周之杜伯國地。更始墓，在今縣東北。長樂坡本名滻阪，及隋文帝更名。
長安漢高帝置。周文王作酆，今縣西北靈臺鄉豐水上是也。武王理鎬，今昆明池北鎬陂是也。有阿房宮，終南山，龍首山。細柳原，周亞夫所屯處。坤元錄云：「漢長樂宮在縣北故城中。」又有渭水、豐水、鎬水。又有定昆池。大唐神龍中，安樂公主恃寵請昆明池，中宗不與，主發怒，自以家財別穿池，號曰定昆池。
鄠夏有扈國亦謂之觀扈，至秦改為鄠。姚察訓纂云：「戶、扈、鄠三字，一也。」殷有崇國，皆在此界。有甘亭，啟戰處。
藍田秦舊縣，出美玉。後周閔帝置藍田郡，武市省郡。玉之美者曰球，次曰藍。蓋以縣出玉，故名之藍田。有關，秦嶢關也。秦嶺在此界。
咸陽周文王葬畢公在西北。初王季都之，後畢公封焉。今縣東十五里有故咸陽城，秦所都也。漢渭城縣，故城在今縣東北，即秦之杜郵，白起死於此也。有長陵城，漢高帝長陵，因以名縣。漢武帝作長安城，西門曰便，橋與門相對，因號便門橋，今名便橋，在縣東南。
醴泉漢谷口縣地，故城在今縣北。西魏置寧夷郡。後周改為秦郡。有九嵕山。隋改為醴泉縣。有蘇武墓。
三原漢池陽縣地。苻堅於嶭山北置三原護軍。後魏罷護軍，置三原縣。，才薛反。嶭，五結反。
雲陽漢舊縣，亦美陽縣地。有故雲陽宮，即秦之林光宮、漢之甘泉宮也。晉書云：「即本匈奴鑄金人祭天，所謂之休屠金人。」有鄭國渠、大白渠。
涇陽本秦舊縣地。昭王弟封涇陽君，即此。漢涇陽縣，在今平涼郡界涇陽故城是也。後漢及晉池陽縣北地。有長平阪、涇水、大白渠、中白渠、南白渠。
櫟陽秦舊縣也。秦獻公自雍徙居。漢高元年，封司馬欣，屬左馮翊。又曰萬年縣，高帝置。按高帝葬太上皇於萬年陵，仍分置萬年縣為陵邑二縣，故櫟陽城亦云萬年城。後魏孝文帝分萬年置彰縣，宣武帝又分為廣陽縣。周明帝二年，省萬年入廣陽、高陵二縣，更於長安城中置萬年縣，仍移廣陽縣入舊萬年縣城，即今縣是。有沮水。
高陵漢舊縣，屬左馮翊，左輔都尉之理。魏文帝黃初元年，改為高陸縣，屬京兆。自此以前，其縣在今縣西南一里高陸故城是也。後魏移居今所。有後秦姚萇墓。
渭陽本漢新豐縣地。蓋苻、姚時所置。漢初有渭南縣，蓋取以為名。有西魏武帝陵。
昭應本周驪戎國。春秋「晉獻公伐驪戎」，杜註：「在京兆新豐縣，秦滅以為邑。」漢高帝四年置，屬京兆尹，以太上皇思彭城之豐縣，乃築此城，徙豐人以實之，名新豐。武太后改曰慶山，後置會昌郡於驪山下，遂廢新豐併入焉，改為昭應。漢王與項羽會於鴻門，在此縣界。有湯泉，其院宇後周宇文護所造，隋文帝列樹松柏千餘株。後漢馮衍墓，在新豐縣南四里。周幽王陵，秦始皇陵，漢成帝昌陵。有戲水亭，即周幽王之死處。
金城周曰犬丘，秦曰廢丘。項羽封章邯為王，都於此。漢高帝改名槐里。武帝又割置茂陵縣，有武帝茂陵。昭帝又割其地置平陵縣，有昭帝平陵。魏改為始平。開元中改為金城，有馬嵬故城。孫景安征塗記云：「馬嵬所築不知何代人。姚萇時，扶風王驎以數千人保馬嵬，即此也。」
富平本漢舊縣，後漢移富平縣於今彭原郡界富平故城是也。晉又移北地郡之富平縣於今縣西南懷德城。後周改為中華郡。武太后天授二年屬宜州。有荊山，沮漆水。有西魏文帝陵，後周武帝陵。
武功本漢舊縣。周后稷封於斄，即此。斄音台。又漢美陽縣。晉屬始平郡，後周屬扶風郡。後魏又為美陽縣，故城在今縣北七里。又於美陽置武功郡，後周武帝省武功郡及美陽縣。按自此以前，其地北屬斄，斄城在今縣西南二十二里。其年又置武功縣，屬扶風郡，即今縣是。隋恭帝義寧元年為稷州，尋廢之，復故。武后天授二年屬稷州，尋復故。有斜谷水，出衙領山，北流至郿，入渭。又有敦物山。
宜壽漢盩厔縣，武帝置。山曲曰盩，水曲曰厔，因山水之曲，故以名之。後周武帝從鄠縣西北移於今所，置周南郡，又割雍州之終南郡於此置恆州，領周南郡。後廢恆州。三年移盩厔縣於此。大唐天寶中，改為宜壽。漢長楊宮、五柞宮並在此。有駱谷關。
好畤本漢舊縣，因古好畤祠為名。或曰自古以雍州積高，神明之奧，故立畤，郊上帝，諸神祠皆聚焉。好畤縣城在縣南十三里。隋太子莊陵城。
美原本漢頻陽縣，故城今在縣南三里，在頻水之陽，秦厲公置。今縣是高宗分富平縣置。有平陽山。
同官本漢祋祤縣。晉為頻陽縣。苻堅於祋祤城東北銅官川置銅官護軍。後魏太武帝罷護軍，置銅官縣，屬北地郡。後周武帝自銅官故城移於今所。後魏以前作銅官，隋以後作同官。祋，丁活反。祤音詡。
奉天緣皇家陵寢，武太后分醴泉縣置。
華原後魏置北雍州，西魏改為宜州，又置北地郡，尋改為通川郡。武德初復置宜州，罷郡。
奉先開元初，改同州蒲城縣置。
東至弘農郡二百三十五里。南至武當，山澗阻遠無路，居西京路一千一百十九里。西至京兆府百八十里。北至咸寧郡三百三十里。東南到上洛郡三百里，隔華山。西南到洋川郡，山澗阻遠無路，取京路八百十里。西北到中部郡二百二十里。東北到馮翊郡七十八里。去西京百八十里，去東京六百七十里。戶二萬二千七百四十四，口一十萬八千三百。
華州今理鄭縣。周為畿內之國，鄭桓公始封之邑。其地一名咸林。國語曰：「鄭桓公為周司徒，采地咸林。」春秋時為晉地，左傳曰：「晉侯許賂秦伯以河外列城五，南及華山。」戰國為秦魏二國之境。今華陰郡界有古長城，則秦之分境。西嶽華山在焉。秦為內史地，漢屬京兆尹。後漢為京兆、弘農二郡，魏晉皆因之。後魏置華山郡，後又於華山郡北置東雍州，西魏改東雍州為華州。今馮翊郡。隋初郡廢，而華州如故；煬帝初州廢，以其地屬京兆馮翊郡。大唐復置華州。垂拱元年改為太州，尋復舊。或為華陰郡。領縣三：
鄭有少華山。漢舊縣。
華陰故魏之陰晉。秦曰寧秦。漢曰華陰。武太后改曰仙掌。太華山在南。有潼關，左傳所謂桃林塞也。本名衝關，河自龍門南流，衝激華山東，故以為名。按：秦函谷關在漢弘農郡弘農縣，即今陝郡靈寶縣界。武帝元鼎三年，徙於新安縣界。至後漢獻帝初平二年，董卓脅帝西幸，出函谷關。自此以前，其關並在新安。其後二十年，至建安十六年，曹公破馬超於潼關，即是中閒徙於今所。國之巨防，不為細事，史官闕載，斯亦失之。華嶽南北廟，其柏樹二千餘株，後周文帝所植。有後漢太尉楊震及苻堅秦丞相王猛墓。今潼關西道北行楊震碑，見存。周文帝破東魏軍，殺大將竇泰於此。其潼谷關者，因水立稱，故潘岳《西征賦》雲「溯黃巷以濟潼」。隋大業七年，移於南北鎮城閒坑獸檻谷置，去舊關四里餘。至大唐天授二年，移向北，近河為路。玄宗開元十二年，於華州嶽祠南之通衢立碑，御製其文及御書，舊路在嶽北，因是移於嶽南。漢船司空故縣，在今縣理東北五十里是。
下邽秦漢舊縣。取邽戎之人而來為此縣。又有漢蓮勺縣故城，在東北。
東至河東郡八十一里。南至華陰縣七十八里。西至華陰郡下邽縣八十九里。北至中部郡鄜城縣二百四十二里。東南到華陰郡華陰縣東北界七十八里。西南到京兆府二百七十里。西北到京兆府同官縣九十五里。東北到絳郡龍門縣界百六十六里。去西京二百七十里，去東京六百二十里。戶五萬八千五百六十一，口三十八萬五千五百六十。
同州今理馮翊縣。春秋時屬秦，戰國時屬秦魏二國之境。漢史曰：自高陵以東，皆魏分。始皇平天下，為內史地。項羽分為塞國。漢高帝初置河上郡，後復為內史。景帝時為左內史。武帝改為左馮翊。後漢因之。魏除左字，但為馮翊郡。晉因之。後魏亦然，兼置華州。西魏改華州為同州，以「漆沮既從，灃水攸同」，言二水至斯同流入渭，以城居其地，故曰同州。而馮翊郡如故。隋初郡廢，煬帝初州廢，復置馮翊郡。大唐為同州，或為馮翊郡。領縣七：
馮翊古芮國。漢臨晉縣地。有沙苑，北齊神武為後周文帝所敗處。有洛水、商原，商原所謂商顏。
朝邑古大荔戎國。漢臨晉縣故城在西南。有蒲津關。河橋，秦後子奔晉，造舟於河，通秦晉之道。有長春宮，後周武帝置。有苦泉，其水鹹苦，羊飲之而肥美，今泉側豐羊牧。
白水秦文公分清水為白水，即此。漢彭衙縣故城在今縣東北。左傳雲秦晉戰於彭衙，即此也。亦漢粟邑縣地。後魏置今縣。
澄城漢之徵縣，有神坑，在今州西三十里。漢武帝時，莊熊羆上言，願穿洛以溉重泉以東。於是穿渠，自徵引洛水至商顏下。按坑即龍首渠之尾也。後魏置澄城縣。徵澄音相近，故名。秦王官城在今縣西北是。
韓城古韓國謂之少梁。漢為夏陽縣。有梁山，禹貢「理梁及岐」，詩韓奕篇曰「奕奕梁山」是也。有韓原，即左傳秦晉戰於韓原是也。有龍門山，即禹導河至於龍門是也。魚集龍門，上即為龍，皆在此。龍門城在縣東北，極嶮峻。又有龍門關，後周分為郃陽及今縣。
郃陽漢舊縣，在今郃水之陽，即大雅大明之詩所謂「在郃之陽」。有首水、羈馬城。，苦姑反。
河西武德三年置。有劉仲城，漢高帝兄封於此。有長城，魏惠王所築以備秦。姚武壁、伏陸壁，並在縣西北，皆嶮固。
東至京兆府三百十七里。南至漢中郡六百七十里。西至汧陽郡百五十九里。北至安定郡二百六十里。東南到京兆府界百七十五里。西南到河池郡四百里。西北到安定郡三百里。東北到新平郡百六十二里。去西京三百十七里，去東京千一百七十里。戶五萬七千七十，口二十七萬五千六百七十。
岐州今理雍縣。春秋以來為秦都，秦德公元年初居雍，至獻公始徙櫟陽。始皇平天下，為內史地。漢高初屬雍國，後分為中地郡，復為內史。武帝分雍為右內史，後置主爵中尉，後更名都尉。又改為右扶風。魏除右字，但為扶風郡，亦為重鎮。曹公使張郃屯陳倉。建興中，諸葛亮攻陳倉及郿，皆不克。晉因之。後魏置平秦郡，兼置岐州。後魏亦有扶風郡，好畤、始平、美陽、槐里、盩厔五縣，非今郡地。西魏改平秦為岐陽郡。隋初郡廢，置岐州；煬帝初州廢，置扶風郡。大唐為岐州，或為扶風郡。領縣九：
雍漢舊縣，汧水所經。有岐陽宮。秦回中宮在縣理西，漢文帝十四年，匈奴入蕭關，燒回中宮，候騎至雍，即此。
扶風後周置燕州。
郿漢舊縣。秦寧公徙居平陽，即此。斜水自此入渭。董卓郿塢在此，高原七丈，號曰萬歲塢。有太白山、終南山、東積石原、西鎮石原、五丈原。
岐山漢雍縣地。有岐山，周文王徙於岐，即此縣也。五將山，苻堅為姚萇將吳忠所執於此。
陳倉漢舊縣。魏為重鎮，明帝太和二年，蜀將諸葛亮攻圍，郝昭守之，不拔。周於此置顯州。有汧水、散關、寶雞祠。舊關故城在縣南。
麟遊隋置鳳梧郡，尋改為麟遊郡。武德元年廢郡，置麟州。有九成宮，即隋仁壽宮，隋文帝崩於此。
岐陽漢杜陽縣。
虢古虢國。魏之西虢。有磻溪，太公釣魚於此。
普潤隋大業初置。
東至扶風郡百五十九里。南至河池郡四百三十里。西至天水郡三百里。北至安定郡百六十五里。東南到扶風郡百六十五里。西南到天水郡百十里。西北到平涼郡界百八十里。東北到安定郡百六十里。去西京四百六十五里，去東京一千三百二十五里。戶二萬二千八百六十八，口一萬七千三百九十。
隴州今理汧源縣。春秋秦國之地，始皇屬內史。漢屬右扶風。後漢、魏、晉屬扶風郡。西魏置隴東郡，兼置東秦州，後改為隴州。因山為名。隋初郡廢，而隴州如故；煬帝初州廢，以其地入扶風郡。大唐復置隴州，或為汧陽郡。領縣五：
汧源漢汧縣，故城在今縣南。有弦蒲藪、汧水、汧山，隴山一曰隴坻。漢隴關，王莽命右關將軍王福曰「汧隴之阻，西當戎狄」，今名大震關，在縣西。
汧陽漢隃麋縣地。後魏置汧陽郡。
吳山漢汧縣地。有吳嶽。後魏孝文於此置長蛇縣。
華亭有汭水。職方曰「其川涇汭」。
南田隋故安夷關在今縣西。
東至中部郡三百二十五里。南至京兆府二百八十二里。西至安定郡百九十里。北至彭原郡百四十二里。東南到京兆府三百十里。西南到扶風郡百六十里。西北到安定郡百九十里。東北到中部郡三百十五里。去西京二百八十里，去東京千二百三十里。戶二萬二千五百七十六，口十二萬一千五百六十。
邠州今理新平縣。古豳國，昔公劉居豳，即其地也。豳，故栒邑是。秦始皇屬內史。漢為右扶風、安定、北地三郡地。後漢末，置新平郡，兼舊安定為二郡地。魏晉亦同。西魏置豳州，後周及隋皆因之。煬帝初州廢，以其地為安定、北地二郡。大唐復置豳州，開元十三年改「豳」為「邠」，其後或為新平郡。領縣四：
新平漢漆縣。苻堅墓在此。
三水漢舊縣地。西魏置恆州。亦漢栒邑縣地，故城在今縣東北。
永壽武德三年置。姚興將齊難故城在縣西，其南西北三面嶮絕。又有南豳故城，後魏末置，在縣北，其東西南三面嶮絕。又有後魏莫營閭，在縣西南。
宜祿漢鶉觚縣地。後魏置。有汭水，水經云：「東經宜祿川，一名宜祿川水。」
東至彭原郡一百七十里。南至扶風郡二百六十里。西至平涼郡百八十五里。北至安化郡三百二十里。東南到新平郡一百九十里。西南到汧陽郡百六十里。西北到平涼郡二百八十五里。東北到彭原郡百八十里。去西京四百八十七里，去東京一千三百八十里。戶三萬五百五十五，口十七萬五千五百六十。
涇州今理安定縣。春秋秦地。始皇時屬北地郡。武帝分置安定郡。後漢徙其人以避羌寇，郡寄在美陽。今京兆府武功縣界美陽故城是也，順帝移於此。魏晉亦為安定郡。後魏太武帝置涇州，蓋以涇水為名。隋為安定郡。大唐為涇州，或為安定郡。領縣五：
安定漢舊縣，又漢三水縣。有左右谷故城，在今縣南。又有漢烏氏故城在東。
陰盤漢舊縣。後魏兼置平涼郡。天寶初改為潘原。
臨涇漢舊縣。有後魏故朝那城。
良原漢三水縣之地。隋置今縣。
靈臺後魏置鶉觚縣。天寶中改此。
東至中部郡二百二十五里。南至新平郡百四十二里。西至安定郡百七十里。北至安化郡百二十七里。東南到上都三百三十里。西南到安定郡百八十里。西北到安定郡臨涇縣二百三十里。東北到洛交郡直羅縣三百八十里。去西京四百五十里，去東京一千三百二十里。戶三萬六千六百二十八，口二十萬六千三百九十。
寧州今理定安縣。夏之季公劉之邑。春秋時戎地。即義渠戎國。戰國時屬秦，始皇初為北地郡。漢為北地、上二郡地。後漢屬北地、安定二郡地。魏晉未詳。按晉史雲，自愍帝時，其地沒於劉聰。郡縣之名，不得知也。他皆類此。後魏獻文帝置華州，孝文改為班州，後改為邠州，又改為豳州。西魏改為寧州，立嘉名也。後周分置趙興郡。隋煬帝初，改寧州為豳州；尋廢豳州，改趙興郡為北地郡。大唐復置寧州，或為彭原郡。領縣六：
定安漢泥陽縣地。有洛水，一名馬嶺川。
羅川漢陽周縣，今縣城是。後魏為顯州，隋改為羅川。天寶初改為真寧。有橋山，黃帝葬處。
彭原漢曰彭陽縣，亦後漢富平縣地。西魏置蔚州，後置雲州。隋改曰彭原縣。隋天固堡在縣南，極嶮絕。
襄樂漢襄洛縣地。後魏改「洛」為「樂」，即今縣西城。
定平漢泥陽縣。
豐義武德二年置。本漢彭陽縣也。
東至洛交郡三百九十里。南至彭原郡五百三十里。西至平涼郡三百七十里。北至五原郡五百五十里。東南到洛交郡三百九十里。西南到安定郡三百二十里。西北到靈武郡六百四十里。東北到延安郡四百五十里。去西京五百六十里，去東京一千四百里。戶二萬四千三百九十，口一十萬七千四百六十。
慶州今理安化縣。周之先不窋所居。春秋時義渠戎之地。秦滅之，始皇以屬北地郡。二漢因之。西魏置朔州。後周廢。隋文帝置慶州，煬帝初置弘化郡。大唐復為慶州，或為安化郡。領縣十：
安化漢郁郅縣地，今名尉李城，在白馬兩川交口，亦曰不窋城。
樂蟠漢略畔道地。有夷曰道。故城在今縣北。
合水
馬嶺漢舊牧地，川形似馬領也。漢靈州縣故城在嶺北。有山在西北。
方渠漢舊縣。
同川武德年置。
洛源漢歸德縣地，後漢岑彭所封也。隋置。洛水所出。
延慶
華池西魏屬蔚州。
懷安隋柳谷城。武德六年置縣。
東至安定郡二百八十里。南至天水郡五百里。西至會寧郡四百里。北至靈武郡五百六十里。東南到安定郡三百八十里。西南到天水郡四百七十里。西北到靈武郡五百六十里。東北到安化郡四百四十里。去西京八百一十里，去東京一千六百四十里。戶七千五百八十，口三萬九千一百二十三。
原州今理平高縣。春秋時屬秦，始皇屬北地郡。漢屬安定郡，後漢因之。晉屬新平郡。後魏太武帝置高平鎮，後為太平郡兼置原州，後置總管府。隋初郡廢，而原州如故；煬帝初州廢，置平涼郡。大唐為原州，或為平涼郡。領縣五：
平高漢高平縣。有笄頭山，語訛亦曰汧屯山，涇水所出，一名崆峒山。隗囂使將王孟塞雞頭道，即此也。又有逢義山。有木峽關。
平涼漢朝那縣地。有可藍山。漢涇陽縣故城今縣南。
蕭關漢朝那縣地，古蕭關也。漢文時，匈奴入關，即此也。瓦亭關，隗囂使將牛邯守處。
百泉漢朝那縣地。後魏置今縣。有彈箏峽，在郡東南。
他樓漢高平縣地。貞觀六年置今縣。
東至五原郡三百里。南至彭原郡三百里。西至……北至……東南到安化郡六百四十里。西南到豐安軍百八十里。西北到……東北到九原郡三百三十里。去西京一千二百五十里，去東京二千里。戶萬二千九十，口五萬三千七百。
靈州今理迴樂縣。春秋時秦地，始皇屬北地郡，二漢皆因之，晉亦同。後魏太武帝平赫連昌，置薄骨律鎮在河渚上，舊是赫連果地，至明帝置靈州，初在河北，後於果園所築城以為州，今郡是也。後周又置普樂郡。隋初郡廢，煬帝初，置靈武郡。大唐為靈州，或為靈武郡。領縣六：
迴樂漢富平縣，故城在今縣西南。
靈武漢舊縣，亦漢富平縣。後魏薄骨律鎮將分河流為河渠溉田，人大獲其利。後周置歷城縣。後魏平三齊後，徙歷下人於此，遂有歷城之名。後周以為郡。武德五年置縣。
懷遠亦漢富平縣地。後置六鎮三戍，在此縣界北。隋大業長城在此縣界河外。
溫池亦富平縣地。舊曰弘靜，分置今縣。後魏薄骨律鎮倉城在此。
安靜舊曰弘靜。有賀蘭山、樓樹山、空青山。
鳴沙後周置會州，隋置環州。
東至上郡六百八十里。南至安化郡五百五十里。西至會寧郡八百里。北至寧朔郡一百四十里。東南到延安郡五百三十里。西南到平涼郡七百里。西北到靈武郡三百里。東北到朔方郡三百里。去西京一千五十里，去東京二千一十里。戶三千五百六十，口一萬八千二百。
鹽州今理五原縣。春秋戎狄之地。秦漢屬北地郡。漢有五原縣，城在今榆林郡界。後魏置大興郡。西魏改為五原郡，兼置西安州，後改為鹽州。北近鹽池為名。隋初廢，煬帝初置鹽川郡。大唐為鹽州，或為五原郡。領縣二：
五原漢馬領縣地。貞觀二年置縣。
白池
東至朔方郡二百一十里。南至五原郡一百四十里。西至靈武郡三百二十里。北至安北都護府八百里。東南到朔方郡長澤縣二百九十里。西南到朔方監一百三十里。西北到定遠軍城三百一十里。東北到朔方郡四百一十里。去西京一千一百九十里，去東京一千九百九十里。戶七千五百九十，口三萬四千三百二十。
宥州今理延恩縣。前代土地與五原郡同，所謂「六胡州」也。大唐開元二十六年置宥州，蓋以康待賓反於此，亦既克獲，赦其餘黨，遂置此州，以寬宥為名也。後為寧朔郡。領縣三：
延恩
歸仁
懷德
東至咸寧郡一百八十里。南至中部郡一百四十里。西至安化郡三百九十里。北至延安郡一百五十里。東南到中部郡二百十里。西南到平涼郡三百八十里。西北到平涼郡三百八十里。東北到延安郡百三十里。去西京四百四十里，去東京九百二十里。戶二萬一千九百七十，口十四萬八千三百九十七。
鄜州今理洛交縣。春秋白翟之地。秦屬上郡。漢屬上郡、左馮翊之地。後漢屬上郡。魏武帝省焉。暨晉，陷於戎狄。後魏置東秦州，後為北華州。後周改為敷州。隋煬帝初，改為鄜城郡，尋改為上郡。大唐為鄜州，或為洛交郡。領縣五：
洛交漢雕陰郡地。隋置今縣。
洛川漢鄜縣地。隋置今縣。
三川漢翟道縣地。苻堅於長原置長城縣，後魏改焉。
直羅漢雕陰縣地。武德三年置縣。
甘泉
東至咸寧郡二百六十里。南至西京三百十里。西至彭原郡二百二十里。北至洛交郡百四十里。東南到馮翊郡二百七十里。西南到新平郡三百十里。西北到安化郡三百里。東北到咸寧郡二百六十里。去西京三百十里，去東京九百三十里。戶二萬二千二百四十，口十萬八千四百三十。
坊州今理中部縣。歷代與洛交郡同。後周時，元皇帝作牧敷州，於今州界置馬坊。大唐因舊跡，武德二年，以鄜州南故城舊馬坊置坊州，姚萇置杏城鎮，在今郡西。本置州，因馬坊為名。或為中部郡。領縣三：
中部漢翟道縣地。隋置內部郡。
鄜城漢鄜縣地。古長城在縣東。
宜君
東至大寧郡三百九十里。南至洛交郡百五十里。西至安化郡四百五十里。北至朔方郡三百八十里。東南到文城郡二百九十里。西南到洛交郡百三十里。西北到朔方郡長澤縣百七十里。東北到上郡三百三十里。去西京六百七十里，去東京一千二百二十里。戶一萬八千七百八十，口九萬三千四百。
延州今理膚施縣。春秋白翟之地。秦屬上郡。項羽三分秦地，以董翳為翟王，都高奴，即此地也。漢初屬翟國，尋屬上郡，亦朔方郡之南境。後漢亦屬上郡。後魏置東夏州，後又改為延州。以界內延水為名。隋文帝廢，煬帝復置延安郡。大唐為延州，或為延安郡。領縣九：
膚施漢舊縣。
延安漢膚施縣地，隋置縣。
延川漢臨河縣地。西魏置文安縣，隋改之。
延水
延昌
敷政
臨真漢高奴縣地。後魏置今縣。
金明漢高奴縣，董翳所都。有清水。後魏置廣樂縣，隋改今縣。
豐林漢臨河縣地。武德二年置今縣。
東至文城郡一百七十里。南至馮翊郡三百二十里。西至洛交郡一百八十里。北至延安郡三百里。東南到馮翊郡韓城縣界百三十里。西南到中部郡二百六十里。西北到延安郡臨真縣界八十里。東北到延安郡延水縣界一百五十里。去西京五百七十里，去東京九百二十里。戶一萬四千七百八十四，口八萬四千六百七十。
丹州今理義川縣。春秋白翟之地，戰國屬秦，二漢屬上郡。西魏分置汾州，後改丹州，兼置義川郡。後周因之。隋初郡廢，而丹州如故；煬帝初州廢，以其地入延安郡。大唐分置丹州，或為咸寧郡。領縣五：
義川後魏置。
雲巖後魏置。
門山後周置。地有門山。
汾川後魏置。
咸寧後魏置。
上郡東至昌化郡三百三十里。南至延安郡三百五十里。西至朔方郡四百里。北至銀川郡一百六十里。東南到大寧郡石樓縣西北黃河為界，一百五十里。西南到延安郡三百三十里。西北到銀川郡二百四十里。東北到銀川郡界二百三十里。去西京一千二十里，去東京一千四百二十里。戶一萬五百五，口八萬四千六百三十。
綏州今理龍泉縣。春秋白翟之地。戰國時屬秦，為上郡。漢初屬翟國，後改上郡。後漢因之。西魏置安寧郡，兼置綏州。隋初郡廢，而綏州如故；煬帝初改為上州，尋廢州，置雕陰郡。取漢雕陰縣地為名。雕山在其西南。大唐復為綏州，或為上郡。郡城貞觀初築，實中，四面甚嶮。領縣五：
龍泉漢膚施縣地。漢上郡故城在縣東南。後魏置上縣。有疏屬山、無定河。
城平漢膚施縣地。後魏置此。
綏德後魏置。
延福隋置。縣城三面因崖，甚嶮。
大斌
東至昌化孟津河中流為界二百里。南至上郡一百六十里。西至朔方郡二百里。北至榆林柘珍驛二百三十里。東南到上郡二百四十里。西南到上郡交土堆七十五里。西北到朔方郡界二百三十里。東北到榆林郡界三百六十里。去西京一千四百三十里，去東京一千五百四十里。戶七千二百六十四，口四萬二千七十六。
銀州今理榆林縣。春秋白翟之地。戰國時屬秦，後屬上郡。兩漢屬西河郡。苻秦有驄馬城，即今郡是也，後周置真鄉、開光二郡，兼置銀州。隋初二郡並廢，而銀州如故；煬帝初州廢，以其地併入雕陰郡。大唐復分置銀州，或為銀川郡。領縣四：
榆林漢圁陰縣地，以其在圁水之陰。隋置今縣。圁音銀。
撫寧後魏置。
真鄉
開光後周於此置開光郡。貞觀二年平梁師都，置縣焉。
東至樓煩郡三百二十里。南至銀川郡三百里。西至朔方郡五百里。北至榆林郡三百九十里。東南到……西南到……西北到……東北到……去西京一千四百三十里，去東京千五百四十里。戶千七百五十四，口七千四百二十。
麟州理新秦縣。隋以來銀勝二州地。昔漢武徙貧人於關西及充朔方以南新秦中，蓋其地也。大唐天寶元年，置新秦郡，或為麟州。領縣三：
新秦
連谷漢圁陰縣地。貞觀八年置。
銀城漢圁陰縣地。漢棝陽塞在此。棝音固。漢光祿卿徐自為出五原塞數百里，築城障列亭，至盧朐山，即今縣北所謂光祿塞。後魏置石城縣，後改之。晉太康地誌「自北地郡北行九百里得五原塞，又北出九百里得造陽」，即此。史記云：「燕亦築長城，自造陽至襄平，置上谷、漁陽、右北平、遼西、遼東郡以備胡。」韋昭云：「造陽地在上谷。」未詳孰是。
東至銀川郡二百里。南至延安郡三百八十里。西至五原郡三百里。北至延安郡八百里。東南到上郡四百里。西南到安化郡五百九十里。西北到九原郡八百九十里。東北到榆林郡九百里。去西京一千一百里，去東京一千六百八十里。戶七千五百十六，口四萬二千四百十七。
夏州理朔方縣。戰國時屬秦，為上郡地，後匈奴並有之。漢武取河南地，為朔方郡。後漢因之。晉亦為朔方郡，晉亂後，夏赫連勃勃建都於此。勃勃於朔方水北、黑水之南營起都城，號曰統萬城，今郡城是。至赫連定，為後魏所滅。後魏置夏州。西魏置弘化郡。隋初郡廢，煬帝初復置朔方郡。大唐為夏州，或為朔方郡。領縣四：
朔方漢舊縣。
寧朔漢朔方縣地。後周置此。
長澤漢三封縣。後魏置今縣。
德靜漢朔方縣地。隋置今縣。
東至安北都護府三百五十里。南至靈武郡朔方縣無路所至。西至黃河百三十里。北至黃河四十里。東南到朔方郡九十里。西南到靈武郡九十里。西北到受降城八十里。東北到黃河八十里。去西京二千二百六十里，去東京三千四十里。戶一千七百三十九，口九千一百四十。
豐州理九原縣。春秋戎狄之地。戰國時屬趙。秦為九原郡。漢屬五原郡，漢五原郡城在今榆林郡界。後漢因之。後漢末及魏晉為匈奴所沒，遂為荒棄。隋文帝置豐州，因鎮立名。煬帝初州廢，置五原郡。大唐為豐州，或為九原郡。漢武帝元朔二年，車騎將軍衛青渡西河，至高闕，破匈奴。河自今靈武郡之西南便北流千餘里，過九原郡乃東流。時帝都在秦，所謂西河，疑是此處。其高闕當在河之西地。又按史記云：「趙武靈王築長城，自代傍陰山，下至高闕。」合在陰山之西，則與漢書符矣。其河自九原東流千里，在京師直北，漢史即雲北河，斯則西河之側者。領縣三：
九原漢舊縣。隋初置今縣。
永豐
豐安
東至河四十里，去馬邑四百二十里。南至新秦郡界一百二十里。西至安北府二百五十里。北至黃河五里，去受降城八里，去單于百二十里。東南到合浦關去樓煩二百三十里。西南到朔方郡九百里。西北到黃河二十里，去紇那山一百二十里。東北到……去西京一千九百四十里，去東京一千九百里。戶三千七百九十，口一萬八千七百九十。
勝州理榆林縣。春秋戎狄之地。戰國屬趙。至秦始皇，伐趙取雲中是。秦屬雲中、九原二郡地。二漢為雲中、五原郡地，所謂榆溪塞。今郡南界。《史記》云：「秦卻匈奴，樹榆為塞」隋初置勝州，煬帝初州廢，置榆林郡。大唐為勝州，或為榆林郡。領縣二：
榆林漢沙南縣地。有故雲中城、拂雲堆、金河。紫塞河自馬邑郡善陽縣界流入。有榆林關。今縣西有漢五原城。
河濱漢沙南縣地。貞觀三年置，東臨河岸為名。
東至榆林郡三百五十里。南至朔方郡八百里。西至九原郡三百五十里。北至回紇界七百里。東南到榆林郡連谷縣四百里。西南到九原郡界一百二十里。西北到西城界一百二十里。東北到東城界一百二十里。去西京二千里，去東京二千二百里。戶一千七百七十五，口二萬一千。
安北都護府，戰國時屬趙，後屬秦。按：史記蒙恬傳云：「築長城，起臨洮，至遼東，延袤萬餘里，於是渡河，據陰山，逶迤而北。」則秦氏得今安北之地。而漢史云：「主父偃上書曰：蒙恬攻胡，卻地千里，終不踰河而北。」未詳兩史何為不同，然疑史記為實。逶音威。迤音移。大唐分豐、勝二州界置瀚海都護府，總章中改為安北大都護府。有陰山、呼延渠。
