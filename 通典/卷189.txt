
通典卷第一百八十九
邊防五
西戎一
序略　羌無弋 湟中月氏胡 氐 蔥茈羌
西羌本出三苗，蓋姜姓也。其國近衡山。今長沙、衡陽、零陵、江華等郡地。及舜，徙之三危，三危山，今在燉煌郡燉煌縣界。漢金城之西南羌地是也。今金城、會寧、安鄉、西平等郡之西南地。濱於賜支，續漢書曰：河關西可千餘里，有河曲，羌謂之賜支，蓋析支也。接漢河關縣，屬金城郡，則今安鄉郡也。其賜支在其西。又按風俗通云：「羌者其先本戎賤，主牧羊，故羌字從羊。」至於河首，綿地千里。南接蜀漢徼外蠻夷，西北接鄯善、車師諸國。所居無常，依隨水草。地少五穀，產牧為業。其俗氏族無定，或以父名母姓為種號。妻後母，納嫠嫂，嫠音離。如北狄之俗，故國無鰥寡，種類繁熾。廣志云：「羌與北狄同，其人魯鈍，饒妻妾，多子姓，一人生子數十，或至百人。嫁女得高貲者，聘至百犢。女披大華，以為盛服。一狗皮直數十匹。」在古不立君臣，無相長一，強則分種為酋豪，弱則為人附落，更相抄掠，以力為雄。殺人償死，無他禁令。其兵長在山谷，短於平地，不能持久，而果於觸突，以戰死為吉利，病終為不祥。甚耐寒苦，同之禽獸。
昔夏啟之子太康失國，四夷背叛。及後相立，乃征畎夷，即犬戎也。夷者，四蕃之總號。七年然後來賓。至於後泄，始加爵命，由是服從。泄，啟八代孫，帝芒之子。後桀之亂，畎夷入居邠岐之閒。邠今新平郡，岐今扶風郡。成湯既興，伐而攘之。及殷室中衰，諸戎皆叛。至於武丁，征西戎鬼方，克之。武丁，高宗，易曰「高宗伐鬼方」也。後漢史西羌傳云：「武丁征西戎鬼方，三年乃克，故其詩曰：自彼氐羌，莫敢不來王。」言因高宗討伐，然後氐羌朝享。按商頌曰：「撻彼殷武，奮伐荊楚，入其阻，裒荊之旅。」言殷道衰，荊楚背叛，高宗能出兵伐之，美其功也。又曰：「惟汝荊楚，居國南鄉，昔有成湯，自彼氐羌，莫敢不來享，莫敢不來王。」言成湯之時，遠夷西方氐羌之國，皆來朝見，汝居中國之南方，乃背叛乎！此責之之辭，非謂高宗時氐羌也。時高宗亦伐荊楚。蔚宗不詳，誤引此詩以附合也。又按竹書，周王季伐西落鬼戎。後漢章帝紀有司述明帝功德，又雲「克伐鬼方，開通西域」，則鬼方宜是西羌也。或雲鬼陰類，鬼方即北方。斯乃臆斷，諸家因謂之北狄，誤矣。及武乙暴虐，犬戎寇邊，周古公踰梁山，在今好畤縣西北。而避於岐下。在今扶風郡界。及王季，遂伐西落鬼戎。竹書紀年曰：「武乙三十五年，周王季伐西落鬼戎。」自是之後，更伐始呼、翳徒之戎，皆克之。竹書紀年曰：「太丁七年，周人伐始呼之戎，克之。十一年，周人伐翳徒之戎，捷其三大夫」也。及武王伐商，羌、髳率師髳音矛會於牧野。至穆王時，戎狄不貢，王乃西征犬戎，獲其五王，遂遷戎於太原。夷王衰弱。及宣王立，召秦莊公興兵伐破之。其後侵盜不已。至幽王昏虐，西戎寇周，殺幽王於酈山，酈山，今京兆府界。周乃東遷洛邑。及平王之末，周遂陵遲，戎逼諸夏，自隴山以東，及乎伊、洛，往往有戎。於是渭首有狄、、邽、冀之戎，狄、豲並今隴西郡。邽、冀並今天水郡。豲音桓，邽音珪。涇北有義渠之戎，今安化郡地。洛川有大之戎，今洛交、中部郡地。渭南有驪戎，即今昭應縣。伊洛閒有楊拒、泉皋之戎，潁首以西有蠻氏之戎，今潁川郡地。閒在中國，與諸夏盟會。後晉滅驪戎。今昭應縣。是時伊、洛戎強，東侵曹、魯。襄王時，秦晉自瓜州今燉煌、晉昌郡地。遷陸渾之戎於伊川，允姓之戎遷於渭汭，允姓，陰戎之祖，與三苗俱放三危，即瓜州也。至襄王時，魯僖公之二十一年，秦晉遷陸渾之戎於伊川。本在秦晉西北，二國誘而徙之，遂從戎號，至今為陸渾縣焉。水口曰汭。今京兆府北新平、彭原之閒。一雲汭在新平宜祿縣，亦有宜祿水。東及轘轅。今河南府陽翟縣界。在河南山北者號曰陰戎。河南山北，自今上洛郡以東，至陸渾。秦穆公得戎人由余，遂霸西戎，開地千里。由余其先晉人，亡入戎。及晉悼公，又使魏絳和諸戎，復脩霸業。其後陰戎之種，遂以滋廣，與晉伐周。左傳魯昭公九年，晉大夫梁丙率陰戎以伐潁。潁，周邑。陰戎即陸渾戎也。景王使詹桓伯責晉平公曰：「允姓之姦居於瓜州，伯父惠公歸自秦，而誘以來，使偪我諸姬，入我郊甸，戎有中國，晉之咎也。」後陸渾戎叛晉，晉荀吳滅之。後楚執蠻氏，而盡囚其人。至周貞王八年，秦厲公滅大，取其地。趙亦滅北戎。韓、魏後稍並伊、洛、陰戎，滅之。其遣脫者皆走，西踰汧、隴。自是中國無戎寇，唯餘義渠種焉，最為強盛，屢為秦患。及昭王，起兵滅之，始置隴西、今天水、隴西、金城、會寧、安鄉、河池、和政等郡地。北地、今安定、彭原、安化、平涼、靈武、寧朔及五原等郡地。上郡焉。今上郡、洛交、銀川、新秦、朔方、中部、延安、咸寧等郡地。戎本無君長，夏后氏末及商周之際，或從侯伯征伐有功，天子爵之，以為藩服。春秋時，陸渾、蠻氏戎稱子；戰國時，大，義渠稱王。及其衰亡，餘種皆反舊為酋豪。始皇兵務東向，故得繁息。秦平天下，蒙恬西逐諸羌出塞。
漢初尚微弱。景帝時，研種求徙於狄道、安故。今金城郡地。武帝又西逐，渡河、湟，初開河西，置四郡。今武威、張掖、酒泉、燉煌等郡地。其後先零種圍枹罕，今安鄉郡縣。零音憐，枹音浮。漢兵擊平之，始置護羌校尉。至宣帝代，又寇金城，今金城、會寧、西平、安鄉等郡地。趙充國立屯田，且討且招降者三萬餘人，置金城屬國以處之，自後賓服。後漢光武建武中，初寇金城，馬援討破降之，徙七千口於三輔。今京兆、馮翊、扶風、汧陽等郡地。和帝以後，又反叛，豪滇零稱天子，南入益州，今漢川漢中等郡地。東犯魏、趙，今趙、魏、鄴等郡地。寇及雍城，今河內郡北故城也。十餘年然後破散。順帝永和中，又叛，漢將馬賢戰歿，後段熲從討，及靈帝末方始平定。自光武以後，匈奴少事，唯西羌屢梗焉。
魏晉二代，時亂關、隴，不至大傷害。永嘉以後，吐谷渾興焉，本遼東鮮卑，晉時數百戶，西附於陰山。屬晉亂，遂吞併諸羌，而有其地。至其孫葉延，遂為強國。後魏末，其主夸呂自號可汗，建官多效中國。洎隋煬帝，遣觀王雄大破之，其主伏允遠遯，收其地列置郡縣鎮戍，後轉衰弱。
大唐初，吐蕃始興焉。其帥後魏末，自臨松郡丞，故其主有贊府之號。後魏臨松郡，今張掖郡張掖縣。高宗時，遂滅吐谷渾，盡有其地。將軍薛仁貴等大敗於大非川。儀鳳中，工部尚書劉審禮又率兵十八萬，敗歿於青海。調露中，中書令李敬玄又大敗於大非川。武太后如意初，王孝傑方大破之，始復龜茲等鎮。萬歲通天初，又寇梁州，都督許欽明戰歿。因贊府殺其名將諸欽陵之後，累破敗，遂劣於曩時矣。
羌無弋爰劍者，秦厲公時為秦所拘執，以為奴隸。不知爰劍何戎之別也。後得亡歸，而秦人追之，藏於巖穴中得免。與劓女遇合於野，女恥其狀，披髮覆面，羌人因以為俗，遂俱亡入三河閒。三河即黃河、析支河、湟中河，今金城、隴西、安鄉郡之西南。諸羌共畏事之，推以為豪。以射獵為事，爰劍教之田畜，種人依之者益眾。羌人謂奴為無弋，以爰劍嘗為奴隸，故因名之。其後世世為豪。
至爰劍曾孫忍時，秦獻公初立，欲復穆公之跡。穆公霸有西戎，今欲復。忍季父卬畏秦之威，將其眾種人附落而南，出析支河曲西數千里，與諸羌絕遠，不復交通。其後子孫分別，各自為種，任隨所之。或為牛種，越嶲羌是也；今越嶲地。或為白馬種，廣漢羌是也；今梓橦、遂寧以西，德陽郡地。或為參狼種，武都羌是也。今武都郡。忍及弟舞獨留湟中。忍生九子為九種，舞生十七子為十七種，羌之興盛，從此起矣。及忍子研立，研豪健，故羌中號其後為研種。秦始皇時，兵務東向，故種人得以繁息。秦既兼天下，使蒙恬將兵略地，西逐諸戎，北卻眾狄，築長城以界之。
至漢景帝時，研種留何率種人求守隴西塞，今天水、隴西等郡地。於是徙留何等於狄道、安故，至臨洮、氐道、羌道。並今隴西、金城、安鄉、臨洮等郡。及武帝征伐四夷，又西逐諸羌，乃渡河、湟，築令居塞，在今西平郡西北。初開河西，列置四郡，酒泉、武威、張掖、燉煌，並今郡。通道玉門，隔絕羌胡，於是鄣塞亭燧出長城外數千里。時先零羌與封養牢姐種解仇結盟，姐音紫。與匈奴通，合兵十餘萬，共攻令居、安故，今金城郡地。遂圍枹罕。漢遣將軍李息將兵討平之，始置護羌校尉統領焉。羌乃去湟中，依西海、鹽池之左右。今酒泉郡之北千餘里鹽池。漢遂因山為塞，河西地空，稍徙人以實之。
至宣帝時，諸羌又相與解仇，寇攻金城，帝遣後將軍趙充國將兵討之。充國欲以屯田於臨羌，東至浩亹，浩亹縣，即今金城郡廣武縣地。浩音閤，亹音門。臨羌縣在西平郡界。務威信招降罕及劫掠者，解散虜謀，乃擊之。音牽。時已發諸郡兵六萬人。酒泉太守辛武賢奏言，請即擊之。天子下書令充國博議，往返者三四，遂兩從其志。武賢出擊羌，降破數千人，詔罷兵，獨充國留屯田。明年五月，充國奏言，羌本可五萬人軍，凡斬首七千六百級，降者三萬一千二百人，溺河湟飢餓死者五六千人，定計遺脫與煎鞏、黃羝並是羌種。俱亡者不過四千人。初置金城屬國以處降羌。從爰劍種五世至研，研最豪健，自後以研為種號。十三世至燒當，復豪健，其子孫更以燒當為種號。自元帝以後數十年，四夷賓服，邊塞無事。
至王莽末，豪滇良內侵，燒當玄孫。及後漢初，遂寇金城、隴西。司徒掾班彪上言：「今涼州部郡，時涼州部，除三輔外，今安定、平涼郡之西，天水、隴西諸郡悉屬焉。皆有降羌，披髮左衽，而與漢人雜處，習俗既異，言語不通，數為小吏黠人所見侵奪，窮恚無聊，故致反叛。夫蠻夷寇亂，皆為此也。請依舊制，益州部今漢川、巴蜀川，即當時益州是。置蠻夷騎都尉，幽州部今范陽、上谷、安邊及漁陽、北平，即當時幽州。置領烏桓校尉，涼州部置護羌校尉，皆持節領護，理其怨結，歲時循行，問所疾苦。又數遣使驛，通導動靜，使塞外羌夷為吏耳目，州部因此可得儆備。今宜復如舊，以明威防。」光武從之，即以牛邯為護羌校尉。及邯卒而職省。建武十一年，先零種寇臨洮，今和政郡地。隴西今隴西及金城郡南境地是。太守馬援破降之。後徙置天水、今郡地。隴西、扶風三郡。今扶風、汧陽、新平等郡地皆是。
自燒當至滇良，世居河北大允谷，後徙大、小榆中，榆中在今金城、西平等郡之閒。由是始強。至其子滇吾。永平初，漢遣中郎將竇固等擊破降之，徙七千口置三輔。而滇吾諸弟迷吾等數為寇盜，章帝時，馬防等討破之於臨洮，索西、迷吾等悉降，乃築索西城。今和政郡界是。自後或降或叛，少有寧歲。
和帝時，迷吾子迷唐復將兵向塞，金城守侯霸及諸郡率師破之，羌眾折傷，種人瓦解，迷唐遂孤弱，不滿千人，遠踰賜支河首，即析支河。依發羌居。明年，安定降羌燒何種諸種數百人反叛，安定郡，今安定、平涼、會寧郡東境是。郡兵擊滅之。時西海及大、小榆谷左右無復羌寇。隃麋相曹鳳上言：隃麋，縣名，在今汧陽郡界。隃音俞。「西戎為害，前世所患，臣且以近事言之。自建武以來，其犯法者，常從燒當種起。所以然者，以其居大、小榆谷，土地肥美，又近塞內，諸種易以為非，難以攻伐。南得鍾存，鍾存，別種羌，以廣其眾，北阻大河，因以為固，又有西海魚鹽之利，緣山濱水，以廣田畜，故能強大，常雄諸種，恃其權勇，招誘諸胡。今者衰困，黨援壞沮，親屬離叛，餘勝兵者，不過數百，流亡逃竄，遠依發羌，臣愚以為宜及此時，建復西海郡縣，漢武帝逐諸羌，置西海郡，在今酒泉郡北千二百里，欲復立之。規固二榆，廣設屯田，隔塞羌胡交關之路，遏絕狂狡窺欲之源。又植穀富邊，省委輸之役，國家可以無一方之憂。」於是拜鳳為金城西部都尉，將徙徒出屯龍耆。龍耆即龍支，今西平郡縣。後金城長史上官鴻上開置歸義、建威屯田二十七部，侯霸復上置東西邯屯田五部，邯，水名也，分流左右，在今寧塞郡。增留、逢二部，帝皆從之。列屯夾河，合三十四部，其功垂立，至永初中，諸郡羌叛，乃罷。
迷唐失眾，病死。有一子來降，戶不滿數十。滇吾曾孫麻奴，初隨父東號降，居安定。時諸降羌布在郡縣，皆為吏人豪右所徭役，積愁怨。
安帝永初元年，麻奴兄弟因此遂與種人俱西出塞。先零別種歸湳豪滇零與鍾羌大為寇掠，湳，奴感反。征西校尉任尚率諸郡兵與滇零等戰於平襄，地在今天水郡。尚軍大敗。於是滇零自稱天子於北地，招集武都、參狼、上郡、西河今西河、銀川、昌化郡。諸雜種，眾遂大盛，東犯趙、魏，南入益州，遂寇鈔三輔，斷隴道。湟中諸縣粟石萬錢，百姓死亡不可勝數。諸郡屯兵救三輔，三輔，即京兆、扶風、馮翊也，今京兆、扶風、汧陽、馮翊等郡地。眾羌乘勝，漢兵數挫。煎當、勒姐種攻沒破羌縣，今西平郡湟水縣界。鍾羌又沒臨洮。今和政郡和政縣界。軍營久出無功，有廢農桑，乃詔任尚將吏兵還屯長安，置京兆虎牙都尉於長安，扶風都尉於雍，今扶風郡縣。如西京三輔都尉故事。
至四年，大將軍鄧騭議欲棄涼州，虞詡曰：「不可。今羌所以不敢入據三輔為腹心之害者，以涼州在後故也。其土人所以推鋒無反顧之心者，為臣屬於漢故也。若棄其境域，徙其人眾，安土重遷，必生異志。如使雄豪相聚，席捲而東，雖武賁為卒，白起、太公為將，亦恐不足禦。當今之計者，宜令四府九卿，各闢彼州數人，其牧守令長子弟皆除為冗官，外以勸勵，荷荅功勤，內以拘致，防其邪計。誠能如此，則可無患。」於是四府皆從詡議。
時漢中太守鄭勤戰死，羌勢轉盛，遂徙金城郡居襄武。漢金城郡理元居縣地，今郡廣武縣。漢襄武縣屬隴西郡縣地，即今隴西郡縣是。羌眾入寇河東，至河內，百姓相驚，多南奔渡河。使北軍中候朱寵將五營士屯孟津，詔魏郡、今魏、鄴等郡地。趙國、今趙郡地。常山、今郡地。中山今博陵郡地。繕作塢堠六百一十六所。羌既轉盛，而二千石、令、長多內郡人，並無守戰意，皆爭上徙郡縣以避寇難。朝廷從之，遂移隴西徙襄武，漢隴西郡理狄道縣地，即今金城郡縣。安定徙美陽，漢安定郡理臨涇縣地，在今郡縣也。漢美陽縣屬右扶風地，在今京兆府三原縣。北地徙池陽，上郡徙衙。漢上郡理膚施縣地，在今上郡龍泉縣。漢衙縣屬左馮翊地，今是白水縣。百姓戀土，不樂去舊，遂乃刈其禾稼，發撤室屋，夷營壁，破積聚。時連旱蝗飢荒，而驅蹙劫掠，流離分散，隨道死亡，或棄捐老弱，或為人僕妾，喪其太半。
滇零死，子零昌立。元初元年，遣兵屯河內，今郡地。通谷衝要三十三所，皆作塢壁，設鳴鼓。零昌進兵寇雍城。今河內郡地。遣任尚為中郎將，將羽林、緹騎、五營子弟屯三輔。尚臨行，懷令虞詡說尚曰：懷縣，今河內郡武陟縣地。「使君頻奉國命討逐寇賊，三州屯兵二十餘萬人，棄農桑，疲苦從役，而未有功效，勞費日滋。若此出不剋，誠為使君危之。」尚曰：「憂惶久矣。」詡曰：「兵法弱不攻強，走不逐飛，自然之勢也。今虜皆馬騎，日行數百，來如風雨，去如絕弦，以步追之，勢不相及，所以曠日而無功也。為使君計者，莫若罷諸郡兵，各令出錢數千，二十人共市一馬，如此，可捨甲冑，馳輕兵，以萬騎之眾，逐數千人之虜，首尾掩截，其道自窮。便人利事，大功立矣。」尚即上言用其計，乃遣輕騎抄擊，斬首數百級。明年秋，漢又築馮翊北界今馮翊之北，洛交以南。堠塢五百所。自後頻破之，諸羌瓦解，三輔、益州益州，今洋川、漢中等郡之地。無復寇警。
自羌叛十餘年閒，兵連師老，不暫寧息。軍旅之費，轉運委輸，用二百四十餘億，府帑空竭。帑，他朗反。延及內郡，邊人死者不可勝數，並涼二州遂至虛耗。并州部領上郡、朔方、五原、西河、太原、雲中、定襄、雁門、代郡、上黨等郡，今上郡、中部、延安、咸寧、洛交、銀川、新秦、朔方、九原、榆林、西河、昌化、太原、樓煩、雁門、定襄、安邊、馬邑、雲中、上黨、樂平等郡地也。按秦地除三輔屬司隸外，並屬涼州。自後隴西、上郡、武威、張掖，仍寇盜不息。上郡，今上郡、中部、延安、咸寧等郡地。武威、張掖，並今郡地。
順帝永建四年，尚書僕射虞詡上疏曰：「臣聞禹貢雍州之域，厥田惟上上。且沃野千里，穀稼殷積，又有龜茲鹽池以為人利。漢上郡龜茲縣有鹽池，在今上郡銀川之閒。水草豐美，土宜產牧。北阻山河，乘阨據險。因渠以溉，水舂河漕，水舂即水碓也。河漕，通船運也。用功省少，而軍糧饒足。故孝武皇帝及光武築朔方，朔方即今郡。開西河，置上郡，皆為此也。而元元被災，眾羌內潰，郡縣兵荒二十餘年。夫棄沃壤之饒，捐自然之財，不可謂利；離河山之阻，守無險之處，難以為固。今三郡未復，前因羌寇徙隴西、安定、北地、上郡四郡之人，今言復三郡者，當為隴西理襄武，捍蔽京師，尚遠，不要更移，餘三郡須復本處是。園陵單外，園陵，謂長安諸園陵也。單外，謂無守固。而公卿容頭過身，但計所費，不圖其安。宜開聖聽，考行所長。」書奏，帝乃復三郡。使謁者郭璜督促徙者，各歸舊縣，繕城郭，置候驛。既而激河浚渠為屯田，省內郡費歲一億計。遂令安定、北地、上郡及隴西、金城北地，今彭原、安化、靈武、五原、寧朔等郡地。常儲穀粟，令周數年。至陽嘉元年，以湟中地廣，更增置屯田五部，並前為十部。二年，復置隴西南部都尉如舊制。漢南部都尉在隴西郡臨洮縣，今和政縣。
永和中，以來機為并州刺史，劉秉為涼州刺史。大將軍梁商謂機等曰：「戎狄荒服，言其荒忽無常。而統領之道，亦無常法，臨事制宜，略依其俗。今二君素性疾惡，欲分明白黑。孔子曰：『人而不仁，疾之已甚，亂也。』況戎狄乎！其務安羌胡，防其大故，忍其小過。」機等天性虐刻，遂不能從，到州之日，多所擾發。五年夏，且凍、傅難種羌等遂反叛，攻金城，與西塞及湟中今西平郡西地。雜種羌胡大寇三輔。於是拜馬賢為征西將軍，將左右羽林、五校士及諸州郡兵十萬人討之，又於扶風、漢陽、隴道扶風，今汧陽、扶風、新平等郡地也。漢陽、隴道並今天水郡地。作塢壁三百所，置屯田以保聚百姓。賢軍大敗，賢及二子皆戰歿。於是東、西羌遂大會。鞏唐種三千餘騎寇隴西、北地，又燒園陵，掠關中，殺長吏。武威太守趙沖追擊，沖雖戰歿，而前後多所斬獲，羌由是衰耗。自永和羌叛，十餘年閒，費用八十餘億。諸將多斷盜牢廩，私自潤入，牢，價直。皆以珍寶貨賂左右，上下放縱，不恤軍事，士卒不得其死者，白骨相望於野。
桓帝延熹二年，燒當八種寇隴右。以段熲為校尉，將兵及湟中義從羌二千人擊破之，追討南渡河，募先登，懸索相引，刀折矢盡，且鬥且行，晝夜相攻，割肉食雪，四十餘日，遂至河首積石山，山在今西平、安鄉郡界。出塞二千餘里，前後斬首虜並受降各萬餘人。會段熲坐事徵，羌遂陸梁，覆沒營塢，寇患轉盛。中郎將皇甫規、張奐雖累破之，而寇害不已。復遣段熲擊之，自春及秋，無日不戰，虜遂飢困敗散。凡破西羌，斬首二萬三千級，獲生口數萬，西羌於是弭定。東羌先零等，自覆沒馬賢後，既降又叛。帝以問，熲對曰：「狼子野心，難以恩納，唯當白刃加頸耳。計其所餘三萬餘落，居近塞內，久亂並敘，累侵三輔，西河、上郡已各內徙，安定、北地復至單危，自雲中、五原，西至漢陽二千餘里，今榆林郡即漢雲中、五原郡地。漢陽，今天水郡。匈奴、種羌並擅其地，是為癰疽伏疹，留滯脅下，如不加誅，轉就滋大。今若以騎五千，步兵萬人，車三千兩，三冬兩夏，足以破定，無慮用費為錢五十四億。如此，可令群羌破盡，匈奴長服，內徙郡縣，得反本土。伏計永初中，諸羌反叛，十有四年，用二百四十億；永和之末，復經七年，用八十餘億。費耗若此，猶不誅盡，餘孽復起，於茲作害。今不暫疲人，則永寧無期。」帝許之。
靈帝建寧初，熲與先零諸種戰，斬首八千餘級。熲復追之，且破且追，士皆重趼。既到涇陽，今平涼郡平涼縣地。餘寇四千落，悉散入漢陽山谷間。時張奐上言：「東羌雖破，餘種難盡。熲性果慮輕，負敗難常，宜且以恩降，可無後悔。」詔書下熲。熲復上言曰：「臣本知東羌雖眾，而軟弱易制，所以比陳愚慮，思為永寧之筭。而張奐說『虜強難破，宜用招降，雲臣兵連年累見折衄』，又言『羌一氣所生，不可誅盡，山谷廣大，不可空靜』。臣伏念周秦之際，戎狄為害，中興以來，羌寇最盛，誅之不盡，雖降復叛。今先零雜種，累以反覆，攻沒縣邑，剽掠人物。上天震怒，假手行誅。臣自動兵，眾和師克。自橋門以西，落川以東，今金城、會寧、平涼等郡之地。非為深險絕域之地，車騎安行，無應折衄。按奐駐軍二年，不能平寇，誕辭空說，僭而無徵。何以言之？昔先零作寇，趙充國徙居內地，煎當亂邊，馬援遷之三輔，始服終叛，至今為梗。故遠識之士，以為深憂。今傍郡戶口單少，數為羌所瘡毒，而欲令降徒與之雜居，是猶種枳棘於良田，養虺蛇於室內也。故臣奉大漢之威，建長久之策，欲絕其本根，不使能殖。本規三歲之費，用五十四億，今適周年，所耗未半，而餘寇殘燼，將向殄滅。臣每奉詔書，軍不內御，願卒斯言，一以任臣，臨時量宜，不失權便。」二年，熲遂進營逼諸羌，大敗之於瓦亭山。在今平涼郡蕭關縣。羌眾潰，遂東奔，復聚射虎谷，分守諸谷上下門。又先令千餘人於西縣今天水郡上邽縣地。結木為柵，廣二十步，長四十里，遮之。然後兵擊之窮山深谷之中，處處破之，斬其渠帥以下萬九千級，獲畜產諸物不可勝數。於是東羌悉平。凡百八十戰，斬三萬八千六百餘級，獲牛馬羊騾驢駱駝四十二萬七千五百餘頭，費用四十四億，將士死者四百餘人。
自爰劍後，子孫支分凡百五十種。其九種在賜支、賜支即析支。河首以西及在蜀漢徼北。參狼在武都，勝兵數千人。其五十二種衰少，不能自立，分散為附落，或絕滅無後，或引而遠去。其八十九種，唯鍾最強，勝兵十餘萬。其餘大者萬餘人，小者數千人，更相鈔盜，盛衰無常。大凡順帝時勝兵可二十萬人。發羌、唐旄等絕遠，未嘗往來。牛、白馬羌在蜀漢，其種別名號，皆不可知也。
湟中月氏胡，其先大月氏之別也，氏音支。舊在張掖、酒泉地。月氏王為匈奴冒頓冒音墨。所殺，餘種分散，西踰蔥嶺。其羸弱者南入山阻，依諸羌居止。漢將霍去病破匈奴，取西河地，開湟中，今西平郡地。於是月氏來降，與漢人錯居。雖依附縣官，而首施兩諯。首施，猶言首鼠。其從漢兵戰鬥，隨勢強弱。被服、飲食、言語略與羌同，亦以父名母姓為種。其大種有七，勝兵合九千餘人，分在湟中及令居。又數百戶在張掖，號曰義從胡。後漢靈帝中平初，與北宮伯玉等反，殺護羌校尉泠徵、金城太守陳懿，遂寇亂隴右焉。今天水郡以西北。
范曄論曰：「羌戎之患，自三代尚矣。漢世方之匈奴，頗為衰寡，而中興以後，邊難漸大。朝規失綏御之和，戎帥騫然諾之信。故永初中，群種蜂起。遂解仇嫌，結盟詛，陸梁三輔，建號稱制。東侵趙、魏之郊，南入漢、蜀之鄙，塞湟中，斷隴道，燒陵園，剽城市，傷敗踵係，羽書日聞。並、涼之士，特衝殘斃。自西戎作逆，未有陵斥上國若斯其熾者也。和熹以女君親政，威不外接，朝議憚兵力之損，情存苟安。或以邊州難援，宜見捐棄；或懼疽食浸淫，莫知所限。謀夫迴遑，猛士疑慮，遂徙西河四郡之人，雜寓關右之縣。發屋伐樹，塞其戀土之心；燔破貲積，以防顧還之思。於是諸將鄧騭、任尚、馬賢、皇甫規、張奐之徒，爭設雄規，更奉征討，馳騁東西，奔救首尾，搖動數州之境，日耗千金之資。至於假人增賦，借奉侯王，引金錢縑綵之珍，徵糧粟鹽鐵之積。所以賂遺購賞，轉輸勞來之費，前後數十巨萬。或梟克酋健，摧破附落，降俘載路，牛羊滿山。軍書未奏其利害，而離叛之狀已言矣。故得不酬失，功不半勞。官人屈竭，烈士憤喪。段熲受事，專掌軍任，蒙沒犁雪，經履千折之道，始殄西種，卒定東寇。若乃陷擊之所殲傷，追走之所崩籍，其能穿竄草石，自脫於鋒鏃者，百不一二。而張奐盛稱『戎狄一氣所生，不宜誅盡，流血汙野，傷和致妖』，是何言之迂乎！羌雖外患，實深內疾，若攻之不根，是養於心腹也。根謂盡其根本。惜哉寇敵略定矣，而漢祚亦衰焉。嗚呼！昔先王疆理九土，判別畿荒，知夷貊殊性，難以道御，故斥遠諸華，薄其貢職，唯與辭要而已。若二漢禦戎之方，失其本矣。何則？先零侵境，充國遷之內地，宣帝時，後將軍趙充國擊先零，還於金城郡置屬國，以處降羌。煎當作寇，馬援徙之三輔。貪其暫安之勢，信其馴服之情，計日用之權宜，忽經世之遠略，豈夫識微者之為乎？」
氐者，西戎之別種，在冉東北，今通化郡地之東北。廣漢之西。今梓潼、遂寧、德陽郡地之北。君長數十，而白馬最大。漢武帝元鼎六年，開，分廣漢西部，合為武都郡。今武都、同谷郡地。排其種人，分竄山谷，或在上祿，今同谷郡。或在汧隴左右。今天水、汧陽郡地。其種非一，或號青氐，或號白氐，或稱蚺氐，蚺，而占反。此蓋中國人即其服色而名之也。土地險阻，有麻田，出漆、蜜、銅、鐵、椒、蠟。氐人勇戇抵冒，貪貨死利。居於河池，一名仇池，方百頃，四面斗絕。仇池山在今同谷郡上祿縣。數為邊寇，郡縣討之，則依固自守。其俗，語不與中國及羌胡同，各自有姓，如中國之姓。其衣服尚青，俗能織布。善田種，畜羊豕牛馬驢騾。婚姻備六禮。知書疏，多知中國語，由與中國錯居故也。
元封三年，氐人反，遣兵討破之，分徙酒泉郡。昭帝元鳳初，氐人復叛，遣大鴻臚田廣明將三輔、太常徒討破之。至後漢初，氐人悉附隴蜀。及隗囂滅，其酋豪乃背公孫述降漢，隴西太守馬援上復其王侯君長，賜以印綬。後囂族人隗茂反，攻殺武都太守。氐人豪齊鍾留為種類所敬信，威服諸豪，與郡丞孔奮擊茂，破斬之。其後亦時寇盜郡縣，不足為大患。魏武之初，諸氐戎或叛或伏，乃令夏侯妙才討之，因徙武都之種於秦川以禦蜀。
晉時關隴屢為氐羌所擾，孟觀西討，因擒氐帥齊萬年。華陰令江統深唯四夷亂華，宜杜其萌，乃作徙戎論曰：
春秋之義，內諸夏而外夷狄。以其言語不通，贄幣不同，法俗詭異，種類乖殊；或居絕域之外，山河之表，崎嶇險阻之地，與中國壤斷土隔，不相侵涉，賦役不及，正朔不加，故曰「天子有道，守在四夷」。其性氣貪婪，兇悍不仁，四夷之中，戎狄為甚。弱則畏服，強則侵叛。雖聖賢之代，大德之君，咸未能以道化率導，而以恩德柔懷也。當其強也，以殷之高宗武丁而憊於鬼方，有周文王而患昆夷、獫狁，漢祖困於白登，孝文軍於霸上。及其弱也，周公來九譯之貢，中宗宣帝納單于之朝，以元成之微，而猶四夷賓服。此其已然之效也。故匈奴求守邊塞，而侯應陳其不可；單于屈膝未央，蕭望之議以不臣。是以有道之君牧夷狄也，唯以待之有備，禦之有常，雖稽顙執贄，而邊城不弛固守，為寇賊強暴，而兵甲不加遠征，期令境內獲安，疆埸不侵而已。
及至周室失統，諸侯專征，以大兼小，轉相殘滅，封疆不固，而利害異心。戎狄乘閒，得入中國。或招攜安撫，以為己用。故申繒之禍，顛覆宗周；襄公要秦，遽興姜戎。當春秋時，義渠、大荔居秦晉之域，陸渾、陰戎處伊洛之閒，鄋瞞之屬瞞，莫干反。害及濟東，侵入齊宋，陵虐邢衛。齊桓攘之，存亡繼絕，北伐山戎，以開燕路。故仲尼稱管仲之力，嘉左衽之功。逮至春秋之末，戰國方盛，楚吞蠻氏，晉翦陸渾，趙開榆中之地，秦滅義渠之種。始皇之並天下也，南兼百越，北走匈奴，五嶺、長城，戍卒億計。雖師役煩殷，寇賊橫暴，然一切之功，戎虜奔卻，當時中國無復四夷也。
漢興，都長安，關中之郡號曰「三輔」，禹貢雍州，宗周酆、鎬之舊也。及建武中，以馬援領隴西太守，討叛羌，徙其餘種於關中，居馮翊、河東空地，而與華人雜處。數代之後，族類蕃息，既恃其肥強，且苦漢人侵之。永初之元，騎都尉王弘使西域，調發羌氐，以為行衛。於是群羌奔駭，互相扇動，二州之戎，一時俱發，覆沒將守，屠城破邑。鄧騭之徵，棄甲委兵，輿屍喪帥，前後相繼。諸戎遂熾，至於南入蜀漢，東掠趙魏，唐突軹關，今濟源縣。侵及河內。今郡地。乃遣北軍中候朱寵將五營士卒於孟津今河陽縣。拒羌，十年之中，夷夏俱弊，任尚、馬賢僅乃剋之。此所以為害尤重累年不定者，雖由禦之者無方，將非其才，亦豈不以寇發心腹，害起肘腋，疹篤難療，瘡大遲愈之故哉！自此之後，餘燼不盡，小有際會，輒復侵叛。馬賢忸忕，終於覆敗；段熲臨衝，自西徂東。雍州之戎，常為國患，中代之寇，唯此為大。漢末之亂，關中殘滅。魏興之初，與蜀分隔，疆埸之戎，一彼一此。魏武令夏侯妙才討叛氐阿貴、千萬等，後因拔棄漢中，遂徙武都之種於秦川，欲以弱寇強國，扞禦蜀虜。此蓋權宜之計，一時之勢，非所以為萬代之利也。今者當之，已受其弊矣。
夫關中土沃物豐，厥田上上，加以涇渭之流，溉其舄鹵，鄭國、白渠，灌浸相通，黍稷之饒，畝號一鍾，帝王之都每以為居，未聞戎狄宜在此土也。非我族類，其心必異，戎狄志態，不與華同。而因其衰弊，遷之畿服，士庶翫習，侮其輕弱，使其怨恨之氣毒於骨髓。至於蕃育眾盛，則生其姦心。以貪悍之性，挾憤怒之情，候隙乘便，輒為橫逆。而居封域之內，無障塞之隔，掩不備之人，收散野之積，故能為禍滋蔓，暴害不測。此必然之勢，已驗之事也。當今之宜，宜及兵威方盛，眾未能定，徙馮翊、今郡地。北地、今彭原郡。新平、今郡。安定今郡。界內諸羌，著先零、罕、析支之地；徙扶風、今郡。始平、今金城武功縣地。京兆之氐，今京兆府地。出還隴右，著陰平、今郡地。武都武都，今郡地。之界。廩其道路之糧，令足自致，各附本種，反其舊土，使屬國、撫夷就安集之。戎晉不雜，並得其所，上合往古即敘之義，下為盛代永久之規。縱有猾夏之心，風塵之警，則遠絕中國，隔閡山河，雖為寇暴，所害不廣。是以充國、子明能以數萬之眾制群羌之命，有徵無戰，全軍獨克，雖有謀謨深計，廣大遠圖，豈不以華夷異處，戎夏區別，要塞易守之故得其成功者哉！
