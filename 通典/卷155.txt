
通典卷第一百五十五
兵八 避銳堅壁持久候隙破之堅壁挫銳不戰挫銳敵飢以持久弊之因敵飢乘其弊而取之因敵三鼓氣衰敗之致敵力疲夾攻敗之陣久疲致敗出其不意擊其不備攻其不整先設備而勝
孫子曰：「銳卒勿攻。強而避之，避其所長也。彼府庫充實，士卒強盛，則當備避以待其虛。欲以弱制強，不若變也。少而逃之，高壁壘，勿與戰也。彼眾，我之師寡，不可敵，則當自逃，守匿其形。不若則能避之。引兵備之，強弱不敵，勢不相若，則引軍避，待利而動。故小敵之堅，大敵之擒。小不能當大也。言小國不量其力，敢與大邦為仇，雖權時堅城固守，然後必見擒獲。春秋傳曰：「既不能強，又不能弱，所以敗也。」無邀正正之旗，無擊堂堂之陣，此理變者也。正正者，整齊也。堂堂者，大也，威盛貌。正正者，孤特之象也。言敵前有孤特之兵，後有堂堂之陣，必有倚伏詐誘之謀，審察以待，勿輕邀截也。此理變詐。是故朝氣銳，晝氣墯，暮氣歸。善用兵者，避其銳氣，擊其墯歸，此理氣者也。」避其精銳之氣，擊其懈墯、欲歸，此理氣者。故曹劌曰：「夫戰，勇氣也。一鼓作氣，再而衰，三而竭。彼竭我盈，故剋之。」
避銳
戰國魏武侯問吳起曰：「暴寇卒至，掠吾田野，取吾牛馬，則如之何？」起曰：「暴寇之來，必精且強。善守勿應，潛伏路傍。暮去必卒，朝乘重裝。驍騎逐擊，勢必莫當。遇我伏內，如雪逢湯。」
後漢末，袁尚據鄴，率兵圍擊兄譚於南皮，留蘇由、審配守。曹公圍鄴，尚還救鄴，諸將皆以為「此歸師，人自為戰，不如避之」。公曰：「尚從大道來，當避之；若循西山來者，此成擒耳。」尚果循西山來，臨滏音父水為營。夜遣兵犯圍，公逆擊破走之，城中崩潰。
東晉末，宋武帝伐南燕慕容超，嶺南賊盧循、徐道覆乘虛襲建業。循多疑少決，每欲以萬全為慮，謂道覆曰：「大軍未至，晉吏部尚書孟昶便睹風自裁，大勢言之，自當計日潰亂。今決勝負於一朝，既非必定之道，且殺傷士卒，不如按兵待之。」宋武奔還拒守。宋武曰：「賊若新亭直上，且當避之；回泊蔡洲，乃成擒耳。」於是登石頭城以睹循軍，初見引向新亭，宋武顧左右失色。既而回泊蔡洲。道覆猶日日欲上，循禁之。使羸老悉乘舟艦向白石。宋武慮其從白石步上，乃率劉毅、諸葛長民北出拒之。賊遂率眾數萬屯丹陽郡。宋武率諸軍馳歸。眾慮賊過江，咸謂當逕還拒戰。宋武乃先引軍還石頭，眾莫之曉。是日大熱，三軍疲頓，既入城，解甲息士，洗浴飲食，久之，乃出列陣於南塘。參軍褚叔度、朱齡石率勁勇千餘人過淮。賊數千，皆長刀矛鋋，精甲耀日，奮躍爭進。齡石所領多鮮卑，善步，並結陣以待之。賊短兵弗能抗，死傷者數百人，乃退走。
堅壁持久候隙破之
蜀先主率大眾東伐吳，吳將陸遜拒之。蜀主從建平連圍至夷陵界，立數十屯，以金帛爵賞誘動諸夷，先遣將吳班以數千人於平地立營，欲以挑戰。諸將皆欲擊之，遜曰：「備舉軍東下，銳氣始盛，且乘高守險，難可卒攻，攻之縱下，猶難盡克，若有不利，損我大勢，非小故也。今但且獎勵將士，廣施方略，以觀其變。若此閒則是平原廣野，當恐有焱音標沛交馳之憂。今緣山行軍，勢不得展，自當疲頓於木石之閒，徐制其弊耳。」備知其計不行，乃引伏兵八千人，從谷中出。遜曰：「所以不聽諸君擊班者，揣之必有巧故也。」諸將並曰：「攻備當在初，今乃令入五六百里，相銜持經七八月，其諸要害已固守，擊之必無利矣。」遜曰：「備是猾虜，更嘗事多，其軍始集，思慮精專，未可干也。今住已久，不得我便，兵疲意沮，計不復生，犄角此寇，正在今日。」乃攻一營，不利。遜曰：「吾已曉破之之術。」乃令各持一把茅，以火攻拔之。俄爾勢成，遂率諸軍同時俱攻，破四十餘營。備升馬鞍山，陳兵自繞。遜督促諸軍四面蹙之，土崩瓦解，死者萬數。備因夜遁。
堅壁挫銳
春秋時，晉將欒書伐楚。將戰，楚晨壓晉軍而陣。壓窄其未備。軍吏患之。裨將范音蓋趨進，曰：「塞井夷灶，陣於軍中，而疏行戶郎反首。疏行首者，當陣前決開營壘，為戰道。晉、楚唯天所授，何患焉？」書曰：「楚師輕窕，土凋反。固壘而待之，三日必退。退而擊之，必獲勝焉。」終敗楚師。
秦將王翦率兵六十萬擊楚，楚王悉國中兵以拒之。王翦至，堅壁而守之，不肯戰。楚兵數出挑戰，終不出。王翦日休士洗沐，而善飲食拊循之，親與士卒同食。久之，王翦使人問軍中戲乎？對曰：「方投石超距。」於是王翦曰：「士卒可用矣。」楚又數挑戰而秦不出，乃引而東。翦因舉兵追之，令壯士擊，大破楚軍鄿南，因而滅其國。
漢景帝初，吳王濞反，總兵渡淮，與楚戰，遂敗棘壁，乘勝前，銳甚。梁孝王恐，遣六將軍擊吳，又敗，梁兩將士卒皆還走。梁數使使報漢大將周亞夫求救，亞夫不許。又使使惡烏路反亞夫於帝，帝使人告之救梁，亞夫復守便宜，不行。梁使韓安國及楚死事相弟張羽為將軍，楚相張尚，諫吳王而死。乃得頗敗吳兵。吳兵欲西，梁城守堅，不敢西，即走亞夫軍，會下邑。吳師欲戰，亞夫堅壁，不肯戰。吳糧絕，卒飢。數挑戰，遂死奔亞夫壁，亞夫終不出。軍中夜驚，內相攻，擾亂至帳下，亞夫臥不起，頃之，復定。吳士卒多飢死，遂以叛散。
後漢更始初，光武在河北擊銅馬賊於鄡，吳漢將突騎來會清陽。賊數挑戰，光武堅營自守；有出鹵掠者，輒擊取之，鹵與虜同，掠奪取之。絕其糧道。積月餘日，賊食盡，夜遁去，追至館陶，大破之。受降未盡，而高湖、重連賊從東南來，與銅馬餘眾合，光武復與大戰於蒲陽，悉破降之。
魏末，吳將諸葛恪圍新城，司馬景王使鎮東將軍毌丘儉、揚州刺史文欽等拒之。儉、欽請戰，景王曰：「恪卷甲深入，投兵死地，其鋒未易當。且新城小而固，攻之未可拔。」遂命諸將高壘以弊之。相持數月，恪攻城力屈，死傷太半。景王乃令欽督銳卒趣合榆，要其歸路，儉帥諸軍以為後繼。恪懼而遁，欽逆擊，大破之，斬首萬餘級。
十六國前趙劉曜遣將討氐羌，大酋權渠率眾保險阻，曜將遊子遠頻敗之。權渠欲降，其子伊餘大言於眾中曰：「往日劉曜自來，猶無若我何，況此偏師自欲降乎！」遂率勁卒五萬人，晨壓子遠壘門。左右勸出戰，子遠曰：「吾聞伊餘有專諸之勇，慶忌之捷，士馬之強，人百匪敵；其父新敗，怒氣甚盛；且西戎勁悍，其鋒不可擬也。不如緩之，使氣竭而擊之，此曹劌之勝也。」乃堅壁不戰。伊餘有驕色。子遠候其無備，夜分，誓眾秣馬蓐食；先晨，具甲掃壘而出；遲直吏反明，設覆而出戰，擒伊餘於陣，盡俘其眾。
宋桂陽王休範舉兵於潯陽，已發東下，宋朝惶駭。宋相齊高帝議曰：「昔上流謀逆，皆因淹緩，至於覆敗。休範必遠懲前失，輕兵急下，乘我無備。今應變之術，不宜在遠，若偏師失律，則大沮眾心。宜頓新亭、白下，堅守宮掖、東府、石頭以待。賊千里孤軍，後無委積，求戰不得，自然瓦解。請頓新亭以當其鋒。」休範果敗。
大唐武德中，太宗領兵征薛仁杲於折思曆反之恕反城。賊有十餘萬，兵鋒甚銳，數來挑戰。諸將咸請戰，太宗曰：「我士卒新經挫衄，銳氣猶少，賊驟勝，必輕進好鬥。我且閉壁以折之。待其氣衰而後擊，可一戰而破，此萬全計也。」因令軍中曰：「敢言戰者斬！」相持者久之。賊糧盡，軍中頗攜貳，其將翟長孫、梁胡郎率所部相繼來降。太宗知仁杲心腹內離，謂諸將曰：「可以戰矣。」令行軍總管梁實營於淺水原以誘之。賊大將宗羅自恃驍悍，求戰不得，氣憤者久之，及是盡銳攻梁實，冀逞其志。梁實固險不出，以挫其鋒，羅攻之愈急。太宗度賊已疲，復謂諸將曰：「彼氣將衰，吾當取之必矣。」申令諸軍，遲明合戰。復令將軍龐玉陣於淺水原南，出賊之右，以先餌之。羅併軍共戰，玉軍幾敗。太宗親御大軍，奄自原北，出其不意。羅回師相拒，我師表裏齊奮，呼聲動天。羅氣奪，於是大潰。
武德中，太宗率師往河東討劉武周，江夏王道宗時年十七，從軍。太宗登玉壁城睹賊，顧謂道宗曰：「賊恃其眾，來邀我戰，汝謂如何？」對曰：「群賊鋒不可當，易以計屈，難與力競。今深壁高壘，以挫其鋒。烏合之徒，莫能持久，糧運致竭，自當離散，可不戰而擒。」太宗曰：「汝意見暗與我合。」後賊果食盡夜遁，追及介州，一戰敗之。
不戰挫銳
大唐武德中，李靖隨河閒王孝恭討蕭銑，師至於清江，剋銑，遣其將乘勝入北江，銑悉兵以拒之。孝恭將戰，李靖止之曰：「楚人輕銳，難與爭鋒。今新失荊門，盡兵出戰，此救敗之師也，非其本圖，勢不能久。一日不戰，賊必兩分，留輕兵以抗我，退羸師以自守，此即勢隳力弱，擊之必捷。」孝恭不從，遣靖按營，自以銳師水戰。孝恭果敗，奔於南岸。河閒違之而敗。
敵飢以持久弊之
後漢初，河南賊董憲招誘五校餘賊步騎數千人屯建陽，去昌慮三十里。光武親征，至蕃，音反。去憲所百里。諸將請進，帝不聽，知五校乏食當退，敕各堅壁以待其弊。頃之，五校糧盡，果引去。帝乃親臨，四面攻憲，三日，大破之。
後漢王霸、馬武既破周建、蘇茂營，賊復聚眾挑戰，霸堅臥不出，軍吏皆曰：「茂前日已破，今易擊也。」霸曰：「不然。蘇茂客兵遠來，糧食不足，故數挑戰，以徼吉堯反一切之勝。徼，要也。一切，猶權時也。今閉營休士，所謂不戰而屈人之兵，善之善者也。」茂、建既不得戰，乃引還營。其夜，建兄子誦反，閉城拒之，茂、建遁去，誦以城降。
後漢末，青州黃巾眾百餘萬入兗州界，刺史劉岱欲擊之，鮑信諫曰：「今賊眾百萬，百姓皆震恐，士卒無鬥志，不可敵也。觀賊眾群輩相隨，軍無輜重，唯以鈔掠為資。今不若畜士眾之力，先為固守，使彼欲戰不得，攻則不能，其勢必離散，然後選精銳據其要害，擊之可破也。」岱不從，遂與戰，果為所殺。劉岱違之而敗。
後漢末，荀攸從曹公征張繡。攸言曰：「繡與劉表相恃為強，然繡以遊軍仰食表，表不能供也，勢必離。不如緩軍以待之，可誘而致也。」不從。表果救之，軍不利。曹公謂攸曰：「不用君言至是。」曹公違之而敗。
隋煬帝征高麗，九軍已渡鴨淥水，糧盡，議欲班師。諸將多異同，又不測帝意。會高麗國相乙支文德來詣其營，都將宇文述不能執，文德逃歸。述內不自安，遂與諸將更進追擊。時文德見軍中多飢色，欲疲述眾，每鬥便北，述一日之中七戰皆捷，既恃驟勝，又內逼群議，於是遂進逼平壤城。文德偽降，述料攻之未可卒拔，因而班師，文德隨擊之，大敗。文德七戰七北，遷延令敵飢疲，亦同持久之義。
隋末，宇文化及弒煬帝後，率兵來攻李密於黎陽。密知化及糧且盡，因偽與和，以弊其眾。化及弗之悟，大喜，恣其兵食，冀密饋之。會密下有人獲罪，亡投化及，具以告密情。化及大怒，其食又盡，乃渡永濟渠，與密戰於童山之下，自辰達酉。密為流矢所中，丁仲反。頓於汲縣。化及掠汲郡，北趣魏縣。其將陳知略、張童仁等率所部兵歸於密者，前後相繼。
大唐武德初，劉武周據太原，使其將宋金剛屯於河東。太宗往征之，謂諸將曰：「金剛懸軍千里，深入吾地，精兵驍將，皆在於此。武周自據太原，專倚金剛，以為捍蔽。金剛雖眾，內實空虛，虜掠為資，意在速戰。我堅營蓄銳，以挫其鋒，分兵汾、隰，衝其心腹，彼糧盡計窮，自當遁走。當待此機，未宜速戰。」於是遣劉弘等絕其糧道，其眾遂餒，金剛乃遁。
因敵飢乘其弊而取之
漢王以項籍約中分天下，漢欲西歸，張良、陳平說曰：「漢有天下太半，而諸侯皆附之。楚兵疲食盡，此天亡之時也，不如因其飢而遂取之。今釋之不取，所謂養虎自遺患也。」從之，終滅羽。
因敵三鼓氣衰敗之
春秋時，齊師伐魯。魯莊公將戰，曹劌請從，公與之同乘。戰於長勺，公將鼓之，劌曰：「未可。」齊人三鼓，劌曰：「可矣。」齊師敗績。公問其故，對曰：「夫戰，勇氣也。一鼓作氣，再而衰，三而竭。彼竭我盈，故剋之。」
晉將毌丘儉、文欽反，司馬景王遣鄧艾督太山軍屯樂嘉，欽將攻艾，景王銜枚徑造樂嘉。欽子鴦，年十八，勇冠三軍，謂欽曰：「及其未定，請登城鼓譟，擊之可破也。」既謀而行，三鼓譟而欽不能應，鴦退，相與引而東。景王謂諸將曰：「欽走矣。」發銳軍以追之。諸將曰：「欽舊將，鴦少而銳，引軍內入，未有失利，必不走也。」王曰：「一鼓作氣，再而衰，三而竭。鴦三鼓而欽不應，其勢已屈，不走何待。」欽將遁，鴦曰：「不先折其勢，不得去也。」乃與驍騎十餘推鋒陷陣，所向皆披靡，遂引去。王遣驍騎八千翼而追之，欽父子與麾下走保項。儉聞欽敗，棄眾宵遁淮南。安風津都尉追儉，斬之。
致敵力疲夾攻敗之
後漢初，光武遣將王霸、馬武擊河南賊周建於垂惠。賊帥蘇茂將五校兵四千餘人救建，而先遣精騎遮擊馬武軍糧，武往救之。建從城中出兵夾擊武，武恃霸之援，戰不甚力，為茂、建所敗。武軍奔過霸營，大呼求救。霸曰：「賊兵盛，出必兩敗，努力而已。」閉營堅壁。軍吏皆諍之。霸曰：「茂兵精銳，其眾又多，吾吏士心恐，而馬武與吾相恃，兩軍不一，此敗道也。今閉營固守，示不相援，賊必乘勝輕進；馬武無救，其戰自倍。如此，茂眾疲勞，吾承其弊，乃可克也。」茂、建果悉出兵攻武。合戰良久，霸軍中壯士路潤等數十人斷髮請戰。霸知士心銳，乃開營後，出精騎襲其背。茂、建前後受敵，驚亂敗走。
十六國前燕慕容俊已剋幽、薊，至於冀州，冉閔帥騎拒之，與俊將慕容恪相遇於魏昌。閔將董閏言於閔曰：「鮮卑乘勝氣勁，不可當也，請避之以溢其氣，然後濟師以擊之，可以捷也。」閔怒曰：「吾成師以出，將平幽州，斬慕容俊。今遇恪而避之，人將侮我矣。」閔威名素震，燕眾咸憚之。恪謂諸將曰：「閔勇而無謀，一夫之敵耳。雖有甲兵，不足擊也。吾今分軍為三部，掎角以待之。閔性輕銳，又知吾軍勢非敵，必出萬死衝吾中軍。吾今貫甲厚陣以俟其至，諸軍但勵卒，從傍須其戰合，夾而擊之，必剋。」閔與恪遇，十戰皆敗之。恪乃以鐵鎖連馬，簡善射鮮卑勇而無剛者五千，方陣而前。閔乘駿馬，左仗雙刃矛，右執鉤戟，順風擊之，斬鮮卑三百餘級。俄而燕騎大至，圍之數周。閔眾寡不敵，躍馬潰圍東走，行二十里，為恪所擒。
陣久疲致敗
大唐武德中，太宗圍王充於東都，竇建德悉眾來救，太宗頓武牢拒之。建德陣於汜音祀水東，彌亙數里。諸將有懼色，太宗將數騎登高丘以觀之，謂諸將曰：「賊起山東，未見大敵，今渡險而囂，是軍無政令；逼城而陣，有輕我心也。我按兵不出，待彼氣衰，陣久卒飢，必將自退，追而擊之，何往不剋。」建德列陣，自卯至午，兵士飢倦，皆列坐，又爭飲水。太宗令宇文士及率三百騎經賊陣之西，馳而南，誡之曰：「賊若不動，止宜引歸。如其覺動，宜引東出。」士及纔過，賊眾果動。太宗曰：「可擊矣。」乃命騎將建旗列隊，自武牢城乘高入南山，循谷而東，以掩賊背。建德遽引其陣，卻上東原，未及整列，太宗率輕騎擊之，所向披靡。程音咬金等眾騎纏幡而入，直突出賊陣後，齊張旗幟，表裏俱奮，賊徒大潰，生擒建德。
武太后初，徐敬業起兵於揚州，武太后令將軍李孝逸討之，敬業拒於高郵之下阿谿。敬業置陣既久，士卒多疲怠，皆顧瞻，陣不能整。孝逸遂率眾擊之，因風縱火，敬業懼燒而退，孝逸進擊，大破之。
孫子曰：「出其不意。」攻其空虛，出其不意之塗也。故太公曰「動莫神於不意，勝莫大於不識」也。
出其不意
後漢初，光武遣將鄧禹西征，至河東，禹擊更始將王匡，禹軍不利。戰罷，明日癸亥，匡以六甲窮日不出，禹因得更整兵勒眾。明旦，匡悉軍出攻禹，禹令軍中無得輒動，既至營下，因傳發諸將鼓而並進，大破之。
魏末，遣將鍾會、鄧艾伐蜀，蜀將姜維守劍閣，鍾會攻維未能剋。艾上言：「請從陰平由邪徑經廣漢德陽亭趣涪，音浮。出劍閣西百里，去成都三百餘里，奇兵衝其腹心。劍閣之守必還赴涪，則會方軌而進；劍閣之軍不還，則應涪之兵寡矣。軍志有之曰：『攻其不備，出其不意。』今掩其空虛，破之必矣。」冬十月，艾自陰平行無人之地七百餘里，鑿山通道，造作橋閣。山高谷深，至為艱險，又糧運將匱，瀕於危殆。艾以自裹，推轉而下。將士皆攀木緣崖，魚貫而進。先登至江由，蜀守將馬邈降。諸葛瞻自涪還綿竹，列陣相拒，大敗之，斬瞻及尚書張遵等首，遂進軍至成都。蜀主劉禪面縛舁櫬，詣軍門降。
晉將鎮南將軍杜元凱伐吳樂鄉城，晉牙門管定、周旨等伏兵樂鄉城外。吳都督孫歆先遣軍出拒晉將王濬於上流，大敗而還。旨等發伏兵，隨歆軍而入，敵不覺，直至帳下，虜歆。於是進逼江陵。吳督將伍延偽請降，而列兵登陴，晉師攻剋之。
晉末，河閒王顒在關中，遣將張方討長沙王乂。方率眾自函谷入屯河南，乂遣左將軍皇甫商拒之而敗，張方率兵入洛陽。乂奉惠帝討方於城內，方軍遙見乘輿，於是引退，方止之不得，眾遂大敗。方退壁於十三里橋，人情挫衄，無復固志，或勸方夜遁。方曰：「兵之利鈍是常，貴因敗以為成功耳。我更前作壘，出其不意，此用兵之奇也。」乃夜潛進逼洛陽城七里。乂既新捷，不以為意，忽聞方壘成，乂師乃出戰，遂大敗。
西晉末，石勒據襄國，晉將王浚遣督護王昌及鮮卑段就六眷、末柸等部眾五萬餘以討勒。時城隍未修，乃築隔城重柵以待之。就六眷屯於渚陽，勒分遣諸將連出挑戰，頻為就六眷所敗，又聞其大備攻具，勒顧謂其將佐曰：「今寇來轉逼，彼眾我寡，恐攻圍不解，外救不至，內糧罊絕，必敗不能固也。吾將簡練將士，大陣於野以決之，何如？」諸將曰：「宜固守以疲寇，彼師老自退，追而擊之，必剋。」張賓曰：「聞就六眷剋來月上旬送死北城，今以我軍勢寡弱，謂不敢出戰，意必懈怠。今段氏種眾之悍，末柸尤最，其卒之精勇，悉在末柸所，可勿復出戰，示之以弱。速鑿北壘為突門二十餘道，候賊列守未定，出其不意，直衝末柸帳，敵必震惶，計不及設，所謂迅雷不及掩耳。末柸之眾既奔，餘自摧散。擒末柸之後，王浚指辰而定。」勒納之，即以孔萇為攻戰都督，造突門於北城。鮮卑入屯北壘，勒候其陣未定，躬率將士鼓譟於城上。會孔萇督諸突門伏兵俱出擊之，生擒末柸，就六眷等眾遂奔散。萇乘勝追擊，枕屍三十餘里，獲鎧甲馬五千匹。就六眷收其遺眾，屯於渚陽，遣使求和，送鎧馬金銀，並以末柸三弟為質而請末柸。諸將並勸殺末柸以挫之，勒曰：「遼西鮮卑與我素無怨讎，為王浚所使耳。今殺一人，結怨一國，非計也。放之必悅，不復為浚用矣。」於是納其質，而遣末柸。就六眷等引還，終獲其用也。
東魏西荊州為梁將曹義宗所圍，東魏召人赴救，慕容儼應募赴之。東魏北淯音育太守宋帶劍謀叛，儼乃輕騎，出其不意，直至城下，語云：「大軍已到，太守何不出迎？」帶劍造次，惶恐不知所為，便出迎，儼即執之，一郡遂定。
東魏大將齊神武率兵伐西魏，屯軍蒲阪，造三道浮橋渡河，又遣其將竇泰趨潼關，高敖曹圍洛州。今上洛郡。周文帝出軍廣陽，召諸將謂曰：「賊今掎居綺反吾三面，又造橋於河，示欲必渡，欲綴吾軍，使竇泰得西入耳。久與相持，必得行其策也。且高歡用兵，常以泰為先驅，其下多銳卒，屢勝而驕。今出其不意，襲之必剋。剋泰，則歡不戰而自走矣。」諸將咸曰：「賊在近，捨而遠襲，事若差跌，徒結反。悔無所及。」周文曰：「歡前再襲潼關，吾軍不過霸上。今者大來，兵未出郊。賊顧謂吾但自守耳，無遠鬥意，又忸於得志，有輕我之心。乘此擊之，何往不剋。賊雖造橋，未能徑至。比五日中，吾取竇泰必矣。公等勿疑。」周文遂率騎六千還長安，聲言欲保隴右。辛亥，潛出軍。癸丑旦，至小關。竇泰卒聞軍至，惶懼，依山為陣，未及成列，周文縱兵擊破之，盡俘其眾，斬泰，傳首長安。高敖曹適陷洛州，聞泰沒，焚輜重棄城走。齊神武亦撤橋而退。周文初與諸將謀，咸難之。周文乃隱其事，佯若未有謀者，而獨問策於尚書直事郎中宇文深。對曰：「竇泰，歡之驍將也，亟勝而輕敵。今者大軍若就蒲阪，則高歡拒守，竇泰援之，內外受敵，取敗之道也。不如選輕銳之卒，潛出小關。竇泰性躁急，必來決戰，高歡持重，未即救之，則竇可擒也。既擒竇泰，歡勢自沮。慈呂反。迴軍禦之，可以制勝。」周文喜曰：「是吾心也。君即吾之陳平也。」
後周末，隋文帝為丞相，益州總管王謙舉兵拒命，隋文遣將梁睿討之，進至龍門。謙將趙儼、秦會擁眾十萬，據險為營，周亙三十里。睿令將士銜枚出自閒道，四面奮擊，破之。王謙又令高阿那瑰、達奚惎等以盛兵攻利州，聞梁睿將至，惎分兵據開遠。睿顧謂將士曰：「此虜據要，欲遏吾兵勢，吾當出其不意，破之必矣。」遣一將趨劍閣，一將詣巴西，一將水軍入嘉陵。睿遣將分道攻惎，自午及申，破之。惎奔歸於謙。睿進逼成都，謙令達奚惎城守，親率精兵五萬，背城結陣。睿擊之，謙不利，將入城，惎以城降，謙將麾下三十騎遁走，斬之。
大唐武德中，突厥突利、頡利二可汗到原州，太宗率兵拒之。雨甚，太宗乃召諸將謂之曰：「虜控弦鳴鏑，音的。弓馬是憑。今雨彌時，弧矢俱弊，突厥人眾，如鳥鎩所八反翮。我屋宿火食，槍槊侈利，料我之逸，揣敵所勞，此而不乘，夫復何待！今欲先令勁兵亂其陣，乃率突騎驅其後，虜俗進不相讓，退不相救，自此以北，澗谷深長，時有一道，魚貫以度，因而追之，彼十萬騎坑阱中物耳。追至黃河，縱不盡擒，必當十獲八九。此曉兵者所解，諸君勿疑。」於是潛師夜出，冒雨而進，醜徒震駭。因縱反閒於突利，悅而歸心焉，二可汗內離。頡利慾戰不可，因請和而去。
貞觀中，蘇定方率兵討突厥賀魯，大雪，平地二尺，軍中咸請停兵候晴。定方曰：「虜恃雪深，謂我不能前進，必當憩息，追之可及。若緩以縱之，則漸遠難追。省日兼功，在此舉也。」於是勒兵凌雪，晝夜兼進，所經收其人眾，遂至雙河，去賀魯所居二百餘里，布陣長驅，徑至金牙山賀魯牙所。時賀魯集眾欲獵，定方縱兵擊之，盡破其牙帳，生擒數萬人。賀魯脫走，投石國。定方於是悉命諸部歸其所居，埋瘞骸骨，存問疾苦，復其產業，賀魯所虜掠者悉檢責還之。於是西域諸國，安堵如故。令副將蕭嗣業往石國以追賀魯，遂擒，歸於京師。
貞觀中，突厥諸部離叛，朝廷將圖進取，以李靖為代州道行軍總管，率驍騎三千，自馬邑出其不意，直趣惡陽嶺以逼之。頡利可汗不虞於靖，見官軍掩至，相謂曰：「唐兵若不傾國而來，靖豈孤軍而至！」一日數驚。四年，靖進擊定襄城，破之。突厥諸部落並走磧北。突利可汗來奔。獲隋齊王暕之子楊正道及煬帝蕭後，送於京師。頡利可汗大懼，退保鐵山，遣使入朝謝罪，請舉國內附。又以靖為定襄道行軍總管，往迎之。頡利雖外請朝謁，而內懷持疑。靖揣知其意，是時詔遣鴻臚卿唐儉攝戶部尚書慰諭之，靖謂副將張公謹曰：「詔使到彼，虜必自寬。乃選精騎一萬，齎二十日糧，引兵自白道襲之。」公謹曰：「既許其降，詔使在彼，未宜討擊。」靖曰：「此兵機也，非君所及。如唐儉輩，何足可惜。」督軍疾進，師至陰山，遇其斥候千餘帳，皆俘以隨軍。頡利見使者大悅，不虞官兵至也。靖前鋒乘霧而行，將逼其牙帳七里，虜始覺，列兵未及行陣，頡利畏威先走，部眾因而潰散。靖斬首萬餘級，俘男女十餘萬，殺其妻隋義成公主。頡利乘千里馬將走投吐谷渾，西道行軍總管張寶相擒之以獻。遂滅其國，復定襄、恆安之城，斥土界自陰山北至於大漠。
貞觀中，吐谷渾寇邊，以李靖為西海道行軍大總管，統兵部尚書侯君集、刑部尚書任城王道宗等五總管征之。軍次伏俟城，吐谷渾燒去野草，以餒我師，退保大非川。諸將咸言春草未生，馬已羸瘦，不可赴敵。唯靖決計而進，深入敵境，遂踰積石山。前後戰數十合，殺傷甚眾，大破其國。
孫子曰：「攻其無備。」擊其懈怠不備之處。
擊其不備
春秋時，衛人燕師伐鄭，南燕姓姞。姞，巨乙反。鄭將祭側介反足、原繁、泄私列反駕以三軍軍其前，使曼伯、子元潛軍軍其後。燕人畏鄭三軍，而不虞制人。鄭二將以制人敗燕師於北制。君子曰：「
不備不虞，不可以師。」
魏將李典與程昱等以船運軍糧，會袁尚遣將高藩將兵屯河上，絕水道，典與諸將議曰：「藩軍少甲而恃水，有懈怠之心，擊之必克。宜亟擊之。」昱亦以為然。遂北渡河，攻藩，破之，水道得通。
十六國北涼沮渠蒙遜率兵伐南涼禿髮內沃反檀，至顯美，徙數千戶而還。檀追及蒙遜於窮泉，蒙遜將擊之。諸將皆曰：「賊已安營，不可犯也。」蒙遜曰：「檀為吾遠來疲弊，必輕而無備，及其壘壁未成，可一鼓而滅。」進擊，敗之，乘勝至於姑臧，夷夏降者萬數千戶。檀懼，請和而歸。
隋末，李密破宇文化及還，其勁兵良馬多死。隋將王充守東都，欲乘其弊，練精勇兵得二萬人，馬千餘疋於洛水南，密軍偃師北山上。時密新得志於化及，有輕充之心，不設壁壘。充夜遣二百餘騎潛入北山，伏溪谷中；令軍士秣馬蓐食，既而宵濟，人奔馬馳，遲明而薄密。密出兵應之，陣未成列，而兩軍合戰，其伏兵蔽山而上，潛登北原，乘高而下，馳壓密營，營中亂，無能拒之者。即入縱火，密軍大驚而潰。
攻其不整
春秋時，宋襄公及楚人戰於泓。烏宏反。宋人既成列，楚人未既濟，未盡渡泓水。司馬子魚曰：「彼眾我寡，及其未既濟也，請擊之。」公曰：「不可。」既濟而未成列，又以告，公曰：「未可。」既陣而後擊之，宋師敗績。國人皆咎公。公曰：「君子不重傷，不擒二毛。頭白有二色。古之為軍也，不以阻隘也。不因阻隘以求勝。寡人雖亡國之餘，不鼓不成列。」宋，商之後，恥以詐勝。子魚曰：「君未知戰。勍敵之人，隘而不成列，天贊我也。勍，強也。言楚在險隘，不得陣列，天所以佐宋也。阻而鼓之，不亦可乎？猶有懼焉。雖因阻擊之，猶恐不勝也。且今之勍者，皆吾敵也。雖及胡耇，音苟。獲則取之，何有於二毛。今之勍者，謂與吾競者也。胡耇，元老之稱。明恥教戰，求殺敵也。明設刑戮，以恥不果。傷未及死，如何勿重。言尚能害己也。若愛重傷，則如勿傷；愛其二毛，則如服焉。言苟不欲傷殺敵人，則本可不須鬥也。三軍以利用也，為利興也。金鼓以聲氣也。鼓以佐士眾之聲氣。利而用之，阻隘可也；聲盛致志。鼓儳可也。」儳巖，未整陣也。儳音讒。宋公違之而敗。
後漢末，曹公討鮮卑，出盧龍塞，塞外道絕不通，乃塹山堙谷五百餘里，經白檀，歷平岡，涉鮮卑庭，東指柳城。未至二百里，虜乃知之，將數萬騎逆軍。登白狼山，卒與虜遇，眾甚盛。公登高，觀虜陣不整，縱兵擊之，使張遼為先鋒，虜大敗也。
孫子曰：「用兵之法，無恃其不來也，恃吾有能以待之也；無恃其不攻吾也，恃吾不可攻也。」安則思危，存則思亡，常有備。
先設備而勝
周末，荊人伐陳，吳救之，軍行三十里，雨十日，夜不見星。左史倚相謂荊大將子期曰：「雨十日，甲輯兵聚，吳人必至，不如備之。」乃為陣。而吳人果至，見荊有備，而反。左史曰：「其反覆六十里，其君子休，小人為食。我行三十里，擊之，必剋。」從之，遂破吳軍。
魏大軍南征吳，到精湖，魏將滿寵帥諸軍在前，與賊隔水相對。滿寵謂諸將曰：「今夕風甚猛，賊必來燒營，宜為之備。」諸軍皆警。夜半，賊果遣十部來燒營，寵掩擊，破之。
晉將羅尚遣廣漢都尉曾元、牙門張顯等潛率步騎三萬，襲蜀賊李特營。特素知之，乃繕甲厲兵，戒嚴以待之。元等至，特安臥不動，待其眾半入，發伏擊之，殺傷者甚眾，遂害曾元、張顯等。
十六國北燕馮跋蒲撥反據遼東，其弟萬泥阻兵以叛，跋遣將馮弘與將軍張興討之。弘遣使諭之曰：「昔者兄弟乘風雲之運，撫翼而起。群公以天意所鍾，逼奉主上光踐寶位。列土疏爵，當與兄弟共之，奈何欲尋干戈於蕭牆，棄友於而為閼伯。過貴能改，善莫大焉。宜舍茲嫌，同獎王室。」萬泥不從，剋期出戰。興謂弘曰：「賊明日出戰，今夜必來驚營，宜備不虞。」弘乃密嚴備，仍人課草十束，蓄火伏兵以待之。是夜，萬泥果遣壯士千餘人斫營。眾火俱起，伏兵邀擊，俘斬無遺，遂平萬泥等。
