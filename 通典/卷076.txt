
通典禮典
通典卷第七十六
禮三十六沿革三十六軍禮一
天子諸侯將出征類宜造禡並祭所過山川軷祭
天子諸侯四時田獵出師儀制揚兵講武附
命將出征宣露布
天子諸侯將出征類宜造禡並祭所過山川
周制，天子將出征，類於上帝，宜於社，造於禰。肆師為帝位。帝謂五德之帝，所祭於南郊者。類、宜、造，皆祭名。孔穎達云：「
天道遠，以事類而祭告之也。社主殺戮，故求便宜。社主陰，萬物於此斷殺，故曰宜。造，至也，謂至父祖之廟也。言禰者，辭時先從卑，不敢留尊者命也。將出者，謂行幸巡狩。」禡於所征之地。禡，師祭也，為兵禱也，其禮亡。其神蓋蚩尤，或雲黃帝，又云：「若至所征之地祭者，則以黃帝、蚩尤之神，故亦皆得雲禡神也。若田狩，但祭蚩尤而已。」受命於祖，以遷廟主載於齊車以行。告祖以行，示不自專，故言受命。必以遷主行，言必有尊也。無遷主，以幣帛皮珪告於祖禰，遂奉以出，載於齊車以行。每舍奠焉，而後就舍。以脯醢禮神，乃敢即安也。所告不以出，即埋之。若有遷主，則載遷主而行，此幣帛遂埋於階閒。反必告，設奠，卒，斂幣玉，藏諸兩階之閒，乃出，蓋貴命也。受成於學。定兵謀也。過大山川，則用事焉。用事，令太祝用祭事告之。「凡告必用牲幣，反亦如之」。「牲」當為「制」。出征執有罪，反，釋奠於學，以訊馘告。釋菜奠幣，禮先師也。訊馘，所生獲斷耳者。諸侯將出征，宜社造禰及無遷主以主命，並如天子之制。
梁天監初，陸璉定軍禮，依古制類造等用牲幣。帝曰：「宜者請征討有宜，造者謀於廟，類者奉天時以明伐，並明不敢自專。陳幣承命可也。」璉不能對。嚴植之又爭之，於是告用牲幣，反亦如之。
北齊天子親征纂嚴，則服通天冠，文物充庭。有司奏更衣，乃入，冠武弁，左貂附蟬以出。誓訖，擇日備法駕，乘木輅，以造於廟。載遷廟主於齋車，以俟行。次宜於社，有司以毛血釁軍鼓，載帝社祏主於車，以俟行。次擇日陳六軍，備大駕，類於上帝。次擇日祈后土、神州、岳鎮、海瀆、源川等。乃為坎盟，督將列牲於坎南，北首。有司於坎前讀盟文，割牲耳，承血，皇帝受牲耳，遍授大將，乃寘於坎。又歃血，歃遍，又以寘坎。禮畢，埋牲及盟書。又卜日，建牙旗於墠，祭以太牢。及所過名山大川，有司致祭。將屆戰所，卜剛日，備玄牲，列軍容，設柴於辰地，為墠而禡祭。大司馬奠矢，有司奠毛血，樂奏大濩之音。禮畢，徹牲，柴燎。戰前一日，皇帝禱祖，司空禱社。戰前則各報以太牢。又用太牢賞用命於祖，引功臣入旌門，即神庭而授版焉。又罰不用命於社，即神庭行戮訖，振旅而還。格廟詣社訖，擇日行飲至之禮，文物充庭。有司執簡，記年號月朔，陳六師凱入格廟之事，飲至策勳之美，用述其功，不替賞典焉。
隋制，天子行幸，有司祭所過名山大川。岳瀆以太牢，山川以少牢。若親征及巡狩，則類上帝、宜社、造廟，還禮亦如之。
大業七年，征高麗。煬帝遣諸將於薊城南桑乾河上，築社稷二壇，設方壝，行宜社禮。帝齋於臨朔宮懷荒殿，與告官及侍從，各齋於其所。十二衛兵士並齋。帝袞冕玉輅，備法駕。禮畢，御金輅，服通天冠，還宮。又於宮南類上帝，積柴燎壇，設高祖位於東方。帝服大裘而冕，乘玉輅，祭奠玉帛，並如宜社。諸軍受胙畢，帝就位，觀燎，乃出。將發，帝御臨朔宮，親授節度，遂出。其大駕，具出師儀篇。是歲，行幸觀海鎮，於禿黎山為壇，祠黃帝，行禡祭。皇帝及諸陪祭近侍官諸軍將，皆齋一宿。有司供帳設位，為埋坎神座西北，內壝之外。建二旗於南門外。以熊席設帝軒轅神座於壝內。皇帝出次入門，群官定位，皆再拜奠。禮畢，還行宮。
大唐制，車駕行幸及親征，有司類宜造禡，如開元禮。
軷祭周後周隋大唐
周制，天子將出師，大馭掌馭玉輅以祀。及犯軷，王自左馭，馭下祝，登，受轡，犯軷，遂驅之。行山曰軷。犯之者，封土為山象，以菩芻棘柏為神主。既祭之，以車轢之而去，喻無險難也。春秋傳曰：「跋涉山川。」自，由也。王由左馭，禁制馬使不行也。軷音蒲末反。菩音負。及祭，酌僕。僕左執轡，右祭兩軹，祭軓，乃飲。軹謂兩，軓謂車軾前也。音衛，軓音犯。
後周迎太白，出國門而軷祭。
隋制，皇帝行幸親巡狩則軷祭。其禮，有司於國門外，委土為山象，設埋埳。有司刳羊，陳俎豆。駕將至，委奠幣，薦脯醢，加羊於軷，西首。又奠酒解羊，並饌埋於埳。駕至，太僕祭兩軹及軓前，乃飲，授爵，遂轢軷上而行。
大唐車駕親征，如開元禮。
天子諸侯四時田獵周宋梁陳北齊後周隋大唐
周制，天子諸侯無事，則歲行蒐苗獮狩之禮。
仲春教振旅，司馬以旗致民，平列陣，如戰之陣。以旗者，立旗期民於其下也。兵者凶事，不可空設，因蒐狩而習之。凡師，出曰治兵，入曰振旅，皆習戰也。四時各教民以其一焉。春習振旅，兵入收眾，專於農。平猶正也。王執路鼓，諸侯執鼖鼓，軍將執晉鼓，師帥執提，旅帥執鼙，卒長執鐃，兩司馬執鐸，公司馬執鐲，鼓人職曰：「以路鼓鼓鬼享，以鼖鼓鼓軍事，以晉鼓鼓金奏，以金鐃止鼓，以金鐸通鼓，以金鐲節鼓。」提謂馬上鼓，有曲木提持鼓立馬髦上者，故謂之提。杜子春云：「公司馬謂五人為伍伍之司馬也。」鄭玄謂：「
王不執鼖鼓，尚之於諸侯也。伍長，謂之公司馬者，雖卑，亦同其號。」鼖音墳。以教坐作進退疾徐疏數之節。習戰法。遂以蒐田，有司表貉，誓民，鼓，遂圍禁。火弊，獻禽以祭社。春田為蒐。有司，大司徒也，掌大田役，治徒庶之政令。表貉，立表而貉祭也。誓民，誓以犯田法之罰也。誓曰：「無干車，無自後射。」立旌遂圍禁。火弊，火止也。春田主用火，因焚萊除陳草，皆殺而火止。獻猶致也。田止，虞人植旌，眾皆獻其所獲禽焉。詩云：「言私其豵，獻肩於公。」春田主祭社者，土方施生也。貉讀為禡。
仲夏教茇舍，如振旅之陣。群吏撰車徒，讀書契，辨號名之用。帥以門名，縣鄙各以其名，家以號名，鄉以州名，野以邑名，百官各象其事，以辨軍之夜事。其他皆如振旅。茇舍，草止之也，軍有草止之法。讀書契，以簿書校錄軍實之凡要。號名者，徽識所以相別也。鄉遂之屬謂之名，家之屬謂之號，百官之屬謂之事。在國以表朝位，在軍又象其制而為之，以備死事。夜事，戒夜守之事。遂以苗田，如蒐之法。車弊，獻禽以享礿。夏田為苗，擇取不孕任者，若治苗去不秀實者雲。車弊，驅獸之車止也。夏田主用車，示所取物希，皆殺而車止。礿，宗廟之夏祭也。冬夏田主於祭宗廟者，陰陽始起，象神之在內。
仲秋教治兵，如振旅之陣。王載太常，諸侯載旂，軍吏載旗，師都載，鄉遂載物，郊野載旐，百官載旟，各書其事與其號焉。其他皆如振旅。軍吏，諸軍帥也。師都，遂大夫也。鄉遂，鄉大夫也。或載，或載物，眾屬軍吏，無所將也。郊謂鄉遂之州長、縣正以下也。野謂公邑大夫。載旐者，以其將羨卒也。百官，卿大夫也。載旟者，以其屬衛王也。凡旌旗，有軍眾者畫異物，無者帛而已。書當為畫，皆畫以雲氣。遂以獮田，如蒐田之法。羅弊，致禽以祀祊。秋田為獮。獮，殺也。羅弊，網止也。秋田主用網，中殺者多也，皆殺而網止。祊當為方。秋田主祭四方，報成萬物。詩云「以社以方」。
仲冬教大閱。春辨鼓鐸，夏辨號名，秋辨旗物，至冬大閱，簡軍實。虞人萊所田之野，為表，百步則一，為三表；又五十步為一表。田之日，司馬建旗於後表之中，群吏以旗物鼓鐸鐲鐃，各帥其民而致。質明弊旗，誅後至者。乃陳車徒如戰之陣，皆坐。虞人萊所田之野，芟除其草萊，為可陣之處。後表之中，五十步表之中央。表，所以識正行列也。四表積二百五十步，左右之廣當容三軍，步數未聞。致，致之司馬。質，正也。弊，仆也。皆坐，當聽誓。群吏聽誓於陣前。斬牲以左右徇陣曰：「不用命者斬之。」群吏，諸軍帥也。陣前，南面嚮表也。月令：「季秋，天子教於田獵，以習五戎。」司徒搢朴，北面以誓之。此大閱禮，實正歲之仲冬，而說季秋之政，於周為仲冬，為月令者失之矣。斬牲者，小子也。凡誓之大略，甘誓、湯誓之屬是也。中軍以鼙令鼓，鼓人皆三鼓，司馬振鐸，群吏作旗，車徒皆作。鼓行鳴鐲，車徒皆行，及表乃止。三鼓摝鐸，群吏弊旗，車徒皆坐。中軍，中軍之將也。天子六軍，三三而居一偏。群吏既聽誓，各復其部曲。中軍之將令鼓鼓，以作其士眾之氣。鼓人者，中軍之將、師帥、旅帥也。司馬振鐸以作眾。作，起也。既起，鼓人擊鼓以行之，伍長鳴鐲以節之。伍長一曰公司馬。及表，自後表前至第二表。三鼓者，鼓人也。摝讀如涿鹿之鹿。掩上振之為摝。摝者，止行息氣也。司馬法曰：「鼓聲不過閶，鼙聲不過闒，鐸聲不過琅。」閶音吐剛反。闒音吐答反。又三鼓，振鐸作旗，車徒皆作。鼓進鳴鐲，車驟徒趨，及表乃止，坐作如初。趨者，赴敵尚疾之漸。春秋傳曰「先人有奪人之心」。及表，自第二前至第三表。乃鼓，車馳徒走，及表乃止。及表，自第三前至前表。鼓戒三闋，車三發，徒三刺。鼓戒，戒攻敵也。鼓一闋，車一轉，徒一刺，三而止，象服敵。乃鼓退，鳴鐃且卻，及表乃止，坐作如初。鐃所以止鼓也。軍退，卒長鳴鐃以和眾。鼓人為止之。退，自前表至後表。鼓鐸則同，習戰之禮，出入一也。異者，廢鐲而鳴鐃。遂以狩田：以旌為左右和之門，群吏各帥其車徒以敘和出，左右陳車徒，有司平之。旗居卒閒以分地，前後有屯百步，有司巡其前後。險野，人為主；易野，車為主。冬田為狩，言守取之無所擇也。軍門曰和，今謂之壘門，立兩旌以為之。敘和出，用次第出和門也。左右，或出而左，或出而右。有司平之，鄉師居門，正其出入之行列也。旗，軍吏所載也。分地，調其部曲疏數。前後有屯百步，車徒異群相去之數也。車徒畢出於和門，鄉師又巡其行陣。鄭眾云：「險野，人為主，人居前。易野，車為主，車居前。」既陣，乃設驅逆之車，有司表貉於陣前。驅，驅出禽獸，使趨田者也。逆，逆要不得令走。設此車者，田僕也。中軍以鼙令鼓，鼓人皆三鼓，群司馬振鐸，車徒皆作。遂鼓行，徒銜枚而進。群司馬，兩司馬也。枚狀如箸，銜之，有繣結項中。軍法止語，為相疑惑也。天子殺則下大緌，諸侯殺則下小緌。緌，有虞氏之旌旗也。下謂弊之。大夫殺則止佐車，佐車止則百姓田獵。佐車，驅逆之車。大獸公之，小禽私之，獲者取左耳。鄭眾云：「大獸公之，輸之於公；小禽私之，以自畀也。」獲得禽獸者，取其左耳，當以計功多少。畀音必二反。及所弊，鼓皆駴，車徒皆譟。及所弊，至所弊之處。田所當於止也。天子諸侯蒐狩有常，至其常處，吏士鼓譟，象攻敵剋勝而喜也。疾雷擊鼓曰駴。譟，驩也。書曰「前師乃鼓●譟」，亦謂喜也。駴音駭。●音符。徒乃弊。命致禽饁獸於郊，入獻禽以享烝。徒乃弊，徒止也。冬田主用眾，物多，眾得取也。致禽饁獸於郊，聚所獲禽，因以祭四方之神於郊。月令季秋「天子既田，命主祠祭禽於四方」是也。入又以禽祭宗廟。
說曰：天生五材，人並用之，廢一不可，誰能去兵。歷代以來，禍亂之作，非武不定，是以君子習之。孔子曰：「不教民戰，是謂棄之。」王制曰：「天子諸侯無事而不田，曰不敬。田不以禮，曰暴天物。」左氏傳曰：「春蒐、夏苗、秋獮、冬狩，皆於農隙以講事。」三年治兵，入而振旅，歸而飲至，以數軍實。昭文章，明貴賤，辨等列，順少長，習威儀也。」穀梁傳曰：「因蒐狩以習用武事，禮之大者也。艾蘭以為防，蘭，香草也。防，為田之大限。置旃以為轅門，旃，旌旗之名，通帛為旃。轅門，昂車以其轅表門。以葛覆質以為槷，質，椹也。槷，門中臬也。葛或為褐。槷，五結反。流旁握，御轚者不得入。流旁握，謂車兩頭，各去門邊容握。握，四寸也。轚掛者則不得入門。車軌塵，塵不出轍。馬候蹄，發足相應，遲疾相投。掩禽旅，掩取眾禽。御者不失其馳，然後射者能中。不失馳騁之節。過防弗逐，不從奔之道也。戰不逐奔之義。面傷不獻，嫌誅降。不成禽不獻。惡虐幼小。禽雖多，天子取三十焉。一為乾豆，謂自左膘而射，達於右腢，為上等。腢，膊前骨也，音虞，又五口反。二為賓客，謂射右耳本，為次等。三為充君之庖。謂射左髀達於右，為下等。其餘與士眾以習射於射宮。取三十以供乾豆、賓客、君之庖。射宮，澤宮。射而中，田不得禽則得禽；射而不中，田得禽則不得禽。是以知古之貴仁義而賤勇力也。」射以不爭為仁，揖讓為義。
宋文帝元嘉二十五年閏二月，大蒐於宣武場。主司列奏申攝，剋日校獵，百官備辦。設行宮殿便座武帳於幕府山南岡，設王公百官便座幔省如常儀，設南北左右四行旌門。建旗以表獲車。殿中郎一人典獲車，主者二人收禽，吏二十四人配獲車十二兩。校獵之官著蔥褶，有帶。二品以上擁刀，備槊麾幡，三品以下帶刀，皆騎乘。將領部曲先獵一日，布圍。領軍將軍一人督右甄；護軍將軍一人督左甄；大司馬一人居中，董正諸將，悉受節度。殿中郎率獲車部曲，在大司馬之後。尚書僕射以下諸官曹令史等，督攝糾司，校獵非違。至日，會於宣武場，列為重圍。設留守填街位於雲龍門外，內官道北，外官道南，以西為上。設從官位於雲龍門內，大官階北，小官階南，以西為上。設先置官位於行上車門外，內官道西，外官道東，以北為上。設先置官還位於廣莫門外道之東西，以南為上。校獵日平旦，正直侍中奏嚴。上水一刻，奏「槌一鼓」，為一嚴。上水二刻，奏「槌二鼓」，為再嚴。殿中侍御史奏開東中華雲龍門，引仗為小駕鹵簿。百官非校獵之官，著朱服，集列廣莫門外。留守填街後部從官就位；前部從官依鹵簿；先置官先行。上水三刻，奏「槌三鼓」，為三嚴。上水四刻，奏「外辦」。正次直侍中、散騎常侍、給事黃門侍郎、散騎侍郎、軍校，劍履進夾上閤。正直侍中負璽，通事令史帶龜印中書之印。上水五刻，皇帝出。著黑介幘單衣，乘輦。正直侍中負璽陪乘，不帶劍。殿中侍御史督攝黃麾以內。次直侍中、次直黃門侍郎護駕在前。又次直侍中佩信璽、行璽，與正直黃門侍郎從護駕在後。不鳴鼓角，不得諠譁，以次引出，警蹕如常儀。車駕出，讚陛者再拜。皇太子入守。車駕將至，威儀唱引先置前部從官就位，再拜。車駕至行殿前迴輦，正直侍中跪奏：「降輦。」次直侍中稱制曰：「可。」正直侍中俛伏起。皇帝降輦登御座，侍臣升殿。直衛鈒所立反戟武賁，毛頭文衣鶡尾，以次列階。正直侍中奏：「解嚴。」先置從駕百官還便座幔省。皇帝若親射禽，變服戎服，如校獵儀。內外從官及武賁悉變服，鈒戟抽鞘，以備武衛。黃麾內官，從入圍裏。列置部曲，廣張甄圍，旗鼓相見，銜枚而進。甄周圍會，督甄令史奔騎號法施令曰：「春禽懷孕，蒐而不射；鳥獸之肉不登於俎，不射；皮革齒牙骨角毛羽不登於器，不射。」甄會。大司馬鳴鼓蹙圍，眾軍鼓譟警角，至宣武場止。大司馬屯北旌門，二甄帥屯左右旌門，殿中中郎率獲車部曲入次北旌門內之右。皇帝從南旌門入射禽。謁者以獲車收載，還陳於獲旗之北。王公以下以次射禽，各送詣獲旗下，付收禽主者。事畢，大司馬鳴鼓解圍復屯，殿中郎率其屬收禽，以實獲車，奉車奉充庖廚。正廚置樽酒俎肉於中逵，以犒饗校獵眾軍。至晡，正直侍中量宜奏嚴，從官還著朱服，鈒戟復鞘。再嚴，先置官先還。三嚴後二刻，正直侍中奏：「外辦。」皇帝著黑介幘單衣。正次直侍中、散騎常侍、給事黃門侍郎、軍校進夾御座。正直侍中跪奏：「還宮。」次直侍中稱制曰：「可。」正直侍中俛伏起。乘輿登輦還，衛從如常儀。大司馬鳴鼓散屯，以次就舍。車駕將至，威儀唱引留守填街先置前部從官就位，再拜。車駕至殿前迴輦，正直侍中跪奏：「降輦。」次直侍中稱制曰：「可。」正直侍中俛伏起。乘輿降入。正直次直侍中、散騎常侍等從至閤。正直侍中奏：「解嚴。」內外百官拜表問訊訖，罷。
梁陳並依宋儀。其異者，置行殿於幕府山南岡，並設王公百官幕。先獵一日，遣馬騎布圍。左領軍將軍督左，右領軍將軍督右，大司馬董正諸軍。獵日，侍中三奏，一奏搥一鼓，為一嚴，三嚴訖，引仗為小駕鹵簿。皇帝乘馬戎服，從者悉絳衫幘，黃麾警蹕，鼓吹如常儀。獵訖，宴會享勞，比校多少。戮一人以懲亂法。會畢，還宮。
北齊春蒐禮：有司規大防，建獲旗，以表獲車。前一日，命布圍。領軍將軍一人，督左甄；護軍將軍一人，督右甄；大司馬一人，居中，節制諸軍。天子陳小駕，服通天冠，乘木輅，詣行宮。將親禽，服戎服，鈒戟者皆嚴。武衛張甄圍，旗鼓相見，銜枚而進。甄常開一方，以令三驅。圍合，吏奔騎令曰：「鳥獸之肉不登於俎者，不射；皮革齒牙骨角毛羽不登於器者，不射。」甄合，大司馬鳴鼓促圍，眾軍鼓譟鳴角，至期處而止。大司馬屯北旌門，二甄帥屯左右旌門。天子乘馬，從南旌門入，親射禽。謁者以獲車收禽，載還，陳於獲旗之北。王公以下以次射禽，皆送旗下。事畢，大司馬鳴鼓解圍，復屯。殿中郎率其屬收禽，以實獲車。天子還行宮，命有司每禽擇取三十，一曰乾豆，二曰賓客，三曰充君之庖。其餘即於圍下量犒將士。禮畢，改服，鈒者韜刃而還。夏苗、秋獮、冬狩，禮皆同。
後周仲春教振旅，大司馬建大麾於萊田之所。鄉稍之官，以旗物鼓鐸鉦鐃，各帥其人而致。誅其後至者。建麾於後表之軍中，以集眾庶。質明，偃麾，誅其不及者。乃陳徒騎，如戰之陣。大司馬北面誓之。軍中皆聽鼓角，以為進止之節。田之日，於萊之北，建旗為和門。諸將帥徒騎序入其門，有司居門，以平其人。既入而分其地，險野則徒前而騎後，易野則騎前而徒後。既陣，皆坐，乃設驅逆騎，有司表禡於前。以太牢祭黃帝軒轅氏，於狩地為墠，建二旗，列五兵於座側，行三獻禮。遂蒐田，致禽以祭社。仲夏教茇舍，遂苗田。仲秋練兵獮田。仲冬大閱，遂狩。其致禽享礿教習之儀，並如古周法。
隋大業三年，煬帝在榆林，突厥啟人及西域、東胡君長並來朝貢。帝欲示以甲兵之盛，乃命有司陳冬狩之禮。詔虞部量拔延山南北周二百里，並立表記。前狩二日，兵部建旗於表所。五里一旗，分為四十軍，軍萬人，騎五千匹。前一日，諸將各帥其軍，集於旗下。鳴鼓，後至者斬。詔四十道使，並揚旗建節，分申佃令，即留軍所監獵。布圍，圍闕南面，方行而前。帝服紫蔥褶、黑介幘，乘闟豬車，車飾如木輅，重輞縵輪，虯龍繞轂，漢東京鹵簿所謂獵車。駕六黑騮。太常陳鼓笳鐃簫角於帝左右，各百二十。百官戎服騎從，鼓行入圍，諸將並鼓行赴圍。乃設驅逆騎千有二百。闟豬停軔，有司斂大緌；王公以下，皆整弓，陳於駕前，有司又斂小緌。乃驅獸出，過於帝前。初驅過，有司整御弓矢以前，待詔。再驅過，備身將軍奉進弓矢。三驅過，帝乃從禽，鼓吹皆振，左而射之。每驅必三獸以上。帝發，抗大緌。次王公發，抗小緌。次諸將發射，則無鼓，驅逆之騎乃止。然後三軍四夷百姓皆獵。凡射獸，自左膘而射，達於右腢，五口反。為上等。達右耳本，為次等。自左髀達於右，為下等。群獸相從，不得盡殺。已傷之獸，不得重射。又逆向人者，不射其面。出表者不逐之。田將止，虞部建旗於圍內。從駕之鼓及諸軍鼓俱振，卒徒皆譟。諸獲禽者，獻於旗所，致其左耳。大獸公之，以供宗廟，使歸臘於京師。小獸私之。
大唐高祖武德五年十二月，幸涇陽之華池校獵。謂群臣曰：「今日畋樂乎？」諫議大夫蘇代長進曰：「陛下遊獵，薄廢萬機，不滿十旬，未為大樂。」高祖色變，既而笑曰：「狂發耶？」代長曰：「為臣私計，即狂；為陛下國計，即忠。」
貞觀十六年十二月，狩於驪山。時陰寒晦冥，圍兵斷絕。上乘高遙見之，欲捨其罰，恐虧軍令，乃迴轡入谷以避之。
永徽元年冬，出獵，在路遇雨。因問諫議大夫谷那律曰：「油衣若為得不漏？」對曰：「能以瓦為之，必不漏矣。」上大悅。因此不復出獵。
先天元年十一月，獵於驪山之下。侍中魏知古上詩諫曰：「嘗聞夏太康，五弟訓禽荒。我後來冬狩，三驅盛禮張。順時鷹隼擊，講事武功揚。奔走未及去，翾飛豈暇翔。非熊從渭水，瑞翟想陳蒼。此欲誠難縱，茲遊不可常。子雲陳羽獵，僖伯諫漁棠。得失鑒齊楚，仁恩念禹湯。雍熙諒在宥，亭毒匪多傷。辛甲今為史，虞箴遂孔彰。」手制曰：「所進十韻，三復研精，良增歎美。予時因暇景，為苗而畋，開一面之羅，展三驅之禮。無情校獵，但慕前禽。卿有箴規，輔予不逮。今賜物五十段，以申勸獎。」
開元三年十月，大蒐於岐州鳳泉湯。屬夜雪天寒，其圍兵並放散，各賜布一端，綿一屯。其蒐狩之制，具開元禮。
出師儀制揚兵講武附○周漢後漢魏晉東晉宋後魏北齊隋大唐
周制，大司馬制軍詰禁以糾邦國。若大師，則掌其戒令，太卜，帥執事釁主及軍器。大師，王出征伐也。，臨也。主謂遷廟之主及社主在軍者也。軍器，鼓鐸之屬。凡師既受甲，迎主於廟及社主，祝奉以從。殺牲以血塗主及軍器，皆神明之。司馬法曰：「上卜下謀，是謂參之。」及致，建大常，比軍眾，誅後至者。致謂鄉師致民於司馬也。比，校次之。司兵掌五兵五盾。五兵者，戈、殳、戟、酋矛、夷矛。五盾，干櫓之屬也。及授兵，從司馬之法以頒之。師旅卒兩人數，所用多少。司戈盾掌戈盾之物而頒之。分與受用者。授貳車戈盾，建乘車之戈盾，授旅賁及虎士之戈盾。軍行，兵車不式。尚威武，不崇敬。武車綏旌。武車亦革輅也。取其建戈，即雲兵車；取其威猛，即雲武車。旌謂車上旗旛也。綏謂垂舒。凡軍旅會同，合其車之卒伍，而比其乘，屬其右。合、比、屬，謂次第相安習也。車亦有卒伍。戎僕掌馭戎車，掌王倅車之政，正其服。犯軷如玉輅之儀。虎賁氏掌先後王而趨以卒伍。王出，將虎賁士居前後，雖群行，亦有局分。旅賁氏掌執戈盾，夾王車而趨。左八人，右八人。車止則持輪。太僕則自左馭而前驅，及贊王鼓。王通鼓，佐擊其餘面。
前有水則載青旌，前有塵埃則載鳴鳶，前有車騎則載飛鴻，前有士師則載虎皮，前有摯獸則載貔貅。載謂舉旌首以警眾也。禮，君行師從，卿行旅從。前驅舉此，則士眾知所有。所舉各以其類象之。青，青雀，水鳥也。鳶鳴則天將風，風生埃起。鴻取飛有行列也。士師謂兵眾也。虎取其有威勇。貔貅亦摯獸。書曰「如虎如貔」。行，前朱鳥而後玄武，左青龍而右白虎，招搖在上，急繕其怒，以此四獸為軍陣，象天也。急猶堅也。繕讀曰勁。又畫招搖星於旌旗上，以起居堅勁，軍之威怒，象天帝也。招搖星在北斗杓端，主指者。進退有度。度謂伐與步數。
挈壺氏掌挈壺以令軍井，挈轡以令舍，挈畚以令糧。鄭眾云：「
挈壺以令軍井，謂為軍穿井，井成，挈壺懸其上，令軍中士眾皆望見，知此下有井。壺所以盛飲，故以壺表井。挈轡以令舍，亦懸轡於所當舍止之處，使軍望見，知當舍止於此。轡所以駕舍，故以轡表舍。挈畚以令糧，亦懸畚於其所當廩假之處，令軍望見，知當廩假於此下也。畚所以盛糧之器，故以畚表廩。軍中人多，車騎雜會讙囂，號令不能相聞，故各以其物為表，省煩便事也。」凡軍事，懸壺以序聚柝。鄭眾云：「懸壺以為漏，以序聚柝，以次更聚擊柝備守。」鄭玄謂「擊柝，兩木相敲，行夜時也。」
及戰，司馬巡陣，視事而賞罰。事謂戰功也。若師有功，則左執律，右秉鉞，以先愷樂獻於社。功，勝也。律所以聽軍聲，鉞所以為將威也。先猶導也。兵樂曰愷。獻功於社也。故城濮之戰，春秋左氏傳曰：「振旅愷以入於晉。」若師不功，則厭而奉主車。鄭眾云：「
厭謂厭冠，喪服也。軍敗則以喪禮，故秦伯之敗於殽也，春秋傳曰：『秦伯素服郊次，向師而哭』。」鄭玄謂：「厭，伏冠也。奉猶送也。送主歸於廟與社。」王弔勞士庶子，則相。師敗，王親弔士庶子之死者，勞其傷者。庶子，卿大夫之子從軍者。或謂之庶士。
漢興，設南北軍之備外，命天下郡國選能引強、蹶張、材力、武猛者，以為輕車、騎士、材官、樓船。常以立秋後郊禮畢，斬牲於東門，以薦陵廟，肄孫吳兵法六十四陣。每十月，都課試金革騎士，各有員數。如有寇警，平地用車騎，山阻用材官，水泉用樓船。孝文納晁錯之策，以為軍之勝負定於內，有事則可以應於外，頗祖周司馬法、齊寄政之制，管子寓軍令。徙人於邊，以起軍伍。元帝用貢禹議，始罷角牴戲。
後漢初，立秋之日，白郊禮畢，始揚威武，斬牲於郊東門，以薦陵廟。其儀：乘輿御戎輅，白馬朱鬣，躬執弩射牲。牲用鹿麛。太宰令、謁者各一人，載以獲車，馳駟送陵廟。還宮，遣使者齎束帛以賜武官。武官肄兵，習戰陣之儀、斬牲之禮，名曰「貙劉」。兵、官皆肄孫、吳兵法六十四陣。既還，公卿以下陳雒陽街，乘輿到，公卿已下拜，天子下車，公卿親識顏色，然後還宮。古語曰：在車下，則准此時施，漢代以為常。
靈帝中平五年，以天下黃巾賊起，大發四方兵，講武耀兵於平樂觀。以小黃門蹇碩為上軍校尉，武賁中郎將袁紹為中軍校尉，屯騎校尉鮑鴻為下軍校尉，議郎曹操為典軍校尉，趙融為助軍左校尉，馮芳為助軍右校尉，諫議大夫夏牟為左校尉，淳于瓊為右校尉。凡八人，皆統於碩。起太壇，上建十二重五采華蓋，高十丈。壇東北為小壇，復建九重華蓋，高九丈。列步騎兵士數萬人，結營為陣。天子親出臨軍，駐大華蓋下；大將軍何進駐小華蓋下。禮畢，帝躬擐甲介馬，稱「無上將軍」，行陣三匝，還。
獻帝建安二十一年，有司奏：「古四時講武。按漢西京承秦制，三時不講。唯十月都試金革。今兵戈未偃，士眾素習，可無四時講武，但以立秋擇吉日，大朝車騎，號曰閱兵。上合禮名，下承漢制。」是冬閱兵，魏王曹操親執金鼓以令進退。
延康元年，曹丕嗣魏王。其年秋，閱兵於郊，公卿相儀，王御華蓋，親執金鼓之節。
魏明帝太和元年十月，閱兵於東郊。
晉武帝泰始四年、九年、咸寧元年、太康四年、六年冬，皆自臨宣武觀，大閱，習眾軍。然不自令進退。自惠帝以後，其禮遂廢。
東晉元帝詔左右衛及諸營教習，依大習儀。成帝咸和中，詔內外諸軍戲於南郊之場，故其地因名鬥場。自後蕃鎮桓、庾諸方伯，往往閱習，然朝廷無事焉。
宋文帝依故事肄習眾軍，兼用漢魏之禮。其後以時講武於宣武堂。
後魏明帝永興五年以九月十月之交，親行貙劉之禮。孝成帝和平三年，因歲除大儺，遂耀兵示武。更為制，令步兵陳於南，騎士陳於北，各擊鐘鼓，以為節度。其步兵所衣，青赤黑黃，別為部隊。楯槊矛戟相次周迴轉易，以相赴就。有飛龍騰蛇之變，為函箱魚鱗四門之陣，凡十餘法。跪起前卻，莫不應節。陣畢，南北二軍皆鳴鼓角，眾盡大譟。各令騎將六千人去來挑戰，步兵更進退以相拒擊，南敗北捷，以為盛觀。自後以為常。
北齊常以季秋，皇帝講武於都外。有司先芟萊野為場，為二軍進止之節。又別墠於北場，輿駕停觀。遂命將教眾為戰場之法。凡為陣，少者在前，長者在後。其還，則長者在前，少者在後。長者持弓矢，短者持旌旗。勇者持鉦鼓刀楯為前行，戰士次之，槊者次之，弓箭為後行。將帥先教士目，使習見旌旗指麾之蹤，發起之意，旗臥則跪。次教士耳，使習聽金鼓動止之節，聲鼓則進，鳴金則止。次教士心，使知刑罰之苦，賞賜之利。次教士手，使習持五兵之便，戰鬥之備。次教士足，使習跪起及行嶮泥之塗。前五日，皆請兵嚴於場所，依方色建旗為和門。都墠之中及四角，皆建五采牙旗。應講武者，各集於其軍。戎鼓一通，軍士皆嚴備。二通，將士擐甲。三通，步軍各為直陣，以相俟。大將各處軍中，立旗鼓下。有司陳小駕鹵簿，皇帝武弁，乘革輅，大司馬介冑乘馬，奉引入行殿。百司陪列。位定，二軍迭為客主。先舉為客，後舉為主。從五行相勝法，為陣以應之。
隋大業七年，征遼東。眾軍將發，御臨朔宮，親授節度。每軍，大將、亞將各一人。騎兵四十隊，隊百人。百人置一纛。十隊為一團，團有偏將一人。第一團，皆青絲連明光甲、鐵具裝、青纓拂，建狻猊旗。第二團，絳絲連朱犀甲、獸文具裝、赤纓拂，建貔貅旗。第三團，白絲連明光甲、鐵具裝、素纓拂，建辟邪旗。第四團，烏絲連玄犀甲、獸文具裝、黑纓拂，建六駮旗。前部鼓吹一部：大鼓、小鼓及鼙、長鳴、中鳴等各十八具，棡鼓、金鉦各二具。後部鐃吹一部：鐃二面，歌簫及笳各四具，節鼓一面，篳篥、橫笛各四具，大角十八具。又步卒八十隊，分為四團。團有偏將一人。第一團，每隊給青隼盪幡一。第二團，每隊黃隼盪幡一。第三團，每隊蒼隼盪幡一。第四團，每隊烏隼盪幡一。長槊楯弩及甲毦等，各稱兵數。受降使者一人，給二馬軺車一乘，白獸幡及節每一，騎吏三人，車輻白從十二人。承詔慰撫，不受大將制，戰陣則為監軍。
軍將發，候大角一通，步卒第一團出營東門，東向陣。第二團出營南門，南向陣。第三團出營西門，西向陣。第四團出營北門，北向陣。陣四面團營，然後諸團嚴駕立。大角三通，則鐃鼓俱振，騎第一團引行，隊閒相去各十五步。次第二團。次前部鼓吹。次弓矢一隊，合二百騎。建蹲獸旗，瓟槊二張，大將在其下。次馬二十匹，次大角，次後部鐃吹。次第三團，次第四團，次受降使者。次及輜重戎車散兵等，亦有四團。第一輜重出，收東面陣，分為兩道，夾以行。第二輜重出，收南面陣，夾以行。第三輜重出，收西面陣，夾以行。第四輜重出，收北面陣，夾以行。亞將領五百騎，建騰豹旗，殿軍後。
至營，則第一團騎陣於東面，第二團騎陣於南面，鼓吹翊大將軍居中，駐馬南向，第三團騎陣於西面，第四團騎陣於北面，合為方陣。四面外向，步卒翊輜重入於陣內，以次安營。營定，四面陣者引騎入營。亞將率驍騎遊奕督察。其安營之制，以車外布，閒設馬槍，次施兵幕，內安雜畜。事畢，大將、亞將等各就牙帳。馬步隊與軍中散兵，交為兩番，五日而代。
於是每日遣一軍發，相去四十里，連營漸進。二十四日續發而盡。首尾相繼，鼓角相聞，旌旗亙九百六十里。天子六軍次發，兩部前後先置，又亙八十里。通諸道合三十軍，亙千四十里。
諸軍各以帛為帶，長尺五寸，闊二寸，題其軍號為記。御營內者，合十二衛、三臺、五省、九寺，並分隸內外前後左右六軍，亦各題其軍號，不得自言臺省。王公以下，至於兵丁冢隸，悉以帛為帶，綴於衣領，名「軍記帶」。諸軍並給幡數百，有事使人交相去來者，執以行。不執幡而離本軍者，他軍驗軍記帶，知非本部兵，則所在斬之。
大唐顯慶二年十一月二十一日，講武於滍水之南，行三驅之禮。上設次於尚書臺以觀之。時許州長史封道弘奏言：「後漢南郡太守馬融講尚書於此，因以為名。今請改為講武臺。」從之。五年三月八日，又講武於并州城北。上御飛閣，引群臣臨觀之。左衛大將軍張延師為左軍，左右驍武等六衛、左羽林騎士屬焉；左武候大將軍梁建方為右軍，左右威領武候等六衛、右羽林騎士屬焉。一鼓而誓眾，再鼓而整列，三鼓而交前。左為曲直圓銳之陣，右為方銳直圓之陣。三挑而五變，步退而騎進，五合而各復位。許敬宗奏曰：「延師整而堅，建方敢而銳，皆良將也。」上曰：「講閱者，安不忘危之道也。梁朝衣冠甚盛，人物亦多，侯景以數千人渡江，一朝瓦解。武不可黷，又不可棄，此之謂也。」
武太后聖曆二年，欲以季冬講武，有司延入孟春。時王方慶上疏曰：「謹按禮記月令：『孟冬之月，天子命將帥講武，習射御角力。』此乃三時務農，一時講武，蓋王者常事，安不忘危之道也。孟春之月，不可稱兵。兵者，干戈甲冑之總名。兵，金也，金性剋木，春盛德在木，金氣以害盛德，逆生氣。『孟春行冬令，則水潦為敗，雪霜大摯，首種不入』。按蔡邕月令章句：『太陰休，少陽尚微，而行冬令以導水氣，故水潦至而敗生物也。雪霜大摯，折傷者也。太陰干時，雨雪而霜，故傷首種。』種謂宿麥也。麥以秋種，故謂之首種。入，收也。為沍寒所傷，故至春不長。今月令首種稷，非麥。今孟春講武，是行冬令，以陰政犯陽氣，害發生之德。臣恐水潦敗物，雪霜損稼，宿麥不登，無所收入也。請至明年孟冬教習，以順天道。」從之。
先天二年十月十三日，講武於驪山之下。徵兵二十萬，戈鋌金甲，照耀天地。列大陣於長川，坐作進退，以金鼓之聲節之。玄宗親擐戎服，持大鎗，立於陣前。兵部尚書郭元振，以虧失軍容，坐於纛下，將斬之。宰臣劉幽求、張說跪於馬前，諫曰：「元振翊戴上皇，有大功於國，雖違軍令，不可加刑。伏願寬宥。」乃捨之，配流新州。給事中知禮儀唐紹，以草軍儀有失，斬之。上既怒唐紹，眾情猶冀寬之。會右金吾將軍李邈，遽請斬之。時人皆痛惜紹而深咎邈。尋有制罷邈官，遂擯廢終身。薛訥為左軍節度。眾以元帥及禮官得罪，諸節部頗亦失序，唯訥及解琬軍不動。上令輕騎召訥等，至軍門，不得入。禮畢，特加慰勞。
命將出征漢魏北齊後周隋大唐
漢高帝初為漢王，都漢中。將還定三秦，擇良日，齋戒，設壇場，具禮，拜韓信為大將軍。部署諸將，東出陳倉，收秦地。
魏故事，遣將出征，符節郎授節鉞，跪而推轂。
北齊命將出征，則太卜詣廟，灼龜，授鼓旗於廟。皇帝陳法駕，服袞冕，至廟，拜於太祖。遍告訖，降就中階，引上將，操鉞授柯，曰：「從此上至天，將軍制之。」又操斧授柯，曰：「從此下至泉，將軍制之。」將軍既受斧鉞，對曰：「國不可從外理，軍不可從中制。臣既受命，有鼓旗斧鉞之威，願假一言之命於臣。」帝曰：「苟利社稷，將軍裁之。」將軍就車，載斧鉞而出。皇帝推轂度閫，曰：「
從此以外，將軍制之。」
後周制，大將出征，遣太祝以羊一，祭所過名山大川。明帝武成元年，吐谷渾寇邊。帝戎服乘馬，遣大司馬賀蘭祥討之。告於太祖之廟，司憲奉鉞，進授大將。大將拜受，以授從者。禮畢，出受甲兵。
隋制，皇太子親戎，及將軍出師，則以豭肫一釁鼓，皆告社廟。受斧鉞訖，不得反宿於家。開皇八年，晉王廣將伐陳，內史令李德林攝太尉，告於太廟。禮畢，命有司宜於太社。二十年，太尉晉王廣又北伐突厥。次河上，禡祭軒轅黃帝以太牢制幣，陳甲兵，行三獻之禮。
大唐之制，如開元禮。
宣露布後魏隋大唐
後魏每攻戰剋捷，欲天下聞知，乃書帛，建於漆竿上，名為露布，自此始也。其後相因施行。
隋文帝開皇中，詔太常卿牛弘撰宣露布禮。及九年平陳，元帥晉王以驛上露布。兵部奏，請依新禮。集百官、四方客使等，並赴廣陽門外，服朝衣，各依其列。內史令稱有詔，在位者皆拜。宣訖，拜，蹈舞者三，又拜而罷。
大唐每平蕩寇賊，宣露布。其日，守宮量設群官次。露布至，兵部侍郎奉以奏聞。仍集文武群官、客使於東朝堂，中書令宣布，具如開元禮。武德元年十一月，秦王平薛仁杲，凱旋，獻於太廟。二年五月，秦王破宋金剛，復并州故地，凱旋，獻捷於太廟。四年七月，秦王平東都，被黃金甲，陳鐵馬一萬，甲士三萬，以王世充、竇建德及隋文物輦輅，獻捷於太廟。貞觀四年三月，李靖俘頡利可汗，獻捷於太廟。永徽元年九月，高侃執車鼻可汗，獻於太廟。
