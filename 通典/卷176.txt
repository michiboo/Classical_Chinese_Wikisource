
通典卷第一百七十六 州郡六
古梁州下今置郡府三十七縣一百六十
東至仁壽郡八十里。南至犍為郡百三十里。西至臨邛郡二百里。北至唐安郡二百里。東南到仁壽郡百里。西南到盧山郡三百九十里。西北到臨邛郡一百六十里。東北到仁壽郡籍縣百十里。去西京二千五百五十里，去東京三千二百八十里。戶四萬四千六百四十，口十七萬五千四百。 
眉州今理通義縣。漢屬犍為郡地，後漢晉皆因之，宋、齊亦然。梁置齊通郡青州。西魏改青州為眉州。因峨眉山為名。隋煬帝以其地入眉山郡。大唐復置眉州，或為通義郡。領縣五：
通義
彭山漢武陽縣地。有彭亡聚，即岑彭死處。
洪雅
青神縣在青衣江西。後周置郡。
丹稜
東至巴川郡四百九十里。南至南溪郡三百里。西至犍為郡四百里。北至仁壽郡二百六十里。東南到瀘川郡四百五十里。西南到犍為郡三百十里。西北到仁壽郡三百三十里。東北到資陽郡界二百十九里。去西京二千九百十里，去東京三千七百四十里。戶五千一百九十，口萬六千四百九十。
榮州今理旭川縣。漢屬犍為郡，後漢、晉、宋皆因之。齊置南安郡。隋屬資陽郡。大唐置榮州，因榮德山為名。或為和義郡。領縣六：
旭川漢南安縣地。隋置大牢縣，貞觀初改之。
威遠
公井
應靈
咨官
和義隋置。
東至巴川郡五百六十五里。南至和義郡百六十里。西至仁壽郡二百三十里。北至安岳郡三百七十里。東南到和義郡百四十里。西南到仁壽郡二百六十里。西北到陽安郡二百二十里。東北到安岳郡三百三十里。去西京二千六百六十里，去東京三千五百十里。戶二萬八千五百十四，口九萬六百六十。
資州今理盤石縣。漢屬犍為郡，後漢、晉、宋、齊並同。西魏置資州。州城在今州西北陽安縣界。後周置資中郡。隋煬帝初，置資陽郡。大唐為資州，或為資陽郡。領縣八：
盤石
資陽有天台山。
內江
丹山
龍水
月山
銀山
清溪並漢資中縣地。
東至瀘川郡三百五十里。南至南溪郡胡門生獠界三百二十里。西至犍為郡玉津縣界二百二十里。北至和義郡四百八十里。東南到瀘川郡三百五十里。西南到羈縻協州四百十里。西北到犍為郡三百五十里。東北到和義郡四百里。去西京三千四百四十里，去東京四千四百里。戶四千三十九，口萬三千七百七十。
戎州今理僰道縣。故僰侯國，漢屬犍為郡，後漢、晉、宋、齊皆因之。梁置六同郡戎州。隋置犍為郡。大唐為戎州，或為南溪郡。領縣五：
南溪有青衣水，又黑水自北南流經於此。
義賓
僰道秦時破滇，通五尺道，漢開蜀故徼，使唐蒙發蜀卒理道，自僰道抵牂牁，即此。
開邊
歸順貞觀中，獠歸復，因置縣。並漢僰道縣地。
東至扶風郡四百里。南至漢中郡三百九十五里。西至同谷郡四百五十里。北至汧陽郡四百三十里。東南到漢中郡褒城縣界二百七十里。西南到順政郡長舉縣界百九十里。西北到天水郡五百三十里。東北到扶風郡陳倉縣界百四十里。去西京五百九十里，去東京千四百五十里。戶五千三百七十，口二萬五千五百二十。
鳳州今理梁泉縣。春秋氐羌之所居。秦屬隴西郡。兩漢屬武都郡，晉因之。惠帝時，沒於楊茂搜。後魏置固道郡，兼置南岐州。後周廢郡，置鳳州。隋煬帝初，廢州，置河池郡。大唐為鳳州，或為河池郡。領縣四：
梁泉漢故道縣地。後魏置今縣。
兩當漢故道縣地。後魏置兩當郡。
河池漢舊縣。一名仇池。因川為名。
黃花有黃花川為名。
東至同谷郡三百三十里。南至陰平郡二百五十里。西至懷道郡懷道縣二百七十里。北至同谷郡四百二十里。東南到陰平郡曲水縣三百三十里。西南到同昌郡三百二十里。西北到懷道郡良恭縣三百六十里。東北到同谷郡同谷縣三百四十里。去西京千二百里，去東京千八百五十里。戶二千九百三十，口萬四千八百五十。
武州今理將利縣。古白馬氐之國，西戎之別種也。天池大澤在其西。漢武帝置武都郡，後漢因之。蜀後主時得之。建興七年為諸葛亮所定。晉為武都郡，後沒於楊茂搜。後魏亦為武都郡。西魏置武州。後周亦為武都郡。隋初郡廢，煬帝又置武都郡。大唐為武州，或為武都郡。領縣三：
將利
覆津後魏置武階郡，仍置覆津縣。
盤隄漢河池縣地。後魏置縣。
東至河池郡四百五十里。南至武都郡三百三十里。西至懷道郡五百八十里。北至天水郡四百三十里。東南到順政郡三百四十里。西南到武都郡三百四十里。西北到隴西郡三百八十里。東北到天水郡三百里。去西京千三十里，去東京千八百三十里。戶四千七百二十，口萬九千六百九十。
成州今理上祿縣。古白馬氐國。二漢屬武都郡。晉置仇池郡，後沒於楊茂搜等。後魏又曰武都郡，兼置南秦州。西魏改為成州。隋初郡廢，煬帝初置漢陽郡。大唐為成州，或為同谷郡。領縣三：
上祿漢舊縣。有仇池山。晉永嘉末，為氐楊茂搜所據。其上地百頃，四方壁立，峭絕險固，自然有樓櫓卻敵之狀。東西二門，盤道可七里，上有岡阜泉源。氐於上立宮室囷倉，皆為板屋土牆。所理處名洛谷。
長道漢上祿縣地。有祁山，上有城，極為嚴固。其山，九州之名阻。蜀後主建興六年，諸葛亮攻魏軍，不拔。
同谷漢下辯縣。舊名武街城。
東至漢中郡二百四十里。南至益昌郡五百四十九里。西至同谷郡三百四十里。北至河池郡三百五十里。東南到漢中郡二百八十七里。西南到武都郡覆津縣界二百里。西北到同谷郡三百四十里。東北到河池郡河池縣界百五十里。去西京九百三十五里，去東京千七百十里。戶千九百七十九，口萬九百六十。
興州今理順政縣。戰國時為白馬氐之東境。二漢屬武都郡。晉惠帝時亦為楊茂搜所據。其後為梁所破，置武興蕃王國。後魏置東益州。西魏改為興州，兼置順政郡。隋初郡廢，煬帝初復置。大唐為興州，或為順政郡。領縣三：
順政漢沮縣地。後魏置略陽縣。沔水發源於此，一名沮水。有小丙山，有穴方圓二尺餘，有水潛流，穴口面丙，因以為名，左思蜀都賦所謂「嘉魚出於丙穴」。
長舉西魏置槃頭郡。有鳳溪。
鳴水西魏置落叢郡。
東至武都郡二百七十里。南至同昌郡四百十里。西至合川郡二百四十里。北至和政郡二百五十里。東南到……西南到……西北到和政郡二百五十里。東北到同谷郡上祿縣三百二十里。去西京千四百七十里，去東京二千二百八十里。戶千二百六十，口七千四十。
宕州今理懷道縣。宕，達浪反。秦漢以來為諸羌之地，後魏始封為蕃國。後周置宕昌國，武帝置宕州。隋置宕昌郡。大唐為宕州，或為懷道郡。領縣二：
懷道後周置。
良恭亦周置陽宕縣，隋改之。
東至武都郡三百二十里。南至江油郡六百里。西至交川郡三百三十里。北至懷道郡四百十里。東南到陰平郡百六十里。西南到交川郡三百里。西北到故芳州三百二十里。東北到武都郡三百二十里。去西京千六百十里，去東京二千四百十里。戶二千三百二十，口萬三千七百七。
扶州今理同昌縣。歷代西戎之地。西魏逐吐谷渾，於此置鄧州鄧寧郡。隋初改曰扶州，又改曰同昌郡。大唐因之，或為同昌郡。領縣四：
同昌
帖夷
尚安有黑水，東南流入白水。
鉗川
東至益昌郡四百九十里。南至江油郡三百二十里。西至同昌郡百六十里。北至武都郡二百五十里。東南到益昌郡四百九十里。西南到同昌郡同昌縣十六里。西北到同昌郡百六十里。東北到武都郡盤隄縣百里。去西京千四百五十里，去東京二千九十里。戶千六百七十，口八萬四千八十五。
文州今理曲水縣。古氐羌之境。漢開西南夷，置陰平道，屬廣漢郡，後漢因之。蜀亦得之。後主建興七年，諸葛亮定之。其後鍾會伐蜀，姜維表請備陰平橋頭，後主不從。鄧艾自陰平景谷步道，懸兵束馬，逕江油，出綿竹以滅蜀，即此是也。晉置陰平郡，永嘉末，沒於楊茂搜。西魏平定，始置文州盧北郡。隋廢為縣，併屬武都郡。大唐復置文州，或為陰平郡。領縣二：
曲水
長松
東至益昌郡四百里。南至巴西郡三百五十里。西至交川郡三百三十里。北至陰平郡三百二十里。東南到普安郡二百九十里。西南到通化郡三百二十里。西北到同昌郡六百里。東北到益昌郡四百里。去西京二千一百六十里，去東京三千十五里。戶九百二十，口五千二百。
龍州今理江油縣。秦漢魏為無人之境，晉得之，屬陰平郡。宋、齊皆因之。後魏置江油郡。西魏置龍州。隋初郡廢，煬帝初州廢，置平武郡。大唐為龍州，或為江油郡。領縣二：
江油有石門山，與氐分界，蜀都賦曰「緣以劍閣，阻以石門」是也。鄧艾伐蜀，自陰平至江油，即此。
清川
東至同昌郡三百三十里。南至臨翼郡百八十里。西至……北至吐蕃界九十里。東南到通化郡三百里。西南到江源郡三百里。西北到吐蕃界五十里。東北到同昌郡三百里。去西京二千二百五十里，去東京三千五十里。戶千五十，口五千六百五十。
松州今理嘉誠縣。歷代諸羌之域。晉屬汶山郡。宋、齊亦得之。後為西魏、後周所有。隋屬汶山、同昌二郡。大唐武德元年，置松州，或為交川郡。領縣三：
嘉誠有甘松嶺，江水所發之源。
交川
平康
東至懷道郡二百四十里。南至吐蕃界三十里。西至吐蕃界九十里。北至臨洮郡百八十里。東南到同昌郡三百四十里。西南到吐蕃界七十里。西北到吐蕃界七十里。東北到和政郡四百五十里。去西京千七百六十里，去東京二千五百六十里。戶千三百十，口七千四百十五。
疊州今理合川縣。歷代羌戎之境。後周逐諸戎而有其地，置五香郡，後置疊州。隋屬同昌郡。大唐為疊州，或為合川郡。領縣二：
合川
常芬
東至符陽郡三百里。南至閬中郡二百八十里。西至江油郡四百里。北至漢中郡四百三十里。東南到閬中郡三百十里。西南到普安郡二百里。西北到陰平郡四百九十里。東北到漢中郡五百里。去西京千三百四十里，去東京二千百九十里。戶萬三千九百十，口四萬四千六百。
利州今理綿谷縣。春秋、戰國時為蜀侯國。自益昌之西，南至蜀川，悉為蜀侯國之地，此蓋蜀之北境。秦滅蜀，其地入蜀郡。二漢屬廣漢郡。蜀先主分屬梓潼郡。晉屬晉壽郡，宋、齊因之。後魏立益州，世號為小益州。梁曰黎州。西魏復曰益州，尋改為利州。後周亦為晉壽郡。隋初郡廢，煬帝初置義城郡。大唐為利州，或為益昌郡。領縣六：
綿谷漢葭萌縣地。東晉置興安縣。隋改之。
嘉川漢葭萌縣地。宋置興樂縣。後魏改之。
葭萌漢舊縣地。後魏置新巴郡。
景谷漢白水縣地。宋曰平興縣。隋改之。
益昌古劍閣道，秦使司馬錯伐蜀所由，謂之石牛道。漢葭萌縣地。
胤山
東至益昌郡二百里。南至梓潼郡三百六十里。西至巴西郡二百里。北至益昌郡百六十里。東南到閬中郡三百里。西南到巴西郡二百八十里。西北到江油郡二百九十里。東北到益昌郡二百里。去西京千六百六十里，去東京二千六十里。戶二萬二千三百七十，口九萬一千六百八十。
劍州今理普安縣。秦屬蜀郡。漢屬廣漢郡，後漢因之。晉屬梓潼郡，宋、齊亦然。梁置南梁州，後改為安州。西魏改為始州，兼置普安郡。隋初郡廢，煬帝初復置。大唐為始州，後改為劍州，或為普安郡。領縣八：
普安漢梓潼縣地。
武連宋置武功縣，後魏改之。
陰平宋置陰平郡。魏置龍州。隋廢。
梓潼西魏置潼川郡。隋為梓潼縣。有五婦山、拔蛇山。
黃安舊曰華陽。
劍門有梁山，亦曰大劍山，有姜維拒鍾會故壘。大劍水有劍閣，即張載作銘所。
臨津
永歸
東至普安郡二百里。南至梓潼郡百三十里。西至通化郡四百里。北至江油郡二百五十里。東南到梓潼郡百三十里。西南到德陽郡百八十里。西北到江油郡二百五十里。東北到普安郡二百八十里。去西京二千五百里，去東京二千八百五十里。戶三萬七千二百六十，口十六萬八千。
綿州今理巴西縣。秦屬蜀郡，漢屬廣漢郡，蓋涪水之所經焉。晉屬梓潼郡，宋、齊亦屬梓潼郡。西魏兼置潼州。隋初郡廢，改潼州為綿州；煬帝初州廢，置金山郡。大唐為綿州，或為巴西郡。今郡城即漢涪城縣也。在成都東北之要，蜀時大將常鎮之。領縣九：
巴西
涪城東晉置始平郡。隋改之，昔後漢吳漢入蜀，其裨將臧宮拔涪城，斬公孫恢，即此。
昌明有廉水、讓水。
魏城
羅江
龍安松嶺關在縣西北百七十里。
神泉
西昌
鹽泉
東至南充郡二百五十里。南至安岳郡三百四十里。西至德陽郡二百二十里。北至普安郡三百六十里。東南到遂寧郡二百五十里。西南到陽安郡百八十里。西北到巴西郡百三十里。東北到閬中郡三百十五里。去西京二千九十里，去東京二千九百三十里。戶五萬五千五百，口二十萬三千十。
梓州今理郪縣。秦屬蜀郡。二漢屬廣漢、巴西二郡地。晉、宋、齊並屬廣漢郡。梁末置新州，西魏兼置昌城郡。隋初郡廢，改新州為梓州；煬帝初州廢，置新城郡。大唐為梓州，或為梓潼郡。郡城左帶涪水，右挾中江，居水陸之衝要。領縣八：
郪漢舊縣，故城在西南。
射洪
通泉漢廣漢縣地。
鹽亭
飛烏因山為名。
玄武晉五城縣。
銅山
永泰漢充國縣。
東至南充郡百七十里。南至巴川郡三百八十里。西至安岳郡百六十里。北至梓潼郡二百五十里。東南到巴川郡三百八十里。西南到安岳郡百四十里。西北到梓潼郡二百五十里。東北到南充郡百七十里。去西京二千三百二十里，去東京三千百六十里。戶三萬四千百八十，口九萬六千八百六十。
遂州今理方義縣。秦屬蜀郡。漢屬廣漢郡，後漢晉並同。宋為遂寧郡。齊、梁置東遂寧郡。後周置遂州興西郡。隋初郡廢，煬帝初置遂寧郡。大唐為遂州，或為遂寧郡。領縣五：
方義漢廣漢縣地。
長江
蓬溪
青石晉宋曰晉興。後魏曰始興。隋改之。
遂寧
東至陽安郡七十里。南至仁壽郡二百里。西至濛陽郡導江縣界八十里。北至德陽郡一百里。東南到陽安郡百五十里。西南到唐安郡一百里。西北到濛陽郡九隴縣界七十里。東北到德陽郡一百里。去西京二千三百七十里，去東京三千二百十里。戶十五萬六千八百七十，口八十五萬八千三十。
益州今理成都、蜀二縣。秦置蜀郡，兩漢因之。王莽末公孫述，後漢末劉備，西晉末李特，東晉末譙縱，並都於此。公孫述為後漢將吳漢平之。蜀後主劉禪為魏將鄧艾平之。蜀主李勢為晉將桓溫平之。譙縱為朱齡石平之。簡文時為苻堅所沒，尋復。初晉武帝改為成都國，尋亦復舊。宋、齊並為蜀郡。自魏、晉、宋、齊、梁皆為益州。晉初領郡八，東晉領郡二十九，宋、齊、梁並同，皆理於此。梁置始康郡，西魏廢之。後周置蜀郡。隋初廢，煬帝初復置。大唐為益州，或為蜀郡。武擔山在郡西。古蜀王妃死，使五丁就武都擔土，於此葬，遂為名。領縣十：
成都漢舊縣。有錦城。錦江沖里橋亦曰市橋，在縣西南盤古祠。
蜀貞元中，割成都縣置。
郫漢舊縣。故城在今縣北。郫音皮。禹貢，江、沱在其西。
新都漢舊縣。故城在今縣東。
溫江
新繁有繁江。
雙流漢廣都縣。
廣都漢舊縣地。
犀浦
靈池
東至梓潼郡二百二十里。南至蜀郡一百里。西至濛陽郡七十里。北至巴西郡百八十里。東南到陽安郡金水縣界六十里。西南到蜀郡一百里。西北到濛陽郡九隴縣界六十里。東北到巴西郡百八十里。去西京二千二百里，去東京三千一百十里。戶六萬一千三百七十，口三十六萬四千二百。
漢州今理雒縣。秦屬蜀郡。漢屬廣漢郡，後漢因之，而兼置益州。領郡國十二，理於此。晉置新都郡。宋、齊為廣漢郡。隋併入蜀郡。大唐因之。垂拱二年，分雒縣置漢州，或為德陽郡。益州有三蜀，廣漢是其一。領縣五：
雒漢舊縣。西北有白馬羌，又有湔。故城在今縣南。又有嚴君平卜臺。
什邡漢什邡縣，雍齒所封。
綿竹漢舊縣。故城在今縣東。又舊置晉熙郡。紫巖山，綿水所出。
德陽魏將鄧艾破蜀將諸葛瞻於此，因為京觀。
金堂
東至德陽郡七十里。南至蜀郡百五里。西至通化郡三百七十里。北至德陽郡什邡縣六十里。東南到蜀郡新繁縣三十里。西南到唐安郡青城縣七十里。西北到通化郡汶川縣二百七十里。東北到德陽郡什邡縣七十里。去西京二千三百三十里，去東京三千一百六十里。戶五萬五千八百十六，口三十三萬八千五百十八。
彭州今理九隴縣。秦、二漢屬蜀郡。晉以後為蜀、遂寧二郡地。梁置東益州。後周廢州，置九隴郡。隋初郡廢，後置濛州；煬帝初州廢，併其地入蜀郡。大唐因之。垂拱二年，分九隴縣置彭州，或為濛陽郡。領縣四：
九隴漢繁縣。有白鹿山。
導江有汶山，有玉壘山、灌口山。山西有天彭關，兩石對立如闕。秦以李冰為蜀守，冰壅江作堋以灌田，人大獲其利。有蠶崖關、灌口鎮。堋，補反。
濛陽在濛江北。
唐昌有九隴山，其山連岫盤紆，凡有九隴。禹貢云：「岷山導江，東別為沱。」沱水在此。
東至蜀郡一百里。南至臨邛郡百十里。西至青城山八十里，吐蕃界，不通。北至濛陽郡導江縣界四十五里。東南到通義郡二百里。西南到臨邛郡一百里。西北到濛陽郡一百里。東北到蜀郡一百里。去西京二千四百八十里，去東京三千一百七十里。戶五萬六千二百九十，口三十四萬一千一百。
蜀州今理晉原縣。秦、二漢屬蜀郡。晉初因之，後置晉原郡。宋齊屬晉康郡。後周廢之。隋屬蜀郡。大唐初因之。垂拱二年，分晉原縣置蜀州，或為唐安郡。領縣四：
晉原有鶴鳴山，漢張道士隱處。
青城蕭齊置齊基郡，後周改之。有青城山。
新津後周置犍為郡。
唐安
東至唐安郡百十里。南至通義郡二百里。西至夷界百三十里，以山為界，以西無郡縣相接，亦無道路。北至唐安郡百十里。東南到通義郡百六十里。西南到盧山郡一百里。東北到唐安郡百里。西北到夷界百二十里，以山為界，險阻更無郡縣。去西京二千五百十五里，去東京三千三百七十里。戶三萬八千八十五，口十八萬八百七十五。
邛州今理臨邛縣。秦漢並屬蜀郡，南有邛來山。後漢晉皆因之。宋齊並屬晉康郡。西魏置邛州。後周置臨邛郡。隋廢為縣，併入臨邛縣。大唐復置邛州，或為臨邛郡。領縣七：
臨邛漢舊縣。有火井。
安仁
大邑
依政
蒲江西魏置蒲原郡。
臨溪
火井
東至臨邛郡二百里。南至郡內嚴道縣界百五里。西至羈縻羅巖州界三百八十里。北至臨邛郡二百七十里。東南到通義郡三百四十里。西南到洪源郡二百里。西北到吐蕃野城界五百七十里。東北到臨邛郡二百里。去西京二千七百二十里，去東京三千五百五十里。戶九千四百八十，口四萬七千八百三十。
雅州今理嚴道縣。秦漢屬蜀郡。晉初屬漢嘉郡，永嘉後李雄之時，此地蕪廢。西魏置蒙山郡。隋初郡廢，置雅州；煬帝初州廢，置臨邛郡。大唐為雅州，或為盧山郡。領縣五：
嚴道漢舊縣。有蒙山。禹貢雲「蔡蒙旅平」，謂此也。
百丈有邛來山，本名邛旅，邛水所出。又有九折阪，漢王陽為益州刺史，行部至此而迴。
盧山有靈山關，關外即夷獠界。
榮經
漢源
東至巴西郡四百里。南至濛陽郡三百七十里。西至維川郡二百二十里。北至臨翼郡百二十里。東南到德陽郡綿竹、當郡汶山二縣界馬鞍山二十里。西南到羈縻塗州三百七十里。西北到臨翼郡二百里。東北到巴西龍安、石泉兩縣界松嶺關百七十里。去西京二千七百四里，去東京三千三百六十里。東北取臨翼交川兩郡，去京二千三百六十四里；南取蜀路，去東京三千五百五十里；東北取臨翼、交川兩郡去東京三千一百十里。戶二千四百八十五，口萬三千二百。
茂州今理汶山縣。禹貢「岷山導江」，發跡於此。本冉駹國，駹，莫江反。漢武帝開其地，屬蜀郡，後漢因之。晉屬汶川郡，宋齊皆因之。梁置繩州。後周改為汶山郡。隋初改汶州曰蜀州，尋復為會州；煬帝初州廢，置汶山郡。大唐初為南會州，後改為茂州，或為通化郡。領縣四：
汶山
石泉漢岷山縣，有岷山。
汶川漢廣柔縣故城在西。故桃關，公私經過，唯此一路繩橋。
通化
東至通化郡石泉縣八十里。南至通化郡百二十里。西至歸誠郡百九十里。北至交川郡百八十里。東南到通化郡二百里。西南到歸誠郡百五十里。西北到通化郡利溪山為界八十里。東北到交川郡交川縣八十里。去西京二千四百二十里，去東京三千二百七十里。戶千八百三十四，口九千一百九十。
翼州今理衛山縣。二漢屬蜀郡。齊梁以上與茂州同。後周屬清江郡。隋廢之，以其地入汶山郡。大唐為翼州，或為臨翼郡。領縣四：
衛山
翼水漢蠶陵縣故城在今縣西。有蠶陵山，因以為名。
雞川
昭德
東至臨翼郡二百七十里。南至臨翼郡翼水縣八十里。西至……北至……東南到歸誠郡界三十里。西南到靜川郡、歸誠郡兩界。西北到故通軌縣鎮二百里，以西即是生羌。東北到交川郡三百里。去西京三千一百里，去東京三千九百里。戶千九百十，口萬四百。
當州今理通軌縣。歷代諸羌地。後周置覃州並覃川郡。隋廢，其地入汶山郡。大唐貞觀中置當州，或為江源郡。領縣三：
通軌
和利
谷和
東至臨翼郡百九十里。南至臨翼郡二百五十里。西至靜川郡六十里。北至臨翼郡八十里。東南到棲雞川界百里。西南到靜川郡界百九十里。西北到江源界……東北到臨翼郡百五十里。去西京二千九百六十四里，去東京三千七百六十里。戶八百七十八，口三千八百六十。
悉州今理左封縣。大唐顯慶中，割當州置悉州，或為歸誠郡。領縣二：
左封
歸誠
東至歸誠郡界六十里。南至維川郡界百三十里。西至平戎城百里。北至江源郡界六十里。東南到臨翼郡嶺巖鎮百四十里。西南到恭化郡界六十里。西北到蓬山郡界三十五里。東北到江源郡六十里。去西京三千二十里，去東京四千二十里。戶千六百十五，口七千六百十。
靜州今理悉唐縣。土地與當州同。大唐置靜州，或為靜川郡。領縣二：
悉唐
靜居
東至靜川郡三十里。南至維川郡三百里。西至郡內長碉鎮九十里。北至恭化郡柏嶺鎮八十里。東南到靜川郡界……西南到……西北到……東北到去西京三千五百里，去東京三千九百里。戶四百九十，口二千一百二十。
柘州今理柘縣。土地與當州同。大唐置柘州，或為蓬山郡。領縣二：
柘
喬珠
東至蓬山郡界三十五里。南至維川郡二百三十里。西至……北至吐蕃白崖鎮七十里。東南到通化郡三百五十里。西南到平戎城百十里。西北到柏嶺鎮四十里。東北到靜川郡界……去西京三千一百二十里，去東京三千九百五十里。戶一千三百九十三，口四千一百四十五。
恭州今理和集縣。北接吐蕃土地，與當州同。大唐置恭州，或為恭化郡。領縣三：
和集
博恭
烈山
東至羈縻塗州二百三十里。南至江源郡界二百六十里。西至歸誠郡界二百三十里。北至臨翼郡界九十里。東南到吐蕃界百六十里。西南到白狗嶺六十二里。西北到羅厥橋百三十里。東北到通化郡二百二十里。東取蜀郡去西京二千七百十里，去東京三千五百六十里。戶千六十，口三千九百。
維州今理薛城縣。古羌夷地。昔姜維北討汶山叛羌，即其地也。隋置薛城戍。大唐武德初，於姜維故城置維州，或為維川郡。領縣三：
薛城
定廣
小封
東至維川郡風流鎮四十里。南至吐蕃野城八十里。西至天寶軍百三十里。北至莫博大嶺七十里。東南到……西南到……西北到……東北到……去西京二千八百里，去東京三千六百里。戶三百七十二，口千六百五十五。
奉州今理定廉縣。蠻夷之地，南接吐蕃。大唐開置奉州，或為雲山郡。領縣一：
定廉
東至千費生蠻二百三十里。南至雲南郡界五百六十里。西至磨迷生蠻六百六十里。北至東南到……西南到……西北到……東北到……去西京三千五百七十里，去東京四千四百十里。戶四萬一千五百三十二，口十五萬七千六十。
嶲州今理越嶲縣。故邛都國，謂之西南夷。史記曰：「滇之君長十數，邛都最大。」漢武開之，置越嶲郡，有嶲水、越水焉。後漢、晉、宋皆因之。齊謂之郡。謂之越嶲郡。後周置嚴州。隋改曰西寧州，後又為嶲州，煬帝改為越嶲郡。大唐置嶲州，或為越嶲郡。領縣七：
越嶲漢邛都縣。
昆明漢定莋縣。
蘇祁漢舊縣。
邛部漢闌縣。有嶲山。
會川有瀘水，諸葛亮五月渡瀘，即此。
臺登漢舊縣。有繩水。
西瀘
東至……南至……西至……北至……東南到西南到……北到……東北到……去西京四千九百里，去東京……戶三千七百，口……
姚州今理姚城縣。故滇王國，漢武開之，置益州郡，有滇池澤焉。後漢分其地置永昌郡。蜀置雲南郡。劉禪置。晉因之，兼置寧州。領郡四，理於此。宋、齊因之，領郡十五，亦理於此。並為建寧郡。大唐麟德元年，於昆明之弄棟川置姚州，其人多姚姓。武太后神功二年，蜀州刺史張柬之上表，請廢州隸嶲府。具在邊防南蠻上篇中。或為雲南郡。領縣三：
姚城
長明
瀘南
東去一里，即至高山萬重，更無郡縣。南至越嶲郡六百十里。西至郡界廓清鎮百六十里。北至盧山郡二百四十里。東南到粟蠻部落二百里。西南去郡一里，高山萬重。西北去郡五里，高山萬重。東北去郡二里，高山萬重。去西京二千九百五十五里，去東京三千七百五十里。戶六千八百五十，口萬七千十。
黎州今理洪源縣。漢沉黎郡之地。宋齊以來並為沉黎郡。後周置黎州。隋置登州，煬帝初廢，併其地入臨邛郡。大唐復置黎州，或為洪源郡。領縣三：
漢源
飛越
通望
巴蜀之人少愁苦，而輕易淫佚。周初，從武王勝殷。庸、蜀、羌、髳、微、盧、彭、濮人是也。東遷之後，楚子強大而役屬之。暨於戰國，又為秦有，資其財力，國以豐贍。漢景帝時，文翁為蜀郡守，建立學校，自是蜀士學者比齊、魯焉。土肥沃，無凶歲。山重複，四塞險固。王政微缺，跋扈先起。公孫述、劉備、李雄、譙縱迭據之，皆因中原多事。故一方之寄，非親賢勿居。
