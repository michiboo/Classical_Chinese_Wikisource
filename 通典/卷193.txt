
　 　 康 居 國 ， 漢 時 通 焉 。 在大宛西北可二千里，與粟弋、伊列鄰接。王理樂越匿地卑闐城，亦居蘇薤城，去長安萬二千三百里。不屬都護。戶十二萬。東至都護理所五千五百里。與大月氏同俗。地和暖，饒桐、柳、蒲萄，多牛羊，出好馬。東羈事匈奴。宣帝時，郅支單于殺漢使者，西阻康居。依其險阻，以自保固。其後甘延壽、陳湯誅滅郅支單于。至成帝時，康居遣子侍漢，貢獻。然自以絕遠，獨驕慢。都護郭舜數上言：「康居驕黠，今遣子入侍，此其欲賈市為好辭之詐也。宜歸其侍子，絕勿復使。不通使於其國。燉煌、酒泉小郡及南道八國，給使者往來人馬驢橐駝食，皆苦乏。空罷耗所過，送迎驕黠絕遠之國，非至計也。」漢為其新通，重致遠人，以此聲名為重。終羈縻而未絕。自後無聞，或名號變易，或遷徙吞併，非所詳也。
至晉武帝泰始中，其王那鼻遣使獻善馬。
至後魏太武太延中，遣使朝貢，其國又稱者舌。後魏史雲即漢康居國也。
至隋時，謂之康國。大業中，遣使朝貢。其王姓溫，月氏人也。隋史云：「即漢康居之後，自漢以來，相承不絕。」舊居祁連山北昭武城，自被匈奴所破，西踰蔥嶺，遂有此國。枝庶各分王，故康國左右諸國，米國、史國、曹國、何國、安國、小安國、那色波國、烏那曷國、穆國凡九國，皆其種類，並以昭武為姓，示不忘本也。
康國都於薩寶水上阿祿迪城，王索髮，冠七寶金花，衣綾、羅、錦、繡、白疊。其妻有髻，幪以帛巾。丈夫翦髮，錦袍。名為強國，西域諸國多歸之。人皆深目高鼻，多鬚髯。善於商賈，諸夷多湊其國。有大小鼓、琵琶、五弦箜篌、笛。婚姻喪制與突厥同。俗奉佛，為胡書。氣候溫，宜五穀，勤修園蔬，樹木滋茂。出馬、駝、騾、驢、犎牛、黃金、砂、甘松香、阿薩那香、瑟瑟、皮、氍毹、錦、疊。多蒲萄酒，富家或置千石，連年不敗。
韋節西蕃記云：「康國人並善賈，男年五歲則令學書，少解則遣學賈，以得利多為善。其人好音聲。以六月一日為歲首，至此日，王及人庶並服新衣，翦髮鬚。在國城東林下七日馬射，至欲罷日，置一金錢於帖上，射中者則得一日為王。俗事天神，崇敬甚重。雲神兒七月死，失骸骨，事神之人每至其月，俱著黑疊衣，徒跣撫胸號哭，涕淚交流。丈夫婦女三五百人散在草野，求天兒骸骨，七日便止。國城外別有二百餘戶，專知喪事，別築一院，院內養狗。每有人死，即往取屍，置此院內，令狗食之，肉盡收骸骨，埋殯無棺槨。」
大唐貞觀二十一年，其國獻黃桃，大如鵝卵，其色如金，亦呼為金桃。杜環經行記云：「康國在米國西南三百餘里，一名薩末建。土沃，人富，國小。有神祠名拔，諸國事者，本出於此。」
曹國，隋時都那密水南數里，舊是康居之地。國無主，康國王令子烏建領之。勝兵千餘人。國中有得悉神，自西海以東諸國並敬事之。其神有金人，金破羅闊丈五尺，高下相稱。每月以駝五頭、馬十疋、羊百口祭之，常有千人食之不盡。東南去康國百里。西去何國百五十里，東去瓜州六千六百里。大業中，遣使來貢。
何國，隋時亦都那密水南數里，亦舊康居地也。其王姓昭武，亦康國之族類。國城樓北壁畫華夏天子，西壁則畫波斯、拂菻力甚反諸國王，東壁則畫突厥、婆羅門諸國王。勝兵千人。其王坐金羊座。風俗與康國同。東去曹國百五十里，西去小安國三百里，東去瓜州六千七百五十里。大業中及大唐武德、貞觀中，皆遣使來貢。
史國，隋時都獨莫水南十里，亦舊康居之地也。其王姓昭武，亦康國王之枝庶也。勝兵千餘人。俗同康國。北去康國二百四十里，南去吐火羅五百里，西去那色波國二百里，東北去米國二百里，東去瓜州六千里。大業中，始通中國。後漸強盛，乃創建乞史城，為數十里，郭邑二萬家。大唐貞觀中，遣使來貢。自曹國、何國、史國，皆在漢之康居故地，遂便附之。
奄蔡，漢時通焉。西與大秦接，東南二千里與康居接，去陽關八千餘里。控弦十餘萬。與康居同俗，而屬康居。土氣溫和，臨大澤，無涯岸。多楨松、白草及貂。畜牧逐水草，蓋近北海。至後漢改名阿蘭聊國。後魏時曰粟特國，一名溫那沙。後魏史云：「初，匈奴殺其王而有其國，至文成帝初，遣使朝貢，其王忽倪已三代矣。」周武帝時，亦遣使來貢。
滑國，車師之別種也。後漢順帝永建初，八滑從班勇擊北虜有功，漢以八滑為後部親漢侯。自魏晉以來，不通中國。至梁武帝普通初，其王厭帶夷栗陀始遣使獻貢黃師子、白貂裘、波斯錦等物。後魏之居桑乾也，滑猶小國，屬蠕蠕。後稍強大，征其旁國波斯、渴槃陀、罽賓、焉耆、龜茲、疏勒、姑墨、于闐、句盤等國焉。
其獸有師子、兩腳駝，野驢有角。人皆善騎射，著小袖長袍，用金玉為帶。女人披裘，頭上刻木為角，長六寸，以金銀飾之。兄弟共妻。無城，氈屋為居，東向開戶。其王坐金床，隨太歲轉。無文字，以木為契。與旁國通，則使旁國胡為胡書，羊皮為紙。無職官。事天神、火神，每日則出戶祀神而後食。跪一拜而止。死以木為槨。父母死，其子截一耳，葬訖即吉。其言語待河南人譯然後通。至後魏時，謂之滑。
噠國，或雲高車之別種，或雲大月氏之種類。其源出於塞北。自金山而南，在于闐之西，東去長安一萬一百里。至後魏文帝時，已八九十年矣。衣服類胡，加以纓絡，頭皆翦髮。其語與蠕蠕、高車及諸胡不同。部眾可十萬。依隨水草。其國無車，有輿，多駝、馬。用刑嚴急，盜無多少皆腰斬，盜一責十。死者，富家累石為藏，貧者掘地而埋，隨身諸物，皆置內。又兄弟共娶一妻，無兄弟者，妻戴一角帽；若有兄弟者，依其多少之數更加帽角焉。西域康居、于闐、沙勒、安息及諸小國三十餘所，皆役屬之，號為大國。每遣使朝貢。孝明帝熙平中，遣伏子統宋雲使西域，所經諸國，不能知其本末及山川里數，今舉其略雲。
挹怛同。至隋時又謂挹怛國焉。挹怛國，都烏滸水南二百餘里，大月氏之種類也。勝兵五六千人。俗善戰。先時國亂，突厥遣通設字詰強領其國。俗同吐火羅。南去漕國千五百里，東去瓜州六千五百里。大業中，遣使來貢。按劉璠梁典，滑國姓噠，後裔以姓為國號，轉訛又謂之挹怛焉。其本源或雲車師之種，或雲高車之種，或雲大月氏之種。又韋節西蕃記云：「親問其國人，並自稱挹闐。」又按漢書，陳湯征郅支，康居副王挹闐抄其後重，此或康居之種類。然傳自遠國，夷語訛舛，年代綿邈，莫知根實，不可得而辨也。今考其風俗物產及諸家所說而編之。
天竺，後漢通焉，即前漢時身毒國。初，張騫使大夏，見邛竹杖、蜀布。問曰：「安得此？」大夏國人曰：「吾賈人往身毒國市之。」即天竺也。或雲摩伽陀，或雲婆羅門。在蔥嶺之南，去月氏東南數千里，地方三萬餘里。其中分為五天竺：一曰中天竺，二曰東天竺，三曰南天竺，四曰西天竺，五曰北天竺，地各數千里，城邑數百。南天竺際大海。北天竺距雪山，四周有山為壁，南面一谷，通為國門。東天竺東際大海，與扶南、林邑鄰接，但隔小海而已。西天竺與罽賓、波斯相接。中天竺據四天竺之閒。國並有王。漢時又有捐毒國，去長安九千八百里。去都護理所二千八百里，南與蔥嶺相連，北與烏孫接。衣服類烏孫，隨水草，故塞種也。顏師古云：捐毒即身毒，身毒則天竺也。塞種即釋種也，蓋語音有輕重也。從月氏、高附國以西，南至西海，東至盤起，皆身毒之地。身毒有別城數百，城置長。有別國數十，國置王。雖各小異，而俱名身毒。扶南傳云：「舍衛國隸屬天竺。伽屍國一名波羅柰國，亦名波羅柰斯國。竺法維佛國記云：「
波羅柰國在伽維羅越國南千四百八十里。」釋法盛歷國傳云：「其國有稍割牛，其牛黑色，角細長，可四尺餘，十日一割，不割便困病或致死。人服牛血皆老壽。國人皆壽五百歲，牛壽亦等於人。亦天竺屬國。」都臨恆河，一名迦毗梨河。靈鷲山，胡語曰耆闍崛山，山有青石，頭似鷲鳥。竺法維佛國記云：「在摩竭提國南，亦天竺屬國也。」其時皆屬月氏。月氏殺其王而置將，令統其人。俗修浮圖道，不殺生、飲酒。桓帝延熹二年、四年，頻從日南徼外來獻。時帝好神，數祀浮圖、老子，百姓稍有奉者，後遂轉盛。其國人土著與月氏同，而卑濕暑熱，人弱於月氏。
魏晉代，絕不復通。梁武帝天監初，其王遣長史竺羅達貢獻。後魏宣武帝時，南天竺國遣使獻駿馬雲。
其國出師子、貂、豹、、胡昆反橐駝、犀、象。有火齊，如雲母而色紫，裂之則薄如蟬翼，積之則如紗縠之重沓。有金剛，似紫石英，百鍊不銷，可以切玉，玳瑁、金、銅、鐵、鉛、錫。金縷織成金罽，白疊，。音塔。音登。又有旃檀、鬱金等香，甘蔗諸果，石蜜、胡椒、薑、黑鹽。西與大秦、安息交市海中，或至扶南、交趾貿易。多珊瑚、珠璣，琅玕。俗無簿籍。以齒貝為貨。尤工幻化。丈夫致敬，極者足摩踵而致其辭。家有奇樂、倡伎。其王與大臣多服錦罽。王為螺髻於頂，餘髮翦之使短。丈夫翦髮，穿耳垂璫。俗皆徒跣，衣重白色。怯於鬥戰，有弓、箭、甲、，亦有飛梯、地道、木牛、流馬之法。有文字，善天文算曆之術。其人皆學悉曇章。書於貝多樹葉以記事。
隋煬帝志通西域，遣裴矩應接西蕃諸國，多有至者，唯天竺不通，帝以為恨。
大唐武德中，其東西南北四天竺悉為中天竺所並。貞觀十五年，其王姓乞利咥，丑栗反名尸羅逸多，或雲姓剎利氏，遣使奉表。二十二年，右衛率府長史王玄策奉使天竺。會尸羅逸多死，國大亂，其臣那伏帝阿羅那順自立，乃發兵拒。玄策遁抵於吐蕃之西南，以書徵鄰國之兵。吐蕃發精銳千二百人，泥婆羅國發七千餘騎來赴，玄策與其副蔣師仁率二國之兵，進至荼鎛音博和羅城，即中天竺之所居也。連戰，大破之，斬首三千餘級，赴水溺死者且萬人，獲其王妃及王子等，虜男女萬三千人，牛馬三萬餘疋。於是天竺響震，城邑聚落降者五百八十餘所，遂俘阿羅那順以還。晉、宋時浮圖經云：「臨倪國，其王生浮圖太子也，父曰屑頭耶，母曰莫耶。浮圖身服色黃，髮青如青絲。始莫耶夢白象始孕，及生，從母左出。生而有髻，墮地能行七步。此國在天竺域。天竺又有神人，名沙律。昔漢哀帝元壽元年，博士弟子景盧受大月氏王使伊存口授浮圖經，曰復豆者，其人也。臨蒲塞、桑門、伯聞、疏閒、白閒、比丘、晨門，皆弟子號也。浮圖所載，與中國老子經相出入。蓋以為老子西出關，過西域之天竺，教胡為浮圖。徒屬弟子號合有二十九，不能詳載，故略之。諸家紀天竺國事，多錄諸僧法明、道安之流傳記，疑皆恢誕不經，不復悉纂也。已具序略注中。
車離，後漢時通焉。居沙奇城。一名禮惟特，一名沛隸王。在天竺東南三千餘里，大國也。其土氣、物類與天竺同。別城數十，皆稱王。其人怯弱。地東西南北方數千里。人皆長八尺，乘象、駱駝，往來鄰國。有寇，乘象以戰。
師子國，東晉時通焉，天竺旁國也。在西海之中，延袤二千餘里。多出奇寶。其地和適，無冬夏之異。五穀隨人所種，不須時節。其國舊無人，止有鬼神及龍居之。諸國商賈來共市易，鬼神不見其形，但出珍寶，明其所堪價，商人依價取之。諸國人聞其土樂，因此競至，或有停住者，遂成大國。能馴養神師子，遂以為名。風俗與婆羅門同，而尤敬佛法。安帝義熙初，遣使獻玉佛像，高四尺二寸，玉色潔潤，形制殊特，殆非人工，歷晉、宋代，在建康瓦官寺。先有徵士戴安道手制佛像五軀，及顧長康畫維摩詰，並玉像時人謂為三絕。至齊東昏，遂毀玉像，前截臂，次取身，為嬖妾潘貴妃作釵釧，時咸歎惜之。建康即今丹陽郡江寧縣。
宋文帝元嘉五年，其王剎利摩訶南遣使貢獻。
梁武帝大通元年，後王迦葉伽羅訶梨耶亦使使貢獻。杜環記云：「師子國亦曰新檀，又曰婆羅門，即南天竺也。國之北，人盡胡貌，秋夏炎旱。國之南，人盡獠面，四時霖雨。從此始有佛法寺舍，人皆儋耳，布裹腰。」
高附，後漢時通焉。在大月氏西南，亦大國也。其俗似天竺，而弱，易服。善賈販，內富於財。所屬無常，天竺、罽賓、安息三國強即得之，弱則失之。後漢史云：「先未嘗屬月氏。前漢書以為五翕侯數，誤矣。後屬安息。及月氏破安息，始得高附。」翕，許及反。
大秦，一名犁靬，靬，居言反。一雲前漢時犁靬國也。後漢時始通焉。其國在西海之西，亦云海西國。其王理安都城，宮室皆以水精為柱。從條支西度海曲萬里，去長安蓋四萬里。其地平正，人居星布。其地東西南北各數千里，有四百餘城。小國役屬者數十。西有大海。海西有遲散城。王城有官曹簿領，而文字習胡。人皆髦頭，而衣文繡，亦有白蓋小車、旌旗之屬。及十里一亭，三十里一堠，一如中州。地多師子，遮害行旅，不百餘人持兵器，輒為所食。其王無常人，皆簡立賢者，有災異及風雨不時，輒廢而更立，受放者無怨。其人長大平正，有類中國，故謂之大秦，或雲本中國人也。
土有駭雞犀，抱朴子云：「通天犀有一白理如綖者，以盛米，置群雞中，欲啄米，至輒驚去，故南人名為駭雞也。」合會諸香，煎其汁以為蘇合。土多金、銀、奇寶、夜光璧、明月珠、琥珀、琉璃、神龜、白馬朱髦、玳瑁、玄熊、赤螭、辟毒鼠、大貝、車渠、廣雅云：「車渠，石，似玉。」瑪瑙。廣雅云：「瑪瑙，石，似玉。」●出西海，有養者，似狗，多力獷惡。●，藏宗反。獷，古猛反。北附庸小邑有羊羔，自然生於土中；候其欲萌，築牆院之，恐為獸所食也；其臍與地連，割之絕則死，擊物驚之，乃驚鳴，遂絕；逐水草，無群。又有木難，出翅鳥，口中結沫，所成碧色珠也，土人珍之。曹子建詩云：「珊瑚閒木難。」有幻人，能額上為炎燼，手中作江湖，舉足而珠玉自墮，開口則旛毦亂出。前漢武帝時，遣使至安息，安息獻犁靬幻人二，皆蹙眉峭鼻，亂髮拳鬢，長四尺五寸。旛音煩。毦，人志反。有織成細布，言用水羊毛，名曰海西布。出細布，作氍●、罽帳之屬，其色又鮮于海東諸國所作也。又常利得中國縑素，解以為胡綾紺紋，數與安息諸胡交市於海中。西南漲海中可七八百里，行到珊瑚洲，水底有盤石，珊瑚生其上。大秦人常乘大舶，載鐵網，令水工沒，先入視之，可下網乃下。初生白，而漸漸似苗坼甲。歷一歲許，出網目閒，變作黃色，支格交錯，高極三四尺者，圍尺餘。三年色乃赤好。後沒視之，知可採，便以鐵鈔發其根，乃以索繫網，使人於舶上絞車舉出。還國理截，恣意所作。若失時不舉，便蠹敗。
其王常欲通使於漢，塗經大海，商客往來皆齎三歲糧，是以至者稀。桓帝延熹初，大秦王安敦遣使自日南徼外獻象牙、犀角、玳瑁，始乃一通焉。其所表貢，並無珍異，疑傳者隱之。至晉武帝太康中，其王遣使貢獻。
或雲其國西有弱水、流沙，近西王母所居處，幾於日所入也。外國圖云：「從隅巨北，有國名大秦。其種長大，身丈五六尺。」杜環經行記云：「拂菻國在苫國西，隔山數千里，亦曰大秦。其人顏色紅白，男子悉著素衣，婦人皆服珠錦。好飲酒，尚乾餅，多淫巧，善織絡。或有俘在諸國，守死不改鄉風。琉璃妙者，天下莫比。王城方八十里，四面境土各數千里。勝兵約有百萬，常與大食相禦。西枕西海，南枕南海，北接可薩、突厥。西海中有市，客主同和，我往則彼去，彼來則我歸。賣者陳之於前，買者酬之於後，皆以其直置諸物傍，待領直然後收物，名曰『鬼市』。又聞西有女國，感水而生。」又云：「摩鄰國，在薩羅國西南，渡大磧行二千里至其國。其人黑，其俗獷，少米麥，無草木，馬食乾魚，人餐鶻莽。鶻莽，即波斯棗也。瘴癘特甚。諸國陸行之所經也，胡則一種，法有數般。有大食法，有大秦法，有尋尋法。其尋尋蒸報，於諸夷狄中最甚，當食不語。其大食法者，以弟子親戚而作判典，縱有微過，不至相累。不食豬、狗、驢、馬等肉，不拜國王、父母之尊，不信鬼神，祀天而已。其俗每七日一假，不買賣，不出納，唯飲酒謔浪終日。其大秦善醫眼及痢，或未病先見，或開腦出蟲。」
小人，在大秦之南。軀纔三尺，其耕稼之時，懼鶴所食，大秦每衛助之，小人竭其珍以酬報。
軒渠，其國多九色鳥，青口，綠頸，紫翼，紅膺，紺頂，丹足，碧身，緗背，玄尾。亦名九尾鳥，亦名錦鳳。其青多紅少謂之繡鸞，常從弱水西來，或雲是西王母之禽也。其國幣貨同三童國也。
三童，在軒渠國西南千里。人皆眼有三睛珠，或有四舌者，能為一種聲，亦能俱語。常貨多用蕉越犀象。作金幣，率效國王之面，亦效王后之面。若丈夫交易，則用國王之面者。王死則更鑄。以上三國與大秦鄰接，故附之。
澤散，魏時聞焉。屬大秦，其理在海中央，北至驢分，水行半歲，風疾時一月到。最與安息安谷城相近。西南詣大秦都，不知里數。
驢分，魏時聞焉。屬大秦，其理去大秦都二千里。從驢分城西之大秦度海，飛橋長二百三十里，發海道西南，繞海道直西行至焉。
堅昆，魏時聞焉。在康居西北，勝兵三萬人。隨水草畜牧。多貂，有好馬也。
呼得，魏時聞焉。在蔥嶺北，烏孫西北，康居東北。勝兵萬餘人。隨畜牧。出好馬，亦多貂。
丁令，魏時聞焉。在康居北，勝兵六萬人。隨畜牧，出名鼠皮，白昆子、青昆子皮。此上三國，堅昆中央，俱去匈奴單于庭安習水七千里，南至車師六國五千里，西南去康居界三千里，西去康居王理八千里。或以為此丁令即匈奴北丁令也，而北丁令在烏孫西，似其種別也。又匈奴北有渾窳國，有屈射國，有丁令國，有隔昆國，有新犁國，明北海之南自復有丁令，非此烏孫之西丁令也。烏孫長老言，北丁令有馬脛國，其人聲音似雁鶩，從膝以上身至頭，人也；膝以下生毛，馬脛馬蹄，不騎馬而走疾於馬，勇健敢戰。
短人，魏時聞焉。在康居西北，男女皆長三尺，人眾甚多，去奄蔡諸國甚遠。康居長老傳聞，嘗有商旅行北方，迷惑失道而到斯國。中甚多真珠、夜光明月珠，見者不知名此國號，言以意商度，此國去康居可萬餘里。突厥本末記云：「突厥窟北馬行一月，有短人國，長者不踰三尺，亦有二尺者。頭少毛髮，若羊胞之狀，突厥呼為羊胞頭國。其傍無他種類相侵，俗無寇盜。但有大鳥，高七八尺，常伺短人啄而食之。短人皆持弓矢，以為之備。」按此亦在西北，即魏略雲短人國是也。
波斯，後魏時通焉。在達曷水之西，都宿利城。後周史雲蘇利城，隋史雲蘇藺城，記錄音訛，其實一也。有河經其城中南流，即條支之故地也。大月氏之別種。其先有波斯匿王，其子孫以王父字為氏，因為國號焉。王姓波斯。戶十餘萬。東去中國萬餘里，西去海數百里，東南去穆國四千餘里，西北去拂菻四千五百里。有樓觀、屋宇、佛寺。城西十五里有土山，周迴高大，其勢連接甚遠，中有鷲鳥噉羊，土人極以為患。
其王坐金羊座，戴金花冠，衣錦袍、織成帔，飾以真珠寶物。其俗：丈夫翦髮，戴白皮帽，貫頭衫，兩廂近下開之，亦有巾帔，緣以織成；婦人服大衫，披大帔，仍貫五色珠，絡之於膊。王即位以後，擇諸子內賢者，密書其名，封之於庫，諸子及大臣皆莫之知也。王死，眾乃共發書視之，其封內有名者，即立以為王。餘子各出就邊任，兄弟更不相見也。國人號王曰醫囋，才割反。妃曰防步率，王之諸子曰殺野。其刑法：重罪懸諸竿，射而殺之；次則繫獄，新王立乃釋之。賦稅，準地輸銀錢。事火神、天神。婚合不擇尊卑，於諸夷之中最為醜穢。死者多棄屍於山，一月理服。城外有人別居，唯知喪葬之事，號為不淨人，若入城市，搖鈴自別。
以六月為歲首。氣候暑熱，家自藏冰。其地多砂磧，引水溉灌。其五穀及禽獸與中夏略同，唯無稻及黍。土出名馬及駝，富室至有數千頭者。出象、師子，多良犬。有大鳥，形如橐駝，有兩翼，飛而不能高，食草與肉，亦能噉火。有大鳥卵，真珠，頗梨，珊瑚，琉璃，瑪瑙，水精，瑟瑟，金，銀，石，金剛，火齊，銅，錫，鑌鐵，硃砂，水銀，錦，疊，細布，氍毹，，護那，越諾布，金縷織成，赤皮，薰陸、鬱金、蘇合、青木等香，胡椒，蓽撥，石蜜，千年棗，香附子，訶黎勒，無食子，鹽綠，雌黃。又有優缽曇花，鮮華可愛。地有鹹池。
孝明帝時及西魏末，並貢方物。突厥不能至其國，亦羈縻之。
隋大業中，亦遣使來貢。
大唐貞觀二十一年，其國又獻活褥蛇，形類鼠而色青，身長八九寸，能入穴取鼠。杜環記云：「自被大食滅，至天寶末已百餘年矣。」
悅般，後魏時通焉。在烏孫西北。其先，匈奴北單于之部落也。為漢車騎將軍竇憲所逐，北單于度金微山，西走康居，其羸弱不能去者，住龜茲北。地方數千里，眾可二十餘萬，涼州人猶謂之單于王。其風俗、言語似高車，而其人清潔於胡。俗翦髮齊眉，以餬塗之，昱昱然光澤。日三澡，然後飲食。其國南界有火山，山傍石皆燋鎔，流地數十里乃凝堅，人取以為藥，即石流黃也。
太武真君九年，遣使朝獻，並送幻人，稱能割人喉脈令斷，擊人頭令骨陷，皆血出淋漓，或數升，或盈斗，以草藥內其口中，令嚼咽之，須臾血止，養瘡一月復常，又無痕瘢。太武乃取死罪囚試之，皆驗。雲中國諸名山皆有此草，乃使人受其術而厚遇之。
伏盧尼，後魏時通焉。理伏盧尼城，在波斯國西北。有大河南流，中有鳥，其形似人，亦有如橐駝、馬者，皆有翼，常居水中，出水便死。城北有雲尼山，出銀、珊瑚、琥珀，多師子焉。
朱俱波，後魏時通焉。亦名朱居槃國，漢子合國也。今並有漢西夜，蒲犁、依耐、得若四國之地。在于闐國西千餘里，其西至渴槃陀國，南至女國三千里，北至疏勒九百里，南至蔥嶺二百里。其王本疏勒國人，魏略西戎傳曰：西夜並屬疏勒。宣武永平中，朱居槃國遣使朝貢。其人言語與于闐相似，其閒小異。人貌多同華夏，亦類疏勒。大唐武德以後，亦頻遣使朝貢矣。
渴槃陀，後魏時通焉。亦名漢陀國，亦名渴羅陀國。理蔥嶺中。在朱俱波國西，西至護密國，其南至懸度山，無定界，北至疏勒國界，西北至判汗國。其王本疏勒人，累代相承，以居此國。有戶二千餘。懸度山在國西南四百里。懸度者，石山也，谿谷不通，以繩索相引而度。其閒四百里中往往有棧道，因以為名。今按懸度、蔥嶺，迤邐相屬，郵置所絕，道阻且長，故行人由之，莫能分別，然法顯、宋雲所經即懸度山也。又有頭痛山，在國西南，向罽賓，歷大頭痛、小頭痛之山，赤土、身熱之阪。宋膺異物志云：「大頭痛、小頭痛山，皆在渠搜之東，疏勒之西。經之者身熱頭痛。夏不可行，行則致死，唯冬可行，尚嘔吐，山有毒藥氣之所為也。冬乃枯歇，故可行也。」其蔥嶺俗號極嶷山。今按蔥嶺，周環其國。衣服、人貌、語音與于闐相似，其閒多有異者。書與婆羅門同。國中咸事佛。人山居，勁健。雜人多而胡少。有音樂、兵器，有甲、、弓、刀。音朔。國法：殺人劫賊者死，餘徵罰。其稅雜輸之。服飾、婚姻同疏勒。王坐人床。死者埋殯七日為孝。太武帝太延三年朝獻，，於後不絕。
粟弋，後魏通焉。在蔥嶺西，大國。一名粟特，一名特拘夢。出好馬、牛、羊、蒲萄諸果。出美蒲萄酒，其土地水美故也。出大禾，高丈餘，子如胡豆。在安息北五千里。附庸小國四百餘城。至太武帝時，遣使來朝獻。
阿鉤羌，後魏通焉，在莎車西南。國西有懸度山，其閒四百里中，往往有棧道，下臨不測之深，人行以繩索相持而度。土有五穀、諸果。市用錢為貨。居止立宮室。有兵器。
副貨，後魏通焉。東至阿富使且國，西至沒誰國，中閒相去千里。南有連山，不知名。北至奇沙國，相去千五百里。宜五穀、蒲陶，唯有馬、駝、騾。國王有黃金殿，殿下有金駝七頭，各高三尺。孝文帝時，其王遣使朝。
疊伏羅，後魏時通焉。去代三萬一千里。國中有勿悉城，城北有鹽奇水，西流。有白象。土宜五穀。宣武帝時，遣使獻方物。
賒彌，後魏時聞焉。在波知之南。山居。不信佛法，專事諸神。亦附噠。東有缽盧勒國，路嶮，緣鐵鎖而度，下不見底。後魏遣使宋雲等，竟不能達。
石國，隋時通焉。居於藥殺水，都柘折城，方十餘里。本漢大宛北鄙之地。東與北至西突厥界，西至波臘國界，西南至康居界，南至率都沙那國界。王姓石。國城之東南立屋，置座於中，正月六日、七月十五日以王父母燒餘之骨，金甕盛之，置於床上，巡遶而行，散以香花雜果，王率臣下設祭焉。禮終，王與夫人出就別帳，臣下以次列坐而饗宴。有粟、麥，多良馬。南去鏺音撥汗六百里，東南去瓜州六千里。隋大業五年、大唐貞觀八年，並遣使朝貢。杜環經行記云：「
其國城一名赭支，一名大宛。天寶中，鎮西節度使高仙芝擒其王及妻子歸京師。國中有二水，一名真珠河，一名質河，並西北流。土地平敞，多果實，出好犬良馬。」又云：「碎葉國，從安西西北千餘里有達嶺，嶺南是大唐北界，嶺北是突騎施南界。。西南至蔥嶺二千餘里。其水嶺南流者盡過中國，而歸東海；嶺北流者盡經胡境，而入北海。又北行數日，度雪海。其海在山中，春夏常雨雪，故曰雪海。中有細道，道傍往往有水孔，嵌空萬仞，輒墮者莫知所在。達嶺北行千餘里至碎葉川。其川東頭有熱海，茲地寒而不凍，故曰熱海。又有碎葉城，天寶七年，北庭節度使王正見薄伐，城壁摧毀，邑居零落。昔交河公主所居止之處，建大雲寺，猶存。其川西接石國，約長千餘里。川中有異姓部落，有異姓突厥，各有兵馬數萬。城堡閒雜，日尋干戈，凡是農人皆擐甲冑，專相虜掠以為奴婢。其川西頭有城，名曰怛邏斯，石國人鎮，即天寶十年高仙芝軍敗之地。從此至西海以來，自三月至九月，天無雲雨，皆以雪水種田。宜大麥、小麥、稻禾、豌豆、畢豆。飲蒲萄酒、麋酒、醋乳。」
女國，隋時通焉。在蔥嶺之南。其國代以女為國王，王姓蘇毗。女王之夫號為金聚，不知政事。國內丈夫唯以征伐為務。山上為城，方五六里，人有萬家。王居九層之樓，侍女數百人，五日一聽朝。復有小女王，共理國政。其俗貴婦人，輕丈夫，而性不妒忌。男女皆以彩色塗面，一日之內或數度變改之。男子皆被髮，婦人辮髮而縈之。其王死，若無女嗣位，國人乃調斂金錢，得數百萬，還於死王之族，買女而立之。其地五男三女，貴女子，賤丈夫，婦人為吏職，男子為軍士。女子貴者則多有侍男，男子不得有侍女。雖賤庶之女，盡為家長，有數夫焉。生子皆從母姓。氣候多寒，以射獵為業。出石、硃砂、麝香、犛里之反牛、駿馬、蜀馬。尤多鹽，常將鹽向天竺興販，其利數倍。亦數與天竺及党項戰爭。其女王死，國中貴人剝取皮，以金屑和骨肉置於瓶內而埋之，經一年，又以其皮納於鐵器埋之。俗事阿脩羅神。開皇中，遺使來貢。
吐火羅，一名土壑宜，後魏時吐呼羅國也，隋時通焉。都蔥嶺西五百里，在烏滸河南，即媯水也。與挹怛雜居。勝兵十萬人，皆習戰。俗奉佛。多男，少婦人，故兄弟通室。婦人五夫，則首飾載五角，十夫載十角。男子無兄弟者，則與他人結為昆季，方始得妻，不然終身無婦矣。生子屬其長兄。被服、文字與于闐略同。城北有頗黎山，南崖穴中有神馬，國人每牧馬於其側，時產名駒，皆汗血焉。其北界則漢時大宛之地，南去漕國千七百里，東去瓜州六千七百里。大業中，遣使來貢。
大唐初，屬西突厥。高宗永徽初，遣使獻大鳥，高七尺，其色玄，足如駝，鼓翅而行，日三百里，能噉鐵，夷俗謂為駝鳥。龍朔元年，吐火羅置州縣，使王名遠進西域圖記，並請于闐以西、波斯以東十六國分置都督府及州八十、縣一百、軍府百二十六，仍於吐火羅國立碑，以紀聖德。帝從之。
劫國，隋時聞焉。在蔥嶺中，西與南俱與賒彌國界接，西北至挹怛國，去長安萬二千里。有戶數萬。氣候熱，有稻、麥、粟、豆、羊、馬。出洛沙、青黛。婚姻同突厥。死亡棄於山。大唐武德二年，遣使貢寶帶、金鎖、頗梨、水精盃各一，頗梨四百九十枚，大者如棗，小者如酸棗。
陀羅伊羅，隋時聞焉。在烏荼國北，大雪山坡上。緣梯登山，接七百梯，方到其國。
越底延國，隋時聞焉。理辛頭河北。南至婆羅門國三千里，西北至賒彌國千餘里，東北至瓜州五千四百里。其王婆羅門種類。戶數萬。有弓矢、刀、皮甲。國法不殺人，重罪流，輕者杖。國無課稅。其俗事佛，書同婆羅門。王及庶人翦髮，衣錦袍，不開縫。貧者衣白疊。婦人為髻，衣裙衫，帔長巾。俗清潔。氣候溫，多稻。有羊、馬，多牛。出石、訶梨勒、石蜜、皮、細疊。
大食，大唐永徽中，遣使朝貢雲。其國在波斯之西。或云：初有波斯胡人，若有神助，得刀殺人。因招附諸胡，有胡人十一來，據次第摩首受化為王。此後眾漸歸附，遂滅波斯，又破拂菻及婆羅門城，所當無敵。兵眾有四十二萬。有國以來三十四年矣。初王已死，次傳第一摩首者，今王即是第三，其王姓大食。其國男夫鼻大而長，瘦黑多鬚鬢，似婆羅門，女人端麗。亦有文字，與波斯不同。出駝、馬、驢、騾、羖羊等。土多砂石，不堪耕種，無五穀，惟食駝、馬等肉，破波斯、拂菻，始有米麵。敬事天神。又云：其王常遣人乘船，將衣糧入海，經涉八年，未極西岸。於海中見一方石，石上有樹，枝赤葉青，樹上總生小兒，長六七寸，見人不語而皆能笑，動其手腳，頭著樹枝，人摘取，入手即乾黑。其使得一枝還，今在大食王處。
杜環經行記云：「一名亞俱羅。其大食王號暮門，都此處。其士女瑰偉長大，衣裳鮮潔，容止閑麗。女子出門，必擁蔽其面。無問貴賤，一日五時禮天。食肉作齋，以殺生為功德。繫銀帶，佩銀刀。斷飲酒，禁音樂。人相爭者，不至毆擊。又有禮堂，容數萬人。每七日，王出禮拜，登高座為眾說法，曰：「人生甚難，天道不易。姦非劫竊，細行謾言，安己危人，欺貧虐賤，有一於此，罪莫大焉。凡有征戰，為敵所戮，必得生天，殺其敵人，獲福無量。」率土稟化，從之如流。法唯從寬，葬唯從儉。郛郭之內，閈之中，土地所生，無物不有。四方輻湊，萬貨豐賤，錦繡珠貝，滿於市肆。駝馬驢騾，充於街巷。刻石蜜為盧舍，有似中國寶轝。每至節日，將獻貴人琉璃器皿、石瓶缽，蓋不可算數。粳米白麵，不異中華。其果有偏桃人、千年棗。其蔓菁，根大如斗而圓，味甚美。餘菜亦與諸國同。蒲陶大者如雞子。香油貴者有二：一名耶塞漫，一名沒●（女甲反）師。香草貴者有二：一名查塞菶（蒲孔反），一名梨蘆茇。綾絹機杼，金銀匠、畫匠、漢匠起作畫者，京兆人樊淑、劉泚，織絡者，河東人樂●、呂禮。又以橐駝駕車。其馬，俗雲西海濱龍與馬交所產也。腹肚小，腳腕長，善者日走千里。其駝小而緊，背有孤峰，良者日馳千里。又有駝鳥，高四尺以上，腳似駝蹄，頸項勝得人騎行五六里，其卵大如二升。又有薺樹。實如夏棗，堪作油，食除瘴。其氣候溫，土地無冰雪。人多瘧痢，一年之內，十中五死。今吞滅四五十國，皆為所役屬，多分其兵鎮守，其境盡於西海焉。」又云：「末祿國在亞梅國西南七百餘里。胡姓末者，茲土人也。其城方十五里，用鐵為城門。城中有鹽池，又有兩所佛寺。其境東西百四十里，南北百八十里，村柵連接，樹木交映，四面合匝，總是流沙。南有大河，流入其境，分渠數百，溉灌一州。其土沃饒，其人淨潔。牆宇高厚，市平正。木既雕刻，土亦繪畫。又有細軟疊布，羔羊皮裘，估其上者值銀錢數百。果有紅桃、白、遏白、黃李。瓜大者名尋支，十餘人餐一顆輒足。越瓜長四尺以上。菜有蔓菁、蘿蔔、長蔥、顆蔥、芸臺、胡芹、葛藍、軍達、茴香、茇薤、瓠蘆，尤多蒲陶。又有黃牛、野馬、水鴨、石雞。其俗以五月為歲，每歲以畫缸相獻。有打毬節、鞦韆節。其大食東道使鎮於此。從此至西海以來，大食、波斯參雜居止。其俗禮天，不食自死肉及宿肉，以香油塗髮。」又云：「苫國在大食西界，周迴數千里。造屋兼瓦，壘石為壁。米穀殊賤，有大川東流入亞俱羅，商客糴此糶彼，往來相繼。人多魁梧，衣裳寬大，有似儒服。其苫國有五節度，有兵馬一萬以上，北接可薩突厥。可薩北又有突厥。足似牛蹄，好噉人肉。」
魏徵論曰：「自古開遠夷，通絕域，必因宏放之主，皆起好事之臣。張騫鑿空於前，班超投筆於後，或結之以重寶，或懾之以利劍，投軀萬死之地，以立一朝之功，皆由主尚來遠之名，臣徇輕生之節。是知上之所好，下必有甚焉者也。煬帝規模宏侈，掩吞秦漢，裴矩方進西域圖記以蕩其心，故萬乘親出玉門關，置伊吾、且末郡，而關右暨於流沙，騷然無聊生矣。古哲王之制方五千里，務安諸夏，不事要荒。豈威不能加、德不能被？蓋不以四夷勞中國，不以無用害有用也。是以秦戍五嶺，漢事三邊，或道殣相繼，或戶口減半。隋室恃其強盛，亦狼狽於青海。此皆一人失其道，故億兆罹其毒也。」
