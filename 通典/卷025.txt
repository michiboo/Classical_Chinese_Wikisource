
通典職官典
通典卷第二十五
職官七 諸卿上
總論諸卿少卿附
太常卿丞主簿博士太祝奉禮郎協律郎兩京郊社署太樂署鼓吹署太醫署太卜署廩犧署汾祠署太公廟署
光祿卿丞主簿太官署珍羞署良醞署掌醢署
衛尉卿丞主簿武庫署武器署守宮署公車司馬令左右都候
宗正卿丞主簿崇玄署諸陵署太廟令
太僕卿丞主簿乘黃署典廄署典牧署車府署諸牧監
大理卿正丞主簿獄丞司直評事監
總論諸卿少卿附
夏制九卿，記曰：「夏后氏官百，天子有三公、九卿也。」亦有六卿，殷周皆然。殷亦九卿。伊尹曰：「三公調陰陽，九卿通寒暑。」周之九卿，即少師、少傅、少保、冢宰、司徒、宗伯、司馬、司寇、司空。三代諸卿雖名號不同，然其官職相沿，與周不異，說在歷代官制篇。漢以太常、光祿勳、衛尉、太僕、廷尉、大鴻臚、宗正、大司農、少府謂之九寺大卿。後漢九卿而分屬三司，太常、光祿勳、衛尉三卿並太尉所部；太僕、廷尉、大鴻臚三卿並司徒所部；宗正、大司農、少府三卿並司空所部。多進為三公，各有署曹掾史，隨事為員。九卿有疾。使者臨問，加賜錢布。尚書令陳忠常欲褒崇大臣，故奏建此禮。魏九卿與漢同。九卿名數與漢同。晉以太常等九卿即漢九卿。兼將作大匠、太后三卿、大長秋皆為列卿，各置丞、功曹、主簿、五官等員。太康四年，增九卿禮秩。元帝以賀循為太常，而散騎常侍如故。循以九卿舊不加官，唯拜太常而已。宋、齊及梁初，皆因舊制。宋卿、尹皆銀章青綬，進賢兩梁冠，佩水蒼玉，衛尉則武冠。晉服制以九卿皆文冠，乃進賢兩梁冠，非舊也。梁武帝天監七年，以太常為太常卿，加置宗正卿，以大司農為司農卿，三卿是為春卿。加置太府卿，以少府為少府卿，加置太僕卿，三卿是為夏卿。以衛尉為衛尉卿，廷尉為廷尉卿，將作大匠為大匠卿，三卿是為秋卿。以光祿勳為光祿卿，大鴻臚為鴻臚卿，都水使者為大舟卿，三卿是為冬卿。凡十二卿，皆置丞及功曹、主簿。後魏又以太常、光祿勳、衛尉謂之三卿。太僕、廷尉、大鴻臚、宗正、大司農、少府為六卿，各有少卿。太和十五年，初置少卿，官掌同大卿。北齊以太常、光祿、衛尉、宗正、太僕、大理、鴻臚、司農、太府是為九寺，晉荀勖曰：「九寺可併於尚書。」後魏亦有三府、九寺，則九卿稱寺久矣。然通其名，不連官號。其官寺連稱，自北齊始也。置卿、少卿、丞各一人，各有功曹、五官、主簿、錄事等員。隋九寺與北齊同，自昔三代以上，分置六卿，比周百事。至秦及漢，雖事不師古，猶制度未繁。後漢有三公九卿，而尚書之任，又益重矣。魏晉以降，職制日增。後周依周禮置六官，而年代短促，人情相習已久，不能革其視聽。故隋氏復廢六官，多依北齊之制。官職重設，庶務煩滯，加六尚書似周之六卿，又更別立寺、監，則戶部與太府分地官司徒職事，禮部與太常分春官宗伯職事，刑部與大理分秋官司寇職事，工部與將作分冬官司空職事。自餘百司之任，多類於斯，欲求理要，實在簡省。煬帝降光祿以下八寺卿階品於太常，而少卿各加置二人。始開皇中，諸司署唯典掌受納，至煬帝，署令為判首，取二卿同判，丞唯知勾檢。令闕，丞判。大唐九寺與北齊同，卿各一人，少卿各二人，丞以下有差。龍朔二年，改九寺之名，凡卿皆加正，若太常卿為奉常正卿，他皆如此。後各復舊。
太常卿丞主簿博士太祝奉禮郎協律郎兩京郊社署太樂署鼓吹署太醫署太卜署廩犧署汾祠署太公廟署
今太常者，亦唐虞伯夷為秩宗兼夔典樂之任也。周時曰宗伯，為春官，掌邦禮。秦改曰奉常，漢初曰太常，欲令國家盛大常存，故稱太常。顏師古曰：「太常者，王之旌也，畫日月焉。王者有大事則建以行，禮官主奉持之，故曰奉常，後改為太，尊大之義也。」惠帝更名奉常，景帝六年，更名太常。惠帝時，叔孫通為太常，定宗廟儀法及定漢儀法，皆叔孫通所著論也。又任越為太常，坐太廟酒酸免。孔臧為太常，坐南陵橋壞免。王莽改太常卿為秩宗。後漢秩與漢同。每祭祀，前奏其禮儀；及行事，贊天子。每選試博士，奏其能否。大射、養老、大喪，皆奏其儀。每月前晦，察行陵廟。助祭則平冕七旒。漢舊常以列侯忠敬孝慎者居之；後漢不必侯也。舊制陵縣悉屬，歲舉孝廉，後漢則否。後漢周澤為太常，清絜脩行，臥疾齋宮，其妻窺問所苦，澤怒，以妻干齋禁，收送獄。時為之語曰：「生世不諧，作太常妻。一歲三百六十日，三百五十九日齋。一日不齋醉如泥，既得作事復低迷。」又桓榮及子郁皆為太常。初，榮受學章句，減其煩辭，後郁又刪定，由是有桓君大小太常章句。又劉愷為太常卿，論議常引大義，諸儒為之語曰：「難經劉太常。」，呼郎切。建安中為奉常。魏黃初元年改為太常。魏晉皆銀章青綬，進賢兩梁冠，絳朝服，佩水蒼玉。魏夏侯玄為太常，多所注改。晉王祥為太常，高貴鄉公命為三老。又鄭默字思元，為太常。山濤欲舉一親為博士，見默，語曰：「卿似尹翁歸，令吾不敢言。」柔而能整也。又蔡謨字道明，拜太常。咸康四年，臨軒，門下奏「非祭祀宴饗則無設樂」。奏宜金石，帝納焉。臨軒作樂自此始。宋、齊皆有之，舊用列曹尚書好遷選曹尚書領護。梁視金紫光祿大夫。陳因之。後魏為上卿，兼置少卿官。周禮有小宗伯中大夫二人，即其任。北齊曰太常寺，置卿及少卿、丞各一人，掌陵廟、群祀、禮樂、儀制、天文、術數、衣冠之屬。後周建六官，置大宗伯卿一人，掌邦禮，以佐皇帝和邦國。是為春官。隋曰太常，與北齊同。煬帝加置少卿二人。大唐因之，龍朔二年改太常為奉常，少卿及丞，隨寺名改。光祿以下諸寺準此。咸亨元年復舊。光宅元年改太常為司禮，神龍初復舊。卿一人，掌禮儀祭祀，總判寺事；少卿二人，通判。餘寺少卿職並同。太常少卿本一員，神龍中加一員。領丞一人，主簿二人，博士四人，太祝三人，奉禮郎、協律郎各二人，齋郎五百五十二人。其餘小吏各有差。郊社、太公廟、太樂、鼓吹、太醫、太卜、廩犧等署，各有令。其郊社及太公廟，兩京皆有。
丞：秦置一人，漢多以博士、議郎為之。後漢凡諸丞，皆掌行禮及祭祀小事，總署曹事，舉廟中非法。皆銅印墨綬，進賢兩梁冠。職官要錄曰：「晉宋九卿丞皆進賢一梁冠，介幘皁衣，銅印黃綬。齊、梁墨綬。」歷代皆有。漢谷永字子雲，為太常丞，數上疏言得失。又韋弘為太常丞，父賢以弘當嗣，太常職掌陵廟，煩劇多過，飭弘自免。懷嫌，不去官。及賢疾篤，弘坐廟事繫獄。梁舊用員外郎遷尚書郎，天監七年，改視尚書郎。陳因之。後魏、北齊亦有之。隋有二人，大唐因之，分判寺事。餘寺丞職並同。
主簿：漢有之，漢鹵簿之制，太常駕四馬，主簿前車八乘。魏晉亦有焉。梁天監七年，十二卿各置主簿一人。陳因之。北齊有功曹、五官主簿二人，歷代諸主簿多，說在列卿篇。大唐置二人，掌付事句稽、省署抄目、監印、給紙筆等事。餘寺主簿並同職。
博士：魏官也，魏文帝初置，晉因之，掌引導乘輿。王公以下應追諡者，則博士議定之。秦有博士數十人。兩漢太常屬官皆有博士，掌以五經教子弟，則今國子博士是也。說在本篇。端委佩玉。朝之大典，必於詢度。歷代皆有。隋有四人。大唐因之。甚為清選，資位與補闕同，掌撰五禮儀注，導引乘輿，贊相祭祀，定誄諡及守祧廟，開閉埳室及祥瑞之事。中宗將為韋後父酆王陵廟各置五品令，太常博士楊孚曰：「興寧、永康陵尚置七品令，酆王不可比踰先帝。」又敕武氏崇恩廟齋郎以五品子充，孚曰：「太廟齋郎尚取七品以下子，武氏不宜取五品也。」上曰：「太廟可準崇恩置。」孚曰：「崇恩為太廟之臣，太廟為崇恩之君。以臣準君，猶為僭逆；以君準臣，奈天下何！」事皆寢。
太祝：殷官，與太宰等官為六太。周官，太祝下大夫二人，上士四人，掌六祝之辭，以祈福祥。秦漢有太祝令、丞，後漢亦曰太祝令、丞。晉、宋、齊、梁、陳、後魏、北齊皆因之。後周依周官。至隋，置太祝署，太祝令、丞。煬帝罷署，太祝八人。大唐初有七人，後增為九人，開元二十三年減置三人。掌讀祝文，出納神主。
奉禮郎：漢大鴻臚有理禮郎四十七人，晉理禮郎四人，屬大行令。後魏理禮郎四人，北齊有奉禮郎三十人，屬鴻臚寺之司儀署。後周有理禮中士、下士各一人。隋有奉禮郎十六人，屬太常寺，煬帝減置六人。大唐初有理禮郎四員，掌設板位，執儀行事。至永徽二年，以廟諱改為奉禮郎。開元二十三年減二員。奉禮本名理禮，國家撰五代史志，至永徽七年乃成，於時此官已改，故隋書百官志謂北齊及隋理禮皆為奉禮。奉禮之名雖見於前史，其改始自永徽。
協律郎：漢曰協律都尉，李延年為之。武帝以李延年善新聲，故為此官。後漢亦有之，魏杜夔亦為之。魏武平荊州，初得杜夔，知音識舊樂，故為此官。晉改為協律校尉。後魏有協律郎，又有協律中郎。北齊及隋協律郎皆二人。大唐因之。掌舉麾節樂，調和律呂，監試樂人典課。
兩京郊社署：周官有典祀，掌以時祭祀。秦漢有太祝令、丞，屬奉常，景帝改為祠祀，武帝更曰廟祀。後漢祠祀屬少府。魏晉有太祝令、丞。宋曰明堂令、丞，掌祀五帝之事。齊有太祝及明堂二令，梁有明堂、太社二令，並屬太常。北齊太廟令兼領郊祀、崇虛二丞。郊祀掌五郊群神，崇虛掌五嶽四瀆神。後周有司郊上士、中士，司社中士、下士。隋太常寺置郊社署，令、丞各一人。大唐因之。掌郊社、明堂、祠祀、祈禱及茅土、衣冠等事。
太樂署：周官有大司樂，掌成均之法，亦謂之樂尹，以樂舞教國子。左傳楚鍾建為樂尹，即大司樂也。秦漢奉常屬官有太樂令及丞，又少府屬官並有樂府令、丞。後漢永平三年，改太樂為大予樂令，掌伎樂人，凡國祭饗，掌諸奏樂。盧植禮注云：「大予令如古大胥。漢太樂律：卑者之子，不得舞宗廟之酎。除吏二千石到六百石及關內侯到五大夫子，取適子高五尺以上，年十二到三十，顏色和順，身體循理者，以為舞人。」魏復曰太樂令、丞，晉亦有之。齊銅印墨綬，進賢一梁冠，絳朝服。齊太樂及諸陵令，永明末置，用二品三品勳。置主簿、戶曹，六品保舉。梁、陳因之。後魏置太樂博士。北齊曰太樂令、丞。後周有大司樂，掌成均之法。後改為樂部，有上士、中士。隋有太樂令、丞各一人。大唐因之。掌習音樂、樂人簿籍。
鼓吹署：周禮有鼓人，掌六鼓四金之音。後漢有承華令，典黃門鼓吹，屬少府。晉置鼓吹令、丞，屬太常。元帝省太樂並鼓吹，哀帝復省鼓吹而存太樂。梁有鼓吹令、丞，又有清商署。北齊鼓吹令、丞及清商部並屬太常。隋有鼓吹、清商二令、丞，至煬帝，罷清商署。大唐鼓吹署令、丞各一人，所掌頗與太樂同。
太醫署：周官有醫師上士、下士，掌醫之政令。秦、兩漢有太醫令、丞，亦主醫藥，屬少府。後漢又有藥丞，有醫工長。魏因之。晉銅印墨綬，進賢一梁冠，絳朝服，而屬宗正；過江省宗正，而屬門下省。宋、齊隸侍中，梁、陳因之。後魏有太醫博士、助教。北齊又曰太醫令、丞。後周太醫下大夫。隋太醫署令二人。大唐因之。主醫藥，凡領醫、針灸、按摩、祝禁，各有博士。武德中，關中多骨蒸病，得之必死，遞相染此。許胤宗每療皆愈。或謂曰：「何不著書以貽將來？」答曰：「醫乃意也，在人思慮。有脈候幽微，苦其難別。意之所解，口莫能宣。古之名手，唯是別脈然後識。病之於藥，有正相當者，唯須單用一味，直攻彼病，立即可愈。今人不能別脈，莫識病源，以情意度，多用藥味。譬之於獵，不知兔處，多發人馬，空廣遮圍，或冀一人偶然逢也。如此療病，不亦疏乎！既不可言，故無著述。」甄權，貞觀中百餘歲，撰脈經、針方、明堂人形圖。其弟立言，亦達醫術，撰本草音義七卷，古今錄驗方五十卷。
太卜署：殷官太卜為六太。周官太卜掌三兆之法。秦漢有太卜令，後漢並於太史，自後無聞。後魏有太卜博士。北齊有太卜局丞。後周有太卜大夫、小卜上士、龜占中士。隋曰太卜，令、丞二人。大唐因之。
廩犧署：周禮有牧人，掌牧六牲，以供祭祀。秦漢內史左馮翊屬官有廩犧令、丞，並掌犧牲鴈鶩，後屬大司農。後漢河南尹屬官有廩犧丞。魏、晉、宋、齊、梁、陳、後魏、北齊、隋皆有之。大唐令、丞各一人，掌犧牲、粢盛之事。
汾祠署、齊太公廟署，並有令、丞各一人，大唐開元中置。
光祿卿丞主簿太官署珍羞署良醞署掌醢署
秦有郎中令，主郎內諸官，故曰郎中令。掌宮殿掖門戶，漢因之。石建為郎中令，奏事，事已下，建省讀，驚曰：「書馬者，與尾而五，今乃不足一，獲譴死矣！」其謹慎如此。至武帝太初元年，更名光祿勳。應劭曰：「光，明也；祿，爵也；勳，功也。」如淳曰：「
勳之言閽也。閽，古主門之官。光祿主宮門故也。」張安世為光祿勳，郎有醉，小便殿上，主事行法。安世曰：「何以知其不覆水也？」郎有淫官婢，婢兄自言，安世曰：「奴以恚怒，誣污衣冠。」告署撾奴，其隱人過失如此。王莽改光祿勳為司中。後漢曰光祿勳，所掌同，典三署郎更直執戟宿衛，考其德行而進退之。漢東京三署郎有德應四科者，歲舉茂才二人、四行二人。及三署郎罷省，光祿勳猶依舊舉四行衣冠子弟以充之。郊祀之事，掌三獻。光祿勳居禁中。如宋之殿中御史。有獄在殿門外，謂之光祿外部。兩漢自光祿、太中、中散、諫議等大夫，及謁者僕射、羽林郎、郎中、侍郎，五官、武賁、左右等中郎將，奉車、駙馬二都尉，車、戶、騎三將，如淳曰：「主車曰車郎，主戶衛曰戶郎。」並屬光祿勳。後漢張湛字子孝，拜光祿勳。光武臨朝，或有惰容，湛輒陳諫其失。常乘白馬，上後見湛，輒曰：「白馬生且復諫矣。」又杜林字伯山，為光祿勳，內供奉宿衛，外總三署，周密敬慎，選舉稱平。郎有好學者，輒見誘進，朝夕滿堂，士以此高而慕附。又荀爽為光祿勳，視事三日，冊拜司空。建安末，復改光祿勳為郎中令。魏黃初元年，復為光祿勳。東晉哀帝興寧二年，省光祿勳，併司徒。孝武寧康元年，復置。自魏晉以後，無復三署郎，而光祿不復居禁中，唯外官朝會，則以名到焉。二臺奏劾，則符光祿加禁止，解禁止亦如之。禁入殿省，光祿主殿門故也。其宮殿門戶，至宋文猶屬焉。梁除勳字，謂之光祿卿。卿舊視列曹尚書，天監中，視中庶子，職與漢同。後魏又置少卿。北齊曰光祿寺，置卿、少卿，兼掌諸膳食、帳幕。隋文帝開皇三年，廢光祿寺入司農，十二年復置。初有卿及少卿各一人，煬帝加置二少卿。雖取漢代舊名，而其職則別。大唐龍朔二年，改光祿寺為司宰寺，咸亨初復舊。光宅元年為司膳，神龍初復舊。卿一人，掌終獻行事；少卿二人，領太官、珍羞、良醞、掌醢等四署，署各有令、丞。
丞：漢二人，多以博士、議郎為之。後漢一人。魏晉因之，銅印黃綬。梁、陳視員外郎。其員外，說在通直散騎常侍郎中。後魏、北齊並有之。隋有三人。大唐置二人。
主簿：漢置。晉、宋、齊、梁、陳並有之。北齊曰功曹、五官主簿。隋二人。大唐因之。
太官署令、丞：於周官為膳夫、庖人、外饔中士、下士，蓋其任也。秦為太官令、丞，屬少府。兩漢因之，桓帝延熹元年，使太官令得補二千石。魏亦屬少府。晉屬光祿勳。宋、齊屬侍中。梁門下省領太官，陳因之。後魏分太官為尚食、中尚食，知御膳，隸門下省；而太官掌百官之饌，屬光祿卿。北齊因之。後周有典庖中士、內膳中士。隋如北齊。大唐因之，各一人。
珍羞署令、丞：於周官有籩人，掌四籩之實。蓋其任也。後漢少府屬官有甘丞，主膳具。晉太官令有官、果官吏各二人，自後無聞。北齊餚藏令屬光祿寺。後周有餚藏中士、下士。隋如北齊。大唐因之。長安中改為珍羞，神龍初復舊，開元初又改之，有令、丞各一人。
良醞署令、丞：於周官有酒正中士、下士，掌酒之政令。後漢湯官丞主酒，屬少府。晉有酒丞一人。齊食官局有酒吏。梁曰酒庫丞。北齊有清漳令、丞，主酒。後周如古周之制。隋曰良醞署，令、丞各一人。大唐因之。
掌醢署令、丞：於周官有醢人，掌四豆之實。自後無聞。至齊，諸公府有釀食典軍二人。後周有掌醢中士、下士。隋曰掌醢署，令、丞各一人。大唐因之。
衛尉卿丞主簿武庫署武器署守宮署公車司馬令
左右都候
衛尉，秦官，掌門衛屯兵。漢因之。漢舊儀曰：「衛尉寺在宮內。」胡廣云：「主宮闕之內衛士，於周垣下為區盧。區廬者，若今之仗宿屋。」景帝初，更名中大夫令，後元年復為衛尉。又有長樂、建章、甘泉衛尉，皆掌其宮，其職略同，而不常置。顏師古曰：「各隨所掌之宮，以為官名。」後漢有衛尉卿一人，職與漢同。晉銀章青綬，五時朝服，武冠，佩水蒼玉，掌冶鑄，領冶令三十九。戶五千三百五十。冶在江北；而江南唯有梅根及冶塘二冶，皆屬揚州，不屬衛尉。晉江左不置衛尉。宋孝武復置。南齊掌宮城管鑰。後漢張衡西京賦曰：「衛尉八屯，警夜巡晝。」南齊宮城諸卻敵樓上本施鼓，持夜者以應更唱，高帝以鼓多驚眠，遂改以鐵磬。梁衛尉卿位視侍中，職與漢同。卿每月、丞每旬行宮徼，糾察不法。陳因之。後魏亦有之。北齊為衛尉寺，有卿及少卿各一人。隋文帝開皇三年，廢衛尉寺，入太常及尚書省。十三年復置，掌軍器、儀仗、帳幕之事，而以監門衛掌宮門屯兵。大唐因之。龍朔二年，改衛尉為司衛，咸亨初復舊。光宅元年又改為司衛，神龍初復舊。卿一人，少卿二人，初，少卿一人，太極元年加一人。領武庫、武器、守宮三署，署各有令。
丞：秦漢多以博士、議郎為之。後漢一人，魏晉並同。宋孝武增置一人。梁亦有之，後魏、北齊並有。隋因之。大唐置二人。
主簿一人，漢衛尉駕四馬，主簿前車以乘。晉有衛尉主簿二人，宋齊梁陳因之。北齊、隋亦有二人。大唐因之。
武庫令、丞：於周官司甲、司弓矢等下大夫，司戈盾等中士、下士，蓋其任也。兩漢曰武庫令，屬執金吾。後漢又有考工令、丞，屬太僕，主造兵器，成，付武庫令。魏晉因之，晉後屬衛尉。宋齊武庫令丞屬尚書庫部，梁陳屬衛尉卿。北齊亦有。後周如周官。隋如北齊。大唐因之，各一人。天寶六年四月，敕改儀制令，廟社門、宮門每門各二十戟；東宮每門各十八戟；一品門十六戟；嗣王、郡王若上柱國帶職事二品、散官光祿大夫以上、鎮國大將軍以上各同職事品及京兆、河南、太原府大都督、大都護，門十四戟；上柱國帶職事三品、上護軍帶職事二品若中都督、上都護，門十二戟；國公及上護軍帶職事三品若下都督諸州，門各十戟：並官給。貞元五年十二月，中書門下奏：「應請列戟官，準儀制令，正一品、開府儀同三司、嗣王、郡王並勳官上柱國、柱國等帶職事三品以上，並許列戟。準天寶六載四月敕文：『加散官光祿大夫、鎮國大將軍以上，各同職事品。』近日，散、試官便帶高階者眾，恐須商量者。伏請準舊制令本文，取帶三品以上正員職事為定。」敕旨依。
武器署令、丞：隋行臺尚書省有武器監令。大唐永徽中，始置各一人，掌祭祀及朝會、巡幸及公卿婚葬鹵簿之事。
守宮署：漢有守宮令、丞，掌御紙筆墨及諸財用並封泥之事，屬少府。晉及北齊屬光祿勳，北齊守宮令掌張設之事。梁陳屬大匠卿。隋屬衛尉寺。大唐置令一人，掌諸鋪設帳幕、褥、床薦、幾席之事。廣德二年二月赦文：「京兆府諸司諸使幕士丁匠總八萬四千五百人數內，宜月支二千九百四十四人，仍令河東、關內諸州府據戶口分配，不得偏出京兆府，餘八萬一千一百一十四人並停。」
公車司馬令：秦屬衛尉，漢因之，掌殿司馬門，夜徼宮中，天下上章、四方貢獻及闕下凡所徵召公車者，皆總領之。漢張釋之為公車令，時太子與梁王共車入朝，不下司馬門，釋之遂劾其不敬。文帝免冠謝太后，太后詔赦之，然後得入。後漢有丞二人，丞選曉諱，掌知非法。尉主闕門兵禁，戒非常。胡廣曰：「諸門部各陳屯夾道，其旁當兵，以示威武，交節戟以遮誤出入也。」晉江左以來，直曰公車令。宋以後屬侍中。隋有公車署，置令、丞。大唐無。
左、右都候：周禮司寤氏有夜士。干寶注曰：「今都候之屬。」後漢各一人，主劍戟士，徼循宮及天子有所收考。宮中諸有劾奏罪，左都候執戟戲車縛送付詔獄，在官大小各付所屬。見尚書令、僕射、尚書，皆執板拜，見郎對揖。屬衛尉。後無。
宗正卿丞主簿崇玄署諸陵署太廟令
周官，小宗伯掌三族之別，以辨其親疏。秦置宗正，掌親屬。漢因之，更以敘九族。平帝元始四年，更名宗伯。五年，又於郡國置宗師，以糾皇室親族世氏，致教訓焉，選有德義者為之。有冤失職者，宗師得因郵亭上書宗伯，請以聞。為書付郵亭，令送至宗伯。常以正月賜宗伯帛十疋。王莽併宗伯於秩宗。後漢曰宗正，卿一人，掌序錄王國嫡庶之次，及諸皇室親屬遠近，郡國歲因計上皇族名籍。若有犯法當髡以上，先上諸宗正，宗正以聞，乃報決。胡廣曰：「宗正又歲一理諸王世譜，差敘秩第。」髡，口昆切。兩漢皆以皇族為之，不以他族。楚元王子郢客、劉辟彊、劉德等迭為此官。又後漢書曰：「劉軼字君文，梁孝王之胤，為宗正，卒官，遂世掌焉。」魏亦然。晉兼以庶姓。山公啟事曰：「羊祜忠篤寬厚，然不長理劇。宗正卿缺，不審可轉作否。」咸寧三年，又置宗師，以扶風王亮為之，使皇室戚屬奉率德義，所有施行，必令誥之。梁王肜亦為宗師。東晉省之，屬太常。桓溫奏省。宋齊不置宗正。梁天監七年，復置之，視列曹尚書，主皇室外戚之籍，以皇族為之。陳因之。後魏有宗正卿、少卿。北齊亦然。後周有宗師中大夫，掌皇族，定世系，辨昭穆，訓以孝悌。屬大冢宰。隋如北齊之制。大唐龍朔二年，改為司宗，咸亨元年復舊。光宅元年，改為司屬，神龍初復舊。卿一人，少卿二人，初，少卿一人，太極元年，加置一人。掌皇族、外戚簿籍及邑司名帳，領崇玄署及諸陵太廟。開元二十五年制，宗正等寺官屬皆以皇族為之。
丞：漢亦用皇族，後漢一人。後漢劉茂字子衛，為宗正丞。歷代皆有之，至隋有二人，大唐因之。
主簿：梁置，陳、北齊、隋皆有，大唐因之，置一人。
崇玄署：令一人。初，後魏天興二年，置仙人博士，掌煮鍊百藥。北齊置昭玄等寺，掌諸佛教，有大統一人，都維那三人，兼置功曹、主簿等員，以管諸州縣沙門之法。後周置司寂上士、中士，掌法門之政。又置司玄中士、下士，掌道門之政。隋初，置崇玄署令、丞，至煬帝，改郡縣佛寺為道場，置道場監一人；改觀為玄壇，監一人。大唐復置崇玄署，初又每寺觀各置監一人，屬鴻臚，貞觀中省。開元中，以崇玄署隸宗正寺，掌觀及道士、女冠簿籍齋醮之事。
諸陵署：漢有諸陵園寢官，屬太常。長陵令，秩二千石，為高祖陵也，故尊其秩。元帝永光元年，分諸陵邑屬三輔。史記曰：「司馬相如為孝文園令。」後漢每陵園令各一人，掌按行掃除，丞及校長各一人。校長，主戒盜賊。晉宋皆曰令，而梁初為監，後亦改為令。梁以下皆有之。大唐每陵令、丞各一人，初屬太常，開元二十五年，並屬宗正寺。
太廟令：漢有諸廟寢園令、長、丞。宋志曰：「漢西京曰長，東京曰令。」晉有太廟令。宋太廟令領齋郎二十四人。齊梁以下皆有。後魏有太常齋郎。漢書曰：「田千秋為高廟寢郎。」舊屬太常，大唐開元二十五年二月敕：「宗廟所奉，尊敬之極，因以名署，情所未安，宜令禮官詳擇所宜奏聞。」至五月，太常少卿韋縚奏曰：「謹詳經典，兼尋令式，宗廟享薦，皆主奉常，別置署司，事非稽古。其太廟署請廢省，本司專奉其事。」許之。二十五年敕：「宗正設官，實司屬籍。而陵寢崇敬，宗廟惟嚴，割隸太常，殊乖本系奉先之旨，深所未委。自今已後，諸廟置並隸宗正寺。」
太僕卿丞主簿乘黃署典廄署典牧署車府署諸牧監
周官有太僕下大夫，掌正王之服位，出入王之大命，似今太僕之職。一雲周穆王置太僕正，以伯冏為之，冏，具永切。掌輿馬。秦因之，在周官則校人掌馬，巾車掌車，及置太僕，兼其任也。漢初，夏侯嬰常為之，漢書曰：夏侯嬰為沛公太僕，常奉車，自高帝至文帝，常為太僕。又石慶為太僕、御出，上問車中幾馬，慶以策數馬畢，曰：「六馬。」領五監、龍馬、閑駒、橐泉、騊駼、承華五監，各有長、丞。騊，徒刀切。駼，大胡切。六廄，皆有令。或曰，六廄謂未央、承華、騊駼、龍馬、輅軨、大廄也，馬皆萬匹。武帝承文、景蓄積，海內殷富，廄馬有四十萬匹。時匈奴數寇邊，遣衛青、霍去病發十萬騎，並負私從馬，凡十四萬匹，窮追，大破匈奴。漢馬死者十餘萬匹，匈奴雖病遠去，而漢亦馬少，無以復往。於是漢久不北擊匈奴。數歲，滅兩越。是時天子巡邊，親至朔方，勒兵十八萬騎，以見武節。王莽改太僕為太御。後漢太僕與漢同，亦掌車馬，天子每出，奏駕上鹵簿用，大駕則執馭。初，漢西京置六廄，東京約省，唯置一廄。趙岐字臺卿，為太僕，持節安慰天下。祭肜字次孫，為太僕。帝過孔子講堂，指子路室曰：「此太僕之室也，太僕，吾之禦侮也。」魏因之。晉初有之，銀章青綬，五時朝服，進賢兩梁冠，佩水蒼玉，領典牧、乘黃、驊騮、龍馬等廄令。自元帝過江之後，或置或省。太僕既省，故驊騮廄為門下之職。潘尼字正叔，為太僕，造乘輿箴。晉諸公贊云：「郭展為太僕，留心於養生，是以廄馬充多，征吳得以濟事。」晉、宋以來，不常置，郊祀則權置太僕執轡，事畢則省。齊亦然。梁太僕卿位視黃門侍郎，統南牧、左右牧、龍廄、內外廄。陳因之。後魏兼置少卿。太武帝平統萬赫連昌，定隴右禿髮、沮渠等，河西水草善，乃以為牧地，六畜滋息，馬三百餘萬匹，馲駝將半之，牛則無數。孝文帝遷洛陽之後，復以河陽為牧場，恆置戎馬十萬匹，以擬京師軍警之備。每歲自河西徙牧於并州，漸南，欲其習水土而無死傷也，而河西之牧滋甚。北齊太僕寺統驊騮、左右龍、左右牝、乘黃、車府署，卿及少卿各一人。後周如古周。隋如北齊，煬帝加署少卿一人。大唐龍朔二年，改太僕為司馭，咸亨初復舊。光宅元年改為司僕，神龍初復舊。卿一人，掌馭五輅。少卿本一員，景雲元年加一員，領乘黃、典廄、典牧、車府等四署，署各有令。天下監牧置八使、五十六監。貞觀初，僅有牧牝三千匹，從赤岸澤徙之隴右。十五年，始令太僕卿張萬歲勾當群牧。至麟德四十年閒，馬至七十萬六千匹。置八使，領六監，初置四十八監，跨蘭、渭、秦、原四州之地，猶為隘狹，更析八監，布於河曲。其時天下以一縑易一馬。儀鳳三年，少卿李思文檢校隴右諸牧監，方稱使。爾後或戎狄外侵，或牧圉乖散，洎乎垂拱，潛耗太半。開元初，牧馬二十四萬匹，十三年，加至四十五萬匹。初有牛三萬五千頭，是年，有五萬頭。初有羊十一萬二千口，是年，有二十萬六千口，盛於垂拱。
丞：秦漢有兩人，後漢一人。漢書：「張敞字子高，為太僕丞。」魏晉因之。東晉或省或置。梁有丞，陳因之。後魏、北齊丞一人。隋三人，大唐因之。
主簿：梁置一人，北齊亦一人。隋二人，大唐因之。
乘黃署：後漢太僕有未央廄令。魏改為乘黃廄。乘黃，古之神馬，因以為名。乘黃亦名飛黃，背有角，日行萬里。淮南子云：「天下有道，飛黃伏皁。」一云：神黃，獸名，龍翼馬身，黃帝乘而仙。晉以下因之。宋屬太常，銅印墨綬，進賢二梁冠，絳朝服。歷代皆有，悉掌乘輿。大唐令、丞各一人，掌乘輿車輅。
典廄署：於周官有校人、圉師、趣馬，掌十二閑之馬。漢西京太僕有龍馬長，東京有未央廄令，掌乘輿及宮中之馬。魏為驊騮廄，晉有驊騮、龍馬二廄。自宋以後，分驊騮廄屬門下。梁太僕有龍廄及內外等廄，陳因之。北齊有驊騮、左右龍等署。後周有左右廄，各上士一人。隋如北齊。大唐改龍廄為典廄署，令二人，丞四人，掌在廄繫飼馬牛及雜畜事。
典牧署：於周官牧師下士四人，掌牧馬而頒之。秦漢邊郡置六牧師令，說在諸牧監篇。魏晉以下因之。隋有典牧、牛羊等署，各置令、丞。大唐有乘黃等四署，令、丞各四人，掌外牧及造酥酪脯臘之事。
車府署：秦有車府令，以趙高為之。歷代皆有。漢魏屬太僕，宋、齊以後屬尚書駕部，北齊以下又屬太僕。大唐置令、丞各一人，掌王公以下車輅。
諸牧監：漢太僕有牧師諸苑三十六所，在北邊、西邊，以郎為苑監官。魏置牧官都尉，晉因之，自後無聞。北齊有左右牝牡、駝牛、羊等署令。後周曰典牝、典牡上士中士，又有典駝、典羊、典牛中士。隋曰典牧署、牛羊署令丞。大唐初因之，分曰牧監、置監、副監、丞、主簿。武太后聖曆二年正月，置控鶴府，監一員，從三品；丞一員，從六品；主簿一員，從七品；控鶴左右各二十員，從五品下。以張易之為控鶴監，統左控鶴，出入供奉。以麟臺監張昌宗統右控鶴，內供奉。久視元年六月，改控鶴監為天驥府，其月二十五日，又改為奉宸大夫，前改為天驥者，宜內供奉。員半千以奉宸之職，古無其事，又授斯任者，率多輕薄，非朝廷進德之選，上疏請罷之，由是忤旨。其年四月敕，奉宸令一員，從三品；奉宸侍郎一員，從四品上；奉宸大夫十員，左右各五品上；奉宸驂乘十員，左右各五品、從六品上；奉宸主簿一員，從七品上。凡二十四員，以應二十四氣。控鶴、奉宸之名，歷代不設，既以車馬名職，遂附此篇。
大理卿正丞主簿獄丞司直評事監
今大理者，亦舜攝帝位，皋繇作士，正五刑，周秋官之任。韓詩外傳曰：「晉文公使李離為大理，過聽殺人，自拘於廷，遂伏劍死。君子曰忠與仁。」新序曰：「楚昭王時，石奢為理，有殺人者，奢追之，則其父也。奢曰：『以父成政，不孝；不行君法，非忠。』遂刎頸而死於廷。」又家語曰：「季羔為衛士師，刖人之足。俄而衛有亂，季羔逃，刖者守門，謂羔曰：『彼者缺。』羔曰：『君子不隧。』又曰：『此有室。』季羔入焉。既罷，羔問曰：『吾親刖子之足，而逃我，何也？』刖者曰：『曩者，君理人以法令，先君後臣，欲臣之免也，臣知之。臨當論刑，君愀然不樂，見於顏色，臣又知之。君豈私臣哉！天生君子，其道固然，此臣之所脫君也。』孔子聞之曰：『
善哉！為吏者用法，一思仁恕則樹德，如嚴暴則樹怨，公以行之，其子羔乎？』」秦為廷尉，漢因之，掌刑辟，凡獄必質之朝廷，與眾共之之義也。兵獄同制，故曰廷尉。此應劭注也。顏師古曰：「廷，平也。理獄貴平，故以為號。」景帝中六年，更名大理；武帝建元四年，復為廷尉；哀帝元壽二年，復為大理。漢書云：張釋之字季，為廷尉。文帝出，嘗有人從渭橋下走，乘輿馬驚，捕之，屬廷尉。釋之奏其犯蹕，當罰金。上怒，釋之曰：「法者，所與天下公共也。且以其時而立誅之則已，今既下廷尉，廷尉，天下之平也。今一傾，而天下用法皆為之輕重，民安所措其手足乎？」後又有盜高廟座前玉環者，文帝欲族之，釋之奏當棄市。上大怒，釋之曰：「法如是也。今盜宗廟器而族之，如令愚民取長陵一抔土，陛下何以加其法乎？」眾皆呼為張廷尉。又張湯為廷尉，決大獄，欲傅古義，乃請博士弟子理尚書、春秋，補廷尉史，平亭疑法。奏讞疑事，必先為上分別其源，以揚主之明，言此自天子意，非由有司也。奏事有善則讓曰：「監、掾、史某所為也。」亭者，平也，均也。又杜周為廷尉，而善伺上所欲。客有讓周曰：「君為天下決平，不循三尺法，專以人主意旨為獄，獄者固如是乎？」周曰：「三尺安出哉？前主所是者著為律，後主所是者疏為令。當時為是，何古之法乎？」三尺者，以三尺竹簡書法律也。又於定國為廷尉，朝廷稱之曰：「張釋之為廷尉，天下無冤民；於定國為廷尉，民自以為不冤。」王莽時，改大理為作士矣。後漢廷尉卿，凡郡國讞疑，讞，質也。皆處當以報。傅賢為廷尉，每冬至斷獄，遲迴流涕。又盛吉為廷尉，每冬至節，罪囚當斷，夜省坐狀，其妻執燭，吉持丹筆，夫妻相向垂淚。又楊賜為廷尉，乃歎曰：「昔『三後成功，惟殷於民』，而皋繇不與焉。」蓋吝之也，遂以世非法家，固辭。漢官儀曰：「光武時有疑獄，見廷尉，曹史張禹所問輒對，處當詳理，於是策免廷尉，以禹代之。雖越次而授，亦足以厲其臣節。」皆以世家為之，而郭氏尤盛。郭躬為廷尉。躬家世掌法，務在寬平，乃條諸重文可從輕者四十一事奏之，事皆施行，著於令。建安中，復為大理。鍾繇以大理為相國。魏黃初元年，改為廷尉。鍾毓字雉叔，為廷尉，聽君父亡沒，臣子得為理謗；及士為侯，其妻不復改嫁，毓所制也。歷代皆為廷尉。梁國初建，曰大理；天監元年，復改為廷尉。舊用黃門，後視祕書監。有正、監、平三人。元會，廷尉三官與建康三官，皆法冠玄衣朝服，以監東、西、中華門，手執方木，長三尺，方一寸，謂之「執方」。天監元年，詔建康獄依廷尉三官置正、監、平，革選士流，視給事中，以尚書郎出為之，冠服與廷尉三官同。陳因之。後魏亦曰廷尉。北齊曰大理寺，置卿、少卿各一人。北齊宋世軌為廷尉少卿，時大理正蘇珍之亦以平幹知名，寺中為之語曰：「決定嫌疑蘇珍之，視表見裏宋世軌。」時人以為寺中二絕。卒官，廷尉、御史諸囚皆哭曰：「宋廷尉死，我等豈有生路！」後周有刑部中大夫，掌五刑之法，附萬人之罪，屬大司寇，亦其任也。今刑部侍郎之任。隋初與北齊同，文帝時議置六卿，將除大理，盧思道奏曰：「省有駕部，寺留太僕；省有刑部，寺除大理，斯則重畜產而賤刑名也。」至煬帝，加置少卿二人。趙綽為大理少卿，時有侍郎辛亶，常衣緋，俗雲利官，文帝以為厭蠱，將斬之。綽曰：「據法不當死，臣不敢奉詔。」上怒甚，令斬綽，綽解衣當斬。上使人問綽曰：「竟如何？」綽曰：「執法一心，不敢惜死。」上良久釋之。他日，又令斬二人，綽曰：「此人坐當杖，殺之非法。」上曰：「不關卿事。」綽曰：「陛下置臣法司，欲誤殺人，豈得不關臣事？」上曰：「撼大木不動者，當退。」綽曰：「臣冀撼天心，何論撼木！」上乃止。時薛冑為大理卿，冑斷獄以情，而綽守法，俱為稱職。大唐龍朔二年，改大理為詳刑，咸亨元年復舊。光宅元年改為司刑，神龍元年復舊。卿一人，咸亨三年十月，張文瓘兼大理卿，旬日決疑獄事四百條，莫不允當，皆無怨言。文瓘嘗有疾，繫囚相與齋禱，願其視事。上元二年改官，，大理諸囚一時慟哭。開元二十一年七月，大理卿袁仁敬暴卒，繫囚聞之，皆慟哭，悲歌曰：「天不恤冤人兮，何奪我慈親兮。有理無申兮，痛哉安許陳兮。」掌鞫獄，定刑名，決諸疑讞。少卿二人，永徽六年，初置少卿一人。神龍元年，又加一員。正二人，丞六人，主簿二人，司直六人，評事十二人。
正：秦置廷尉正，漢因之，後漢一人。黃霸字次公。宣帝在民閒時，知百姓苦吏急也，聞霸理法平，詔為廷尉正。及夏侯勝非議，下廷尉獄，霸從勝受尚書。何敞六世祖比干，為廷尉正，而務仁恕。時張湯亦為廷尉，殘酷，比干常與爭之，所存者千數。魏晉謂正、監、平為廷尉三官，晉廷尉三官通視南臺持書，舊尚書郎下遷。梁制，服獬豸冠，介幘皁衣，銅印墨綬。其後皆有。魏司馬芝字子華，遷大理正。有盜官練置都廁上者，吏疑女工，收以付獄。芝曰：「贓物先得而後訊其辭，若不勝掠，或至誣服。誣服之情，不可以折獄。且簡而易從，大人之化也。不失有罪，庸世之理耳。」魏武從之。晉江統字應元，為廷尉正，作三刑議文。隋開皇三年，增為四員，煬帝增為六員。大唐二人，通判寺事。龍朔二年，改為詳刑大夫，咸亨初復舊。
丞：自晉武咸寧中，曹志上表請廷尉置丞。宋、齊、梁並因之，後魏亦然。北齊曰大理，丞一人。隋初二人，至煬帝改為勾檢官，增為十六人，分判獄事。大唐又曰丞，置六人。杜景佺、徐有功並為司刑丞，與來俊臣、侯思止同制獄，人稱之曰：「遇徐、杜必生，遇來、侯必死。」
主簿：自魏、晉、宋、齊、梁、陳皆有，大唐置二人。
獄丞：晉有左右丞各一人，宋、齊因之，梁、陳置二人，後魏、北齊亦然。隋有獄掾八人。大唐曰丞，有四人。
司直：後魏永安二年，置司直十人，御史中尉高穆所奏置。視五品，隸廷尉，位在正、監上，不署曹事，唯覆理御吏檢劾事。漢武已置司直，屬丞相府，非此司直。北齊、隋因之。隋初置十人，煬帝置十六人。大唐置六人。掌承制出使推覆，若寺有疑獄，則參議之。
評事：漢宣帝地節三年，初於廷尉置左、右平，員四人。宣帝詔曰：「今遣廷吏與郡鞫獄，任輕祿薄，其為置正平，員四人，其務平之。」涿郡太守鄭昌上言曰：「聖王立法明刑者，非以為理救衰亂之起也。今明主躬垂明聽，不置廷平，獄將自正。若開後嗣，不若刪定律令。律令一定，愚民知所避就，姦吏無所弄法。今不正其本，而置廷平以理其末，代衰聽怠，則廷平將搖權而為亂首也。」宣帝始置左、右平，而三輔決錄注云「何比干，漢武帝為廷尉右平」，謬矣。後漢光武省右平，唯有左平一人，掌平決詔獄，冠法冠。魏晉以來，無左右而直謂之廷尉評。後魏、北齊及隋，廷尉評各一人，開皇三年，罷。至煬帝，乃置評事四十八人，掌與司直同，其後官廢。大唐貞觀二十二年，褚遂良議重法官，復奏置評事十員，掌出使推覆，後加二人，為十二員。
監：秦置廷尉監。漢有左、右監，邴吉字少卿，為廷尉監。光武省右監，唯有左監一人。後漢陳咸為監，執獄多恩，議人從輕。魏晉以來無左右，而直雲廷尉監。晉起居注云：「廷尉監陸鸞上表，求增築訊堂，圖畫先賢像，詔許之。」隋開皇三年，罷大理監。
