
通典卷第一百九
禮六十九開元禮纂類四吉禮一
皇帝冬至祀圓丘正月上辛祈穀孟夏雩祀及攝事並附
齋戒陳設省牲器鑾駕出宮奠玉帛進熟鑾駕還宮
皇帝冬至祀圓丘正月上辛祈穀孟夏雩祀及攝事並附
齋戒祀官齋戒如別儀
前祀七日，皇帝散齋四日於別殿；致齋三日，其二日於太極殿，一日於行宮。前致齋一日，尚舍奉御設御幄於太極殿西序及室內，俱東向；尚舍直長張帷於前楹下。致齋之日，質明，諸衛勒所部屯門列仗。晝漏上水一刻，侍中版奏：「請中嚴。」諸衛之屬各督其隊，入陳於殿庭如常儀。通事舍人引文武五品以上，蔥褶陪位如式。諸侍衛之官各服其器服，諸侍臣並結珮，凡齋者則結珮。俱詣閤奉迎。上水二刻，侍中版奏：「外辦。」上水三刻，皇帝服袞冕，上辛服通天冠、絳紗袍也。結珮，乘輿出自西房，曲直華蓋，警蹕侍衛如常儀。皇帝即御座，東向坐，侍臣夾侍如常。一刻頃，侍中前跪，奏稱：「侍中臣某言，請降就齋室。」俛伏，興，還侍位。皇帝降座，入室。文武侍臣各還本司，直衛者如常，通事舍人分引陪位者以次出。
凡應祀之官，散齋四日，致齋三日。散齋皆於正寢。致齋二日於本司，一日於祀所。其無本司者，皆於祀所焉。近侍之官應從升者及從祀群官、諸方客使，各於本司、館，清齋一宿。無本司，各於家正寢。諸祀官致齋之日，給酒食及明衣布，各習禮於齋所。攝事，無皇帝齋儀。上辛、雩祀同。光祿卿監取明水火。太官令取水於陰鑑，取火於陽燧。火以供爨，水以實樽焉。前祀二日，太尉告高祖神堯皇帝廟，如常告之儀。告以配。雩祀，告神作主。孟夏，太宗文武皇帝廟。前祀一日，諸衛令其屬未後一刻各以其器服守壝，每門二人，每隅一人。與太樂工人俱清齋一宿焉。
陳設
前祀三日，尚舍直長施大次於外壝東門之內道北，南向。攝事，守宮設祀官、公卿以下次於東壝之外道南，北向西上焉。尚舍奉御鋪御座。衛尉設文武侍臣次上辛、雩祀，守宮設文武侍臣次焉。於大次之前，文官在左，武官在右，俱相向。上辛、雩祀，於大次之後，俱南向。設諸祀官次於東壝之外道南，從祀文官九品以上於祀官之東，東方、南方朝集使於文官之東，東方、南方蕃客又於其東，俱重行，每等異位，北向西上。介公、酅公於西壝之外道南，武官九品以上於介公、酅公之西，西方、北方朝集使於武官之西，西方、北方蕃客又於其西，俱重行，每等異位，北向東上。其褒聖侯若在朝位，於文官三品之下。攝事無大次、褒聖等儀。上辛、雩祀同。設陳饌幔於內壝東門西門之外道北，南向；北門之外道東，西向。壇上及東方、南方午陛之東，饌陳於東門外；西方及南方午陛之西，饌陳於西門外；北方之饌陳於北門外。上辛、雩祀但有壝東方之外饌焉。
前祀二日，太樂令設宮懸之樂於壇南內壝之外。東方西方磬起北，鐘次之；南方北方磬起西，鐘次之。設十二鎛鐘於編懸之閒，各依辰位。樹雷鼓於北懸之內，道之左右。植建鼓於四隅。置柷敔於懸內。柷在左，敔在右。設歌鐘歌磬於壇上近南，北向，磬在西，鐘在東。其匏竹者立於壇下，重行，北向，相對為首。凡懸皆展而編之。諸工人各位於懸後，東方、西方以北為上，南方、北方以西為上。右校掃除壇之內外。郊社令積柴於燎壇，其壇於神壇之景地，內壝之外。方一丈，高丈二尺，開上南出戶，方六尺。
前祀一日，奉禮設御位於壇之東南，西向；設望燎位於柴壇之北，南向。設祀官、公卿位於內壝東門之外上辛、雩祀則東門內，攝事亦然。道南，分獻之官於公卿之南，上辛、雩祀無分獻位，以下皆然。執事者位於其後，每等異位，俱重行，西向北上。設御史位於壇下，一位於東南，西向；一位於西南，東向。設奉禮位於樂懸東北，贊者二人在南，差退，俱西向。又設奉禮、贊者位於燎壇東北，西向。皆北上。設協律郎位於壇上南陛之西，東向。設太樂令位於北懸之閒，當壇北向。設從祀文官九品以上位於執事之南，東方、南方朝集使於文官之南，東方、南方蕃客又於其南，俱每等異位，重行，西向北上。介公、酅公位於中壝上辛、雩祀內壝。西門之內道南，武官九品以上位於介公、酅公之南，西方、北方朝集使於武官之南，西方、北方蕃客又於其南，俱每等異位，重行，東向北上。其褒聖侯，於文官三品之下。諸州使人各分方位於朝集使之後。攝事無褒聖已上至從祀位。又設祀官及從祀群官等門外位於東西壝門之外，如設次之式。設牲牓於東壝之外，當門西向。蒼牲一居前，又蒼牲一、又青牲一在北，少退，南上。次赤牲一、黃牲一、白牲一、玄牲一，雩祀五方色牲各二。又赤牲一、白牲一上辛、雩祀無日月牲。在南，皆少退，以北為上。又設廩犧令位於牲西南，史陪其後，俱北向。設諸太祝位於牲東，各當牲後，祝史陪其後，俱西向。設太常卿省牲位於牲前，近北，又設御史位於太常卿之西，俱南向。設酒樽之位，上帝太樽二，犧樽二，山罍二，在壇上東南隅，北向。象樽二，壺樽二，山罍四，在壇下南陛之東，北向。俱西上。設配帝著樽二，犧樽二，象樽二，山罍二，在壇上於上帝酒樽之東，北向西上。五帝日月各太樽二，在第一等。上辛則五帝各太樽二、著樽二、犧樽二、罍一，在第一等，神座之左而右向，無日月以下諸座，攝事亦然也。內官每陛閒各象樽二，在第二等。中官每陛閒各壺樽二，在第三等。外官每道閒各概樽二，在壇下。眾星每道閒各散樽二，於內壝之外。凡樽各設於神座之左而右向。樽皆加勺、。五帝日月以上，皆有坫以置爵。雩祀無日月以下樽，其五帝太樽犧樽各二，罍一，在第一等；五人帝犧樽各二，在第二等；五官象樽各二，在壇下。設御洗於午陛東南，亞獻、終獻同洗於卯陛之南，俱北向。攝儀但設洗午陛東南，北面。雩祀設亞獻之洗於御東南，五官洗於樽西。罍水在洗東，篚在洗西，南肆。篚實以巾、爵。設分獻罍洗篚各於其方陛道之左，俱內向。執樽罍篚者，各於樽罍篚之後。設玉幣之篚於壇上下樽坫之所。
祀前一日晡後，上辛、雩祀皆祀日未明五刻焉。太史令、郊社令各常服，帥其屬升，設昊天上帝神座於壇上北方，南向，席以稿秸。設高祖神堯皇帝神座雩祀則設太宗文武聖皇帝神座焉。於東方，西向，席以莞。設五方帝、日、月神座於壇第一等，青帝於東陛之北，赤帝於南陛之東，黃帝於南陛之西，白帝於西陛之南，黑帝於北陛之西，雩祀又設五人帝座於第二等，如五方之陛位。又設五官座於壇下東南，西向北上。無日月以下諸星位。大明於東陛之南，上辛並無大明以下位矣。夜明於西陛之北，席皆以稿秸。又設五星、十二辰、河漢及內官五十五座於第二等十有二陛之閒，各依方面，凡座皆內向。其內官有北辰座於東陛之北，曜魄寶於北陛之西，北斗於南陛之東，天一、太一皆在北斗之東，五帝內座於曜魄寶之東，並差在行位前。又設二十八宿及中官百五十九座於第三等，其二十八宿及帝座、七公、日星、帝席、大角、攝提、太微、太子、明堂、軒轅、三台、五車、諸王、月星、織女、建星、天紀等十七座，並差在行位前。又設外官百五座於內壝之內，又設眾星三百六十座於內壝之外，各依方次十有二道之閒，席皆以莞。設神位各於座首。所司陳異寶及嘉瑞等於樂懸之北東西廂。昊天上帝及配帝、五帝、日月之座設訖，卻收，至祀日未明五刻，郊社令、太史令各服其服，升壇重設之。其內官中官外官眾星等諸座，一設定不收也。
省牲器
省牲之日，午後十刻，去壇二百步所，享明堂則於明堂所，廟享則於廟所，皆二百步所焉。諸衛之屬禁斷行人。廟享則太令整拂神幄焉。晡後二刻，郊社令丞帥府史三人、諸儀二人享廟則太廟令帥府史也。及齋郎，以樽、坫、罍、洗、篚、入設於位。廟享則籩豆簋鈃皆設位，加以巾蓋。諸器物皆濯而陳之。升壇者各由其陛，升廟堂者升自東陛焉。晡後三刻，謁者、贊引各引祀官、公卿以下俱就東壝門外位，廟享則無壝外公卿位焉。諸太祝與廩犧令以牲就牓位。謁者引司空，諸儀並引太常卿也。贊引引御史，入詣壇東陛，升，行掃除於上，降，行樂懸於下，訖，出還本位。初，司空將升，又謁者引太常卿，贊引引御史，入詣壇東陛，升，視滌濯，於視濯溉，執樽者皆舉告絜。廟享升東階。訖，引降就省牲位，南向立。廩犧令少前，曰：「請省牲。」退復位。太常卿省牲。廩犧令又前，舉手曰：「腯。」還本位。諸太祝各循牲一匝，西向舉手曰：「充。」俱還本位。諸太祝與廩犧令以次牽牲詣廚，授太官。謁者引光祿卿詣廚，省鼎鑊，申視濯溉。謁者、贊引各引祀官、御史廟享但引御史。省視饌具。俱還齋所。享廟則進饌者入徹籩豆簋簠鈃以出而已。
祀日，未明十五刻，太官令帥宰人以鸞刀割牲，祝史以豆取毛血，各置於饌所，遂烹牲。廟享毛血每座共實一豆。祝史洗肝於鬱鬯。又取膟膋，每座各實一豆。俱置饌所。膟膋，腸閒脂也。
鑾駕出宮上辛雩祀並同
前出宮三日，本司宣攝內外，各供其職。尚舍設行宮於壇東，南向，隨地之宜。守宮設從祀官五品以上次於承天門外東西朝堂，如常儀。
前二日，太樂令設宮懸之樂於殿庭，如常儀。駕出，懸而不作。
其日晝漏上水五刻，鑾駕發引。發引前七刻，搥一鼓，為一嚴。三嚴時節，前一日侍中奏裁也。侍中奏開宮殿門及城門。未明五刻，搥二鼓，為再嚴。侍中版奏：「請中嚴。」奉禮郎設從祀群官五品以上位，文官於東朝堂之前，西向，武官於西朝堂之前，東向，俱重行北上。從祀群官五品以上依時刻俱集朝堂次，各服其服。其六品以下及介公、酅公、褒聖侯、朝集使、諸方客使等，並駕出之日便赴祀所。所司陳大駕鹵簿於朝堂。發前二刻，搥三鼓，為三嚴。諸衛之屬各督其隊與鈒戟，以次入陳於殿庭。通事舍人引從祀群官各就朝堂前位。諸侍衛之官各服其器服。侍中、中書令以下，俱詣西階奉迎。侍中負寶如式。乘黃令進玉輅於太極殿西階之前，南向。千牛將軍一人執長刀立於輅前，北向。黃門侍郎一人在侍臣之前，贊者二人在黃門之前。侍中版奏：「外辦。」太僕卿攝衣而升，正立執轡。皇帝服袞冕，上辛服通天冠絳紗袍也。乘輿以出，降自西階，稱警蹕如常。千牛將軍執轡，皇帝升輅，太僕卿立授綏，侍中、中書令以下夾侍如常。黃門侍郎進，當鑾駕前跪，奏稱：「黃門侍郎臣某言，請鑾駕進發。」俛伏，興，退復位。凡黃門侍郎奏請，皆進鑾駕前，跪，奏稱「具官臣某言」，訖，俛伏，興。鑾駕動，又稱警蹕，黃門侍郎與贊者夾引以出，千牛將軍夾輅而趨。
駕出承天門，至侍臣上馬所，黃門侍郎奏稱：「請鑾駕權停，飭侍臣上馬。」侍中前承制，退稱：「制曰可。」黃門侍郎退稱：「侍臣上馬。」贊者承傳，文武侍臣皆上馬。諸侍衛之官各督其屬，左右翊駕，在黃麾內。符寶郎奉六寶與殿中監後部從，在黃鉞內。侍中、中書令以下夾侍於輅前，贊者在供奉官人內。侍臣上馬畢，黃門侍郎奏稱：「請敕車右升。」侍中前承制，退稱：「制曰可。」黃門侍郎退復位。千牛將軍升訖，黃門侍郎奏稱：「請鑾駕進發。」退復位。鑾駕動，稱警蹕，鼓傳音如常。不鳴鼓吹，不得諠譁。其從祀之官，在玄武隊後如常儀。
駕將至，諸祀官俱朝服結珮，謁者引立於次前，重行，北向西上。駕至行宮南門外，迴輅南向。將軍降，立於輅右。侍中進，當鑾駕前跪，奏稱：「侍中臣某言，請降輅。」俛伏，興，還侍位。皇帝降輅，乘輿入行宮，繖扇華蓋侍衛警蹕如常儀，宿衛如式。謁者、贊引各引祀官，通事舍人分引文武群官，集行宮朝堂，文左武右，舍人承旨敕群官等各還次。
奠玉帛
祀日，未明三刻，諸祀官及從祀之官各服其服。郊社令、良醞令各帥其屬入實樽、罍、玉、幣。凡六樽之次，太樽為上，實以汎齊；著樽次之，實以醴齊；犧樽次之，實以盎齊；象樽次之，實以醍齊；壺樽次之，實以沈齊；山罍為下，實以三酒。配帝著樽為上，實以汎齊；犧樽次之，實以醴齊；象樽次之，實以盎齊；山罍為下，實以清酒。五帝日月俱以太樽實以汎齊，其內官之象樽實以醍齊，中官之壺樽實以沈齊，外官之概樽實以清酒，眾星之散樽實以昔酒。齊皆加明水，酒皆加玄酒，各實於上樽。玉，上帝以蒼璧，青帝以青珪，赤帝以赤璋，白帝以騶虞，黑帝以玄璜，黃帝以黃琮，日月以珪璧。昊天上帝及配帝之幣以蒼，天帝、日月、內官以下，各從方色。各長丈八尺。上辛，則五方帝各太樽為上，實以汎齊；著樽次之，實以醴齊；犧樽次之，實以盎齊。其用玉，昊天上帝以四珪有邸，餘同。無日月以下樽。雩祀同圓丘，又有五人帝之幣，亦放其方也。太祝以玉幣置於篚。太官令帥進饌者實諸籩豆簠簋等，各設於饌幔內。
未明二刻，奉禮帥贊者先入就位。贊引引御史、博士、諸太祝及令史、祝史與執樽罍篚者，入自東壝門，當壇南重行，北面西上。凡引導者，每曲一逡巡也。立定，奉禮曰：「再拜。」贊者承傳，凡奉禮有詞，贊者皆承傳。御史以下皆再拜。訖，執樽罍篚者各就位。贊引引御史、諸太祝詣壇東陛，御史一人、太祝二人升，行掃除於上，及第一等；御史一人、太祝七人升，行掃除於下。上辛、雩祀，贊引引御史、諸太祝掃除於上，令史、祝史掃除於下。訖，各引就位。
未明一刻，謁者、贊引各引祀官及從祀群官、客使等俱就門外位。攝儀無從祀群官、客使，上辛、雩祀同。太樂令帥工人、二舞次入就位，文舞入陳於懸內，武舞立於懸南道西。其升壇者皆脫履於下，降納如常焉。謁者引司空入就位。立定，奉禮曰：「再拜。」司空再拜，訖，謁者引司空詣壇東陛，升，行掃除於上，降，行樂懸於下，訖，引復位。謁者、贊者各引祀官及從祀群官、客使等，次入就位。
初，未明三刻，諸衛列大駕仗衛，陳設如式。侍中版奏：「請中嚴。」乘黃令進玉輅於行宮南門外，迴輅南向。若行宮去壇稍遠，嚴警如式焉。
未明一刻，侍中版奏：「外辦。」皇帝服袞冕，乘輿以出，繖扇華蓋侍衛如常儀。侍中負寶，陪從如式。皇帝升輅如初。黃門侍郎奏：「請鑾駕進發。」還侍位。鑾駕動，稱警蹕如常，千牛將軍夾輅而趨。若行宮去壇稍遠，奏升輅如式。駕至大次門外，迴輅南向。若將軍升輅，即降立於輅右焉。侍中進，當鑾駕前跪，奏稱：「侍中臣某言，請降輅。」俛伏，興，還侍位。皇帝降輅，乘輿之大次，繖扇華蓋侍衛如常儀。
郊社令以祝版進，御署訖，近臣奉出，郊社令受，各奠於坫。皇帝停大次半刻頃，通事舍人各引從祀文武群官、介公、酅公、諸方客使，皆先入就位。太常博士引太常卿立於大次門外，當門北向。
侍中版奏：「外辦。」質明，皇帝改服大裘而冕，上辛、雩祀蓋服袞冕。出次，華蓋侍衛如常儀。侍中負寶，陪從如式。博士引太常卿，太常卿引皇帝，凡太常卿前導，皆博士先引焉。至中壝門外。上辛、雩祀內壝。殿中監進大珪，尚衣奉御又以鎮珪授殿中監，殿中監受，進。皇帝搢大珪，執鎮珪，華蓋仗衛停於門外，禮部尚書與近侍者陪從如常儀。大珪如搢不便，請先定近侍承奉焉。皇帝至版位，西向立。每立定，太常卿與博士退立於左。太常卿前奏稱：「請再拜。」退復位。皇帝再拜。攝事無「未明三刻」下，至此再拜儀。上辛、雩祀同。奉禮曰：「眾官再拜。」眾官在位者皆再拜。其先拜者不拜。
太常卿前奏：攝則謁者進太尉之左白，上辛、雩祀同焉。「有司謹具，請行事。」退復位。協律郎跪，俛伏，舉麾，凡取物者皆跪，俛伏而取以興；奠物則跪奠訖，俛伏而後興。他放此。鼓柷，奏元國諱改焉和之樂。乃以圜鍾為宮，黃鍾為角，太蔟為徵，姑洗為羽，作文舞之舞樂，樂舞六成。圜鍾三奏，黃鍾、太蔟、姑洗各一奏也。偃麾，戛敔，樂止。凡樂，皆協律郎舉麾、工鼓柷而後作，偃麾戛敔而後止焉。太常卿前奏稱：「請再拜。」退復位。皇帝再拜。攝事無太常卿至皇帝拜。上辛、雩祀同也。奉禮曰：「眾官再拜。」眾官在位者皆再拜。
正座配座太祝跪取玉幣於篚，各立於樽所；諸太祝俱取玉及幣，亦各立於樽所。太常卿引皇帝，太和之樂作，皇帝每行，皆作太和之樂。攝則謁者引太尉，以下皆謁者引太尉。太和樂，上辛、雩祀同。皇帝詣壇，升自南陛，侍中、中書令以下及左右侍衛量人從升。以下皆如之。皇帝升壇，北向立，攝則太尉升南陛，北向立。樂止。正座太祝加玉於幣以授侍中，侍中奉玉幣東向進，皇帝搢鎮珪，受玉幣。凡受物，皆搢鎮珪，跪奠訖，執珪，俛伏，興。太尉則搢笏。登歌，作肅和之樂，以大呂之均。太常卿引皇帝進，北向跪奠於昊天上帝神座，俛伏，興，太常卿引皇帝少退，北向再拜訖，太常卿引皇帝立於西方，東向。配座太祝以幣授侍中，侍中奉幣北向進，攝則太祝授太尉，太尉奉玉幣進奠。皇帝受幣。太常卿引進高祖神堯皇帝神座，雩祀則太宗座。俛伏，興，太常卿引皇帝少退，東向再拜訖，登歌止。太常卿引皇帝，樂作，皇帝降自南陛，還版位，西向立，樂止。攝則太尉行，還立無樂也。
初皇帝將奠配帝之幣，謁者七人各分引獻官奉玉幣俱進，跪奠於第一等神座，上辛，則謁者五人，各分引獻官，奉玉幣奠五方帝座。攝事同。雩祀，五人帝、五官相次而畢。餘星座之幣，謁者、贊引各引獻官進奠於首座，餘皆祝史齋郎助奠。訖，引還復位。攝則太尉奠配座，諸太祝及諸獻官各奉玉幣進於神座，訖，還樽所。上辛無星以下座也。
初，眾官拜訖，祝史各奉毛血之豆，立於門外。登歌止，祝史奉毛血入，各由其陛升，諸太祝迎取於壇上，俱進奠於神座前，諸太祝與祝史退立於樽所。
進熟
皇帝既升，攝則太尉升，上辛、雩祀同。奠玉幣，太官令出，帥進饌者奉饌，各陳於內壝門外。謁者引司徒出詣饌所，司徒奉昊天上帝之俎。初，皇帝既至位，樂止，太官令引饌入。攝事則於太祝奠毛血，其太官引饌入。上辛、雩祀同。俎初入門，奏雍和之樂，以黃鍾之均。自後接神之樂，皆奏黃鍾。饌各至其陛，樂止。祝史俱進，跪徹毛血之豆，降自東陛以出。上帝之饌升自午陛，配帝之饌升自卯陛，青帝之饌升自寅陛，赤帝之饌升自巳陛，黃帝之饌升自未陛，白帝之饌升自酉陛，黑帝之饌升自子陛，大明之饌升自辰陛，夜明之饌升自戌陛，其內官中官諸饌，各隨便而升。上辛無大明以下饌，攝事同。雩祀五人帝饌，各由其陛升。諸太祝迎引於壇上，各設於神座前。籩豆蓋，先徹乃升。簠簋既奠，卻其蓋於下也。設訖，謁者引司徒、太官令帥進饌者，俱降自東陛以出，司徒復位，諸太祝各還樽所。又進設外官、眾星之饌，相次而畢。上辛無外官以下饌，雩祀又進設五官饌，並無眾星饌也。
初，壇上設饌訖，太常卿引皇帝詣罍洗，攝則謁者引太尉詣罍洗，上辛、雩祀同也。樂作；皇帝至罍洗，樂止。侍中跪取匜，興，沃水；又侍中跪取盤，興，承水；皇帝盥手。黃門侍郎跪取巾於篚，興，進，皇帝帨手訖，黃門侍郎受巾，跪奠於篚。黃門侍郎又取匏爵於篚，興，進，皇帝受爵。侍中酌罍水，又侍中奉盤，皇帝洗爵，黃門侍郎又授巾皆如初。皇帝拭爵訖，侍中奠盤匜，黃門侍郎受巾奠於篚，皆如常。
太常卿引皇帝，樂作；皇帝詣壇，升自南陛，訖，樂止。攝則太尉洗拭匏爵，無樂作以下儀。謁者引司徒，升自東陛，立於樽所，齋郎奉俎從之後。
太常卿引皇帝詣上帝樽所，執樽者舉，侍中贊酌汎齊訖，壽和之樂作。皇帝每酌獻及飲福，皆作壽和之樂。攝則謁者引太尉，升自南陛，詣上帝樽所，執事者舉，太尉酌汎齊訖，樂作。太常卿引皇帝，進昊天上帝神座前，北向跪奠爵，興，太常卿引皇帝少退，北向立，樂止。攝儀皆謁者引太尉。太祝持版進於神座之右，東向跪，讀祝文：「維某年歲次月朔日，子嗣天子臣某，敢昭告於攝則雲「天子某，謹遣太尉封某臣名，敢昭告於昊天上帝」。上辛、雩祀亦同。昊天上帝：大明南至，長晷初昇，萬物權輿，六氣資始，式遵彝典，慎脩禮物，上辛云：「惟神化育群生，財成庶品，雲雨作施，普博無私，爰因啟蟄，式遵農事。」雩祀云：「爰茲孟夏，龍見紀辰，方資長育，式遵常禮，敬以玉帛犧牲，粢盛庶品，恭致燔祀，表其寅肅。」敬以玉帛犧齊，粢盛庶品，備茲禋燎，祗薦潔誠，高祖神堯皇帝配神作主。」凡攝事祝版，應御署訖，皇帝北向再拜，侍臣奉版，郊社令受，遂奉出。皇帝再拜。攝則太尉再拜。初讀祝文訖，樂作；太祝進，跪奠版於神座，興，還樽所，皇帝拜訖，樂止。
太常卿引皇帝詣配帝酒樽所，執樽者舉，侍中取爵於坫，進，皇帝受爵，侍中贊酌汎齊訖，樂作，太常卿引皇帝，進高祖神堯皇帝神座前，雩祀太宗。東向跪，奠爵，俛伏，興，太常卿引皇帝少退，東向立，樂止。上辛又謁者五人，各引五方上帝太祝，皆取爵於坫，酌汎齊，各進奠於神座訖，還樽所。雩祀同。太祝持版進於神座之左，北向跪讀祝文曰：「維某年歲次月朔日，子孝曾孫開元神武皇帝臣某，攝則雲「皇帝臣某謹遣太尉封臣某」。敢昭告於高祖神堯皇帝：履長伊始，肅事郊禋，用致燔祀於昊天上帝。伏惟慶流長發，德冠思文，對越昭升，永言配命，上辛云：「時惟孟春，敬祈嘉穀，用致禋祀昊天上帝。伏惟高祖，睿哲徇齊，欽明昭格，祭祀之禮，肅奉舊章。」雩祀云：「時惟正陽，式遵恆典，伏惟道協乾元，德施品物，永言配命，對越昭升。」謹以制幣犧齊，粢盛庶品，式陳明薦，侑神作主，尚饗。」訖，興。皇帝再拜。初讀祝文訖，樂作；太祝進，跪奠版於神座，興，還樽所，皇帝再拜訖，樂止。
太常卿引皇帝，進昊天上帝神座前，北向立，樂作。太祝各以爵酌上樽福酒，合置一爵，太祝持爵授侍中，侍中受爵西向進，皇帝再拜，受爵，跪，祭酒，啐酒，奠爵，俛伏，興。太祝各帥齋郎進俎。太祝減神前胙肉皆取前腳第二骨也。加於俎，以胙肉共置一俎上，太祝持俎以授司徒，司徒奉俎西向進，攝則言授。皇帝受以授左右，攝則太尉以授齋郎。謁者引司徒降復位。皇帝跪，取爵，遂飲，卒爵。侍中進受爵以授太祝，太祝受爵，復於坫。皇帝俛伏，興，再拜，樂止。太常卿引皇帝，樂作，皇帝降自南階，還版位，西向立，樂止。文舞退，鼓柷，作舒和之樂，退訖，戛敔，樂止。武舞入，鼓柷，作舒和之樂，立定，戛敔，樂止。自此以上，凡攝皆太尉為初獻，其儀依皇帝行事，贊佐皆謁者、太祝、齋郎。
皇帝將復位，謁者引太尉攝則太常卿為亞獻，自下並改太尉為太常卿。詣罍洗，盥手，洗拭匏爵。訖，謁者引太尉自階升壇，詣昊天上帝著樽所，執樽者舉，太尉酌醴齊。訖，武舞作，謁者引太尉，進昊天上帝神座前，北向跪，奠爵，興，謁者引太尉少退，北向再拜。訖，謁者引太尉詣配帝犧樽所，取爵於坫，執樽者舉，太尉酌醴齊。訖，謁者引太尉進高祖神堯皇帝神座前，雩祀太宗。東向跪，奠爵，興，謁者引太尉少退，東向再拜。上辛五方祝各取爵酌醴齊，供奠訖，還樽所。雩祀同。訖，謁者引太尉進昊天上帝神座前，北向立。諸太祝各以爵酌罍福酒，合置一爵，一太祝持爵進太尉之右，西向立。太尉再拜受爵，跪，祭酒，遂飲，卒爵。太祝進受虛爵，復於坫。太尉興，再拜，訖，謁者引太尉卻復位。
初，太尉獻將畢，謁者引光祿卿攝則同以光祿卿為終獻。詣罍洗，盥手，洗拭匏爵，升，酌盎齊，獻正座、配座。雩祀並獻五方帝也。終獻如亞獻之儀。上辛五帝祀亦各配獻之。訖，謁者引光祿卿降復位。
初，太尉將升獻，攝則太常卿將升獻。謁者七人分引五方帝及大明、夜明等獻官，詣罍洗，盥手，洗拭匏爵訖，各由其陛升，雩祀太尉將升獻，贊引引五帝獻官酌醴齊，奠太昊氏，餘座齋郎助奠。五帝將畢，五官獻官酌醍齊，奠句芒氏，餘座祝史助奠。詣第一等，俱酌汎齊訖，各進跪奠於神座前，興，各引降，還本位。初，第一等獻官將升，謁者五人次引獻官各詣罍洗，盥訖，引各由其陛升壇，詣第二等內官酒樽所，俱酌醍齊，各進跪奠爵於內官座首，興，餘座皆祝史、齋郎助奠，相次而畢，謁者各引獻官還本位。初，第二等獻官將升，謁者四人次引獻官俱詣罍洗盥手，各由其陛升壇，詣第三等中官酒樽所，俱酌清酒沈齊攝儀盎齊。以獻。贊引四人次引獻官詣罍洗，盥洗訖，詣外官酒樽所，俱酌清酒攝儀醍齊。以獻。贊引四人次引獻官詣罍洗，盥洗訖，詣眾星酒樽所，酌昔酒攝儀沈齊。以獻。其祝史、齋郎酌酒助奠，皆如內官之儀。訖，謁者、贊引各引獻官還本位。上辛、雩祀無日月以下獻儀也。
諸獻俱畢，武舞止。上下諸祝各進，跪徹豆，興，還樽所。徹者，籩豆各一少移於故處也。奉禮曰：「賜胙。」贊者唱：「眾官再拜。」眾官在位者皆再拜。已飲福者不拜。元和之樂作，太常卿前奏稱：「請再拜。」退復位。皇帝再拜。樂作一成，止。攝事則奉禮曰：「眾官再拜」，眾官在位者皆再拜。
太常卿前奏：「請就望燎位。」攝則謁者進太尉之左，曰「請就望燎位」也。太常卿引皇帝，樂作；皇帝就望燎位，南向立，樂止。攝則謁者引太尉也。於群官將拜，上下諸祝各執篚，進神座前，取玉幣、祝版，日月以上齋郎以俎載牲體、黍稷飯及爵酒，各由其陛降壇，南行，經柴壇西，過壇東行，自南陛登柴壇，以玉幣、祝版、饌物置於柴上。戶內諸祝史又以內官以下之禮幣皆從燎。上辛無日月以下牲幣，雩祀有五帝幣。奉禮曰：「可燎。」東西面各六人，以炬燎火。半柴，太常卿前，奏：「禮畢。」攝則謁者前曰「禮畢」，則太尉出。
太常卿引皇帝還大次，樂作，皇帝出中壝門，上辛、雩祀並內壝。殿中監前受鎮珪，以授尚衣奉御，殿中監又前受大珪，華蓋侍衛如常儀，皇帝入次，樂止。謁者、贊引各引祀官，通事舍人分引從祀群官、諸方客使以次出。贊引引御史、太祝以下俱復執事位，立定，奉禮曰：「再拜。」御史以下皆再拜，贊引引出。工人、二舞以次出。
鑾駕還宮上辛雩祀同
皇帝既還大次，侍中版奏：「請解嚴。」將士不得輒離部伍。皇帝停大次一刻頃，槌一鼓，為一嚴，轉仗衛於還塗，如來儀。三刻頃，槌二鼓，為再嚴，將士布隊仗。侍中版奏：「請中嚴。」皇帝服通天冠，絳紗袍，諸祀官服朝服。乘馬者服蔥褶。五刻頃，槌三鼓，為三嚴，通事舍人分引群官、客使等序立於大次之前，近南。文武侍臣詣大次奉迎。乘黃令進金輅於大次門外，南向。千牛將軍立於輅右。
侍中版奏：「外辨。」太僕卿升，執轡。皇帝乘輿出次，繖扇侍衛警蹕如常儀。皇帝升輅，太僕卿立授綏。黃門侍郎奏稱：「請鑾駕進發。」退復位。鑾駕動，稱警蹕如常儀。黃門侍郎、贊者夾引，千牛將軍夾輅而趨。
至侍臣上馬所，黃門侍郎奏稱：「請鑾駕權停，敕侍臣上馬。」侍中前承制，退稱：「制曰可。」黃門侍郎退稱：「侍臣上馬。」贊者承傳，文武侍臣皆上馬畢，黃門侍郎奏稱：「請敕車右升。」侍中前承制，退稱：「制曰可。」黃門侍郎退復位。千牛將軍升訖，黃門侍郎奏稱：「請鑾駕進發。」退復位。鼓傳音，鑾駕動，鼓吹振作而還。文武群臣導從如來儀。諸方客使便還館。
駕至承天門外侍臣下馬所，鑾駕權停，文武侍臣皆下馬，千牛將軍降立於輅右。訖，鑾駕動，千牛將軍夾輅而趨。
駕入嘉德門，太樂令令撞蕤賓之鍾，左右鍾皆應，鼓柷，奏采茨之樂，至太極門，戛敔，樂止。入太極門，鼓柷，奏太和之樂，駕至橫街北，當東上閣，迴輅南向。侍中進鑾駕前跪，奏稱：「侍中臣某言，請降輅。」俛伏，興，還侍位。皇帝降輅，乘輿以入，繖扇侍衛警蹕如常儀，侍臣從。至閣，戛敔，樂止。
初，文武群官至承天門外，通事舍人承旨敕群官並還。皇帝既入，侍中版奏：「請解嚴。」扣鉦，將士各還其所。
