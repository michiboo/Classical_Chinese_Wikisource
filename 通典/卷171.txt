
天下之立國宰物尚矣，其畫野分疆之制，自五帝始焉。道德遠覃，四夷從化，即人為治，不求其欲，斯蓋羈縻而已，寧論封域之廣狹乎！堯舜地不過數千里，東漸于海，西被流沙，朔南暨聲教，五帝之至德也。武丁、成王東則江南，西氐羌，南荊蠻，北朔方，三代之大仁也。秦氏削平六國，南取百越，北卻匈奴，築塞河外，地廣而亡，逮戰國之酷暴也。漢武滅朝鮮、閩越，開西南夷，通西域，逐北狄，天下騷然，人不聊生，追悔前失，引咎自責，下詔哀痛，息戍輪臺，既危復安，幸能覺悟也。隋煬逐吐谷渾，開通西域，招來突厥，征伐高麗，身弒祀絕，近代殷鑒也。夫天生烝人，樹君司牧，是以一人治天下，非以天下奉一人，患在德不廣，不患地不廣。秦漢之後，以重斂為國富，卒眾為兵強，拓境為業大，遠貢為德盛，爭城殺人盈城，爭地殺人滿野，用生人膏血，易不殖土田。小則天下怨咨，群盜蜂起；大則殞命殲族，遺惡萬代，不亦謬哉！則五帝三王可以師範。凡言地理者多矣，在辨區域，徵因革，知要害，察風土，纖介畢書，樹石無漏，動盈百軸，豈所謂撮機要者乎！如誕而不經，遍記雜說，何暇編舉。謂辛氏《三秦記》、常璩《華陽國志》、羅含《湘中記》、盛弘之《荊州記》之類，皆自述鄉國靈怪，人賢物盛。參以他書，則多紕謬，既非通論，不暇取之矣。或覽之者，不責其略焉。
第一序目上凡郡府三百二十九
第二序目下
第三古雍州上今置郡府二十四
京兆府雍華陰華馮翊同扶風岐汧陽隴新平邠安定涇彭原寧安化慶平涼原靈武靈五原鹽寧朔宥洛交鄜中部坊延安延咸寧丹上郡綏銀川銀新秦麟朔方夏九原豐榆林勝安北府
第四古雍州下今置郡府十八
天水秦隴西渭金城蘭會寧會安鄉河臨洮洮和政岷寧塞廓西平鄯武威涼張掖甘酒泉肅晉昌瓜燉煌沙伊吾伊交河西北庭庭安西府
第五古梁州上今置郡府二十六
漢中梁洋川洋上洛商安康金房陵房通川通潾山渠南平渝涪陵涪南川南瀘川瀘清化巴始寧壁咸安蓬符陽集巴川合南賓忠南浦萬閬中閬南充果安岳普盛山開雲安夔犍為嘉陽安簡仁壽陵
第六古梁州下今置郡府三十七
通義眉和義榮資陽資南溪戎河池鳳武都武同谷成順政興懷道宕同昌扶陰平文江油龍交川松合川疊益昌利普安劍巴西綿梓潼梓遂寧遂蜀郡益德陽漢濛陽彭唐安蜀臨邛邛盧山雅通化茂臨翼翼江源當歸誠悉靜川靜蓬山柘恭化恭維川維雲山奉越嶲嶲雲南姚洪源黎
第七古荊河州今置郡府十八
河南府洛陝郡陝弘農虢臨汝汝滎陽鄭陳留汴睢陽宋譙郡亳濟陰曹潁川許淮陽陳汝陰潁汝南荊河淮安唐南陽鄧武當均襄陽襄漢東隨
第八古冀州上今置郡府二十二
河內懷汲郡衛鄴郡相廣平洺鉅鹿邢信都冀趙郡趙常山鎮博陵定河間瀛文安莫饒陽深上谷易范陽幽順義順歸化歸德燕媯川媯漁陽薊密雲檀北平平柳城營
第九古冀州下今置郡府十九
河東蒲絳郡絳平陽晉高平澤上黨潞樂平儀陽城沁大寧隰文城慈西河汾太原並昌化石樓煩嵐鴈門代定襄忻安邊蔚馬邑朔雲中雲單于府
第十古兗州今置郡府十
靈昌滑濮陽濮濟陽濟魏郡魏博平博東平鄆平原德樂安棣景城滄清河貝古青州今置郡府七北海青濟南齊淄川淄高密密東萊萊東牟登安東府古徐州今置郡府五彭城徐臨淮泗魯郡兗東海海瑯琊沂
第十一古揚州上今置郡府十二
廣陵揚淮陰楚鍾離濠壽春壽永陽滁歷陽和廬江廬同安舒蘄春蘄弋陽光宣城宣秋浦池
第十二古揚州下今置郡府二十七
丹陽潤晉陵常吳郡蘇吳興湖餘杭杭新定睦新安歙會稽越餘姚明臨海台縉雲處永嘉溫東陽婺信安衢鄱陽饒潯陽江章郡洪臨川撫廬陵吉宜春袁南康虔建安建長樂福清源泉漳浦漳臨汀汀潮陽潮
第十三古荊州今置郡府三十三
江陵荊夷陵峽巴東歸竟陵復富水郢安陸安齊安黃漢陽沔江夏鄂義陽申長沙潭巴陵岳衡陽衡零陵永江華道桂陽郴連山連邵陽邵武陵朗澧陽澧黔中黔寧夷思盧溪辰盧陽錦靈溪溪潭陽巫清江施涪川費夜郎珍播川播義泉夷龍標業溱溪溱
第十四古南越今置郡府七十一
南海廣始興韶義寧岡海豐循恩平恩南陵春臨賀賀高要端感義藤晉康康臨封封開陽瀧高涼高連城義新興新銅陵勤懷德竇始安桂平樂昭蒙山蒙開江富蒼梧梧潯江潯臨江龔鬱林鬱林平琴平琴安城賓賀水澄常林繡象郡象龍城柳融水融朗寧邕懷澤貴寧仁黨寧浦橫橫山田脩德嚴龍池山永定巒招義羅南潘潘普寧容陵水辯南昌白定川牢寧越欽安南府武峨武峨龍水粵忻城芝九真愛福祿福祿文陽長日南驩承化峰玉山陸合浦廉安樂巖海康雷溫水禺湯泉湯臨潭瀼扶南籠正平環樂古古珠崖崖昌化儋延德振瓊山瓊萬安萬安
〈上古唐虞三代秦漢後漢三國晉宋齊梁陳後魏北齊後周隋〉
昔黃帝方制天下，立為萬國，易稱「首出庶物，萬國咸寧」。蓋舉其大數。及少皞氏之衰，其後制度無聞矣。若顓頊之所建，帝嚳受之，創制九州，統領萬國。雍、荊、荊河、梁、徐、冀、青、兗、揚。
至堯遭洪水，而天下分絕，使禹平水土，還為九州，如舊制也。舜攝帝位，分為十二州，雍、荊、荊河、梁、冀、幽、並、青、營、徐、兗、揚。故虞書雲「肇十有二州」，是也。
夏氏革命，又為九州。塗山之會，亦云萬國，四百年間，遞相兼併。殷湯受命，其能存者三千餘國，亦為九州，分統天下。冀、荊、荊河、雍、揚、兗、徐、幽、營。營，則禹貢青州也。載祀六百。及乎周初，尚有千八百國。而分天下為九畿：方千里曰王畿，其外曰侯畿，亦曰服。又外曰甸畿，又外曰男畿，又外曰采畿，又外曰衛畿，又外曰蠻畿，又外曰夷畿，要服也。又外曰鎮畿，又外曰藩畿。荒服也。自侯、甸、男、采、衛、蠻、夷、鎮、藩，即九畿也，各相去五百里為限也。至成王時，亦曰九州，屬職方氏。揚荊荊河青兗雍幽冀並。其後諸侯相併，有千二百國。及平王東遷，迄獲麟之末，二百四十二年間，諸侯征伐，更相吞滅，不可勝數，而見於春秋經、傳者，百有七十國焉。百三十九國知土地所在，三十一國不知其處也。蠻夷戎狄，不在其數。逮乎下分地理，上配天象，所定躔次，總標十三。及周之末，唯有七國。秦昭王時，西周盡獻其地，邑三十六，口三萬，受獻而歸其人。至莊襄王滅東西之二國，七城而已。
秦制天下為四十郡，其地則西臨洮而北沙漠，東縈南帶，皆臨大海。
漢興，以秦地太大，更加置郡國。其後開越攘胡，土宇彌廣，改雍曰涼，梁曰益，又置徐州，復禹舊號，置交，初為交趾，後為交州。北有朔方，初為朔方，後為并州。凡為十三州部刺史。司隸、並、荊、兗、荊河、揚、冀、幽、青、徐、益、交、涼。而不常所理。至哀、平之際，凡新置郡、國六十三焉，與秦四十，合百三。縣邑千三百一十四，道三十二，侯國二百四十一。地東西九千三百二里，南北萬三千三百六十八里，此漢之極盛也。
後漢光武以官多役煩，乃併省郡、國十，縣、道、侯國四百餘所。其後亦為十三州部：司隸治河南，今府。荊河治譙，今酇縣。兗治昌邑，今魯郡金鄉縣。徐治郯，郯音談。今臨淮郡下邳縣。青治臨淄，今北海郡縣。涼治隴，今天水郡隴城縣。並治晉陽，今太原府。冀治鄗，河各反。今趙郡高邑縣。幽治薊，今范陽郡。揚治歷陽，今郡縣。益治雒，今永昌郡。荊治漢壽，今武陵郡武陵縣。交治廣信，今蒼梧郡蒼梧縣。漸復加置郡國。至於靈、獻，凡百有五焉，縣、道、侯國千一百八十，桓帝永興初，有鄉三千六百八十二，亭萬二千四百二十。東樂浪郡，西燉煌郡，南日南郡，北鴈門郡，西南永昌郡，四履之盛，亦如前漢。
魏氏據中原，有州十三：司隸、荊、荊河、兗、青、徐、涼、秦、冀、幽、並、揚、雍。分涼州置秦州，理上邽，今天水郡；揚治壽春，今郡；徐治彭城，今郡；荊治襄陽，今郡；涼治武威，今郡；餘並因前代。有郡國六十八。東自廣陵、文帝黃初六年親征，幸廣陵故城，及旋師，留張遼屯江都。齊王嘉平後屬吳，即今郡。壽春、丘儉、諸葛誕皆鎮之。合肥、明帝青龍元年，滿寵於合肥西北三十里築新城，吳軍頻攻不拔，即今廬江郡。故魏明帝云：「先帝東置合肥，南守襄陽，西固祁山，賊來輒破於三城之下者，地有所必爭之也。」沔口、建安十五年，文聘為江夏太守，鎮焉。其後吳軍頻攻不拔。青龍後屬吳，即今漢陽縣。西陽、黃初中，滿寵令將守之，今齊安郡。襄陽，建安二十四年，徐晃守之，蜀將關羽攻，不下。重兵以備吳；江淮之間，除鎮兵處，更無人居。青龍之中，孫權遣數千家佃於江北，為滿寵破之。西自隴西、今郡是。南安、今隴西郡隴西縣。齊王嘉平五年，蜀將姜維來伐，攻隴西、南安，皆不克。祁山、明帝太和二年，蜀將諸葛亮攻祁山城，不拔，今同谷郡長道縣東十里。漢陽、明帝青龍二年，蜀將諸葛亮來伐，遣兵備於此，即今天水郡。陳倉，建安二十四年，因蜀將破夏侯妙才於漢中，遂令張郃守陳倉。太和二年，諸葛亮以數萬人攻陳倉，將軍郝昭以千人守二十餘日，不拔，在今縣東三十里故城是。攻郿又不克，在今縣東北十五里故郿城是。並今扶風郡縣。重兵以備蜀。
蜀主全制巴蜀，置益、治成都，今郡。梁治漢中，今郡。二州，有郡二十二，以漢中、建安末，破魏將夏侯妙才後，遂有漢川，以魏延鎮守，後蔣琬、姜維相繼鎮於此，即今郡地。興勢、後主延熙七年，將軍王平守之，魏大將軍曹爽攻，不克。今洋川郡興道縣也。白帝，先主章武元年屯之，遂為重鎮。後主建興十五年，吳將全琮來攻，不克。即今雲安郡。並為重鎮。
吳主北據江，南盡海，置交、治龍編，今安南府。廣、孫權置，治番禺，今南海郡。荊、治南郡，今江陵郡。郢、治江夏，即今郡。揚治建業，今丹陽郡江寧縣。五州，有郡四十有三。以建平、自孫權黃武初破蜀先主後得之，孫皓天紀四年，晉軍沿流來伐，守將吳彥請增兵，皓不從。今巴東郡。西陵、建安二十四年，因蜀將關羽北討魏將于禁等於襄陽，陸遜為宜都守，鎮此。黃武初，蜀先主來伐，遜大破之，後步闡、陸抗並鎮焉。即今夷陵郡。樂鄉、吳孫皓建衡三年，陸抗所築樂鄉城，後朱然修之成焉。晉王濬攻樂鄉，獲水軍督陸景，平西將軍施洪以城降。在今江陵郡松滋縣東。南郡、自建安末克關羽後，蜀將糜芳來降，遂得之。孫皓鳳凰元年，將張咸、任延並守之。晉軍平吳，當陽侯杜元凱赴於此。即今江陵郡。巴丘、建安十九年魯肅、孫皓寶鼎元年萬彧並鎮守。即今巴陵郡。夏口、建安十三年，孫權征黃祖，克之，後遂置兵鎮。孫皓天紀元年，孫慎守之。及晉平吳，將軍胡奮赴於此。即今江夏郡。武昌、孫權甘露元年城武昌，陸遜、諸葛恪、滕牧鎮守。及晉平吳，將軍王戎赴於此。即今江夏郡縣。皖城、建安十九年，孫權克之。孫權赤烏四年，諸葛恪屯此。今同安郡。皖音患。牛渚圻、孫皓天紀末，何植鎮守。晉平吳，大將王渾赴於此。即今宣城郡當塗縣採石也。濡須塢，建安十七年築，後曹公頻來，攻不克。在今歷陽縣西南百八十里。並為重鎮。其後得沔口、孫權嘉禾後，陸遜、諸葛瑾屯守。邾城、赤烏四年，陸遜常以三萬兵戍之。今齊安郡。東西界臨江，與江夏郡武昌相對。廣陵。孫亮建興二年，衛尉馮朝城廣陵。自三國鼎立，更相侵伐，互有勝負，疆境之守，彼此不常，讒得遽失，則不暇存也。今略紀其久經屯鎮及要害之地焉。其守將亦略紀其知名者，餘不可遍舉，他亦倣此。
晉武帝太康元年平吳，分為十九州部：置司州，治洛陽；今河南府。兗治廩丘；今濮陽郡雷澤縣是。荊河治項；今淮陽郡項城是。冀治房子，今趙郡縣。並治晉陽；青治臨淄；徐治彭城；荊初治襄陽，後治江陵；今郡。揚初治壽春，後治建業；敘治武威；分三輔為雍，治京兆；今府。分隴山之西為秦，治上邽；今天水郡縣。益治成都；分巴漢之地為梁，治南鄭；今漢中郡縣。分雲南為寧，治雲南；今郡。幽治涿；今范陽郡范陽縣。分遼東為平，治昌黎；今安東府。交治龍編；今安南府。分合浦之北為廣，治番禺。又增置郡國二十有三，凡州百五十有六，縣千一百有九，以為冠帶之國，盡秦漢之土。及永嘉南渡，境宇殊狹，九州之地有其二焉。初，元帝命祖逖槙雍丘，建武初，逖北鎮守雍丘，今陳留郡縣。逖死，北境漸蹙。大興四年逖死。於是荊河、自淮北，今汝南、汝陰、南陽等郡以北。青、兗四州今東萊、東牟、高密、北海、淄川、濟南等郡地。及徐州之半，今彭城、瑯琊等郡。陷劉曜、石勒，以合肥、戴若思鎮守之。淮陰、劉隗鎮守，即今山陽郡縣。壽陽、祖約鎮守，後又陷於石勒，季龍死後復之，即今壽春郡地。泗口、劉遐鎮守，即今臨淮郡宿遷縣界。角城安帝義熙中置，亦在宿遷縣界。為重鎮。成帝時，酇守將退屯襄陽，咸和初，魏該屯酇，為劉曜將黃秀所逼而退守襄陽，後亦陷石勒，尋復之。庾翼、朱序皆鎮於此，又為苻堅將苻丕所陷，尋又復之。即今郡。穆帝時，平蜀漢，永和三年，桓溫西討，擒李勢。復梁、益之地。梁州則漢川，益則蜀川是。又遣軍西入關，至灞上，十年，桓溫討苻健於今京兆府萬年縣白鹿原，戰敗。再北伐，一至洛陽，永和十二年，溫討慕容俊，破其將姚襄於伊水，時襄已降。一至枋頭，廢帝太和四年，溫又討慕容暐，敗還。今汲郡衛縣界。枋音方。所得郡縣，軍旋又失。洎苻堅東平慕容暐，太和五年。西南陷蜀漢，西北剋姑臧，孝武太元元年，張天錫敗。今武威郡是。則漢水、長淮以北，悉為堅有。及堅敗，太元八年。再復梁、九年，將郭寶平梁州。益、蜀郡太守任權斬苻堅益州刺史李平，益州平。青、徐、兗、荊河之地，其後青、兗陷於慕容德，安帝國諱改焉。崇安三年，德據之，殺幽州刺史辟閭渾，時鎮廣固，即今北海郡也。荊河、司陷於姚興，崇安三年。以彭城為北境藩扞。朱序鎮守。後益、梁又陷於譙縱。義熙初陷。每因劉、石、苻、姚衰亂之際，則進兵屯戍在於漢中、襄陽、彭城，然大抵上明、今江陵郡松滋縣。江陵、夏口、武昌、合肥、壽陽、淮陰，常為晉氏鎮守，其刺史所治，皆置州兵，雖有不經攻圍，互是重鎮，他皆類此。義熙以後，又復青、兗、司、荊河、梁、益之地，而政移於宋矣。
宋武帝北平廣固，晉安帝義熙六年，平慕容超，得青州之地。廣固即今北海。西定梁、益，九年，朱齡石平譙縱。又克長安，十三年親征，平姚泓。盡得河南之地。長安尋為赫連勃勃所陷，至廢帝滎陽王景平中，武牢以西，復陷於後魏。今大較以孝武大明八年為正。凡二十有二州：揚治建業，南徐治京口，今丹陽郡丹徒縣。徐治彭城，南兗治廣陵，兗治瑕，今魯郡縣。南荊河治歷陽，荊河治汝南，今汝南郡汝陽縣。江治潯陽，今郡縣。青治臨淄，初治歷城，今濟南郡縣，後治廣固；後又移治臨淄，即今縣是。冀治歷城，司治義陽，今郡。荊治南郡，郢治江夏，今郡。湘治臨湘，今長沙郡。雍治襄陽，梁治南鄭，秦亦治南鄭，益治成都，今蜀郡。寧治建寧，今雲南郡。廣治南海，交治龍編，越治臨鄣。今合浦郡。自東晉成帝時，中原流民多南渡，遂於江漢淮之間僑立州郡，以撫其民。中間併省廢置，離合非一，不能詳誌焉。今紀其所治經久者，他皆類此。郡凡二百三十有八，縣千一百七十有九。初，文帝元嘉中遣將北伐，水軍入河，克魏碻磝、滑臺、武牢、洛陽四城，碻磝即今濟陽郡城；滑臺，今靈昌郡城；武牢，今汜水縣；洛陽，今故洛陽城。碻音口交反。磝音敖。其後又失。又分軍北伐，西軍克弘農、開方二城，並今弘農郡。以東攻滑臺不克，而平碻磝，守之，尋皆敗退。元嘉二十七年，王玄謨於滑臺敗歸。時柳元景拔弘農、開方，及玄謨敗，亦棄而退。於是後魏主太武總師，經彭城、臨江，屯於瓜步，今廣陵郡六合縣東。退攻盱眙，不拔而旋。臧質守之，魏師攻圍三旬，不拔。今淮陽郡縣。明帝時，後魏又南侵淮北，青、冀、徐、兗四州及荊河州西境悉陷沒，泰始二年，徐州刺史薛安都引魏軍，自是沈文秀東陽城、崔道固歷城，並為魏將慕容白曜所陷。安都以彭城，常珍奇以懸瓠並降魏。懸瓠，今汝南郡城。則長淮為北境，僑徐、兗於淮南淮陰立兗州，鍾離立徐州。立青冀二州，寄治贛榆。今東海郡東海縣。贛，古淡反。其後十餘年而宋亡。然初強盛也，南鄭、襄陽、懸瓠、元嘉二十七年，後魏主太武率兵攻圍汝南，太守陳憲等拒四十餘日，魏人積屍與城齊，不拔而退。彭城、歷城、東陽，南廢帝景平初，築夔鎮守。後魏攻圍，數旬不克。即今北海郡治東城。皆為宋氏藩扞。
齊氏，淮北之地所以全少，青州治朐山，今東海郡。朐音衢。冀治渦口，今臨淮郡漣水縣。荊河治壽春，荊河州自東晉以後，或治淮南，或治淮北，不恆其所，今舉其要害之地。北兗治淮陰，北徐治鍾離，今郡。又置巴東，治巴。今雲安郡。其餘州郡，悉因宋代，州二十有三，郡三百九十有五，縣千四百七十有四。其後頻為後魏所侵，至東昏永元初，沔北諸郡，相繼敗沒。今南陽郡地。又遣軍北伐，敗於馬圈，退屯盆城，魏馬圈城去襄陽三百里，時陳顯達攻圍四十餘日不拔，魏援師至，敗還。在今南陽郡界。又失壽春，永元二年，荊河州刺史裴叔業以城叛入魏。後三年，齊亡。齊氏七主，凡二十四年，內難繁興，不遑外略。及東昏暴虐，北境彌蹙也。始全盛也，南鄭、明帝建武二年，後魏大將元英來伐，梁州刺史蕭懿守拒，攻圍百餘日不下。樊城、今襄陽郡安養縣。建武中，後魏主孝文率兵十萬，數旬攻圍，將曹武拒，不下。襄陽、義陽、壽春，高帝又建鎮，謂垣崇祖曰：「兵衝要地，切備魏師。」俄而魏將王肅以師二十萬至，敗而歸。淮陽、角城、明帝初，後魏南侵，以李安仁戍之。漣口、朐山為重鎮。
梁氏州郡，多沿舊制。天監中，州二十有三，郡三百五十，縣千二十有五。其後更有析置，大同中，州百有七，郡縣亦稱於此。自侯景逆亂，建康傾陷，墳籍散逸，不可得而詳焉。初，武帝受禪，數年即失漢川及淮西之地，天監三年，梁州刺史夏侯道遷以本部叛降後魏，自劍閣以北並陷沒。又魏將元英破將軍馬仙於義陽，失地。其後諸將頻年與魏軍交戰於淮南淮北，互有勝負。自天監四年以後，將張惠紹克魏宿遷城，韋叡克合肥，裴邃克霍丘城、朐山城，尋皆敗，唯合肥獨存。雖得懸瓠、彭城，俄而又失。天監七年，魏軍主白早生、荊河州刺史胡遜以懸瓠，普通六年，徐州刺史元法興以彭城並內屬，無何，悉復於魏。又克壽春。普通七年，將夏侯亶、元樹等克之，獲魏揚州刺史李憲。自齊東昏永元二年陷後魏，至是凡二十七年，南朝始復。中大通初，大舉北伐，淮北城鎮，相次克平，直至洛陽，暫為梁有。中大通元年，魏將尒朱榮害胡太后及少主，魏朝大亂。遣將陳慶之率軍送元顥為魏主，入河陽，六旬五日，尒朱榮來攻，慶之渡河，守北中府城，數日顥敗，慶之亦奔退，所得之地尋亦失之。中府地即今河陽北城是。其後又復漢中。大同中，將蘭欽克之。自天監二年失漢川，凡經四十三年卻復。至東魏，將侯景以河南地降，逆亂相尋，有名無實。及景平後，江北之地，悉陷高齊，漢川、蜀川沒於西魏。太清初，侯景以十三州來降，旋為東魏將慕容紹宗所敗。二年，景舉兵反，圍建康，陷之。及景平後，元帝承聖初，齊將辛術南伐，盡復淮南江北之地，得傳國璽，反於齊。三年，西魏將達奚武陷漢川，尉遲迥陷蜀川。其漢川經九年復失。大抵雍州、今襄州。下溠音槎戍、漢東郡棗陽縣東南。夏口、白苟堆、大同中，東魏靜帝遣將堯雄為南境守將。雄曰：「白苟堆，梁之北面重鎮，請備之。」在今汝南郡真陽縣。硤石城、今汝陰郡下蔡縣。合州、即合肥。鍾離、將康絢鎮守之。淮陰、朐山為重鎮。天監三年，角城戍主柴慶宗以角城，十年，東莞太守劉以朐山，並降入魏。
陳氏比於梁代，土宇彌蹙，西不得蜀漢，北失淮肥，以長江為境。文帝天嘉初，湘川之地為周軍所陷；二年，侯瑱克平之。湘川，今澧陽、武陵、長沙、衡陽等郡之地。有州四十有二，地轉狹而州益多，暨後州郡又數倍多於前代，故不可詳。郡百有九，縣四百三十有八。宣帝太建中，頻年北伐，諸將累捷，盡復淮南之地。將吳明徹於壽春城斬高齊將王琳。更經略淮北，大破齊軍於呂梁。及旋師，屬高齊國亡，又總軍北伐，至呂梁，周軍來拒，又大破之。自太建五年北伐，七年破齊軍，九年又破周將梁士彥，悉得梁淮北城鎮下邳、朐山。旋為周軍所敗，悉虜其眾，時梁士彥守彭城，明徹來攻未下。十年，周將王軌來伐，明徹退師，全軍沒於清口也。自是江北之地，盡沒於周，又以長江為界。十二年，周大將司馬消難以淮西地來降，又遣將周羅攻克新野，尋並失之。及隋軍來伐，遣將守狼尾灘，後主禎明三年，戚欣守之。今夷陵郡宜都縣界。荊門、將呂仲肅據之，亦宜都界。安蜀城、將顧覺鎮之，亦夷陵郡縣。公安、將陳紀鎮之，今江陵郡縣。巴陵以下，並風靡退散，信州道大總管、清河公楊素自峽中舟師東下，東方守將相繼而破。信州即今雲安郡也。隋軍自採石、隋將韓擒武襲陷之。京口賀若弼襲陷之。渡江而平之。
後魏起自北方，至道武，率兵下山東，攻拔慕容寶中山，今博陵郡唐昌縣。遂有河北之地，於是遷都平城。今雲中郡。慕容氏喪敗，遣將南略地，至於滑臺、許昌、今潁川郡。彭城。明元帝泰常中，始於滑臺、許昌置兵鎮守。道武天興中，長孫肥等克滑臺、許昌，尋不能守，至是始有之。太武帝時，又得蒲阪、今河東郡。長安、統萬。始光中，遣軍伐赫連昌，克蒲阪及長安，又克統萬，後遂滅赫連。統萬即赫連所都，今朔方郡是。神中，宋師來伐碻磝、今濟陽郡城。滑臺、武牢，今河南府汜水縣是。戍將皆不守，尋並復之。神三年，宋將到彥之、王仲德等陷滑臺、武牢、洛陽，遣安頡、叔孫建等擊敗走之。太延以後，東平遼東，西平姑臧，三年，東伐馮弘，五年，西伐沮渠茂虔，並滅之。於是西至流沙，東接高麗。所未得者，漢中及南陽、懸瓠、彭城、青州之南而已。其後帝自南征，遂臨瓜步，宋淮北城鎮守將，多有敗沒。太平真君十一年，因宋將王玄謨來侵，克碻磝城，戍將濟州刺史王買德棄城而走，宋師至滑臺敗，帝乘勝至江上。獻文天安初，自河之南，長淮之北，皆為魏有。時因宋晉安王子勛之亂，遣將慕容白曜略地，破宋將沈文秀、畢眾敬、薛安都、崔道固、常珍奇，遂有其地。孝文遷都洛陽，太和十九年徙都。頻歲親征，皆渡淮沔。二十年，屯八公山；二十一年，屯新野及樊城。宣武初，又得壽春，景明初，齊將裴叔業以壽春來降，後至明帝孝昌二年，又陷入梁。續收漢川，至於劍閣，兼得淮西之地。正始初，梁將夏侯道遷以漢中降，又元英破梁將馬仙於義陽，遂有其地。莊帝時，梁軍洛陽，數旬敗走。永安初，因尒朱榮害胡太后、少帝之亂，梁將陳慶之送元顥為魏主。爾後內難相繼，不暇外略，三四年後，分為東、西魏矣，皆權臣擅命。具周、齊事中。自永安末年，尒朱世隆稱兵入洛，圖籍散亡，不可詳記。今按舊史。管州百十有一，郡五百十有九，縣千三百五十有二。按魏收史所載州郡，是東魏靜帝武定中，其時洛陽以西及關中梁益之地，悉屬西魏，收猶總而編之。自太武以後，漸更強盛，東征西伐，克定中原。屬宋明以後及於齊梁，國土漸蹙，自守不暇，雖時有侵掠，而退不旋踵，故魏之城鎮，少被攻圍，因利進取，不常所守也。
北齊神武東魏天平末，大舉西伐，至蒲津。靜帝天平四年，三道伐西魏，齊神武自總大眾至蒲津，竇泰自風陵濟河，至潼關，高敖曹入武關，陷上洛，以泰軍敗沒並旋師。風陵在潼關北岸相對。西魏乘勝攻陷陝州。周文帝率李弼等東征，下陝州，擒刺史李徽伯。即今陝郡。神武西至沙苑。其年冬，大敗而歸。今馮翊郡界。西軍又乘勝襲陷洛陽。西魏將獨孤如願據金墉。明年，西師又至於河陰，今洛陽縣北。時拒守河陽城，潘相樂守北城，揚州公永樂守南城，即今城。後周文帝親征，不克。西師敗歸。元象元年，周文帝親征，敗還。如願亦棄金墉遁走，神武遂毀其城。其後神武攻圍西魏玉壁，不克。興和四年，西魏將王思政守之。今絳郡稷山縣。西師來伐，至於邙山。武定初，周文帝親征，神武禦之，敗，殺周將王雄。後神武又圍玉壁，不克。武定四年，西魏將韋孝寬守之。文襄遣將圍潁川，拔之。自武定五年冬攻圍，至明年六月城陷。於是河南自洛陽之西，河北自晉州之西，今平陽郡。悉入西魏。文宣之代，命將略地，南際於江矣。天保二年，屬侯景亂梁，遣辛術南討，遂得傳國璽。又過江得梁夏口，後二國通和，旋師矣。武成河清中，築戍於軹關。河清二年，遣斛律光築之。今河南府濟源界。其年，周軍至洛陽，敗還。晉公護統軍將楊等至軹關，敗走。後主武平中，陳軍來侵，盡失淮南之地。武平五年以後，陳將吳明徹頻歲來侵，淮南城鎮皆不守，諸將累敗。周師攻拔河陰大城。周武親征，有疾，班師。幼主崇化末，西師攻拔晉州，今平陽郡。因之國滅。齊都於鄴，即今郡縣。自東、西魏之後，天下三分，梁陳有江東，宇文有關西，高氏據河北，有州九十有七，郡百六十，縣三百六十有五。文宣天保七年，已併省州三，郡百五十三，縣五百八十九，鎮二，戍二十六。當齊神武之時，與周文帝抗敵，十三四年間，凡四出師，大舉西伐，周師東討者三焉。略舉齊神武、周文帝統師親征，諸將攻戰則不復紀。自文宣之後，纔守境而已。大抵西則姚襄城、今文城郡西城，則姚襄所築，西臨黃河，控帶龍門之險，周齊交爭之地。後主武平二年，大將斛律光破周兵於城，遂立鎮焉。洪洞、今平陽郡縣北故城，四固垂復，控據要險。崇化末，周師既克晉州，其城主張元靜以城降周。晉州、武平關、三關並今絳郡正平縣界。柏崖、城侯景所築，今河清縣西。軹關、河陽，南則武牢、陸子章增築城守。洛陽、北荊州、今陸渾縣東北故城是。孔城防、今伊闕縣東南故城是。汝南郡、今臨汝郡梁縣南。魯城，今臨汝郡魯山縣東北。置兵以防周寇。自洛陽之南，襄城、汝陰、汝南以北，皆齊有。及陳師侵軼，數歲齊亡，南境要害，未遑制置也。
周文帝西魏大統中，東魏師至蒲津。文帝大統二年，齊神武親征至蒲津，以竇泰死，退軍。文帝東征，克陝州，兼得宜陽郡、邵郡。邵郡，今絳郡垣縣。宜陽郡，今福昌縣。東師又至沙苑。其年冬，齊神武親征，大敗，走。後文帝東征，至河陰，先勝後敗。大統四年，殺魏將高敖曹。築城於玉壁。大統八年，將王思政築之，齊神武攻圍不克。至十二年，韋孝寬守之，齊神武又攻圍六旬，不克。文帝又至邙山，先勝後敗。大統九年。得梁雍州。十六年，梁雍州刺史岳陽王舉州內附。廢帝初，克平漢中。自梁侯景逆亂，遣將達奚武克之也。又遣軍平蜀。將尉遲迥克之。文帝西征至姑臧，後又平江陵。齊王廓後元初，于謹平之，殺梁元帝。自是疆理西有姑臧，西南有全蜀，南至於江矣。明帝武成二年，將賀若敦克陳湘川之地，三年失之。今澧陽、武陵、長沙、衡陽等地是。其河南自洛陽之東之北，河東自平陽之界，屬於高齊。至武帝建德中東征，拔齊晉州城，尋又東征，破齊師於晉州城下。建德五年，攻拔晉州，使梁士彥守之。齊後主來攻，三旬餘不拔，六年，又破齊後主軍。乘勝平齊。後遣軍破陳軍於呂梁，將王軌破陳將吳明徹，悉虜其眾也。其東南之境，盡於長沙。通計州二百十有一，郡五百八，縣千二十有四。當全盛戰爭之際，則玉壁、初王思政守，後韋孝寬守，東師攻不拔，遂置勳州。邵郡、齊子嶺、今王屋縣東二十里周齊分界處。通洛防、故函關城，武帝保定中改名，在今新安縣東。黃櫨、三城，今永寧縣西北。宜陽郡、陝州、土滅、今長水郡西北二十五里。三荊、將獨孤信略定北荊州，今即伊陽縣。東荊州後改曰淮州，今淮安郡。荊州今南陽郡。三鎮，今汝州魯山縣西南，名平高城。置兵以備東軍。
隋文帝開皇三年，遷都大興城，即今城。遂廢諸郡，以州治人。自三代以前為九州，兩漢加置十三州，晉宋之後，分析漸多，至於魏齊後周，雖割據鼎立，天下分裂，其於州郡，乃倍兩漢之地。隋氏以官繁人弊，遂廢五百餘郡，而以州治人，名則因循，職事同於郡守，無復刺舉之任。自九載廓定江表，尋以戶口滋多，析置州縣。煬帝大業初，移治陽城，即今城。又平林邑，更置三州。既而併省諸州。三年，改州為郡，乃置司隸刺史，分部巡察。本史不分別所領諸郡。五年，平定吐谷渾，更置四郡。大凡郡百九十，縣千二百五十五，東西九千三百里，南北萬四千八百一十五里，東南皆至於海，西至且末，隋氏西境唯得今燉煌郡以東。且，子余反。北至五原。即今九原郡。按，隋氏北境唯至於河。隋氏之盛，極於此矣。
