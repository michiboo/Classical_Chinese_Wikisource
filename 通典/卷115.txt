
通典卷第一百十五
禮七十五開元禮纂類十吉禮七
皇帝孟春吉亥享先農攝事附
齋戒陳設鑾駕出宮饋享耕籍鑾駕還宮勞酒
皇后季春吉巳享先蠶攝事附
齋戒陳設車駕出宮饋享親桑車駕還宮勞酒
皇帝孟春吉亥享先農攝事附
齋戒
前祀五日，皇帝散齋三日於別殿；致齋二日，一日於太極殿，一日於行宮。餘同上辛儀。
陳設
前享三日，陳設如圓丘儀。
前享二日，太樂令設宮懸樂如圓丘儀，唯樂懸樹路鼓、為瘞埳於壇壬地內壝之外為異。
前享一日，奉禮設御位如圓丘儀，唯設望瘞位於壇西南當瘞埳北向、又設奉禮贊者位於瘞埳西南東面南上為異。攝事，右校掃除壇之內外。前享二日，衛尉設享官公卿以下次於外壝東門外道南，北向西上。設陳饌幔於內壝東門外道南，北向。太樂令設宮懸。前享一日，奉禮郎設享官公卿位於內壝東門內道北，執事位於道南，西向北上，設御史位於壇下如式。又設奉禮位於樂懸東北，贊者二人在南差退，俱西向北上。又設奉禮、贊者位於瘞埳西南，東面南上。設協律郎位於壇上南陛之西，東向。太樂令位於北懸間。享官門外位皆於東壝外道南如式。又設御耕籍位於外壝南門之外十步所，南向。設從耕位：三公、諸王、諸尚書、諸卿位於御座東南，重行西向，各依推數為列，其公王尚書卿等非耕者位於耕者之東，重行西向，俱北上。介公、酅公位於御位西南，東向，以北為上。尚舍設御耒席於三公之北，少西，南向。奉禮又設司農卿位於御耒席東，少南，西向。廩犧令於司農卿之南，少退。諸執耒耜者位於公卿耕者之後，非耕者之前，西面。御耒耜二具，三公耒耜三具，諸王、尚書、卿各三人，合耒耜九具。以下耒耜，太常各令籍田農人執之。攝事無設耕籍位以下至此儀。設酒樽之位於壇上。神農氏犧樽二、象樽二、山罍二在東南隅，北向。后稷氏犧樽二、象樽二、山罍二在神農酒樽之東，俱北向西上。樽皆加勺，有坫以置爵。設御洗於壇南陛東南，亞獻之洗於東陛之南，俱北向。執樽罍篚者，各位於樽罍篚之後。設幣篚於壇上，各於樽坫之所。晡後，郊社令帥齋郎以樽坫罍洗篚入設於位。升壇者自東陛。謁者引光祿卿詣廚視濯溉，凡導引者每曲一逡巡。贊引引御史詣廚省饌具。光祿卿以下，每事訖各還樽所。
享日未明十五刻，太官令帥宰人以鸞刀割牲，祝史以豆取毛血，各置於饌所，遂烹牲。
未明五刻，太史令、郊社令各服其服，升設神農氏神座於壇上北方，南向，設后稷氏神座於東方，西向，席皆以莞，設神位於座首。
鑾駕出宮
乘耕根車於太極殿前，餘同圓丘儀。
饋享
享日未明三刻，諸享官及從享之官各服其服。郊社令、良醞令帥其屬入實樽罍及幣。犧樽實以醴齊，象樽實以盎齊，山罍實以清酒。齊皆加明水，酒皆加玄酒，各實於上樽。幣皆以青。太官令帥進饌者實諸籩豆簋簠等，入設於饌幔內。
未明二刻，奉禮帥贊者先入就位。其御史及禮官等入再拜、掃除及就位，如圓丘儀。
未明一刻，謁者、贊引各引享官以下就門外位，司空行掃除及從享群官客使等次入就位，並如圓丘儀。攝事自未明三刻至此與正儀同。
初未明三刻，諸衛列大駕仗衛，陳設如式。侍中版奏：「外辦，請中嚴。」乘黃令進耕根車於行宮南門外，迴車南向。若行宮去壇稍遠，嚴警如式。
未明一刻，侍中版奏：「外辦。」質明，皇帝服袞冕，乘輿以出，繖扇華蓋侍衛如常儀。侍中負璽陪從如式。皇帝升車訖，乘黃令進耒，太僕受載如初。黃門侍郎奏請鑾駕發引，還侍位，鑾駕動，之大次，並如圓丘儀。郊社令以祝版進御署訖，近臣奉出，郊社令受，各奠於坫，如圓丘儀。初皇帝降車訖，乘黃令受耒耜，授廩犧令而橫執之，左其耜。之耕所，置於席，遂守之。凡執耒耜皆橫之，授則先其耒，後其耜。
皇帝停大次半刻頃，其奏辦、出次、太常卿請行事，並如圓丘儀。攝事，眾官拜訖，謁者白太尉「有司謹具，請行事」，無初未明三刻下至此儀。協律郎舉麾，工鼓柷，以角音奏永和之樂，以姑洗之均，自後接神皆奏姑洗。作文舞之舞樂，舞三成，偃麾，戛敔，樂止。太常卿前奏稱「請再拜」，退復位。皇帝再拜及奠玉幣、奏樂之節，並如圓丘儀。攝事，謁者引太尉升奠幣。太常卿引皇帝進，北面跪奠於神農氏神座，俛伏，興。太常卿引皇帝少退，北向再拜。訖，太常卿引皇帝又立於西方，東向。又太祝以幣授侍中，侍中奉幣北向進，皇帝受幣，太常卿引皇帝進，東面跪奠於后稷氏神座，俛伏，興。太常卿引皇帝少退，東面再拜訖，登歌止。太常卿引皇帝，樂作，皇帝降自南陛，還版位西向立，樂止。
初群官拜訖，祝史奉毛血之豆立於門外，於登歌止，祝史奉毛血入，升自南陛，配座升自東陛，太祝迎取於壇上，進奠於神座前，太祝退立於樽所。皇帝既升奠幣，太官令出，帥進饌者奉饌陳於內壝東門之外，謁者引司徒出詣饌所，司徒奉神農之俎。皇帝既至版位，樂止，攝事無。太官令引饌入。俎初入門，雍和之樂作，饌至陛，樂止。祝史進徹毛血之豆，降自東陛以出。神農氏之饌升自南陛，配座之饌升自東陛，太祝迎引於壇上，各設於神座前。籩豆蓋先徹乃升；簋簠既奠，卻其蓋於下。設訖，謁者引司徒以下降自東陛，復位，太祝各還樽所。
太常卿引皇帝攝事，謁者引太尉。詣罍洗，樂作，其盥洗、奏樂及齋郎奉俎，並如圓丘之儀。太常卿引皇帝詣神農氏酒樽所，執樽者舉，侍中贊酌醴齊訖，壽和之樂作，皇帝每酌獻及飲福，皆作壽和之樂。太常卿引皇帝進神農氏神座前，北向跪奠爵，俛伏，興，太常卿引皇帝少退北向立，樂止。太祝持版進於神座之右，東面跪讀祝文曰：「維某年歲次月朔日，子開元神武皇帝某，攝事雲「謹遣太尉封臣名」。敢昭告於帝神農氏：獻春伊始，東作方興，率由典則，恭事千畝。謹以制幣犧齊，粢盛庶品，肅備常祀，陳其明薦，以后稷氏配神作主，尚饗。」訖，興。皇帝再拜。攝事，太尉再拜。下倣此。初讀祝文訖，樂作，太祝進，跪奠版於神座，興，還樽所，皇帝拜訖，樂止。
太常卿引皇帝詣后稷氏酒樽所。酌獻樂作並如神農氏，唯皇帝東向立為異。太祝持版進於神座之左，北向跪讀祝文曰：「維某年歲次月朔日，子開元神武皇帝某，敢昭告於后稷氏：土膏脈起，爰修耕籍，用薦常事於帝神農氏。惟神功協稼穡，實允昭配，謹以制幣犧齊，粢盛庶品，式陳明薦，作主侑神，尚饗。」訖，興。皇帝再拜。初讀祝文訖，樂作，太祝進，跪奠版於神座，俛伏，興，還樽所，皇帝拜訖，樂止。
太常卿引皇帝進神農氏神座前，北向立，樂作，太祝各以爵酌上樽福酒，攝事，太祝酌罍福酒。其飲福、受胙、樂舞等並如圓丘儀。攝事亦同圓丘攝事。
初皇帝將復位，謁者引太尉詣罍洗，攝事，謁者引太常卿為亞獻。盥手洗爵訖，謁者引太尉自東陛升壇，詣神農氏象樽所，執樽者舉，太尉酌盎齊。武舞作。謁者引太尉進神農氏神座前，北向跪奠爵，興，謁者引太尉少退，北向再拜。謁者引太尉詣后稷氏象樽所，取爵於坫，執樽者舉，太尉酌盎齊，謁者引太尉進后稷氏神座前，東向跪奠爵，興，謁者引太尉少退，東向再拜。謁者引太尉進神農氏神座前，北向立，太祝各以爵酌罍福酒，合置一爵，一太祝持爵進太尉之右，西向立，太尉再拜受爵，跪祭酒，遂飲卒爵，太祝進受爵，復於坫，太尉興，再拜，謁者引太尉降復位。
初太尉獻將畢，謁者引光祿卿詣罍洗，盥手洗爵，升酌盎齊終獻，如亞獻之儀。訖，謁者引光祿卿攝事同。降復位。武舞止。
諸祝各進，跪徹豆，興，還樽所。徹者，籩豆各一少移於故處。奉禮曰：「賜胙。」贊者唱：「眾官再拜。」在位者皆再拜。已飲福者不拜。永和之樂作，太常卿前奏稱：「再拜。」退復位。皇帝再拜。奉禮曰：「眾官再拜。」在位者皆再拜。樂一成止。
太常卿前奏：「請就望瘞位。」奉禮帥贊者就瘞埳西南位。太常卿引皇帝，太和之樂作，皇帝就望瘞位，北向立，樂止。於群官將拜，太祝各執篚進神座前取幣，各由其陛降壇詣埳，以幣置於埳訖，奉禮曰：「可瘞。」東西各四人窴土。半埳，太常卿前奏：「禮畢，請就耕籍位。」攝事，謁者進太尉之左白禮畢，享官執事再拜出，如圓丘攝事。太常卿引皇帝，樂作，皇帝詣耕籍位，南向立，樂止。初白禮畢，奉禮帥贊者還本位。攝事無詣耕籍位。
耕籍
皇帝將詣望瘞位，謁者引三公及應從耕侍耕者各就耕位，司農先就位，諸執耒者皆就位。
皇帝初詣耕位，廩犧令進詣御耒席南，北面跪，俛伏，搢笏，解耒韜出耒，執耒起，少退，北面立。司農卿受耒以授侍中，侍中奉耒進，皇帝受以三推。侍中前受耒耜反於司農，司農反於廩犧令訖，還本位。廩犧令復耒於韜，執耒起，復位立。
皇帝初耕，執耒者以耒耜各授侍耕者。皇帝耕訖，三公、諸王五推，尚書、卿九推。訖，執耒者前受耒耜，退復位。
侍中前奏：「禮畢。」退復位。太常卿引皇帝入自南門還大次，樂作，皇帝出自內壝東門，殿中監前受鎮珪以授尚衣奉御，殿中監又前受大珪，華蓋侍衛如常儀，皇帝入次，樂止。
謁者、贊引各引享官及從享群官、諸方客使以次出。贊引引御史、太祝以下俱復執事位，立定，奉禮曰：「再拜。」御史以下皆再拜，贊引引出。工人、二舞以次出。太常卿率其屬以次耕於千畝。其祝版燔於齋所。
鑾駕還宮如圓丘儀。
勞酒
車駕還宮之明日，設會於太極殿，如元會之儀。唯不賀不上壽為異。
皇后季春吉巳享先蠶攝事附。
齋戒
先祀五日，散齋三日於後殿，致齋二日於正殿。
前致齋一日，尚寢設御幄於正殿西序及室中，俱東向。
致齋之日，晝漏上水一刻，尚儀版奏：「請中嚴。」尚服帥司仗布侍衛，司賓引內命婦陪位並如式。六尚以下各服其服詣後殿奉迎。尚儀版奏：「外辦。」上水三刻，皇后服鈿釵禮衣，結珮，乘輿出自西房，華蓋警蹕侍衛如常儀。皇后即御座東向坐，六尚以下侍衛如常。一刻頃，尚儀前跪奏稱：「尚儀妾姓言，請降就齋室。」興，退復位。皇后降座，乘輿入室。六尚以下各還寢，直衛者如常，司賓引陪位者退。
散齋之日，內侍帥內命婦之吉者，使蠶於蠶室。攝事無以上儀。凡應享之官，散齋三日於其寢，致齋二日，一日於其寢，一日於享所。亞獻終獻則致齋二日皆於其所。六尚以下應從升者及從享內外命婦，各於其寢清齋一宿。諸應享之官，致齋之日給酒食及明衣，各習禮於齋所。光祿卿監取明水火。太官令取水於陰鑑，取火於陽燧，火以供爨，水以實樽。前享一日，諸衛令其屬，未後一刻各以其方器服守衛壝門。每門二人，每隅一人。享日未明，給使代執與女工人等，俱清齋一宿。攝事同。
陳設
前享三日，尚舍直長施大次於外壝東門之內道北，南向，尚舍奉御鋪御座。尚舍直長設內命婦及六尚以下次於大次之後，俱南向。守宮設外命婦次，大長公主、長公主、公主以下於南壝之外道西，三公夫人以下在其南，俱重行，每等異位，東向北上。設陳饌幔於內壝東門之外道南，北向。攝事，守宮設享官次於東壝外道南，北向西上。設陳饌幔於內壝東門外道南，北向。
前享二日，太樂令設宮懸之樂於壇南內壝之內，如圓丘儀。諸女工人各為位於懸後，東方西方以北為上，南方北方以西為上。右校掃除壇之內外。又為瘞埳於壇之壬地內壝之外，方深取足容物，南出陛。又為採桑壇於壇南二十步所，方三丈，高五尺，四出陛。尚舍量施帷帳於外壝之外，四面開門，其東門使容厭翟車。
前享一日，內謁者設御位於壇之東南，西向。設望瘞位於壇之西南，當瘞埳西向。設亞獻終獻位於內壝東門之內道南，執事者位於其後，每等異位，俱重行，西向北上。設典正位於壇下，一位於東南，西向，一位於西南，東向，女史各陪其後。設司贊位於樂懸東北，掌贊二人在南，差退，俱西面。又設司贊、掌贊位於瘞埳西南，東面南上。設典樂舉麾位於壇上南陛之西，東向。設司樂位於北懸之間，當北向。設內命婦位於終獻之南，每等異位，重行，西面北上。設外命婦位於中壝南門之外，大長公主以下於道東，西向，當內命婦位差退；太夫人以下於道西，去道遠近准公主；俱每等異位，重行相向，北上。又設御採桑位於採桑壇上，東向。設內命婦採桑位於壇下，當御位東北，每等異位，南向西上；設外命婦採桑位於壇下，當御位東南，每等異位，北向西上。設執御鉤筐者位於內命婦之西，少南，西上。尚功執鉤，司製執筐。設內命婦執鉤筐者位各於其採桑位之後。尚功下四典執鉤，司製下女史執筐。設門外位。享官於東壝之外道南，從享內命婦於享官之東，俱每等異位，重行，北面西上，從享外命婦於南壝之外道西，如設次之式。攝事，內謁者設三獻位於內壝東門之內道北，執事位於道南，每等異位，重行西面，以北為上。又設望瘞位於壇之東北，當瘞埳西向。又設典正位於壇下，一位於東南，西向，一位於西南，東向，女史各陪其後，糾察違失。設掌贊位於樂懸東北，女史二人在南，差退，俱西向。又設掌贊女史位於瘞埳西南，東向南上。設典樂舉麾位於壇上南陛之西，東向。設司樂位於北懸之間，當壇北向。設三獻以下門外位於東壝之外道南，每等異位，北面西上。無設御位下至此儀。設酒樽之位於壇上東南隅，北向西上，犧樽二，象樽二，山罍二。樽皆加勺，有坫以置爵。設御洗於壇南陛東南，攝事無御洗。亞獻之洗又於東南，俱北向。罍水在洗東，篚在洗西，南肆。篚實以巾爵。執樽罍篚者位於樽罍篚之後。設幣篚於壇上樽坫之所。晡後，內謁者帥其屬以樽坫罍洗篚入設於位。升壇者自東陛。
享日未明十五刻，太官令帥宰人以鸞刀割牲，祝史以豆取毛血置於饌所，遂烹牲。其神廚及諸司供事便次，守宮與金吾相之量於壇東張設。
享日未明五刻，司設服其服，升設先蠶氏神座於壇上北方，南向，席以莞，設神位於座首。
車駕出宮
前享一日，金吾奏請：「外命婦等應集壇所者，並聽夜行。其應採桑者四人各具，女侍者進筐鉤，載之而行。」監門先奏請。
享日未明四刻，開所由苑門，諸親及命婦以下以次入詣壇南次所，各服其服。其應採桑者筐鉤各具，女侍者執授內謁者監，內謁者監受之以授執筐鉤者。享日未明三刻，搥一鼓為一嚴。三嚴時節前日內侍奏裁。未明二刻，搥二鼓為再嚴。尚儀版奏：「請中嚴。」內命婦各服其服，所司陳車駕鹵簿。未明一刻，搥三鼓為三嚴。司賓引內命婦入立於庭，重行西面，以北為上。六尚以下各服其服，俱詣室奉迎。尚服負寶如式。內僕進厭翟車於閤外。尚儀版奏：「外辦。」馭者執轡。皇后服鞠衣乘輿以出，華蓋侍衛警蹕如常，內命婦從出門。皇后升車，尚功、司製進筐鉤，載之，仗衛如常。內命婦及六尚等乘車陪從如式。其內命婦應採桑者四人各服其服，典製等進筐鉤，載之。諸翊駕之官皆乘馬，駕動警蹕如常。不鳴鼓吹，諸衛前後督攝如常。內命婦、宮人以次從。
饋享
享日未明三刻，諸享官各服其服，尚儀及司醞各帥其屬攝事則女史及司醞各帥其屬。入實樽罍及幣，犧樽實以醴齊，象樽實以盎齊，山罍實以清酒。齊加明水，酒加玄酒，各實於上樽。其幣以黑。太官令實諸籩豆簋簠俎等，內謁者帥其屬詣廚奉饌入設於饌幔內。內侍之屬與司膳等掌之。其三牲之肉不上神俎者，亦太官付內謁者同時進入，以供頒胙。自餘供享之物，並請祠前一日先入。駕將至，女相者引先置享官，典內引引命婦，俱就門外位。女相者以尚儀下女史充。攝事，質明，女相者引享官以下就壝外位，掌贊帥女史先入就位。女相者引典正、女祝及女史、女祝史與女執樽罍篚者入自東門，當壇南，北面西上，立定，掌贊曰：「再拜。」女史承傳，典正以下皆再拜訖，典正以下各就位。司樂帥女工人入就位。其女祝以典贊充，女祝史以典贊下女史充之。
駕至大次門外，迴車南向。尚儀進車前跪奏稱：「尚儀妾姓言，請降車。」興，還侍位。皇后降車，乘輿之大次，華蓋繖扇侍衛如常儀。尚儀以祝版進御署訖，奉出，奠於坫。初皇后降車訖，尚功、司製進受鉤筐以退。其內命婦鉤筐，則內命婦降車訖，典製等進受之。典贊引亞獻及從享內命婦俱就門外位。司贊帥掌贊先入就位。女相者引尚儀、典正及女史、女祝史女祝史以尚儀下女史充。與女執樽罍篚者入自東門，當壇南，北面西上，立定，司贊曰：「再拜。」掌贊承傳，凡司贊有詞，掌贊皆承傳。尚儀以下皆再拜訖，尚儀以下各就位。司樂帥女工人入就位。典贊引亞獻、終獻，女相者引執事者，司賓引內命婦，內典引引外命婦俱入就位。
皇后停大次半刻頃，司言引尚宮立於大次門外，當門北向。尚儀版奏：「外辦。」皇后出次，華蓋侍衛如常，尚服負寶陪從如式。司言引尚宮，尚宮引皇后，凡尚宮前導，皆司言先引。入自東門，華蓋仗衛停於門外，近侍者從入如常。皇后至版位，西向立。每立定，尚宮與司言退立於左。立定，尚宮前奏稱：「請再拜。」退復位。皇后再拜。司贊曰：「眾官再拜。」享官及內外命婦在位者皆再拜。其先拜者不拜。
尚宮前奏：「有司謹具，請行事。」退復位。攝事，女相者各引享官入就位，立定，掌贊曰：「再拜。」在位者皆再拜。女相者進尚宮之左白：「有司謹具，請行事。」無駕至以下至此儀。典樂跪舉麾，凡取物者皆跪而取以興，奠物亦跪奠訖而後興。鼓柷，奏永和之樂，以姑洗之均，自後壇下接神之樂，皆奏姑洗。三成，偃麾，戛敔，樂止。凡樂皆典樂舉麾，工鼓柷而後作，偃麾、戛敔而後止。尚宮前奏稱：「請再拜。」退復位。皇后再拜。司贊曰：「眾官再拜。」享官及內外命婦在位者皆再拜。
壇上尚儀跪取幣於篚，興，立於樽所。攝事，掌贊曰：「再拜。」在位者皆再拜。女祝史跪取幣於篚，興，立於樽所。尚宮引皇后，正和之樂作，皇后每行，皆作正和之樂。皇后詣壇，升自南陛，攝事，女相者引尚宮升壇，以下皆尚宮行事。六尚以下量人從升，以下升皆如之。皇后升壇北面立，樂止。尚儀奉幣東向進，皇后受幣，登歌，作肅和之樂，以南呂之均，尚宮引皇后進，北向跪奠於神座，興，尚宮引皇后少退，北向再拜訖，登歌止。尚宮引皇后，樂作，降自南陛，還版位西向立，樂止。
初內外命婦拜訖，女祝史奉毛血之豆，立於內壝東門之外；於登歌止，女祝史奉毛血入，升自南陛，尚儀迎引於壇上，進，跪奠於神座前，興，女祝史退立於樽所。皇后既升奠幣，攝事，尚宮既升奠幣。下倣此。司膳出，帥女進饌者奉饌陳於內壝東門之外。皇后既降復位，司膳引饌入。俎初入門，雍和之樂作，攝事，自後酌獻皆奏雍和之樂。饌至陛，樂止。女祝史跪徹毛血之豆，降自東陛以出。饌升南陛，尚儀迎引於壇上，攝事，女祝史迎引於上。設於神座前。籩豆蓋先徹乃升；簋簠既奠，卻其蓋於下。設訖，司膳帥女進饌者降自東陛，復位，尚儀攝事，女祝。還樽所。
尚宮引皇后詣罍洗，樂作，攝事，女相者引尚宮，無樂。皇后至罍洗，樂止。尚儀跪取匜，興，沃水；司言跪取盤，興，承水；皇后盥手。又司言跪取巾於篚，興，進，皇后帨手訖，司言受巾，跪奠於篚。司言跪取爵於篚，興，進，皇后受爵。尚儀酌罍水，司言奉盤，皇后洗爵，司言授巾，皆如初。皇后拭爵訖，尚儀奠匜、司言奠盤巾皆如常。尚宮引皇后，樂作，詣壇，升自南陛，樂止。尚宮引皇后攝事無皇后至罍洗以下至此儀，但女相者引尚宮詣酒樽所。詣酒樽所，執樽者舉，尚儀贊酌醴齊訖，壽和之樂作，皇后每酌獻及飲福，皆作壽和之樂。攝事奏雍和。尚宮引皇后進神座前，北面跪奠爵，興，尚宮引皇后少退，北向立，樂止。尚儀持版進於神座之右，東向跪讀祝文曰：「維某年歲次月朔日，子皇后某氏，敢昭告於攝事，女祝持版祝雲「子皇后某氏謹遣某官妾姓敢昭告於」。先蠶氏：惟神肇興蠶織，功濟黔黎，爰擇嘉時，式遵令典，謹以制幣犧齊，粢盛庶品，明薦於神，尚饗。」訖，興。皇后再拜。初讀祝文訖，樂作，尚儀進，跪奠版於神座，興，還樽所，皇后拜訖，樂止。
尚儀以爵酌上樽福酒，西向進，攝事，女祝以爵酌罍福酒，進於尚宮之右，西向立。皇后再拜受爵，跪祭酒，啐酒，奠爵，興。尚儀帥女進饌者持籩俎進。尚儀減神前三牲胙肉，以取前腳第二骨。各置一俎上；又以籩取稷黍飯，共置一籩。尚儀先以飯籩西向進，皇后受以授左右；尚儀又以胙俎以次進，皇后每受以授左右。皇后跪取爵，遂飲卒爵，尚儀進受，復於坫，皇后興，再拜訖，樂止。尚宮引皇后，樂作，降自南陛，還版位西向立，樂止。自此以上，若攝事儀，皆尚宮行事，女相、女祝贊之。以下倣此。
皇后獻將畢，典贊引貴妃詣罍洗，盥手洗爵訖，攝事則女相者引尚儀為亞獻。典贊引貴妃自東陛升壇，詣象樽所，執樽者舉，貴妃酌盎齊，典贊引進神座前，北向跪奠爵，興，典贊引貴妃少退，北向再拜。尚儀以爵酌罍福酒，持爵進貴妃之右，西向立，貴妃再拜受爵，跪祭酒，遂飲卒爵，尚儀進受爵，復於坫，貴妃再拜。典贊引貴妃降自東陛，復位。
初貴妃獻將畢，又典贊引昭儀攝事，女相者引尚食為終獻。詣罍洗，盥手洗爵，升酌盎齊終獻，如亞獻之儀。訖，典贊引昭儀降復位。
尚儀進神座前跪徹豆，興，還樽所。徹者，籩豆各一少移於故處。司贊曰：「賜胙。」掌贊唱：「眾官再拜。」在位者皆再拜。已飲福酒者不拜。攝事，賜胙則掌贊唱賜胙，女史唱再拜也。永和之樂作，尚宮前奏稱：「請再拜。」退復位。皇后再拜。司贊曰：「眾官再拜。」在位者皆再拜，樂一成止。
尚宮前奏：攝事，女相者白。「請就望瘞位。」司贊帥掌贊就瘞埳西南位。尚宮引皇后，樂作，至望瘞位西向立，樂止。於眾官將拜，尚儀執篚進神座前取幣，自北陛降壇西行，詣瘞埳，以幣置於埳訖，司贊曰：「可瘞。」埳東西各四人窴土。半埳，尚宮前贊：「禮畢，請就採桑位。」尚宮引皇后，樂作，詣採桑壇，升自西陛，東向立，樂止。初白禮畢，司贊帥掌贊還本位。
親桑
皇后將詣望瘞位，司賓引內外命婦採桑者俱就採桑位，內外命婦一品各二人，二品三品各一人。諸執鉤筐者各就位。
皇后既至採桑位，尚功奉金鉤，自北陛升壇，進，典製奉筐從升。皇后受鉤採桑，典製奉筐受桑，皇后採桑三條，止，尚功前受鉤，典製以筐，俱退復位。皇后初採桑，典製等各以鉤授內外命婦。皇后採桑訖，內外命婦以次採桑，女史執筐者受之。內外命婦一品各採五條，二品三品各採九條，止，典製等受鉤，與執筐者退復位。司賓各引內外命婦採桑者退復位。
司賓引婕妤一人詣蠶室，尚功帥執鉤筐者以次從至蠶室。尚功以桑授蠶母，蠶母受桑，切之以授婕妤，婕妤食蠶，灑一簿訖，司賓引婕妤還本位。
尚儀前奏：「禮畢。」退復位。尚宮引皇后還大次，樂作，入大次訖，樂止。司賓引內命婦，內典引引外命婦，各還其次。尚儀、典正以下俱復執事位，立定，司贊曰：「再拜。」尚儀以下皆再拜訖，出。女工人以次出。其祝版燔於齋所。
車駕還宮
皇后既還大次，內侍版奏：「請解嚴。」將士不得輒離部伍。皇后停大次一刻頃，搥一鼓為一嚴，轉仗衛於還塗如來儀。三刻頃，搥二鼓為再嚴，尚儀版奏：「請中嚴。」皇后服鈿釵禮衣。五刻頃，搥三鼓為三嚴，內典引引外命婦出次就門外位，司賓引內命婦出次序立於大次之前，六尚以下依式奉迎。內僕進厭翟車於大次門外，南向。尚儀版奏：「外辦。」馭者執轡，皇后乘輿出次，華蓋侍衛警蹕如常。皇后升車，鼓吹振作而行，內命婦以下乘車陪從如來儀。車駕過，內典引引外命婦退還第。駕至正殿門外，迴車南向。尚儀進，當車前跪奏稱：「尚儀妾姓言，請降車。」興，還侍位。皇后降車乘輿入，侍衛如常。內侍版奏：「請解嚴。」將士各還其所。
勞酒
車駕還宮之明日，內外命婦設會於正殿，如元會儀。唯不賀、不上壽為異。
