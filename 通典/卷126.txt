
通典卷第一百二十六
禮八十六開元禮纂類二十一嘉禮五
皇太子加元服
告太廟臨軒命賓贊冠會賓贊朝謁皇太子謁太廟會群臣群臣上禮皇太子會宮臣宮臣上禮
皇太子加元服
告太廟
皇太子將冠，先告太廟，如常告之儀。
臨軒命賓贊
所司先奏請司徒一人為賓，卿一人為贊冠，吏部承以戒之。
前一日，尚舍奉御整飭御幄於太極殿，衛尉設群官、朝集使、諸蕃客次於左右朝堂。太樂令展宮懸之樂於殿庭，設舉麾位於殿上，一位於懸下。鼓吹令設十二案，乘黃令陳車輅，尚輦奉御陳輿輦。典儀設文官一品以下五品以上位於橫街之北，西面北上，諸州使人五品以上合班；六品以下位於橫街南，諸州使人六品以下、諸蕃客又在南，皆西面北上。設武官五品以上位於橫街北，東面北上，諸州使人五品以上合班，諸親位於其南；六品以下位於橫街南，諸州使人六品以下及蕃客等又於其南，皆東面北上。設典儀位於懸之東北，贊者二人在南，少退，俱西向。設賓受命位於橫街南道東，北面，贊者位又於其後，少東，北面。奉禮郎設門外文官一品以下位於順天門外道東，每等異位，重行西面；武官三品以下位於門西，每等異位，重行東面：並以北為上。
其日，諸衛勒所部列黃麾仗如常儀。群官各依時刻集朝堂，俱就次各服其服。侍中量時版奏：「請中嚴。」協律郎、太樂令帥工人就位。諸侍衛之官各服其器服奉迎。典儀帥贊者先入就位。通事舍人引先置群官入，立定，又引賓贊入立於太極門外道東，西向。黃門侍郎引主節持幡節，中書侍郎引制書案，立於樂懸東南，西面北上。
侍中版奏：「外辦。」皇帝服通天冠、絳紗袍以出，曲直華蓋警蹕侍衛如常儀。皇帝將出，仗動，太樂令令撞黃鍾之鐘，右五鐘皆應，協律郎舉麾，鼓柷，奏太和之樂。皇帝升輿，出自西房，即御座，南向坐，符寶郎奉寶置於御座，樂止。
通事舍人引賓贊入就位，賓贊初行入門，舒和之樂作，至位樂止。立定，典儀曰：「再拜。」侍中及舍人前承制，侍中降至賓前，稱「有制」。公再拜。「將加冠於某之首，公其將事」。公少進，北面再拜稽首，辭曰：「臣不敏，恐不能供事，敢辭。」侍中升奏，又承制降稱：「制旨某公將事，無辭。」公再拜，退，復位。侍中退。舍人至卿前，稱「敕旨」。卿再拜。「將加冠於某之首，卿宜贊冠」。卿再拜。舍人退。黃門侍郎引主節至賓所，主節以節授黃門侍郎，黃門侍郎執節立於賓東北，西面。賓再拜，受節，付主節訖，又再拜。主節立於賓後，黃門侍郎退。中書侍郎引制書案至賓所，取制書，在賓東北，西面立。賓再拜，受制書，執立，又再拜。持案者立於賓後，中書侍郎退。典儀曰：「再拜。」贊者承傳，群官在位者皆再拜。舍人引賓贊出，賓贊初行樂作，出門樂止。
侍中前，跪奏稱：「侍中臣某言，禮畢。」俛伏，興，還侍位。皇帝興，太樂令令撞蕤賓之鐘，左五鐘皆應，鼓柷，奏太和之樂。皇帝降座，侍衛警蹕如來儀，入自東房，樂止。舍人引一品以下以次出。初賓贊出門，賓以制書置於案，幡節引制書案升車，從輅而行。威儀鼓吹詣東宮，降輅，入次，賓贊具服。其一品以下以次出。蕃客各還館。九品以上詣東宮朝堂次，服其服，就位如冠儀。
冠
前一日，衛尉設賓次於重明門外道西，南向，贊冠次又於其西，南向，並鋪床蓆。又於重明門內道西施一次，擬會賓贊。設文武群官九品以上及諸親並宮臣次如常儀。奉禮設文武群官九品以上、諸親在五品之下及宮臣門外位如常儀。典儀設殿庭位：文武群官共宮臣合班，諸親在五品下；文官在東，西面，武官在西，東面，皆以北為上。又設皇太子位於閤外道東，西向。設三師位於閤外道西，三少位於三師之南，少退，東向。典儀又設皇太子受制位於樂懸北，北面。所由設軒懸之樂於殿庭，又設舉麾位於殿上，一位於懸下。有司設皇太子羽儀車輿於殿庭如常儀。典設郎帥其屬鋪解劍席於懸之東北。
冠日平明，宮臣皆朝服，非宮臣者公服，三師、三少公服，並集於重明門外次。宗正卿乘犢車侍從，詣左春坊權停。左右二率各勒所部屯門列仗。左庶子版奏：「請中嚴。」工人及諸行事之官各入就位。奉禮郎設罍洗於東階東南，罍在洗東，篚在洗西，南肆。篚實巾加勺。典禮郎鋪皇太子冠席於殿上東壁下近南，西向。設賓席於西階上，東向。設主人席於皇太子席西南，西向。設三師席於冠席北，三少席於冠席南。典設郎張帷幄於東序內，設褥席於帷中。又張帷幄於序外，擬置饌物等。內直郎陳服於帷內，東領北上。袞冕服，玄衣纁裳，九章。白紗中單，黼領，青褾、、裾。革帶，金鉤，大帶，朱韍二章，玉具劍火珠鏢首，瑜玉雙珮。朱組雙大綬，四綵赤白縹紺，純朱質，長一丈八尺，三百二十首，廣九寸。小綬長二尺六寸，色同大綬，而首半之，閒施二玉環。白赤舄，金飾。象笏。遠遊冠服，絳紗袍，白紗中單，皁領、褾、、裾。白方心曲領假帶，絳紗蔽膝。白練裙襦，白黑舄。其革帶、劍、珮、綬、笏與冕服同。緇布冠，玄衣素，白紗中單，青領、褾、、裾。履、、革帶、大帶、笏、緇纚。用皁羅巾方六寸，屬帶於前兩隅。犀簪二物同箱，在服南。櫛實於箱，又在南。莞筵四，紛純；繅席四，繢純，又在南。良醞令實側樽甒醴加勺於序外帷內。設罍在洗北，篚在洗南，東肆，實巾一，角觶角柶各一，加。太官令實饌豆九籩九於樽西，俎三在豆北。執在庭罍洗者，絳公服，立於罍洗之南，北向。執帷內樽罍洗籩豆俎等，並絳公服，立於樽罍豆俎之所。冕，白珠九旒，犀導，組纓，青纊充耳；遠遊三梁冠，金附蟬九首，施珠翠，黑介幘，犀導，髮纓翠緌：緇布冠，青組纓屬於冠。冠冕各一箱盛，奉禮郎三人各執立於階之西，東面北上。主人贊冠者庶子為之。升，詣東序帷內，少北，戶東西面立。典謁引群官以次入就常位。
初賓贊入次，左庶子版奏：「外辦。」通事舍人引三師等入就閤外道西位，東面立。皇太子著空頂黑介幘，雙童髻，玉導，寶飾綵衣，紫褶綠蔥，織成縹領，綠錦紳，烏皮履。乘輿以出，洗馬迎於閤門外。左庶子跪奏稱：「左庶子臣某言，請殿下降輿。」俛伏，興，還侍位。皇太子降輿，洗馬引之道東位，西向立。左庶子又前跪奏稱：「左庶子臣某言，請殿下再拜。」皇太子再拜，三師、三少答再拜。洗馬引就階東南位，三師訓導在前，三少訓從於後，千牛仗二人夾左右，其餘仗衛列於師保之外。
通事舍人引宗正卿入見皇太子訖，通事舍人引出迎賓。洗馬引皇太子，初行樂作；至階東，西面立，偃麾，樂止。凡樂皆伶官帥舉麾，工鼓柷而後作，偃麾戛敔而後止。宗正卿迎賓於門東，西面。賓立於門西，東面。宗正卿再拜，賓不答拜。賓入門，樂作。主人從入立於樂懸東北，西面。賓入，贊冠者從入，舍人引賓贊詣殿階閒南面立，樂止。贊冠者立於賓西南，東面；節在賓東少南，西面；制案在贊冠西南，東面。賓就案取制執。洗馬引皇太子詣受制位，北面立，皇太子初行樂作，至位樂止。主節脫節衣，賓稱：「有制。」皇太子再拜。宣詔曰：「制皇太子某，吉日元服，率由舊章，命太尉就宮展禮。」訖，皇太子又再拜。少傅進詣賓前受制書，退授皇太子，皇太子受制書付庶子。案退。
洗馬引皇太子師保等如式升東階，量人從升。初行樂作，至階樂止。入東序帷內，近北西向立。師保等就席位訖，賓升西階，宗正卿升東階，各立席後。初賓升，舍人引贊冠者詣罍洗盥手，升自東階，詣序帷內，於主人贊冠之南，俱西面。贊引皇太子出立於席東，西面。賓之贊冠者取纚櫛二箱，坐奠於皇太子筵南端，興，席北少東西向立。
賓揖皇太子進，升筵，西向坐。賓之贊冠者進筵前，東面坐，脫空頂黑介幘置於箱，櫛畢，設纚，興，少北南面立。賓降盥，主人從降，樂作，賓升，樂止，主人從升。執緇布冠者升，賓降一等受之，右執項，左執前，進皇太子筵前，東向立，祝曰：「令月吉日，始加元服，棄厥幼志，慎其成德，壽考維祺，以介景福。」乃跪，冠，興，復位東面立。賓之贊冠者進筵前，東面跪，結纓，興，復位。皇太子興，賓揖皇太子，贊冠者引皇太子適東序帷內，著玄衣素裳之服以出，立於席東，西面。
賓揖皇太子，皇太子進，升筵西向坐。賓之贊冠者進筵前東面跪，脫緇布冠，置於黑介幘之箱，櫛纚依舊不解，興，復位。賓降二等受遠遊冠，右執項，左執前，進皇太子筵前，東向祝曰：「吉月令辰，乃申嘉服，克敬威儀，式昭厥德，眉壽萬年，永受祺福。」乃跪，冠，興，復位。賓之贊冠者跪，設簪結纓，興，復位。皇太子興，賓揖皇太子，贊冠者引皇太子適東序帷內，著朝服以出，立於席東，西面。
賓揖皇太子，皇太子進，升筵，西向坐。賓之贊冠者進筵前，東向跪，脫遠遊冠，置於纚箱，櫛纚依舊不解，興，復位。賓降三等受冕，右執項，左執前，進皇太子筵前，東向祝曰：「以歲之正，以月之令，咸加其服，以成厥德，萬壽無疆，承天之慶。」乃跪，冠，興，賓復位。賓之贊冠者跪，設簪結纓，興，復位。皇太子興，賓揖皇太子，贊冠者引皇太子適東序，著袞冕之服以出，立於席東，西面。贊冠者徹纚櫛二箱入於帷內，又取筵入於帷內。
主人贊冠者又設醴皇太子席於室戶西，南向，下莞上藻。賓之贊冠者於東序帷內盥手洗觶；典膳郎酌醴，加柶，覆之，面柄；賓之贊冠者受，面葉，立於序內，南面立。賓揖皇太子，贊冠者引皇太子就筵西，南面立。賓進受醴，加柶，面柄，進皇太子筵前，北面立，祝曰：「甘醴惟厚，嘉薦令芳。拜受祭之，以定厥祥。承天之休，壽考不忘。」皇太子筵西拜受觶，賓復位，東面答拜。贊冠者興進饌者承饌陳於皇太子筵前。皇太子升筵，坐，左執觶，右執脯，擩於醢，祭於籩豆之閒。贊冠者取韭葅，遍擩於豆，以授皇太子，又祭於籩豆之閒。贊冠者取肺一以授皇太子。皇太子奠觶於薦西，興，受肺，卻左手執本，坐，繚，右手執末以祭，上左手，嚌之，興，以授贊冠者，贊冠者加於俎。皇太子帨手，興，取觶，以柶祭醴三，始扱一祭，又扱再祭，加柶於觶，面葉，興；筵末坐，啐醴，建柶，興；降筵西南，南面坐，奠觶，再拜，執觶興。賓答拜。皇太子升筵，坐，奠觶於薦東，興，降筵。
贊冠者引皇太子降自西階，立於西階之東，南面。賓初答拜訖，降立於西階之西近南，東面，引賓之贊冠者隨降立於賓西南，東面。皇太子立定，賓少進，字之曰：「禮儀既備，令月吉日，昭告厥字，君子攸宜，宜之於嘏，永受保之。奉敕字某。」皇太子再拜，曰：「
某雖不敏，敢不祗奉。」又再拜。洗馬引皇太子降，初行樂作，至阼階下位，樂止。三師在南，北面，三少在北，南面，立定，皇太子西面再拜，三師等答再拜以出。於三師拜訖，典儀曰：「再拜。」贊者承傳，群官在位者皆再拜。左庶子前，稱「禮畢」。皇太子乘輿以入，侍臣從至閤如常儀。初皇太子降，通事舍人引賓贊及宗正卿出就會所。
會賓贊
賓既出，立於會所門外之西，東面北上。宗正卿立於門東，西面。立定，一揖一讓而入。宗正卿立於座東，西面，賓贊立於座西，東面，俱再拜，就座，俛伏，坐。遂行酒，酒至，賓主俱興，再拜，就席坐飲。食至，賓主俱興，設食訖，賓主俱坐食。會訖，賓主俱興，賓贊立於西廂，東面南上；宗正卿立於東廂，西面。執事者奉束帛之篚以授宗正卿，又執事者奉束帛篚立於宗正卿之後，後牽乘馬入陳於庭，北首西上。賓贊俱迴，北面西上，再拜。宗正卿以幣篚進，西南向授賓；執事者以幣進授贊冠者。宗正卿與執事者退復位。賓贊降，從者訝受幣。賓當庭實揖左馬以出，三馬從出，從者訝受馬。宗正卿出門東，西面；賓出門西，東面北上。宗正卿與賓俱揖而退。賓贊就車輅，詣順天門外復命。
朝謁
朝前，衛尉先於順天門外東朝堂之北設太子次，又於後設三師、三少及詹事等次。皇太子冠訖，諸衛率依常行鹵簿，陳列威儀仗衛，前後部鼓吹備列。師傅以下及宮臣皆服其服。皇太子服遠遊冠，絳紗袍，乘輿以出，儀衛侍從如常禮，洗馬前導。皇太子出重明門，左庶子跪奏：「請降輿升輅。」又右庶子稱：「令曰諾。」左庶子俛伏，興。皇太子降輿升金輅，三師乘軺車訓導在前，三少亦乘軺車訓從在後，威儀仗衛依鹵簿發引，鳴鐃而行。至長樂門，鐃吹止。至順天門次，迴輅西向。左庶子跪奏：「請降輅就次。」又右庶子稱：「令曰諾。」左庶子俛伏，興。皇太子降輅，洗馬前導入次，左庶子侍左，右庶子侍右。舍人引三師、三少、詹事就次。皇太子停於次少頃，舍人奏聞。典儀先於皇帝所御殿前設皇太子位。左庶子跪奏：「請入。」又右庶子稱：「令曰諾。」左庶子俛伏，興。皇太子出次，左庶子等夾侍，舍人引洗馬導引。當門揖，引入。外官不入，諸儀衛鹵簿等悉陳列於門外。皇太子入自東上閤，洗馬、左庶子等從入。至皇帝所御殿前位，北向立，從官陪後。左庶子贊拜，皇太子再拜。侍中宣敕戒曰：「事親以孝，接下以仁，使人以義，養人以惠。」訖，皇太子再拜，少進，稱：「臣雖不敏，敢不祗奉。」又再拜訖，引下詣皇后所御殿。至殿院，內給事奏聞。出，引皇太子入，洗馬、左庶子等不入。太子至皇后所御殿前北向立，再拜。尚儀前承令，降詣皇太子西北，東面稱：「令旨。」皇太子再拜。宣令戒之，詞如皇帝。皇太子再拜，少進，稱：「臣夙夜祗奉，不敢失墜。」又再拜。司言引至閤，舍人承引以出。皇太子還如來儀。
皇太子謁太廟
前一日，皇太子宿齋於正殿，其宮臣從入廟者，宿齋於家正寢。所司掃除廟之內外。衛尉設皇太子次於廟西南角，東向。又設三師以下及宮官次於皇太子之後，少近西，俱東向。又設宮官次於東宮朝堂。奉禮郎設皇太子版位於廟庭道東，北向。典儀設宮臣位於重明門外，文官在東，西面，武官在西，東面，每等異位，重行，俱以北為上。
其日未明，所司依鹵簿陳設於重明門外。宮臣應從者，依時刻集朝堂次，皆服朝服，非朝服者服常服。諸衛率各勒所部，陳設如式。左庶子版奏：「請中嚴。」僕策輅於西閤外，南向。車右執刀立於輅前，北向。舍人引宮官各就位。侍衛之官各服其器服，右庶子負寶如式，俱詣閤奉迎。左庶子版奏：「外辦。」僕奮衣而升，正立執轡。皇太子服遠遊冠、絳紗袍以出，左右侍衛如常。洗馬引皇太子升，僕立授綏，命車右升訖，車驅，左庶子以下夾侍如式。出重明門，左庶子進當輅前，跪奏稱：「左庶子臣某言，請車輅權停，令侍臣上馬。」俛伏，興，退稱：「侍臣上馬。」贊者唱：「侍臣上馬。」文武侍臣皆上馬。宮官上馬畢，左庶子進當輅前，跪奏稱：「左庶子臣某言，請發引。」俛伏，興，退復位。皇太子車輅動，鐃吹不作，文官在左，武官在右。至下馬所，侍臣並下車馬。皇太子至次所，迴輅南向。左庶子跪奏稱：「左庶子臣某言，請殿下降輅。」俛伏，興，還侍位。皇太子降輅，洗馬引入次，侍臣立如常。皇太子入次一刻頃，左庶子跪奏稱：「左庶子臣某言，請殿下出次。」俛伏，興。皇太子出次，謁者引家令，家令引皇太子，入自南門，三師三少導從如式。庶子二人，一人贊左，一人贊右。舍人二人從，近仗量人從入。皇太子至位，立定，家令奏：「請殿下再拜。」皇太子再拜。少頃，家令奏：「皇太子再拜辭。」皇太子又再拜訖，家令奏：「事畢。」謁者引家令，家令引皇太子，出自南門，升輅還宮如來儀。至重明門外，皇太子乘輅入。將士停，三師三少還。皇太子至殿前，迴輅。左庶子跪奏：「請殿下降輅。」俛伏，興。皇太子降，入，侍臣從至閤。左庶子跪，奏請將士各還本位。其還宮，鳴鐃吹如常。
會群臣
皇太子冠見廟之明日，皇帝會群臣如元會之儀。其上壽詞云：「
皇太子爰以吉辰，載加元服，德成禮備，普天同慶。臣等不勝悅慶，謹上千萬歲。」
群臣上禮
先上禮三日，本司宣令諸應上禮文武之官，一品以下，五品以上。前一日，衛尉量設次於東朝堂。晝漏上水七刻，各集於次，皆朝服。奉禮郎先設上禮之官位於東朝堂南，文東武西，北面重行，相對為首。又設中書舍人位於文官為首者之北，南向。設奉禮郎位於文官東北，贊者二人在其南，差退，俱西向。牛酒在文武二位之閒，少前。舍人各引應上禮之官就位。立定，令史二人對舉賀錄案，禮部郎中引就中書舍人前，取賀錄授舍人訖，引案退。奉禮郎唱「再拜」，贊者承傳，在位者皆再拜。中書舍人奉賀錄入進。舍人引在位者退。酒十二斛，犢十二頭，赤繩為籠頭，奏訖，並付所司。
皇太子會宮臣
皇太子會宮臣如常會之儀。上壽與上同詞。
宮臣上禮
先上禮一日，詹事宣告上禮之官，詹事以下，七品以上。晝漏上水七刻，皆朝服集東宮南門之左。典儀先設群官位於中門外，北面，以西為上。牛酒置其位西五步，少近。晝漏上水八刻，通事舍人引群官皆就位。立定，詹事丞奉群官簡錄案於詹事前，東面跪授導客舍人，導客舍人西面立受，迴南向立。典儀唱：「再拜。」詹事以下俛伏，興，皆再拜。導客舍人以簡錄案入。通事舍人引群官以下。左庶子省進酒九斛，盛以銅鍾一斛，犢九頭，赤繩為籠頭，皆付所司。
