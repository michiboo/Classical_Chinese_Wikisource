
通典卷第一百三十二
禮九十二開元禮纂類二十七軍禮一
皇帝親征類於上帝宜社附
纂嚴齋戒陳設鑾駕出宮薦玉帛進熟鑾駕還宮
皇帝親征告於太廟
齋戒陳設鑾駕出宮晨祼饋食鑾駕還宮解嚴
皇帝親征禡於所征之地
皇帝親征及巡狩郊祭有司軷於國門
皇帝親征及巡狩告所過山川平蕩寇賊宣露布
遣使勞軍將皇帝講武皇帝田狩
皇帝親征類於上帝宜社附
纂嚴
纂嚴前一日，本司承制宣攝內外諸司，各隨職備辦。尚舍奉御施御幄於太極殿北壁下，南向如常。守宮設群官文武次於東西朝堂如常儀。典儀設群官位於殿庭，文東武西，每等異位，重行北面，相對為首。乘黃令陳革輅及玉輅以下及車旗之屬如常。未明一刻，開諸宮門，諸衛勒所部列黃麾仗屯門及陳於殿庭如常儀。
其日平明，留從之官悉集朝堂次。侍臣服平巾幘，蔥褶；其將帥等及從行之官亦平巾，蔥褶。留守之官公服。上水五刻，侍中版奏：「請中嚴。」鈒戟近仗以次列於殿庭。上水三刻，通事舍人引群官以次入就位，諸侍臣俱詣閤奉迎。侍中版奏：「外辦。」皇帝服武弁服，御輿以出，曲直華蓋侍衛警蹕如常，即御座，南向坐。典儀唱再拜，群官在位者皆再拜訖，中書令承旨敕百僚訖，通事舍人以次引群官出。侍中跪奏：「禮畢。」俛伏，興。皇帝降御座，乘輿入自東房，侍中從至閤如常。
齋戒
將告，有司卜日如別儀。前一日，皇帝清齋於太極殿，諸應告之官及群官客使等各於所司及公館，諸軍將各於正寢，俱清齋一宿。若在營者，齋於軍幕。餘如郊祀儀。
陳設
前告三日，陳設如巡狩告圓丘儀。社施大次於社宮西門之外道北，南向，設告官等次以下如祭社之儀。又設軍將次於外壝南門外道東，西向北上。前二日，設樂懸、燎壇、群官版位等並如告圓丘之儀。又設軍將位於懸南，每等異位，重行，北面西上。軍將門外位於南壝外道東，西向北上。社，設軍將次於社宮北門之外，道西，東向北上。設樂懸等如祭社儀。又為瘞埳二於樂懸之北如常。又前一日，奉禮設御位於北門內，當社壇南向。設太祝等奉血幣位於埳北如常。郊社令帥府史一人及齋郎以樽坫罍洗篚入設皆如常。告日未明十五刻，烹牲如常。蒼牲二，一正座，一配座。社，烹牲於廚，用黑牛二。齋郎以豆取毛血如常。未明四刻，太史令、郊社令各服其服，升設神座如常儀。
鑾駕出宮
皇帝武弁乘革輅，備大駕及嚴鼓時刻、奏請進發、內外器服皆如常儀。前後備六軍。諸軍嚴鼓一準大駕。
薦玉帛禮與巡狩告社同
其日未明二刻，下至太常卿引皇帝至內壝門，並如巡狩圓丘親告儀。天帝太樽二，實以汎齊，明水實於上樽。山罍二，一實玄酒，為上，一實清酒。玉幣以蒼。唯無禮部尚書、太常卿陪從。皇帝至版位，西向立。每立定，太常卿與博士退立於左。太常卿前奏：「請再拜。」退復位。皇帝再拜。以下至奠玉帛訖，降壇還版位，樂止，並如巡狩親告儀。
進熟
皇帝既升奠玉幣，太官令出帥進饌者，以下至皇帝降壇還版位，謁者引司徒降復位，並如巡狩圓丘親告儀。宜社，自引司徒降復位以上，同巡狩告社儀。皇帝既降壇，謁者引諸軍將詣壇東階升，進立於天帝神座前，北面西上。宜社，立於太社神座前，南面西上。初軍將升，太祝帥齋郎以爵酌福酒，進立於軍將之西，東面北上。宜社，於軍將東，西面南上。軍將俱再拜受爵，跪祭酒，啐酒，奠爵興。太祝各帥齋郎進俎，減神前胙肉，以次授，軍將受以授齋郎。軍將俱跪取爵，遂飲卒爵，太祝帥齋郎受爵復於坫。軍將俱興，再拜，謁者引軍將降復位。太祝各進跪徹豆，還樽所。奉禮曰：「賜胙。」贊者唱：「眾官再拜。」眾官在位者皆再拜。已飲福者不拜。元和之樂作。太常卿前奏：「請再拜。」退復位。皇帝再拜及燎燔以下至燔祝版，並如巡狩親告儀。宜社，自皇帝再拜以下至燔祝版。並如巡狩告社儀。
鑾駕還宮如郊社儀。宜社附。
皇帝親征告於太廟
齋戒
將告有司卜日、皇帝清齋及應告官清齋等，並如巡狩告儀。又諸軍將各於正寢清齋一宿。若在營，齋於軍幕。諸衛令其屬守廟門，與太樂工人俱清齋如常儀。
陳設
前告三日，陳設如巡狩告廟儀。又設軍將次於南門外道東，西向北上。前二日，設樂懸。前一日，設御座及從駕官位如巡狩告廟儀。又設軍將位門外道東，每等異位，重行，西向北上。設樽罍洗篚。告日未明十五刻，烹牲等並如巡狩告廟儀。
鑾駕出宮
皇帝服武弁服，乘革輅，前後備六軍，嚴鼓，並准大駕，餘同圓丘儀。
晨祼巡狩告廟同
饋食
皇帝既升祼，下至酌獻九室訖降復位，並如巡狩告廟儀。又皇帝既降，謁者引諸軍將升自東階，進立於睿宗大聖至孝皇帝室戶前，北面西上。初軍將升，諸太祝各帥齋郎以爵酌罍福酒，進立軍將之東，西面北上，以下至啐奠降復位，如類上帝儀。登歌作，諸祝各入室徹豆還樽所，以下至燔版於齋坊，如類上帝儀。
鑾駕還宮
皇帝既還大次，侍中版奏：「請解嚴。」將士不得輒離部伍。皇帝仍武弁，乘革輅還宮如常儀。
凱旋告日，陳俘馘於南門外，北面西上，軍實陳於後。其告奠之禮皆與告禮同。
解嚴
未解嚴前一日，本司各隨職供辦。尚舍奉御設御座於太極殿中楹閒南向如常。守宮設文武百官次於東西朝堂，奉禮於東西朝堂設文武官版位如初。典儀設位於殿庭，文東武西，皆重行北向，相對為首。設典儀位於東階東南，贊者二人在南差退。乘黃令陳革輅旌旗之屬於殿庭。
其日平明，諸衛各勒所部屯門列仗，百官服蔥褶，督將戎服，皆集朝堂次。晝漏上水五刻，侍中版奏：「請中嚴。」鈒戟以次列於殿庭。上水七刻，典謁引群官以次入就位。上水十刻，應奉迎之官詣閤奉迎。侍中版奏：「外辦。」皇帝服通天冠，絳紗袍，御輿以出，曲直華蓋警蹕如常。皇帝出自西房，即御座，侍臣夾侍如常。典儀稱再拜，贊者承傳，群官皆再拜。通事舍人以次引群官出。侍中跪奏稱：「禮畢。」俛伏，興，還侍位。皇帝降座，御輿入自東房，侍臣從至閤如常。
皇帝親征禡於所征之地
將祭，有司卜日如別儀。
前祭一日，皇帝清齋於行宮。凡應祭之官清齋於祭所。近侍之官與從祭群官及諸軍將皆於軍幕清齋一宿。諸衛令其屬各以其方器服守衛壝門，亦清齋一宿。尚舍直長施大次及群官軍將等次，如類上帝儀。右校修除祭所，又為瘞埳於神座西北內壝之外，方深取足容物。
前一日，奉禮設御位於神座東南，西向。設望瘞位於神座西南，當瘞埳，北上。設諸祭官位於御位東南，執事者位於其後，俱重行，西向北上。設御史位，一位於神座西南，東向；一位於神座東南，西向。設奉禮位於祭官西南，贊者二人在南，差退，俱西向北上。又設奉禮贊者位於瘞埳西，南上。設從祭群官位於祭官之南，俱重行，西向北上。設軍將位於南廂，重行，北向西上。設門外位：祭官以下皆於東壝之外道南，從祭群官位於祭官之南，俱重行，北向西上。軍將位於南壝外道東，重行，西向北上。兵部侍郎建二旗於南門外。去門三十步。郊社令帥府史及齋郎以樽坫罍洗篚入設於位，犧樽二、象樽二、山罍二皆於神座東南，俱北向，西上。樽皆加勺，有坫以置爵。設御洗又於酒樽東南，諸將罍洗又於東南，北向，及設篚如常，篚實以巾爵。執樽罍篚者如常。設幣篚於酒樽之所。
祭日未明十五刻，太官令先備特牲之饌。牲以犢。未明四刻，郊社令奉熊席，入設黃帝軒轅氏神座於壝內近北，南向。兵部侍郎置甲冑弓矢於座側，建槊於座後。未明二刻，郊社令、良醞令各帥其屬入實樽罍及幣，犧樽實以醴齊，象樽實以盎齊，山罍實以清酒。齊皆加明水，酒加玄酒，各實於上樽。太官令帥進饌者實諸籩豆簋簠。
未明一刻，奉禮帥贊者先入就位。贊引引御史、太祝與執樽罍篚者入當御座前，重行，北向西上。立定，奉禮曰：「再拜。」贊者承傳，御史以下皆再拜。執樽罍者各就位。贊引引御史、太祝行掃訖，引就位。
皇帝服武弁之服詣祭所，諸將與從祭之官皆戎服陪從如常。駕將至，謁者引行事之官皆就東門外位。駕至大次門外，下馬，之大次。郊社令以祝版進御署如常。謁者、贊引各引從駕群官及諸將俱就門外位。謁者、贊引各引祭官及從祭群官、諸軍將等次入就位。皇帝停大次半刻頃，太常博士引太常卿立於大次門外，當門北向。
侍中版奏：「外辦。」皇帝出次，博士引太常卿，太常卿引皇帝入門，仗衛停於門外，近侍者從入如常。皇帝至版位西向立。每立定，太常卿與博士退立於左。太常卿前奏：「再拜。」退復位。皇帝再拜。奉禮曰：「眾官再拜。」眾官在位者皆再拜。太常卿前奏：「有司謹具，請行事。」退復位。太祝跪取幣於篚，興，立於樽所。凡取物者，皆跪俛伏而取以興，奠物則跪奠訖，俛伏而後興。太常卿引皇帝進神座前，北向立。太祝以幣授侍中，侍中奉幣東向進，皇帝受幣。太常卿引皇帝進，北向跪奠於神座，俛伏，興。太常卿引皇帝少退，北向再拜訖，太常卿引皇帝還版位，西向立。於眾官拜訖，太官令出，帥進饌者奉饌陳於東門之外；謁者引司徒出詣饌所，司徒奉俎。皇帝既復位，太官令引饌入，太祝迎引設於神座前，訖，謁者引司徒以下還本位，太祝還樽所。
太常卿引皇帝詣罍洗，侍中、黃門侍郎贊洗、授巾爵並如常儀。謁者引司徒進立於樽所，齋郎奉俎立於司徒之後。皇帝洗爵訖，太常卿引皇帝詣樽所，執樽罍者舉，侍中贊酌醴齊訖，太常卿引皇帝進軒轅氏神座前，北向跪奠爵，俛伏，興，太常卿引皇帝少退，北向立。太祝持版進於神座之右，東面跪讀祝文。文臨時撰。訖，興，皇帝再拜，太祝進奠版於神座，還樽所。太祝以爵酌上樽福酒以授侍中，侍中受爵西向進皇帝，皇帝再拜受爵，跪祭、啐、奠爵、受胙，至還本位，如常儀。謁者引亞獻上將詣罍洗，盥手洗爵酌盎齊，奠、啐、受福如上訖，還本位。謁者又引次將終獻，如亞獻儀。太祝進徹豆如式，奉禮曰「賜胙」，以下至望瘞位、禮畢還大次，並如常。其窴土，埳東西各四人。若備六軍及嚴鼓，作止如類告之禮。
皇帝親征及巡狩郊祭有司軷於國門
車駕出日，右校先於國門外委土為軷；軷，為山象也。又為瘞埳於神座西北，方深取足容物。太祝布神座於軷前，南向。太官令帥宰人刳羊。郊社令之屬設樽罍篚於神座之左，俱右向。置幣於樽所。
駕將至，太祝立於樽洗東南，西向；祝史與執樽罍篚者俱就樽罍所立。太祝再拜，詣樽所取幣，進，跪奠於神座，興，還本位。進饌者薦脯醢於神座前，加羊於軷，西首。太祝詣罍洗盥手洗爵，詣樽所酌酒，進，跪奠於神座前，興，少退，北向立讀祝文訖，祝文臨時撰。太祝再拜，還本位。少頃，太祝帥齋郎奉幣爵酒饌物，宰人舉羊肆解之，太祝並載埋於埳，窴之。執樽者徹罍篚席。駕至，權停。太祝以爵酌酒授太僕卿，太僕卿左執轡，右受酒，祭兩軹及軓前，軹，轂末。軓，軾前。乃飲，授爵而退，遂驅駕轢軷上而行。
皇帝親征及巡狩告所過山川
前一日，諸告官俱清齋於告所，執事者先修除告所。又為瘞埳，當神座之南如常。太官令備牢饌。嶽鎮海瀆用太牢，中山川用少牢，小山川用特牲。若行速即用酒脯。
告日，郊社丞布神座席於告所，近北南向。設酒樽於神座之左，而右向。設洗於酒樽東南，北向，其執樽者位如常。奉禮設告官位於罍洗東南，西向；執事者位於其後，北上。設奉禮位於告官西南，東向；贊者二人在南，少退。所司實樽罍俎豆，太祝實幣篚，齋郎取豆血。幣長一丈八尺，各隨方色。奉禮帥贊者先入就位，執樽罍篚者次入就位，謁者引告官以下次入就位。立定，奉禮曰：「再拜。」贊者承傳，告官以下皆再拜。
謁者進告官之左，白：「有司謹具，請行事。」退復位。奉禮曰：「再拜。」告官以下皆再拜。太祝以幣授告官，告官受幣，謁者引告官詣神座前，北面跪奠幣，俛伏，興，少退，再拜，告官復位。太官丞引饌入，太祝迎引設於神座前，太官丞以下還本位。謁者引告官詣罍洗，盥手洗爵訖，引告官詣酒樽所，執樽者舉，告官酌酒，進，跪奠於神座，俛伏，興，少退，北向立。太祝持版進於神座之右，東面跪讀祝文祝文臨時撰。訖，興，告官再拜，太祝進，跪奠版於神座，俛伏，興，還樽所。太祝以爵酌福酒，進告官之右，西向立。告官再拜，受爵，跪祭、啐、奠爵及受胙，以下望瘞等至燔版位，並如常儀。其窴土則埳東西各二人。
平蕩寇賊宣露布
其日，守宮量設群官次。露布至，兵部侍郎奉以奏聞，仍承制集文武群官、客使於東朝堂。群官客使至，俱就次各服其服。奉禮設群官版位於東朝堂之前，近南，文東武西，重行北向，相對為首。又設客使位如常儀。設中書令位於群官之北，南面。
量時刻，吏部、兵部贊群官客使出次，謁者、贊引各引就位。立定，中書令受露布置於案，令史二人絳公服對舉之。典謁者引中書令，舉案者從之，出就南面位，持案者立於中書令西南，東面。立定，持案者進，中書令取露布，持案者退復位。中書令稱：「有制。」群官客使皆再拜。中書令宣露布訖，群官、客使又再拜，皆舞蹈訖又再拜。謁者引兵部尚書進中書令前，受露布，退復位，兵部侍郎前受之。典謁引中書令入，謁者引群官客使各還次。
遣使勞軍將
前一日，執事者先設使者次於營南門之外道右，南向。
使者至，謁者引之次。使者將到，兵部先集大將以下於南門之外，列左右廂，俱重行北向，相對為首。使者出次，謁者引立於門西，東面；持節者立於使者之北，吏二人持制書案，立於使者西南，俱東面。立定，大將北面再拜。
謁者引使者，持節者前導，入門而左，持案者從之。使者立於幕前，南面；持節者立於使者之東，少南，西面；持案者立於使者西南，東面。又謁者引大將以下入立於使者之南，依左右廂俱重行北面，相對為首。立定，持節者脫節衣，持案者進使者前，使者取制書，持案者退復位。使者稱：「有制。」大將以下俱再拜。宣詔訖，大將以下又再拜。謁者引大將進使者前，北面受制書，退復位。持節者加節衣，謁者引使者，持節者前導以出，持案者從之，俱復門外位。大將以制書授左右，拜送使者於門外。使者還，大將入。
初使者出，諸將以下以次出。若賜衣物，使者出次立於門外。立定，執事者以衣物立於案南，俱東面北上。使者入，衣物隨入。初大將受制書復位，執事者以衣物遍授之。大將以下受訖，又再拜。
皇帝講武
仲冬之月，講武於都外。
前期十有一日，所司奏請講武，兵部承詔遂命將帥簡軍士。有司先芟萊除地為場，方一千二百步，四出為和門。又於其內墠地為步騎六軍營域處所：左右廂各為三軍，皆上軍在北，中軍次之，下軍在南，東西相向。中閒相去三百步，五十步立表一行，凡立五行，表閒前後各相去五十步，為三軍進止之節。又別墠地於北廂，南向，為車駕停觀之處。
前三日，尚舍奉御設大次及御座於其中如常儀。
前一日，講武將帥及士卒集於墠所，禁止諠譁。依方色建旗為和門，於都墠之中及四角皆建以五綵牙旗，旗鼓甲仗威儀悉備於墠所。大將以下各有統帥如常式。步軍大將被甲冑乘馬，教騎大將亦乘馬，教習士眾為戰隊之法。凡教為陣，少者在前，長者在後；其還則長者在前，少者在後。長者持弓矢，短者持戈矛，力者持旌旗，勇者持鉦鼓。刀楯為前行，持槊者次之，弓箭為後行。將帥先教士眾習見旌旗指麾之蹤，旗臥即跪，旗舉即起；金鼓動止之節，聲鼓即進，鳴金即止；知刑罰之苦，賞賜之利，持五兵之便，戰鬥之備，習串跪起及行列險隘之路。
講武日，未明十刻，軍士皆嚴備。五刻，將士皆貫甲，步軍各為直陣以相俟，將軍依儀各依格備物，大將軍各依格處分軍中，立於旗鼓之下。凡六軍各鼓一十二、鉦一、角四，並於其軍後表之下。鑾駕出宮如常式。
講武日未明七刻，搥一鼓為一嚴，三嚴時節，前一日侍中奏裁。出宮以剛日。侍中奏開宮殿門及城門。未明五刻，搥二鼓為再嚴，侍中版奏「請中嚴」。文武官應從者俱先置，文武官皆公服。所司為小駕，依圖陳設。未明二刻，搥三鼓為三嚴，諸衛各督其隊與鈒戟以次入陳於殿庭。諸侍衛之官各服其器服，諸侍臣俱詣西階下奉迎。侍中負璽如式。乘黃令進革輅於太極殿前，皇帝服武弁之服，餘並如圓丘儀。
駕至墠所，兵部尚書介冑乘馬奉引，至講武所，入自都墠北和門，至兩步軍之北，當空南向。黃門侍郎奏稱：「請降輅。」還侍位。皇帝降輅，入大次而觀。兵部尚書停於東廂，西向。三仗小退以通觀路。領軍減小駕騎士，立於都墠之四周。侍臣依左右廂立於大次之前，東西面北上。文武九品以上皆公服，文東武西，在侍臣之外十步所，重行北上。諸州使人及蕃客先集於都墠北和門外，東方南方立於道東，西方北方立於道西，皆向輅而立，以北為上。駕至和門，奉禮曰：「再拜。」在位者皆再拜，皇帝入次，謁者引諸州使人，鴻臚卿引蕃客，東方南方立於大次東北，南向，以西為上；西方北方立於大次西北，南向，以東為上。若有觀者，立於都墠騎士仗外，四周任意。然後講武。
諸州使人及蕃客立定，吹大角三通，中軍將各以鞞令鼓，二軍俱擊鼓。三鼓，有司偃旗，步士皆跪。二軍諸帥果毅以上各集於中軍大將旗鼓之下。左廂中軍大將立於旗鼓之東，西面；諸軍將立旗鼓之南，北面東上。右廂中軍大將立於旗鼓之西，東面；諸軍將立於旗鼓之南，北面西上。以聽誓。大將誓曰：「今行講武，以教人戰，進退左右一如軍法。用命有常賞，不用命有常刑，可不勉之！」誓訖，左右三軍各長史二人，振鐸分循以警眾，諸果毅各以誓詞遍告其所部。遂聲鼓，有司舉旗，士眾皆起，騎徒皆行，及表，擊鉦，騎徒乃止，又擊三鼓，有司偃旗，士眾皆跪。又擊鼓，有司舉旗，士眾皆起，騎驟徒趨，及表乃止，整列立定。東軍一鼓，舉青旗為直陣，西軍亦鼓而舉白旗為方陣以應之；次南軍一鼓而舉赤旗為銳陣，北軍亦鼓而舉黑旗為曲陣以應之。次東軍鼓而舉黃旗為圓陣，西軍亦鼓而舉青旗為直陣以應之。次西軍鼓而舉白旗為方陣，東軍亦鼓而舉赤旗為銳陣以應之。次東軍鼓而舉黑旗為曲陣，西軍亦鼓而舉黃旗為圓陣以應之。凡陣迭為客主，先舉者為客，後舉者為主，從五行相勝之法，為陣以應之。每變陣，二軍各選刀楯之士五十人，挑戰於兩軍之前。第一、第二挑戰迭為勇怯之狀，第三挑戰為敵均之勢，第四、第五挑戰為勝敗之形。每將變陣，先鼓而為直陣，然後變從餘陣之法。五陣畢，兩軍俱為直陣。又擊三鼓，有司偃旗，士眾皆跪。又聲鼓舉旗，士眾皆起，騎馳徒走，左右軍俱至中表，相擬擊而還。每退至一行表，跪起如前，遂復本列。
侍中跪奏：「請觀騎軍。」又侍中稱：「制曰可。」侍中俛伏，興。二軍吹角、擊鼓、誓眾、俱進及表乃止，皆如步軍，唯無跪起耳。騎軍東西迭為主客，為五變之陣皆如步軍之法。每陣各八騎挑戰於兩陣之間，如步軍法。五陣畢，俱大擊鼓而前，盤馬相擬擊而罷，遂振旅而還。
凡步騎二軍之士，備則滿數，省則半之，損益隨時，唯不得減將帥。凡相擬擊，皆不得以刃相及。凡步士逐退，過中表二十步而止，不得過也；騎士不在此例。若因田狩，則令講武軍士之外先期為圍，觀訖，乘馬鼓行親禽如別禮。狩訖，乘輅振旅而還如常儀。
講武罷，侍中跪奏稱：「侍中臣某言，講武禮畢，請還。」俛伏，興。皇帝降御輿，侍衛如常儀。皇帝升輅，太僕卿立授綏，升訖，敕車右升，千牛將軍升輅陪乘。黃門侍郎奏請鑾駕發引，以下如圓丘還宮儀，唯不作鼓吹，不撞蕤賓。解嚴訖，將士各還。明日群官奉參起居如別儀。
皇帝田狩
仲冬狩田之禮。前期十日，兵部徵眾庶，循田法；虞部量地廣狹，表所田之野。前狩三日，本司建旗於所田之後，隨地之宜。
前一日未明，諸將各帥士徒集旗下，不得諠譁。質明弊旗，後至者罰之。兵部分申田令，遂圍田。其兩翼之將皆建旗，及夜布圍訖，若圍廣，或先期二日、三日。圍闕其南面。且據南面。及狩，隨地所向。
駕出以剛日。其發引、次舍如常。將至田所，皇帝鼓行入圍。鼓吹令以鼓六十陳於皇帝東南，西向；六十陳於皇帝西南，東向，皆乘馬。各備簫角。諸將皆鼓行赴圍。乃設驅逆之騎百有二十。既設驅逆，皇帝乘馬南向，有司斂大綏以從，諸公王以下皆乘馬帶弓矢陳駕前後，所司之屬又斂小綏以從。乃驅獸出皇帝之前。初一驅過，有司整飭弓矢以前；再驅過，本司奉進弓矢；三驅過，皇帝乃從禽左而射之。每驅必三獸以上。皇帝發，亢大綏。皇帝既發，然後公王發。王著，亢小綏。諸公既發，以次射之訖，驅逆之騎止，然後百姓獵。
凡射獸，自左而射之，達於右腢，為上射；達右耳本，為次射；左髀達於右，為下射。群獸相從，不盡殺。已被射者，不射。又不射其面，不翦其毛。其出表者不逐。
將止，虞部建旗於田內，乃雷擊駕鼓及諸將之鼓，士徒譟呼。諸得禽者，獻於旗下，致其左耳。大獸公之，小獸私之。其上者以供宗廟，次者以供賓客，下者以充庖廚。乃命有司饁獸於四郊，以獸告至於廟社。其因講武以狩，則先設圍亦如之也。
