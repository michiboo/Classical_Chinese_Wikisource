
吐谷渾，本遼東鮮卑也。西晉時，酋帥徒何涉歸有二子，長曰吐谷渾，少曰若洛廆。胡罪反。涉歸死，若洛廆代統部落，別為慕容氏。渾庶長，廆正嫡。父在時，分七百戶與渾，渾與廆二部俱牧馬，馬鬥相傷，廆怒，遣使謂渾曰：「先公處分，與兄異部，牧馬何不相遠，而令馬鬥。」渾曰：「馬是畜生，食草飲水，春氣發動，所以致鬥。鬥在於馬，而怒於人耶？乖別甚易，今當去汝於萬里之外矣。」於是擁馬西行，乃西附陰山。今朔方之北。屬永嘉之亂，始度隴西，至於枹罕，而後子孫據有甘松之南，洮水之西，南極於白蘭，在益州西北。甘松山在今交川郡境。今臨洮、和政郡之南及合川郡之地。其地四時常有冰雪，唯六七月雨雹甚盛。若晴，則風飄沙礫。有麥，無穀。其青海，周迴千餘里。海中有小山，每冬冰合後，以良牝馬置此山，至來冬收之，馬有孕，所生得駒，號曰龍種。吐谷渾嘗得波斯草馬，放入海，因生驄駒，能日行千里，故時稱青海驄焉。
至其孫葉延，以禮雲「公孫之子得以王父字為氏」。吾祖始自昌黎，光宅於此，今以吐谷渾為氏，尊祖之義也。自吐谷渾至葉延曾孫視羆，皆有才略，知古今，司馬、博士皆用儒生。至其子阿豺，自稱驃騎將軍、沙州刺史。阿豺兼併羌氐，號為強國，遣使詣宋朝貢。阿豺死，弟慕立，音瑰。遣軍擊乞伏茙蔓，敗之，茙音戎。東奔隴右，慕據有其地。其時赫連定於長安為後魏主所攻敗，擁秦雍戶口十餘萬，西次罕幵，慕拒擊，大破之，生擒定，送於魏。後弟慕延立。魏太武帝遣軍擊延，大破之，慕延率部落西奔白蘭，攻破于闐國，南依罽賓，七年乃還舊土。慕延死，阿豺兄樹落乾子拾寅立，始邑於伏羅川。至玄孫夸呂立，自號為可汗，理伏俟城，在青海西十五里，有地方數千里。其西北諸雜種謂之阿貲虜。貲，即移反。
其南界龍涸城，去成都千餘里。大戍有四，一在清水川，一在赤水，一在澆河，一在吐屈真川，皆子弟所理。其主理慕賀川。西有黃沙，南北百二十里，東西七十里，不生草木。雖有城郭，不居，而隨逐水草。官有王公、僕射、尚書及郎中之號。其主椎直追反髻，以皁為帽。其妻衣織成裙，披錦袍，辮髻於後，首戴金花。丈夫衣服略同於華夏，多以羃羅為冠，亦以繒為帽。婦人皆貫珠束髮，以多為貴。兵器有弓刀甲。國無常賦，須則稅富室、商人，以充用焉。父兄亡，妻後母及嫂等，與北狄俗同。死者亦皆埋殯，其服制，葬訖則除之。性貪婪，忍於殺害。
後周明帝武成初，夸呂寇涼州，詔賀蘭祥率兵討破之，又攻拔其洮陽、洪和二城，置洮州今臨洮郡地。而還。武帝天和初，其龍涸王莫昌率眾降，以其地為扶州。今同昌郡地。二年，復遣皇太子征之，軍度青海至伏俟城，夸呂遁走，虜其餘眾而還。隋開皇中，夸呂侵弘州，在今安化郡馬嶺縣界。遣上柱國元諧擊之。賊悉發國中兵，自曼頭至於樹敦，甲騎不絕。諧頻擊破之。夸呂率其親兵遠遁，其名王十三人各率部落而降。夸呂在位且百年，死以後還以慕容為姓。其子伏允立。煬帝初，伏允遣子順來朝。帝令鐵勒襲，大敗之。伏允東走，保西平。今西平郡。帝復令觀王雄以掩之，大破其眾。伏允遁逃，部落來降十萬餘口。伏允懼，南遁於山谷閒。其故地皆空，自西平臨羌城以西，且末以東，祁連以南，雪山以北，東西四千里，南北二千里，皆為隋有，置郡縣鎮戍，發天下輕罪徙居之。其地在今西平郡之西，張掖、酒泉郡之北。隋氏置西海、且末、河源等郡。於是留順不之遣。伏允無以自資，率其徒數千騎客於党項。大業末，天下大亂，伏允及順復其故地。
大唐貞觀中，李靖、侯君集破滅之。伏允遠遁，為左右所殺。其子大寧王順歸降，於是重建其國，封順為西平部王，仍加趉巨屈反胡呂烏甘豆可汗之號，旋又為其下所殺。十年，立順子諾曷缽為河源郡王，主其國，自爾衰弱，而吐蕃強盛。高宗時，為其破滅，諾曷缽以餘眾復來降，中閒叛去。於靈州之境置安樂州，以諾曷缽為刺史，其故地並沒於吐蕃。後又封渠帥慕容宣超為青海王。
武太后朝，郭元振上安置降吐谷渾狀曰：
乙弗敵，後魏聞焉，在吐谷渾北。國有屈海，其海周迴千餘里。眾有萬落，風俗與吐谷渾同。然不識五穀，唯食魚與蘇子。蘇子狀若中國枸杞子，或赤或黑。西有契翰一部，風俗亦同，土特多狼。
宕昌羌，後魏時興焉，亦三苗之胤，與先零、燒當、罕諸部姓別，自立酋帥，皆有地分，不相統攝，宕昌即其一也。俗皆土著，居有棟宇。其屋，織氂牛尾及羖羊毛覆之。無法令，又無徭賦。唯征伐之時，乃相屯聚；不然，則各事生業，不相來往。皆衣裘褐，牧養氂牛、羊、豕，以供其食。俗有蒸報。無文字，但取木榮落以記歲時。三年一相聚，殺牛羊以祭天。俗重虎皮，以之送死。有梁勤者，代為酋帥，得羌豪心，乃自稱王。其界自仇池以西，東西千里；席水以南，南北八百里。仇池山在今同谷郡上祿縣。席水在今天水郡上邽縣。地多山阜，部眾二萬餘落。至其孫彌，始遣使於後魏，太武帝拜為宕昌王。七葉孫彌秦，皆受南北兩朝封爵。宋、齊、梁及魏，並各羈縻之。後見兩魏分隔，永熙末種人企定乃引吐谷渾寇金城，今郡地。後企定弟彌定寇石門戍。周武帝天和初，詔大將軍田弘討平之，以其地為宕州。今懷道郡。
鄧至，羌之別種也。後魏時興焉。有像舒理者，代為白水酋帥，因地名為號，稱鄧至王。其地自千亭以東，平武以西，汶嶺以北，宕昌以南。今懷道郡之南，通北郡之北，交川、臨翼、同昌郡之地也。風土習俗，與宕昌同。自舒理至十代孫舒彭，附於後魏孝文帝，封甘松縣子、鄧至王。後數代，西魏恭帝初，其主檐術因亂來奔，周文帝遣兵送還，自後無聞。
党項羌，在古析支之地，漢西羌之別種。魏晉以降，西羌微弱。周滅宕昌、鄧至之後，党項始強。南雜舂桑、迷桑等羌，北連吐谷渾。其種每姓別自為部落，一姓之中復分為小部落，大者萬餘騎，小者數千騎，不相統一。有細封氏、費聽氏、往利氏、頗超氏、野辭氏、房當氏、米禽氏、拓拔氏，而拓拔最為強族。俗皆土著，有棟宇，織氂牛及羊毛覆之。俗尚武，無法令賦役。其人多壽，年至百五六十歲。不事生產，好為竊盜，常相陵劫。尤重復讎，讎人未得，必蓬頭垢面，跣足蔬食，要斬讎人而後復常。男女並衣裘褐，仍被大。不知耕稼，土無五穀。氣候多風寒。以氂牛、馬、驢、羊、豕為食。五月草始生，八月霜雪降。求大麥於他界，醞以為酒。妻其庶母及伯叔母、嫂、子弟之婦，婬穢蒸報，諸夷中最為甚，然不婚同姓。老死者以為盡天年，親戚不哭，少死者則仰天雲枉而悲哭，焚之，名為火葬。無文字，但候草木以記歲時。
大唐貞觀三年，南會州都督府鄭元遣使招諭，其酋長細封步賴舉部內附，亦自入朝，列其地為軌州，拜步賴為刺史，其後諸部相次內附，列其地為崌、奉、巖、遠四州，各拜首領為刺史。
白蘭，羌之別種，周時興焉。東北接吐谷渾，西至叱利摸徒，南界那鄂。風俗物產與宕昌同。周武帝保定元年，朝獻使至。
吐蕃在吐谷渾西南，不知有國之所由。或云：禿髮利鹿孤有子樊尼，其主檀為乞伏熾盤所滅，樊尼率餘種依沮渠蒙遜，其後子孫西魏時為臨松郡丞今張掖郡張掖縣界。與主簿，皆得眾心，因魏末中華擾亂，招撫群羌，日以強大，遂改姓為窣蘇骨反野，至今故其人號其主曰贊府，貴臣曰主簿。又或云：始祖贊普自言天神所生，號鶻堤悉補野，因以為姓。窣野與悉補野言訛，其實一也。或雲本姓棄蘇農也。
其國出鄯城五百里，過烏海，入吐谷渾部落彌多彌、蘇毗及白蘭等國，至吐蕃界。其國風雨雷雹，每隔日有之。盛夏節氣如中國暮春之月。山有積雪，地有冷瘴，令人氣急，不甚為害。
其俗重漢繒而貴瑟瑟，男女用為首飾。其君長或在跋布川，或居邏娑川，有小城而不居。坐大帳，張大拂廬，其下可容數百人。兵衛極嚴，而衙府甚狹。俗養牛羊，取乳酪供食，兼取毛為褐而衣焉。不食驢馬肉，以麥為。人死，殺牛馬以殉，取牛馬頭積累於墓上。其墓正方，累石為之，狀若平頭屋。其臣與君自為友，號曰共命人，其數不過五人。君死之日，共命人皆日夜縱酒，葬日，於腳下針，血盡乃死，便以殉葬。又有親信人，用刀當腦縫鋸，亦有將四尺木，大如指，刺兩肋下，死者十有四五，亦殉葬焉。設官，父死子代，絕嗣即近親襲焉。非其種類，輒不相伏。其官章飾有五等：一謂瑟瑟，二謂金，三謂金飾銀上，四謂銀，五謂熟銅。各以方圓三寸，褐上裝之，安膊前，以辨貴賤。法令嚴肅。兵器有弓、刀、楯、、甲、冑。每戰，前隊皆死，後隊方進。人馬俱披鎖子甲，其制甚精，周體皆遍，唯開兩眼，非勁弓利刃之所能傷也。其戰必下馬列行而陣，死則遞收之，終不肯退。槍細，而長於中國者。弓矢弱而甲堅。人皆用劍，不戰亦負劍而行。其驛以鐵箭為契，其箭長七寸，若急驛，膊前加著一銀鶻。有草名速古芒，葉長二寸，狀若斜蒿。有鼠，尾長於常鼠。其國禁殺鼠，殺鼠者加其罪。有可跋海，去赤嶺百里，方圓七十里，東南流入蠻，與蠻西洱河合流而東，號為漾鼻水。又東南出，會川為瀘水焉。自赤嶺至邏娑川，絕無大樹木，唯有楊柳，人以為資。置大論，以統理國事。無文字，刻木結繩為約。徵兵用金箭。寇至舉燧。與其臣下一年一小盟，用羊、狗、彌猴。三年一大盟。用人、馬、牛、驢。以麥熟為歲首。其國都號為邏娑城。用法嚴整，議事則自下而起，因人所利而行之，此其所以能強且久也。重壯賤老，母拜於子。重兵死，惡病終，以累代戰沒者為甲門。臨陣奔北者，懸狐尾於其首，表其似狐之怯。
其贊普弄贊，雄霸西域。隋開皇中，其主論贊索弄贊都牂牁西疋播城已五十年矣。國界西南與婆羅門接。自大唐初，已有勝兵數十萬，號為強國。男女皆辮髮裘，以塗面。無器物，以手捧酒而飲之。屈木令圓，以皮作底，就中而食。俗多金及小馬。党項、白蘭諸部及吐谷渾、西域諸國咸畏懼之。
至其主棄蘇農贊，貞觀十五年正月，以宗室女封文成公主，降於吐蕃贊普，命禮部尚書江夏王道宗送之。贊普親迎於河源，見王人，執子婿禮甚謹。睹大國服飾禮儀之美，俯仰有媿沮之色，謂所親曰：「我祖父未有通婚大國者，今我得尚大唐公主，當築一城，以誇後代。」仍遣酋豪子弟，請入國學，以習詩書。高宗初，封賨王。
蘇農死，其子早卒，以孫代立，號乞梨拔布，幼小，大相祿東贊攝知國事，總章中，以兵臨吐谷渾。吐谷渾告急。咸亨中，高宗令將軍薛仁貴、郭待封等率眾十餘萬伐之，至大非川，為大論欽陵所敗，因遂滅吐谷渾。欽陵姓薛氏。其父祿東贊頗曉兵術，吐蕃贊府以國事委之，講兵訓師，雅有節制。吐蕃之併兼諸羌，雄霸西土，東贊有力焉。有子五人。及東贊死，欽陵兄弟復專其國。上元中，寇鄯、廓等州。儀鳳三年，遣工部尚書劉審禮為洮河軍總管，率兵十八萬以討之，戰於青海，軍敗，沒於陣。調露二年，中書令李敬玄戰於大非川，又敗績。續遣黑齒常之襲擊，破之。武太后如意初，武威軍總管王孝傑大破吐蕃，復龜茲、于闐、疏勒、碎葉四鎮。
至萬歲通天初，又寇涼州，執都督許欽明。欽陵兄弟皆有才略，欽陵多居中，諸弟分領方面，諸蕃憚之。二年，吐蕃大論欽陵遣使請和。武太后遣前梓州通泉縣尉郭元振往，至野狐河，與陵遇，陵曰：「大國久不許陵和，陵久不遣蕃使，以久無報命，故去秋有甘涼之抄，斯實陵罪，今欲和好，能無懼乎！」振乃謂曰：「論先考東贊，以宏才大略，服事先朝，結好通親，荷榮承寵，本期傳之永代，垂於無窮。論不慕守舊恩，中致猜阻，無故自絕，日尋干戈，屢犯我河湟，頻擾我邊鄙。且父通之，子絕之，豈為孝乎！父事之，子叛之，豈為忠乎！然論之英聲，籍甚遐外，各自為主，奚為懼乎。」陵曰：「如所來言，陵無憂矣。今天恩既許和好，其兩國戍守，咸請罷置，以便萬姓。各守本境，靡有交爭，豈不休哉！然以西十姓突厥，四鎮諸國，或時附蕃，或時歸漢，斯皆類多翻覆。乞聖恩含弘，拔去鎮守，分離屬國，各建侯王，使其國居，人自為守，既不款漢，又不屬蕃，豈不人免憂虞，荒陬幸甚。」振曰：「十姓、四鎮，本將鎮靜戎落，以撫寧西土，通諸大邦，非有他求。論今奚疑而有憂虞乎？」論曰：「使人此詞，誠為實論。然緣邊守將，多好功名，見利而動，罕守誠信，此蕃國之所為深憂也。」振曰：「十姓諸部，與論種類不同，山川亦異。爰覽古昔，各自區分，復為我編人，積有年歲。今論欲一言而分離數部，得非昧弱苟利乎？」陵曰：「使人豈不疑陵貪冒無厭，謬陳利害，窺竊諸部，以為漢邊患耶？陵雖識不逮遠，請為使人明之。陵若愛漢土地，貪漢財幣，則青海、湟川，實邇漢邊，其去中州，蓋三四千里，必有窺羨，何不爭利於此中。而突厥諸部，懸在萬里之外，磧漠廣莽，殊異中國。安有爭地於萬里外，而能為漢邊患哉！捨近務遠，計豈然也？但中州人士，深謀多計，天下諸國，皆為漢並，雖大海之外，穹塞之表，靡不磨滅矣。今吐蕃塊然獨在者，非漢不貪其土地，不愛其臣僕，實陵兄弟小心謹密，得保守之耳。而十姓中，五咄六諸部落僻近安西，是與吐蕃頗為遼遠。俟斤諸部密近蕃境，其所限者，唯界一磧，騎士騰突，旬月即可以蹂踐蕃庭，為吐蕃之巨蠹者，唯斯一隅。且烏海黃河，關源阻深，風土疫癘，縱有謀夫猛將，亦不能為蕃患矣，故陵無敢謬求。西邊沙路，坦達夷漫，故縱羸兵庸將，亦易以為蕃患，故陵有此請。實非欲侵漁諸部，以生心於漢邊。陵若實有謀漢之懷，有伺隙之意，則甘涼右地，暨於積石，此道綿細，幾二千里，其廣者不過二三百里，狹者纔百里，陵若遣兵，或出張掖，或出玉門，使大國春不遑種，秋無所穫，五六歲中，或可斷漢右界矣，又何為棄所易而窺所難乎？此足明陵心矣。往者高宗以劉審禮有青海之役，乃使黃仁素、賈守義來和。陵之上下將士，咸無猜忌，故邊守不戒嚴。和事曾未畢，則為好功名人崔知辨從五俟斤路，乘我閒隙，瘡痍我眾，驅掠牛羊，蓋以萬計，自此陵之國人大危慄和事矣。今之此求，但懼好功名者之吞噬，冀此為翰屏以虞之，實非有他懷焉。」振曰：「茲事漫汗體大，非末吏所能明。論當發使奉章以聞，取裁於聖主。」陵乃命郎宗乞思若為使。振曰：「今遣使之後，國不可更犯漢邊。且蕃使前後入朝不時遣者，良以使去之後，兵仍犯漢，故朝廷躊，曰是紿徒改反我也。以為偵諜，不以為使人，遂遷延無報。今若踵前陵塞，是故陷所去人使，孰謂請和也。」陵俛首踧踖久之，曰：「陵與國人咸憾崔知辨之前事，故嘗有此舉，以虞好功者之來侵。比實以選練騎士三萬，分路出師。使人既有此言，今既於和事非便，安可相違。」即罷兵散卒，遂指天為信，斯具之表矣。
振與思若至，時朝廷以四鎮十姓事，欲罷則有所顧，欲拒則有所難，沉吟久之，莫之能決。振為役夏奉戎，竭內事外，非計之得，乃獻疏曰：「臣聞利或生害，害亦生利。國家奄有天下，園囿八荒，而萬機百揆之中，最難消息者，唯吐蕃與默啜耳。今吐蕃請和，默啜受命，是將大利於中國也。若圖之不審，則害亦隨之；如防害有方，則利亦隨之。今欽陵所論，唯分裂十姓地界，抽去四鎮兵防，此是欽陵切論者。若以為可允，則當分明斷決之，若以為不可允，則當設冊以羈縻之，終不可直拒絕以阻其意，使興邊患也。臣竊料此事關隴動靜之機，豈可輕舉措哉。使彼既和未絕，則其惡亦不得頓生。請借人事為比，設如人家遭盜，一則攻其內室，一則寇其外落，主人必不先於外寇而憂在內室矣。何則？以內患近而外患遠也。今國之外患者，十姓四鎮是；內患者，甘、涼、瓜、肅是。復關隴之人，久事屯田戍，向三十年，臣料其力用久竭弊矣。脫一朝甘、涼有不虞，此中豈堪廣調發耶？臣實病之，不知朝廷以為何如。夫善為國者，當先料內以敵外，不貪外以害內。今議事者捨近患而靡卹，務遠患而是貪，臣愚駑，罔識厥策。必以四鎮殷重，事不可依，何不言事以答之。如欽陵雲『四鎮諸部與蕃界接，懼漢侵竊，故有是請』，此則吐蕃所要者。然青海、吐蕃密近蘭、金城郡。鄯，今西平郡。北為漢患，實在茲輩，斯亦國家之所要者。今宜報陵雲，國家非四鎮，本置此以扼蕃國之尾，分蕃國之力，使不得並兵東侵；今若頓委之於蕃，恐蕃力強，易為東擾；必實無東侵意，則宜還漢吐渾諸部及青海故地，即俟斤部落當以與蕃。如此足塞陵口而和事未全絕也。如後小有乖，則曲在彼。兼西邊諸國，款附歲久，論其情義，豈可與吐蕃同日而言。今未知其利害，未審其情實，逕有分裂，亦恐傷諸國之意，非制馭之長筭也。待籌損益，知其利便，續以有報，如此則亦和未為絕，更使彼蕃懸情上國，是亦誘撫之方。伏願省擇，使無遺筭，以惠百姓也。」
其後贊府年長，忌欽陵，乃與首領論巖等密圖之。言將獵，召兵執欽陵親黨二千餘人，殺之，自帥眾討欽陵。欽陵自殺，其親信左右同日自殺者百餘人。其弟贊婆，先在東境，率千餘人來降，授右衛大將軍。
乞梨拔布神龍初死，其子立。乞梨弩悉籠時年七歲，祖母祿沒氏攝位。至中宗神龍三年四月，以所養嗣雍王守禮女封金城公主，出降吐蕃贊普。景龍四年正月，幸始平縣，送金城公主，以左驍衛大將軍楊矩為使。二月，改始平縣為金城縣，又改其地為鳳臺鄉、愴別里。天寶十四年死，其子立，號乞梨悉籠納贊。
大羊同，東接吐蕃，西接小羊同，北直于闐，東西千餘里，勝兵八九萬人。其人辮髮裘，畜牧為業。地多風雪，冰厚丈餘。所出物產，頗同蕃俗。無文字，但刻木結繩而已。刑法嚴峻。其酋豪死，抉於穴反去其腦，實以珠玉，剖其五臟，易以黃金，假造金鼻銀齒，以人為殉，卜以吉辰，藏諸巖穴，他人莫知其所，多殺牸牛羊馬，以充祭祀，葬畢服除。其王姓姜葛，有四大臣分掌國事。自古未通，大唐貞觀十五年，遣使來朝。
悉立在吐蕃西南，戶五萬，有城邑村落，依溪澗。丈夫以繒綵纏頭，亡褐；婦人辮髮，著短裙。以蒸報為俗。畜多水牛、羖羊、雞、豕。穀宜稻、麥、豆，饒甘蔗諸果。死葬於中野，不為封樹。喪制以黑為衣，一年就吉。刑有刖劓。羈事吐蕃，自古未通中國。大唐貞觀二十年，遣使貢方物。
章求拔，或雲章揭拔，本西羌種也。在悉立西南，居四山之內，近代移出山，西接東天竺，遂改衣服，變西羌之俗。其地延袤八九百里，勝兵二千餘人，居無城郭，好為寇掠，商旅患之。聞悉立入朝，亦遣使朝貢。
泥婆羅國，在吐蕃西。其俗，翦髮與眉齊，穿耳，揎以竹筩，緩至肩者以為姣麗。食用手。其器皆銅。多商賈，少田作。以銅為錢，面文為人，背文為馬。其牛鼻不穿孔。衣服以一幅布蔽身，日數盥漱。以板為屋，壁皆雕畫。俗重博戲。頗解推測盈虛，兼通曆術。事五天神，鐫石為像，每日清水浴神，烹羊而祭。其王那陵提婆，身著真珠諸寶，耳垂金鉤玉鐺，佩寶裝伏突，坐獅子座，常散花燃香，大臣及左右並坐於地。有阿耆婆濔池，周迴二十餘步，以物投之，即生煙焰，懸釜而炊，須臾而熟。唐永徽二年，遣使朝貢。
