
邊防十五
北狄六
突厥下 鐵勒 薛延陀 僕骨 同羅 都波 拔野古 多濫葛 斛薛 阿跌 契苾羽 鞠國 俞◇ 大漠 白霫
西突厥大邏便。木杆可汗之子。初，木杆與沙缽略可汗有隙，因分為二。大邏便即阿波可汗。其國居烏孫之故地，東至突厥國，西至雷翥海，南至疏勒，北至瀚海，在京師西北七千里。自焉耆國西北七日行，至其南庭；自南庭又正北八日行，至其北庭。鐵勒、龜茲及西域諸國，皆歸附之。其人雜有都陸及弩矢畢、葛邏祿、處月、處密、伊吾等諸種。風俗大抵與突厥同，唯言語微異。其官有葉護，有設，有特勤，常以可汗子弟及宗族為之；又有乙斤屈利啜、閻洪達、頡利發、吐屯、俟斤等官，皆代襲其位。
大邏便既為處羅便可汗所擒，其國立鞅素特勤之子，是為泥利可汗。至其子達漫，號泥撅處羅可汗。即大邏便之種落，與北突厥處羅可汗號同，非一人也。其母向氏，本中國人，生達漫而泥利卒，而向氏又嫁其弟婆實特勤。隋開皇末，婆實與向氏詣長安。處羅可汗居無常處，然多在烏孫故地。立二小可汗，分統所部。一在石國北，以制諸胡；一居龜茲北，其地名應娑。每五月八日，相聚祭神，歲遣重臣向其先代所居之窟致祭焉。
煬帝大業六年，帝將西討吐谷渾，遣侍御韋節召處羅會於大斗拔谷，其國人不從，處羅謝使者，辭以故。適會其酋長射匱使求婚，裴矩因奏曰：「處羅不朝，自恃強大。臣請以計弱之，分裂其國，則易制也。射匱者，都六之子，達頭之孫，達頭舊為西面可汗，初與沙缽略有隙，遂分為別部，因東可汗雍虞閭死後，自立為步迦可汗。達頭死後，其孫射匱微弱，不得為可汗。代為可汗，君臨西面。今聞其失職，附隸於處羅，故遣使來以結援耳。願厚禮其使，拜為大可汗，突厥勢分，兩從我矣。」帝從之，遂召其使者，言處羅不順之意，稱射匱有好心，吾將立為大可汗，令發兵誅處羅，然後當為婚也。帝取桃竹白羽箭一枝以賜射匱，因謂之曰：「此事宜速疾如箭也。」使者返，路經處羅，處羅愛箭，將留之，使者譎而得免。射匱聞而大喜，興兵襲之，處羅大敗，棄妻子，將左右數千騎東走，遁於高昌東，保時羅漫山。高昌王麴伯雅上狀，帝遣裴矩將向氏親要左右往曉諭之，遂入朝。詔留其累弱萬餘口，令其弟闕達設牧畜會寧郡。
處羅可汗，隋煬帝大業中，與特勤大奈入朝，仍從煬帝征高麗，賜號為曷薩那可汗。遇江都之亂，從宇文化及至河北。化及敗，大唐已革命，歸京師，封歸義郡王。俄貢大珠於高祖，上勞之曰：「珠信為寶，王但赤心，珠無所用。」不受。自處羅朝隋後，射匱遂有其地。處羅既先與始畢有隙，及在京師，始畢遣使請殺之，高祖不許。群臣諫曰：「若不與，則是存一人而失一國也，後必為患。」遲迴久之，不得已，乃引曷薩那可汗於內殿，與縱酒，既而送至中書門下省，縱北突厥使殺之。太宗即位，令以禮改葬。
闕達設初居於會寧，有部落三千餘騎。至隋末，自稱闕達可汗。武德初，遣使內屬，厚加撫慰。尋為李軌所滅。
特勤大奈，隋大業中與曷薩那可汗同歸中國。及從煬帝討遼東，以功授金紫光祿大夫。後分其部落於樓煩。會高祖舉兵，大奈率其眾以從。隋將桑明和襲義軍於飲馬泉，諸軍多已奔退，大奈將數百騎出明和後，掩其不備，擊，大破之，諸軍復振。拜光祿大夫。及定京城，以力戰功，賞物五千段，賜姓史氏。武德初，從太宗討薛舉，又從平王充、竇建德、劉黑闥，並有殊功。賜宮女三人，雜綵萬餘段。貞觀三年，累遷右武衛大將軍、檢校豐州都督，封竇國公，實封三百戶。十二年卒，贈輔國大將軍。
初，曷薩那之朝隋也，為煬帝所留，其國人遂立薩那之叔父射匱為可汗，始開土宇，東至金山，西臨西海，自玉門以西諸國皆役屬之。遂與北突厥為敵，乃建庭於龜茲北三彌山。尋卒，弟統葉護可汗代立。
統葉護可汗，勇而有謀，善攻戰。遂北並鐵勒，西拒波斯，南接罽賓，悉歸之，控弦數十萬，霸有西域，據舊烏孫之地。又移庭於石國北之千泉。其西域諸國王悉授頡利發，並遣吐屯一人監統之，督其征賦，西戎之盛未有也。
武德三年，遣使貢條古巨卵。時北突厥作患，高祖厚加撫結，與之並力以圖北蕃，統葉護許以五年冬。大軍當發，頡利可汗聞之大懼，復與統葉護通和，無相征伐。統葉護尋遣使來請婚，高祖謂侍臣曰：「西突厥去我懸遠，急疾不相得力，今來請婚，計將安在？」封德彝對曰：「當今之務，莫若遠交而近攻，正可權許其婚，以威北狄。待三數年後，中國全盛，徐思其宜。」高祖許之婚，令高平王道立至其國，統葉護大悅。遇頡利可汗頻歲入寇，西蕃路梗，由是未果為婚。
貞觀元年，遣真珠統俟斤與道立來獻萬釘寶鈿金帶，馬五千匹。時統葉護自負強盛，無恩於國，部落咸怨，葛羅祿種多叛之。頡利可汗不欲中國與之和親，數遣兵入寇，又遣人謂統葉護曰：「汝若迎唐家公主，要須經我國中而過。」統葉護患之，未克婚，為其伯父所殺而自立，是為莫賀咄侯屈利俟毗可汗。先分統突厥種類，為小可汗，及此自稱大可汗，國人不附。弩矢畢部共推泥熟莫賀設為可汗，泥熟不從。時統葉護之子咥利特勤避莫賀咄之難，亡在康居，泥熟遂迎而立之，是為乙毗缽羅肆葉護可汗。連兵不息，俱遣使來朝，各請婚於我。太宗不許，諷令各保所部，無相征伐。其西域諸國及鐵勒先役屬於西突厥者，悉叛之，國內虛耗。
肆葉護既是舊主之子，為眾心所歸，其西面都陸可汗及莫賀咄可汗二部豪帥，多來附之。又興兵以擊莫賀咄，莫賀咄大敗，遁於金山，尋為咄陸可汗所害，國人乃奉肆葉護為大可汗。肆葉護可汗立，大發兵北征鐵勒，薛延陀逆擊之，反為所敗。肆葉護性猜狠信讒，無統馭之略。有乙利可汗者，於肆葉護功最多，由是授小可汗，以非罪族滅之。群下震駭，莫能自固。肆葉護素憚泥熟，而陰欲圖之，泥熟遂適焉耆。其後設卑達官與突厥弩矢畢二部豪帥潛謀擊之，肆葉護以輕騎遁於康居，尋卒。國人迎泥熟於焉耆而立之，是為咄陸可汗。
咄陸可汗者，亦稱大度可汗。父莫賀設，本隸統葉護。武德中，嘗至京師。時太宗居藩，務加懷輯，與之結盟為兄弟。既被推為可汗，遣使詣闕請降，太宗賜以名號及鼓纛。貞觀七年，遣鴻臚寺少卿劉善因至其國，冊授為吞阿婁拔奚利邲咄陸可汗。
明年，泥熟卒，其弟同娥設立，是為沙缽羅咥利失可汗。咥，徒結反。以貞觀九年上表請婚，獻馬五百匹。朝廷唯厚加撫慰，未許其婚。俄而其國分為十部，每部令一人統之，號為十設。每設賜以一箭，故稱十箭焉。又分十箭為左右廂，一箱各置五箭。其左廂號為五咄陸部落，置五大啜，一啜管一箭；右廂號為五弩矢畢，置五大俟斤，一俟斤管一箭。其後或稱一箭為一部落，大箭頭為大首領。五咄陸部落居碎葉以東，五弩矢畢部落居於碎葉以西，自是都號為十姓部落。咥利失既不為眾所歸，部眾攜貳，為其統吐屯所襲，麾下亡散。咥利失以左右百餘騎拒之，戰數合，統吐屯不利而去。咥利失奔其弟步利設，與保焉耆。其阿悉吉闕俟斤與統吐屯等召國人，將立欲谷設為大可汗，以咥利失為小可汗。統吐屯為人所殺，欲谷設兵又為其俟斤所破，咥利失復得故地，弩矢畢、處月、處密等並歸咥利失。十二年，西部竟立欲谷設為乙毗咄陸可汗。乙毗咄陸可汗與咥利失中分，自伊列河以西屬咄陸，以東屬咥利失。咄陸可汗又建庭於烏鏃曷山西，謂之北庭。自厥越失、拔悉彌、駮馬、結骨、火燖、觸木昆諸國皆臣之。十三年，咥利失為吐屯俟利發與欲谷設通謀作難，咥利失窮蹙，奔於鏺汗而死。
弩矢畢部落酋帥迎咥利失弟伽那之子薄布特勤而立之，是為乙毗沙缽羅葉護可汗。乙毗可汗既立，建庭於雖合水北，謂之南庭。東以伊列河為界，自龜茲、鄯善、且末、吐火羅、焉耆、石國、史國、何國、穆國、康國，皆受其節度。累遣使朝貢，太宗降璽書慰勉。貞觀十五年，令左領軍將軍張大師冊授焉，賜以鼓纛。於時咄陸可汗與葉護頻相攻擊。會咄陸遣使詣闕，太宗諭以敦睦之道。咄陸兵眾漸強，西域諸國復來歸附。未幾，咄陸遣石國吐屯攻葉護，擒之，送於咄陸，尋為所殺。
咄陸可汗既並其國，弩矢畢諸姓不服咄陸，皆叛之。咄陸復率兵擊吐火羅，破之。遣兵寇伊州，安西都護郭恪率輕騎二千自烏骨邀擊，敗之。咄陸又遣處月、處密等圍天山縣，郭恪又擊走之。恪乘勝進據處月俟斤所居之城，追奔及於遏索山，斬首千餘級，降其處密之眾而歸。咄陸初以泥熟啜自擅取所部物，斬之以徇，尋為泥熟啜部將胡錄屋所襲，眾多亡逸，其國大亂。
貞觀十五年，部下屈利啜等謀欲廢咄陸，各遣使詣闕，請立可汗。太宗遣使齎璽書立莫賀咄乙毗可汗之子，是為乙毗射匱可汗。乙毗立，乃發弩矢畢兵就白水擊咄陸，大敗之。咄陸自知不為眾所附，乃西走吐火羅國。中國使人先為咄陸所拘者，射匱悉以禮資送歸長安，復遣使貢方物，請賜婚。太宗許之，令割龜茲、于闐、疏勒、朱俱波、蔥嶺等五國以充聘禮。及太宗崩，賀魯反叛，射匱部落為其所併。
阿史那賀魯者，曳步利設射匱特勤之子也。阿史那步真既來歸國，咄陸可汗乃立賀魯為葉護，以繼步真，居於多邏斯川，在西州直北千五百里，統處月、處密、姑蘇、葛邏祿、弩矢畢五姓之眾。其後，咄陸西走吐火羅國，射匱可汗遣兵迫逐，賀魯不常厥居。貞觀二十三年，乃率其部落內屬，詔居庭州。尋授左驍衛將軍、瑤池都督。永徽二年，與其子咥運率眾西遁，據咄陸可汗之地，總有西域諸部，建牙於雙河及千泉，自號沙缽羅可汗，統攝咄陸、弩矢畢十姓。其咄陸有五啜，弩矢畢有五俟斤，各有所部，勝兵數十萬，並羈屬賀魯。其咄陸有五啜：一曰處木昆律啜；二曰胡祿屋闕啜，賀魯以女妻之；三曰攝舍提暾啜；四曰突騎施賀羅施啜；五曰鼠泥施處半啜。弩矢畢有五俟斤：一曰阿悉結闕俟斤，最為強盛；二曰哥舒闕俟斤；三曰拔塞幹暾沙缽俟斤；四曰阿悉結泥熟俟斤；五曰哥舒處半俟斤。西域諸國，亦多附隸焉。賀魯尋立咥運為莫賀咄葉護，數侵擾西蕃諸部，又進寇庭州。三年，詔遣左武候大將軍梁建方、右驍衛大將軍契苾何力率燕然都護所部回紇兵五萬騎討之，前後斬首九千級，虜渠帥六十餘人。四年，咄陸可汗死，其子真珠葉護與五弩矢畢請擊賀魯，破其牙帳，斬首千餘級。顯慶二年，遣左屯衛將軍蘇定方，燕然都護任雅相，副都護蕭嗣業，左驍衛大將軍、瀚海都督回紇婆閏等率師討擊，仍使右武衛大將軍阿史那彌射、左屯衛大將軍阿史那步真持節為安撫大使。定方至曳咥河西，賀魯率胡祿屋闕啜等二萬餘騎列陣而待。定方率副總管任雅相與之交戰，賊眾大敗，斬其大首領護都搭吐荅反達官等二百餘人。賀魯及闕啜輕騎奔竄，渡伊麗河，兵馬溺死者甚眾。嗣業至千泉賀魯建牙之處，彌射進軍伊麗水，處密、處月部落率眾來降。彌射進次雙河，賀魯先使步失達官鳩集散卒，據柵拒戰。彌射、步真攻之，大潰；又與蘇定方攻賀魯於碎葉水，大破之。賀魯與咥運欲投鼠耨設，至石國之蘇咄城傍，人馬飢乏，城主伊沮達官詐將酒食出迎，賀魯信其言入城，反被拘執。蕭嗣業既至石國，鼠耨設乃以賀魯屬之。俘至京師，令獻於昭陵及太社，高宗特免死。分其種落置崑陵、濛池二都護府，其所役屬諸胡國，皆分置州府，西盡於波斯，並隸安西都護府。四年，賀魯卒，詔葬於頡利墓側，刻石以紀其事。
阿史那彌射者，室黠密可汗五代孫也。初，室黠密從單于統領十大首領，有兵十萬眾，往平西域諸胡國，自立為可汗，號十姓部落，世統其眾。彌射在本蕃為莫賀咄葉護，與族兄步真有隙，以貞觀十三年率所部處月、處密等入朝，授右監門大將軍。其後步真遂自立為咄陸葉護，其部落多不服，委之遁去。步真復攜家屬入朝，授左屯衛大將軍。彌射從太宗征高麗有功，封平襄縣伯。顯慶二年，轉左武衛大將軍。及討平賀魯，乃冊立彌射為興昔亡可汗兼左衛大將軍、崑陵都護，分押賀魯下五咄陸部落；步真授繼往絕可汗兼右衛大將軍、濛池都護，仍分押五弩矢畢部落，因令與盧承慶等准其部落大小，職位高下，節級授刺史以下官。龍朔中，又令彌射、步真俱率所部從於畢反海道大總管蘇海政討龜茲。步真常欲並彌射部落，遂密告海政云：「彌射欲謀反，請以計誅之。」時海政兵纔數千，懸師在彌射境內，遂集軍吏而謀曰：「彌射若反，我輩即無類。今宜先舉事，則可克捷。」乃偽稱有敕，令大總管齎物數百萬段分賜可汗諸首領。由是彌射率其麾下，隨例請物，海政盡收斬之。其後西蕃咸言彌射非反，為步真所誣，而海政不能審察，濫行誅戮。武太后臨朝，以十姓無主數年，部落多散，垂拱初，遂擢授彌射子左豹韜衛翊府中郎將元慶為左玉鈐衛將軍兼崑陵都護，令襲興昔亡可汗，押五咄陸部落；步真子斛瑟羅為右玉鈐衛將軍兼濛池都護，押五弩矢畢部落。尋進授元慶右衛大將軍。如意元年，為來俊臣誣搆謀反被害。其子獻，配流崖州。長安三年，召還，累授右驍衛大將軍，襲父興昔亡可汗，充安撫招慰十姓大使。獻本蕃漸為默啜及烏質勒所侵，遂不敢還國。開元中，累遷右金吾大將軍。卒於長安。
阿史那步真者，在本蕃授右屯衛大將軍，與彌射討平賀魯，加授驃騎大將軍、行右衛大將軍、濛池都護、繼往絕可汗，押五弩矢畢部落。尋卒。其子斛瑟羅，本蕃為步利設，垂拱初，授右玉鈐衛將軍兼濛池都護，襲繼往絕可汗，押五弩矢畢部落。天授元年，拜左衛大將軍，改封竭忠事主可汗，仍兼濛池都護。尋卒。子懷道，神龍中累授右屯衛大將軍、光祿卿，轉太僕兼濛池都護、十姓可汗。自垂拱以後，十姓部落頻被突厥默啜侵掠，死散殆盡。乃隨斛瑟羅統六七萬人，徙居內地，西突厥阿史那氏於是遂絕。
突騎施烏質勒者，西突厥之別種也。初隸在斛瑟羅下，號為莫賀達干。後以斛瑟羅用法嚴酷，擁眾背之，尤能撫卹其部落，由是為遠近諸胡所歸附。其下置部督二十員，各統兵七千人。常屯聚碎葉西北界，後漸攻陷碎葉，徙其牙帳居之。東北與突厥為鄰，西南與諸胡國相接，東南至西、庭州。斛瑟羅以部眾削弱，自武太后時入朝，不敢還蕃，其地並為烏質勒所並。及卒，其長子娑葛代統其眾，詔使立娑葛為金河郡王，仍賜以宮女四人。初，娑葛代父統兵，烏質勒下部將闕啜忠節甚忌之，以兵部尚書宗楚客當朝任勢，密遣使齎金七百兩以賂楚客，請停娑葛統兵。楚客乃遣御史中丞馮嘉賓充使至其境，陰與忠節籌其事，並自致書以申意。在路為娑葛遊兵所獲，遂斬嘉賓，仍進兵攻陷火燒等城，遣使上表以索楚客頭。景龍三年，娑葛弟遮弩恨所分部落少於其兄，遂叛入突厥，請為鄉導，以討娑葛。默啜乃留遮弩，遣兵二萬人與其左右來討娑葛，擒之，與娑葛俱殺之。默啜兵還，娑葛下部將蘇祿鳩集餘眾，自立為可汗。
蘇祿者，突騎施別種也。頗善綏撫，十姓部落漸歸附之，有眾二十萬，遂雄西域之地，尋遣使來朝。開元三年，制授蘇祿為左羽林衛大將軍、金方道經略大使，特遣侍御史解忠順齎璽書冊立為忠順可汗。自是每年遣使朝獻，上乃立史懷道女為金河公主以妻之。時杜暹為安西都護，公主遣牙官齎馬千匹詣安西互市，使者宣公主教與暹，暹曰：「阿史那氏女，豈合宣教與吾節度使耶！」杖其使者，留而不遣，其馬經寒雪，盡死。蘇祿大怒，發兵分寇四鎮。會暹入為相，趙頤貞代為安西都護，城守久之，由是四鎮貯積及人畜並為蘇祿所掠而去，安西僅全。俄又遣使入朝獻方物。十八年，蘇祿使至京師，上御丹鳳樓設宴。時突厥先遣使入朝，是日亦來同宴，與蘇祿使爭長。突厥使曰：「突騎施國小，本是突厥之臣，不宜居上。」蘇祿使曰：「今日此宴，乃為我設，不合居下。」中書門下及百僚議，遂於東西幕下兩處分坐，突厥使在東，突騎施使在西，宴訖厚賚而遣。蘇祿性尤清儉，每戰伐，有所克獲，盡分與將士及諸部落。其下愛之，甚為其用。潛又遣使南通吐蕃，東附突厥。突厥及吐蕃亦嫁女與之。蘇祿既以三國女為可敦，又分立數子為葉護，費用漸廣，先既不為積貯，晚年抄掠所得者，留不分之，又因風病，一手攣縮，其下諸部，心始攜貳。
有大首領莫賀達干、都摩度兩部落，最為強盛。百姓又分為黃姓、黑姓兩種，互相猜阻。二十六年，莫賀達干勒兵夜攻蘇祿，殺之。都摩度初與莫賀達干連謀，俄又相背，立蘇祿之子吐火仙為可汗，以輯其餘眾，與莫賀達干自相攻擊。莫賀達干遣使告安西都護蓋嘉運，嘉運率兵討之，大破都摩度之眾，臨陣擒吐火仙，並收得金河公主而還。又欲立史懷道之子昕為可汗以鎮撫之，莫賀達干不許，曰：「討平蘇祿，本是我之元謀，若立史昕為主，則國家何以賞於我？」乃不立史昕，便令莫賀達干統眾。二十七年，嘉運率將士詣闕獻俘，上御花萼樓以宴之，仍命將吐火仙獻於太廟。俄又黃姓、黑姓自相屠殺，各遣使降附。
鐵勒之先，匈奴之苗裔也，種類最多。自西海之東，依據山谷，往往不絕。獨洛河北有僕骨、同羅、韋紇、拔野古、覆羅，並號俟斤，蒙陳、吐如紇、斯結、渾、斛薛等諸姓，勝兵可二萬。伊吾以西，焉耆之北，傍白山，則有契弊、薄落職、乙咥、蘇婆、那曷、烏護、紇骨、也咥、於尼護等，勝兵可二萬。金山西南有薛延陀、咥勒兒、十槃、達契等萬餘兵。康國北，傍阿得水，則有訶咥、曷、撥忽、比干、具海、曷比悉、阿嵯蘇、拔也未、渴達等三萬餘兵。傍嶷海東西，有蘇路羯、三索咽、蔑促、薛忽等諸姓，咽，因結反。八千餘兵。拂菻東則有恩屈、阿蘭、北褥、九離、伏嗢昏等，嗢，烏沒反。近二萬人。北海南則都波等。雖姓氏各別，總謂為鐵勒。並無君長，屬東西兩突厥。隨水草流移。人性凶忍，善於騎射，貪婪尤甚，以寇掠為生。近西邊者，頗為藝植，多牛羊而少馬。自突厥有國，東西征討，皆資其用，以制北荒。十六國慕容垂時塞北、後魏末河西並雲有敕勒部，鐵勒蓋言訛也。
隋大業元年，突厥處羅可汗擊鐵勒諸部，厚其稅斂，又猜忌薛延陀等，恐為變，遂集其魁帥數百人，盡誅之。由是一時反叛，拒處羅，遂立俟利發、俟斤契弊歌楞為易勿真莫何可汗，居貪汗山，復立薛延陀內俟斤字也咥為小可汗。處羅既敗，莫何始大焉，甚得眾心，為鄰國所憚，伊吾、高昌、焉耆諸國悉附之。其俗大抵與突厥同，唯丈夫婚畢，便就妻家，待產乳男女然後歸，此其異也。
薛延陀，鐵勒之別部也，前燕慕容俊時，匈奴單于賀剌頭率部三萬五千來降，延陀蓋其後。與薛部雜居，因號薛延陀。可汗姓壹利吐氏，代為強族。初蠕蠕之滅也，並屬於突厥，而部落中分，在鬱督軍山者，東屬於始畢；在貪汗山者，西屬於葉護，其主夷男，於大唐貞觀中遣使朝聘，封為毗伽可汗，居大漠之北，俱淪水南，去長安萬四千餘里。後鐵勒僕骨、同羅共擊薛延陀，大敗之。太宗以其破亡，遣江夏王道宗、左衛大將軍阿史那社爾為瀚海道安撫使。
初，薛延陀真珠毗伽可汗遣使請婚，太宗許以女妻之，徵可汗備親迎之禮，詔幸靈州與之禮會。延陀先無府藏，調斂其國，且行萬里，既涉沙磧，無水草，而羊馬多死，遂後期。太宗於是停幸靈州。既而聘羊馬損耗將半，於是反其使者。群臣或雲，許公主以妻延陀，邊境得以休息，納其獻聘，不可失信於蕃人，宜在速成。太宗曰：「君等知古而不知今。昔漢家匈奴強而中國弱，所以厚飾子女，嫁與單于。今中國強而北狄弱，漢兵千人堪擊其數萬。延陀所以扶服稽顙、恣我所為、不敢驕慢者，以新得立為君長，雜居非其本屬，將倚大國，用服其眾。彼同羅、僕骨等十餘部落，兵各數萬，足制延陀；所以不敢發者，以延陀為我所立，懼中國也。若今以女妻之，大國子婿，增崇其禮，深結黨援，雜姓部落，更尊服之。夷狄人豈知恩義，微不得意，勒兵南下，所謂養獸自噬也。今不與其女，使命頗簡，諸姓部落知吾棄之，其爭擊延陀必矣。」既而李思摩數侵掠之。延陀復使突利失寇定襄，掠百姓，太宗遣英國公李勣援之，虜已出塞而還。太宗以璽書責讓之，可汗乃遣使致謝，復請發兵助軍，太宗優詔答而止焉。
僕骨，鐵勒之別部，習俗與突厥略同。在多濫葛東境，勝兵萬餘，與同羅宿敦鄰好，最居北偏。先臣於頡利，苦頡利亂政，後附薛延陀。大唐貞觀中，遣使朝貢。及延陀之滅也，其大酋婆匐、俟利發歌藍伏延詣闕內附。
同羅者，鐵勒之別部也。在薛延陀之北，去長安萬七千五百里，戶萬五千，俗與突厥略同。初臣突厥，苦頡利之政亂，太宗時，其酋俟利發時健啜遣使內附。中閒無聞。洎天寶初，其酋帥阿布思以萬餘帳來降，處之朔方河南之地，給其廩食，每歲仍費繒絮數十萬段，其河曲郡縣倉廩為之空虛。至十年背叛，劫掠諸姓部落，遂還漠北。尋為回紇所破，黨眾離散。阿布思後奔葛邏祿，北庭節度程千里購之以獻，戮於京師。
都波者，鐵勒別種。南去回紇十三日行。分為三部，自相統攝。結草為廬，無牛羊，不知耕稼。土多百合草，取其根以為糧，兼捕魚射獵為食，而衣貂、鹿之皮，貧者緝鳥羽以為服。婚姻，富者以馬，貧用鹿皮及草根為聘禮。死亡以木櫃盛屍，置山中，或懸於樹上，送葬哭泣略與突厥類。莫知四時之候。國無刑罰，偷盜倍徵其贓。大唐貞觀二十一年，遣使朝貢。
拔野古者，亦鐵勒之別部。在僕骨東境，勝兵萬餘。其地豐草，人皆殷富。其酋俟利發屈利失，貞觀二十一年舉其部來降。其地東北千餘里曰康干河，有松木入水，二年乃化為石，其色青，有國人居住，其人謂之「康干石」。其松為石以後，仍似松文。人皆著木腳，冰上逐鹿。以耕種射獵為業。國多好馬，又出鐵。風俗與鐵勒同，言語稍別。
多濫葛在薛延陀東界，居近同羅水，勝兵萬人。自古未通中國。其大酋、俟斤多濫葛共率所部朝見。
斛薛，亦鐵勒之別部，在多濫葛北境，兩姓合居，勝兵七千。
阿跌，亦鐵勒之別部，在多濫葛西北，勝兵千七百。隋代號訶咥部是也。遷徙無常所。
契苾羽在多濫葛南，兩姓合居，勝兵二千。
鞠國在拔野古東北五百里，六日行。其國有樹無草，但有地苔。無羊馬，家畜鹿如中國牛馬。使鹿牽車，可勝三四人。人衣鹿皮，食地苔。其國俗聚木為屋，尊卑共居其中。
俞◇國在鞠國東十五日行。其土地寬大，百姓眾多。風俗與拔野古同。少牛馬，多貂鼠骨咄也。
大漠國在鞠國北，饒羊馬。人極長大，長者至丈三四尺。問其國雲，北有骨師國，共大漠相接。
白霫，在拔野古東，勝兵三千人。其渠帥各率所部歸附，列地為州，即其酋長為刺史。自鞠國以下諸國，並貞觀二十一年通。
