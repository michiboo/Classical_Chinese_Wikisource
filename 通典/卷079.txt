
通典卷第七十九
禮三十九沿革三十九凶禮一
大喪初崩及山陵制並為周以下親哭及不視事附
周代《尚書·金縢》云：「武王既克商二年，王有疾，弗豫。二公曰：『我其為王穆卜。』」顧命云：「惟四月，哉生魄，王不懌。」成王也。有疾，故不悅懌。禮，僕人扶右，射人扶左。僕人射人皆平常時贊正君服位。始崩，太僕戒鼓傳達於四方。內宗掌序哭者。次序外內宗及命婦哭王。外宗敘外內朝暮哭者。內內外宗及外命婦。世婦掌比外內命婦之朝暮哭，不敬者，而呵罰之。呵，譴也。小宗伯懸縗冠之式於路門之外。太僕掌懸喪首服之法於宮門。首服之法，謂免髽笄總廣狹長短之數。懸其書於宮門，示四方。三日，祝先服；祝佐唅斂，先病。五日，官長服；官長，大夫、士。七日，國中男女服；庶人。三月，天下服。諸侯之大夫也。孔穎達曰：「服，服杖也。祝佐唅斂，先病，故先杖也。然雲祝服，故子亦三日而杖也。五日官長服者，大夫士也。七日國中男女服者，謂畿內民及庶人在官者。三月天下服者，謂諸侯之大夫也。近者亦不待三月，今據遠者為言耳。」宮正掌授廬舍，辨其親疏貴賤之居。廬，倚廬也。舍，堊室也。親者貴者居倚廬，疏者賤者居堊室。
漢舊儀曰：「高帝崩三日，小斂室中牖下。作栗木主，長八寸，前方後圓，圍一尺，置牖中，望外，內張綿絮以鄣外，以皓木大如指，長三尺，四枚，纏以皓皮四方置牖中，主居其中央。七日大斂棺，以黍飯羊舌祭之牖中。已葬，收主。為木函，藏廟太室中西牆壁埳中。」
帝初登遐，朝臣稱曰「大行皇帝」。風俗通云：「俗說易稱四海為家，雖都二京，巡有方嶽，文曰行在，所由以行為辭。天命有終，往而不返，故曰大行。天子新崩，梓宮在殯，太子已即位，存亡有別，不可但稱皇帝。未及定謚，故曰大行皇帝。宮車晏駕，周康王一朝晏起，詩人深刺；如今崩殯，則為晏駕。」其喪葬儀，無聞。魏孫毓曰：「禮記告喪曰『登遐』，告訃之辭也。或曰大行之稱，起於漢氏。漢書曰『大行在前殿』，又曰『大行無遺詔』，此即非告訃之辭。謚法者，大行受大名，小行受小名。初崩未謚，而嗣帝已立，臣下所稱辭宜有異，故謂之大行，言其有大德行，必受大名若稱謚也。」
文帝遺詔：「其令天下吏民，令到，出臨三日，皆釋服。具喪期篇。無禁取婦、嫁女、祠祀、飲酒、食肉。自當給喪事服臨者，皆無踐。絰帶無過三寸。無布車及兵器。應劭曰：「無以布衣車及兵器也。」服虔曰：「不施輕車介士也。」無發民哭臨宮殿中。霸陵山川因其故，無有所改。應劭曰：「因山為藏，不復起墳，山下川流不遏絕，就其水名以為陵號。」歸夫人以下至少使。」應劭曰：「夫人以下有美人、良人、八子、七子、長使、少使，皆遣歸家，重絕人類。」令中尉亞夫為車騎將軍，屬國悍為將屯將軍，師古曰：「典屯軍以備非常。」郎中令張武為復土將軍，如淳曰：「主穿壙窴瘞事也。」師古曰：「穿壙，出土下棺也。已而窴之，又即以為墳，故云復土。復，反還也。」發近縣卒萬六千人，發內史卒萬五千人，藏郭穿復土屬將軍武。師古曰：「即張武也。」賜諸侯王以下至孝悌力田金錢帛各有數。每天子即位明年，將作大匠營陵地，用地七頃，方中用地一頃。深十三丈，堂壇高三丈，墳高十二丈。
武帝墳高二十丈，明中高一丈七尺，四周二丈，內梓棺柏黃腸題湊，以次百官藏畢。其設四通羨門，容大車六馬，皆藏之內方，外陟車石。外方立，先閉劍戶，戶設夜龍、莫邪劍、伏弩，設伏火。已營陵，餘地為西園後陵，餘地為婕妤以下，次賜親屬功臣。題，頭也。湊，以頭向內，所以為固也。便房，藏中便坐也。
《後漢志》：
皇帝不豫，太醫令丞將醫入，就進所宜藥。嘗藥監、近臣中常侍、小黃門皆先嘗藥，過量十二。公卿朝臣問起居無閒。太尉告請南郊，司徒、司空告請宗廟，告五嶽、四瀆、群祀，並禱求福。疾病，公卿復如禮。
登遐，皇后詔三公典喪事。百官皆衣白單衣，白幘不冠。閉城門、宮門。近臣中黃門持兵，虎賁、羽林、郎中署皆嚴宿衛，宮府各警，北軍五校繞宮屯兵，黃門令、尚書、御史、謁者晝夜行陳。三公啟手足色膚如禮。皇后、皇太子、皇子哭踴如禮。沐浴如禮。守宮令兼東園匠將女執事，黃綿、緹繒、金縷玉柙如故事。漢舊儀曰：「
帝崩，唅以珠，纏以緹繒十二重。以玉為襦，如鎧狀，連縫之，以黃金為縷。腰以下以玉為札，長一尺，廣二寸半，為柙，下至足，亦縫以黃金縷。諸衣衿斂之。凡乘輿衣服，已御，輒藏之，崩皆以斂。」飯唅珠玉如禮。禮稽命徵曰：「天子飯以珠，唅以玉。」槃冰如禮。大槃廣八尺，長一丈二尺，深三尺，漆赤中。百官哭臨殿下。是日夜，下竹使符告郡國二千石、諸侯王。應劭曰：「凡與郡國守相竹使符，皆以竹箭五枚，長五寸，鐫刻篆書第一至第五。」張晏曰：「符以代古之珪璋，從簡易也。」竹使符到，皆伏哭盡哀。漢舊制，發兵皆以銅虎符，其餘徵調，竹使而已。符第合會為大信。小斂如禮。東園匠、考工令奏東園祕器，表裏洞赤，虡文畫日、月、鳥、龜、龍、虎、連璧、偃月，牙檜梓宮如故事。大斂於兩楹之閒。五官、左右虎賁、羽林五將，各將所部，執虎賁戟，屯殿端門陛左右廂，中黃門持兵陛殿上。夜漏，群臣入。晝漏上水，大鴻臚設九賓，隨立殿下。謁者引諸侯王立殿下，西面北上；宗室諸侯、四姓小侯外戚樊氏、郭氏、陰氏、馬氏諸弟子立學，號四姓小侯。在後，西面北上。治禮引三公就位殿下，北面；特進次中二千石；列侯次二千石；六百石、博士在後；群臣陪位者皆重行，西上。位定，大鴻臚言具，謁者以聞。皇后東向，貴人、公主、宗室婦人以次立後；皇太子、皇子在東，西向；皇子少退在南，北面：皆伏哭。大鴻臚傳哭，群臣皆哭。三公升自阼階，安梓宮內珪璋諸物，近臣佐如故事。嗣子哭踴如禮。周禮：「駔珪、璋、璧、琮、琥、璜之渠眉，疏璧琮以斂屍。」鄭眾云：「駔，外有捷盧也。謂珪、璋、璧、琮、琥、璜皆為開渠，為眉瑑，沙除以斂屍，令汁得流去也。」東園匠、武士下釘衽，截去牙。喪大記曰：「君蓋用漆，三衽三束。」鄭玄注曰：「衽，小腰。」太常上太牢奠，太官食監、中黃門、尚食次奠，執事者禮。太常、大鴻臚傳哭如儀。
三公奏尚書顧命，太子即日即天子位於柩前，請太子即皇帝位，皇后為皇太后。奏可。群臣皆出，吉服入會如儀。太尉升自阼階，當柩御座北面稽首，讀策畢，以傳國玉璽綬東面跪授皇太子，即皇帝位。中黃門掌兵以玉具、隋侯珠、斬蛇寶劍授太尉，告令群臣，群臣皆伏稱萬歲。或大赦天下。遣使者詔開城門、宮門，罷屯衛兵。群臣百官罷，入成喪服如禮。三公、太常如禮。
故事：百官五日一會臨，故吏二千石、刺史、在京都郡國上計掾史，皆五日一會。天下吏民發喪臨三日。先葬二日，皆旦晡臨。既葬，釋服，無禁嫁娶、祠祀。佐史以下，布衣冠幘，絰帶無過三寸，臨庭中。武吏布幘大冠。大司農出見錢穀，給六丈布直。以葬，喪期依前漢制。部刺史、二千石、列侯在國者及關內侯、宗室長吏及因郵奉奏，諸侯王遣大夫一人奉奏，弔臣請驛馬露布，奏可。
以木為重，高九尺，廣容八歷，裹以葦席。巾門、喪帳皆以簟。車皆去輔轓，疏布惡輪。走卒皆布幘。太僕駕四輪輈為賓車，大練為屋幙。中黃門、虎賁各二十人執紼。司空擇土造穿。太史卜日。謁者二人，中謁者僕射、中謁者副將作，油緹帳以覆坑。方石治黃腸題湊便房如禮。大駕，太僕御。方相氏黃金四目，蒙熊皮，玄衣朱裳，執戈揚楯，立乘四馬先驅。旂之制，長三仞，十有二斿，曳地，畫日、月、升龍，書旐曰「天子之柩」。謁者二人立乘六馬為次。大駕甘泉鹵簿，金根容車，蘭臺法駕。喪服大行載飾如金根車。皇帝從送如禮。太常上啟奠。夜漏二十刻，太尉冠長冠，衣齋衣，乘高車，詣殿止車門外。使者到，南向立，太尉進伏拜受詔。太尉詣南郊。未盡九刻，大鴻臚設九賓隨立，群臣入位，太尉行禮。執事皆冠長冠，衣齋衣。太祝令跪讀謚策，太尉再拜稽首。治禮告事畢。太尉奉謚策，還詣殿端門。太常上祖奠，中黃門尚衣奉衣登容根車。東園武士載大行，司徒卻行道立車前。治禮引太尉入就位，大行車西少南，東面奉謚策，太史令奉哀策立後。太常跪曰「進」，皇帝進。太尉讀謚策，藏金匱。皇帝次科藏於廟。太史奉哀策葦篋詣陵。太尉旋復公位，再拜立。太常跪曰「哭」，大鴻臚傳哭，十五舉音，止哭。太常行遣奠皆如禮。請哭止哭如儀。晝漏上水，請發。司徒、河南尹先引車轉，太常跪曰「請拜送」。載車著白系參繆音糾紼，長三十丈，大七寸為輓，六行，行五十人。公卿以下子弟凡三百人，皆素幘委貌冠，衣素裳。校尉三百人，皆赤幘不冠，絳科單衣，持幢幡。候司馬丞為行首，皆銜枚。羽林孤兒、巴渝擢歌者六十人，為六列。鐸司馬八人，執鐸先。大鴻臚設九賓，隨立陵南羨門道東，北面；諸侯、王公、特進道西，北面東上；中二千石、二千石、列侯直九賓東，北面西上。皇帝白布幕素裏，夾羨道東，西向如禮。容車幄坐羨道西，南向，車當坐，南向，中黃門尚衣奉衣就幄坐。車少前，太祝進醴獻如禮。司徒跪曰「大駕請舍」，太史令自車南，北面讀哀策，掌故在後，已哀哭。太常跪曰「哭」，大鴻臚傳哭如儀。司徒跪曰「請就下位」，東園武士奉下車。司徒跪曰「請就下房」，都導東園武士奉車入房。司徒、太史令奉謚、哀策。東園武士執事下明器。禮記曰：「明器，神明之也。孔子謂為明器知喪道矣，備物而不可用也。」鄭玄注既夕曰：「陳明器，以西行南端為上。」筲八盛，容三升，鄭玄注既夕曰：「筲，畚種類也。」黍一，稷一，麥一，粱一，稻一，麻一，菽一，小豆一。甕三，容三升，醯一，醢一，屑一。鄭玄注既夕曰：「屑，薑桂之屑。」黍飴。載以木桁，桁，所以庋苞屑甕甒也。覆以疏布。甒二，容三升，醴一，酒一。載以木桁，覆以功布。瓦鐙一。彤矢四，軒輖中，亦短衛。彤矢四，骨，短衛。既夕曰：「翭矢一乘，骨鏃短衛。」鄭玄曰：「翭猶候也，候物而射之矢也。四矢曰乘。骨鏃短衛，亦示不用也。生時翭矢金鏃，凡為矢，五分笴長而羽其一。」翭音候。彤弓一。卮八，牟八，豆八，籩八，形方酒壺八。槃匜一具。鄭玄注既夕曰：「槃匜，盥器也。」杖、幾各一。蓋一。鐘十六，無。鎛四，無。爾雅曰：「大鐘謂之鏞。」郭璞注曰：「書曰『笙鏞以閒』。亦名鎛。」磬十六，無。禮記曰：「有鐘磬而無簨。」鄭玄曰：「不懸之也。」壎一，簫四，笙一，箎一，柷一，敔一，瑟六，琴一，竽一，築一，坎侯一。禮記曰：「琴瑟張而不平，竽笙備而不和。」干戈各一，笮一，甲一，冑一，既夕謂之役器。鄭玄注曰：「笮，矢箙。」輓車九乘，芻靈三十六匹。鄭玄注禮記曰：「芻靈，束茅為人馬，謂之芻靈，神之類。」瓦灶二，瓦釜二，瓦甑一。瓦鼎十二，容五升。匏勺一，容一升。瓦案九。瓦大杯十六，容三升。瓦小杯二十，容二升。瓦飯槃十。瓦酒樽二，容五斗。匏勺二，容一升。祭服衣送皆畢，東園匠曰「可哭」，在房中者皆哭。太常、大鴻臚請哭止哭如儀。司徒曰「百官事畢，臣請罷」，從入房者皆再拜，出，就位。太常導皇帝就贈位。司徒跪曰「請進贈」，侍中奉持鴻洞。贈玉珪長尺四寸，薦以紫巾，廣袤各三寸，緹裏，赤纁周緣；贈幣玄三纁二，各長尺二寸，廣充幅。皇帝進跪，臨羨道房戶，西向，手下贈，投鴻洞中，三。東園匠奉封入藏房中。太常跪曰：「皇帝敬再拜，請哭」，大鴻臚傳哭如儀。太常跪曰「贈事畢」，皇帝促就位。續漢書曰：「明帝崩，司徒鮑昱典喪事，葬日，三公入安梓宮，還，至羨道半，逢上欲下，昱前叩頭言：『禮，天子鴻洞以贈，所以重郊廟也。陛下奈何冒危險，不以義割哀？』上即還。」容根車游載容衣。司徒至便殿，並苦耕切騎皆從容車玉帳下。司徒跪曰「請就幄」，導登。尚衣奉衣，以次奉器衣物，藏於便殿。太祝進醴獻。凡下，用漏十刻。禮畢，司空將校復土。
皇帝、皇后以下皆去麤服，服大紅，還宮反廬，立主如禮。桑木主尺二寸，不書謚。虞禮畢，祔於廟，如禮。
先大駕日游冠衣於諸宮諸殿，群臣皆吉服從會如儀。皇帝近臣喪服如禮。醳大紅，服小紅，十一升都布練冠。醳小紅，服纖。醳纖，服留黃，冠常冠。近臣及二千石以下皆服留黃冠。百官衣皂。每變服，從哭詣陵會如儀。祭以特牲，不進毛血首。司徒、光祿勳備三爵如禮。
又太皇太后、皇太后崩，司空以特牲告謚於祖廟如儀。長樂太僕、少府、大長秋長樂宮，太后所居，在西京。後漢都洛陽，無長樂宮，或是當時便循舊名，為太后耳。典喪事，三公奉制度，他皆如禮儀。
合葬：羨道開通，皇帝謁便房，太常導至羨道，去杖，中常侍受，至柩前，謁，伏哭止如儀。辭，太常導出，中常侍授杖，升車歸宮。已下，反虞立主如禮。諸郊廟祭服皆下便房。五時朝服各一襲在陵寢，其餘及宴服皆封以篋笥，藏宮殿後閣室。
永平七年，陰太后崩，晏駕詔曰：「柩將發於殿，群臣百官陪位，黃門鼓吹三通，鳴鐘鼓，天子舉哀。女侍史官三百人皆著素，參以白素，引棺輓歌，下殿就車，黃門宦者引以出宮省。太后魂車，鑾輅，青羽蓋，駟馬，龍旂九旒，前有方相，鳳皇車，大將軍妻參乘，太僕妻御，女將夾轂悉導。公卿百官如天子郊鹵簿儀。」後和熹鄧後葬，按以為儀，自此皆降損於前事也。
魏武王以禮送終之制，襲稱之數，繁而無益，俗又過之。先自製送終衣服四篋，題識其上，春秋冬夏，曰有不諱，隨時以斂，金珥珠玉銅鐵之物，一不得送。
黃初三年，文帝又作終制曰：「禮，國君即位為椑，存不忘亡也。壽陵因山為體，無封樹，無立寢殿，無造園邑。此詔藏之宗廟。」
明帝時，毛皇后崩，未葬，詔「宜稱大行」。尚書孫毓奏：「武宣皇后崩，未葬時，稱太后。文德皇后崩，侍中蘇林議：『皇后皆有諡，未葬宜稱大行。』臣以為古禮無稱大行之文。按漢天子稱行在所，言不常居。崩曰大行者，不返之稱也。未葬未有諡，不言大行，則嫌與嗣天子同號。至於後崩未葬，禮未立後，宜無所嫌，故漢氏諸後不稱大行。謂未葬宜直稱皇后。」詔曰：「稱大行者，所以別存亡之號。故事已然，今當如林議，稱大行。」
景初中，明帝崩於建始殿，殯於九龍殿。尚書訪曰：「當以明皇帝謚告四祖，祝文於高皇稱玄孫之子，云何？」王肅曰：「禮稱曾孫某，謂國家也。荀爽、鄭玄說皆雲『天子諸侯事曾祖以上，皆稱曾孫』。」又訪：「按漢既葬，容衣還，儒者以為宜如文皇帝故事，以存時所服。」王肅曰：「禮雖無容衣之制，今須容衣還而後虞祭，宜依屍服卒者上服之制。生時褻服，可隨所存；至於制度，則不如禮。孔子曰『祭之以禮』，亦謂此也。諸侯之上服，則今服也。天子不為命服，然亦所以命服之上也。按漢氏西京故事，月游衣冠，則容衣也。言冠以正服，不以褻衣也。」尚書又訪：「容衣還，群臣故當在帳中，常填衛見？」王肅曰：「禮不墓祭，而漢氏正月上陵。神座在西序，東向，百辟計吏前告郡之穀價，人之疾苦，欲先帝魂靈聞知。時蔡邕以為『禮有煩而不可去，事亡如存』，況今無填衛之禁，而合於如事存之義。可見於門內，拜訖入帳，臨乃除服。」
晉尚書問：「今大行崩含章殿，安梓宮宜在何殿？」博士卞搉、楊雍議曰：「臣子尊其君父，必居之以正，所以盡孝敬之心。今太極殿，古之路寢，梓宮宜在太極殿，依周人殯於西階。」又問：「既殯之後，別奠下室之饌，朝夕轉易，諸所應設祭，朔望牲用，宜所施行，按禮具答。」搉、雍議：「按禮，天子日食少牢，月朔太牢。喪禮下室之饌，如他日，宜隨御膳朝夕所常用也。朔望則奠，用太牢備物。」又問：「按景帝故事，施倚廬於九龍殿上東廂。今御倚廬為當在太極殿不？諸王廬復應何所？」權琳議：「按尚書顧命，成王崩，康王居於翼室。先儒雲『翼室於路寢』。今宜於太極殿上，諸王宜各於其所居為廬，朝夕則就位哭臨。」
按禮，天子七月葬。新議曰：「禮無吉駕象生之飾，四海遏密八音，豈有釋其縗絰以服玄黃黼黻哉！雖於神明，哀素之心已不稱矣。輒除鼓吹吉駕鹵簿。」孫毓駮：「尚書顧命，成王新崩，傳遺命，文物權用吉禮。又禮，卜家占宅朝服。推此無不吉服也。又巾車飾遣車，及葬，執蓋從，方相玄衣朱裳，此鹵簿所依出也。今之吉駕，亦象生之義，凶服可除。鼓吹吉服，可設而不作。」摯虞曰：「按漢魏故事，將葬，設吉凶鹵簿，皆有鼓吹。新禮無吉駕導從之文。虞按禮，葬有祥車曠左，則今之容車也。春秋鄭大夫公孫蠆卒，天子追賜大輅，使以行禮。又士喪禮，有道車、乘車，以象生存。此兼有吉駕明文。既有吉駕，則宜有導從。宜定新禮設吉服導從，其凶服鼓吹宜除。」
銘旌建太常，畫日月星辰。杜云：「九仞，旒委地。」杜元凱喪服要集雲。遣車易以轝床舉。奠祭之具及器藏物，皆覆以白練。
東晉成帝咸康七年，皇后杜氏崩。詔外官五日一入臨，內官朝一入而已，過葬虞祭禮畢止。有司奏，大行皇后陵所作凶門柏歷門，號明陽端門。詔曰：「門如所處。凶門柏歷，大為繁費，停之。」按蔡謨說，以二瓦器盛始死之祭，繫於木，裹以葦席，置庭中，近南，名為重，今之凶門是其象也。禮，既虞而作主，今未葬，未有主，故以重當之。禮稱為主道，此其義也。范堅又曰：「凶門非禮。禮有懸重，形似凶門。後人出之門外以表喪，俗遂行之。簿帳，即古弔幕之類也。」是時，又詔曰：「重壤之下，豈宜崇飾？陵中唯潔掃而已。」有司又奏，依舊選公卿以下六品子弟六十人為挽郎，詔又停之。
宋崔元凱喪儀云：「銘旌，今之旐也。天子丈二尺，皆施跗樹於壙中。遣車九乘，謂結草為馬，以泥為車，疏布輤，四面有障，置壙四角。以載遣奠牢肉，斬取骨脛，車各載一枚。」
陳永定三年七月，武帝崩。尚書左丞庾持云：「晉宋已來，皇帝大行儀注，未祖一日，告南郊太廟，奏策奉謚。梓宮將登轀輬，侍中版奏，已稱某謚皇帝。遣奠，出於階下，方以此時，乃讀哀策。而前代策文，猶稱大行皇帝，請明加詳正。」國子博士、知禮儀沈文阿等謂：「應劭風俗通，前帝謚未定，臣子稱大行，以別嗣主。近檢梁儀，自梓宮將登轀輬，版奏皆稱某謚皇帝登轀輬。伏尋今祖祭已奉策謚，哀策既在庭遣祭，不應猶稱大行。且哀策篆書，藏於玄宮，請依梁儀，以傳無窮。」詔可。
大唐貞觀九年，高祖崩。詔定山陵制度，令依漢長陵故事，務存崇厚。時限既促，功役勞弊。祕書監虞世南上封事曰：
臣聞古之聖帝明王，所以薄葬者，非不欲崇高光明珍寶異物以厚其親，然審而言之，高墳厚壟，珍物必備，此適所以為親之累，非曰孝也。是以深思遠慮，安於菲薄，以為長久萬代之計，割其常情以定之耳。
昔漢成帝造延昌二陵，制度甚厚，功費甚多，諫議大夫劉向上書曰：「孝文居霸陵，悽愴悲懷，顧謂群臣曰：『嗟乎！以北山石為槨，用紵絮斮陳漆其閒，豈可動哉！』張釋之進曰：『使其中有可欲，雖錮南山，猶有隙；使其中無可欲，雖無石槨，又何戚焉？』夫死者無終極，而國家有廢興，釋之所言，為無窮計也。孝文寤焉，遂以薄葬。」
又漢氏之法，人君在位，三分天下貢賦，以一分入山陵。武帝歷年長久，比葬陵中，不復容物。霍光暗於大體，奢侈過度。其後至更始之敗，赤眉入長安，破茂陵取物，猶不能盡。無故聚斂百姓，為盜之用，甚無謂也。
魏文帝於首陽東為壽陵，作終制，其略曰：「昔堯葬壽陵，因山為體，無封樹，無立寢殿園邑，為棺槨足以藏骨，為衣衾足以朽肉。吾營此不食之地，欲使易代之後，不知其處。無藏金玉銅鐵，一以瓦器。自古及今，未有不亡之國，亦無不掘之墓。喪亂以來，漢氏諸陵，無不發掘，至乃燒取玉柙金縷，骸骨並盡，是焚如之刑也，豈不重痛哉！若違詔，妄有變改，吾為戮屍於地下，死而重死，不忠不孝。使魂而有知，將不福汝。以為永制，藏之宗廟。」魏文此制，可謂達於事矣。
今為丘壟如此，其內雖不藏珍寶，亦無益也。萬代之後，人但見高墳大冢，豈謂無金玉也。臣之愚計，以為漢文霸陵，既因山勢，雖不起墳，自然高敞。今之所卜，地勢即平，不可不起。宜依白虎通所陳周制，為三仞之墳。其方中制度，事事減少。事竟之日，刻石於陵測，書今封大小高下之式，明器所須，皆以瓦木，合於禮文，一不得用金銀銅鐵，使後代子孫，並皆遵奉。一通藏之宗廟，豈不美乎！且臣下除服，用三十六日，已依霸陵；今為墳壟，又以長陵為法，非所依也。伏願深覽古今，為長久之慮。
書奏，不報。
虞世南又上疏曰：「漢家即位之初，便營陵墓，近者十餘歲，遠者五十年，方始成就。今以數月之閒，而造數十年事，其於人力，亦以勞矣。漢家大郡五十萬戶，即日人眾，未及往時，而工役與之一等，此臣所以致疑也。」
又公卿上奏，請遵遺詔，務從節儉，太宗乃令中書侍郎岑文本謂曰：「朕欲一如遺詔，但臣子之心，不忍頓為儉素。如欲稱朕崇厚之志，復恐百代之後，不免有廢毀之憂。朕為此不能自決，任卿等平章，必令得所，勿置朕於不孝之地。」因出虞世南封事，付所司詳議以聞。
司空房玄齡等議曰：「謹按漢高祖長陵高九丈，光武陵高六丈，漢文、魏文並不封不樹，因山為陵。竊以長陵制度，過為宏侈；二文立規，又傷矯俗。光武中興明主，多依典故，遵為成式，實謂攸宜。伏願仰遵顧命，俯順禮經。」詔曰：「朕既為子，卿等為臣，愛敬罔極，義猶一體，無容固陳節儉，陷朕於不義也。今便敬依來議。」於是山陵制度，頗有減省。
