
通典卷第一百十一
禮七十一開元禮纂類六吉禮三
皇帝春分朝日於東郊秋分夕月於西郊及攝事附
齋戒陳設鑾駕出宮奠玉帛進熟鑾駕還宮
立春後丑日祀風師立夏後申日祀雨師
立秋後辰日祀靈星
立冬後亥日祀司中司命司人司祿
皇帝春分朝日於東郊秋分夕月於西郊及攝事附
齋戒
前祀五日，皇帝散齋三日，致齋二日，如圓丘儀。諸應祀之官齋戒，如別儀。
陳設
前祀二日，尚舍直長施大次於外壝東門之內道北，南向，攝事，衛尉設祀官、公卿次於東壝之外道南，北向西上。尚舍奉御鋪御座。衛尉設陳饌幔於內壝東門之外道南，北向。設文武侍臣次。又設祀官及從祀群官、諸州使人、蕃客等次。攝事無御座及文武侍臣至蕃客等次。太樂令設宮懸之樂於壇南內壝之內，設歌鐘歌磬於壇上，如圓丘之儀。右校掃除壇之內外。郊社令積柴於燎壇，其壇於神壇之右，內壝之外。方八尺，高一丈，開上，南出戶，方三尺。
前祀一日，奉禮設御位及望燎位，祀官、從祀群官、諸州使人、蕃客等位於內壝之內，皆如圓丘之儀。攝則設祀官、公卿位內壝內道北，執事位於道南，餘同圓丘。設酒樽之位，太樽二，著樽二，罍一，在壇上，於東南隅，北向。樽皆置於坫，加勺，設爵於樽下。設御洗於壇南陛東南，亞獻之洗又於東南，俱北向。罍水在洗東，篚在洗西，南肆。篚實以巾爵。執樽罍篚者，各立於樽罍篚之後。設玉幣之篚於壇上樽坫之所。晡後，謁者引光祿卿詣廚視濯溉，又謁者引諸祀官詣廚省饌具訖，俱還齋所。
祀日未明十刻，太官令帥宰人以鸞刀割牲，祝史以豆取毛血置於饌所，遂烹牲。大明青牲一，夜明白牲一。未明五刻，太史令、郊社令升設大明夕月則夜明，下倣此。神座於壇上北方，南向，席以稿秸，設神位於座首。
鑾駕出宮如圓丘之儀。
奠玉帛
祀日未明三刻，諸祀官各服其服。郊社令、良醞令各帥其屬入實樽罍玉幣。凡樽之次，太樽為上，實以醴齊；著樽次之，實以盎齊；罍樽實以清酒。其玄酒各實於上樽，罍樽無玄酒。禮神之玉以珪有邸。其幣大明以青，夜明以白。太官令帥進饌者實諸籩豆簋簠，入設於內壝東門之外饌幔內。
未明二刻，奉禮帥贊者先入就位，贊引引御史、太祝及令史與執樽罍篚者入自東門，當壇南，重行北面，以西為上。凡引導者每曲一逡巡。立定，奉禮曰：「再拜。」贊者承傳，凡奉禮有詞，贊者皆承傳。御史以下皆再拜。訖，執樽者升自東陛，立於樽所，壇下執罍洗篚者各就位。贊引引御史、太祝詣壇東陛，升，行掃除於上，令史、祝史行掃除於下，訖，引降就位。
駕將至，謁者、贊引各引祀官及從祀群官、諸國蕃客使先置者，俱就門外位。
駕至大次門外，迴輅南向，將軍降立於輅右。侍中進當鑾駕前，跪奏稱：「侍中臣某言，請降輅。」俛伏，興，還侍位。皇帝降輅，之大次。通事舍人引文武五品以上從祀之官，皆就門外位。太樂令帥工人、二舞次入就位，文舞入陳於懸內，武舞立於懸南道西。謁者引司空入就位。立定，奉禮曰：「再拜。」司空再拜訖，謁者引司空詣壇東陛，升，行掃除於上，降，行樂懸於下，訖，引出就位。
皇帝停大次半刻頃，通事舍人分引從祀文武群官、介公、酅公、諸國客使先入就位。太常博士引太常卿立於大次門外，當門北向。
侍中版奏：「外辦。」皇帝服玄冕出次，華蓋侍衛如常儀。侍中負寶陪從如式。博士引太常卿，太常卿引皇帝，凡太常卿前導，皆博士先引。至南內壝門外。殿中監進大珪，尚衣奉御又以鎮珪授殿中監，殿中監受，進，皇帝搢大珪，執鎮珪。華蓋仗衛停於門外，近侍者從入如常，謁者引禮部尚書、太常少卿陪從如常。皇帝至版位，西面立。每立定，太常卿與博士退立於左。謁者、贊引各引祀官次入就位。立定，太常卿前奏稱：「請再拜。」退復位。皇帝再拜。奉禮曰：「眾官再拜。」在位者皆再拜。
太常卿前奏：「有司謹具，請行事。」攝則初司空入，謁者、贊引各引祀官以次入就位，贊拜訖，謁者進太尉之左曰「請行事」。獻皆以太尉為初獻，下倣此。退復位。協律郎跪，俛伏，舉麾，凡取物者，皆跪俛伏而取以興。奠物則奠訖俛伏而後興。鼓柷，奏元和之樂，乃以圜鍾之均，作文舞之舞樂，舞六成，偃麾，戛敔，樂止。凡樂皆協律郎舉麾，工鼓柷而後作，偃麾戛敔而後止。太常卿前奏稱：「
請再拜。」退復位。攝則奉禮贊曰「眾官再拜」。皇帝再拜。奉禮曰：「眾官再拜。」在位者皆再拜。
太祝取玉幣於篚，立於樽所。太常卿引皇帝，太和之樂作，皇帝每行皆作太和之樂。皇帝詣壇，升自南陛，侍中、中書令以下及左右侍衛量人從升，以下皆如之。皇帝升壇，北向立，樂止。攝則謁者引太尉升奠。太祝加玉於幣以授侍中，侍中奉玉幣東向進，皇帝搢鎮珪，受玉幣。每受物，搢鎮珪，奠訖執珪，俛伏，興。登歌，作肅和之樂，乃以大呂之均。太常卿引皇帝進，北面跪奠於大明夕月雲夜明。神座，俛伏，興，太常卿引皇帝少退，北面再拜訖，登歌止。太常卿引皇帝，樂作，皇帝降自南陛，還版位，西向立，樂止。攝則謁者引太尉。
初群官拜訖，祝史奉毛血之豆立於門外，於登歌止，祝史奉毛血入，升自南陛，太祝迎取於壇上，進奠於神座前，太祝與祝史退立於樽所。
進熟
皇帝既升奠攝則太尉既升奠。玉幣，太官令出，帥進饌者奉饌陳於內壝門外，謁者引司徒出，詣饌所，司徒奉俎。
初皇帝既入至位樂止，太官令引饌入，俎初入門，雍和之樂作，以黃鍾之均，饌至陛，樂止。祝史進，徹毛血之豆，降自東陛以出。饌升南陛，太祝迎引於壇上，設於神座前。籩豆，蓋先徹，乃升。簋簠既奠，卻其蓋於下。設訖，謁者引司徒以下降自東陛，復位，太祝還樽所。
太常卿引皇帝詣罍洗，樂作。其盥洗之儀如圓丘。太常卿引皇帝，樂作，皇帝詣壇，升自南陛，樂止。謁者引司徒升自東陛，立於樽所，齋郎奉俎從升，立於司徒之後。太常卿引皇帝詣樽所，執樽者舉，侍中贊酌醴齊訖，壽和之樂作，皇帝每酌獻及飲福，皆作壽和之樂。太常卿引皇帝少退，北向立，樂止。太祝持版進於神座之右，東面跪讀祝文曰：「維某年歲次月朔日，子嗣天子臣某，攝則雲「謹遣太尉封臣名」。敢昭告於大明：惟神宣布太陽，照臨下土，動植咸賴，幽隱無遺。時惟仲春，敬遵常禮，夜明雲「昭著玄象，輝耀陰精，理曆授時，仰觀取則，爰茲仲秋，用率常禮」。謹以玉帛犧齊，粢盛庶品，祗祀於神，尚饗。」訖，興。皇帝再拜。初讀祝文訖，樂作，太祝進奠版於神座，還樽所，皇帝拜訖，樂止。
太祝以爵酌上樽福酒授侍中，侍中受爵西向進，皇帝再拜受爵，跪，祭酒，啐酒，奠爵，俛伏，興。太祝帥齋郎進俎，太祝減神前胙肉加於俎，太祝持俎以授司徒，司徒奉俎西向進，皇帝受以授左右。攝則太尉受以授齋郎。謁者引司徒降復位。皇帝跪取爵，遂飲，卒爵，侍中進受爵以授太祝，太祝受爵復於坫，皇帝俛伏，興，再拜，樂止。太常卿引皇帝，樂作，皇帝降自南陛，還版位，西向立，樂止。
文舞出，鼓柷，作舒和之樂，出訖，戛敔，樂止。武舞入，鼓柷，作舒和之樂，立定，戛敔，樂止。
皇帝獻將畢，謁者引太尉詣罍洗，盥手攝則太尉獻將畢，謁者引太常卿下為亞獻，皆倣此。洗匏爵訖，謁者引太尉自東陛升壇，詣著樽所，執樽者舉，太尉酌盎齊，武舞作。謁者引太尉進大明神座前，北向跪奠爵，興，謁者引太尉少退，北向再拜。太祝以爵酌罍福酒，進太尉之右西向立，太尉再拜受爵，跪，祭酒，遂飲，卒爵，太祝進受爵復於坫，太尉興，再拜，謁者引太尉降復位。
初太尉獻將畢，謁者引光祿卿皇帝儀與攝事同以光祿卿為終獻。詣罍洗，盥洗匏爵，升酌盎齊終獻，如亞獻之儀。訖，謁者引光祿卿降復位。武舞六成，樂止。
舞獻俱畢，太祝進徹豆，還樽所。徹者，籩豆各一少移於故處。奉禮曰：「賜胙。」贊者唱：「眾官再拜。」在位者皆再拜。已飲福受胙者不拜。太和之樂作，太常卿前奏稱：「請再拜。」退復位。皇帝再拜。奉禮曰：「眾官再拜。」在位者皆再拜。樂一成，止。
太常卿前奏：「請就望燎位。」太常卿引皇帝，樂作，攝則謁者引太尉。皇帝就望燎位，南向立，樂止。於群官將拜，太祝執篚進神座前，跪取玉幣、祝版，齋郎以俎載牲體、黍稷飯、爵酒，興，降自南陛，南行，經懸內，當柴壇南，東行，自南陛登柴壇，以玉幣、祝版、饌物置於柴上戶內。訖，奉禮曰：「可燎。」東西各四人以炬燎火。半柴，太常卿前奏：「禮畢。」
太常卿引皇帝還大次，樂作，皇帝出內壝門，殿中監前受鎮珪，以授尚衣奉御，殿中監又前受大珪，華蓋仗衛如常儀，皇帝入次，樂止。
謁者、贊引引祝官及從祀群官、諸國蕃客以次出。贊引引御史以下俱復執事位，立定，奉禮曰：「再拜。」御史以下俱再拜，贊引引出。工人、二舞以次出。
鑾駕還宮如圓丘之儀。
立春後丑日祀風師
前祀三日，諸應祀之官，散齋二日，致齋一日，並如別儀。
前祀一日，晡後一刻，諸衛令其屬，各以其方器服守衛壝門，俱清齋一宿。衛尉設祀官次於東壝之外道南，北向，以西為上。設陳饌幔於內壝東門之外道南，北向。郊社令積柴於燎壇，其壇在神壇之左，內壝之外。方五尺，高五尺，開上，南出戶。
祀日未明三刻，奉禮郎設祀官位於內壝東門之內道北，執事位於道南，每等異位，俱重行西向，皆以北為上。設望燎位當柴壇之北，南向。設御史位於壇上西南隅，東向，令史陪其後。於壇下設奉禮位於祀官西南，贊者二人在南，差退，俱西向。又設奉禮贊者位於燎壇東北，西向北上。設祀官門外位於東壝之外道南，每等異位，重行北向，以西為上。郊社令帥齋郎設酒樽於壇上東南隅，象樽二置於坫，北向西上。設幣篚於樽坫之所。設洗於壇南陛東南，北向，罍水在洗東，篚在洗西，南肆。篚實以巾爵執樽罍篚者，各位於樽罍篚之後。太官令帥宰人以鸞刀割牲，烹於廚。
祀日未明二刻，太史令、郊社令升，設風師神座於壇上近北，南向，席以莞，設神位於座首。
未明一刻，諸祀官各服其服。郊社令、良醞令各帥其屬入實樽罍及幣。實以醍齊，其玄酒實於上樽。太官令帥進饌者實諸籩豆簋簠，入設於內壝東門之外饌幔內。奉禮帥贊者先入就位。贊引引御史、太祝及令史與執樽罍篚者入，當壇南，重行北面，以西為上。立定，奉禮曰：「再拜。」贊者承傳，凡奉禮有詞，贊者皆承傳。御史以下皆再拜。執樽者升自東陛，立於樽所，執罍洗篚者各就位。贊引引御史、太祝詣壇東陛，升，行掃除於上，令史行掃除於下，訖，各引就位。
質明，謁者引祀官，贊引引執事者，俱就門外位，謁者、贊引各引祀官以次入就位。立定，奉禮曰：「眾官再拜。」在位者皆再拜。謁者進獻官之左白：「有司謹具，請行事。」退復位。太官令出，帥進饌者陳於門外。初太官令出，太祝跪取幣於篚，興，立於樽所。謁者引獻官升自南陛，進當神座前，北向立，太祝以幣東向進，獻官受幣，進，北面跪奠於神座，俛伏，興，少退，北面再拜訖，謁者引獻官降復位。太官令引饌入，詣南陛升壇，太祝迎引於壇上，設於神座前。籩豆，蓋先徹，乃升。簋簠既奠，卻其蓋於下。設訖，太官令以下降復位，太祝還樽所。
謁者引獻官詣罍洗，盥手洗爵訖，謁者引獻官自南陛升壇，詣樽所，執樽者舉，獻官酌醍齊訖，謁者引獻官進神座前，北向跪奠爵，俛伏，興，少退，北向立。太祝持版進於神座之右，東面跪讀祝文曰：「維某年歲次月朔日，子嗣天子謹遣具位臣姓名，敢昭告於風師：含生開動，必佇振發，功施造物，實彰祀典。謹以制幣犧齊，粢盛庶品，明薦於神，尚饗。」訖，興。獻官再拜。太祝進，跪奠版於神座，興，還樽所。獻官拜訖，謁者引獻官立於南方，北向。太祝以爵酌福酒，進獻官之右，西向立，獻官再拜受爵，跪祭酒，遂飲卒爵，太祝進受爵，復於坫，獻官俛伏，興。太祝帥齋郎進俎，太祝跪減神座前胙肉，加於俎，興，以俎西向進，獻官受以授齋郎，謁者引獻官降復位。太祝進，跪徹籩豆，還樽所。徹者，籩豆各一少移於故處。奉禮曰：「賜胙。」贊唱：「眾官再拜。」在位者皆再拜。已飲福受胙者不拜。
謁者進獻官之左曰：「請就望燎位。」遂引獻官就望燎位，南向立。太祝執篚跪取幣、祝版，齋郎以俎載牲體、黍稷飯、爵酒，興，自南陛降壇南行，當柴壇南，東行，自南陛登柴壇，以幣、祝版、饌物置柴上戶內訖，奉禮曰：「可燎。」東西面各二人以炬燎。火半柴，謁者進獻官之左白：「禮畢。」遂引獻官出，贊引引執事者以次出。贊引引御史以下俱復執事位，立定，奉禮曰：「再拜。」御史以下皆再拜，贊引引出。
立夏後申日祀雨師
有司行事，祝文曰：「百昌萬寶，式仰膏澤，率遵典故，用備常祀。」其首尾與風師文同。
立秋後辰日祀靈星
有司行事，祝文曰：「維九穀方成，三時不害，憑茲多祐，介其農穡。」
立冬後亥日祀司中司命司人司祿
於國城西北有司行事。每座象樽二於壇上東南隅，北向，皆有坫，以西為上。設司中、司命、司人、司祿神座於壇上近北，南向，以西為上。
初獻司中，祝文曰：「時屬安寧，億兆康乂，用率常禮，報茲祉福。」
次獻司命，祝文曰：「賴茲正直，黎庶康寧，資此良辰，用申常禮。」
次獻司人，祝文曰：「星紀已周，兆庶寧阜，備茲蠲吉，式薦馨香。」
次獻司祿，祝文曰：「玄英紀時，歲事雲畢，聿遵典故，脩其常祀。」飲福及行事如風師之儀。
