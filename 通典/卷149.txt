
通典卷第一百四十九
兵二
法制雜教令附
法制
孫子曰：「法者，曲制，官道，主用也。曲制者，部曲、幡幟、金鼓之制也。官者，百官之分用也；道者，糧路也。主用者，主軍費用。卒已親附而罰不行者，則不可用也。故令之以文，齊之以武，文仁，武法。是謂必取。文恩，武罰。令素行，以教其人者也。令素行，則人服；令素不行，則人不服。令素信著者，與眾相得也。厚而不能使，愛而不能令，亂而不能治，譬如驕子，不可用也。言恩不可純任，還為己害也。軍政曰：『言不相聞，故為金鼓；金，鉦鐸也。聽其音聲，以為耳候。視不相見，故為旌旗。』瞻其指麾，以為目候。夫金鼓旌旗者，所以一人之耳目也；齊一耳目之視聽，使知進退之度。人既專一，則勇者不得獨進，怯者不得獨退。齊之以法教，使強弱不得相踰。紛紛紜紜，鬥亂而不可亂；旌旗亂也。示敵若亂，以金鼓齊之。紛紛，旌旗像。紜紜，士卒貌。言旌旗翻轉，一合一離；士卒進退，或往或來；視之若散，擾之若亂。然其法令素定，度幟分明，各有分數，擾而不亂者也。渾渾沌沌，形圓而不可敗。」車騎齊轉。形圓者，出入有道，齊整也。渾渾，車輪轉行。沌沌，步驟奔馳。視其行陳縱橫，圓而不方，然則指趣，各有所應。故王子曰：「將欲內明而外暗，內治而外渾，所以示敵之輕己者也。」渾，胡本反。沌，徒損反。
周初，太公曰：「教戰之法，必明告吏士，申三五之令，教其操兵，起居進止，旌旗指麾，陣而方之，坐而起之，行而止之，左而右之，列而合之，絕而解之，無犯進止之節，無失飲食之宜，無絕人馬之力。令吏士一人學戰，教成十人；十人學戰，教成百人；百人學戰，教成千人；千人學戰，教成萬人；萬人學戰，教成三軍之眾；大戰之法，教成令之百萬之師，故能成大功也。」又覆軍誡法曰：「諸軍出行，將令百官士卒曰：某日出某門，吏士不得刈稼穡，伐樹木，殺六畜，掠取財物，姦犯人婦女，違令者斬。」又曰：「凡行軍，吏士有死亡者，給其喪具，使歸邑墓，此堅軍全國之道也。軍人被瘡，即給醫藥，使謹視之。醫不即治視，鞭之。軍夜驚，吏士堅坐陣，將持兵，無讙譁動搖，有起離陣者斬。軍門常交戟，謹出入者；若近敵，當譏呵出入者。」三略曰：「軍中巫祝，不得與軍人卜筮吉凶，為其誤惑軍士也。」
周末，吳王闔閭以孫武為將，而謂武曰：「可小試勒兵乎？」對曰：「可。」闔廬曰：「可試以婦人乎？」曰：「可。」於是出宮中美人百八十人。武分為二隊，以王寵姬二人各為隊長，皆令持戟。令之曰：「汝知而心與左、右手，背乎？」婦人曰：「知之。」武曰：「前，則視心；左，視左手；右，視右手；後，即視背。」婦人曰：「諾。」約束既布，乃設鈇鉞，即三令五申之。於是鼓之右，婦人大笑。武曰：「約束不明，申令不熟，將之罪也。」復三令五申而鼓之左，婦人復大笑。武又曰：「約束不明，申令不熟，將之罪也。既已明而不如法者，吏士之罪也。」乃欲斬左右隊長。吳子從臺上觀，見且斬愛姬，大駭。趣使下令曰：「寡人已知將軍能用兵矣。寡人非此二人，食不甘味，勿斬也。」武曰：「臣既已受命而將，將在軍，君命有所不受。」遂斬隊長二人以徇。用其次為隊長，於是復鼓之。婦人左右前後跪起皆中規矩繩墨，無敢出聲者。於是武使使報吳子曰：「兵既整齊，王試下觀，唯王所欲用之，雖赴水火猶可也。」吳子曰：「將軍罷休就舍，寡人不願下觀。」武曰：「王徒好其言，不能用其實。」於是闔廬知孫子能，卒以為將，西破楚，入郢，北威齊、晉。
晉伐齊阿、鄄，阿，今濟陽郡東阿縣。鄄音絹，今濮陽郡鄄城縣是也。而燕侵河上，齊師敗績。晏平仲薦司馬穰苴文能附眾，武能威敵。景公以為將，率兵扞燕、晉之師。穰苴曰：「臣素卑賤，君擢之閭伍之中，士卒未附，百姓不信，人微權輕，願得君之寵臣，國中所尊者，以監軍。」乃使莊賈往。穰苴既辭，與莊賈約曰：「日中會於軍門。」穰苴先馳至軍，立表下漏待賈。暮時乃至，穰苴曰：「何後期為？」賈謝曰：「大夫、親戚送之，故留也。」穰苴曰：「將受命之日則忘其家，臨軍約束則忘其親，援桴鼓之急則忘其身。今敵國深侵，邦內騷動，士卒暴露於境，公寢不安席，食不甘味，百姓之命皆縣於君，何謂相送乎！」召軍正問曰：「軍法期而後者云何？」對曰：「當斬。」遂斬莊賈以徇三軍。士皆震慄。燕、晉之師聞之，悉引而歸，皆復反所侵之地。
吳起教戰法：短者持矛戟，長者持弓弩，強者持旌旗，勇者持金鼓，弱者給冢養，智者為謀士。鄉里相比，什伍相保。一鼓整兵，二鼓戰陣，三鼓趣食，四鼓嚴辦，五鼓就行。聞鼓聲合，然後舉旗。
孫臏曰：「用騎有十利：一曰迎敵始至；二曰乘敵虛背；三曰追散亂擊；四曰迎敵擊後，使敵奔走；五曰遮其糧食，絕其軍道；六曰敗其津關，發其橋梁；七曰掩其不備，卒擊其未整旅；八曰攻其懈怠，出其不意；九曰燒其積聚，虛其市里；十曰掠其田野，係纍其子弟。此十者，騎戰利也。夫騎者，能離能合，能散能集，百里為期，千里而赴，出入無閒，故名離合之兵也。」
後漢魏武軍令：吾將士無張弓弩於軍中。其隨大軍行，其欲試調弓弩者得張之，不得著箭。犯者鞭二百，沒入吏。不得於營中屠殺賣之，犯令沒所賣皮。都督不糾白，杖五十。始出營，豎矛戟，舒幡旗，鳴鼓；行三里，辟矛戟，結幡旗，止鼓；將至營，舒幡旗，鳴鼓；至營訖，復結幡旗，止鼓。違令者，髡翦以徇。軍行，不得斫伐田中五果、桑、柘、棘、棗。
舡戰令曰：雷鼓一通，吏士皆嚴；再通，什伍皆就舡，整持櫓棹，戰士各持兵器就船，各當其所，幢幡旗鼓各隨將所載船；鼓三通鳴，大小戰船以次發，左不得至右，右不得至左，前後不得易處。違令者，斬。
步戰令曰：嚴鼓一通，步騎悉裝；再通，騎上馬，步結屯；三通，以次出之，隨幡住者，結屯住幡後。聞急鼓音，整陣，斥候者視地形廣狹，從四角面立表，制戰陣之宜。諸部曲者，各自安部。陣兵疏數，兵曹舉白不如令者，斬。兵若欲作陣對敵，營先白表，乃引兵就表而陣。臨陣皆無讙譁，明聽鼓音，旗幡麾前則前，麾後則後，麾左則左，麾右則右。不聞令而擅前後左右者，斬。伍中有不進者，伍長殺之；伍長有不進者，什長殺之；什長有不進者，都伯殺之。督戰部曲將，拔刃在後察，違令不進者，斬之。一部受敵，餘部不進救者，斬。臨戰，兵弩不可離陣，離陣，伍長、什長不舉發與同罪。無將軍令，有妄行陣閒者，斬。臨戰陣騎皆當在軍兩頭，前陷陣騎次之，遊騎在後。違令，髡鞭二百。兵進退入陣閒者，斬。若步騎與賊對陣，臨時見地勢便，欲使騎獨進討賊者，聞三鼓音，騎特從兩頭進戰，視麾所指；聞三金音，還。此但謂獨進戰時也。其步騎大戰，進退自如法。吏士向陣騎馳馬者，斬。吏士有妄呼大聲者，斬。追賊，不得獨在前在後。犯令者罰金四兩。士將戰，皆不得取牛馬衣物。犯令者斬。進戰，士各隨其號，不隨號者，雖有功不賞。進戰，後兵出前，前兵在後，雖有功不賞。臨陣，牙門將、騎督明受都令。諸部曲都督將吏士各戰時，校督部曲督住陣後，察凡違令畏懦者。有急，聞雷鼓音絕後，六音嚴畢，白辨便出。卒逃歸，斬之。一日家人弗捕執，及不言於吏，盡與同罪。
大唐衛公李靖兵法曰：
諸軍將五旗，各準方色：赤，南方，火；白，西方，金；皁，北方，水；碧，東方，木；合是青，為與皁色相亂，故改為碧。黃，中央，土。土既不動，用為四旗之主，而大將行動，持此黃旗於前立。如東西南北有賊，各隨方色舉旗，當方面兵急須裝束。旗向前亞，方面兵急須進；旗正豎，即住；臥，即迴。審細看大將軍所舉之旗，須依節度。
諸每隊給一旗，行則引隊，住則立於隊前。其大總管及副總管，則立十旗以上，子總管則立四旗以上，行則引隊，住則立於帳側。統頭亦別給異色旗，擬臨陣之時，則辨其進退。駐隊等旗，別樣別造，令引輜重。各令本軍營隊識認其旗。如兵數校多，軍營復眾，若以異色認旗，遠看難辨，即每營各別畫禽獸，自為標記亦得。不然，旗身旗腳但取五方色迴互為之，則更易辨。唯須營營自別，務使指麾分明。凡將出師，其旌旗切須堅牢。若或傾側，眾生異議也。
諸教戰陣，每五十人為隊，從營纏槍幡。至教場左右廂，各依隊次解幡立隊，隊別相去各十步，其隊方十步，分佈使均。其駐隊塞空，去前隊二十步。列布訖，諸營十將一時即向大將處受處分。每隔一隊，定一戰隊，即出向前，各進五十步。聽角聲第一聲絕，諸隊即一時散立；第二聲絕，諸隊一時捺槍卷幡，張弓拔刀；第三聲絕，諸隊一時舉槍；第四聲絕，諸隊一時籠槍跪膝坐，目看大總管處大黃旗，耳聽鼓聲。黃旗向前亞，鼓聲動，齊唱「嗚呼！嗚呼！」並去聲。齊向前，至中界，一時齊鬥，唱「殺」齊入。敵退敗訖，可趁行三十步，審知賊徒喪敗，馬軍從背逐北。聞金鉦動，即須息卻行，膊上架槍，側行迴身，向本處散立。第一聲絕，一時捺槍，便解幡旗；第二聲絕，一時舉槍；第三聲絕，一時簇隊。一看大總管處兩旗交，即五隊合一隊，即是二百五十人為一隊，其隊法及卷幡、舉槍、簇隊、鬥戰一依前法。一看大總管處五旗交，即十隊合為一隊，即是五百人為一隊，其隊法及舉幡、舉槍、簇隊、鬥戰法並依前。聽第一聲角絕，即散，二百五十人為一隊；第二聲角絕，即散，五十人為一隊。如此凡三度，即教畢。諸十將一時取大將賞罰進止。第三角聲絕，即從頭卷引還軍。一云：初出營，豎矛戟，舒旗幡，鳴鼓角。行三里，辟矛戟，結旗幡，止鼓角。未至營三里，復豎矛戟，舒旗幡，鳴鼓角。至營，復結旗幡，止鼓角。臨陣皆無諠譁，明聽鼓音，謹視旗幡，麾前則前，麾後則後，麾左則左，麾右則右，視麾所指。聞三金音止，三金音還。
又云：
教戰練兵，中閒隊須加減，審看大總管處白碧兩旗交，跳盪隊、戰鋒隊、駐隊每色三隊，合為一隊，添入中隊，計會使稀稠均，即是一百五十人為隊。如不須更合隊，便即交戰，一準前捺槍、解幡。如須加兵合隊，即看大總管處赤皁兩旗交，諸隊各依本色，又三隊合為一隊，準前添入中隊，使稀稠均，即是四百五十人為一隊。如須教戰，卷幡、舉槍、簇隊並依前。
教戰了，欲散還營，看大總管處兩旗臥，即分散，卻為一百五十人隊，各依舊立；又兩旗臥，即散，五十人為一隊，還依舊初立；聽角第一聲絕，一時捺槍，便解幡；第二聲絕，一時舉槍；第三聲絕，一時簇隊，聽還營進止。如放散，更聽一會角聲，即依軍伍次發引還營。
其應前進而不進，應卻退而不退，應坐而不坐，應起而不起，應簇而不簇，應散而不散，應捺而不捺，應卷而不捲，應合隊而不合隊，應擘而錯擘入他隊，言語讙譁，不聞鼓聲，旌旗分擾，疏密失所，並節級科罰。其教法，各令子總管以下錄一本，教依兵士教旗法。以上並衛公兵法。
一雲，凡教旗，於平原曠野登高遠視處，大將居其上，南向，左右各置鼓十二面，角十二具，左右各樹五色旗，六纛居前，列旗次之，左右牙官駐隊如偃月形為後騎，下臨平野，使士卒目見旌旗，耳聞鼓角，心存號令。乃命諸將分為左右，皆去兵刃，精新甲冑。幡幟分為左右廂，各以兵馬使長班布其次。陣閒容陣，隊閒容隊，曲閒容曲，以長參短，以短參長，迴軍轉陣，以後為前，以前為後，進無奔迸，退無趨走，孫子所謂「紛紛紜紜，鬥亂而不可亂；渾渾沌沌，形圓而不可敗」者，奇正也。以正合，以奇勝，聽音睹麾，乍合乍離。於是三令五申，白旗點，鼓音動，則左右廂齊合；朱旗點，角聲動，則左右廂齊離。合之與離，皆不離中央之地。左廂陽向而旋，右廂陰向而旋，左右各復本初。白旗掉，鼓音動，左右各雲蒸鳥散，彌川絡野，然而不失部隊之疏密；朱旗掉，角音動，左右各復本初，前後左右，無差尺寸。散則法天，聚則法地。如此則三合而三離，三聚而三散，不如法者，吏士之罪，從軍令。於是大將出五綵旗十二口，各樹於左右廂陣前，每旗命壯勇士五十人守旗，選壯勇士五十人奪旗，左廂奪右廂，右廂奪左廂，鼓音動而奪，角音動而止。得旗者勝，失旗者負，勝賞而負罰。離合之勢，聚散之形，勝負之理，賞罰之信，因是而教之。一士學戰，教成合之十人；十人學戰，教成合之百人；漸至三軍之眾。校獵：一人守圍地三尺，量人多少，以左右兩將為交頭，其次左右將各主士伍為行列，皆以金、鼓、旗為節制。其初起圍張翼，隨山林地勢，無遠近部分。其合圍地，虞候先擇定訖。以善弧矢者為圍中騎，其步卒槍幡守圍，有漏獸，坐守圍吏。大獸公之，小獸私之，以觀進止。斯亦教戰一端也。
趙國公王琚教射經上篇曰：「凡射，必中席而坐，一膝正當垛，一膝橫順席。執弓必中，在把之中，且欲當其弦心也。以弓當左膝，前豎按席，稍吐下弰向前，微令上傾向右，然後取箭，覆其手，微拳，令指第二節齊平，以三指捻箭三分之一，加於弓亦三分之一，以左手頭指受之，則轉弓令弦稍離身就箭，即以右手尋箭羽，下至闊，以頭指第二指節當闊，約弦徐徐送之，令眾差池如鳳翮，使當於心，又令當闊羽向上。弓弦既離身，即易見箭之高下，取其平直，然後弓離席，目睨其的，按手頤下，引之令滿，其持弓手，與控指及右臂肘平如水準，令其肘可措杯水。故曰端身如幹，直臂如枝。直臂者，非初直也，架弦畢便引之，比及滿使臂直是也。引弓不得急，急則失威儀而不主皮；不得緩，緩則力難為而箭去遲。唯善者能之。箭與弓把齊為滿，地平之中為盈，貫信美而術難成。要令大指知鏃至，然後發箭。故曰鏃不上指，必無中矢；指不知鏃，同於無目。試之至也，或以目視鏃，馬上與暗中則乖，此為無術矣。故矢在弓右，視在弓左，箭發則靡其弰，厭其肘，仰其腕，目以注之，手以駐之，心以趣之，其不中何為也！」
下篇曰，「矢量其弓，弓量其力，無動容，無作色，和其支體，調其氣息，一其心志，謂之楷式。知此五者為上德。故曰莫患弓軟，服當自遠；莫患力羸，恆當引之。但力勝其弓，則容貌和，發無不中。故始學者，先學持滿，須能制其弓，定其體，後乃射之。然其的必始於一丈，百發百中，寸以加之，漸至於百步，亦百發百中，乃為之術成。或升其的於高山，或致其的於深谷，或曳之，或擲之，使其的縱橫前卻，所以射禽獸與敵也。凡弓惡右傾，箭惡其檽，音儒。頤惡傍引，頸惡卻垂，胸惡前亞，背惡後偃，皆射之骨髓疾也。故身前竦為猛武方騰，額前臨為封兕欲鬥，出弓弰為懷中吐月，平箭闊為弦上縣衡，此皆有威容之稱也。」
又曰：「凡控弦有二法：無名指疊小指，中指壓大指，頭指當弦直豎，中國法也；屈大指，以頭指壓勾指，此胡法也。此外皆不入術。胡法力少，利馬上；漢法力多，利步用。然其持妙在頭指閒。世人皆以其指末齪弦，則致箭曲，又傷羽。但令指面隨弦直豎，即脆而易中，其致遠乃過常數十步。古人以為神而祕之。胡法不使大指過頭指，亦為妙爾。其執弓，欲使把前入阨，把後當四指本節，平其大指承鏃，卻其頭指使不得，則和美有聲而俊快也。射之道備矣哉。」
弩，古有黃連、百竹、八擔、雙弓之號。今有絞車弩，中七百步，攻城拔壘用之；擘張弩，中三百步，步戰用之；馬弩，中二百步，馬戰用之。弩張遲，臨敵不過一二發，所以戰陣不便於弩。非弩不利於戰，而將不明於弩也。不可雜於短兵，當別為隊，攢箭注射，則前無立兵，對無橫陣。復以陣中張，陣外射，番次輪迴，張而復出，射而復入，則弩不絕聲，敵無薄我。夫置弩必處其高，爭山奪水，守隘塞口，破驍陷果，非弩不剋。教法令曰：張弩丁字立，當弩八字立，高揎手，揎音宣。屈衫襟，左手承橦，右手迎上，當心看張。張有闊狹，右右膊，還復當心。安箭高舉肘，敵遠弩頭，敵近平身放，敵在左右迴身放，敵在高上挈腳放，放箭訖唱殺。卻掣拗蠍尾，覆弩還著地。
夫軍城及野營行軍在外，日出日沒時，撾鼓千搥：撾，陟瓜反。三百三十三搥為一通；鼓音止，角音動，吹十二聲為一疊；角音止，鼓音動。如此三角三鼓，而昏明畢之。
每營中兩廂置土馬十二疋，大小如常馬，具鞍。令士卒擐甲冑，櫜音高弓矢，佩刀劍，持矛楯，左右上下，以便習其事。
雜教令附
大唐衛公李靖兵法曰：
古之善為將者，必能十卒而殺其三，次者十殺其一。三者，威振於敵國；一者，令行於三軍。是知畏我者不畏敵，畏敵者不畏我。如曰盡忠益時、輕生重節者，雖仇必賞；犯法怠惰、敗事貪財者，雖親必罰；服罪輸情、質直敦素者，雖重必捨；遊辭巧飾、虛偽狡詐者，雖輕必戮；善無微而不贊，惡無纖而不貶：斯乃勵眾勸功之要術。昔馬謖軍敗，葛亮對泣而行誅；鄉人盜笠，呂蒙先涕而後斬；馬逸犯麥，曹公割髮而自刑；兩掾辭屈，黃蓋詰問而俱戮。故知威克其愛，雖少必濟；如愛勝其威，雖多必敗。蓋賞罰不在重，在必行；不在數，在必當。故尉繚子曰：「吳起與秦人戰，戰而未合，有一夫不勝其勇，乃怒而前，獲首而返。吳起斬之。吏曰：『此壯士也，不可斬。』吳子曰：『雖壯士，然不從令者，必斬之。』」故須勸之以重賞，威之以嚴刑，隨時而與之移，因機而與之化，可謂不濫矣。凡人耳目，不可以視千里之外；因人耳目而視聽之，即無善不聞，無惡不見。故目貴明，耳貴聰，心貴智，三者並進，則明不可蔽。如能賞罰不欺，明於察聽，則千里之外，隱微之事，莫不陰變而為忠信。若賞罰直於耳目之前，其不聞見者，誰肯用命哉？故上無疑令，則下不二聽；動無疑事，則眾不二志。由是言之，則持軍之急務，莫大於賞罰矣。
諸每營病兒，各定一官人，令檢校煮羹粥養飼及領將行。其初得病及病損人，每朝通狀，報總管，令醫人巡營，將藥救療。如發，仰營主共檢校病兒官，量病兒氣力能行者，給傔一人；如重，不能行者，加給驢一頭；如不能乘騎畜生，通前給驢二頭，傔二人，縛轝將行。如棄擲病兒，不收拾者，不養飼者，檢校病兒官及病兒傔人各杖一百；未死而埋者，斬。
諸將士不得倚作主帥及恃己力強，欺傲火人，全無長幼，兼笞撻懦弱，減削糧食、衣資，並軍器、火具恣意令擎，勞逸不等。
諸應請甲數葉行數，於甲襻上鈔記；其袍，秤知斤兩，於袍背上具注斤兩；並槍，量長短尺丈：軍司並立為文案。如事了卻納，取按勘數，長短斤兩同即納；如有欠少，隨即科決徵備。其軍器，常須磨礪修補，亦不得毀棄。
諸兵士死亡祭埋之禮，祭不必備以牲牢，埋不必備以棺槨，務令權宜，輕重折衷。如賊境死者，單酌祭酹，墓深四尺，主將使人臨哭。內地非賊庭死者，準前祭哭，遞送本貫。
諸兵士隨軍被袋上，具注衣服物數，並衣資、弓箭、鞍轡、器仗，並令具題本軍營、州縣府衛及己姓名，仍令營官視檢押署，營司鈔取一本立為文案。如有破用，隊頭、火長須知用處，即鈔為文記，五日一申報營司。如其勘檢衣資，與簿不同，物有賸數，即是偷來。並仰當火隊見有他物，即須勘當，狀送營司。其衣資不上文歷，縱使道失，官不為理，亦不得遞相寄附。即是盜來，受寄及寄物人並科罪。
諸拾得闌遺物，當日送納虞候者，五分賞一。如緣軍須者，不在分賞之限。三日內不送納官者，後殿見而不收者，收而不申軍司者，並重罪。三日外者，斬。諸有人拾得闌物，隱不送虞候，旁人能糾告者，賞物二十段。知而不糾告者，杖六十。其隱物人斬。
諸有功合賞，不得踰時；有罪合罰，限三日內。
諸軍內不得扇動兵士，恐嚇隊伍，謬作是非，敗損營壘。
諸營幕作食事，須及早，天暗以後即須滅火。如夜有文牒須讀及鈔寫者，須先狀上營主。
諸軍內行偽，無首從，同罪。資財沒官。官典取兵士十錢以上，絹一尺以上，重罪。盜軍資雜物，並被賊偷賂一錢以上，無首從，同罪。如貨易官物，計滿一疋，無首從，同罪。應減截兵馬糧料一升以上，無首從，同罪。棄擲軍糧二升以上，無首從，行盜一疋以上，無首從，並同罪。
諸軍中有樗蒲博戲，賭一錢以上同坐，所賭之物沒官。
諸營各令作異旗一放馬，每隊作記旗放驢。其馬中央放，驢令四面援馬放，其驢馬子並於驢群四面圍遶驢群，知更牧放。狂賊偷馬，例須奔走，驢群在外，驅趁稍難，以此防閑，亦甚允便。營別即令別放，諸軍不得相交。非直發引之時不難，忽有不虞，追喚亦易。諸行軍立營，驢馬各於所管地界放牧。如營側草惡，便擇好處放，仍與虞候計會，不使交雜。各執本營認旗，如須追喚，見旗即知驢馬處所。諸軍驢馬牧放，不得連繫，每軍營令定一官，專檢校逐水草合群放牧；仍定一虞候果毅，專巡諸營水草，各令分界牧放，不使參雜。諸營除六馱外，火別遣買驢一頭，有病疹，擬用搬運。如病人有偏，併其驢，先均當隊馱，如當隊不足，均抽比隊比營。比音毗。諸每營折衝、果毅，先各請馬，衙參往來，自合乘騎。隊馬當直，擬防機急，官人以下，不得乘騎。其雜畜，除非警急，兵士不得輒騎。諸軍馬聚會，其數既眾，應行六畜，並仰明為軍印，仍須別為營印，防闌失，擬憑理認。諸營兵發以後，捉得闌遺畜生，亦有兵士失卻驢馬、衣服，馱運不能勝舉，並仰於捍後虞候處取闌遺畜生，馱至前營，其六畜卻分付虞候，不得不經虞候。擅取者及借不送，並翦破印及毛尾者，斬。諸六畜隨軍，如有死者，須詣所部官陳牒檢驗，是當營六畜，檢印記同，然後許令剝皮。如印不是本營印，即是盜他六畜殺。諸將雜畜，不得非理誤死損，違徵填。諸軍內六畜，不得擅借人乘用。諸非圍獵，不得乘官馬遊獵。若因巡檢便行即聽，及迴換軍司六畜，並重科。諸應乘官馬，事非警急，不得輒奔走，致馬汗及打脊破。以上並衛公軍令具所科罪。若臨敵則須重，平居則校輕，隨時裁定。
諸將三日一巡本部吏士營幕，閱其食飲麤精，均勞逸，恤疾苦，視醫藥。有死即上陳，以禮祭葬，優給家室。有死於行陣，同火收其屍，及因敵傷致斃，並本將校具陳其狀，亦以禮祭葬弔贈。如但為敵所損，即隨輕重優賞。有糾告違教令者，比常賞倍之。有告得與敵通情者，其家妻妾、僕馬、資產悉以賞之。有糾告主者欺隱，應所給比常賞倍之。搴旗斬將，陷陣摧鋒，上賞。破敵所得資物、僕馬等，並給戰士。每收陣之後，裨將、虞候輩收斂，對總帥均分。與敵鬥，旗頭被傷，救得者重賞。
漏洩軍事，斬之。背軍逃走，斬之。後期，斬之。有故，不坐。行列不齊，旌旗不正，金革不鳴，斬之。與敵私交通，斬之。言語、書疏並同。或說道釋，祈禱鬼神，陰陽卜筮，災祥訛言，以動眾心，與其人往還言議，斬之。無故驚軍，呼奔走，謬言煙塵，斬之。凡言覘候，或更相推託，謬說事宜，兼復漏洩者，並斬之。吏士所經歷，因便侵掠，斬之。姦人妻女，及將女婦入營，斬之。不戰而降敵，沒其家。凡有私讎，須先言狀，令其避仇。若不言，因戰陣報復者，斬之。布陣旗亂，吏士驚惶，罪在旗頭，斬之。陣定，或輒進退，或輒先取敵，致亂行者，前後左右所干之行便斬之。或有弓弩已注矢而迴顧者，或干行失位者，後行斬前行，不動行斬干失之行。守圍不固，一火及主吏並斬之。遇敵攻圍危急，若前後左右部隊不救致陷者，全部隊皆斬之。設奇伏掩襲，務應機速捷。前將先合，後將即副。進退應接乖者，並斬之。為敵所乘，失旗鼓節鉞者，全隊斬之。戰敵，旗頭被敵殺，爭得屍首者免坐；不得者，一旗皆斬之。凡戰敵，失主將，隨從者皆斬之。一將禦敵，裨將以下等差主率，不齊力同戰、更相救助者，便任斬之。吏士雖破敵，濫行殺戮，發塚墓，焚廬室，踐稼穡，伐樹木者，皆斬之。擒獲敵人，或有來降者，直領見總帥，不得輒訪問敵中事。若違，因而漏洩者，斬之。破敵，先虜掠者，斬之。入敵境同。凡隱欺破虜所收獲，及吏士身死，有隱欺其資物，兼違令不收恤者，斬之。違總帥一時之令，斬之。
飲宴集聚音樂者，違律。軍中奔走車馬，違律。自陣將軍以下，並步入營。騎入者同更鋪失候，犯夜失號，止宿他火，違律。軍行舍信，各以校部前後為次。失位及樵蘇取水出表外者，違律。凡有見奇異禽獸、蟲蛇、雜類詭怪之狀，或近軍伍，或入營壘，當時報本將，領見總帥。輒有傳說者，違律。吏士在行營，切防為人誘。如有親故贈遺書信，使人來往，即領見本將，詰辨真偽。或擲遺射書，獲者不得輒開，密封送上總帥。而違者，違律。凡違律，詳輕重論罰，而為等差，衛公李靖兵法悉已載之。如於庶務或未盡者，故以此具之。
