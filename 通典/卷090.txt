
通典卷第九十
禮五十沿革五十凶禮十二
五服年月降殺之三
齊縗不杖周齊縗三月
齊縗不杖周
周制，為祖父母周，至尊也。鄭玄曰：「此言其異於杖周耳。」王肅云：「言與杖周同制，唯杖屨異。」為伯父母、叔父母周，與尊者一體也。馬融曰：「與父一體，故不降而服周。」陳銓曰：「尊者，父也。所謂昆弟一體也。」為兄弟之子亦周，旁尊，不足以加尊焉，故報之也。父子一體也，夫婦一體也，昆弟一體也，故父子首足，夫婦判合，昆弟四體。故昆弟之義無分，然而有分者，則避子之私也。子不私其父，則不成為子。故有東宮，有西宮，有南宮，有北宮，異居而同財，有餘則歸之於宗，不足則資之於宗。鄭玄云：「宗者，代父為小宗典宗事者。資，取也。為姑在室亦如之。」賈公彥曰：「
昆弟之義無分者，言凡昆弟如人身之手足，不可分離。」為伯母、叔母亦周，以名服也。賈公彥雲「以其配父而有母名，故服之如父。」大夫之嫡子為妻周，父之所不降，子亦不敢降也。父在則為妻不杖，以父為之主也。鄭玄曰：「大夫不以尊降嫡婦者，重嫡也。凡不降者，謂如其親服服之也。降有四品，君大夫以尊降，公子、大夫之子以厭降，公之昆弟以旁尊降，為人後者、女子子許嫁者以出降。」馬融曰：「大夫重嫡，不降大功。子從父，不敢降其妻，故服周也。」為昆弟。鄭玄曰：「昆，兄也。為姑姊妹在室亦然。」雷次宗曰：「經於伯叔父下無姑文，於昆弟下無姊妹文，於眾子下無女子子文者，以未成人則為殤，已成人則當出，故皆不見於此。」士為眾子。眾子者，長子之弟及妾子、女子子也。士謂之眾子，未能遠別也。大夫則謂之庶子，又降之為大功，天子國君則不服。為昆弟之子周，報之也。鄭玄曰：「按檀弓曰：『喪服，兄弟之子猶子也，蓋引而進之。』」陳銓曰：「男女同耳。」大夫之庶子為嫡昆弟周，鄭玄曰：「兩言之者，嫡子或為兄，或為弟。」陳銓曰：「大夫為眾子大功，嫡子周。」父之所不降，子亦不敢降。大夫雖尊，不敢降其嫡。嫡子為庶昆弟，庶昆弟相為，亦如大夫之為。為嫡孫周，不敢降其嫡。有嫡子者無嫡孫，孫婦亦如之。周之道，嫡子死則立嫡孫，是嫡孫將上為祖後者。長子在則皆為庶孫。孫婦亦如之，嫡婦在，亦為庶孫之婦。凡父於將為後者，非長子，皆周也。為人後者為其父母，報。何以周？不貳斬也。馬融曰：「為大宗後，當為大宗斬，還為小宗周，故曰不貳斬也。」王肅曰：「凡服不報，以嫡尊降也。既出為大宗後，其父母不得服以加也，故不以出降而報之。」陳銓曰：「大宗為尊者之正宗，故後之也。」雷次宗曰：「據無所厭屈則周為輕。言報者，明子於彼則名判於此，故推之於無尊，遠之以報服。女雖受族於人，猶在父子之名，故得加尊而降之。」持重於大宗者，降其小宗也。女子子適人者，為其父母、昆弟之為父後者周，馬融曰：「婦人以適人降，故服父母周，為昆弟之為父後者，亦為之周也。」婦人不貳斬也。婦人有三從之義，無專用之道，故未嫁從父，既嫁從夫，夫死從子。故父者子之天也，夫者妻之天也。婦人不貳斬，猶曰不貳天也，婦人不能貳尊也。為昆弟之為父後者周，婦人雖在外，必有歸宗；曰小宗，故服周。馬融曰：「歸宗者，歸父母之宗也。昆弟之為父後者曰小宗。」王肅曰：「嫌所宗者唯大宗，故曰小宗，明各自宗其為父後者也。」鄭玄曰：「從者，從其教令。歸宗者，父雖卒，猶自歸，宗其為父後持重者，不自絕其族類也。曰小宗者，言是乃小宗也。小宗者明非一也，小宗有四。丈夫婦人之為小宗，各如其親之服服之，避大宗也。」繼父同居者周，夫死妻稚子幼，子無大功之親，與之俱適人，馬融曰：「稚，少。幼，小也。無大功之親以收養之，故母與之俱行適人。」鄭玄曰：「妻稚，未五十也。子幼，十五以下也。大功之親，謂同財者。」而所適者亦無大功之親，所適者以其貨財為之築宮廟，歲時使之祀焉，妻不敢與焉。若是，則繼父之道也。同居則服齊縗周，異居則服齊縗三月。必嘗同居，然後為異居；未嘗同居，則不為異居也。鄭玄曰：「築宮廟於家之門外，神不歆非族也。妻不敢與焉，恩雖至親，族已絕矣，夫不可二焉。此以恩服耳。未嘗同居則不服也。」馬融曰：「不敢與知之也。謂己自有宗廟，不隨母適人，初不同居，何異居之有也。」陳銓曰：「異居者，昔嘗同，今不同也。夫有大功之親，同財者也。子有大功，不可以隨母。彼有大功，不可以專財也。」為夫之君周，從服也。馬融曰：「夫為君服三年，妻從夫降一等，故服周。」為姑姊妹女子子適人無主者，姑姊妹報。無主者，謂其無祭主，故周也。鄭玄曰：「無主後者，人之所哀憐，不忍降之也。」雷次宗曰：「按檀弓曰：『姑姊妹之薄也，蓋有受我而厚之者。』今無祭主者，是無子無夫，則無受我而厚之者也。既無受我之厚，則我不得降其本情，故哀發於無主而服於天倫也。今之不降，既緣亡者之獨，又因報身之無屈，二途俱伸，彼此兼遂，故父母兄弟，在室姊妹，鹹得反服也。唯出適者，自以義結他族，事殺本宗，受我之厚，奪己亦深，至乃愛敬兼極者，猶抑斬以為周，況餘人乎？雖則家庭莫主，兄弟絕嗣，無後之痛，路人所悲，而深心徒結，至服無反，良由既曰外志成，事無兩降故也。降由己身之出，不計前人應降與不應也。所謂反服者，反於昆弟伯叔耳。若無主服周，昆弟大功，則是過於昆弟也，豈所謂反服哉！問者曰：『女子云出適者，不得為無主服周，斯則然矣。敢問兩無主，得交相反服不？』答曰：『經雲姑姊妹報，明反服不由己身，人今哀己，不可無報，若兩俱無主，義無先服，則無服，安得交相為周。』」為君之父母、妻、長子、祖父母周，馬融曰：「父母長子，君服斬，故臣從降服一等周也。妻則小君，服母之義，故周也。」從服也。父母長子君服斬，妻則小君也。父卒然後為祖後者服斬。此為君矣，而有父若祖之喪者，謂始封之君也。繼體則其父若祖有廢疾不立也。父卒者，父為君之子孫，宜嗣位而早卒也。妾為女君周，妾事女君與婦之事舅姑等也。鄭玄曰：「女君，君嫡妻也。女君於妾無服，報之則重，降之則嫌。」雷次宗曰：「今抑妾使同婦，尊女君使同姑。女君於妾，不得同姑之降婦。不降則應報，所以不報者，欲伸聖人抑妾之旨。若復報之，則並後之誡，竟無所徵。故報之則違抑妾之義，降之則有舅姑之嫌，故使都無服，無重嫌之責。」婦為舅姑周，從服也。馬融曰：「從夫而為之服也。從服降一等，故夫服三年，妻服周也。」劉系之問：「子婦為姑既周，綵衣邪？」荀訥答曰：「子婦為姑既周除服，時人以夫家有喪，猶白衣。」為夫之昆弟之子周，報之也。馬融曰：「伯母叔母報之。」鄭玄曰：「男女皆是也。」陳銓曰：「從於夫者宜服大功，今乃周者，報之也。」公妾，大夫之妾為其子周，雷次宗曰：「嫌二妾從於君尊以降其子，故明之。所嫌者尊，故降。不言士妾也。」馬融曰：「公，諸侯也。」妾不得體君，為其子得遂也。鄭玄曰：「此言二妾不得從於女君尊降其子也。女君與君一體也，唯為長子三年，其餘以尊降之，與為妾子同矣。」雷次宗曰：「夫人與君同體，以尊降其子也。公子與君同體，以厭其親也。妾無夫人之尊，故不降其子；無公子之厭，故得遂其親也。而事鄰於體君，跡幾於不遂，故每以『不體』『得遂』為言也。」女子子為祖父母周，不敢降其祖也。鄭玄曰：「經似在室，傳似已嫁，明雖有出道，猶不降也。」馬融曰：「不言女孫言女子子者，婦質者親親，故繫父言之。出入服同，故不言在室適人也。」陳銓曰：「言雖已嫁，猶不敢降也。」駮鄭玄曰：「『經似在室』，失其旨也。在室之女則與男同，已見章首，何為重出？言不敢降者，明其已嫁，傳義詳之。」孔倫曰：「婦人歸宗，故不敢降其祖。」大夫之子為伯父母、叔父母、子、昆弟、昆弟之子、姑姊妹女子子適人無主者為大夫命婦者，唯子不報。鄭玄曰：「命者，加爵服之名也，自士至上公，凡九等。君命其夫，則後夫人命其婦也。此所為者凡六大夫、六命婦。無主，無祭主者，為姑姊妹女子子也。其有主，如眾人。唯子不報，男女同耳。傳以為主謂女子子，似失之矣。」王肅曰：「姑姊妹本大功，今以無主為之周，故亦報己以周。女子子亦大功，今以無主為之周，女子子今為父母周，今雖具報，自其本服，故曰唯子不報。」雷次宗曰：「以報之為言二服如一，父母為女子子適人無主者周，女子子適人亦為父母周，與報相亂，故經別其非報也。」大夫者，其男子之為大夫者也。命婦者，其婦人之為大夫妻者也。無主者，命婦之無祭主也。何以言唯子不報？女子子適人者為其父母周，故言不報也，言其餘皆報也。何以周也？父之所不降，子亦不敢降也。大夫曷為不降命婦也？夫尊於朝，妻貴於室也。大夫曷為不降命婦，據大夫於姑姊妹女子子既以出降在大功，其適於士者，又以尊降在小功。夫尊於朝，與己同也。妻貴於室，從夫爵也。大夫為祖父母、嫡孫為士者周，大夫不敢降其祖與嫡也。馬融曰：「尊祖重嫡，自尊者始也，故不敢降。」鄭玄曰：「不降其祖與嫡，則可降其旁親也。」公妾以及士妾為其父母周，妾不得體君，得為其父母遂也。鄭玄曰：「然則女君有以尊降其父母者歟？春秋之義，雖為天王后，猶曰吾季姜，是言子尊不加於父母也。此傳似誤矣。禮，妾從女君而服其黨服，是嫌不自服其父母，故以明之。」馬融曰：「公謂諸侯也。其間有卿大夫妾，故言以及士妾也，皆為其父母得服周也。」陳銓曰：「以妾卑賤不得體君，又嫌君之尊不得服其父母，故傳明之卑賤不得體君。」雷次宗曰：「今明妾以卑賤不得體君，厭所不及，故得為其父母遂也。」
齊縗三月
周制，寄公失地之君也。為所寓服齊縗三月，言與眾人同也。鄭玄曰：「寓亦寄也，為所寄之國君服也。諸侯五月而葬而服三月者，三月而藏其服，至葬又反服之，既葬除之。」雷次宗曰：「既來受其惠，宜敬於所託，故與眾人同。」丈夫婦人為宗子、宗子之母妻齊縗三月，尊祖也。尊祖故敬宗，敬宗者，尊祖之義也。宗子之母在，則不為宗子之妻服。鄭玄曰：「婦人，女子子在室及歸宗者。宗子，繼別之後，百代不遷，所謂大宗也。」馬融曰：「丈夫婦人，謂一族男女，皆為宗子母與妻。」王肅曰：「此謂族人無復五屬者，反為其宗子服也。」雷次宗曰：「言尊祖故敬宗，明祖已歿也，無由施於尊，當因敬宗以致尊祖之心。」為舊君，舊君之母、妻。舊君者，仕焉而已者也。服齊縗三月者，言與人同也。君之母、妻，則小君也。鄭玄曰：「仕焉而已者，謂老若有廢疾而致仕者也。為小君服者，恩深於民也。」陳銓曰：「仕焉，凡仕者。而已者，致仕也。」雷次宗曰：「身既反昔，服亦同人，蓋謙遠之情，居身之道也。然恩紀內結，實異餘人，故爰及母妻也。」
晉虞喜議云：「或問曰：『喪服經傳為舊君謂仕焉而已者，鄭注曰：「仕焉而已謂老若廢疾而致仕者也。」今致仕與廢疾，理得同不？』喜正之曰：『廢疾沉淪，罔同人伍，不淪臣道，齊縗三月可也。老而致仕，臣禮既全，恩既無替，自應三年，不得三月。傳言仕焉而已者，謂既仕而去，義同人伍耳。』」
咸康末，殷泉源問天子諸侯臣致仕，服有同異。范宣答云：「夫禮制殘缺，天子之典，多不全具，唯國君之禮，往往有之。臣之致仕，則為舊君齊縗三月；天子之臣，則亦然矣。天子之與國君，雖名號差異，至於臣子奉之，與王者無殊矣。何以明之？公羊傳曰：『以諸侯踰年稱即位，亦知天子之踰年稱即位；以天子三年然後稱王，亦知諸侯於其封內三年稱子。』比例如此，則臣服之制同矣。」
穆帝崩，前尚書郎曹等奔赴，皆服齊縗。詔書侍御史喻希表彈其失禮。博士孔恢等議云：「禮無解職厭降之文，令有去官從本官之品，典律並愆，軌訓有違。按等並以凡才，著蒙榮飾，或濯纓清波，不能仰遵王度，自同隸人，愆義違則，虧黷王猷。請以見事免等所覆除官。」曹上表自理曰：「臣聞君喪之禮，貴賤不同。禮，臣為君斬縗，仕焉而已，為舊君齊縗。爵祿既絕，朝見既替，蓋以疏賤於親貴，故降其制也。又國喪儀注，居職者朝夕臨，去職者朔望臨。禮，哭泣之節，各稱其服，哭輕則服不得重。據令，去職之臣朔望哭，宜為舊君服齊縗。是以臣前率而行之，不敢有加。臣服齊縗，哭臨殿庭，踰月歷旬，外內監司，莫之或譏。及至梓宮將幸山陵，諸官來赴，服斬者多。此皆意存於重，而不原於制，遂使親疏貴賤，無有等差。曾參欲勿除父母之喪，仲尼患其過制。今去官者服在官者之服，固為過制，非聖哲所許，而不推古今正禮難臣。若難者有證，臣對無據，甘受違制。」
周制，庶人為國君。鄭玄曰：「不言人而言庶人者，或有自在官者，謂工匠之屬也。天子畿內人服天子亦如之。」馬融曰：「眾人為國君服齊縗三月也。」大夫在外，其妻、長子為舊國君齊縗三月。妻言與人同也，長子言未去也。鄭玄曰：「在外，待放已去者。妻雖從夫而出，古者大夫不外娶，婦人歸宗往來猶人也。春秋傳曰：『大夫越境逆女，非禮。』君臣有合離之義，長子去，可以無服。」
漢石渠禮議：「戴聖曰：『大夫在外者，三諫不從而去，君不絕其祿位，使其嫡子奉其宗廟。言長子者，重長子也，承宗廟宜以長子為文。』嫡妻之長子也。蕭太傅曰：『長子者，先祖之遺體也。大夫在外，不得親祭，故以重者為文。』宣帝制曰：『以在故言長子。』」吳徐整問曰：「婦人為君之服周，則諸侯夫人亦為天子服此也。其聞喪之儀，衣麻之數，哭泣之位，變除之節，如周制將復有異耶？」射慈答曰：「其畿內諸侯夫人，有助祭之禮，則始喪之時，悉當到京師，復當還耳。其畿外諸侯聞喪，則當於路寢庭發喪，夫人當堂上也。變除之節，皆如周服之制也。」
晉賀循按：「鄭注喪服云：『凡妻從夫降一等。夫合三月，則妻宜無服，而猶三月者，古者大夫不外娶，其妻則本國之女也，雖從夫而出，婦人歸宗，往來猶人，故從人服也。長子有服，謂未去者也。』循以為以道去君，非罪之重，其子尚可以留，值君薨則服也。」
戴逵謂：「鄭玄注喪服不通。何者？婦人義無二尊，故出嫁則降父而服夫，何至為人去國乃兼服二君乎？若果宜兩服，夫經記應見。將謂大夫於君之母妻，本有齊斬之殊，乃仕焉而已，則俱在三月，蓋其義也。」鄭昕答曰：「按禮，妻為周而長子三月。今夫雖在外，妻尚未去，恐或者嫌猶宜周，故言與人同，則出國無服可知也。所以別言之者，明夫既去位，妻便同於人耳。」
崇氏問曰：「齊縗三月，大夫在外，其妻長子為舊君。大夫去適他國，便為其所適國君服，於本國絕矣。妻從夫，當為後君服，舊寧以為人乎？以為宜與長子未去者同耳。」淳于睿答：「若妻未去，自若人也，不為舊君也。」
周制，繼父不同居者。嘗同居，今不同居也。
大唐聖曆元年，太子左庶子王方慶嘗書問太子文學徐堅曰：「女子年幼小而早孤，其母貧窶，不能守志，攜以適人，為後夫之所鞠養，及長出嫁，不復同居。今母後夫亡，欲制繼父服，不知可不？人間此例甚眾。至於服紀，有何等差？前代通儒，若為議論？」堅答曰：「儀禮喪服經：『繼父同居齊縗周，謂子無大功之親，與之適人，所適亦無大功之親，而所適者以貨財為之築宮廟，歲時使之祀焉者也。』鄭玄曰：『大功之親，同財者也。築宮廟於家之外，神不歆非族也。以恩服耳，未嘗同居即不服也。』小戴禮記繼父服，並有明文，斯禮經之正說也。至於馬融、王肅、賀循等，並稱大儒達禮，更無異文。唯傅玄著書，以為父無可繼之理，不當制服，此禮，焚書之後俗儒妄造也。袁準作論，亦以為此則自製父也，亂名之大者。竊以父猶天也，愛敬斯極，豈宜靦貌繼以他人哉！然而藐爾窮孤，不能自立，既隨其母，託命他宗，本族無養之人，因託得存其繼嗣。在生也實賴其長育，及其死也頓同之行路，重其生而輕其死，篤其始而薄其終，稱情立文，豈應如是？故袁、傅之駮，不可為同居者施焉。昔朋友之死，同爨之喪，並制緦麻，詳諸經典。比之於此，蓋亦何嫌？繼父之服，宜依正禮。今女子母攜重適，寄養他門，所適慈流，情均膝下，長而出嫁，始不同居。此則笄總之儀，無不畢備，與築宮立廟無異焉，蓋有繼父之道也。戴德喪服記曰『女子子適人者，為繼父服齊縗三月』，不分別同居異居。梁氏集說亦云：『女子子適人者，服繼父與不同居者服同。』今為服齊縗三月，竊為折衷。」方慶深善此答。
周制，曾祖父母。何以齊縗三月？小功者兄弟之服也，不敢以兄弟之服服至尊也。鄭玄曰：「正言小功者，服之數盡於五，高祖宜緦麻，曾祖小功也。據祖周，則曾祖宜大功，高祖宜小功也。曾祖高祖皆有小功之差，則曾孫玄孫為之服同也。重其縗麻，則尊尊之義也。減其日月，恩殺也。」王肅曰：「祖父周則曾祖大功，而傳以小功為說者，服本以周為正，父則倍之故再周，祖亦如焉故服周，曾祖恩輕，加所不及，正當小功，故傳曰以小功言之耳。傳言小功者兄弟之服，是據祖父而言也。從祖祖父、從祖父、從祖昆弟，此三者其親皆從祖父而來也，而己皆為之小功。從祖昆弟同與己為兄弟之族，而從祖父與己父為從父兄弟者也，從祖祖父則與己祖父為兄弟，故曰小功者兄弟之服也。不敢以祖父兄弟小功之服服祖父之尊者，故曰不敢以兄弟之服服至尊。」
晉袁準正論：「按禮喪服雲『為曾祖父母齊縗三月』，自天子至於士，一也。祖周則曾祖大功，高祖小功，而雲三月者，此通遠祖之言也。今有彭祖之壽，無名之祖存焉。爾雅有來孫、雲孫、仍孫、昆孫，有相及者故也。十代之祖在堂，則不可以無服也。郯子曰『我高祖少皞摯之立也』，非五代祖也。蒯聵禱康叔，自稱曾孫，非四代之曾孫。然則高遠也無名之祖，希及之矣，故不復分別而重言之也。故三月以著遠祖之祖，故齊縗以見高祖以上之服。遠祖尊，故以重服服之；恩殺，故減其月數。故舉三月，則知其遠祖；稱曾高，其服同也。儒者或以為高祖無服五屬之文，而雲無服乎？族祖祖父緦麻而曾祖三月乎？」
大唐貞觀十四年，侍中魏徵奏：「謹按曾祖高祖父母舊服齊縗三月，請加為齊縗五月。」
周制，大夫為宗子，不敢降其宗也。馬融曰：「五屬孫雖為大夫，不敢降宗子者，故服齊縗三月。」大夫為舊君。大夫去，君掃其宗廟，故服齊縗三月，言與人同也。何大夫之謂也？言以道去其君而猶未絕。鄭玄曰：「以道去君，謂三諫不從待放也。未絕者，言爵祿尚有列於朝，出入有詔於國，妻子自若人也。」馬融曰：「大夫為舊君，據不在列位，不敢自比於留臣，故自同於庶人也。」雷次宗曰：「
經前已有為舊君，今復有此舊君，傳所以知前經是仕焉而已，後經是待放未去者，蓋以兼服小君，知恩有深淺也。仕焉而退，君臣道足，恩義既施，恩及母妻。今被放而去，名義盡矣，若君不能掃其宗廟，則但不為戎首而已。以其猶復未絕，故得同於人庶，適足以反服於君，不獲及其親也。」
晉崇氏問淳于睿曰：「凡大夫待放於郊三月，君賜環則還，賜玦則去，不知此服已賜環玦未？」答曰：「其待放已三月，未得環玦，未適異國，而君掃其宗廟，故服齊縗三月。」
或難曰：「今去官從故官之品，則同在官之制也，故應為其君服斬。王肅、賀循皆言老疾三諫去者為舊君服齊，則明今以老疾三諫去者不得從故官之品可知矣。今論者欲使解職歸者從老疾三諫去者例，為君服齊，失之遠矣。」釋曰：「按令，諸去官者從故官之品，其除名不得從例。令但言諸去從故官之品，不分別老疾三諫去者，則三諫去得從故官之例。王賀要記猶自使老疾三諫去者為舊君服齊，然則去官從故官之例，敢見臣服斬，皆應服齊明矣。夫除名伏罪不得從故官之例，以有罪故耳。老疾三諫去者，豈同除名者乎？又解職者嘗仕於朝，今歸家門，與老疾三諫去者豈異，而難者殊其服例哉！」
又難曰：「按禮及先儒說，為君服齊，唯年老廢疾與待放之臣而已。老歸者無復為臣之道，放退者終身不復入君之朝，臣之義絕，宜降而服齊縗。解職者後將復仕，無離絕之事，固應服斬。二者各異，豈得相准？」釋曰：「古者年老廢疾，乃得致仕。閔子騫曰『古之道，不即人心』，退而致仕，孔子善之。此非老而致仕之例。禮亦當為舊君服齊縗，不唯年老廢疾待放而已也。夫君退臣，苟非墜諸淵之虐，臣雖去此仕彼，亦無絕道，況以老疾歸家不出國內而可絕乎？禮，臣三諫不從，不得已而去；若君能悔過納諫，聞命駿奔，何為終身不入君朝乎？君為人父母，人於君有子道，尊君之義，臣人一耳。而禮臣為君服斬，云為君服齊者，別親疏、明貴賤也。老疾待放之臣與人同服者，亦以疏賤故也。而難者不察疏賤厭降，乃雲『絕其舊君』，悖於禮矣。解職者既已疏賤，與老疾去者無異，寧可必己後可還仕與自同於見臣為其君服斬乎？如令後可還仕，便得同見臣之制，三諫去者，一時罷退，後可還仕，方於解職，未始有殊。二臣之服，例皆應齊，而難者偏許三諫去者服齊，使去職者行斬，難以言通論矣。」
又難曰：「王者無外，天子之臣雖致仕歸家，與在朝無異，不得稱君為舊而服齊縗也。」釋曰：「京師方千里之地謂之畿，其餘以封諸侯。畿內之人服天子齊縗，畿外之人則不能以為天子有內外之差。王者以天下為家，夷狄之士，亦莫不統，故曰無外之義，非所以論服也。書曰『臣為朕股肱耳目，宣力四方』，言君臣相與共政事，有一體之義。親而貴，故君臣之名生焉。致仕者疏賤，不得復託體至尊，故謂之舊君。凡在職稱君而俱服斬，去職亦宜稱舊而俱服齊。」
左丞鄭襲曰：「君非天子之稱。」博士答曰：「天生蒸人而樹之君，天子非君，君將焉在？」
周制，諸侯大夫之臣為舊君服。記云：「違諸侯，之大夫，不反服；違大夫，之諸侯，不反服。」鄭玄曰：「君、大夫，尊卑異也。違，去也。去諸侯仕諸侯，去大夫仕大夫，乃得為舊君反服。」王肅曰：「所適尊卑同，反服舊君。」
晉武帝泰始中，尚書令史恂本文姓闕等是故少府鮑融故吏，假詣喪所行服，散騎常侍何遵駁以為：「禮雲『違大夫，之諸侯，不反服』，則之天子亦不反服矣。恂等已登天朝，反服舊主，典禮相違。」荀顗表云：「禮，臣為君斬縗三年，與子為父同。以進登天朝，絕無舊君之心，廢反服之禮，非所以敦風崇教。今使仕者反服舊君，於義為弘。」詔曰：「可重下禮官評考。」尚書吳奮議以為皆不應服。尚書何楨議以為：「禮為貴臣貴妾緦服三月。夫貴之施賤，猶論恩紀以制服，況嘗為臣吏，禮遇恩紀，優劣不同，焉可同之一例。今以為辟舉正職之吏，宜依古為舊君服，不論違適之異，皆齊縗三月。其餘郡吏，聞喪盡哀而已。」衡陽內史曾瑰議以為：「古者失地之君，託身造次，感一時之惠，猶齊縗以為報；嘗為臣吏，禮待優備，故依禮託情而弘教訓矣。」國子祭酒孔愉議：「應從弟子服師之制。昔夫子既喪，門人若喪父而無服，弔服加麻。今縱不能爾，自宜三月，加以環絰。未聞深衣之制。白帢布衣是今之吉服。君弔其臣猶錫縗，況臨故君而可奪情服乎！」范汪議：「當今刺史郡守幕府，事任皆重，與古諸侯不異也。按漢魏名臣為州郡吏者，雖違適不同，多為舊君齊縗三月。」范甯議云：「弔服加麻，輕末之服。臣為君服斬縗，舊君齊縗三月，此古今所以得異。甯謂臣有貴賤，禮有降殺。州郡綱紀，察舉辟命之吏，聞舊君喪，應即奔赴。在官之人，亦宜棄職而去。雖不皆與禮合，稱情立文也。或曰：『州郡守牧喪，官吏為之齊縗以終葬，故服舊君緦麻，所以為輕重之殺也。』臣為君服斬，三代之達禮。秦罷侯置守，雖不繼位，皆有吏臣，不得准古諸侯也？」
虞道恭問曰：「舊君齊縗三月。今見為人吏，舊君喪，今同在此，未知禮猶得服不？」徐邈答曰：「若更仕一君，便絕前君，足下疑於今為人吏是也。吾謂仕者豈以後絕前邪？正使仕於此君之朝，而追前君，亦何不可，況為前君服舊君之服也。」
周制，曾祖父母為士者，如眾人，服齊縗三月，大夫不敢降其祖也。馬融曰：「尊祖故不降也。」陳銓曰：「大夫不敢降其曾祖為眾者，如眾人也。」女子子嫁者未嫁者為曾祖父母。嫁者，其嫁於大夫者也。未嫁者，其成人而未嫁者也。服齊縗三月者，不敢降其祖也。鄭玄曰：「言嫁於大夫，明雖尊猶不敢降也。成人謂年二十已笄醴者也。此著不降，明有所降也。」馬融曰：「嫁者未嫁者為曾祖父母服。嫁者，嫁為大夫妻也。成人謂十五已上許嫁未行者也。以祖名曾，明婦人雖為天王后，不降其祖宗也。」
