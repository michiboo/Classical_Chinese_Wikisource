
通典卷第七十二
禮三十二沿革三十二嘉禮十七
天子追尊祖考妣上尊號同天子崇所生母追崇同
諸侯崇所生母議支庶立為天子追尊本親議
追錫命議王侯在喪襲爵議奪情附
天子追尊祖考妣上尊號同
周武王追尊王太王亶父、王季歷、文王昌，盧植曰：「太王，王季之父也。美大故稱之。王季，文王之父也。太王實始翦商，王季綏畏，文王懷保，王業所興，故追王也。三妣亦同尊其號。」所以追之，不以卑臨尊也。不用諸侯之號臨天子也。追王太王、王季以下者，以王跡之所由也。文王稱王早矣，於殷猶為諸侯，於是著焉。
漢高帝五日一朝太公，太公家令說太公曰：「天無二日，士無二王。太公雖父，乃人臣也，奈何使人主朝人臣？如此，則威重不行矣。」後上朝太公，太公擁篲，迎門卻行。上大驚，下扶太公。太公曰：「帝，人主，奈何以我亂天下法！」上善家令言，賜黃金五百斤。詔曰：「人之至親，莫大於父子。故父有天下傳之於子，子有天下歸尊於父，此人道極也。朕平暴亂，以安天下，此皆太公之教訓也。」乃尊太公為「太上皇」。後漢荀悅曰：「孝經云：『故雖天子，必有尊也，言有父也。』王者父事三老以示天下，所以明孝也。無父猶設三老之禮，況其存者乎！孝莫大於嚴父，故子尊不加於父母。家令之言，於是過矣。」晉愍懷太子令問中庶子劉寶云：「太公家令說太公，為是？為非？」對曰：「荀悅論賜家令為非，臣以悅不識高帝意。高帝雖貴為天子，事父不失子之禮。時即位已六年，而不加父號，是以家令言『雖父乃人臣也』，言無可尊敬名號，當與人臣同禮，欲以此感動之。帝聞家令言乃悟，即立號太上皇，得人子尊父之道。若不聞家令言，父終無號矣。家令說是也。」又追尊妣曰「昭靈後」。
魏文帝即王位，尚書令桓階等奏：「臣聞尊祖敬宗，古之大義。故六代之君，未嘗不追崇始祖，顯彰所出。先王應期撥亂，啟魏大業，然禰廟未有異號，非崇孝敬示無窮之義也。太尉公侯，宜有尊號，所以表功崇德發事顯名者也。故易言乾坤，皆曰大德，言大人與天地合。臣等以為，太尉公侯，誕育聖哲，以濟群品，可謂資始，其功德之號，莫過於太王。」
詔曰：「前奏以朝車迎中常侍大長秋特進君侯神主，然君侯不宜但依故爵乘朝車也。禮有尊親之義，為可依諸王比，更議。」
博士祭酒孫欽等議：「按春秋之義，五等諸侯卒葬皆稱公，乃與王者之後宋公同號，然臣子褒崇其君父。以此言之，中常侍大長秋特進君侯，誕育太皇，篤生武王，奄有四方，其功德之號，莫過太王。今迎神主，宜乘王車，又宜先遣使者上諡號為『太王』。」於是漢帝追諡為「太王」。及受禪，追尊太王為「太皇帝」，考武王為「武皇帝」，尊王太后為「皇太后」。
明帝太和三年六月，司空陳群等議以為：「周武追尊太王、王季、文王皆為王，是時周天子以王為號，追尊即同，故謂不以卑臨尊也。魏以皇帝為號，今追號皇高祖中常侍大長秋特進君為王，乃以卑臨尊也。故漢祖尊其父為上皇，自是後以諸侯為帝者，皆尊其父為皇也。大長秋特進君宜號商皇，載主宜以金根車，可遣大鴻臚持節，乘大使車，從騶騎，奉印綬，即鄴廟以太牢告祠。」從之。
又詔曰：「蓋聞尊嚴祖考，所以成湯文武，實造商周，克昌王業，而詩書之義，追尊稷契。自我魏室之承天序，既發跡於高皇，高皇之父處士君，精神幽遠，號稱罔記，非所以崇孝重本也。其令公卿以下會議號諡。」
侍中劉曄議：「周王所以后稷為祖者，以其唐之諸侯，佐堯有大功，名在祀典故也。至於漢氏之初，追諡之義，不過其父。上比周室，則大魏發跡自高皇而始；下論漢氏，則追諡之禮不及其祖。曄思以為追尊之義，宜齊高皇而已。」
侍中繆襲議以為：「元者一也，首也，氣之初也。是以周文演易，以冠四德，仲尼作春秋，以統三正。又諡法曰：『行義悅人曰元，尊仁貴德曰元。』處士君宜追加諡號曰『元皇』。」
太傅鍾繇議：「按禮小記曰：『親親以三為五，以五為九，上殺下殺旁殺而親畢矣。』乃唐堯之所以敦敘於九族也。其禮上殺於五，非不孝敬於祖也；下殺於五，非不慈愛於其孫也；旁殺於五，非不篤友於昆弟也。故為族屬，以禮殺之。處士君其數在六，於屬已盡，其廟當毀，其主當遷。今若追崇帝王之號，天下素不聞其受命之符，則是武皇帝櫛風沐雨、勤勞天下為非功也。推以人情，普天率土不襲此議，處士君明神不安此禮。今諸博士以禮斷之，其議可從。」詔從之。
晉武帝受禪後，泰始元年，追尊皇祖宣王曰「宣皇帝」，伯考景王曰「景皇帝」，皇考文王曰「文皇帝」，宣王妃張氏為「宣穆皇后」，尊太妃王氏為「皇太后」。
宋武帝受禪，追尊皇考為「孝穆皇帝」，皇妣為「孝穆皇后」。策曰：「維永初元年七月，皇帝謹遣某官某，奉策上皇考尊號曰『孝穆皇帝』。仰惟聖靈，邈焉阻遠。昔有周丕崇，祚興昌季，其在魏晉，亦申情禮，所以聿追來孝，所因者本。謹稽式上代，考諸令準，稱謂既極，情典攸遂。所以仰順天人，俯穆率土，在心遠慕，庶雲有慰。」追尊先後策曰：「維年月朔，皇帝謹遣某官某，奉策上皇妣尊號曰『孝穆皇后』。伏惟皇妣，資坤厚之性，體母儀之德，等美姜嫄，齊列任姒，訓穆中閨，化流自遠，膺曆運期，饗茲天位。謹依前典，敬奉大禮，仰慕聖善之愛，俯增蓼莪之思。」
齊高帝受禪，追尊皇考曰「宣皇帝」，皇妣曰「孝皇后」。
梁武帝受禪，追尊考曰「文皇帝」，妣曰「獻皇后」。
陳武帝受禪，追尊考曰「景皇帝」，妣董氏曰「安皇后」。
後魏道武帝稱尊號後，追尊遠祖二十餘代，皆稱皇帝，則歷代未聞也。不復更載諡號焉。
北齊文宣帝受東魏禪，追尊祖為「文穆皇帝」，妣為「文穆皇后」，考為「獻武皇帝」，兄為「文襄皇帝」，母為「皇太后」。
後周閔帝受西魏禪，稱天王，追尊考曰「文王」。後其弟明帝立，稱帝號，追尊文王曰「文皇帝」。後其弟武帝立，追尊曰「德皇帝」。
隋文帝受禪，追尊考曰「武元皇帝」，妣曰「元明皇后」。
大唐武德元年五月，追諡高祖為「宣簡公」，曾祖為「懿王」，祖為「景皇帝」，父為「元皇帝。」天寶二年三月，追尊咎繇為「德明皇帝」，涼武昭王為「興聖皇帝」。仍各立廟，每歲四孟月享祭。至寶應中，禮儀使杜鴻漸請停四時獻享。
天子崇所生母追崇同○東晉宋
東晉孝武帝太元中，崇進所生母李氏為皇太妃。徐邈與范甯書，訪其事。甯答謂：「子不得爵命母。妃是太子婦號，必也正名，寧可以稱母也？」邈重與甯書曰：「禮，天子之妃曰後，關雎稱后妃之德，妃後之名，可謂大同，所以憲章皇極禮崇物備者，在於此也。故太后之號定於前朝，而當今所率由也。若必欲服章同於後，而名號異於妃，則可因夫人之稱，而加皇太以明尊。雖一理，然於文物之章，猶未盡崇高之極，此又今之所疑，不得可行也。足下嫌太子妻稱妃，然古無此稱，出於後代。今有皇太之別，是可論處邪？」甯又答曰：「
按公羊傳『母以子貴』，當以此義為允。禮有君之母非夫人者，以此推之，王者之母亦何必皆後乎？所為尊母，非便極尊號也。並後匹嫡，譏存春秋。謂議稱皇太夫人，下皇后一等，位比三公，此君母之極號也。稱夫人，則先後之臣也。加皇太，則至尊之母也。皇，君之謂也。君太夫人，豈不允乎！」殷仲堪與徐邈書云：「後者，婦人之貴號，在妻則言後，在母則加太。禮，天子之妃稱後，關雎曰后妃之德，后妃二名，其義一也。設使正後處內，貴妾必不可稱妃。」邈又答徐乾書云：「母以子貴，穀梁亦有其義，故曰『賵人之母則可』。又會成風葬，著言禮也。但名雖夫人，而實殊同體，故敢配厭，群臣無服，所服以為異也。鄭雲『近臣從服，唯君所服』，若嫡夫人歿，則有制重者，故曰唯君所服之耳。與君同重，自施近臣驂僕，而非三卿五大夫，內有宗廟之祭，外有王伯之命，何得以私服廢正。故庶母為夫人，上之不得以干宗廟，外之不得以接侯伯，唯國內申其私而崇其儀，亦如侯伯子男之臣，於內稱君曰公耳。雖人君肆情行服，而卿大夫不從，所以知上有天王也。邈往來答釋范武子，以其序云云私情典，是以太妃車旗服章，備如太后，唯不敢從於宗廟。禮又曰『百官不稱臣』，所以令無服之制也。范於時都謂不應同皇后服章，以尊令議難之，自塞矣。書傳了無天子庶母之文，且妾除女君、夫人，可為通稱，如五等爵皆稱公耳。天王之與皇后，未聞二其號者，所以關之情禮，而定太妃之稱，良有由矣。宜同至極，故上比稱皇。屈於郊廟，故遠避伉儷，不曰後而曰妃。因名求實，可謂志乎禮者。太后與妃，義無異者。假令國君在事，自當稱夫人。但王典無二名，不得以國公夫人為喻耳。」太元十九年，又詔追崇鄭太后。尚書令王珣奏：「下禮官詳正。按太常臣胤等議，以春秋之義，母以子貴，故仲子、成風咸稱夫人。經雲『考仲子之宮』，明不配食也。且漢文、昭二太后，並繫子號。宜遠準春秋考宮之義，近摹二漢不配之典，尊號既正，宜改築新廟。顯崇尊稱，則罔極之情申；別建寢廟，則嚴禰之道著；繫子為稱，兼明貴之所由：一舉而三義以允，固哲王之高致。可如胤等議，追尊會稽太妃為『簡文皇太后』也。」
宋文帝元嘉元年，司空、錄尚書事臣羨之等言：「伏惟先婕妤，柔明塞淵，光備六列，德昭坤範，訓洽母儀，用能啟祚聖明，奄宅四海。而天祚永違，嚴親莫逮。臣等參詳，遠準春秋，近稽漢晉，謹追上尊號為皇太后，禮官撰諡，用崇寢廟。」
諸侯崇所生母議
後漢許慎五經異義云：「妾母之子為君，子得尊其母為夫人。按春秋公羊說，妾子立為君，母得稱夫人。故上堂稱妾，屈於嫡；下堂稱夫人，尊行國家。則士庶起為人君，母亦不得稱夫人。父母者，子之天也，子不得爵命父母。至於妾子為君爵其母者，以妾本接事尊者，有所因也。穀梁說，魯僖公立妾母成風為夫人，入宗廟，是子而爵母也，以妾為妻，非禮也。故春秋左氏說，成風得立為夫人，母以子貴。謹按尚書，舜為天子，瞽叟為士，明起於匹庶者，子不得爵父母也。至於魯僖公本妾子，尊母成風為小君，經無譏文，公羊、左氏義是也。」
鄭玄駮曰：「禮喪服父為長子三年，以將傳重故也；眾子則為之周，明無二嫡也。女君卒，貴妾繼室，攝其事耳，不得復立夫人。魯僖公妾母為夫人者，乃緣莊夫人哀姜有殺子般、閔公之罪，應貶故也。哀姜薨於齊，貶之，經在僖元年冬十二月丁巳，夫人氏之喪至自齊，去姜是也。桓夫人文姜殺夫，貶之，經在莊元年春三月，夫人遜於齊。其與姜氏輕重差也。近漢呂后殺戚夫人及庶子趙王，不仁，廢不得配食，文帝更尊其母薄後，非其比耶？妾子立者得尊其母，禮未之有也。」
袁準正論云：「時俗之論曰：『庶子為公，可以尊其母為夫人，春秋之義，母以子貴。』按隱公二年，夫人子氏薨。五年，考仲子之宮。上稱夫人，下不應復言仲子，明其與妾為妻也。秦人來歸成風之襚，不稱夫人，明其私尊，不通於鄰國也。左氏傳曰：『並後匹嫡，亂之本也。』袁準曰：「並後，如夫人者六是也。匹嫡，元妃卒，立妾為夫人是也。」公羊亦云『母以子貴』。說曰：穀梁雲秦人來歸成風之襚，秦不雲夫人也。就外不雲夫人而見正焉。夫身為國君而母為妾庶，子孫所不忍，臣下所不安，故私稱於國中，不加境外，此人子之情，國人之私，而亡於禮法之正也。假有庶子數人，並為三公，欲各尊其母，將何以止之？非聖人者無法，此大亂之道也。」
支庶立為天子追尊本親議漢後漢魏齊
漢宣帝追尊祖衛太子、史皇孫，詔曰：「故皇太子在湖，未有號諡。」有司請曰：「禮『為人後者，為之子也』。故降其父母不得祭，尊祖之義也。陛下為孝昭帝後，承祖宗之祀，制禮不踰閑，謹行視孝昭帝所為。史皇孫諡宜曰『悼』，母曰『悼後』，比諸侯王園，置奉邑三百家，曰『悼園』。故皇太子諡曰『戾』，置奉邑二百家，曰『戾園』；史良娣曰『戾夫人』，置守三十家，園曰『戾後園』。置長丞，周衛奉守如法。」有司復言：「禮『父為士，子為天子，祭以天子』。悼園宜稱尊號曰『皇考』，立廟，因園為寢，以時薦享。益奉園人滿千六百家。尊戾夫人曰『戾後』，置園奉邑，及益戾園各滿三百家。」
哀帝初入為太子，祖母傅太后、母丁後皆在國，自以定陶恭王為稱。按元帝傅昭儀有寵，產一男，為定陶恭王。帝崩，昭儀隨王歸國，稱定陶太后。恭王薨，子代為王。王母曰丁姬。成帝無繼嗣，立定陶王為太子。詔移楚孝王為定陶王，奉恭王後。詔傅太后與丁後自居定陶國。成帝崩，太子立，是為哀帝。及即位，高昌侯董宏上言，宜立定陶恭王后為皇太后。事下有司。宏曰：「秦莊襄王，母本夏氏，而為華陽夫人所子。及即位，俱稱太后。今宜立定陶恭王后為皇太后。」左將軍師丹劾奏宏：「知皇太后至尊之號，天下一統，而稱引亡秦以為比喻，詿誤聖朝，不道。」帝新立，謙讓，納丹言，免宏為庶人。時傅太后大怒，要欲必稱尊號。詿音掛。
後帝白，令王太皇太后下詔尊定陶恭王為「恭皇」。哀帝初，成帝母稱太皇太后，成帝趙皇后稱皇太后。又曰春秋「母以子貴」，遂尊傅太后為「恭皇太后」，丁姬為「恭皇后」。郎中令泠褒復奏言：「定陶恭皇太后、恭皇后，皆不宜復引定陶藩國之名，以冠大號。車馬衣服，宜皆稱皇，置吏二千石以下，各供厥職。又宜為恭皇立廟京師。」帝復下議有司，皆以為宜如褒言。
大司空師丹又曰：「聖王制禮，取法於天地，故尊卑之禮，所以正天地之位，不可亂也。今定陶恭皇太后、恭皇后以『定陶恭』為號者，母從子、妻從夫之義也。欲立官置吏，車服與太皇太后並，非所以明尊卑無二上之義也。定陶恭皇號諡前已定，義不得復改。禮：『
父為士，子為天子，祭以天子，其屍服以士服。』子無爵父之義，尊父母也。為人後者為之子，故為所後服斬衰三年，降其父母周，明尊本祖而重正統也。孝成皇帝聖恩深遠，故為恭王立後，承祭祀，今恭皇長為一國太祖，萬代不毀，恩義已備。陛下既繼體先帝，持重大宗，承宗廟天地社稷之祀，義不得復承定陶恭皇祭入其廟。今欲立廟於京師，而使臣下祭之，是無主也。又親盡當毀，空去一國太祖不隳之祀，而就無主當毀不正之禮，非所以尊厚恭皇也。」由是上怒，策免丹。
後歲餘，下詔曰：「漢家之制，推親親以著尊尊。定陶恭皇之號，不宜復稱『定陶』。其尊恭皇太后為『帝太太后』，丁後為『帝太后』。」後更號帝太太后為「皇太太后」。皇太太后崩，合葬，稱孝元傅皇后陵，其後為王莽毀發貶號。
後漢安帝建光元年，有司上言：「皇考清河孝王，至德純懿，含弘光大，既受帝祉，載生明聖。舊章法制，宜有尊號，不宜稱王，宜曰『孝德皇』，妣曰『孝德後』，祖妣宋貴人曰『敬隱後』。」詔曰：「其告祠高廟，使司徒震持節，大鴻臚、特進、樂平侯常副，奉策璽綬，到清河上尊號。」桓帝即尊位，追尊祖河間孝王曰「孝穆皇」，妣趙氏曰「孝穆後」，考蠡吾侯曰「孝崇皇」，尊母曰「孝崇博園貴人」。靈帝即尊位，追尊祖為「孝元皇」，妣夏氏為「孝元後」，考為「孝仁皇」，母董氏為「慎園貴人」。
魏文帝制，以後如以旁枝入嗣大位，不得加父母尊號。詔曰：「
依漢祖之尊太上皇是也。且禮『不以父命辭王父命』。漢氏諸侯之入，皆受天子之命胤於宗也；而猶顧其私親，僭擬天號，豈所謂為人後之義哉！後代若有諸侯入嗣者，皆不得追加其私考為皇、妣為後也。致有佞媚妖惑之人慾悅時主，謬建非義之事以亂正統者，此股肱大臣所當禽誅也。其著乎甲令，書之金策，藏諸宗廟，副乎三府，尚書中書亦當各藏一通。」
齊明帝即尊位，追尊考始安貞王為「景皇」，妣妃為「懿後。」
追錫命議
後漢許慎五經異議云：「春秋公羊、穀梁說，王使榮叔錫魯桓公命，追錫死者，非禮也。死者功可追而錫，如有罪，又可追而刑耶？春秋左氏譏其錫篡弒之君，無譏錫死者之文也。」
王侯在喪襲爵議奪情附○魏大唐
魏尚書奏，以故漢獻帝嫡孫杜氏鄉侯劉康襲爵，假授使者拜授，康素服。秦靜議：「按周禮，天子公卿諸侯，吉服皆玄冕朱裏，玄衣纁裳；有喪凶則變之麻冕黼裳，邦君麻冕蟻裳。雲麻冕者，則素冕麻不加采色，又變其裳。亦非純吉，亦不純凶。漢氏承秦，改六冕之制，以玄冠絳衣一服而已。有喪凶之事，則變吉服以從簡易。故諸王薨，遣使者拜嗣子為王，則玄冠縗絰，服素以承詔命，事訖，然後反喪服。考之前典，則差周書；論之漢室，則合常制。」
王肅議：「尊者臨卑，不制縗麻，故為之素服。今康處三年喪，在縗絰之中，若因喪以命之，則無復素服。若以尊崇王命，則吉服以拜受。按尚書，康王受策命，吉服而受之。事畢，又以吉服出應門內，以命諸侯。皆出，然後王釋冕服。故臣以為諸侯受天子之命，宜以吉服。又禮，處三年之喪，而當除父兄之喪服，除服卒事，然後反喪服。則受天子命者，亦宜服其命服，使者出，反喪服，即位而哭，既合於禮，又合人情。」詔從之。
按成王崩，康王即位，上宗奉同瑁，王再拜三祭。按鄭玄曰：「
即位必醴之者，以神之嚌成之也。以醴嚌成之者，醴濁，飲至齒不入口曰嚌，既居重喪，但行其禮，而不取其味。」又禮始冠加爵，亦皆醴之，所以加崇以成其尊也。又漢舊儀「諸王嫡子嗣位，受拜畢，立於門外，使者既出，拜送還，升，嚌醴訖，又再拜」。正與康王即位事同。古今相參，事無違者。
王肅又議：「凡奉神祭祀則有受祚之爵，嘉慶事則有醮醴之儀。若君薨而太子即位，孤之位，無醮醴之儀。成王病困，乃召群臣，訓以敬保元子。明日，成王崩。既大斂，群臣以策書宣成王命，以命康王。是為受顧命之戒，非即位之事。王從三宿三祭，上宗曰饗，而不嚌醴也。此王者隨時之禮，非常行之典，不可以為拜諸侯嫡子之儀。襲爵之日，乃孝子孝孫所以增哀戚之懷，非禮之所施，直謂之王命所加，而使者又既出，謂之受神之醴，復非饋奠之時。按拜陳思王子志為濟北王，又與今異，猶須王嚌醴畢，然後使者出。今據鄭玄說，即位醴之以成其禮，猶愈於使者既出不設饋奠而獨嚌醴，臣猶以為非禮之衷。今京師廷拜諸侯嗣子，無事有嚌醴。『天子賜諸侯大夫冕弁服於太廟。歸設奠，服賜服，於斯乎有冠醮，而無冠醴』。此謂諸侯大夫以平吉受賜服於天子太廟，歸設祭於其廟，服賜服，而受冠醴之禮也。可依此，使者既出，公猶服命服，設奠而告。又禮小祥之祭，然後嚌之。此自告其廟，非王命之所加。如禮不嚌，既告反服，既位而哭，既合於禮，又合人情。」詔從之。
高堂隆議拜受儀：「按舊典，天子遣使者齎車服策命命諸侯嗣位之禮：上卿為使者，嗣君遣上卿吉服迎於境，自吉服勞於郊，館宗廟，致飧餼，告期日，受命於祖廟。設喪主，布几筵於戶牖之前。命車設於庭，西上，安車駟馬皆在其車之東。使者奉策服印綬，加設版策於其上，升自西階，東面。內史在右。嗣君端委以入，升自阼階，西面立。使者以皇帝命命冕，內史贊之。嗣君降於兩階間，北面再拜稽首。使者宣命曰：『無下拜。』嗣君升，成拜。內史加詔版策命於服上以東。嗣君進而西，迓受於兩楹間。皆旋復位。嗣君釋端委服，降，升，成拜如初。使者降出，升車。嗣君拜送於門外。修享贈餞之禮。使歸，嗣君送至於境。嗣君釋冕，服素弁葛環縗絰●昌氏反袂，修奠祭之禮，告於殯宮訖，乃釋弁絰，反喪服。此其大略也，其他則同之。」
大唐武德二年正月，尚書左丞崔善為奏曰：「欲求忠臣，必於孝子。比為時多金革，頗遵墨絰之義，丁憂之士，例從起復，無識之輩，不復戚容。如不糾劾，恐傷風俗。」制曰：「文官遭父母喪，聽去職。」
調露二年，中書舍人歐陽通起復本官。每入朝，必徒跣，至城門外，然後著而朝。直宿在省，則席地藉。非公事不言，亦未啟齒。歸必縗絰，號慟無恆。國朝奪情者多矣，唯通能合典禮。
武太后長安三年正月，敕：「三年之喪，自非從軍更籍者，不得輒奏起復。」
至廣德二年三月，敕：「三年之喪，謂之達禮。自非金革，不可從權。其文官自今以後，並許終制，一切不得輒有奏請。」
