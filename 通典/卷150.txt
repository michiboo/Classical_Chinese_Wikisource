
通典卷第一百五十
兵三 料敵制勝敵十五形帥十過附無察而後動
驗虛聲知無實敵降審察
孫子曰：「用兵之道，校之以計，而索其情。索其勝負之情。索音山格反，搜索之義。曰：主孰有道？將孰有能？道德智能。主，君也。先考校兩國之君，誰知誰否也。若荀息斷虞公貪而好寶，宮之奇懦不能強諫是也。天地孰得？視兩軍所據，知誰得天時地利。法令孰行？設而不犯，犯而必誅。發號出令，知誰能施行者。兵眾孰強？士卒孰練？知誰兵器強利，士卒簡練者。故王子曰：「士不素習，當陣惶惑；將不素習，臨陣闇變。」賞罰孰明？賞善罰惡，知誰分明者。故王子曰：「賞無度則費而無恩，罰無度則戮而無威。」吾以此知勝負矣。以此上七事，料得情，知勝負也。知吾卒之可用以擊之，而不知敵之不可擊，勝之半也；知敵之可以擊，而不知吾卒之不可用以擊，勝之半也；知敵之可以擊，知吾卒之可用以擊，而不知地形之不可以戰，勝之半也。勝之半者，未可知也。故曰，知兵者動而不迷，舉而不頓。將不能料敵，以少合眾，以弱擊強，兵無選鋒，曰「北」。其勢若是，必走之兵。夫料敵制勝，計極險易利害遠近，上將之道也。知此而用戰者必勝，不知此而用戰者必敗。夫唯無慮而易於敵者，必擒於人也。己無智慮，而外易人者，必為人所擒。故策之而知得失之計，策度敵情，觀其所施，計數可知。作之而知動靜之理，喜怒動作，察其舉止，則情理可得。故知動靜權變，為其勝負也。形之而知死生之地，形相敵情，觀其所據，則氣勢死生可得而知之。角之而知不足有餘之處。角，量也。角量彼我軍馬，則長短可知也。知勝有五：知可以戰與不可以戰者勝，能料知敵情，審其虛實者，勝也。知眾寡之用者勝，言兵之形，有眾而不可擊寡，或可以弱制強，而能變之者，勝也。故春秋傳曰「師剋在和，不在眾」是也。上下同欲者勝，言君臣和同，勇而戰者勝。故孟子曰：「天時不如地利，地利不如人和。」以虞待不虞者勝，虞，度也。以我有法度之師，擊彼無法度之兵。故春秋傳曰「不備不虞，不可以師」是也。將能而君不御者勝。司馬法曰：「進退唯時，無曰寡人。」將既精能，曉練兵勢，君能專任，任事不從中御。故王子曰「指授在君，決戰在將」者，是矣。此五者，知勝之道。此上五事。故曰：知己知彼，百戰不殆；審知彼強弱之勢，雖百戰，實無危殆。不知彼而知己，一勝一負；雖不知敵之形勢，恃己能剋之者，勝負各半。不知彼，不知己，每戰必殆。外不料敵，內不知己，用戰必殆。知天知地，勝乃可全。」知地之便，知天時孤虛而向背晦暝風雪，為之譎詭。
料敵制勝
春秋時，晉侯將伐虢。大夫士蒍曰：「不可。蒍，為委反。虢公驕，若驟得勝於我，必棄其民。棄民不養之。無眾而後伐之，欲禦我，誰與？夫禮、樂、慈、愛，戰所畜也。夫民，讓事、樂和、愛親、哀喪，而後可用也。上之使民，以義讓哀樂為本，言不可以力強。虢弗蓄也，亟戰，將饑。」言虢不蓄義讓而力戰。後終為晉所滅。
春秋時，秦伯伐晉。晉將趙盾禦之，上軍佐臾駢曰：「秦不能久，請深壘固軍以待之。」秦人慾戰。秦伯謂士會曰：「若何而戰？」晉士會先奔秦。對曰：「趙氏新出其屬曰臾駢，必實為此謀，將以老我師也。」臾駢，趙盾屬大夫，新出佐上軍。趙有側室曰穿，晉君之婿也，側室，支子。有寵而弱，不在軍事；弱，年少。又未嘗涉知軍事。好勇而狂，且惡臾駢之佐上軍也。若使輕者肆焉，其可也。肆，暫往而退也。秦軍掩晉上軍。趙穿追之，不及。上軍不動，趙穿獨追之。返，怒曰：「裹糧坐甲，固敵是求。敵至不擊，將何俟？」軍吏曰：「將有待也。」待可擊也。穿曰：「我不知謀，將獨出。」乃以其屬出。趙盾曰：「秦獲穿也，獲一卿矣。晉自有散位從卿者。秦以勝歸，我何以報？」乃皆出戰，交綏，而退。司馬法曰：「逐奔不遠，從綏不及。逐奔不遠則難誘，從綏不及則難陷。」然則古名退軍為綏。秦、晉志未能堅戰，短兵未致爭而兩退，故曰交綏。
春秋時，晉師伐楚。月晦，楚晨厭晉軍而陣。晉大夫郤至曰：「
楚有六閒，古莧反。其二卿相惡，子重，子反。王卒以舊，罷老不代。鄭陣而不整，不整列也。蠻軍而不陣，蠻夷從楚者，不結陣。陣不違晦，晦，月終，陰之盡也。故兵家以為忌。在陣而囂，囂，諠譁也。合而加囂。陣合宜靜，而益有聲。各顧其後，莫有鬥心；人恤其所底也。舊不必良，以犯天忌，我必剋之。」終敗楚於鄢陵。
管子曰：「天時地利，其數多少，其要必出於計數。故凡攻伐之為道也，計必定於內，然後兵出乎境，計未定而出兵，是則戰之自毀也。故不明敵人之政，不能加也；未可加兵。不明敵人之情，不能約也；不能約誓。不明敵人之將，不先軍；不明敵人之士，不先陣。是故以眾擊寡，以治擊亂，以富擊貧，以能擊不能，以教卒練士擊敺眾白徒，故百戰百勝也。」又曰：「善攻者料眾以攻眾，量吾眾寡，彼眾寡，然後攻。餘倣此。料食以攻食，料備以攻備。以眾攻眾，眾存不攻；彼眾存，則我不能亡之也，故不攻。以食攻食，食存不攻；以備攻備，備存不攻。釋實而攻虛，知其實，宜避之。釋堅而攻毳，釋難而攻易。夫國搏不在敦古，在於合今時宜。搏，聚也。治世不在善政，在於權宜。霸王不在曲成。」在於全大體也。
戰國魏武侯問吳起曰：「兵以何勝？」對曰：「以治為勝。」「
不在眾乎？」起曰：「法令不明，賞罰不信，聞鼓不進，聞金不止，雖有百萬之師，何益於用！所為治者，居則有禮，動則有威，進不可當，退不可追，前卻有節，左右應麾，雖絕成陣，雖散成行，投之所往，天下莫當。」又曰：「凡敵有不卜而與戰，有不占而避之。疾風大寒，早興冥遷，剖冰濟度；盛夏炎熱，興役無閒，行飢驅渴，務取於遠；師久無糧，士眾怨怒，妖祥疑惑，上不能止；軍資既竭，時多霖注，欲掠無便；師眾不多，地土不利，人馬疾疫；道遠日暮，士卒勞倦，飢未及食，解甲而息；將薄吏輕，士卒無固，三軍數驚，師徒無助；陣而未定，舍而未畢，行阪涉險，半隱半出：諸如此類，擊而勿疑。若土地廣大，人眾富盛；上愛其下，惠施流布；賞信刑察，發止得時；行陣居列，任賢使能；師徒習教，兵甲精銳；四鄰有助，大國之援：凡如此類，憚而避之。故曰，見可而進，知難而退。」
漢王在漢中，拜韓信為大將軍。信因問王曰：「今東嚮爭權天下，豈非項王邪？」漢王曰：「然。」「大王自料勇悍仁彊孰與項王？」漢王曰：「不如也。」信再拜曰：「唯信亦以為大王不如也。然臣嘗事項王，請言項王之為人也。項王喑嗚叱吒，千人皆廢，然不能任屬賢將，此特匹夫之勇耳。項王與人恭謹，人有疾病，涕泣與之分食，至於功當封爵者，印刓五丸反弊，忍不能予，此乃特婦人之仁耳。項王雖霸天下而臣諸侯，不居關中而都彭城，又背義帝之約而以親愛王，諸侯不平。諸侯之見項王遷逐義帝置江南，亦皆歸逐其主而自王善地。項王所過無不殘滅者，天下多怨，百姓不親附，特劫於威強耳。名雖為霸，實失天下心。故曰其強易弱。今大王誠能反其道，任天下武勇，何所不誅！以天下城邑封功臣，何所不服！以義兵從思東歸之士，何所不剋！且三秦王為秦將，將秦子弟數歲矣，所殺亡不可勝計，又欺其眾降諸侯，至新安，項王詐坑秦降卒二十餘萬，唯獨邯、欣、翳得脫，章邯、司馬欣、董翳也。秦父兄怨此三人，痛入骨髓。今楚強以威王此三人，秦民莫愛也。大王之入武關，秋毫無所害，除秦苛法，與秦民約，法三章耳，秦民無不欲得大王王秦者。於諸侯之約，大王當王關中，關中民咸知之。大王失職入漢中，秦民無不恨者。今大王舉而東，三秦可傳檄而定也。」於是漢王大喜，自以為得信晚。遂聽信計，定秦，滅項。項籍圍漢王於滎陽城，久之，漢王患之，請割滎陽以西以和。項王不聽。漢王謂陳平曰：「天下紛紛，何時定乎？」陳平曰：「項王為人，恭敬愛人，士之廉節好禮者多歸之。至於行賞功爵邑，重之，言愛惜之。士亦以此不附。今大王慢人少禮，士廉節者不來。然大王能饒人以爵邑，士之頑鈍嗜利無恥者亦多歸王。誠能去其兩短，襲其兩長，天下指麾則定矣。」
漢高帝時，黥布反。帝召薛公問之，對曰：「使布出於上計，東取吳，西取楚，並齊與魯，傳檄燕、趙，固守其所，山東非漢之有也。出中計，東取吳，西取楚，並韓取魏，據敖倉之粟，塞成皋之口，勝敗之數未可知也。出下計，東取吳，西取下蔡，歸重於越，身歸長沙，陛下高枕而臥，漢無事矣。」上曰：「是計將安出？」對曰：「
必出下計。布故驪山之徒耳，致萬乘之主，此皆為身，不顧其後，不為百姓萬世慮也。」布果出下計。上自將，東擊布。布之初反，謂其將曰：「上老矣，厭將兵，必不能自來。諸將獨患淮陰、彭越，今皆已死，餘不足畏也。」故遂反。果如薛公籌之，東擊荊，荊王劉賈敗死。時劉賈都丹徒。漢終破布。
後漢末，張遼屯長社，軍中有謀反者，夜驚亂起火，一軍盡擾。遼謂左右：「勿動。是不一營盡反，必有造變者，欲以動亂人耳。」乃令軍中，其不反者安坐。遼將親兵數十人，中陣而立。有頃定，即得首謀者殺之。張遼審計，立擒賊首，亦同料敵之義。
後漢末，曹公征荊州，劉琮降，得其水軍及步兵，遂遺書孫權云：「今將水軍八十萬，當與將軍會獵於長洲之苑。」將士聞之恐。權延見群下，問計。咸曰：「曹操託名漢相，挾天子以征四方，動以朝廷為辭，今日拒之，事更不順。且將軍大勢，可以拒操者，長江也。劉表治水軍，艨艟鬥艦千數，操悉浮以沿江，兼有步軍，水陸俱下，此則長江之險與我共之矣。而勢力眾寡，愚謂大計不如迎之。」權將周瑜曰：「操雖名漢相，其實漢賊。將軍神武雄材，兼仗父兄遺烈，據有江東，地方數千里，兵精足用，英豪樂業，尚當橫行天下，為漢家除殘去穢。況操自送死，豈可迎之邪？請為將軍籌之：使北土已安，操無內憂，能曠日持久，來爭疆埸，又能與我校勝負於船楫，可也。今北土既未安，加以馬超、韓遂在關西，為操後患。且捨鞍馬，仗舟楫，與吳越爭衡，本非中國所長。又今盛寒，馬無草。驅中國士眾遠涉江湖，不習水土，必生疾病。此數四者，用兵之患也，而操皆冒行之。瑜請得精兵三萬人，徑進夏口，保為將軍破之。」權曰：「
老賊欲廢漢自立久矣，但忌二袁、呂布、劉表與孤耳。今諸雄已滅，唯孤尚存，孤與老賊勢不兩立。君言當擊，甚與孤合也。」權拔刀斫前奏案，曰：「諸將吏敢復言迎曹操者，與此案同。」果有赤壁之捷焉。
蜀大將諸葛亮悉眾十萬，由斜谷出始平，據武功五丈原。魏大將司馬宣王帥師拒之，與亮對於渭南。亮分兵屯田，為久駐之本。耕者雜於渭濱，而百姓安堵，軍無私焉。屢使交書，又致巾幗音虢婦人之飾，以怒宣王。王亦屢表請戰。魏使衛尉辛毗持節勒懿及軍吏以下，不許出戰。姜維謂亮曰：「辛毗仗節而到，賊不復出矣。」亮曰：「
彼本無戰心，所以固請者，示武於眾矣。將在軍，君命有所不受，苟能制吾，豈千里請戰邪！」宣王使二千餘人，就軍營東南角，大聲稱萬歲。亮使問之，答曰：「吳朝有使至，請降。」亮謂曰：「計吳朝必無降法。卿是六十老翁，何煩詭誑如此。」懿與亮相持百餘日，亮卒於軍中。及軍退，懿追焉。亮長史楊儀結陣，反旗鳴鼓，若將向懿，遽退，不敢迫。經二日，乃行其營壘曰：「天下奇才也。」懿乃追之，儀多布鐵蒺蔾，懿使軍士二千人著材平底木屐前行，蒺蔾悉著屐，然後馬步徑進，追至赤岸，方知審問。百姓為之諺曰：「死諸葛走生仲達。」懿笑曰：「吾能料生，不料死故也。」孔明料吳不降，明矣。司馬不料亮死，暗矣。
陳將吳明徹進逼壽陽，北齊將王琳拒守，又遣大將皮景和率兵數十萬來援，去壽陽三十里，頓軍不進。諸將咸曰：「堅城未拔，大援在近，不審明公計將安出？」明徹曰：「兵貴在速，而彼結營不進，自挫其鋒，吾知其不敢戰明矣。」於是躬擐甲冑，疾攻，一鼓而剋壽陽。
西魏遣將于謹討梁元帝於江陵，長孫儉問謹曰：「為蕭繹之計，將欲如何？」謹曰：「耀兵漢、沔，席捲渡江，直據丹陽，是其上策；移郭內居民，退保子城，峻其陴堞，以待援至，是其中策；若難於移動，據守羅郭，是其下策。」儉曰：「揣繹定出何策？」謹曰：「
必用其下。」儉曰：「彼棄上而用下，何也？」對曰：「蕭氏保據江南，綿歷數紀。屬中原多故，未遑外略。又以我有齊氏之患，必謂力不能分。且繹懦而無謀，多疑少斷。人難慮始，皆戀邑居，既惡遷移，當保羅郭。所以用下策也。」謹乃令中山公護及楊忠等率精騎先據江津，斷其走路。梁人豎木柵於外城，廣輪六十里。尋而謹至，悉眾圍之。梁主屢遣兵於城南出戰，輒為謹所破。旬有六日，外城遂陷。梁主退保子城。翌日，率其太子以下，面縛出降，尋殺之。
大唐衛公李靖兵法曰：
夫決勝之策者，在乎察將之材能，審敵之彊弱，斷地之形勢，觀時之宜利，先勝而後戰，守地而不失，是謂必勝之道也。
若上驕下怨，可離而閒；營久卒疲，可掩而襲；昧去迷就，士眾猜嫌，可振而走；重進輕退，遇逢險阻，可邀而取。若敵人旌旗屢動，士馬數顧，其卒或縱或橫，其吏或行或止，追北恐不利，見利恐不獲，涉長途而未息，入險地而不疑，勁風劇寒，剖冰濟水，烈景炎熱，倍道兼行，陣而未定，合而未畢，若此之勢，乘而擊之，此為天贊我也，豈有不勝哉！
若軍有賢智而不能用者，敗；上下不相親而各述己長者，敗；賞罰不當而眾多怨言者，敗；知而不敢擊，不知而擊者，敗；地利不得而卒多戰阨者，敗；勞逸無別，不曉車騎之用者，敗；覘候不審而輕敵懈怠者，敗；行於險道而不知深溝絕澗者，敗；陣無選鋒而奇正不分者，敗。凡此十敗，非天之殃，將之過也。
夫兵者寧千日而不用，不可一日而不勝。故白起對秦王曰：「明王愛其國，忠臣愛其名，臣寧伏其重誅，而不忍為辱軍之將。」又嚴顏謂張飛曰：「卿等無狀，侵奪我州，有斷頭將軍，無降將軍也。」故二將咸重其名節，就死而不求生者，蓋知敗衄之恥，斯誠甚矣。
又曰：「凡與敵相逢，持軍相守，欲知彼算，將揣其謀，則如之何？」對曰：「士馬驍雄，示我以羸弱；陣伍齊肅，示我以不戰；見小利佯為不敢爭，伏奇兵故誘以奔北；內實嚴警，外為弛慢；恣行閒諜，託以忠告；或執使以相忿，或厚賄以相悅；移師則減灶，合營則偃旗；智足以及謀，勇足以及怒，非得地而不舍，非全軍而不侵；以多擊少，必取於晨朝，以寡擊眾，必候於日暮：如此則兵多詭伏，將有深謀，理須曲為防慎，不可入其規畫。故傳曰：『見可而進，知難而退，軍之善政也。』但敵固無小，蜂蠆有毒。且鳥窮則啄，獸窮猶觸者，皆自衛其生命，而求免於禍難也。若困而不鬥，乃智不逮於鳥獸，其能將乎？必須料敵制勝，誡於小利，然後可立大功矣。」
或又問曰：「所謂料敵者何？」對曰：「料敵者，料其彼我之形，定乎得失之計，始可兵出而決於勝負矣。當料彼將吏孰與己和，主客孰與己逸，排甲孰與己堅，器械孰與己利，教練孰與己明，地勢孰與己險，城池孰與己固，騎畜孰與己多，糧儲孰與己廣，工巧孰與己能，秣飼孰與己豐，資貨孰與己富：以此揣而料之，焉有不保其勝哉！夫軍無小聽，聽必審也；戰無小利，利必大也。審聽之道，詐亦受之，實亦受之，巧亦受之，拙亦受之，其詐而似實亦受之，其實而似詐亦受之，但當明聽其實，參會眾情，徐思其驗，鍛鍊而用。不得逆詐自聽，挫折愚人之詞；又不得聽庸人之說，稱敵寡弱，輕侮眾心，而不料其實；又不得受敵人以小利餌我勇士，輒掠財畜，獲其首級，將闇不斷，而重賞之。忽敵無備，必為所敗。揣敵之術，亦易知矣。若辭怒而不戰者，待其援也；杖而立，汲而先飲者，倍程迫速渴之兼也。夫欲行無窮之勢，圖不測之利，其事煩多，略陳梗概而已。若遇小寇而有不可擊者，為其將智而謀深，士勇而軍整，鋒甲堅銳而地險，騎畜肥逸而令行：如此則士蓄必死之心，將懷擒敵之計，此當固而待之，未得輕而犯也。如逢大敵而必可鬥也者，彼將愚昧而政令不行，士馬雖多而眾心不一，鋒甲雖廣而兵刃不堅，居地無固而糧運不繼，卒無攻戰之志，旁無軍馬之援：此可襲而取之。抑又聞之，統戎行師，攻城野戰，當須料敵，然後縱兵。夫為將能識此之機變，知彼之物情，亦何慮攻不逮、鬥不勝哉！」衛公兵法，悉出孫子。如本已具，不復重出。
敵十五形帥十過附
敵有十五形可擊：新集，始至，行陣未定，可擊。未食，雖已結陣，須饋食也。不順，逆風向月建。後至，敵後來，不得山川地勢利。奔走，行軍失次，用力不齊，陣布不均。不戒，我示弱，誘敵不設備。勤勞，倍道兼行，人馬未息，衣甲馳路，雖陣不堅。將離，大將已去，獨任小吏，素不威服。長路，趨戰爭利，日夜不息。候濟，半渡，疾擊。不暇，貪利求勝，不暇盡陣。險路，泥濘阻狹，車馬單行，左右難救。擾亂，行列失敘，進退不齊，縱不相載，橫不相對，或坐或立。驚怖，卒阨相逢，都無備擬，鼓譟掩擊，三軍震懾。不定。陣數移動，人馬數顧。
帥有十過：勇而輕死，可暴。貪而好利，可遺。仁而不忍，可勞。知而心怯，可窘。信而喜信人，可誑。廉潔而愛人，可侮。慢而心緩，可襲。剛毅自用，可誘。懦志多疑，可惑。急而心速。可久。
孫子曰：「軍旁有險阻、蔣潢井、生葭葦、山林、翳薈者，必謹覆索之，此伏姦之所藏處也。險者，一高一下之地。阻者，雨水地也。蔣者，水草之藂生也。潢者，池也。井者，下也。葭葦者，眾草所聚也。山林者，眾木所居也。翳薈者，可以屏蔽之處也。此以上相地形，此以下察敵情也。翳薈草木之相蒙蔽，可以藏兵處，必覆索之也。敵近而靜者，恃其險也；敵遠而挑戰者，欲人之進也，其所處者居易利也。所居利也。言敵去我近，但遣輕挑我，欲使前就之，其所處者平利也。挑，徒弔反。眾樹動者，來也；斬伐樹木，除道進來，故動。眾草多障者，疑也；結草為障，欲使我度稠草中。多障蔽者，敵必避去，恐追及，多作障蔽，使人疑有伏焉。鳥起者，伏也；下有伏兵住藏，觸鳥而驚起也。獸駭者，覆也；敵廣陣張翼，來覆我也，故獸驚駭也。塵高而銳者，車來也；車馬行疾，塵相衝，故高也。卑而廣者，徒來也；散而條達者，薪采來也；塵散衍而條達，各行所求。少而往來者，營軍也。欲立營壘，以輕兵往來為斥候，故塵少也。辭卑而益備者，進也；其人來使辭卑，使閒視之，敵增備也，必進來也。辭強而進驅者，退也；詭詐馳驅，無所畏，是知欲退者也。輕車先居其側者，陣也；陣兵，欲戰也。輕車馳車在陣側。無約而請和者，謀也；未有要約，而使來請和，有閒謀也。奔走而陳兵者，期也；自與偏將期也。半進半退者，誘也。倚仗而立者，飢也；倚仗矛戟而立者，飢之意。汲役先飲者，渴也；向人見利而不進者，勞也；士疲勞也。敵人來，見我利而不能擊進者，疲勞也。鳥集者，虛也；敵大作營壘，示我眾，而鳥集止其中者，虛也。夜喧呼者，恐也；軍士夜喧呼，將不勇也。相驚無備者，恐懼也。軍擾者，將不重也；無威重也。旌旗動者，亂也；旌旗謬動，抵東觸西傾倚者，亂也。吏怒者，倦也；軍吏悉怒，將者疲倦也。粟馬食肉，軍無縣箠，不反其舍者，窮寇也；穀馬食肉，不復蓄積，無縣簞之食，欲死戰，此窮寇也。簞，即箠之類也。諄諄翕翕，徐言入入者，失其眾也；諄諄，語貌，又不足貌。翕翕者，不真也。其上失卒之心，少氣之意。徐言入入者，與之言安徐之貌也，此將失其眾也。諄，章倫反。翕，許及反。數賞者，窘也；軍不素敵，數行賞，欲士卒之力戰者，此恐窘也。窘，渠殞反。數罰者，困也；數行刑罰者，教令弛廢，是困軍也。先暴而後畏其眾者，不精之至也；先行卒暴於士卒，而後欲畏己者，此將不精之極也。來委謝者，欲休息也。戰未相伏，而下意氣相委謝者，欲休息也。兵怒而相迎，久而不合，又不相去，必謹察之。」備奇伏也，此必有閒謀也。
察而後動
春秋時，齊師伐魯，敗退。魯莊公將逐之，曹劌曰：「未可。夫大國難測也，懼有伏焉。」恐詐而奔也。劌，居衛反。登軾而觀之，其旗靡，其轍亂，曰：「可逐之。」
又，春秋時，秦、晉戰於羈馬，交綏。秦行人夜戒晉師曰：「兩君之士皆未憖也，明日請相見也。」憖，缺也。魚覲反。晉大夫臾駢曰：「使者目動而言肆，懼我也。目動，心不安；言肆，聲放散，失常節也。駢，蒲田反。將遁矣。薄諸河，必敗之。」薄，迫也。晉裨將胥甲、趙穿當軍門呼曰：「死傷未收而棄之，不惠也。不待期而薄人於隘，無勇也。」乃止。秦師果夜遁。
春秋時，晉師伐齊。齊侯畏眾，齊師夜遁。師曠曰：「鳥烏之聲樂，齊師其遁。」鳥烏得空營，故樂也。邢伯曰：「有班馬之聲，夜遁，馬不相見，故鳴也。班，列也。齊師其遁。」叔向曰：「城上有烏，齊師其遁。」
春秋時，晉師伐楚，將戰，楚子登巢車，以觀晉軍。巢車，車上為櫓。楚將子重使大宰伯州黎侍於王後。州黎，晉伯宗子，先奔楚也。王曰：「騁而左右，何也？」騁，走也。曰：「召軍吏也。」「皆聚於中軍矣」。曰：「合謀也。」「張幕矣」。曰：「虔卜於先君也。」虔，敬也。「撤幕矣」。曰：「將發命也。」「甚囂，且塵上矣。」曰：「將塞井夷灶而為行也。」夷，平也。行，戶郎反。「皆乘矣，乘，承證反。左右執兵而下矣」。曰：「聽誓也。」左將帥，右車右。「戰乎？」曰：「未可知也。」「乘而左右皆下矣」。曰：「戰禱也。」禱，請諸鬼神也。竟敗楚於鄢陵。
東晉末，宋武帝自京口舉義兵討桓玄，玄將桓謙屯於東陵，卞範之屯覆舟山西以拒之。宋武疑賊有伏兵，謂小將劉鍾曰：「此山下當有伏兵，卿可率部下指往摸之。」摸音莫。鍾應聲馳進，果有伏兵數百，一時奔走。
宋雍州刺史袁顗舉兵反，顗，魚起反。沿流入鵲尾，與官軍相持既久，官軍主張興世越鵲尾上據錢溪，顗將劉胡攻之，不下，遣人傳唱錢溪已平，官軍之眾並懼，宋將沈攸之曰：「不然。若錢溪實敗，萬人中要應有逃亡得還者。必是彼戰失利，唱空聲以惑眾耳。」勒軍中不得輒動。錢溪信尋至，果大破賊。攸之悉以錢溪所送胡軍耳鼻示之，顗駭懼，急追胡還，遂潰之。
後魏將司馬楚之討蠕蠕，蠕蠕潛遣姦覘，蠕，如兗反。覘，丑厭反。入楚之軍，截驢耳而去。有告失驢耳者，諸將莫能察。楚之曰：「必是覘賊截之以為驗，賊將至矣。」即使軍人伐柳為城，水灌令凍，城立而賊至。冰峻城固，不可攻逼，賊乃走散。
西魏將韓果性強記，兼有權略，所行之處，山川形勢，輒能記憶，兼善伺敵虛實，揣知情狀。有潛匿溪谷為閒偵者，閒，古莧反。偵，丑鄭反。果登高視之，所疑之處，往必有獲。
周武帝帥師攻圍高齊，後主將兵十萬自來援之。時柱國、陳王純屯千里徑，大將軍、永昌公椿屯雞棲原，大將軍宇文盛守汾水關，並受齊王憲節度。憲密謂椿曰：「兵者詭道，去留不定，見機而作，不得遵常。汝今為營，不須張幕，可伐柏為菴，示有形勢。令兵去之後，賊猶致疑也。」時齊主分軍萬人向千里徑，又令其眾出汾水關，自率大兵與椿對陣。宇文盛馳騎告急，憲自以千騎救之。齊人睹谷中塵起，相率遽退。盛與柱國侯莫陳芮涉汾逐之，多有斬獲。俄而椿告齊眾稍逼，憲又迴軍赴之。會椿被敕追還，率兵夜返。齊人果謂柏菴為帳幕也，不疑軍退，翌日始悟。周人設疑，齊人不察。菴音諳。
驗虛聲知無實
後漢末，劉備遣將吳蘭屯下邳，曹公遣曹洪征之。備遣張飛屯固山，欲斷軍後。眾議狐疑，洪曰：「賊實斷道者，當伏兵潛行，今反張聲，此其不能也。宜及其未集，促擊蘭，蘭破，則飛自走。」集兵擊蘭，大破之，飛果走。
東晉末，宋武帝率兵北伐，圍南燕慕容超於廣固，未下。時後秦姚興遣使告宋武云：「慕容見與鄰好，又以窮告急，今當遣鐵騎十萬，逕據洛陽。晉軍若不退者，便當長驅而進。」宋武呼興使答曰：「
語汝姚興，我定燕之後，息甲三年，當平關、洛。今能自送，便可速來。」劉穆之聞興使，馳入，而宋武發遣已去。以興所言並答，具語穆之。穆之曰：「常日事無大小，必賜與謀。此宜善詳，云何率爾便答。未能威敵，正促彼怒耳。若燕未可拔，興救奄至，不審何以待之？」宋武笑曰：「此是兵機，非卿所解，故不語耳。夫兵貴神速，彼若審能遣救，必畏我知，寧容先遣信命。此是其見我伐燕，內已懷懼，自強之辭耳。」興竟不能出師。廣固終拔，擒慕容超，平齊地。
敵降審察
楚漢相持，項羽圍漢王於滎陽。漢王請和，割滎陽以西者為漢。亞父勸項王急攻滎陽，漢王患之。陳平反閒既行，羽果疑亞父，亞父大怒而去，發病死。漢將紀信曰：「事急矣，臣請誑楚，可以閒出。」於是陳平夜出女子東門三千餘人，楚因擊之，紀信乃乘王車，黃屋左纛，曰食盡，漢王降楚。楚軍皆呼萬歲，之城東觀之。以故漢王得與數十騎出西門，遁走。
後魏万俟醜奴、萬音墨。俟音其。宿勒明達等反叛，寇掠涇州，魏將崔延伯率眾討之。時醜奴置營涇州西北七十里。眾軍將出營討賊，未戰之閒，有賊數百騎，詐持文書，雲是降簿，乞且緩師。延伯謂其事實，逡巡未鬥。俄而，宿勒明達率眾自東北而至，乞降之賊從西競下，諸軍前後受敵。延伯上馬突陣，賊勢摧挫，便爾逐北，逕造其營。賊本輕騎，延伯軍兼步卒，兵力疲怠，賊乃乘閒得入排城。延伯軍遂大敗，死傷者二萬人。
西魏大將周文征東魏，戰於邙山，裨將于謹率其麾下偽降，立於路左。東魏大將齊神武軍乘勝逐北，不以為虞。追騎過盡，謹乃自後擊之，敵人大駭。獨狐信又收集兵士於後奮擊，齊神武軍遂亂，以此西魏軍得全而返。
