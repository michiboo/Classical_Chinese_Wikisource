
通典禮典
通典卷第六十五
禮二十五沿革二十五嘉禮十
皇太后皇后車輅皇太子皇子車輅
公侯大夫等車輅主妃命婦等車輅
皇太后皇后車輅
周禮，王后之五輅：重翟，鍚面朱總；重翟，翟，雉羽，兩重為蔽，從王祭祀所乘也。厭翟，勒面繢總；厭翟，次其羽，使相迫近，厭其本也。勒面謂以如玉龍勒之韋為當面飾。繢總，以畫繒為之，從王賓饗所乘也。安車，雕面鷖總。皆有容蓋。安車，坐乘車也。凡婦人車，皆坐乘。容謂幨車。鷖總，青黑色繒為之，無蔽。朝見於王所乘，去飾。翟車，貝面組總，有幄；翟車，不重不厭，以翟飾車之側。貝面，貝飾勒之當面。有幄則無蓋矣，如今軿車。後乘以出桑。輦車，組輓，有翣，羽蓋。輦車，不言飾，明無翟總之飾，後居宮從容所乘，但漆而已。為輇輪，人輓之以行。有翣，所以御風塵。以羽作小蓋，為翳日也。
漢皇后鴛輅，青羽蓋，駕四馬，旆九斿。
後漢太皇太后、皇太后、皇后法駕，皆御金根車，重翟，羽蓋，加青交絡帷裳。其非法駕，則乘紫罽軿車，雲文畫輈，黃金塗五末，五末，轅一，轂二，箱二，共五也。蓋施金花。駕三馬，左右騑。應劭漢官儀：「明帝永平七年，光烈陰皇后葬，魂車，鸞輅，青羽蓋，駕四馬，旂九斿，前有方相、鳳凰車。」此因前漢舊制也。
晉制，後乘重翟羽蓋金根車，加青絡，青帷裳，雲畫轅，黃金塗五末，蓋爪施金華，駕三馬，左右騑。其廟見小駕，則乘紫罽軿車，飾及駕馬如重翟。非法駕則皇太后乘輦，皇后乘畫輪車。後先蠶，乘油畫雲母安車，駕六騩馬；騩，淺黑色。騩音貴。油畫兩轅安車，駕五騩馬，為副；又，金薄石山軿、紫絳罽軿車，皆駕三騩馬。
宋因之，法駕乘重翟。先蠶乘油畫雲母安車。元嘉中東宮儀記雲「中宮僕御重翟金根車」。
齊因之。重翟車，加金塗校具，白地人馬錦帖，箱隱膝，後戶，白牙的帖，金塗面釘，漆畫輪，鐵鐺，金塗縱容後路錁，師子，軛皆施金塗螭首及龍雀等諸飾。軛衡上施金博山，又有金塗長角巴首。蓋飾金塗爪支子花二十八，青油挾碧絹黃紋蓋，漆布箱紫顏黃紋紫紋隋陰，碧芚。徒昆反。外上施絳紫絲絡。碧旂九斿，棨戟。
後魏熙平中，有司穆紹議：皇后之輅，其從祭則御金根車，親桑則御雲母車，並駕四馬。歸寧則御紫罽車，遊行御安車，弔問御紺罽車，並駕三馬。
北齊因之。
後周皇后之車十二等：一曰重翟，以從皇帝，祀郊禖，享先皇，朝皇太后。二曰厭翟，以祭陰社。三曰翟輅，以採桑。四曰翠輅，以從皇帝見賓客。五曰雕輅，以歸寧。六曰篆輅，以臨諸道法門。六輅皆鍚面、朱總、金鉤。七曰蒼輅，以適命婦家。八曰青輅，九曰朱輅，十曰黃輅，十一曰白輅，十二曰玄輅。五時常出入則供之。六輅皆疏面、繢總。
隋開皇初，李德林奏，用後魏熙平穆紹議皇后之輅。後著令，制：重翟，青質，金飾諸末，朱輪，金根朱牙，其箱飾以重翟羽，青油幢朱裏，通幰，繡紫帷，朱絲絡網，繡紫絡帶，八鸞在衡，鏤鍚，鞶纓十二就，金鋄方釳，插翟尾，朱總，駕蒼龍，受冊、從祀郊禖、享廟則供之。厭翟，赤質，金飾諸末，朱輪畫朱牙，其箱飾以翟羽，紫油幢朱裏，通幰，紅錦帷，朱絲絡網，紅錦絡帶，餘如重翟，駕赤騮，親桑供之。翟車，黃質，金飾諸末，朱輪畫朱牙，車側飾以翟羽，黃油幢黃裏，通幰，白紅錦帷，朱絲絡網，白紅錦絡帶，餘如重翟，駕黃騮，歸寧則供之。諸鞶纓之色，皆從車質。安車，赤質，金飾，紫通幰朱裏，駕四馬，臨幸及弔則供之。輦車，金飾，同於蓬輦，通幰，班輪，駕四馬，宮苑近行則乘之。屬車三十六乘。
大唐因隋制，重翟、厭翟、翟車、安車，其飾不易。又制四望車，朱質，紫油通幰，油畫絡帶，拜陵、臨弔則供之。又制金根車，朱質，紫油通幰，油畫絡帶，朱絲絡網，常行則供之。
皇太子皇子車輅周漢魏晉東晉宋齊梁陳後魏北齊隋大唐
周制，巾車氏掌王五輅，金輅，建大旂，以封同姓。同姓，謂王子母弟，率以功德出封，若魯衛之屬。
漢皇太子、皇子皆安車，朱班輪，飛軨，青蓋，金花，倚虎伏鹿，文畫轓文輈，吉陽筩，金塗五末。旂九斿降龍。皇子為王，錫以乘之。皇孫綠車以從。皆左右騑，三馬。名皇孫車。
魏因之。文帝問：「東平王有輅，為是特賜乎？」鄭稱對曰：「
天子五輅，金輅以封，同姓諸侯得與天子同乘金輅，非特賜。」
晉因魏。安車而駕三馬，非法駕則乘畫輪車，上開四望，綠油幢，朱絲繩絡，兩箱裏飾以金錦，黃金塗五末。其副車三乘，形制如所乘，但不畫輪耳。王青蓋車，皇孫綠蓋車，並駕三，左右騑。
東晉安帝時，乘後山安車，制如金輅。
宋因之。皇子為王，亦錫以皇太子之安車。皇孫綠車，亦因舊法。
齊皇太子乘象輅，校飾如御，旂旗九斿降龍。
梁因齊象輅制鸞輅，駕三，左右騑，朱班輪，倚獸較，伏鹿軾，九斿，降龍，青蓋，畫轓，文輈，黃金塗五末。以畫輪車為副。常乘畫輪，則衣書車為副。其畫輪車，上開四望，綠油幢，朱繩絡，兩箱裏飾以金錦。
陳因梁制。
後魏乘金輅，朱蓋，赤質，駕四馬。
北齊因之。
隋皇太子金輅，赤質，金飾諸末，重較，箱畫文鳥獸，黃屋，伏鹿軾，龍輈。金鳳一，在軾前。設障塵。朱蓋黃裏，輪畫朱牙。左建旂，九斿，右載闒戟。旂首金龍頭，銜結綬及鈴緌。駕赤騮四。八鑾在衡，二鈴在軾。金鋄方釳，插翟尾五焦，鏤鍚，鞶纓九就。從祀享廟、正冬大朝、納妃則乘之。軺車，金飾諸末，紫通幰，朱裏，駕一馬，五日常朝及朝饗宮官，出入行道乘之。四望車，金飾諸末，紫油幢通幰朱裏，朱絲絡網，駕一馬，弔臨則乘之。
大唐因隋制。
公侯大夫等車輅周漢後漢晉宋齊梁後魏北齊後周隋大唐
周制，巾車掌王五輅，「象輅以封異姓，革輅以封四衛，木輅以封藩國」。異姓，王甥舅也。四衛，四方諸侯守衛者，蠻服以內也。蕃國，謂九州之外，夷服、鎮服、蕃服也。又曰：「服車五乘：服車，服事者之車也。孤乘夏篆，謂五色畫轂約也。卿乘夏縵，夏縵，亦五采畫，無篆。大夫乘墨車，墨車，不畫，但以漆革車而已。士乘棧車，不革鞔而漆也。庶人乘役車。」方箱可載任器以供役。
漢景帝中元五年，始詔六百石以上施車轓，得銅五末，軛有吉陽筩。中二千石以上右騑，三百石以上皂布蓋，千石以上皂繒覆蓋，二百石以下白布蓋，皆有四維槓衣。賈人不得乘馬車。除吏赤畫槓，其餘皆青。古今注曰：「武帝天漢四年，令諸侯王大國朱輪，特虎居前，左兕右麋。小國特熊居前，麋皆居左右。」大使車，立乘，駕駟，赤帷裳。持節者，重導從：賊曹車、斧車、督車、功曹車，皆兩；大車，璅弩十二人；辟車四人；從車四乘。小使車，不立乘，有騑，赤屏泥油，重絳帷。導無斧車。近小使車，蘭輿赤轂，白蓋赤帷，此追捕考按，有所敕取者所乘。諸使車皆朱班輪，四輻，赤衡軛。公、卿、二千石，郊廟、明堂、祀陵，法出，皆大車，立乘，駕駟；他出，乘安車。大行載車，其飾如金根車，加施組連璧交絡四角，金龍首銜璧，垂五綵，析羽流蘇前後，雲氣畫帷裳，文畫轓，長輿車等。駕布施馬。布施馬者，純白駱馬也，以黑藥灼其身為武文。公卿以下至縣三百石，五吏、賊曹、督賊功曹，皆帶劍，三車導；主簿、主記，兩車為從。縣令以上，加導斧車。牛車，武帝推恩之末，諸侯有寡弱者，乘牛車，其後牛車稍通貴者所乘。
後漢制，公侯乘安車，朱班輪，飛軨，倚鹿較，伏熊軾，皂繒蓋，黑轓，右騑，旂九斿，鏤鍚叉旄，朱鑣朱鹿，朱文，絳扇汗，青翅鷰尾。卿以下有騑者，緹扇汗。中二千石二千石皆皂蓋，朱兩轓。千石六百石朱左轓。
晉制，雲母車，以雲母飾犢車，以賜王公。皂輪車，駕四牛，形如犢車，皂漆輪轂，上加青油幢，朱絲繩絡，諸王三公有勳德者特加之。位至公，或四望、三望、夾望車。油幢車，駕牛，如犢車、皂輪，但不漆轂，王公大臣有勳德者特給之。通幰車，駕牛，如犢車，但舉其幰通覆車上，諸王三公並乘之。武帝詔給魏舒陽燧四望小車。三望如四望。油幢絡車，似三望而減，王公加禮者乘，次三望。平乘車，竹簟子壁，榆為輪。通幰，其後形龍牽，金塗支子花紐，轅頭後梢沓伏神承塗。庶人亦然。三公諸王所乘。自四望至平乘，皆銅校飾。諸公給朝車駕駟、安車黑耳駕三。自祭酒掾下及令史，皆皂零。特進以下，諸將軍非持節都督者，給安車黑耳駕二。三公、九卿、二千石，皆大車立乘，駕四。去位致仕告老，賜安車駕四。郡縣公侯，安車駕二，右騑，皆朱班輪，倚鹿較，伏熊軾，皂繒蓋。旗斿，公八，侯七，卿五，皆畫降龍。中二千石、二千石，皆皂蓋，朱兩轓，銅五末，駕二。千石、六百石，朱左轓。王公之元子攝命理國者，安車，駕三，旗七斿，封侯之元子五斿。大使車，立乘，駕四，赤帷裳，騶騎導從，公卿二千石郊廟上陵從駕所乘。小使車，不立乘，駕四，輕車之流也。蘭輿皆朱，赤轂，赤屏泥，白蓋，赤帷裳。又別有小使車，赤轂皂蓋，追捕敕取者所乘。凡諸使車，皆朱班輪，赤衡軛。追鋒車，去小蓋，加通幰，如軺車，駕二。以迅速為名，戎陣之閒，是為傳乘，軺車，古將軍所乘傳也。按漢貴輜軿而賤軺車，魏晉貴軺車而賤輜軿。三品將軍以上、尚書令軺車黑耳有後戶，僕射但有後戶無耳，並皂輪也。
宋因晉，有追鋒車，雲母車，四望車。公及列侯所乘安車，依漢舊制，駕二馬。旂旗斿，王公八，侯七，卿五，皆降龍。公卿中二千石郊陵法出，皆大車立乘，駕四；他出、去位、致仕，皆安車，四馬。中二千石皆皂蓋，朱轓，銅五末，駕二，右騑。王公之世子攝命理國者，安車，駕三，旂旗七斿，侯世子五斿。
齊制，黃屋車，建碧旂九斿，九斿，鸞輅也。蓋以黃繒為裏，金塗校具，絳絲絡。九命上公所乘。青蓋安車，朱轓班輪，駕一，左右騑，通幰車為副，諸王禮行所乘。皂蓋安車，朱轓漆班輪，駕一，通幰牛車為副，三公禮行所乘。安車，黑耳皂蓋為車，朱轓，駕一，牛車為副，國公列侯禮行所乘。馬車，駕一，九卿、領、護、二衛、驍游、四軍、五校從郊陵所乘。餘同晉法。
梁制，二千石四品以上及列侯，皆給軺車，駕牛，伏兔箱，青油幢，朱絲絡，轂輞皆黑漆。天監二年令，三公、開府、尚書令，給鹿轓軺，施耳，後戶，皂輞。尚書僕射、左右光祿大夫、侍中、中書監令、祕書監，給鳳轄軺，後戶，皂輞。領、護、國子祭酒、太子詹事、尚書、侍中、列卿等，給聊泥軺，無後戶，漆輪。車騎、驃騎及諸王除刺史帶將軍，給龍雀軺，以金銀飾。御史中丞給方蓋軺，形小如傘。諸王三公有勳德者，皆特加皂輪車，駕牛，形如犢車，但烏漆輪轂，黃金雕裝，上加青油幢，朱絲絡，通幰。王公加禮者，給油幢絡車，駕牛，朱輪華轂。
後魏三公及王車，朱屋青蓋，制同五輅，名曰高車，駕三馬。庶姓王侯及尚書令、僕射以下，列卿以上，並給軺車，駕一馬；或乘四望通幰車，駕一牛。
北齊因之。王、庶姓王、儀同三司以上，翟尾扇，紫傘。皇宗及三品以上官，青傘朱裏。其青傘碧裏，達於士人，不禁。正從一品執事官、散官及儀同三司，乘油朱絡網車，車牛飾得用金塗及純銀。二品、三品乘卷通幰車，車牛金飾。七品以上，乘偏幰車，車牛飾以銅。
後周諸公之輅九。方輅、各象方之色。碧輅、金輅，皆鍚面，鞶纓九就，金鉤。象輅、犀輅、貝輅、革輅、篆輅、木輅，皆疏面，鞶纓九就，皆以朱白蒼三采。諸侯自方輅而下八，無碧輅。諸伯自方輅而下七，無金輅。諸子自方輅而下六，無象輅。諸男自方輅而下五，又無犀輅。凡就，各如其命。三公之車輅九：祀輅、犀輅、貝輅、篆輅、木輅、夏篆、夏縵、墨車、輚車。自篆以上，金塗諸末，鍚，鞶纓，金鉤。木輅以下，銅飾諸末，疏，鞶纓皆九就。三孤自祀輅而下八，無犀輅。六卿自祀輅而下七，又無貝輅。上大夫自祀輅而下六，又無篆輅。中大夫自祀輅而下五，又無木輅。下大夫自祀輅而下四，又無夏篆。士車三：祀車，墨車，輚車。凡就，各如其命數。自孤以下，就以朱綠二采。
隋制，公及一品象輅，黃質，象飾諸末。建旟，畫以鳥隼。受冊、告廟、升壇、上任、親迎及葬則乘之。侯伯及二品三品革輅，白質，建旟，畫熊虎。受冊、告廟、親迎及葬則乘之。子男及四品木輅，黑質，漆飾。建旐，畫龜蛇。受冊、告廟、親迎及葬則乘之。象輅以下，斿及就數，各依爵品。犢車則魏武賜楊彪七香車也，駕牛，自王公以下，至五品以上，並給乘之。三品以上，青幰朱裏，五品以上，紺幰碧裏，皆白銅裝。唯有慘及弔喪者，則不張幰而乘鐵裝車。六品以下不給，任自乘犢車，弗許施幰而乘。初，五品以上，乘偏幰車，其後嫌其不美，停不行用，以幰代之。三品以上，通幰車則青壁，一品軺車，油幰朱網，唯車輅一等，聽敕始得乘之。
大唐王公以下車輅，親王及武職一品，象輅。自餘及二品、三品，革輅。四品，木輅。五品，軺車。象輅，朱班輪，八鑾在衡，左建旂，旂畫龍，一升一降。右載闒戟。革輅，以革飾，左建，通帛為。餘同象輅。木輅，以漆飾之，餘同革輅。軺車，曲壁，青通幰。諸輅，質、蓋、旂，皆朱。一品九斿，二品八斿，三品七斿，四品六斿，其鞶纓就數皆準此。
主妃命婦等車輅漢晉宋齊梁北齊後周隋大唐
漢制，長公主乘赤罽軿車。大貴人、貴人、公主、王妃、封君油畫軿車，大貴人加節畫輈，皆右騑。公、列侯及二千石夫人，會朝若親蠶，各乘其夫之安車，右騑，加交絡帷裳，皆皂。非公會，不得乘朝車，得乘漆布輜軿，銅五末。
晉制，三夫人油軿車，駕兩馬，左騑。其貴人加節畫輈。三夫人助蠶，乘青交絡安車，駕三，皆以紫絳罽軿車。九嬪世婦乘軿車，駕三。長公主赤罽軿車，駕兩馬。公主、王太妃、王妃皆油軿車，駕兩馬，右騑。公主油畫安車，駕三，青交絡，以紫絳罽軿車駕三為副，王太妃、三夫人亦如之。公主助蠶，乘油畫安車，駕三。公主有先置者，乘青交絡安車，駕三。諸王妃、公太夫人、夫人、縣鄉君、諸郡公侯特進夫人助蠶，乘皂交絡安車，駕三。諸侯監國嗣子之世婦、侍中常侍尚書中書監令卿校世婦、命婦助蠶，乘皂交絡安車，儷駕。郡縣公侯、中二千石、二千石夫人會朝及蠶，各乘其夫之安車，皆右騑，皂交絡，皂帷裳。自非公會則不得乘朝車。王妃、特進夫人、封郡君，安車，駕三，皂交絡。封縣鄉君，油軿車，駕兩馬，右騑。
宋制，公主安車，以紫絳罽軿車為副，駕三。九嬪、世婦軿車，駕二。王妃、公侯特進夫人、封君皂交絡安車，駕三。其貴人、公主、王妃、封君油軿駕二，右騑。公、列侯、中二千石、二千石夫人會朝及蠶所乘，依漢故事。
齊制，皇太子妃厭翟車，如重翟，飾而微減。油絡畫安車，公主、王妃、三公特進夫人所乘。其貴人、公主、三夫人、九嬪、世婦、三公妃、特進夫人所乘正副，皆依漢晉。
梁天監二年令，上臺、六宮、長公主、公主、諸王太妃、妃，皆得乘青油榻幢通幰車，榻幢涅幰為副。綵女、皇女、諸王嗣子、侯夫人，皆乘赤油榻幢車，以涅幰為副。侍女直乘涅幰之乘。
北齊制，諸公主乘油朱絡網車，車牛飾用金塗及純銀。
後周制，諸公夫人之輅車九：厭翟、翟輅、翠輅，皆鍚面，朱總、金鉤。雕輅、篆輅，皆勒面，刻白黑韋為當顱。繢總。朱輅，黃輅，白輅，玄輅，皆雕面，刻漆韋為當顱。鷖總。青黑色繒，其著如朱總。諸侯夫人自翟輅而下八，諸伯夫人自翠輅而下七，諸子夫人自雕輅而下六，諸男夫人自篆輅而下五。鞶纓就數，各視其君。三妃、三公夫人之輅九：篆輅、朱輅、黃輅、白輅、玄輅，皆勒面，繢總。夏篆、夏縵、墨車、輚車，皆雕面，鷖總。三、由力反。三孤內子，自朱輅以下八。六嬪、六卿內子，自黃輅而下七。上媛婦、中大夫孺人，自玄輅而下五。下媛婦、大夫孺人，自夏篆而下四。御婉、士婦人，自夏縵而下三。其鞶纓就，各以其等。皆簟笰，漆之。君以赤，卿大夫士以玄。君駕四，三輈六轡。卿大夫駕三，二輈五轡。士駕二，一輈四轡。
隋制，皇太子妃乘翟車，以赤為質，駕三馬，畫轅金飾。犢車為副，紫幰，朱絡網。良娣以下，並乘犢車，青幰朱裏。三公夫人、公主、王妃，並犢車，紫幰，朱絡網。五品以上命婦，並乘青幰，與其夫同。
大唐制，內命婦夫人乘厭翟車，嬪乘翟車，婕妤以下乘安車，各駕二馬。外命婦、公主、王妃乘厭翟車，駕二馬。自餘一品乘白銅飾犢車，青通幰，朱裏油幢，朱絲絡網，駕牛。二品以下去油幢、絡網，四品青偏幰。其三公以下車輅，皆太僕官造貯掌之。若受制行冊命及二時巡陵、婚葬，則給之。
