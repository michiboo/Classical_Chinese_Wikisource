
通典卷第六十八
禮二十八沿革二十八嘉禮十三
天子諸侯大夫士養子儀君薨後嗣子生附天子諸侯大夫士之子事親儀婦事舅姑附事先生長者雜儀居官歸養父母僑居人桑梓敬夫人不答妾拜僧尼不受父母拜及立位被召未謁稱故吏議二嫡妻議甥姪名不可施伯叔從母議二人各是內外兄弟相稱議從舅是族外弟相稱議
天子諸侯大夫士養子儀君薨後嗣子生附

周制，妻將生子及月辰，則居側室，側室，謂夾之室，次燕寢也。夫使人日再問之，作而自問之，妻不敢見，使姆衣服而對。至於子生，夫復使人日再問之。作，有感動。子生，男子設弧於門左，女子設帨於門右。表男女也。弧者，示有事於武也。帨，事人之佩巾。
三日，始負子，男射女否。始有事也。負之謂抱之而使向前也。國君世子生，告於君，接以太牢，宰掌具。接讀為捷，捷，勝也。謂食其母，使補虛強氣也。三日，卜士負之，吉者宿齋，朝服寢門外，詩負之。射人以桑弧蓬矢六，射天地四方。詩之言承也，即本卜吉者。桑弧蓬矢，本太古也。天地四方，男子所有事也。保受乃負之。代士也。保，保母。宰醴負子，賜之束帛。醴當為禮，字之誤也。禮以一獻之禮，酬之以幣也。卜士之妻，大夫之妾，使食子。食子不使君妾，嫡妾有敵義，不相褻以勞辱之事。士妻、大夫之妾，謂時自有子者。凡接子擇日。雖三日之內，尊卑必皆選其吉焉。冢子則太牢，冢，大也。冢子猶言長子，通於下也。庶人特豚，士特豕，大夫少牢，國君世子太牢。皆謂長子。其非冢子，則皆降一等。謂冢子之弟，及眾妾之子生也。天子諸侯少牢，大夫特豕，士、庶人特豚耳。異為孺子室於宮中，別掃一處以居。擇於諸母與可者，必求其寬裕、慈惠、溫良、恭敬、慎而寡言者，使為子師，其次為慈母，其次為保母，皆居子室，此人君養子之禮也。諸母，眾妾也。可者，傅御之屬也。子師，教示以善道者。慈母，知其嗜欲者。保母，安其居處者。士妻食乳之而已。他人無事不往。為兒精氣微弱，將驚動也。
三月之末，擇日，翦髮為鬌，男角女羈，否則男左女右。鬌，所遺髮也。夾囟曰角，午達曰羈。是日也，妻以子見於父。貴人則為衣服，由命士以下皆漱澣。貴人，大夫以上也。由，自也。男女夙興，沐浴衣服。具視朔食。朔食，天子太牢，諸侯少牢，大夫特豕，士特豚。男女謂所生子之父母。夫入門，升自阼階，立於阼，西向。妻抱子出自房，當楣立，東面。入門者，入側室之門也。大夫以下，見子就側室，見妾子於內寢，辟人君也。姆先相曰：「母某敢用時日，祗見孺子。」某，妻姓，若言姜氏也。祗，敬也。夫對曰：「欽有帥。」父執子之右手，咳而名之。欽，敬。帥，循也。言教之敬，使有循也。執右手，明將授以事也。妻對曰：「記有成。」遂左還授師。記猶識也，識夫之言使有成也。師，子師也。子師遍告諸婦諸母名。後告諸母，若名成於尊。妻遂適寢。復夫之燕寢。夫告宰名，宰遍告諸男名，書曰「某年月日某生」而藏之。宰謂屬吏也。春秋書桓六年九月丁卯，子同生。宰告閭史，閭史書為二，其一藏諸閭府，其一獻諸州史，州史獻諸州伯，州伯命藏諸州府。四閭為族，族，百家也。閭胥，中士一人。五黨為州，州，二千五百家也。州長，中大夫一人也。皆有屬吏。獻猶言也。
世子生，則君沐浴朝服，夫人亦如之，皆立於阼階，西鄉。世婦抱子，升自西階。君名之，乃降。子升自西階，則人君見世子於路寢也。見妾子就側室。凡子生皆就側室。諸侯夫人朝於君，次而褖衣也。凡名子，不以日月，不以國，終使易諱。不以隱疾。謂衣中之疾，難為醫也。大夫士之子，不敢與世子同名。尊世子也。其先世子生，亦勿為改。公庶子生，有賜，君名之，眾子則使有司名之。有賜於君，有恩惠也。有司，臣有事者也。魯桓公名子，問於申繻。庶人無側室者，及月辰，夫出居群室。凡父在，孫見於祖，祖亦名之，禮如子見父，無辭。見子於祖，家統於尊也。父在則無辭，有嫡子者無嫡孫，與見庶子同也。父卒而有嫡孫則有辭，與見冢子同。父雖卒，而庶孫猶無辭也。大夫之子有食母，選於傅御之中，喪服所謂乳母也。士之妻自養其子。賤，不敢使人。
曾子問曰：「君薨而世子生，如之何？」孔子曰：「卿大夫士從攝主，北面於西階南。變於朝夕哭位也。攝主，上卿代君聽政也。大祝裨冕執束帛，升自西階，盡等不升堂，命無哭。將有事，宜清靜也。裨冕者，接神則祭服也。諸侯之卿大夫所服裨冕，絺冕也，玄冕也。士服爵弁服。其大祝裨冕，則大夫也。祝聲三，告曰：『某之子生，敢告。』聲，噫歆警神也。某，夫人之氏。升，奠幣於殯東几上，哭降。幾於殯東，明繼體也。眾主人、卿、大夫、士、房中，皆哭，不踴。眾主人，君之親也。房中，婦人也。盡一哀，反位，遂朝奠。反朝夕哭位。小宰升，舉幣。所主也，舉而下，埋之階閒。三日，眾主人、卿、大夫、士，如初位，北面。三日，負子日也。初，告生時。大宰、大宗、大祝，皆裨冕。少師奉子以縗，祝先，子從，宰宗人從。入門，哭者止。宰宗人，詔贊君事者。子升自西階，殯前北面。祝立於殯東南隅，祝聲三，曰：『某之子某，從執事敢見。』子拜，稽顙哭。奉子者拜哭也。祝、宰宗人、眾主人、卿、大夫、士，哭踴，三者三，凡踴，三跳為一節，三節為一踴，謂之成踴，故云三者三。降東反位，皆袒。子踴，房中亦踴，三者三，襲縗，杖。踴、襲縗、杖，成子禮也。奠出。亦謂朝奠。大宰命祝史，以名遍告於五祀、山川。因負名之，於喪，禮略。如已葬而世子生，大宰、大宗從大祝而告於禰。告生。三月，乃名於禰，以名遍告及社稷、宗廟、山川也。」
天子諸侯大夫士之子事親儀婦事舅姑附
周文王之為太子，朝於王季日三。雞初鳴而衣服，至於寢門外，問內曰：「今日安否何如？」內豎，小臣之屬，掌外內之通命者。其有不安節，則內豎以告文王。文王色憂，行不能正履。節謂居處故事也。履，蹈地也。王季復膳，飲食安也。然後亦復初。憂解。食上，必在視寒煖之節。在，察也。食下，問所膳。問所食者。若內豎言疾，則親齋玄而養，親猶自也。養疾者齋玄，玄冠玄端。饌必敬視，疾者之食，齊和所欲或異。藥必親嘗。試毒味也。
子事父母，雞初鳴，咸盥漱，櫛，縰，笄，總，拂髦，冠，緌，纓，端，，紳，搢笏。咸，皆也。縰，韜髮者也。總，束髮也，垂後為飾。拂髦，振去塵著之，髦用髮為之，象幼時鬌，其制未聞也。緌，纓之飾也。端，玄端，士服也。庶人深衣。紳，大帶，所以自紳約也。縉猶插也，插笏於紳，笏所以記事也。左佩紛帨，刀，礪，小觿，金燧，紛帨，拭物之巾也，今齊人有言紛者。刀礪，小刀及礪礱也。小觿，解小結也，觿貌如錐，以象骨為之。金燧可取火於日。右佩玦，捍，管，遰，時制反。大觿，木燧，捍謂拾也，言可以捍弦也。管，筆彄也。遰，刀鞞也。木燧，鑽火也。玦音決。鞞，必領反。偪，行縢也。音逼。屨，著綦。綦，屨繫也。音忌。
婦事舅姑，如事父母，雞初鳴，咸盥漱，櫛，縰，笄，總，衣紳，笄，今之簪也。衣紳，衣而著紳。左佩紛帨，刀，礪，小觿，金燧，右佩箴，管，線，纊，施縏，大觿，木燧，縏，小囊也。縏言施，明為箴管線纊有之。紟纓，綦屨，紟猶結也。婦人有纓，示繫屬也。以適父母舅姑之所。適，之。及所，下氣怡聲，問衣燠寒，疾痛癢，而敬抑搔之。怡，悅也。，疥也。抑，按。搔，摩也。出入則或先或後，而敬扶持之。先後之，隨時便也。進盥，少者奉槃，長者奉水，請沃盥，盥卒，授巾。槃，承盥水者也。巾以帨手。問所欲而敬進之，柔色以溫於運反之。溫，藉也，承尊者必和顏色。
男女未冠笄者，雞初鳴，咸盥漱，櫛，縰，拂髦，總角，紟纓，皆佩容臭。總角，收髮結之。容臭，香物也，以纓佩之，為近尊者，給小使也。昧爽而朝，後成人也。問何食飲矣。若已食，則退；若未食，則佐長者視具。具，饌也。孺子蚤寢宴起，惟所欲，食無時。又後未成人者。孺子，小子也。
父母舅姑之衣、衾、簟、席、枕、幾，不傳；傳，移也。杖、屨，祗敬之，勿敢近。父歿母存，冢子御食，群子婦左餕如初。御，侍也，謂長子侍母食也。侍食者不餕，其婦猶皆餕也。旨甘柔滑，孺子餕之。在父母舅姑之所，不敢噦噫、嚏音帝咳、欠伸、跛倚、睇傾視視，不敢唾洟，寒不敢襲，癢不敢搔。襲謂重衣。
男不言內，女不言外。謂事業之次序。非祭非喪，不相授器。祭嚴喪遽不嫌也。其相授，則女受以篚；其無篚，則皆坐奠之，而後取之。奠，停地也。男子入內，不嘯不指，夜行以燭，無燭則止。嘯讀為叱，嫌有隱使。女子出門，必擁蔽其面，夜行以燭，無燭則止。擁猶障也。道路，男子由右，女子由左。地道尊右。
若飲食之，雖不嗜，必嘗而待。待後命而去也。加之衣服，雖不欲，必服而待。待後命釋藏也。子婦未孝未敬，勿庸疾怨，庸之言用。姑教之；若不可教，而後怒之；怒，譴責也。不可怒，子放婦出，而不表禮焉。表猶明也，猶為之隱，不明其犯禮之過也。
父母有過，下氣怡色，柔聲以諫，諫若不入，起敬起孝，說則復諫。子事父母，有隱無犯。起猶更也。不說，與其得罪於鄉黨州閭，寧孰諫。子從父之令，不可謂孝也。周禮曰：「二十五家為閭，四閭為族，五族為黨，五黨為州，五州為鄉也。」三諫而不聽，則號泣而隨之。至親無去，志在感動。父母怒，不說，而撻之流血，不敢疾怨，起敬起孝。父母有婢子，若庶子庶孫，甚愛之，雖父母沒，沒身敬之不衰。婢子，所通賤人之子。
舅沒則姑老，謂傳家事於長婦。冢婦所祭祀、賓客，每事必請於姑。婦雖受傳，猶不敢專行也。凡婦不命適私室，不敢退。婦侍舅姑者也。婦將有事，大小必請於舅姑。不敢專行。子婦無私貨，無私畜，無私器，不敢私假，不敢私與。家事統於尊也。婦或賜之飲食、衣服、布帛、佩帨、茞蘭，則受而獻諸舅姑。舅姑受之，則喜，如新受賜。或賜之，謂私親兄弟。若反賜之，則辭；不得命，如更受賜，藏以待乏。待舅姑之乏也。不得命者，不見許也。婦若有私親兄弟，將與之，則必復請其故賜，而後與之。
凡為人子之禮，冬溫而夏清，昏定而晨省，定，安其床衽也。省問其安否何如。出必告，反必面。告面同耳，反言面者，從外來，宜知親之顏色安否。所遊必有常，所習必有業。緣親之意欲知。恆言不稱老。廣敬。居不主奧，坐不中席，行不中道，立不中門。謂與父同宮者也。不敢當其尊處。室中西南隅謂之奧。道有左右。中門，謂棖闑之中央。內則曰：「由命士以上，父子皆異宮。」聽於無聲，視於無形。常若親之將有教使。不登高，不臨深，不苟訾，不苟笑，為其近危辱也。人之性，不欲見毀訾，不欲見笑，君子樂然後笑。不服闇，不登危，懼辱親也。服，事也。闇，冥也。不於闇冥之中從事，為卒有非常，且嫌失禮也。男女夜行以燭。父命呼，唯而不諾，手執業則投之，食在口則吐之，走而不趨。至敬。親老，出不易方，復不過時。不可以憂父母也。易方，為其不信己所處也。復，返也。不有私財。為人子者，父母存，冠衣不純素；為其有喪象也。深衣曰：「具父母，衣純以青。」孤子當室，冠衣不純采。早喪親，雖除喪，不忘哀也。謂年未三十者，三十壯有室，有代親之端，不為孤也。當室，嫡子也。深衣曰：「孤子衣純以素。」父母有疾，冠者不櫛，行不翔，憂不為容。言不惰，憂不在私好。琴瑟不御，憂不在樂。食肉不至變味，飲酒不至變貌，憂不在味。笑不至矧，怒不至詈。憂在心，難變也。齒本曰矧，大笑則見。疾止復故。自若常也。故州閭鄉黨稱其孝，兄弟親戚稱其慈，僚友稱其弟，執友稱其仁，交遊稱其信，此孝子之行也。
事先生長者雜儀
周制，曲禮曰：「立必正方，不傾聽。習其自端正也。從於先生，不越路而與人言。尊不二也。先生，老人教學者。遭先生於道，趨而進，正立拱手，為有教使。先生與之言則對，不與之言則趨而退。為其不欲與己並行。見父之執，不謂之進，不敢進；不謂之退，不敢退；不問，不敢對。敬父同志，如事父。從長者而上丘陵，則必向長者所視。為遠視不察，有所問。無踐屨，無踖席，摳衣趨隅，必慎唯諾。趨隅，升席必由下也。慎唯諾者，不先舉，見問乃應。坐必安，執爾顏，執猶守也。長者不及，無●言，●猶暫也，非類雜。正爾容，聽必恭。聽先生之言，既說又敬。侍坐於先生，先生問焉，終則對。不敢錯亂尊者之言。請業則起，請益則起。尊師重道也。起，若今摳衣前請也。業謂篇卷也。益謂受說不了，欲師更明說之。見同等不起，不為私敬。上客起。敬尊者。尊客之前不叱狗。嫌若諷去之。侍坐於君子，君子欠伸，撰杖屨，視日蚤暮，侍坐者請出矣。以君子有倦意也。撰，持也。君子問更端，則起而對。離席對，敬異事也。侍坐於君子，若有告者曰：『少閒，願有復也。』則左右屏而待。復，白也。言欲須少空閒有所白也。屏猶退隱。離坐離立，無往參焉，離立者不出中閒。侍食於長者，無流歠，大歠，嫌欲疾。無吒食，嫌薄。無齧骨，為有聲，不敬。無反魚肉，為已歷口，人所惡也。無投與狗骨，為其賤飲食之物。無刺齒。為其弄口也。賜果於君前，其有核者懷其核。嫌棄尊者之物也。長者賜，少者賤者不敢辭。」不敢抗禮也。賤者，童僕之屬。
居官歸養父母晉
晉武帝泰始中，河南尹庾純自劾奏：「與司空賈充共爭，酒醉，充遂訶臣『卿父在老，不歸供養，為無天地』。臣不服罪自引，而更忿怒厲聲。按禮『八十月制』，誠以衰老之年，變難無常，而臣不惟生育之恩，輸情自歸，求養老父，而懷祿貪榮，久廢定省。充位為王公，論道興化，以教養責臣是也。而臣聞義不服，黷慢台司，違犯憲度，不可以訓。臣謹自劾，請臺免官，廷尉理罪，大鴻臚削爵土。謹遣丞臣韓微上所佩河南尹章綬、關內侯印綬，伏請罪誅。」河南尹功曹史札言：「臣謹按三王養老，王制『八十，一子不從政；九十，其家不從政』，使夫人子無闕孝養之道，為臣不虧在公之節也。臣聞先王制禮，垂訓將來，使能者俯就，不能者企及。姬公留周，伯禽之魯，孝子不匱，典禮無愆。今公府議『七十時制，八十月制』，欲以駁奪，是為公朝立法，還自越之。」司徒右西曹掾劉斌議：「禮『八十，一子不從政』，純有一兄二弟在家，不為違禮。又令『九十乃悉歸』，純父未九十，不為違令。」詔純免官而已，充復位。孫盛晉陽秋論云：「若乃冢宰大臣，不以家事辭王事，抑小全大，自非此族，固宜盡陟岵之恩。如匹夫之志，或不可奪，縱見裁抑者，孝子之心，何得忍而不言？純未嘗告誠，非也。」
僑居人桑梓敬
晉盛彥通桑梓敬議曰：「竊見今編戶之人，本或僑寓，則不為所居之國，修拜揖之敬，先人舊壤，追為盡禮。愚懷淺短，良有疑焉。夫人道繁衍，宗流遐大，根生一冑，枝播萬緒。故繁曠之枝異統，則聖人檢之以禮憲；萬條之流難紀，故王者制之以境域。是以古人當其理也，則居有常邑，仕有定邦。爰暨六國，至於末代，全固之業傾，瓜分之務起，農夫不得安其畔，爵士不得報其祿。孔子稱『危邦不入，亂邦不居』，是為離舊適新之制，背否向泰之文，於斯尚矣。蓋離舊以其無道，適新以其宜宗，背否以其多難，向泰以其可安。可安則播殖於其野，宜宗則振纓於其朝，在家則人理足，在官則臣道備。人臣之義同，而彼此之敬異，余竊惑之。昔孔子，宋人也，上自孔父，逮於弗父何，並服事宋，仕有代祿。至於仲尼，道崇闕里，乃為魯人矣，而春秋之作，內魯外宋，諱我過，彰彼惡，以此徵之，斷可識矣。而觀今日僑居之族，其先人始祖不出是國，枝葉播越，居之數代，公實編戶而私稱寓客，營家則號為借壤，進官則名曰寄通，高容雅步，不為有降，一身居之，尚在難安，或父兄相承，尊長相襲，近經數代，遠或累葉，學道講義，習人之禮，鄉舉里選，假人之評，居人之境以繁我條，乘人之貸以濟我生，由人之位以光我屬，恃人之寵以輝我業，朝廷則祖考之所階，山陵則神靈之所憑。昔人思召伯之愛，尚敬甘棠之木，況父母之所始卒，而不知加尊，推之於心，豈道訓之謂哉！又今人所追尊舊壤，雖遠而為之敬者何也？猶以有先業墳柏之故塋，曩代桑梓之舊業耳。蓋宗廟迭毀，禮有降殺，尊親之至，父祖而已，自此以上，情輕服簡，故大夫及士，祭極三代，明恩由近始，禮以遠降也。今遠禰之隳館，何若近祖之見廬？迭毀之墳柏，何若祭祀之封？曩代之官府，何若父兄之朝廷？先業之圃苑，何若今日之丘園？雖古人有『維桑與梓，必恭敬止』之文，所謂桑梓，宜以父祖為斷，舊壤不復相由。人無二主，官無兩統。愚謂宜為所寓之主以崇公敬，為先人本邦修私敬而已，散手而跪，捧袖而揖，以示存舊過厚之義也。」
夫人不答妾拜晉
晉摯虞議曰：「漢魏故事，王公群妾見於夫人，夫人不答拜。新禮以為禮無不答。臣虞謹按，禮，妾事女君如婦之事姑，而妾服女君同，女君不報，則敬與婦同而又加賤也。名位不同，本無酬答，禮無不答，義不謂此。先聖殊嫡庶之別，以絕陵替之漸，峻明其防，猶有僭違。宜如其舊。」
僧尼不受父母拜及立位大唐
大唐貞觀十一年正月，詔道士、女冠，宜在僧尼之前。
顯慶二年八月，詔曰：「釋典虛，有無兼謝，正覺凝寂，彼我俱忘，豈自尊崇，然後為法？聖人之心，主於慈孝，父子君臣之際，長幼仁義之序，與夫周公、孔子之教，異軫同歸。棄禮悖德，深所不取。僧尼之徒，自雲離俗，先自貴高，父母之親，人倫以極，整容端坐，受其禮拜，自餘尊屬，莫不皆然，有傷名教，實斁彝典。自今以後，僧尼不得受父母及尊者禮拜。」
上元元年八月詔：「公私齋會及參集之處，道士女冠在東，僧尼在西，不須更為先後。」武太后天授二年四月飭：「釋教宜在道教之上，僧尼處道士之前。」景雲二年四月詔：「自今以後，僧尼、道士、女冠，並宜齊行並集。」開元二年閏二月飭：「如聞道士、女冠、僧尼等，有不拜父母之禮，深用軫思，茫然罔識。且為子而忘其生，傲親而徇於末，是背禮而強名於教。傷於教則不可行，行於教而不廢於禮，合於禮則無不遂。二親之與二教，復何異焉。自今以後，道士、女冠、僧尼等，並令拜父母。其有喪紀輕重及尊屬禮數，一準常儀。」上元二年九月飭：「自今以後，僧尼等朝會，並不須稱臣及禮拜。」大曆八年十二月制：「元日、冬至、朝賀，其僧尼、道士、女道士，並不陪位。」初，武德七年七月，太史令傅奕上疏，請去釋教。高祖付群臣詳議。太僕卿張道源稱奕所奏合理。尚書右僕射蕭瑀與之爭論曰：「佛，聖人也。奕為此議，非聖人者無法，請寘嚴刑。」奕曰：「禮本事親，終於奉上。而佛踰城出家，逃背於父，以匹夫而抗天子，以繼體而悖所親。蕭瑀非出空桑，乃遵無父之教。」瑀不能答，但合掌云：「地獄所設，正為是人。」其後上臨朝謂奕曰：「佛道玄妙，聖跡可師，卿獨不悟，何也？」奕對曰：「佛是胡中桀黠，欺誑夷狄，遵尚其道，皆是邪僻小人，模寫莊老玄言，文飾妖幻之教耳。於百姓無補，於國家有害。」上然之。至九年二月，以沙門道士，虧違教跡，京師留寺三所，觀三所，選耆年高行以實之，餘皆罷廢。至六月制，僧尼、道士、女冠，宜依舊定。貞觀八年，太宗謂長孫無忌曰：「在外百姓，太似信佛。上封人慾令我每日將十箇大德，共達官同入，令我禮拜。觀此乃是道人教上其事。」侍中魏徵對曰：「佛法本貴清淨，以退浮競。昔釋道安如此名德，符永固與之同輿，權翼以為不可。釋慧琳非無才俊，宋文帝引之升殿，顏延之曰：『三台之位，豈可使刑餘之人居之。』今陛下縱欲崇信佛教，亦不須道人日到參議也。」
被召未謁稱故吏議後漢
後漢孔融上三府所辟稱故吏事曰：「三府所辟，州郡所辟，其不謁署，不得稱故吏。臣惟古典，春秋：『女在其國稱女，在途稱婦。』然則在途之臣，應與為比。穀梁傳曰：『天子之宰，通於四海。』三公之吏，不得以未至為差。狐突曰：『策名委質，貳乃辟也。』奉命承教，策名也。昔公孫嬰齊卒於狸蜃，時未入國，魯君以大夫之禮加焉。傳曰：『吾固許之，返為大夫。』延陵季子解劍帶徐君之墓，以明心許之信，況受三公之招，修拜辱之辭，有資父事君之志耶！臣愚以為禮宜從重，三公所召，雖未執職，便為故吏。」
二嫡妻議魏
魏徵東長史吳綱亡入吳，妻子留在中國，於吳更娶。吳亡，綱與後妻並子俱還，二婦並存。時人以為，依典禮不宜有二嫡妻。袁準正論以為：「並後匹嫡，禮之大忌。然此為情愛所偏，無故而立之者耳。綱夫妻之絕，非犯宜出之罪，來還則復初，焉得而廢之？在異域則事勢絕，可以娶妻，後妻不害，焉得而遣之？按並後匹嫡，事不兩立，前嫡承統，後嫡不傳重可也。二母之服，則無疑於兩三年矣。」虞喜議曰：「法有大防，禮無二嫡。趙姬以君女之尊，降身翟婦，著在春秋，此吳氏後妻所宜軌則。」庾蔚之謂袁準制之，得其衷矣。
甥姪名不可施伯叔從母議
宋代或問顏延之曰：「甥姪亦可施於伯叔從母邪？」顏答曰：「
伯叔有父名，則兄弟之子不得稱姪，從母有母名，則姊妹之子不可言甥。且甥姪唯施之於舅姑耳，何者？姪之言實也，甥之言生也。女子雖出，情不自絕，故於兄弟之子，稱其情實；男子居內，據自我出，故於姊妹之子，言其出生。伯叔本內，不得言實；從母俱出，不得言生。然謂吾伯叔者，吾謂之兄弟之子；謂吾從母者，吾謂之姊妹之子。」
雷次宗曰：「夫謂吾姑者，吾謂之姪，此名獨從姑發。姑與伯叔於昆弟之子，其名宜同。姑以女子有行，事殊伯叔，故獨制姪名，而字偏從女。如舅與從母，為親不異，而言謂吾舅者，吾謂之甥，亦猶自舅而制也。名發於舅，字亦從男。故姪字有女，明不及伯叔；甥字有男，見不及從母，是以周服篇無姪字，小功篇無甥名也。」
二人各是內外兄弟相稱議
或問馮懷曰：「甲之母，乙之姑；乙之母，甲之姑也。代稱姑子為外兄弟，舅子為內兄弟，此亦鄭君所言。然甲乙之母俱姑也，父俱舅也，內外既同，親疏無異。若甲以姑子稱乙，乙以舅子稱甲，則事同名異，於理不通。若相稱之辭同，則名例為乖。」懷對曰：「禮，公子之外兄弟者，外祖父母也。左氏傳曰：『聲伯以其外弟為大夫。』所謂外弟，蓋管於奚之子，聲伯同母異父之弟也。聲伯謂之外弟，復謂聲伯為外兄。然則異姓之親，通謂之外，不必謂吾外者，吾謂之內也。今稱舅子為內兄弟，末俗所云，非典言也。鄭玄還舉俗言以喻俗人，故稱焉，亦非正名矣。依禮據傳，甲乙相稱，宜同曰外。」
從舅是族外弟相稱議
或問馮懷曰：「景之母，丁之從祖姊也；丁之母，景之族姑也。丙年長於丁。若從父族為親，則景以丁為族外弟，而丁以景為從甥；若從母族，則景以丁為從舅，而丁以景為族內兄：名體乖謬，尊卑無序。若景以父族稱丁，丁以母族稱景，則例不通。將若之何？」懷答曰：「聞諸前訓，名者人之綱，故『夫屬於父道，其妻為母；夫屬於子道，其妻為婦』。今則舅是母班，而兄弟是己列，故不敢以己之列，廢母之班矣。謂景宜執從舅之禮。」
