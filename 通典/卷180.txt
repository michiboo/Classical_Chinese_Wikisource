
通典卷第一百八十 州郡十
古兗州〈今置郡府十縣七十一〉
古青州〈今置郡府七縣三十二〉
古徐州〈今置郡府五縣三十三〉
禹貢曰：「濟河惟兗州，東南據濟水，西北距河也。濟水及河，並具注序目篇。九河既道，河水分為九，各從其道也。九河已具注序目。雷夏既澤，雍沮會同。雷夏，澤名，在今濮陽郡雷澤縣。言此澤還復其故，而雍沮二水同會其中也。沮音千餘反。厥土黑墳，色黑而墳起也。其草繇，其木條。繇，悅茂也。條，條暢也。繇音遙。浮於濟漯，達於河。」浮，以舟渡也。濟水已具注序目篇。漯水在漢水之東郡東武陽縣，今魏郡莘縣有東武陽城，無此水矣。因水入水曰達。漯音他合反。舜置十二牧，兗其一也。周禮職方曰：「河東曰兗州。其山岱，泰山，今魯郡界。藪曰大野，一名鉅野澤，在今東平郡鉅野縣。川曰河、泲，曰盧、濰。盧水在濟陽郡盧縣。濰水在今高密郡莒縣。與禹貢不同。濰音維。其利蒲、魚。人二男三女。畜宜六擾，六擾，六畜。穀宜四種。」黍、稷、稻、麥。蓋以兗水為名。又兗之為言端也，信也。端言陽精端端，故其氣纖殺也。其在天文，營室、東壁則衛之分野，漢之東郡及魏郡之黎陽，皆其分野。今靈昌、濮陽之西北境，濟陽之西北境，博平之西南境，皆是。兼得魏、宋、齊、趙之交。漢之酸棗縣，今靈昌之西境，宜屬魏。漢之東平及東郡之須昌、壽張，今東平及濮陽之東南境，皆宜屬宋。漢之泰山，渤海之高樂、高城、重合、陽信，平原，今濟陽之東南境，平原、樂安、景城之南境，博平之東境，皆宜屬齊。漢之信都、清河、渤海郡，南至浮水，今清河，博平之北境，景城之北境，皆宜屬趙。秦平天下，置郡，此為東郡，今靈昌、濮陽、濟陽、魏郡、博平皆是。碭郡之東北境，今東平郡。齊郡之北境，今平原、樂安郡。鉅鹿、上谷二郡之東境。今清河、景城郡是。漢武置十三州，此為兗州。領郡國八。後漢並因前代。理昌邑，今魯郡金鄉縣也。魏晉亦置兗州，領郡國八，理廩丘，今濮陽郡雷澤縣。永嘉之後，陷於石勒。宋武平河南，又得其地，置兗州。領郡六，初理滑臺，後理瑕丘。滑臺，今靈昌郡。瑕丘，今魯郡縣。自二漢以後立兗州，非悉是古州疆域，所領郡國，東境兼入青州之地，西境則入荊河州之地。宋末，其地入後魏，自後分割不可詳焉。大唐分置十五部，此為河南道。靈昌、濮陽、濟陽、東平等郡皆是也。河北道，清河、魏郡、博平、平原、樂安、景城等郡是也。
東至濮陽郡二百二十里。南至陳留郡二百二十里。西至汲郡一百一十里。北至汲郡一百六十里。東南到濟陰郡二百五十里。西南到滎陽郡二百八十里。西北到汲郡一百三十里。東北到鄴郡二百十里。去西京一千三百六十里，去東京五百二十六里。戶六萬八千三百八十，口三十九萬七千六百七十。
滑州今理白馬縣。其地得豕韋氏之國。豕韋氏，彭姓之國，祝融之後陸終第三子。白翦封於彭。春秋時屬衛，戰國亦屬衛，其西境屬魏。秦、二漢置東郡。晉為陳留、濮陽二國。宋武平河南，置兗州，以為邊鎮。領郡六，理於此。自晉末武帝作相，平慕容超之後，盡得河南之北境，鎮守在此。後屬後魏，亦為東郡。其城古滑臺城，甚固。宋文帝遣將王玄謨攻圍之二百餘日，不拔。隋初置杞州，後為滑州，又改為兗州，尋廢兗州，置東郡。大唐復為滑州，或為靈昌郡。領縣七：
白馬漢舊縣也。春秋時，衛國曹邑。左傳云：「狄滅衛，立戴公，以廬於曹。」即此。至文公，遷於楚丘，又遷於帝丘。有瓠子隄。黎陽津，一名白馬津，酈生雲「守白馬之津」是也。
酸棗秦拔魏，置縣。漢因之，以其地多酸棗，因以為名。縣東北有延津，袁紹渡處，津南立壁以拒曹公。紹將淳于瓊宿烏巢，在縣東，為曹公所襲破之於此。
胙城漢南燕縣，古南燕國，姞姓，後曰東燕。左傳曰「蔣、胙、邢、茅」，注云：「東燕西南有胙亭。」姞，其訖反。胙音祚。
靈昌漢南燕縣。
韋城古豕韋國。
衛南衛文公自曹邑遷楚丘，即此城。
匡城漢長垣縣，古匡邑，故城在今縣南。匡人圍孔子，即此。春秋「會於匡」，即此是也。又有漢長羅縣故城，在今縣東北。古蒲邑在北界，子路為之宰。
東至東平郡一百八十里。南至濟陰郡一百七十里。西至靈昌郡二百二十里。北至魏郡一百六十里。東南到魯郡三百六十里。西南到陳留郡三百十里。西北到鄴郡三百三十里。東北到濟陽郡二百四十里。去西京一千五百八十里，去東京七百三十五里。戶五萬七千五百，口三十九萬二千六百二十。
濮州今理鄄城縣。鄄音絹。顓頊及昆吾氏之墟也，故謂之帝丘。今濮陽縣也。昆吾氏當夏后氏之代。春秋及戰國初為衛國之都。春秋經曰：「衛遷於帝丘。」後為宋所侵，盡亡其邑，獨有濮陽。秦滅濮陽，置東郡。二漢屬東郡、濟陰二郡地。晉分置濟陰郡、濮陽國，兼置兗州。領郡國八，理於此。後魏為濮陽郡，後周因之。隋文帝初郡廢，後置濮州；煬帝初州廢，以其地分入東郡、東平、濟北三郡。大唐復置濮州，或為濮陽郡。領縣五：
鄄城漢舊縣也。魏陳王植初封鄄城侯於此地。
雷澤漢成陽縣。郭緣生述征記曰：「堯冢在縣東南。」有雷夏澤。又漢廩丘縣故城在今縣北。亦古郕伯國也。
臨濮有清丘，左傳「宋人、晉人盟於清丘」是也。
范漢舊縣。春秋時，晉大夫士會之邑。
濮陽漢舊縣。即昆吾之墟，亦曰帝丘。衛自楚丘遷於此城。詩云：「爰有寒泉，在浚之下。」寒泉在縣東南，浚城在。漢武帝塞河瓠子口，沈白馬玉璧，將軍以下皆負薪，在今縣西。
東至魯郡三百八十里。南至東平郡一百二十里。西至博平郡五十里。北至博平郡七十里。東南到魯郡三百里。西南到濮陽郡二百四十里。西北到博平郡五十四里。東北到濟南郡二百六十里。去西京一千八百二十里，去東京九百八十里。戶三萬八千五百十，口二十一萬六千九百七十。
濟州今理盧縣。戰國初，齊、衛之境。秦屬東郡。漢末，屬東郡、泰山二郡地。後漢屬東郡及濟北國。晉為濟北國。宋為濟北郡。後魏因之。隋初置濟州，煬帝初復為濟北郡。大唐武德四年，平王充，改為濟州，或為濟陽郡。今郡理即古碻磝城。沈約宋書作「敲囂」字。碻磝津有城，故以為名。郭緣生述征記雲即漢茌平縣也。水經注云：「宋元嘉七年，到彥之北征，拔之，後失。至二十七年，以王玄謨為寧朔將軍，前先鋒入河，平碻磝，守之。」後魏書，泰常八年，於此立濟州中城。其外城，後魏正光中刺史刁宣所築。後周武帝築第二城，即碻磝故城也。碻，苦高反。磝，古老反，又磝音敖。茌音助淄反。領縣五：
盧漢舊縣。有長城，東至海。史記蘇代說燕王曰：「齊有長城、巨防。」巨防即防門也。漢臨邑縣故城在今縣東，即馬防城也。有盧水。
平陰漢肥城縣故城在今縣東南。左傳齊晉戰鞍城，亦在縣東。故長城首起縣北。又有巫山，一名孝堂山，即郭巨葬母之所。
陽穀漢須昌縣地。
東阿春秋時，齊之柯邑。漢舊縣也。又有漢穀城縣故城在東。有魚山，一名吾山。漢武瓠子歌曰「吾山平，鉅野溢」，謂此山。有穀城山，張良葬黃石之地。
長清漢盧縣地。春秋時，齊石窌邑。窌音力又反。
東至博平郡武水縣一百三十里。南至濮陽郡一百六十里。西至鄴郡二百十里。北至清河郡二百十里。東南到濮陽郡一百五十里。西南到鄴郡內黃縣界九十里。西北到廣平郡平恩縣界九十里。東北到去西京一千五百六十里，去東京七百五十里。戶十四萬九千七百二十，口六十萬八千五百。
魏州今理貴鄉、元城二縣。夏觀扈之國。春秋晉地。戰國時屬衛、魏。秦屬東郡。二漢屬魏、東二郡地。二漢、魏、晉之魏郡，皆今鄴郡地。魏分置陽平郡，晉因之。宋文帝置東陽平郡，後魏因之。後周置魏州。隋改為武陽郡。大唐武德四年，討平竇建德，改置魏州。龍朔二年，改為冀州，改冀州為魏州。仍置大都督府。其魏、貝、博、棣、滄、德六州並隸焉。尋復舊，開元二十八年九月，刺史盧暉移通濟渠，自石灰窠引流至州城西，都注魏橋，夾州製樓百餘間，以貯江淮之貨。或為魏郡。領縣十：
貴鄉漢元城縣地。有屯氏河。大河故瀆，俗曰王莽河。
元城漢舊縣。有沙麓山。又有馬陵，即孫臏斫樹殺龐涓之處。麓音鹿。臏，毗忍反。
館陶漢舊縣。
臨黃漢觀縣地。有新臺，衛宣公作新臺於河上是也。
莘漢東武陽故城在今縣南。又有陽平縣，隋新置莘州也。
魏漢舊縣。有白溝水，煬帝引通濟渠，亦名御河。
頓丘漢舊縣，在今縣北陰安城是也。鮒鰅山，顓頊葬其陽，九嬪葬其陰，今名廣陽山。有秋山，帝嚳葬處。鮒音附，鰅音顒。
昌樂漢舊縣。
朝城
冠氏
東至濟南郡二百九十里。南至濟陽郡七十里。西至魏郡冠氏縣八十里。北至清河郡一百三十里。東南到濟陽郡五十里。西南到魏郡冠氏縣八十六里。西北到清河郡一百三十里。東北到平原郡及縣界三百六十里。去西京一千七百七十里，去東京九百三十里。戶五萬一千二百二，口四十七萬六百五十。
博州今理聊城縣。春秋時齊之西界聊攝地也。戰國時為衛、齊、趙三國之交。秦屬東郡。漢為東郡、平原、清河三郡境。後漢屬東郡、平原二郡地。晉屬平原國。宋分置魏郡。後魏因之，其後置南冀州。隋初廢，後置博州；煬帝初州廢，以其地屬武陽郡。大唐復置博州，或為博平郡。領縣六：
聊城漢舊縣。有臺城。又有漢茌平縣故城，在今縣東。
博平齊之博陵邑也。有攝城。漢博平縣故城在今縣東界也。
高唐漢舊縣。有烏犢河。
清平漢清陽縣，隋置今縣。
堂邑漢舊縣。
武水漢陽平縣地。隋改今縣。
東至魯郡二百里。南至濟陰郡三百五十里。西至濮陽郡一百八十里。北至濟陽郡一百二十里。東南到魯郡一百九十里。西南到濟陰郡四百里。西北到濟陽郡東阿縣四十里。東北到濟陽郡平陰縣界五十里。去西京一千七百六十里，去東京九百十里。戶四萬二千七百五，口二十六萬七千三百十。
鄆州今理須昌縣。春秋時為魯之附庸須句國也。左傳雲「伐邾取須句」是也。戰國時屬宋。秦屬碭郡。漢屬東郡、東平國地，後為東平國。晉、宋、後魏並因之。後周宣帝置魯州，尋廢。隋文帝置鄆州，煬帝初為東平郡。州理古須句縣。大唐為鄆州，或為東平郡。領縣五：
須昌古須昌國。有梁山。漢無鹽縣故城在今縣東。又有漢東平國故城，並在今縣東。有郈鄉亭，左傳雲「季、郈之雞鬥」，即此。
鉅野有大野澤，一名鉅野澤，爾雅十藪，魯有大野。春秋雲西狩獲麟，亦在此地。
壽張漢壽良縣，光武叔父名良，故改之。有梁山，漢梁王武北獵梁山，有牛足出背上。
鄆城左傳云：「晉人執季文子於苕丘，還待於鄆。」注云：「鄆城也。」
宿城
東至樂安郡二百四十里。南至博平郡二百六十里。西至信都郡二百十里。北至景城郡二百三十里。東南到濟南郡二百三十里。西南到清河郡二百六十里。西北到信都郡三百三十里。東北到景城郡二百三十里。去西京一千九百八十二里，去東京一千一百三十八里。戶七萬八千二百七十，口六十萬七千五百三十。
德州今理安德縣。春秋及戰國皆屬齊。秦置齊郡。漢高帝分置平原郡，後漢因之。晉為平原國。宋為平原郡。後魏、後周並為平原郡。隋初廢，後置德州；煬帝初復為平原郡。大唐武德四年，平竇建德，復置德州，其後或為平原郡。領縣七：
安德漢舊縣。又有漢鬲縣故城在西北。又有漢重平縣故城，亦在西北。古馬頰、覆二河在此。
安陵漢脩縣地。
平原漢舊縣。又有漢鄃縣故城，在今縣西南。
蓨漢條縣，周亞夫封為條侯。又有漢觀津縣故城，在今縣東北。蓨音條。
平昌漢舊縣。
將陵漢安德縣地。
長河舊雲廣川縣。
東至海二百二十里。南至淄川郡二百十里。西至平原郡二百四十里。北至景城郡二百五十里。東南到北海郡三百十里。西南到濟南郡二百四十里。西北到景城郡二百三十里。東北到海百九十里。去西京二千二百十里，去東京一千三百七十里。戶三萬九千一百五十，口二十三萬八千一百五十。
棣州今理厭次縣。春秋、戰國屬齊。秦為齊郡之地。漢屬平原、渤海、千乘三郡地。後漢為平原郡、樂安國地。晉為樂安、樂陵二國地。宋為樂陵郡。後魏又為樂陵、樂安二郡地。隋屬渤海郡。大唐武德四年，又分置棣州，或為樂安郡。領縣五：
厭次漢舊縣，又為富平縣。
河漢朸縣。朸音力。音商。
陽信漢舊縣。
渤海
蒲臺漢溼沃縣。
東至海一百八十里。南至平原郡二百三十里。西至河間郡一百二十里。北至范陽郡五百七十里。東南到樂安郡二百三十里。西南到信都郡三百五十里。西北到文安郡二百六十里。東北到北平郡五百里。去西京二千三百十里，去東京一千三百八十里。戶十一萬八千六百七十八，口七十萬二千三百。
滄州今理清池縣。春秋、戰國時為齊、趙二國之境。秦鉅鹿、上谷二郡地。漢高帝置渤海郡，後漢因之，晉亦然。宋文帝置樂陵郡，孝武分置渤海郡。後魏因之，太武帝初，改渤海郡為滄水郡，孝文帝時復舊；至孝明帝，分瀛、冀二州，置滄州及浮陽、樂陵、安德三郡。隋初郡廢，後以其地置棣州；煬帝改為滄州，尋為渤海郡。大唐為滄州，或為景城郡。領縣十二：
清池漢浮陽縣地。在浮水之陽。
長蘆漢參戶縣地。
樂陵漢舊縣，故城在今縣東。又曰重合縣。古鉤盤河在縣東南。
鹽山春秋時齊無棣邑。漢高城縣故城在南。
景城漢舊縣。
弓高漢舊縣。
饒安漢千童縣。古鬲津河在此。
南皮漢舊縣。章武有北皮亭，此故曰南皮。
東光漢舊縣。古胡蘇河在此。
臨津
魯城漢章武縣。
無棣古齊境北至無棣，在此。漢陽信縣地。隋文帝置縣，取縣南無棣溝為名。永徽元年，薛大鼎為刺史，其溝隋末填廢，鼎奏開之，外引魚鹽於海。百姓歌曰：「新河得通舟楫利，直達滄海魚鹽至，昔日徒行今騁駟，美哉薛公德滂被。」周禮曰「川曰河」，謂此縣界。
東至博平郡一百三十里。南至魏郡二百十里。西至鉅鹿郡二百四十里。北至信都郡一百三十里。東南到博平郡一百三十里。西南到廣平郡曲周縣一百三十里。西北到信都郡九十里。東北到平原郡二百六十里。去西京一千八百十里，去東京九百九十里。戶十一萬六千一百三十，口八十三萬二千五百。
貝州今理清河縣。兗、冀二州之域。河自大岯山北過絳水，至於大陸。按檢地誌云：「枯絳渠在經城縣界，北入信都郡界。」又按：經城縣在郡理西北五十四里，今郡理乃在絳水之東，古兗州之域。其在絳水之西諸縣，是古冀州之域，即此地界也。春秋時屬齊，其後屬晉。七國時屬趙。秦為鉅鹿郡，漢分置清河郡。後漢為清河國，晉因之。後魏、北齊並為清河郡。後周因之，兼置貝州。隋初郡廢，煬帝初，復置清河郡而廢州。大唐為貝州，或為清河郡。領縣九：
清河漢舊縣。後漢桓帝改為甘陵縣，故城在今縣西北。
清陽漢曰貝丘。漢應劭曰：「齊侯田於貝丘，即此。」梁劉昭又云：「在北海郡博昌縣。」而未知孰是。亦漢清陽縣。
武城漢曰東武城縣。七國時，趙封平原君勝於此。蓋定襄有武城，同屬趙，故此加東界也。
漳南漢東陽縣。有後魏故索盧城。
臨清漢清泉縣。
經城漢經縣也。有枯絳渠，北入信都郡南宮縣界。
夏津
宗城漢廣宗縣也。漢界橋在今縣東，袁紹破公孫瓚在此地也。
歷亭漢東陽縣。
兗州舊疆界於河濟，地非險固，風雜數國。衛、魏、宋、齊、趙五國之地。秦漢以降，政理混同，人掅樸厚，俗有儒學。及西晉之末，為戰爭之地，三百年間，傷夷偏甚。自宇內平一，又如近古之風焉。
禹貢曰：「海岱惟青州，孔安國以為東北據海，西南距岱。此則青州之界，東跨海矣。其界蓋從岱山東歷密州，東北經海曲萊州，越海分遼東樂浪三韓之地，西抵遼水也。嵎夷既略，濰、淄其道。嵎夷，地名，即暘谷所在也。略，言用功少也。濰、淄，二水名，皆復古道。濰水出今高密郡莒縣濰山。淄水，今淄川縣。厥土白墳，海瀕廣瀉。瀕，水涯也。瀉，鹵鹹之地。瀕音頻，又音賓。瀉音昔。萊夷作牧。萊山之夷地，宜畜牧。今東萊郡。浮於汶，達於濟。」汶水出今魯郡萊蕪縣界，言渡水西達於濟。舜分青州為營州，皆置牧。鄭玄云：「舜以青州越海分置營州。」其遼東之地安東府，宜禹貢青州之域也。周以徐州合青州，其土益大。周之青州兼有徐、兗二州之分。周禮職方曰：「正東曰青州，其山曰沂，藪曰孟豬，沂山，在今瑯琊郡沂水縣，即沂水所出也。孟豬，澤名，今睢陽郡宋城縣，即明豬屬。禹貢荊河州與職方山藪不同也。川曰淮、泗，浸曰沂、沭。沭水出東海郡沭陽縣。沭音述。其利蒲、魚。人二男二女。畜宜雞狗，穀宜稻麥。」蓋以土居少陽，其色為青，故曰青州。在天官，虛、危則齊之分野。漢之淄川、東萊、瑯琊、高密、膠東、濟南，皆其分也。秦平天下，置郡，此為齊郡，今北海、濟南、淄川、東萊、東牟等郡地是。瑯琊之東境，今高密郡地也。遼東。今安東府。秦亂，項羽宰割天下，以其地為國，曰膠東、以田巿為王，理即墨，今東萊郡縣。齊、以田都為王，理臨淄，今北海郡縣地也。濟北。以田安為王，理博陽。謂之三齊。漢武置十三州，此亦為青州，領郡國有六。後漢因之。領郡國五，理臨淄，今北海郡縣是也。魏晉亦因之。領郡國六。晉又置平州，領郡國五，理昌黎，今安東府也。懷帝末，沒於石勒、慕容皝。及慕容恪滅冉閔，剋青州。至苻氏平燕，復有其地。及苻氏敗後，刺史苻朗以州降晉，晉以為幽州。以辟閭渾為刺史，鎮廣固。安帝時，平州又陷於慕容垂。其青州又為慕容德所據，復改為青州，慕容超移青州於東萊。後為劉裕所剋，復置青州。時以羊穆之為刺史，鎮廣固。平州自慕容垂後，又沒於馮跋，旋為後魏所有。其青州，宋分為青、冀二州，青領郡九，理臨淄。冀領郡九，理歷城，今濟南郡縣。後入後魏。其後分析，不可具舉。大唐分置十五部，此為河南道、北海、濟南、淄川、東萊、高密。河北道。今安東府。
東至東萊郡界二百一十六里。南至高密郡三百四十五里。西至淄川郡一百二十里。北至樂安郡界二百四十八里。東南到高密郡三百一十九里。西南到淄川郡一百里。西北到樂安郡三百一十九里。東北到海一百八十八里。去西京二千四百六十里，去東京一千六百七里。戶六萬九千七百四十五，口四十二萬一千二百。
今之青州理在益都縣。少皞之代有爽鳩氏，虞、夏時有季萴，仕側反。湯末有逢公伯陵，逢音蒲江反。殷末有蒲姑氏，皆為諸侯國於此地。周成王時，蒲姑氏與四國作亂，成王滅之，以封太公，是為齊國，所謂營丘，後徙都臨淄，亦其地。今臨淄縣。秦屬齊郡。漢置北海郡。晉為北海、樂安二國之地，兼置青州。領郡國五，理於此。永嘉末，陷於石勒。冉閔亂，段龕據之。慕容恪攻圍數月而剋。其後南燕慕容德建都於此。慕容德初議所都，尚書潘聰曰：「青齊沃壤，號曰『東秦』。土方二千，四塞之固，負海之饒，可謂用武之國。廣固者，曹嶷之所營，山川險峻，足為帝王之都。」從之。至慕容超，宋武帝來伐，超固守，攻圍七月而拔之。宋置青州，領郡九。理於此。後入後魏，又置青州。宋將沈文秀為青州刺史，守東陽城，為後魏將慕容白曜攻圍三年，無救而陷。後周置齊郡。隋文帝初郡廢，煬帝初州廢，置北海郡。大唐為青州，或為北海郡。領縣七：
益都晉廣固城在益都縣西四里，則晉曹嶷所築。有大澗甚廣，因曰廣固。城側有五龍口，宋武帝圍慕容超塞之，城中人多病，遂下之。檢地誌云：「東陽城即郡理東城是也。」晉時城，宋將竺夔守之，後魏攻圍數月不拔。
北海漢平壽縣也。後漢北海國在此。齊置北海。
臨淄齊國都也。臨淄一名營丘，為海岱之間一都會也。項羽封田都為齊王於此。漢舊縣，後為營陵縣。有葵丘，連稱所戍。牛山、康浪水，寧戚所歌。有時水也。
壽光漢舊縣也。有淄、澠二水。古紀國城在縣西南，亦有寒浞國。又漢劇縣故城在縣南。
千乘漢舊縣。有鹽官。後漢又置樂安郡。柏寢臺，齊景公與晏子遊處。
博昌漢舊縣。又有漢樂安國故城，在今縣南。周禮曰「川曰泲」，為此縣界也。有貝中聚，按後漢書博昌縣有貝中聚，梁劉昭注云：「左傳齊侯田於貝丘，杜氏注云今博昌南有貝丘是也。」而後漢應劭注漢書雲「清河郡貝丘縣即齊侯田於此」，今清河郡即貝丘縣也。未知孰是。
臨朐有伯氏駢邑。古東陽城，一名凡城。左傳雲「晏弱城東陽以逼萊」，齊境上邑。漢邑。漢都昌縣故城在東北。朐音衢。
東至淄川郡二百里。南至魯郡三百三十四里。西至博平郡二百九十八里。北至樂安郡三百五十三里。東南到魯郡四百四十五里。西南到濟陽郡三百六十六里。西北到平原郡二百四十五里。東北到樂安郡二百四十里。去西京二千一百八里，去東京一千三百四十五里。戶六萬二千四百三十七，口三十五萬八千八。
齊州今理歷城縣。春秋、戰國並屬齊。秦屬齊郡。漢韓信伐齊，至歷下，即其地也。文帝分置濟南國，景帝改為濟南郡，後漢、晉因之。宋亦為濟南郡，兼置冀州。領郡九，理於此。後魏改為齊州，兼置濟南郡。後周亦為濟南郡。隋初郡廢，煬帝初置齊州。大唐復為齊州，或為臨淄郡，復改為濟南郡。領縣八：
歷城漢舊縣。有華不注山，左傳云：「晉師逐齊侯，三周華不注。」其山直上如。
臨濟漢朝陽縣。
章丘漢陽丘縣地。有東陵山，盜跖死處。
豐齊漢茌縣，天寶初改。
禹城漢高唐縣故城在西。漢祝阿縣，天寶初改。春秋時亦曰祝柯，猶古東柯後為東阿。
臨邑漢濟陰縣故城在西。
全節春秋時譚國城在縣西南。漢臺縣故城在今縣北，則漢以來平陵縣也。貞觀中，都督齊王據州反，士人李君球據縣不從，因改名全節。
亭山漢東平陵縣也。
東至北海郡一百二十里。南至魯郡三百七十里。西至濟南郡二百里。北至……東南到瑯琊郡五百二十里。西南到濟南郡二百里。西北到……東北到北海郡一百里。去西京二千三百五里，去東京一千四百四十七里。戶四萬二千八百八，口二十四萬一千三百。
淄州今理淄川縣。禹貢曰「濰淄既道」，即其地也。春秋、戰國皆齊地。秦屬齊郡。漢屬濟南、樂安二國之地，又置淄川國。晉屬樂安國。後魏置東清河郡，北齊廢之。隋置淄州，煬帝初，併其地入齊郡。大唐復置淄州，或為淄川郡。領縣五：
淄川漢般陽縣。有淄水。漢萊蕪縣故城在東南。漢淄川國亦在此。古齊長城。
長山漢於陵縣。又漢濟南郡故城在今縣西北。長白山，陳仲子夫妻所隱處。
鄒平漢舊縣。北齊平原郡。
高苑漢舊縣。千乘國故城在今縣北。又有被陽故城在西南。被音皮。
濟陽
東至東萊郡三百七十里。南至東海郡四百七十二里。西至瑯琊郡三百七十里。北至北海郡三百四十五里。東南到海一百八十里。西南到瑯琊郡三百七十里。西北到北海郡三百三十二里。東北到東萊郡膠水縣界一百六十里。去西京二千七百里，去東京一千八百六十九里。戶二萬六千九百八十，口十三萬二千三百二十四。
密州今理諸城縣。戰國屬齊。秦屬瑯琊郡。漢屬瑯琊郡、高密國、城陽國地。後漢屬瑯琊郡、北海國地。晉屬城陽郡。後魏復置高密郡，後置膠州。隋初為密州，以密水為名。煬帝改為高密郡。大唐因之。領縣四：
諸城漢東武縣，樂府有東武吟。又漢諸縣故城在今縣西南。古齊長城東南自上大朱山起，盡州南界二百五十里。又有漢黔陬縣故城在東北。瑯琊山，秦始皇幸齊，遂登瑯琊，作層臺山上。
莒古莒國。戰國時，燕將樂毅破齊，獨莒不下。漢海曲縣故城在今縣東。王莽末，赤眉賊之始，呂母起於此。赤眉樊崇、謝祿等將兵十餘萬，圍莒，數月不能下。又有姑幕縣故城在今縣東北，則古蒲姑氏之國。春秋向邑故城在今縣南。濰水，源出縣東北濰山也。
高密漢高密郡。古夷安故城，則今縣外城。夷澤，灌田萬頃。
安丘漢舊縣。有渠丘亭。古昌安故城即今縣外城。古淳于城在今縣東北。漢故平昌縣城在縣南。
東至東牟郡四百里。南至高密郡三百六十里。西至海二十九里。北至海五十里。東南到海二百五十里。西南到北海郡界二十九里。西北到海二十一里。東北到東牟郡四百里。去西京二千七百六里，去東京一千八百五十三里。戶二萬六千九百四十六，口十五萬八千三百三。
萊州今理掖縣。春秋萊子國也。禹貢曰「萊夷作牧」是也。齊侯遷萊子於郳，五奚反。在齊國之東，故曰東萊。戰國屬齊。秦屬齊郡。兩漢為東萊郡。晉為東萊國。宋為東萊郡。後魏復為東萊郡，後置光州。隋改為萊州，煬帝改為東萊郡。大唐為萊州，或為東萊郡。領縣四：
掖漢舊縣。掖，水名。又有漢曲城縣故城在東北。有三山，史記封禪書云：祠三山，為陰主。萬里沙，漢武帝元封元年，旱，禱之。
膠水漢膠東國地。
即墨漢舊縣。又有漢不其縣故城，在今縣西。有樂毅城。又有沽水，左傳雲「沽尤以西」，即此也。今縣東南有大勞山、小勞山，燕樂毅破齊，田單守，不下。又有漢壯武縣故城，在其西也。
昌陽漢舊縣。有貕養津，周禮曰，幽州其藪貕養。又有漢挺縣故城，在其西北也。
東至文登縣東海四百九十里。南至東萊郡昌陽縣二百一十里。西至海四里。北至海三里。東南到文登縣東界海四百六十里。西南到東萊郡四百里。西北到海四里。東北到海五里。去西京三千一百二十五里，去東京三千三百七十里。戶二萬一百八十五，口十一萬五千六百六十二。
登州今理蓬萊縣。春秋牟子國也。戰國屬齊。秦屬齊郡。漢以下並屬東萊郡。大唐武太后分萊州，置登州，或為東牟郡。領縣四：
蓬萊
文登漢腄縣地。有文登山。又有之罘山，秦始皇立頌之所。有始皇石橋。罘音扶。
黃有萊山。漢舊縣。
牟平漢舊縣。
東至越喜部落二千五百里。南至柳城郡界九十里。西至契丹界八十里。北至渤海一千九百五十里。東南到……西南到魚胞柵五十里。西北到契丹衙帳一千里。東北到契丹界八十里。去西京五千三百二十里，去東京四千四百四十里。戶……口
安東大都護府，舜分青州為營州，置牧，宜遼水之東是也。已具注序篇。春秋及戰國並屬燕。秦、二漢曰遼東郡，東通樂浪。樂浪本朝鮮國。漢元封三年，朝鮮人斬其王而降，以其地為樂浪、玄菟等郡，後又置帶方郡，並在遼水之東。浪音郎。晉因之，兼置平州。領郡國五，州理於此。自後漢末公孫度自號平州牧，及其子康，康子文懿，並擅據遼東，東夷九種皆服事之。魏置東夷校尉，居襄平，而分遼東、昌黎、玄菟、帶方、樂浪五郡為平州，後還合幽州。及文懿滅後，有護東校尉居襄平。晉咸寧二年，分昌黎、遼東、玄菟、帶方、樂浪等郡國五置平州，以慕容廆為刺史，遂屬永嘉之亂，為眾所推。及其孫俊，移都於薊。其後慕容垂子寶，又遷於和龍。廆，胡罪反。大唐置安東都護府，前上元中，移於所。今府於遼東城。
青州古齊，號稱強國，憑負山海，擅利鹽鐵。管仲謂楚師曰：「
我齊東至於海，西至於河，南至於穆陵，北至於無棣。」穆陵山在今瑯琊郡沂水縣界。無棣，今景城郡縣。又燕王謂蘇秦曰：「吾聞齊地，清濟濁河，可以為固。長城、巨防，可以為塞。」今濟陽郡盧縣界有防門山，又有長城東至海。太公用之而富人，管仲資之而興霸。人情變詐，好行機術，豈因輕重而為弊乎！固知導人之方，先務推以誠信。漢高帝詈婁敬曰：「齊虜以口舌得官。」又汲黯斥公孫弘雲「齊人多詐」也。逮於漢氏，封立近戚。漢初，田肯說高帝曰：「齊，東有瑯琊、即墨之饒，南有泰山之固，西有濁河之險，北有渤海之利。隔懸千里，齊得十二焉。故號東西秦，非親子弟勿王。」武帝臨極，儒雅盛興。晉惠之後，淪沒僭偽。慕容建國，二代而亡。今古風俗頗革，亦有文學。自國初立都督府，命親王鎮之。漢氏之制，信可取也。
禹貢曰：「海岱及淮惟徐州，東至海，北至岱，南及淮。淮、沂其乂，蒙、羽其藝。淮、沂二水已理，蒙、羽二山皆可種藝。蒙山在瑯琊郡費縣。羽山在東海郡朐山縣。淮水出今淮安郡桐柏山。沂水出瑯琊郡沂水縣是也。厥土赤埴墳，草木漸苞。埴，黏土也。漸苞，言相漸及包裹而生。羽畎夏翟，嶧陽孤桐。羽畎，羽山之谷也，出夏翟。翟雉之羽可為旌旄者也。嶧山之陽，有特生之桐，可中琴瑟。嶧山，在今魯郡鄒縣也。浮於淮、泗，達於河。」渡二水而入於河也。亦舜十二牧之一。周併徐州屬青州，今分入兗州之域。蓋取舒緩之義。或雲因徐丘以為名。在天文，奎、婁則魯之分野，漢之東海南有泗水，至淮，得臨淮之下相、睢陵、僮、取慮，皆其分也。今魯郡之東南境及瑯琊之南境，東海、臨淮之北境，皆其地。慮音閭。兼得宋、齊、吳之交。漢之楚國、山陽，今彭城及魯郡之西境，皆宜屬宋。漢之瑯琊、泰山，今瑯琊之北境，魯郡之北境，皆宜屬齊。漢臨淮之南境，宜屬吳也。秦平天下，置郡，此為泗水、今臨淮、彭城郡是也。瑯琊之西境、今瑯琊郡。薛郡。今魯、東海等郡。漢又加置東海郡。漢武帝置十三州，還以其地為徐州。領郡國四。後漢並因前代。理於郯，今臨淮郡下邳縣。魏晉亦曰徐州。領郡國七，理彭城，今郡。自元帝渡江，徐州所得，唯半而已。餘並沒於石氏。宋初因之，領郡十三，理彭城。明帝初，地入於後魏，其後不可詳焉。大唐分置十五部，此為河南道。彭城、臨淮、魯郡、東海、瑯琊郡。
東至臨淮郡三百七十一里。南至淮水中流四百四十一里，與壽春郡壽春縣為界。西至譙郡五百里。北至魯郡三百四十里。東南到臨淮郡三百六十里。西南到譙郡五百里。西北到魯郡三百六十里。東北到瑯琊郡三百五十四里。去西京二千九百九里，去東京一千二百五十七里。戶六萬六百七十，口四十五萬六百七十七。
今之徐州，理彭城縣。古大彭之國。春秋、戰國為宋地，春秋經曰圍宋，彭城即本宋邑。後屬楚，謂之西楚，項羽建都於此。秦屬泗水郡。漢為楚國、沛郡地。後漢及晉並為彭城國。晉立徐州以為重鎮。領郡國七，理於此也。宋因之，領郡十二，理於此。又為彭城、沛二郡地。文帝元嘉中，王玄謨上表曰：「彭城南大淮，左右清汴，表裏京甸，捍接邊境，城隍峻整，襟衛周固。又自淮以西，襄陽以北，經塗三千，達於濟、岱，六州之人，三十萬戶，常得安全，實由此鎮。」後魏大將尉元上表曰：「彭城，宋之要藩，南師來侵，莫不因之，以陵諸夏。」《輿地記》雲「郡城由來非攻所能拔」，言其險固也。後魏得之，置徐州，兼立東南道行臺。後周立總管府。大將王軌破陳軍於呂梁，擒吳明徹，悉降其眾也。隋改彭城郡。大唐為徐州，或為彭城郡。領縣七：
彭城古大彭國。有候水，一名汴水，自蕭縣界來。有梁項羽戲馬臺，宋武又戲馬焉。
沛漢舊縣，即廣成故城。有沛宮，漢高帝置酒之所。有泗水亭。又有漢留縣故城，在今縣東南。微山，微子葬處。
蘄秦舊縣。陳涉起蘄，即此地。有蘄水。蘄音其。
滕古小邾國。漢蕃縣。又邾國之濫邑故城，在今縣東南，即漢昌慮縣也。左傳「邾庶其以濫來奔」，即此地。又有漢薛縣故城，在今縣東。
蕭古蕭國。漢舊縣。又有漢扶陽故城，在今縣西北。
豐漢高帝大邑，亦漢舊縣。
符離秦漢舊縣。又有秦相縣故城，在今縣西北。項羽破漢軍於靈壁東，睢水為之不流，即此縣界也。
東至淮陰郡一百九十里。南至淮一里，與淮陰郡盱眙縣分界。西至鍾離郡二百十里。北至東海郡五百四十里。東南到淮陰郡盱眙縣，淮水中流為界。西南到鍾離郡二百二十里。西北到瑯琊郡六百七里。東北到東海郡界海口四百四十里。去西京二千三百八十八里，去東京一千五百四十五里。戶三萬九千四百四，口二十萬七千三百八十八。
泗州今理臨淮縣。古徐國地。春秋為魯國之地。戰國魯、宋、吳三國之境。秦屬泗水郡。漢屬臨淮、東海、沛三郡地。後漢以其地合於下邳國，兼置徐州。領郡國四，理於此。宋為南彭城、下邳二郡地。後魏亦為下邳郡，兼置南徐州。東魏改為東楚州。後周改為泗州。隋改為下邳郡。大唐為泗州，或為臨淮郡。領縣六：
臨淮新置。
宿遷春秋時，鍾吾子國。東晉置宿遷郡。明帝太寧中，兗州刺史劉遐自彭城退屯泗口，即此。安帝義熙中，置城，在今縣東南。東臨泗水，南近淮水，自後常為重鎮。又有漢僮縣故城在西南。秦下相城在縣西北，項羽即下相人。
下邳夏時邳國。韓信為楚王，都下邳，即今縣城。漢臨淮郡在此。又有漢武原故縣城，在今縣北。又有漢睢陵縣故城，在今縣東南。又漢郯縣故城，在其北。
漣水漢厹猶縣。魏曰海安郡。蕭齊嘗置冀州，寄理於此，以為邊鎮。厹音仇。
虹漢夏丘縣故城，即今縣城也。
徐城古徐子國。漢以為縣。有徐君墓，季札掛劍處。
東至瑯琊郡三百八十二里。南至彭城郡三百九十六里。西至東平郡二百里。北至濟陽郡三百里。東南到彭城郡三百六十四里。西南到睢陽郡四百一十七里。西北到東平郡一百九十里。東北到濟南郡三百五十里。去西京一千九百五十八里，去東京一千一百六十里。戶八萬五千三百四十五，口五十三萬三千八百一十四。
今之兗州，理瑕丘縣。始禹導兗水而為濟，截河南渡東流，與荷澤、汶水會，又北東入於海。兗州在濟河之間，因濟水發源為名，今郡理乃非境也。至周置兗州，始縣兼得今郡之地。而濟水自王莽末入河，同流於海，則流河南之地無濟水矣。自後所立，皆集舊名，兼有濟南、濟北、濟陽、濟陰郡國，蓋建置之際，未之審詳。古少皞之墟也。
禹貢徐、兗二州之域。任城、龔丘縣即兗州界，餘並徐州域。春秋戰國並魯國，亦邾國之境，邾國，黃帝之後，陸終之子曹姓所封也。今鄒縣也。今黃州亦邾國之地。陸終之後所封，蓋陸終有六子，各為國也。任國，太皞之後，風姓，今任城是也。後亦為宋、齊所侵，東嶽泰山在焉。秦為薛郡。漢高后更為魯郡泰山、山陽郡地。後漢為任城國、山陽、泰山郡地，兼置兗州。領郡國人，理於此。晉改為魯郡。宋為泰山、高平、魯三郡地兗州。領郡六，理於此。後魏亦為魯郡。北齊改為任城郡。隋初置兗卅，煬帝改為魯郡。大唐初，偽魯徐圓朗都之，剋平，復改為兗卅，後為魯郡。領縣十一：
瑕丘漢舊縣。東北有檀鄉。又有漢樊縣故城，在今縣西南。
金鄉漢東緡縣，左傳雲「齊侯伐宋圍緡」，即此地。又有漢昌邑縣故城也。
任城古任國，漢為縣。又有漢亢父縣故城，在今縣南。
鄒故邾國城在縣東南，周迴十四里，上冠山峰，下屬巖壑，窮險因之。勝景有鄒山、嶧山。漢舊縣地，又曰南平陽縣。
曲阜故魯國都也。委曲長七八里，故曰曲阜。孔子廟、舊宅，並在城中，背洙面泗，矍相圃之東北，又有漢魯恭王殿，階猶存。有沂水、孔子墓。漢魯縣也。
泗水漢卞縣地，亦泗水國也。又有漢汶陽故城，在今縣東南。有尼丘山、洙泗水。又有漢梁父縣故城在北。有泮水也。
乾封有泰山。
方與漢舊縣。
中都古中都城也。
龔丘漢曰寧陽縣。桃鄉縣故城在東北也。
萊蕪漢舊縣地。汶水所出，而流出沛。
東至東海縣水路十九里。南至臨淮郡五百四十里。西至臨淮郡下邳縣五百五里。北至高密郡四百七十二里。東南到臨淮郡漣水縣二百五十七里。西南到沭陽縣百六十三里。西北到瑯琊郡二百三十二里。東北到東海縣界八十里。去西京二千五百八十七里，去東京一千七百六十九里。戶二萬七千五百三十二，口十七萬三千七百二十四。
海州今理朐山縣。春秋及戰國為魯之東境，後屬秦，為薛郡地，後分薛郡為郯郡。漢改郯為東海郡，後漢及晉因而不改。宋亦然，兼僑立青、冀二州。梁置南北二青州。後入後魏。東魏改為海州。隋改為東海郡。大唐為海州，或為東海郡。領縣四：
朐山有羽山，殛鯀處。東北有瑯琊山。漢朐縣故城在今縣西南。秦始皇立石以為東門，即此地。蕭齊置青州於此。
東海田橫所保鬱州，亦曰郁州。漢贛榆縣也。宋明帝泰始以後，青冀二州僑立於此。後東魏於此置臨海鎮。贛音古濫反。
沭陽漢厚丘縣地。梁置潼陽郡。有沭水。沭音述。
懷仁東魏置義塘郡。有夾山，即夾谷，齊魯會處。
東至東海郡二百三十二里。南至臨淮郡六百里。西至魯郡三百八十二里。北至北海郡四百五十一里。東南到東海郡二百三十二里。西南到彭城郡三百五十四里。西北到淄川郡五百三十里。東北到高密郡三百七十里。去西京二千二百五十一里，去東京一千四百三十五里。戶三萬二千三百五十二，口十八萬五千三百八十四。
沂州今理臨沂縣。春秋時，齊、魯二國之地。戰國屬齊、魯二國之境。秦瑯琊郡。漢為東海、瑯琊二郡地，後置瑯琊國。魏晉亦置瑯琊國。宋為瑯琊郡。齊不得其地。後魏置北徐州。後周改為沂州。隋復為瑯琊郡。大唐為沂州，或為瑯琊郡。領縣五：
臨沂漢即丘縣故城在今縣東南，左傳雲祝丘是也。又有漢開陽縣及襄賁縣故城在今縣南。賁音肥。
沂水有穆陵山。沂山，沂水所出。左傳曰「南至於穆陵」。漢都陽縣故城，在今縣南。北界有大峴，即齊地南面險固處。晉安帝時，宋武帝伐慕容超，超大將公孫五樓請據大峴，超不從，故敗。
承漢蘭陵縣故城，在今縣東是也。
費古魯費邑，後為季氏邑。有蒙山。又有東蒙山，在蒙山之東，故名焉。又有顓臾城。又有漢南武陽縣故城，在今縣西。又有古武城，子游為宰即此。
新太漢蒙陰縣故城在今縣東南。具山、堂阜，今縣東也。
徐方鄒魯舊國，漢興猶有儒風。自五胡亂華，天下分裂，分居二境，尤被傷殘。彭城要害，藩捍南國，必爭之地，常置重兵。數百年中，無復講誦。況今去聖久遠，人情遷蕩。大抵徐兗，其俗略同。
