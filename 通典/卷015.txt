
通典卷第十五
選舉三
歷代制下 考績
歷代制下 大唐
大唐貢士之法，多循隋制。上郡歲三人，中郡二人，下郡一人，有才能者無常數。其常貢之科，有秀才，有明經，有進士，有明法，有書，有算。自京師郡縣皆有學焉。並具學篇。每歲仲冬，郡縣館監課試其成者，長吏會屬僚，設賓主，陳俎豆，備管絃，牲用少牢，行鄉飲酒禮，歌鹿鳴之詩，徵耆艾、敘少長而觀焉。既餞，而與計偕。其不在館學而舉者，謂之鄉貢。舊令諸郡雖一、二、三人之限，而實無常數。到尚書省，始由戶部集閱，而關於考功課試，可者為第。武德舊制，以考功郎中監試貢舉。貞觀以後，則考功員外郎專掌之。律曰：「諸貢舉非其人，謂德行乖僻，不如舉狀者。及應貢舉而不貢舉者，謂才堪利用，蔽而不言也。一人徒一年，二人加一等，罪止徒三年。」
初，秀才科等最高，試方略策五條，有上上、上中、上下、中上，凡四等。貞觀中，有舉而不第者，坐其州長，由是廢絕。開元二十四年以後，復有此舉。其時以進士漸難，而秀才本科無帖經及雜文之限，反易於進士。主司以其科廢久，不欲收獎，應者多落之，三十年來無及第者。至天寶初，禮部侍郎韋陟始奏請，有堪此舉者，令官長特薦，其常年舉送者並停。自是士族所趣嚮，唯明經、進士二科而已。其初止試策，貞觀八年，詔加進士試讀經史一部。
至調露二年，考功員外郎劉思立始奏二科並加帖經。其後，又加老子、孝經，使兼通之。永隆二年，詔明經帖十得六，進士試文兩篇，識文律者，然後試策。
武太后載初元年二月，策問貢人於洛城殿，數日方了。殿前試人自此始。長壽三年制，始令舉人獻歲元會，列於方物前，以備充庭。因左拾遺劉承慶上疏奏：「四方珍貢，列為庭實，而舉人不廁，甚非尊賢之意。」上從之。長壽二年，太后自製臣軌兩篇，令貢舉習業，停老子。
長安二年，教人習武藝，其後每歲如明經、進士之法，行鄉飲酒禮，送於兵部。開元十九年，詔武貢人與明經、進士同行鄉飲酒禮。其課試之制，畫帛為五規，置之於垛，去之百有五步，內規廣六尺，橛廣六尺；餘四規，每規內兩邊各廣三尺。懸高以三十尺為限。列坐引射，名曰「長垛」。弓用一石力，箭重六錢。又穿土為埒，其長與垛均，綴皮為兩鹿，歷置其上，馳馬射之，名曰「馬射」。鹿子長五寸，高三寸。弓用七斗以上力。又斷木為人，戴方版於頂。凡四偶人，互列埒上，馳馬入埒，運槍左右觸，必版落而人不踣，名曰「馬槍」。槍長一丈八尺，徑一寸五分，重八斤。其木人上版，方三寸五分。皆以儇好不失者為上。兼有步射、穿札、翹關、負重、身材、言語之選，通得五上者為第。其餘復有平射之科，不拘色役，高第者授以官，其次以類升。又制為土木馬於里閭閒，教人習騎。天寶六載正月制：「文武之道，既惟並用，宗敬之儀，不可獨闕。其鄉貢武舉人上省，先令謁太公廟。每拜大將及行師剋捷，亦宜告廟。」
神龍二年二月，制貢舉人停臣軌，依舊習老子。
開元八年七月，國子司業李元璀上言：「三禮、三傳及毛詩、尚書、周易等，並聖賢微旨。生人教業，必事資經遠，則斯道不墜。今明經所習，務在出身，咸以禮記文少，人皆競讀。周禮經邦之軌則，儀禮莊敬之楷模，公羊、穀梁，歷代崇習，今兩監及州縣，以獨學無友，四經殆絕。事資訓誘，不可因循。其學生請各量配作業，並貢人參試之，日習周禮、儀禮、公羊、穀梁。並請帖十通五，許其入策。以此開勸，即望四海均習，九經該備。」從之。二十一年，玄宗新注老子成，詔天下每歲貢士，減尚書、論語策，而加老子焉。二十四年，制移貢舉於禮部，以侍郎掌之。因考功員外郎李昂詆訶進士李權文章，大為權所陵訐，朝議以郎官地輕，故移於禮部，遂為永制。二十五年二月，制：「明經每經帖十，取通五以上，免舊試一帖；仍按問大義十條，取通六以上，免試經策十條；令答時務策三道，取粗有文理者與及第。其進士停小經，準明經帖大經十帖，取通四以上，然後準例試雜文及策，考通與及第。其明經中有明五經以上，試無不通者；進士中兼有精通一史，能試策十條得六以上者：奏聽進止。其應試進士等，唱第訖，具所試雜文及策，送中書、門下詳覆。」禮部侍郎姚奕奏。玄宗方弘道化，至二十九年，始於京師置崇玄館，諸州置道學，生徒有差，京、都各百人，諸州無常員。習老、莊、文、列，謂之四子。蔭第與國子監同。謂之「道舉」。舉送、課試與明經同。凡舉司課試之法，帖經者，以所習經掩其兩端，中閒開唯一行，裁紙為帖，凡帖三字，隨時增損，可否不一，或得四、得五、得六者為通。後舉人積多，故其法益難，務欲落之，至有帖孤章絕句，疑似參互者以惑之。甚者，或上抵其注，下餘一二字，使尋之難知，謂之「倒拔」。既甚難矣，而舉人則有驅聯孤絕、索幽隱為詩賦而誦習之，不過十數篇，則難者悉詳矣。其於平文大義，或多牆面焉。
天寶元年，明經停老子，加習爾雅。十一載，禮部侍郎楊浚始開為三行，不得帖斷絕、疑似之言也。明經所試一大經及孝經、論語、爾雅，帖各有差；帖既通而口問之，一經問十義，得六者為通；問通而後試策，凡三條。三試皆通者為第。進士所試一大經及爾雅，舊制，帖一小經並注。開元二十五年，改帖大經，其爾雅亦並帖注。帖既通而後試文試賦各一篇，文通而後試策，凡五條。三試皆通者為第。經策全通為甲第，通四以上為乙第。通三帖以下及策全通而帖經文不通四，或帖經通四以上而策不通四，皆為不第。明法試律令各十帖，試策共十條，律七條，令三條。全通為甲，通八以上為乙，自七以下為不第。書者試說文、字林凡十帖，說文六帖，字林四帖。口試無常限，皆通者為第。算者試九章、海島、孫子、五曹、張丘建、夏侯陽、周髀、五經、綴術、緝古，帖各有差，九章三帖，五經等七部各一帖，綴術六帖，緝古四帖。兼試問大義，皆通者為第。凡眾科有能兼學，則加超獎，不在常限。
按令文，科第秀才與明經同為四等，進士與明法同為二等。然秀才之科久廢，而明經雖有甲乙丙丁四科，進士有甲乙二科，自武德以來，明經唯有丁第，進士唯乙科而已。先試之期，命舉人謁於先師，有司卜日，宿張於國學，宰輔以下皆會而觀焉。博集群議講論，而退之禮部。閱試之日，皆嚴設兵衛，薦棘圍之，搜索衣服，譏訶出入，以防假濫焉。其進士，大抵千人得第者百一二；明經倍之，得第者十一二。其制詔舉人，不有常科，皆標其目而搜揚之。試之日，或在殿廷，天子親臨觀之。試已，糊其名於中考之，文策高者特授以美官，其次與出身。開元以後，四海晏清，士無賢不肖，恥不以文章達，其應詔而舉者，多則二千人，少猶不減千人，所收百纔有一。禮部員外郎沈既濟曰：「初，國家自顯慶以來，高宗聖躬多不康，而武太后任事，參決大政，與天子並。太后頗涉文史，好彫蟲之藝，永隆中始以文章選士。及永淳之後，太后君臨天下二十餘年，當時公卿百辟無不以文章達，因循遐久，寖以成風。以至於開元、天寶之中，上承高祖、太宗之遺烈，下繼四聖治平之化，賢人在朝，良將在邊，家給戶足，人無苦窳，四夷來同，海內晏然。雖有宏猷上略無所措，奇謀雄武無所奮。百餘年閒，生育長養，不知金鼓之聲，爟燧之光，以至於老。故太平君子唯門調戶選，徵文射策，以取祿位，此行己立身之美者也。父教其子，兄教其弟，無所易業，大者登臺閣，小者仕郡縣，資身奉家，各得其足，五尺童子，恥不言文墨焉。是以進士為士林華選，四方觀聽，希其風采，每歲得第之人，不浹辰而周聞天下。故忠賢雋彥韞才毓行者，咸出於是，而桀姦無良者或有焉。故是非相陵，毀稱相騰，或扇結鉤黨，私為盟歃，以取科第，而聲名動天下；或鉤摭隱匿，嘲為篇詠，以列於道路，迭相談訾，無所不至焉。」
寶應二年六月，禮部侍郎楊綰奏，諸州每歲貢人，依鄉舉里選，察秀才、孝廉。敕旨：「州縣每歲察孝廉，取在鄉閭有孝悌、廉恥之行薦焉。委有司以禮待之，試其所通之學。五經之內，精通一經，兼能對策，達於理體者，並量行業授官。其明經、進士、道舉，並停。」旋復故矣。
貞元二年六月，敕：「自今以後，其諸色舉選人中，有能習開元禮者，舉人同一經例，選人不限選數，許集。問大義一百條，試策三道，全通者超資與官，義通七十條，策通兩道以上者放及第，以下不在放限。其有散、試官能通者，亦依正員例處分。」五年五月，敕：「自今以後，諸色人中有習三禮者，前資及出身人依科目選例，吏部考試；白身依貢舉例，禮部考試。每經問大義三十條，試策三道。所試大義，仍委主司於朝官、學官中，揀擇精通經術三五人聞奏，主司與同試問。義策全通為上等，特加超獎；大義每經通二十五條以上，策通兩道以上為次等，依資與官。如先是員外、試官者，聽依正員例。其諸學生願習三禮及開元禮者，並聽。仍永為常式。」九年五月，敕：「其習開元禮人，問大義一百條，試策三道，全通者為上等；大義通八十條以上，策兩道以上為次等；餘一切並準三禮例處分。仍永為常式。」
其選授之法，亦同循前代。凡諸王及職事正三品以上，若文武散官二品以上及都督、都護、上州刺史之在京師者，冊授。諸王及職事二品以上，若文武散官一品，並臨軒冊授；其職事正三品，散官二品以上及都督、都護、上州刺史，並朝堂冊。訖，皆拜廟。冊用竹簡，書用漆。五品以上皆制授。六品以下、守五品以上及視五品以上，皆敕授。凡制、敕授及冊拜，皆宰司進擬。自六品以下旨授。其視品及流外官，皆判補之。凡旨授官，悉由於尚書，文官屬吏部，武官屬兵部，謂之銓選。唯員外郎、御史及供奉之官，則否。供奉官，若起居、補闕、拾遺之類，雖是六品以下官，而皆敕授，不屬選司。開元四年，始有此制。
凡吏部、兵部文武選事，各分為三銓，尚書典其一，侍郎分其二。文選，舊制尚書掌六品、七品選，侍郎掌八品、九品選。景雲初，宋璟為吏部尚書，始通其品員而分典之，遂以為常。凡選，始於孟冬，終於季春。先時，五月頒格於郡縣，示人科限而集之。初，皆投狀於本郡或故任所，述罷免之由，而上尚書省，限十月至省。乃考覈資緒、郡縣鄉里名籍、父祖官名、內外族姻、年齒形狀、優劣課最、譴負刑犯，必具焉。以同流者五五為聯，以京官五人為保，一人為識，皆列名結款，不得有刑家之子、工賈殊類及假名承偽、隱冒升降之徒。應選者有知人之詐冒而糾得三人以上者，優以授之。其試之日，除場援棘，譏察防檢，如禮部舉人之法。
其擇人有四事：一曰身，取其體貌豐偉。二曰言，取其詞論辯正。三曰書，取其楷法遒美。四曰判。取其文理優長。四事可取，則先乎德行；德均以才，才均以勞。其六品以降，計資量勞而擬其官；五品以上，不試，列名上中書、門下，聽制敕處分。凡選，始集而試，觀其書判；已試而銓，察其身、言；已銓而注，詢其便利，而擬其官。已注而唱示之，不厭者得反通其辭，他日，更其官而告之如初。又不厭者，亦如之。三唱而不服，聽冬集。服者以類相從，攢之為甲，先簡僕射，乃上門下省，給事中讀之，黃門侍郎省之，侍中審之。不審者，皆得駮下。既審，然後上聞，主者受旨而奉行焉。各給以符，而印其上，謂之「告身」。其文曰「尚書吏部告身之印」。自出身之人，至於公卿，皆給之。武官，則受於兵部。兵部武選亦然，課試之法如舉人之制，取其軀幹雄偉，應對詳明，有驍勇材藝及可為統帥者。若文吏求為武選，取身長六尺以上，籍年四十以下，強勇可以統人者。武夫求為文選，取書判精工，有理人之才而無殿犯者。凡官已受成，皆殿庭謝恩。其黔中、嶺南、閩中郡縣之官，不由吏部，以京官五品以上一人充使就補，御史一人監之，四歲一往，謂之「南選」。凡居官以年為考，六品以下四考為滿。武德初，因隋舊制，以十一月起選，至春則停。至貞觀二年，劉林甫為吏部侍郎，以選限既促，多不究悉，遂奏四時聽選，隨到注擬，當時以為便。十九年十一月，馬周為吏部尚書，以吏部四時提衡，略無休暇，遂請取所由文解，十月一日起省，三月三十日畢。
自高宗麟德以後，承平既久，人康俗阜，求進者眾，選人漸多。總章二年，裴行儉為司列少常伯，始設「長名姓歷牓」，引銓注之法；又定州縣官資高下升降，以為故事。其後莫能革焉。至玄宗開元中，行儉子光庭為侍中，以選人既無常限，或有出身二十餘年而不獲祿者，復作「循資格」，定為限域。凡官罷滿以若干選而集，各有差等，卑官多選，高官少選，賢愚一貫，必合乎格者，乃得銓授。自下升上，限年躡級，不得踰越。久淹不收者，皆荷之，謂之「聖書」。雖小有常規，而掄材之方失矣。此起於後魏崔亮停年之制也。其有異才高行，聽擢不次，然有其制，而無其事。有司但守文奉式，循資例而已。
初，吏部選才，將親其人，覆其吏事，始取州縣案牘疑議，試其斷割，而觀其能否，此所以為判也。按：顯慶初，黃門侍郎劉祥道上疏曰：「今行署等勞滿，唯曹司試判，不簡善惡，雷同注官。」此則試判之所起也。後日月寖久，選人猥多，案牘淺近，不足為難，乃采經籍古義，假設甲乙，令其判斷。既而來者益眾，而通經正籍又不足以為問，乃徵僻書、曲學、隱伏之義問之，惟懼人之能知也。佳者登於科第，謂之「入等」；其甚拙者謂之「藍縷」，各有升降。選人有格限未至，而能試文三篇，謂之「宏詞」；試判三條，謂之「拔萃」，亦曰「超絕」。詞美者，得不拘限而授職。
初州縣混同，無等級之差，凡所拜授，或自大而遷小，或始近而後遠，無有定製。其後選人既多，敘用不給，遂累增郡縣等級之差，郡自輔至下凡八等，縣自赤至下凡八等。其折衝府亦有差等。按格、令，內外官萬八千八十五員。而合入官者，自諸館學生以降，凡十二萬餘員。弘文、崇文館學生五十員，國子、太學、四門、律、書、算凡二千二百一十員，州縣學生六萬七百一十員；兩京崇玄館學生二百員，諸州學不計；太史曆生三十六員，天文生百五十員，太醫童、針、祝諸生二百一十一員，太卜卜筮生三十員；千牛備身八十員，備身二百五十六員，進馬十六員，齋郎八百六十二員；諸三衛監門直長三萬九千四百六十二員；諸屯主、副千九百八十四員；諸折衝府錄事、府、史千七百八十二員，校尉三千五百六十四員，執仗、執乘每府六十四員，親事、帳內一萬員；集賢院御書手一百員；翰林藥童數百員；諸臺、省、寺、監、軍、衛、坊、府之胥吏，及上州市令、錄事，省司補授者約六千餘員。其外文武貢士及應制、挽郎、輦腳、軍功、使勞、徵辟、奏薦、神童、陪位，諸以親蔭並藝術百司雜直，或恩賜出身受職不為常員者，不可悉數。大率約八、九人爭官一員。
初，武德中，天下兵革方息，萬姓安業，士不求祿，官不充員，吏曹乃移牒州府，課人應集，至則授官，無所退遣。四五年閒，求者漸多，方稍有沙汰。
貞觀時，京師穀貴，始分人於洛州選集，參選者七千人，而得官者六千人。時太宗謂吏部尚書杜如晦曰：「今吏部取人，獨舉其言辭刀筆，而不詳才行，或授職數年，然後罪彰，雖刑戮繼及，而人已弊矣。如之何？」對曰：「昔兩漢取人，必本於鄉閭選之，然後入官，是以稱漢為多士。今每歲選集，動踰數千人，厚貌飾辭，何可知也。選曹但校其階品而已。若掄才辨行，未見其術。」上由是將依漢法，令本州辟召，會功臣議行封建，事乃寢。他日，上又曰：「夫古今致理，在於得賢。今公等不能知，朕不遍識，日月其逝，而人遠矣。吾將使人自舉，如之何？」魏徵曰：「知人則智，自知者明。知人誠難矣，而自知豈易乎？且自媒自衒，士女之醜行，是長澆競也。不可。」復寢。是時，吏部之法行始二十餘年，雖已為弊矣，而未甚滂流，故公卿輔弼或有未之覺者。貞觀十七年，吏部侍郎高季輔知選，凡所銓綜，時稱允愜，十八年獨知選事，太宗賜金背鏡一面，以表其清鑒焉。太宗初知其微而未及更，因循至於永徽中，官紀已紊，迨麟德之後，不勝其弊。
及武太后臨朝，務悅人心，不問賢愚，選集者多收之，職員不足，乃令吏部大置試官以處之，故當時有「車載」、「斗量」之謠。又以鄧玄挺、有唐以來，掌選之失，無如玄挺者。時患消渴疾，選人因目為「鄧渴」，作鄧渴詩以謗之。許子儒為侍郎，無所藻鑑，委成令史，依資平配。其後，諸門入仕者猥眾，不可禁止，有偽立符告者，有接承他名者，有遠人無親而買保者，有試判之日求人代作者，如此假濫，不可悉數。武太后又以吏部選人多不實，乃令試日自糊其名，暗考以定等第。糊名自此始也。有司不能詳求故實，滅革其弊，神功元年敕：「自今以後，本色出身，解天文者，進官不得過太史令；音樂者，不得過太樂、鼓吹署令；醫術者，不得過尚藥奉御；陰陽卜筮者，不得過太卜令；解造食者，不得過司膳署令。有從勳官、品子、流外、國官、參佐、視品等出身者，自今以後，不得任京清要等官；若累限應至三品，不須進階，每一階酬勳兩轉。」而乃繁設等級，遞立選防，苟以抑之。
及神龍以來，復置員外官二千餘人，兼超授閹官為員外官者又千餘人。時李嶠居選部，引用權勢，以取聲名，故爾其員外官悉憑恃與正官紛競，至相毆擊者。及嶠復入相，乃深悟之，上疏請惜班榮，稍減除授。時中宮用事，恩澤橫出，除官有不由宰司，特敕斜封便拜。於是內外盈溢，居無廨署，時人謂之「三無坐處」，言宰相、御史及員外官也。時以鄭愔為吏部侍郎，大納貨賄，留人過多，無闕注擬，逆用三年闕員，於是綱紀大紊。
及先天以後，宋璟為尚書，李乂、盧從願為侍郎，方革前弊，量闕留人。雖資高考深而非才實者，並罷選。當時選者十不收一，由是吏曹之職復理矣。自有唐以來，居吏部者，唯馬載、裴行儉、崔玄暐、韋嗣立最為稱職。
開元十三年，玄宗又以吏部選試不公，乃置十銓試人。禮部尚書蘇頲，刑部尚書韋抗，工部尚書盧從願，右常侍徐堅，御史中丞宇文融，朝集使、蒲州刺史崔琳，魏州刺史崔沔，荊州長史韋虛心，鄭州刺史賈曾，懷州刺史王丘，各掌其一。時左庶子吳兢上表，諫曰：「
易稱『君子思不出其位』，言各止其所，不侵官也。此實百王準的。伏見敕旨令韋抗等十人，分掌吏部銓選，及試判將畢，遽召入禁中決定。雖有吏部尚書及侍郎，皆不得參其事。議者皆以陛下曲受讒言，不信於有司也。然則居上臨人之道，經邦緯俗之規，必在推誠，方能感物。抑又聞用天下之智力者，莫若使天下信之，故漢光武置赤心於人腹，良有旨哉。昔魏明帝嘗卒至尚書省，尚書令陳矯跪問曰：『陛下欲何之？』帝曰：『欲按行省司文簿。』矯曰：『此是臣之職分，非陛下所宜臨。若臣不稱職，則就黜退，陛下宜即還宮。』帝慚而返。又，陳平、丙吉者，漢家之宰相也，尚不對錢穀之數，不問鬥死之人。故知自古天子至於卿士，守其職分，而不可輒有侵越也。況我大唐萬乘之君，卓絕千古之上，豈得下行選事，頓取怪於朝野乎？凡是選人書判，並請委之有司，仍停此十銓分選，依舊以三銓為定也。」明年，復故。二十三年七月，吏部尚書李暠奏曰：「伏見告身印與曹印文同，行用參雜，難以區分，請準司勳、兵部印文，加『告身』兩字。」從之。
至天寶八載六月，敕「旨授官宜立攢符，下諸郡府」。十一載，楊國忠為吏部尚書，以肺腑為相，懼招物議，取悅人心，乃以選人非超絕當留及藍縷當放之外，其餘常選，從年深者率留，故憃愚廢滯者咸荷焉。其明年，三銓注官，皆自專之，於尚書都堂與左相相偶唱注，二旬而畢，不復經門下省審，侍郎不得參其議。
其內常參官八品以上及外官五品以上正員並停使郎官御史丁憂廢省者，舊制中書、門下便除授，貞元四年正月制「春秋舉薦」。至五年六月，敕：「在外者，委諸道觀察使及州府長史；其在京城者，委中書、門下、尚書省、御史臺。常參清官並諸使三品以上官，左右庶子，少詹事，少卿，監，司業，少尹，諭德，國子博士，長安、萬年縣令，著作郎，郎中，中允，中舍人，祕書太常丞，贊善，洗馬等，每年一度薦聞。」至八年正月，敕：「比來所舉，人數頗多，自今以後，中書、門下兩省及御史臺五品以上，尚書省四品以上，諸司三品以上，應合舉人，各令每人薦不得過兩人。餘官，不得過一人。」至九年十一月，敕：「每年冬薦官，吏部準式檢勘，成者宜令尚書左右丞、本司侍郎引於都堂，訪以理術兼商量時務狀，考其理識通者及考第事，疏定為三等，並舉主名錄奏。試日，仍令御史一人監試。」
考績周漢魏晉後魏大唐
周制，三載考績，三考黜陟。其訓曰：「三歲而小考其功也。小考者，正職而行事也。九歲而大考有功也。大考者，黜無職而賞有功也。」
漢元帝建昭中，西羌反，日蝕，又久青無光。召京房問，對曰：「古帝王以功舉賢，則萬化成，瑞應著。末代以毀稱取人，故功業廢而致災異。宜令百官各試其功，災異可息。」詔房作其事，房奏考功課吏法。晉灼曰：「令、丞、尉理一縣，崇教化、亡犯法者，輒遷。有盜賊，滿三日不覺者，尉事也。令覺之，自除，二尉負其罪。率相推如此法也。」帝令公卿與房會議，皆以房言煩碎，令上下相伺，不可許。上意嚮之。時部刺史奏事京師，帝召見，令房曉以課事，諸刺史復以為不可行。唯御史大夫鄭弘、光祿大夫周堪言善。是時，中書令石顯專權，顯友人五鹿充宗為尚書令，與房同經，議論相非。時充宗嫉房，出為魏郡太守，唯許房至郡自行考課法。
魏明帝時，以士人毀稱是非，混雜難辨，遂令散騎常侍劉劭作都官考課之法七十二條，考覈百官。其略欲使州郡考士，必由四科，皆有效，然後察舉，或辟公府為親人長吏，轉以功次補郡守者，或就秩而加賜爵焉。至於公卿及內職大臣，率考之。事下三府。
是時大議考課之制，散騎黃門侍郎杜君務伯名恕。以為，用不盡其人，雖文具無益。上疏曰：「書稱『明試以功，三考黜陟』，帝王之盛制。然歷六代而考績之法不著，關七聖而課試之要未立。臣誠以為其法可粗依，其詳難備舉故也。語曰：『世有亂人而無亂法。』若使法可專任，則唐虞可不須稷契之佐，殷周無貴伊呂之輔矣。今奏考功者，陳周、漢之云為，掇京房之本旨，可謂明考課之要；至於崇揖讓之風，興濟濟之理，臣以為未盡善也。古之三公，坐而論道，內職大臣，納言補闕，無善不紀，無過不舉。且天下至大，萬機至眾，誠非一明所能遍照。故君為元首，臣為股肱，明一體相資而成也。」後考課竟不行。
晉武帝泰始初，務崇理本，詔河南尹杜君元凱為黜陟之課，其略曰：「臣聞上古之政，因循自然。虛己委誠，而信順之道應；神感心通，而天下之理得。其後淳樸漸散，彰美顯惡，設官分職，以頌爵祿，弘宣六典，以詳考察。然猶倚明哲之輔，建忠貞之司，使名不得越功而獨美，功不得後名而獨隱，皆疇咨博訪，敷納以言。及至末代，不能紀遠而求於密微，疑諸心而信耳目，疑耳目而信簡書。簡書愈繁，官方愈偽，法令滋彰，巧飾彌多。昔漢之刺史，亦歲終奏事，不制算課，而清濁粗舉。魏氏考課，即京房之遺意，其文可謂至密。然由於累細，故歷代不能通也。豈若申唐堯之舊典，去密就簡，則簡而易從也。今科舉優劣，莫若委任達官，各考所統。在官一年以後，每歲言優者一人為上第，劣者一人為下第，因計偕以名聞。如此六載，主者總集采案，其六歲處優舉者超用之，六歲處劣舉者奏免之，其優多劣少者敘用之，劣多優少者左遷之。今考課之品，所對不均，誠有難易。若以難取優，以易而否，主者固當準量輕重，微加降殺，不足復曲以法盡也。」
後魏孝文帝太和中，詔曰：「三載考績，自古通經；三考黜陟，以彰能否。今若待三考然後黜陟，可黜者不足為遲，可進者大成賒緩。是以朕今三載一考，考即黜陟，欲令愚滯無妨於賢者，才能不壅於下位。各令當曹，考其優劣為三等。六品以下，尚書重問；五品以上，朕將親與公卿論其善惡。上上者遷之，下下者黜之，中中者守其本任。」時否臧必舉，賞罰大行，其薄賞者猶賜車馬器服，以申獎勸。後帝臨朝堂，顧謂錄尚書兼廷尉卿、廣陵王羽曰：「凡考績，上下二等，可為三品；中等，但為一品。所以然者，上下是黜陟之科，故旌絲髮之美惡；中等守本，事可大通。」帝又謂尚書等曰：「卿等在任，年垂二周，未嘗進一賢，退一不肖，此二事罪之大者。」謂羽曰：「汝居樞端之任，在職以來，功勤之績不聞於朝，阿黨之音頻干朕聽。今黜汝錄尚書、廷尉，但居特進、太保。」自尚書令、僕射以下，凡黜退二十餘人，皆略舉遺闕。諸如此黜官者，令一年之後，任官如初。
宣武帝時，太尉、侍中、高陽王雍上表曰：「竊惟三載考績，百王通典。今任事上中者，三年升一階；散官上第者，四載登一級。閒冗官本非虛置，或以賢能而進，或因累勤而舉。如其無能，不應忝茲高選。以勤以能，進之朝伍，或征官外戍，遠使絕域，催督逋懸，察檢卅鎮，皆是散官，以充劇使。乃於考陟，排同閒伍。檢散官之人，才非皆劣，稱事之輩，未必悉賢。而考閒以多，課煩以少，上乖天澤之均，下生不等之苦。復尋正始之格，汎後任事上中者，三年升一階；汎前任事上中者，六年進一級。三年一考，自古通經。今以汎前六年升一階，檢無愆犯，倍年成級。以此推之，明以汎代考也。」
徐州刺史蕭寶夤又論曰：「方今守令，厥任非輕。及考課，悉以六載為程，既而限滿代還，復經六年而敘。是則歲周十二，始得一階。於東西兩省、文武閒職、公府散佐、無事冗官，或數旬方應一直，或弦朔止於暫朝，及其考日，更得四年為限。是則一紀之內，便登三級。彼以實勞劇任，而遷貴之路至難；此以散位虛名，而升陟之方甚易。何內外之相懸，令厚薄之如是？」
孝明帝延昌二年，又將大考百僚。散騎常侍、領三公郎中崔鴻以考令於體例不通，乃建議曰：「竊惟王者為官求才，使人以器，黜陟幽明，揚清激濁。故績效能官、才必稱位者，朝升夕進，年歲數遷。豈拘一階半級，閡以同僚等位者哉！二漢以降，太和以前，苟必官須此人，人稱其職，或超騰轉陟，數歲而至公卿，或長兼試守，稱允而遷進者，披卷則人人而是，舉目則朝貴皆然。故能時收多士之稱，國號豐賢之美。竊見景明以來考格，三年成一考，轉一階。貴賤內外，萬有餘人，自非犯罪，不問賢愚，莫不上中，才與不肖，比肩同轉。雖有善政如龔、黃，儒學如王、鄭，史才如班、馬，文章如張、蔡，得一分一寸，必為常流所攀，選曹亦抑為一概，不曾甄別。琴瑟不調，改而更張，雖明旨已行，猶宜消息。」時不從。
大唐考課之法，有德義清慎、公平恪勤各一善，自近侍至於鎮防，並據職事目為之最，凡二十七焉。一最以上，有四善，為上上；一最以上，有三善，或無最而有四善，為上中；一最以上，有二善，或無最而有三善，為上下；一最以上，有一善，或無最而有二善，為中上；一最以上，或無最而有一善，為中中；職事麤理，善最弗聞，為中下；愛憎任情，處斷乖理，為下上；背公向私，職務廢闕，為下中；居官諂詐及貪濁有狀，為下下。若於善最之外別有可嘉尚，及罪雖成殿而情狀可矜，或雖不成殿而情狀可責者，省校之日，皆聽考官臨事量定。諸州縣官人，撫育有方，戶口增益者，各準見戶為十分論，每加一分，刺史、縣令各進考一等。增戶口，謂課丁，率一丁同一戶法。增不課口者，每五口同一丁例。其有破除者，得相折。其州戶口不滿五千，縣戶不滿五百者，各準五千五百戶法為分。苦撫養乖方，戶口減損者，各準增戶法，亦每減一分降一等。課及不課，並準上文。其勸課農田能使豐殖者，亦準見地為十分論，每加二分，各進考一等。此謂永業、口分之外，別能墾起公私荒田者。其有不加勸課以致減損者，謂永業、口分之內有荒廢者。每損一分，降考一等。若數處有功，並應進考者，並聽累加。
貞觀六年，監察御史馬周上疏曰：「今流內九品以上，有九等考第，自比年不過中上，未有得上下以上考者。臣謂所設九等，正考當今之官，必不施之於異代也。縱使朝廷實無好人，猶應於見在之內，比校其尤善者，以為上第，豈容皇朝士人遂無堪上下之考。朝廷獨知貶一惡人可以懲惡，不知褒一善人足以勸善。臣謂宜每年選天下政術尤最者一二人為上上，其次為上中，其次為上下。則中人以上，可以自勸矣。」
神龍中，御史中丞盧懷慎上疏曰：「臣聞孔子曰：『為邦百年，可以勝殘去殺。』又曰：『苟有用我者，期月而已，三年有成。』故書雲『三載考績』，校其功也。子產，賢者也。其為政尚累年而化成，況其常材乎？竊見比來州縣官佐，下車布政，有多者一二年，少者三五月，遽即遷除，不論課考。或歷時未改，便傾耳而聽，企踵而睹，爭求冒進，不顧廉恥，亦何暇宣風布化、求瘼恤人哉！戶口流散，百姓凋弊，職為此也。何則？人知吏之不久，則不從其吏；吏知遷之不遙，又不盡其能。偷安苟且，脂韋而已。又古之為吏者長子孫，倉氏、庾氏即其後也。臣請都督、刺史、上佐、兩畿縣令等，在任未經四考，不許遷除。察其課效尤異，或錫以車裘，或就加祿秩，或降使臨問，並璽書慰勉。若公卿有闕，則擢以勸能。政績無聞，抵犯貪暴者，放歸田裡，以明賞罰。致理救弊，莫過於此。」
左監門錄事參軍劉秩論曰：「昔周公使伯禽理魯，三年而後報政。周公曰：『何遲？』伯禽曰：『變其禮，易其俗，難，所以遲。』太公理於齊，三月而後報政。周公曰：『何疾？』曰：『因其俗，簡其禮，易，所以速。』故孔子論之曰：『齊一變至於魯，魯一變至於道。』由是而言，勞不甚者理不極，功不積者澤不深。故堯舜三年而考，三考而黜陟，所以能盡其智術也。近古人情敦厖，未淳乎堯舜；禮正樂和，未愈於虞夏；官賢吏能，未稱於殷周。或一年而考，或四考黜陟，或比年而巡狩，或歲時便遷，或旬月升擢令長。今日既上，明日部內有犯名義者即坐之，不其速歟？」
開元二十五年十二月，命諸道采訪使考課官人善績，三年一奏，永為常式。至二十七年二月，赦文：「三載考績，黜陟幽明，允協大猷，以勸天下。比來諸道所通善狀，但優仕進之輩，與為選調之資，責實循名，或乖古義。自今以後，諸道使更不須通善狀。每至三年，朕自擇使臣，觀察風俗，有清白政理著聞者，當別擢用之。」
