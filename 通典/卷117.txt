
通典卷第一百十七
禮七十七開元禮纂類十二吉禮九
皇帝皇太子視學
出宮視學車駕還宮
皇太子釋奠於孔宣父國學釋奠仲春仲秋釋奠於齊太公廟並附
齋戒陳設出宮饋享講學還宮
皇太子束脩國學束脩附
皇帝皇太子視學
視學前一日，所司灑掃學堂之內外。尚舍設大次於學堂之後，守宮設皇太子次於大次之東，皆隨地之宜，並如常儀。尚舍設御座學堂上北壁下，當中南向。監司設講榻於御座之西，南向。設執讀座於前楹間，當講榻北向。尚舍又設皇太子座於御座東南，西向。設文官三品以上座於皇太子之南，少退，重行，西面北上；設武官三品以上座於講榻西南，當文官，重行，東面北上。設侍講座於執讀西北，武官之前，東面北上。其執如意者一人立於侍講之南，東面。設論議座於講榻之前，北面。三館學官座於武官之後。設脫屨席於西階下。典儀設版位：皇太子於東階東南，西面；執經於西階西南，東面。文官三品以上於皇太子東南，重行，西面北上；武官三品以上於執經西南。侍講、執讀、執如意等於執經之後，重行，東面北上。學生分於文武官之後，皆重行北上。設典儀位於東階之西，贊者二人在南，差退，俱西面。
出宮
前出宮三日，本司宣攝內外，各供其職。其日，應從駕文武官依時刻集朝堂，諸衛陳設仗衛。侍中版奏：「外辦。」皇帝乘馬，文武侍從，並如常行幸之儀。駕將至，祭酒帥監官、學官、學生等奉迎於路左。學生青衿服。駕至大次門外，降入如常。
視學
皇帝既入大次，執經、侍講、執讀、執如意等及學官各服公服，典儀帥贊者先入就位。謁者、贊引引文武三品以上及執經以下學生等入就堂下位。皇太子立於學堂門外之東，西向，侍衛如常。
侍中版奏：「外辦。」皇帝出大次，升自北階，即御座南向坐。侍臣及近侍量人從升。典儀一人升就東階上，西面立。舍人引皇太子就位立。諸衛率、庶子等量人從入，立於皇太子東南，西向北上。奉禮曰：「再拜。」贊者承傳，皇太子以下在位者皆再拜。
侍中跪奏稱：「請敕皇太子及公王等升坐。」又侍中稱：「制曰可。」侍中詣東階上，西面稱：「敕皇太子及公王等升。」殿上典儀承傳，階下贊者又承傳，皇太子以下應坐者皆再拜。訖，通事舍人引皇太子及群官坐者各升座。訖，其公服者脫履於階下及降納皆如常。執讀讀所講經，執經釋義。訖，遂行如意。侍講者執如意就論議座，以次論難。
侍中跪奏：「禮畢。」群官皆起，通事舍人各降堂下位。若有敕賜會，則侍中前承制，降詣堂下宣敕及太官下食案等，並如常儀。皇帝降座，還大次，侍衛如常儀。群官以下會訖皆出。執經以下改服常服。學生仍青衿服。
車駕還宮
皇帝既還大次，侍中量時刻版奏：「外辦。」皇帝出次，文武官陪從還宮如來儀。初駕出，國子祭酒帥監官、學官、學生等奉辭於路左如常式。
皇太子釋奠於孔宣父國學釋奠、仲春仲秋釋奠於齊太公廟並附
齋戒
皇太子散齋三日於別殿，致齋二日於正殿。前致齋一日，典設郎設皇太子幄座於正殿東序及室內，俱西向。又張帷於前楹下。殿若無室，張帷為之。致齋之日質明，諸衛率各勒所部屯門列仗如常。晝漏上水一刻，左庶子版奏：「請中嚴。」近仗就陳於閤外，通事舍人引宮臣文武七品以上蔥褶陪位如式。諸侍衛之官各服其器服，諸侍臣並結珮俱詣閤奉迎。左庶子版奏：「外辦。」上水三刻，皇太子服通天冠，絳紗袍，結珮以出，侍衛如常。皇太子即座西向坐，侍臣夾侍如常。一刻頃，左庶子前跪奏稱：「左庶子臣某言，請降就齋室。」俛伏，興，還侍位。皇太子降座入室。文武侍臣各還本司，直衛者如常，典謁引陪位者以次出。
凡應享之官散齋三日，致齋二日。散齋皆於正寢。致齋一日於本司，一日於享所。其無本司者皆於享所。近侍之官應從升者及從享群官、監官、學官、學生等各於本司及學館俱清齋一宿，並如別儀。國學及齊太公廟將享，館司先申享日，本司散下其禮，所司隨職供辦。凡應享之官，散齋三日，致齋二日如別儀，無皇太子散齋以下儀。
陳設
前享三日，典設郎設皇太子便次於廟東，西向；又設便次於學堂之後，隨地之宜。守宮設文武侍臣次各於便次之後，文左武右。設諸次，享官於齋坊之內，從享之官於廟東門之外，隨地之宜。國學設獻官以下次於齋坊，太公儀同國學。
前享二日，太樂令設軒懸之樂於廟庭：東方西方磬起北，鐘次之；北方磬起西，鐘次之。設三鎛鐘於編懸之間，各依辰位。樹路鼓於北懸之間道之左右，植建鼓於三隅。置柷敔於懸內，柷在左，敔在右。設歌鐘歌磬於廟堂之上前楹間，北向，磬在西，鐘在東。其匏竹者立於堂下階間，重行北向，相對為首。凡懸皆展而編之。諸工人各位於懸後。右校掃除內外。又為瘞埳於院內堂之壬地，方深取足容物，南出陛。自設軒懸以下，國學、太公儀並同。
前享一日，奉禮設皇太子位於東陛東南，西向。國學設三獻位於東門之內道北，執事則道南，西向北上。太公儀同國學。又設望瘞位於廟堂東北，當埋埳西向。望瘞與國學同，太公儀並同。設亞獻、終獻位於皇太子東南，執事者各位於後，俱重行，西向北上。國學無亞獻以下儀，太公並同。設御史位於廟堂之下西南，東向，令史陪其後。設奉禮位於樂懸東北，贊者二人在南差退，俱西面。又設奉禮贊者位於埋埳東北，南面東上。設協律郎位於廟堂上前楹之間近西，東向。設太樂令位於北懸之間，北向。自御史位以下與國學同。太公儀同國學。設從享官七品以上位國學則館官位，太公儀設廟官位。於樂懸之東，當執事西，南向；監官學官位於樂懸之西，當宮官東向。國學則設學官位於懸西，當館官東向。太公廟設廟官位同。設學生位於宮官、監官、學官之後，俱重行北上。國學學生位於學官、館官後，有觀者於南門內道左右，相對為首。太公無學生。設門外位：為亞獻、終獻位於東門之外道南，執事位於後，每等異位，俱北向西上。國學設三獻門外位如常儀，太公儀與國學同。監官、學官位於獻官東南，國學則館官學官位，太公儀廟官位。從享宮官位於學官之東，俱重行北面，以西為上。設酒樽之位於廟堂之上。先聖犧樽二、象樽二、山罍二在前楹間北向，先師犧樽二、象樽二、山罍二在先聖酒樽之東，俱西上。樽皆加勺，有坫以置爵。其先師之爵同置於一坫。太公及留侯同上。洗設於東階東南，亞獻之洗又於東南，俱北向；罍水在洗東，篚在洗西，南肆；篚實以巾爵。執樽罍篚者各位於樽罍篚之後。設幣篚二各於樽坫之所。典設郎設皇太子座於學堂之上東壁下，西向。監司設講榻於北壁下，南向。又設執讀者座於前楹間，當講榻北向。守宮設太傅少傅座於皇太子西北，南面東上。若有令詹事以下坐，則設座於皇太子西南，北向東上。侍講者座於執讀西北。執如意者一人立於侍講之西。三館學官非侍講者座於侍講者之西，皆北面東上。若有上臺三品以上觀講者，設座於侍講之北，南面東上。設論議座於講榻之前近南，北面。設脫履席於西階之南，東向。掌儀設版位：宮官七品以上於東階東南，西向北上。執經侍講等於西階西南。監官及學官非侍講者於侍講者之後；若有上臺三品以上觀講者，位於執經之北，少退，重行，皆東面北上。學生分位於宮官、學官之後，皆重行北上。又設掌儀位於宮官西北，贊者二人在南，皆西向。國學無設皇太子座下至此儀。晡後，郊社令帥齋郎以樽坫罍洗篚入設於位。升堂者自東階。謁者引祭酒、司業詣廚視濯溉。凡導引者每一曲一逡巡。太公儀引三獻視濯溉。贊引引御史詣廚省饌具。司業以下每事訖，各還齋所。
享日未明十五刻，太官令帥宰人以鸞刀割牲，祝史以豆取毛血置於饌所，遂烹牲。其牲用太牢。二正座及先師首俎皆升右胖十一體，左丘明以下折分餘體升之。國學、太公並同。未明五刻，郊社令帥其屬及廟司各服其服，升設先聖神座於堂上西楹間，東向。國學設神座於廟室內西楹間，東向。太公儀拂神幄。設先師神座於先聖神座東北，南向西上。若前堂不容，則又於堂外之東，屈陳而北，東向南上。席皆以莞。設神位各於座首。國學儀，其七十二弟子名，已具歷代祀先儒篇。太公儀無先聖神座以下至此。
出宮國學無此儀，太公同。
前出宮二日，本司宣攝內外，各供其職。守宮設從享宮官次於東宮朝堂如常。
其日未明，所司依鹵簿陳設於重明門外。奉禮設從享宮官位於東宮朝堂如常。文武宮臣七品以上依時刻俱集於次，各服公服。諸衛率各勒所部陳設如式。左庶子版奏：「請中嚴。」典謁引宮臣各就位。諸侍衛官各服其器服，左庶子負璽如式。俱詣閤奉迎。僕進軺車於西閤外，南向。若須乘輦則聽臨時進止。內率一人執刀立於車前，北向。中允一人在侍臣之前，贊者二人在中允之前。左庶子版奏：「外辦。」僕奮衣而升，正立執轡。皇太子著具服，遠遊冠，乘輿以出，左右侍衛如常儀。內率前執轡，皇太子升車，僕立授綏，左庶子以下夾侍如常儀。中允進當車前跪奏稱：「請發引。」俛伏，興，退復位。凡中允奏請，皆當車前跪奏稱「具官臣某言」。訖，俛伏，興。車動，中允與贊者夾引以出，內率夾車而趨。出重明門，至侍臣上馬所，中允奏稱：「請車權停，令侍臣上馬。」左庶子前，承令，退稱：「令曰諾。」中允退稱：「侍臣上馬。」贊者承傳，文武侍臣皆上馬。庶子以下夾侍於車前，贊者在供奉官人內。侍臣上馬畢，中允奏稱：「請令車右升。」左庶子前承令，退稱：「令曰諾。」中允退復位。內率升訖，中允奏稱：「請發引。」退復位。皇太子車動，太傅乘車訓導，少傅乘車訓從，出延喜門，不鳴鼓吹，從享宮臣乘馬陪從如常儀。
饋享
享日未明三刻，諸享官各服祭服，諸陪祭之官皆公服，學生青衿服。郊社令、良醞令各帥其屬入實樽罍及幣。犧樽實以醴齊，象樽實以盎齊，山罍實以清酒。齊加明水，酒加玄酒，各實於上樽。其幣以白，各長一丈八尺。太官令帥其屬實諸籩、豆、簋、簠、俎等。
未明二刻，奉禮帥贊者先入就位。贊引引御史、太祝及令史、祝史與執樽罍篚者入自東門，當階間重行，北向西上。立定，奉禮曰：「再拜。」贊者承傳，凡奉禮有辭，贊者皆承傳。御史以下皆再拜訖，執樽罍篚者各就位。贊引引御史、太祝詣東階升堂，行掃除於上，令史、祝史行掃除於下，訖，引降還齋所。奉禮以下次還齋所。國學掃除於下訖，引就位，謁者引享官以下俱就門外位，學生就門內位。太公儀無學生位，餘同國學。皇太子將至，謁者、贊引各引享官及從享學官等俱就門外位，學生皆入就門內位。
皇太子至廟門外，迴車南向，內率降立於車右。左庶子進，當車前跪奏稱：「左庶子臣某言，請降車。」俛伏，興，還侍位。皇太子降車，乘輿之便次，侍衛如常。郊社令以祝版進，皇太子署訖，近臣奉出，郊社令受，各奠於坫。國學無皇太子將至以下至此儀，太公並同。
未明一刻，謁者、贊引引從享宮官就門外位。奉禮帥贊者先入就位。贊引引御史以下入就位。國學無謁者以下儀，太公同。太常令帥工人、二舞次入就位，文舞入陳於懸內，武舞立於懸南道西。其升堂坐者皆脫履於下，降納如常。謁者引祭酒入就位，立定，奉禮曰：「
再拜。」祭酒再拜訖，謁者引祭酒詣東階升堂，行掃除於上，降，行樂懸於下訖，引還本位。初祭酒行樂懸，謁者、贊引各引祭官及陪祭之官次入就位。國學則謁者引司業，太公儀引亞獻。
皇太子停便次半刻頃，率更令於便次門外，東向。左庶子版奏：「外辦。」皇太子出便次，侍衛如常儀。率更令引皇太子至廟東門，中允進笏，皇太子執笏，近侍者從入如常儀。皇太子至版位，西向立。每立定，率更令退立於左。率更令前啟：「再拜。」退復位。皇太子再拜。奉禮曰：「眾官再拜。」眾官在位者及學生皆再拜。其先拜者不拜。
率更令前啟：「有司謹具，請行事。」退復位。國學，初司業行掃除訖，謁者、贊引各引享官以下學官以上次入就位。立定，奉禮曰：「眾官再拜。」眾官及學生皆再拜，其先拜者不拜。謁者進祭酒之左白：「有司謹具，請行事。」退復位。無停便次以下儀。太公儀，亞獻掃除就位，至入拜訖，謁者白初獻。協律郎跪，俛伏，舉麾，凡取物者皆跪俛伏而取以興，奠物則奠訖俛伏而後興。鼓柷，奏永和之樂，以姑洗之均，自後堂下接神之樂，皆奏姑洗。作文舞之舞，樂舞三成，偃麾，戛敔，樂止。凡樂皆協律郎舉麾，工鼓柷而後作，偃麾戛敔而後止。率更令前啟：「再拜。」退復位。皇太子再拜。國學無率更下至再拜，太公儀並同。奉禮曰：「眾官再拜。」在位者及學生皆再拜。
太祝各跪取幣於篚，立於樽所。率更令引皇太子，永和之樂作，皇太子每行皆作永和之樂。國學引祭酒升東階，無樂。下倣此。太公廟謁者引初獻官。皇太子自東階升，左庶子以下及左右侍衛量人從升。以下皆如之。皇太子升堂，進先聖神座前，西向立，樂止。太祝以幣授左庶子，左庶子奉幣北向進，皇太子搢笏受幣。每受物，搢笏，奠訖執笏，俛伏，興。登歌，作肅和之樂，以南呂之均。率更令引皇太子進，西面跪奠於先聖神座前，俛伏，興，率更令引皇太子少退，西向再拜。訖，率更令引皇太子進先師首座前，北向立。又太祝以幣授左庶子，左庶子奉幣西向進，皇太子受幣，率更令引皇太子進，北向跪奠於先師首座，俛伏，興，率更令引皇太子少退，北向再拜。登歌止。率更令引皇太子，樂作，皇太子降自東階，還版位，西向立，樂止。
初群官拜訖，各奉毛血之豆立東門外；於登歌止，祝史奉毛血升自東階，太祝迎取於階上，進奠於先聖及先師首座前，太祝與祝史退立於樽所。
初皇太子既奠幣，太官令出，帥進饌者奉饌陳於東門之外。初皇太子既至位樂止，太官令引饌入。俎初入門，奏雍和之樂，自後酌獻皆奏雍和之樂。饌至階，樂止。祝史各進，跪徹毛血之豆，降自東階以出。饌升，太祝迎引於階上，各設於神座前。籩豆蓋先徹乃升；簋簠既奠，卻其蓋於下。設訖，太官令以下降復位，太祝還樽所。
率更令引皇太子詣罍洗，樂作，皇太子至罍洗，樂止。左庶子跪取匜，興，沃水；又左庶子跪取盤，興，承水；皇太子盥手。中允跪取巾於篚，興，進，皇太子帨手訖，中允受巾跪奠於篚；遂取爵於篚，興，進，皇太子受爵。左庶子酌罍水，又左庶子奉盤，皇太子洗爵，中允又授巾皆如初。皇太子拭爵訖，左庶子奠盤匜，中允受巾奠於篚皆如常。
率更令引皇太子，樂作，皇太子升自東階，樂止。詣先聖酒樽所，執樽者舉，左庶子贊酌醴齊訖，樂作，率更令引皇太子進先聖神座前，西向跪奠爵，俛伏，興，率更令引皇太子少退，西向立，樂止。太祝持版進於神座之右，北面跪讀祝文曰：「維某年歲次月朔日，子皇太子某國學雲「開元神武皇帝謹遣祭酒某封姓名」。下同。太公儀雲「謹遣某官某封」。敢昭告於先聖孔宣父：惟夫子固天攸縱，誕降生知，經緯禮樂，闡揚文教，餘烈遺風，千載是仰，俾茲末學，依仁游藝。謹以制幣犧齊，粢盛庶品，祗奉舊章，式陳明薦，以先師顏子等配座，尚饗。」訖，興，太公祝雲「爰定六韜，載成七德，功業昭著，生靈攸仰，俾茲末學，克奉舊章」云云，「以張留侯等配」。皇太子再拜。初讀祝文訖，樂作，太祝進，跪奠版於神座，興，還樽所，皇太子拜訖，樂止。
率更令引皇太子詣先師酒樽所，執樽者舉，左庶子取爵於坫，進，皇太子受爵，左庶子贊酌醴齊，樂作，率更令引皇太子進先師首座前，北向跪奠爵，俛伏，興，率更令引皇太子少退，北向立，樂止。皇太子既奠首座爵，餘座皆齋郎助奠，相次而畢。其亞獻終獻齋郎助奠亦如之。太祝持版進於先師神座之左，西面跪讀祝文曰：「維某年歲次月朔日，子皇太子某敢昭告於先師顏子等七十二賢：爰以仲春，仲秋。率遵故實，敬修釋奠於先師孔宣父。惟子等或服膺聖教，德冠四科，或光闡儒風，貽範千載。謹以制幣犧齊，粢盛庶品，式陳明薦，從祀配神，尚饗。」訖，興，齊太公配座張留侯等祝雲「惟子等宣揚武教，光贊韜鈐，大濟生靈，貽範千載」云云。皇太子再拜。初讀祝文訖，樂作，太祝進，跪奠版於神座，興，還樽所，皇太子拜訖，樂止。
率更令引皇太子詣東序西向立，樂作。太祝各以爵酌上樽福酒，合置一爵，一太祝持爵授左庶子，左庶子奉爵北向進，皇太子再拜受爵，跪祭酒，啐酒，奠爵，興。太祝各帥齋郎進俎，太祝跪減先聖及先師首座前三牲胙肉，皆取前腳第二骨。加於俎。又以籩取稷黍飯，興。以胙肉各共置一俎上，又以飯共置一籩。太祝以飯籩授左庶子，左庶子奉飯北向進，皇太子受以授左右。太祝又以俎授左庶子，左庶子以次奉進，皇太子每受以授左右。訖，皇太子跪取爵，遂飲卒爵。左庶子進受爵以授太祝，太祝受爵復於坫。皇太子俛伏，興，再拜，樂止。率更令引皇太子，樂作，皇太子降自東階，還版位西向立，樂止。
文舞出，鼓柷，作舒和之樂，出訖，戛敔，樂止。武舞入，鼓柷，作舒和之樂，立定，戛敔，樂止。
初皇太子將復位，謁者引國子祭酒國學謁者引司業，下倣此。太公儀引亞獻。詣罍洗，盥手洗爵訖，謁者引祭酒升自東階，詣先聖酒樽所，執樽者舉，祭酒酌盎齊訖，武舞作。謁者引祭酒進先聖神座前，西向跪奠爵，興，謁者引祭酒少退，西向再拜。謁者引祭酒詣先師酒樽所，取爵於坫，執樽者舉，祭酒酌盎齊，謁者引祭酒進先師首座前，北向跪奠爵，興，謁者引祭酒少退，北向再拜訖，謁者引祭酒詣東序西向立。太祝各以爵酌罍福酒，合置一爵，一太祝持爵進祭酒之左，北向立。祭酒再拜，受爵，跪祭酒，遂飲卒爵。太祝進受爵，復於坫。祭酒興，再拜。謁者引祭酒降復位。
初祭酒獻將畢，謁者引司業國學謁者引博士，下倣此。太公儀引終獻。詣罍洗，盥洗訖，升酌盎齊終獻，如亞獻之儀。訖，謁者引司業降復位，武舞止。
太祝等各進，跪徹豆，興，還樽所。徹者，籩豆各一少移於故處。奉禮曰：「賜胙。」贊者唱：「眾官再拜。」在位者及學生皆再拜。已飲福者不拜。永和之樂作，率更令前啟：「再拜。」退復位。皇太子再拜。國學無率更令至再拜，太公儀同國學。奉禮曰：「眾官再拜。」在位者及學生皆再拜，樂一成止。
率更令前啟：「請就望瘞位。」率更令引皇太子就望瘞位，西向立。國學謁者引祭酒，太公儀引初獻。奉禮帥贊者轉就瘞埳東北位。初在位者將拜，太祝各執篚進神座前，跪以篚取幣，降自西階，詣瘞埳，以幣置於埳訖，奉禮曰：「可瘞。」埳東西廂各四人窴土。半埳，率更令前啟：「禮畢。」國學、太公儀進初獻之左白雲。
率更令引皇太子出門，還便次，樂作，國學謁者遂引祭酒出，無率更下至樂作，太公儀同。皇太子出門，樂止。中允進受笏，侍衛如常儀。國學無皇太子出門等儀，太公儀同。謁者、贊引各引亞獻以下以次出。初白禮畢，奉禮帥贊者還本位。贊引引御史、太祝以下俱復執事位，立定，奉禮曰：「再拜。」御史以下皆再拜訖，贊引引出。學生以次出。其祝版燔於齋坊。
講學國學儀無，齊太公同。
皇太子既入便次，改服常服，執經、侍講、執讀、執如意等及三館學官並服公服，學生仍青衿服，餘皆常服。掌儀帥贊者先入就位。謁者各引群官及學生等次入就位。
左庶子版奏：「外辦。」皇太子乘輿出便次，若須乘馬，臨時聽進止。侍衛如常儀，至學堂後，降輿，升自北階，即座坐。左右侍衛量人從升。太傅、少傅各就座坐。掌儀曰：「再拜。」贊者承傳，群官及學生等在位者皆再拜。執經不拜。
左庶子跪奏：「請令執經等升。」俛伏，興。又左庶子稱：「令曰諾。」左庶子退，降詣西階下，立於執經等之前，北面宣令曰：「
執經以下並升坐。」應坐者皆再拜。執經不拜。通事舍人引執經以下升，各就座坐。其升坐者皆脫履如式。訖，執讀讀所講經，執經釋義訖，執如意者以如意授侍講，侍講興受，進詣論議座，北面問所疑，執經為通之。訖，興，退以如意授執者，退還本座。執如意者以如意次授諸侍講者，皆如上儀。
總訖，左庶子跪奏：「禮畢。」群官皆起，通事舍人各引降復堂下位。皇太子降座，降自北階，入學堂後便次。群官以次出。執經以下改服常服。學生仍青衿服。
還宮
皇太子既入便次，左庶子版奏：「請解嚴。」將士不得輒離部伍。皇太子改服公服，停便次一刻頃，搥一鼓為一嚴，有司轉仗衛於還塗如來儀。二刻頃，又搥二鼓為再嚴，左庶子版奏：「請中嚴。」國子祭酒以下學生以上並出，就學外道左奉辭。三刻頃，又搥三鼓為三嚴，僕進軺車於門外如常。
左庶子版奏：「外辦。」皇太子乘輿出次，至學門外降輿乘車，侍衛如常。左庶子奏請及車右升降、侍臣上馬、文武陪從皆如來儀。車動，鼓吹振作如式。至國子祭酒以下奉辭處，權停車，國子祭酒以下皆再拜，通事舍人承令宣勞及拜皆如常。車至城隅，鼓吹止。過廟，鼓吹作，至延喜門，鼓吹止。入延喜門，鐃吹作。至重明門，宮官文武俱下馬，皇太子乘車入，太傅少傅還。皇太子至殿門，迴車南向。左庶子跪奏：「請降車。」俛伏，興。皇太子降車，乘輿入，侍臣從。至閤門，左庶子版奏：「請解嚴。」將士還本所。
皇太子束脩國學束脩附
束帛一篚，五匹。酒一壺，二斗。脩一案，五脡。
其日平明，皇太子服學生之服，學生青衿服。國學儀並言學生，下倣此。至學門外。博士公服，執事者引立於學堂東階下，西面。相者引皇太子國學贊禮者引學生，下倣此。立於門外之東，西面。不自同於賓客。陳束帛、壺酒、脯案於皇太子之西南，當門北向，重行西上。
將命者出立於門西，東向曰：「敢請事。」皇太子少進曰：「某方受業於先生，敢請見。」將命者入告。博士曰：「某也不德，請皇太子無辱。」若已封王則雲「請王無辱」。學生雲「請子無辱」。下倣此。將命者出告。皇太子曰：「某不敢為儀，敢固請。」將命者入告。博士曰：「請皇太子就位，某敢見。」將命者出告。皇太子曰：「某不敢以視賓客，請終賜見。」將命者入告。博士曰：「某辭不得命，敢不從。」將命者出告。
執篚者以篚東面授皇太子，皇太子執篚。博士降俟於東階下，西面。相者引皇太子，執事者奉壺酒脩案以從。皇太子入門而左，詣西階之南，東面。奉酒脩者立於皇太子西南，東面北上。皇太子跪奠篚，再拜。博士答再拜。皇太子還避，遂進，跪取篚，相者引皇太子進博士前，東面授幣；奉壺酒脩案者從奠於博士前。博士受幣，執事者取酒脩幣以東。相者引皇太子立於階間近南，北面。奉酒脩者出。皇太子拜訖，相者引皇太子出。
