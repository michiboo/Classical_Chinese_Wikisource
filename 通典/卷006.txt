
　　大唐武德元年，詔曰：「宗緒之情，義越常品，宜加惠澤，以明等級。諸宗姓有官者，宜在同列之上；未有職任者，不在徭役之限。」二年制：每一丁租二石。若嶺南諸州則稅米：上戶一石二斗，次戶八斗，下戶六斗；若夷獠之戶，皆從半輸。蕃人內附者，上戶丁稅錢十文，次戶五文，下戶免之；附經二年者，上戶丁輸羊二口，次戶一口，下戶三戶共一口，凡水旱蟲霜爲災，十分損四分以上免租，損六以上免租調，損七以上課役俱免。六年三月令：天下戶量其資產，定爲三等。至九年三月，詔：天下戶立三等，未盡升降，宜爲九等。
　　貞觀二年四月，戶部尚書韓仲良奏：「王公以下墾田，畝納二升，其粟麥粳稻之屬，各依土地，貯之州縣，以備凶年。」
　　永徽五年二月敕：二年一定戶。
　　龍朔三年秋七月制：衛士八等以下，每年五十八放令出軍，仍免庸調。
　　武太后長安元年十月詔：天下諸州，王公以下，宜准往例稅戶。〈至大曆四年正月制，一例加稅。其見任官一品至九品，同上上至下下戶等級之數，並寄田、寄莊及前資勳蔭寄住家，一切並稅。蓋近如晉宋土斷之類也。上上戶四千，每等減五百，至下中七百，下下戶至於五百。〉
　　開元八年二月，制曰：「頃者以庸調無憑，好惡須准，故遣作樣，以頒諸州，令其好不得過精，惡不得至濫。任土作貢，防源斯在。而諸州送物，作巧生端，苟欲副於斤兩，遂則加其丈尺，有至五丈爲疋者，理甚不然。闊尺八寸，長四丈，同文共軌，其事久行。立樣之時，已載此數。若求兩而加尺，甚暮四而朝三。宜令所司簡閱，有踰於比年常例、尺丈過多者，奏聞。」二十二年五月敕：「定戶之時，百姓非商戶郭外居宅及每丁一牛，不得將入貨財數。其雜匠及幕士並諸色同類有番役合免徵行者，一戶之內，四丁以上，任此色役不得過兩人；三丁以上，不得過一人。」二十五年定令：「諸課戶一丁租調，准武德二年之制。其調絹絁布，並隨鄉土所出。絹絁各二丈，布則二丈五尺。輸絹絁者綿三兩，輸布者麻三斤。其絹絁爲疋，布爲端，綿爲屯，麻爲綟。若當戶不成疋端屯綟者，皆隨近合成。其調麻每年支料有餘，折一斤輸粟一斗，與租同受。其江南諸州租，並迴造納布。〈准令，布帛皆闊尺八寸、長四丈爲疋，布五丈爲端，綿六兩爲屯，絲五兩爲絢，麻三斤爲綟。〉諸丁匠不役者收庸，無絹之鄉，絁布參𠂢。」〈日別絁、絹各三尺，布則三尺七寸五分。〉三月敕：「關內諸州庸調資課，並宜準時價變粟取米，送至京，逐要支用。其路遠處不可運送者，宜所在收貯，便充隨近軍糧。其河南、河北有不通水利，宜折租造絹，以代關中調課。」
　　天寶元年正月赦文：「如聞百姓之內，有戶高丁多，苟爲規避，父母見在，乃別籍異居，宜令州縣勘會。一家之中，有十丁以上者，放兩丁征行賦役；五丁以上者，放一丁。卽令同籍共居，以敦風教。其侍丁、孝假者，免差科。」
　　建中元年制：「百姓及客等，約丁產，定等第，均率作，年支兩稅。其應稅觔斗，據大曆十四年見佃青苗地額均稅。夏稅六月內納畢，秋稅十一月內納畢。其舊租庸及諸色名目，一切並停。」
　　凡權衡度量之制：度，以北方秬黍中者一黍之廣爲分，十分爲寸，十寸爲尺，一尺二寸爲大尺，十尺爲丈。量，以秬黍中者容千二百爲籥，二籥爲合，十合爲升，十升爲斗，三升爲大升，三斗爲大斗，十斗爲斛。權衡，以秬黍中者百黍之重爲銖，二十四銖爲兩，三兩爲大兩，十六兩爲斤。調鍾律，測晷景，合湯藥及冠冕制，用小升、小兩，自餘公私用大升、大兩。諸課役，每年計帳至尚書省，度支配來年事，限十月三十日以前奏訖。若須折受余物，亦先支料，同時處分。若是軍國所須、庫藏見無者，録狀奏聞，不得便卽科下。諸庸調物，每年八月上旬起輸，三十日內畢。九月上旬各發本州，庸調車舟未發閒有身死者，其物卻還。其運腳出庸調之家，任和雇送達。所須裹束調度，折庸調充，隨物輸納。諸租，准州土收穫早晚，斟量路程險易遠近，次第分配。本州收穫訖發遣，十一月起輸，正月三十日內納畢。〈若江南諸州從水路運送，冬月水淺，上埭艱難者，四月以後運送，五月三十日內納了。〉其輸本州者，十二月三十日內納畢。若無粟之鄉，輸稻麥，隨熟卽輸，不拘此限。卽納當州未入倉窖及外配未上道有身死者，並卻還。應貯米處，折粟一斛，輸米六斗。其雜折皆隨土毛，准當鄉時價。諸邊遠州有夷獠雜類之所，應輸課役者，隨事斟量，不必同之華夏。諸任官應免課役者，皆待蠲符至，然後注免。符雖未至，驗告身灼然實者，亦免。其雜任被解應附者，皆依本司解時日月據徵。諸春季附者課役並徵，夏季附者免課從役，秋季附者俱免。其詐冒隱避以免課役，不限附之早晚，皆徵發當年課役。逃亡者附亦同之。諸人居狹鄉樂遷就寬鄉者，去本居千里外復三年，五百里外復二年，三百里外復一年。一遷之後，不得更移。諸沒落外蕃得還者，一年以上復三年，二年以上復四年，三年以上復五年。外蕃之人投化者復十年。諸部曲、奴婢放附戶貫復三年。諸孝子、順孫、義夫、節婦志行聞於鄉閭者，申尚書省奏聞，表其門閭，同籍悉免課役。諸丁匠歲役工二十日，有閏之年加二日。須留役者，滿十五日免調，三十日租調俱免，〈從日少者見役日折免。〉通正役並不過五十日。〈正役謂二十日庸也。〉
　　天寶三年制：每歲庸調徵收，延至九月三十日。五年制：天下百姓單貧交不存濟者租庸，每鄉通放三十丁。其年五月，停郡縣官白直課錢，但計數多少，同料錢加稅充用。卽應差丁充白直並停。
　　按天寶中天下計帳，戶約有八百九十餘萬，其稅錢約得二百餘萬貫。〈大約高等少，下等多，今一例爲八等以下戶計之。其八等戶所稅四百五十二，九等戶則二百二十二。今通以二百五十爲率。自七載至十四載六七年閒，與此大數，或多少加減不同，所以言約，他皆類此。〉其地稅約得千二百四十餘萬石。〈兩漢每戶所墾田不過七十畝，今亦准此約計數。〉課丁八百二十餘萬，其庸調租等約出絲綿郡縣計三百七十餘萬丁，庸調輸絹約七百四十餘萬疋，〈每丁計兩疋。〉綿則百八十五萬餘屯，〈每丁三兩，六兩爲屯，則兩丁合成一屯。〉租粟則七百四十餘萬石。〈每丁兩石。〉約出布郡縣計四百五十餘萬丁，庸調輸布約千三十五萬餘端。〈每丁兩端一丈五尺，十丁則二十三端也。〉其租：約百九十餘萬丁江南郡縣，折納布約五百七十餘萬端。〈大約八等以下戶計之，八等折租，每丁三端一丈，九等則二端二丈，今通以三端爲率。〉二百六十餘萬丁江北郡縣，納粟約五百二十餘萬石。大凡都計租稅庸調，每歲錢粟絹綿布約得五千二百三十餘萬端疋屯貫石，諸色資課及句剝所獲不在其中，〈據天寶中度支每歲所入端屯疋貫石都五千七百餘萬，計稅錢地稅庸調折租得五千三百四十餘萬端疋屯，其資課及句剝等當合得四百七十餘萬。〉其度支歲計，粟則二千五百餘萬石，〈三百萬折充絹布，添入兩京庫。三百萬迴充米豆，供尚食及諸司官廚等料，並入京倉。四百萬江淮迴造米轉入京，充官祿及諸司糧料。五百萬留當州官祿及遞糧。一千萬諸道節度軍糧及貯備當州倉。〉布絹綿則二千七百餘萬端屯疋，〈千三百萬入西京，一百萬入東京，千三百萬諸道兵賜及和糴，並遠小州使充官料郵驛等費。〉錢則二百餘萬貫。〈百四十萬諸道州官課料及市驛馬，六十餘萬添充諸軍州和糴軍糧。〉
　　自開元中及於天寶，開拓邊境，多立功勳，每歲軍用日增。其費糴米粟則三百六十萬疋段，〈朔方、河西各八十萬，隴右百萬，伊西、北庭八萬，安西十二萬，河東節度及羣牧使各四十萬。〉給衣則五百二十萬，〈朔方百二十萬，隴右百五十萬，河西百萬，伊西、北庭四十萬，安西五十萬，河東節度四十萬，羣牧二十萬。〉別支計則二百一十萬，〈河東五十萬，幽州、劍南各八十萬。〉餽軍食則百九十萬石。〈河東五十萬，幽州、劍南各七十萬。〉大凡一千二百六十萬，〈開元以前每歲邊夷戎所用不過二百萬貫，自後經費日廣，以至於此。〉而錫賚之費此不與焉。其時錢穀之司，唯務割剝，迴殘剩利，名目萬端，府藏雖豐，閭閻困矣。〈尚書省度支，總天下經費。自安祿山反，至德、乾元之際，置度支使。永泰之後，度支罷使，置轉運使以掌其外。度支以掌於內。建中初，又罷轉運使，復歸度支。分命黜陟使往諸道收戶口及錢穀名數，每歲天下共斂三千餘萬貫，其二千五十餘萬貫以供外費，九百五十餘萬貫供京師；稅米麥共千六百餘萬石，其二百餘萬石供京師，千四百萬石給充外費。〉
　　天下諸郡每年常貢，〈按令文，諸郡貢獻皆盡當土所出，准絹爲價，不得過五十疋，並以官物充市。所貢至薄，其物易供，聖朝恆制，在於斯矣。其有加於此數者，蓋修令後續配，亦折租賦，不別徵科。〉
京兆府〈貢葵草蓆　地骨白皮　酸棗仁〉
單于都護府〈貢生野馬胯皮總十二片〉
安北都護府〈貢生野馬胯皮二十一片〉
太原府〈貢鋼鏡兩面　甘草三十一斤　礬石三十斤　龍骨三十斤　蒲萄粉屑　栢子仁〉
河南府〈貢瓷器十五事〉
安東都護府〈貢人參五斤〉
安西都護府〈貢硇砂五十斤　緋觀五領〉

北庭都護府〈貢陰牙角五隻　速藿角十隻　阿魏截根二十斤〉
安南都護府〈貢蕉十端　檳榔二千顆　䱓魚皮二十斤　蚺蛇膽二十枚　翠毛二百合〉
