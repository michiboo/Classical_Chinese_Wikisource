
通典州郡典
通典卷第一百七十八 州郡八
古冀州上〈今置郡府二十二縣一百二十七〉
禹貢曰：「冀州既載，載，始也。冀州，堯都，故禹理水自此而始也。以唐虞之都不言封略，餘州所至，即是其境矣。壺口、雷首，至於太岳。壺口山，在今文城郡吉昌縣。太岳，在今平陽郡霍邑縣，即霍山也。雷首在今河東郡河東縣，此山凡有八名，即歷山、首陽山、薄山、襄山、甘棗山、中條山、渠豬山、獨山等名是也。既脩太原，至於岳陽。太原，今太原府。岳陽即霍山也，亦曰太岳。覃懷厎績，至于衡漳，覃懷，近河地名，今河內郡也。厎，致也。績，功也。衡漳，謂漳水橫流而入河，在今廣平郡西北肥鄉縣界也。厥土惟白壤。柔土曰壤。恆衛既從，大陸既作。恆、衛，二水名也。恆水出恆山，在今博陵郡恆陽縣界。衛水在今常山郡靈壽縣西山所出。大陸澤，鄭玄云：「在鉅鹿北。」言水徙故道，可以耕作。今趙郡象城縣界。島夷皮服。海曲曰島。居島夷而衣其皮。夾右碣石入於河。」碣石，海邊山名，在今北平郡盧龍縣也。言禹夾行此山之右。入河逆上也。舜以冀州南北闊大，分衛水為并州，燕以北為幽州，並置牧。周禮職方曰：「河內曰冀州，山曰霍，藪曰楊紆，爾雅雲「秦有楊紆」，而此以為冀州藪，未詳其義及所在也。川曰漳，浸曰汾、潞。漳水出今上黨郡長子縣界。汾水出今樓煩郡靜樂縣山。潞水出今密雲郡密雲縣也。其利松柏。人五男三女。畜宜牛羊，穀宜黍稷。」其地險易，帝王所都，亂則冀安，弱則冀強，荒則冀豐，故曰冀州。其在天官，昴、畢則趙之分野，漢之趙國，北有信都、真定、常山、中山，涿郡之高陽、鄚、州鄉；東有廣平、鉅鹿、清河、河間，渤海之東平舒、中邑、文安、束州、成平、章武，河以北也；南至浮水、繁陽、內黃、斥丘；西有太原、定襄、雲中、五原、上黨：皆其分也。今鄴郡、廣平、鉅鹿、信都、趙郡、常山、博陵、河間、文安、饒陽、高平、上黨、樂平、陽城、太原、定襄、雲中單于，雁門之西南境，樓煩之南境，西河之東境，皆是也。尾、箕則燕之分野，漢之漁陽、右北平、遼西、遼東、上谷、代郡、雁門，涿郡之易、容城、范陽、北新城、故安、縣、良鄉、新昌及渤海之安次，皆其分也。今上谷、范陽、順義、歸化、歸德、媯川、漁陽、密雲、北平、柳城、馬邑、安邊，雁門之東北境，樓煩之北境，皆是也。兼得秦、魏、衛之交。漢之西河，今昌化之北境，西河之西境，宜屬秦。漢之高陵以東，盡河東、河內，今河東，平陽，文城，大寧，昌化之南境，絳郡，陝郡之河北地，河內之西境，並宜屬魏。漢之河內野王、朝歌，今河內之東境、汲郡，皆宜屬衛矣。秦平天下，置郡為鉅鹿、今常山、信都，趙郡之東北境，博陵郡之西境，鉅鹿之北境，饒陽之南境，兼兗州之域景城之南境，皆是也。邯鄲、今廣平、鄴郡，鉅鹿之南境，趙郡之西南境，皆是也。上谷、今上谷、范陽、文安、河間、媯川、歸化、順義、歸德，饒陽之北境，趙、博陵之東境，及兗州之域景城之北境，皆是也。漁陽、今漁陽、密雲郡地皆是也。右北平、今北平郡。遼西、今柳城及北平郡之東境皆是也。河東、今河東、絳郡，陝郡之北境，平陽、大寧、文城等郡，皆是也。上黨、今上黨、高平、樂平、陽城等郡皆是也。太原、今太原、西河、昌化、定襄及雁門之南境、樓煩等郡地，皆是也。代郡、今安邊及馬邑之北境皆是也。雁門、今馬邑之南境，雁門之北境，皆是也。雲中今雲中、單于府是也。及三川郡之北境。今河內郡。漢武置十三州，此為冀州、領郡國九。幽州、領郡國十。并州。領郡九。古冀州西境則屬司隸，今河東、絳郡、平陽、河內、汲郡。後漢並因前代，為冀州、理於鄗。鄗，今趙郡高邑縣。袁紹、曹公理鄴。鄴，今郡縣。鄗，呼各反。幽州、理薊，今范陽郡縣。并州。理晉陽，今太原府。魏並因之。晉置冀州、領郡國十三，理房子，今趙郡縣。幽州、領郡國七，理涿，今范陽郡是也。并州。領郡國六。惠帝之後，其地淪沒於劉元海、石勒、慕容俊，又為苻堅所陷。堅敗，慕容垂據之。後屬後魏。自此分割，不可詳焉。大唐分置十五部，此為河北道、范陽、汲郡、鄴郡、廣平、饒陽、河間、常山、博陵、信都、趙郡、鉅鹿、文安、上谷、北平、密雲、媯川、漁陽、柳城、歸德、順義、歸化等郡。河東道，河東、絳郡、北平、平陽、太原、上黨、西河、高平、大寧、昌化、文城、陽城、定襄、樂平、雁門、樓煩、安邊、雲中、馬邑等郡。兼分入都畿、河內郡。關內道。單于。
東至汲郡二百六十里。南至……西至河南府濟陰縣七十三里。北至高平郡一百四十里。東南到滎陽郡一百五十里。西南到河南府一百四十里。西北到河南府界一百七十里。東北到汲郡二百六十里。去西京九百八十里，去東京一百四十里。戶五萬四千一百，口三十一萬五千三百七十。
懷州今理河內縣。禹貢覃懷之地，禹貢曰「覃懷厎績」。大行山在焉。周為畿內及衛、邘、雍三國。邘音於。春秋時又屬晉。左傳，襄王賜文公「陽樊、溫、原、欑茆之田，晉於是始啟南陽」。杜注云：「晉山之南，河之北，故曰南陽也。」又雲武王克商，蘇忿生以溫為司寇，其田有隤、懷是也。隤，徒回反。戰國時，為魏、衛二國之境。秦始皇滅衛，其君角徙居野王，阻其山保之。胡亥廢角為庶人，以其地屬三川郡。項羽立司馬卬為殷王，王河內。漢高帝初為殷國，尋更名河內郡。後漢因之。晉為河內、汲二郡地。後魏置懷州，兼置河內郡。隋初郡廢，而懷州如故；煬帝初州廢，復置河內郡。大唐因之，亦為東畿內之郡。領縣五：
河內漢野王縣。有沁水，自河南府濟源界流入。
脩武本殷寧邑，韓詩外傳曰：「武王伐紂，勒兵於寧，故曰脩武。」有古南陽城，漢山陽縣故城，在今縣西北。有濁鹿城，漢獻帝為山陽公，居於此矣。
獲嘉漢武幸緱氏，至汲縣之新中鄉，得南越相呂嘉首，因立獲嘉縣。後周置修武郡，隋置殷州是也。
武德周司寇蘇忿生之邑。東魏置武德郡。漢射犬故城在今城北。又有漢平皋縣故城，在今縣西。
武陟漢懷縣地故城，在今縣西。
東至靈昌郡一百十里。南至靈昌郡酸棗縣七十五里。西至河內郡二百六里。北至鄴郡一百九十里。東南到靈昌郡一百三十里。西南到河內郡二百六十里。西北到高平郡陸山縣四十里。東北到鄴郡臨河縣一百六十里。去西京一千七百九十里，去東京三百九十里。戶四萬六千九百八十，口二十萬七千九百八十。
衛州今理汲縣。殷之舊都。周既滅殷，以殷餘人封康叔為衛君，居河、淇之間，故商墟也。其後衛為翟人所滅，齊桓更封衛於河南楚丘，而河內殷墟復屬於晉。戰國時屬衛。秦並天下，為東郡、三川二郡之地。二漢為河內、魏二郡地。魏置朝歌郡。晉改置汲郡。後魏亦為汲郡。東魏置義州。後周為衛州，又分置脩武郡。隋初郡廢，煬帝初州廢，復為汲、河內二郡地。大唐為汲郡。領縣五：
汲漢舊縣。牧野之地，即紂都近郊三十里，即此也。
衛漢朝歌縣。古殷朝歌城在今縣西，紂都，有鹿臺，謂之殷墟上宮臺，詩曰「要我乎上宮」，即此也。今縣西北有黑山、蘇門山，孫登隱處。淇水出共山東，至今縣界入河，謂之淇水口。漢建安中，曹公於水口下大枋木以成堰，遏淇水東入白溝，以通漕運，故時人號其處為枋頭。晉大將軍桓溫為慕容暐將慕容垂所敗於枋頭，即此也。枋音方。淇音其。
新鄉縣西南三十二里有鄘城，即鄘國。
共城古共伯國故城，在縣東。漢共縣。
黎陽漢舊縣。魏置黎州及黎陽。有白馬津，即酈生所云「杜白馬之津」是也。後魏改為黎陽津。又有枉人山，古凡伯國在北。有大岯山，今名黎陽東山，又名青檀山，在縣南七里。其張揖雲「成皋山是大岯山」，謬也。
東至魏郡二百十里。南至汲郡一百九十里。西至上黨郡三百里。北至廣平郡一百八十里。東南到汲郡黎陽縣一百六十里。西南到高平郡三百二十里。西北到上黨郡黎城縣三百里。東北到廣平郡肥鄉縣一百四十里。去西京一千四百二十五里，去東京五百六十里。戶十萬九千四百五十，口五十九萬一百九十六。
相州今理安陽縣。殷王河亶甲居相，即其地也。春秋時屬晉。戰國時屬魏，後屬趙。秦兼天下，為邯鄲郡地。漢為魏郡，後漢因之。魏武王建都於此。魏氏都在鄴縣。晉亦為魏郡。後趙石季龍、前燕慕容俊並都之。皆都於鄴。冉閔為慕容俊所滅，慕容暐為苻堅所滅也。後魏道武置相州，取河亶甲居相之義。東魏靜帝初遷都於此，改置魏尹及置司州牧。北齊又都焉，改為清都郡，置尹。後周武帝平高緯也。後周置相州及魏郡。自故鄴移居安陽城也。隋初郡廢，煬帝初州廢，復置魏郡。自北齊之滅，衣冠士人多遷關內，唯技巧商販及樂戶移實郡郭，由是人情險詖，至今好為訴訟也。大唐為相州，或為鄴郡。領縣十一：
安陽漢魏郡城在今縣東北。有韓陵山，即高歡破爾朱兆之所。又有丹藍嵯山。
堯城有丹朱陵，又有羛陽聚故城，在今縣東。左傳雲「晉荀盈卒於戲陽」，注云「內黃縣戲陽城」。戲與羛同，許宜反。
洹水有洹水，音恆。
滏陽有漳河、滏水。隋置慈州。滏音父。
內黃漢舊縣。有繁河。漢繁陽縣故城，在今縣西北。
鄴後漢末，冀州刺史嘗理於此。有魏武帝、文帝、甄后等三陵臺。東魏、北齊皆都於此。後周置相州，後徙相州於安陽，山漳水在縣西。晉史曰：「石勒諸將佐，議欲都於鄴，將攻三臺。張賓進曰：『三臺險固，攻守未可卒下。』於是進據襄國。」
林慮漢為隆慮。後漢避殤帝諱，改為林慮。
臨河有王莽河，古淇河顓頊陵在焉。
湯陰古羑里城，紂拘周文王之所。漢蕩陰縣。蕩音湯也。
成安漢斥丘縣故城在東南。地斥鹵，故名焉。
臨漳
東至清河郡臨清縣一百二十里。南至鄴郡一百八十里。西至上黨郡涉縣界二百五十里。北至鉅鹿郡南和縣五十里。東南到魏郡魏縣界九十里。西南到鄴郡滏陽縣界七十里。西北到鉅鹿郡沙河縣界六十里。東北到清河郡宗城縣百十里。去西京一千五百八十里，去東京七百六十里。戶八萬九千二百九十，口六十六萬二千八百一十。
洺州今理永年縣。禹貢「覃懷厎績，至于衡漳」。衡漳在今郡南肥鄉縣界。春秋時，赤狄之地，晉荀林父敗赤狄於曲梁，即此。其後屬晉。七國時，趙所都。秦並天下，屬邯鄲郡。漢初置廣平國，武帝改為平干國，宣帝復為廣平國。後漢光武省廣平，入鉅鹿郡，後為魏郡之西部。魏改為廣平郡，晉因之。後魏為廣平郡。後周置洺州。隋煬帝初置武安郡。大唐初，劉黑闥都之，剋平，置洺州，或為廣平郡。領縣十：
永年漢曲梁縣地。又漢廣平縣故城，在今縣北。隋以煬帝諱，改曰永年。
雞澤有沙河。
曲周漢舊縣，故城在今縣西南。紂鉅橋倉亦在於此。
清漳南近漳水。
邯鄲戰國時趙國所都，自敬侯始都之。有叢臺、洪波臺。亦漢舊縣。邯，山名。鄲，盡也。漢趙王如意溫明殿在此焉。
臨洺漢易陽縣。北齊置襄郡。
武安漢舊縣。有武安城，趙奢與秦軍戰，鼓譟，武安屋瓦皆震，即此也。
洺水有衡漳瀆。或雲禹貢曰「覃懷厎績，至於衡漳」，即此也。
肥鄉漢列人縣故城在今縣東北。有漳水。
平恩漢舊縣。
東至清河郡二百三十里。南至廣平郡臨洺縣六十五里。西至樂平郡縣二百四十里。北至趙郡一百七十里。東南到廣平郡曲周縣一百十里。西南到廣平郡武安縣一百二十里。西北到太原府樂平縣五十里。東北到信都郡二百六十里。去西京一千六百七十里，去東京八百五十里。戶六萬七千六百六十，口四十六萬二千七百八十。
邢州今理龍崗縣。古祖乙遷於邢，即此地，亦邢國也。春秋時，衛侯滅邢；魯僖公時，晉伐衛取邢，其地遂屬晉。七國時，屬趙。秦為鉅鹿、邯鄲二郡地。項羽分趙，立張耳為常山王，居信都，更名信都曰襄國，即其地也。漢屬鉅鹿、常山二郡及趙、廣平二國地。後漢因之。晉為鉅鹿、趙二國。石勒都於此。張賓進說曰：「襄國因山憑險，形勝之國，可都之。」後魏為鉅鹿郡。隋置邢州，煬帝初置襄國郡。大唐為邢州，或為鉅鹿郡。領縣九：
龍崗秦為信都縣，項羽改為襄國。漢至隋始改為龍崗。夷儀嶺在縣北百五十里，左傳雲「邢遷於夷儀」，即此。
南和漢舊縣。後周置南和郡。
平鄉亦漢舊縣地。或雲秦置鉅鹿郡於此，即古大鹿之野。有沙丘之臺，紂所築，即始皇死處。
鉅鹿漢南欒縣地。漢鉅鹿縣，今平鄉縣地。
沙河漢襄國縣地，隋置。
任漢張縣地。
內丘漢曰中丘，隋以國諱改之。
青山隋置。
堯山
東至平原郡二百十里。南至清河郡百三十里。西至趙郡百六十里。北至河間郡二百三十里。東南到博平郡三百里。西南到鉅鹿郡二百六十里。西北到饒陽郡百三十里。東北到景城郡三百五十里。去西京一千九百五十里，去東京一千一百里。戶十一萬一千八百八十，口八十二萬六千七百七十。
今之冀州理信都縣。古冀、兗二州之域。禹導河自大坯山北過洚水，至於大陸。按地理志，洚水南自清河郡，經城縣界入當郡南宮縣界，又東北入信都縣界。水經云：「洚故瀆又東北經辟陽亭北，又經信都城東，散入澤渚。按：辟陽亭在今郡理東南三十五里，今縣乃漢信都國城，則郡理東入兗州之域，郡理西入冀州之域焉。春秋時晉地，戰國時屬趙。秦為鉅鹿郡地。漢高帝置為信都國，景帝改為廣川國，宣帝復為信都國。後漢明帝更名樂成國，安帝更名安平國，漢末兼置冀州。領郡國九，理於此。晉亦然。後魏為長樂郡，兼置冀州。北齊、後周皆因之。隋初郡廢，而冀州如故；煬帝初州廢，復置信都郡。大唐為冀州，龍朔二年改為魏州，咸亨三年復舊，或為信都郡。郡今理，即漢信都國城。領縣九：
信都漢舊縣。禹導河北過洚水，即此。亦曰枯洚渠，西南自南宮縣界入。漢昌城縣故城在今縣北。又有漢扶柳縣故城，在今縣西。
南宮漢舊縣。漢呂后封張敖子偃為南宮侯，即此。洚水故瀆南自清河郡經城縣界入。
堂陽漢舊縣。在堂水之陽。
武強漢武隧縣。
下博漢舊縣。
棗強漢舊縣。又有漢廣川縣故城，在今縣東北。
衡水有衡漳故瀆。
阜城漢舊縣。
武邑漢舊縣。洚水西南自衡水縣界，而東北經縣城西北。
東至信都郡一百六十里。南至鉅鹿郡一百七十九里。西至太原府五百五十九里。北至常山郡一百里。東南到信都，隔河相去一百六十五里。西北到常山郡一百七十里。西南到鉅鹿郡一百九十五里。東北到博陵郡三百十七里。去西京一千八百五十里，去東京一千三百十里。戶六萬一千一百六十三，口三十七萬四千七百十二。
趙州今理平棘縣。春秋時晉地，戰國時屬趙。秦為邯鄲、鉅鹿二郡地。後漢屬常山國、鉅鹿郡地，兼置冀州。領郡國九，理鄗，今高邑縣。晉為趙國，亦置冀州。領郡國十三，理房子，今縣。後魏為趙郡，明帝兼置殷州。北齊改殷州為趙州，郡仍舊。隋改置欒州，煬帝改為趙州，尋復為趙郡。大唐為趙州，或為趙郡。領縣九：
平棘漢南平棘縣故城在今縣南。又有漢宋子縣故城，在今縣北。有槐水。
元氏漢舊縣。漢常山郡故城在今縣西。後漢光武征彭寵，陰後生明帝於此。
昭慶漢廣阿縣。後魏置殷州及南鉅鹿郡，後改為南趙郡。隋為大陸縣，有大陸澤。舊是象城，天寶中改焉。
欒城漢之關縣地。
贊皇有贊皇山。
高邑漢之鄗縣。光武即位，更名高邑。鄗音呼各反。
柏鄉漢鄗縣地。漢光武即位壇在此。漢南縣故城在今縣東北。
臨城漢舊縣也。有泜水。舊是房子，天寶中改焉。
寧晉漢癭陶縣。
東至博陵郡一百二十四里。南至趙郡一百里。西至太原府五百十六里。北至安邊郡四百九十里。東南到博陵郡鼓城縣一百九十里。西南到太原府樂平縣三百二十里。西北到雁門郡五百四十里。東北到博陵郡一百二十里。去西京一千七百七十里，去東京一千一百三十里。戶五萬三千五百十，口三十一萬七千七百十七。
鎮州今理真定縣。春秋時鮮虞國之地。左傳曰：「晉荀吳以上軍伐鮮虞。」注云：「中山新市縣也。」戰國時屬趙。趙之東恆邑也。秦屬鉅鹿郡。漢高帝置恆山郡，後避文帝諱，改曰常山郡，亦屬真定國。後漢屬常山國。晉復為常山郡，後魏因之。後周置恆州，領常山郡。隋初廢，煬帝初州廢，復置常山郡。大唐武德元年復置恆州，或為常山郡。天寶十五載改為平山郡，元和十五年改為鎮州。領縣九：
真定漢中山國之東恆邑，亦漢舊縣。漢新市縣故城在東北也。
鹿泉井陘口在此，今謂之土門。漢韓信破趙軍，殺陳餘於此。
井陘漢舊縣，古井陘。武德初置井州，今縣城實中，甚固。
靈壽本中山國之都也。漢舊縣，故城在今西北。衛水在今西山東北，入滹沱河。滹音乎，沱音陀。
稿城後周置鉅鹿郡。隋置廉州。漢稿縣故城在今縣西。肥壘，故肥子國，漢以為縣，亦在今縣西南。
九門漢舊縣。
石邑漢舊縣。井陘山甚險固，故李左車說陳餘曰：「井陘車不得方軌，騎不得成列，請守之。」不從。故城在今縣西北，俗謂之人文城。有卑山，卑音蔽。今名抱犢山，西面危絕，山頂有二泉。後魏葛榮亂，百姓抱犢上山，因名焉。
房山漢蒲吾縣。房山在縣西北，俗名曰王母山，上有西王母祠。
行唐漢舊縣。滋水所出。
東至河間郡二百八里。南至趙郡三百十七里。西至常山郡一百二十四里。北至安邊郡四百九十里。東南到饒陽郡一百七十里。西南到常山郡一百二十里。西北到常山郡行唐縣七十里。東北到文安郡二百五十里。去西京二千一百里，去東京一千二百里。戶七萬六千六百，口四十七萬七千二百六。
定州今理安喜縣。帝堯始封唐國之地。戰國初為中山國，後為魏所並，後又屬趙。秦為上谷、鉅鹿二郡之地。漢高帝置中山郡，中山記曰：「城中有山，故曰中山。」景帝改為中山國。後漢因之，晉亦不改。後燕慕容垂移都於此，都中山，置中山尹。至慕容寶，為後魏所陷。北嶽常山在焉。後魏為中山郡，兼置安州，道武帝改為定州。後周置總管府，領鮮虞郡。隋初郡廢，煬帝初置博陵郡，後改為高陽郡。大唐為定州，或為博陵郡。領縣十一：
安喜古中山鮮虞地。漢盧奴縣。有盧水，水黑曰盧，不流曰奴，因名焉。
北平秦曲逆縣，漢為蒲陰縣。蒲水所出，在今縣西北。
鼓城春秋鼓子國也。漢臨平縣故城在東南。又有漢下曲陽縣在西。
恆陽漢上曲陽縣也。常山在縣北一百四十里，常水所出。
新樂春秋時鮮虞國，漢新市縣地，蓋堯帝始封之唐國也。
義豐漢安國縣。又有漢解瀆亭，在今縣東北。
望都漢舊縣。堯始封於此。堯山在北。堯母慶都山在南。有中人亭、左人亭，即今縣城也。倒馬故關在縣西北，極險要也。
無極漢舊縣。
唐昌漢苦陘縣。又有中山故城，在縣東北。有漢石臼河。又西北有故關邑城，即漢關縣。
深澤漢南深澤縣。
陘邑
東至景城郡二百里。南至信都郡二百三十里。西至博陵郡二百八里。北至文安郡一百八里。東南到景城郡弓高縣一百四十七里。西南到饒陽郡一百五十里。西北到上谷郡二百十里。東北到景城郡魯城縣二百五十七里。去西京二千二百里，去東京一千三百四十里。戶九萬五千二百四十，口六十四萬二千五百六十二。
瀛州今理河間縣。春秋時屬晉，七國時屬趙。秦上谷郡之地。漢屬涿郡，後為河間國。後漢及晉因之。後魏為河間郡，孝文帝分置瀛州。隋初廢河間郡，置瀛州；煬帝初州廢，復置河間郡。大唐因之。領縣六：
河間漢州鄉縣，後漢改武垣縣。漢武帝得鉤弋夫人於此。
博野漢博陵郡，後徙安平。又有漢蠡吾縣故城，在今縣西。蠡音禮。
束城漢舊縣。後魏置束州。
樂壽漢曰樂城縣，故城在今縣西北。漢又曰中水縣，居兩河之間，故曰中水。
高陽漢舊縣。後置高陽郡。有易水。
平舒晉置章武郡。
東至……南至河間郡一百八里。西至上谷郡露山一百七十里。北至范陽郡二百八十里。東南到景城郡二百六十里。西南到博陵郡二百五十里。西北到上谷郡一百八十里。東北到北平郡八百里。去西京二千三百十里，去東京一千四百四十四里。戶五萬五百十，口三十二萬六千四百五十。
莫州今理鄚縣。其地歷代所屬與瀛州同。大唐景雲二年，分瀛州置鄚州。開元十年，改鄚為莫。其後或為文安郡。領縣六：
鄚漢舊縣。
清苑漢樂鄉縣。漢高帝過趙，封樂毅之後樂巨叔於此。
任丘有狐狸淀。淀，堂練反。
文安漢舊縣，故城在東北。
長豐
唐興
東至景城郡三百十五里。南至魏郡五百里。西至常山郡一百八十里。北至上谷郡三百里。東南到信都郡一百三十里。西南到趙郡一百九十里。西北到博陵郡一百七十里。東北到河間郡一百五十里。去西京二千五十里，去東京一千二百五十里。戶四萬八千八百五十八，口三十四萬六千四百七十二。
深州今理陸澤縣。戰國時屬趙。秦為上谷、鉅鹿二郡地。漢為涿郡地。後漢屬安平國，桓帝以後為博陵郡。晉為博陵國。後魏為博陵郡，北齊亦同。隋初郡廢，置深州；煬帝初州廢，以其地分入博陵、河間二郡。大唐復置深卅，或為饒陽郡。領縣四：
饒陽漢舊縣。有蕪蔞亭在此。又有古博陵城、饒陽城。滹沱河舊在縣南，即光武所渡。魏武王因饒河故瀆，決令北注新溝，所以在今縣北。蔞，力俱反。
安平漢舊縣。
鹿城漢貰縣故城在西南。又有漢鄡城在東。衡漳水，今名衛水，亦名苦水，西南自趙郡寧晉縣界流入。貰音時夜反。鄡音苦堯反。
陸澤禹貢大陸澤，亦在此。
東至范陽郡二百十四里。南至文安郡一百八十里。西至安邊郡飛狐縣一百四十里。北至媯川郡懷戎縣南界廢固城鎮……東南到文安郡一百八十里。西南到博陵郡北平縣一百四十里。西北到安邊郡三百二十里。東北到范陽郡良鄉縣界八十里。去西京二千二百九十七里，去東京一千四百六十二里。戶四萬四千九百十二，口二十四萬五千八百七。
易州今理易縣。春秋至戰國屬燕。秦置上谷郡。晉書曰：「在谷之上頭，故曰上谷。」漢屬涿郡，後漢因之。晉為范陽國。後魏亦為上谷郡。隋初置昌黎郡，後兼置易州。煬帝初州廢，置上谷郡。大唐因之。領縣八：
易漢故安縣故城在今縣南。有淶、易二水。有燕臺，昭王求仙處。又有漢范陽縣故城，在縣東南。
遂城古武遂也。秦築長城之所起。
淶水漢之遒縣。遒，即由反。
容城漢舊縣。
滿城
五迴
樓亭
阪城
東至漁陽郡二百十里。南至文安郡二百八十里。西至上谷郡二百十四里。北至媯川郡二百十里。東南到……西南到……西北到……東北到歸化郡八十里。去西京二千五百二十三里，去東京一千六百八十里。戶七萬九百六，口三十九萬五百八十五。
幽州今理薊縣。古之幽州，蓋舜分冀州為之，置十二牧，則其一也。言北方太陰，故以幽冥為號。幽州，因幽都山以為名也。山海經有幽都山，今列北荒矣。昔顓頊都於帝丘，其地北至幽陵，即此。殷復省幽州入冀州。周禮職方曰：「東北曰幽州，其山曰醫無閭，山在遼東，今於柳城郡東置祠遙禮。藪曰貕養，貕養澤，在今東萊郡昌陽縣界。川曰河、泲，河在景城郡無棣縣界。舊泲合在今北海郡博昌縣界。今無泲，即濟水。浸曰菑、時。菑在今淄川郡淄川縣界。時在今北海郡臨淄縣界。其利魚鹽。民一男三女。畜宜四擾，馬、牛、羊、豕也。穀宜三種。」黍、稷、稻。初武王定殷，封召公奭於燕。及秦滅燕，以其地為漁陽、上谷、右北平、遼西、遼東五郡。漢高帝分上谷郡置涿郡。武帝置十三州，此為幽州，領郡國十。其後開東邊，置玄菟、樂浪等郡，亦皆屬焉。玄菟、樂浪等郡，並今遼水之東，宜在禹貢青州之域。後改燕國曰廣陽郡。後漢置幽州，並因前代。理於薊，今縣。晉亦置幽州。領郡國七，理於涿，今范陽郡。晉亂，陷於石勒、慕容俊、苻堅，後入於魏，其後分割不可詳也。今之幽州，謂范陽郡。古涿鹿也。應劭曰「黃帝與蚩尤戰於涿鹿」是也。即燕國之都焉，謂之渤碣之間，亦一都會也。薊縣，燕之所都。渤，渤海。碣，碣石也。秦為上谷郡之地。漢高帝分置燕國，後又分燕置涿郡及廣陽國，有獨鹿、鳴澤。獨鹿，山名。鳴澤，澤名。皆在於此。後漢為涿、廣陽二郡地。魏更名范陽郡。晉為燕、范陽二國，兼置幽州。領郡國七，理於此。慕容俊嘗都之。後魏置幽州。北齊置東北道行臺。後周置燕、范陽二郡。隋初並廢，煬帝初併置涿郡。大唐為幽州，或為范陽郡。領縣十一：
薊燕國都，碣石宮。漢為薊縣。舊置燕都。有桑乾水。慕容俊都於此也。
歸義漢易縣也。公孫瓚於此築城，名曰易京。後漢史曰：「瓚修營壘樓觀，臨易河，通遼海，以鐵為門。乃曰：『兵法雲「百樓不攻」，今吾諸營，樓櫓千重，積穀三百萬斛，足以待天下之變。』為袁紹所破。」後石季龍征慕容皝，迴，惡其固而毀之，在今縣南十八里。又有巨馬水。
范陽漢涿縣。在范水之陽。漢涿郡故城亦在此。又有漢廣陽國城，亦在西南。有督亢陂，溉田膏腴，荊軻獻圖於秦。
安次漢舊縣。
固安漢方城縣地也。
昌平漢舊縣，故城在今縣東南。古居庸關在縣西北，北齊改為納款。淮南子雲「天下九塞」，居庸是其一也。舊置東燕州。
潞漢舊縣。有潞河。漢平谷縣故城在今縣北。又有漢安樂縣故城，在西北。
永清舊是會昌，天寶中改焉。
良鄉漢舊縣。
武清
廣寧
置在范陽郡城內，去西京及四至八到並與范陽郡同。戶五千七百十八，口一萬八千一百五十。
順州理賓義縣。在范陽郡城。大唐天寶初置，尋又改為順義、歸化二郡。領縣一：
賓義
東至漁陽郡二百十五里。南至范陽郡八十里。西至媯川郡二百里。北至密雲郡七十里。東南到漁陽郡二百十里。西南到范陽郡八十里。西北到……東北到密雲郡七十里。去西京二千七百里，去東京一千八百五十里。戶八百七十七，口三千三百六十九。
順州之北境。理懷柔縣。天寶初，置歸化郡與順義郡。領縣一：
懷柔
東至密雲郡八十里。南至范陽郡九十里。西至范陽郡昌平縣五十里。北至山五里。東南到後魏廢易京城四十里。西南到芹城五里。西北到乾河山五里。東北到宋城鎮二十五里。去西京二千一百六十三里，去東京一千八百七十六里。戶二千二百四十六，口一萬一千五百九十一。
燕州秦上谷郡地，歷代土地與范陽郡同。隋文帝時，粟末靺鞨有厥稽部渠長，率數千人，舉部落內附，處之柳城、燕郡之北。煬帝為置遼西郡，以取秦漢遼西之名也，統遼西、懷遠、壚河三縣。大唐為燕州，或為歸德郡。領縣一：
遼西
東至密雲郡二百十里。南至范陽郡二百里。西至安邊郡二百二十九里。北至張說新築長城九十里。東南到范陽郡一百五十里。西南到安邊郡四百四十里。西北到新長城為界一百八十里。東北到長城界九十八里。去西京二千九百五十里，去東京一千九百里。戶二千三百五十，口一萬五百四十。
媯州今理懷戎縣。春秋、戰國並屬燕。秦為上谷郡地，二漢因之。晉屬廣寧郡。後魏孝明帝廢。北齊置北燕郡。隋屬涿郡。大唐武德七年，討平高開道，後置北燕州。貞觀八年，改為媯州。其後或為媯川郡。領縣二：
懷戎漢潘縣地。漢上谷郡城在此。有涿鹿山及蚩尤城、阪泉地及涿水、羹頡山、涿泉。鳴雞山本名磨笄山，趙襄子滅代，其姊磨笄自殺，因為名。代人憐之，立祠，有群雞鳴於祠上，故名鳴雞山。史記云：「燕築長城，自造陽至襄平。」造陽即此。漢武破匈奴，取河南地，棄上谷之斗僻縣造陽地以與胡。韋昭雲「在上谷」。晉太康地誌又雲「在五原塞之北」。疑太康志誤。
媯川
東至北平郡三百里。南至三會海口一百八十里，西至范陽郡二百十里。北至慶長城塞二百三十五里。東南到北平郡石城縣一百八十五里。西南到范陽郡雍奴縣界一百二十五里。西北到密雲郡二百十七里。東北到北平郡石城縣界廢盧龍戍二百里。去西京二千八百二十里，去東京二千二十里。戶四千八百二十九，口二萬五千四百八十七。
薊州今理漁陽縣。戰國時屬燕。秦置漁陽郡，二漢因之。隋文帝徙玄州於此，並立總管府；煬帝初廢，置漁陽郡。大唐屬幽州。開元十八年，析幽州置薊州，或為漁陽郡。領縣三：
漁陽漢舊縣。有鮑丘水，又名潞水。古北戎無終子國也。一名山戎，凡三名。七國時屬燕。燕後，以為右北平郡。
三河
玉田
東至漁陽郡二百十七里。南至范陽郡潞縣界五十五里。西至范陽郡昌平縣界一百三十里。北至長城四十五里。東南到漁陽郡三河縣七十五里。西南到范陽郡昌平縣七十里。西北到長濃水鎮四十五里。東北到長城障塞一百十里。去西京二千六百八十里，去東京一千八百四十五里。戶六千一百三十八，口三萬一千六百三十七。
檀州今理密雲縣。春秋及戰國並為燕地。秦漢並屬漁陽郡。後魏置密雲郡，兼置安州。後周改安州為玄州。隋徙玄州於漁陽，今漁陽郡。尋復於今郡置檀州；煬帝初，置安樂郡。大唐為檀州，或為密雲郡。領縣二：
密雲有潞水，自塞外流入。
燕樂後魏置廣陽郡。有長城。
東至柳城郡七百里。南至海二百里。西至漁陽郡三百里。北至上洽口八十里。東南到臨榆關一百八十里。西南到馬城縣一百八十里。西北到石城縣一百四十里。東北到柳城郡七百里。去西京四千三百二十里，去東京三千五百二十里。戶三千三十一，口一萬三千七百七十五。
平州今理盧龍縣。殷時孤竹國。春秋山戎、肥子二國地也。今盧龍縣。有古孤竹城，伯夷、叔齊之國也。戰國時屬燕。秦為右北平及遼西二郡之境，二漢因之。晉屬遼西郡。後魏亦曰遼西郡。隋初置平州，煬帝初州廢，復置北平郡。大唐因之。領縣三：
盧龍漢肥如縣。有碣石山，碣然而立在海旁，故名之。晉太康地誌云：「秦築長城，所起自碣石，在今高麗舊界，非此碣石也。」漢遼西郡故城在今郡東。又有漢令支縣城。臨閭關今名臨榆關，在縣城東一百八十里。盧龍塞在城西北二百里。
石城漢舊縣。
馬城
東至遼河四百八十里。南至海二百六十里。西至北平郡七百里。北至契丹界五十里。東南到安東府二百七十里。西南到北平郡七百里。西北到契丹界七十里。東北到契丹界九十里，契丹衙帳四百里。去西京五千里，去東京四千一百十里。戶八百七十四，口三千。
營州今理柳城縣。殷時為孤竹國地。漢徒河縣之青山，在郡城東百九十里。棘城即顓頊之墟，在郡城東南一百七十里。春秋時，地屬山戎。戰國時屬燕。秦並天下，屬遼西郡。二漢及晉皆因之。慕容皝以柳城之北，龍山之南，所謂福德之地也，乃營制宮廟，改柳城為龍城，遂遷都龍城，號新宮曰和龍宮。皝時有黑龍白龍各一，鬥於龍山，皝率屬僚觀之，祭以太牢，二龍交首嬉戲，解角而去。皝大悅，號曰和龍宮。後燕慕容寶、北燕馮跋，相繼都之。至慕容雲，為馮跋所滅；至馮弘，為後魏所滅也。後魏置營卅。後周武帝平齊，其地猶為高寶寧所據。隋文帝時討平寶寧，復以其地為營州；煬帝初州廢，置遼西郡。大唐復為營州，或為柳城郡。領縣一：
柳城有龍山、鮮卑山，在縣東南二百里，棘城之東塞外亦有鮮卑山，在遼西之北一百里，未詳孰是。青山、石門山、白狼山、白狼水。又有漢扶黎縣故城，在東南。其龍山，即慕容皝祭龍所也。有饒樂水、漢故徒河縣城、和龍城。室韋、靺鞨諸部並在東北，遠者六千里，近者二千餘里，西北與奚接，北與契丹相接。
