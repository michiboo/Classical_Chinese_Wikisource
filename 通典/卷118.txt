
通典卷第一百十八
禮七十八開元禮纂類十三吉禮十
皇帝巡狩告圓丘告社廟及歸格禮並附
齋戒陳設鑾駕出宮
親告告社則薦玉帛及進熟告廟則晨祼及饋食鑾駕還宮
巡狩告圓丘有司攝事告社廟附
皇帝巡狩
鑾駕出宮燔柴告至鑾駕還行宮
望秩於山川肆覲東後考制度
皇帝巡狩告圜丘告社廟及歸格禮並附
齋戒
將告，有司卜日如別儀。攝事同。
前一日，皇帝齋於太極殿，如郊祀之儀。凡應告之官，清齋於告所。告社，齋於社所。告廟，齋於廟所。近侍之官應從升者及群官、客使等，各於本司及公館清齋一宿。諸衛令其屬晡後一刻各以其方器服守衛壝門，社則社宮門，廟則廟門。與太樂工人俱清齋一宿。
陳設
前告三日，尚舍直長施大次於外壝東門之內道北，南向，社則宮西門，廟則廟東門。尚舍奉御鋪御座。衛尉社則守宮，廟同社。設文武侍臣次於大次之後，文官在左，武官在右，俱南向。設告官及從駕群官次各於常所。設陳饌幔於內壝東門之外道南，北向。社無饌幔，廟同社。
前二日，太樂令設宮懸之樂於壇南，社則於壇北，廟於庭。設登歌及舉麾位於壇上，廟於殿上。並如常儀。社自此則右校清掃內外，為瘞埳二於樂懸北如常。
前一日，右校掃除壇之內外。郊社令積柴於燎壇，方一丈，高一丈二尺，開上，南出戶，方四尺。社無燎壇，廟同社。奉禮御位於壇之東南，西向。將告，奉禮郎一人守之，在版位西南五步所，西向。社設御位於北門之內，當社壇南向。廟於東階東南，西向。設望燎位，當柴壇之北，南向。設告官及從駕群官版位於內外如常儀。郊社令廟，太廟令。帥府史一人社，二人。及齋郎以樽坫罍洗篚及玉幣之篚入設於位，並如常儀，廟，酒樽位於堂上前楹間，各於室戶外之左，北向。每室，春夏雞彝一，鳥彝一，犧樽二；秋冬斝彝一，黃彝一，著樽二。皆加勺，俱西上，各有坫以置瓚。執樽罍篚者各位於樽罍篚之後。
告日未明十五刻，太史令、郊社令各服其服，升設昊天上帝神座於壇上北方，南向，席以稿秸，設神位於座首。廟，太廟令整拂神幄，又帥府史、齋郎以樽坫罍洗篚入設於位。告日未明十刻，太官令帥宰人以鸞刀烹牲於廚。社，告日未明十五刻，太官令帥宰人烹牲於廚，牲用黑牛二，齋郎以豆取牲血如常。未明四刻，太史令、郊社令各服其服，升設神座席位如常。廟每室各一犢。
鑾駕出宮社廟同。
皇帝服袞冕之服，乘玉輅，備大駕及嚴鼓時刻、奏請進發、內外器服皆如常儀。
親告告社則廌玉帛及進熟，告廟則晨祼及饋食。
其日未明三刻，諸告官各服其服。郊社令、良醞令各帥其屬入實樽罍玉幣。太樽實以汎齊。凡樽皆二，其玄酒各實於上樽。禮神之玉以蒼璧，其幣以蒼。社，太樽實以醴齊，配座以象樽，實亦如之。明水實於上樽。玉，兩珪有邸。太祝各以幣置於篚，幣隨牲色，各長丈八尺。晨祼，雞彝、斝彝、犧樽、著樽之上樽實以明水；鳥彝、黃彝實以鬱鬯；犧樽、著樽實以醴齊。太官令帥進饌者實籩豆簋簠，入設於內壝東門外饌幔內。社於神廚。
未明二刻，奉禮帥贊者先入就位。贊引引御史、太祝以下入行掃除如常儀，訖，各引就位。廟又未明一刻，贊引引太廟令、太祝、宮闈令入，當階間北面西上，立定，奉禮曰「再拜」。贊者承傳，太廟令以下皆再拜。升東階，入開埳室，奉出獻祖以下九室神主，各置於座訖，各就位。駕將至，謁者、贊引各引告官以下及從告群官、客使先置者，俱就門外位。
駕至大次門外，迴輅南向，領千牛將軍降立於輅右。侍中進，當鑾駕前跪奏稱：「侍中臣某言，請降輅。」俛伏，興，還侍位。皇帝降輅，之大次。協律郎、太樂令帥工人各入就位。凡升壇坐者，皆脫屨於下，降納如常。社，降輅之大次，郊社令以祝版進署如常儀，謁者、贊引各引從駕群官俱就門外位，奉禮帥贊者先入就位，贊引引御史及諸太祝與執樽罍篚者入就位，太樂令帥工人次入就位，通事舍人各引告官及從告群官、客使次入就位，升壇者脫屨如上儀。太廟令以祝版進署，通事舍人引從駕群官就門外位。
皇帝停大次半刻頃，謁者、贊引引從駕群官入就位；太常博士引太常卿立於大次門外，當門北向。
侍中版奏：「外辦。」皇帝服大裘而冕出次，華蓋侍衛如常儀。侍中負寶陪從如式。社，停大次，太常博士引太常卿立於大次門外，當門北向，侍中版奏「外辦」，皇帝出次，華蓋侍衛如常。告廟同。博士引太常卿，太常卿引皇帝，凡太常卿前導，皆博士先引。至內壝門外，社，社宮北門外。廟，廟門外。殿中監進鎮珪，華蓋仗衛停於門外，近侍者從入如常。謁者引禮部尚書、太常少卿陪從如常。社無謁者引下至如常。廟同社。皇帝至版位，西向立。每立定，太常卿、博士退立於左。告社儀，皇帝南面立。通事舍人各引從告官及諸王、介公、酅公、諸方客使以次入就位。立定，社無通事舍人各引下至此。廟同社。太常卿前，奏稱：「請再拜。」退復位。皇帝再拜。奉禮曰：「眾官再拜。」贊者承傳，凡奉禮有辭，贊者皆承傳。眾官在位者皆再拜。其先拜者不拜。
太常卿前奏：「有司謹具，請行事。」退復位。協律郎跪，俛伏，興，舉麾，凡取物者皆跪俛伏而取以興，奠物則奠訖俛伏而後興。鼓柷，奏元和之樂，乃以圜鍾之均，作文舞之舞，文成，偃麾，戛敔，樂止。凡樂皆協律郎舉麾、工鼓柷而後作，偃麾、戛敔而後止。社奏順和之樂，以函鍾之均，樂八成。廟奏永和之樂，以黃鍾之均，樂九成，黃鍾三奏，大呂、太蔟、應鍾各再奏。太常卿前奏稱：「請再拜。」退復位。皇帝再拜。奉禮曰：「眾官再拜。」眾官皆再拜。廟則晨祼，太常卿引皇帝詣罍洗，太和之樂作，皇帝至罍洗，樂止，侍中跪取匜，興，沃水；侍中跪取盤，興，承水；皇帝搢鎮珪，盥手。黃門侍郎跪取巾於篚，興，進，皇帝帨手訖，黃門侍郎受巾，跪奠於篚。黃門侍郎又取瓚於篚，興，進，皇帝受瓚，侍中酌罍水，又侍中奉盤，皇帝洗瓚，黃門侍郎又授巾皆如初。皇帝拭瓚訖，侍中奠盤匜，黃門侍郎受巾奠於篚皆如常。太常卿引皇帝，樂作，升階，樂止，侍中以下量人從升。太常卿引皇帝詣獻祖樽罍所，執樽者舉，侍中贊酌鬱酒訖，登歌，作肅和之樂，以圜鍾之均。自後登歌皆用圜鍾。太常卿引皇帝入詣獻祖神座前，北向跪，以鬯祼地，奠之，俛伏，興。太常卿引皇帝出戶，北向再拜。訖，太常卿引皇帝詣懿祖樽彝所，執樽者舉，侍中取瓚於坫，進，皇帝受瓚，侍中贊酌鬱酒訖，太常卿引皇帝入詣懿祖神座前，北向跪，以鬯祼地，奠之，俛伏，興。太常卿引皇帝出戶，北向再拜。訖，太常卿引皇帝次祼太祖，次祼代祖、高祖、太宗、高宗、中宗、睿宗並如上儀。訖，登歌止。太常卿引皇帝，樂作，皇帝降自阼階，至版位西向立，樂止。
諸太祝俱取玉幣於篚，各立於樽所。廟無太祝取玉帛立樽所。太常卿引皇帝，太和之樂作，皇帝每行，皆作太和之樂。皇帝詣壇，升自南陛，社升北陛，以下升降皆北陛。近侍者從升如常儀，皇帝升壇北向立，社南向立。樂止。太祝加玉於幣以授侍中，侍中奉玉幣東向進。社西向進。皇帝受玉帛，登歌作肅和之樂，太常卿引皇帝進，北向社南向。跪奠於天帝神座，社，太社座。俛伏，興。太常卿引皇帝少退，北向社南向。再拜訖，登歌止。樂作，社又太常卿引皇帝立於東方，西向，太祝以幣授侍中，侍中奉幣南面進，皇帝受幣，太常卿引皇帝進，西向跪奠於后土氏座，興，太常卿引少退，再拜訖，登歌止。皇帝降自北陛，樂作，太常卿引皇帝詣太稷壇，升，奠玉幣於太稷氏，升降如太社壇。皇帝降自南陛，還版位西向立，樂止。
初群官拜訖，謁者引司徒，太官令出，帥進饌者奉饌陳於內壝東門之外，司徒奉天帝之俎。皇帝既至位樂止，太官令引饌入。俎初入門，雍和之樂作，饌至階，樂止。饌升於南陛，太祝迎引於壇上，各設於神座前。籩豆蓋徹之如式。設訖，謁者引司徒以下降自東陛復位，諸太祝各還樽所。社儀，皇帝奠玉帛訖降還版位，下有進熟篇。皇帝既升奠玉幣，太官令出，帥進饌者奉饌陳於西門外，司徒奉太社之俎。初皇帝既至位樂止，太官令引太社太稷之饌入自正門，后土、后稷之饌入自左闥。俎初入門，雍和之樂作，饌至陛，樂止。太社太稷之饌升自北陛，后土后稷之饌升自西陛，諸祝迎引於壇上，各設於神座前。廟儀於此有饋食篇。皇帝既升祼，太官令出，帥進饌者奉饌陳於東門外。謁者引司徒出詣饌所，司徒奉獻祖之俎。初皇帝既至位樂止，太官令引饌入自正門。俎初入門，雍和之樂作，以無射之均。自後接神皆奏無射。饌至太陛，諸太祝迎引於階上，樂止，各設於神座前。設訖，謁者引司徒以下降復位，諸祝各還樽所。太常卿引皇帝詣罍洗，樂作，皇帝至罍洗，樂止。盥手洗爵，侍中、黃門侍郎贊洗如晨祼之儀。太常卿引皇帝，樂作，升阼階，樂止。詣獻祖樽彝所，侍中贊酌醴齊，壽和之樂作，每酌獻皆作壽和之樂，太常卿引皇帝入詣獻祖神座前，北面跪奠爵，俛伏，興，出戶北向立，樂止。太祝持版進於室戶外之右，東面跪讀祝文，祝文臨時撰，讀訖，興，皇帝再拜。初讀祝文訖，樂作，太祝入，跪奠版於神座，興，出還樽所。皇帝拜訖，樂止。太常卿引皇帝詣懿祖樽彝所，酌獻皆如初儀，唯不盥洗。訖，太常卿引皇帝詣東序西向立，樂作。
太常卿引皇帝詣罍洗，樂作，皇帝至罍洗，樂止。侍中跪取匜，興，沃水；又侍中跪取盤，興，承水；皇帝盥手。黃門侍郎跪取巾於篚，興，進；皇帝帨手訖，受巾，跪奠於篚；遂取匏爵於篚，興，進。皇帝受爵，侍中酌罍水，又侍中奉盤承水，皇帝洗爵，黃門侍郎又授巾皆如初。皇帝拭爵訖，侍中奠盤匜，黃門侍郎受巾奠於篚皆如常。
太常卿引皇帝，樂作，皇帝詣壇，升自南陛，社則升太社北陛。樂止。近侍者從升如常。謁者引司徒升自東陛，社升西陛。立於樽所。齋郎奉俎從升，立於司徒之後。太常卿引皇帝詣天帝社雲太社，下倣此。酒樽所，執樽者舉，侍中贊酌汎齊社醴齊。訖，壽和之樂作，皇帝每酌獻及飲福酒，皆作壽和之樂。太常卿引皇帝進天帝神座前，北向跪社南面。下倣此。奠爵，俛伏，興，太常卿引皇帝少退，北面立，樂止。太祝持版進於神座之右，東面社西面。跪讀祝文祝文臨時撰，社廟同。訖，興，皇帝再拜。初讀祝文訖，樂作，太祝進奠版於神座。還樽所。社，皇帝拜訖，樂止，太常卿引皇帝詣后土氏酒樽所，酌獻、西向奠爵、讀祝文如上儀。訖，太常卿引皇帝詣太稷壇，升降酌獻如太社儀。
太常卿引皇帝進天帝神座前，北面立，樂作。太祝以爵酌福酒合置一爵，一太祝持爵以授侍中，侍中受爵西向進，皇帝再拜受爵，跪祭酒，啐酒，奠爵，俛伏，興。廟，皇帝獻將畢，謁者引司徒升自東階，立於前楹間，北面。諸祝各酌福酒合置一爵，侍中贊祭啐如常儀。諸太祝各帥齋郎進俎，太祝跪減神前胙肉加於俎，興，以胙肉共置一俎上，授司徒，司徒奉俎西向進，皇帝受以授左右。廟，祝帥齋郎減胙肉，又以籩取黍稷飯共置一籩，以胙肉共置一俎上，先以飯授司徒，司徒奉進，皇帝受以授左右，次受胙。皇帝再拜，跪取爵，遂飲卒爵。侍中進受爵以授太祝，太祝受爵復於坫。皇帝俛伏，興，再拜，樂止。太常卿引皇帝，樂作，皇帝降自南陛，社降北陛，太常卿引詣太稷行事如太社，訖，降北陛。廟降阼階。還版位西向立，樂止。謁者引司徒降復位。
太祝各進徹豆，還樽所。徹者，籩豆各一少移於故處。廟，司徒復位，登歌作，諸祝入室徹豆，登歌止。奉禮曰：「賜胙。」贊者唱：「眾官再拜。」在位者皆再拜。樂作，太常卿前奏稱：「請再拜。」退復位。皇帝再拜。奉禮曰：「眾官再拜。」眾官皆再拜。樂一成，止。
太常卿前奏：「請就望燎位。」社則望瘞，下倣此。太常卿引皇帝，樂作，皇帝至望燎位，社則就望瘞位。南向立，樂止。於群官將拜，諸太祝各以篚進神座前，取玉帛、祝版，齋郎以俎載牲體、稷黍飯、爵酒，興，各自其陛降壇南行，當柴壇南，東行，自南陛登柴壇，以玉幣饌物置於柴上。訖，奉禮曰：「可燎。」東西面各四人以炬燎火。半柴，社則降壇南行，當瘞埳西行，諸祝以玉帛饌物置於埳，奉禮曰「可瘞」，埳東西面各四人窴土。太常卿前奏：「禮畢。」廟無望燎儀。
太常卿引皇帝還大次，樂作，皇帝出內壝門，社出宮門，廟出廟門。殿中監前受鎮珪，華蓋侍衛如常儀，皇帝入次，樂止。謁者、贊引各引告官及從駕群臣、諸方客使以次出。贊引引御史以下俱復執事位。立定，奉禮曰：「再拜。」御史以下皆再拜，贊引引出。工人以下以次出。社廟祝版燔於齋所。
鑾駕還宮社廟同
皇帝既還大次，侍中版奏：「請解嚴。」將士不得輒離部伍。皇帝改服通天冠，絳紗袍，乘金輅，鼓吹振作，奏請還宮如常儀。
巡狩告圜丘有司攝事告社廟附
將告，有司卜日如別儀。社廟同。
前二日，守宮設告官以下次各於常所，設陳饌幔於內壝東門之外道北，南向。社無設陳饌幔，廟同社。右校掃除壇之內外，郊社令積柴於燎壇。社為瘞埳二於壇北如常，廟埳於北門內道西。
前一日，諸告官清齋於告所。社於社所，廟於廟所。諸衛令其屬，晡後一刻各以其方器服守衛壝門。社則社宮門，廟則廟門。奉禮設版位於內外並如常儀。廟又設望瘞位於堂之東北，當瘞埳西向。又設奉禮位於瘞埳東北，南向，贊者二人在西少退。太廟令整拂神幄。郊社令帥其屬以樽坫罍洗篚入設，皆如常儀。執樽罍篚者各位於樽罍篚之後。太官令先饌酒脯醢。
告日未明四刻，太史令、郊社令各服其服，升設神座位如常。廟無未明四刻以下儀。
未明三刻，諸告官各服其服，郊社令、廟則廟令。良醞令之屬入實樽罍及玉幣。天帝太樽二，著樽二，一實以明水為上，一實以醴齊次之。山罍各二，一實以玄酒為上，一實以清酒次之。玉以蒼璧，幣以蒼。社正座太罍二，一實明水為上，一實醴齊次之。配座象樽二，其實亦如之。皆山罍二，一實玄酒為上，一實清酒次之。玉兩珪有邸。幣以黑，各一丈八尺。廟每室春夏用兩犧樽，秋冬用兩著樽。一實明水為上，一實醴齊次之。山罍二，一實玄酒為上，一實清酒次之。幣以白，長一丈八尺。太祝以玉帛置於篚，設於饌所。社無饌幔，廟同。
未明二刻，奉禮帥贊者先入就位，贊引引御史、太祝以下入，再拜行掃除如常儀。訖，各就位。社一刻。廟又贊引引太廟令、太祝、宮闈令入當階間，北面西上立定，奉禮曰「再拜」，贊者承傳，太廟令以下皆再拜。升自東階，入開埳室，奉出獻祖以下九室神主，各置於座如儀訖，各就位。謁者引告官以下俱就門外位。謁者引告官，贊引引執事者次入就位，立定，奉禮曰「再拜」，告官以下再拜，其先拜者不拜。謁者進告官之左白「有司謹具，請行事」。
未明一刻，社廟則質明。謁者引告官廟又贊引引執事者。以下俱就門外位立定，又謁者引告官、贊引引執事者次入就位立定，社無謁者以下。奉禮曰：「再拜。」贊者承傳，凡奉禮有辭，贊者皆承傳。告官以下皆再拜。謁者進告官之左，白：「有司謹具，請行事。」退復位。奉禮曰：「再拜。」在位者皆再拜。
初謁者白請行事退復位，太官令出，帥進饌者奉饌陳於東門之外。社於西門。初太官令出，太祝跪取玉廟取幣。於篚，興，立於樽所。
謁者引告官升自午陛，北向立，社升北陛南向立。太祝以玉東向授，社西向授。告官受玉，進，北面跪社南面。奠於天帝神座，俛伏，興，社奠太社。少退，北向再拜。社謁者又引告官詣太稷壇，如太社之儀。謁者引降還本位，太祝還樽所。廟謁者引告官升自東階，詣獻祖廟室戶前北向立，太祝以幣東向授，告官受幣，北面跪奠於獻祖神座前，俛伏，興，出戶，北向再拜。訖，謁者引告官次進幣於懿祖以下皆如上儀。訖，謁者引還本位，諸太祝各還樽所。
太官令引饌入，升自午陛，太祝迎引於壇上，設於神座前。籩豆蓋徹之如式。社饌入如正儀。設訖，太官令以下降自東陛，復位。社西陛。諸太祝各還樽所。
謁者引告官詣罍洗，盥手洗爵訖，升自南陛，詣天帝酒樽所。社告官詣太社壇，升北陛。執樽者舉，告官酌醴齊，謁者引告官詣天帝神座前，北向跪奠爵，俛伏，興，社進太社前，南向跪奠。少退，北向立。太祝持版進於神座之右，東向跪讀祝文祝文臨時撰。社西向。訖，興，告官再拜訖，太祝進，跪奠版於神座，興，還樽所。
告官拜訖，謁者引告官進天帝神座前，北向立。社引詣太社前南面立。廟太官令引饌入自正門，升自太階，諸太祝迎引於階上，各設於神座前訖，太官令以下降復位，諸太祝各還樽所。謁者引告官詣罍洗，盥手洗爵訖，升自東階，詣獻祖酒樽所。執樽者舉，告官酌醴齊訖，謁者引告官入詣獻祖神座前，北向跪奠爵，俛伏，興，出戶北向立。太祝持版進於室戶外之右，東向跪讀祝文訖，興，告官再拜，太祝進，跪奠版於神座，俛伏，興，還樽所。告官拜訖，謁者引告官以次奠如獻祖之儀，唯不盥洗。訖，謁者引告官詣東序，西向立。太祝以爵酌罍福酒，合置一爵，一太祝持爵進告官之右，西向立。社東向，廟北向。告官再拜受爵，跪祭酒，遂飲卒爵。太祝進受爵，復於坫。告官俛伏，興，再拜訖，謁者引告官降復位。社告官拜訖，引降詣太稷壇，升獻如太社，訖，引降復位。
太祝各進跪徹豆，俛伏，興，還樽所。奉禮曰：「再拜。」在位者及告官皆再拜。
謁者進告官之左，白：「請就望燎位。」社望瘞位，廟同社。謁者引告官就望燎位，南向立。廟西向立。初眾官將拜，太祝以篚取玉幣及祝版置於柴上戶內。瘞則窴於埳。社祝版焚於齋坊，廟同社。柴東西各四人以炬燎火，半柴，社則瘞，左右四人窴土半埳。謁者進告官之左，白：「禮畢。」
謁者引告官、贊引引執事者以次出。御史以下俱復執事位，立定，奉禮曰：「再拜。」御史以下皆再拜，贊引引出。太廟儀，初白禮畢，奉禮贊者還本位。御史太史以下俱復執事位，立定，奉禮曰「再拜」，御史以下皆再拜，贊引引出。太廟令、太祝、宮闈令納神主如常儀。
歸告禮同。
皇帝巡狩
鑾駕出宮
將巡狩，所司承制先頒告於東方諸州曰：「皇帝二月東巡狩，各修平乃守，考乃職事，無敢不敬戒，國有大刑。」駕將發，告圜丘、宗廟、社稷，皆如別儀。皇帝出宮備大駕鹵簿皆如常儀。軷於國門，祭所過山川，如親征之禮。所經州縣，刺史縣令先待於境。通事舍人承制問百年。古先帝王、名臣、烈士，皆州縣致祭。
燔柴告至
將告，將作先於泰山下修圓壇，四出陛。若先有封禪祀天壇，即不須別築。
前告三日，尚舍直長施大次於外壝東門之內。又設文武侍臣次，陳饌位。設宮懸樂、燎壇之制。一如圜丘之儀。
前一日，皇帝清齋於行宮。應告之官皆於告所清齋一日。近侍之官應從升者及從告群官、諸方客使，皆於其所俱清齋一宿。諸衛令其屬晡後一刻各以其方器服守衛壝門，與太樂工人俱清齊一宿。奉禮設御位於壇之東南，西向。設告官司徒、執事者、御史、奉禮、贊者、協律郎、太樂令、望燎位、東方諸州刺史縣令、介公、酅公、文武九品以上官、西方北方蕃客等位，並如上辛圜丘儀。其褒聖侯等亦如之。設告官以下門外位於東西壝門之外道南，皆如設次之式。郊社令帥府史一人及齋郎以樽坫罍洗篚入設於位，並如常儀，執樽罍篚者各位於樽罍篚之後。
告日未明十五刻，太官令帥宰人烹牲於廚。蒼牲一，騂牲一。
未明四刻，太史令、郊社令各服其服，升設昊天上帝神座於壇上北方，南向，席以稿秸；設高祖神堯皇帝神座於東方，西向，席以莞。設神位各於座首。
未明三刻，諸告官以下各服其服。郊社令、良醞令各帥其屬入實樽罍及玉幣，天帝太樽二，配帝著樽二，俱實以汎齊。其明水各實於上樽。玉以蒼璧。幣長一丈八尺。太祝以玉帛置於篚。太官令帥進饌者實諸籩豆簋簠等，皆設於饌幔內。
未明二刻，奉禮帥贊者先入就位，贊引引御史、太祝以下入行掃除如常儀訖，各就位。皇帝服袞冕，乘輅發行宮，奏請進發、內外器服如常儀。駕將至，謁者贊引各引告官，通事舍人引從告群官、東方刺史縣令、諸方客使，俱就門外位。
駕至大次門外，迴輅南向。其降輅之大次、謁者引告官及從告群官入就位、皇帝奠玉帛等儀，並如圜丘。初皇帝既升奠玉幣，太官令帥進饌者，其奉饌奏樂之儀，並如圜丘。天帝之饌升自南陛，配帝之饌升自東陛。諸太祝迎引於壇上，各設於神座前。設訖，謁者引司徒以下降自東陛，復位，諸太祝各還樽所。太常卿引皇帝詣罍洗，樂作。其盥洗、酌獻、奏樂、讀祝之儀，並如圜丘。其祝文臨時撰。訖，興，皇帝再拜。初讀祝文訖，樂作，太祝進，奠版於神座，還樽所，其酌獻配帝、奏樂、讀祝之儀，並如圜丘。皇帝拜訖，樂止。太常卿引皇帝進天帝神座前，北向立，樂作，太祝各以爵酌福酒。其飲福、受胙、奏樂、皇帝還版位之儀，並如圜丘。謁者引司徒降復位。太祝各進徹豆，還樽所。奉禮曰「賜胙」。其眾官受胙、皇帝望燎及太祝燎牲體玉幣、皇帝還大次、禮官工人次出等儀，並如圜丘。
鑾駕還行宮
皇帝既還大次，侍中版奏：「請解嚴。」將士不得輒離部伍。皇帝改服通天冠，絳紗袍，乘輅、奏請、還宮如常儀。
望秩於山川
柴之明日，望秩祀於嶽、鎮、海、瀆、山、林、川、澤、丘、陵、墳、衍、原、隰。將祭，所司先為壇於祭所，其神皆以尊卑為敘，重行南向。
前三日，守宮設祭官以下次於東壝之外道南，北向，以西為上。設陳饌幔於內壝東門之外道北，南向。
前二日，太樂令設宮懸之樂於壇南，設登歌於壇上，皆如常儀。右校掃除壇內外，又為瘞埳於壇北之壬地外壝之內，方深取足容物。
前一日，諸祭官各清齋於祭所。諸衛令其屬晡後一刻各以其方器服守衛壝門，與太樂工人俱清齋一宿。奉禮設祭官位於內壝東門之內道北，執事位於道南，俱西向北上。設御史位於壇下，一位於東南，西向，一位於西南，東向，令史各陪其後。設奉禮位於樂懸東北，贊者二人在南差退，俱西向。協律郎位於壇上，在南陛之西，東向。設太樂令位於北懸之間。設望瘞位於瘞埳之東，西向。設祭官以下門外位於外壝東門之外道南，每等異位，北向西上。設酒樽之位：嶽鎮海瀆各山樽二，山林川澤俱蜃樽二，丘陵墳衍原隰俱散樽二，各於壇上南陛之東，北向西上。其嶽壇上加山罍二，置於山樽東，北向。皆加勺。設玉篚於樽坫之所，設洗於壇南陛東南如常，執樽罍篚者各位於樽罍篚之後，郊社令帥齋郎以樽坫罍洗篚入設於位。
祭日未明十五刻，太官令帥宰人以鸞刀割牲，齋郎以豆取毛血置於饌所，遂烹牲。
未明二刻，太史令、郊社令各服其服，入設神座，各於壇上北方，南向，席皆以莞，設神位各於座首。
未明一刻，祭官以下各服其服，郊社令、良醞令入實樽罍及玉，山樽實以醍齊，蜃樽實以沈齊，散樽及山罍皆實以清酒。齊加明水，酒加玄酒，各實於上樽。祭神之玉以兩珪有邸。太祝以幣置於篚，太官令帥進饌者實諸籩豆簋簠等。奉禮帥贊者先入就位。贊引引御史、太祝與執樽罍篚者入自東門，當壇南重行，北向西上。立定，奉禮曰：「再拜。」贊者承傳，御史以下皆再拜。訖，執樽罍篚者各就位。贊引引御史詣壇東陛升，行掃除於上，令史祝史行掃除於下，訖，引就位。
質明，謁者引獻官，贊引引執事者，俱就東門外位。太樂令帥工人次入就位。謁者、贊引各引獻官以下入就位。立定，奉禮曰：「再拜。」在位者皆再拜。
謁者進獻官之左，白：「有司謹具，請行事。」退復位。協律郎跪，俛伏，舉麾，鼓柷，奏順和之樂，以蕤賓之均，自後壇下之樂皆奏姑洗。樂三成，偃麾，戛敔，樂止。奉禮曰：「再拜。」獻官以下皆再拜。
太祝取玉於篚，立於樽所。謁者引獻官詣嶽壇，升自南陛，北向。太祝以玉幣東向授，獻官受。登歌作肅和之樂，以函鍾之均。謁者引獻官進，北面跪奠於嶽神之座，俛伏，興。謁者引退，北面再拜訖，登歌止。謁者引獻官降自南陛，還本位。
初獻官升奠玉幣，太官令出，帥進饌者奉饌陳於東門外；於登歌止，太官令引饌入。俎初入門，雍和之樂作，饌至陛，樂止。饌升南陛，太祝迎引於壇上，設於嶽神座前。籩豆蓋徹之如式。設訖，太官令以下降自東陛以出，太祝還樽所。其鎮海以下之饌，皆祝史迎於壇上，設於神座前，相次而畢。
訖，謁者引獻官詣罍洗，盥手洗爵訖，謁者引升自南陛，詣酒樽所，執樽者舉，獻官酌醍齊訖，樂作，謁者引詣嶽神座前，北向跪奠爵，興，謁者引獻官少退，北向立，樂止。初獻官進奠爵，祝史各以爵酌酒助奠鎮海以下，還樽所。太祝持版於神座之右，東面跪讀祝文。祝文臨時撰。訖，興。獻官再拜。初讀祝文訖，樂作，太祝進奠版於神座，還樽所，獻官拜訖，樂止。
太祝酌罍福酒進獻官之右，西向立。獻官再拜受爵，跪祭酒，啐酒，奠爵，興。太祝帥齋郎進俎，太祝減神前三牲胙肉皆取前腳第二骨。加於俎，西向授，獻官受以授齋郎。獻官跪取爵，遂飲卒爵，太祝受爵復於坫。獻官興，再拜。謁者引獻官降，復位。諸祝各徹豆如常，訖，還樽所。奉禮曰：「賜胙。」贊者唱：「再拜。」在位者皆再拜。獻官不拜。順和之樂作，奉禮又曰：「再拜。」獻官以下皆再拜。樂一成止。
謁者進獻官之左，白：「請就望瘞位。」贊者引獻官就望瘞位，西向立。於眾官將拜，諸太祝各執篚進神座前，跪取玉幣，齋郎以俎載毛血等，各由其陛降壇詣瘞埳，以物置於埳。訖，奉禮曰：「可瘞。」埳東西各四人窴土。半埳，謁者進獻官之左，白：「禮畢。」遂引出。贊引引執事者以次出。又贊引引御史、太祝以下俱復執事位。奉禮曰：「再拜。」御史以下皆再拜訖，出。贊引引工人以次出。其祝版燔於齋所。
肆覲東後
望秩之明日，肆覲東後。於告至之前，刺史縣令皆先奉見如常。將作先於行宮之南為壝宮，方三百步，面一門，為壇於壝內，三分壝，二在南，壇方九丈六尺，高四尺，四出陛。南面兩陛，餘三面各一陛。
前二日，太樂令設宮懸之樂於壇南，如殿庭之儀。
前一日，尚舍鋪御座於壇上近北，南向。又設解劍席於南陛之西南。守宮於門外量設百官次，文東武西，以北為上。東方刺史縣令次於文官之南，蕃客次於武官之南。所司陳輦輅於壇南如常。典儀設群官版位：文官一品以下九品以上位於壇東南，每等異位，重行西面，以北為上；武官一品以下九品以上位於壇西南，當文官，每等異位，重行東面，以北為上；東方刺史縣令於壇南三分庭一在南，每等異位，重行北面，以西為上；若有蕃客則位於刺史之西，每國異位，重行北面，以東為上。設典儀位於南陛之東，贊者二人在南差退，俱西向北上。奉禮設門外位：文官一品以下九品以上位於門東，每等異位，重行西面；武官一品以下九品以上位於門西，每等異位，重行東面：俱以北為上。設東方刺史縣令位於文官之南，每等異位，重行西面，以北為上。蕃客位於武官之南，每國異位，重行東面，以北為上。
其日未明三刻，諸衛各以其方器服量設牙旗於壝外四面。
未明一刻，諸衛各勒所部，列黃麾大仗屯門及鈒戟陳於壝內，如殿庭之儀。群官及刺史以下各集就次，服其朝服。蕃客集次，各服其國服。
侍中版奏：「請中嚴。」近仗陳於行宮門外，諸侍衛之官各服其器服，符寶郎奉寶，俱詣行宮門外奉迎。典儀帥贊者先入就位。吏部、兵部、主客、戶部贊群官客使俱出次，通事舍人各引就門外位。刺史縣令俱執贄，通事舍人引就門外位。贄各以其土所有。錦綺、繒布、葛越之屬，俱五兩為一束而執之，仍飾以黃帊。其餘當土常貢之物並盛以篚，其屬執之，列於縣令位後。通事舍人引文武官一品以下九品以上先入就位。
侍中版奏：「外辦。」皇帝將出，仗動，太樂令令撞黃鐘之鐘，右五鐘皆應，協律郎舉麾，工鼓柷，奏太和之樂。皇帝服袞冕，乘輿以出，曲直華蓋警蹕侍衛如常儀。皇帝入自北壝門，由北陛升壇即御座，樂止。腰輿退，其羽儀華蓋仍侍於御側。
通事舍人引東方刺史以下入就位，鴻臚引蕃客次入就位。初刺史入壝門，懸下舉麾，舒和之樂作，至位立定，樂止。典儀曰：「再拜。」贊者承傳，執贄者俱跪奠贄，興，在位者皆再拜訖，跪取贄，興。凡拜奠贄皆如之。侍中前承制，降詣刺史東北，西面立，稱有制。蕃客則舍人承旨宣飭。刺史以下皆再拜。宣制訖，又再拜。戶部引諸州貢物兩行各入於刺史位前，東西陳之。龜為前列，金次之，丹漆絲纊，四海九州美物，重行量陳於後訖，執物者各退立於東西廂文武前側立。
通事舍人引刺史為首者一人執贄詣解劍席，跪，解劍脫舄，執贄興。舍人接引升壇詣御座前，北面跪奏稱：「具官臣姓名等，敢獻壤奠。」遂奠贄，俛伏，興。又舍人跪舉以東授所司。舍人引刺史降詣解劍席，跪，佩劍納舄，興。通事舍人引復北面位。初為首者奠贄，通事舍人引在庭者以次奠贄於位前訖，各俛伏，興。引退復位訖，刺史以下俱再拜。
戶部尚書進詣階間，北面跪奏稱：「戶部尚書臣某言，諸州貢物，請付所司。」俛伏，興。侍中前承詔，退稱：「制曰可。」尚書退復位。所司受贄，其執貢物人各進執物，所司引退，俱出東門。
初刺史將朝，中書侍郎以諸州鎮表方別為一案，俟於西門外，給事中以祥瑞案俟於東門外，俱令史絳公服對舉案，侍郎、給事中俱就侍臣班。初刺史將入門，中書侍郎降，引表案入，詣西階下，東面立；給事中降，引祥瑞案詣東階下，西面立。刺史將升奠，中書令、黃門侍郎俱降立於階下。刺史執贄升階，中書令、黃門侍郎各執所奏之文以次升。初戶部尚書奏退復位訖，中書令前跪奏諸方表訖，黃門侍郎又進跪奏祥瑞，各還侍位，侍郎與給事中引案退。司儀曰：「再拜。」贊者承傳，文武群官、刺史以下及諸國蕃客俱再拜。訖，通事舍人以次引北面位者出就門外位。
侍中前奏稱：「侍中臣某言，禮畢。」俛伏，興，還侍位。皇帝興，太樂令令撞蕤賓之鐘，左五鐘皆應，太和之樂作，皇帝乘輿降自北陛，警蹕侍衛如來儀，入行宮，樂止。通事舍人引東西面位者以次出。設會如正會之儀。
考制度
朝覲之明日，左右丞相以考制度事奏聞。命太常卿采詩陳之，以觀百姓之風俗。命市納賈，以觀百姓之所好惡。命典禮者考時月、定日、同律，觀禮樂、制度、衣服，正之。山川神祇有不舉者為不敬，宗廟有不順者為不孝，不孝不敬者則長官黜以爵。革制度、衣服者為叛，叛者長官有討。有功德於百姓者加爵賞。
五月南巡狩至於南嶽，如東巡狩之禮。八月西巡狩至於西嶽，如南巡狩之禮。十有一月北巡狩至於北嶽，如西巡狩之禮。歸格於宗禰，用特，如別禮。若告封禪，如別儀。
