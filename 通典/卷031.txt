
通典卷第三十一
法古者多封國之制，魏曹元首六代論、晉陸士衡五等論皆言封建之利。是今者賢郡縣之理，貞觀中，朝議封建，李伯藥盛陳不可，馬周繼言之，遂止。雖備徵利病，而終莫究詳。嘗試論之曰：在昔制置，事皆相因。物土疆，建萬國，成則肇於軒後，方有可稱。不應創擇萬人，首令分宰。蓋因其豪而伏眾，即其地而名國。或循沿舊政，簡朴不傳；或墳籍散亡，建茲復紀。塗山之會，亦云萬數。夏祚經四百，已喪七千，殷氏六百年閒，又損千二百矣。爰及周赧，八百餘祀，離為十二，合為六七。始皇蕩定，天下一家，歷載千九百，並萬而為一。眾暴寡，且無虛月；大滅小，未嘗蹔寧。迭尋干戈，擠人塗炭。秦睹其弊，不復建侯，纔及嗣君，天下怨潰。漢祖矯枉，並建勳親。旋則韓、彭葅醢，續有吳、楚逆亂。武、昭之後，制許推恩，分人為差，但食租稅。王莽階緣後族，克成篡奪，諸劉微劣，勢同編甿。光武遠懲大封，優全勞舊。鄧、寇、耿、賈，國止四縣。二漢所立，列郡不殊。中有偽新，乃如羿、浞。雖無塗山萬國，享祚侔於夏氏。曹魏翦弱藩戚，未幾覆亡。晉室分兵八王，致亂尤速。晉以魏公族微弱，神器易遷，故委兵諸王，未幾迭相攻伐，遂亡天下，所謂矯枉過當，其敗愈速也。劉宋改更舊制，國吏不得稱臣。孝武性多猜忌，諸國吏人於本國君不得稱臣，改稱曰「下官」也。自茲以還，建侯日削，欲行古道，勢莫能遵。天生烝人，樹君司牧。人既庶焉，牧之理得，人既寡焉，牧之理失。庶則安所致，寡則危所由。漢、隋、大唐，海內統一，人戶滋殖，三代莫儔。唐虞之前，記錄簡略，人戶損益，不可復知。夏氏以來，載籍漸備。西漢有千二百餘萬戶，東漢有千餘萬戶，隋及大唐皆有九百餘萬戶。雖三代致理，亦莫比焉。魏晉之後，凋耗則甚。若以為人而置君，欲求既庶，誠宜政在列郡，然則主祀或促矣。若以為君而生人，不病既寡，誠宜政在列國，然則主祀可永矣。主祀雖永乃人鮮，主祀雖促則人繁。建國利一宗，列郡利萬姓，損益之理，較然可知。夫立法作程，未有不弊之者，固在度其為患之長短耳。政在列國也，其初有維城磐石之固，其末有下堂中肩之辱。遠則萬國屠滅，近則鼎峙戰爭，所謂其患也長。夏殷周三代，諸國相滅。魏晉鼎峙六十餘年，車書方一。永嘉之後，天下幅裂，三百餘載，江左乃平。政在列郡也，其初有四海一家之盛，其末有土崩瓦解之虞。高、光及於國初，戡定之勳易集，所謂其患也短。自秦二世元年，陳勝首起兵亂，至漢高平項羽，凡八年而天下定。自王莽地皇三年，海內兵起，至光武建武十二年平公孫述，凡十三年而甲兵戢。自隋文大業十一年，已有群盜起，至國家武德七年，凡十年而干戈息。豈非已然之證歟！夫君尊則理安，臣強則亂危。管子曰：「君尊則國安，君卑則國危。」是故李斯相秦，堅執罷侯置守。其後立議者，以秦祚促，遂爾歸非。向使胡亥不嗣，趙高不用，閭左不發，酷法不施，百姓未至離心，陳、項何由興亂？自昔建侯，多舊國也。周立藩屏，唯數十焉，餘皆先去聲封，不廢其爵。楚滅六、蓼，魯臧文仲歎曰：「
皋繇、庭堅，不祀忽諸。」按：皋繇、庭堅，重於唐虞之際，封立國邑，不應殷周之時。略徵一二，是沿習也。諒無擇其利遂建諸國，懼其害不立郡縣。故曰「事皆相因」，斯之謂矣。自五帝至於三王，相習建國之制，當時未先知封建則理，郡縣則亂。而後人睹秦漢一家天下，分置列郡，有潰叛陵篡之禍，便以為先王建萬國之時，本防其萌，務固其業，冀其分樂同憂，饗利共害之慮。乃將後事以酌前旨，豈非強為之說乎？覽曹、陸著論，誠謂文高理明，不本為人樹君，不稽烝甿損益。觀李、馬陳諫，乃稱冥數素定，不在法度得失，不關政理否臧。故曰「終莫究詳」，斯之謂矣。但立制可久，施教得宜，君尊臣卑，榦強枝弱，致人庶富，享代長遠。為理之道，其在茲乎！
昔黃帝旁行天下，分建萬國。至於唐虞，別為五等，曰公、侯、伯、子、男，則虞書所謂輯五瑞，脩五玉，是其制也。五瑞即公侯伯子男之瑞珪璧也。五玉亦五等諸侯執之玉也。夏與唐虞同。
殷制，天子之田方千里，公、侯百里，伯七十里，子、男五十里。不能五十里者，不合於天子，附於諸侯。鄭玄云：「此地殷所因夏爵三等之制。」凡四海之內九州，州方千里。州建百里之國三十，七十里之國六十，五十里之國百有二十，凡二百一十國。名山大澤不以封，其餘以為附庸閒田。凡九州，千七百七十三國。千里之外設方伯。五國以為屬，屬有長。十國為連，連有帥。三十國為卒，卒有正。二百一十國以為州，州有伯。八州八伯，五十六正，百六十八帥，三百三十六長。八伯各以其屬，屬於天子之老二人，分天下以為左右，曰二伯。千里之內曰甸，千里之外曰采。
周制，封王者後。凡有功之諸侯，大者地方五百里，侯四百里，伯三百里，子二百里，男百里。所因殷之諸侯，亦為黜陟之。其小者皆益之地為百里，是以周有爵尊而國小、爵卑而國大者。唯天子畿內不增。方千里曰王畿。其外方五百里曰侯服，又其外方五百里曰甸服，又其外方五百里曰男服，又其外方五百里曰采服，又其外方五百里曰衛服，又其外方五百里曰蠻服，又其外方五百里曰夷服，又其外方五百里曰鎮服，又其外方五百里曰藩服。周之初，列爵惟五，公、侯、伯、子、男，分土唯三，公侯方百里，伯方七十里，子男方五十里，並因殷制。至周公居攝，制禮作樂，列爵分土，皆五等焉。公五百里，侯四百里，伯三百里，子二百里，男百里。凡諸侯世子世國，繼世以諸侯，象賢。大夫不世爵，使人以德，爵以功。謂縣內及列國諸侯為天子大夫者，不世爵而世祿，避賢。未賜爵，視天子之元士，以君其國。列國及縣內之國。諸侯有上大夫卿、下大夫、上士、中士、下士，凡五等。上大夫曰卿。諸侯之大夫，不世爵祿。周天王之女為王姬，皆下嫁於諸侯。車服不繫其夫，下王后一等。公國孤一人。孔安國注虞書曰：「公之孤執玄。」周禮云：「公之孤四命。」王制曰：「天子使其大夫監於方伯之國，國三人，是為三監。」使佐方伯，領諸侯，此殷禮也。其祿視諸侯之卿，其爵視次國之君，其祿取於方伯之地。蓋牧國則有之。故儀禮燕禮云：「若有諸公，則先卿獻之。」正義曰：「言諸者，通容牧三監，皆為公也。」大國三卿，皆命於天子；命於天子者，天子選用之，如今詔書除吏矣。次國三卿，二卿命於天子，一卿命於其君；左傳曰：「管仲受下卿之禮，避天子之二守國、高故也。」明國、高是天子之命卿也。小國三卿，一卿命於天子，二卿命於其君。王制曰：「小國二卿，皆命於其君。」鄭注云：「誤也。」正義曰：「此兼夏殷禮也。夏之大國謂公侯也，殷大國謂公也。依周而言，謂立司徒兼冢宰之事，立司馬兼宗伯，立司空兼司寇也。故左傳雲，魯季孫為司徒，叔孫為司馬，孟孫為司空，此三卿也。以此推之，則知諸侯不立冢宰、宗伯、司寇。按崔氏云：『魯已有孟、叔、季三卿為政，而更有臧氏及孔子並為司寇，則皆小司寇也。』」每國下大夫五人，上士二十七人。周禮五等國悉三卿、五大夫、二十七士，皆與此同。但公國長有四命孤一人，其卿三命，大夫再命，侯伯之卿大夫亦如之。子男之卿再命，其大夫一命，其士不命。大國之卿不過三命，下卿再命，小國之卿與大夫一命。不言次國者，以大國之下互明之也。此卿命則異。大夫皆同。周禮，公侯伯之卿三命，大夫再命；子男之卿再命，其大夫一命。次國之上卿位當大國之中，中當其下，下當其上大夫。小國之上卿位當大國之下卿，中當其上大夫，下當其下大夫。此諸侯使卿大夫覜聘並會之敘也。其位爵同，小國在下，爵異固在上耳。至於周衰，諸侯失制，號令自己，其名不一。於是正卿當國謂之相，而楚謂之令尹。其他異同，難悉數矣。孫卿子曰：「孫叔敖曰：吾三相楚而心愈庳，每益祿而施愈博，位滋尊而禮愈恭。」史記曰：「楚民俗好卑車，王以為不便馬，欲下令使高之。孫叔敖曰：『令數下，民不知所從。王必欲高車，臣請教閭里使高其梱。』王許之。居半載，民悉自高其車，此不教而民從其化。故三得相而不喜，知其才自得之。三去相而不悔，知非己之罪。」淮南子曰：「蘧伯玉為相，子貢問：『何以理國？』曰：『不理理之。』」又曰：「子產為鄭國相，一年，豎子不戲狎，斑白不提挈，僮子不犁畔；二年，市不先賈；三年，門不夜關，道不拾遺；四年，田器不歸；五年，士無尺籍。」又，孔子攝行魯相事，有喜色，乃誅大夫亂政者少正卯，與聞國政三月，鬻羔豚者弗飾賈，男女行者別於塗，塗不拾遺。四方之客至乎邑者，不求有司，皆予之以歸。又，公儀休為魯相，奉法循理，無所變更，百官自正。使食祿者不得與下民爭利，受大者不得取小。客有遺相魚者，不受。客曰：「聞君嗜魚，何故不受？」相曰：「以嗜魚，故不受也。」食茹而美，拔其園葵而棄之。見其家織布好，而逐出其婦，燔其機，曰：「欲令農夫工女安所讎其貨乎？」
秦制，爵二十等以賞功勞。二十、徹侯，後漢志曰：「徹侯，金印紫綬，功大者食縣，小者食鄉、亭，得臣其所食吏民。後避漢武帝諱，改曰通侯，或曰列侯。」十九、關內侯，顏師古曰：「言有侯號而居京畿，無國邑也。」荀綽百官表注曰：「時六國未平，將帥皆家關中，故以為號。」劉昭曰：「關內侯無土，寄食在所縣，民租多少，各有戶數為限。」如淳釋曰：「列侯出關就國。侯但爵其身，有家累者，與之關內之邑，食其租稅。」又有倫侯，建成侯趙亥、昌武侯馮無擇是也。但有封名，而無食邑。十八、大庶長，劉昭曰：「自左庶長以上至大庶長，皆將軍也。所將庶人更卒，故以為名。大庶長即大將軍也，左右庶長即左右偏裨將軍也。」十七、駟車庶長，言乘駟馬之車而為眾庶之長。十六、大上造，言皆主上造之士。十五、少上造，十四、右更，言主領更卒，部其役事。十三、中更，十二、左更，十一、右庶長，言為眾列之長。十、左庶長，九、五大夫，大夫之尊者也。劉昭曰：「自公士至五大夫，皆軍吏也。」八、公乘，言得乘公家之車也。劉昭曰：「自吏民爵不得過公乘，過者得貰與子若同產。然則公乘者，軍吏之爵最尊者。」七、公大夫，與下同。六、官大夫，加官者，示稍尊也，亦謂之國大夫。五、大夫，列位從大夫。四、不更，言不預更卒之事。三、簪褭，以組帶馬曰褭。簪褭者，主飾此馬。二、上造，造，成也，言有成命於上。一、公士。言有爵命，異於士卒。劉昭曰：「步卒之有爵為士者也。」戰國之際，秦項之閒，權設班寵，有加賜君者，蓋假其位號，或空受其爵耳。則田嬰為靖郭君，白起為武安君，魏冉弟為華陽君，秦昭王弟為涇陽君及高陵君，蔡澤為剛成君，其後項梁為武信君，陳餘為成安君，李左車為廣武君之類是也。至漢尤多，蓋在封爵之外，別加美號也。
漢興，設爵二等，曰王，曰侯。皇子而封為王者，其實古諸侯也，故謂之諸侯王。王子封為侯者，謂之諸侯。群臣異姓以功封者，謂之徹侯。大者不過萬家，小者五六百戶，以為差降。古分土而無分民，自漢始分民，而諸王國皆連城數十，踰於古制。其諸侯功德優盛，朝廷所敬異，有賜特進者，其位在三公下。其次，列侯有功德，天子命為諸侯者，謂之朝侯，其位次九卿下。皆平冕文衣，侍祠郊廟。其稱侍祠侯者，但侍祠而無朝位。其非朝侯、侍祠，而以下土小國，或以肺腑宿親若公主子孫或奉先侯墳墓在京師者，亦隨時見會，謂之猥諸侯。
凡諸侯王，皆金璽盭綬，古者印璽通名，今則尊卑有別。漢舊儀云：「諸侯王金印，黃金槖駝紐，文曰璽，謂刻曰某王之璽，赤地綬。列侯黃金印，龜紐，文曰某侯之印，紫綬。」掌治其國。王常冠遠遊冠，綬五采而多朱。自稱曰寡人，教曰令。凡諸侯王官，其傅為太傅，相為丞相，又有御史大夫、諸卿，皆秩二千石，百官皆如漢朝。漢朝惟為置丞相，其御史大夫以下皆自置之。及七國作亂之後，景帝懲之，遂令諸侯王不得治民，令內史治之，改丞相曰相，省御史大夫、廷尉、少府、宗正、博士官。武帝改漢內史、中尉、郎中令之名，內史為京兆尹，中尉為執金吾，郎中令為光祿勳。而王國如故，員職皆不得自置。又令諸王得推恩封子弟為列侯，於是齊分為七，趙分為六，梁分為五，淮南分為三。又令諸侯十月獻酎金，不如法者，國除。其縣邑皆別屬他郡。千戶置家丞，不欲者聽之。作左官之律，附益之法。自後諸侯王唯得衣食租稅。至成帝綏和元年，省內史，更令相治民，大司空何武奏罷內史；相如太守，中尉如都尉，參職。是後中尉爭權，與王相奏，常不和。太傅但曰傅。史記：「梁孝王，景帝母弟，竇太后少子，築東苑方三百餘里，為複道，自宮連屬於平臺四十餘里。賜天子旌旗，千乘萬騎，擬於天子，出蹕入警。招延四方豪傑，山東遊士莫不至焉。」又曰：「河閒獻王，景帝子也。好儒學，被服造次，必於儒者。山東諸儒多從而遊。」
漢初，論功封列侯者，凡百四十有三人。蕭何為冠。外戚與定天下，侯者二人。凡列侯，金印紫綬，大者食縣，小者食鄉、亭，得臣其所食吏民。
凡皇帝之女為公主，皆列侯尚之。周制，王姬下嫁於諸侯，以同姓諸侯主之。公者，諸侯之尊稱，故謂之公主。後漢荀爽上疏曰：「漢承秦法，設尚主之儀，以妻制夫，以卑臨尊。悉宜改尚主之制，以稱乾坤之性。」
王國有傅、掌輔導王，初曰太傅，後除太字。史記曰：「賈誼為梁懷王太傅，王墮馬死，無後，賈生自傷為傅無狀，哭泣歲餘，亦死。」相、本統眾官，後省內史，而相理民，如郡太守。史記曰：「曹參相齊，聞膠西有蓋公，善理著黃老言，乃厚幣請之。蓋公曰：『治道貴清淨，清淨民自定。』參用其術，齊國安集。及入為漢相，屬其後相曰：『以齊獄市為寄，慎勿擾也。夫獄市者，所並容也。今君擾之，姦人安所容乎！吾是以先之也。』」又曰：「石慶為齊相，舉國皆慕其家行，不言而齊國大治，為立石相社也。」內史、治國民。中尉、掌武事。郎中令、秩千石，墨綬。僕、本曰太僕，改曰僕，墨綬。文學、宋志云：「前漢王國已置文學。」大司農、衛士長、太倉長。齊善醫淳于意為之。列侯國亦有相，改所食國令長為之。漢初，諸侯王有丞相，兼有相國。按史記，周勃破燕王盧綰，得相國一人，丞相二人。景帝省之。餘略與王國同。公主有家令、門尉，其有賜重封者。張晏曰：「重封，益祿也。」臣瓚曰「增封」。顏師古曰：「重封謂加二號耳。」
成帝鴻嘉三年，詔七大夫以上皆令食邑，秦本制，列侯乃得食邑。七大夫即公大夫。非七大夫以下，皆復其身及戶勿事。一戶之內，皆不徭賦。是歲，又令吏民得買爵，賈級千錢。賈讀曰價。
後漢爵亦二等。皇子封王，其郡為國。其列侯，雖鄧、寇元勳，所食不過四縣，為侯國。舊制，列侯奉朝請在長安者，皆位次三公。中興以來，唯以功德賜位特進者，次車騎將軍；賜位朝侯，次五校尉；賜位侍祠侯，次大夫。其餘以肺腑及公主子孫或奉墳墓，亦為猥諸侯。漢官儀曰：「皇后父兄，率為特進侯，朝會位次三公。」故章帝啟馬太后曰：「漢典，舅氏之封侯，猶皇子之為王。」其功臣四姓為朝侯、侍祠侯，皆在卿校下。明帝為四姓小侯開立學校，置五經師。外戚樊氏、郭氏、陰氏、馬氏諸子弟立學，號曰四姓小侯。以非列侯，故曰小侯。禮記曰「庶方小侯」，亦其義也。諸王封者，受茅土，歸以立社。胡廣曰：「諸侯受封，皆受茅土，歸立社稷。本朝為宮室，自有制度。至於列侯歸國者，不受茅土，不立宮室，各隨貧富，裁製黎庶，以守其寵。」罪侯歸國，不得臣吏民。後漢書曰：「張安世自昭帝時封為富平侯，傳國至八代孫吉，無嗣國除。經歷篡亂，二百年閒，未嘗譴黜，封者莫以為比。」至獻帝建安初，封曹操為費亭侯，亭侯之制，自此始也。二十年，曹公始置名號侯，至五大夫，與舊列侯、關內侯，凡六等，以賞軍功。
初漢制，皇女皆封縣公主，儀服同列侯。其尊崇者加號長公主，儀服同藩王。諸王女皆封鄉、亭翁主，儀服同鄉、亭侯。漢諸王女亦謂之翁主。漢書謂齊厲王姊為紀翁主，以紀氏所生，因以為號。章帝唯特封東平憲王蒼、瑯琊孝王京女為縣公主。其後，漢安帝姊妹亦封為長公主，同之皇女。蔡邕獨斷曰：「漢帝子女曰公主，儀比諸侯。姊妹曰長公主，儀比諸侯王。」其皇女封公主者，所生之子襲母封，為列侯，皆傳國於後。鄉、亭之封，則不傳襲。永初元年，鄧太后封清河孝王慶女十一人皆為鄉公主，分食邑俸。
王國有傅、如師，不臣，二千石。相、秩二千石。刁韙字子榮，為魯相，行縣，三老執轡，學官處士皆乘牛馬隨後。所頓亭傳，輒講經。袁忠為沛相，乘葦車，以清亮稱。內史、如郡丞。中尉、郎中令、掌王大夫、郎中宿衛，官如光祿勳。僕、主車馬。持書、奉使至京都。謁者、禮樂長、衛士長、醫工長、永巷長、祠祀長、郎中。其紹封削絀者，中尉、內史官屬亦以率減。列侯國置相，其秩各如本縣主，治民如令長，不臣也。但納租於侯，以戶數為限。其官隨國大小為增減。食邑千戶以上，置家丞、庶子各一人。此家臣也，使理家事。不滿千戶則不置家丞。舊置行人、洗馬、門大夫等官，又悉省。諸公主各置家令一人。東觀書曰：「其主薨無子，置傅一人，守其家。」
魏黃初三年，初制，封王之庶子為鄉公，嗣王庶子為鄉侯，公之庶子為亭伯。其後定製，凡國王、公、侯、伯、子、男六等，次縣侯，次鄉侯，次亭侯，次關內侯。又置名號侯爵十八級，關中侯爵十七級，皆金印紫綬。關外侯爵十六級，銅印龜紐，墨綬。五大夫十五級，銅印環紐，亦墨綬。自關內侯皆不食租，虛封爵。
自魏始而有保、傅、相、常侍、侍郎、郎中令、中尉、大農、文學、友、謁者大夫、諸雜署令、丞。公主有家令、僕、丞、行夜督郵。王太妃有家令、僕、丞。
晉亦有王、公、侯、伯、子、男六等之封。晉令曰：「有開國郡公、縣公、郡侯、縣侯、伯、子、男及鄉、亭、關中、關內外等侯之爵。」唯安平郡公孚邑萬戶，制度如魏諸王。其餘縣公，邑千八百戶，地方七十五里。大國侯，邑千六百戶，地方七十里。次國侯，邑千四百戶，地方六十五里。大國伯，邑千二百戶，地方六十里。次國伯，邑千戶，地方五十里。大國子，邑八百戶，地方五十里。次國子，邑六百戶，地方四十里。男，邑四百戶，地方四十里。
武帝受禪之初，泰始元年，封建子弟為王二十餘人，以郡為國。邑二萬戶為大國，置上中下三軍，兵五千人。邑萬戶為次國，置上軍下軍，兵三千人。邑五千戶為小國，置一軍，兵千五百人。王不之國，宮於京師。罷五等之制。公侯，邑萬戶以上為大國，五千以上為次國，不滿五千戶為小國。初雖有封國，而王公皆在京都。
咸寧三年，詔徙諸王公皆歸國。時楊珧、荀勖以齊王攸有時名，懼惠帝有後難，乃追故司空裴秀立封建之旨，遂詔王公悉令歸國。更制戶邑，皆中尉領兵。其平原、汝南、瑯琊、扶風、齊為大國，梁、趙、樂安、燕、安平、義陽為次國，其餘為小國，皆制所近縣益滿萬戶。又為郡公制度如小國王，亦中尉領兵。郡侯如不滿五千戶王，置一軍，千一百人，亦中尉領之。於時唯特增魯國公戶邑，追進封故司空博陵公王沈為郡公，鉅平侯羊祜為南城郡侯。又南宮王承、隨王萬各於泰始中封為縣王，邑千戶，至是改正縣王增邑為三千戶，制度如郡侯，亦置一軍。自此非皇子不得為王，而諸王之支庶，皆皇家之近屬至親，亦各以土推恩受封。其大國、次國，始封王之支子為公，承封王之支子為侯，繼承封王之支子為伯。小國五千戶以上，始封王之支子為子，不滿五千戶始封王之支子及始封公侯之支子皆為男，非此皆不得封。其公之制度如五千戶國，侯之制度如不滿五千戶國，亦置一軍千人，中尉領之。伯子男以下各有差，而不置軍。大國始封之孫罷下軍，曾孫又罷上軍，次國始封之孫亦罷下軍。其餘皆以一軍為常。大國中軍二千人，上下軍各千五百人。次國上軍二千人，下軍千人。其未之國者，大國置守士百人，次國八十人，小國六十人，郡侯、縣公亦如小國制度。既行，所增徙各如本奏。既遣就國，而諸公皆戀京師，涕泣而去。及吳平後，齊王攸遂之國。凡名山大澤不以封。鹽鐵金銀銅錫，始平之竹園，別都宮室園囿，皆不為屬國。其仕在天朝者，與之國同，皆自選其文武官。晉齊王攸國相上長史缺，典書令請求差選。攸下令曰：「官人敘才，皆朝廷之事，非國所宜裁也。其令自上請之。」又當時王家人衣食皆出御府，攸乃表租秩足自供，遂求絕之。諸入作卿士而其世子年已壯者，皆遣蒞國。其王公侯以下，茅社符璽，車旗命服，一如泰始故事。凡王，金印龜紐，練朱綬，遠遊三梁冠，絳紗朝服，佩山玄玉。開國郡公、縣公，金章皂朱紱綬，郡侯青朱綬，同進賢三梁冠，絳朝服，佩山玄玉。開國縣侯、伯、子、男，金章朱墨綬，冠玉亦同。
初武帝踐祚，封宣帝子為東莞郡王，始置二卿。
侯以下置官屬，隨國大小無定製。諸侯並三分食一。
東晉元帝大興元年，始置九分食一。元帝以西陽王羨屬尊，元會特為設床。明帝以羨皇室元老，特為之拜。成帝詔羨依安平獻王孚故事，設床帳於殿上，帝親迎拜。王國有傅、傅即師也，以景帝諱故曰傅。武帝初置，亦謂之師。山公啟事曰：「王楙為燕王師。」友、武帝初置一人，蓋因文王、仲尼四友之名。典書令丞、掌國教令。職官錄曰：「漢制本曰尚書，改為持書，國諱又改為典書。至晉武置典書令。」文學、一人。郎中令、中尉、大農、此為三卿。左右常侍、大國各二人，次國各一人，掌贊相獻替。內史、改太守為內史。又晉書曰：「改國相為內史。」將軍、大國上中下軍三將軍，次國上下二軍，將軍各一人，小國上軍而已。典祠、典衛、學官令、治書中尉、司馬、世子庶子、陵廟牧長、謁者、中大夫、舍人、典府等。其後省相及僕，省郎中，置侍郎二人。初，晉文帝輔魏政，阮籍常言於帝曰：「平生曾遊東平，樂其風土。」即拜為東平相。籍乘驢到郡，壞府舍屏障，使內外相通，法令清簡，旬日而還。公侯以下國官屬遞減。晉書曰：「詔以壽光公鄭沖及朗陵公何曾國皆置郎中令。」又曰：「元帝初渡江即晉王位，諸參軍、奉車都尉、掾屬者百餘人，時人謂之百六掾。」
宋氏一用晉制，唯大小國皆有三軍。自明帝以後，皇子、皇弟雖非都督，亦置記室參軍。小號將軍為大郡邊守置佐吏者，又不置長史，餘則同矣。凡王子為侯者，食邑皆千戶。諸王世子皆金印紫綬，進賢兩梁冠，佩山玄玉。
初，江夏王義恭為孝武所忌，憂懼，故奏革諸侯廳事，不得南向坐；國官正冬不得跣登國殿及夾侍；障扇不得雉尾；劍不得鹿盧形；誕馬不得過二；諸侯常行車前後不得過六隊；白直夾轂，不在其限。刀不得過銀銅為飾；諸王子繼體為王者，婚葬吉凶，悉依諸國公侯之禮，不得同皇弟、皇子；諸王女封縣主，諸王子孫襲封之王妃及封侯者夫人，並不得鹵簿。詔可。
王國有師，改傅為之。自內史、相、記室以下，官多與晉同。孔覬字思遠，為江夏內史，好酒多醉，而明曉政事。咸曰：「一月二十九日醉，勝他人二十九日醒。」又有辭記室參軍箋曰：「記室之要，須通才敏思、性情綸密者為之。」
凡郡縣內史、相，並於國主稱臣，去任便止。孝武孝建中，始革此制，不得追敬，不得稱臣，止宜云下官而已。劉邕嗣封南康侯，河東王歆之嘗為南康國相，素輕邕，後俱元會，邕性嗜酒，謂歆之曰：「卿昔嘗見臣，今不能勸一盃酒乎？」歆之效孫皓歌答之曰：「昔為汝作臣，今與汝比肩。既不勸汝酒，亦不願汝年。」
公主有傅、令，傅、令不得朱服。不得朱服，亦江夏王所奏。
齊封爵史闕。齊竟陵王子良開西邸，延才俊以為士林。自永明末，京邑士人盛為文章談議，皆湊於西邸。王國有師、王琨為武陵王師，時王儉為宰相，屬琨用東海迎吏。琨謂信人曰：「語郎，三臺五省皆是郎用人。外方小郡，當乞寒賤，省官何容復奪之。」遂不果其事。諮議、張岱字景山，歷臨海、章郡、晉安三王府諮議。三王行事，事舉而情得。文學等官。齊永明元年，竟陵王子良表置文學官。公侯置郎中令一人卿，餘與晉、宋同。
梁封爵亦如晉宋之制。諸王皆假金獸符，第一至第五左，竹使符第一至第十左。諸金侯皆假銅獸符、竹使符，第一至第五。名山大澤不以封。鹽鐵金銀銅鐵錫及竹園、別都、宮室、園圃皆不以屬國。諸王言曰令，境內稱之曰殿下。公侯封郡縣者言曰教，境內稱之曰第下。自稱皆曰寡人。相以下公文上事，皆詣典書。世子主國，其文書表疏儀式如臣，而不稱臣。文書下群官，皆言告。諸王公侯國官皆稱臣，上於天朝皆稱陪臣，有所陳皆曰上疏。其公文曰言事。梁南平元襄王偉，好學重士，四方遊士當世知名者，莫不畢至。齊世有清溪宮，改為芳林苑，賜偉為宅，穿築種植，與賓客遊其中，梁世藩邸之盛無過。
五等諸公位視三公，班次之。開國諸侯位視孤卿、重號將軍、光祿大夫，班次之。開國諸伯位視九卿，班次之。開國諸子位視二千石，班次之。開國諸男位視比二千石，班次之。
王國置傅、相。公以下則臺各為選置之，皆掌知百姓事。郎中令、將軍、常侍、典書令、典衛長。伯、子無典衛。典祠以下，自選備上。諸官多同前代。若王加將軍開府，則置長史、司馬及記室、掾屬、祭酒、主簿、錄事等官屬。張綰字孝卿，自中軍宣城王長史徙御史中丞。武帝使宣旨曰：「為國之急，唯在執憲直繩，用人本不限升降。晉宋代周閔、蔡廓並以侍中為之，卿勿疑是左遷。」時宣城王府資重，故有此旨。嗣王則唯置郎中令、中尉、常侍、大農。藩王則無常侍，制與後漢同。
陳置九等，公主有家令之制。郡有王，嗣王，藩王，開國郡、縣公，開國縣侯，開國縣伯，開國縣子，開國縣男，沐食侯，鄉、亭侯，關內侯，關外侯。
鄱陽王之封也，遣度支尚書蕭睿持節兼太宰告於太廟、五嶽，尚書王質持節兼太宰告於太社。
凡親王起家則為侍中。若將軍方得有佐吏，無將軍則無府，止有國官。皇太子子，冢嫡者封王，依諸王起家，餘子並封公，起家中書郎。諸王子並諸侯代子，起家給事。三公子起家員外散騎侍郎。令僕子起家祕書郎。若員滿，亦為版法曹，雖高半階，資級祕書郎下。次令僕子起家著作佐郎，亦為版行參軍。此外有揚州主簿、太學博士、國常侍、奉朝請、嗣王行參軍，並起家官，未合發詔。
皇弟、皇子府置師、長史、司馬、從事中郎、諮議參軍、友、掾屬、記室等官。其嗣王、藩王府，則遞減之。王國置郎中令、將軍、常侍、典祠令、舍人等官。其嗣王、藩王，則遞減其員。諸王公參佐等官，仍為清濁，或為選司補用，亦有府牒拜授者，不拘年限，去留隨意。在府之日，唯賓遊宴賞，時復循參，更無餘事。若隨府王在州，其僚佐等或亦得預催督。若其驅使，便有職務。其衣冠子弟，多自修立。非氣類者，惟利是求，暴物亂政，皆此之類。
後魏道武皇始元年，始封五等。至天賜元年，減五等之爵，始分為四，曰王、公、侯、子，除伯男之號。皇子及異姓元功上勳者封王。皇族及始藩王皆降為公，諸公降為侯，侯、子亦以此為差。於是封王者十人，公者二十二人，侯者七十九人，子者百有三人。王封大郡，公封小郡，侯封大縣，子封小縣。其後復加伯男焉。
孝文太和十八年詔：「凡王、公、侯、伯、子、男開國食邑者，王食半，公三分食一，侯伯四分食一，子男五分食一。」
舊制，諸鎮將刺史假五等爵及有所貢獻而得假爵者，皆得世襲。延興二年，詔革此類，不得世襲。又舊制，諸以勳賜官爵者，子孫世襲並襲軍號。後改降五等，始革之，止襲爵而已。
凡公主皆嫁於賓附之國；朝臣子弟，雖名族美彥，不得尚焉。後魏道武帝因見漢書婁敬說高帝，欲以魯元公主妻匈奴，良久，故立此制。又江陽王女卒，靈太后詔贈鄉主。
諸王侯亦各有師、友、文學、侍郎、掾屬、舍人等官。時王國舍人應取八族及清修之門，咸陽王禧乃取任城王隸戶為之，深為孝文所責。公主有家令丞。高平公主薨，欲使公主家令居廬制服。太常博士常景曰：「婦人無專國之理。婦人為君，男子為臣，古禮所不載，則家令不得純臣，公主不得為正君，明矣。」乃寢。
北齊有王、公、侯、伯、子、男六等之爵。王位列大司馬上，非親王則在三公下，封內之調，盡以入臺，三分食一，公以下四分食一。王置師一人，餘官大抵與晉、宋、梁制不異。公主則置家令、丞等官。
後周制封爵，郡縣亦有公、侯、伯、子、男五等爵者，皆加開國。授柱國大將軍開府儀同者，並加使持節大都督。皇弟、皇子置友及學士等員外，餘吏闕聞。
隋開皇中，制國王、郡王、國公、郡公、縣公、侯、伯、子、男，凡九等。樊子蓋進爵封為濟公，言其公濟天下，特為立名，無此郡國。至煬帝，唯留王、公、侯三等，餘並廢之。
皇伯叔、昆弟、皇子，是為親王，及大長公主、長公主皆置官屬。親王置師、友、文學、長史、司馬、諮議掾、主簿、錄事、功曹、記室、戶倉兵騎法士等曹參軍、東西閣祭酒參軍事、典籤等員。嗣王則無師、友。諸王公以下置官屬，各遞減。煬帝更名王府參軍為諸司書佐，屬參軍則直以屬為名，改國令為家令，餘以國為名者皆去之。
諸公主各置家令、丞、主簿、謁者、舍人等員，郡主唯無主簿。
大唐高祖初受禪，以天下未定，廣封宗室從弟及姪年始孩童者數十人，皆封為郡王。
太宗即位，問侍臣曰：「遍封宗子，於天下便乎？」尚書右僕射封德彝對曰：「不便。歷觀往古封王者，今日最多。兩漢以降，惟封帝子及親兄弟。若宗室疏遠者，非有大功如周之郇、滕，漢之賈、澤，並不得濫叨名器，所以別親疏也。先朝敦睦九族，一切封王，爵命既崇，多給力役，蓋以天下為私，殊非至公馭物之道也。」太宗然之，曰：「理天下本為百姓，非欲勞百姓以養己之親也。」於是率以屬疏降爵，惟有功者數人得王，餘並封縣公。
貞觀二年十二月，太宗謂公卿，欲使子孫長久，社稷永安，其理如何？尚書右僕射、宋國公蕭瑀對曰：「臣觀前代國祚所以長久者，莫不封建諸侯以為磐石之固。秦並六國，罷侯置守，二代而亡。漢有天下，參建藩屏，年踰四百。魏晉廢之，不能永久。封建之法，實可遵行。」始議列土之制。
禮部侍郎李百藥上議，大略曰：「自古皇王君臨宇內，莫不受命上玄，飛名帝籙，締搆遇興王之運，殷憂屬啟聖之期。魏武攜養之資，漢高徒役之賤，非止意有覬覦，推之亦不能去也。若其獄訟不歸，菁華已竭，雖帝堯之光被四表，大舜之上齊七政，非止情存揖讓，守之亦不可固焉。以放勳、重華之德，尚不能克昌厥後，是知祚之長短，必在天時，政或盛衰，有關人事。宗周卜代三十，卜年七百，雖淪胥之道斯極，而文武之器猶在，斯則龜鼎之祚已懸定於杳冥也。而著述之家，多守常轍，莫不情忘今古，理蔽澆淳，欲以百王之季，行三代之法也。謂琢琱成朴，以質代文，刑措之教一行，登封之禮雲畢，然後定疆理之制，議山河之賞，未為晚焉。」
中書侍郎顏師古又論，大略曰：「臣愚以為當今之要，莫如量其遠近，分置王國，均其戶邑，強弱相濟，畫野分疆，不得過大，閒以州縣，雜錯而居，互相維持，永無傾奪。使各守其境而不能為非，協力同心則足扶京室。」
特進魏徵又議，大略曰：「自隋氏亂離，百殃俱起，黎元塗炭，十不存一。始蒙聖帝，敷至仁以流玄澤，沐春風而霑夏雨。一朝棄之為諸侯之隸，眾心未定，或致逃亡。其未可一也。既立諸侯，當建社廟，禮樂文物，儀衛左右，頓闕則理必不安，麤修則事有未暇。其未可二也。大夫卿士，咸資祿俸，薄賦則官府困窮，厚斂則人不堪命。其未可三也。王畿千里，徵稅不多，至於貢賦所資，在侯甸之外。今並分為國邑，京師府藏必虛，諸侯朝宗，無所取給。其未可四也。今燕秦趙代，俱帶蕃夷，黠羌旅拒，匈奴未滅，追兵內地，遠赴邊庭，不堪其勞，將有他變，難安易動，悔或不追。其不可五也。」
六年，監察御史馬周上牋，太略如李百藥，謂：「宜賦以茅土，疇其戶邑，必有材行，隨器方授，則雖其翰翮非強，亦可以獲免尤累。昔漢光武不任功臣以吏事，所以終全其代者，良得斯術也。願陛下深思其宜，使夫得奉天恩而子孫終其福祿也。」
十一年六月，詔荊王元景等二十一王為諸州都督、刺史，咸令子孫代代承襲，非有大故，無或黜免。其後並不願行，乃止。後定製，皇兄弟、皇子為王，皆封國之親王。龍朔二年制，諸王子嫡者封郡王，任職從四品下敘。其眾子封郡公，從五品上敘。貞觀中，王珪奏曰：「三品以上遇親王於塗，皆降乘，違法申敬，有乖儀准。」太宗曰：「卿皆自尊而卑吾子乎？」魏徵曰：「自古迄今，親王班次三公之下。今三品皆天子列卿及八座之長，為王降乘，非王所宜當也。」詔從之。親王府各置官屬，凡府官、國官，王未出閣則皆不置。領親事帳內二府及國官。太子男封郡王，其庶姓卿士功業特盛者，亦封郡王。自至德元年至大曆三年，封異姓為王者，凡百一十二人。其次封國公，其次有郡縣開國公侯伯子男之號，亦九等，並無官土。其加實封者，則食其封。分食諸郡，以租調給。自武德至天寶，實封者百餘家。自至德二年至大曆三年，食實封者二百六十五家，凡食四萬四千八百六十戶。
十六年制，王府官以四考為限。高宗時滕王元嬰、江王元祥、蔣王惲、虢王鳳，俱以貪暴為吏人所患，有授其府官者，皆比嶺外荒裔，為之語曰：「寧向儋、崖、象、白，不事江、滕、蔣、虢。」
嗣聖二年，初置公府官員。
武太后天授二年，又置皇孫官員。皇姑為大長公主，後亦謂之長長公主。姊妹為長公主，女為公主，皆封國，視正一品。常樂長公主者，高祖之女，壽州刺史趙瑰妻也。武太后初臨朝，越王貞欲舉事，瑰遣使許以兵應之。公主謂其使曰：「為我報越王，與其進不與其退。汝郡王儻男子也，當不黜至今不動。」及貞敗，主亦遇害也。太子女為郡主，封郡，視從一品。親王女為縣主，封縣，視正二品。凡諸王及公主，皆以親為尊。皇之昆弟妹先拜於皇子，上書稱啟。
神龍初，下詔革之。二年閏正月敕：「公主府設官屬。鎮國太平公主儀比親王。長寧、安樂唯不置長史，餘並同親王。宜城、新都、定安、金城等公主，非皇后生，官員減半。其金城公主以出降吐蕃，特宜置司馬。」
至景龍四年六月，停公主府，依舊邑司。時安樂公主，中宗女，恃寵驕恣，欲皇后臨朝，冀得自立為皇太女，遂同謀鴆弒，既誅，廢為庶人。
唐隆元年六月敕：「公主置府，近有敕總停。其太平公主有崇保社稷功，其鎮國太平公主府，即宜依舊。」酸棗縣尉袁楚客奏記於中書令魏元忠曰：「女在內，男在外，男女有別，剛柔分矣，中外斯隔，陰陽著矣，豈可相濫哉！然而幕府者，丈夫之職，非婦人之事。今諸公主並開建府僚，崇置官秩，若以女家處男職，所謂長陰而抑陽也，而望陰陽不，風雨無爽，其可乎？竊謂非致遠之計，乖久安之策。書曰：『事不師古，以克永世，匪說攸聞。』此之謂也。君侯不正，誰正之哉！」
開元四年三月制，諸封國自始封至曾孫者，其封戶三分減一。
十年，加永穆公主封千戶。初永穆等各封五百戶，左右以為太薄。上曰：「夫百姓租賦者，非吾有也。斯皆宗廟社稷蒼生是為爾。邊隅戰士出萬死不顧一生，所賞賜纔不過一二十匹。此輩何功於人，頓食厚封，約之使知儉嗇，不亦可乎！」左右以長公主皆二千戶，請與比。上曰：「吾嘗讀後漢書，見明帝曰『朕子不敢望先帝子』，車服下之。吾未嘗不廢卷歎息。如何欲令此輩望長公主乎？」左右不敢復言。至是公主等車服不給，故加焉。自後公主皆封千戶，遂成其例。凡諸王及公主以下所食封邑，皆以課戶充。州縣與國官、邑官，共執文帳，准其戶數，收其租調，均為三分，其一入官，其二入國。公所食邑則全給焉。
二十年五月敕：「諸食邑實封，並以三丁為限，不須一分入官。其物仍令封隨庸調送入京。」
親王府置傅一人，師範輔導，參議可否。初置王師，景雲二年改為傅。諮議參軍一人，匡正幕府，諮謀庶事。友一人，陪隨左右，拾遺補缺。文學二人，修撰文章，讎校經史。東西閣祭酒各一人，接引賓客。長史、司馬各一人，通判。掾一人，通判功、倉、戶三曹。屬一人，通判兵、騎、法、士四曹。主簿一人，覆省教命。史二人，記室參軍二人，掌表啟書疏，宣行教命。錄事參軍一人，受事句檢。錄事一人，功曹、倉曹、戶曹、兵曹、騎曹、法曹、士曹等參軍各一人，各有所主。參軍二人，行參軍四人，掌出使及雜檢校。典籤二人。宣傳教命。親事府置典軍、副典軍各二人，掌守衛陪從。執仗親事、執弓刀衛從。執乘親事各十六人，供進騎乘。親事三百三十三人。帳內府置典軍、副典軍各二人，掌儀衛陪從，兼知鞍馬等。帳內六百六十七人。親王國施行公文准等署式。嗣王以下府准此。國令一人，大農二人，通判國司。尉二人，分判。丞一人，監印句稽。小吏有差。若府主薨，則諸府佐視事帳內，過葬追退。雖無妻子，亦准此。其國官聽終喪。若有襲爵者，聽其迴事。諸公主邑司有家令、丞、錄事各一人。並隸宗正寺，出降者不置。
