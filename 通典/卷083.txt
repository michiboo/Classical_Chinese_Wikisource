
通典卷第八十三
禮四十三沿革四十三凶禮五
喪制之一
初喪終稱附復始卒事位及奠訃告等附
天子諸侯大夫士弔哭議君遣使弔他國君附三不弔議
初喪終稱附○東周政衰，諸侯踰僭，或已削去周典。重遭秦皇焚書，舊制遂多蕩滅。漢魏以降，儒者乃推士禮，制當時之儀耳。他皆類此。○周漢魏
周制，天子之制，具大喪初崩卷。國君、大夫疾病，外內皆掃。疾困曰病。外內皆掃，為賓客來問疾。掃，悉報反。徹懸。聲音動人，病者欲靜也。凡樂器，天子宮懸，諸侯軒懸，大夫判懸，士特懸也。寢東首於北牖下，病者恆居北牖下也。廢床，徹褻衣，加新衣，體一人。廢，去也。人始生在地，去床，庶其生氣反也。徹褻衣，則所加者新朝服矣。加朝服者，明其終於正也。體，手足也。四人持之，為其不能自屈伸也。男女改服。為賓客來問病。亦朝服也。屬纊以俟絕氣。纊，新綿也。易動搖，置口鼻之上以為候也。屬音燭。男子不死於婦人之手，婦人不死於男子之手。君子重終，為其相褻。士死於適音的室，幠音呼用斂衾。適室，正室。疾音齊，故於正寢焉。疾時處北牖下，死而遷之當牖下，有床衽。幠，覆也。斂衾，大斂所用之衾。小斂衾當陳也。君夫人卒於路寢，大夫代婦卒於適寢。內子未命，則死於下室，遷屍於寢。士之妻皆死於寢。內子，卿之妻。下室，其燕處。天子死曰崩，崩者，自上顛墜之名。諸侯曰薨，薨，顛壞之聲。大夫曰卒，卒，終也。君子曰終。士曰不祿，不祿，不終其祿。庶人曰死。死之言澌也。精神澌盡也。死寇曰兵。異於凡人，當饗錄其後也。王肅曰：「兵，死也。」
漢石渠議：「聞人通漢問云：『記曰：「君赴於他國之君曰不祿，夫人曰寡小君不祿，大夫士或言卒死。」皆不能明。』戴聖對曰：『君死未葬曰不祿，既葬曰薨。』又問：『屍服卒者之上服。士曰不祿，言卒何也？』聖又曰：『夫屍者，所以象神也。其言卒而不言不祿者，通貴賤屍之義也。』通漢對曰：『屍，象神也，故服其服。士曰不祿者，諱辭也。孝子諱死曰卒。』」
五經通義云：「春秋說題辭曰：『大夫曰卒，精耀終也。卒之為言絕於邦也。士曰不祿，不祿為言削名章也。』」
白虎通曰：「天子稱崩何？別尊卑、異生死也。崩之為言●然僵天下也。庶人曰死，魂魄去心，死之為言澌，精氣窮也。」又曰：「
人死謂之喪何？言其喪亡不復得見。不直言死稱喪者，孝子之心不忍言也。」
魏明帝詔亭侯以上稱薨：「夫爵命等級，貴賤之序，非徒偏制，蓋禮關存亡。故諸侯大夫既終之稱，以薨卒為別。今縣鄉亭侯不幸稱卒，非也。禮，大夫雖食采不加爵。即縣亭侯既受符策茅土，名曰列侯，非徒食采之比也。於通存亡之制，豈得同稱卒耶？其亭侯以上，當改卒稱薨。」
三府上事博士張敷等追議：「諸王公大將軍縣亭侯以上有爵土者，依諸侯禮皆稱薨。關外侯無土、銅印，當古稱卒。千石、六百石下至二百石，皆詣臺受拜，與古士受命同，依禮稱不祿。」高堂崇議：「諸侯曰薨，亦取隕墜之聲也。禮，王者之後公及王之上公九命為二伯者，侯伯皆執珪，子男及王之公皆執璧，其卒皆曰薨。今可使二王後公及諸國王執珪，大將軍縣亭侯有爵土者，車騎衛將軍辟召掾屬與三公俱執璧者，卒皆稱薨。禮，大夫曰卒者，言陳力展志，功成事卒，無遺恨也。今太中大夫秩千石，諫議、中散大夫秩皆六百石，此正天子之大夫也；而使下與二百石同列稱不祿，生為大夫，死貶從士，殆非先聖制禮之意也。雲士不祿者，言士業未卒，不終其祿也。」
尚書曹訪云：「官僚終卒，依禮各有制。至於其閒，令長以下，通言物故，不知物故之名本所依出。」高堂崇曰：「聞之先師，物，無也，故，事也，言無復能於事者也。」
復始卒事位及奠訃告等附○周大唐
周制，司服供服。隸僕復於小寢、大寢。小寢，高祖以下廟之寢。始祖曰大寢也。夏采掌大喪以冕服復於太祖，以乘車建綏復於四郊。求之王平生常所有事之處也。乘車，玉輅。於太廟，以冕服不出宮也。四郊以綏，出國門此行道也。鄭司農云：「復謂始死招魂復魄也。」夏采，天子之官也。故以冕服。太祖，始祖之廟也。綏，以旄牛尾為之，綴於幢上，所謂注旄於竿首者也。王祀四郊，乘玉輅，建太常。今以之復，去其旒，異之於生也。復曰「天子復矣」。始死呼魄辭也。不呼名，臣不名君也。告喪曰「天王登遐」。告，赴也。登，上也。遐，已也。上已者，若言仙去。諸侯大夫復，其有林麓則虞人設階，無林麓則狄人設階。復者，招魂復魄也。階，所乘以升屋者也。虞人，主林麓之官也。狄人，樂吏之賤者也。階，梯也，簨之類。諸侯小臣復，復者朝服，君以袞，夫人以闕狄，大夫以玄赬，代婦以襢衣，士以爵弁，士妻以褖衣。復者以簪裳於衣，左荷之，扱領於帶。皆升自前東榮，中屋履危，北面，招以衣，三號曰：「皋！某復！」捲衣投於前，司服受之用篋，升自阼階，以衣屍。小臣，君之近臣也。朝服而復，所以事君之衣也。復用死者之祭服，以其求神也。君以袞，謂上公也。夫人以屈狄，互言之耳。上公用袞，則夫人用褘衣，侯伯用鷩，其夫人用褕狄；子男以毳，其夫人乃用屈狄矣。赬，赤也。玄衣赤裳，所謂卿大夫自玄冕而下之服也。其婦亦以襢衣。雜記云：「內子以鞠衣，褒衣素沙。下大夫以襢衣。其餘如士。」注云：「內子，卿之適妻也。下大夫，謂下大夫之妻也。」榮，屋翼也。升東榮者，謂卿大夫士也。天子諸侯言東霤。危，棟上也。號，若雲「皋某復」也。北面，招求諸幽之義。皋，長聲也。某，死者之名也。復，反也。司服以篋待衣於堂前。衣屍者，覆之，若得魂魄然。復者降自西北榮。不由前降，不以虛反也。降，因徹屋西北之厞，若雲此室凶，不可居。然其薪，用爨沐。其為賓，則公館復，私館不復。私館，卿大夫之家也。不於之復，為主人之惡。其在野，則升其乘車之左轂而復。左轂，象屋東榮。凡復衣，不以衣屍，不以斂。不以衣屍，謂不以襲也。復者庶其生也，若以其衣襲斂，是用生施死，於義相反。婦人復，不以袡。袡，嫁時上服，非事鬼神之衣也。凡復，男子稱名，婦稱字。婦人不以名行。復，盡愛之道也，有禱祠之心焉。復謂招魂。且分禱五祀，庶幾其精氣之反。望反諸幽，求諸鬼神之道也。鬼神處幽闇，望其從鬼神所來。北面，求諸幽之義也。向其所從來也。禮，復者升屋北面。唯哭先復，復而後行死事。氣絕則哭，哭而復，復而不蘇，可以為死事矣。
始卒，主人啼，兄弟哭，婦人哭踴。悲哀有深淺也。若嬰兒中路失母，能勿啼乎。既遷屍於床，幠用斂衾，去死衣。小臣楔齒用角柶，綴足用燕几，校在南，御者坐持之。綴，拘也。為將屨，恐其辟戾也。校，脛也。屍南首，幾脛在南以拘足，則不得辟戾矣。床謂所設之床笫當牖者。去死衣，病時所加新衣及復衣也。去之以俟沐浴也。楔齒，為將唅，恐其口閉急也。奠脯醢醴酒，升自阼階，奠於屍東。即床而奠，當腢，五口反，又五侯反。用吉器，若醴若酒，無巾柶。鬼神無象，設奠以馮依也。腢，肩頭也。用吉器，器未變也。檀弓云：「始死之奠，其餘閣也與？」不容改新也。閣，庋藏食物處。凡喪奠之禮，始死未設黍稷，為死者不食糧故也。士即日而襲，其奠不易。大夫以上則明日而襲，是經宿奠也。自始死至虞，凡奠皆經宿，明日而徹，為憑神故也。帷堂。事小訖也。
乃訃於君。主人西階東，南面命訃者，拜送。曰「君之臣某死」。訃，告也。臣死，其子使人至君所告之。檀弓云：「父兄命赴者。」注云：「謂大夫以上也。士，主人親命之。」父、母、妻、長子，曰「君之臣某之某死」。此臣於其家喪所主者。君訃於他國之君，曰「寡君不祿，敢告於執事」。大夫訃於同國，敵者曰「某不祿」。訃於士，亦曰「某不祿」。訃於他國之君，曰「君之外臣寡大夫某死」。訃於敵者，曰「吾子之外私寡大夫某不祿，使某至」。訃於士，亦曰「吾子之外私寡大夫某不祿，使某至」。士訃於同國大夫，曰「某死。」訃於士，亦曰「某死。」訃於他國之君，曰「君之外臣某死。」訃於大夫，曰「吾子之外私某死」。訃於士，亦曰「吾子之外私某死。」
既正屍，諸侯之喪子入坐於東方；卿大夫父兄子姓立於東方；有司庶士哭於堂下，北面；夫人坐於西方；內命婦姑姊妹子姓立於西方；外命婦率外宗哭於堂上；北面。正屍者，謂遷屍牖下，南首也。子姓，謂眾子孫也，姓之言生也。其男子立於主人後，女子立於夫人後。世婦為內命婦，卿大夫之妻為外命婦。外宗，姑姊妹之女也。大夫之喪，主人坐於東方，主婦坐於西方。其有命夫命婦則坐，無則皆立。命夫命婦來哭者，同宗父兄子姓，婦姑姊妹子姓也。凡此哭者，尊者坐，卑者立。士之喪，主人坐於床東，眾主人在其後，西面。婦人夾床，東面。眾主人，庶昆弟也。婦人謂妻妾子姓，亦嫡妻在前也。親者在室。親謂大功以上父兄姑姊妹子姓在此者。室中唯主人主婦坐，兄弟有命夫命婦在焉亦坐。別尊卑也。眾婦人戶外，北面。眾兄弟堂下，北面。眾婦人、眾兄弟，小功以下者。眾婦人謂姑姊妹及內外之親也。
大唐元陵儀註：「將復於太極殿內，高品五人皆常服，以大行皇帝袞冕服左荷之，升自前東霤，當屋履危，北面西上，三呼而止，以衣投於前；承之以篋，自阼階入，以覆大行皇帝之上。復者徹殿西北厞，降自後西霤。其復衣不以襲斂，浴則去之。既復，乃設御床於殿內楹閒，去腳，舒單簟，置枕。遷大行皇帝於床，南首，以衣覆體，去死衣。楔齒用角柶，綴足以燕几，校在南。其殿內東西哭位，嗣皇帝以下舒草薦焉。奠用酒脯醢，器用吉器，如常儀。其告喪之禮：使至所在，集州縣官及僧道、將吏、百姓等於州府門外，並素服，各以其方向京師重行序立。百姓在左，僧道在右。男子居前，婦人居後。立訖，使者立於官長之右，告雲『上天降禍，大行皇帝，今月某日奄棄萬國』。刺史以下撫膺哭踴，盡哀。止哭，使者又告雲『大行皇帝有遺詔』。遂宣詔，訖，刺史以下又哭，十五舉聲。使者又告『皇帝伏準遺詔，以今月某日即位』。刺史以下再拜稱萬歲者三。百姓及州縣佐史朝夕巷哭，各十五舉聲。三日釋服。節度觀察團練使、刺史並斬縗絰杖，諸文武官吏服斬縗，無絰杖。大小祥、釋服，並準遺詔。其有敕書，使者宣告如常禮。」其三品以下儀制，並具開元禮。
天子諸侯大夫士弔哭議君遣使弔他國君附○周漢後漢魏晉宋大唐
周制，凡弔事，弁絰服。弁絰者，如爵弁而素，加環絰也。弁師云：「王之弁絰，弁而加環絰。」天子之哭諸侯也，爵弁，純衣。服士之祭服以哭之，明為變也。天子至尊，不見屍柩，不弔服，麻不加於采。純音側其反。或曰使有司哭之。非也，哀戚之事，不可虛也。為之不以樂食。蓋謂殯斂之閒。
諸侯使人弔他國之君，弔者即位於門西，東面。其介在其東南，北面西上，西於門。賓立門外，不當門也。主孤西面。立阼階之下也。相者受命曰：「孤某使某請事。」客曰：「寡君使某，如何不淑。」受命，受主人之命以出也。不言儐者，喪無接賓也。淑，善也。如何不善，言君痛之甚，使某弔也。相者入告，出曰：「孤某須矣。」稱其君名者，君薨稱子某，欲使人知嫡嗣也。須矣，不出迎也。弔者入。主人升堂，西面。弔者升自西階，東面，致命曰：「寡君聞君之喪，寡君使某，如何不淑。」子拜稽顙。弔者降出，反位。子，孤子也。
大夫、士之喪，既殯而君往焉，使人戒之。主人具殷奠之禮，俟於門外，見馬首，先入門右。巫止於門外，祝代之先。君釋采於門內。祝先升自阼階，負墉南面。君即位於阼，小臣二人執戈立於前，二人立於後。殷，猶大也。朝夕小奠，至月朔則大奠。君將來，則具大奠之禮以待之，榮君之來也。祝負墉南面，直君北，房戶東也。小臣執戈先後君，君升而夾階立。大夫殯即成服，成服則君亦成服錫縗而往弔之。儐者進。當贊主人也。始立門東，北面。主人拜，稽顙。君稱言，視祝而踴。主人踴。稱言，舉所以來之辭也。視祝而踴，祝相君之禮，當節之也。
諸侯弔，必皮弁錫縗。所弔雖已葬，主人必免。主人未喪服，則君亦不錫縗。必免者，尊人君，為之變也。未喪服，未成服也，既殯成服矣。
凡君使人弔，徹帷，主人迎於寢門外，見賓不哭，先入門右，北面。使人，大夫、士也。禮，使人必以其爵。使者至，使人入將命，乃出迎之。寢門，內門也。徹帷，●之也，事畢則下。●音差據反。弔者入，升自西階，東面。主人進中庭，弔者致命。主人不升，賤也。致命曰「寡君聞子之喪，使某如何不淑」也。主人哭拜，稽顙，成踴。稽顙，頭觸地。成踴，三者三。賓出，主人拜送於外門外。
大夫之喪未小斂，為君命出。士之喪，於大夫，不當斂則出。父母始死悲哀，非處尊不出也。出者，或至庭，或至門。凡主人之出也，徒跣，扱衽，拊心，降自西階。君弔，雖不當免時也，主人必免，不散麻。雖異國之君免也。親者皆免。不散麻者，自若絞垂之，為人君變，貶於大斂之前既啟之後。親者，大功以上也。屍在室，有君命，眾主人不出。不二主人也。
大夫之喪，大夫弁絰。弁絰者，大夫錫縗相弔之服。如爵弁而素加環絰，曰弁絰也。大夫弔，當事而至，則辭焉。辭猶告也，儐者以主人有事告也。主人無事為大夫出也。大夫之喪，庶子不受弔。不以賤者為有爵者主。
喪，公弔之，必有拜者，往謝之。雖朋友州里舍人可也。謂無主後。弔曰「寡君承事」。示亦為執事來。主人曰「臨」。君辱臨其臣之喪。君遇柩於路，必使人弔之。君於人臣，有父母之恩也。孔穎達曰：「君於臣，當特弔於家。其或小臣及庶人，君不先知，造次遇柩於路，必使人弔之。」諸侯弔於異國之臣，則其君為主。君為之主，弔臣，恩為己也。子不敢當主，中庭北面哭，不拜。
滕成公之喪，魯昭三年。使子叔敬叔弔，進書，子叔敬叔，叔弓也。進書，奉君弔書。子服惠伯為介。惠伯，慶父玄孫之子，名椒。介，副也。
魯哀公使人弔蕢尚，蕢尚，魯人。音苦怪反。遇諸道，避於路，畫宮而受弔焉。畫宮，畫地為宮象也。曾子曰：「蕢尚不如杞梁之妻之知禮也。」行弔禮於野，非也。
知生者弔，知死者傷。知生而不知死，弔而不傷；知死而不知生，傷而不弔。人恩各施於所知也。弔、傷，皆謂致命辭也。雜記云：「諸侯使人弔，辭曰寡君聞君之喪，寡君使某如何不淑」者，此施於生者也。傷辭未聞。說者有弔辭云：「皇天降災，子遭離之，如何不淑。」此施於死者也。蓋本傷辭。
始死，羔裘玄冠，易之而已矣。羔裘玄冠，夫子不以弔。不以吉服弔喪。三年之喪，雖功縗不弔，自諸侯達諸士。如有服而將往哭之，則服其服而往。功縗，既練之服也。諸侯服新死者之服而往哭，謂所不臣也。練則弔。父在為母功縗，可以弔人者，以父在，故輕於出也。然則凡齊縗十一月，皆可以出者也。
子張死，曾子有母之喪，齊縗而往哭之。或曰「齊縗不弔」。以其無服非之。曾子曰：「我弔也與哉？」於朋友哀痛甚，而往哭之，非若凡弔者也。
既葬，大功弔，哭而退，不聽事焉。聽，猶待也。事，謂襲斂執紼之屬也。周之喪未葬，弔於鄉人，哭而退，不聽事焉。功縗弔，待事不執事。謂為姑姊妹無主，殯不在己族者也。小功、緦，執事不與於禮。禮，饋奠也。
相趨也，出宮而退。相揖也，哀次而退。相問也，既封而退。相見也，反哭而退。朋友，虞祔而退。此弔者恩薄厚、去遲速之節也。相趨，謂相聞姓名而來會喪事也。相揖，嘗會於他也。相問，嘗相惠遺也。相見，嘗執贄相見也。
弔於人，是日不樂。君子哀樂不同日也。子於是日哭，則不歌。五十無車者，不越疆而弔人。氣力始衰。婦人不越疆而弔人。不通於外。行弔之日，不飲酒食肉。以全哀。弔於葬者，必執引。若從柩及壙，皆執紼。示助之以力也。車曰引，棺曰紼。
司徒敬子死，司徒，官氏，公子許之後。子夏弔焉，主人未小斂，絰而往。子游弔焉，主人既小斂，子游出，絰，反哭。皆以朋友之禮往，而二人異也。子夏曰：「聞之也與？」曰：「聞諸夫子，主人未改服，則不絰也。」
漢戴德曰：「君弔於卿大夫，錫縗以居，不聽樂。弔於士，皆服弁絰疑縗。君弔臣疑縗，素弁加絰，明日主人縗絰拜謝於朝。君若使人弔，其服疑縗，素裳素冠。諸侯會遇相弔，則錫縗，皮弁加絰，不舉。諸侯弔於寄公，亦錫縗。諸侯相弔，其同國大夫相弔，錫縗，十五升抽其半，素冠加絰。朋友弔服有絰，絰大與緦麻絰同，素冠素帶，既葬而除。皆在他國，則袒免。同國大夫命婦相服，錫縗素總加麻。同國之士相為朝服加絰，其妻相為亦如之，朝服不髽。」
後漢劉德問曰：「君弔，大夫迎於門外，又拜送於門外。大夫弔，不迎於門外。今時縣令長弔人臣，人臣待之，當依國君來弔禮歟？依大夫來弔也？又當去杖，其絰皆如故，無可捨耶？又今時丞尉來弔，待之當云何？」田瓊答曰：「今之君，與禮所云君，輕重不同。若必欲依之，令長宜依國君，丞尉宜依大夫。君於禮但見去杖戢杖，其餘不見也。今於君弔，以首絰貫臂。遣人則不，釋之而已。」
劉表後定喪服云：「既除喪，有來弔者，以縞冠深衣，於墓受之，畢事反吉。」又云：「君來弔臣，主人待君到，脫頭絰，貫左臂，去杖，出門迎。門外再拜，乃厭，還，先入門，東壁向君讓。君於前聽進，即堂先哭。乃止於廬外伏哭，當先君止。君起致辭，子對而不言，稽顙以答之。」
魏明帝弔陳群詔曰：「司空今遭母憂，當遣使者弔祭如故事。」尚書司馬孚奏：「尋故事，自魏興，無三公喪母弔祭。」輒訪韋誕、王肅、高堂隆、秦靜等，云：「漢太傅胡廣喪母，天子使謁者以中牢弔祭、送葬。」王肅議：「禮，臣有父母之喪訃，君弔之。弔諸臣之母，當從夫爵。」
蔣濟奏：「會喪不宜去冠。奏事者上言，前會故領軍朱鑠喪，自卿以下皆去冠，以布帕額。使者、侍中、散騎則不。皆非舊法。夫冠成德之表，於服為尊。唯君親之喪小斂之前，與服罪之人去冠。其餘禮儀，雖齊縗之痛，有變無廢。今為弔去冠，甚違禮意。」下博士評議。
博士杜希議，以為：「論語曰『羔裘玄冠不以弔』，故周人去玄冠，代以素弁。漢去玄冠，代以布巾。亦王者相變之儀，未必獨非也。古禮野夫著巾，古者軍禮韋弁冠，今者赤幘，此明轉相變易，不可悉還反古。今宜因漢氏故事。又漢儀注，諸侯王薨，天子遣使者往，皆言使者素服。又禮自天子達於士，臨殯斂之事，去玄冠，以素弁。君子臨喪，必有哀素之心，是以去玄冠，代之以素。漢中興，臨喪與禮合儀。自後或言臨，使者常吉服布巾。以為使者亦宜去玄冠，代以布巾，示不純吉。侍中、散騎諸會喪，亦宜去玄冠，代以布巾。」詔從希議。
王肅云：「禮有親喪而君來弔，則免絰，貫左臂，去杖，迎拜於大門之外，見馬首，不哭，先入門右，庭中北面。君升自東階，南面哭，主人乃哭。君出，又拜送大門外。又按禮，三年之喪，終服不弔。期之喪，既練而弔。大功之喪，既葬而弔。」蜀譙周云：「國君為卿大夫，皮弁錫縗以居，他事出，亦如之。其弔，則皆錫縗，布弁而絰，三月復吉。其弔士，則服弁絰疑縗，亦往則服，出則不。公及大夫弔眾妾，如君弔他國卿大夫，皮弁錫縗，不絰。君使人弔襚，主人迎於寢門外，見使者不哭也，先入門右，北面。弔者入，升自西階，東面。主人前至中庭，弔者致君命，主人哭拜稽顙成踴。弔者出去，主人拜送於門外。君使襚者左執領，右執要，致命訖，入室，衣屍乃出。他皆如弔。既斂之後不衣屍，委於屍東席上。凡主人出送，因拜賓；所來者拜訖，皆即位西階下，東面哭踴；哭訖反室。大夫弔，服以錫縗，用緦麻布而灰理之曰錫。士弔服以疑縗，用錫布為衣而素裳，擬於吉也。其冠各以其縗。歸其家，猶弔服著絰以居。其以他事出，則脫絰。三月既葬，服吉。五代兄弟相為亦然。凡大夫弔其臣，異者，主人不迎於門外，主君入，即位堂下，西面，主人北面，眾主人南面。」
晉摯虞決疑云：「凡使弔祭同姓者，素冠幘，白練深衣，器用皆素。異姓者，服色器用皆不變。」
陳舒議至尊臨溫公夫人喪：「按禮，天子哭諸侯則弁絰錫縗，哭大夫士則弁絰疑縗。此皆當時殯葬之閒服耳。今溫公喪已久遠，主人本應改葬之服，今之所服，大夫喪耳。天子於諸侯之妻，禮變。今以白帢深衣，當古弔服。今至尊臨喪，謂應深衣而已。著深衣者，不復變服。其餘侍官，謂當公服直衛，不應從哭。」
宋崔凱云：「禮，君自弔其臣，主人出迎於外，見君馬首，不哭，先入門右，北面。眾主人袒即位。升自阼階，西面。主人前，至中庭。君哭。主人哭，拜，稽顙成踴，先出。君去，主人哭，拜送於外門外。明日，主人縗絰拜謝於朝。今代人君弔，主人出迎，見馬首拜。君遣吏弔。主人布席於喪庭，孝子左貫首絰，待於席南，北面，不哭也。吏持版弔於席北，面向孝子。再拜訖，伏，吏跪讀版，孝子再拜。有弔賓，主人迎即位中門外，西面北上。眾賓東面者北上，門西北面者東上。主人拜賓，旁三拜，眾賓不答拜。主人入，即堂下朝夕哭位。眾隨入，如外位也。知生者弔，知死者傷。主人哭，弔者皆哭。退出，主人拜中門外如初。弔辭，至主人前曰：『聞君有某之喪，如何不淑。』傷辭，詣喪前曰：『子遭離之，如何不淑。』此各主於其所知也。若有知生又知死者，傷而且弔也。」又曰：「同僚賓客相弔也，因主人朝夕哭而往弔也。」又曰：「凡賓客來弔，孝凡言孝者，即喪主也。皆當位東階下，西面，不得廬中。長吏自弔，其人左貫首絰出迎，還入門。君至門，謝孝還位，乃從命還位。若不謝遣者，君向柩哭，則孝當伏。孝當後哭先止，所以不使君甚哀也，哭訖，君遣還位，乃從命還位則哭，不得入廬也。哭位在東階下。辭去，孝子哭也。君先出，孝後出，於門外見馬而拜，訖，哭而還也。若有命止令勿出，亦便隨從命也。羸可使人自扶，若病不能者，君至，自杖而已。」
樂亮問徐廣曰：「君弔之儀，雖在於禮，未審皇子之弔，受弔為當迎送及拜以不？當於廬室坐，當別施位耶？若別施位者，應在何處？即位為應立？應坐？『君弔，雖已葬，主人必絻』，此禮已廢，並未詳。既小祥，重服已除，正當即以練冠功縗受弔耶？」徐廣答曰：「皇子之儀，揖而不拜，然猶應以練冠功縗迎立於戶側。皇子向戶揖，揖訖，伏廬室而哭。及皇子前執手時，乃可長跪受之。去出室，還至戶，更哭。」
大唐之制，如開元禮。
三不弔議周魏宋
周制，檀弓曰：「死而不弔者三，畏、厭、溺。」鄭玄曰：「畏者，為人以非罪加己，己無以說之死者也。厭者，行止危險之下。溺者，不乘橋船者也。」廬植曰：「畏者，兵刃所殺也。」王肅曰：「
犯法獄死謂之畏。爾雅曰畏，刑者也。」
魏王肅聖證論難鄭玄曰：「孔子畏匡，德能自全也。設使聖人卒離不幸，可得不痛悼而罪之乎！非徒賢者，設有罪愚人，亦不得不哀傷之也。」
宋崔凱服節云：「有不弔者三：謂畏、厭、溺死也。欲弔者，不變服哭之已。」
