
通典卷第七十
禮三十沿革三十嘉禮十五
讀時令元正冬至受朝賀朔望朝參及常朝日附
策拜皇太子皇太子稱臣附
讀時令
後漢制，太史每歲上其年曆。先立春、立夏、大暑、立秋、立冬，常讀五時令。皇帝所服，各隨五時之色。帝升御座，尚書令以下就席位。尚書三公郎中以令置案上，奉以先入，就席伏讀訖，賜酒一卮。
魏明帝景初元年，通事奏曰：「前後但見讀四時令，至於服黃之時獨闕。」太史令高堂崇以為：「黃屬土也，土王四季各十八日。土生於火，故於火用事之末服黃，三季則否。其令則隨四時，不以五行為令也，是以服黃無令。」斯則魏代不讀大暑令也。
東晉成帝咸和五年，有司奏讀秋令。時侍中荀奕上議云：「武皇帝時，光祿大夫華恆議，以秋夏盛暑，常闕不讀令，在春冬則不廢也。夫先王所以順時讀令者，蓋後天而奉天時，正服尊嚴之所重。今比熱炎赫，服章多闕，請如恆議。」詔可。六年，有司奏：「立夏日，正服漸備，祗述天和，宜讀夏令。」奏可。
宋文帝元嘉六年，讀時令。三公郎中每讀，皇帝臨軒，百僚備位，多震悚失常儀。唯孝武帝時劉勰，明帝時謝緯，善於其事，人主公卿並屬目稱歎。
北齊制，立春日，皇帝服通天冠，青介幘，青紗袍，佩蒼玉，青帶，青蔥，青襪舄，而受朝於太極殿，西廂東向。尚書令等坐定，三公郎中詣席，跪讀時令訖，典御酌卮酒，置郎中前，郎中拜，還席伏飲，禮成而出。至立夏立秋，則施御座於中楹，南向，立冬如立春，東向。各以其時之色服，儀並如春禮。
大唐貞觀十一年，復修四時讀令。武太后聖曆元年臘月制，每月一日於明堂行告朔之禮。司禮博士辟閭仁諝奏曰：
按經史正文，無天子每月告朔。唯禮記玉藻云：「天子聽朔於南門之外。」周禮天官太宰：「正月之吉，布政於邦國。」今每歲首元日，通天宮受朝，讀時令，布政事，此則聽朔之禮畢，合於周禮、玉藻之文矣。而鄭玄注玉藻「聽朔」，以秦制月令有五帝五官之事，遂雲「凡聽朔，必特牲告其時帝及其神，配以文王、武王」。此鄭注之誤也。故漢魏至今莫之用。又按月令「其帝太昊，其神勾芒」者，謂宣布時令，告示下人，其令詞雲其帝其神耳。所以為敬授之文，欲使人奉其時而務其業。每月有令，故謂之月令，非謂天子月朔日以祖配帝而祭告之。其每月告朔者，乃諸侯之禮也。故春秋左氏傳，魯侯「既視朔，遂登觀臺」。又鄭注論語云：「禮，人君每月告朔於廟，有祭謂之朝享。」今王者行之，非所聞也。按鄭玄所謂告其帝者即太皞等五人帝，其神者即重黎等五行官。雖並功施於人，列在祀典，無天子每月拜祭告朔之文。
臣又檢禮論及三禮義宗、江都集禮、貞觀禮、顯慶禮及祠令，並無天子每月告朔之事。若以為世無明堂，故無告朔之禮，則江都集禮、貞觀禮、顯慶禮及祠令，著祀五方上帝於明堂，即孝經「宗祀文王於明堂」也。此則無明堂而著其享祭，何為告朔獨闕其文？若以君有明堂即合告朔，則周秦有明堂，而經典正文並無天子每月告朔。臣博考載籍，既無其禮，請停每月一日告朔之祭，以正國經。竊以天子之尊，而用諸侯之禮，非所謂頒告朔、令諸侯使奉而行之之義也。鳳閣侍郎王方慶奏議曰：
天子以孟春正月上辛，於南郊總受十二月之政，還藏於祖廟，月取一政頒於明堂。諸侯孟春之月，朝於天子，受十二月之政，藏於祖廟，月取一政而行之。故仲尼美而稱之曰：「明王之以孝理天下者也。」人君以其禮告廟，則謂之告朔；聽視此月之政，則謂之視朔，亦曰聽朔，其實一也。
春秋魯文公六年閏十月，不告朔。左氏傳云：「閏月不告朔，非禮也。夫閏以正時，時以作事，事以厚生，生人之道，於是乎在矣。不告閏朔，棄時政也。」則天子閏月亦告朔矣，寧有他月廢其禮乎？
又按周禮太史職云：「頒告朔於邦國。閏月，詔王居門終月。」玉藻云：「閏月則闔門左扉，立於其中。」是天子閏月而行告朔之事明矣。每歲首元日，通天宮受朝，讀時令，布政事，此聽朔之禮畢，而合於周禮、玉藻之文也。
又按鄭玄云：「凡聽朔告其帝。」臣愚以為其告朔之時，五方上帝之一帝也。春則靈威仰之例，以始祖而配之。人帝及神，列在祀典，亦於其月而享祭之。魯自文公始不視朔，子貢見其禮廢，欲去其羊，孔子以羊存猶可識禮，羊亡其禮遂廢，故云「爾愛其羊，我愛其禮」也。
漢承秦滅學，庶事草創，所以無告朔之事。至平帝元始中，王莽輔政，庶幾復古。後漢董卓西移，載籍湮滅，告朔之禮，於此而墜。宋何承天禮論，雖加編次，於事則闕。梁崔靈恩三禮義宗，但捃摭前儒，因循故事。隋大業中，煬帝令學士撰江都集禮，只鈔撮禮論，更無異文。貞觀、顯慶及祠令不言告朔者，蓋為歷代不傳，所以其文遂闕。今若每月聽政，於事亦煩，孟月視朔，恐不可廢。
從之。
開元二十六年，命太常少卿韋縚，每月進月令一篇。是後孟月朔日，御宣政殿，側置一榻，東西置案，令韋縚坐而讀之，諸司官長亦升殿列坐聽焉。歲除罷之。乾元元年十二月，丙寅立春，御宣政殿，命太常卿於休烈讀春令，常參官五品以上正員，並升殿與坐也。餘並具開元禮。
議曰：讀時令，非古制也。自東漢始焉，其後因而沿襲。按太宰職：「正月之吉，懸治象之法於象魏，使萬人觀之。」又春官太史「
頒告朔於邦國」，玉藻復雲「聽朔於南門之外」，並無讀時令故事。而辟閭仁諝雲「元日受朝讀令，此則聽朔禮畢，合於玉藻之文」，王方慶雖有所駮，大旨與仁諝不異，皆臆說也。凡言時者，謂四時耳。若正月之朔讀令，則合雲歲令，何以謂之時邪？其夏秋冬，又何為不讀？斯則辟閭輩誤矣。
元正冬至受朝賀朔望朝參及常朝日附○漢後漢魏晉東晉宋齊梁陳北齊隋大唐
漢高帝十月定秦，遂為歲首。七年，長樂宮成，制諸侯群臣朝賀儀：先平明，謁者治禮，引以次入殿門，庭中陳車騎步卒衛宮，設兵張旗幟。傳言「趨」。殿下郎中夾陛，陛數百人。功臣列侯諸將軍軍吏以次陳西方，東向；文官丞相以下陳東方，西向。大行設九賓，臚句傳。上傳語告下為臚，下傳語告上為句。韋昭曰：「九賓則周禮九儀。」於是皇帝輦出房，百官執職傳警，引諸侯王以下至吏六百石以次奉賀。禮畢，復置法酒。文穎曰：「作酒法令也。」諸侍坐殿上皆伏抑首，抑，屈首也。以尊卑次起上壽。觴九行，謁者言「罷酒」。御史執法舉不如儀者輒引去，群臣莫不振恐肅敬。高帝初，百度草創，未有儀法，群臣飲酒爭功，醉或叫呼，拔劍起擊柱，帝患之。叔孫通說帝曰：「夫儒者難與進取，可與守成。臣願採古禮與秦儀雜就之。」帝曰：「令易知，度吾所能行為之。」於是通使徵魯諸生三十餘人，及帝左右為錦蕞，參用先代之儀，然往往改異，於野外習之。月餘，帝令試之，曰「吾能為此」。竟朝無敢諠譁失禮者。於是高帝曰：「吾今日知為皇帝之貴也。」乃拜通為太常，賜金五百斤。徐廣曰：「蕞」音子外反。」以茅翦樹地為纂位標準，為習肄處也，置設綿也。春秋傳曰「置茅蕝」。蕝音子悅反。肄音以致反。
至武帝，雖用夏正，然每月朔朝，至於十月朔，猶常享會。其儀：夜漏未盡七刻，鐘鳴，受賀及贄，公侯璧，二千石羔，千石、六百石雁，四百石以下雉。百官賀正月。決疑要注云：「古者朝會皆執贄，侯伯執圭，子男執璧，孤執皮帛，卿執羔，大夫執雁，士執雉。漢魏粗依其制，正朝大會，諸侯執玉璧，薦以鹿皮，公卿以下所執如古禮。古者衣皮，故用皮帛為幣。玉以象德，璧以稱事。」二千石以上，上殿稱萬歲。獨斷曰：「三公奉璧上殿，向御座，北面，太常贊曰：『皇帝為君興。』三公伏，皇帝坐，乃進璧。古語曰『御坐則起』，此之謂也。」舉觴御坐前。司空奉羹，大司農奉飯，奏食舉之樂。百官受賜宴饗，大作樂。白虎通曰：「有喪不朝，吉凶不相干，不奪孝子恩也。太廟火、日食、後之喪、雨霑服失容，並廢朝。」
後漢歲首正月，為大朝受賀。其儀：夜漏未盡七刻，鐘鳴，受朝賀及贄。獻帝起居註：「舊典，市長執雁，建安八年始令執雉。」百官二千石以上，上殿稱萬歲。舉觴御坐前。司空奉羹，大司農奉飯，奏食舉樂。百官受賜宴饗，大作樂。蔡質漢儀：「正月朝，天子幸德陽殿，臨軒。公卿百官各陪位朝賀。百蠻朝貢畢，屬郡計吏皆陛覲，庭燎。宗室諸劉親會，萬人以上，立西面。位既定，上壽。群計吏中庭北面立，太官賜酒食，西入東出。御史四人執法陛下，虎賁、羽林張弓挾矢，陛戟左右，戎頭偪脛陪前向後，左右中郎將位東南，羽林、虎賁將位東北，五官將位中央，悉坐就賜。作九賓散樂。舍利獸從西方來，戲於庭極，乃畢入殿前，激水化成比目魚，跳躍水，作霧障日。畢，化為黃龍，長八丈，出水遨遊，於庭炫耀。又以絲繩係兩柱閒，相去數丈，兩倡女對舞，行於繩上，相逢切肩不傾。又蹋局出身，藏形斗中。鐘磬倡樂畢，作魚龍曼延。小黃門吹三通，謁者引公卿以次拜，微行出，卑官在前，尊官在後。其德陽殿周旋容萬餘人。陛高一丈，皆文石作壇，畫屋朱梁，玉陛金柱刻鏤。」
魏文帝受禪後，修洛陽宮室，權都許昌。宮殿狹小，元日於城南立殿，青帷以為門，設樂饗會。後還洛陽，依漢舊事。其藩王不得朝覲，明帝時，有朝者，由特恩，不得為常。
晉武帝咸寧中，定儀：先正月一日，有司各宿設王公卿校便坐於端門外，太樂鼓吹又宿設四廂樂於殿前。夜漏未盡十刻，群臣集，庭燎起。上賀，謁報，又賀皇后。還從雲龍、東中華門入謁，詣東閤下便坐。漏未盡七刻，群司乘車與百官及受贄郎，下至計吏，皆入，詣階部，立其次，其階衛者如臨軒儀。漏未盡五刻，謁者僕射、大鴻臚各奏「群臣就位定」。漏盡，侍中奏「外辦」。皇帝出，鐘鼓作，百官皆拜伏。太常導皇帝升御座，鐘鼓止，百官起。大鴻臚跪奏「請朝賀」。掌禮郎贊「皇帝延王登」。大鴻臚跪贊「藩王臣某等奉白璧各一，再拜賀」。太常報「王悉登」。謁者引上殿，當御座。皇帝興，王再拜。皇帝坐，復再拜。跪置璧御座前，復再拜。成禮訖，謁者引下殿，還故位。掌禮郎贊「皇帝延太尉等」。理禮郎引公、特進、匈奴南單于、金紫將軍當大鴻臚西，中二千石、二千石、千石、六百石當大行令西，皆北面伏。鴻臚跪贊「太尉、中二千石等奉璧、皮、帛、羔、雁、雉，再拜賀」。太常贊「皇帝延公等登」。掌禮引公至金紫將軍上殿，當御座。皇帝興，皆再拜。皇帝坐，又再拜。跪置璧皮帛御座前，復再拜。成禮訖，謁者引下殿，還故位。王公置璧成禮時，大行令並贊殿下，中二千石以下同。成禮訖，以贄授受贄郎，郎以璧帛付謁者，羔、雁、雉付太官。太樂令跪請奏雅樂，樂以次作。乘黃令乃出車，皇帝罷入，百官皆坐。晝漏上水六刻，諸蠻夷朝客以次入，皆再拜訖，坐。御入後三刻又出，鐘鼓作。謁者僕射跪奏「請群臣上」。謁者引王公二千石上殿，千石、六百石停本位。謁者引王詣樽酌壽酒，跪授侍中。侍中跪置御座前，王還，自酌置位前，謁者跪奏「藩王臣某等奉觴，再拜上千萬歲壽」。侍中雲「觴已上」，百官伏稱萬歲。四廂樂作，百官再拜。已飲，又再拜。謁者引王等還本位。陛下者傳就席，群臣皆跪諾。侍中、中書令、尚書令各於殿上上壽酒。登歌樂升，太官令又行御酒。御酒升階，太官令跪授侍郎，侍郎跪進御座前。乃行百官酒。太樂令跪奏「奏登歌」，三終乃降。太官令跪請具御飯，到階，群臣皆起。太官令持羹跪授司徒，持飯跪授大司農，尚食持案並授侍郎，侍郎跪進御座前。群臣就席。太樂令跪奏「奏食舉樂」。太官行百官飯桉遍。食畢，太樂令跪奏「請進舞」，樂以次作。鼓吹令又前跪奏「請以次進伎」。乃召諸郡計吏前，授敕戒於階下。宴樂畢，謁者一人跪奏「請罷退」。鐘鼓作，群臣北面再拜，出。未盡七刻謂之晨賀，晝漏上三刻更出，百官奉壽酒，謂之晝會。別置女樂三十人於黃帳外，奏房中之歌。其王公以下入朝者，四方各為二番，三歲而周，周則更始。如有故、不朝之歲，各遣卿奉聘。
東晉江左多虞，不復晨賀。夜漏未盡十刻，開宣陽門，至平明始開殿門，晝漏上水五刻，皇帝乃出受賀。皇太子出會者，則在三恪下，王公上。正朝元會，設白獸樽於殿庭，若有能獻直言者，則發此樽飲酒。樽蓋施以白虎形以名焉。按禮記：「知悼子卒，未葬，平公飲酒，師曠、李調侍，鼓鐘。杜蕢自外來，聞鐘聲，入寢，歷階而升，酌曰：『曠飲斯。』又酌曰：『調飲斯。』又酌，堂上北面坐飲之，降，趨而出。平公呼進曰：『爾飲曠，何也？』蕢曰：『子卯不樂。知悼子在堂，斯為子卯大矣。曠，太師也，不以詔，是以飲之。』公曰：『爾飲調，何也？』曰：『調也，君之褻臣也。為一飲一食，忘君之疾，是以飲之也。』公曰：『爾飲，何也？』蕢曰：『蕢，宰夫也，非刀匕是共，又敢與知防，是以飲也。』公曰：『寡人亦有過矣，酌而飲寡人。』杜蕢洗而揚觶。公謂侍者曰：『如我死，則無廢斯爵。』至於今，既畢獻，斯揚觶，謂之杜舉。」白虎樽蓋杜舉之遺式。
宋因晉制，無所改易，唯朝至十刻乃受朝賀，升皇太子在三恪上。
齊因之。
梁元會之禮，未明，庭燎設，文物充庭。臺門闢，禁衛皆嚴，有司各從其事。太階東置白獸樽。群臣及諸蕃客並集，各從其班而拜。侍中奏「中嚴」，王公卿尹各執珪璧入拜。侍中乃奏「外辦」，皇帝服袞冕，乘輿以出。侍中扶左，常侍扶右，黃門侍郎一人，執曲直華蓋從。至階，降輿，納舄，升御座。前施奉珪藉。王公以下，至阼階，脫舄劍，升殿，席南奉贄珪璧，禮畢下殿，納舄佩劍，詣本位。主客郎徙珪璧於東廂。帝興，入，徙御座於西壁下，東向。設皇太子王公以下位。又奏中嚴，皇帝服通天冠，升御座。王公上壽禮畢，食。食畢，樂伎奏。太官進御酒，主書賦黃甘，逮二品以上。尚書騶騎引計吏，郡國各一人，皆跪受詔。侍中讀五條詔，計吏更應諾訖，令陳便宜者，聽詣白獸樽，以次還座。宴樂罷，皇帝乘輿以入。皇太子朝，則遠遊冠服，乘金輅，鹵簿以行。與會則劍履升座。會訖，先興。
天監六年詔曰：「頃代以來，元日朝畢，次會群臣，則移就西壁下，東向坐。求之古義，王者讌萬國，唯應南面，何更居東面。」於是御座南向，以西方為上。皇太子以下，在北壁坐者，悉西邊東向。尚書令以下在南方坐者，悉東邊西向。舊元日，御座東向，酒壺在東壁下。御座既南向，乃詔壺於南欄下。又詔：「元日受五等贄，珪璧並量付所司。」周捨按：「周禮冢宰，大朝覲，贊玉幣。尚書，古之冢宰。頃王者不親撫玉，則不復須冢宰贊助。尋尚書主客曹郎，既冢宰隸職，今元日五等奠玉既竟，請以主客郎受。鄭玄注覲禮云：『既受之後，出付玉人於外。』漢時少府，職掌珪璧，請主客受玉，付少府掌。」帝從之。又尚書僕射沈約議：「正會儀注，御出，乘輿至太極殿前，納舄升階。尋路寢之設，本是人君居處，不容自敬宮室。按漢氏，則乘小車升殿。請自今元正及大公事，御宜乘小輿至太極階，仍乘板輿升殿。」制可。
陳制，先元會十日，百官並習儀注，令僕以下，悉公服監之。設庭燎，街闕、城上、殿前，皆嚴兵，百官各設部伍而朝。宮人皆於東堂，隔綺疏而觀。宮門既無籍，外人但絳衣者，亦得入觀。是日，上事人發白獸樽。自餘亦多依梁禮雲。
北齊元正大饗，百官一品以下，流外九品以上與會。一品以下、正三品以上，開國公侯伯、散品公侯及特命之官、刺史並升殿。從三品以下、從九品以上及奉正使人比流外官者，在階下。勳品以下端門外。侍中宣詔慰勞州郡國使。詔牘長尺三寸，廣一尺，雌黃塗飾，上寫詔書。計會日，侍中依儀勞郡國計吏，問刺史太守安否及穀價麥苗善惡，人間疾苦。又班五條詔書於州郡國使人，寫以詔牘一板，長二尺五寸，廣一尺三寸。寫詔書，正會日，宣示使人，歸以告刺史。一曰，政在正身愛人，去殘賊，擇良吏，正決獄，平徭賦。二曰，人生在勤，勤則不匱，其勸率田桑，無或煩擾。三曰，六極之人，務加寬養，必使生有以自救，沒有以自給。四曰，長吏浮華，奉客以求小名，逐末捨本，政之所疾，宜謹察之。五曰，人事意氣，干亂奉公，內外溷淆，紀綱不設，所宜糾劾。侍中黃門宣詔勞諸郡國上計，罷。
隋制，正朝及冬至，文物充庭，皇帝出西房，即御座。皇太子鹵簿至明陽門外，入賀。復詣皇后御殿，拜賀訖，還宮。皇太子朝訖，群官客使入就位，再拜。上公一人，詣西階，解劍，升賀；降階，帶劍，復位而拜。有司奏諸州表。群官在位者又拜而出。皇帝入東房，有司奏行事訖，乃出西房。坐定，群官入就位，上壽訖，上下俱拜。皇帝舉酒，上下舞蹈，三稱萬歲。皇太子與會，則設座於御東南，西向。群臣上壽畢，入位，解劍以升。會訖，先興。
大唐開元八年十一月，中書門下奏曰：「伏以冬至，一陽始生，萬物潛動，所以自古聖帝明王，皆此日朝萬國，觀雲物，禮之大者，莫逾是時。其日亦祀圜丘，皆令攝官行事，質明既畢，日出視朝，國家以來，更無改易。緣修新格將畢，其日祀圜丘，遂改用小冬日受朝。若親拜南郊，受朝須改，既令攝祭，理不可移，伏請改正。」從之。因敕，自今以後，冬至日受朝，永為恆式。至天寶三載十一月五日，甲子冬至，敕：「伏以昊天上帝，義在尊嚴，恭惟祀典，每用冬至。既於是日有事圜丘，更受朝賀，實深兢惕。自今以後，冬至宜取以次日受朝，仍永為恆式。」又至六載十二月，敕：「承前諸道差使賀正，十二月早到，或有先見，或有不見。其所賀正表，但送省司，又不同進，因循日久，於禮全乖。自今以後，應賀正使，並取元日，隨京官例，序立便見，通事舍人奏知，其表直送四方館，元日仗下後一時同進。」
永泰元年十一月詔：冬至令有司祭南郊後，於含元殿受朝賀。
建中二年十一月敕，宜以冬至日受朝賀。初，永徽五年十一月，武后立，群臣命婦朝皇后。舊儀，冬至元日，百官不於光順門朝賀皇后。至乾元元年，張皇后遂行此禮。禮儀使、工部侍郎於休烈先奏曰：「據周禮，有命夫命婦。夫朝人主，婦朝女君。自永徽五年，以則天為皇后，始行此禮。其日，命婦又朝光順門，朝官命婦並入雜處，殊為失禮，有詔乃停。」永崇二年，敕於宣政殿會百官及命婦，太常博士袁利貞上疏曰：「伏以恩旨，於宣政殿上，兼設命婦坐位，奏九部伎及散樂，並從宣政門入。臣以為，前殿正寢，非命婦宴會之處；象闕路門，非倡優進御之所。今請命婦會於別殿，九部伎從東入，散樂一色請停省。若於三殿別設，自可備極恩私。」從之。改向麟德殿也。
其尋常朝參準。貞觀十三年十月，尚書左僕射房玄齡奏：「天下太平，萬機事簡，請三日一臨朝。」詔許之。至二十三年九月十一日，太尉無忌等奏，請視朝坐日。高宗報曰：「朕初登大位，日夕孜孜，猶恐壅滯眾務。自今以後，每日恆坐。」永徽元年十月五日，敕京官文武五品，依舊五日一參。至二年八月二十九日下詔：「來月一日，太極殿受朝。此後每五日一度，太極殿視事，朔望朝，即為恆式。準元日令，中書令讀諸方表。」
神龍元年四月十四日，初令文武官五品以上，每朔望參日，陛殿食。
貞元七年四月敕：「昔者聖賢，仰觀法象，因天地交會之序，為父子相見之儀，沿習成風，古今不易。王者制事，在於因人，酌其情而用中，順其俗以為禮。咸覿之儀，既行父子之間；資事之情，豈隔君臣之際。申恩卿士，自我為初。自今以後，每年五月一日，御宣政殿，與文武百僚相見，京官九品以上，外官因朝奏在京者，並聽就列。宜令所司，即量定儀注頒示，仍編禮式，以著恆規。」其正至儀，具開元禮。武太后聖曆初，鳳閣侍郎王方慶奏曰：「準令，周喪大功未葬，並不得朝賀，仍終喪不得宴會。比來百官，不遵禮法，有哀慘，陪朝會，手舞足蹈，公違憲章，名教既虧，實點皇化，伏請禁斷。」從之。
策拜皇太子皇太子稱臣附○後漢東晉北齊大唐
後漢制，拜皇太子儀：百官會，位定，謁者引皇太子當御座殿下，北面；司空當太子西北，東面立。讀策書畢，中常侍持太子璽綬東向授太子，太子再拜，三稽首。謁者贊曰「皇太子臣某」，中謁者稱制曰「可」。三公升階上殿，賀壽萬歲。因大赦天下。禮畢。
東晉孝武帝太元十二年，臺符問：「皇太子既拜廟，朝臣奉賀，應上禮否？」國子博士車胤云：「百辟卿士，咸與盛禮，展敬拜伏，不須復上禮。唯方伯牧守，不睹大禮，自非酒牢貢羞，無以表其乃誠，故宜有上禮。亦如元正大慶，方伯莫不上禮，朝臣奉璧而已。」太學博士庾弘之議：「按武帝咸寧中，諸王新拜，有司近臣諸王公主上禮。今皇太子國之儲副，既已崇建，普天同慶。謂應上禮奉賀。」
按漢魏故事，皇太子稱臣。新禮以太子既以子為名，而又稱臣，臣子兼稱，於義不通，除太子稱臣之制。摯虞以為：「孝經『資於事父以事君』，義兼臣子，則不嫌稱臣。宜定新禮，皇太子稱臣如舊。」詔從之。尚書符又問王公以下見皇太子儀及所製衣服。車胤議：「
朝臣宜朱衣幘，拜敬，太子答拜。按經傳不見其文，故太傅羊祜牋慶太子，稱叩頭，此則拜之證。又太寧三年詔議其典，尚書卞壼謂宜稽則漢魏，闔朝同拜。其朱衣冠冕，唯施天朝，宜幘而已。」
北齊冊皇太子，皇帝臨軒，司徒為使，司空副之。太子服遠遊冠，入至位。使者入，奉冊讀訖，皇太子跪受冊於使者，以授中庶子。又受璽綬於尚書，以授庶子。稽首以出。就冊，使者持節至東宮，宮臣內外官定列。皇太子階東，西面。若幼，則太師抱之，主衣二人奉空頂幘服從，以受冊。明日，拜章表於東宮殿庭，中庶子、中舍人乘軺車，奉章詣闕堂謝。擇日齋於崇正殿，服冕，乘安車謁廟。擇日群臣上禮，又擇日會。明日，三品以上牋賀。
大唐臨軒冊命皇太子，如開元禮。
