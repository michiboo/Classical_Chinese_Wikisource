
北狄，白虎通云：「狄者，易也，言辟易無別。」說文云：「狄本犬種，故從犬。」以畜牧為業，隨逐水草，無文書，俗簡易，以言語為約束，然各有分地。射獵禽獸，食肉衣皮，習於攻戰，此天性也。畜之所多則馬、牛、羊，其奇畜則橐駝、驢、、駃騠、騊駼、驒騱。橐駝言能負橐囊而馱物也。，驢種而馬生之也。駃騠，駿馬也，生七日而超其母。騊駼，野馬類也，生北海。驒騱，駏驉類也。駝，徒河反。駃音決。騠音提。騊音陶。駼音圖。驒音顛。又云：「驒騱，野馬也。」
唐虞則山戎，夏則獯鬻。周則獫狁，懿王時德衰，侵暴及涇陽，今安定、平涼郡地，並涇水之陽。獫音險。狁音允。人被其苦。至曾孫宣王，乃命將討伐，至太原，稱為中興，四夷賓服。其後山戎越燕伐齊，後又伐燕，齊桓公救燕，敗走之。襄王之時，戎狄至雒邑，東至衛境，侵盜尤甚。晉文公乃興師攘卻，居於西河圁、洛之閒，今洛之上郡、銀川之地。圁音銀。號曰赤翟、白翟。而晉北有林胡、樓煩之戎，今郡則樓煩故地。燕北有東胡、山戎，烏桓之先也，後為鮮卑。各分散谿谷，自有君長，往往而聚者百有餘戎，然不相統一。及晉悼公納魏絳之謀，和諸戎，戎服而晉強，晉侯賞魏子金石之樂。至安王之時，趙襄子踰句注而破之。句注山一名西陘山，在今雁門郡。
洎於戰國，趙武靈王變俗胡服，習騎射，北破林胡、樓煩，築長城，自代傍陰山下，至高闕為塞，按漢武帝元朔二年，遣衛青渡西河，至高闕，破匈奴。河自今靈武郡之西南便北流千餘里，過九原郡乃東流。時帝都在秦，所謂西河，疑是此處。其高闕當在河之西，今九原郡之西北也。而置雲中、雁門、代郡。其後燕將秦開襲破東胡，卻千餘里。燕亦築長城，自造陽至襄平，造陽，在今媯川郡之北。襄平即遼東所理，今安東府。置上谷、今上谷、范陽、文安、河閒、媯川等郡。漁陽、今漁陽、密雲郡。右北平、今北平郡。遼西、遼東郡以距胡。今安東府地。匈奴之先，夏氏之後，殷伐，奔北夷，至七國時，國漸強盛，以為鄰敵。
及秦始皇平天下，北卻匈奴，築長城，渡河以陰山為塞。陰山今安北府北。山海經已有匈奴。周書又曰「正北匈奴以橐駝、白玉為獻」，當時猶微也。
及秦亂，劉項相持之際，未遑邊備，單于頭曼稍稍渡河南，復其故地。今洛交、安化郡地。至冒頓，匈奴益強盛，盡服從北夷，南與諸夏為敵國，圍漢高帝於白登。今雲中郡東南。帝因婁敬說，後妻以宗女公主，呂后、文帝復通和親。其後復大入蕭關，今平涼郡蕭關縣。燒回中宮。今扶風郡界。於是置細柳、棘門、霸上三軍以備焉。納晁錯說，召人實塞下，終景帝時，不為大患。
武帝因王恢議誘單于入塞，不克，自爾侵盜尤甚。衛青、霍去病累歲窮討，盡徙漠北矣。漢境又至於陰山，開河西，置酒泉等郡今郡以隔絕羌胡，遂通西域。宣帝時，其國亂，賢王以下爭立為五單于，呼韓邪南移近塞，朝漢為藩臣。郅支奔康居，為甘延壽誅滅。成帝時，單于又來朝，賜以後宮王嬙，單于喜甚，上書願保塞上谷今媯川郡以西至燉煌，今郡請罷邊備塞吏卒，以休天子人民。郎中侯應習邊事，陳十不可。
及王莽輔政，易單于璽曰章，改號恭奴，單于復大寇盜。莽又改號降奴、服於，發兵屯戍，議滿三十萬，十道窮追，分裂為十五單于。嚴尤諫陳五難。
至後漢建武二十四年，其國饑疫死耗，分為南北單于。其南單于款塞，願永為藩蔽，扞禦北狄，入居雲中，今榆林郡單于府地。後又移居美稷。今西河郡。臧宮等上書，請遂滅北匈奴，光武務欲息人，不許。和帝時，北單于為竇憲破滅。安帝時，南單于屢被鮮卑侵掠。靈、獻之際，轉又挫傷。
魏武帝遂分為五部，置於西河、離石諸郡。今太原、西河、昌化郡之間。劉元海則左賢王之孫，而南匈奴種微矣。初，烏桓漢武帝時霍去病擊匈奴左地，因徙於上谷、漁陽之閒，為漢偵察匈奴動靜，始置護烏桓校尉監統之。至後漢，漸強盛，光武納班彪冊，又置校尉。獻帝以後，寇掠轉甚，竟為曹公所滅。自桓、靈之際，鮮卑又盛，盡有漢北匈奴故地。至光和中，其帥爭立，國亂，而檀石槐之種，魏文帝時為小種鮮卑軻比能破滅。比能明帝以後國亂離散，諸部大人慕容、拓跋、宇文更盛，並稱大號，跨有中州焉。
蠕蠕自拓跋初徙雲中，即有種落，後魏太武神中強盛，又盡有匈奴故地。其主社崙始號可汗，猶言皇帝，以後常與後魏為敵國。明帝熙平以後，其國主爭立，大亂。東、西魏之時，突厥既強，蠕蠕主奔西魏，悉被誅滅。
自蠕蠕衰弱，突厥漸盛，至西魏大統中，大破蠕蠕，又盡有匈奴故地。其主土門號可汗，猶古之單于也。北齊、後周爭結婚姻，傾府藏事之。至大邏便、沙缽略，分為二國。大邏便之後為西突厥焉。隋文帝開皇中，本國荒亂，其主染干朝隋，並徙種落於朔州及夏、勝二州之閒。朔今馬邑郡，夏今朔方郡，勝今榆林郡。煬帝親幸其部。其後始畢可汗圍帝於雁門，因隋亂，華人奔湊，又更強盛，控弦百萬，勢凌中夏。
大唐武德中，寇原州。今平涼郡。貞觀初，頡利又至渭橋。四年，李靖滅其國，靈州今靈武郡總管張寶相擒頡利獻焉。太宗納溫彥博議，置其餘種於河南、朔方之地。其後滋繁，分為六州。至阿史那元珍，叛還故地。開元初，本落亂，又請降，復處河南，俄又叛去。其西突厥，自隋開皇中國亂，各自為一國。大業末，西突厥被北突厥所滅。北突厥，武太后嗣聖初，其主默啜寇定、趙二州，定今博陵郡，趙今趙郡。大殺掠而去。
自三代以還，北狄盛衰可略而紀。其小國者，時有侵擾不為大患者，則不暇錄焉。唯契丹、武太后萬歲通天初，其帥李盡忠、孫萬榮陷營州，今柳城郡。自稱為可汗，司農卿麻仁節等二十八將，敗於西峽石黃獐谷，仁節死焉。賊又陷冀州，今信都郡。刺史陸寶積死之。夏官尚書平章事王孝傑率兵十八萬，又敗沒於東峽石。又令御史大夫婁師德率兵二十萬拒之。萬榮為家奴所殺，其黨遂潰。
匈奴，先祖夏氏之裔，曰淳維，殷時奔北方。至周末，七國時，而與燕、趙、秦三國為邊鄰。趙孝成王使李牧備匈奴，善撫士卒，以便宜置吏，市租皆入幕府，為士卒費。日殺牛享士，習騎射，謹烽火，多閒諜。約曰：「匈奴有來入盜者，但急自備。敢捕虜者斬。」而匈奴每入，烽火謹候，輒入收保，不敢戰。如是者數歲，亦不亡失。然匈奴以牧為怯，雖趙兵亦以為吾將軍怯。邊士皆曰：「不用賞賜，願得一戰。」於是乃具選車得千三百乘，騎萬三千匹，百金之士五萬人，彀者十萬，彀，張也。音工豆反。張弓弩也。悉勒習戰。大縱畜牧，人眾滿野。匈奴小入，佯北不勝，以數千人委之。單于聞之，率眾來入寇。李牧張左右翼擊，大破之，殺匈奴十餘萬騎，滅，胡也。，處廉反。，魯甘反。破東胡、降林胡，單于奔走。十餘歲匈奴不敢近趙邊城。
後秦滅六國，而始皇帝使蒙恬將數十萬人之眾，北擊胡，悉逐出塞，收河南地，渡河，以陰山為塞，築四十四縣城臨河，徙謫戍以充之。有罪謫合徙者，今徙居之。而通直道，自九原今九原郡至雲陽，因邊山險，塹谿谷，可繕者繕之，繕，補。起臨洮至遼東萬餘里。秦之臨洮在和政郡和政縣，即長城之所起。
匈奴單于曰頭曼，不勝秦，北徙。十餘年至秦亂，諸秦所徙謫戍邊者皆復去，於是復稍渡河，與中國界於故塞。今安化、延安、平涼郡之地。後為其太子冒頓以鳴鏑射殺之，而自立為單于，時秦二世元年。遂東襲滅東胡王，虜其民眾畜產。既歸，西擊走月氏，南並樓煩、白羊河南王，樓煩已具前。白羊，未詳所在。疑今朔方、新秦等郡之地。侵燕代，悉復收秦所使蒙恬所奪匈奴地者，與漢關故河南塞，至朝那、膚施。朝那今安定郡臨涇縣。膚施今延安郡膚施縣。是時漢方與項羽相距，中國罷於兵革，故冒頓得自強，控弦之士三十餘萬。自淳維以至頭曼千有餘歲，時大時小，別散分離，尚矣，尚，久遠也。其世傳不可得而次。然至冒頓，而匈奴最強大，盡服從北夷，而南與諸夏為敵國，其世姓官號可得而記雲。
單于姓攣鞮氏，按後漢史，南單于比姓虛連鞮。雖相記有異，而其音相類。攣，力全反。鞮，丁奚反。其國稱之曰「撐犁孤塗單于」。撐，丈庚反。匈奴謂天為「撐犁」，謂子為「孤塗」，單于者，廣大之貌也，言其象天單于然也。置左右賢王，左右谷蠡，谷音鹿。蠡，盧兮反。左右大將，左右大都尉，左右大當戶，左右骨都侯。匈奴謂賢曰「屠耆」，故常以太子為左屠耆王。自左右賢王以下至當戶，大者萬餘騎，小者數千，凡二十四長，立號曰「萬騎」。其大臣皆世官。呼衍氏，蘭氏，顏師古曰：「呼衍，即今鮮卑姓呼延者是也。蘭姓今亦有之。」其後有須卜氏，此三姓，其貴種也。諸左王將居東方，直上谷以東，直，當也。其下並同。今媯川郡之東。接穢貊、朝鮮；右王將居西方，直上郡以西，今上郡、洛交、延安、咸寧郡之西。接氐、羌，而單于庭直代、雲中。今雲中、單于、安邊郡之北。各有分地，逐水草移徙。而左右賢王、左右谷蠡最為大國，左右骨都侯輔政。諸二十四長，亦各自置千長、百長、什長、裨小王、裨，頻移反。相、都尉、當戶、且渠之屬。且，子餘反。今沮渠姓，蓋本因此官也。歲正月，諸長少會單于庭，祠。五月，大會龍城，祭其先、天地、鬼神。秋，馬肥，大會蹛林，課校人畜計。匈奴秋社八月中會祭處也。蹛者繞也，言繞林木而祭也。鮮卑之俗，自古相傳，秋天之祭，無林木者尚豎柳枝，眾騎馳繞三周乃止。此其遺法。計者，人畜之數。蹛音帶。其刑法，拔刃尺者死，坐盜者沒入其家；有小罪者軋，軋者，謂輾轢其骨節，若今之厭踝者也。大者死。獄久者不滿十日，一國之囚不過數人。而單于朝出營，拜日之始生，夕拜月。其坐，長左而北向。左者，以左為尊。日上戊己。其送死，有棺槨金銀衣裘，而無封樹。晉張華曰：「匈奴名曰豆落。」喪服；近幸臣妾從死者，多至數十百人。舉事常隨月，盛壯以攻戰，月虧則退兵。其攻戰，斬首虜賜一卮酒，而所得鹵獲因以與之，得人以為奴婢。故其戰，人人自為趨利，趨讀曰趣。趣，嚮也。善為誘兵以包敵。包裹取之。故其逐利，如鳥之集；其困敗，則瓦解雲散矣。戰而扶轝死者，盡得其家財。
是時漢初定，徙韓王信於代，都馬邑。今馬邑郡地。匈奴大攻圍馬邑，韓王信降匈奴。匈奴得信，因引兵南踰句注，攻太原，至晉陽下。今太原府。高帝自將兵往擊之。於是冒頓佯敗走，誘漢兵。漢悉兵三十二萬北逐之。高帝先至平城，在今雲中郡。步兵未盡到，冒頓果出精兵三十餘萬騎圍高帝於白登，七日，白登在平城東南十餘里。高帝乃使使閒厚遺閼氏，冒頓遂引兵去，漢亦罷歸。
是時冒頓兵強，數苦北邊，帝患之，問劉敬。敬曰：「天下初定，士卒罷於兵革，未可以武服也。冒頓殺父，妻群母，以力為威，未可以信義說也。獨可以計久遠子孫為臣矣。陛下誠能以長公主妻單于，厚奉遺之，彼知漢女送厚，蠻夷必慕以為閼氏，生子必為太子，代立為單于也。何者？貪漢重幣也。陛下以歲時漢所餘彼所鮮數問遺，使辯士諷諭以禮節。冒頓在，固為子婿；死，則外孫為單于。豈曾聞外孫敢與大父抗禮哉？可無戰以漸臣也。」高帝曰：「善。」使敬往結和親之約。敬從匈奴來，因言「匈奴河南白羊、樓煩，去長安近者七百里，輕騎一日一夜可以至。秦中新破，少人，地肥饒，可益實之。夫諸侯初起時，非齊諸田，楚昭、屈、景莫興。今陛下雖都關中，實少人。北近胡寇，東有六國強族，一日有變，陛下未得安枕而臥也。臣願徙齊諸田，楚昭、屈、景，燕、趙、韓、魏後，及豪傑名家於關中。無事可以備胡，諸侯有變，亦足率以東伐。此強本弱末之術也。」帝曰：「善。」乃從敬議，徙十餘萬口。是後冒頓常往來侵盜代地，今安邊及馬邑郡之北境是。高帝患之，乃使劉敬奉宗室女翁主為單于閼氏。諸王女曰翁主者，言其父自主昏也。閼，於焉反。氏音支。
孝惠、高后時，冒頓寖驕，寖，漸也。迺為書，使使遺高后，詞甚悖慢。後大怒，召丞相陳平及樊噲、季布等議之。噲曰：「臣願得十萬眾，橫行匈奴中。」問布，布曰：「噲可斬也！前時匈奴圍高帝於平城，漢兵三十二萬，噲為上將軍，不能解圍。天下歌之曰：『平城之下亦誠苦！七日不食，不能彀弩。』今歌吟之聲未絕，傷痍者甫起，甫，始也。而噲欲搖動天下，妄言以十萬眾橫行，是面謾也。謾，欺誑也。音慢。又音莫千反。且夷狄譬如禽獸，得其善言不足喜，惡言不足怒也。」高后曰：「善。」令大謁者張澤報書，卑辭謝之。冒頓得書，復使使來謝曰：「未嘗聞中國禮義，陛下幸而赦之。」因獻馬，遂和親。
至孝文即位，復修和親之事，而寇盜不已。漢議擊與和親孰便。公卿皆曰：「單于新破月氏，乘勝，不可擊也。且得匈奴地，澤鹵非可居也，和親甚便。」漢許之。文帝前六年，復遣宗人女為公主，妻老上單于為閼氏，冒頓子，名稽粥也。宗人女，亦諸侯王之女也。使宦者燕人中行說傅公主。姓中行，名說。行音胡郎反。說讀為悅。說不欲行，漢強使之。說曰：「必我也，為漢患者。」中行說既至，因降單于，單于愛幸之。初，單于好漢繒絮食物，中行說曰：「匈奴人眾不能當漢之一郡，然所以強之者，以衣食異，無仰於漢也。今單于變俗好漢物，漢物不過什二，則匈奴盡歸於漢矣。其得漢繒絮，以馳草棘中，衣蔥皆裂弊，以視不如旃裘堅善也。得漢食物皆去之，去，棄也。以視不如湩酪之便美也。」湩，乳汁也。音直用反。於是說教單于左右疏記，以計識其人眾畜牧。自是之後，漢使欲辯論者，中行說必窮之。日夜教單于候利害處。
十四年，匈奴十四萬騎入朝那、蕭關，虜人民畜產甚多，遂至彭陽，今彭原郡彭原縣。燒回中宮，候騎至雍今扶風郡縣。甘泉。漢甘泉宮，在今雲陽縣。於是文帝發車千乘，十萬騎，軍長安旁以備胡寇。而拜東陽侯張相如為大將軍等，大發車騎往擊胡。單于留塞內月餘，漢逐出塞即還，不能有所殺。匈奴日以驕，歲入邊，殺掠人民畜產甚眾，雲中、遼東最甚。帝又遺單于書，復約和親事。
帝苦匈奴為患，數聞趙將李齊之賢，時趙人馮唐為郎中署長，為郎署中最長。帝因問唐曰：「父老知之乎？」唐曰：「齊尚不如廉頗、李牧之為將也。臣聞上古王者之遣將也，跪而推轂，曰『闑以內，寡人制之；闑以外，將軍制之。軍功爵賞皆決於外，歸而奏之』。此非空言也。臣大父言，李牧之為趙將居邊，軍市之租皆自用饗士，賞賜決於外，不從中覆也。委任而責成功，故李牧乃得盡其智能，是以北逐單于，破東胡，滅澹林，澹，都甘反。西抑強秦，南支韓、魏。當是時，趙幾伯。後會趙王遷立，用郭開讒，而誅李牧，是以為秦所滅。今臣竊聞魏尚為雲中守，其軍市租盡以給士卒，出私養錢，五日一殺牛，以饗賓客軍吏舍人，是以匈奴遠避，不近雲中之塞。虜嘗一入，尚帥車騎擊之，所殺甚眾。夫士卒盡家人子，起田中從軍，安知尺籍伍符？終日力戰，斬首捕虜，上功幕府，一言不相應，文吏以法繩之。其賞不行，而法必用。愚以為陛下法太明，賞太輕，罰太重。且雲中守尚坐上功首虜差六級，陛下下之吏，削其爵，罰作之。由此言之，陛下雖得李牧，不能用也。臣誠愚，觸忌諱，死罪！」文帝說。是日令唐持節赦魏尚，復以為雲中守，而拜唐為車騎都尉，主中尉及郡國車士。車騎之士。
時賈誼論邊事曰：「天下之勢方倒懸，願陛下少省之。凡天子者，天下之首也。蠻夷者，天下之足也。蠻夷徵令，是主上之操也；天子共貢，是臣下之禮也。足反居上，首顧居下，是倒懸之勢也。天下倒懸，莫之能解，猶為國有人乎？非但倒懸而已也。古之正義，東西南北，苟舟車之所達，人跡之所至，莫不率服，而後稱皇。今稱號甚美，而實不出長城。彼非特不服也，又大不敬，邊長不寧，中長不靜，辟如伏虎，見便必動，將何時已。臣竊料匈奴控弦大率六萬騎，五口而出介卒一人，五六三十，此即戶口三十萬耳，未及漢千石大縣也。而乃敢歲言侵盜，屢欲亢禮，妨害帝義，甚非道也。陛下何不能為此立一官，置一吏以主匈奴，雖以千石居之可也。令中國日理，匈奴日危，將必以匈奴之眾為漢臣人，制之令千家而為一國，處之塞外，自隴西、延安至遼東，各有分地，以使邊備，月氏、灌窳之變皆屬之。窳音庾。其置郡，然後罷戎休邊人天下之兵，帝之威德，內行外信，四荒悅服矣。不然，不大興不足以旁午走急，數十萬之眾積於北方，天下安得食而饋之！而臨重困則難為工矣。」帝不能用。
後四年，老上單于死，子軍臣單于立，而中行說復事之。漢復與匈奴和親。軍臣單于立歲餘，匈奴復絕和親，大入上郡、雲中，雲中今單于府榆林郡之地。所殺掠甚眾。於是漢置三將軍，軍長安西細柳、渭北棘門、霸上以備胡。胡騎入代句注邊，烽火通於甘泉、長安數月。
是時匈奴強，數寇邊，上發兵以禦之。太子家令晁錯上言兵事，曰：
文帝嘉之，乃賜錯璽書寵答焉。
錯復言守邊備塞，勸農力本，當世急務二事，曰：
上從其言，募民徙塞下。
錯復言：「陛下幸募民相徙以實塞下，使屯戍之事益省，輸將之費益寡，甚大惠也。下吏誠能稱厚惠，秦明法，存卹所徙之老弱，善遇其壯士，和輯其心而勿侵刻，使先至者安樂而不思故鄉，則貧民相募而勸往矣。」
時漢兵至邊，匈奴亦遠塞，遠音於萬反。漢兵亦罷。後歲餘，文帝崩，景帝立，復與匈奴和親，通關市，給遺單于，遣翁主如故約。終景帝世，時時小入盜邊，無大寇。
武帝即位，議安邊之術，大行王恢曰：「漢與匈奴和親，率不過數歲即背約，不如舉兵擊之。」御史大夫韓安國曰：「千里而戰，即兵不獲利。今匈奴負戎馬足，懷鳥獸心，遷徙鳥集，難得而制。得其地不足為廣，有其人不足為強。自漢數千里爭利，則人馬罷，虜以全制其弊，勢必危殆。以為不如和親。」於是上明和親約束，厚遇關市，饒給之。自單于以下皆親漢，往來長城下。其後王恢以雁門馬邑豪聶翁壹馬邑，今郡。豪，帥也。姓聶名壹，翁，老人之稱也。閒闌出物不受禁固謂之闌也。與匈奴交易，私出塞交市也。佯為賣馬邑城以誘單于，單于信之，乃上言天子。天子召問公卿議之。王恢對曰：「全代之時，北有強胡之敵，內連中國之兵，然尚得養老長幼，種樹以時，倉庫常實，匈奴不輕侵也。今以陛下之威，海內為一，匈奴侵盜不已者，無他，以不恐之故耳。臣竊以為擊之便。」韓安國又曰：「不然。自三代之盛，夷狄不與正朔服色，非威不能制，強不能服也，以為遠方絕域不牧之人，不足煩中國也。且匈奴，輕疾悍亟之兵也，悍，勇也。亟，急也。至如飆必遙反風，去如收電，居處無常，難得而制。今使邊郡久廢耕織，以支胡之常事，其勢不相權也。臣故曰勿擊便。」王恢曰：「不然。昔秦繆公都雍，今扶風郡縣。地方三百里，知時宜之變，攻取西戎，闢地千里，並國十四，隴西、北地是也。及後蒙恬為秦侵胡，闢地數千里，以河為境，累石為城，樹榆為塞，今榆林郡南即秦榆林塞地。匈奴不敢飲馬於河，置烽燧然後敢牧馬。夫匈奴獨可以威服，不可以仁畜也。今以中國之盛，萬倍之資，遣百分之一以攻匈奴，必不留行矣。臣故曰擊之便。」安國曰：「不然。臣聞用兵者以飽待飢，正理以待其亂，定舍以待其勞。故接兵覆眾，伐國隳城，常坐而役敵國，此聖人之兵也。今將卷甲輕舉，深入長驅，難以為功；從音縱行則迫脅，橫行則中絕，疾則糧乏，徐則後利，不至千里，人馬乏食。兵法曰：『遺人獲也。』言以軍遺敵人，令虜獲也。意者有他繆巧可以擒之，則臣不知也；不然，則未見深入之利。」恢曰：「今臣言擊之者，固非發而深入也。將順因單于之欲，誘而致之於邊，吾選梟騎壯士陰伏而處以為之備，審遮險阻以為其戒。吾勢已定，或營其左，或營其右，或當其前，或絕其後，單于可禽，百全必取。」
上乃從恢議，陰使聶壹為閒，亡入匈奴，謂單于曰：「吾能斬馬邑令丞，以城降，則財物可盡得。」單于以為然而許之。聶壹乃詐斬死罪囚，懸其頭馬邑城下，示單于使者為信，曰：「馬邑長吏已死，可急來。」於是單于穿塞，乃以十萬騎入武州塞。今在馬邑郡界。是時漢伏兵三十餘萬，匿馬邑傍。於是單于入塞，未至馬邑百餘里，覺之，大驚，乃引還。漢兵追至塞，度追不及，皆罷兵。上怒王恢不擊單于輜重，下恢廷尉以恢逗撓，乃誅之。逗猶行避也。軍法，逗遛畏懦者腰斬。逗音豆。撓，女巧反。自是後匈奴絕和親，攻盜入邊，不可勝數。
後數年，衛青復出雲中以西至隴西，擊胡之樓煩、白羊王於河南，得胡首虜數千。於是漢遂取河南地，築朔方，復繕故秦時蒙恬所為塞，因河而為固。漢亦棄上谷之斗辟縣造陽地以予胡。言縣斗辟曲近胡。斗，絕也。縣之斗曲入匈奴界者，其中有造陽地。辟讀曰僻。在今媯川郡懷戎縣北。
其後伊稚斜單于時，軍臣之弟。漢使驃騎將軍霍去病將萬騎出隴西，過焉耆山千餘里討之，得胡首虜八千餘級，得休屠王祭天金人。匈奴祭天處本在雲陽甘泉山下，秦擊奪其地。後徙之休屠王右地，故休屠有祭天金人像也。為天神之主而祭之，即今佛像是其遺法。其夏，霍去病復出隴西、北地二千里，過居延，今張掖郡界。攻祁連山，今交河郡界，一名天山。得胡首虜三萬餘級。單于怒昆音渾邪王、休屠王居西方為漢所敗，召欲誅之。昆邪、休屠王恐，謀降漢，漢元狩二年。漢使去病迎之。昆邪王殺休屠王，並將其眾降漢，凡四萬餘人。於是已得昆邪，則隴西、北地、河西今武威之西諸郡。益少胡寇，徙關東貧民處所奪匈奴河南地新秦中以實之，今新秦郡。而減北地以西戍卒半。
明年春，匈奴入右北平、今北平郡。定襄今馬邑郡。各數萬騎，殺掠千餘人。其明年春，漢發十萬騎，私負從馬凡十四萬匹，私負衣裝者及私將馬從者，非公家之限。糧重不與焉。負載糧食者。重，直用反。令大將軍青、驃騎將軍去病中分軍，青出定襄，去病出代，咸約絕幕擊匈奴。單于聞之，遠其輜重，以精兵待於幕北。與青接戰，漢兵縱左右翼圍單于，單于自度戰不能如漢兵，度，徒各反。遂獨與壯騎數百潰漢圍西北遁走，漢兵夜追之不得，行捕斬首虜凡萬九千級，且行且捕斬之。北至窴顏山趙信城而還。趙信所作，因以名城。窴，徒千反。去病之出代二千餘里，與左賢王接戰，得胡首虜凡七萬餘人，左賢王將皆遁走。驃騎封於狼居胥山，禪姑衍，臨瀚海而還。是後匈奴遠遁，而幕南無王庭。漢渡河自朔方以西至令居，令音零，下同。在今西平郡。往往通渠置田官，吏卒五六萬人，稍蠶食，地接匈奴以北。言其地相接不絕。初，漢兩將大出圍單于，所殺虜八九萬，而漢士物故者亦萬數，物故謂死也。漢馬死者十餘萬匹。匈奴雖病，遠去，而漢馬亦少，無以復往。於是漢久不北擊胡。
後數歲，滅兩越。是時天子巡邊，親至朔方，勒兵十八萬騎以見武節，見，示。既而使郭吉諷告烏維單于伊稚耶之子。曰：「南越王頭已懸於漢北闕下。今單于即能前與漢戰，天子自將兵待邊；即不能，亟南面而臣於漢。亟，急也。音居力反。何但遠走，亡匿於幕北寒苦無水草之地為？」語卒，單于大怒，留郭吉不歸，遷辱之北海上。而單于終不肯為寇於漢邊，數使使好辭甘言求和親。是時漢東拔濊貊、朝鮮以為郡，濊與穢同。真番、臨屯、樂浪、玄菟四郡，並今安東府之東。而西置酒泉郡今郡以隔絕胡與羌通之路。又西通月氏、大夏，以翁主妻烏孫王，以分匈奴西方之援國。又北益廣田至眩雷為塞，眩雷，地名，在烏孫北。眩音縣。雷音雷。而匈奴終不敢以為言。漢使北地王烏如匈奴，匈奴復以甘言，古諂字。欲多得漢財物，紿王烏曰：「吾欲入漢，紿，詐也。徒改反。見天子，面相結為兄弟。」王烏歸報漢，漢為單于築邸於長安。諸所言者，單于特空紿王烏，特，但也。殊無意入漢，數使奇兵侵犯漢邊。乃拜郭昌為拔胡將軍，及浞野侯浞，士角反。趙破奴屯朔方以東，備胡。
臨菑人臨菑今北海郡縣。主父偃上書諫曰：「臣聞司馬法曰：『國雖大，好戰必亡；天下雖平，忘戰必危。』天下既平，天子大愷。且怒者逆德也，兵者兇器也，爭者末節也。夫務戰勝，窮武事，未有不悔者也。昔秦皇帝任戰勝之威，蠶食天下，併吞戰國，海內為一，功齊三代。務勝不休，欲攻匈奴，李斯諫曰：『不可。夫匈奴無城郭之居，委積之守，遷徙鳥舉，難得而制也。輕兵深入，糧食必絕；運糧以行，重不及事。得其地，不足以為利；得其民，不可調而守也。勝必棄之，非民父母。靡弊中國，甘心匈奴，非完計也。』秦皇帝不聽，遂使蒙恬將兵而攻胡，卻地千里，以河為境。然後發天下丁男以守北河，終不能踰河而北。按史記蒙恬傳雲「渡河據陰山」，而偃雲「不能踰河而北」，未詳何為不同。是豈人眾之不足，兵革之不備哉？其勢不可也。又使天下飛芻輓粟，起於黃、腄、在東萊。腄音瑞。今文登郡文登縣。瑯琊今郡負海之郡，今景城郡。轉輸北河，朔方北河。率三十鍾而致一石。六斛四斗曰鍾。計百九十二斛而得一石至。男子疾耕不足於糧餉，女子紡績不足於幃幕。百姓靡敝，道路死者相望，蓋天下始叛也。及高皇帝定天下，聞匈奴聚代谷之外而往擊之，果有平城之圍。高帝悔之，乃使劉敬往結和親，然後天下無干戈之事。故兵法曰：『興師十萬，日費千金。』秦常積眾數十萬人，雖有覆軍殺將，係虜單于，適足以結怨深讎，不足以償天下之費。願陛下熟計之而加察焉。」
太初三年，漢使光祿徐自為出五原塞今九原郡地數百里，遠者千里，築城障，所謂光祿塞也。列亭至盧朐。盧朐，山名。光祿塞，今新秦郡銀城縣之北。
至且鞮侯單于，且，子余反。鞮，丁兮反。烏維之弟，兒單于之叔。漢既誅大宛，威振外國，單于初立，恐漢襲之，盡歸漢使之不降者路充國等於漢。且鞮乃自謂「我兒子，安敢望漢天子！漢天子，我丈人行也」。丈人，尊老之稱也。行音胡浪反。漢遣中郎將蘇武厚幣賂遺單于，單于益驕，禮甚倨，非漢所望也。漢使騎都尉李陵將部兵五千出居延北千餘里，今張掖郡北境。與單于會，合戰，陵所殺傷萬餘人，兵食盡，欲歸，單于圍陵，陵降匈奴，單于乃貴陵，以其女妻之。
狐鹿姑單于且鞮侯之子。立六年，侵盜上谷，其年復入五原、酒泉，殺兩部都尉。於是漢遣貳師將軍七萬人出五原。貳師遣屬國胡騎二千與戰，虜兵壞散，漢軍乘勝追北，至范夫人城，本漢將築北城，將亡，其妻率餘眾完保之，因以為名。匈奴奔走，莫敢距敵。會貳師妻子坐巫蟲收，坐江充誣陷衛太子相連。聞之憂懼，軍大亂敗，貳師降單于。單于素知其漢大將貴臣，以女妻之，尊寵在衛律上。自貳師沒後，漢新失大將軍及士卒數萬人，不復出兵，三歲而武帝崩。漢兵自深入窮追二十餘年，匈奴孕重墮殰，罷極苦之。孕重，懷妊者也。墮，落也。殰，敗也。罷讀曰疲。極，困也。苦之，心厭苦也。殰音讀。自單于以下，常有欲和親計。
及昭帝即位，霍光輔政，徵天下賢良文學之士，問人疾苦。賢良皆言，請罷邊戍，去戰鬥，尚德義，崇禮讓以懷遠，無示奢侈，安人而已。議曰：「夫匈奴之地廣大，而戎馬之足輕利，故利則武卑，病則鳥折。辟鋒銳而攻罷極，少發則不足以更適，多發則不堪其役，役煩則力罷，用多則財乏。二者不息，而人遺怨，此秦之所以失人之心、霣社稷也。霣音殞。夫地廣而不德者國危，兵強而陵敵者身亡，是以聖王見利慮害，見遠存近。方今為縣官計者，莫若偃兵休士，厚幣結和親，脩文德而已。若不恤人之急，不計其難弊，亡十獲一，非文學之所知也。」大夫曰：「漢興以來，脩好結和親，所以聘遺單于者甚厚，然不為重質厚賂之故改節，而為暴害滋甚。先帝睹其可以武折，而不可以德懷，故厲將卒奮擊，以誅厥罪，功勳粲然，著於海內，藏於記府，何論亡十獲一乎！夫君子所慮，眾庶疑焉，故常人可與觀成，不可與圖始。此固有司所獨見而文學不睹也。往者匈奴據河山之險，擅田牧之利，人富兵強，衍行為寇，則句注之內驚動，在今雁門郡，一名西陘山。而上郡以南咸城守。文帝之時，虜入蕭關，烽火通甘泉。匈奴西役大宛、康居之屬，南與羌胡通。先帝推讓斥奪廣饒之地，建張掖以西，今郡隔絕羌胡，瓜分其國，是以西域之國皆為內臣，匈奴斷右臂，長城之南，濱塞之郡，馬牛放縱，蓄積布野，未睹其計之所過也。」文學曰：「地利不如人和，武力不如文德。周之致遠，不以地利，以人和也。百代不奪，非以阻險，以文德也。吳有三江五湖之難而兼於越，楚有汝泉、兩棠之固而滅於秦，秦有隴阨殽塞而亡於諸侯，晉有太華、九河而奪於六卿，齊有泰山巨海而脅於田常，桀紂以天下兼於薄鄗，秦王以六合困於陳涉：非地利不固，無術以守之也。今釋邇憂遠，猶吳不內定其國，西絕淮山與齊晉爭強也，越國乘其疲，擊其虛。使吳任用子胥修德，無極其眾，則句踐不免為藩臣，何謀之敢慮也。夫匈奴之車器，無銀黃絲漆之飾，素成而務堅，無文采裙褘曲襟之制，睹成而務完，男無刻鏤奇巧之事，宮室城郭之功，女無綺繡淫巧之制，織纊羅紈之作，事省而致用，易成而難弊。雖無脩戟強弩，戎馬良弓家有其備，人有其用，一朝有急，貫弓上馬而已。資糧不見案首，而支數十日之食，因山谷為城池，因水草為倉庫，法約而易辦，求寡而易供，是以刑省而不可犯，指麾而令從。嫚於禮而篤於信，略於文而敏於事，故雖無禮義文書，刻骨卷木，百官有以相紀，而君臣上下有以相使也。群臣為縣官計者皆言其易而實難，是以秦欲驅之而反更亡也。故兵者兇器，不可輕用也。其以強為弱，以存為亡，非一朝爾。」大夫詞屈，不能對。
壺衍鞮單于既立，狐鹿姑之子。諷謂漢使者，言欲和親，乃歸漢使不降者蘇武、馬宏等，馬宏者，前副光祿大夫王忠使西域，為匈奴所遮，忠戰死，宏生得，亦不肯降，故匈奴歸此二人，欲以通善意。然其侵盜益希，遇漢使愈厚，欲以漸致和親，漢亦羈縻之。其後漢邊郡烽火候望精明，匈奴為邊寇者少利，復希犯塞。
宣帝初，烏孫昆彌烏孫國謂王曰昆彌，亦曰昆莫。復上書，言連為匈奴所侵削，昆彌願發國半精兵人馬五萬騎，盡力擊匈奴，唯天子出兵哀救。本始二年，漢大發關東輕銳士，選郡國吏三百石伉健習騎射者，皆從軍。遣御史大夫田廣明等凡五將軍，兵十餘萬騎，出塞各二千餘里，及校尉常惠使護發兵烏孫，昆彌自將兵五萬餘騎從西方入，與五將軍兵凡二十餘萬眾。匈奴大破，民眾死傷而去者及畜產遠移死亡不可勝數，於是匈奴遂衰耗，其後漢擊之，匈奴不敢輒當，當者報其直。滋欲嚮和親，而邊境少事矣。
