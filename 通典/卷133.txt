
通典卷第一百三十三
禮九十三開元禮纂類二十八軍禮二
皇帝射於射宮皇帝觀射於射宮
制遣大將出征有司宜於太社
制遣大將出征有司告於太廟齊太公廟附
仲春祀馬祖仲夏享先牧仲秋祭馬社仲冬祭馬步附
合朔伐鼓諸州合朔伐鼓附大儺諸州縣儺附
皇帝射於射宮
前一日，太樂令設宮懸之樂，鼓吹令設十二案於射殿之庭，以當月之調，登歌各以其合；東懸在東階東，西面，西懸在西階西，東面；南北二懸，及登歌，廣開中央。避箭位也。張熊侯，去殿九十步，設乏於侯西十步，北十步。乏，侯邊避矢物，以革為之，高廣七尺。先有垛為之，則不設。設五楅庭前，少西。楅，長三尺，博三寸，厚一寸半，龍首蛇身，以委矢。布侍射者位於西階前，東面北上。布司馬位於侍射位之南，東面。布獲者位於乏東，東面。侍射射位於殿階下，當御前少西，橫布，南面。侍射者弓矢俟於西門外。陳賞物於東階下，少東。置罰豐於西階下，少西。豐，所以承罰爵，形似豆大而卑。設罰樽於西階西，南北以堂深。設篚於樽西，南肆，實爵加。
其日質明，御服武弁出，樂作、警蹕及文武侍衛皆如常儀。文武官俱公服，典謁引入見，樂作及會如元會儀。酒三遍，侍中奏稱：「
有司既具，請射。」又侍中前承制，退稱：「制曰可。」王公以下皆降。文官立東階下，西面北上；武官立西階下，於射之後東面北上。持鈒隊群立於兩邊，千牛備身二人橫奉御弓矢立於東階上，西面，執弓者在北。設坫於執弓者之前，置御決拾笥於其上。決，今之射沓。拾今之射捍。獲者持旌，自乏南行，當侯東行，至侯，負侯北面立。負侯謂背侯向內立。令眾射者見侯與旌，深有志於中。侍射者出西門外取弓矢，兩手奉弓，搢乘矢於帶，搢，插。乘矢，四矢。入立於殿下射位西，東面。司馬奉弓自西階升，當西楹前，南面，揮弓命獲者去侯。獲者去侯，西行十步，北行至乏，止。司馬降西階，復位。千牛郎將一人奉決拾以笥，千牛將軍奉弓，千牛郎將奉矢，進立於御榻東，少南，西面。郎將跪奠笥於御榻前少東，拂以巾，取決興，贊設決訖，千牛郎將又跪取拾興，贊設，以笥退，奠於坫上，復位。千牛將軍北面張弓，以袂順左右隈，上再下一，弓左右隈，謂弓上面下面。以衣袂摩拭上面再度，下面一度也。西面，左執弣，右執簫以進御訖，退立於御榻東少後。千牛郎將以巾拂矢進，一一供御。御欲射，協律郎舉麾，先奏鼓吹及樂騶虞五節，御乃射，第一矢與第六節相應，第二矢與第七節相應，以至九節。協律郎偃麾，樂止。千牛將軍以矢行奏，中曰「獲」，下曰「留」，上曰「揚」，左曰「左方」，右曰「右方」。留，矢短不及侯。揚謂矢過侯，左右謂矢偏不正也。御射訖，千牛將軍於御座東，西面受弓，退付千牛於東階上。千牛郎將以笥受決、拾，退奠於坫上，復位。
侍射者進，升射席，北面立，左旋，東面張弓，南面挾矢。協律郎舉麾，樂作，不作鼓吹。奏樂貍首三節，然後發矢。若侍射者多，則齊發。第一發與第四節相應，第二發與第五節相應，以至七節。協律郎偃麾，樂止。射者右旋，東面弛弓，北面立，乃退，復西階下位。其射人多少，臨時聽進止。若九品以上俱蒙賜射，則六品以下後日引射，所司監之。司馬升西階，自西楹前，南面揮弓命取矢，降復位。取矢者以御矢付千牛郎於東階下，侍射者矢加於楅，北闊。侍射者釋弓於位，庭前北面東上。所司奏請賞侍射中者，罰不中者。侍中稱：「制曰可。」所司立楅之西，東面，監唱射矢。取矢者各唱中者姓名。中者立於東階下，西面北上；不中者立於西階下，東面北上。俱再拜。所司於東階下以次付賞物，受訖，退復西面位。酌者於罰樽西，東面酌，進，北面跪奠於豐上，退立於豐南，少西。不中者進豐南，北面跪取豐上爵，立飲卒爵，跪奠豐下，退復東面位。酌者北向跪取虛爵，酌奠如初。不中者以次繼飲皆如初。訖，典謁引王公以下及侍射者，庭前北面，相對為首，再拜訖，引出。持鈒隊復位。御入，奏樂警蹕如常儀。所司以弓矢出中門外，付侍射者，引出。
若御射無侍射之人，則不設楅，不陳賞物，不設罰樽。若御燕遊小射，則常服，不陳樂懸，不行會禮，王公以下事訖出，無北面再拜之儀。
皇帝觀射於射宮
前一日，設宮懸、登歌、張麋侯如親射儀。設第一楅於庭前少西，第二楅於第一楅南二步，以次五楅。陳賞物罰豐如親射。布王公以下釋弓矢席位於中門外左右，俱北上。布三品以上會席位於殿上如常儀。布第四品五品會席位於東西階南，在樂懸內，東廂者西面，西廂者東面，俱北上。若殿上人少，四品五品亦升之。布六品以下會席位於樂懸之南，北上。若四品五品升殿，則在懸內。布王公以下將射位於東西階前，北上。布左右司射位於王公將射位前，左者西面，右者東面，俱北上。布司馬位於右司射南，東面。布三品以上及左供奉官射席位於御座東楹閒，少前；布三品以上及右供奉官射席位於御座西楹閒，少前。席橫布，各容六人。布四品以下射席位於殿階下如殿上儀。布獲者位於乏東，東面，取矢者在獲者南，俱東面。獲者，謂看矢疏密者。置左右司射各三人，司馬二人。
其日質明，王公以下俱公服，持弓矢，分為左右引入，至中門外位。御服武弁服出，樂作，警蹕如常儀。王公以下皆跪釋弓矢於位，典謁引入見會如常儀。凡射先行會禮。酒三遍，所司奏請賜王公以下射。侍中前承詔，退稱：「制曰可。」王公以下將射者皆降庭前，北面，相對為首，再拜訖，典謁引出復中門外位，跪取弓矢，興，兩手奉弓，搢乘矢，典謁引入就將射位。左右司射及司馬及獲者皆就位。執罰樽者立於樽南，執篚者立於篚南，皆北面；酌者立於樽西，東面。獲者持旌自乏南行十步，當侯東行，至侯，負侯北面立。
左右司射各一人先導射，皆搢乘矢於帶，兩手奉弓，左者從東階，右者從西階，至階，左者西面，右者東面，相顧立定，俱升，進，各當席前，北面俱進，升射席。立定，左廂者右旋，西面張弓，右廂者左旋，東面張弓，俱南面，挾一。挾謂置矢於弓。司馬執弓自西階升，當右射者前，左旋南面，揮弓命獲者去侯。獲者持旌去侯，西行十步，當乏北行，至乏，止。乃射。左司射一發，右司射一發，更迭射訖，左司射左旋西面弛弓，右司射右旋東面弛弓，俱北面立定，俱少退，各從東西階降於階下，相向立定，乃退復位。
左右司射各於王公位前，北面次比王公從首六人，引從東西階升如司射之儀。至射席，相對為首，北面立，左者右旋西面張弓，右者左旋東面張弓，俱南面，挾一。所司奏：「請以射樂樂王公以下。」若兩番射，則每番唯射取中侯，未須奏請作樂相應。侍中前承制，退稱：「制曰可。」通事舍人承傳，西面告太常卿，太常卿於西懸內東面命樂正曰：「奏樂，閒若一。」言奏七節，節閒疏數如一也。司射自西階升，當御前少西，東向誓曰：「無射獲，無獵獲。」不得射侯邊獲者，不得獵過獲者之傍。射者俱逡巡，司射退，降復位。司射又升西階誓曰：「不鼓不釋。」不與鼓節相應，雖中不為釋算。射者又逡巡，司射退降復位。協律郎舉麾，作貍首之樂三節訖，左右俱一發使與第四節相應，左右又一發使與第五節相應，以至七節射訖，協律郎偃麾，樂止。左廂射者左旋西面弛弓，右廂射者右旋東面弛弓，俱北面立，少退，從東西階降，立於階下，相向北上立定，乃退。左右司射各以次取六人，俱升射如初。四品以下射於殿下，即射席升降及射與樂相應如殿上儀。射訖者，三品以上及近侍之官釋弓於下，升復會位，四品以下皆復會位，坐。其未射者立，繼射如初。
射總訖，司馬升殿，揮弓命取矢。取矢者上中下矢各一人持，其不中者矢亦一人持，至庭前，其第一矢跪加第一楅，北闊，其以下次加楅訖，取矢者各立楅南，北面。王公以下各降，執弓庭前北面立。
所司奏請賞射中者，罰不中者。侍中承制，退稱：「制曰可。」所司立楅之西，東面監唱射矢。取矢者各唱中者姓名。中者立東階下，西面北上，依射中疏密為第。其不中者謂四矢俱不中侯也。立於西階下，東面北上，依品為序。東西俱再拜。所司東階下以次付賞物，受訖者退復西面位。若賜多，且置於位，御入，持出中門外付之。酌者於罰樽西，東面酌，進，北面跪奠爵豐上，立於豐南少西。不中者豐南北面橫奠弓，跪取爵，立飲卒爵，跪奠爵豐下，取弓，退復東面位。酌者繼酌奠於豐，不中者以次飲皆如初。
若更射，則取矢者以矢就東西面位，付射者。訖，左右司射各從首取王公以下六人升射如初，始作樂、與樂相應如上儀。其賞罰皆如初訖，典謁者引中者及不中者及不射者，皆庭前北面，各依品相對，再拜訖，出復中門外位。持鈒者復位。御入，樂作，警蹕如常。所司持矢出中門外，付射者訖，引出。
若御不親觀射，則不設樂懸。王公以下各執弓矢入庭前，北面拜訖，通事舍人宣敕賜王公以下食，王公等皆再拜。典謁引王公以下就東西廊下食訖，舍人又宣敕賜王公以下射，王公以下在位者皆再拜。左右司射引王公以下皆如御前之儀。射訖，王公以下皆北面相對立。通事舍人宣敕云：「射中者依算賜物，不中者罰酒。」王公等皆再拜。其受賞及罰皆如御前之儀。北面再拜，取矢訖，引出。
制遣大將出征有司宜於太社
將告，有司卜日如別儀。
前一日，諸告官致齋於社所。守宮設告官以下次各於常所，諸將次於社宮北門外道西，東向南上。右校清掃內外，又為瘞埳二於南門內壇西南如常。奉禮設告官以下版位如常儀。設諸將位於北門內，當太社壇，南面東上；設諸將門外位於北門外道西，東向南上。郊社令帥其屬設樽罍玉帛等如式，執樽罍者位如常。
告日未明十刻，太官令先具牢饌。質明，告官等各服其服，太史令、郊社令升設神席，良醞令之屬入實樽罍玉幣。太罍及配座象樽實醴齊，玄酒各實於上樽。玉，社稷兩珪有邸。幣以玄，一丈八尺。奉禮帥贊者先入就位。贊引引御史、太祝以下入，行掃除如常儀訖，就位。贊引引告官以下俱就門外位。謁者引告官，贊引引執事者入就位。立定，奉禮曰：「再拜。」贊者承傳，告官以下皆再拜。太官令出，帥進饌者奉饌陳於西門外。初告官等入，謁者引諸將俱就門外位；告官入訖，謁者引諸將入就位。立定，奉禮曰：「再拜。」大將以下皆再拜。
謁者進告官之左，白：「有司謹具，請行事。」還本位。諸祝俱取玉幣於篚，各立於樽所。謁者引告官詣太社壇升北陛，以下至奠玉幣、酌飲福、受胙，如巡狩告社攝事儀。初告官詣稷壇，謁者引諸將詣太社壇，升西陛，進立於太社神主前，南面東上。初諸將升，諸祝帥齋郎以爵酌福酒，進諸將東，西面立。諸將皆再拜受爵，跪祭酒，啐酒，奠爵，俛伏，興。諸祝帥齋郎進俎，減神前胙肉以次授，諸將受以授齋郎。諸將俱跪取爵，遂飲卒爵，太祝帥齋郎受爵，復於坫。諸將俛伏，興，再拜訖，謁者引諸將降詣太稷壇，飲福受胙如太社儀訖，還本位。奉禮曰：「再拜。」諸將以下皆再拜，謁者引出。初諸將出，諸祝各進跪徹豆，以下及告官望瘞玉幣至禮畢，如巡狩告社儀。
若凱旋，唯陳俘馘及軍實於北門之外，南面，其告禮如上儀，祝版燔於齋所。
制遣大將出征有司告於太廟齊太公廟附
將告，有司卜日如別儀。
前一日，諸告官致齋於廟所。衛尉設告官以下次各於常所，右校掃除內外，奉禮設告官版位於內外如常。設諸將位於廟庭橫階南道東，每等異位，重行北面，西上。又設諸將門外位於南門外道東，重行西向，北上。太廟令整拂神幄，又帥其屬以樽坫罍洗篚入設，皆如常儀。
告日未明十刻，太官令先具牢饌如常。其饌每室用特牲一。太公廟具酒脯醢。未明三刻，諸告官以下各服其服，太廟令、良醞令入實樽罍及幣。每室犧樽二：一實玄酒，為上；一實醴齊，次之。未明二刻，奉禮帥贊者先入就位。贊引引御史、太祝以下再拜入，行掃除皆如常。自「將告」以下至此，與太公廟儀同。贊引引太廟令、太祝、宮闈令自東階升，入，開埳室，奉出獻祖以下神主，各置於座如常儀。各引就位。又贊引引告官以次入就位。立定，奉禮曰：「再拜。」告官以下皆再拜。其先拜者不拜。太公廟贊引引廟令、太祝等入，當階閒北面西上。立定，奉禮曰：「再拜。」廟令以下皆再拜。升自東階入就位。立定，奉禮曰：「再拜。」告官以下皆再拜。太官令出，帥進饌者奉饌陳於東門外。謁者引諸將以下入就位。立定，奉禮曰：「再拜。」諸將以下皆再拜。
謁者進告官之左，白：「有司謹具，請行事。」還本位。諸祝取幣於篚，各立於樽所。太官令以下至此，太公廟儀同。謁者引告官升自東階，詣獻祖室戶前北向立。太祝以幣進，東向授告官，告官受，進，入室，北面跪奠於獻祖座，俛伏，興，出戶，北向再拜訖，次懿祖以下並如上儀。謁者引還本位，祝還樽所。太公廟謁者引告官升東階，詣太公座前北向立。太祝以幣東向授告官，告官受，進，北面跪奠於太公座前，俛伏，興，少退，北向再拜訖，謁者引告官當留侯座，受幣奠亦如之。太官令引饌入，自正門升太階，諸祝迎引於階上，各設於神座前訖，太官之屬還本位訖，諸祝各還樽所。謁者引告官盥洗、酌獻、讀祝文，自九室以下及飲福、受胙皆如常儀。再拜訖，謁者引告官降復位。太公廟奠幣訖，謁者引告官升自東階，酌獻太公及留侯並如常儀。告官飲福將訖，謁者引諸將升東階，進當皇考睿宗大聖真皇帝廟室戶前，北面西上。初諸將升，諸祝帥齋郎以爵酌福酒詣諸將之東，西面北上。諸將皆再拜受爵，跪祭酒，啐酒，奠爵，俛伏，興。諸祝帥齋郎進俎，減神前胙肉，以次授諸將。諸將受以授齋郎。諸將俱跪取爵，遂飲卒爵。太祝帥齋郎受爵，復於坫。諸將俛伏，興，再拜訖，謁者引諸將降復位。奉禮曰：「再拜。」諸將以下皆再拜，謁者引出。諸祝各進神座前，跪徹豆，俛伏，興，還樽所。奉禮曰：「賜胙。」贊者唱：「再拜。」在位者俱再拜。已飲福受胙者不拜。太公廟無諸將拜獻之儀。奉禮曰：「再拜。」告官以下皆再拜訖，謁者進告官之左，白：「請就望瘞位。」謁者引告官就望瘞位，至禮畢如常儀。其窴土，埳東西各二人。太公廟同上。太廟令納神主如常儀，祝版燔於齋坊。
若凱旋，唯陳俘馘及軍實於南門外，北面西上，其告儀如上。
仲春祀馬祖
將祀，有司筮日如別儀。以下先牧、馬社、馬步皆筮日。
前祀三日，應享之官散齋二日、致齋一日如別儀。
前祀二日，守宮設祀官次於東壝外道南，北向西上。陳饌幔於內壝外。郊社令積柴於燎壇，方高五尺。太官令具特牲之饌。
其日未明二刻，太史令、郊社令升設神座於壇上，席以莞，南向。奉禮設獻官位於壇東南，西向；執事位又於東南，俱西向北上。設奉禮位於獻官西南，贊者二人在南差退。又設奉禮贊者位於燎壇東北，俱西向北上。設望燎位當柴壇北，南向。設祀官等門外位於東壝外道南，西上。郊社令設酒樽於壇上東南隅，北向。洗於壇東南，北向，執樽篚者如常，幣篚於樽所。
未明一刻，太祝、獻官等各服其服，郊社令與良醞令入實樽罍及幣。
質明，謁者引獻官以下俱就門外位。奉禮郎帥贊者先入就位。贊引引太祝與執樽罍篚者入，當壇南重行，北面西上。立定，奉禮曰：「再拜。」贊者承傳，太祝以下俱再拜。太祝與執樽者，升東階，至樽所，執罍洗篚者各就位。謁者引獻官以下入就位。立定，奉禮曰：「再拜。」在位者俱再拜。
謁者進獻官之左，白：「有司謹具，請行事。」退復位。太官令出詣饌所，太祝跪取幣於篚，興，立樽所。謁者引獻官詣神座前，北面立。太祝奉幣東向授獻官，獻官受幣，進，北面跪奠於神座，俛伏，興，少退，北面再拜，謁者引獻官還本位。太官令引饌入，升西陛，太祝迎引於壇上，設於神座前訖，太官令以下降復位，太祝還樽所。謁者引獻官詣罍洗，盥手洗爵訖，謁者引獻官升自南陛，詣酒樽所，執樽者舉，獻官酌酒，謁者引獻官進神座前，北向跪奠爵，俛伏，興，少退北向立。太祝持版進於神座之右，東面跪讀祝文曰：「維某年歲次月朔日，天子謹遣具官臣姓名，昭告於馬祖天駟之神：爰以春季，遊牝於牧，祗薦制幣犧齊，粢盛庶品，明薦於馬祖天駟之神，尚饗。」訖，興。獻官再拜。太祝進，跪奠版於神座，俛伏，興，還樽所。太祝以爵酌福酒，進獻官之右，西向立。獻官再拜，受爵，跪祭酒，遂飲卒爵。太祝進受爵，復於坫。獻官俛伏，興。太祝帥齋郎進俎，減神前胙肉，以授獻官。獻官受以授齋郎，謁者引獻官降自南陛，還本位。太祝進，跪徹豆，俛伏，興，還樽所。奉禮曰：「再拜。」在位者皆再拜。已飲福受胙者不拜。奉禮又曰：「再拜。」在位者俱再拜。
謁者進獻官之左，白：「請就望燎位。」謁者引獻官就望燎位，南向立。奉禮又帥贊者退立於燎壇東北位。太祝進神座前，跪取制幣、祝版、爵酒，又以俎載牲體、稷黍飯，興，降自南陛，南行，當柴壇東南行，自南陛登柴壇，以幣、酒、祝版、饌置柴上訖，奉禮曰：「可燎。」東西面各二人以炬燎，火起，以炬投壇上。火半柴，謁者進獻官之左，白：「禮畢。」遂引獻官以下出，奉禮、贊者還本位。贊引引太祝以下俱復執事位。立定，奉禮曰：「再拜。」太祝以下皆再拜，贊引引出。
仲夏享先牧仲秋祭馬社、仲冬祭馬步附
前享三日，應享之官散齋二日於正寢，致齋一日於享所。右校掃除壇之內外，為瘞埳於壇之壬地，方深取足容物。衛尉設享官次於東壝外道南，北向西上。太官令具特牲之饌。
其日未明二刻，以下至設贊者位於瘞埳西南，同馬祖儀。設瘞埳位於壇之西南，北向。設享官以下門外位，以下至讀祝文，如馬祖儀。祝文曰「昭告於先牧之神，肇開牧養，厥利無窮，式因頒馬，爰以制幣」云云，尚饗。訖，興，獻官再拜。太祝進跪徹以下，至燔版，如馬祖儀。其埳窴土東西各二人。祭馬社祝文曰：惟神肇教人乘，用賴於今，式因肆僕，爰以制幣云云，尚饗。馬步祝文曰：惟神為國所重，在於閑牧，神其屏茲凶慝，使無有害，載因獻校，爰以制幣云云。尚饗。
合朔伐鼓二至二分即不諸州合朔伐鼓附
其日合朔，前二刻，郊社令及門僕各服赤幘絳衣，守四門，令巡門監察。鼓吹令平巾幘，蔥褶，帥工人以方色執麾旒，分置四門屋下，龍蛇鼓隨設於左。東門者立於北塾，南面；南門者立於東塾，西面；西門者立於南塾，北面；北門者立於西塾，東面。門側堂曰塾。麾槓各長一丈。旒以方色，各長八尺。隊正一人著平巾幘、蔥褶，執刀，帥衛士五人執五兵於鼓外，矛處東，戟在南，斧鉞在西，槊在北。郊社令立攢於社壇四隅，以朱絲繩縈之。太史官一人著赤幘、赤衣，立於社壇北，向日觀變。黃麾次之；龍鼓一面，次之在北；弓一張，矢四隻，次之。諸工鼓靜立候。日有變，史官曰：「祥有變。」工人齊舉麾，龍鼓齊發聲如雷。史官稱「止」，工人罷鼓。其日廢務，百官守本司。日有變，皇帝素服，避正殿；百官以下皆素服，各於廳事前重行，每等異位，向日立。明復而止。諸州伐鼓：其日見日有變則廢務，所司置鼓於刺史廳事前。刺史及州官九品以上俱素服，立於鼓後，重行，每等異位，向日，刺史先擊鼓，執事代之。明復俱止。
大儺諸州縣儺附
大儺之禮。
前一日，所司奏聞。選人年十二以上、十六以下為侲子，著假面，衣赤布蔥褶。二十四人為一隊，六人作一行。執事者十二人，著赤幘衣，執鞭。工人二十二人：其一人方相氏，著假面，黃金四目，蒙熊皮，玄衣朱裳，右執戈，左執楯；其一人為唱帥，著假面，皮衣，執棒；鼓角各十，合為一隊。隊別鼓吹令一人，太卜令一人，各監所部巫師二人。令以下皆服平巾幘、蔥褶。州縣儺，方相四人執戈楯，唱率四人。侲子，都督及上州六十人，中下州四十人，縣皆二十人。方相、唱率，縣皆二人，皆以雜職差之。其侲子，取人年十五以下，十三以上充之。又雜職八人，四人執鼓，四人執鞭。戈，今以小戟。以逐惡鬼於禁中。有司先備每門雄雞及酒，擬於宮城正門、皇城諸門磔禳設祭。太祝一人，齋郎三人，右校為瘞埳，各於皇城中門外之右，方深稱其事。先一日之夕，儺者各赴集所，具其器服，依次陳布以待事。諸州縣儺則前一日之夕，所司帥領宿於府門外。其縣門亦如之。
其日未明，諸衛依時刻勒所部，屯門列仗，近仗入陳於階下如常儀。鼓吹令帥儺者各集於宮門外。諸州縣，未辨色，所司白刺史縣令，請引儺者入。內侍詣皇帝所御殿前，奏：「侲子備，請逐疫。」訖，出命內寺伯六人，分引儺者於前長樂門、永安門，以次入，至左右上閤，鼓譟以進。方相氏執戈揚楯，諸州縣儺，將辨色，宦者二人出門，各執青麾，引儺者入。無宦者外人引導。於是儺，擊鼓，俱譟呼，鼓鞭戈楯而入。唱率侲子和曰：「甲作食，胇胃食疫，雄伯食魅，騰簡食不祥，覽諸食咎，伯奇食夢，強梁、祖明共食磔死寄生，委隨食觀，錯斷食巨，窮奇、騰根共食蠱。凡使十二神追惡鬼凶，赫汝軀，拉汝幹，節解汝肌肉，抽汝肺腸，汝不急去，後者為糧。」唱率侲子以下，諸州縣儺同。周呼訖，前後鼓譟而出。諸隊各趣順天門以出，分詣城門，出郭而止。
儺者將出，祝布神席當中門，南向。出訖，宰手齋郎牲匈，磔之神席之西，藉以席，北首。齋郎酌酒，太祝受奠之。祝史持版於座右，跪讀祝文諸州縣儺，宦者引之，遍索諸室及門巷訖，宦者引出中門，所司接引出，仍鼓譟而出大門外，分為四部，各趣四城門，出郭而止。初儺者入，祝五人各帥執事者，以酒脯各詣州門及城四門；儺者出，便酌酒奠脯於門右，禳祝而止，乃舉酒脯埋於西南。酒以爵，脯以籩。曰：「維某年歲次月朔日，天子遣太祝臣姓名，昭告於太陰之神：玄冬已謝，青陽馭節，惟神屏除凶厲，俾無後艱，謹以清酌敬薦於太陰之神，尚饗。」訖，興，奠版於席，乃舉牲並酒瘞於埳，訖，退。其內寺伯導引出順天門外，止。諸州縣儺，其祝文曰：「維某年歲次月朔日，子祝姓名敢昭告於太陰之神：寒往暑來，陰陽之常度，惟神以屏厲，謹以酒脯之奠，敬祭於神，尚饗。」
