
通典卷第一百十二
禮七十二開元禮纂類七吉禮四
皇帝夏至祭方丘后土同孟冬祭神州及攝事並附
齋戒陳設省牲器鑾駕出宮奠玉帛進熟鑾駕還宮
祭五嶽四鎮四海四瀆
皇帝夏至祭方丘后土同孟冬祭神州及攝事附
齋戒
前祭七日，戒誓，皇帝服袞冕。前祭二日，太尉告高祖神堯皇帝廟，如常告之儀。告以配神作主。孟冬祭神州，則告太宗文武聖皇帝廟。餘並如圓丘之儀。
陳設
前祭三日，尚舍直長施大次於外壝東門之外道北，南向，攝事，衛尉設祭官、公卿以下次於東壝外道南，北向西上。尚舍奉御鋪御座。衛尉設文武侍臣次於大次之後，文官在左，武官在右，俱南向。設祭官次於東壝之外道南，北向西上。三師於南壝之外道東，諸王於三師之南，俱西向北上。文官九品以上於祭官之東，北向西上。介公、酅公於南壝之外道西，東向；諸州使人，東方南方於諸王東南，西向；西方北方於介公、酅公西南，東向：皆北上。諸國之客，東方南方於諸州使人之南，西向；西方北方於諸州使人之南，東向：皆北上。武官三品以下七品以上於西壝之外道南，北向東上。其褒聖侯於文官三品之下。攝事無御座以下至此儀。設陳饌幔於內壝東門西門之外道北，南向。壇上及神州東方南方之饌，陳於東門外，西向。西方北方之饌，陳於西門外，東向。神州無西門之饌。
前祭二日，太樂令設宮懸之樂於壇南內壝之外，樹靈鼓於北懸之內道之左右，餘如圓丘儀。又為瘞埳於壇之壬地內壝之外，方深取足容物，南出陛。
前祭一日，奉禮設御位攝事無御位。於壇之東南，西向。設望瘞位於壇西南，當瘞埳北向。設祭官公卿位於內壝東門之外道南，分獻官於公卿之南，執事者位於其後，每等異位，俱重行，西向北上。設御史位於壇上，正位於東南隅，西向；副位於西南隅，東向。設奉禮位於樂懸東北，贊者二人在南，差退，俱西向北上。設奉禮贊者位於瘞埳西南，東向南上。設協律郎位於壇上南陛之西，東向。設太樂令位於北懸之間，當壇北向。設從祭之官、三師位於懸南道東，諸王位於三師之東，俱北向西上。介公、酅公位於道西，北向東上。文官從一品以下九品以上位於執事之南，每等異位，重行西向；武官三品以下九品以上位於西方，當文官，每等異位，重行東向：皆北上。諸州使人位，東方南方於諸王東南，重行，北面西上；西方北方於介公、酅公西南，重行，北面東上。設諸國客使位於內壝南門之外，東方南方於諸州使人之東，每國異位，重行，北面西上；西方北方於諸州使人之西，每國異位，重行，北面東上。攝事無三師以下至此儀。設門外位，祭官公卿以下皆於東壝之外道南，每等異位，重行，北面西上。三師位於南壝之外道東，諸王於三師之南，俱西向，介公、酅公於道西東向：皆北上。文官從一品以下九品以上位於東壝之外祭官之南，每等異位，重行，北面西上；武官三品以下九品以上位於西壝之外道南，每等異位，重行，北面東上。諸州使人位，東方南方於諸王東南，重行西面；西方北方於介公、酅公西南，重行東面：俱北上。設諸國客使位，東方南方於諸州使人之南，每國異位，重行西面；西方北方於諸州使人之南，每國異位，重行東面：皆北上。攝事無三師以下至此儀。
牲牓於東壝之外，當門西向。黃牲一居前，又黃牲一在北，少退，玄牲一在南，少退。設廩犧令位於牲西南，史陪其後，俱北向。設諸太祝位於牲東，各當牲後，祝史陪其後，俱西向。設太常卿省牲位於牲前近北，南向。設皇地祇酒樽於壇之上下，太樽二，著樽二，犧樽二，罍一，在壇上東南隅，北向；象樽二，壺樽二，山罍二，在壇下，皆於南陛之東，北向：俱西上。設配帝著樽二，犧樽二，象樽二，罍一，在壇上，皆於皇地祇酒樽之東，北向西上。孟冬北郊酒樽於神州酒樽之東，如夏至之儀。神州太樽二，在第一等，每方嶽鎮海瀆俱山樽二，山林川澤俱蜃樽二，丘陵墳衍原隰俱概樽二。凡樽各設於神座之左而右向。神州以上之樽置於坫，以下之樽俱藉以席，皆加勺，設爵於樽下。孟冬儀，壇上之樽置於坫，壇下之樽藉以席。設御洗及設玉幣之篚等，並如圓丘儀。孟冬祭同。
祭日未明五刻，太史令、郊社令各服其服，帥其屬升設皇地祇神座於壇上北方，南向，席以稿秸。設高祖神堯皇帝神座孟冬神州則設太宗文武聖皇帝神座。於東方，西向，席以莞。設神州地祇神座於第一等東南方，席以稿秸。又設嶽鎮海瀆以下之座於內壝之內，各依其方，皆有原隰丘陵墳衍之座。又設中嶽以下之座於壇之西南，俱內向。自神州以下六十八位席，皆以莞。設神位各於座首。
省牲器如別儀。
鑾駕出宮服以袞冕。餘如上辛圓丘儀。孟冬北郊同圓丘。
奠玉帛
祭日未明三刻，諸祭官各服其服。郊社令、良醞令各帥其屬入實樽罍玉幣。凡六樽之次，太樽為上，實以泛齊；著樽次之，實以醴齊；犧樽次之，實以盎齊；象樽次之，實以醍齊；壺樽次之，實以沈齊；山罍為下，實以三酒。配帝著樽為上，實以泛齊；犧樽次之，實以醴齊；象樽次之，實以盎齊。以上孟冬同。神州太樽，實以泛齊；五方岳鎮海瀆之山樽，實以醍齊；山林川澤之蜃樽，實以沈齊；丘陵以下之散樽，實以清酒。玄酒各實於諸齊之上樽。禮神之玉，皇地祇以黃琮，其幣以黃。配帝之幣亦如之。神州之玉以兩珪有邸，其幣以玄。孟冬同。嶽瀆以下之幣，各從方色。太官令帥進饌者其實饌及禮官就位、御史太祝行掃除等，並如圓丘儀。孟冬同。
駕將至，謁者、贊引各引祭官、從祭官、客使等俱就門外位。
駕至大次門外，迴輅南向，將軍降，立於輅右。侍中進當鑾駕前，跪，奏稱：「侍中臣某言，請降輅。」俛伏，興，還侍位。五品以上從祭之官，皆就壝外位。攝事無駕至大次下儀。太樂令帥工人、二舞次入就位，文舞入陳於懸內，武舞立於懸南道西。謁者引司空入行掃除訖，出復位。皇帝停大次半刻頃，謁者、贊引各引祀官，通事舍人分引從祀群官、介公、酅公、諸方客使，皆先入就位。太常博士引太常卿立於大次門外，當門北向。
侍中版奏：「外辦。」皇帝服袞冕孟冬神州大裘而冕。出次，華蓋侍衛如常儀。侍中負寶陪從如式。博士引太常卿，太常卿引皇帝，至中壝門外，殿中監進大珪，尚衣奉御又以鎮珪授殿中監，殿中監受進，皇帝搢大珪，執鎮珪，華蓋仗衛停於門外，侍者從入，謁者引禮部尚書、太常少卿陪從如常儀。皇帝至版位，太常卿請再拜及請行事，並如圓丘儀。攝事如圓丘攝事儀。
協律郎舉麾，工鼓柷，奏順和之樂，乃以林鍾為宮，太蔟為角，姑洗為徵，南呂為羽，作文舞之舞樂，舞八成，林鍾、太蔟、姑洗、南呂皆再成。偃麾，戛敔，樂止。太常卿前奏稱：「請再拜。」退復位。皇帝再拜。奉禮曰：「眾官再拜。」在位者皆再拜。
皇帝奠玉幣及奏樂之節，並如圓丘。攝事則太尉奠玉帛。下倣此。登歌，作肅和之樂，以應鍾之均。太常卿引皇帝進，北向跪奠於皇地祇孟冬神州。神座，俛伏興及奠配座，並如圓丘儀。攝事同圓丘攝事儀。
進熟
皇帝既升奠玉幣，太官令陳饌之儀如圓丘。俎初入門，奏雍和之樂，以太蔟之均，自後接神之樂用太蔟。饌至陛，樂止。祝史俱進，跪徹毛血之豆，降自東陛以出。皇地祇之饌，升自南陛。配帝之饌，升自東陛。神州之饌，升自巳陛。孟冬神州，升自南陛。諸太祝迎引於壇上，各設於神座前。設訖，謁者引司徒、太官令帥進饌者降自東陛以出，司徒復位，諸太祝還樽所。又進設嶽鎮以下之饌，相次而畢。
太常卿引皇帝詣罍洗，樂作，其盥洗、酌獻、跪奠、奏樂之儀，並如圓丘。攝事如圓丘攝事儀。太祝持版進於神座之右，東向跪讀祝文曰：「維某年歲次月朔日，子嗣天子臣某，攝則雲「謹遣太尉臣名」。下倣此。敢昭告於皇地祇：乾道運行，日躔北至，景風應序，離氣效時。嘉承至和，肅若舊典，敬以玉帛犧齊，粢盛庶品，備茲祗瘞，式表誠愨。高祖神堯皇帝配神作主，尚饗。」太祝俛伏，興。孟冬神州云：「包函區夏，載植群生，溥被域中，賴茲厚德。式遵彝典，練此元辰，敬以玉帛犧齊，粢盛庶品，明獻厥誠，備茲祗瘞，皇祖太宗文武聖皇帝配神作主。」皇帝再拜。攝則太尉再拜。初讀祝文訖，樂作，太祝進，跪奠版於神座，興，還樽所。皇帝拜訖，樂止。
太常卿引皇帝詣配帝酒樽所，執樽者舉，侍中取爵於坫，進，皇帝受爵，侍中贊酌泛齊訖，樂作，太常卿引皇帝進高祖神堯皇帝神座前，東向跪奠爵，俛伏，興，太常卿引皇帝少退，東向立，樂止。太祝持版進於神座之左，北向跪讀祝文曰：「維某年歲次月朔日，子孝曾孫開元神武皇帝臣某，敢昭告於高祖神堯皇帝：時維夏至，肅敬訓典，用祗祭於皇地祇。惟高祖德協二儀，道兼三統，禮膺光配，敢率舊章，孟冬雲「皇曾祖太宗文武聖皇帝，德被乾坤，格於上下，昭配之儀，欽率舊章」。謹以制幣犧齊，粢盛庶品，肅陳明薦，作主侑神，尚饗。」太祝俛伏，興。皇帝再拜。初讀祝文訖，樂作，太祝進跪奠版於神座，興，還樽所，皇帝拜訖，樂止。
皇帝飲福、受胙及亞獻終獻盥洗酌獻飲福，並如圓丘儀。唯皇地祇太尉亞獻酌醴齊時，武舞作，合六律六同為異耳。
初太尉將升獻，謁者一人引獻官詣罍洗，盥洗匏爵訖，升自巳陛，詣酒樽所，執樽者舉，酌泛齊，進奠於神州座前，引降還本位。謁者五人次引獻官詣罍洗，盥洗訖，各詣酒樽所，俱酌醍齊訖，引獻官各進奠爵於諸方嶽鎮海瀆首座，餘座皆祝史助奠，相次而畢，引還本位。又贊引五人各引獻官詣罍洗盥洗，詣酒樽所酌沈齊，獻山林川澤如嶽鎮之儀。訖，又引獻官詣罍洗，盥洗訖，詣酒樽所，俱酌清酒，獻丘陵以下及齋郎助奠如上儀。訖，各引還本位。武舞六成，樂止。
舞獻俱畢，諸祝徹豆及賜胙、皇帝再拜、奏樂並如圓丘儀。
太常卿前奏：「請就望瘞位。」太常卿引皇帝，樂作，皇帝就望瘞位，北向立，樂止。於群官將拜，上下諸祝各執篚進神座前，取玉帛，齋郎以俎載神州以上牲體、稷黍飯、爵酒，各由其陛降壇，北行，當瘞埳西行。諸太祝以玉幣饌物置於埳，諸祝又以嶽鎮以下之禮幣及牲體皆從瘞。奉禮曰：「可瘞埳。」東西廂各六人窴土。半埳，太常卿前奏：「禮畢。」引皇帝還大次樂作，從祀群官、諸方客使、御史以下出，並如圓丘儀。其祝版燔於齋所。
鑾駕還宮如圓丘儀。
祭五嶽四鎮四海四瀆
諸嶽鎮海瀆每年一祭，各以五郊迎氣日祭之。設祭州界，已具歷代祀山川篇。
前祭五日，諸祭官各散齋三日，致齋二日，如別儀。
前一日，嶽令、瀆令清掃內外，又為瘞埳於壇之壬地，方深取足容物。海瀆則埳內為壇，高丈四尺，皆為陛。贊禮者設初獻位於壇東南，亞獻、終獻於初獻南，少退，俱西向北上。設掌事者位於終獻東南，重行西面，以北為上。設贊唱等諸位於終獻西南，西向北上。設獻官等望瘞位於瘞埳之東北，西向。祭海瀆無望瘞位。設祭官以下門外位於南門之外道東，重行西向，以北為上。祭器之數，樽六，籩十，豆十，簋二，簠二，俎三。嶽瀆令帥其屬詣壇東陛升，設樽於壇上東南隅，北向西上。樽皆加勺，有坫以置爵。設玉篚於樽坫之所。設洗於南陛東南，北向，罍水在洗東，篚在洗西，南肆，篚實以巾爵。執樽罍洗篚者，各位於樽罍洗篚之後。
祭日未明，烹牲於廚。其牲各隨方色。齋郎以豆先取血毛，置於饌所。夙興，掌饌者實祭器。牲體，牛羊豕皆用右胖。前腳三節，節一段，肩、臂、臑皆載之。後腳三節，節一段，去下節，載上肫胳二節。又取正脊、脡脊、橫脊、短脅、正脅、代脅，各二骨以並，餘皆不設。簋實稷黍，簠實稻粱。籩十，實石鹽、乾魚、棗、栗、榛、菱、芡、鹿脯、白餅、黑餅。豆十，實韭葅、醓醢、菁葅、鹿醢、芹葅、兔醢、葅、魚醢、脾析葅、豚胉。若土無者，各以其類充之。凡祭官各服其服。三品毳冕，四品繡冕，五品玄冕，六品以下爵弁。若有二品以上，各依令。嶽令、瀆令帥其屬入詣壇東陛，升，設嶽神、瀆神座於壇上近北，南向，席以莞。又實樽罍及玉。凡樽，一實醴齊，一實盎齊，一實清酒，其玄酒各實於上樽。祭神之玉，兩珪有邸。祝版置於坫。嶽令、瀆令又以幣置於篚，齋郎以豆血皆設於饌所。其幣長丈八尺，各隨方色。贊唱者先入就位。祝與執樽罍篚者入，當壇南，重行北面，以西為上。立定，贊唱者曰：「再拜。」祝以下俱再拜。執樽者升自東陛，立於樽所，執罍篚者各就位。祝詣壇東陛，升，行掃除於上，降，行掃除於下訖，瀆則掃除埳外訖。各就位。
質明，贊禮者引祭官以下俱就門外位。立定一刻頃，贊唱者曰：「再拜。」在位者皆再拜。贊禮者進初獻之左白：「有司謹具，請行事。」退復位。贊唱者曰：「再拜。」在位者皆再拜。祝跪取玉幣於篚，興，立於樽所。凡取物者皆跪俛伏而取以興。奠物則跪奠訖，俛伏而後興。掌饌者帥齋郎奉饌陳於東門之外。
贊禮者引初獻詣壇，升自南陛，進神座前，北向立。祝以玉幣東向進，初獻受玉幣，祝還樽所。贊禮者引初獻進，北向跪奠於神座，興，少退，北向再拜，贊禮者引初獻降還本位。
掌饌者引饌入，升自南陛，祝迎引於壇上，設於神座前。當饌者帥齋郎降自東陛，復位，祝還樽所。
贊禮者引初獻詣罍洗，盥手洗爵，升自南陛，詣酒樽所，執樽者舉，初獻酌醴齊，贊禮者引初獻進詣神座前，北向跪奠爵，興，少退，北向立。祝持版進於神座之右，東面跪讀祝文曰：「維某年歲次月朔日，子嗣天子某，謹遣某官某，敢昭告於東嶽岱宗：維神贊養萬品，作鎮一方，式因春始，南嶽雲夏始，中嶽雲季夏，西嶽雲秋始，北嶽雲冬始。謹以玉帛犧齊，粢盛庶品，朝薦於東嶽岱宗，尚饗。」東瀆大淮云：「惟神源流深泌，潛潤溥洽，阜成百穀，疏滌三川，青春伊始，用遵典秩。」南瀆大江云：「惟神總合大川，朝宗巨海，功昭潤化，德表靈長，敬用夏首，脩其常典。」西瀆大河云：「惟神上通雲漢，光啟圖書，分導九枝，旁潤千里，素秋戒序，用率典常。」北瀆大濟云：「惟神泉源清潔，浸被遐遠，播通四氣，作紀一方，玄冬肇節，聿脩典制。」訖，興。初獻再拜。祝進奠版於神座，還樽所。
祝以爵酌清酒，進初獻之右，西向立。初獻再拜，受爵，跪祭酒，啐酒，奠爵。祝率齋郎以俎進，減神座前三牲胙肉，各取前腳第二節共置一俎上，以授初獻，初獻受以授齋郎。初獻跪取爵，遂飲卒爵，祝進受爵，復於坫，初獻興，再拜，贊禮者引初獻降復位。
於初獻飲福酒，贊禮者引亞獻詣罍洗，盥手洗爵，升自東陛，詣樽所，執樽者舉，亞獻酌盎齊，贊禮者引亞獻詣神座前，北面跪奠爵，興，少退，北向再拜。祝以爵酌清酒，進於亞獻之右，西向立。亞獻再拜，受爵，跪祭酒，遂飲卒爵。祝受虛爵，復於坫，亞獻興，再拜，贊者引亞獻降復位。
初亞獻將畢，贊禮者引終獻，盥洗、升獻、飲福如亞獻之儀。訖，贊禮者引終獻降復位。
祝進神座前，徹豆，還樽所。贊唱者曰：「再拜。」非飲福受胙者皆再拜，獻官以下皆再拜。
贊禮者進初獻之左，白：「請就望瘞位。」贊唱者引初獻就望瘞位，西向立。於獻官將拜，嶽令進神座前，跪取幣，齋郎以俎載牲體、黍稷飯詣瘞埳，以饌物置於埳。祭海瀆，獻官拜訖，瀆令及齋郎以幣血沈於瀆，瀆令退就位。東西廂各二人窴土。半埳，贊者進初獻之左，白：「禮畢。」遂引初獻以下出。祝與執樽罍篚者俱復執事位。立定，贊唱者曰：「再拜。」再拜訖，遂出。祝版燔於齋所。
