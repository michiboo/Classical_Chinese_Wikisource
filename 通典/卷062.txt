
通典卷第六十二
禮二十二沿革二十二嘉禮七
后妃命婦首飾制度后妃命婦服章制度
后妃命婦首飾制度
周制，追師掌王后之首服，為副、編、次，追衡、笄，為九嬪及外內命婦之首服，以待祭祀、賓客。追師，掌冠冕之官，故並主王后之首服。鄭玄謂：「副之言覆，所以覆首為之飾，其遺象若今步搖矣，服之以從王祭祀。編，編列髮為之，其遺象若今假紒矣，服之以桑也。次，次第髮長短為之，所謂髲也，服之以見王。王后之燕居，亦纚笄總而已。追猶治也，詩云『追琢其璋』。王后之衡笄，皆以玉為之，惟祭服有衡，垂於副之兩旁，當耳，其下以紞懸瑱。詩云『玼兮玼兮，其之翟也。鬒髮如雲，不屑也。玉之瑱也』是也。笄，卷髮者。外內命婦衣鞠衣襢衣者服編，衣褖衣者服次。」追音堆。，徒計反。髲，皮寄反。襢，知善反。褖音彖。
漢制，太皇太后、皇太后入廟，蔮簪珥。珥，耳璫垂珠也。釋名云：「簪，達也，所以達冠於後也。一曰笄。笄，係也，所以拘冠使不墜也。」簪以瑁為擿，長一尺，端為華勝，上為鳳凰爵，以翡翠為毛羽，下有白珠，垂黃金鑷。左右一橫簪之，以安蔮。諸簪珥皆同制，其擿有等級焉。皇后謁廟，假結，步搖，簪珥。步搖以黃金為山題，貫白珠為桂枝相繆，一爵九華，熊、武、赤羆、天鹿、辟邪、南山豐大特六獸，詩所謂「副笄六珈」者。詩傳曰：「副者，後夫人之首飾，編髮為之。笄，衡笄也。珈，笄飾之最盛者，所以別尊卑也。」鄭玄曰：「珈之言加也。副，既笄而加飾，如今步搖上飾，古制未聞。」其南山豐大特，按史記：「秦文公二十七年，伐南山大梓，豐大特。」徐廣注云：「今武都故道有怒特祠，圖大牛，上生樹本，有牛從木中出，後見於豐水中。」諸爵獸皆以翡翠為毛羽，金題，白珠璫繞，以翡翠為華雲。貴人助蠶制，大手結，墨玳瑁，又加簪珥。長公主加步搖，公主大手結，皆有簪珥。公、卿、列侯、中二千石、二千石夫人，紺繒蔮，黃金龍首銜白珠，魚須擿，長一尺，為簪珥。
魏制，貴人、夫人以下助蠶，皆大手髻，七音奠蔽髻，黑玳瑁，又加簪珥。九嬪以下五，世婦三。諸王妃、長公主，大手髻，七蔽髻。其長公主得有步搖，皆有簪珥。公特進列侯卿校代婦、中二千石以下夫人，紺繒蔮，黃金龍首銜白珠，魚須擿，長一尺，為簪珥。
晉依前代，皇后首飾：假髻，步搖，簪珥。步搖以黃金為山題，貫白珠為枝相繆，八爵九華，熊、武、赤羆、天鹿、辟邪、南山豐大特六獸。諸爵獸皆以翡翠為毛羽，金題，白珠璫繞，以翡翠為花。元康六年詔改。
宋依漢制，太后入廟祭祀，首飾翦氂幗。皇后親蠶，首飾假髻，步搖，八雀九華，加以翡翠。復依晉法，皇后十二，步搖，大手髻。公主、三夫人大手髻，七蔽髻。公夫人，五。代婦三。其長公主得有步搖。公特進列侯夫人、二千石命婦年長者，紺繒幗。
齊因之。公主會見大手髻，不易舊法。
陳依前制，皇后謁廟，首飾假髻，步搖，簪珥。步搖以黃金為山題，貫白珠，為枝相繆，八爵九華，熊、虎、赤羆、天鹿、辟邪、南山豐大特六獸。諸爵獸皆以翡翠為毛羽，金題，白珠璫繞，以翡翠為華。開國公侯太夫人，大手髻，七蔽髻。九嬪及公夫人，五。世婦三。其長公主得有步搖。公、特進、列侯、卿、校、中二千石夫人，紺繒幗，黃金龍首銜白珠，魚須擿，長一尺，為簪珥。
後魏天興六年，詔有司始制冠冕，各依品秩，以示等差，然未能皆得舊法。
北齊依前制，皇后首飾假髻，步搖，十二，八雀九華。內命婦以上，蔽髻，唯以數花釵多少為品秩。二品以上金玉飾，三品以下金飾。內命婦、左右昭儀、三夫人視一品，假髻，九；三品五蔽髻；四品三；五品一。又有宮人女官：第二品七蔽髻，三品五，四品三，五品一，六品、七品大手髻，八品、九品偏髾所交反髻。皇太子妃，假髻，步搖，九。郡長君七蔽髻。太子良娣視九嬪、女侍中，五。內外命婦、宮人女官從蠶，則各依品次，還著蔽髻。
後周制，皇后首飾，花釵十有二樹。諸侯之夫人，亦皆以命數為之節。三妃、三公夫人以下，又各依其命。一命再命者，又俱以三為節。
隋因之。皇后首飾，花十二樹；皇太子妃、公主、王妃、三師三公及公夫人、一品命婦，並九樹；侯夫人、二品命婦，並八樹；伯夫人、三品命婦，並七樹；子夫人、代婦及皇太子昭訓、四品以上官命婦，並六樹；男夫人、五品命婦，並五樹；女御及皇太子良娣，三樹。自皇后以下，小花並如大花之形。
大唐武德中制令，皇后褘衣，首飾花釵十二樹，餘各有差。開元中，又定品命。其制度，並見開元禮序例。
后妃命婦服章制度
周漢魏晉宋齊陳北齊後周隋大唐
周制，內司服掌王后之六服：褘衣，揄翟，闕翟，鞠衣，展衣，褖衣。素沙。王后之服，刻繒為之形而采畫之，綴於衣以為文章。褘衣，畫翬者。揄翬，畫搖者。闕翟，刻而不畫。此三者皆祭服。從王祭先王則服褘衣，祭先公則服揄翟，祭群小祀則服闕翟。今世有圭衣者，蓋三翟之遺俗。鞠衣，黃桑服也，色如麴塵，象桑葉始生。月令：「三月，薦鞠衣於先帝」，告桑事。展當為襢。襢衣，以禮見王及賓客之服，其色白。褖衣，御於王之服，亦以燕居，其色黑。六服備於此矣。以下推次其色，則闕翟赤，揄翟青，褘衣玄。此鄭玄據五行相生為說也。婦人尚專一，德無所兼，連衣裳不異其色。素沙者，今之白縳也。六服皆袍制，以白縳為裏，使之張顯。今世有沙縠者，名出於此。其翟多少，各依命數。揄音搖。縳音絹。辨內外命婦之服：鞠衣，展衣，褖衣。素沙。內命婦之服：鞠衣，九嬪也；展衣，世婦也；褖衣，女御也。外命婦者，其夫孤也，則服鞠衣；其夫卿大夫也，則服展衣；其夫士也，則服褖衣。三夫人及公之妻，其闕翟以下乎？侯伯之夫人揄翟，子男之夫人亦闕翟，唯二王後褘衣也。
漢制，太皇太后、皇太后、皇后入廟服，紺上皁下；蠶服，青上縹下：皆深衣制，徐廣曰：「即單衣也。」縹音疋繞反。隱領袖緣。貴人助蠶服，純縹上下。長公主見會。自公主封君以上皆帶綬，以采組為緄帶，各如其綬色；黃金辟邪首為帶鐍，飾以白珠。公卿列侯、中二千石夫人入廟佐祭者，服皁絹上下；助蠶者，縹絹上下。自二千石夫人以上至皇后，皆以蠶衣為朝服。公主、貴人、妃以上，嫁娶得服錦綺羅縠繒，采十二色，重緣袍。特進列侯以上錦繒，采十二色。六百石以上重練，采九色，禁丹紫紺。三百石以上五采，青絳黃紅綠。二百石以上四采，青黃紅綠。賈人，緗縹而已。緗，赤黃色。
魏之服制，不依古法，多以文繡。
晉依前漢制，皇后謁廟，服皁上皁下；蠶，青上縹下。隱領袖緣。元康六年，詔以純青服。貴人、夫人、貴嬪，是為三夫人，皆金章紫綬。九嬪銀印青綬，佩采音獨玉。助蠶之服，純縹為上下。皇太子妃，金璽龜鈕，纁朱綬，佩瑜玉。諸王太妃、妃、諸長公主、公主、封君，金印紫綬，佩山玄玉。自公主、封君以上，皆帶綬，以采組為緄帶，各如其綬色，金辟邪首為帶玦。郡縣公侯太夫人、夫人，銀印青綬，水蒼玉。公特進列卿代婦、中二千石夫人入廟助祭者，皁絹上下；助蠶者，縹絹上下。自二千石夫人以上至皇后，皆以蠶衣為朝服。
宋制，太后、皇后入廟，服褂上圭，下屬。大衣，謂之褘衣。公主、封君以上皆帶綬，以采組為緄帶，各如綬色。公特進列侯夫人、卿校代婦、二千石命婦年長者，入廟佐祭，皁絹上下；助蠶則青絹上下。自皇后至二千石命婦，皆以蠶衣為朝服。按漢劉向曰：「古者天子至於士，王后至於命婦，必佩玉，尊卑各有其制。」王后至命婦所佩玉，古制不存，今與外同制。
齊因之。褂用繡為衣裳，黃綬。貴嬪、夫人、貴人、王太妃、長公主、封君，皆紫綬。六宮、郡公、侯夫人，青綬。
陳依前制，皇后謁廟，褂大衣，皁上皁下，親蠶則青上縹下，隱領袖緣。貴妃、嬪，金章龜鈕，紫授，佩于闐玉，獸頭鞶。九嬪，金章龜鈕，青綬，獸頭鞶，佩采玉。婕妤以下，銀印珪鈕，艾綬，獸頭鞶。美人等，銅印環鈕，墨綬，獸頭鞶。
皇太子妃，金璽龜鈕，纁朱綬，佩瑜玉。良娣，銀印珪鈕，佩采玉，青綬，獸爪鞶。寶林，佩水蒼玉，餘同。開國公侯太夫人，獸頭鞶，餘同。長公主、公主、封君，金印龜鈕，紫綬，佩山玄玉，獸頭鞶。公主封君以上皆帶綬，以采組為緄帶，各以其綬色，金辟邪首為帶玦。自二千石以上至皇后，皆以蠶衣為朝服。
北齊皇后助祭、朝會以褘衣、祠郊禖以揄翟，小宴以闕翟，親蠶以鞠衣，禮見皇帝以展衣，宴居以褖衣。六服俱有蔽膝、織成緄帶。
內外命婦從二品以上，金章，紫綬，服揄翟，雙佩山玄玉。九嬪視三品，銀章，青綬，鞠衣，佩水蒼玉。世婦視四品，銀印，青綬，展衣。八十一御女視五品，銅印，墨綬，褖衣。
又有宮人女官服：二品闕翟；三品鞠衣；四品展衣；五品、六品褖衣；七品、八品、九品，俱青紗公服。
皇太子妃，璽綬佩同皇太子，服揄翟，從蠶則青紗公服。郡長公主、公主、王國太妃、妃，纁朱綬，章服佩同內命婦一品。郡長君，玄朱綬，闕翟，章佩與公主同。郡君、縣主，佩水蒼玉，餘與郡長君同。太子良娣視九嬪服。縣主青朱綬，餘與良娣同。女侍中，假金印紫綬，服鞠衣，佩水蒼玉。縣君銀章，青朱綬，除與女侍中同。太子孺子同世婦。太子家人子同御女。鄉主、鄉君，素朱綬，佩水蒼玉，餘與御女同。
外命婦皆如其夫；若夫假章印綬佩，妻則不假。一品、二品服闕翟，三品服鞠衣，四品展衣，五品褖衣。
內外命婦、宮人從蠶，則各依品次，皆服青紗公服。其外命婦，綬帶鞶囊，皆準其夫公服之例。百官之母詔加太夫人者，朝服公服，各與其命婦服同。
後周制，皇后之服，十有二等。其翟衣六：從皇帝祀郊禖，享先皇，朝皇太后，則服翬衣；祭陰社，朝命婦，則服揄衣；祭群小祀，受獻繭，則服鷩衣；採桑則服鳪衣；黃色。音卜。從皇帝見賓客，聽女教，則服鵫衣；白色。音罩。食命婦，歸寧，則服衣。玄色。音秩。俱十有二等，以翬翟為領褾，各十有二。臨婦學及法道門，燕命婦，有時見命婦，則蒼衣；春齊及祭還，則青衣；夏齊及祭還，則朱衣；採桑齊及採桑還，則黃衣；秋齊及祭還，則素衣；冬齊及祭還，則玄衣。自青衣而下，其領褾以相生之色。
諸公夫人九服，其翟衣翟皆九等，俱以揄翟為領褾，各九。自揄衣以下，鷩、鳪、鵫、、朱、黃、素、玄等衣九也。自朱衣而下，其領褾亦用相生之色。諸侯夫人，自鷩衣而下八；其翟衣翟皆八等，俱以鷩翟為領褾；無揄衣。諸伯夫人，自鳪衣而下七；其翟衣翟皆七等，俱以鳪翟為領褾；又無鷩衣。諸子夫人，自鵫衣而下六；其翟衣翟皆六等，俱以鵫翟為領褾；又無鳪衣。諸男夫人，自鴩衣而下五；其翟衣翟皆五等，俱以鴩翟為領褾；又無鵫衣。
三妃、三公夫人之服九：鳪衣，鵫衣，鴩衣，青衣，朱衣，黃衣，素衣，玄衣，綃衣。其翟亦九等，以鳪翟為領褾，各九。三、三孤之內子，自鵫衣而下八。翟皆八等，以鵫翟為領褾，各八。六嬪、六卿之內子，自鴩衣而下七。翟皆七等，以鴩翟為領褾，各七。上媛、上大夫之孺人，自青衣而下六。中媛、中大夫之孺人，自朱衣而下五。下媛、下大夫之孺人，自黃衣而下四。御婉、士之婦，自素衣而下三。中宮六尚，緅子侯反衣。諸命秩之服曰公服，其餘常服曰私衣。
隋制，皇后褘衣、鞠衣、青衣、朱衣四等。褘衣，深青質，織成領袖，文以翬翟，五采重行，十二等。素沙內單，黼領，羅縠褾、，色皆以朱。蔽膝隨裳色，以緅為緣，用翟三章。大帶隨衣裳，飾以朱綠之錦，青緣。革帶，青襪、舄，舄以金飾。白玉佩，玄組、綬，章采尺寸同於乘輿。祭及朝會大事服之。鞠衣，黃羅為質，織成領袖。蔽膝，革帶及舄，隨衣色。餘准褘衣，親蠶服也。青服，去花、大帶及佩綬，金飾履，禮見天子則服之。朱服，如青服。有金璽，盤螭鈕，文曰「皇后之璽」。冬正大朝，則並璜琮，各以笥貯，進於座隅。皇太后同於後服，而貴人以下並亦給印。
三妃，服揄翟，金章龜鈕，文從其職。紫綬，金縷織成獸頭鞶囊，佩于闐玉。九嬪，服闕翟，金章龜鈕，文從其職。金縷織成獸頭鞶囊，佩采玉。婕妤，銀縷織成獸頭鞶囊，他如嬪服。美人、才人，鞠衣，銀印珪鈕，獸爪鞶囊，佩水蒼玉。餘同。寶林，服展衣，艾綬。鞶囊、佩玉，同婕妤。承衣刀人、采女，皆褖衣，無印綬。
皇太子妃，服揄翟衣，九章。金璽龜鈕。素紗內單，黼領，羅褾、，色皆用朱，蔽膝二章。大帶，同褘衣，青綠革帶，朱襪，青舄，舄加金飾。佩瑜玉，纁朱綬，獸頭鞶囊。凡大禮見皆服之。唯侍親桑，則用鞠衣，佩綬與揄衣同。良娣，鞠衣，銀印，青綬，獸爪鞶囊。餘同世婦。寶林、八子，展衣，銅印，佩水蒼玉，艾綬。
諸侯王太妃、妃、長公主、公主、三公夫人、一品命婦，揄翟，繡為九章。佩山玄玉，獸頭鞶囊，綬同夫色。公夫人、縣主、二品命婦，亦揄翟，繡八章。從親桑，同鞠衣。自此以下，佩皆水蒼玉。侯伯夫人、三品命婦，亦服揄翟，繡為七章。子夫人、四品命婦，服闕翟，刻赤繒為翟，綴衣上，為六章。男夫人、五品命婦，闕翟，五章。若從親蠶，皆同鞠衣。
大唐制，武德令，皇后服有褘衣、鞠衣、鈿釵禮衣三等。皇太子妃揄翟鞠衣。自皇后至內外命婦衣服制度，並具開元禮序例。
