
通典卷第一百五十二
兵五 
孫子曰：「視卒如嬰兒，可與之赴深谿；視卒如愛子，可與之俱死。」
春秋時，楚師伐宋，圍蕭。蕭潰。楚大夫申公巫臣曰：「師人多寒。」楚子於是巡三軍，拊而勉之，三軍之士皆如挾纊。纊，綿也。言悅以亡寒。
又，晉聲子詣楚，謂令尹屈建曰：「雍子奔晉，以為謀主。彭城之役，晉、楚遇於靡角之谷。雍子曰：『歸老幼，返孤疾，二人役，歸一人。簡兵蒐乘，簡，擇。蒐，閱。秣馬蓐食，師陳焚次，次，舍也。焚舍，示必死。明日將戰。』行歸者，逸楚囚。欲使楚知之。楚師宵潰，晉降彭城而歸諸宋。楚失東夷，子辛死之，則雍子之為也。」
戰國魏以吳起為將，與士卒最下者同衣食。臥不設席，行不騎乘，親裹贏音盈糧，與士分勞。卒有病疽者，吳起為吮之。卒母聞而哭之。或謂之曰：「母子卒也，而將自吮其疽，何哭為？」母曰：「非然也。往年吳公吮其父，父戰不旋踵，遂死於敵。今又吮此子，妾不知其所死處矣。是以哭之。」於是擊秦，拔其五城。
劉、項相持之際，田橫據有齊地。漢將韓信、灌嬰平齊，橫走歸彭越。漢滅項籍後，橫與其徒屬五百人入海，居塢音島中。帝使使赦橫罪而召之，曰：「橫來，大者王，小者侯；大者，橫身。小者，徒屬。不來，且發兵加誅。」橫乃與其客二人乘傳詣洛陽。至屍鄉廄置，謂其客曰：「陛下所以欲見我，不過欲一見我面貌耳。陛下在洛陽，今斬吾頭，馳三十里閒，形容尚未能改，猶可知也。」遂自剄，令客奉其頭，從使者馳奏之高帝。以王者禮葬。橫既葬，二客穿其冢旁，皆自剄。餘尚五百人在海島中，聞橫死，亦皆自殺。於是乃知田橫兄弟能得士也。
漢李廣歷七郡太守，前後四十餘年，得賞賜輒分其麾下，飲食與士卒共之。家無餘財，終不言生產事。將兵乏絕處，見水，士卒不盡飲，不近水；不盡餐，不嘗食。寬緩不苛，士以此愛樂為用。
後漢桓帝以段熲為破羌將軍，征羌。行軍仁愛，士卒疾者，親自瞻省，手為裹瘡。在邊十餘年，未嘗一日蓐寢。與將士同勤苦，故皆樂為死戰。
皇甫規，延熹中為中郎將，持節監討零吾等羌。會軍中大疫，死者十三四。規親入菴廬，巡視將士，三軍感悅。東羌遂遣使乞降。
魏將諸葛誕守壽春，以司馬氏累代擅權，遂舉兵，稱匡輔魏室為辭。司馬文王率師討之，壽春城陷，誕死。文王招其徒，不降。且招且戰。數百人拱手為列，每斬一人，輒遣降之，皆曰：「為諸葛公死，無恨。」以至於盡，無一人降。時人比之田橫矣。吳將於詮曰：「
大丈夫受命其主，以兵救人，既不能克，又束手於敵，吾不取也。」乃免冑冒陣而死。其得士心如此。
西魏將梁椿，性果毅，善於撫納，所獲寶物分賜麾下，故每踐敵場，鹹得其力。
又王思政守潁川郡城，東魏帥十萬攻之，備盡攻擊之術，以潁川灌城，陷之。思政知事不濟，率左右據土山，謂之曰：「吾受國任城，遽辱王命，力屈道窮，計無所出。惟當效死，以謝朝恩耳。」因仰天大哭。左右皆號慟。思政西向再拜，便欲自刎。先是，齊文襄告城中人曰：「有生致王大將軍者，封侯，重賞。若大將軍身有損，親近左右，皆從大戮。」都督駱訓謂思政曰：「公常語訓等，但將我頭降，非但得富貴，亦是活一城人。今高相既有此言，公豈不哀城中士卒！」固共止之，不得引決。齊文襄遣其散騎常侍趙彥深就土山執手申意。引見文襄，辭氣慷慨，悌泗交流，無屈撓之容。文襄以其忠於所事，禮遇甚厚。思政初入潁川，士卒八千人，及城陷之日，存者纔三千人，遂無叛者。
後周武帝大舉伐齊，次於晉州。初，齊攻晉州，恐周師卒至，於城南穿塹，自喬山屬於汾水。帝率諸軍八萬人，置陣東西二十餘里。帝乘常御馬，從數人巡陣處分，所至輒呼主帥姓名慰勉之。將士感見知之恩，各思自勵。將戰，有司請換馬。帝曰：「朕獨乘良馬，欲何所之？」齊主亦於北塹列陣。帝欲薄之，以礙塹遂止。自旦至日中，相持不決。申後，齊人乃填塹南引。帝大喜，勒諸軍擊之，兵纔合，齊人便退，逐北斬首萬餘級，齊主與其麾下數十騎走還并州，於是齊眾大潰。
大唐貞觀中，太宗親征高麗，駕次定州，兵士到者，幸定州城北門親慰撫之。有從卒一人，病不能起，太宗招至床前，問其所苦，仍敕州縣厚加供給。凡在征人欣然，縱有病者，悅以忘疲。師次白巖城，將軍李思摩中弩矢，太宗親為之吮血，由是從行文武競思奮勵。及軍迴，行次柳城，招集戰亡人骸骨，設太牢以祭之，太宗慟哭盡哀，軍人無不灑泣。兵士觀者，歸家以言，其父母曰：「吾兒之死，天子哭之，死無所恨。」
司空李勣每將兵在軍，識其臧否，聞人片善，扼腕而從。事捷之日，多推功於下。前後在軍所得金帛，皆散之將士。以是人皆為用，所向多克捷。及薨，哭之或有嘔血者。
後漢大將曹公每攻城破邑，得靡麗之物，則悉以賜有功者。若勳勞宜賞，則不萬金；無功冀施，分毫不與。
春秋時，鄭師伐宋。將戰，華元殺羊食士，食音嗣。其御羊斟不與。及戰，斟曰：「疇昔之羊，子為政；今日之事，我為政。」與入鄭師，故敗。
漢高帝已封大功臣三十餘人，其餘爭功，未得行封。帝居南宮，從複道上見諸將往往耦語，以問張良。良曰：「陛下起布衣，以此屬共取天下，今已為天子，而所封皆蕭、曹故人及所親愛，所誅皆平生讎怨。今軍吏計功，以天下為不足用遍封，言有功者多，而土地少。而恐以過失及誅，故相聚謀反耳。」帝曰：「為之奈何？」良曰：「
取上素所不快，言有舊嫌者。計群臣所共知最甚者一人，先封，以示群臣。群臣見雍齒封，則人人自堅矣。」於是，三月，上置酒，封齒為什邡侯，因趣丞相急定功行封。群臣皆喜曰：「雍齒且侯，我屬無患矣。」趣，讀曰促。
漢王與韓信、彭越期會擊楚，至固陵，不會，楚擊漢軍，大破之。漢王謂張良曰：「諸侯不從，奈何？」對曰：「楚兵且破，未有分地，其不至固宜。君王能與共天下，可立致也。今能取睢陽以北至穀城與彭越，自陳以東傅海與齊王信，信家在楚，其意欲復得故邑。能出捐此地，以許兩人，使各自為戰，則楚易敗也。」於是發使，韓信、彭越皆引兵來，圍羽垓下。
漢高帝時，陳豨反於代，帝自往擊之。至邯鄲，喜曰：「豨不南據邯鄲，北阻漳水，吾知其無能為也。」上令周昌選趙壯士可令將者，白見四人。帝嫚罵曰：「豎子，能為將乎！」四人慚，皆伏地上。封各千戶，以為將。左右諫曰：「從入蜀漢伐楚，賞未遍行。今封此，何功？」帝曰：「非汝所知。陳豨反，趙代地皆豨有。吾以羽檄徵天下兵，未有至者，今計唯獨邯鄲中兵耳。吾何愛四千戶，不以慰趙子弟。」皆曰：「善。」及聞豨將皆故賈人，乃多以金購之，豨將多降。賈音估。
春秋魯叔弓帥師圍費，弗克，敗焉。平子怒，令見費人執之，以為囚俘。冶區夫曰：「非也。區夫，魯大夫。若見費人，寒者衣之，饑者食之，為之令主，而供其乏困，費來如歸，南氏亡矣。人將叛之，誰與居邑？若憚之以威，懼之以怒，人疾而叛，為之聚也。若諸侯皆然，費人無歸，不親南氏，將焉入矣。」平子從之，費人叛南氏。
蜀大將關羽圍魏氏之樊，留兵將備公安及南郡。吳將呂蒙襲之，兵到南郡，羽下守將麋芳降。蒙入據城，盡得羽及將士家屬，蒙皆撫慰，約令軍中不得干歷人家有求取。蒙麾下士，是汝南人，取民家一笠以覆官鎧，官鎧雖是公事，蒙猶以為犯軍令，不可以鄉里故而廢法，遂垂涕斬之。於是軍中震慄，道不拾遺。蒙朝暮使親近存恤耆老，問所不足，疾病者給醫藥，飢寒者賜衣糧。羽府藏財寶，皆封閉以待吳主孫權至。羽還，路數使人與蒙相聞，蒙輒厚遇其使，週遊城中，家家致問，或手書示信。羽人還，私相參訊，咸知家門無恙，見待過於平時，故羽吏士無鬥心。會權至，羽自知孤窮，乃走麥城，西至漳鄉，眾皆委羽而降。
春秋時，晉師伐齊，陳於。晉解張御郤克，鄭丘緩為右。及戰，郤克傷於矢，流血及屨，未絕鼓音，中軍將自執旗鼓，故雖傷而擊鼓不息。曰：「余病矣！」張曰：「自始合，而矢貫余手及肘，余折以御，左輪朱殷，烏閑反。豈敢言病？吾子忍之。」丘緩曰：「自始合，苟有險，余必下推車，子豈識之？然子病矣！」以其不識推車。張曰：「師之耳目，在吾旗鼓，進退從之。此車一人殿之，可以集事。殿，鎮也。集，成也。若之何其以病敗君之大事？擐甲執兵，固即死也，即，就也。擐音患。病未及死，吾子勉之！」左並畢正反轡，右援枹音桴而鼓。馬逸不能止，師從之。晉師從郤克車。齊師敗績。
東晉將周訪討江、沔閒賊杜曾，訪有眾八千，進至沌陽。曾銳氣甚盛，訪曰：「先人有奪人之心，善謀也。」使將軍李恆督左甄，許朝督右甄，自領中軍，高張旗幟。曾果先攻左右甄。曾勇冠三軍，訪甚惡之，自於陣後射雉以安眾心。令小將趙胤領其父餘兵屬左甄，力戰，敗而復合。胤馳馬告急，訪怒，叱令更進。胤號哭還戰，自辰至申，兩甄皆敗。訪選精銳八百人，自行酒飲之，敕不得輒動，聞鼓音乃進。賊未至三十步，訪親鳴鼓，將士皆騰躍奔赴，曾遂大潰，殺千餘人，遂定漢、沔。
東晉將朱伺善戰，人或問之，伺答曰：「諸人以舌擊賊，伺唯以刃耳。」又問曰：「將軍前後擊賊，何以每得勝耶？」伺曰：「兩敵共對，唯當忍之。彼不能忍，我能忍，是以勝耳。」
春秋末，吳子問孫武曰：「敵勇不懼，驕而無慮，兵眾而強，圖之奈何？」武曰：「詘而待之，以順其意；無令省覺，以益其懈怠；因敵遷移，潛伏候待，前行不瞻，後往不顧；中而擊之，雖眾可取。攻驕之道，不可爭鋒。」
秦末，項梁起兵吳中，比至定陶，再破秦軍，項羽等又斬秦三川守李由，益輕秦，有驕色。宋義諫曰：「戰勝而將驕卒惰者，必敗。今少惰矣，秦兵日益，臣為君畏之。」梁不聽。乃使宋義於齊，說高陵君顯封於高陵。曰：「公將見項梁乎？」曰：「然。」義曰：「臣論武信君軍必敗。公徐行則免，疾行則及禍。」秦果悉起兵益其將章邯，夜銜枚擊梁，大破定陶，梁敗而死。梁自號武信君。
後周末，隋文帝輔政，周大將尉遲迥在河北舉兵拒命，遣將略地，河南州縣多下之。隋文帝遣將于仲文率兵討之。仲文軍至汴州之東倪塢，與迥將劉子昂、劉浴德等相遇，進擊破之。軍次蓼音了隄，迥將檀讓擁眾數萬，仲文以羸師戰。讓悉眾來拒，仲文偽北，讓軍頗驕。於是遣精兵左右翼擊之，大敗讓軍，生獲五千餘人。
隋末，翟讓、李密起兵於河南，滎陽郡通守張須陀以兵攻讓。讓數為須陀所敗，聞其來，大懼，將遠避之。密曰：「須陀勇而無謀，兵又驟勝驕很，可一戰而擒之，公但列陣以待，保為公敗之。」讓不得已，勒兵將戰，密分兵千餘人於林木閒，詐與戰不利，軍稍卻，密發伏自後掩之，讓合擊，須陀眾大敗之，遂斬須陀於陣。
春秋楚大饑，庸人率群蠻以叛楚，庸，楚之小國。楚使廬戢梨侵庸。庸逐之，囚子楊窗。窗，戢梨官屬。三宿而逸，曰：「庸師眾，群蠻聚焉，不如且起王卒，合而後進。」楚將潘曰：「不可。姑又與之遇以驕之。彼驕我怒，而後可克。」又與之遇，七遇皆北，軍敗曰北。唯裨、儵、魚人實逐之。裨、儵、魚，庸三邑也。輕楚，故但三邑人逐之。庸人曰：「楚不足與戰矣。」遂不設備。楚子乘馹，會師於臨品，馹，傳車也。臨品，地名。分為二隊，隊，部也。兩道攻矣。楚將子越自石溪，子員音筠自仞以伐庸，遂滅之。
春秋時，狄人伐衛，戰於滎澤，衛師敗績。衛侯不去其旗，是以敗。遂滅衛。
東晉末，桓玄篡晉，宋武帝起義討之。玄敗，泝流奔荊州，留其將何澹之、郭詮、郭昶之守湓口。宋武將何無忌等次桑落洲，澹之等率軍來戰。澹之常所乘舫旍旗甚盛，無忌謂將曰：「賊帥必不居此，欲詐我耳，宜亟紀力反攻之。」眾咸曰：「澹之不在其中，縱得無益。」無忌曰：「今眾寡不敵，戰無全勝。澹之雖不居此舫，取則易獲，因縱兵騰之，可一鼓而敗也。」遂進攻，獲舫，因傳呼曰：「得何澹之矣！」賊中驚擾，無忌之眾亦謂然，因乘勝逕進，無忌鼓譟赴之，澹之遂潰。何澹之表而不處，何無忌悟而取之。
宋晉安王子勛音勳舉兵潯陽，宋將殷孝祖討之。時賊據赭圻，孝祖將進攻之，與賊合戰，常以鼓蓋自隨，軍中人相謂曰：「殷統軍可謂死將矣。今與賊交鋒，而以羽儀自標異，若善射者十手相射，欲不斃，得乎？」是日，於陣為矢中而死。
東魏大將齊神武與西魏大將周文戰邙山。時周文見齊神武出旗鼓，識之，乃募敢勇三千人，令賀拔勝總之，以犯其軍。適與齊神武相遇，時募士皆用短兵接戰，勝逐齊神武數里，刃垂及之。會勝馬為流矢所中，死，比副騎至，齊神武已逸去。
東魏將高敖曹與侯景等攻魏將獨孤如願於金墉城，大將周文帝率眾救之，戰於邙山。敖曹心輕敵，建旗蓋以陵陣，周人盡銳擊之，一軍皆沒，敖曹輕騎走河陽城，仰呼索縣繩，又不得，拔刀剜門，追兵至，敖曹奮頭詬曰：「來！吾與爾開國公。」追者斬之。
後燕慕容垂遣其子寶步騎七萬伐後魏，戰於參合陂，大敗。寶以數千騎奔免，士眾還者十一二。寶恨參合之敗，屢言魏有可乘之機。垂由是自率大眾伐魏。至參合陂，見往年戰處積骸如山，設弔祭之禮，死者父兄一時號哭，軍中皆慟。垂慚憤歐血，因而寢疾，卻還，道卒。
夫聲感人。享宴將士，以激勵於眾，酒酣，使拔劍起舞，作朋角牴，伐鼓叫呼，以增其氣。絲竹哀怨之聲不可奏，使人悽愴，損銳氣，挫壯心，則難勝敵。漢王圍項羽垓下，令師人四面楚歌，羽眾久苦征戰，思歸，遂潰。晉將劉琨守太原，群胡圍之，琨計窘，吹笳，聲寥亮。胡人久倦征戍，夜聞遂潰。並具先攻其心篇中。斯以聲感人也。
孫子曰：「昔之善戰者，先為不可勝，先咨之廟堂，慮其危難，然後高壘深溝，使兵士練習，故敵不得勝。以待敵之可勝。以此守備之固，待敵之闕，則可勝之。不可勝在己，言守備之固，制敵在外。可勝在敵，守備之固自修理，以俟敵之虛懈。已見敵有闕漏之形，然後可勝。故善戰者能為不可勝，不能使敵必可勝。若敵曉練兵事，策與道合，深為己備者，亦不可強勝之。故曰勝可知而不可為。敵有備也。已料敵，見敵形者，則勝負可知。若敵密而無形，亦不可強使為敗。故范蠡曰：「時不至，不可強生；事不究，不可強成。」不可勝者，守也；形藏也。若未見其形，彼眾我寡，則自守也。可勝者，攻也。敵攻己，乃可勝也。已見其形，彼寡我眾，則可攻。故善守者，藏於九地之下。」善守備者，務因其山川之阻，丘陵之固，使不知所攻。言其深密，藏於九地之下。又曰：「城有所不攻。」固而多糧。
後漢涼州賊王國圍陳倉，左將軍皇甫嵩督前將軍董卓救之。卓欲速進赴陳倉，嵩不聽。卓曰：「智者不後時，勇者不留決。速救則城全，不救則城滅，全滅之勢，在於此也。」嵩曰：「不然。百戰百勝，不如不戰而屈人之兵。是以先為不可勝，以待敵之可勝。不可勝在我，可勝在彼。彼守不足，我攻有餘。有餘者動於九天之上，不足者陷於九地之下。今陳倉雖小，城守固備，非九地之陷也。王國雖強，而攻我之所不救，非九天之勢也。夫勢非九天，攻者受害；陷非九地，守者不拔。國今以陷受害之地，而陳倉保不拔之城，我可不煩兵動眾，而取全勝之功，將何救焉！」遂不聽。王國圍陳倉，自冬迄春，八十餘日，城堅守固，竟不能拔。賊眾疲弊，果自解去。
城有不可守者：大而人少；小而眾多；糧寡而柴水不供；壘薄而攻具不足；土疏地下，灌溉可汎；邑闕人疲，修緝未就。凡若此類，速徙之。
壘高土厚，城堅溝深，糧實眾多，地形險阻，所謂無守而無不守也。故曰：「善守者，敵不知其所攻。」
凡築城，下闊與高倍，上闊與下倍。城高五丈，下闊二丈五尺，上闊一丈二尺五寸。高下闊狹，以此為準。料功：上闊加下闊，得三丈七尺五寸，半之，得一丈八尺七寸五分；以高五丈乘之，一尺之城，積數得九十三丈七尺五寸。每一功，日築土二尺，計功約四十七人。一步五尺之城，計役二百三十五人；一百步，計功二萬三千五百人；三百步，計功七萬五百人。率一里，則十里可知。其出土負簣，並計之大功之內。以城中壯男為一軍，壯女為一軍，老弱為一軍，三軍無令相遇。壯男遇壯女，則志散而力不專。遇老弱，則老使壯悲，弱使強憐。悲憐在心，則勇人更慮，壯夫不戰。
凡敵欲攻，即去城外五百步內，井、樹、牆、屋並填除之。井有填不盡者，投藥毒之。木石磚瓦，茭芻百物，皆收之。入不盡者，並焚除之。其什物、五穀、糗糒、魚鹽、布帛、醫藥、功巧、戎具、鍛冶、秸、茅荻、蘆葦、灰沙、鐵炭、松樺、蒿艾、脂麻、皮氈、荊棘、笓籬、釜鑊、盆瓮、礨木、鍬斧、錐鑿、刀鋸、長斧、長刀、長錐、長鎌、長梯、短梯、大鉤、連鎖、連枷、連棒、白棒、蘆竹，為稕之順反插以松樺，城上城下，咸先蓄積，緣人閒所要公私事物，一切修緝。
拋石，大小隨事。
礨木，長五尺，徑一尺，小至六七寸。
城外四面壕內，去城十步，更立小隔城，厚六尺，高五尺，仍立女牆。謂之羊馬城。
城門縣板木，為重門。
城門扇及樓堠，以泥塗厚，備火。
城門先造連拒、馬鎗、壯銳，以鎖連之。
城內面別穿井四所，置水車，大瓮二十口，灶十所。
卻敵上建堠樓，以版跳出為櫓，與四外烽戍，晝夜瞻視。
城壕，面闊二丈，深一丈，底闊一丈，以面闊加底積數大半之，得數一丈五尺，以深一丈乘之，鑿壕一尺，得數一十五丈。每一人功，日出三丈，計功五人；一步五尺，計功二十五人；十步，計功二百五十人；百步，計功二千五百人；一里，計功七萬五百人。以此為率，則百里可知。
弩臺，高下與城等，去城百步，每臺相去亦如之。下闊四丈，高五丈，上闊二丈，上建女牆。臺內通闇道，安屈膝梯，人上便卷收。中設氈幕，置弩手五人，備乾糧水火。
城上一步一甲卒，十步加五人，以備雜供之要。五步有伍長，十步有什長，五十步、百步皆有將長，文武相兼，量材受任，而統領精銳。驍勇簡募或十隊、二十隊、三十隊，大將、副將各領隊，巡城曉喻，激勵赴救。
城上立四隊，別立四表，以為候視：若敵欲攻之處，則去城五六十步，即舉一表；橦梯逼城，舉二表；敵若登梯，舉三表；欲攀女牆，舉四表。夜即舉火如表。城上四隊之閒，各置八旗：若須木●音稟拯板，舉蒼旗；須灰炭稕鐵，舉赤旗；須檑木樵葦，舉黃旗；須沙石磚瓦，舉白旗；須水湯不潔，舉黑旗；須戰士銳卒，舉熊虎旗；須戈戟弓矢刀劍，舉鷙旗；須皮氈麻鐷鍬钁斧鑿，舉雙兔旗。城上舉旗，主當之官隨色而供。城內老小丁女，除營食之外，皆令膺役城上，分為八隊，使識文者點檢常旗，備擬物為八部。
城內對敵營，自鑿城內為闇門，多少臨事，令五六寸勿穿，或於中夜，於敵初來，營列未定，精騎從突門躍出，擊其無備，襲其不意。
城門先自鑿扇為數十孔，出強弩射之，長矛刺之，則敵不得近門。
棧，以泥厚塗之，備火。柴草之類貯積，泥厚塗之，防火箭飛火。
轉關橋，一樑，端著橫檢，按去其檢，橋轉關，人馬不得過度，皆傾水中。
笓音毗籬戰格，於女牆上跳出，去牆三尺，著橫檢，端安，以荊柳編為之，長一丈，闊五尺，縣安端，用遮矢石。
布幔，複布為之，以弱竿縣掛於女牆外，去牆外七八尺，以折拋石之勢，則矢石不復及牆。
木弩，以黃連桑柘為之，弓長一丈二尺，徑七寸，兩弰三寸，絞車張之，大矢自副，一發，聲如雷吼，敗隊之卒。
鷰尾炬，縛葦草為之，尾分為兩歧，如鷰尾狀，以油蠟灌之，加火，從城墜下，使人騎木驢而燒之。
松明，以鐵鎖縋下，巡城照，恐敵人夜中乘城而上。夜中城外每三十步縣大燈於城半腹，置警犬於城上，吠之處，即須加備。
脂油炬，於城中四衢、要路、門戶，晨夜不得絕明，用備非常。
行鑪，鎔鐵汁，舁行，以灑敵人。
游火，鐵筐盛火，加脂蠟，鎖縣縋下，燒穴中●城人。
灰麩、糠，因風於城上擲之，以眯敵目，因以鐵汁灑之。
連梃，如打禾連枷狀，打女牆外上城敵人。
釵竿，如槍，刃為兩歧，用叉飛梯及人。
鉤竿，如鎗，兩旁有曲刃，可以鉤物。
油囊，盛水，於城上擲安火車中，囊敗火滅。
天井，敵攻城為地道來返，自於地道上直下穿井以邀之，積薪安井中，加火薰之，敵人自焦灼。
地聽，於城內八方穿井，各深二丈，以新甖用薄皮裹口如鼓，使聰耳者於井中託甖而聽，則去城五百步內悉知之。審知穴處，助鑿迎之，與外相遇，即就以乾艾一石，燒令煙出，以板於外密覆穴口，勿令煙洩，仍用袋鼓之；又先為桔槔縣鐵鎖，長三丈以上，束柴葦焦草而燃之，墜於城外所穴之孔，以煙燻之，敵立死。
城上八隊之閒，安轉關小拋二，機關大拋一，雲梯、撞拋等其閒。先從城身，用木出跳，為重女牆，高於土女牆五寸以上，以板覆其上，隨事緩急而開閉之。敵若以大石擊牆樓，石下之處，出跳空中，縣生皮氈毯等袋，以乘其石。
城內人家，咸令置水防火，先約失火者斬。火發之處多，恐奸人放火，但令便近主當八部官人，領老小丁女救之。火起，所部急白大將，大將領親信人左右救火。城中有卒驚及雜人，城上不得輒離職掌，亂走街巷者斬。
敵若推輪排來攻，先以拋打，手拋既眾，所中必多，來者被傷，力不齊矣。
凡攻城之兵，禦捍矢石，頭戴●帽，仰視不便，袍甲厚重，進退又難，前既不得上城，退則其帥逼迫，人眾煩鬧。我作轉關女牆，騰出城外，以轆轤墜鐵索，索頭安鐵鴟腳，當聚鬧之處，擲下撥人。
敵若兵眾氣盛，將卒有疑，即迴易左右前後，或替一日再動，或數夜不移，審察安危，隨時變改。
飛書檄必誘我人，速封，馳送大將。
每夜巡城，皆改易契，令信人持偽契巡行，所由不覺，罰之，覺則送使。有外往來，主司押領上使，輒不得問其事由，外人輒不得與語。
敵若縱火焚樓堞，以麤竹長一丈，鎪音搜去節，以生薄皮合縫為袋，貯水三四石，將筩內於袋內，急縛如濺筒，令壯士三五人撮水口，急蹙之救火。每門常貯兩具。如無竹，以木合筩，漆之而用，並小濺筩二十具兼助之。門內常以瓮貯水添用。
散若推車，我作麤鐵鐶，並屈桑木為之，用索相連，頭適到，速以鐶串頭，於其傍便處，分令壯士牽之翻倒，弓弩兩射，自然敗走。
散若木驢攻城，用鐵蒺藜下而敦之。其法：以熟鐵闊徑尺長一尺二寸四條，縱橫布如蒺藜形，鎔生鐵灌其中央，重五十斤，上安其鼻，連鎖擲下，敦訖，以轆轤拗上。若木驢上有牛皮並泥，敦著即舉，速放火炬，灌油燒火。
凡敵攻城，多背旺相，起土為臺。我於城內薄築，長高於敵臺一丈已上，即自然制彼，無所施力。
又於城上以木為棚，容兵一隊，高長柄鐵鉤、陌刀、錐斧，隨要便以為之備。若敵攀女牆踴身，待其身出，十鉤齊搭，掣入城中，斧刀助之。
城若卑地下，敵人壅水灌城，築築牆壅諸門及陷穴處，更於城內促團周匝，視水高中而闊築牆，牆外取土，高一丈以上城立，立後於牆內取土，而薄築之。精兵備城，不得雜役。如有洩水之處，即十步為一井，井內潛通引洩漏。城中速造舡一二十隻，簡募解舟楫者，載以弓弩、鍬钁，每舡載三十人，自暗門銜枚而出，潛往斫營，決彼隄堰，覺即急走，城上鼓譟，急出兵助之。
敵有驍勇衝門入來，門內多穿坑阱，又於重牆內，卒出其不意，敵必傍走，自入阱中。
城門外簡擇健卒，貯備器具，看敵懈怠，即開門，驍勇齊擊，乘馳逐北不得過二百步，緩急城上應接易為。
敵攻日久，眾巧俱施，蟻附緣城，不惜士眾，野無所得，糧路又絕，兵眾離心，將帥懈倦，必精兵擁守，防我城門。我當乘閒，驍雄四出，與城上人應期，內外齊攻。專精與疲怠者，尤絕必須審察，賊多偽謀。其所穴之孔，於城內深闊為坑，坑上安轉關板橋，若敵入來，得三五十人後，啟發機關，自然先斃。
鐵菱，狀如鐵蒺藜，要路、水中置之，以刺人馬。
陷馬坑，長五尺，闊一尺，深三尺，坑中埋鹿角槍、竹籤，其坑似亞字相連，狀如鉤鎖，以草及細塵覆其上。軍城、營壘、要路皆設之。
拒馬槍，以木徑二尺，長短隨事，十字鑿孔，縱橫安檢，長一丈，銳其端，可以塞城門、巷、要路，人馬不得奔馳。
木柵，為敵所逼，不及築城壘，或因山河險勢，多石少土，不任版堞，乃建立木為之，方圓高下隨事，深埋木根，重複彌縫，其闕內重加短木為閤道，外柱木重長出四尺為女牆，皆泥塗之，內七尺又立閤道，內柱上布板木為棧，立欄杆於柵上。縣門、壅牆、濠塹、拒馬防守，一如城壘法。
烽臺，於高山四顧險絕處置之，無山亦於孤迥平地置。下築羊馬城，高下任便，常以三五為準。臺高五丈，下闊二丈，上闊一丈，形圓。上建圓屋覆之，屋徑闊一丈六尺，一面跳出三尺，以板為上覆下棧。屋上置突灶三所，臺下亦置三所，並以石灰飾其表裏。復置柴籠三所，流火繩三條，在臺側近。上下用屈膝梯，上收下乘。屋四壁開覷賊孔及安視火筒，置旗一口，鼓一面，弩兩張，拋石、礨木、停水瓮、乾糧、麻蘊、火鑽、火箭、蒿艾、狼糞、牛糞。每晨及夜平安，舉一火；聞警，固舉二火；見煙塵，舉三火；見賊，燒柴籠。如每晨及夜，平安火不來，即烽子為賊所捉。一烽六人，五人為烽子，遞知更刻，觀視動靜；一人烽率，知文書、符牒、轉牒。
馬鋪，每鋪相去三十里，於要路山谷閒，牧馬兩匹，與游奕計會。有事警急，煙塵入境，即奔馳報探。
土河，於山口賊路，橫斷道，鑿闊二丈，深二尺，以細沙散土填平，每日檢行，掃令淨平，人馬入境，即知足跡多少。
游奕，於軍中選驍果、諳山川泉井者充，常與烽鋪土河計會交牌，日夕邏候邏，盧箇反。於亭障之外，捉生問事。其軍中虛實舉用，勿令游奕人知。其副使子將，並久軍行人，取善騎射者兼。
令人枕空胡䩮臥，有人馬行三十里外，東西南北，皆響見於胡䩮中，名曰「地聽」，則先防備。
