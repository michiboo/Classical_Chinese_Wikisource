
通典卷第七十一
禮三十一沿革三十一嘉禮十六
皇太子監國及會宮臣議皇太子監國有司儀注
春夏封諸侯議錫命諸王公城國宮室服章車旗議
策拜諸王侯拜三公奏樂服冕議附
諸王公侯留輔朝政嫡子監國議
皇太子監國及會宮臣議
北齊天保元年，皇太子監國，在西林園冬會。群臣議，皆東面。二年，於北城第內冬會，又議東面。吏部郎陸卬疑非禮，魏收改為西面。
邢子才議欲依前，曰：「凡禮有同者，不可令異。詩說，天子至於大夫，皆乘四馬，況以方面之少，何可皆不同乎？若太子定西面者，王公卿大夫士，復何面也？南面，人君正位。今一官之長，無不南面；太子聽政，亦南面坐。議者引晉舊事，太子在東宮西面，為避尊位，非為嚮臺殿也。子才以為東晉博議，依漢魏之舊，太子普臣四海，不以為嫌，又何疑於東面？禮『嗣子絕旁親』，『嗣子冠於阼』，『冢子生，接以太牢』。漢元著令，太子絕馳道。此皆禮同於君。又晉王公嗣子，攝命臨國，乘七旒安車，駕用三馬，禮同三公。近宋太子乘象駱，皆有同處，不以為嫌。況東面者，君臣通禮，獨何為避？明為嚮臺，所以然也。近皇太子在西林園，於殿猶且東面，於北城非宮殿之處，更不得耶？諸人以東面為尊，宴會須避。按燕禮、燕義，君位在東，賓位在西，君位在阼階，故有武王踐阼，不在西也。禮『
乘君之車，不敢曠左』。君在，惡空其位，左亦在東，不在西也。『
君在阼，夫人在房』，鄭注『人君尊東也』。前代及今，皇帝宴會接客，亦東堂西面。若以東面為貴，皇太子以儲後之禮，監國之重，別第宴臣賓，自得申其正位。禮者皆東宮臣屬，公卿接宴，觀禮而已。若以西面為卑，實是君之正位，太公不肯北面說丹書，西面則道之，西面乃尊也。君位南面，有東有西，何可皆避？且事雖少異，有可相比者。周公，臣也；太子，子也。周公為冢宰，太子為儲貳。明堂尊於別第，朝諸侯重於宴臣賓，南面貴於東面。臣疏於子，冢宰輕於儲貳。周公攝政，得在明堂南面朝諸侯，今太子監國，不得於別第異宮東面宴客，情所未安。且君行以太子監國，君宴不以公卿為賓，明父子無嫌，君臣有嫌。按儀注，親王受詔冠婚，皇子皇女皆東面。今不約王公南面，獨約太子，何所取耶？議者南尊改就西面，轉居尊位，更非合禮。方面既少，難為節文。東西二面，君臣通用，太子宜然，於理為允。」
魏收議云：「去天保初，皇太子監國。冬會群官於西林園都亭，坐從東面，義取於嚮中宮殿臺故也。二年於宮冬會，坐乃東面，收竊以為疑。前者遂有別議，議者同之。邢尚書以前定東面之議，復申本懷，此乃國之大禮，無容不盡所見。收以為太子東宮，位在於震，長子之義也。按易八卦，正位嚮中。皇太子今居北城，於宮殿為東北，南面而坐，於義為背也。前者立議，據東宮為本。又按東宮舊事，太子宴會，多以西面為禮，此又誠證，非徒言也。不言太子常無東西二面之坐，但用之有所。至如西園東面，所不疑也。未知君臣車服有同異之議，何為而發？就如所云，但知禮有同者，不可令異。不知禮有異者，不可令同。苟別君臣同異之禮，恐重紙累札，書不盡也。」子才竟執東面，收執西面，援引經據，交相往復，其後竟從西面為定。
時議又疑宮吏之姓與太子名同。子才又謂曰：「按曲禮『大夫士之子，不與嗣君同名。』鄭注云：『若先生之，亦不改。』漢法，天子登位，布名於天下，四海之內，無不咸避。按春秋經『衛石惡出奔在晉』，衛侯衎卒，其子惡始立，明石惡與長子同名。諸侯長子在一國之內，與皇太子於天下，禮亦不異。鄭言先生不改，蓋以此義。衛石惡、宋向戌，皆與君同名，春秋不譏。皇太子雖有儲貳之重，未為海內所避，何容便改人姓？然事有消息，不得皆同於古。宮吏至微，而有所犯，朝夕從事，亦是難安。宜聽出宮，更補他職。」制曰「可」。
隋文帝開皇初，皇太子勇，準故事張樂受朝，宮臣及京官北面稱慶，帝誚之。遂後定儀註：西面而坐，唯宮臣稱慶，臺官不復總集。煬帝之為太子，奏「降章服，宮官請不稱臣」。從之。
大唐睿宗景雲二年四月，欲傳位於皇太子，召三品以上官，謂曰：「朕素懷澹泊，不以宸極為貴。昔居皇嗣，已讓中宗。及居太弟，又固辭不就。思脫屣於天下，為日久矣。今欲傳位於太子，卿等何如？」群臣唯唯，莫有對者。皇太子遣右庶子李景伯讓監國，上不許。殿中侍御史和逢堯諫曰：「陛下春秋未高，聖恩浹洽。昔韋氏亂政，百僚憂懼，今萬姓顒顒，欣荷睿德，豈可即為讓乎！」上從之。遂有制：「政事皆取皇太子處分。若緣軍馬刑殺，五品以上除授政事，與皇太子商量，然後聞奏。」其會宮臣儀注，具開元禮。
皇太子監國有司儀注宋
宋文帝元嘉二十六年二月，東巡，皇太子監國，有司奏儀注。
某曹關某事云云。被命，議宜如是。請為牋如左。謹關。
右署眾官如常儀。
尚書僕射、尚書左右丞某甲，死罪死罪。某事云云。參議以為宜如是事諾。奉行。某死罪死罪。
年月日。某曹上。
右牋儀準於啟事年月右方，關門下位及尚書官署。其言選事者，依舊不經他官。
某曹關太常甲乙啟辭。押。某署令某甲上言。某事云云。請臺告報如所稱。主者詳檢相應。請聽如所上事諾。別符申攝奉行。謹關。
年月日
右關事儀準於黃案年月日右方，關門下位年月下左方，下附列尚書眾官署。其尚書名下應雲奏者，今言關。餘皆如黃案式。
某曹關司徒長史王甲啟辭。押。某州刺史景丁解騰某郡縣令長李乙書言某事云云。請臺告報如所稱。尚書某甲參議，以為所論正如法令，告報聽如所上。請為令書如左。謹關。
右關門下位及尚書署，如上儀。
司徒長史王甲啟辭。押。某州刺史景丁解騰某郡縣令長李乙書言某事云云。請臺告報。
年月日。尚書令某甲上建康宮。如無令，稱僕射。
右令曰下司徒，今報聽如某所上。其宣攝奉行如故事。文書如千里驛行。
年月日朔甲子。尚書令某甲下。無令稱僕射。
司徒承書從事書到上起某曹。
右外上事，內處報，下令書儀。
某曹關事云云。令如是，請為令書如左。謹關。
右關署如前式。
令司徒。某事云云。令如是，其下所屬，奉行如故事。文書如千里驛行。
年月日子。下起某曹。
右令書自內出下外儀。
令書前某官某甲。令以甲為某官，如故事。
年月日。侍御史某甲受。
右令書版文準詔書版文。
尚書下云云。奉行如故事。
右以準尚書敕儀。起某曹。
右並白紙書。凡外內應關牋之事，一準此為儀。其經宮臣者，依臣禮。
拜刺史二千石誡敕文曰制詔云云。某動靜屢聞。
右除拜詔書除者如舊文。其拜令書除者，「令」代「制詔」，餘如常儀。辭關版文云：「某官糞土臣某甲臨官。稽首再拜辭。」制曰右除糞土臣及稽首云云。某官某甲再拜辭。以「令曰」代「制曰」。某官宮臣者，稱臣。
春夏封諸侯議後漢魏晉
後漢鄭玄曰：「據祭統云：『古者於禘發爵賜服，於嘗出田邑。』今封諸侯則違古。且土地皆慶賞之事。漢家故事，丞相始拜，皆封為國侯，其在秋冬者，先賜爵關內侯，俟春而後封國。祭統『嘗出田邑』，先師或以為秋嘗時，邑人皆田，或以為削黜田邑於此時也。」
魏王肅聖證論：「孟夏之月，天子行賞，封諸侯，慶賜，無不忻悅，故左傳賞以春夏是也。」
晉張融評曰：「按洛誥，成王命周公後，封伯禽以周之正。易屯卦雲『宜建侯』。據二經，周人封諸侯，不以秋夏也。」周禮夏官司勳掌爵，月令夏封諸侯，故取此。
束皙總論曰：「月令所記，非一王之制，凡稱古者，無遠近之限，未知夏封諸侯，何代之典。秋祭田邑，夏乎？殷乎？而王據月令以非祭統，鄭宗祭統而疑月令，無乃俱未通哉！莫若通以三代說兩氏而不俱一也。」
錫命周東晉
周制，春官大宗伯「以九儀之命，正邦國之位。每命異儀，貴賤之位乃正。春秋傳曰：「名位不同，禮亦異數。」一命受職，始見命為正吏，謂列國之士，於子男為大夫。王之下士亦一命。鄭司農云：「受職，理職事」也。再命受服，謂受玄冕之服。列國之大夫再命，於子男為卿。卿大夫自玄冕以下，如孤之服。王之中士亦再命，則爵弁服也。三命受位，謂列國之卿，始有列位於王，為王臣也。王之上士，亦三命也。四命受器，謂公之孤始得有祭器者。禮運曰：「大夫具官，祭器不假，聲樂皆具，非禮也。」王之下大夫，亦四命也。五命賜則，則者，地未成國之名。王之下大夫四命，出封加一等，五命，賜以方百里二百里之地者也。方三百里以上為成國也。五命中大夫，出為子男。六命賜官，王六命之卿賜官者，使得自置臣，理家邑，如諸侯也。六命上大夫即卿也。七命賜國，王之卿，六命，出封加一等也。八命作牧，謂侯伯有功德者，加命，得專征伐諸侯，出為一州之牧，入為三公。九命作伯。」上公有功德者，加命為二伯，得征五侯九伯者也。鄭司農雲「長諸侯為方伯」也。封為上公，入為伯，分主東西，長於諸侯，賓於天子，曰天子之吏。天子謂之伯父，異姓謂之伯舅。自稱於諸侯，曰天子之老，於外曰公。王制云：「制，三公一命袞，若有加則賜也。三公八命矣，復加一命，則服龍袞，與王者之後同。故諸侯之服，自袞而下，如王之服。大國之君不過九命，次國之君不過七命，小國之君不過五命。大國之卿不過三命，下卿再命，小國之卿與下大夫一命。」春秋左氏傳說，諸侯踰年即位，天子賜以命珪。珪者，諸侯所執以朝覲之瑞也。公羊傳「天生使毛伯來錫公命」，加魯以袞龍之服。傳曰：「錫者，賜也。命者，加我服也。」又諸侯有功，加之九錫。一曰衣服，二曰朱戶，三曰納陛，四曰輿馬，五曰樂則，六曰武賁之士，七曰鈇鉞，八曰弓矢，九曰秬鬯。賞賜者陽，數極於九，賜大國不過九，次國七，小國五。
東晉羊玄曰：「說者以左氏雲，天子錫諸侯命珪，以為符信，珪者，諸侯所執以朝覲之瑞也。按魯成公即位八年，乃得命珪。三年夏，公如晉，此朝也，未有珪，朝何執也？凡命者，謂方策之書也，猶今教令耳。覲禮曰：『諸公奉篋服，加命書於其上。』尚書文侯之命云：『平王錫晉文侯秬鬯珪瓚，作文侯之命。』命者，王之教令，其事非一策而已。」
諸王公城國宮室服章車旗議虞周晉
虞書曰：「明試以功，車服以庸。」
周制，春官小宗伯掌衣服、車旗、宮室之賞賜。王以賞賜有功者。
晉博士孫毓、段暢等議曰：
周禮「上公九命為伯，其國家、宮室、車旗、衣服、禮儀，皆以九為節；侯伯七命，以七為節；子男五命，以五為節」。上公謂三公有德，九命為二伯者。國家謂城也。公之城蓋方九里，宮方九百步；侯伯之城方七里，宮方七百步；子男之城方五里，宮方五百步。又曰「王之三公八命，其卿六命，及其出封，皆加一等，其國家宮室車旗衣服禮儀亦如之」。又如禮，諸侯之城隅高七丈，門阿皆五丈。又禮，諸侯以為殷屋。今諸王封國，雖有大小，而所理舊城，不如古制，皆宜仍舊。其造立宮室，當有大小之差。然周典奢大，異於今儀，步數之限，宜隨時制。又諸侯三重門，內曰路門，中門曰雉門，外門曰庫門。雉門之外設憲，，罼也。憲，蓋也。高五丈。其正寢與廟同制，皆殷屋四阿，堂崇三尺。此其舊典，略可依也。餘皆稱事取供而已。
旌旗斿數，繁纓貳車，各以其命之等。又曰：「金輅建大旂，同姓以封；象輅建大赤，異姓以封。」金象者，謂以金象飾其車。今制從簡除之餘，諸王從公者出就封，朝祀之車，宜路車駟馬，建大旂九斿，畫交龍。
禮，公之服自袞冕而下，侯伯自鷩冕而下，皆如王之服。祭服宜玄冕朱裏，玳玉三采九旒，繅三色九就，丹組纓，玄衣纁裳，畫九章，以事宗廟。其祀社稷山川，及其群臣助祭者，皆長冠玄衣。其位不從公者，皆以七為節，其他則同諸王。朝服依漢魏故事，皆遠遊冠，五時服，佩山玄玉，不復以國大小為差。其群臣侍從冠服，皆宜如服制令也。諸王公應助祭。按司服之職：「王祀昊天上帝，則大裘而冕，享先生則袞冕，先公則鷩冕。公之服，自袞冕而下，如王之服；侯伯之服，自鷩冕而下，如公之服。」禮記王制曰：「制，三公一命袞。」謂三公八命，復加一命，則服袞龍，與王者之後同。然則九命及二王之後，乃服袞衣無升龍。三公之服，當從鷩冕而下。太尉三公助祭，宜服鷩冕七章，冕繅九旒，赤舄。三公助導從外官不與齊祭者，自可如舊。
策拜諸王侯拜三公奏樂服冕議附○後漢晉北齊隋大唐
後漢制，拜諸王侯三公之儀：百官會，位定，謁者引光祿勳前。丁孚漢儀雲「太常住蓋下，東向讀文」，以此異也。謁者引當拜者前，當座伏殿下。光祿勳前，一拜，舉手曰「制詔其以某為某」。按丁孚漢儀安帝策夏勤文曰：「維元初六年三月甲子，制詔以大鴻臚勤為司徒。曰：『朕承天序維稽古，建爾於位為漢輔。往率舊職，敬敷五教，五教在寬。左右朕躬，宣力四表，保乂皇家。於戲！秉國之鈞，旁祗厥序，時亮天工，可不慎歟！勤其戒之！」此其例也。讀策書畢，拜者稱臣再拜。尚書郎以璽印綬付侍御史。侍御史前，東面立，授璽印綬。當受策者再拜頓首三。贊謁者曰：「某王臣某新封，某公某初除，謝。」中謁者報謹謝。贊者立曰：「皇帝為公興。」重坐，受策者拜謝，起就位。禮畢。
晉武帝咸寧三年，始平、濮陽諸王新拜，有司奏「依故事，聽京城近臣、諸王、公主應朝賀者，復上禮」。博士張放議：「臨軒遣使，應作樂。放按泰始中，皇太子冠，太子進而樂作，位定樂止。王者諸侯，雖殊尊卑，至於禮秩，或有同者。冠之與拜，俱為嘉禮。是以準昔儀注，謂宜作樂。今符雲，至尊受太子拜時，無鐘磬之樂。又按泰始三年，有司奏：皇太子明膺休命，光啟嘉祚，宜依漢魏故事。」太常王師等言：「拜三公應有樂，宿設懸於殿庭。今門下雲，非祭享則無樂。按冠禮有樂，公侯大臣，御座為起，在輿為下。傳曰『國卿，君之貳也』。是以命使之日，御親臨軒，百僚陪位，此即敬事之意也。古者天子饗下國之使，命將帥，遣使臣，皆有樂。故詩敘曰『皇皇者華，君遣使臣也』。又曰『歌採薇以遣之，出車以勞還，杕杜以勤歸』，皆作樂而歌之。今命大使，拜輔相，比於下國之臣，輕重殊矣。輕誠有之，重亦宜然。博士考古，以事義相準，故謂臨軒遣使，宜有金石之樂。」詔曰：「三公鼎司，皇帝有興之禮，何以不設樂？又正位南面，何以不服冕？」尚書顧和言，臨軒拜三公，不應有樂。和云：「禮無其文。按衛宏撰漢儀，拜丞相，亦無樂。古之燕饗有樂者，以暢賓主之歡耳。今拜三公，事畢於庭階，禮成於拜立，歡宴未交，無事於樂。又按六冕之服，主於祭祀，唯婚特用之，他事未見服冕者，故拜公不應服冕。」
北齊策諸王，以臨軒日上水一刻，吏部令史乘馬，齎召版，詣王第。王乘高車，鹵簿至東掖門止，乘軺車。既入，至席。尚書讀策訖，以授王，又授章綬。事畢，出軺車，入鹵簿，乘高車，詣閶闔，伏闕表謝。報訖，拜廟還第，即鴻臚卿持節，吏部尚書授策，侍御史授節。使者受而出，乘軺持節，詣王第。入就西階，東面。王入，立於東階，西面。使者讀策，博士讀版，王俛伏。興，進受策章綬茅土，俛伏三稽首，還本位，謝如上儀。在州鎮，則使者受節策，乘軺車至州，如王第。
諸王、三公、儀同、尚書令、五等開國、太妃、妃、公主恭拜冊，軸一枚，長二尺，以白練衣之。用竹簡十二枚，六枚與軸等，六枚長尺二寸。文出集書，書皆篆字。哀冊、贈冊亦同。
諸王、五等開國及鄉男恭拜，以其封國所在方，取社壇方面土，苞以白茅，內青箱中。函方五寸，以青塗飾，封授之，以為社。
隋臨朝冊命三師、諸王、三公，並陳車輅。餘則否。百司定列，內史令讀冊訖，受冊者拜受出。又引次受冊者，如上儀。若冊開國，郊社令奉茅土，立於仗南，西面。每授冊訖，授茅土焉。
大唐之制，如開元禮。
諸王公侯留輔朝政嫡子監國議晉
晉博士孫毓等議：「按周禮典命職：『凡諸侯之嫡子，誓於天子，攝其君，則下其君一等。』誓猶告也。謂公之子如侯伯而執珪，侯伯之子如子男而執璧。春秋『曹伯使其太子射姑來朝』，行國君之禮。踐土之盟，衛成公使其母弟武如會，經書曰，衛武、蔡，甲午，序於諸侯。又左傳：「冢子，君行則守，有守則從。從曰撫軍，守曰監國，古之制也。夫帥師，專行謀，誓軍旅，君與國政之所圖，非太子之事也。』周制，諸侯以功德入為王卿士，則上卿理其國事。今諸王公侯受任天朝，而嫡子攝其君事，車服禮數，國封大小，領兵軍數，自當如本制，而王公侯遣上卿及軍將掌其事，合於古義。今之車服，與古禮不同，依禮應下其君一等。其嫡子皆以有爵命，印綬冠服佩玉之制，宜如本令。而嫡子但知其政，不干其位，君不可二，尊無二上。國相以下見嫡子，宜如臣而不稱臣。又禮，非其臣則答拜，國之命士上達於其君者，嫡子宜答拜。其文書稱嗣子，宜曰王嗣子，其公侯嗣子，繫於父爵，明不專國也。其燕見則稱第，下文書表疏，皆臣禮而不稱臣。今之監司，上官文書皆為記告。嫡子監國，其下群臣官文書宜稱告，不言命稱教。」
