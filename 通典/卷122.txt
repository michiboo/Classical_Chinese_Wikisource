
通典卷第一百二十二
禮八十二開元禮纂類十七嘉禮一
皇帝加元服
卜日告圓丘方丘附告宗廟臨軒行事
見太后謁太廟親謁會群臣群臣上禮
皇帝納後
臨軒命使納采問名納吉納徵告期告廟冊後
命使奉迎同牢皇后表謝朝皇太后皇后受群臣賀
皇帝會群臣外命婦朝會群臣上禮皇后廟見車駕出宮
皇帝加元服
卜日
皇帝將加元服，卜日如別儀。
告圓丘方丘附
前一日，諸告官清齋於告所。其守衛及設樽坫等並前一日陳設，如巡狩圓丘攝事儀。告方丘，自前一日陳設及告官清齋等亦如之。為埋埳於壝南外壇之內，北出陛。未明二刻，諸告官各服其服，郊社令、良醞令入實樽罍及玉帛。太樽二：一實明水，為上；一實汎齊，次之。山罍二：一實玄酒，為上；一實清酒，次之。玉以四珪有邸，幣以蒼。告方丘，太樽二，一實明水，一實醴齊，玉兩珪有邸，幣以黃。未明一刻，奉禮帥贊者先入就位，贊引引御史、太祝以下入行掃除如常儀。質明，謁者引告官以下俱就門外位。奉禮帥贊者先入就位，贊引引御史以下入就位。謁者引告官、贊引引執事者次入就位。立定，奉禮曰：「再拜。」贊者承傳，凡奉禮有辭，贊者皆承傳。告官以下皆再拜。謁者進告官之左，白：「有司謹具，請行事。」儀至禮畢燔祝版於齋所，並同巡狩告圓丘攝事儀。告方丘其儀同，但改昊天為皇地祇，其玉帛埋之。
告宗廟
其禮與巡狩告宗廟儀有司攝事同，唯祝文臨時撰。
臨軒行事
先一日，尚舍奉御設御冠席於太極殿中楹閒，南向，莞筵紛純，加藻席繢純，加次席黼純。守宮設群官次於朝堂，太樂令展宮懸於殿庭，並如常儀。設協律郎舉麾位於殿上西階之西，東向；一位於樂懸東南，西向。鼓吹令分置十二案於建鼓之外。乘黃令陳車輅，尚輦奉御陳輿輦，並如常儀。典儀設文官一品以下五品以上位於懸東，六品以下於橫街南，皆重行，西面北上。設武官一品以下五品以上位於懸西，六品以下於橫街南，當文官，皆重行，東面北上。設朝集使位分方於文武官當品之下。設諸親位於四品、五品之中。皇宗親在東，異姓親在西。設蕃客位各分方於朝集使六品之南。諸州使人分方位於朝集使九品之後。又設太師、太尉位於橫街之南道東，北向西上。又設典儀位於懸之東北，贊者二人在南，少退，俱西向。奉禮設門外位於東西朝堂，皆如元日之儀。
其日，諸衛勒所部屯門列黃麾仗如常。群官依時刻集朝堂，俱就次各服其服，通事舍人引就朝堂前位。侍中版奏：「請中嚴。」太樂令、鼓吹令帥工人入就位。奉禮郎設罍洗於阼階東南，罍在洗東，加勺，篚在洗西，南肆，實巾加。尚舍奉御設席於東房內，近西，又張帷於東序外。殿中監陳袞服於東房內席上，東領。玄衣纁裳十二章。八章在衣，日、月、星辰、山、龍、華蟲、火、宗彝。四章在裳，藻、粉米、黼、黻。白紗中單，黼領，青褾、、裾。革帶，玉鉤，大帶，青帶朱裏，紕其外，上以朱，下以綠，紐約用組。朱韍三章，龍、山、火。鹿盧玉具劍，火珠鏢首，白玉雙珮，玄組，大雙綬，六綵，玄、黃、赤、白、縹、綠，純玄質，長二丈四尺，五百首，廣一尺。小雙綬，長二尺六寸，色同大綬而首半之，閒施二玉環。朱，赤舄金飾。繢纚、玉簪及櫛三物同箱，在服南，北向。尚舍奉御設莞筵一，紛純，加藻席繢純，加次席黼純，又在南。尚食奉御實醴樽於東序外帷內，坫在樽北，實角觶柶各一，加。饌陳於樽西，籩豆各十二，俎三，在籩豆北。設罍洗於樽東，罍在洗西，加勺，篚在洗東，北肆，實巾加。執罍樽籩豆及在庭罍篚者，並絳公服立於其所。袞冕垂白珠十二旒，以組為纓，色同其綬，黈纊充耳，玉導，置於箱。太常博士一人立於西階下近西，東面。諸侍衛之官各服其器服，俱詣閤奉迎。典儀帥贊者先入就位，通事舍人各引群官入就位。太常博士引太常卿升西階，立於西房外，當戶北向。侍中版奏：「外辦。」
皇帝著空頂黑介幘、雙童髻、雙玉導、絳紗袍以出，侍衛警蹕如常儀。皇帝將出，太樂令令撞黃鍾之鐘，右五鐘皆應，協律郎舉麾，鼓柷，奏太和之樂。皇帝出自西房。太常博士引太常卿，太常卿引皇帝即御座，南向立，樂止。太常卿與博士退立於皇帝之左。通事舍人引太師、太尉就位。凡太師、太尉進退，皆舍人導引。太師初入門，舒和之樂作，至位，樂止。典儀曰：「再拜。」贊者承傳，群臣在位者皆再拜。太師升自西階，太師初行，樂作；至階，樂止。太師升立於西階上，東面。太尉詣阼階下罍洗盥手，升東階，詣東房內取纚櫛箱，進，跪奠於御座西端。太師詣御座前跪，奏稱：「請坐。」退復位。皇帝坐。太尉進當御座前，少左，跪脫空頂幘，置於櫛箱，櫛畢設纚，興，少西，東面立。太師降盥，初降，樂作；盥訖詣西階下，樂止。太師受冕，右執項，左執前，升西階，進當皇帝前少左，樂作。太師祝曰：「令月吉日，始加元服。壽考惟祺，以介景福。」乃跪冠，興，復西階上位。太尉進皇帝前，少左，跪設簪纓，興，復位。皇帝興，太常卿引適東房。殿中監進徹櫛纚箱以退。皇帝著袞服，太常卿引即席南向坐，樂止。
太尉詣序外帷內，盥手洗觶，酌醴，加柶，覆之，面葉，立於序內，南向。太師進受醴，面柄，進御前，北面祝曰：「甘醴唯厚，嘉薦令芳。承天之休，壽考不忘。」訖，跪進觶，興，退，降立於西階下，東面。於將祝，殿中監帥進饌者奉饌設於御座前，皇帝左執觶，右取脯，擩於醢，祭於籩豆閒。太師取肺一以進皇帝，皇帝奠觶於薦西，受肺，卻左手執本，右絕末以祭，上左手，嚌之，授太尉。太尉加於俎，降立於太師之南。皇帝帨手，侍中一人進帨巾。取觶，以柶祭醴，啐醴，建柶，奠觶於薦東。皇帝初受觶，休和之樂作；奠觶訖，樂止。太師、太尉俱復橫街南位。太師初行樂作，至位樂止。典儀唱：「再拜。」贊者承傳，在位者皆再拜。太師、太尉出，初行樂作，出門樂止。侍中前，跪奏：「禮畢。」
皇帝興，太樂令令撞蕤賓之鐘，左五鐘皆應，太和之樂作；太常卿引入東房，侍衛警蹕如來儀，入訖，樂止。通事舍人引東西面位者以次出。
見太后
其日冠訖，著通天冠服詣太后所御殿，如常朝見之式。尚宮引就殿前，北向再拜訖，尚宮引出，還宮如常。
謁太廟
將謁，有司卜日如別儀。
前一日，皇帝清齋於太極殿。太尉以下清齋於廟所，近侍之官應從入廟者各於本司清齋一宿。諸衛令其屬晡後一刻各以其方器服守衛廟門，與太樂工人俱清齋一宿。
前三日，尚舍直長施大次於太廟南門之外道西，東向，尚舍奉御鋪御座。守宮設文武侍臣次於大次之後，文左武右，俱東向。設太尉以下次於齋坊內。設三師次於侍臣次之西，東向。
前二日，太樂令設宮懸之樂於廟庭如常儀，右校清掃內外。
前一日，奉禮設御位於樂懸之南道西，北向。設太尉以下及御史等位於內外如常儀。設酒樽之位於廟堂上前楹閒，各於室戶之左，北向。每室雞彝一，鳥彝一，犧樽二，山罍二，皆加勺，皆西上，各有坫。以置瓚爵。設罍洗篚如常。篚實珪瓚巾爵。其執樽罍篚及烹牲並如巡狩告謁儀。
謁日未明三刻，太尉以下各服其服，太廟令、良醞令各帥其屬入實樽罍。雞彝、犧樽之上樽，皆實以明水。山罍之上樽實以玄酒，鳥彝實以鬱鬯，犧樽實以醴齊，山罍實以清酒。太官令帥進饌者實籩豆、行掃除及奏出獻祖以下神主各置於座如常儀，訖各就位，如巡狩告儀。
質明，謁者引太尉以下俱就門外位，太樂令帥工人次入就位。其升堂坐者，皆脫履於階下，降納如常。謁者引太尉，贊引引執事者次入就位。立定，奉禮曰：「再拜。」太尉以下皆再拜。其先拜者不拜。謁者進太尉之左，白：「有司請行事。」其行事儀至讀祝文如時享攝事儀。唯無燔膟膋及奠毛血。讀祝文曰：「維某年歲次月朔日，子孝曾孫皇帝某，太祖以下稱臣某。謹遣太尉臣名，敢昭告於獻祖宣帝、祖妣某氏：敬遵常典，禮加元服，以今吉辰祗見。謹以一元大武、明粢、薌合、薌萁、嘉蔬、嘉薦、醴齊，尚饗。」訖，興，太尉再拜。初讀祝文訖，樂作；太祝進，跪奠版於神座，俛伏，興，還樽所，太尉拜訖，樂止。謁者引太尉以次獻，皆如獻祖之儀。唯不盥洗。遍獻訖，其飲福受胙如常儀。訖，謁者引太尉降復位。贊引引御史、太祝及執樽罍篚者俱就執事位，重行，西面立以俟。皇帝既謁廟出門，太祝等升復位訖，登歌作雍和之樂；諸祝各進入室徹豆，出，還樽所，登歌止。奉禮曰：「賜胙。」其贊拜及納神主、燔祝版，並如時享攝事儀。
親謁
前出三日，本司宣攝內外各供其職。
前一日，守宮設群官五品以上次於東西朝堂如常。
謁日，晝漏上水三刻，鑾駕出宮。發引前七刻，搥一鼓為一嚴。三嚴時節，前一日侍中奏裁。發引前五刻，搥二鼓為再嚴。其鑾駕發引之儀與時享出宮儀同，唯陳小駕鹵簿乘金輅為異。駕過，通事舍人引文武群官不從者退就次以俟。
駕至大次，迴輅東向，將軍降，立於輅右。侍中進當鑾駕前，跪奏稱：「侍中臣某言，請降輅。」俛伏，興，還侍位。皇帝降輅，乘輿之大次，繖扇華蓋侍衛如常儀。通事舍人引三師各就便座，各服其服，出立於大次門外。太常博士引太常卿立於大次門外，當門西向。侍中版奏：「外辦。」
皇帝出次，華蓋侍衛如常。侍中負寶陪從如式。博士引太常卿，太常卿引皇帝凡太常卿前導，皆博士先引。至廟門外，殿中監進鎮珪，皇帝執鎮珪，華蓋仗衛停於門外，三師、近侍者從入如常。
皇帝初入門，太和之樂作，至版位，北向立，樂止。太常卿與博士退立於左。太常卿前奏稱：「請再拜。」皇帝再拜。少頃，太常卿又奏稱：「請再拜。」皇帝又再拜。訖，太常博士引太常卿，太常卿引皇帝出還大次，初行樂作，出門樂止。殿中監受鎮珪，華蓋侍衛如常儀。
皇帝既還大次，請解嚴、轉仗衛，至既入閤侍中版奏請解嚴、叩鉦將士各還本所，如時享還宮儀。
會群臣
皇帝見廟之明日會群臣，如元會之儀。其上壽詞云：「具官臣某言，伏惟皇帝陛下吉辰元服，禮備樂和，臣等不勝大慶，謹上千萬歲壽。」
群臣上禮
前一日，守宮量設次於東朝堂如常儀。其日應上禮之官，依時刻各集於次，皆服朝服。奉禮先設上禮之官位於東朝堂之前，近南，文東武西，重行北面，相對為首。又設中書舍人位於吏部為首者之北，南向。設奉禮位於文官東北，贊者二人在南，差退，俱西向。通事舍人各引應上禮之官就位。立定，令史二人對舉表案，禮部郎中引就中書舍人前，取表授舍人訖，引案退。奉禮唱：「再拜。」贊者承傳，在位者皆再拜。中書舍人奉表入進。通事舍人引在位者退。
皇帝納後
卜日、告圓丘、方澤並如加元服儀。其祝文臨時撰。
臨軒命使
將行納采，制命太尉為使者，宗正卿為副使，吏部承以戒之。問名、納吉、納徵、告期並奉迎並同使。
前一日，尚舍奉御設幄座於太極殿如常。守宮設群官客使等諸應陪位者次於東西朝堂。太樂令展宮懸於殿庭，設舉麾位於殿上，一位於懸下，鼓吹令設十二案，乘黃令陳車輅，尚輦奉御陳轝輦，皆如元日之儀。典儀設文官一品以下五品以上位於懸東，六品以下於橫街南，皆重行，西面北上。設武官一品以下五品以上位於懸西，六品以下於橫街南，當文官，皆重行，東面北上。設朝集使位各分方於文武官當品之下，設諸親位於四品、五品之下，皇宗親在東，異姓親在西。設蕃客位各分方於朝集使六品之南，諸州使人分方位於朝集使九品之後。設典儀位於懸東北，贊者二人在南，少退，俱西向。設使者受命位於大橫街南道東，副使又於其東，少退，俱北面。奉禮設門外位於東西朝堂如元日儀。
其日，諸衛勒所部列黃麾仗如常儀。群官依時刻集朝堂，俱就次各服其服，通事舍人引就朝堂前位。侍中量時刻版奏：「請中嚴。」鈒戟近仗入陳於殿庭，太樂令帥工人入就舞位，協律郎入就舉麾位。諸侍衛之官各服其器服，符寶郎奉寶，俱就閤奉迎。典儀帥贊者先入就位。通事舍人引群官入就位，又引使主副入立於太極門外道東，西面。黃門侍郎引主節執幡節，中書侍郎引制書案，立於左延明門內道北，西面北上。侍中版奏：「外辦。」
皇帝服袞冕御轝以出，曲直華蓋警蹕侍衛如常儀。皇帝將出，仗動；出自西房，即御座坐，南向。符寶郎奉寶置於御座如常。通事舍人引使主副入就位。立定，典儀曰：「再拜。」贊者承傳，群官在位者皆再拜。侍中前承制，降詣使者東北，西面稱：「有制。」使主副俱再拜。侍中宣制曰：「納某官女為皇后，命公等持節行納采等禮。」宣訖，使主副又再拜。侍中還侍位。黃門侍郎引主節立於使者東北，西面。主節以節授黃門侍郎，黃門侍郎執節西面授使者，使者受，付主節，主節立於使後，黃門侍郎退。中書侍郎引制書案立於使者東北，西面。中書侍郎取制書，持案退自使後，立於使者之左。西面授使者，使者受制書置於案，持案者退立於使後，中書侍郎退。典儀曰：「再拜。」贊者承傳，群官在位者皆再拜。舍人引使者主副出，持節者前導，持案者次之。侍中前跪，奏稱：「侍中某臣言，禮畢。」俛伏，興，還侍位。
皇帝降座，御輿，入自東房，侍衛警蹕如來儀。舍人引群官在位者以次出。初使主副乘輅備儀仗而行，鼓吹備而不作，從者乘車以從；其制書以油絡網犢車載而行。自後皆如之。
納采
前一日，守宮設使者次於後氏大門外道右，南向。
其日大昕，使主副至於後氏大門外，掌次者迎入次。凡賓主及行事者皆公服。主人受於廟。無廟者受於正寢。掌事者布神席於室戶外之西，莞筵紛純，加藻席畫純，南向，右雕幾。使主副出次，謁者引立於大門外之西，東面北上。持幡節者立於使者之北，少退，東面；令史二人對舉制案立於使者之南，執鴈者又在其南，俱東面。主人立於大門內，西面。
儐者立於主人之左，北面受命，出立門東，西面曰：「敢請事。」使者曰：「某奉制納采。」儐者入告。主人曰：「臣某之女若如人，既蒙制訪，臣某不敢辭。」儐者出告，入，引主人出迎使者於大門外之南，北面，主人再拜。使者不答拜。
主人揖使者，先入，至於階，使者及宗正卿入，幡節先導，其持案及執鴈者從入，幡節立西階之西，東面。自後幡節皆如之。使者由西階升，立於兩楹閒，南面；使副在使者西南，持案及執鴈者在使副西南，俱東面。主人升阼階，詣使者前，北面立。持案者以案進使副前，使副取制書，持案者退復位；使副奉制書進授使者，退復位。持節者脫節衣。使者曰：「有制。」主人再拜。宣制畢，主人降詣階閒，北面再拜稽首訖，升，進，北面受制書，退以授左右，仍北面立。使副取鴈以授使者，退復位。使者受鴈，主人再拜，進，受鴈，退以授左右，仍北面立。儐者引二人對舉答表案進於主人後，少西，儐者取表以授主人，主人受，進授使者訖，退復位，再拜。持節者加節衣。謁者引使者及使副等降自西階以出。
制文凡六禮皆以版，長一尺二寸，博四寸，厚八分。後家答版亦如之。
皇帝曰：咨！具官封姓：渾元資始，肇經人倫，爰及夫婦，以奉天地宗廟社稷。謀於公卿，咸以為宜。率由舊典，今使持節太尉封某、宗正卿封某以禮納采。
答文
皇帝嘉命，訪婚陋族，備數采擇。臣之女，姑姊妹則雲「先臣某官之遺女」。未閑教訓，衣履若如人。欽承舊章，肅奉典制。某官封臣姓名稽首頓首，再拜承制詔。
問名
使者既出，遂立於內門外之西，東向，並如納采位。初使者降，主人降立於內門內東廂，西面。儐者進受命，出請事。使者曰：「將加卜筮，奉制問名。」儐者入告。主人曰：「臣某之子若如人，既蒙制訪，臣某不敢辭。」儐者出告，入引主人出迎使者，至主人受鴈訖出，如納采儀。
使者出立於內門外之西，使副在南，少退，俱東面。初使者降，主人降立於東階下，西面。儐者進受命，出請事。使者曰：「禮畢。」儐者入告。主人曰：「某公奉制至於某之室，某有先人之禮，請禮從者。」儐者出告。使者曰：「某既得將事，敢辭。」儐者入告。主人曰：「先人之禮，敢固以請。」儐者出告。使者曰：「某辭不得命，敢不從。」儐者入告，遂引主人升立於序端。掌事者徹幾，改設二筵，東上。各用莞筵紛純，加藻席繢純。設甒醴於東房西牖下，加勺；坫在樽北；篚在樽南，實觶二，角柶二；各一籩一豆，實以脯醢，在坫北。又設洗於東階東南如常。
訖，儐者引主人降，迎使者於內門外之東，西面揖使者，先入。使者入門而左，副從之。主人入門而右，至階，主人曰：「請某位升。」使者曰：「某敢辭。」主人曰：「固請某位升。」使者曰：「某敢固辭。」主人曰：「終請某位升。」使者曰：「某敢終辭。」主人升阼階，使者升西階，副從升，俱北面。主人阼階上北面再拜，使者及副西階上北面答再拜。
主人受幾於序端，掌事者內拂幾三，奉兩端西北向以進；主人東南向外拂幾三，振袂，內執之，掌事者一人又執幾以從。主人進，西北向。使者序進，迎受於筵前，東南向以俟。主人還東階上，北向再拜送。使者以幾避，進，北面跪，各設於座，差退於西階上，北面東上，俱答再拜；立於階西，東面南上。
贊者二人俱升，取觶，降，盥手洗觶，升，實醴，加柶於觶，覆之，面葉，出房南面。主人受醴，面柄，進使者筵前，西北面立，又贊者執觶以從。使者西階上北面各一拜，序進筵前，東南面。主人又以次授醴，使者受，俱復西階上位。主人退復東階上，北面一拜送。掌事者以次薦脯醢於筵前。使者各進升筵，皆坐，左執觶，右取脯，擩於醢，祭於籩豆閒，各以柶祭醴三，始扱一祭，又扱再祭，興，各以柶兼諸觶，上擸，降筵於西階上，俱北面坐，俱啐醴，建柶，各奠觶，遂拜，執觶。主人答拜。使者進，升筵坐，各奠觶於薦東，降筵，序立於西階上，東面南上。
掌事者牽馬入陳於門內三分庭一在南，北首西上。又掌事者奉幣篚升東階以授主人，主人受於序端，進，西面立。掌事者一人又奉幣篚立於主人之後。使者西階上俱北面再拜。主人進詣楹閒，南面立。使者序進，立於主人之西，俱南面。主人以幣篚授使者，使者受，退立於西階上，東面。掌事者又以幣篚授主人，主人受以授使副，使副受，退立於使者北，俱東面。主人還東階上，北面拜送。使者降西階，從者迓受幣。使者當庭實，揖馬以出，牽馬者從出。使者出大門外之西，東面立，從者迓受馬。主人出門東，西面再拜送。使者退。主人入立於東階下，西面。儐者告主人曰：「賓不顧矣。」主人反於寢。使者奉答表詣闕進。
制文
皇帝曰：咨，某官封姓，兩儀配合，承天統物，正位於內，必俟令族。重章舊典，今使使持節太尉封某、宗正卿封某以禮問名。
答文
皇帝嘉命使者某重宣中制，問臣名族。臣女夫婦所生，先臣故某官之遺玄孫，先臣故某官之遺曾孫，先臣故某官之遺孫，先臣故某官之外孫女，年若干。欽承舊章，謹奉典制。某官臣姓某稽首頓首，再拜承制詔。若女祖以上在，則直雲某官臣之孫女等語。
納吉
前一日，守宮設使者次，以下至主人立於大門內西面，如納采儀。儐者進受命，出請事。使者曰：「加諸卜筮，占曰從，制某也納吉。」儐者入告。主人曰：「臣某之女若如人，龜筮雲吉，臣占在焉。臣某謹奉典制。」儐者出告，入，引主人出迎使者於大門外，以下至使者降自西階以出，如納采儀。使者出立於內門外之西，使副在南，少退，俱東面。初使者降，主人立於東階下，西面。儐者進受命，出請事。使者曰：「禮畢。」其儐使者如問名之儀。
制文
皇帝曰：咨，某官姓，人謀龜筮，僉曰貞吉，敬順典禮，今使使持節太尉封某、宗正卿封某以禮納吉。
答文
皇帝嘉命使者某重宣中制，太卜元吉。臣陋族卑鄙，憂懼不堪，欽承舊章，肅奉典制。某官臣姓某稽首頓首，再拜承制詔。
納徵
前一日，守宮設使者次如初。
其日大昕，使主副至後氏大門外，掌次者延入次。執事者入布幕於內門之外，玄纁束帛陳於幕上，六馬陳於幕南，北首西上，執事者奉穀珪以匱，俟於幕東，西面。掌事者設几筵如初。
使主副出次，謁者引立於大門外之西，東面北上；持幡節者立於使者之北，少退，東面；令史二人對舉制案立於使副南，東面。主人立於大門內，西面。儐者進受命，出請事。使者曰：「某奉制納徵。」儐者入告。主人曰：「奉制賜臣以重禮，臣某祗奉典制。」儐者出告。入，引主人出迎使者於大門外之南，北面，主人再拜。使者不答拜。
謁者引使者及使副入，幡節前導，持案者從入。使者入門而左，主人入門而右。至於內門，使主副立於門西，東面北上。主人立於門東，西面。
儐者引主人揖使者，先入門，至於階，使者及使副從入，由西階升，立於楹閒，南面；使副在使者西南，持案者在使副西南，俱東面。主人由阼階詣使者前，北面立。於主人揖入門，執事者坐啟匱取珪，加於玄纁上，及牽馬者從入三分庭一在南，北首西上，執珪者在馬西，俱北面。持案者以案進使副前，使副取制書，持案者退復位；使副奉制書進授使者，退復位；持節者脫節衣。使者曰：「有制。」主人再拜。使者宣制畢，主人降詣階閒，北面再拜稽首訖，升，進，北面受制書，退以授左右，仍北面立。儐者引二人對舉答表案，進主人後，少西，儐者取表以授主人，主人受以授使者訖，退復位，再拜。謁者引使者及使副等降自西階以出，立於內門外之西，使副在南，少退，俱東面。初主人受制書訖，左右受玉帛於庭，受馬者自左受之以東，牽馬者既授馬，自前西而出。主人降立於東階下，西面。儐者進受命，出請事。使者曰：「禮畢。」其儐使者如納吉之儀。
制文
皇帝曰：咨，某官姓之女，有母儀之德，窈窕之姿，如山如河，宜奉宗廟，永承天祚，以玄纁珪馬，以章典禮。今使使持節太尉封某、宗正卿封某以禮納徵。
答文
皇帝嘉命使者某重宣中制，降婚卑陋，崇以上公，寵以豐禮，備物典冊。欽承舊章，肅奉典制。某官臣姓名稽首頓首，再拜承制詔。
告期
前一日，守宮設使者次，以下至出請事，如納采儀。使者曰：「
制使某告期。」儐者入告。主人曰：「臣某謹奉制。」儐者出告，入引主人出迎使者，以下至禮畢，如納采儀。
制文
皇帝曰：咨，某官姓，謀於公卿、太筮、元龜，罔有不臧。率遵典禮，今使使持節太尉封某、宗正卿封某以禮告期。
答文
皇帝嘉命使者某重宣中制，告曰：「惟某月某日可迎。」臣欽承舊章，肅奉典制。某官臣姓某稽首頓首，再拜承制詔。
告廟
有司以特牲告如常告禮。祝文臨時撰。
冊後
前一日，守宮設使者次於後氏第大門外之西如常。尚舍設尚宮以下次於後氏閤外道西，東向，障以行帷。
其日臨軒命使，如納采命使之儀。太尉為正使，司徒為副使。
奉禮設使者位於大門外之西，東向。使副及內侍位於使者之南，舉冊案及寶綬者在南，差退，持節者在使者之北，少退，俱東向。設主人位於大門外之南，北面。設使者以下及主人位於內門外亦如之。設內謁者監位於內門外主人之南，西面。內謁者監設司贊位於東階東南，掌贊二人在南，差退，俱西向。內謁者監又先置一案於閤外，近限。
使主副乘輅持節，備儀仗，鼓吹備而不作，至後氏大門外，使者降輅，掌次者延入次。尚宮以下至閤之次。內僕進重翟以下大門外道西，東向北上。諸衛令其屬布後儀仗如常。
使者出次，謁者引使者以下就門外位。主人朝服出，立於東階下，西面。儐者進受命，出門東，西面曰：「敢請事。」使者曰：「某奉制授皇后備物典冊。」儐者入告，遂引主人出迎於大門外，北面再拜。使者不答拜。
謁者引使者入門而左，持節者前導，持案者次之。主人入門而右。至內門外，各就位。立定，奉冊寶案者進當使副前，使副受冊寶，持案者退復位，使副以冊寶進授使者，退復位。內侍進使者前，西面受冊寶，東面授內謁者監，退復位。內謁者監持冊寶入立於閤外之西，東面跪置冊寶於案，俛伏，興。
尚宮以下入閤奉後首飾褘衣，其衣服所司先進。傅姆贊出，尚宮引降，立於庭中，北面。尚宮跪取冊，尚服跪取寶綬，興，立於後之右，少前，西向。司言司寶各一人進於後左，少前，東向。尚宮稱：「有制。」尚儀贊：「皇后再拜。」皇后再拜。宣冊訖，尚儀又贊：「皇后再拜。」皇后再拜。尚宮奉冊進授皇后，皇后受以授司言；尚服又奉寶綬次授皇后，皇后受以授司寶。訖，尚儀贊：「皇后升座。」尚宮引皇后升座，南向坐，內官以下俱降立於庭，重行，北向西上。立定，司贊曰：「再拜。」掌事承傳，內官以下皆再拜訖，諸應侍衛者各升立於侍位。尚儀前跪，奏稱：「禮畢。」皇后降座，尚宮引皇后入於宮。
主人儐使者如告期之儀。使者乘輅而還，詣闕復命。
冊文
維某年月日，皇帝使使持節太尉封某、司徒封某冊命某官女某氏為皇后。咨爾易階乾坤，詩首關雎，王化之本，實由內輔。是故皇英嬪虞，帝道以光；太任妣姬，周胤克昌。皇后其祗勗厥德，以肅承宗廟，虔恭中饋，盡敬於婦道，導師道於六宮，作範儀於四海。皇天無親，惟德是依，可不慎歟！
命使奉迎
其日晡後，侍中量其時刻版奏「請中嚴」。晡後三刻，皇帝服袞冕出，升所御殿，宮人侍衛如常。文武之官五品以上立於東西朝堂如常儀。
奉迎前一日，守宮設使者次於大門外道右，設使副及內侍次於使者次西，俱南向。尚舍設宮人次於閤外道西。奉禮設使者位於大門外之西，東向；使副位於使者之南，持案及執鴈者又在南，差退，持節者在使者北，少退，俱東向。奉禮位於使副西南，贊者二人在南，差退，俱東面。設內侍位於大門外道左，西面。
其日，司贊設宮人以下位於堂前。使主副朝服發朝堂，乘輅持節，備儀仗，至大門外，使者降輅，掌次者延入次。宮人等各之次奉迎。文武官至宿衛及列鹵簿如常儀。
尚儀奏請皇后中嚴，量時刻傅姆導皇后，尚宮前引，出，升堂，宮人等侍衛如常儀。皇后將出，主婦出於房外之西，南向。文武奉迎者皆陪立於大門外，文東武西，北上。
立定，謁者引使者詣大門外位，使副、內侍等各就位。主人立於內門外堂前東階下，西面。儐者受命出請事。使者曰：「某奉制，以今吉辰率職奉迎。」儐者入告。主人曰：「臣謹奉典制。」儐者出告，入，引主人出門南，北面再拜。使者不答拜。
謁者引使者入門而左，持節者前導，使副及持案、執雁者次之。主人入門而右。至內門外堂西階，使者先升，立於兩楹閒，南面。使副在使者西南，持案及執雁者在使副西南，俱東面。主人升東階，詣使者前，北面立。持案者以案進使副前，使副取制書，持案者退復位；使副奉制書授使者，退復位。使者曰：「有制。」主人再拜。使者宣制畢，主人降詣階閒，北面再拜稽首訖，升，進，北面受制書，退授左右訖，主人再拜，仍北面立。使副取雁授使者訖，主人再拜，進受雁，授左右，仍北面立。儐者引二人對舉答表案，進立於主人後，少西，儐者取表以授主人，主人受以授使者訖，退復位，再拜。
謁者引使者及使副降自西階以出，復門外位。立定，奉禮曰：「
再拜。」贊者承傳，使主副俱再拜。使者曰：「令月吉日，某等承制，率職奉迎。」內侍受以入傳於司言，司言受以奏聞。尚儀奏：「請皇后再拜。」皇后再拜訖，主人入，升自東階，進，西面誡之曰：「
戒之敬之，夙夜無違命。」主人退立於東階上，西面。母誡於西階上，施衿結帨，曰：「勉之敬之，夙夜無違命。」訖，腰輿進，皇后升輿以降，尚宮前導，六尚以下侍衛如常。皇后升重翟以幾，姆加憬。內宮侍從及內侍導引應乘車從者如鹵簿常儀。迎使及百官當引從者皆退，隨便立。皇后車出大門外，以次乘車馬引從如常。
制文
皇帝曰：咨，某官姓，歲吉月令吉日，惟某率由典禮，今遣使持節太尉封某、宗正卿封某以禮迎。
答文
皇帝嘉命使者某重宣中詔，令月吉辰，備禮以迎。螻蟻之族，猥承大禮，憂懼戰悸，欽承舊章，肅奉典制。某官臣姓某稽首頓首，再拜承制詔。
同牢
其日，內侍之屬設皇后大次於皇帝所御殿門外之東，南向，鋪座如常。
將夕，尚寢設皇帝御幄於所御之殿室內之奧，東向，鋪地席重茵，施屏幛。
初昏，尚食設洗於東階東南，東西當東霤，南北以堂深，罍水在洗東，篚在洗西，南肆。篚實以巾二、爵二。設後洗於東房近北，罍水在洗西，篚在洗東，北肆。皆加勺。饌於東房西墉下，籩豆各二十四，簋簠各二，各三，皆加巾蓋，俎三。樽於室內北墉下，玄酒在西，加，勺南柄。夏用絺，冬用緆。又樽於房戶外之東，無玄酒，坫在南，加四爵、合。其器皆烏漆，惟以陶，以匏。
皇后重翟入大門，鳴鐘鼓，其鐘鼓所司先陳設。鳴鐘鼓者，所以聲告內外。鹵簿止於外，近侍應從者如常。皇后從永巷至大次前，迴車南向，施步障畢，尚儀進當車前跪奏：「請降車。」興，退復位。皇后降車，御輿，司輿率繖扇等，司燈率執燭者俱布列前後。皇后入就大次，嚴整訖，尚宮引皇后詣所御殿門外之東，西向立。
尚儀跪奏：「外辦，請降座禮迎。」皇帝降座，尚宮前引詣門內之西，東面，揖後以入。尚食徹樽，酌玄酒三注於樽。尚寢設席於室內之西，東向。莞筵紛純，加藻席繢純，次席黼純。對席亦準此。皇帝導後升西階，入室即席，東向立。皇后入立於樽西，南向。
皇帝盥於南洗，皇后盥於北洗。尚食率其屬以饌入。設醬於席前，葅醢在其北，俎三入設於豆東，豕俎特於俎北。豆東，葅醢之東。尚食設黍於醬東，稷稻粱又在東。設湆於醬南。饌要方也。設對醬於東，對醬，後醬也。設之當特俎。葅醢在其南，北上。設黍於豕俎北，其西稷稻粱。設湆於醬北。尚食啟會卻於簋簠之南，對簋簠於北，啟，發也。豆蓋徹於房。各加心箸。尚寢設對席於饌東。尚食西面跪奏：「饌具。」興。
皇帝揖皇后，對席西面，皆坐。尚食跪取韭葅擩醢授皇帝，又尚食跪取韭葅擩醢授皇后；皇帝及皇后俱受，祭於豆閒。尚食又取黍實於左手，遍取稷稻粱，反於右手授皇帝。又尚食取黍實於左手，遍取稷稻粱，反於右手授皇后。皇帝及皇后俱受。祭於豆閒。各取肺皆絕末，授皇帝及皇后。皇帝及皇后俱受，祭於豆閒訖，尚食各以肺加於俎。司飾二人以巾授皇帝及皇后，俱帨手訖，尚食各跪品嘗饌訖，各移黍置於席上，以次授肺脊皇帝及皇后，皆食，三飯卒食。尚食二人俱盥手洗爵於房，入室詣酒樽所，酌酒，進授皇帝及皇后，俱受爵，祭酒。尚食各以肝從，皆奠爵，振祭，嚌之。尚食皆受，實於葅豆。各取爵皆飲訖，尚儀俱進受虛爵，奠於坫。再酳如初。三酳用如再酳。尚食俱降東階，洗爵升，酌於戶外樽，進，北面俱奠爵，興，再拜，跪，取爵祭酒，遂飲卒爵，奠爵遂拜，執爵興，降，奠於篚，還侍位。
尚儀北面跪，奏稱：「禮畢。」興。皇帝皇后俱興。尚宮引皇帝入東房，釋冕服，御常服。又尚宮引皇后入幄脫服。尚宮引皇帝入。尚食率其屬徹饌，設於東房如初。皇后從者餕皇帝之饌，皇帝侍者餕皇后之饌。
皇后表謝
皇后至宮之明日，服展衣出，司言引尚宮，尚宮前導及左右侍從如常。升正殿兩楹閒，北面立。又尚儀以謝表授皇后，又尚儀以案俟於前，皇后置表案上，尚宮贊拜，皇后再拜訖，尚儀以表降殿授內侍，內侍因中書以聞。初內侍出門，皇后降殿還寢如常。
朝皇太后
其日大昕，所司設皇太后御座、地席於所御之殿，南向。尚食帥司膳設側樽甒醴於東房內東壁下，加勺。籩一，豆一，實以脯醢，設於樽北。又設洗於樽西，近北，罍水在洗西，篚在洗東，北肆。篚實以巾，角觶一，角柶一。
其日，皇后夙興，沐浴。尚儀版奏：「請皇后中嚴。」質明，六尚及諸侍衛宮人俱詣寢殿奉迎。尚儀版奏：「外辦。」皇后服褘衣，加首飾，御輿，尚宮前導，降自西階以出，侍衛如常。至皇太后閤外，皇后降輿，障扇侍從如常，立於西廂，東面。
皇后將至，尚儀奏：「請皇太后中嚴。」皇后既至閤外，尚儀奏皇太后「外辦」。皇太后服褘衣、首飾，司言引尚宮，尚宮引皇太后出，即御座前，南向坐，侍從如常。
皇后執笲，棗栗腶脩，司言引尚宮，尚宮引皇后入，升西階，北面再拜，進，跪奠笲於皇太后座前。皇太后撫之。尚食進，徹以東。司言引尚宮，尚宮引皇后退，北面又再拜。
司設設皇后席於戶牖之閒，近北，南向。司言引尚宮，尚宮引皇后立於席西，南向。尚食入東房，盥手洗觶，酌醴，加柶，面柄，出，進詣皇后席前，北向立。皇后進，北面再拜，受醴。尚食薦脯醢於席前。皇后升席坐，左執觶，右取脯擩於醢，祭於籩豆閒，以柶祭醴三，始扱一祭，又扱再祭，加柶於觶，面葉，興，降席，北面跪，啐醴，建柶，興，北面再拜，進，升席，跪，奠觶於薦東，興，降席。司言引尚宮，尚宮引皇后降自西階以出，御輿而還，侍從如來儀。
初皇后出閤，尚儀跪奏稱：「禮畢。」俛伏，興，還侍位。皇太后降座入室如常。
皇后受群臣賀
右如正冬賀儀。唯辭云：「具官臣某等言，伏惟殿下徽猷昭備，至德應期，凡厥黔黎，不勝慶躍。」
皇帝會群臣
右如正冬會儀，唯樂備而不作。上壽辭云：「具官臣某等言：皇后坤儀配天，德昭厚載，克崇萬葉，明嗣徽音。凡厥兆庶，載懷鳧藻，臣等不勝慶忭，謹上千萬歲壽。」
外命婦朝會
右如正冬朝會儀，唯賀辭云：「某位妾姓等言：伏惟殿下，坤象配天，德昭厚載，率土含識，不勝抃舞。」會辭惟加「謹上千萬歲壽」。
群臣上禮
右如加元服上禮之儀。
皇后廟見
前一日，皇后清齋於別殿。內官應從入廟者俱清齋一日於廟所。諸衛令其屬晡後一刻各以其方器服守衛廟門，與太樂工人俱清齋一宿。
前二日，尚舍直長施皇后大次於太廟北門內之西，東向，周以行帷；尚舍奉御鋪御座。尚舍直長又量設內官以下次於大次之後。守宮設外命婦、妃、主以下次於廟北門外之西，道北，南向東上，周以行帷。設行事太尉以下次於齋坊之內。太樂令設宮懸之樂於廟庭如式。
前一日，右校清掃內外。內謁者監設皇后版位於樂懸之北道西，北向。設外命婦位於其次前，北面東上。奉禮設太尉以下及御史等位於內外，並如常儀。設酒樽之位於廟堂上前楹閒，各於室戶之左，北向；每室彝二、樽二、春夏用雞彝、鳥彝、犧樽，秋冬用斝彝、黃彝、著樽。山罍二，皆加勺，皆西上，各有坫。以置瓚爵。設洗於東階東南，北向。以下至太祝持版，如加元服謁廟儀。
太祝持版進於室戶外之右，東向跪讀祝文曰：「維某年歲次月朔日，子孝曾孫開元神武皇帝某太祖以下稱臣某。謹遣太尉封臣名，敢昭告於皇祖某謚：皇后某氏，太祖以下廟則稱妾某氏。將伸祗見。謹以一元大武、明粢、薌合、薌萁、嘉蔬、嘉薦、醴齊敬薦。尚饗。」訖，興。太尉再拜。初讀祝文，樂作；太祝進，跪奠版於神座前，俛伏，興，還樽所，太尉拜訖，樂止。謁者引太尉以次獻，皆如獻祖之儀。惟不盥洗。遍獻訖以下如加元服謁廟儀，唯執事則每事訖還齋所。
車駕出宮
前出宮三日，本司宣攝內外各供其職。
其日，晝漏上水四刻，車駕出宮。發引前七刻，搥一鼓為一嚴。三嚴時刻，前一日內侍中奏裁。發引前五刻，搥二鼓為再嚴。尚儀版奏：「請中嚴。」司贊設內命婦版位於皇后所御殿閤外道東，重行，西向北上。內命婦各服其服。所司陳小駕鹵簿。發引前二刻，搥三鼓為三嚴。司贊引內命婦各就位。六尚以下各服其服，俱詣室奉迎。尚服負璽如式。內僕進重翟於閤外。
尚儀版奏：「外辦。」馭者執轡，皇后首飾褘衣乘輿以出，警蹕侍衛如常儀。皇后升車，仗衛如常，六尚等乘車陪從如式。司賓引內命婦退，隨近以俟。諸翊駕之官皆乘馬，駕動，稱警蹕如常，不鳴鼓角，諸衛前後督攝如常。外命婦三品以上及公主、縣主皆先置，各就次俱服其服。車駕將至，內侍之屬守廟四門。內謁者、贊引引外命婦、妃、主等出次，內典引引就位立，駕過，引還次。
初駕將至，內侍之屬守廟四門，駕至廟北門，迴車北向。尚儀進，當前跪，奏稱：「尚儀妾姓言，請降車。」興，還侍位。皇后降車，升輿，入大次，繖扇華蓋侍衛如常儀。鹵簿停於廟外。
皇后停大次半刻頃，司言引尚宮立於大次門外，當門西向。尚儀版奏：「外辦。」皇后出次，侍衛如常。尚服負璽陪從如式。司言引尚宮，尚宮引皇后，凡尚宮前導，皆司言先引。至版位，北向立。尚宮與司言退立於左。皇后立定，尚宮前奏：「請再拜。」皇后再拜。少頃，尚宮又奏：「請再拜。」皇后又再拜訖，司言引尚宮，尚宮引皇后還大次。內侍版奏：「請解嚴。」將士不得輒離部伍。
皇后停大次一刻頃，搥一鼓為一嚴，轉仗衛於還途如來儀。三刻頃，搥二鼓為再嚴，尚儀版奏：「請中嚴。」皇后改著鈿釵禮衣。五刻頃，搥三鼓為三嚴，六尚以下詣大次奏迎，內僕進重翟於廟北門外。尚儀版奏：「外辦。」馭者執轡，皇后乘輿出次，華蓋侍衛如常。皇后升車，鼓吹振作而還，六尚等升車陪從如來儀。
皇后將出門，內謁者、贊引引外命婦等出次，內典引引就位。駕至位所，內侍奏：「請駕權停。」外命婦再拜訖，內侍承令令外命婦還，外命婦又再拜。車駕過，內典引引外命婦退，各還第。
駕至所御殿閤外，迴車南向。尚儀進當車前跪，奏稱：「尚儀妾姓言，請降車。」興，還侍位。皇后降車，乘輿以入，侍衛如常。於車駕將至，司賓引內命婦俱就位；皇后既入，司賓引內命婦退。內侍版奏：「請解嚴。」將士各還其所。
