
通典卷第一百二十八
禮八十八開元禮纂類二十三嘉禮七
皇太子元正冬至受群臣賀並會
皇太子元正冬至受宮臣朝賀
受朝會
皇太子與師傅保相見
皇太子受朝集使參辭
親王冠百官庶人附
皇太子元正冬至受群臣賀並會
前二日，本司宣攝內外，各供其職。
前一日，典設郎設皇太子幄座於正殿東序，西向。守宮設群官等次東宮朝堂。伶官帥展軒懸之樂於殿庭，以姑洗之均；又設三鎛鐘，姑洗、夷則、大呂各依辰位；設登歌以南呂之均及設麾於殿上：並如常儀。典設郎鋪群官床座於殿上：文官三品以上於皇太子西南，重行北向；武官三品以上於皇太子西北，重行南向：俱以東為上。朝集使三品以上及都督刺史各依方於文武官之下。設不升殿者座席於殿庭東西廂：文官四品、五品於懸東，六品以下於橫街之南，每等異位，重行，西向北上；武官四品、五品於懸西，六品以下於橫街之南，當文官，每等異位，俱重行，東向北上；朝集使非升殿者，分方各於文武官當品之下；諸卅使人分方各於朝集使之下，亦如之；諸親於四品五品之下。宗親在東，異姓親在西，掌儀仍各設版位。奉禮設門外位於東宮朝堂之前：文官在東，武官在西，俱每等異位，重行相向，北上；諸親位於文武四品、五品之下。宗親在東，異姓親在西。設諸卅朝集使位，東方南方於宗親之南，每等異位，重行西面；西方北方於異姓親之南，每等異位，重行東面：俱以北為上。典膳郎設樽於西廊下近北，設不升殿者酒樽各於其座之南，皆有坫，俱障以帷。
其日質明，諸衛率各勒所部屯門列仗，文武群官依時刻集朝堂次，各服公服。左庶子量時刻版奏：「請中嚴。」近仗就陳於閤外。諸侍衛之官各服其器服，俱詣閤奉迎。伶官帥帥工人二舞入就位，又伶官帥一人升就舉麾位。掌儀帥贊者入就位。吏部、兵部、戶部贊群官俱出次，通事舍人各引就門外位。又舍人引群官等非升殿者先入就位。
左庶子版奏：「外辦。」皇太子著從省服未冠則雙童髻。以出，侍衛如常，伶官帥舉麾，奏承和之樂；皇太子即座西向坐，偃麾，樂止。凡樂，皆伶官帥舉麾，工鼓柷而後作，偃麾戛敔而後止。掌儀一人升就西階上，東面立；贊者二人立於階下。通事舍人引群官以次入就位，公初入門，舒和之樂作。左庶子前跪奏稱：「左庶子臣某言，請殿下為公至興。」俛伏，興，還侍位。皇太子降立於座後。若有三公、諸伯叔，則降立於東階下，西面。公至階，則升，立於座後。皇太子升降，伶官帥舉麾樂作止如式。公至階，樂止。公以下升座者俱脫履於階下，所司先設脫履席。通事舍人接引群官升就位。立定，掌儀唱：「再拜。」贊者承傳，群官上下皆再拜訖，通事舍人引群官為首者一人，進皇太子前，東面立，賀稱：「元正首祚，景福惟新，伏惟皇太子殿下與時同休。」冬至賀雲「天正長至，伏惟殿下與時同休」。賀訖，退復位。皇太子答再拜。左庶子前承令，進宣令，訖，群官上下又再拜。
左庶子前，跪奏稱：「左庶子臣某言，請坐。」俛伏，興，還侍位。皇太子坐。掌儀唱：「就座。」贊者承傳，群官上下皆就座，俛伏，坐。伶官帥引歌者及琴瑟至階，脫履於下，升，就位坐。其笙管者詣階閒，北面立。典膳郎進酒，至階，掌儀唱：「酒至，興。」贊者承傳，群官上下皆俛伏，興，立席後。左庶子到階省酒，典膳郎奉酒進，皇太子舉酒。食官令又行群官酒，酒至，掌儀唱：「再拜。」贊者承傳，群官上下皆再拜。若皇太子遣停拜，即止。群官皆搢笏，受觶。掌儀唱：「就座。」贊者承傳，群官上下皆就座，俛伏，坐飲。皇太子初舉酒，登歌作昭和之樂，典膳郎進受虛觶，復於坫。登歌訖，降復位。
觴行三周，典膳郎進食，食升階，左庶子到階省案。掌儀唱：「
食至，興。」贊者承傳，群官上下俛伏，興，立座後。典膳郎品嘗食訖，以次進置皇太子前。食官令又行群官案。皇太子若不食，及群官案先下訖，不須興。設食訖，掌儀唱：「就座。」贊者承傳，群官上下皆就座，俛伏，坐。皇太子乃飯，奏休和之樂，群官上下俱飯，皇太子食畢，樂止。仍行酒，遂設庶羞。伶官帥引二舞以次入作。
酒行九遍，會畢。掌儀唱：「可起。」贊者承傳，群官上下皆俛伏，起，立席後。左庶子前，跪奏稱：「左庶子臣某言，請殿下降座。」俛伏，興，還侍位。皇太子降立於座後。掌儀唱：「再拜。」贊者承傳，群官上下皆再拜，皇太子答再拜。通事舍人引群官降，納履以出。公初出，樂作；若有三公、諸伯叔，皇太子升降，伶官帥舉麾，樂作止如式。公出門，樂止。左庶子前，跪奏稱：「左庶子臣某言，請殿下升座。」俛伏，興，還侍位。樂作，皇太子升座，坐，樂止。群官出畢，非升座者仍立於殿庭。左庶子前，跪奏稱：「左庶子臣某言，禮畢。」俛伏，興，還侍位。皇太子興，樂作，皇太子降座以入，侍衛如來儀，侍臣從至閤，樂止。又通事舍人引位殿庭者以次出。
皇太子若服蔥褶，群官及宮臣皆蔥褶，朝集使公服。升座者脫履如式。若設四部樂，則去樂懸，無警蹕，伶官帥帥四部伎立於左右嘉善門外。群官初坐，伶官帥引四部伎聲作而入，各就座，以次作如式。
皇太子元正冬至受宮臣朝賀
前二日，本司宣攝內外，各供其職。
前一日，典設郎設皇太子幄座於正殿東序，西向。衛尉設宮臣次於重明門外。伶官帥展軒懸之樂於殿庭，以姑洗之均，設麾於殿上西階之西；又設為首者解劍席於懸西橫街之南，並如常儀。設宮臣版位於懸南，文東武西，俱重行北面，相對為首。設典儀位於東階東南，贊者二人在南，差退，俱西向北上。設宮臣門外位，文官道東，武官道西，重行相向，以北為上。
受朝
其日，未明三刻，開諸宮殿門，諸衛率各勒所部屯門列仗如常。宮臣依時刻集重明門外，皆就次各服其器服。左庶子版奏：「請中嚴。」近仗就陳於閤外。伶官帥帥工人入就位，又伶官帥一人升就位。諸侍衛之官各服其器服，俱詣閤奉迎。典儀帥贊者先入就位。通事舍人引宮臣俱就門外位。又舍人引六品以下先入就位。
左庶子版奏：「外辦。」皇太子服遠遊冠、絳紗袍以出，左右侍衛如常儀。皇太子將出，仗動，伶官帥跪，俛伏，興，舉麾，鼓柷，奏永和之樂，皇太子升自阼階，即座西向坐，偃麾，戛敔，樂止。通事舍人引宮臣五品以上以次入就位。宮臣初入門，奏舒和之樂，至位，樂止。宮臣立定，典儀曰：「再拜。」贊者承傳，宮臣在位者皆再拜訖，通事舍人引為首者一人詣西階。為首者初行，樂作，至解劍席後，樂止。為首者就席，跪解劍置於席，俛伏，興。通事舍人引升階，進當皇太子座前，東面跪賀，其賀詞與群官同。俛伏，興。通事舍人引降詣席後，為首者跪著劍，俛伏，興，樂作，復懸南位，樂止。宮臣俱再拜。
左庶子前承令，降詣宮臣西北，東面稱：「令旨。」宮臣俱再拜。宣令訖，宮臣又再拜。左庶子還侍位。典儀曰：「再拜。」贊者承傳，宮臣在位者皆再拜。通事舍人以次引出還次，為首者初行樂作，出門樂止。左庶子前，跪奏稱：「左庶子臣某言，禮畢。」俛伏，興，還侍位。皇太子興，樂作，降座以入，侍衛如來儀，侍臣從至閤，樂止。
會
伶官設登歌於殿上，以南呂之均。典設郎鋪宮臣床座於殿上，文官於皇太子幄座西南，重行北向，武官於皇太子西北，重行南向，俱以東為上。設不升殿者座席於東西廊下，設解劍席於懸西橫街之南，俱以北為上。典膳郎設壽樽於殿上西序之端，東向，有坫、加爵一於樽下。又設升殿者酒樽於西廊下，近北，設廊下者酒樽各於其座之南，皆有坫，俱障以帷。施設訖，通事舍人引宮臣出次，俱就門外位。
左庶子奏：「外辦。」皇太子服遠遊冠、絳紗袍以出，侍衛如常。皇太子將出，仗動，樂作，皇太子升自阼階，即座西向坐，樂止。典儀一人升就東階上，西面立。通事舍人引文武宮臣以次入就位，宮臣初入門，樂作，為首者至位，樂止。宮臣立定。若朝會別日設會，贊拜如朝禮。左庶子前承令，降，命宮臣升座，在位者皆再拜。通事舍人引應升殿者詣西階，為首者初行，樂作，至解劍席，樂止。宮臣各脫舄履，跪解劍，置於席上，俛伏，興。通事舍人引升階，宮臣為首者一人升立於階西，東向；以下各就座後立於其位。又通事舍人引廊下位者就座後。
上下立定，典膳郎前，跪稱：「典膳郎臣某言，請賜宮臣上壽。」俛伏，興。左庶子稱：「令曰諾。」典膳郎退，升詣酒樽所，東面立。通事舍人引為首者詣酒樽所，北面立。典膳郎酌酒一爵授，為首者搢笏，受爵。通事舍人引為首者詣皇太子座前，東面授左庶子，左庶子受爵，進置皇太子前。為首者執笏，通事舍人引為首者退，東面跪稱：「某官臣某等稽首言，元正首祚，冬至雲「天正長至」。臣等不勝大慶，謹上千萬歲壽。」俛伏，興，再拜。宮臣等上下皆再拜，立於席後。左庶子前承令，少退，宣令訖，宮臣上下又再拜。左庶子取爵奉進，皇太子舉酒，奏休和之樂，宮臣上下皆舞蹈，三稱萬歲。皇太子舉酒訖，左庶子進受虛爵以授典膳郎，典膳郎受爵復於坫，樂止。初左庶子受虛爵，殿上典儀唱：「再拜。」階下贊者承傳，宮臣上下皆再拜。
通事舍人引為首者就座後立。殿上典儀唱：「就座。」階下贊者承傳，宮臣上下俱就座，俛伏，坐。伶官帥引歌者及琴瑟至階，脫屣於下，升，就位坐；又引笙管進詣階閒，北面立。典膳郎進酒，至階，殿上典儀唱：「酒至，興。」階下贊者承傳，宮臣上下皆俛伏，起，立席後。左庶子到階省酒，典膳郎奉酒進，皇太子舉酒。食官令又行宮臣酒，酒至，殿上典儀唱：「再拜。」階下贊者承傳，宮臣上下皆再拜，搢笏受觶。殿上典儀唱：「就座。」階下贊者承傳，宮臣上下皆就座，俛伏，坐飲。皇太子初舉酒，登歌作昭和之樂三終，行觴三周，典膳郎進食，皇太子食奏休和之樂，食畢樂止，仍行酒，設庶羞之奠，如會群官儀。伶官帥引諸伎以次入作。若賜酒，左庶子前承令，詣東階上，西向稱：「賜酒。」殿上典儀承傳，階下贊者又承傳，宮臣上下皆執笏，俛伏，起，再拜，搢笏，立受觶，就座，俛伏，坐；飲訖，俛伏，起，授虛觶，再拜，執笏，又再拜，就座，俛伏，坐。
酒行九遍，會畢。殿上典儀唱：「可起。」階下贊者承傳，宮臣上下皆俛伏，起，立席後。通事舍人引宮臣降，詣解劍席後，跪著劍，俛伏，興，納舄屣，樂作，復懸南位，樂止。位於東西廊下者，仍立於席後。立定，典儀曰：「再拜。」贊者承傳，宮臣在位者皆再拜。廊下者拜於席後。諸伎俱作。通事舍人引宮臣以次出，為首者初行樂作，出門樂止。左庶子跪奏稱：「左庶子臣某言，禮畢。」俛伏，興，還侍位。皇太子興，奏永和之樂，皇太子降座以入，侍衛如來儀，侍臣從至閤，樂止。
皇太子與師傅保相見
前一日，衛尉設師、傅、保次於宮門外道西，南向。伶官帥展軒懸於殿庭，以姑洗之均。
其日質明，諸衛率各勒所部屯門列仗。典儀設師、傅、保位於西階之西，東向，三少位於師、傅、保之南，少退，俱東向北上。太師、太傅、太保及三少至宮門，通事舍人引就次。左庶子奏：「請中嚴。」伶官帥帥工人就位。又通事舍人引師、傅、保及三少立於正殿門西差退，俱東向。左庶子奏：「外辦。」諸侍衛之官各服其器服，俱詣閤奉迎。皇太子著從省服以出，左右侍衛如常儀，永和之樂作，至東階下西面立，樂止。通事舍人引師、傅、保、三少入就位，樂作止如常，師、傅、保立定，皇太子再拜，師、傅、保答再拜。若三少特見，則三少先拜。通事舍人引師、傅、保出，樂作止如常。師、傅、保出門，左庶子前，跪奏稱：「左庶子臣某言，禮畢。」皇太子入，左右侍衛及樂奏止如來儀。
皇太子受朝集使參辭
前一日，典設郎設皇太子幄座於東宮正殿東序，西向。又設宮臣次及朝集使次於重明門外。
其日質明，所司設宮臣及朝集使位於殿庭，諸衛率各勒所部屯門列仗。東宮文武官依時刻集朝堂就次服蔥褶，朝集使並就次服公服。左庶子量時刻版奏：「請中嚴。」近仗就陳於閤外。侍衛之官各服其器服，就閤奉迎。通事舍人各分引群官及朝集使就門外位。左庶子版奏：「外辦。」皇太子常服即座西向坐，通事舍人引宮臣入就位如常。掌儀曰：「再拜。」贊者承傳，在位者皆再拜。又通事舍人分引朝集使橫行北面立定，掌儀曰：「再拜。」朝集使皆再拜。通事舍人承令詣朝集使前，稱：「有令。」朝集使皆再拜。宣令訖，又再拜。舍人引出，宮臣以次出。其辭禮亦如之。
親王冠百官一品以下盡九品、庶人並附。其嫡子但以品第。庶子與親王同，其降殺則異。
前三日，本司帥其屬筮日、筮賓於廳事。五品以上嫡子，筮於廟門外。無廟，筮於正寢之堂。主人公服立於楹閒之東，西面。於寢則堂上楹閒近東。掌事者各服其服，立於門西，東面。於寢則楹閒近西，東面，布筮席於主人之西，西面，餘並如別儀。前三日筮賓，如求日之儀。主人，謂將冠者之父也。賓謂可使冠子者。
前二日，主人至賓第，掌次者引之次，主人公服出，立於大門外之西，東面。賓公服立於阼階下，西面。儐者公服進於賓之左，北面受命，出立於門東，西面曰：「敢請事。」主人曰：「皇子某王一品以下曰「某之子某」。下倣此。將加冠，請某公教之。」相稱各隨官爵。儐者入告。賓出立於門左，西面再拜。主人答再拜。主人曰：「
皇子某王將加冠，願某公教之。」一品以下雲「吾子」。下倣此。賓曰：「某不敏，恐不能供事，一品以下加「以辱吾子」。敢辭。」主人曰：「某猶願某公教之。」賓曰：「王重有命，某敢不從。」主人再拜，賓答拜。主人還，賓拜送。主人命使者戒贊冠者，如戒賓。一品以下，主人戒贊冠者如戒賓，亦通使子弟戒之。
前一日，掌次者設次於大門外之右，南向。
其日夙興，掌事者一品以下贊者，庶子同設洗於阼階東南，東西當東霤，六品以下當東榮。南北以堂深；罍水在洗東，加勺；篚在洗西，南肆。篚實巾一，爵一，加。席於東房內西墉下，無房者張帷。陳衣於席，東領北上。袞冕服，青衣纁裳，九章。五章在衣：龍、山、華蟲、火、宗彝。四章在裳：藻、粉米、黼、黻。一品袞冕服同上。二品鷩冕服，七章。三章在衣：華蟲、火、宗彝；四章在裳：藻、粉米、黼、黻。三品毳冕服，五章。三章在衣：宗彝、藻、粉米；二章在裳：黼、黻。四品繡冕服，三章。一章在衣：粉米；二章在裳：黼、黻。五品玄冕服，衣無章，裳刺黻一章。六品以下爵弁服，青衣纁裳。白紗中單，黼領，青褾、、裾。革帶，鉤鞢，大帶。素帶，紕其外，上朱下綠，紐約用組。一品二品素帶皆紕其外，上以朱，下以綠。三品大帶，四品五品素帶，皆紕其垂，外以玄，內以黃。紐約皆用青組。六品以下練帶，紕其垂，內外以緇，紐約用青組。中單，青領。朱韍二章：山、火。三品以上，飾以裳色山火二章。四品繡冕，山一章。五品玄冕，無章。六品爵。劍飾以珠玉。三品以上飾以金玉，四品五品飾以金。山玄玉雙珮。纁朱雙綬，四綵，赤黃縹紺，純朱質，文織，長丈八尺，二百四十首，廣九寸。小雙綬，長二尺六寸，色同大綬而首半之，閒施二玉環。一品雙珮山玄玉。五品以上水蒼玉。雙綬：一品綠綟綬，四綵，綠紫黃赤，純綠質，長丈八尺，二百四十首，廣九寸。二品三品紫綬，三綵，紫黃赤，純紫質，長丈六尺，一百八十首，廣八寸。皆有小雙綬，長二尺六寸，色同大綬而首半之，一品施二玉環。四品青綬，三綵，青白紅，純青質，長丈四尺，一百三十首，廣七寸。五品黑綬，二綵，青紺，純紺質，長丈二尺，一百首，廣六寸。皆有小雙綬，長二尺六寸，色同大綬而首半之。六品以下無劍、珮、綬。朱赤舄。五品以上同。六品以下，白赤履。庶人黑介幘，服絳公服，方心，革帶，鉤，假帶，，履。庶子以上皆同遠遊冠服，絳紗單衣，白紗中單，皁領、褾、、裾，白裙襦。赤裙衫。一品以下進賢冠。假帶，曲領方心，絳紗蔽膝，白黑舄。一品以下，革帶鉤，珮，雙綬。六品以下，無劍綬。八品以下，去中單曲領、蔽膝，黑履。庶人黑介幘服，白裙襦，青領，革帶，，履。緇布冠服，青衣素裳，白紗中單，青領、褾、、裾，素。其革帶、大帶、劍、珮、綬與冕服同，舄與遠遊冠服同。三品以上中單、革大帶、劍、珮、綬與冕服同，舄與進賢冠同。六品以下中單、革帶、繡帶與爵弁同，履與進賢冠服同。庶人帶、、履與介幘服同，去。緇纚、其纚今用皁巾，方六寸，屬帶於前兩隅。犀簪、櫛實於箱，在服南。莞筵三，紛純，加藻席三，緇純，在南。三品以上莞筵四，加藻席四。四品、五品蒲筵四，緇布純；加萑席四，玄帛純。六品以下蒲筵四，不加萑席。其庶子各如其品。嫡子之席各用三。樽於房戶外之西兩甒，玄酒在西，加勺。設坫於樽東，置二爵，加。豆十籩十在服北，俎三在籩豆北。凡牲體節折，加離肺。俎三，實羊豕及臘。籩實脯棗之類，豆實葅醢之屬。一品以下側樽甒醴在服北，加勺。設坫在樽北，實角觶角柶各一，加。饌陳於坫北。四品以下無坫，同設篚。庶子樽於房戶外之西兩甒，玄酒在西，加勺。設坫於樽東，置二爵於坫，加。饌陳於坫北。一品俎三、籩十、豆十。三品八，四品七，五品六。六品以下用特牲，俎一、籩二、豆二。庶子同嫡子牲器。設洗於東房近北，罍水在洗西，篚在洗東，北肆，實以巾。
質明，賓贊至於主人大門外，掌次者引之次。賓贊俱公服，諸行事者各服其服。六品以下無公服者服常服。執樽罍篚者皆就位。冕，青珠九旒，青纊充耳，犀簪導，組纓色如其綬；三品以上袞冕，垂青珠九旒，以組為纓，色如其綬，青纊充耳，角簪導。鷩冕七旒，毳冕五旒，餘皆同袞冕。四品五品繡冕，垂青珠四旒，以組為纓，色如其綬，青纊充耳，角導。玄冕三旒，餘同繡冕。六品以下爵弁，玄纓導。庶人則黑介幘。庶子同嫡子。遠遊冠，三梁，金附蟬，黑介幘，纓青緌，犀簪導；三品以上進賢冠，三梁，纓青緌，導。四品、五品兩梁，六品以下一梁。庶人則黑介幘。緇布冠，青組纓。冠冕各一箱，各一人執之，待於西階之西，東面北上。設主人之席於阼階上，西面；賓席於西階上，東面；皇子席於房戶之西，南面：房外樽東。俱下莞上藻。一品以下冠者席於主人東北，西面。庶子如親王儀。
主人公服立於阼階東，當東序，西面。諸親公服，非公服者常服，立於罍洗東南，西面北上。一品以下又諸尊者停別室。儐者公服立於門內道東，北面。皇子雙童髻，空頂幘，雙玉導，金寶飾，綵蔥褶，錦紳，烏皮履，四品五品導飾以金，六品以下無金飾。立於房內，南面。主人贊冠者公服立於房內戶東，西面。
賓及贊冠者出次，立於門西，贊冠者少退，俱東面北上。儐者進於主人之左，北面受命，出，立於門東，西面，曰：「敢請事。」賓曰：「皇子某王將冠，某謹應命。」三品以下云：「某子有嘉禮，命某執事。」庶子同。儐者入告。主人迎賓於大門外之東，西面再拜，賓答拜。凡賓主拜揖入出，皆贊者相導。主人揖贊冠者，贊冠者報揖。主人又揖賓，賓報揖。主人入，賓及贊冠者次入。及內門，主人揖賓，賓報揖，主人與賓入，贊冠者從。至內霤，將曲揖，賓報揖。主人及階，主人立於階東，西面；賓立於階西，東面。主人曰：「請公升。」一品以下「請吾子升」。他倣此。賓曰：「某備將事，敢辭。」主人曰：「固請公升。」賓曰：「某敢固辭。」主人曰：「終請公升。」賓曰：「敢終辭。」主人升自阼階，立於席東，西向。賓升自西階，立於席西，東向。贊冠者及庭，盥於洗，升自阼階，入東房，立於主人贊冠者之南，俱西面。
主人贊冠者引皇子出，立於戶外之西，南面。賓之贊冠者取纚櫛簪箱，跪奠於皇子筵東端，一品以下筵南，庶子筵東。興，席東少北南面立。一品以下席北少東西面立。庶子南面。賓揖皇子。賓主俱即席坐。皇子進，升席南面坐。一品以下西面坐。庶子南面。賓之贊冠者進筵前，北面，一品以下東面，庶子北面。跪，脫雙童髻，置於箱，櫛畢，設纚，興，復位。賓主俱興。賓降盥，主人從降，賓東面辭曰：「願王不降。」一品以下雲「吾子」。下倣此。主人曰：「公辱降，敢不從。」賓降，至罍洗，盥手訖，詣西階，賓主一揖一讓升，主人立於席後西面，賓立於西階上，東面。執緇布冠者升，賓降一等受之，右執項，左執前，詣皇子筵前，北面跪，冠，興，復西階上席後，東面立。祝文曰：「令月吉日，始加元服，棄爾幼志，順爾成德，壽考維祺，介爾景福。」乃跪奠冠，興。賓之贊冠者進筵前，北面跪，設頍，結纓，興，復位。一品以下東向跪，結纓。庶子同親王而無頍。皇子興，賓揖，皇子適房，賓主俱坐。皇子著青衣素裳之服出，戶西南面立。賓主俱興。賓揖，皇子進立於席後，南向。一品以下進升席，西面坐。一品以下庶子同親王。賓降盥，主人從降，辭對如初。賓盥手，跪取爵於篚，興，洗訖，詣西階，賓主一揖一讓升，主人立於席後，西面。賓詣酒樽所，酌酒，進皇子筵前，北向立，祝曰：「旨酒既清，嘉薦亶時，始加元服，兄弟具來，孝友時格，永乃保之。」皇子筵西拜，受爵，賓復西階上，東面答拜。執饌者薦籩豆於皇子筵前。皇子升筵坐，左執爵，右取脯，擩於醢，祭於籩豆之閒，祭酒，興，筵末坐，啐酒，執爵興，降筵西，跪奠爵，再拜，執爵興。賓答拜。冠者升筵，跪奠爵於薦東，興，立筵西，南向。執饌者徹薦爵。
賓揖，皇子進升筵，南面坐。一品以下，無賓降盥主人從降，下至此儀。其一品以下嫡子，三加冠後，酌醴以禮之，又有祝辭。其庶子則醮而不醴。親王冠同於庶子。賓之贊冠者跪，脫緇布冠，置於箱，櫛畢，設纚，興，復位。賓降二等受遠遊冠，一品以下進賢冠，庶人黑介幘。左執項，右執前，詣皇子筵前，北面跪冠，一品以下，詣冠者筵前東向立，祝曰：「吉月令辰，乃申爾服，敬爾威儀，淑慎爾德，眉壽萬年，永受胡福。」乃跪冠。興，復位。賓之贊冠者坐，設簪，結纓，興，復位。皇子興，賓揖，皇子適房，賓主俱坐。皇子著朝服一品以下庶子著絳紗服，庶人則白裙襦服。出房，戶西南面立。賓主俱興。賓揖，皇子進立席後，南面。賓詣酒樽所，一品至三品嫡子冠禮，無「賓詣酒樽所」以下「執饌者徹薦爵」文。取爵酌酒，進皇子筵前，北面立，祝曰：「旨酒既湑，嘉薦伊脯，乃申其服，庶子云「爾服」。禮儀有序，祭此嘉爵，承天之祜。」皇子筵西拜，受爵。賓復西階上，東面答拜。執饌者薦籩豆。皇子升筵坐，左執爵，右祭脯醢，祭酒，興，筵末坐，啐酒，執爵興，降筵西，跪奠爵，再拜，執爵興。賓答拜。皇子升筵坐，奠爵於薦東，興，立於筵西，南面。執饌者徹薦。
賓揖，皇子進升席，南面坐。賓之贊冠者跪脫進賢冠，庶人脫黑介幘。置於箱，櫛畢，設纚，興，復位。賓降三等受冕，六品以下爵弁，庶人則黑介幘。左執項，右執前，詣皇子筵前，北面跪冠，興，復位。賓之贊冠者坐，設簪，結纓，興，復位。皇子興。賓揖，皇子適房，賓主俱坐。主人贊冠者徹櫛箱入房。皇子著袞冕之服庶子及六品以下爵弁服，庶人絳公服。出房，戶西南面立。賓主俱興。賓揖，皇子進立於席後，南面。賓詣酒樽所，取爵酌酒，進皇子筵前，北面立，祝曰：「旨酒令芳，籩豆有楚，咸加其服，庶子云「爾服」。餚升折俎，承天之慶，受福無疆。」皇子筵西拜，受爵，賓復位，東面答拜。三品以上，賓之贊冠者跪設簪結纓，興，復位。冠者興，賓揖，冠者適房，賓主俱坐。冠者著絳紗服。庶人白裙襦服。出房，戶西南面立。賓主俱興。賓揖，冠者進升席，西向坐。賓之贊冠者跪脫進賢冠。庶人黑介幘。置於箱，櫛畢設纚，興，復位。賓降三等受冕。六品受爵弁，庶人黑介幘。右執項，左執前，進冠者筵前，東向立，祝曰：「以歲之正，以月之令，咸加爾服，兄弟具在，以成厥德，黃耇無疆，受天之慶。」乃跪冠，興，復位。賓之贊冠者設簪結纓，興，復位。冠者興，賓揖，冠者適房，賓主俱坐。主人贊冠者徹纚櫛簪箱及筵入於房。又筵於室戶西，南向。冠者著冕服。六品以下爵弁服，庶人絳公服。出房，戶西南面立。賓主俱興。主人贊冠者盥手洗觶於房，酌醴，加柶覆之，面葉，出房，南面立。賓揖，冠者就筵西，南面立。賓進受醴，於室戶東，加柶面柄，進冠者筵前，北面立，祝曰：「甘醴維厚，嘉薦令芳，拜受祭之，以定爾祥，承天之休，壽考不忘。」冠者筵西拜，受觶。賓復西階上，東面答拜。一品以下庶子，與親王儀同。執饌者薦籩豆，設俎於籩豆之南。皇子升筵坐，左執爵，一品以下用觶，下倣此。右祭脯醢。贊冠者取肺一以授，皇子奠爵於薦西，興，受。卻左手執本，坐，右絕末以祭，上左手，嚌之，興，加於俎。皇子坐帨手，執爵祭酒，興，筵末坐，啐酒，興，降筵西，南面坐奠爵，再拜，執爵興。賓答拜。皇子升筵，坐奠爵於薦東，興。
贊冠者引皇子降立於西階之東，南面。初皇子降，賓降自西階，直西序，東面立。主人降自東階，直東序，西面立。賓少進，字之曰：「禮儀既備，令月吉日，昭告爾字，爰字孔嘉，君子攸宜，宜之於嘏，永受保之。曰孟某甫。」仲叔季唯其所當。皇子曰：「某雖不敏，夙夜祗奉。」賓出，主人送於內門之外。一品以下，賓答拜。賓主俱坐。冠者升筵，跪奠觶於薦東，興，進，北面跪取脯，降自西階，入見母，進奠脯於席前，退，再拜以出。冠者母不在，則使人受脯於西階下。初冠者入見母，賓主俱興，賓降，當西序東向立；主人降，當東序西向立。冠者既見母，出立於西階之東，南向。賓少進，字之曰：「禮儀既備，令月吉日，昭告爾字，爰字孔嘉，髦士攸宜，宜之於嘏，永受保之。曰字某。」冠者曰：「某雖不敏，夙夜祗奉。」賓出，送於內門外。一品以下庶子取脯見母如嫡子，餘如親王。
主人西面請賓曰：「公辱執事，請禮從者。」賓曰：「某既得將事，敢辭。」主人曰：「敢固以請。」賓曰：「某辭不得命，敢不從。」賓就次，主人入。
初賓出，皇子東面見諸親，諸親拜之，皇子答拜。一品以下，又冠者西面拜賓之贊冠者，贊冠者答拜。庶子同。皇子入見內外諸尊於別所。
賓主既釋服，改設席訖，賓贊俱出次，立於門西東面。主人出，門東西面。主人揖賓，賓報揖，主人先入，賓贊從之，至階，一揖一讓升，各就座後，立定，俱升座。會就，賓主俱興，賓立於西階上，贊冠者在北，少退，俱東面。主人立於東階上，西面。一品以下，及眾賓降立於西階下，東面。庶子同。掌事者奉束帛之篚升，授主人於東序端。主人執篚少進，西面立。又掌事者奉幣篚升，立於主人後。於幣篚升，牽馬者牽兩馬入陳於內門三分庭一在南，北首，西上，北面。賓還西階上北面，贊冠者立於左，少退，俱北面再拜。主人進立於楹閒，南面。賓贊進立於主人之右，俱南面，東上。主人授幣篚，賓受之，退復東面位。於主人授幣篚，掌事者又以幣篚授贊冠者，退復位。主人還阼階上，北面拜送。賓贊降自西階，從者迓受幣。賓當庭實，東面揖，出，牽馬者從出，從者迓受馬於門外。於賓降，主人降，送於大門外之東，西面再拜。賓退，主人入。四品以下，於眾賓降，並立於西階下，掌事者以幣篚升授主人於序端。賓北面再拜。主人進立於楹閒，南面。賓進立於主人之右，俱南面。賓受幣，退復東面位。主人還阼階上，北面再拜送。賓降自西階，從者訝受幣。賓出，主人送賓於大門外之東，西面再拜。賓退，主人入。庶子同親王儀。孤子則諸父諸兄戒賓。冠之日，主人髻而迎賓，拜揖讓如冠主。冠於阼。醴之、庶子醮之及禮賓、拜送皆如上儀。明日，見廟，冠者朝服。無廟者，見祖禰於寢。質明，贊禮者引入廟南門，中庭道西，北面，贊再拜訖，引出。六品以下，見祖禰於正寢，冠者公服，庶人常服。質明，張几筵於正寢，贊禮者引入，至庭，北面再拜訖，引出。五品以上子孫、九品以上子冠，假用出身品服。其三品以上大功以上親，五品以上期以上親，冠同八品九品之服。
皇子詣闕，至次，著朝服。通事舍人引皇子入詣皇帝所御之殿，至闕閤，近臣奏，皇帝即御座，南向坐。近臣引皇子入，立於階閒，北面再拜訖，近臣引皇子至皇后殿閤外。近臣附奏，皇后即御座，南向坐。司言至閤，引皇子入，立於階閒，北面再拜。司言引出閤，皇子出還第如來儀。
