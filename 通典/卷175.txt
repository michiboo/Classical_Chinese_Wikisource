
通典卷第一百七十五 州郡五
古梁州上〈今置郡府二十六縣一百三十六〉
禹貢曰：「華陽黑水惟梁州，孔安國以為東據華山之南，西距黑水也。又曰：「導黑水，至於三危，入於南海。」孔安國注云：「黑水自北而南，經三危，過梁州，入南海。」鄭玄云：「按三危在鳥鼠之西，而南當岷山，又在積石之西，南當黑水祠，黑水出其南。」此雲經三危，彼雲其出，明其乖戾。又按漢書地理志，益州郡滇池有黑水祠，而不記山之所在，即今中國無之矣。又按酈道元注水經，銳意尋討，亦不能知黑水所經之處。顧野王撰輿地誌，以為至僰道入江，其言與禹貢不同，未為實錄。至於孔、鄭通儒，莫知其所，或是年代久遠，遂至堙涸，無以詳焉。滇音顛。岷、嶓既藝，沱、潛既道，岷山在今通化郡汶山縣，嶓山在今漢中郡金牛縣也。言水已去，二山之土皆可種藝，沱、潛二水理從故道也。沱水在今濛陽郡唐昌縣。潛水未詳。蔡、蒙旅平，和夷厎績，蔡、蒙，二山名。旅，陳也。旅平，言已平理而陳祭也。和夷，地名，亦已致功可耕稼也。蒙山在盧山郡。蔡山未詳。厥土青黎。」色青而細疏也。自漢川已下諸郡，皆其封域。舜置十二牧，梁州其一也。以西方金剛，其氣強梁，故曰梁州。周禮以梁州併雍州。梁州當夏殷之閒為蠻夷之國，所謂巴賨彭濮之人也。或曰：蜀之先帝嚳封其支庶於蜀，其後稱王，長曰蠶叢，次曰伯雍，次曰魚鳧。周末，秦惠王使司馬錯伐蜀，有其地，於天文兼參之宿，亦秦之分野，漢之巴、蜀、廣漢、犍為、武都、牂柯、越嶲等郡，今通川、潾山、南平、涪陵、南川、瀘川、清化、始寧、咸安、符陽、巴川、南賓、南浦、閬中、南充、安岳、盛山、雲安、犍為、陽安、仁壽、通義、和義、資陽、南溪、武都、河池、同谷、順政、陰平、江油、益昌、普安、巴西、梓潼、遂寧、蜀郡、德陽、濛陽、唐安、臨邛、盧山、通化、臨翼、越嶲、雲南等郡皆是。漢之弘農郡西南境，今上洛郡。又得楚之交。漢之漢中，今漢中、洋川、安康、房陵等郡，並宜屬楚。秦平天下，置郡為漢中、今漢中、洋川、安康、房陵等郡地也。巴、今通川、潾山、南平、涪陵、南川、瀘川、清化、始寧、咸安、符陽、巴川、南浦、閬中、南充、盛山、雲安、安岳之東境皆是。蜀，今巴西、普安、梓潼、遂寧、益昌、蜀郡、德陽、濛陽、唐安、臨邛、盧山等郡地並是。隴西郡之南境，今河池郡。內史之南境。今上洛郡。其餘土境，自漢以後，歷代開拓氐羌戎夷之地。今犍為、陽安、安岳之西境、仁壽、通義、和義、資陽，皆故夜郎侯國；南溪，僰侯國：並漢武帝開之，置犍為郡。今武都、同谷、順政、懷道、同昌、陰平、江油、交川、合川、通化、臨翼、江源、歸誠、靜川、蓬山、恭化、維川、雲山、越嶲、雲南、洪源等郡，即漢以後所開拓也。漢武帝置十三州，此為益州，領郡八。益之為言隘也，言其地隘險。亦曰疆壤益大。漢既滅越，而蜀西南夷皆震恐，請吏入朝，遂置益州、越嶲等郡。王莽末，公孫述據有其地。後漢建武中，平之，置益州。領郡九，屬國三。理雒，今德陽郡縣。至獻帝末，劉備復據其地。魏末平之，遂分置梁、益二州。晉初因之，益領郡八，理成都。梁領郡八，理南鄭。後又分益州南境置寧州。領郡四，理雲南，即今郡。惠帝以後，李特據之，至穆帝時平之。其後沒於苻堅，後又復其地。安帝時，譙縱據之，後又收復。宋梁、益、寧三州並因前代，梁領郡二十，益領郡二十九，寧領郡十五。更置秦州。領郡十四，理南鄭。齊梁初多因之。梁武帝天監三年，刺史夏侯道遷以所部叛降後魏，南至劍閣，悉失之。後魏得漢中，亦曰梁州。西魏亦因之，復入於梁。西魏大統十二年，為梁將蘭欽所陷。梁滅，再復其地。將達奚武平漢川，尉遲迥平蜀川。自西魏以後，所置州郡，割裂無恆，不可詳記。大唐分置十五部，此為山南西道、漢中、通川、巴川、清化、洋川、順政、河池、益昌、咸安、盛山、始寧、南平、符陽、潾山等郡皆是也。山南東道、房陵、南賓、南浦、雲安。劍南道，蜀郡、唐安、濛陽、德陽、通義、梓潼、巴西、普安、閬中、資陽、臨邛、通化、交川、越嶲、南溪、遂寧、仁壽、犍為、盧山、瀘川、陽安、安岳、江源、陰平、同昌、江油、臨翼、歸誠、洪源、靜川、恭化、維川、和義、雲山、蓬山、雲安、南充等郡。兼分入京畿、上洛、安康。隴右道同谷、武都、懷道、合川。黔中道。涪陵、南川。
東至洋川郡二百二十里。南至符陽郡三百里。西至益昌郡五百里。北至扶風郡六百七十里。東南到洋川郡三百九十里。西南到益昌郡五百里。西北到順政郡二百八十里。東北到洋川郡興道縣界八十六里。去西京，取駱谷路六百五十二里，斜谷路九百三十三里，驛路一千二百二十三里。去東京，取駱谷路一千五百八十里，取斜谷一千七百八十九里，驛路二千七十八里。戶三萬五千一百六十八，口十四萬五千二百二十九。
今之梁州，理南鄭縣。春秋至戰國並楚地。秦置漢中郡，二漢因之。漢高帝始封之地。後漢末，張魯據其地，改漢中為漢寧。魏武征漢中，走張魯，復曰漢中郡。後劉備破魏將夏侯妙才，遂有其地，以為重鎮。先主以魏延，後主以蔣琬、姜維，相繼屯守。後聞魏將鍾會理兵關中，維表請分將護陽平關口，後主不從。魏末平蜀，又置梁州。領郡八。晉、宋、齊、梁皆為梁州。理於此。晉初領郡八，後領郡二十，宋、齊、梁因之。宋以後更置秦州。亦理於此，領郡十四。漢中常以巴蜀扞蔽，故劉備初得漢中，曰：「曹公雖來，無能為也。」是以巴蜀有難，漢中輒沒。自公孫述、劉備、李雄、譙縱據蜀，漢中皆為所陷。氐虜鄰接，常為威禦之鎮。蕭齊明帝初，後魏大將元英率兵十萬，通斜谷，圍南鄭，刺史蕭懿守拒百餘日，不拔而退。後魏亦置梁州梁天監三年，夏侯道遷以州郡入魏，大同初復之。元帝末，又陷於西魏。漢中郡，西魏因之。後周改曰漢川郡。隋初郡廢，而梁州如故。煬帝初，州廢，復置漢川郡。大唐為梁州。開元十三年，改褒州，或為漢中郡。領縣六：
南鄭漢舊縣。有梁山、漢水、黃牛山、古白雲縣。漢中郡故城在縣東北。
褒城漢褒中縣。有褒水、褒谷。又有漢陽平關，在縣西北，即蜀先主破魏軍，殺大將夏侯妙才於此地。有甘泉關，隋置之。
城固漢舊縣。有黑水。
金牛漢葭萌縣地。有嶓冢山，禹導漾水，至此為漢水，亦曰沔水。顏師古云：「漢上曰沔。」今縣南有故白水關，即漢李固解印綬處。
西縣後魏置嶓冢縣，隋為西縣。故西樂城在縣西南，諸葛亮所立，甚險固。關城俗名張魯城，在縣西四十里。隋置關在縣西南，今名百牢關。諸葛亮墓在縣東南。
三泉
東至安康郡五百里。南至始寧郡六百一十五里。西至漢中郡二百二十里。北至京兆府六百二十一里。東南到通川郡宣漢縣界三百三十一里。西南到符陽郡四百里。西北到漢中郡三百七十里。東北到安康郡安康縣界二百五十一里。去西京一千四百五里，去東京二千二百五十里。戶一萬三千八百四十九，口八萬八千三百二十七。
洋州今理西鄉縣。春秋、戰國皆楚地。秦屬漢中郡，二漢因之。三國時，蜀之重鎮。後主劉禪延熙中，遺將軍王平守興勢，魏將曹爽攻圍不剋，即今興道縣。晉、宋、齊、梁亦屬漢中郡。西魏、後周並為洋州因水為名洋川郡。隋初郡廢，煬帝初州廢，併其地入漢川郡。今漢中郡。大唐復置洋州，或為洋川郡。領縣五：
西鄉漢城固縣地。有洋水。漢班超封定遠侯，故城在今南。晉置西鄉縣。
興道漢城固縣地。今縣城即後魏儻城郡。因自然隴勢，形似盆，緣外險，內有大谷，為盤道，上數里門。漢龍亭縣東明月池在其側。後魏置興勢縣。貞觀初改。
黃金漢安陽縣。故黃金城在縣西北八十里，張魯所築。南接漢川，北枕古道，險固之極。西魏置今縣。
洋源漢城固縣地。武德初置縣。
華陽天寶中改為真符。
東至南陽郡六百四十里。南至安康郡七百二十里。西至安康郡七百二十里。北至弘農郡四百里。東南到武當郡豐利縣六百六十里。西南到安康郡七百二十里。西北到華陰郡三百里。東北到弘農郡四百里。去西京三百里，去東京八十六里。戶八千六百三十三，口五萬三千七百。
商州今理上洛縣。古商國也。春秋時其地屬晉。所謂晉陰。戰國屬秦，即衛鞅所封商邑也。秦平天下，屬內史地。漢屬弘農郡。後漢屬京兆尹。晉初為京兆南部，後置上洛郡。後魏因之。西魏又置洛州。後周改為商州。隋煬帝復置上洛郡。大唐為商州，或為上洛郡。領縣五：
上洛漢舊縣。有秦嶺山、熊耳山、洛水、丹水。有商山，亦名地肺山，亦名楚山，四皓所隱。其地險阻。王莽命明威侯王級曰：「繞霤之固，南當荊楚。」繞霤者，言四面塞阨，其道屈曲，水回繞而霤，即今七盤十二繞。
上津漢長利縣。宋置北上洛郡，梁改為南洛州，西魏又改為上州。隋廢。有天柱山。
商洛古商邑，所封也。檢地誌雲商、於中，蓋今南陽郡界。所謂商於地，亦漢商縣地。有武關。
豐陽漢商縣地，衛鞅封在此。
洛南漢上洛縣地，西晉拒陽郡。有玄扈山，有冢嶺山，洛水所出。
東至武當郡七百二十里。南至雲安郡九百五十四里。西至洋川郡二百里。北至京兆府界五百六十六里。東南到房陵郡五百四十七里。西南到通川郡一千一百里。西北到京兆府長安縣界五百九十里。東北到上洛郡六百六十里。去西京九百九十一里，去東京一千九百五十六里。戶一萬三千七百八十六，口七萬七千七百二十五。
金州今理西城縣。虞舜嘗居之，謂之媯墟。帝王世紀謂之姚墟。本曰媯汭。戰國時屬楚。秦屬漢中郡，兩漢因之。魏以漢中遺人在東垂者置魏興郡，即其地也。晉、宋、齊皆因之。梁尋改為南梁州。西魏改置東梁州，後因其地出金，改為金州。隋初因之，煬帝初改置西城郡。大唐為金州，或為安康郡。郡臨漢江。領縣六：
西城漢舊縣。有媯墟。晉吉挹為梁州督，為苻堅所攻，於縣南九里峻山築壘，三年不下。
石泉齊置晉昌郡於此。
安康漢安陽縣，晉改安康縣。
洵陽漢舊縣。有洵水、馬跡山。
淯陽西魏置淯陽郡。後曰黃土，因山為名也。淯音育。
平利漢西城縣地。武德中置縣。
東至襄陽郡四百九十里。南至巴東郡五百里。西至安康郡五百四十九里。北至武當郡二百六十里。東南到襄陽郡界四百九十里。西南到安康郡界五百七十八里。西北到房陵郡界五百四十七里。東北到襄陽郡界一百七十八里。去西京一千三百里，去東京一千一百八十五里。戶一萬三千四百四十一，口六萬八百七十九。
房州今理房陵縣。古麇、庸二國之地。麇音君。春秋楚子敗麇師於防渚，即此地也。戰國時楚地。秦滅趙，徙趙王遷於此。其地四塞險固，平天下，屬漢中郡。兩漢因之。魏文帝置新城郡。蜀將孟達降魏，為新城守，後叛歸蜀，司馬宣王討平之。晉、宋、齊為新城、上庸二郡地。梁末置岐州。西魏置光遷國。後周國廢，置遷州。隋煬帝初置房陵郡。大唐武德初，於竹山縣置房州。貞觀十年，移於今所。或為房陵郡。領縣四：
房陵漢初曰防陵，後改曰房陵縣。有房山、築水。
竹山古庸國，漢上庸縣。有白馬塞山，孟達嘗登之，嘆曰：「此金城千里」。
永清漢房陵縣地。後周為縣。
上庸漢上庸縣地。
東至盛山郡三百里。南至南浦郡四百里。西至潾山郡六百里。北至洋川郡一百九十六里。東南到盛山郡三百里。西南到潾山郡六百里。西北到清化郡四百五十里。東北到安康郡一千一百里。去西京，取益昌郡驛路，二千五里；東取洋川郡駱谷路，約有一千五百七十六里。去東京，取盛山郡下水，經三峽，出江陵、襄陽、南陽、臨汝等郡至東京，水陸相承，二千八百七十五里。戶四千四百六十一，口十一萬七千三百六十七。
通州今理通川縣。春秋、戰國時，並屬巴國。秦屬巴郡，二漢因之。晉屬巴西郡。宋、齊為巴渠郡。梁於此兼置萬州以州內地萬餘頃，因為名。東關郡。西魏改為通州。以居四達之路，故改。隋初郡廢，煬帝初州廢，置通川郡。大唐因之。領縣七：
通川漢宕渠縣之地。後漢分置宣漢縣。隋改之。
三岡
石鼓西魏屬遷州。後周置臨清郡。
宣漢西魏置并州永昌郡。
新寧
永穆梁置永康縣。隋改之。
東鄉西魏置石州。後周置三巴郡。
東至南浦郡四百五十里。南至巴川郡新明縣界百七十里。西至南充郡二百八十里。北至通川郡六百里。東南到涪陵郡二百七十里。西南到南充郡岳池縣界一百二十九里。西北到咸安郡二百里。東北到通川郡六百里。去西京三千二百七十七里，去東京三千一百九里。戶五千六百七十六，口一萬五千三百。
渠州今理流江縣。宋、齊以上與通州同。梁置梁州。後魏置流江郡。隋初郡廢，煬帝初置宕渠郡。大唐為渠州，或為潾山郡。臨渠口。領縣四：
流江漢宕渠縣，故城在今縣東北，俗號車騎城是也。今縣後周置。
潾水梁置縣潾州。後魏改為潾山郡。
潾山樑置。潾水所出。
渠江
東至涪陵郡四百六十里。南至南川郡二百六十里。西至巴川郡二百里。北至潾山郡四百四十里。東南到南川郡二百九十三里。西南到瀘川郡七百五十里。西北到潾山郡潾水縣二百里。東北到涪陵郡三百七十里。去西京三千二百三十七里，去東京三千四百四十里。戶七千三百九十三，口二萬八千九十八。
渝州今理巴縣。古巴國左傳「西巴師侵鄾」，注云：「巴國今江州縣也。其爵曰子。」謂之三巴。三巴記曰：「閬白二水東南流，曲折三迴如巴字，故謂三巴。」秦惠王虜巴王而取其地。秦漢並屬巴郡，晉亦屬巴郡，宋齊因之。梁於此置楚州。隋初改為渝州，因渝水為名。煬帝初州廢，置巴郡。大唐為渝州，或為南平郡。領縣四：
巴漢江州縣，故城在今縣西。有塗山，又有明月峽，其山上石壁有圓孔，形如滿月，故以為名。
江津
南平貞觀中置霸州，兼置此縣，後州廢。
萬壽武德三年置縣。
東至南賓郡三百五十里。南至黔中郡三百六十里。西至南平郡四百六十里。北至南賓郡三百九十六里。東南到黔中郡三百六十里。西南到南平郡二百七十里。西北到潾山郡二百七十里。東北到南賓郡三百五十里。去西京二千三百五十七里，去東京三千八十九里。戶九千四百五，口四萬四千七百二十三。
涪州今理涪陵縣。涪音符。亦巴國之境，秦、二漢巴郡之鄙也。蜀置涪陵郡，晉因之，宋、齊亦同。隋初屬渝州，煬帝廢渝州，屬巴郡。大唐為涪州，或為涪陵郡。領縣四：
涪陵漢舊縣地。後漢岑彭破公孫述將侯丹於黃石，即此，今謂之黃石灘。
武龍
樂溫
賓化以上並武德初置。
東至南平郡界一十里。南至溱溪郡界五十里。西至南平郡界三百六十里。北至南平郡二百六十里。東南到溱溪郡界三百五十里。西南到溱溪郡界七十里。西北到南平郡二百六十里。東北到南平郡五十七里。去西京三千九百五里，去東京三千六百里。戶二千四百七十七，口一萬三百七十五。
南州今理南川縣。亦巴國之地，秦漢巴郡之境。大唐武德三年，置僰州。四年，又改為南州。或為南川郡。領縣二：
南川
三溪
東至南平郡七百五十里。南至都寧郡五百二十七里。西至南溪郡三百五十里。北至巴川郡五百九十里。東南到播川郡五百九十里。西南到南溪郡南溪縣一百九十七里。西北到和義郡四百五十里。東北到南平郡七百五十里。去西京三千二百八十四里，去東京四千一百九十六里。戶一萬四千七百九十四，口三萬八千一百九十七。
瀘州今理瀘川縣。古巴子之國。秦屬巴郡。漢屬犍為郡，後漢因之。晉為江陽郡，宋、齊因之。梁置瀘州。隋初郡廢，煬帝初置瀘川郡。大唐為瀘州，或為瀘川郡。領縣六：
瀘川漢江陽縣。
富義有富義鹽井，因為名。
江安漢江陽縣地。晉置漢安縣。隋改為今縣。
綿水晉置。
涇南貞觀中置。
合江
東至始寧郡一百五十里。南至咸安郡二百一十里。西至閬中郡二百八十里。北至符陽郡二百里。東南到通川郡四百五十里。西南到咸安郡二百二十里。西北到益昌郡三百三十九里。東北到符陽郡一百九十里。去西京一千二百二十五里，去東京二千五百八十二里。戶二萬七千七百二十，口八萬六千六。
巴州今理化城縣。古巴國。秦、二漢屬巴郡。晉宋之閒為夷獠所據，不置郡縣。宋末於嶺之南置歸化郡，即今郡是也。齊因之。梁置歸化、木蘭二郡。後魏得其地，置大谷郡。隋初郡廢，置巴州；煬帝初州廢，置清化郡。大唐因之。領縣十：
化城漢宕渠縣地。後漢置漢昌縣。梁曰大谷。後周改之。
清化漢葭萌縣地。有清水。梁置伏強縣。隋改之。
曾口漢宕渠縣地。梁置今縣。
始寧梁置。
其章漢宕渠縣地。梁置今縣。
歸仁漢宕渠縣地。梁置平州。隋改為縣。
恩陽漢閬中縣地。隋置今縣。
盤道有龍腹山。梁置難江縣，後魏後之。
七盤
大牟有大牟山。武德元年置縣。
東至通川郡一百六十二里。南至郡內廣納縣六十里。西至清化郡一百五十里。北至符陽郡符陽縣界一十里。東南到廣納縣東北界八十里。西南到咸安郡五百六十里。西北到符陽郡五百里。東北到郡內白石縣一百里。去西京二千八十二里，去東京二千九百三十二里。戶一萬一千八百二十，口五萬三千六百六十五。
壁州今理諾水縣。歷代與清化郡同。大唐武德八年，分巴州始寧縣之東境置壁州，或為始寧郡。領縣四：
諾水後魏置。
廣納武德初置。歌籟山在縣東七十里，上有城，極嶮峻。
白石
東巴
東至通川郡四百四十里。南至潾山郡七十里。西至閬中郡三百里。北至清化郡二百一十里。東南到盛山郡六百八十里。西南到南充郡二百八十里。西北到益昌郡五百五十二里。東北到始寧郡三百六十里。去西京二千二百一十里，去東京三千一百五里。戶一萬五千七百六十二，口五萬三千二百五十三。
蓬州今理大寅縣。古巴國之分。秦、二漢屬巴郡。晉屬巴西郡。宋末屬歸化郡。梁置伏虞郡。後周置蓬州。因山為名。隋初郡廢，煬帝初州廢，併其地入清化、宕渠、巴西三郡。大唐復置蓬州，或為咸安郡。領縣七：
大寅漢閬中縣地。有蓬山。梁置縣。
儀隴漢閬中縣地。梁置。今縣城在崇城山上，馮嶮為理，即梁崇城郡城也。
伏虞
咸安梁置綏安縣，隋改之。
大竹
良山
宕渠漢舊縣。梁置景陽郡。
東至始寧郡三百六十里。南至清化郡二百里。西至益昌郡三百里。北至漢中郡三百里。東南到始寧郡五百里。西南到清化郡一百九十里。西北到益昌郡界二百五十里。東北到洋川郡四百里。去西京，取郡北巴路，至漢中郡郭下，過縣，取斜谷路，一千四百二十里。去東京，取郡內地平縣至益昌郡驛路，二千六百里。戶一萬一千四百九十，口六萬八百一十二。
集州今理難江縣。秦屬巴郡。二漢屬廣漢、巴二郡地。晉屬巴西郡。梁置東巴州，後改為集州。後周兼置平桑郡。隋初郡廢，煬帝初州廢，併其地入漢川、清化二郡。大唐置集州，或為符陽郡。領縣三：
難江漢宕渠縣地。後周置縣。有巴嶺、難江。
符陽後魏置縣。有符水。
地平漢葭萌縣地。武德初置縣，蓋取天成地平之義。
東至南平郡二百里。南至瀘川郡界六百六十二里。西至安岳郡三百八十里。北至南充郡四百四十里。東南到南平郡二百里。西南到瀘川郡五百九十里。西北到遂寧郡六百六十里。東北到潾山郡三百八十里。去西京二千八百十三里，去東京三千六百四十二里。戶三萬七千一百二十二，口九萬二百八十。
合州今理石鏡縣。秦、二漢屬巴郡。宋置東宕渠郡。西魏置合州。涪漢二水合流處，因為名。後周為宕渠郡。隋初郡廢，改合州為涪州；煬帝初州廢，置涪陵郡。大唐為合州，或為巴川郡。郡城臨江。領縣六：
石鏡秦漢墊江縣地。有青石山。漢時巴蜀爭界，久不決，一朝密霧石裂，自上下，直如引繩，遂分郡界，至今猶以為界焉。
漢初梁置新興郡。
銅梁因山為名。蜀都賦曰「外負銅梁」。
赤水隋置，因山為名。
巴川
新明
東至南浦郡水路二百六十里。南至黔中郡六百五十里。西至涪陵郡三百五十里。北至潾山郡五百十四里。東南到南浦郡界四百五十六里。西南到黔中郡水路六百六十里。西北到潾山郡四百三十三里。東北到南浦郡三百九十里。去西京三千八百八十五里，去東京二千七百三十七里。戶六千五百三十九，口四萬二百三。
忠州今理臨江縣。秦、二漢之巴郡地，晉、宋皆因之。梁置臨江郡，後周兼置臨州。隋初郡廢，煬帝初州廢，併其地入巴東郡。大唐置忠州，或為南賓郡。郡城臨江。領縣五：
臨江漢舊縣。有彭溪。
豐都漢枳縣地。
墊江漢舊縣。
南賓漢臨江縣地。武德初置今縣。
桂溪
東至雲安郡二百九十八里。南至清江郡六百八十三里。西至潾山郡四百五十里。北至盛山郡二百三十二里。東南到雲安郡三百二十二里。西南到南賓郡界九十六里。西北到通川郡四百一里。東北到盛山郡界一百七里。去西京二千七百四十三里，去東京二千三百三十里。戶五千一百七十七，口二萬四千三百五十二。
萬州今理南浦縣。秦、二漢巴郡之地。晉屬巴東郡，宋齊皆因之。後周置安鄉郡，後改為萬川郡兼置南州。隋初郡廢，煬帝初州廢，併其地入巴東郡。大唐武德初置浦州，後改為萬州，或為南浦郡。領縣三：
南浦漢朐縣地。朐音蠢。，如尹反。
梁山有高梁山。後周置縣。
武寧漢臨江縣地。後周初置源陽縣，又改為武寧縣。
東至咸安郡三百里。南至南充郡三百里。西至普安郡三百里。北至益昌郡二百八十里。東南到南充郡三百六十里。西南到梓潼郡三百一十五里。西北到普安郡二百里。東北到清化郡二百八十里。去西京一千九百一十五里，去東京二千六百六十里。戶一萬八千二百二十，口十一萬七百二十六。
閬州今理閬中縣。秦、二漢屬巴郡。晉為巴郡，宋、齊因之，居蜀漢之半，又當東道衝要。梁置北巴州北巴郡。西魏平蜀，置崇州盤龍郡。隋初郡廢，煬帝初置巴西郡。大唐為崇州，先天中，改為閬州，或為閬中郡。今郡城即古閬中城，名曰高城，前臨閬水，卻據連岡。領縣九：
閬中漢舊縣。有靈山、天柱山。
蒼溪
晉安
西水梁置，有掌天山。
奉國梁置白馬、義陽二郡。後魏為縣。
南部漢充國縣地。後周置縣。
新井
新政
岐坪
東至潾山郡二百八十里。南至巴川郡四百四十里。西至梓潼郡三百五十里。北至閬中郡三百里。東南到潾山郡二百八十六里。西南到遂寧郡一百七十五里。西北到梓潼郡三百六十五里。東北到咸安郡二百八十里。去西京二千五百五十八里，去東京三千四百二十里。戶三萬五千四百四十一，口六萬八千六百七十二。
果州今理南充縣。亦巴子國地。秦、二漢並屬巴郡。晉為巴西郡，宋、齊因之。隋併其地入巴西郡。今閬中縣。大唐初，屬崇州。武德四年，分置果州，因山為名。或為南充郡。領縣六：
南充
西充武德中置。
相如梁置梓潼郡。有司馬相如故宅，因以為名。
流溪
岳池
朗池宋南宕渠郡在此置。有漢司馬相如琴臺。
東至巴川郡六百六十里。南至資陽郡三百七十八里。西至陽安郡一百八十里。北至遂寧郡一百六十里。東南到巴川郡六百六十里。西南到資陽郡三百四十八里。西北到梓潼郡三百四十八里。東北到遂寧郡一百四十里。去西京二千五百二十里，去東京三千二百三里。戶一萬一千五百四十九，口五萬五千一百六十九。
普州今理安岳縣。秦時巴郡之西境夜郎國之地。漢犍為、巴郡之境。巴郡，秦置。犍為，漢關。李雄之亂，為羌夷所據。梁置普慈郡。後周置普州。隋煬帝初州廢，以地入資陽郡。大唐復置普州，或為安岳郡。郡城因山為趾，四面嶮固。領縣六：
安岳後周置。
安居後周曰柔剛縣，因山為名。
普康
樂至武德中置縣，西有樂至地。
崇龕
普慈
東至雲安郡四百六十五里。南至南浦郡二百六十二里。西至通川郡三百里。北至通川郡四百九十里。東南到南浦郡二百三十里。西南到南浦郡梁山縣一百五十三里。西北到通川郡石鼓縣一百三十八里。東北到雲安郡界二百八里。去西京一千七百二十七里；去東京從郡水路至江陵郡一千四百六十八里，從江陵郡水陸相承至京二千六百七十九里。戶五千六百四十四，口三萬一百二十五。
開州今理盛山縣。秦、二漢屬巴郡。晉、宋以來，並屬巴東郡。後周為同安郡。隋廢之，以屬巴東郡。大唐置開州，或為盛山郡。領縣三：
盛山漢朐縣地。蜀先主置漢豐縣。
萬歲宋武帝置巴渠縣，後周武帝改之。
新浦宋武帝置。舊本盛山。後周置同安郡。
東至巴東郡三百三十三里。南至清江郡五百里。西至南浦郡一百九十八里。北至通川郡一百二十六里。東南到巴東郡三百三十里。西南到南浦郡二百八里。西北到盛山郡一百九十七里。東北到巴東郡三百三十二里。去西京二千四百四十二里，去東京二千一百七十五里。戶一萬四千七百二十六，口七萬七千三百三十一。
夔州今理奉節縣。春秋時為魚國，後屬楚。秦、二漢屬巴郡。三國時為蜀重鎮。先主自為吳將陸遜敗於夷陵，退屯白帝，改為永安。其後吳將全琮來襲，不剋。晉、宋、齊並屬巴東郡，齊兼置巴州。領郡置於此也。梁置信州。隋亦為巴東郡。大唐武德三年，避皇外祖諱，獨孤信也。改信州為夔州，其後或為雲安郡。郡城臨江。領縣四：
奉節漢魚復縣地。又有魚復縣故城在北，赤甲城是也，即漢之江關。有白帝城諸葛亮八陣圖，聚石為。
雲安漢朐縣地。今縣西萬戶故城是。下濕，各高五尺，多朐蟲，故名焉。
巫山楚置巫山郡。秦昭王三十年，伐楚，取黔中、巫郡是也。漢為巫縣，故城在今縣北。有巫山高郁山，即楚詞所謂巫山之陽、高岳之岨也。晉置建平郡於此。
大昌晉武帝太康初置。
東至和義郡三百一十里。南至南溪郡界，嶺峻嶮，不知里數。西至通義郡洪雅縣界九十里。北至通義郡一百三十九里。東南到南溪郡三百五十里。西南到越嶲郡生蠻界五百九十里。西北到通義郡洪雅縣界一百六十里。東北到仁壽郡一百九十里。去西京二千七百三十里，去東京水陸相承四千七百七里。戶三萬五千八百四十二，口九萬九千四百九十。
嘉州今理龍游縣。故夜郎國，漢武開之，置犍為郡，後漢、晉、宋、齊皆因之。西魏置眉州。後周改為青州，尋又改為嘉州，並置平羌郡。隋煬帝置眉山郡。大唐為嘉州，或為犍為郡。領縣八：
龍游漢曰青衣。地在衣江、青衣二衣之會。
玉津漢南安縣。
夾江
峨眉有峨眉山。
犍為
平羌
羅目
綏山漢武陽縣，故城在今縣東。
東至安岳郡一百八十里。南至資陽郡二百里。西至蜀郡一百二十里。北至梓潼郡一百五十五里。東南到資陽郡二百二十里。西南到仁壽郡一百八十里。西北到蜀郡一百五十里。東北到梓潼郡一百五十五里。去西京二千五百二十九里，去東京三千三百六十六里。戶二萬一千一百一十九，口一十萬九千六百九。
簡州今理陽安縣。漢屬犍為、廣漢二郡地，後漢晉皆因之。宋、齊為蜀、廣漢二郡地。西魏於此置資州。後周明帝移資州於資陽縣。隋置簡州，州境有賴簡池，故名。煬帝初州廢，併其地入蜀郡。大唐復置簡州，或為陽安郡。領縣三：
陽安漢牛鞞縣地。鞞音必尒反。後魏置縣。
金水漢新都縣地。西魏置金水郡。有銅官山，漢文帝以賜鄧通鑄錢。
平泉
東至資陽郡二百三十五里。南至和義郡三百六十里。西至通義郡八十里。北至蜀郡二百里。東南到和義郡三百三十里。西南到犍為郡一百九十里。西北到通義郡一百里。東北到陽安郡一百八十里。去西京二千五百一十里，去東京三千四百八十里。戶二萬九千九百二十四，口八萬九千一百九十六。
陵州今理仁壽縣。二漢屬犍為、蜀二郡地，晉因之。宋、齊屬犍為、寧蜀二郡地。梁置懷仁郡。西魏置陵州。因陵井為名。隋置崇山郡。大唐為陵州，或為仁壽郡。領縣六：
仁壽西魏定蜀，於此置普寧縣，隋開皇中改之。
唐福
貴平漢廣都縣地。西魏置和仁郡，並立貴平縣。
井研漢武陽縣地。
始建亦漢武陽縣地。
籍梁席郡。
