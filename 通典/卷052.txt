
通典卷第五十二
禮十二沿革十二吉禮十一
喪廢祭議旁親喪不廢祭議緦不祭議奪宗議
殤及無後廟祭議祭殤未立廟祭議公除祭議
上陵拜掃及諸節上食附
喪廢祭議
晉武帝咸寧五年十一月，弘訓羊太后崩，宗廟廢一時之祀，天地明堂去樂，且不上胙。孝武帝太元十一年九月，皇女亡，應烝祠，中書侍郎范甯奏：「按禮喪服傳『有死宮中者，三月不舉祭』，不別長幼之與貴賤也。皇女雖曰嬰孩，臣竊以為疑。」於是使三公行事。賀循祭議云：「禮，在喪者不祭。祭，吉事故也。其義不但施於生人，亦祖禰之情，同其哀戚，故云於死者無服則祭也。今人者有服祭祀如故，吉兇相干，非禮意也。」
宋文帝元嘉七年四月，有司奏：「禮雲『有死於宮中者，三月不舉祭』。今礿祀既戒，而掖庭有故，下太常詳正。領祠部郎謝元議，以為『遵依禮傳，使有司行事，於義為安』。」從之。
齊高帝建元四年，武帝在諒闇。尚書令王儉奏曰：「權典既行，喪禮斯奪，事興漢代，源由甚遠。殷宗諒闇，非有服之稱，周王即吉，唯宴樂為譏。春秋之義，嗣君踰年則會聘。左氏雲『凡君即位，卿出並聘，踐修舊好』，『謀事補闕，禮之大者』。自斯而談，朝聘烝嘗之典，卒哭而備行，婚禘蒐樂之事，三載而後舉，通塞興廢，各有由然。按禮稱武王崩，明年六月既葬，周公冠成王而朝於祖，以見諸侯。又曾子問『孔子曰：天子崩，國君薨，則祝取群廟之主而藏諸祖廟，禮也。卒哭成事，而後主各反其廟』。左氏傳『凡君卒哭而祔，祔而後特祀於主，烝嘗禘於廟』。先儒云：『特祀於主者，特以喪禮奉新亡者主於寢，不同於吉。烝嘗禘於廟者，卒哭成事，群廟之主，各反其廟。則四時之祭，皆即吉也。』三年喪畢，吉禘於廟，躋群主以定新主也。皆著在經誥。晉宋因循，同規前典，卒哭公除，親奉烝嘗，率禮無違，因心允協。爰至宋明帝時，禮官立議，不宜親奉，乃引『三年之制，自天子達庶人』，曾不知本在至情，既葬釋除，事以權奪，越紼之旨，事施未葬，卒哭之後，何紼可越？晉武在喪，每欲伸寧戚之懷，不全依諒闇之典，至於四時烝嘗，蓋以哀疚未堪，非便頓改舊式。江左通儒，守而弗革。又且即心而言，公卿大事，則負扆親臨，三元告始，則會朝萬國，豈曰能安，國家故也。宗廟烝嘗，孝敬所先，寧容吉事備行，斯典獨廢？就令必宜廢祭，則應三年永闕，乃復同之他故，有司攝禮，進退二三，彌乖喪典。謂宜依禮親奉。」從之。
梁武帝天監四年，安成國稱：欲遷立所生吳太妃神主。國王既有妃喪，欲使臣下代祭。明山賓議，以為：「宜待王妃服竟，親奉盛禮。」
大唐元陵之制，未殯，遇夏至，祭皇地祇，禮官議停祭。時監察御史張朔牒禮儀使：「伏準遺詔，皇帝已聽政，合告郊廟，所司祭地祇無文，合廢。又按曾子問：『天子崩，未殯，五祀之祭不行，既殯而祭。』所言五祀不行，即明天地之祭不合廢。又，王制：『喪三年不祭，唯祭天地、社稷，為越紼而行事。』注云：『不敢以卑廢尊。』又按春秋杜氏註：『天王崩，未葬而郊者，不以王事廢天事也。』今禮儀使牒引祠令，『諸饗廟官有緦麻以上喪，不得充饗官』，此蓋指私喪，不足為今日之證。請更參詳。報禮儀使。」報：「來牒稱，天子崩，五祀之祭不行，既殯而祭，所言五祀不行，即明天地之祭不合廢者。謹按：曾子問：『天子崩，五祀之祭不行，既葬而祭。』鄭玄注云『郊社亦然』，然則五祀之與郊社之祭同也。則來牒所言『五祀不行，則明天地之祭不合廢』，與鄭玄所云『郊社亦然』之義乖也。又按：曾子問上文曰：『天子嘗禘郊社五祀之祭，簠簋既陳，天子崩，後之喪，如之何？』孔子曰：『廢。』下文云：『天子崩，未殯，五祀之祭不行，既殯而祭。』孔穎達云：『以初崩哀戚，未遑祭祀，雖當五祀祭時，不得行也。既殯，哀情殺而後祭也。』又云：『自啟至於反哭，五祀之祭不行，已葬而祭。』此言無事時則祭，有事時則廢。未殯以前，是有事；既殯已後，未啟已前，為無事。故王制雲『越紼而行事』。紼者，屬於龍輴之轅索也。天子攢塗龍輴，謂殯時所設也。今百官成服，準祠令，諸祀齋之日，平明赴祠所。又開元禮云：『祀前七日，受誓戒，散齋四日，致齋三日。散齋之內，不得弔死問病；致齋之內，唯祀事則行，其餘悉斷。』苟或違此，則非為祭，所以崇嚴潔也。今若斂髮赴廟，則嚴潔之道於是乎廢也。成服而行，則祀典之文可得而踰也。且哀戚之殺，大斂孰與夫自啟？凶穢之甚，緦麻孰與夫斬縗？未殯之時，非謂無事；扱衽之祭，可謂不遑。況皇帝即位，未告太廟，哀戚在疚，未許聽政，如何告太祖以配北郊乎？參詳古今，實難議祭也。」
旁親喪不廢祭議東晉
東晉穆帝永和六年五月九日，安平王薨。博士孫欽議：「禮，有死於宮中，闕一時之祀。又按魏高堂隆議，平原公主薨，二月春祠，不宜闕。臣聞伯叔父、同產昆弟、庶子、庶孫及次妃以下，天子諸侯則降而不服，於四時之祭無闕廢，禮也。漢文帝前代盛德之君也，猶不忍以三年之喪，妨廢孝享，割損年月，早葬速除，追思祖考，念在烝嘗，所以重宗廟也。且宮中有死者，三月不舉祭，傳發於緦麻三月之章，天子諸侯周大功，皆降而不服，何緦麻之有乎！誠亦儒者之迷誤也。」
緦不祭議晉宋
晉荊州刺史殷仲堪問：「禮文如是，此指釋有緦麻服而猶得祭者也？當不普言新喪之親於所祭者耶？」別駕庾叡、功曹滕惔、主簿劉恬答：「尋禮文，當是指明有緦服可以祭耳，不以新喪之親於所祭者有服為疑。今世中傳重者，而有從祖小功之服，服既除，恐不得以二祖服近而不祭也。」
宋庾蔚之謂：「殷庾釋文句甚允，但未統立言大意。記所明重其已與神交而不終，外喪屍殯不在此，可得少申其事。故大夫之祭，鼎俎既陳，籩豆既設，內喪小功緦麻，外喪齊縗以下，行。特為已與神交，故隨輕重各有所行。又雲『士之所以異緦不祭』者，加大夫，有小功緦麻皆廢。故鄭雲『然則士不得成禮者十一』也。又雲『所祭於死者無服則祭』者，言所異於未與神交唯有此，則外內之喪通廢，士卑故也。言有始末，義統有本。尋禮者多斷取義，不辯已與神交之異，故申之雲。」
奪宗議晉
晉元帝建武初，孫文上事：宣帝，支子，不應祭章郡、京兆二府君。僕射刁協云：「諸侯奪宗，聖庶奪嫡，豈況天子乎！自皇祚以來，五十餘年，宗廟已序，而文攻乎異端，宜加議罪。」按漢梅福云：「諸侯奪宗」。此謂父為士，庶子封為諸侯，則庶子奪宗嫡，主祭祀也。在諸侯尚有奪義，豈況天子乎！所言聖庶者，謂如武王庶子，有聖德，奪代伯邑考之宗嫡也。
殤及無後廟祭議宋
宋孝武皇帝孝建元年，有司奏：「東平沖王年幼無後，唯殤服五月。雖臣不殤君，應有主祭，而國是追贈，又無其臣。未詳毀靈立廟，為當他祔？」太學博士徐宏議：「王既無後，追贈無臣，殤服既竟，靈便合毀。記曰：『殤與無後者，從祖祔食。』又曰：『士大夫不得祔於諸侯，祔諸祖之為士大夫者。』按沖王則宜祔諸祖之為王者，應祔長沙景王廟。」詔可。大明六年，有司奏：「故晉陵孝王子雲未有嗣，安廟後三日，國臣從權制除釋，晦朔周忌，應還臨哭與不？又祭之日，誰為主？」太常丞庾蔚之議：「靈筵存，諸臣宜還臨哭，變服，使上卿主祭。王既未有後，又無三年服者，周親服除，而國尚存，便宜立廟，為國之始祖。服除之日，神主暫祔食祖廟。還居新廟之室。未有嗣之前，四時饗薦，常使上卿主之。」詔可。七年十一月，有司奏：「晉陵國刺：孝王廟依廬陵等國例，一歲五祭。二國以王有衡陽王服，今年內不祠。尋國未有嗣王，三卿主祭。應同無服者之例與不？」左丞徐爰議：「嗣王未立，將來承胤未知疏近。豈宜空計服屬，以虧祭敬。」詔可。八年，有司奏：「故齊敬王子羽未立後，未詳便應作主立廟？為須有後之日？未立廟者，為於何處祭祀？」爰議以為：「國無後，於制服除罷。始封之君，實存繼嗣。皇子追贈，為始祖。臣不殤君，事著前準，豈容虛闕烝嘗以俟有後？謂宜立廟作主，三卿主祭依舊。」
祭殤周晉
周制，曾子問：「『祭殤必厭，蓋弗成也。厭飫而已，不成其為人也，故其禮不備。祭成喪而無屍，是殤之也。』與不成人同也。孔子曰：『有陰厭，有陽厭。』言祭殤之禮，有於陰厭之者，有於陽厭之者。曾子問曰：『殤不備祭，何謂陰厭陽厭？』言殤乃不成人，祭之不備禮也，而雲陰厭陽厭乎？失孔子旨也。祭成人始設奠於奧，迎屍之前，謂之陰厭。屍謖之後，改饌於西北隅，謂之陽厭。殤則不備也。孔子曰：『宗子為殤而死，庶子弗為後也。族人以其倫代之，明不序於昭穆立之廟也。其祭之，就其祖而已。代之者主其禮也。按此殤未成人，無立後之道，故取於族人之中兄弟之倫而主其祭。其祭之就所祭者之祖，服除乃止。其吉祭特牲。尊宗子，從成人也。凡殤則特豚。自卒哭成事之後，為吉祭也。祭殤不舉，無肵俎，無玄酒，不告利成，此其無屍及所降也，其他如成人。舉肺脊、肵俎、利成，禮之於屍也。肵音祈。是謂陰厭。是宗子而殤，祭之於奧之禮也。小宗為殤，其祭禮亦如之。凡殤與無後者，祭於宗子之家，當室之白，樽於東房，是為陽厭。』」凡殤，謂庶子之嫡也，或昆弟之子，或從父昆弟。無後者，如有昆弟及諸父。此則今死者，皆宗子大功之內親共祖禰者也。言祭於宗子之家者，為有異居之道也。無廟者為墠祭之，親者供其牲物，宗子皆主其禮。當室之白，樽於東房，異於宗子之為殤也。當室之白，謂西北隅得戶明者也。明者曰陽。凡祖廟在小宗之家，小宗祭之亦然。宗子之嫡亦為凡殤，過此以往則不祭也。祭法：「王下祭殤五：嫡子，嫡孫，嫡曾孫，嫡玄孫，嫡來孫。諸侯下祭三，大夫下祭二，嫡士及庶人祭子而止。」祭嫡殤者，重嫡也。祭嫡殤於廟之奧，謂之陰厭。王子公子祭其嫡殤於其黨之廟。大夫以下庶子祭其嫡殤於宗子之家。皆當室之白，謂之陽厭。凡庶殤不祭也。蜀譙周云：「庶子之為殤者，祔祠於祖廟，庶子共其牲物，而宗子主其禮。士庶人之庶子，雖成子而無後，亦祔祠於祖，其主之如祭殤。殤及無後雖祔祠於祖廟，皆異日別祭於其處耳。天子諸侯之庶子無子，不得祔祠於其廟，當從其庶祖，昭穆同也。」
晉范甯祭殤議云：「祭法王祭嫡殤，下及五代。愍懷太子、殤太子、哀太孫、沖太孫，自是先帝嫡殤，歷代彌久，而廟祀之禮，於今未廢，謂非禮典之意，宜從埋主之例。」
未立廟祭議晉
晉安昌公荀氏祠制云：「荀氏進封大國，今祭六代，暫以廳事為祭室，須立廟如制備物。」
殷仲堪問庾叡：「綱紀有承重之身，身服已除，其應祭，吾尚有服，當得於廳事上祭不？」按殷宗有五等封。庾叡等答曰：「宜在別室。」又問云：「依禮，祭皆於宗子之家，支子每往助祭耳。又如吾家五等封，乃應有廟。今既無廟，而共家常以廳事為烝嘗之所。今一朝忽移別室，意殊不安。」劉功曹答云：「昔魯襄公尚於兄弟之廟，假鐘磬以成禮，今於廳事當無嫌也。」
公除祭議東晉宋
東晉成帝咸和七年，虞潭上表云：「今之諸侯服其親，皆與士同，無復降殺。大宗之家，喪服累仍，若皆不祭，是先人之享嘗，永為有廢。或難曰：「士獨非孝子也？」答曰：「士賤，不得伸其意也。」臣謂三月之後，禮情漸殺，若非父母之喪，尚通內外，服踰月，既葬，可祭宗廟。」博士通議，宜如潭所上，會有軍事，未及施行。
咸康三年十月二十七日，虞潭有嗣子喪，既葬，依令文行喪三十日，至十二月十日公除，其日祭宗廟。潭自為論曰：「余身受公除，歲終大，至敬兼興，如當遂闕，心所不安，故諮之有識。難曰：『禮，素衣芻席，不入廟門，不以凶干神明之位。緦喪雖輕，脫服而祭，況嗣子當承祚者乎？』答曰：『高宗三年諒闇，今則不爾，帝王既葬，縞素躬親宗廟之獻，不以喪遂闕者，蓋國之大事，在祀與戎也。且吉祭廷有金石鏗鏘之和，今去凶制而奉烝嘗，干戚戢而不振，慎終之情不遠，隨時之義亦通也。』」
徐藻議云：「古無公除，吉凶之服不可相干，故緦不祭耳。今既公除，吉服而行，則可吉祭。今既吉服，無事不可，而大事反可闕耶？若以心喪為疑者，則出母子為父後，得以含悲而祭矣。又禮有死宮中，三月不舉祭；齊縗之禮，三月不從政。意者雖速公除，猶宜待滿三月。又問：『同宮之喪而未葬，雖公除，可以祭不？』答曰：『公除不祭，本與於外喪耳。若同宮之喪，雖未葬，此不可也。』」
宋庾蔚之謂：「公除是公家除其喪服，以從公家之吉事。若公家無齋禁，則其受弔臨靈，及私常著喪服，豈得輒釋凶服以執吉祭乎？徐藻乃雲外喪公除，雖停殯，可吉祭，恐此非祖禰之所享也。兄弟別居，便為外喪，未葬公除而可以烝嘗，未之聞也。」
上陵拜掃及諸節上食附○
漢後漢魏晉東晉宋後魏大唐
三代以前無墓祭，至秦，始起寢殿於墓側。
漢因秦，上陵皆有園寢，故稱寢殿。起居衣服象生人之具，古寢之意也。
後漢都雒陽，以關西諸陵久遠，但四時特牲祀，每帝西幸，即親謁。其雒陽陵，每正月上丁，祀郊廟畢，以次上陵。百官、四姓親家婦女、公主、諸王大夫、袁宏漢紀曰：「明帝永平九年，為外戚樊氏、郭氏、陰氏、馬氏諸子弟立學，號曰四姓小侯。」獨斷曰：「凡與先後有瓜葛者。」外國朝者侍子、郡國計吏會陵。晝漏上水，大鴻臚設九賓，隨立寢殿前。薛綜曰：「九賓謂王、侯、公、卿、二千石、六百石下及郎、吏、匈奴侍子，凡九等也。」鐘鳴，謁者、理禮引客，群臣就位如儀。乘輿自東廂下，太常導出，西向拜，折旋升阼階，拜神座，退。後公卿群臣謁神座，太官上食，太常樂奏食舉，舞文始、五行之舞。文始舞者，本舜韶舞也。高祖更名文始，以示不相襲也。五行舞者，本周舞也，秦始皇更名五行之舞也。樂闋，群臣受賜食畢，郡國上計吏以次前，當神軒告其郡國穀價，人所疾苦，欲神知其動靜。孝子事親，盡敬愛之心也。謝承漢書曰：「靈帝建寧五年正月，車駕上原陵，蔡邕為司徒掾，從公行，到陵，見其儀，愾然謂同座者曰：『聞古不墓祭。朝廷有上陵之禮，始謂可損，今見其儀，察其本意，乃知孝明至孝惻隱，不可易舊。』或曰：『本意云何？』『昔在長安時，其禮不可盡得聞也。光武即世，始葬於此。明帝嗣位，踰年，群臣朝正，感先帝不復聞見此禮，乃帥公卿百僚，就園陵而刱焉。尚書階西祭設神座，天子事亡事存之意也。以帝聖孝之心，親服三年，久在園陵，初興此儀，仰察几筵，下顧群臣，悲切之心，必不可堪。』邕見太傅胡廣曰：『國家禮有煩而不省者，昔不知先帝用心周密之至於此也。』廣曰：『然。子當載之，以示學者。』邕退而記焉。」最後親陵，遣計吏，賜之帶佩。八月飲酎，上陵，禮亦如之。丁孚漢儀曰：「酎金律，文帝所加，以正月朝作酒，八月成，名酎酒。因令諸侯助祭貢金。」漢律金布令：「諸侯、列侯各以人口數，率千口奉金肆兩，奇不滿千口至五百口亦四兩，皆會酎，少府受。又九真、交趾、日南者，用犀角二，長九寸以上，若玳瑁甲一，鬱林用象牙長三尺以上，若翡翠各二十，準以當金。」漢舊儀曰：「皇帝於八月酎。皇帝暮視牲，以鑑燧取水於月，以火燧取火於日，為明水火。左袒，以水沃牛右肩，手執鸞刀，以切牛尾之毛，即更衣，侍中上熟，乃祀。」至靈帝，皆以弦、晦、二十四氣、伏、社、臘及四時祀祠廟。日上飯，太宮人隨鼓漏，理被枕，盥水，陳嚴具。
魏文帝詔曰：「先帝躬履節儉，遺詔省約。子以述父為孝，臣以繫事為忠。古不墓祭，皆設於廟。先帝高平陵上殿皆毀壞，車馬還廄，衣服藏府，以從先帝儉德之志。」遂革上陵之禮。及齊王在位九載，始一謁高平陵。
晉宣王遺令「子弟群官皆不得謁陵」，景、文遵旨。武帝猶再謁崇陽陵，景帝陵。一謁峻平陵，文帝陵。然遂不敢謁高原陵，宣帝陵。至惠帝復止也。
東晉元帝崩後，諸公始有謁陵辭陵之事，蓋由眷同友執，率情而舉也。成帝時，中宮亦年年拜陵，議者以為非禮，遂止。穆帝時，褚太后臨朝，又拜陵，帝時幼也。孝武崩，驃騎將軍會稽王道子曰：「今雖權制釋服，至於朔日月半諸節，自應展情陵所，以一周為斷。」於是至陵，變服單衣，煩瀆無準，非禮也。及安帝元興元年，左僕射桓謙奏：「百僚拜陵，起於中興，非晉舊典，積習生常，遂為近法。尋武帝詔，乃不使人主諸王拜陵。」及義熙初，又復江左之舊。
宋文帝每歲正月謁初寧陵，武帝陵。孝武、明帝亦每歲拜初寧、長寧陵。文帝陵。
後魏太和十六年九月辛未，孝文帝哭於文明太后陵左，終日不絕聲。素幕越音活席為次，侍臣侍哭。壬申，孝文又哭如昨。帝二日不御食。癸酉，朝中夕三時，哭拜於陵前。夜宿鑒玄殿，是夜徹次。甲戌，帝拜哭辭陵，還永樂宮。
大唐貞觀十三年，太宗朝於獻陵。先是日，宿設黃麾仗周衛陵寢，至是質明，七廟子孫及諸侯百僚、蕃夷君長，皆陪列於司馬門內。太宗至小次，降輿納履，哭於闕門，西面再拜，慟絕不能興。禮畢，改服入於寢宮，親執饌，閱視高祖先後服御之物，悲慟，左右侍御者莫不歔欷。禮畢，太宗出自寢宮，步過司馬門，泥行二百餘步。上入寢，哭踴，絕於地。進至東階，西面再拜，號慟久之。乃進太牢之饌，加珍羞具品。引大尉無忌、司空勣、越王貞、趙王福、曹王明及左屯衛將軍程知節，並入執爵進俎。上至神座前，拜哭，奠饌，閱先帝先後衣服，拜辭訖，行哭出寢北門，乃御小輦還宮。
高宗永徽二年，有司言：「謹按獻陵三年之後，每朔及月半上食，其冬夏至、伏、臘、清明、社等節日，亦上食。其昭陵請依獻陵故事。」上從之。六年正月，謁於昭陵。有司先設儀衛於陵寢，質明，七廟子孫、二王後、百僚、州鎮藩牧、四夷君長等並陪列於位。皇帝降輦，入次，易服出次，行哭就位，再拜，擗踴慟絕。禮畢，又改服，奉謁寢宮。其妃嬪、公主先於神座左右侍列如平生。帝入寢門即哭，瞻視幄座，踴絕於地。進至東階，西面再拜，號哭。乃進牢饌珍羞，引三公、諸王並入執爵進俎。帝至神座前，再拜哭，自奠饌，閱先帝先後衣服，更增感絕，拜辭訖，行哭出寢北門。
景龍二年，是時每日奠祭。太常博士彭景直上疏曰：「謹按三禮正文，無諸陵日祭之事。又按禮論譙周祭志云：『天子之廟，始祖及高祖、曾祖、祖、考，皆每月朔加薦新，以象平生朔食也，謂之月祭。二祧之廟，時祭，無月祭。』此譙周所著，與古禮義合，本無日祭之文。今諸陵月祭，有朔日月半並諸節日料，則古禮殷事之義矣，諸節日猶薦新之義矣。故鄭玄注禮記云：『殷事，朔日月半薦新之奠也。』又注儀禮云：『月朔月半，猶平常之朝夕也。大祥之後，即四時祭焉。』此則古者祭皆在廟。近代以來，始分月朔月半及諸節日，祭於陵寢。至後漢陵寢致祭，無明文以言。自魏三祖以下，不於陵寢致祭，並符於古禮。至於江左，亦不崇園寢。及宋齊梁陳，其祭無聞。今參詳以為三禮者，不刊之書，懸諸日月。外傳所記，不與經合，不可依憑。其諸陵請準禮停日祭。」帝曰：「禮因人情，事有沿革，陵寢如昨，祗薦是常。乍覽此奏，但增哀慕。乾陵宜依舊朝晡進奠，昭獻二陵，每日一進，以為恆式。」
舊制，每年四季之月，常遣使往諸陵起居。是日太常博士唐紹上疏曰：「自安宅兆，禮不祭墓。當謂送形而往，山陵為幽靜之宮；迎精而返，宗廟為享薦之室。但以春秋仲月，命使巡陵，鹵簿衣冠，禮容必備。自天授以後，時有起居，因循至今，乃為常事。起者以起動為稱，居者以居止為名，參候動止何如，義非陵寢之法。生事以禮，必勤於定省；死葬以禮，當閟於安厝。豈可以事居之道，行送往之時？敢辭命使勞繁，但恐不安靈域。又降誕之日，穿針之辰，皆以續命為名，時人多有進奉。今聖靈日遠，仙駕難攀，進止起居，恐乖先典。請停四季及降誕並節日起居陵使，但準式二時巡陵，庶義合禮經，陵寢安謐。」不從。
開元二十年四月，制曰：「寒食上墓，禮經無文，近代相傳，浸以成俗，士庶有不合廟享，何以用展孝思？宜許上墓同拜掃。禮於塋南門外，奠祭饌訖，泣辭。食餘饌任於他處。不得作樂。仍編入五禮，永為恆式。」
二十三年四月，敕：「獻昭乾定橋恭六陵，朔望上食，歲冬至寒食日，各設一祭，如節祭共，朔望日相逢，依節祭料。橋陵除此日外，仍每日進半口羊食。」
天寶二年七月敕：「朕承丕業，肅恭祀事，至於諸節，常修薦享。且詩著授衣，令存休澣，在於臣子，猶及恩私，恭事園陵，未標令式。自今以後，每至九月一日，薦衣於陵寢。貽範千載，庶展孝思。且仲夏端午，事無典實，傳之淺俗，遂乃移風，況乎以孝道人，因親設教，變游衣於漢紀，成獻服於禮文，宜宣示庶僚，令知朕意。」初，顯慶五年二月二十四日，高宗以每年二時，太常少卿分行二陵，事重人輕，又不備鹵簿，威儀有闕，乃詔三公行事，太常卿少卿為副。太常造鹵簿。事畢則納於本司，仍著於令。
