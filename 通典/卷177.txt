
通典卷第一百七十七 州郡七
古荊河州〈今置郡府十八縣一百三十六〉
禹貢曰：「荊河之州，西南至荊山，今襄陽郡南漳縣界，北距河也。伊、洛、瀍、澗既入於河，伊出今河南府伊闕縣陸渾山。洛出今上洛郡洛南縣冢嶺山。瀍出今河南縣穀城山。澗出澠池縣山。四水皆入河也。滎波既瀦，滎本沇水溢出，在今滎陽郡滎澤縣也。波亦水名，言其水並以遏聚矣。一說謂滎水之波也。今沇水不過河。道荷澤，被孟瀦。荷澤在今魯郡方與縣。孟瀦亦澤名，在今睢陽郡虞城縣，即孟瀦澤也。言荷澤水衍溢則使被孟瀦，不常入也。道音導。荷音柯。厥土惟壤，下土墳壚。高地即壤，下地即墳壚。壚謂土之剛黑者。墳，扶粉反。壚音盧。浮於洛、河。」因洛入河。舜為十二牧之一。周禮職方：「河南曰荊河州，其山曰華，即今華陰郡山也。連延東出，故屬荊河州。藪曰圃田，在今滎陽郡中牟縣。川曰滎、雒，滎即滎澤。洛即洛川，今福昌縣界。浸曰波、溠。出黃山，在今漢東郡棗陽縣東北。又雲波水出歇馬嶺。即應劭所謂孤山，在今臨汝郡魯山縣西北。溠音莊亞反。其利林漆絲枲。人二男三女。畜宜六擾，馬、牛、羊、豕、犬、雞也。謂之擾者，言人所馴養也。穀宜五種。」黍、稷、稻、菽、麥。荊河州在九州之中，言常安逸也。又雲逸者，舒也，言稟中和之氣，性理安舒也。其在天官，柳、七星、張則周之分野，漢之河南、雒陽、穀城、平陰、偃師、鞏、緱氏，皆其分也。今河南府之河南、雒陽、偃師，東至緱氏、鞏縣，南得伊闕也，北至於河。房、心則宋之分野，漢之沛、梁、濟陰，皆其分也。今睢陽、譙郡、濟陰地也。觜觿、參則魏之分野，漢之高陵以東，陳留、汝南之召陵、強、新汲、西華、長平，潁川之舞陽、郾、許、鄢陵，河南之開封、中牟、陽武、酸棗、卷，皆其分也。今弘農郡之北境，滎陽之東北境，潁川之東境，淮陽之北境，汝南之北境，並陳留郡地也。角、亢、氐則韓之分野。漢之南陽潁川之父城、定陵、襄城、潁陽、潁陰、長社、陽翟、郟，東接汝南，西接弘農，兼得新安，宜陽，皆其分也。今陝郡之河南地，河南府之西境、南境、東境，滎陽、臨汝、潁川之西境，漢東、淮安、南陽、武當等郡也。兼得秦楚之交。漢之弘農故關以西，今弘農郡之南境，宜屬秦。漢之汝南，今汝陰、汝南之南境，淮陽之南境，漢之南郡北境，今襄陽郡地，並宜屬楚也。秦分天下置郡，為三川、今河南府、陝郡之河南地，弘農、臨汝、滎陽、陳留等郡地是也。碭、今睢陽、譙郡、濟陰等郡地是也。潁川，今潁川、淮陽、汝陰、汝南等郡地是也。南陽郡之東境、北境，今漢東、淮安、南陽、武當等郡地是也。南郡之北境。今襄陽郡。漢武置十三州，此為荊河州。領郡國五。其今河南府、陝郡、弘農之地，則屬司隸，陳留、濟陰之地，則屬兗州也。後漢為司隸、理洛陽。荊河州，理於譙，領郡國六。譙，今譙郡是也。魏亦同。理汝南安城，今汝南吳房縣也。晉分置司州領郡十一，理洛陽。荊河州，領郡國十，理梁國項，今淮陽郡項城縣也。永嘉之亂，荊河州沒於劉、石、苻、姚。宋初有其南境，置荊河州。領縣十，理汝南郡，即今郡。宋文帝永嘉中全盛得之，後失。後魏以後，分裂不詳焉。大唐分置十五部，此為都畿、河南府、陝郡、臨汝、滎陽等郡。河南道，陳留、睢陽、濟陰、譙郡、潁川、淮陽、汝陰、汝南等郡。兼分入山南東道淮安、南陽、襄陽、漢東、武當。河東道。弘農。
東至滎陽郡二百七十里。南至臨汝郡一百八十里。西至陝郡三百三十里。北至高平郡二百八十里。東南到潁川郡三百二十里。西南到弘農郡四百六十五里。西北到絳郡五百里。東北到河內郡百四十里。去西京八百五十里。戶十九萬三千四百八十，口百十五萬七百八十。
洛州凡河北諸縣，並冀州之域，餘則荊河州之域。今理河南、洛陽二縣。蓋周之舊都。昔武王克殷，定鼎於郟鄏。至成王，營成周，卜澗水東、瀍水西而宅洛邑，是為王城。郟鄏，陌名。漢孔安國云：「王城，今河南城。」周靈王時，穀雒鬥，毀王宮，則左傳齊莊公遣師城郟是也。在今城之西。按此穀水本澗水，自後遂更名矣。經今城之苑中，入於洛。又於瀍水東卜，亦吉，遷殷頑人居之。孔安國云：「將定下都，遷殷人，故並卜之也。」平王因犬戎之亂，自酆東遷而居王城，則東周之始王也。至敬王與王子朝爭立，出奔晉，定公使魏舒率諸侯之大夫會於狄泉，以其地本成周之城，而居敬王。按在今洛陽之城東三十餘里故城，是則周之下都也，有狄泉在城中。然而成周是王城、下都之總號，故左氏傳曰「萇弘雲，西王天棄之，東王必大克」。時子朝居王城，故曰西王，敬王居狄泉，在王城之東，故曰東王。至考王，封其弟桓公於河南，以續周公之官職。至孫惠公，乃封少子於鞏，號東周惠公。按此時又別稱東周也。王赧立，赧，尼板反。東、西周分理，又徙都西周。則王城也。初，平王時，雒邑與宗周，宗周，鎬京也。通封畿，東西長，南北短，長短相覆為千里。後為諸侯所侵，比周之亡，七城而已。河南、洛陽、新城、平陰、偃師、鞏、緱氏也。按七邑之境，西自今河南、洛陽，南自伊闕、緱氏，東得鞏縣，北至於河。秦平天下，置三川郡。漢高帝置河南郡。領縣二十二。後漢改為河南尹，領縣二十。兼置司隸，領郡七，理於此。魏晉郡因之，兼置司州。領縣十一，理於此。後魏孝文自代徙都之，亦為河南尹。至東、西魏，分有其地，北齊為洛州。石季龍已為洛州，至齊又改名焉。齊滅，屬後周。當東、西魏齊、周之時，二境交爭，攻戰邊鎮，俱在於此。隋初為洛州，煬帝之初，移都創制，復曰荊河州，尋改為河南郡，置尹。大唐平偽鄭王充，置洛州。開元元年，改為河南府。凡周、漢、魏、晉、後魏、隋，至於我唐，並為帝都。周謂平王以下，漢謂後漢，晉謂西晉也。今號為東京，後改號東都。按故都城，自周氏至隋大業以前，常為都邑。今都城即隋煬帝大業元年所築。領縣二十六：
河南古郟鄏地也，是為王城。又一雲「郟，山名，鄏，邑名，在縣西南」也。後漢為河南縣，有闕塞山，俗曰龍門。有穀城山，瀍水所出。金谷、梓澤，並在東北。其古穀城，在縣西北。北齊常山王演築川以拒周師，又築孝水戍，在縣西北。其天津橋、中橋石腳，並長壽中中書侍郎李昭德造。
洛陽古成周之地，亦謂之周南。漢為縣。魚豢曰：「漢火德，火忌水，光武去洛字水，而加隹焉。」有邙山。東北有盟津，本孟地名，都道所湊，古今以為津，武王會八百諸侯，同於此盟，故曰盟津。後漢明帝陵在西北，章帝陵在東南。漢平陰縣城在縣北五十里。白社裡在故城建春門東。其金墉城在故城西北角，魏明帝築也。
汜水古東虢國，為鄭滅之，鄭為制邑，左傳曰「制，巖邑也」。有故虎牢城，即周穆王獲虎，命畜之，故曰虎牢。漢謂之成皋縣。後漢置成皋關。宋毛德祖戍虎牢，後魏晝夜攻圍，二百日方破。其側有廣武城。東魏武定中，將陸子章又增築虎牢城。後魏孝文帝置東中郎將府於此城中。
告成漢陽城縣。有箕山、潁水、測影臺。漢輪氏縣故城在西南。有鬼谷，即鬼谷先生所居，在今縣北。武太后封中嶽，故改曰告成焉。
登封漢崇高縣。大唐永徽中，置嵩陽縣，武太后改為登封縣。有中嶽嵩高山，其神祠後魏移於岳東南山下。有少室山、崿嶺、故關、五渡水。
緱氏古滑國。漢舊縣。有緱氏山、軒轅阪。縣西南公路澗上有袁術固，四周絕澗甚險，俗雲光祿澗。柏谷塢在縣東北。
密古密國，亦古鄶國。左傳魯僖公六年圍新密是也。漢舊縣也。有洧水、鄶水。鄶，古外反。
溫蘇忿生所封，春秋王畿內之邑也。
伊闕有陸渾山，伊水所出。漢新城縣也。陸渾山在西南。
伊陽後周置兵於此，備齊。
壽安有九曲城，所謂九河也。高齊置孔城防以備周，在今縣東南。又有後漢八關城，在縣東北，函谷關都尉所理。
福昌後漢宣陽縣。故韓城在今縣東，劉盆子降光武處。魏尚書僕射杜君畿、幽州刺史杜君恕墓並在今縣北。縣城即魏之一金塢城，東南北三面峭絕天險，後周重兵於此以備高齊。有金門山，其竹可為律管。
永寧有三崤山，蹇叔哭其子曰「崤有二陵焉」，即其所也，在今縣西北。又有回溪，即馮異敗處，在今縣東北，俗名回坑，長四里，闊二丈，深二丈五尺。自漢以前，春秋時，道皆由此縣。酈道元注水經云：「漢建安閒，曹公西討巴漢，惡南路之險，更開北道，自後行旅率多從之。附側路有石銘云：晉太康三年，弘農太守梁柳修復舊路。」括地誌云：「按文王所避風雨，即東垣山也，俗亦號為文王山，有夏後皋墓，北可十里許。其山南臨河陰。漢末以來，移道更於嶺岑山南，其山在夏後墓正南可五里。」公更開北道，即復春秋時路。後周之初，更復南移。隋煬帝大業三年廢。武德初，又通此道，貞觀十四年又廢。其道西入縣界，又東分為二道，東南入福昌縣界，北道東入澠池縣界。又有熊耳山，劉盆子積甲之所，又穀水所出。後周置黃櫨、同軌、永昌三城以備齊也。櫨音盧。
澠池有古東西俱利二城，即秦昭王與趙惠文王會處，蓋雲秦趙俱利也。又有千秋亭，晉潘岳於此喪子，有澗水也。
王屋古召公之邑。北齊置懷州。今縣東二十里齊子嶺，周齊分境處。後周置王屋郡。有王屋山，沇水所出。
河陽古孟津，後亦曰富平津。在其南謂之陶河瀦，魏尚書僕射杜君畿試船沉沒之所。其地亦周蘇忿生之邑。浮橋即晉當陽侯杜元凱所立。後魏莊帝時，梁將陳慶之來伐，剋洛陽，渡河守北中府城，即此。孝文太和中築之，齊神武使潘樂鎮於此，又使高永樂守南城以備西魏，並今城也。其中潬城本東魏所築，仍置河陽關。今縣西南十三里古遮馬隄，即後魏爾朱榮殺朝士千三百餘人於此。潬，徒旱反。
新安縣東北一里有漢故函谷關。其秦關在今靈寶縣。漢武帝元鼎三年，樓船將軍楊僕數有大功，恥為關外人，上書乞東關，以家財給其用度，乃徙於新安。後周改故函谷關城為通洛防以備齊。郭緣生述征記云：新安縣，漢之函谷關也。今猶謂之新關。項羽坑秦卒於新安城南，即斯地也。魏明帝景初元年，河南尹盧延上言，成皋函谷二里六十步，宜卻函谷關於崤下。弘農太守杜恕議，以東徙潼關著郡下，省函谷關，徙蒯關盧氏縣下。正始元年，弘農太守孟康上言，移函谷關，更號大崤關，又為金關。地理志雲，今按此關，正始元年廢也。
鞏春秋時，鞏國。戰國時有東、西周，此即東周所居，漢為縣也。故小平縣城在縣西北。有津曰小平。縣北又有五社渡，一名五渡津。
偃師帝嚳所都，亦古亳邑也。商有三亳，成湯居西亳，此即一也。至盤庚，又自河北徙理於此亳，商家從此而改國號曰殷。有首陽山，有屍鄉。周武王伐紂，迴師息戎，遂名偃師焉。漢為縣。晉當陽侯杜元凱墓在西北。天寶七載四月，河南尹韋濟奏於偃師縣東山下開驛路，通孝義橋，廢北坡義堂路也。
陸渾故蠻國。楚莊王伐陸渾之戎於此，即蠻戎為一名耳。有三塗山在縣西，即左傳雲三塗之險也。北齊立北荊州，在東北故城是也。
陽翟禹所都也。有禹山，有鈞臺。左傳雲「夏啟有鈞臺之饗」是也。亦春秋鄭之櫟邑。有荊山，亦漢潁川郡地。有陽關聚。
濟源周大夫蘇忿生原邑，故城在今縣西北。漢軹縣地，故城在今縣東南。高齊拒周，使斛律光築關於此。沇水自王屋山頂崖下，澄停不流，至縣西二里平地，潛源重發，名濟水，東流經溫縣入河。尚書雲「濟水入於河，溢為滎，東出於陶丘北」至此。按：後漢郡國志曰「因王莽末旱，此渠枯涸，濟水但入河而已，不復截流而南」。而水經是和帝以後所撰，乃雲南過滎陽、陽武、封丘、冤句、乘氏等縣，並今縣地，一依尚書禹貢舊道，斯不詳之甚。酈道元又從而注之，其所纂序註解，並大紕謬。已具雍州之域西平郡篇。
潁陽漢輪氏縣地。後魏改曰臨武，大唐復改之。
河陰三皇山，亦曰鄗山，上有三城，即是劉項相持處也。開元二十三年，分汜水、滎澤、武陟三縣地，於輪場東置，以便運漕，即裴侍中耀卿立。其汴渠在縣南二百五十步。坤元錄云：「亦名莨蕩渠，今名通濟渠，首受黃河。」漢書有滎陽漕渠，如淳曰「今礫溪口」是也。水經云：「河水又東過滎陽北，莨蕩渠出焉。」酈道元注云：「大禹塞熒澤，開渠以通淮泗。」後漢書云：「初，平帝時，河汴決壞，明帝永平中，乃令王景理渠隄。」坤元錄又云：「自宋武北征之後，復皆湮塞。隋煬帝大業元年，更令開導，名通濟渠。西通河洛，南達江淮。煬帝巡幸，每泛舟而往江都焉。其交、廣、荊、益、揚、越等州，運漕商旅，往來不絕。」其汴口堰在縣西二十里，又名梁公堰。隋文帝開皇七年，使梁睿增築漢古堰，遏河入汴也。音敖。鄗，口交反。莨音良。
河清南臨黃河。左傳雲晉陰，即此。漢為縣。柏崖故城在縣西，即東魏將侯景築。其倉咸亨中考功郎中王本立置也。
長水漢盧氏縣也。後魏置南陝縣。隋曰長渾，國家改焉。土滅在縣西北二十五里，蓋古關之塞垣，後周以為鎮防。滅，楚板反。
東至河南府三百三十里。南至河南府長水縣界五十里。西至弘農郡湖城縣界八十里。北至絳郡二百二十里。東南到河南府永寧縣界九十里。西南到弘農郡百里。西北到河東郡二百里。東北到絳郡二百二十里。去西京五百五十里，去東京三百三十里。戶三萬六百八十，口十六萬八千一百八十。
陝州凡河北諸州縣，並冀州之域，餘則荊河州之域。今理陝縣。周公、召公分陝之所。公羊云：「自陝以東，周公主之；自陝以西，召公主之。」春秋虢國之地，所謂北虢也。虢仲國，今平陸縣。戰國時屬韓。秦屬三川郡。漢屬弘農郡，後漢因之。後魏置陝州恆農郡。後周又置陝州崤郡。置兵於此，備齊。隋文帝時郡廢，煬帝初州廢，以其地屬河南郡，後置弘農宮。大唐復為陝州，武德元年，陝東道行臺金部郎中長孫操自陝州東引水入城，以代井給，百姓賴之。或為陝郡。領縣五：
陝又故虢國城在今縣東。今郡西四十五里有曹陽澗，曹公改為好陽。郡北大陽橋，貞觀中丘行恭造。
硤石縣西有莘原，左傳雲「神降於莘」，即此。有底柱山，大唐貞觀中，太宗巡幸，命魏徵勒銘，見存。
平陸漢大陽縣。有傅巖穴。有閑原，即虞、芮之人讓畔處。吳山，即騏驥垂耳駕鹽車之所。顛軨阪。軨音令。
芮城古芮國城在其西。芮國本在今馮翊郡馮翊縣界。魯桓三年，芮伯萬為母姜氏所逐，居於魏，即此。具左傳注。亦古魏國，為晉所滅。
靈寶秦桃林縣。漢弘農縣地。故秦函谷關在縣西南十二里。漢武遷於新安。大唐又置桃林縣。開元末，其地得天寶靈符，因改元兼改縣。東北有桑田亭，左傳虢公敗戎於桑田，即此也。
東至河南府四百六十里。南至南陽郡七百里。西至華陰郡二百三十里。北至絳郡三百四十里。東南到臨汝郡五百十里。西南到上洛郡四百里。西北到河東郡一百七十里。東北到陝郡一百里。去西京四百十里，去東京四百六十五里。戶萬七千七百四十五，口八萬二千九百十五。
虢州今理弘農縣。春秋時虢國地。此虢，今陝郡平陸縣。東虢，在今滎陽縣。西虢，在今扶風郡縣也。晉滅虢，其地屬晉。戰國時屬秦魏二國之境，後屬三川郡。漢武置弘農郡，後漢因之。魏改為恆農。避獻帝諱。晉復為弘農郡。後魏置西恆農郡。後周廢之。隋煬帝又置弘農郡，恭帝時改為鳳林郡。大唐武德元年，改為鼎州。八年，廢鼎州，置虢州，其後或為弘農郡。領縣六：
弘農秦桃林縣地。漢弘農縣黃卷陌在縣西北二十餘里。潘岳西征賦云：「愬黃卷以濟潼。」曹公故壘，與韓遂相拒，亦在此。
湖城故曰胡，漢武更為湖縣。有荊山，出美玉。黃帝鑄鼎於荊山，其下曰鼎湖，即此也。
盧氏漢舊縣。有熊耳山，尚書雲「導洛自熊耳」，即此山。
玉城
朱陽有湖。
閿鄉漢以湖閿鄉為戾園。
東至潁川郡百八十里。南至南陽郡四百九十里。西至河南府伊闕縣，又北至府一百八十里。北至河南府登封縣百十里。東南到淮安郡四百二十里。西南到弘農郡七百里。西北到河南府伊闕縣界八十里。東北到河南府陽翟縣百七十里。去西京九百八十里，去東京一百五十里。戶六萬四千八百九十，口二十七萬六千八百七十九。
汝州今理梁縣。在周為王畿。春秋時，戎蠻子之邑，亦楚鄭二國之境。七國時屬韓。秦屬三川郡。漢屬河南、潁川二郡地，後漢因之。魏晉屬河南、舞陽二郡地。後魏屬汝北郡。後周屬南襄城郡。隋初置伊州，煬帝初改為汝州，後廢州，以其地分屬襄城、潁川二郡。大唐為汝州，或為臨汝郡。漢廣成苑在今縣西。領縣七：
梁漢舊縣。戰國時謂之南梁，以別大梁、少梁也。又有霍陽山，即左傳哀公四年，楚為一昔之期而襲梁霍也。有蠻中聚，即戎蠻子國，在今縣西南，俗謂之麻城。又漢光武封姬常為周承休公，故城在今縣東。又有陽人聚，故城在今縣西，秦滅東周，徙其君於陽人聚，即此地也，又孫堅大破董卓軍之所。又有漢霍陽縣，因山為名，俗謂之張侯城，亦在今郡西南，亦名王塢城，亦名高齊汝北郡，以備周寇也。
葉古應國也。漢父城縣也。又本楚地，楚葉公邑也。有方城山，即屈完曰「楚國方城以為城」也。又有昆陽城，在今縣北二十五里，即光武破王尋之所。有古墓在東，俗雲王喬墓也。
魯山漢魯陽縣。今有魯陽關，古遶角城，在縣東南。有漢犨縣故城。在今縣東南。後周置三鎮，在縣西南十九里，亦名平高城，以禦齊。高齊則於縣東北十七里置魯城，以禦周。
龍興
臨汝
襄城漢舊縣。楚靈王所築。又有古不羹城，在縣西南。羹音郎。
郟城漢郟縣。舊曰龍山。
東至陳留郡百四十四里。南至潁川郡二百八十里。西至河南府二百七十里。北至河內郡獲嘉縣界、黃河中流九十六里。東南到陳留郡尉氏縣百三十二里。西南到河南府密縣百七里。西北到河內郡百五十六里。東北到靈昌郡二百八十四里。去西京一千一百五里，去東京二百六十里。戶七萬四千八百九，口四十三萬四千三百六。
鄭州今理管城縣。古高辛氏火正祝融之墟。周初，封管叔於此。又曰虢鄶之地。鄭武公與平王東遷，武公滅兩國而遷都焉。後鄭為韓所滅，韓又徙都之，其東境屬魏。秦屬三川郡。漢屬河南郡。後漢因之，分置滎陽郡。宋亦然。後魏為東恆農郡。東魏置廣武郡。後周置滎州，後改為鄭州。隋置管州；煬帝初，復為鄭州，尋廢州，置滎陽郡。大唐因之。領縣七：
管城古周初管國。故邲城在縣南，左傳晉楚戰處。僕射陂，後魏孝文賜李沖，因為名也。邲，毗必反。
滎陽故虢國，所謂東虢也。秦置敖倉。又有鴻溝在縣西，即楚漢分境之所。又有京水、索水，楚漢戰於京、索閒是也。京，故鄭邑，在縣東，左傳所謂京城太叔者也。
中牟漢舊縣。有圃田澤，荊河州藪也。趙獻侯自耿徙此，又趙襄子時，佛肸以中牟叛，即此也。北十二里有中牟臺，是為官渡城，即曹公、袁紹相持之所。
新鄭漢舊縣。春秋時，鄭國至韓哀侯滅鄭，自平陽徙都之。有溱洧二水，祝融之墟。黃帝都於有熊，亦在此也。本鄶國之地。
滎澤禹貢「濟水溢為滎」，即此。今濟水不復入滎也。有敖山，其地險固。故王宮城在今縣西北十五里，即左傳雲晉文公勝楚後，「至於衡雍，作王宮於踐土」，今故城內東北隅有踐土臺是也。按春秋僖公二十八年四月，晉侯敗楚師於城濮，五月盟諸侯於踐土，公朝於王所。注云：「踐土，鄭地。王在踐土，非京師，故曰王所。」
陽武漢舊縣。有博浪沙，地名，即張良擊秦皇之所。
原武漢舊縣，故城在今縣西。漢卷縣故城在縣東。
東至睢陽郡三百里。南至汝南郡五百里。西至滎陽郡百四十里。北至靈昌郡二百二十里。東南到睢陽郡三百十八里。西南到潁川郡二百三十里。西北到靈昌郡胙城縣界八十里。東北到濟陰郡二百四十五里。去西京一千二百四十里，去東京四百里。戶十一萬五千五百五十，口五十二萬九千三百五十五。
汴州今理浚儀、開封二縣。春秋時鄭地。戰國時為魏都。魏惠王自安邑徙居大梁，即今浚儀縣也。張儀說魏哀王曰：「魏地四平，無名山大川之限。」秦屬三川郡。酈生說漢王曰：「陳留，天下之衝，四通五達之郊。」漢置陳留郡，後漢因之。晉改為陳留國。東魏置梁州陳留、開封二郡。北齊廢開封郡，併入陳留郡。後周改梁州為汴州。隋廢陳留郡，煬帝初又廢州，分其地入滎陽、梁、潁川、濟陰等四郡。大唐復置汴州，或為陳留郡。今郡西古城，戰國時魏惠王所築也。秦始皇二十三年攻魏，引河水灌城而拔之。有通濟渠，隋煬帝開引黃河水，以通江淮漕運，兼引汴水，即浪●渠也。浪●與莨蕩同。領縣六：
開封有蓬池，亦曰逢澤。故衛國之匡地。夷門，侯嬴所處。
浚儀漢開封縣故城在南。有蔡水。
陳留有莘城，國語謂之莘墟。陳留本鄭邑，後為陳所併，故曰陳留。漢高帝於此兵敗，母時兵死，後招魂葬，號昭靈後。其處曰小黃園，漢亦曰小黃縣，故城在今縣東北。又有漢東昏縣故城，亦在東北，俗曰者誤。
雍丘古杞國。漢圉縣故城在東南。又有漢外黃縣故城，在今縣東。春秋時，齊桓公會諸侯於葵丘，即此。東晉初，祖逖鎮於此。武德中置杞州也。
封丘古封國也。漢舊縣。有黃池，吳王夫差會諸侯之所。
尉氏漢舊縣。
東至彭城郡西界二百十里。南至譙郡一百三十里。西至陳留郡三百里。北至濟陰郡百六十里。東南到譙郡酇縣界百八十里。西南到淮陽郡二百八十里。西北到濟陰郡百六十里。東北到魯郡四百十七里。去西京千五百四十里，去東京七百八十里。戶十二萬一千百七十，口八十一萬二千百七十。
宋州今理宋城縣。高辛氏子閼伯所居商丘也。周武王克殷，以封微子啟，是為宋國。戰國時，齊、楚、魏三分其地。秦置碭郡。漢改為梁國，後漢因之。晉亦曰梁國。後周置梁州。隋文帝置宋州，煬帝初為梁郡。大唐復為宋州，或為睢陽郡。領縣十：
宋城宋國都此。有孟諸澤，有漢梁孝王兔園、平臺、雁鶩池。漢睢陽縣在此。春秋時隕石五，見存。漻堤，即梁孝王開道也。漻音蓼。
襄邑春秋時襄牛地，宋襄公所葬。漢為縣也。
楚丘古之戎州己氏之邑。蓋昆吾之後，別在戎翟中，周衰入居中國。己氏，戎君姓也，漢曰己氏縣也。
柘城
虞城孟諸澤，即禹貢所謂明豬也。明音孟。又舜後所封之邑。有綸城，即少康邑，漢虞縣也。
寧陵古葛伯國，亦魏信陵君邑。
單父古魯邑，漢舊縣也。又漢西防故城在今縣北。
穀熟漢舊縣。即殷之南亳，湯所都也。
下邑秦漢舊縣。
碭山漢麻鄉故城在縣之西北。
東至彭城郡五百里。南至汝陰郡二百五十里。西至淮陽郡二百里。北至睢陽郡百四十里。東南到汝陰郡五百九十里。西南到淮陽郡三百九十里。西北到淮陽郡三百二十里。東北到彭城郡五百里。去西京一千七百四十里，去東京八百九十八里。戶八萬二千四百六十八，口六十五萬五千二百。
亳州今理譙縣。周武王封神農之後於焦，即其地也。其後改為譙。春秋時為陳國之譙邑。戰國時屬宋。秦屬碭郡。漢屬沛郡。後漢為沛國，兼置荊河州。領郡六，理於此。魏置譙郡，晉因之，後置南兗州。後周改為亳州，兼置陳留郡。隋初郡廢，煬帝初州廢，復置譙郡。大唐為亳州，或為譙郡。領縣八：
譙有渦水。魏黃初中，文帝自譙循渦入淮。有古焦城。渦音戈。
臨渙漢銍縣。有嵇山，晉嵇康因而改姓。有渙水。銍，陟栗反。
永城有碭山，漢高帝隱於芒、碭山澤閒，即此地。漢芒縣故城在今縣北。又有漢太丘縣故城在西北。
酇漢舊縣。又有漢建平縣故城，在今縣西北，一名馬頭城。酇音才何反。
真源古之苦縣，老子生於此。
鹿邑漢鄲縣地。
城父春秋時陳國之夷邑，左傳楚靈王敗於乾谿，即此。有肥水、鮑溪水。
蒙城漢山桑縣。後魏置渦州渦陽縣。東魏置蒙郡，後曰山桑。又有漢垂惠聚，在縣西北。
東至魯郡三百二十里。南至睢陽郡百六十里。西至陳留郡二百里。北至濮陽郡百七十里。東南到睢陽郡百六十里。西南到陳留郡二百四十里。西北到靈昌郡二百五里。東北到濟陽郡四百里。去西京千四百七十里，去東京六百五十里。戶十萬二千二百九十，口六十萬六千二百五十。 
曹州今理濟陰縣。昔唐堯所居，州界有堯冢。在周為曹國之地。周武王弟叔振鐸所封也。昔湯伐桀，桀敗走三。三，國名。湯又伐之，俘厥寶玉，在此也。音宗。戰國時屬宋。秦屬碭郡。漢改為梁國，景帝分梁為濟陰國，宣帝更名定陶，後為濟陰郡。後漢因之。晉為濟陽郡。後魏置沛郡西兗州。後周改西兗為曹州。隋為濟陰郡。大唐復為曹州，或為濟陰郡。領縣六：
濟陰古三鬷亭在縣東北。有曹南山，有氾水即漢高帝即位之地。氾音泛，取泛愛之義。漢濟陰郡城，今縣是也。亦漢定陶縣也。鬷與同。菏澤在今縣城東北九十里，故定陶城東北。
成武漢舊縣。隋置戴州。
冤句有漆園，莊周為吏之所。漢濟陽縣故城，在今縣西南，後漢光武生於此。有古煮棗城。句，巨俱反。
考城有北亳，成湯都也。梁國有二亳，南亳在穀熟，北亳在蒙，此即北亳也，亦曰景亳，亦古戴國也。又有北郜城，左傳雲「取郜大鼎」，即此。
南華漢離狐縣地，天寶初改焉。
乘氏古曰乘丘。漢句陽故城在今縣北。左傳盟句瀆之丘是也。
東至淮陽郡二百八十里。南至汝南郡三百二十里。西至東京三百三十里。北至滎陽郡二百八十里。東南到淮陽郡三百里。西南到臨汝郡百八十里。西北到東京三百三十里。東北到陳留郡二百三十里。去西京千二百二十里，去東京三百三十里。戶八萬六千四十，口五十二萬五千一百五十。
許州今理長社縣。春秋許國。七國時，為韓魏二國之境。秦為潁川郡。漢高帝為韓國，尋復故。後漢因之，獻帝暫都之。魏文帝受禪於此，晉並為潁川郡。後魏亦同為潁川郡。西魏初得之，後入東魏，西魏將王思政鎮守，東魏將圍之二百日，城陷，即今長葛縣界，故長社城也。改為鄭州。後周改曰許州。隋復為潁川郡。大唐為許州，或為潁川郡。領縣六：
長社漢舊縣。其社中樹暴長，故曰長社。有高陽里。郡城西南有荀淑故宅，相傳雲即舊西豪里。
鄢陵漢舊縣。春秋鄭伯克段於鄢，即此也。
長葛
臨潁後漢舊縣。
許昌漢許縣，獻帝都於此。魏文改曰許昌，在今縣南三十里許昌故城是。
扶溝漢新汲縣故城在西。故固城在縣西南，周迴有水，其勢甚固，故為名。
東至譙郡二百里。南至汝南郡平輿縣二百五里。西至潁川郡二百八十里。北至陳留郡雍丘縣二百二十里。東南到汝陰郡二百里。西南到汝南郡界二百六十里。西北到陳留郡三百二十里。東北到睢陽郡二百八十里。去西京一千五百十四里，去東京七百里。戶六萬二千七百十九，口三十五萬四千九百五十。
陳州今理宛丘縣。昔庖犧氏所都，曰太昊之墟。周初，封舜後媯滿於此，以備三恪，為陳國。楚滅為縣，楚頃襄王自郢徙於此。戰國時，為楚魏二國之境。秦屬潁川郡。漢汝南郡、淮陽國之地。後漢亦同。晉為汝南郡、梁國二境地，兼置荊河州。領郡國十，理於此。後魏置陳郡，又置北揚州。理於此。北齊改北揚州為信州。以百姓守信，不附侯景，故曰信州。隋置陳州，煬帝初州廢，置淮陽郡。大唐為陳州，或為淮陽郡。領縣六：
宛丘周時陳都宛丘。有古固陵城，項羽南走固陵，即此也。漢淮陽郡故城在今縣西南。有百尺堰、東門池。
項城古項子國。漢西華縣，後曰項城。
南頓舊置南頓郡。
西華漢長平縣。
太康漢陽夏縣。又有扶樂故城在北。
水
東至壽春郡二百五十里。南至弋陽郡三百八十五里。西至汝南郡四百里。北至譙郡二百五十里。東南到壽春郡二百五十里。西南到汝南郡褒信縣二百二十里。西北到淮陽郡三百里。東北到彭城郡蘄縣四百四十里。去西京一千八百里，去東京九百九十里。戶二萬九千三十七，口十八萬九千四百七。
潁州今理汝陰縣。春秋時鬍子國也。戰國時屬楚。秦為潁川郡地。兩漢為汝南郡地。魏置汝陰郡，司馬宣王使鄧艾屯田於此。後廢。晉武帝復置汝陰郡。後魏置潁川郡。隋復為汝陰郡。大唐為潁州，或為汝陰郡。領縣四：
汝陰漢舊縣。有寢丘。史記曰「蒙恬伐寢」，徐廣又曰：「固始，寢丘也。」按固始，今弋陽郡縣，亦漢寢丘地也。又有漢細陽故城，在西北。
下蔡古蔡國，又吳州來之邑也。左傳曰：「蔡成公自上蔡遷於州來，謂之下蔡。」梁大同中，於硤石山築城拒東魏，即今縣城也。
潁上漢置慎縣地，故城在今縣西北。又有故甘城。梁置下蔡郡，有關，吳魏以來關防津濟之所。
沈丘隋置瀋州。神龍初，分汝陰縣置此縣。魏王淩欲興兵討司馬宣王，宣王覺，自往襲，淩懼，面縛丘頭，因曰武丘，即此。
東至汝陰郡四百里。南至義陽郡二百六十里。西至淮安郡二百七十里。北至潁川郡三百二十里。東南到弋陽郡，淮水中流為界，二百里。西南到淮安郡桐柏縣界一百八十里。西北到臨汝郡襄城縣二百八十里。東北到淮陽郡二百八十里。去西京千五百四十五里，去東京六百七十里。戶七萬六千三百六十，口四十四萬六十九。
今荊河州今理汝陽縣。春秋時沈、蔡二國之地。戰國時為楚、魏二國之境。秦屬潁川郡。漢高帝置汝南郡，後漢因之。魏晉亦曰汝南郡。宋初因之，兼置荊河州，領郡十，理於此。以為重鎮。常珍奇守之。元嘉二十六年，後魏主太武率兵攻圍汝南，太守陳憲守拒四十餘日，魏人積屍與城齊，不拔而退。後魏置荊河州。理於此。東魏置行臺。後周置總管府，後改曰舒州，尋復曰荊河州；其後改洛州為荊河州，以此為溱州，尋改曰蔡州，後置汝南郡。隋初郡廢，煬帝初復置汝南郡。大唐為荊河州，或為汝南郡。郡城即懸瓠城，形若垂瓠，故城取名焉。領縣十一：
汝陽漢北宜春縣故城在今縣西南。又漢平輿縣故城在今縣東。汝水南北又有漢安城縣故城，在東南。有二龍鄉、月旦里、鴻郤陂，在縣東。
上蔡古蔡國，蔡叔之始封地也。漢舊縣。
平輿古沈子國，今沈亭是也。漢舊縣。
郾城漢舊縣。又有古邵陵城，在今縣東，即齊桓公盟會所。又有堂谿，蘇秦曰：「韓之劍戟出堂谿。」又有漢定陵故城，在縣西北。又有漢西平縣城，在今縣南。古征羌城在東南。
西平古柏子國也。漢舊縣。
吳房漢舊縣。古房子國。漢安城縣故城在今縣東南。
朗山有朗陵山。漢朗陵縣在今縣西南。有道城，即道國也。春秋雲江、黃、道、柏國。
真陽漢真陽縣。又漢新陽縣故城在西南。梁白狗堆戍城在此，後魏將堯雄曰「梁之北面重鎮」也。
新息古息國。漢舊縣也。又有漢安陽縣故城，即春秋時江國也。
褒信漢郾縣也。
新蔡古呂國，後蔡侯自下蔡徙都於此，故曰新蔡。漢鮦陽縣故城在北。又有葛陂，俗雲後漢費長房投竹化成龍處，亦後漢葛陵縣也。鮦，直隴反。
東至汝南郡二百七十里。南至漢東郡四百里。西至南陽郡三百二十里。北至臨汝郡四百二十里。東南到義陽郡二百六十里。西南到襄陽郡三百二十里。西北到臨汝郡魯山縣四百四十里。東北到汝南郡吳房縣三百十九里。去西京千四百八十里，去東京六百四十里。戶四萬一千七百五十，口十六萬三千四百九十。
唐州今理比陽縣。春秋楚地。戰國時屬韓。秦漢並南陽郡地。後漢亦然。晉屬南陽國。後魏置東荊州。西魏改為淮州，為重鎮。置兵以備東魏。隋改為顯州，煬帝改為淮安郡。大唐為唐州，或為淮安郡。領縣七：
比陽漢舊縣。後魏置殷州及城陽郡。方城山自比陽相比連百里，號曰方城，亦曰長城。馬仁陂在縣北，溉田萬頃。
慈丘後魏置江夏郡。
方城漢堵陽縣。西魏置襄邑郡。有方城山，一名黃成山。
湖陽古之蓼國。前漢湖陽縣，後漢棘陽縣，故城在今縣北，古謝國也。在棘水之陽，有唐子山，又曰西唐山，即後漢高鳳隱處。
平氏漢舊縣。
桐柏因山為名，淮水所出。梁置華州及上川郡。大木山，祖逖為荊河州刺史。藏家屬於此山。
泌陽漢舞陰縣故城在今縣北。有泌水，在縣南，即後漢光武初起兵，破王莽將甄阜、梁丘賜之處。泌音祕。
東至淮安郡三百二十里。南至襄陽郡百八十里。西至上洛郡六百四十八里。北安臨汝郡四百九十里。東南到淮安郡四百十里。西南到武當郡三百四十里。西北到弘農郡七百里。東北到淮安郡四百五十里。去西京九百三十里，去東京六百七十里。戶四萬二千七百五十，口十六萬六百七十。
鄧州今理穰縣。本夏禹之國。春秋時，申伯、鄧侯二國之地。戰國屬韓，後沒於秦，封魏冉為穰侯，尋而屬楚。始皇平天下，置南陽郡，兩漢因之。晉為南陽國及順陽、義陽二郡之境。宋、齊並為南陽郡。後魏置荊州。西魏為重鎮。置兵以備齊。隋初改為鄧州；煬帝初，為南陽、淯陽二郡地。大唐為鄧州，或為南陽郡。領縣七：
穰漢順陽故城在今縣西，亦後漢穰縣地。後魏馬圈鎮在縣北，蕭齊大將陳顯達攻圍四十餘日不下，敗歸。亦漢涅陽縣地。又有六門堰、鉗盧陂，並漢召信臣所作，溉田三萬頃。又有漢朝陽縣故城，在今縣東南，今謂之朝城。涅，怒結反。
南陽古申國。漢置宛縣。縣南三十七里有小長安。又有漢杜衍縣，在今縣西。又有後漢淯陽縣故城，在淯水之陽。
向城漢西鄂縣故城在今縣南。有魯陽關及魯陽山及精山。漢張衡墓亦在縣南，崔瑗作碑，見在。百重山在縣北，即是三之第一，又北分嶺山嶺北即三之二也。其第三入臨汝郡魯山縣界。
內鄉於中即此地。本楚之析邑。有丹水、淅水。舊置淅郡，即漢淅縣、楚之白羽也。又有漢丹水縣故城，在今縣西南。檢地誌雲戰國張儀所言商於地，按荊州圖則雲今縣東七里於村，蓋昔所言商於地也。
菊潭有菊水，傍水居人飲此水，多壽也。
新野漢舊縣，或曰棘陽縣。有樊陂在西南。有光武臺、鄧晨宅。
臨湍漢冠軍縣，霍去病所封。有湍水。
東至南陽郡二百四十里。南至房陵郡二百六十八里。西至安康郡七百里。北至南陽郡內鄉縣二百六十里。東南到襄陽郡三百七十里。西南到房陵郡三百六十里。西北到上洛郡上津縣石丹山界三百四十里。東北到南陽郡三百四十里。去西京九百二十里，去東京九百十里。戶九千一百，口四萬六千二百九十。
均州今理武當縣。戰國時屬韓。秦屬南陽郡。漢為南陽、漢中二郡地。後漢因之。魏屬南鄉郡。晉、宋並屬順陽郡，後置武當郡。齊於此僑立始平郡，尋改為齊興郡。梁置興州。後周改為豐州。隋初郡廢，改為均州；煬帝初州廢，改為淅陽郡。今郡城即後漢延岑築，據之。大唐為均州，或為武當郡。領縣三：
武當漢舊縣。有古塞城在縣北，戰國時，楚築以備秦。所據之山，高峻險峭，今名大塞山。有武當山。
鄖鄉漢鍚縣也。古穈國地。春秋時，楚潘崇伐穈，至於鍚穴，即此也。西晉改為鄖鄉。鄖音雲。
豐利漢長利縣地。
東至漢東郡三百五十里。南至江陵郡四百七十里。西至房陵郡四百九十里。北至南陽郡一百八十里。東南到富水郡三百十六里。西南到夷陵郡五百七十里。西北到武當郡三百七十里。東北到淮安郡三百二十里。去西京千一百八十里，去東京八百五十里。戶四萬六千五十六，口二十三萬一千四百。
襄州今理襄陽、安養二縣。禹貢荊河州之南境。南漳一縣則荊州之域，餘並荊河州之域。春秋以來楚地。秦南郡之北界。二漢屬南郡、南陽二郡地。至獻帝時，魏武始置襄陽郡，亦為重鎮。蜀將關羽攻沒于禁等七軍，兵勢甚盛。徐晃屯守，不下。曹公謂晃曰：「全襄陽，子之功也。」後孫權帥兵向西，時曹仁鎮之，司馬宣王言於魏文王曰：「襄陽，水陸之衝，禦寇要地，不可失也。」晉初因之，兼置荊河州。理於此。平吳後理江陵。東晉僑置雍州。時以雍州既沒，流人聚此，魏該、朱序皆鎮焉。宋文帝割荊州置雍州。領郡十七，理於此。襄陽去江陵步道五百，勢同脣齒，無襄陽則江陵受敵。自東晉庾翼為荊州刺史，將謀北伐，遂鎮襄陽。田土肥良，桑梓遍野，常為大鎮。北接宛、洛，跨對楚、沔，為鄢郢北門，部領蠻左。齊、梁並因之，亦為重鎮。後梁蕭附庸於西魏，而都於此。西魏改曰襄州。隋復為襄陽郡。大唐因之。領縣七：
襄陽漢中廬縣也。蓋貉越人徙於此，在襄水之陽。又有漢水及峴山。又有馬鞍山，昔晉劉弘、山簡九日宴處。
臨漢漢樊縣也。西魏置河南郡。有古樊城及宛水。又有鄾城，鄾音憂，即古鄾子國也。蕭齊明帝建武中，將曹虎鎮守，後魏主孝文帝率兵十萬攻圍樊城，不下。舊名安養，天寶中改焉。
穀城春秋時穀國也。有陰縣城，亦在此。又有漢故酇城，在縣東北，漢之酇縣也，蕭何所封。說文云：酇音贊，酇縣在南陽。，在何反，縣在沛郡。按班固泗水亭高祖碑云：「文昌四友，漢有蕭何。序功第一，受封於。」又江統徂淮賦云：「戾城而倚軒，寔蕭公之故國。」謂何封沛郡之明矣。近代戴規辯字與姚察訓纂，傍將眾說，俱因此論，規即斷雲，何封沛之，夫人封南陽之酇。臣瓚及文穎等注，皆據茂陵書，蕭何所封在南陽。按：茂陵書在武帝崩日，去何不遠，指事為親。且地理志以酇為侯國，則不言。又何本傳：「子祿薨，無子。高后封何夫人同為酇侯，小子延為筑陽侯。孝文元年，罷同，更封延為酇侯。」尋筑陽距酇三十餘里，若唯夫人封酇，則小子延獨繼其母乎，謂不然也。鮑至南雍州記云：「城內見有蕭相國廟，相傳謂為城隍神。」遠近而推，茂陵書亦可依矣。
宜城楚之鄢都謂之郢。有蠻水。漢黎丘城在縣北。又漢宜城縣，在今縣南，其地出美酒。舊名率道，天寶中改焉。
義清春秋廬戎國。秦山都縣故城，在今縣之東南。
樂鄉春秋若國之地。有若鄉、若水。中城山在縣西南，山有城壘，極峻險。
南漳漢臨沮縣。有荊山，禹貢曰「荊及衡陽惟荊州」，即此山，卞和得玉之處。有地名柤中，吳朱然屯處。
東至安陸郡一百五十里。南至富水郡四百六十里。西至襄陽郡一百五十里。北至淮安郡四百里。東南到安陸郡一百五十里。西南到富水郡四百六十里。西北到淮安郡四百三十里。東北到義陽郡二百四十里。去西京一千四百里，去東京一千八十里。戶二萬二千七百五十，口十萬三千七百十。
隨州光化郡在今郡東南三十餘里，則荊州之域，餘則荊河州之域，今理隨縣。春秋隨侯之國。左傳曰：「漢東之國，隨為大。」其後屬韓。秦、二漢並屬南陽郡。晉屬義陽郡，後分置隨郡。宋齊因之。西魏置并州，後改曰隨州。隋分其地，置漢東、舂陵二郡。大唐併為隨州，或為漢東郡。領縣四：
隨漢舊縣。後漢初，平林兵起，在縣東北，地名也。梁置曲陽郡。東北有三鍾山。
棗陽後漢蔡陽縣。光武舊宅在今縣南二里，有白水焉。又有漢舂陵故城，在今縣東。漢元帝時，自零陵泠道縣徙於此，即張衡所謂龍飛白水。後魏置南荊州。隋置舂陵郡。又有漢襄鄉故城，在東北。梁下溠戍在縣東南百有餘里。後魏宣武正光初南伐，破之，置鎮。梁又破鎮置郡。溠，側駕反。
唐城後魏曰厥西，置義陽郡，後曰肆州，或曰唐州。
光化自漢至宋為隨縣地。蕭齊為安化縣，西魏文帝改焉。
荊河之閒，四方輻輳，故周人善賈，趨利而纖嗇。韓國分野，亦有險阻。蘇秦謂韓宣王曰「韓北有鞏、成皋之固，西有宣陽、商阪之塞，東有苑、穰、洧水，南有陘山」也。鞏、成皋，則今鞏縣、汜水也。宜陽、商阪即今福昌山及商山也。苑、穰，今南陽界。陘山，今密縣山。自東漢、魏、晉宅於洛陽，永嘉以後，戰爭不息。元魏徙居，纔過三紀。自西晉永嘉五年，劉曜陷洛陽，執懷帝，至後魏太和十九年，經百八十七年遷都。至永熙三年，又經三十九年，分為東、西魏矣。逮乎二魏，爰及齊、周、河、洛、汝、潁，迭為攻守。夫土中，風雨所交，宜乎建都立社，均天下之漕輸，便萬國之享獻。不恃隘害，務修德刑，則卜代之期可延久也。
