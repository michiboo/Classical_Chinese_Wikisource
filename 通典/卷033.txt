
通典職官典
通典卷第三十三 職官十五 州郡下
〈京兆尹 左馮翊 右扶風 河南尹 留守附〉
周官有內史，秦因之，掌治京師。漢景帝二年，分置左右內史。武帝太初元年，更名右內史為京兆尹，絕高曰京，十億曰兆。大眾所聚，故曰京兆。更名左內史為左馮翊。馮，輔。翊，佐也。初秦官有主爵中尉，掌列侯。漢景帝中元六年，更名都尉。武帝太初元年，更名右扶風。扶，助。風，化也。與左馮翊、京兆尹是為三輔，治長安城中。三輔黃圖曰：「長安以東為京兆，長陵以北為左馮翊，渭城以西為右扶風。」皆治在城中。故趙廣漢歎曰：「亂吾治者二輔也，誠得兼之，直差易耳。」銀章青綬，進賢兩梁冠，絳朝服，佩水蒼玉。秩異凡州，所監郡為京師，置尹一人，丞一人。趙廣漢字子都，為京兆尹，以和顏接士，推功於掾吏，發於至誠。吏見者，皆輸寫心腹。廣漢天性精於吏事，尤善為鉤距，以得人情，其發姦擿伏如神。冬獄當斷，先為調棺，皆曰「死無所恨」。又張敞為尹，一日捕諸偷得數百人，由是枹鼓稀鳴，市無偷盜。又王尊、王章、王駿並為京兆，皆有名。京師稱曰：「前有趙、張，後有三王。」
漢初，三輔治長安。後漢都洛陽，置河南尹，以三輔陵廟所在，不改其號，但減其秩，與太守同。後漢延篤字叔固，及邊鳳皆為京兆尹，並有雄名。語曰：「前有趙、張，後有邊、延。」趙張謂趙廣漢及張敞。後漢左馮翊、右扶風屬司隸，尋省。魏晉為京兆太守。後周都關中，又為京兆郡。隋京兆郡置尹並佐吏，合二百四十四人。大唐京兆府本為雍州，置牧一人，以親王為之。太宗為秦王、中宗為英王、睿宗為相王時，並居其任，多以長史理人。開元元年，改雍州為京兆府，置牧如故。掌宣風導俗，肅清所部。或以親王居閣而遙領焉。初雍州置別駕，以貳牧之事。永徽中，改別駕為長史。開元初，改雍州長史為京兆尹，總理眾務。凡前代帝王所都，皆曰尹。南朝曰丹陽尹，後魏初曰代尹，東魏曰魏尹，齊曰清都尹。
河南尹，其地在周為王城。成王命君陳分正東郊成周，曰「尹茲東郊」。蓋今河南牧之任，亦留守之始。秦兼天下，置三川守。三川，河、洛、伊也。秦末李由為三川守。漢興，更名三川為河南，後增守為太守。王莽改太守為大尹，改河南大尹為保忠信卿。光武中興，徙都洛陽，改太守為尹，章綬服秩與京兆同。主京都，特奉朝請。李膺為河南尹。魏晉皆為河南尹。魏司馬芝為河南尹，莫有及者。又晉傅嘏為河南尹，有大益於民，皆隱其端跡，若不由己出。故當時無赫赫之名，人久而後安。後魏太和中，遷都洛陽，又置河南尹。東魏置洛州刺史。後周置洛州總管，尋罷之。隋初為洛州刺史，復為河南內史。樊子蓋檢校河南內史，屢有治績。文帝謂曰：「今為公別造玉麟符，以代銅獸。」大業初，為荊河州刺史，又為河南太守，尋為河南尹，與京兆同。大唐武德四年，置洛州都督。貞觀十七年，改為刺史。顯慶二年，置東都，改刺史為長史。而洛州本置牧一人，以親王為之，中宗為周王時，及衛王重俊實居其任，多以長史理人。至開元元年，改洛州為河南府，改長史為尹。其牧尹之制，一如京兆。諸曹僚佐亦如之。各有少尹二員，通判府事。京兆少尹，魏晉以來治中之任。隋文帝改為司馬，煬帝又改為贊治，後又改為丞。武德初，復為治中。永徽元年，以大皇帝諱改為司馬。本一員，太極元年，雍、洛二州各加司馬一員，分為左右。開元元年並改為少尹。開元以後，增置太原府為北京，官屬制置悉同兩京。初，武太后長壽元年，以并州後之故里，改為北都，神龍初廢。開元十一年，又以并州高祖起義之始，復置太原府，號曰北京。初，開元元年正月，於蒲州置中都，改州為河中府，至六月而罷。後上元元年，復置岐州為鳳翔府，又以益州為成都府。
留守，周之君陳，似其任也。此後無聞。後漢和帝南巡，祠園廟。張禹以太尉兼衛留守。晉張方劫惠帝幸長安，僕射荀藩等與其遺官在洛陽為留臺，承制行事，號為東西臺。至安帝時，劉裕置留臺，具百官。又後魏孝文南伐，以太尉元丕、廣陵王羽留守京帥，並加使持節。大唐留守之制，蓋因此也。高宗儀鳳元年，司農卿韋夕機為東都留守。時有道士朱欽遂，為中宮所使，至都，所為橫恣。機執而囚之，因奏曰：「道士假稱中宮驅使，依倚形勢，臣恐虧損皇明，為禍患之漸。」高宗特發中使賜書忍諭，仍雲不須漏泄。武太后臨朝，垂拱三年，文昌右丞相蘇良嗣為京留守。時尚方監裴匪躬檢校京苑，將鬻苑中果菜，以收其利。良嗣駮之曰：「昔公儀相魯，猶能拔葵去織，未聞萬乘之主鬻其果菜，以與下人爭利。」
郡守，秦官。秦滅諸侯，以其地為郡，置守、丞、尉各一人。守治民，丞佐之，尉典兵。
漢景帝中元二年，更名郡守為太守。凡在郡國，皆掌治民，進賢勸功，決訟檢姦。常以春行所主縣，秋冬遣無害吏按訊諸囚，平其罪法，論課殿最，按律有無害都吏，言如公平吏。漢書：「蕭何以文無害，為沛主吏掾。」並舉孝廉。漢制，歲盡，遣上計掾史各一人，條上郡內眾事，謂之計偕簿。郡為諸侯王國者，置內史以掌太守之任。宣帝以為太守，吏民之本，數變易則下不安，民知其將久不可欺罔，乃服從其教化。每拜刺史守相，輒親見問，觀其所繇，退而考察，以質其言。質，正。常稱曰：「與我共理者，唯良二千石乎！」是以漢世良吏，於是為盛，稱中興焉。汲黯為東海太守，治官好清靜，擇丞史任之，責其大指而已。黯多病，臥閤內不出。歲餘，東海大治。召為淮陽守，而黯辭之。上曰：「君薄淮陽耶？吾欲得君重，臥而治之。」乃行。又王尊為東郡太守，河溢堤壞，尊執圭，請以身填金堤，而水稍卻。又馮立字聖卿，與弟野王相代為西河、上郡。人歌之曰：「大馮君，小馮君，兄弟繼踵相因循，聰明賢智惠吏民，政如魯、衛德化均，周公、康叔猶二君。」又召信臣字翁卿，為南陽，民號為召父。龔遂字少卿，為渤海，民有帶持刀劍者，使賣劍買牛，賣刀買犢，曰：「何為帶牛而佩犢乎！」又文翁為蜀郡，修起學宮，天下郡國皆立學校官，自文翁始也。又黃霸為潁川，以禮義教喻犯法者，諷曉令自殺，風化大行，以禮行尤異，增秩中二千石，徵為京兆尹，而至丞相，復以禮義為治。又漢雜事曰：「蔣滿為上黨，其子萬為北地都尉，同詔徵見。宣帝曰：『父子割符邪！』即詔滿為淮陽相，萬為弘農守。」史記曰：「杜周為御史大夫，家兩子，夾河為守。」又循吏傳敘曰：「王成、黃霸、朱邑、龔遂、鄭弘、召信臣等，所居民富，所去見思，生有榮號，死見奉祠。」元帝建昭二年，益三河大郡太守秩。凡戶十二萬為大郡。帝又下制，令諸侯王相位在太守下。成帝綏和元年，省內史，以相治民，則相職為太守。哀帝初，御史大夫王嘉上疏曰：「近日公卿以下，變易促急，數改更政事。吏或居官數月而退，送故迎新，交錯道路。二千石輕賤，吏人慢易，則有離叛之心。前山陽亡徒縱橫，吏士臨難，莫肯伏節死義者，以守相威權素奪也。故成帝悔之，詔二千石不以故縱為罪，賜金以厚其意。誠以國家有急，取辦於二千石，二千石尊重難危，乃能使下。故尚書章文必有『敢告之』字乃下，所以丁寧告者之辭。今二千石、部刺史、三輔縣令有材任職者，若有過差，宜可闊略，令盡力者有所勸。此方今急務，國家之利也。」王莽改太守曰大尹。
後漢亦重其任，寇恂字子翼，為潁川守，拜執金吾。後光武幸潁川，百姓遮道曰：「願陛下復借寇君一年。」乃留鎮之。又張堪字君遊，初去蜀郡，乘折轅車而已。後為漁陽，謠曰：「桑無附枝，麥穗兩岐。張君為政，樂不可支。」又宋均字叔庠，為九江，蝗蜚南到九江界，輒東西分。又廉範字叔度，為蜀郡，民歌曰：「廉叔度，來何暮，平生無襦今五蔥。」又馮勤曾祖揚，宣帝時為弘農太守。生八男，皆典郡，趙魏間號為萬石。又鄭弘字巨君，為臨淮，天旱，隨車致雨，白鹿方道，夾轂而行。又魏朗為河內，以清嚴為治，為三河之表。又黃昌為蜀郡，未到時，蜀有童謠曰：「兩日出，尺兵戢。」又杜詩為南陽，人方之召信臣，語曰：「前有召公，後有杜母。」又孟嘗字伯周，為合浦，而珠還。又劉昆為弘農，虎負子渡河。又王堂字敬伯，為巴郡，民生為立祠。又何敞為汝南，疾文俗吏以苛刻求名稱，立春日，常召督郵還府，分遣儒術大吏按行屬縣，是以郡中無冤聲。或以尚書令、僕射出為郡守，鍾離意、黃香、桓榮、胡廣是也。或自郡守入為三公。虞延、第五倫、桓虞、鮑昱是也。劉寵字祖榮，為會稽太守，狗不夜吠。將去，山陰父老七八十人齎百錢送寵，寵為選受一大錢，故人號為取一錢。後入居九列，四登三事也。
三國時有郡守、國相、內史。
晉郡守皆加將軍，無者為恥。王導，永嘉末，遷丹陽太守，加輔國將軍。導上牋曰：「昔魏武，達政之主也，荀文若，功臣之最也，封不過亭侯。倉舒，愛子之寵，贈不過別部司馬。今者臨郡，不問賢愚，皆加重號，輒有鼓蓋。有不得者為恥。導饕名竊位，取紊彝典。謹送鼓蓋加崇之物，請從導始。」帝嘉而從之。初，泰始中，詔守相三載一巡屬縣，必以春，此古者所以述職省俗、宣風展義也。又山公啟事曰：「晉制，春夏農月不遷改長吏郡守縣令之屬，以其妨農事故也。」晉宋守相、內史，並銀章青綬，進賢兩梁冠。梁謝朏字敬沖，齊時為義興太守，加秩中二千石。不省雜事，悉付綱紀。曰：「吾不能作主者吏，但能作太守耳。」又任昉為吳興太守，清潔。友人到溉與弟洽從昉為山澤遊。被代而還，無衣，沈約遺裙迎也。
後魏初，郡置三太守。說在刺史篇。孝文初，二千石能靜二郡至三郡者，遷為刺史。說在縣令篇。太和中，次職令，郡太守、內史、相、縣令，並以六年為限。
北齊制，郡為上中下三等，每等又有上中下之差，自上上郡至下下郡凡九等。
後周郡太守各以戶多少定品命。
隋郡太守如北齊九等之制。至開皇三年，罷天下諸郡，以州統縣。楊尚希上表曰：「當今郡縣倍多於古，十羊九牧，人少官多，請存要去閑，併小為大。」帝嘉之，遂罷諸郡。大業三年，又改州為郡，郡置大守。
大唐武德元年，改郡為州，改太守為刺史，加號持節。總管則加使持節。按魏晉制，有使持節、持節、假節。使持節得戮二千石以下，持節得戮無官人，若軍事得與使持節同，假節唯軍事得戮犯令者。皆是刺史兼總軍戎，若今採訪節度使也。自宋齊以降，雖天下分裂，其州郡漸眾。及隋開皇初，有州三百一十，郡五百八。以官煩人弊，遂廢郡，便以州親人，則刺史如太守之職。自後雖官名屢改，而職事不易。蓋制置之際，不詳源本，因習舊名，遂有持節諸軍之虛稱。其屬官別駕以下，錄事、功、戶諸曹參軍事，亦多漢晉之制，若今之節度採訪副使判官之任。本置別駕，乘一車行部，其參軍、錄事皆佐戎旅，今並無其實，豈所謂必也正名者乎！又按加刺史持節軍事之名，以為榮寵，則邊荒萬里三數百戶小郡，亦同此號，又無以別遠近小大之差、輕重閑劇之異也。顯慶元年，都督府及上州各置執刀十五人，中州下州各置十人。後加號為使持節諸軍事，而實無節，但頒銅魚符而已。天寶元年，改州為郡，刺史為太守。漢文帝二年，初與郡守為銅虎符、竹使符，說在符寶郎篇。至隋開皇七年，又別頒青龍符於東方總管刺史，西方以騶虞，南方朱雀，北方玄武。九年，又頒木魚符於總管刺史，雌一雄三。至十年，悉頒木魚符於五品以上官。義寧二年，罷竹使符，頒銀兔符於諸郡。大唐武德元年，又改銀兔符為銅魚符。自是州郡史守更相為名，其實一也。太宗初理天下也，重親人之任，疏督守之名於屏，俯仰視焉，其人善惡，必書其下，是以州郡無不率理。貞觀中，賈敦實為饒陽令，有能名。時制大功以上不得聯職。敦實兄敦頤復為瀛州刺史，朝廷以其兄弟廉謹，許令同州，竟不遷替，時人榮之。敦實歷遷洛州長史。初敦頤為洛州刺史，甚有惠政，百姓樹碑頌美。及敦實去職，又立頌於兄碑之傍，故人呼為「棠棣碑」。逮貞觀之末，昇平既久，群士多慕省閣，不樂外任。其折衝果毅有材力者，先入為中郎、郎將，次補郡守，其輕也如是。武太后臨朝，垂拱二年，諸州都督刺史，並準京官帶魚。長安四年，納言李嶠、同平章事唐休璟奏曰：「竊以物議重內官而輕外職，凡所出守，多因貶累，非所以澄風俗、安萬人。臣請擇才於臺閤省寺之中，分典大州，共康庶政。臣等請輟近侍，率先具僚。」太后乃令書名採之，中者當行。於是鳳閣侍郎韋嗣立、御史大夫楊再思等二十人中之，皆以本官檢校刺史。後二十人內以政績可稱者，獨常州刺史薛光謙、徐州刺史司馬鍾二人而已。當時復有為員外刺史者。永昌中，成王李千里歷遷襄州員外刺史。神龍初，以譙王重福之妃，張易之甥也，貶重福為濮州員外刺史。皆不領州務。開元中，定天下州府，自京都及都督、都護府之外，以近畿之州為四輔。同、華、岐、蒲四州謂之四輔。八年，都督刺史品卑者，借緋魚袋。按武德令，三萬戶以上為上州。永徽令，二萬戶以上為上州。顯慶元年九月敕，戶滿三萬以上為上州，二萬以上為中州。先以為上州、中州者，仍舊。至開元十八年三月敕，太平時久，戶口日殷，宜以四萬戶以上為上州，二萬五千戶為中州，不漢二萬戶為下州。六千戶以上為上縣，三千戶以上為中縣，不滿二千戶為下縣。其餘為六雄、鄭、陝、汴、絳、懷、魏六州為六雄。十望、宋、亳、滑、許、汝、晉、洺、虢、衛、相十州為十望。十緊、初有十緊州，後入緊者甚多，不復具列。及上中下之差。凡戶四萬以上為上州，二萬五千以上為中州，不滿二萬為下州。亦有不約戶口以別敕為上州者。又謂近畿者為畿內州，戶雖不滿四萬，亦為上州。其親王任中、下州刺史者，亦為上州。王去任後，即依舊式。天寶中，通計天下凡上州一百九，中州二十九，下州一百八十九，總三百二十七州也。時南海太守劉巨麟，以贓罪，詔杖殺之。自至德之後，州縣凋弊，刺史之任，大為精選。諸州始各有兵鎮，刺史皆加團練使，故其任重矣。
〈郡丞 別駕 長史 司馬 錄事參軍附司功司倉司戶司兵司法司士 參軍事 經學博士 醫博士 中正 通守 五官掾 督郵 郡尉〉
郡之佐吏，秦漢有丞、尉，丞以佐守，尉典武職。後漢諸郡各置諸曹掾史，略如公府曹，無東西曹。蔡質漢儀曰：「河南府掾出考，與從事同。」又後漢書曰：「螟蟲不入中牟，河南尹疑不實，使仁恕掾往廉之。」是也。晉宋以下，雖官曹名品互有異同，大抵略如漢制。北齊上郡太守屬官合二百一十二人，以下郡遞減之。隋初以州為郡，無復軍府，則州府之職，參為郡官。故有長史，司馬，錄事參軍，功、戶、兵、法等七曹，稍與今制同。開皇三年，詔佐官以曹為名者，並改為司。十二年，諸州司從事為名者，並改為參軍。又制，刺史二佐每歲暮更入朝上考課。煬帝置通守，贊治，東西曹掾，主簿，司功、倉、戶、兵、法、士等書佐，各因郡之大小而為增減。改行參軍為行書佐。大唐州府佐吏與隋制同，有別駕、長史、司馬一人，大都督府司馬有左右二員。凡別駕、長史、司馬，通謂之上佐。錄事參軍，京府謂之司錄參軍，置二人。餘並為錄事參軍。大府與上都督府亦二人，餘府州一人。司功、司倉、司戶、司兵、司法、司士等六參軍。景龍三年，諸州加置司田，開元中省。乾元之後，又分司戶置參軍一員，位在司戶下。諸府則曰田曹，開元中省。乾元之後，又分司戶置焉。以其廢置不恆，故不列於此。在府為曹，在州為司。府曰功曹、倉曹，州曰司功、司倉。大與上府置二員，州置一員，自司功以下，通謂之判司。參軍事各有差，京府參軍事有六員，餘府州或四或三。博士一員，醫博士一員，大凡以州府大小而為增減。
郡丞：秦置之，以佐守。漢因而不改。漢黃霸為河東郡丞。後漢趙溫字子柔，為京兆郡丞，歎曰：「丈夫當雄飛，安能雌伏。」遂棄官去，後官至三公。晉成帝咸康七年，省諸郡丞。唯丹陽丞不省。宋文帝元嘉四年復置。齊、梁有之。至隋開皇三年，改別駕、治中為長史、司馬。至煬帝又罷長史、司馬，置贊治一人，後又改郡贊治為丞，位在通守下。今郡丞廢矣，其職復分為別駕、長史、司馬。說在本篇。自隋為郡府之官，去從事史。隋趙軌為齊州別駕，有能名，在州四年，考績連最。詔徵入朝，父老揮涕隨逐曰：「公清如水，請酌一杯水奉餞。」軌受而飲之。大唐永徽二年，改為長史。前上元年，復置別駕，多以皇族為之。神龍中廢。開元初復置，始通用庶姓。天寶八載，以玄宗由潞州別駕入定內難，遂登大位，乃廢別駕官。至德中復置。諸府州各一人，而大都督府不置，通判其事，以貳都督刺史之職。
長史：秦置郡丞，其郡當邊戍者，丞為長史，掌兵馬。漢因而不改。古今注曰：「守相病，丞、長史行事，後罷邊郡太守丞，而長史領丞職。」其後長史遂為軍府官。至隋為郡官。大唐初無。永徽二年，改別駕為之。其後二職並置，府州各一人。王府長史理府事，餘府通判而已。
司馬：本主武之官。自魏晉以後，刺史多帶將軍，開府者則置府僚。司馬為軍府之官，理軍事。晉謝奕字無奕，桓溫辟為安西司馬，在溫座，岸幘嘯詠如常。溫曰：「我方外司馬也。」宋制，司馬銅印墨綬，絳朝服，武冠。至隋廢州府之任，無復司馬，而有治中焉。治中，舊州職也，舊謂隋以前。州廢，遂為郡官。說在州佐後治中篇。開皇三年，改治中為司馬。隋房恭懿為澤州司馬，有異績，遷德州司馬，理為天下之最。文帝曰：「此乃上天社稷之所祐，豈朕寡薄能致之乎？」遷海州刺史。煬帝又改司馬及長史，併置贊治一人，尋又改贊治為郡丞。大唐武德初，復為治中。貞觀二十三年，高宗即位，遂改諸州治中並為司馬。長安元年，洛、雍、並、荊、揚、益六州置左右司馬各一員。四年復舊。太極元年又制，四大都督府置左右司馬各一員。所職與長史同。
錄事參軍：晉置。本為公府官，非州郡職也。掌總錄眾曹文簿，舉彈善惡。後代刺史有軍而開府者，並置之。自後漢有郡主簿，官職與州主簿同。後漢王堂字敬伯，為汝南太守，教掾史曰：「古人勞於求賢，逸於任使。其憲章朝右，簡覈才職，委功曹陳蕃。匡政理務，拾遺補闕，任主簿應嗣。」自此不復繆有辭教，郡內稱理。又王允字子師，仕郡為主簿。晉陶侃、丘法祖等並為之。隋初以錄事參軍為郡官，則并州郡主簿之職矣。煬帝又置主簿。大唐武德元年，復為錄事參軍。開元初，改京尹屬官曰司錄參軍，掌付事句稽，省署鈔目，糾彈部內非違，監印、給紙筆之事。乾元元年，加進一品，仍升一資。元年建寅月又制，凡縣令判司與錄事異禮，尊其任也。
司功參軍：兩漢有功曹史，主選署功勞。後漢范滂字孟博，汝南太守宗資請為功曹，委任政事，抽拔幽陋，不軌者皆掃跡。滂外甥李頌為鄉曲所棄，中官以頌請資，滂以非其人，不召。資遷怒，捶書佐，佐曰：「寧受笞死，滂不可違。」乃止。郡中中人以下莫不歸怨，乃指滂所用謂之范黨。謠曰：「汝南太守范孟博，南陽宗資主畫諾。」又岑晊字公孝，南陽太守成請為功曹，謠曰：「南陽太守岑公孝，弘農成但坐嘯。」又許劭字子將，為郡功曹。府中聞子將為吏，莫不改操歸行。子將正機執衡，允齊風俗，所稱如龍之升，所貶如墮於淵。歷代皆同。晉山濤，年四十始為郡功曹，後位至司徒。又劉毅字仲雄，陽平太守杜恕選舉為功曹，月餘，沙汰郡吏百餘人。三魏僉曰：「但聞劉功曹，不聞杜府君。」決錄曰：「孫晨為功曹十月，有一束，暮臥其中。」北齊諸州有功曹參軍。隋亦然，及罷郡置州，以曹為名者改曰司。煬帝罷州置郡，改曰司功書佐。大唐改曰司功參軍。開元初，京尹屬官及諸都督府並曰功曹參軍，而列郡則曰司功參軍。令掌官員、祭祀、禮樂、學校、選舉、表疏、醫筮、考課、喪葬之事。
司倉參軍：兩漢有倉曹史，主倉庫。後漢戴就字景成，仕郡為倉曹掾。刺史劾其太守，遣部從事案倉庫簿領，五毒參至，郡事遂釋。北齊以下並同功曹。大唐亦掌倉廩、包廚、財物、廛市之事。
司戶參軍：漢魏以下有戶曹掾，主民戶。後漢陸績、李郃皆仕郡為戶曹史，郃官至司空。北齊以下與功曹同。大唐掌戶口、籍帳、婚嫁、田宅、雜徭、道路之事。
司兵參軍：漢司隸屬官有兵曹從事史，蓋有軍事則置之，以主兵事。至北齊以後，並同功曹。大唐掌軍防、烽驛傳送馬、門禁、田獵、儀仗之事。景龍四年，許州司兵燕欽融上表直諫，詔撲殺之。
司法參軍：兩漢有決曹賊曹掾，主刑法。歷代皆有，或謂之賊曹，或為法曹，或為墨曹。後漢書曰：「周燕，宣帝時為郡決曹掾。太守欲枉殺囚，燕數諫不聽，遂殺囚。囚家詣闕稱冤，詔遣覆考。燕謂太守曰：『願謹定文書，皆署燕名，府君但言時病而已。』使收燕，燕遂死之。燕有五子，皆至刺史、太守。」又黃昌亦為郡決曹史。又郭弘為潁川郡決曹掾，治獄至三十年，用法平正，郡內比之東海於公。隋以後與功曹同。隋陳孝意為東郡司法書佐，太守蘇威欲殺一囚，固諫，不許，乃解衣請先受死，乃止。後至侍御史、汝州刺史。大唐掌律令、定罪、盜賊、贓贖之事。
司士參軍：兩漢無聞。北齊以後與功曹同。大唐掌管河津、營造、橋梁、廨宇之事。
參軍事：後漢靈帝時，陶謙以幽州刺史參司空車騎張溫軍事。獻帝時，孫堅亦為張溫參軍。荀彧參丞相軍事、孫楚參石苞軍事是也。楚輕苞，謂曰：「天子命我參卿軍事」晉時軍府乃置為官員。中軍羊祜置參軍二人。太尉楊濬置參軍六人。歷代皆有。垤隋為郡官，謂之書佐。大唐改為參軍，掌直侍督守，無常職，有事則出使。前代又有行參軍者，晉河閒王顒以太宰輔政，始置之，掌使命。歷代皆有。大唐惟王府有之，餘則無矣。
經學博士：漢郡國皆有文學掾。漢鄭崇為郡文學。後漢光武問功臣曰：「諸卿不遭際會，自度爵祿何所至乎？」鄧禹曰：「臣少嘗學問，可郡文學。」歷代多闕。隋潘徽為州博士。大唐府郡置經學博士各一人，掌以五經教授學生，多寒門鄙儒為之。助教、學生各有差。
醫博士：一人，大唐開元十一年七月制置，階品同錄事。每州寫本草、百一集驗方，與經史同貯。其年九月，御撰廣濟方五卷，頒天下。貞元十二年二月，御撰廣利方五卷，頒天下。「自今以後，諸州府應闕醫博士，宜令長史各自訪求選試，取人藝業優長堪效用者，具以名聞。已出身人及前資官便與正授，其未出身且令權知。四考後，州司奏與正授。餘準恆式，吏部更不須選集」。
中正：魏置。中正之始，已具州中正篇。晉諸中正率一國所推，臺閣取信。後魏孝明正光元年，罷諸郡中正。北齊郡縣皆有之，他史多闕。隋初有，後罷而有州都。大唐並無此官。每歲頁士符書所關及鄉飲酒之禮，則司功參軍主其事。
通守：隋煬帝置，每郡各一人，位次太守，而京兆、河南謂之內史。大唐無。
五官掾：後漢有之，署功曹及諸曹事。後漢諒輔字漢儒，仕郡為五官掾。夏大旱，太守自祈禱，無應。輔乃自曝庭中，祝曰：「輔為股肱，不能進諫納忠，薦賢去惡，和調陰陽，承順天意。」乃積薪以自環，搆火其旁，曰：「若日中不雨，將自焚。」未及中而雨注。今無。
督郵：漢有之，掌監屬縣，有東西南北中部，謂之五部督郵也。故督郵，功曹之極位。漢尹翁歸為河東督郵。時太守田延年分河東二十八縣為兩部，閎孺部汾北，翁歸部汾南，舉法皆得其罪。屬縣長吏雖中傷，莫有怨者。又孫寶為京兆尹，以立秋日，署故吏侯文為東部督郵。敕之曰：「今日鷹隼始擊，當順天氣取姦惡，以成嚴霜之誅。」後漢歐陽歙為汝南太守，汝南舊俗，十月鄉會，百里內縣皆齎牛酒宴飲，臨饗禮畢，歙教曰：「西部督郵繇延，天資忠貞，不嚴而治，宜顯之於朝。」主簿讀教訖，功曹郅惲前曰：「司正舉觥，以君之罪，造謝於天。按延資性貪邪，罔上害人。明府以惡為善，股肱以直從曲。臣惲敢再拜奉觥。」歙慚，不知所言。門下掾鄭敬進曰：「君明臣直，功曹切直，明府德也，可無受觥。」歙曰：「實歙之罪也，敬受觥。」惲免冠謝，遂不宴而罷。又陳球為繁陽令，時魏郡守諷縣求賄，球不與，太守怒，撾督郵令逐球。督郵不肯，曰：「魏郡十五城，獨繁陽有異政，今逐之，將致議於天下。」太守乃止。
郡尉：京輔屬國等都尉附。秦官有郡尉，掌佐守，典武職甲卒。漢凡郡口二十萬，舉一人典兵，禁備盜賊。景帝更名曰都尉。武帝元鼎四年，又置三輔都尉各二人，譏出入。邊郡置農都尉，主屯田殖穀。又置屬國都尉，主蠻夷降者。中興建武七年，省諸郡都尉，並職太守，無都試之役。漢舊儀曰：「民年二十三為正，一歲以為衛士，一歲為材官騎士，習射御馳陣。八月，太守、都尉、令、長、相、丞、尉會都試，課殿最。水家為樓船，亦習戰射。年五十六老衰，乃得免為民，就田。」今乃罷其役。每有劇賊，郡臨時置都尉，事訖罷。又省關都尉，唯邊郡往往置都尉及屬國都尉。宋志曰：「光武省郡尉，後往往置東南西北四部都尉。」稍有分縣，治民比郡。安帝以西羌盛，三輔有陵園之守，乃復置右扶風都尉於雍，京兆虎牙都尉於長安。自後無聞。至隋煬帝時，別置都尉領兵，與郡不相知。又置京輔都尉，立府於潼關，主兵鎮。大唐無其制。
周官有縣正，四百里為縣。各掌其縣之政令而賞罰之。春秋時，列國相滅，多以其地為縣，則縣大而郡小。故傳云：「上大夫受縣，下大夫受郡。」周書作雒篇曰：「千里百縣，縣有四郡。」縣邑之長曰宰，曰尹，曰公，曰大夫，晉謂之大夫，魯、衛謂之宰，楚謂之公、尹。其職一也。孔子為中都宰一年，四方皆則之，由中都宰為司空。又齊威王即位，召即墨大夫語之曰：「子居即墨，毀日至，然吾使人視即墨，田野闢，民人給，官無留事，東方以寧，是子不事吾左右以求名也。」封之萬家。召阿大夫語曰：「自子之守阿，名日聞，然使視阿，田野不闢，民人貧苦，是子以幣厚吾左右以求名也。」乃烹阿大夫，左右常稱者皆並烹之。遂起兵擊諸侯，諸侯震懼。人人不敢飾非，務盡其誠，齊國大治。又子產理鄭，人不能欺。宓子賤理單父，人不忍欺。西門豹理鄴，人不敢欺。至於戰國，則郡大而縣小矣。故甘茂謂秦武王曰：「宜陽大縣，名曰縣，其實郡也。」
漢制，列侯所食縣曰國，皇太后、公主所食曰邑，有蠻夷曰道。凡縣萬戶以上為令，減萬戶為長，侯國為相，秩次亦如之。皆秦制也，漢因之。漢書曰：「凡縣大率方百里，民稠則減，稀則曠。」成帝綏和元年，長、相墨綬。哀帝建平二年，復黃綬。秋冬集課，上計於屬郡國。胡廣云：「秋冬歲盡，各計縣戶口墾田，錢穀入出，盜賊多少，上集簿。丞尉以下歲詣郡，課校其功。功多尤為最者，於庭慰勞勉之，以勸其後。負多尤為殿者，於後曹對責，以糾怠慢也。」卓茂為密令，勞心諄諄，視民如子，民不慰欺。光武初即位，詔曰：「前密令卓茂，能為人所不能為。夫名冠天下，當受天下重賞。今以茂為太傅，封褎德侯，食邑二千戶。」以茂長子為太中大夫，次子為郎中。又魯恭字仲康，為中牟令，專以德為治，螟不犯境，雉馴其旁，童子有仁心，此三異也。恭官至司徒。又周榮字平孫，掌竇憲縱暴，榮常排奏之。及竇氏敗，榮自郾令擢為尚書令。又劉昆字桓公，為江陵令，縣連災火，昆輒向火叩頭，降雨止風。又戴封為西華令，大旱，祈禱無獲，乃積薪自焚，火起而大降。又王渙為洛陽令，人為立祠。及桓帝事黃老道，毀諸旁祠，唯特詔密縣留卓茂廟及渙祠也。又漢官曰：「明帝臨觀，見洛陽令車騎，意河南尹，及至而非，尤其泰盛，敕去軒綏。時偃師長治有能名，以事詣臺，因取賜之，下縣遂以為故事。」其郡有鹽官、鐵官、工官、都水官者，隨事廣狹，置令長及丞，秩次皆如縣。道無分土，給均吏。後漢凡郡縣，出鹽多者置鹽官，主鹽稅；出鐵多者置鐵官，主鼓鑄；有工多者置工官，主稅物；有水池及魚利多者，置水官，主平水，收漁稅。所在諸縣均差吏更給之，署吏隨事，不具縣員。
晉制，大縣令有治績，官報以大郡。山公啟事曰：「溫令許奇等，並見能名，雖在職各日淺，宜顯報大郡，以勸天下。」詔曰：「按其資歷，悉自足為郡守，各以在職日淺，則宜盡其政績，不宜速他轉也。」不經宰縣，不得入為臺郎。
宋諸縣署令，銅印墨綬，進賢兩梁冠。自晉宋以後，令、長、國相皆如漢制。齊傅琰字季珪，為山陰令，父僧祐，亦為山陰令。父子並著奇績。世雲「諸傅有治縣譜，子孫相傳，不以示人」。梁顧憲之字士思，為建康令。京師飲酒得醇旨者，輒號為顧建康，謂其清且美也。又何遠字義方，自武昌太守除名，後起為武康令，愈勵廉節，除淫祀，武帝聞其能，擢為宣城太守。自縣令為近畿大郡，近代未有。又張稷字公喬，為剡縣令，多為山水遊。及山賊作亂，又保全縣境。又蕭景字子昭，為永寧令。永嘉太守牓郡門曰：「諸縣有疑滯，可就永寧令決之。」
後魏縣置三令長。說在刺史篇。孝文初制，縣令能靜一縣劫盜者，兼理二縣，即食其祿；能靜二縣者，兼理三縣，三年遷為郡守。二千石能靜二郡者，兼理，至三郡，亦如之，三年遷為刺史。太和中，次職令，其祿甚厚。後魏孝文以北中府長史裴聿、中書侍郎崔亮並清貧，欲以俸祿優之，乃以亮帶野王令，聿帶溫縣令，時人榮之。其後令長用人益雜，但選勤舊令史為之，而縉紳之流恥居其位。
北齊制縣為上中下三等，每等又有上中下之差，自上上縣至下下縣凡九等。然猶因循後魏，用人濫雜，至於士流恥居之。元文遙遂奏於武成帝，請革之，乃密令搜揚世冑子弟，恐其辭訴，總召集神武門，宣旨慰諭而遣。自此縣令始以士人為之。
隋縣有令，有長。煬帝以大興、長安、河南、洛陽四縣令，並增正五品。諸縣皆以所管閒劇及衝要之處，以為等級。開皇十三年，以臨潁令劉曠治政尤異，擢為莒州刺史。又魏德深為貴鄉長，轉館陶長，貴鄉民吏號泣請留，詔許之。貴鄉民吏歌呼滿道，館陶合境悲哭。
大唐縣有赤、三府共有六縣。畿、八十二。望、七十八。緊、百一十一。上、四百四十六。中、二百九十六。下五百五十四。七等之差。京都所治為赤縣，京之旁邑為畿縣。其餘則以戶口多少、資地美惡為差。凡一千五百七十三縣，令各一人。天寶四載，柳升為長安令，有贓罪，朝堂杖殺之。 
〈丞 主簿 尉 五百附〉
漢縣有丞、尉及諸曹掾。多以本郡人為之，三輔則兼用他郡。及隋氏革選，盡用他郡人。後縣諸曹略如郡員。橋玄為縣功曹，事具部郡從事篇。又升先泥和為縣功曹，縣令遣泥和拜檄謁巴郡太守。又五官為廷掾，鄉五部，春夏為勸農掾，秋冬為制度掾。後漢爰延字季平，外黃令牛述禮請延為廷掾。范丹為功曹，濮陽潛為主簿，常共言談而已。晉縣有主簿，功曹，廷掾，法曹、金、倉、賊曹掾，兵曹、賊捕掾等員。隋煬帝改縣尉為縣正，尋改正為戶曹、法曹，分司以承郡之六司。其京四縣，則加置功曹為三司，司各二人。大唐縣有令，而置七司，一如郡制。武德元年詔：京令五品，丞一人七品，正六人八品。畿令六品，丞一人七品，正四人八品。上縣令六品，丞一人八品，正四人九品，中下縣各有差。丞為副貳，如州上佐。主簿上轄，如錄事參軍，其曹謂之錄事司，並司功以下六曹，總之為七司。尉分理諸曹，如州判司。錄事省受符歷，佐史行其簿書。
丞：漢諸縣皆有，有兼主刑獄、囚徒。史記曰：「詔捕淮南太子，淮南相怒壽春丞留太子建不遣。」如淳注曰：「丞主刑獄、囚徒，故責之。」漢書曰：「黃霸為潁川太守，務在成就，全安長吏。許丞老，病聾，督郵白欲逐之，霸曰：「許丞廉吏，雖老，尚能拜起送迎，正頗重聽，何傷，且善助之，毋失賢者意。」如淳曰：「許縣丞也。」後漢令、長、國相各置丞一人，署文書，典知倉獄，署諸曹掾史。凡諸縣署丞，皆銅印黃綬，進賢一梁冠。自晉後無丞。宋時唯建康有獄丞。隋及大唐縣丞各一人，通判縣事。赤縣置二人。
主簿：謂主諸簿目。漢有之。後漢繆肜字豫公，仕縣為主簿。時縣令被章見考，吏皆畏懼自誣，而肜獨證據，掠考苦毒，至乃體生蟲蛆，因轉換五獄，踰涉四年，令卒以自免。又寧陽主簿詣闕，訴其縣令之枉，積六七歲不省，乃復上書曰：「臣為陛下子，陛下為臣父，臣章百上，終不見省，臣豈可北詣單于以告冤乎？」帝大怒，劾以大逆。虞詡駁之曰：「主簿所訟，君父之怨；百上不達，是有司之過。」又仇覽字季智，一名香，初為薄亭長，有陳元者，母告其子不孝，覽為陳慈孝之道，卒成孝子。考城令王渙，政尚嚴猛，聞覽以德化人，署為主簿。謂覽曰：「主簿聞陳元之過而不罪，得無少鷹鸇之志耶？」覽曰：「以為鷹鸇不若鸞鳳。」渙謝曰：「枳棘非鸞鳳所棲，百里非大賢之路。」乃以月俸資遣，令入太學，其名大振。晉亦有之。他史多闕。自漢以來皆令長自調用，至隋始置之。大唐赤縣置二人，他縣各一人，掌付事句稽，省署鈔目，糾正縣內非違，監印，給紙筆。
尉：漢諸縣皆有。長安有四尉，分為左右部。後漢令、長、國相亦皆有尉。大縣二人，小縣一人，主盜賊，案察姦宄，應劭漢官曰：「大縣丞、左右尉，所謂命卿三人。小縣一丞一尉，命卿二人。」署諸曹掾史。邊縣有障塞尉，掌禁備羌夷犯塞。洛陽有四尉，東南西北四部，曹公為北部尉是也。魏因之。晉洛陽、建康皆置六部尉。宋、齊、梁、陳並因之。餘縣如漢制。諸縣道尉，銅印黃綬，朝服，武冠。江左止單衣介幘。北齊邵縣置三尉。隋改為正，後置尉，又分為戶曹、法曹。說在縣佐篇。大唐初，因隋制。武德元年，萬年縣法曹孫伏伽上表論事，後為尚書右丞。武德中，復改為正。七年三月，復改為尉。赤縣置六員，他縣各有差，分判諸司事。上縣二員，萬戶以上者增一員；中縣一員，四千戶以上者增一員；中下縣一員。佐史以下各有差。
五百。宋志曰：「謂官府至邵各置五百。」又韋曜曰：「五百字本為伍伯也。伍，當也。伯，道也。使之導引，當道陌中以驅除也。」又周禮秋官有條狼氏，掌執鞭以趨辟，王出入則八人夾道。此近之矣。又漢官中有伯使，主為諸侯官驅使避路於道陌中，故言伯使。此其比也。今州縣官有雜職者，掌行鞭撻，每官出，則執楚導引，呵闢行路，殆其職也。
周禮有鄉師、鄉老、鄉大夫之職，其任大矣。鄉老管萬二千五百家。次有州長、二千五百家為州。黨正、五百家為黨。族師、百家為族，凡師者帥也。閭胥、二十五家為閭。凡胥者，有才智之稱。鄙師、五酇為鄙。酇長、四里為酇。里宰、五鄰為里。鄰長、五家為鄰。皆不命之士為之。皆鄉里之官也。大凡各掌其鄉黨州里之政理雲。
秦制，大率十里一亭，亭有長；十亭一鄉，鄉有三老、有秩、嗇夫、游徼。風俗通曰：「有秩者，言其官裁有秩耳。嗇者，省也。夫，賦也。言當消息百姓，均其賦役。」三老掌教化，嗇夫職聽訟，收賦稅，游徼徼循禁盜賊。
漢鄉、亭及官皆依秦制也。縣大率方百里，其人稠則減，稀則曠，鄉、亭亦如之。高后元年，初置孝悌力田二千石者一人，特置孝悌力田官，而尊其秩，欲以勸厲天下，令敦行務本。後廢。至文帝十二年，又置三老及孝悌、力田，無常員。平帝又置外大、閭師官。
後漢鄉官與漢同。有秩，郡所署，秩百石，鄉戶五千則置有秩。掌一鄉人。其鄉小者，縣置嗇夫一人。後漢爰延字季平，為鄉嗇夫，仁化大行，民但聞嗇夫，不知郡縣也。皆主知民善惡，為役先後，知民貧富，為賦多少，平其差品。三老掌教化，凡有孝子、順孫、貞女、義婦、讓財、救患及學士為民式者，皆扁表其門，以興善行。又有鄉佐，屬鄉，主民收賦稅。亭有亭長，十里一亭，五里一郵，郵間相去二里半，司姦盜。亭長持二尺板以劾賊，索繩以收執賊。亭大舊名亭負，後改為長，或為亭父也。主禁盜賊。後漢陳寔字仲弓，為西門亭長。又仇覽為薄亭長，說在主簿篇。又先賢傳曰：「逄萌字子康，為縣亭長。時尉行過亭，萌候迎拜謁，既而擲盾歎曰：「大丈夫安能為人役哉！」遂去之。至王莽時，萌解冠掛東都門而遁。里有里魁，民有什伍，善惡以告。里魁掌一里百家，什主十家，伍主五家，以相檢察。民有善惡，以告監官。
晉縣五百戶以上皆置一鄉，三千戶以上置二鄉，五千戶以上置三鄉，萬戶以上置四鄉。鄉置嗇夫一人。縣率百戶置里吏一人。其土廣人稀，聽隨宜置里吏，限不得減五十戶。戶千以上置校官掾一人。縣皆置方略吏四人。
宋五家為伍，伍長主之；二伍為什，什長主之；什十為里，里魁主之；十里為亭，亭長主之；十亭為鄉，鄉有鄉佐、三老、有秩、嗇夫、游徼各一人，所職與秦漢同。
隋以周齊州郡縣職，自州都、郡正、縣正以下，皆州郡將、縣令所自調，用理時事。至開皇初，不知時事，宜謂之鄉官。官別置品，皆吏部除授，每歲考殿最。開皇十五年，罷州縣鄉官。
大唐凡百戶為一里，里置正一人；五里為一鄉，鄉置耆老一人。以耆年平謹者，縣補之，亦曰父老。貞觀九年，每鄉置長一人，佐二人，至十五年省。太極元年，初令老人年九十以上板授下州刺史，朱衣執象笏。八十以上板授上州司馬，綠衣執木笏。天寶七載，詔父老六十板授本縣丞，七十以上授縣令。三十里置一驛，其非通途大路則曰館。驛各有將，以州里富強之家主之，以待行李。自至德之後，民貧不堪命，遂以官司掌焉。凡天下水陸驛一千五百八十七。
隋鎮置將、副，戍置主、副，關市置令、丞。大唐因之，各有上中下三等。關令，古官。戍主，晉宋之顯職。鎮將，後周之通班。今以其卑賤與隋制同，故舉隋而已。
周制，大年七十致仕。
大唐令，諸職事官，七十聽致仕。五品以上上表，六品以下申省奏聞。諸文武選人，六品以下，有老病不堪公務、有勞考及勳績情願結階授散官者，依。其五品以上，籍年雖少，形容衰老者，亦聽致仕。開元五年十月敕，致仕官三品以上，並聽朝朔望。二十五年正月制，曾任五品以上清資官，以理去職者，所司具錄名奏；老病不堪釐務者，與致仕官。天寶九載三月敕，如聞六品以下致仕官，四載之後，準格並停。念其衰老，必藉安存，豈限高卑，而恩有差降。應六品以下致仕官，並終其餘年，仍永為式。
