
通典卷第七十七
禮三十七沿革三十七軍禮二
天子諸侯大射鄉射三月三日九月九日射附
自黃帝有天下，建萬國，爰至夏商，及於周氏，雖更相吞滅，而不改舊規。周初諸侯，尚千八百國，所以崇三射之制，立五善之目，於茲選士，由此封侯，本在戡敵，實寓大政。周衰，禮多亡失，重以秦滅典墳，天子之禮無聞，諸侯二篇而已，誠與今異。略存古制焉。
周制，天子之大射，天官司裘供武侯、熊侯、豹侯，設其鵠。武侯，王之自射。熊侯，諸侯所射。豹侯，卿大夫以下所射。崔靈恩云：「若有二王助祭，則天子與共射之。若時無，則與諸侯共為耦也。」夏官射人以射法理射儀。王以六耦射三侯，三獲三容，樂以騶虞，九節五正。諸侯以四耦射二侯，二獲二容，樂以貍首，七節三正。孤卿大夫以三耦射一侯，一獲一容，樂以采蘋，五節二正。士以三耦射豻侯，一獲一容，樂以采蘩，五節二正。三侯者，五正、三正、二正之侯也。二侯者，三正、二正之侯也。一侯者，二正而已。此皆與賓射於朝之禮也。考工梓人職曰：「張五采之侯則遠國屬。」遠國謂諸侯來朝者也。五采之侯，即五正之侯也。正之言正也，射者內志正，則能中焉。畫五正之侯，中朱，次白，次蒼，次黃，玄居外。三正，去玄黃。二正，去白蒼而畫以朱綠。其外之廣，皆居侯中三分之一，中二尺。今儒家雲「四尺曰正，二尺曰鵠」。鵠乃用皮，其大如正，此說失之矣。豻，胡犬也。士與士射，以豻皮飾侯，下大夫也。大夫以上與賓射，飾侯以雲氣，用采各如其正。九節七節五節者，奏樂以為射節之差。言節者，容侯道之數也。樂記曰：「明乎其節之志，不失其事，則功成而德行立。」豻音岸。若王大射，則以貍步張三侯。鄭司農云：「貍步謂一舉足為一步，於今為半步。」鄭玄謂貍，善搏者也，行則止而擬度焉，其發必獲，是以量侯道法之也。侯道者，各以弓為度。九節者九十弓，七節者七十弓，五節者五十弓。弓之下制，長六尺。大射禮曰「大侯九十，參七十，豻五十」是也。三侯者，司裘所供虎侯、熊侯、豹侯也。列國之君大射，亦張三侯，數與天子同。大侯，熊侯也。參讀曰糝。糝，雜也。雜者，豹鵠而麋飾，下天子大夫。冬官梓人為侯，廣與崇方，三分其廣而鵠居一焉。崇，高也。方猶等也。高廣等者，謂侯中也。大射以皮飾侯。天子射禮，以九為節，侯道：虎侯九十弓，熊侯七十弓，豹麋侯五十弓。侯中之大小，取數於侯道。鄉射記曰「弓二寸以為侯中」，則天子九十弓，侯中廣丈八尺。七十弓者，侯中廣丈四尺。五十弓者，侯中廣丈也。尊卑異等，此數明矣。以侯中丈八尺者，鵠方六尺。侯中丈四尺者，鵠方四尺六寸大半寸。侯中一丈者，鵠方三尺三寸小半寸也。天子賓射於五采之侯，侯方外如鵠，內二尺。五采者，朱白蒼黃黑，其侯之飾，又以五采畫雲氣焉。五采之侯，即謂五正之侯也。其廣皆居侯中三分之一，中二尺。然則五正之侯中，方六尺，朱方二尺者，則餘四色所畫各五寸也。又畫其正，外以雲氣為飾，廣狹亦如大射皮飾之法。上兩與其身三，下兩半之。讀如齊人搚公幹之幹。上下皆舌也。身，躬也。鄉射禮記曰：「倍中以為躬，倍躬以為左右舌，下舌半上舌。」然則九節之侯，身三丈六尺，上七丈二尺，下五丈四尺。其制，身夾中，夾身，在上下各一幅，此侯凡用布三十六丈。言上與其身三者，明身居一分，上倍之耳，亦為下半上出也。或謂之舌者，取其出而左右也。侯制上廣下狹，蓋取象於人也。張臂八尺，張足六尺。上綱與下綱出舌尋，縜寸焉。綱，所以繫侯於植者也。上下皆出舌一尋者，亦人張手足之節也。鄭眾云：「綱，連侯繩也。縜，籠綱者，舌維持侯者。」縜音雲。凡侯：天子熊侯，白質；諸侯麋侯，赤質；大夫布侯，畫以虎豹；士布侯，畫以鹿豕。此所謂獸侯也，燕射則張之。白質、赤質，皆謂采其地。不採者，白布也。熊麋虎豹鹿豕，皆正面畫其頭象於正鵠之處耳。君畫一，臣畫二，陽奇陰耦之數也。燕射射熊虎豹，不忘上下相犯。射麋鹿豕，志在君臣相養。畫其毛物。天子射熊，熊者，巧猛之獸，侯人之象，天子德盛，服巧猛之人。諸侯射麋，麋者，迷也，象臣有迷惑，其君當誅之。卿大夫射虎豹者，當為君禦四方之難，示服猛害也。射鹿豕者，食人禾稼，士賤，為除害而已。夏官司弓矢掌六弓、四弩、八矢之法。仲春獻弓弩，仲秋獻矢箙。弓弩成於和，矢箙成於堅。箙，盛矢器，以獸皮為之。及其頒之，王弓、弧弓以授射甲革椹質者，夾弓、庾弓以授射豻侯、鳥獸者，唐弓、大弓以授學射者、使者、勞者。王、弧、夾、庾、唐、大六者，弓異體之名。往體寡，來體多，曰王、弧。往體多，來體寡，曰夾、庾。往體來體若一，曰唐、大。甲革，革甲也。春秋傳曰：「蹲甲而射之。」質，正也。樹椹以為射正也。射甲與椹，試弓習武也。豻侯五十步，及射鳥獸，皆近射也。近射用弱弓，則射大侯者用王、弧，射三侯者用唐、大矣。學射者弓用中，後習強弱則易也。使者勞者弓亦用中，遠近可也。勞者，勤勞王事，若晉文侯、文公受王弓矢之賜者。其矢箙皆從其弓。從弓數也。每弓一箙百矢。凡弩，夾、庾利攻守，唐、大利車戰野戰。攻城壘者與其自守者相迫近，弱弩發疾。車戰野戰進退，非強則不及。弩無王、弧，王、弧恆服弦，往體少者，使矢不疾。凡矢，枉矢、絜矢利火射，用諸守城、車戰。殺矢、鍭矢用諸近射、田獵。矰矢、茀矢用諸弋射。恆矢、庳矢用諸散射。此八矢者，弓弩各有四焉。枉矢、殺矢、矰矢、恆矢，弓所用也。絜矢、鍭矢、茀矢、庳矢，弩所用也。枉失者，取名變星，飛行有光，今之飛矛是也，或謂之兵矢。絜矢象焉。二者皆可結火以射敵、守城、車戰。前於重，後微輕，行疾也。殺矢，言中矢則死。鍭矢象焉，鍭之言候也。二者皆可以司候射敵之近者及禽獸。前尤重，中深，而不可遠也。結繳於矢謂之矰，矰，高也。茀矢象焉，茀之言刜也。二者皆可以弋飛鳥刜羅之也。前於重，又微輕，行不低也。詩云「弋鳧與雁」。恆矢，安居之矢也。庳矢象焉。二者皆可以散射也，謂禮射及習射也。前後訂，其行平也。凡矢之制：枉矢之屬，五分，二在前，三在後。殺矢之屬，三分，一在前，二在後。矰矢之屬，七分，三在前，四在後。恆矢之屬，軒輖中。訂音亭。輖音輊。天子之弓合九而成規，諸侯合七而成規，大夫合五而成規，士合三而成規。句者謂之弊弓。體往來之衰也。往體寡，來體多，則合多；往體多，來體寡，則合少而圜。弊猶惡也。句者惡，則直者善矣。
諸侯大射之儀，君有命戒射。諸侯將有祭祀之事，與群臣射，以觀其禮，射中得與祭，不中者不與祭。前射三日，司馬命量人量侯道與所設乏，以貍步。大侯凡九十，糝侯七十，豻侯五十。量人，司馬之屬，掌量塗數者。量侯道，謂去堂遠近也。貍之伺物，每舉足止，視遠近，發必中也。是以量侯道取象也。巾車張三侯：大侯之崇見鵠於糝，糝見鵠於豻，豻不及地武，不繫左下綱。設乏西十北十。凡乏用革。巾車，於天子宗伯之屬，掌裝衣車者，亦使張侯。崇，高也。高必見鵠。鵠，所射之主。鄉射，地官鄉大夫各掌其鄉之政，正月之吉，受教法於司徒。退而以鄉射之禮，五物詢眾庶。一曰和，二曰容，三曰主皮，四曰和容，五曰興舞。以，用也。行鄉射之禮，而以五物詢於眾民也。和載六德，容包六行也。庶民無射禮，因田獵分禽，則有主皮。主皮者，張皮射之，無侯也。主皮、和容、興舞，則六藝之射與禮樂與？興舞謂發矢手如舞。當射之時，民必觀焉，因詢之。孔子射於矍相之圃，蓋觀者如堵牆。射至於司馬，使子路執弓矢出誓射者。又使公罔之裘、序點揚觶而語。詢眾庶之儀若是乎？君國中射，則皮樹中，以翿旌獲，白羽與朱羽糅。國中，城中，謂燕射也。皮樹，獸名。以翿旌獲，尚文德也。於郊則閭中，以旌獲。於郊謂大射於大學。王制曰：「小學在公宮南之左，大學在郊。」閭，獸名，大於驢，一角，或曰如驢，岐蹄。析羽為旌。於境則武中，以龍。於境謂與鄰國君射。畫龍於，尚文章也。通帛為。大夫兕中，各以其物獲。兕，獸名，似牛一角。士鹿中，翿旌以獲。謂小國之州長也。用翿為旌，以獲無物。唯君子有射於國中，其餘否。臣不習武於君側。箭籌八十，箭，篠也。籌，算也。八十者，略以十偶為正，貴全數也。其時眾寡從賓。長尺有握，握素。握，本所持處也。素，刊之也。刊本一雲膚。楚朴長如笴，刊本尺。刊其所持處也。笴，古我反。楅長如笴，博三寸，厚寸有半，龍首，其中蛇交，韋當。博，廣也。兩端為龍首，中央為蛇身相交。蛇龍，君子之類也。交者，象君子取矢於楅上也，直心背之衣曰當，以丹韋為之。
漢石渠議曰：「『鄉請射告主人，樂不告者，何也？』戴聖曰：『請射告主人者，賓主俱當射也。夫樂，主所以樂賓也，故不告於主人也。』宣帝甘露三年三月，黃門侍郎臨失其姓奏：『經曰鄉射合樂，大射不，何也？』戴聖曰：『鄉射至而合樂者，質也。大射，人君之禮，儀多，故不合樂也。』聞人通漢曰：『鄉射合樂者，人禮也，所以合和百姓也。大射不合樂者，諸侯之禮也。』韋玄成曰：『鄉射禮所以合樂者，鄉人本無樂，故合樂歲時，所以合和百姓以同其意也。至諸侯，當有樂，傳曰「諸侯不釋懸」，明用無時也。君臣朝廷固當有之矣，必須合樂而後合，故不雲合樂也。』時公卿以玄成議是。」
晉咸康五年春，征西庾亮行鄉射之禮，依古周制，親執其事，洋洋然有洙泗之風。
宋武帝為宋公，在彭城，九月九日，出項羽戲馬臺射，其後相承，以為舊準。或說云：「秋金之節，講武習射，象漢立秋之禮。」
北齊三月三日，皇帝常服，乘輿詣射所，升堂即座，皇太子及群官坐定，登歌，進酒行爵。皇帝入便殿，更衣以出，驊騮令進御馬，有司進弓矢。帝射訖，還御坐，射懸侯，又畢，群官乃射五埒。一品三十二發，一發調馬，十發射下，十五發射上，三發射獐，三發射獸頭。二品三十發，一發調馬，十發射下，十發射上，三發射獐，三發射帖，三發射獸頭。三品二十五發，一發調馬，五發射下，十發射上，三發射獐，三發射帖，三發射獸頭。四品二十發，一發調馬，五發射下，八發射上，二發射獐，二發射帖，二發射獸頭。五品十五發，一發調馬，四發射下，五發射上，二發射獐，二發射帖，一發射獸頭。侍官御仗以上十發。一發調馬，四發射下，五發射上。又季秋大射，皇帝備大駕，常服，御七寶輦，射七埒。正三品以上第一埒，一品五十發，一發調馬，十五發射下，二十五發射上，三發射獐，三發射帖，三發射獸頭。二品四十六發，一發調馬，十五發射下，二十二發射上，二發射獐，三發射帖，三發射獸頭。從三品四品第二埒，三品四十二發，一發調馬，十二發射下，二十二發射上，二發射獐，二發射帖，三發射獸頭。四品三十八發一發調馬，十二發射下，十九發射上，一發射獐，二發射帖，三發射獸頭。五品第三埒，三十二發。一發調馬，九發射下，十七發射上，一發射獐，二發射帖，二發射獸頭。六品第四埒，二十七發。一發調馬，八發射下，十六發射上，一發射獐，一發射帖。七品第五埒，二十一發。一發調馬，六發射下，十二發射上，餘與六品同也。八品第六埒，十六發。一發調馬，四發射下，九發射上，餘同七品。九品第七埒，十發。一發調馬，三發射下，四發射上，餘與八品同。大將、大尉公為之。射司馬各一人，錄事二人。七埒各置埒將、射正參軍各一人，埒士四人，威儀一人，乘白馬以導，的別參軍一人，懸侯下府參軍一人。又各置令史埒士等員，以司其事。
大唐之制，皇帝射於射宮則張熊侯，射觀於射宮則張麋侯，皆去殿九十步。太樂令設宮懸之樂，鼓吹令設十二案於殿之庭。若遊宴射則不陳樂懸。貞觀元年，太宗謂蕭瑀曰：「朕少好弓矢，自謂能盡其妙。近得良弓十數，以示弓工，乃曰：『皆非良材也。』朕問其故。曰：『木心不正則脈理皆邪，弓雖剛勁而遣箭不直，非良弓也。』朕始悟焉。朕以弧矢定天下四方，用弓多矣。而有天下之日淺，得為理之意，固未及乎弓。弓猶失之，何況於理。」自是遂延耆老，問以政術。三月三日、九月九日，賜百僚射。自貞觀至麟德元年，行三月之射，行九月之射，其禮遂。至景雲二年，諫議大夫源乾曜上表請行射禮，直至先天元年、二年。開元八年九月，賜百官九日射。給事中許景先駮奏曰：「近三九之辰，頻賜宴射，已著格令，猶降綸言。但古制雖在，禮章多闕，官員累倍，帑藏未充，水旱相仍，繼之師旅，既不以觀德，又未足威邊，耗國損人，且為不急。夫古天子，以射選諸侯，以射飾禮樂，以射觀容志，故有騶虞、貍首之奏，采蘋、采蘩之樂。天子則以備官為節，諸侯以時會為節，卿大夫以循法為節，士以不失職為節，皆審志固行，德美事成，陰陽克和，暴亂不作。故諸侯貢士，亦試於射宮，容體有虧，則黜其地，是以諸侯君臣，皆盡志於射，射之禮也其大矣哉！今則不然，眾官既多，鳴鏑亂下，以苟獲為利，以偶中為能，素無五善之容，頗失三侯之禮。凡今一箭偶中，是費一丁庸調，用之既無惻隱，獲之固無慚色。」疏奏，罷之。至二十一年八月，敕下：「大射展禮，先王刱儀，雖沿革或殊，而遵習無曠。往有陳奏，遂從廢寢。永鑒大典，無忘舊章，將射侯以觀德，豈愛羊而去禮。緬惟古訓，罔不率由，自我而闕，何以示後。其三九射禮，即宜依舊遵行，以今年九月九日，賜於安福樓下」。自此以後，其禮又息。其射侯儀，具開元禮。
說曰：按易庖犧氏「弦木為弧，剡木為矢，弧矢之利，以威天下」。射義曰：「男子生，以桑弧蓬矢六，射天地四方。天地四方者，男子之所有事也。男子生，設弧於門左。三日，負之，人為之射，乃卜食子者。是故周制，諸侯歲獻貢士於天子，天子試之射宮。其容體比於禮，其節比於樂而中多者，得與於祭；數與於祭而君有慶，益以地。其容體不比於禮，其節不比於樂而中少者，不得與於祭；數不與祭而君有讓，削以地。是以諸侯君臣盡志於射以習禮樂。天子將祭，必先習射於澤。澤謂澤宮。澤者，所以擇士也。」又曰：「射之為言者繹也。繹者，各繹己志也。故心平體正，持弓矢審固，則射中矣。」射有三焉。一曰大射。以其有事，大體重固，謂之大射。天子將有郊廟之事，與其來朝諸侯及畿內諸侯王之子弟、卿大夫士及諸侯所貢之士行之。三公將有宗廟之事，與其卿大夫士及公之子弟、卿大夫所選鄉中之俊者行之。孤卿大夫將有己宗廟之事，亦率其家臣而行之。二曰賓射。為列國諸侯來朝於王，或諸侯自相朝聘，或孤卿以下禮賓而射，謂之賓禮。皆行之於朝，或行於廟。三曰燕射。天子諸侯無事之日，燕息縱適，或燕勞來朝聘使之賓，或復自與己臣共相勞息。若天子諸侯之射，則先行燕禮，以明君臣之義。卿大夫則先行鄉飲之禮，以明長幼之序。夫三射者，貴其容體比於禮，其節合於樂，故謂之禮射。「其節，天子以騶虞為節，諸侯以貍首為節，卿大夫以采蘋為節，士以采蘩為節。騶虞者，樂官備也。貍首者，樂會時也。采蘋者，樂循法度也。采蘩者，樂不失職也。故明乎其節之志以不失其事，則功成而德行立，無暴亂之禍而國家安，故曰射者所以觀盛德也」。樂官備者，騶虞詩云「一發五豝」，喻賢眾多也。樂會時者，貍首詩云「小大莫處，御於君所」。樂循法度者，采蘋詩云「於以采蘋，南澗之濱」，循澗以采蘋，循法度以成君事也。樂不失職者，采蘩詩云「被之僮僮，夙夜在公」。白虎通云：「天子射百二十步，諸侯九十步，大夫七十步，士五十步，所以明尊者所服遠，卑者所制近也。」按鄭玄說，射禮入嘉禮。今按：五帝三王之時，天下萬國，迭相征伐，士之志藝，以射為首。是以我國家開元中修五禮，以射禮入軍禮焉。古者天子之大射曰射侯者，射中則能服諸侯，以下中之則為諸侯。是以諸侯君臣盡志於射以習禮樂而以流亡者，未之有也。流，放也。書曰「流共工於幽州」，是。孔子曰：「君子無所爭，必也射乎？揖讓而升，下而飲，其爭也君子。」斯之謂歟！
