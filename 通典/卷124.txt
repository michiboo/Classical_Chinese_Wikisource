
通典卷第一百二十四
禮八十四開元禮纂類十九嘉禮三
皇帝於明堂讀五時令
陳設鑾駕出宮讀令鑾駕還宮
皇帝於太極殿讀五時令
皇帝養老於太學
陳設鑾駕出宮養老鑾駕還宮
皇帝於明堂讀五時令
陳設
禮部尚書先讀令三日，奏讀月令，承以宣告。前三日，尚舍直長施大次於青龍門外道北，南向。仲春於青陽太廟；季春於青陽右；孟夏於朱雀門外道東，西向；仲夏於明堂太廟；季夏於明堂右；孟秋於白虎門外道北，南向；仲秋於總章太廟；季秋於總章右；孟冬於玄武門外道西，東向；仲冬於玄堂太廟；季冬於玄堂右。尚舍奉御設御座。守宮設文武官次於大次之後，文官在左，武官在右，俱南向。夏俱西向，秋俱南向，冬俱東向。設群官次於璧水東門之外，夏南門之外，秋西門之外，冬北門之外。文官在北，夏在東，秋在南，冬在西。武官在南，夏在西，秋在北，冬在東。俱西上。夏北上，秋東上。冬南上。
前一日，尚舍奉御設御幄座於青陽左，仲春於青陽太廟，季春於青陽右，孟夏於明堂左，仲夏於明堂太廟，季夏於明堂右，季夏土王之日讀土令於太廟太室，孟秋於總章左，仲秋於總章太廟，季秋於總章右，孟冬於玄堂左，仲冬於玄堂太廟，季冬於玄堂右。近西，東向。夏近北，南向；秋近東，西向；冬近南，北向。守宮設三品以上及諸司長官座於堂上，文官於御座東北，南向，夏東南，西向；秋西南，北向；冬西北，東向。武官於御座東南，北向，夏西南，東向；秋西北，南向；冬東北，西向。俱重行西上。夏北上，秋東上，冬南上。無長官者，次官一人升，判官不合。設刑部郎中讀令座於御座東南，北向，有案。夏西南，東向；秋西北，南向；冬東北，西向。設文官解劍席於丑陛之左，仲春於寅陛之左，季春於卯陛之左，孟夏於辰陛之左，仲夏於巳陛之左，季夏於午陛之左，孟秋於未陛之左，仲秋於申陛之左，季秋於酉陛之左，孟冬於戌陛之左，仲冬於亥陛之左，季冬於子陛之左。設武官解劍席於卯陛之右，仲春於辰陛之右，季春於巳陛之右，孟夏於午陛之右，仲夏於未陛之右，季夏於申陛之右，孟秋於酉陛之右，仲秋於戌陛之右，季秋於亥陛之右，孟冬於子陛之右，仲冬於丑陛之右，季冬於寅陛之右。皆內向。太樂令展宮懸於青陽左之庭，仲春於青陽太廟之庭，季春於青陽右之庭，孟夏於明堂左之庭，仲夏於明堂太廟之庭，季夏於明堂右之庭，季夏土王之日讀土令，於太廟太室之庭，孟秋於總章左之庭，仲秋於總章太廟之庭，季秋於總章右之庭，孟冬於玄堂左之庭，仲冬於玄堂太廟之庭，季冬於玄堂右之庭。設舉麾位於堂上寅陛之南，北向，仲春於堂上卯陛之南，季春於堂上辰陛之南，俱北向。孟夏於堂上巳陛之西，仲夏於堂上午陛之西，季夏於堂上未陛之西，俱東向。孟秋於堂上申陛之北，仲秋於堂上酉陛之北，季秋於堂上戌陛之北，俱南向。孟冬於堂上亥陛之東，仲冬於堂上子陛之東，季冬於堂上丑陛之東，俱西向。一位於樂懸東北，南向。夏於樂懸東南，西向；秋於樂懸西南，北向；冬於樂懸西北，東向。典儀設三品以上及應升堂者位於懸東，夏於懸南，秋於懸西，冬於懸北。文左武右，俱重行西向，夏北向，秋東向，冬南向，相對為首。設非升堂者位：文官四品五品於懸北，夏懸東，秋懸南，冬懸西。六品以下於其東，夏於其南，秋於其西，冬於其北。絕位俱南向；夏俱西向，秋俱北向，冬俱東向。武官四品、五品於懸南，夏懸西，秋懸北，冬懸東。六品以下於其東，夏於其南，秋於其西，冬於其北。當文官俱北向。夏東向，秋南向，冬西向。皆重行西上。夏北上，秋東上，冬南上。設典儀位於懸之西北，夏於懸東北，秋於懸東南，冬於懸西南。贊者二人在東，差退，俱南向。夏俱西向，秋俱北向，冬俱東向。奉禮設門外位各於次前，俱每等異位，重行相向，西上。夏北上，秋東上，冬南上。
鑾駕出宮
前出宮三日，本司宣攝內外，各供其職。守宮設從駕之官五品以上次於承天門外東西朝堂如常。
前二日，太樂令設宮懸之樂於殿庭如常儀。
其日未明七刻，搥一鼓為一嚴。三嚴時節，前一日侍中奏裁。侍中奏開宮殿門及城門。未明五刻，搥二鼓為再嚴。侍中版奏：「請中嚴。」奉禮設從駕群官五品以上位：文官於東朝堂之前，西向，武官於西朝堂之前，東向，俱重行北上。從駕群官五品以上俱集朝堂次，各服其服。其六品以下，並駕發之前先赴朝堂所，俱就次各服其服。所司陳小駕鹵簿。未明二刻，搥三鼓為三嚴。諸衛之屬各督其隊與鈒戟以次入陳於殿庭。謁者引從駕群官各就朝堂前位。諸侍衛之官各服其器服，侍中、中書令以下俱詣西閣奉迎。侍中負寶如式。乘黃令進金輅於西閤外，南向。千牛將軍一人執長刀立於輅前，北向。黃門侍郎一人在侍臣之前，贊者二人又在黃門之前。
侍中版奏：「外辦。」太僕卿奮衣而升，正立執轡。皇帝服通天冠，青紗袍，夏絳紗，季夏土王之日黃紗，秋白紗，冬黑紗。佩蒼玉，夏佩赤玉，季夏土王之日佩黃玉，秋佩白玉，冬佩玄玉。御輿以出，曲直華蓋警蹕侍衛如常儀。皇帝將出，仗動，太樂令令撞黃鍾之鐘，右五鐘皆應。協律郎跪，俛伏，舉麾，鼓柷，奏太和之樂。千牛將軍前執轡，皇帝升輅，太僕卿立授綏，侍中、中書令以下夾侍如常儀。黃門侍郎進，當鑾駕前跪，奏稱：「黃門侍郎臣某言，請鑾駕發引。」俛伏，興，退復位。凡黃門侍郎奏請，皆進當鑾駕前跪，奏稱具官某言，俛伏，興。鑾駕動，又稱警蹕，黃門侍郎與贊者夾引以出，千牛將軍夾輅而趨。駕至太極門，偃麾，戛敔，樂止。出太極門，鼓柷，奏采茨之樂；出嘉德門，戛敔，樂止。凡樂，皆協律郎舉麾，工鼓柷而後作，偃麾戛敔而後止。
至順天門外於明堂讀令則至承天門。侍臣上馬所，黃門侍郎奏：「請鑾駕權停，敕侍臣上馬。」侍中前承詔，退稱：「制曰可。」黃門侍郎皆上馬。諸侍衛之官，各督其屬左右翊駕，在黃麾內。符寶郎奉六寶與殿中監後部從。侍中、中書令以下夾侍於輅前，贊者在供奉官人內。侍臣上馬畢，黃門侍郎奏稱：「請敕車右升。」侍中前承詔，退稱：「制曰可。」黃門侍郎退復位。千牛將軍升訖，黃門侍郎奏稱：「請鑾駕發引。」退復位。鑾駕動，稱警蹕鼓傳音如常，鼓吹振作而行。其從駕之官在玄武隊如常儀。
讀令
其日，依時刻諸衛勒所部屯門列仗及青陽左之庭如常。仲春青陽太廟之庭，季春青陽右之庭，孟夏明堂左之庭，仲夏明堂太廟之庭，季夏明堂右之庭，孟秋總章左之庭，仲秋總章太廟之庭，季秋總章右之庭，孟冬玄堂左之庭，仲冬玄堂太廟之庭，季冬玄堂右之庭。先置群官俱集次，各服其服。駕將至，典謁各引先置群官俱就門外位。
駕至大次門外，迴輅南向，千牛將軍降立於輅右。侍中進當鑾駕前跪，奏稱：「侍中臣某言，請降輅。」俛伏，興，還侍位。皇帝降輅，御輿之大次，繖扇華蓋侍衛警蹕如常儀。典謁引文武五品以上從駕之官皆就門外位。太樂令帥工人入就位，協律郎入就舉麾位。典儀帥贊者先入就位。典謁引群官非升座者入就位。刑部郎中以月令置於案，覆以帊；令史二人俱絳公服，對舉案立於武官五品以上東南，郎中立於案後，北面。夏，令史對舉案於五品武官西南，郎中立於案後，東面。秋於五品武官西北，郎中立於案後，南面。冬於武官東北，郎中立於案後，西面。
侍中版奏：「外辦。」皇帝御輿出次，曲直華蓋侍衛警蹕如常儀。入自青龍門，夏入自朱雀門，秋入自白虎門，冬入自玄武門。皇帝初入門，太樂令令撞蕤賓之鐘，左五鐘皆應，鼓柷，奏太和之樂，皇帝升自寅陛，夏升自巳陛，秋升自申陛，冬升自亥陛。入，即御座，東向坐，夏南向坐，秋西向坐，冬北向坐。符寶郎奉寶置於御座，侍臣夾侍如常儀，戛敔，樂止。
典儀一人升，立於左東北，南向。夏東南，西向。秋西南，北向。冬西北，東向。典謁引公王以下入，就西面位。夏北面位，秋東面位，冬南面位。上公初入門，舒和之樂作，凡公行，皆作舒和之樂。公至位，樂止。群官立定，典儀曰：「再拜。」贊者承傳，凡典儀有詞，贊者皆承傳。在位者皆再拜。侍中前跪，奏稱「侍中臣某言，請延公王等升。」俛伏，興。又侍中稱：「制曰可。」侍中詣左東北，南面夏東南，西面。秋西南，北面。冬西北，東面。稱：「詔延公王等升。」堂上典儀承傳，堂下贊者又承傳，在位者皆再拜。典謁以次引西面位者夏典謁引北面位者，秋引東面位者，冬引南面位者。各詣其階。公初行，樂作；至解劍席，樂止。公王以下俱升席，跪解劍，俛伏，興，脫舄。通事舍人各引升，立於座後。
刑部郎中引案進，立於卯陛下。侍中跪奏：「請讀月令。」俛伏，興。又侍中稱：「制曰可。」侍中退復位。刑部郎中再拜，就解劍席，跪解劍，俛伏，興，脫舄，取令，持案者仍立於下。通事舍人引刑部郎中奉令升自卯陛，夏升自午陛，秋升自酉陛，冬升自子陛。詣席南，北向跪，夏席西，東向。秋席北，南向。冬席東，西向。置令於案，俛伏，興，立於席後。堂上典儀唱：「就座。」公王以下及刑部郎中並就座，俛伏，坐。刑部郎中讀令，每句一絕，使言聲可了。
讀令訖，堂上典儀唱：「可起。」公王以下皆起。通事舍人引公王以下及刑部郎中俱降。刑部郎中以令置於案，與群官俱跪佩劍，俛伏，興，納舄。典謁各引還本位。公初行樂作，至位樂止。立定，典儀曰：「再拜。」在位者皆再拜。典謁引西面位者出，夏北面，秋東面，冬南面。公初行樂作，出門樂止。
侍中跪奏稱：「侍中臣某言，禮畢。」俛伏，興，還侍位。皇帝興，太樂令令撞黃鍾之鐘，右五鐘皆應，太和之樂作，皇帝降座，御輿以出之便次，警蹕侍衛如來儀，出門樂止。典謁引南北面位者以次出。夏引東西面，秋引南北面，冬引東西面。春令其文具小戴禮篇，故不繁載。
鑾駕還宮
皇帝既還大次，侍中版奏：「請解嚴。」將士不得輒離部伍。皇帝停大次一刻頃，搥一鼓為一嚴，轉仗衛於還塗如來儀。三刻頃，搥二鼓為再嚴，將士布隊仗，侍中版奏：「請中嚴。」五刻頃，搥三鼓為三嚴，謁者、贊引各引群官序立於次前，文武侍臣詣大次奉迎，乘黃令進金輅於大次門外，南向，夏北向，秋西向，冬東向。千牛將軍立於輅右。
侍中版奏：「外辦。」太僕卿升執轡，皇帝御輿出次，繖扇侍衛警蹕如常儀，皇帝升輅，太僕卿立授綏。黃門侍郎奏稱：「請鑾駕發引。」退復位。鑾駕動，稱警蹕如來儀，黃門侍郎、贊者夾引，千牛將軍夾輅而趨。至侍臣上馬所，黃門侍郎奏稱：「請鑾駕權停，敕侍臣上馬。」侍中前承詔，退稱：「制曰可。」黃門侍郎退稱：「侍臣上馬。」贊者承傳，文武侍臣皆上馬畢，黃門侍郎奏稱：「請敕車右升。」侍中稱：「制曰可。」黃門侍郎退復位。千牛將軍升訖，黃門侍郎奏稱：「請鑾駕發引。」退復位。鼓傳音，鑾駕動，鼓吹振作而還，文武群官皆從如來儀。
鑾駕至承天門外侍臣下馬所，鑾駕權停，文武侍臣皆下馬，千牛將軍降立於輅右訖，鑾駕動，千牛將軍夾輅而趨。駕入嘉德門，大樂令令撞蕤賓之鐘，左五鐘皆應，鼓柷，奏采茨之樂，至太極門，戛敔，樂止。入太極門，鼓柷，奏太和之樂。駕至橫街北，當東閤，迴輅南向。侍中進，當鑾駕前跪，奏稱：「臣某言，請降輅。」俛伏，興，還侍位。皇帝降輅，御輿以入，繖扇侍衛警蹕如常儀，侍臣從至閤，戛敔，樂止。初文武群官至朝堂，通事舍人承旨，敕群官並還。皇帝既入，侍中版奏：「請解嚴。」叩鉦，將士各還其所。
皇帝於太極殿讀五時令
禮部尚書先讀令三日，奏讀時令，承以宣告。
前一日，尚舍奉御設御幄座於太極殿北廂，南向。尚舍直長設一品以下三品以上及諸司長官座於殿上，文東武西，重行相向，北上。無長官者，次官一人升，判官不合。設刑部郎中讀令座於御座西南，東向，有案，去御座二丈。設解劍席於東西階下如常。太樂令展宮懸於殿庭，設舉麾位於殿上西階之西，東向，一位於樂懸東南，西向，並如朔朝之儀。典儀設文官三品以上及應升殿者位於南橫街之南，道東，設武官位於道西，俱每等異位，重行北向，相對為首。設非升殿者位於殿庭，文東武西如常。設典儀位於北橫街之南，贊者二人在南，差退，俱西向。奉禮設門外位：文官於東朝堂近南，西面，武官於西朝堂近南，東面，每等異位，重行北上。
其日，依時刻諸衛勒所部屯門列仗及陳於殿庭如常。文武官依時刻集朝堂，俱就便次各服其服。侍中量時版奏：「請中嚴。」鈒戟近仗入陳於殿庭，太樂令帥工人入就位，協律郎入就舉麾位。諸侍衛之官各服其器服，符寶郎奉寶，俱詣閤奉迎。典儀帥贊者入就位。典謁引群官各就門外位。刑部郎中以時令置於案，覆以帊，令史二人俱公服，對舉案立於右延明門內道北，郎中立於案後，東面。典謁者引非升殿者入就位。
侍中版奏：「外辦。」皇帝服通天冠，絳紗袍，御輿出自西房，曲直華蓋警蹕侍衛如常儀。皇帝將出，仗動，太樂令令撞黃鍾之鐘，右五鐘皆應，協律郎跪俛伏，舉麾，鼓柷，奏太和之樂。皇帝出自西房，即御座，南向坐，符寶郎奉寶置於御座如常儀，偃麾，戛敔，樂止。
典儀一人升就東階上，西面立。侍臣夾侍如常儀。典謁引公王以下入就北面位，公初入門，舒和之樂作；公至位，樂止。群官立定，典儀曰：「再拜。」贊者承傳，在位者皆再拜。侍中前跪，奏稱：「
侍中臣某言，請延公王以下等升。」俛伏，興。又侍中稱：「制曰可。」侍中詣東階上，西面稱：「詔延公王等升。」殿上典儀承傳，階下贊者又承傳，在位者皆再拜。典謁以次引北面位者詣東西階。公初行樂作，至解劍席樂止。公王以下俱升席，跪解劍，俛伏，興，脫舄。通事舍人以次引升殿，立於座後。
刑部郎中引案進立於西階下。侍中跪奏：「請讀時令。」俛伏，興。又侍中稱：「制曰可。」侍中退復位。刑部郎中再拜，就解劍席跪解劍，俛伏，興，脫舄，取令，持案者仍立於階下。通事舍人引刑部郎中奉令升自西階，詣席西，東向跪，置令於案，俛伏，興，立於席後。殿上典儀唱：「就座。」公王以下及刑部郎中並就座，俛伏，坐。刑部郎中讀令，每句一絕，使言聲可了。
讀令訖，殿上典儀唱：「可起。」公王以下皆起。通事舍人引公王以下及刑部郎中俱降。刑部郎中以令置於案，與群官俱跪佩劍，俛伏，興，納舄。典謁各引還本位。典儀曰：「再拜。」在位者皆再拜。典謁引北面位者出。持令案者自右延明門而出。
侍中跪奏稱：「侍中臣某言，禮畢。」俛伏，興，還侍位。皇帝興，太樂令令撞蕤賓之鐘，左五鐘皆應，太和之樂作，皇帝降座，御輿入自東房，警蹕侍衛如來儀，侍臣從至閤，樂止。典謁引東西面位者以次出。讀夏令與春令同。讀秋令與冬令同。設刑部郎中讀令座於御座東南，西向。令案立於左延明門內道北，郎中立於案後，西面。升降自東階。餘與讀春令同。皇帝若御翼善冠，則群官皆蔥褶服，陳解劍席。若不設樂懸，去警蹕。
皇帝養老於太學
陳設
前三日，尚舍直長設大次於學堂之後，隨地之宜。設三老五更次於學堂南門外之西，群老次於其後，俱東向。設群官次：文官於門外之東，重行西向，武官於群老之西，重行東向，皆北上。
前一日，尚舍奉御設御座於堂上東序，西向，莞筵紛純，加藻席畫純，次席黼純。設三老座於西楹之東，近北，南向；設五更座於西階上，東向。設國老三人座於三老座西，俱不屬焉，皆莞筵紛純，加藻席畫純。設眾國老座於堂下西階之西，東面北上，皆蒲筵緇布純，加莞席玄帛純。若三品以上，則莞筵紛純，加藻席畫純。凡五品以上致仕者為國老。設庶老座於國老之後，皆蒲筵緇布純。六品以下致仕者為庶老。太樂令展宮懸於學堂之庭，設登歌於堂上及舉麾位等，皆準元會之儀。典儀設文官五品以上位於懸東，六品以下在其南，俱重行，西向北上。武官五品以上位於懸西，六品以下在其南，當文官，俱重行，東向北上。蕃客分方位於文武官六品之南。若有諸州使人，分方位於文武官九品之後。學生分位於文武官之後。奉禮設門外位如設次之式。尚舍奉御設樽於東楹之西，北向，左玄酒，有坫以置爵。
鑾駕出宮如前讀令儀
養老
仲秋之月，擇吉辰，皇帝親養三老五更於太學。所司先奏定三師三公致仕者，用其德行及年高者一人為三老，次一人為五更。尚食先具牢饌。鑾駕將至，通事舍人引先置之官皆就門外位，學生俱青衿服入就位。
鑾駕至太學門，迴輅南向。侍中跪奏：「請降輅。」俛伏，興。皇帝降輅，乘輿入大次，繖扇侍衛如常。通事舍人引文武五品以上從駕之官皆就門外位。太樂令帥工人、二舞入就位如正會之禮。通事舍人引群官客使入就位。
初鑾駕出宮，量時刻遣使迎三老五更於其第。三老五更俱服進賢冠，具服乘安車，前後導從如常禮。其國老庶老則有司先戒之。鑾駕既至太學，三老五更及群老等俱赴集其次，群老各服其服。太常少卿贊三老五更俱出次，引立於學堂南門外之西，東面北上。奉禮贊群老出次，引立於三老五更之後。太常博士引太常卿升立於學堂北戶之內，當戶北向。
侍中版奏：「外辦。」皇帝出戶，侍衛如常，侍中負寶陪從如式。殿中監進大珪，皇帝執大珪，博士引太常卿，太常卿引皇帝，每太常卿前導，皆博士先引。協律郎跪，俛伏，舉麾，太和之樂作。皇帝降，迎三老於門內之東，西面立，侍臣從立於皇帝之後，太常卿與博士退立於左。皇帝立定，樂止。
三老五更皆杖，各二人夾扶左右，太常少卿引導，敦史執筆以從。三老入門，舒和之樂作。三老五更立於門西，東面北上，奉禮引群老隨入，立於其後。初三老立定，樂止。太常卿前奏：「請再拜。」退復位。皇帝再拜，三老五更去杖，攝齊以答再拜畢，皇帝揖進，三老在前，五更從，仍杖夾扶如初。至階，皇帝揖升，俱就座後揖立，樂止。侍衛之官量人從升。皇帝西面再拜三老，三老南面答再拜；皇帝西面再拜五更，五更答再拜。
休和之樂作，三老五更俱坐，三公授幾，九卿正履訖，殿中監、尚食奉御進珍羞及黍稷等，皇帝省之，遂設於三老前，樂止。太常卿引皇帝詣三老座前，執醬而饋訖，太常卿引皇帝詣酒樽所，取爵，侍中贊酌酒訖，太常卿引皇帝進，執爵而酳。尚食奉御以次進珍羞酒食於五更前。國老庶老等皆坐，又設酒食於國老庶老前，國老庶老等皆食。皇帝即座。
太樂令引工升，奏韶和之樂，三終。三老乃論五孝六順，典訓大綱，格言宣於上，惠音被於下。皇帝乃虛躬請受，敦史執筆錄善言善行。事終，二舞作於懸中，訖，禮畢。三老以下降筵，太常少卿及奉禮引導皆如初。
太常卿引皇帝從以降階，太和之樂作，皇帝逡巡立於階前，樂止。三老五更出，舒和之樂作，太常卿引皇帝升立於階上，三老五更出門，樂止。侍中前奏：「禮畢。」退復位。太常卿引皇帝降，還大次。三老五更升安車，導從而還。通事舍人引群官及學生等以次出。明日，三老詣闕表謝。
鑾駕還宮如前讀令儀
