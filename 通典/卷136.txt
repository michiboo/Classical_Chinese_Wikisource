
通典卷第一百三十六
禮九十六開元禮纂類三十一凶禮三
中宮舉哀
太皇太后皇太后皇后為父母祖父母舉哀
成服
為父母祖父母
奔喪
後奔父母祖父母喪
臨喪
後臨外祖父母喪臨內命婦喪
除服
後除父母祖父母喪服
遣使弔
弔外祖父母喪弔諸王妃主喪及弔宗戚喪
東宮舉哀
皇太子為諸王妃主舉哀為外祖父母舉哀並成服除服妃父母附
臨喪
臨諸王妃主喪臨外祖父母喪妃父母師傅保宗戚宮臣並與諸王妃主禮同
遣使弔
賻贈
遣使致奠
中宮舉哀
太皇太后皇太后皇后為父母祖父母舉哀
本司散下其禮，所司隨職供辦。舉哀前三刻，尚寢於後別殿東壁下設薦，為舉哀位，西向。為祖父母則北壁下，南向。前二刻，內謁者監於別殿前幔下，設六宮哭位，重行，北向西上。其六宮並集列於閤外次。司贊一人升立於殿上東楹之南，掌贊二人立於階下，俱西面。前一刻，尚儀版奏：「外辦。」至時引後出，升殿，侍衛如常。內侍版奏訃，尚儀傳奏，稱「某官若某夫人。以某月日辰薨」。後啼若哭，父母啼，祖父母哭。六宮從哭，盡一哀。後問故，又哭，盡哀。乃變素服，六宮皆素服，哭不絕聲，又盡哀。司賓引其六宮入，各就班位。司贊稱拜，掌贊承傳，凡司贊有詞，掌贊皆承傳。六宮在位者皆再拜；司贊稱哭，六宮在位者皆哭；十五舉聲，司贊稱止，六宮在位者皆止；司贊稱拜，六宮在位者皆再拜；司贊稱下，司賓引六宮退。尚儀跪奏：「請哭止。」後止，從臨者皆止。後退舍別次，六宮以下侍衛如初。於閤哭臨如常禮。
其日晡臨，晡前二刻奏嚴，六宮赴集，一刻奏辦，至時引後就哭位，餘各如常。尚儀跪奏：「請哭。」後哭，六宮從臨者皆哭。十五舉聲，司贊稱：「哭止。」六宮在位者皆止。無復拜禮，其他贊引如初。自後奔赴如別禮。
若有疾故，未及奔喪，則自後朝晡赴集奏引即位哭及於閤臨皆如初，以至成服而後奔喪。後為父母之舉哀也，其有在宮公主，為外祖父母小功。亦服素服，引升即位於戶內之東，北面，與後俱哭臨，於六宮等退也，贊止引退。其有曾祖高祖父母薨，舉哀與為祖父母同。為外祖父母儀同，其異者，於別宮次，其日晡後臨，凡三朝臨而止。為諸王妃主與外祖父母同，其本服大功者，其日晡哭而止；其本服小功下者，一舉哀而止。為內命婦、宗戚等並與為諸王妃主同，其九嬪以下一舉哀而止。
成服
為父母祖父母后聞喪有奔喪之禮，故成服篇在舉哀之後。
三日成服，本司散下其禮，所司隨職供辦。尚寢先於後舉哀別殿東壁設素下床蓆，為後成服位，西向。為祖父母則北壁下，南向。尚服先製後齊縗周之服，又製六宮之服亦如之。
其日，成服前三刻，尚儀版奏：「請中嚴。」其別殿上女侍臨者代哭如初。成服前二刻，司贊於別殿前幔下，整設六宮哭位如初；又於殿上後位前設席為奉慰位。六宮並仍初服，集列於閤外次。女侍者各以篋奉其縗服進授，仍贊變服焉。司贊一人升立於殿上東楹之南，掌贊二人立於階下，俱西面。尚服以篋奉縗服，升東階，北面立。成服前一刻，尚儀版奏：「外辦。」
至時，後仍初服即位，六尚以下侍衛如初。尚儀跪奏：「請哭。」後哭，從臨者皆哭，十五舉聲，尚儀跪奏：「請哭止成服。」後止，尚服以篋奉縗服進，跪授，興，仍贊變服焉。於變服則權設步障，已而去之。變服已，尚儀又跪奏：「請哭。」後哭。司贊引六宮入即班位，立定，司贊稱拜，六宮在位者皆再拜；司贊稱哭，六宮在位者皆哭；十五舉聲，司贊稱止，六宮在位者皆止。司賓引六宮行首一人升，詣後前，跪奉慰，興，司賓引降還本位。司贊稱拜，六宮在位者皆再拜訖，司賓引六宮退。尚儀跪奏：「請哭止。」後止，從臨者皆止，後退舍別殿，六尚以下侍衛如初。於閤哭臨如初。其日晡臨，晡前二刻奏嚴，六宮赴集；一刻奏辦，引即位哭臨如初。
其有公主應從成服者，則製小功五月之服，引即哭位如初，與後俱成服哭臨，先拜慰如六宮之儀。於六宮退，贊止引退。自後朝晡哭臨如初，以至卒哭。若公除則如別禮。其為曾祖高祖父母，則與其六宮成齊縗三月之服如常禮。為外祖父母成服，與為祖父母同。其異者，與六宮俱成小功五月之服。其日內外應交慰者，赴集奏引即上下位次，哭臨撫慰及拜哭奉慰如常禮。自後皆然。外命婦及百官三品以下並無服，諸親等亦赴集奉慰如常。自後亦然。其親王妃主以下哭，則舉哀之日奉慰。
奔喪
後奔父母祖父母喪
本司散下其禮，所司隨職供辦。尚舍先設行宮便殿於主人大門內之右，南向。又於便殿之後及左右廂，量設六宮以下陪從者便次。又於喪寢前設障幔，為六宮以下拜哭次。主人五屬之親，於車駕未至之前，並集列於主人第。
其日，出宮前四刻，尚儀版奏：「請中嚴。」出宮前三刻，諸衛等備列常行仗衛鹵簿所出宮門外內如常儀。出宮前二刻，內謁者監於主人第喪寢屍西，若殯西。設薦席為後哭位，東向。其奔祖父母喪則戶內之西，南廂北面。又於喪寢庭幔下，北面重行設六宮以下拜哭位次，北向西上。鴻臚於喪寢北張幃幕，為主人五屬婦人哭位。其六宮以下從者各素服集列以俟，陪從如常式。已成服則服縗服。內僕進堊車，其仗衛之屬應充鹵簿者，並以次整列於所出宮門外內如常儀。未出宮前一刻，其六尚以下應陪從者，並以次進迎如常式。小輿進於中庭。
至時，尚儀版奏：「外辦。」後仍舉哀之服，升輿出，已成服則服縗服。三面周以白布行幃。至閤外，後降輿，升堊車。內僕執御，其內侍以下前導夾引輿，六尚以下乘車陪從如常儀，六宮等應從者乘車以次序從如常，仗衛夾引。後哭，從臨者隨哭不絕聲。於後未至之前，司儀贊主人內外五屬之親，各出就前堂哭位，五屬婦人出就後幕下位，俱如喪寢之儀。內謁者監一人升立於喪寢東楹之南，內給使二人立於階下，並西面。
後至主人第降車所，尚儀跪奏：「請降車入。」後降車，仍哭，入自闈門，三面周以行幃。從臨者仍哭從不絕聲，六尚以下哭從如初，侍者夾扶。主人降詣東階之南，仍立哭；其奔祖喪，則主人仍立哭以待。眾主人並降立於主人之後，西面北上立哭。以服精麤為序。後至喪寢庭，主人哭止，再拜，仍立哭。女侍者扶引後哭，升自西側階，進屍西，跪憑屍，撫心哭，從臨者皆哭。於後之升也，內謁者監及司賓引六宮以下從奔者各權舍於便次，其仗衛鹵簿屯列於外內如常式。主人以下應升者升，各即位哭。後哭，盡一哀，仍扶引即位哭，從臨者仍哭。若已殯，則先引進靈前，跪憑靈哭，盡哀，奏引退，西面再拜，乃即位而哭。內謁者監及司賓引六宮以下入即班位，內謁者監稱拜，給使承傳，唱「可拜」，凡內謁者監有詞，給使皆承傳。六宮以下皆再拜；內謁者監稱哭，六宮以下在位者皆哭；十五舉聲，內謁者監稱止，六宮以下在位者皆止；若已成服，則引行首升拜慰如常禮。內謁者監稱拜，六宮以下在位者皆再拜。內謁者監及司賓引六宮以下退還便次。尚儀跪奏：「請哭止。」後止，從臨者皆止。後降即便殿，內侍版奏：「解嚴。」將士仍不得輒離部伍。
其成服已，則百官應奉慰者皆赴奉慰如常禮。自後，後依時哭臨如常禮。其為父若祖父喪，則自後奏引哭於後寢次。其未成服而奔，則至成服日，即與主人俱成服。其奔父母之喪，則成服而還宮。其有別飭令還宮，則隨旨期。其未即還宮也，則諸鹵簿仗衛及六宮以下應還者先還；其六宮以下之留者，與後依時哭臨及成服如後之禮。
於後還宮日之朝，諸應奉迎之官及仗衛鹵簿等，並赴主人第奉迎如式。於還宮日，車從未發前三刻，尚儀版奏：「請中嚴。」諸衛整列仗衛鹵簿於還途如來儀。至時，尚儀版奏：「外辦。」後哭拜訖，六尚夾引後降出，常侍從者夾引左右如初。主人拜送如常禮。後出內門，奏哭止，升車，從臨者皆止，三面周以行幃，六宮以下各乘其車，序從如初。至閤外，尚儀跪奏：「請降入。」後降車，升輿入，內侍以下陪從至閤如初。內侍版奏：「解嚴。」諸列鹵簿者各還其所。自後赴葬及練祥則出入如初禮。
皇太后、皇后於父母若祖父母之喪，比葬已還而不赴葬，則於啟日之朝，與六宮以下服縗服，奏引各即上下位次，哭臨拜慰如初。若父在若祖父在為母若祖母之喪，十一月而小祥，則與六宮以下，於位次行變除之禮，易以練總，除腰絰，哭臨受慰如常禮。其稟旨行公除之禮，則十三日而除，其行除禮如別條。
臨喪
後臨外祖父母喪
並與奔祖父母喪禮同。其異者，乘犢車，其仗衛羽儀之屬則如平常，而位於喪寢中閒之西，北壁下，南面。即位乃哭，其主人內外五屬之親並哭於前堂，婦人哭於後庭。應升者待令乃升。皇太后、皇后每出臨，若須嚴鼓，並須準所臨遠近及鹵簿備略，稟旨在於當時。
臨內命婦喪
後臨內命婦喪，本司散下其禮，所司隨職供辦。降臨前二刻，尚儀版奏：「請中嚴。」尚寢先於命婦以下寢中閒北廂，設素下床蓆，為後哭位，南向。小輿進於內庭。降臨前一刻，尚儀版奏：「外辦。」後服素服升輿，出，常侍從者侍衛如常式。至內命婦以下喪寢，降輿即位哭，侍衛如常式。於後之將至也，女侍者啟引亡者所生皇子，降東階之南，西面再拜；已成服則去杖。又女侍者啟引亡者所生皇女，出北戶，降寢北，南面再拜。引並升，復位，哭如初。尚儀跪奏：「請哭。」後哭，從臨者皆哭，十五舉聲，尚儀跪奏：「請哭止，撫慰皇子等。」後止。女侍者引皇子就後前跪哭，後撫慰，皇子興，再拜，仍立哭。又引皇女進，撫慰如撫慰皇子之禮。尚儀跪奏：「請還。」後升輿，引降還，侍衛如初。於後之降也，侍者啟引皇子降拜，引升復位哭，女侍者啟引皇女降拜，引升復位哭，並如初。
除服
後除父母祖父母喪服
本司散下其禮，所司隨職供辦。尚服先製後及六宮以下素服。內謁者監先於宮別殿閤外，整設六宮以下便次如初；又於別殿前整設障幔，為六宮以下拜哭次如初。以十三月而除服。於除服前之夕，後晡臨已，有司除其故位次，而設新下床蓆焉。
其日，平明後而除服。於除服前三刻，尚儀版奏：「請中嚴。」六宮以下各其司啟嚴。女侍臨者升列於別殿上，哭臨如初。除服前二刻，司贊於別殿前幔下，整設六宮以下位次如初；又於堂上後位前設席，為跪奉慰位如初。六宮以下仍縗服，集列於閤外便次。女侍者以篋奉素服進授，仍贊變除焉。司贊一人升，立於堂上東楹之南，掌贊二人立於堂下，並西面。尚服以篋奉素服升，東閒北面立。前一刻，尚儀版奏：「外辦。」
後仍服縗服出，升，即位次，侍衛如初。後哭，從臨者皆哭，十五舉聲，尚儀跪奏：「請哭止，從禮制除服。」後止。尚服以篋奉素服進，跪授，興，仍贊變除焉。於變服則權設步障，已而去之。其侍臨者亦從變除。變除已，尚儀又跪奏：「請哭。」後哭。司賓引六宮以下入，即班位。司贊稱拜，掌贊唱「可拜」，凡司贊有詞，掌贊皆承傳。六宮以下在位者皆拜。司贊稱哭，六宮以下在位者皆哭；十五舉聲，司贊稱止，六宮以下在位者皆止。司賓引六宮行首一人升，進後前席位，跪奉慰，興，司賓引降還本位。司贊稱拜，六宮以下在位者皆再拜。司賓引六宮以下出，各還宮寢如常。尚儀跪奏：「請哭止，還。」後哭止，從臨者皆止。後降還內寢，侍衛如初。除外祖父母服，與祖父母同。其行公除之禮，則五日而除。
遣使弔
弔外祖父母喪
本司散下其禮，所司隨職備辦。內給事二人為使者。守宮先於主人第大門外之右，設使者次，南向。
其日，使者至，掌次者延入次。內外縗服。司儀引主人以下俱立哭於東階下，婦人立哭於殯所如常儀。使者素服出次，內典引引使者立大門外之西，東面。內給使二人以案奉令書，立於使者之南，差退，俱東面。司儀入告，主人去杖免絰，司儀引出門，止哭，迎於大門外，見賓先入，立於門右，北面。內典引引使者以下入，內外止哭，使者入門而左，立於階閒，南面；持案者立於使者西南，東面。司儀引主人進當使者前，北面。內給使以案進詣使者前，使者取弔書，持案者退復位。使者稱：「有令弔。」主人哭拜稽顙，內外皆哭。司儀引主人進受弔書，退立於東階下，西面哭。內典引引使者以下出，復門外位。主人以弔書授左右，司儀引主人出內門，止哭，拜送於大門外。使者還，主人杖哭而入，取弔書於階下，升，奠於柩東。若使者須私弔，則通名，引入弔如常禮訖，引出。
弔諸王妃主喪及弔宗戚喪皆與遣使弔外祖父母喪禮同。凡葬及練祥使弔之禮並同。
東宮舉哀
皇太子為諸王妃主舉哀
本司散下其禮，所司隨職供辦。齋帥先於宜秋門外道東設皇太子次，南向，周以行幃，設素下床褥席。守宮於重明門外設宮臣七品以上便次。
其日，舉哀前三刻，左庶子版奏：「請中嚴。」舉哀前二刻，諸衛率列仗如常。掌儀於次前設宮臣五品以上哭位，文東武西，重行北面，相對為首；又設一品以下七品以上於帷宮門外，亦如之。又於次前設奉慰位。宮臣七品以上應陪慰者，並赴集便次，改服素服。前一刻，通事舍人引一品以下俱就門外位。文武侍衛之官並詣閤奉迎如常式。左庶子版奏：「外辦。」
皇太子服素服，升腰輿出閤，從帷宮後門入，降輿，就哭位即坐，侍衛如常儀。左庶子跪奏：「請為某王若某公主，某王太妃。舉哀。」俛伏，興。皇太子哭。通事舍人引宮臣五品以上入，各就班位。立定，舍人贊拜，宮臣在位者皆再拜；舍人贊哭，宮臣在位者皆哭；十五舉聲，舍人贊止，宮臣在位者皆止。舍人引宮臣行首一人進詣奉慰位，跪奉慰，俛伏，興，舍人引退，還本位。舍人贊拜，宮臣在位者皆再拜。舍人引宮臣等出。其六品以下位於門外者，典謁贊拜、贊哭、贊止、引退皆如門內之儀。左庶子跪奏：「請哭止。」俛伏，興，還本位。皇太子止，升腰輿還，侍衛從至閤如常。
其日晡哭，則晡前二刻奏嚴，一刻奏辦，皇太子仍初服出即位次，哭如初。其宮臣等非近侍者，其日晡臨不集。
皇太子於師保傅奉慰再拜，則左庶子奏：「興受。」答再拜，乃坐哭。自後本服周者，三朝哭而止。本服大功者，其日晡哭而止。本服小功以下，一舉哀而止。其有皇子皇孫應陪舉哀者，皇子則位於皇太子之下，絕位，皇孫則位於東閒之南，北面，與皇太子俱哭。於引宮臣以下退已，乃贊止，引退。其應拜慰者，引進跪奉慰如常禮。自下皆然。為良娣舉哀，則於內別殿，三朝哭而止。為良媛一舉哀而止。師傅保與諸王同，宗戚與妃主同，宮臣與諸王同，並一舉哀而止。宮臣通第三品以上，其餘官隨恩深淺。
為外祖父母舉哀並成服、除服。妃父母附。
本司散下其禮，所司隨職供辦。齋帥先於東宮別殿北壁下設素下床蓆，為皇太子舉哀成服位，南向。有司先製皇太子小功五月之服。其為妃父母，則製緦麻三月之服。所司先於重明門外之左右，量設宮臣以下次。其日，舉哀前三刻，餘與為諸王妃主舉哀同。又設一品以下九品以上哭位於舉哀殿門外，亦如之。又於階下當舉哀位，北向設奉慰位。宮臣應陪臨者，並赴集便次服素服。齋帥以篋奉縗服，升立於殿東閒，北面立。典謁引一品以下九品以上俱就門外位。文武侍衛之官詣閤奉迎。舉哀前一刻，左庶子版奏：「外辦。」至時，皇太子服素服升輿出，升別殿，降輿即哭位坐，侍衛如常。左庶子跪奏：「
請為故某官若某郡君。舉哀。」俛伏，興。皇太子哭，十五舉聲，左庶子跪奏：「請哭止，成服。」俛伏，興。皇太子止哭。齋帥以篋奉縗服進，跪授，興，仍贊變服焉。於變服則權設步障，已而去之。成服，左庶子跪奏：「請哭。」俛伏，興。以下至成服訖請哭止，如諸王妃主儀。皇太子止，升輿降還，侍衛從至閤如常。其日晡哭，則晡前二刻奏嚴，一刻奏辦，皇太子服縗服，出即位次，哭如初。宮官不集。自後朝晡凡三日而止。
將除服，本司散下其禮，所司隨職供辦。守宮先於重明門外之左右，設宮臣次如初。於除服前之夕，有司於別殿設下床蓆焉。其日平明而除服。外祖父母則五月，妃父母則三月，並先下旬之吉。其從朝制公除，則外祖父母五日，妃父母三日而除之。於除服前三刻，左庶子版奏：「請中嚴。」餘與為外祖父母舉哀禮同。宮官文武應陪臨者並赴集便次，各改服素服，掌儀引就門外位。齋帥以篋奉素服吉履，升殿東閒，北面立。腰輿詣寢庭，侍衛之官詣閤奉迎如常式。除服前一刻，左庶子版奏：「外辦。」皇太子仍縗服御輿出，升堂，降輿即位。其近侍之官從升，侍衛夾引如常儀。左庶子跪奏：「請哭。」俛伏，興。皇太子哭，十五舉聲，左庶子跪奏：「請哭止除服。」俛伏，興。皇太子止。齋帥奉衣履進，跪授，興，仍贊變服焉。於變服，權設步障，已而去之。於變除已，左庶子跪奏：「請哭。」俛伏，興，還本位。餘與為諸王妃主舉哀同。皇太子於師傅保奉慰再拜，則左庶子奏：「興受。」答再拜，乃坐哭。皇太子為外祖父母除服，則皇子等位於太子之下，差退。即位次哭，變服素服又哭，引退如皇太子之儀。其皇孫等服素服，侍者引即庭拜，引升位於東閒之南，北面，與皇太子俱哭。於皇太子變服已重哭，則引進皇太子前，跪奉慰，俛伏，興，再拜，復位哭。於宮官等退，贊哭止，引復階下位，拜退。
臨喪
臨諸王妃主喪
本司散下其禮，所司隨職供辦。守宮先於重明門外之左設三師等次；又於主人第大門外之右設皇太子便次，南向；又於大門之左右隨便設陪從之官次。其所臨者五屬之親先集列於主人之第。其執事先於寢北設障幔，為主人五屬婦人拜哭次。
其日，出宮前四刻，左庶子版奏：「請中嚴。」出宮前三刻，搥一鼓為一嚴，三嚴時節，前一日左庶子奏裁。二衛率等備列常行仗衛鹵簿於所出宮門外內如常儀。出宮前二刻，又搥二鼓為再嚴，奉禮於重明門外之左右設宮官從者位，文東武西，重行相向，皆以北為上。齋帥先於主人第大門外次內，設皇太子座，南向；又於主人堂上中閒近北設素下床蓆，為皇太子哭位，南向。掌儀於主人庭設從官之位，文東武西，重行北面，相對為首；又於皇太子座前階下設奉慰位。主人執事於堂下設五屬之親位於東階之東，重行，西面北上。以服精麤為序，而尊者差前。下皆準此。又設五屬婦女位於堂北幔下：主女位於東廂，西面南上；妻妾位於西廂，東面南上；眾婦人位於北廂，南面，諸婦在西，諸親在東，相對為首。其五屬內外，並陪臨於此所。其陪從宮官以下皆常服赴集其位。有司整列皇太子四望車及副車仗衛之屬應列鹵簿者於外內如常儀。出宮前一刻，又搥三鼓為三嚴，諸侍衛之官俱詣閤奉迎。左庶子版奏：「外辦。」
皇太子服常服，升輿以出，扇蓋及侍從如常儀。皇太子降輿升車，中允進，跪奏稱：「中允臣某言，請車發。」俛伏，興，退復位。凡中允奏請，皆進跪奏稱「某官臣某言」，訖，俛伏，興。車動，中允與贊者夾引以出。至侍臣上馬所，中允奏稱：「請車權停，令侍臣上馬。」左庶子承令，退稱：「令曰諾。」中允退稱：「侍臣上馬。」贊者承傳，文武侍臣皆退，上馬畢，中允奏：「請車發。」退復位。皇太子車動，鼓吹不作，三師乘車訓導，三少乘車訓從，宮臣文武應陪從者皆乘馬以從如常。
至主人大門次前，左庶子進，跪奏：「請降車。」俛伏，興，還侍位。皇太子降車，升輿入次。其車輿以下鹵簿仗衛之屬，列於次前之左右。皇太子變服素服，其陪從之官各就次變服素服，侍臣及文武官不變服。相者引主人內外五屬之親，各服縗服就堂下位次哭。掌儀一人立於堂下東階東南，贊者二人立於其南差退，俱西面。皇太子變服訖，升輿出，侍衛左右如初。主人免絰去杖，相者引出門外，遙見輿，止哭再拜迎。仍引主人先入，門右西面立，不哭。若未殯，則通拜迎拜送於大門之內。相者贊眾主人以下皆止哭。
皇太子至堂，左庶子跪奏：「請降輿，升。」俛伏，興。於所臨之喪非尊者，則仍輿升堂。皇太子降輿，升自東階，即哭位。應拜者則奉引拜靈乃坐。侍臣夾引列於戶內外及階下之左右，其仗衛鹵簿止列於門內外之左右，並如常儀。司儀引主人進中庭，北面。掌儀稱拜，主人以下應拜者皆再拜。令引主人升。司儀引主人升，立於戶內之東，西面。
左庶子跪奏：「請哭。」俛伏，興。皇太子哭。掌儀稱哭，贊者承傳，唱：「可哭。」凡掌儀有詞，贊者皆承傳。主人以下及在位者皆哭。通事舍人引諸從官應陪位者入，即班位。立定，掌儀稱拜，從官在位者皆再拜；掌儀稱哭，從官在位者皆哭；十五舉聲，掌儀稱止，從官在位者皆止。通事舍人引從官行首一人進詣奉慰位，跪奉慰，俛伏，興，引退還本位。掌儀稱拜，從官在位者皆再拜訖，舍人引從官出。左庶子跪奏：「請哭止，撫慰主人。」俛伏，興。皇太子止，興，就主人前執手訖，主人再拜，皇太子復位哭，又盡一哀。凡所臨非本服五屬之親，則一哭而止。左庶子跪奏：「請哭止。」俛伏，興。皇太子止。掌儀稱止，主人以下在位者皆止。司儀引主人降立於庭中之東，北面。掌儀稱拜，主人以下在位者皆再拜。
左庶子奏：「請還。」皇太子降，升輿出，侍衛如初。司儀引主人先出，俟於大門外，拜送。皇太子至次，降輿，即座服常服。司儀引主人哭還廬次。
皇太子停大次，未發前三刻，左庶子版奏：「請嚴。」有司依式先奏三嚴搥鼓如初。二衛率等整列仗衛鹵簿於還途如來儀。奉禮設宮官陪從者位於皇太子次前道左，文武皆重行向道。陪從之官各於次變服訖，謁者各引就班位。三嚴已，左庶子又奏：「外辦。」皇太子升輿出，升車還宮。左庶子奏請及宮官陪從、不鳴鼓吹皆如來儀。到重明門外，宮官文武皆下馬，三師三少各還。皇太子至殿前，迴車南向。左庶子跪奏：「請降車。」俛伏，興。皇太子降車，乘輿入，侍臣從至閤。左庶子奏請解嚴，將士各還其所，宮臣皆退。
臨外祖父母喪
妃父母、師傅保、宗戚、宮臣並與諸王妃主禮同。
其臨諸王妃主以下內喪，則並位於前寢次。其尊親應就喪殯寢者，則臨殯寢可。凡所臨諸王妃主以下喪，若未殯，若已殯，或臨啟引，或練禫，皆以本服親疏及恩賜深淺而為疏數之異。其親臨之儀及主人迎待之式，其禮如初。其所臨者若鄰宮闕，率爾往還，則容不備常行仗衛與嚴鼓，皆當時別旨而為儀注。其宮臣陪從文武之官，亦準臨時備略。備之言警衛備也，略之言不備。皇太子每過太廟，則左庶子奏式，過乃復常。
遣使弔弔諸王妃主、外祖父母、妃之父母、師傅保、宗戚、宮官、上臺貴臣，並與訃奏弔儀同。
賻贈其所弔宮臣喪葬，若有賻贈之禮，如訃奏賻贈，唯無馬。
遣使致奠致奠外祖父母、妃之父母、師傅保、宮貴臣，並與訃奏致奠同。
