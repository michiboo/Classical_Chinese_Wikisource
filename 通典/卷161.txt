
通典卷第一百六十一
兵十四 因機設權多方誤之先攻其心奪敵心計
孫子曰：「水因地而制形，兵因敵而制勝。言水因地傾側而制其流，兵因敵之虧闕而取其勝者也。故兵無常勢，水無常形，言兵有變化，故地有方圓。能隨敵變化而取勝者，謂之神。勢盛必衰，形露必敗。故能因敵變化，勝之若神。懸權而動。量敵動也。故五行無常勝，四時無常位，五行，謂金、木、水、火、土。四時，謂春、夏、秋、冬。言五行更王，四時迭用。日有短長，月有生死。」兵無成勢，盈縮隨敵。日月盛衰，猶兵之形勢或弱或強也。
因機設權
春秋時，晉師伐秦。秦人毒涇上流，師人多死也。
春秋時，楚師伐吳，鍼尹固與王同舟。王使執燧象以奔吳師。燒火燧，繫象尾，使赴吳師，驚卻之。鍼，職深切。
春秋時，邾人城翼，翼，邾邑也。還，將自離姑。離姑，邾邑也。從離姑，則道經魯之武城也。大夫公孫鉏曰：「魯將禦我。」欲自武城還，循山而南。至武城而還，依山南行，不欲過武城。大夫徐鉏曰：「道下，遇雨，將不出，是不歸也。」謂此山道下濕。遂自離姑。遂過武城。武城人塞其前，以兵塞其前道。斷其後之木而弗殊，邾師過之，乃推而蹶之，遂取邾師。
春秋時，晉將荀吳敗無終及群狄於太原，無終，山戎也。初，將戰，魏舒曰：「彼徒我車，所遇又阨，地險不便車。阨，烏介切。以什共車，必克。更增十人，以當一車之用。困諸阨，又克。車每困於阨道，今去車，故為必克也。請皆卒，去馬，用步卒。自我始。」乃毀車以為行，魏舒先自毀其屬車，為步陣也。行，戶郎切。五乘為三五。乘車者三人，五乘十五人，今改去車，更以五人為五，分為三五。為五陣以相離，兩於前，伍於後，專為右角，參為左角，偏為前矩，皆臨時處置之名。以誘之。狄人笑之。笑其失常也。未陣而薄，大敗之。
戰國燕師伐齊，已下七十餘城，圍即墨，未下。齊將田單乃收城中得千餘牛，為絳繒衣，畫以五彩龍文，束兵刃於其角，而灌脂束葦於尾，燒其端。鑿城數十穴，夜縱牛，壯士五千人隨其後。牛尾熱，怒而奔燕軍，燕軍大驚。牛尾炬火光明炫燿，燕軍視之皆龍文，所觸盡死傷。五千人因銜枚擊之，而城中鼓譟從之，老弱者皆擊銅器，聲動天地。燕軍大駭，敗走。而齊七十餘城皆復為齊。
後漢初，馮異將數萬人，與賊約期會戰。使壯士變服與赤眉同，伏於道側。明日，赤眉使萬人攻異前部，異裁出兵以救之。裁少出兵，所以示弱。賊見勢弱，遂悉眾攻異，異乃縱兵大戰。日昃，賊氣衰，伏兵卒起，衣服相亂，赤眉不復識別，眾遂驚潰。追擊，大破於崤底。
後漢末，袁尚征袁譚於平原，使其將審配守鄴。曹公攻鄴城，尚聞鄴急，棄平原而救，求入城以計事者。主簿李孚請行，尚曰：「當何所辦？」孚曰：「今鄴圍甚急，多人則不可。」孚乃自選溫信者三人，不示其謀，各給駿馬，令釋戎器，著平上冠，持問事杖。投暮，直抵鄴下，自稱曹公都督，巡歷圍壘，所過呵責，失候者輒捶之。自東歷西，徑入曹公營。當城門，復怒守圍者，收縛之，因開圍馳入城下。配以縋引之，孚得入城中，鼓譟皆呼萬歲。守圍者以狀聞，公笑曰：「此非徒入，方且復出。」孚計事訖，以還而外圍益急，謂配曰：「城中穀少，無用老弱為，不如驅出之，省穀。」配乃夜揀得一千人，皆令持白幡，秉脂燭，從三門而出請降。孚將所來騎，隨降人而出。時守圍吏聞城中悉降，火光照耀，但共觀火，不復視圍，孚出北門而歸尚。明日，曹公聞孚已得去，曰：「果如吾言。」
曹公征馬超於關中，軍於渭南，為賊衝突，營不得立，地又純沙，不勝版築。其將婁子伯說公曰：「今天寒，可起沙為城，以水灌之，須臾成冰，堅如鐵石。功不達曙，百堵斯立，雖金湯之固，未能過也。」公從之，比明而就。
吳將周瑜使甘寧據夷陵，魏將曹仁圍寧。呂蒙往救之，仍分遣三百人柴斷嶮道，賊走可得其馬。軍到夷陵，即日交戰，所殺過半。敵夜遁去，行遇柴道，騎皆捨馬步走。蒙兵追蹙擊，獲馬三百餘匹，方船載還。
吳將賀齊討黟、音伊歙，賊帥陳僕、祖山等二萬人屯林歷山。林歷山四面壁立，高數十丈，徑路危狹，不容刀楯，，賊臨高下石，不可得攻。軍住經日，將吏患之。齊身出周行，觀視形便，陰募輕捷士，為作鐵弋，密於隱嶮賊所不備處，以弋拓山為緣道，道成，夜令人潛上，乃多懸布以授下人，得上百數十人，四面流布，俱鳴鼓角，齊勒兵待之。賊夜聞鼓聲四合，謂大軍悉已得上，驚懼惑亂，不知所為，守路備嶮者皆走還依眾。大軍因是得上。賊中有善禁術者，吳師刀劍不得拔，弓弩射矢皆還自向，輒致不利。齊曰：「吾聞之雄黃勝五兵，還丹能威敵。夫金有刃，蟲有毒者，皆可禁之，以無刃之兵，不毒之蟲，彼必無能為也。」遂伐木為棓，與棒同。列陣，四面羅布，俱鳴鼓角，勒兵待曙。賊惶遽無依，禁術不效，遂大破而降之。
十六國後趙石勒將石季龍大掠陳、蔡間而去，留將桃豹守譙城，住西臺。東晉將祖逖遣將韓潛等鎮東臺。同一大城，賊從南門出入放牧，逖軍開東門，相守四旬。逖以布囊盛土如米狀，使千餘人運上臺，又令數人擔米，偽為疲極而息於道，賊果逐之，皆棄擔而走。賊既獲米，謂逖士眾豐飽，而胡戎饑久，益懼，無復膽氣也。
十六國前秦苻堅陷襄陽，晉將桓沖攻之。堅將慕容垂等率步騎五萬救襄陽，以石越為前鋒，次於沔水。垂、越夜命三軍，人持火炬於樹枝上，光照數里。沖懼，退還上明。
東晉末，大將宋武帝北征廣固，嶺南賊將徐道覆謂其帥盧循曰：「今日之機，萬不可失。既克都邑，劉裕雖還，無能為也。」循從之。初，道覆密欲裝舟艦，乃使人伐船材於南康山，偽雲將下都貨之。後稱力少不能得致，即賤賣之，價減數倍，居人貪賤，賣衣物而市之。贛古暗切石水急，出船甚難，皆儲之。如是者數四，故船板大積，而百姓弗之疑。及道覆舉兵，案賣券而取之，無得隱匿者，乃並裝之，旬日而辦。遂舉眾寇南康、廬陵、豫章諸郡，守相皆委任奔走。
東晉末，宋武帝作相，率兵伐後秦姚泓，後魏遣將鵝青等步騎十萬屯河北，常有數千騎，緣河隨晉軍進止。時軍人緣河南岸，牽百丈，河流迅急，有漂渡北岸者，輒為魏人所殺掠。遣軍纔過岸，即退，軍還，復來。宋武乃遣白直隊主丁，音午。率七百人，車百乘，於河北岸上，去水百餘步，為卻月陣，兩頭抱河，車置七仗士，事畢，使一白毦。仍吏切。羽毛飾。魏人見數百人步牽車上，不解其意，並未動。宋武先命將朱超石戒嚴二千人，白毦既舉，超石馳往赴之，並齎大弩百張，一車益二十人，設彭排於轅上。魏人見營陣立，乃進圍營。超石先以軟弓小箭射敵，敵以眾少兵弱，四面俱至攻營，於是百弩俱發，又遣善射叢箭射之。魏眾既多，弩不能制。超石初行，別齎大鎚並千餘張，乃斷長四尺，以鎚鎚之，一輒洞貫三四人。魏眾不能當，遂奔潰。
宋檀祗為廣陵相，亡命司馬國璠兄弟自北徐州界聚眾數百，潛過淮，因天夜陰暗，率百許人緣廣陵城得入，喚直上廳事。祗驚起，出門將處分，賊射之，傷股，卻入。祗密語左右曰：「賊乘暗得入，掩我不備。但打五鼓，懼曉，必走矣。」賊聞鼓鳴，將謂曉，於是奔散。追討，盡獲之。
宋將宗愨征林邑，圍區粟城。林邑王范陽邁遣將范毗沙達率萬餘人來救。愨謂諸將曰：「寇眾我寡，難與爭鋒。」乃分軍為數道，偃旗臥鼓，愨潛進令曰：「聽吾鼓譟乃出。」山路榛深，賊了不為備，卒見軍至，驚懼退走，愨乘勝追討，散歸林邑，仍攻區粟，拔之。汎海陵山，徑入象浦，有大渠南來注浦，宋軍阻渠置陣，林邑王傾國來逆，限渠不得渡，以具裝被象。諸將憚之，請待前後軍集，然後擊。愨曰：「不然。吾已屠其堅城，破其銳眾，我氣方厲，彼已破膽，一戰可定，何疑焉！」愨以為外國有師子威服百獸，乃製其形與象相禦，象果驚奔，眾皆潰亂。愨率兵直渡渠奮擊，陽邁遁走，其眾奔散，遂克林邑。
蕭齊將魯康祚、趙公政眾號一萬，侵後魏荊河州之太倉口。魏將傅永率三千人擊之。時康祚等軍於淮南，永舍於淮北十有餘里。永量吳楚之兵好夜斫營，即夜分兵為二部，出於營外。又以賊若夜來，必應於渡淮之所，以火記其淺處。永既設伏，仍密令人以瓠盛火，渡淮南岸，當深處置之，教之云：「若有火起，即亦然之。」其夜，康祚、公政等果親領兵來斫永營。東西二伏夾擊之，康祚等奔趨淮水。火既競起，不能記其本濟，遂睹永所置之火而爭渡焉。水深，溺死、斬首者數千級，生擒公政。康祚人馬墜淮，曉而獲其屍。
梁將侯景反，兵逼建業，眾皆危懼。梁將羊侃為守城督，因偽稱得外射書，雲「邵陵王、西昌侯兵已至近路」，眾乃少安。賊為尖頭木驢攻城，矢石所不能制。侃作雉尾炬，施鐵鏃，以油灌之，擲驢上，焚之俄盡。賊又東西兩面起土山以臨城，城中震駭。侃命為地道，潛倒其土，山不能立。賊又作登城樓車，高十餘丈，欲臨射城內。侃曰：「車高塹虛，彼來必倒，可臥而觀之，不勞設備。」及車動果倒，眾皆服焉。賊頻攻不捷，會侃病死，城方陷。
後魏雍州刺史蕭寶夤據州反，魏大將長孫雉討之，軍次弘農。副將楊侃曰：「昔魏武與韓遂、馬超挾關為壘，勝負之理，久而無決。豈才雄相類，算略抗衡，當以河山嶮阻，難用智力。今賊守潼關，全據形勢，縱曹操復出，亦無所逞奇。必須取蒲阪，飛棹西岸，置兵死地，人有鬥心，潼關之賊必睹風而散。諸處既平，長安自剋。」雉曰：「賊黨薛循義已圍河東，薛鳳賢又保安邑，都督宗正孫珍停師虞阪，又不能進，雖有此計，猶用為疑。」侃曰：「孫珍本行陣一夫，因緣進達，可為人使，未可使人。一朝受元帥之任，處分三軍，精神亂矣，寧堪圖賊！河東治在蒲阪，西帶河湄，所部之人，多在東境。循義驅率壯勇，西圍郡邑，父老妻弱，尚保舊村。若步卒一臨，方寸各亂，人人思歸，則郡圍自解。不戰而勝，昭然在目。」雉從之，令其子彥等領騎與侃於弘農北渡，所統悉是騎士，習於野戰，未可攻城，便據石錐壁。侃乃班告曰：「今且停軍於此，以待步卒，兼觀人情向背，然後行。若送降名者，各自還村，候臺軍舉烽火，亦應之，以明降款。其無應烽者，即是不降之村，理須殄戮，賞賚軍士。」人遂轉相告報，未實降者，亦詐舉烽，一宿之間，火光遍數百里內。寶夤將時圍河東，不測所以，各自散歸。長安賊平，侃頗有力。
後魏末，河北賊葛榮別帥韓樓、郝長等有眾數萬人，屯據薊城，魏將侯泉率騎七百討之。遂廣張聲勢，多設供具，親以數百騎深入樓境，欲執行人以問虛實。去薊百餘里，值賊帥陳周馬步萬餘，泉遂潛伏以乘其背，大破之，虜其卒五千餘人。尋還其馬仗，縱令入城。左右諫曰：「既獲賊眾，何為復資遣之？」泉曰：「我兵既少，不可力戰，事須為計以離隙之。」泉度其已至，遂率騎夜進，昧旦，叩其城門。韓樓果疑降卒為泉內應，遂遁走，追擒之。
葛榮率眾將向洛陽，眾號百萬。魏將爾朱榮自太原討之，率精騎七千，馬皆有副，倍道兼行，東出滏口。葛榮自鄴以北列陣數十里，箕張而進。榮潛軍山谷為奇兵，分督將以上三人為一處，處有數百騎，令所在揚塵鼓譟，使賊不測多少。又以人馬逼戰，刀不如棒，密勒軍士各齎棒一枚，置於馬側。至戰時，不聽斬級，以棒棒之而已，慮廢騰逐。乃分命壯勇所當衝突，號令嚴明，將士同奮。榮身自陷陣，出於賊後，表裏合擊，大破之，於陣擒葛榮。
西魏將王羆為華州刺史，嘗修城未畢，梯在城外。齊神武遣將韓軌從河東宵濟襲羆，羆不知覺。比曉，軌眾已乘梯入城。羆尚臥未起，聞閤外洶洶有聲，羆袒身露髻徒跣，持一白梃，大呼而出。敵見之驚退，逐至東門，左右稍集，合戰破之。軌眾遂投城遁走。
東魏遣將斛律金寇洛陽，師至於河北。周文帝患其渡河，乃於上流縱火船而下，以燒河橋。金先備小艇，半盛以水，鐵鎖連之，絕中流。火船至而不前，須臾火滅，而橋獲全。遂進軍洛陽。
西魏將韋孝寬守玉壁，東魏大將齊神武命攻之。連營數十里，至於城下，乃於城南起土山，欲乘之以入。當其山處，城上先有兩高樓。孝寬更縛木接之，令極高峻，多積戰具以禦之。敵人以樓高不得入，遂於城南塹地道，又於城北起土山，且作且攻，晝夜不息。孝寬復掘長塹，截其道，仍置戰士屯於塹上。城外每穿至塹，戰士即擒殺之。又於塹外積柴貯火，敵人有在地道內者，便下柴火，以皮吹，火氣一衝，咸即灼爛。城外又造攻車，車之所及，莫不摧毀。雖有排楯，莫之能抗。孝寬乃縫布為幔，隨其所向則張設之。布既懸於空中，其車竟不能壞。城外又縛松麻於竿，灌油加火，規以燒布，並欲焚樓。孝寬復長作鐵鉤，利其鋒刃，火竿每來，以鉤遙割之，松麻俱落。又於城四面穿地，作二十一道，分為四路，於其中各施樑柱，復以油灌柱，放火燒之，柱折而城並崩壞。孝寬又隨壞處木柵以扞之，敵不得入。城外盡其攻擊之術，孝寬咸拒破之，城竟以全。
西魏末，蠕蠕侵魏，魏大將元纂禦之，蠕蠕遂逃出塞。纂令將士于謹率二千騎追之，至郁對原，前後十七戰，盡降其眾。率輕騎出塞覘賊，屬鐵勒數千騎奄至，謹以眾寡不敵，退必不免，乃散其眾騎，使匿叢薄間，又遣人升山指麾，若分部軍眾者。賊遙見，雖疑有伏兵，既恃其眾，不以為慮，乃進軍逼謹。謹常乘駿馬，一紫一騧，音瓜。賊先所識，乃使二人各乘一馬，突陣而出。賊以為謹也，皆爭逐之。謹乃率餘軍擊追騎，賊遂奔走，因得入塞。
西魏將王思政守潁川城，東魏太尉高岳率步騎十萬來攻。思政臥鼓偃旗，寂若無人者，岳恃眾，謂一戰可屠，乃四面鼓譟而上。思政選城中勇騎，開門出戰。岳眾不能當，引軍亂退。思政登城遙見岳陣不整，乃率步騎三千出邀擊之，殺傷甚眾，然後還城，設守禦之備。岳知不可卒攻，乃多備營壘，又隨地勢高處，築土山以臨城中，飛梯火車，盡攻擊之法。思政亦作火，子算切。因迅風便投之土山。又射以火箭，燒其攻具。仍募勇士，縋而出戰。岳眾披靡，其守土山人亦棄山而退。思政即命據其兩土山，置折堞以助防守。岳等於是奪氣，不敢復攻。齊文襄更益岳兵，堰洧水以灌城。雖有怪獸，每衝壞其堰，然城被灌已久，多亦頹壞。岳悉眾苦攻，分任迭進，一旬之中，晝夜不息。思政身當矢石，與士卒同勞苦。又屬大雪，平地三尺，眾斃於鋒刃及凍餓死者不可勝數。岳乃更修堰，作鐵龍雜獸，用厭水怪。堰成，水大至。城中水泉湧溢，不可防止。懸釜而炊，糧力俱竭。不敢逼城。齊文襄乃率步騎十萬來攻，自於堰下督勵士卒，增功築堰。時盛夏水壯，城北面遂壞。頃之，水便溢滿，無措足之地，遂被擒。文襄義而禮之。
後周將賀若敦率騎六千渡江，取陳湘川，陳將侯瑱討之，江路遂斷。糧援既絕，人懷危懼，敦於是分兵抄掠，以充資費。恐瑱等知其糧少，乃於營內聚土，覆之以米，集諸營軍士，各持囊，遣官司部分，若欲給糧者。因召側近村人，佯有所訪問，令於營外遙見，遂即遣之。瑱等聞之，良以為實，乃據守要險，欲曠日老敦。敦又增修營壘，造廬舍，示以持久。敦軍數有叛人乘馬投瑱者，遂納之。敦又別取一馬，牽以趨船，船中逆以鞭之。如是者再三，馬即畏船不上。後伏兵於江岸，遣人乘畏船馬以招瑱軍，詐稱投附。瑱便遣兵迎接，競來牽馬。馬既畏船不上，敦發伏掩之，盡殪。又湘、羅之人乘輕船，載米粟及籠雞鴨以餉瑱軍。敦患之，乃偽為土人，裝船伏甲士於中。瑱兵人見之，謂餉船至，逆來爭取，敦甲士出而擒之。此後實有饋餉及亡命奔瑱者，猶謂之設詐，逆遣扞擊，並不敢受。相持歲餘，瑱不能制。
後周末，隋文帝輔政，周大將尉遲迥在河北拒命，河南州縣多從迥。隋文帝遣將于仲文討之。迥將檀讓屯成武，別將高士儒以萬人屯永昌。仲文詐移書州縣曰：「大軍將至，可多積粟。」讓謂仲文未能卒至，方椎牛享士，仲文知其怠，選精騎襲之，一日便至，遂拔成武。迥將席毗羅眾十萬，屯於沛縣，將攻徐州。其妻子住金鄉。仲文遣人詐為毗羅使者，謂金鄉城主徐善淨曰：「檀讓明日午時到金鄉，將宣蜀公令，即尉遲迥。賞賜將士。」金鄉人以為信然，皆喜。仲文簡精兵，偽建迥旗幟，倍道而進。善淨遙見仲文軍且至，以為檀讓，乃出逆謁。仲文執之，遂取金鄉。諸將多勸屠之，仲文曰：「此城是毗羅起兵之所，當寬其妻子，其兵可自歸。如即屠之，彼意絕矣。」眾皆稱善。於是毗羅恃眾來薄官軍，仲文背城結陣，出軍數里，設伏於麻田中。兩陣纔合，伏兵俱發，曳柴鼓譟，塵埃張天。毗羅軍大潰，仲文乘之，賊皆投洙水而死，水為之不流。獲檀讓，轞送京師，河南悉平。寬毗羅之眾妻子，如呂蒙襲剋南郡，恤關羽之眾戚屬同。
隋開皇中，文帝大議伐陳，諸將皆雲大江闊遠，兵不習水，以此為疑，若一登南岸，秦兵一可當百。襄邑公賀若弼獻十策。其一事，請多造船。須船既多，賊必防擬更甚。今南地無馬，請付傍江諸州二十歲以上老馬，令秣飼，以平陳為名，賊必懼而求馬擬戰。密敕刺史，令私買博大船。江南下濕，特不宜馬，不逾周年，並當死盡，然終不為彼用。陳主叔寶果大造船市馬，輸船既多，方覺不便而止。高熲請所博得船運諸州米，貯壽陽；穿大池，以魚蓮遨遊為名，造船教水戰。仍以賀若弼為壽州總管，終以此平陳也。
隋煬帝初，漢王諒據并州反，代州總管李景為諒將喬鍾馗所圍，隋將楊義臣率兵救之。義臣自以兵少，悉取軍中牛驢，得數千頭，復令兵數百人，人持一鼓，潛驅山谷，出其不意。義臣晡後復與鍾馗戰，兵初合，驅牛驢者疾進，一時鳴鼓，塵埃張天，鍾馗軍不知，以為伏兵發，擊之，因而大潰。
隋將劉方率兵討林邑國，其王梵志率其徒乘巨象而戰，方軍不利。於是掘小坑，以草覆其上，因以兵挑之。梵志悉眾而陣，方詐為奔北，梵志逐之，至坑所，其象多陷，轉相驚駭，軍遂亂，方縱兵擊之，大破。
大唐貞觀中，北狄鐵勒薛延陀發同羅、僕骨、回紇等眾，合二十萬，度漠，屯白道川，據善陽嶺，以擊突厥可汗李思摩之部。思摩引其種落走朔州，留精騎以拒戰。延陀乘之，及塞。太宗令張儉、李勣等率兵，數道擊之。太宗誡之曰：「延陀負其兵力，踰漠而來，經途數千，馬已疲瘦。夫用兵之道，見利速進，不利速退。吾先敕思摩，燒薙秋草，延陀糧肉日盡，野無所獲。頃者，偵人來雲，其馬畜齧噉林木，枝皮略盡。卿等掎角思摩，不須前戰，俟其將退，一時奮擊，制勝之舉也。」於是李勣擊延陀之眾，破之。先是，延陀擊突厥沙缽羅及社爾，皆以步兵戰而勝。及其將來寇也，先講武於國中，教習步戰，每五人，以一人經習戰陣者使執馬，而四人前戰，克勝，即授馬以追奔。失於應接，罪至於死，沒其家口，以賞戰人。至是遂行其法。突厥先合輒退，延陀乘勝而逐之。勣兵拒擊之，而延陀弓矢俱發，傷我戰馬。李勣乃令去馬步陣，率長數百為隊，齊奮以衝之，其眾潰散。副總管薛萬徹率數千騎，收其執馬者。其眾失馬，莫知所從，因擊之，乃大敗。
高宗遣將軍裴行儉討突厥於黑山，至朔州，謂其下曰：「兵法尚詐者，謂以權謀制敵也。若御其下，則非誠信，不可行也。前遣副將蕭嗣業運糧被掠，兵多餒死，所以敗也。狡寇狃忕，不可以不備。」乃詐為糧車三百乘，每車伏壯士五人，各齎陌刀、勁弩，以羸兵數百人援之，兼伏精兵，居險以待之。賊果大下，羸兵棄車散走。賊驅車就泉井，解鞍牧馬，方擬取糧，車中壯士齊發，伏兵亦至，殺獲殆盡，賊眾奔潰。自是續遣糧運，無敢近者。
多方誤之
春秋時，吳子闔廬問於伍員曰：「伐楚何如？」員音筠。對曰：「楚執政眾而乖，莫適任患。若為三帥以肄焉，肄，猶勞也。一帥至，彼必皆出。彼出則歸，彼歸則出，楚必道弊。罷弊於道。亟肄以罷之，亟音器。罷音疲。多方以誤之。既罷而後以三軍繼之，必大克之。」闔廬從之，楚於是乎始病，終於吳師入郢。郢，楚都也。
春秋時，吳伐越，越子句踐禦之，陣於檇李。檇，將遂切。句踐患吳之整也，使死士再擒焉，不動。使敢死之士往，輒為吳師所擒，欲使吳師亂取之，而吳不動矣。使罪人三行，屬劍於頸，以劍注頸。行，戶郎切。而辭曰：「二君有治，治軍旅也。臣干旗鼓。犯軍令也。不敏於軍之行前，不敢逃刑，敢歸死。」遂自剄也。師屬之目，越子因而伐之，大敗吳師。
後漢末，曹公征關中，進軍渡渭。馬超、韓遂數請戰，不許；因請割地，求送任子，公用賈詡計，偽許之，韓遂請與公相見，公與遂交馬語移時，不及軍事，但說京都故舊，拊手歡笑。既罷，超等問遂：「公何言？」遂曰：「無所言也。」超等疑之。他日，公又與遂書，多所點抹，如遂改定者，超等愈疑遂。公與剋日會戰，先以輕兵挑之，戰良久，乃縱驍騎夾擊，大破之，遂、超等走涼州。
魏將田國讓率兵擊鮮卑軻比能，單將銳卒，深入虜庭。胡人眾多，抄軍前後，斷截歸路。國讓乃進軍，去虜十餘里結屯營，多聚牛馬糞燃之，從他道引去。胡見煙火不絕，以為尚在，行數十里乃知之。
魏末，諸葛誕、文欽反，據壽春，招吳請援。司馬文王總兵討之，謂諸將曰：「彼當突圍，決一朝之命。或謂大軍不能久，省食減口，冀有他變。料賊之情，不出此二者。今當多方以亂之，備其越逸，此勝計也。」因命合圍，分遣羸疾就穀淮北，廩軍士大豆，人三升。欽聞之，果喜。文王愈羸形以示之，多縱反間，揚言吳救方至。誕等益寬恣食，俄而城中乏糧。諸將並請攻之。文王曰：「誕聚糧完守，外結吳人，自謂足據淮南，必不便走。今若急攻之，損遊軍之力。外寇卒至，表裏受敵，此危道也。且堅守三面。若賊陸道而來，軍糧必少，吾以遊兵輕騎絕其轉輸，可不戰而破外賊。外賊破，欽等必為我擒矣。」誕、欽等出攻長圍，諸軍逆擊，走之。初，誕、欽內不相協，及至窮蹙，轉相疑貳。誕殺欽，欽子鴦踰城降，以為將軍，封侯，使巡城而呼。文王見城上持弓者不發，因令攻而拔之。
東晉初，前燕慕容廆胡罪切封略漸廣，據棘城。晉平州刺史、東夷校尉崔毖陰結高句麗及宇文、段國等，謀滅廆以分其地。太興初，三國伐廆，廆曰：「彼信崔毖虛說，邀一時之利，烏合而來耳。既無統一，莫相歸伏，吾今破之必矣。然彼軍初合，其鋒甚銳，幸我速戰。若逆擊之，落其計矣。靖以待之，必懷疑貳，迭相猜防。一則疑吾與毖譎而覆之，二則自疑三國之中與吾有韓魏之謀者，待其人情沮惑，然後取之必矣。」於是三國攻棘城，廆閉門不戰，遣使送牛酒以犒宇文，大言於眾曰：「崔毖昨有使至。」於是二國果疑宇文同於廆也，引兵而歸。宇文悉獨官曰：「二國雖歸，吾當獨兼其國，何用人為。」盡眾逼城，連營三十里。廆簡銳士配皝，音晃。推鋒於前；翰領精騎為奇兵，從傍出，直衝其營；廆方陣而進。悉獨官自恃其眾，不設備，見廆軍之至，方率兵拒之。前鋒始交，翰已入其營，縱火焚之，眾遂大敗。皝、翰皆廆之子。
十六國後燕慕容盛據遼東，其遼西太守李朗陰引後魏軍，上表請發兵以拒寇。盛曰：「此必詐也。」召其使而詰之，果驗，滅其族，遣將李旱率騎討之。師次建安，召旱旋師。朗聞其家被誅也，擁三千餘戶以自固。及聞旱中路而還，謂有內變，不復為備，留其子養守令支，迎魏師於北平。旱候知之，襲剋令支，遣裨將追朗，及於無終，斬之。盛謂群臣曰：「前以追旱還者，朗新為叛逆，必忌官威，一則鳩合同類，劫害良善，二則亡竄山澤，未可卒平，故非意而還，以盈其怠，卒然掩之，必剋之理也。」群臣皆曰：「非所及也。」
齊末，東昏侯以劉山陽為巴西太守，配精兵三千，使過荊州就行事蕭穎冑以襲襄陽。梁武帝時為雍州刺史，知其謀，乃遣參軍王天獸、龐慶國詣江陵，遍與州府人書。及山陽西上，梁武謂諸將曰：「荊州本畏襄陽，又加以唇亡齒寒，自有傷弦之急，寧不闇同邪？我若總荊、雍之兵，掃定東夏，韓、白重出，不能為計，況以無算之昏主哉！我能使山陽至荊州便即授首，諸軍試觀何如。」及山陽至巴陵，梁武復令天獸齎書與穎冑兄弟。去後，梁武謂張弘策曰：「夫用兵之道，攻心為上，攻城次之，心戰為上，兵戰次之，今日是也。先遣天獸往州府，人皆有書。今段乘驛甚急，止有兩封與行事兄弟，雲『天獸口具』。及問天獸，而口無所說。行事不暗相聞，不容矯有所道。天獸是行事心膂，彼聞必謂行事與天獸共隱其事，必人人生疑。山陽惑於眾口，判相嫌貳，則行事進無以自明，必恐漏吾謀內，是馳兩空函定一州矣。」山陽至江安，聞之，果疑不上。穎冑大懼，乃斬天獸，送首山陽。山陽信之，將數十人馳入，穎冑伏甲斬之，送首梁武，以州歸之。
東魏初，齊神武破爾朱兆，兆奔保秀容，分兵守險，出入抄掠。每揚聲雲欲討之，師出復止，如此者數四。神武揣兆歲首必應會飲，使將竇泰率精騎先驅，一日一夜行三百里。兆軍人因宴休惰，忽見泰軍，莫不奪氣，因而克之。
後周陵州木籠獠恃險，每行抄劫，周將陸騰討之。獠因山為城，攻之不可拔。遂於城下多設聲樂及諸雜伎，示無戰心。諸獠果棄其兵仗，或攜妻子臨城觀樂。知其無備，密令眾軍俱上，諸賊惶懼，不知所為。遂縱兵討擊，盡破之。
後周將周法尚初自陳來歸，陳將樊猛濟江討之，法尚遣部曲督韓朗詐為背己奔於陳，偽告猛曰：「法尚部兵不願降北，人皆竊議，盡欲叛還。若得軍來，必無鬥者，自當於陣倒戈耳。」猛以為然，引師急進。法尚乃佯為畏懼，自保於江曲。猛陳兵挑戰，法尚先伏輕船於浦中，又伏精銳於古村之北，自張旗幟，逆流拒之。戰數合，偽退登岸，投古村。猛捨舟逐之，法尚又疾走，行數里，與村北軍合，復前擊猛。猛退走赴船，既而浦中伏船取其舟楫，建周旗幟。猛於是大敗，僅以身免矣。
隋高熲獻取陳之策曰：「江北地寒，田收差晚，江南土熱，水田早熟。量彼收穫之際，徵集士馬，聲言掩襲，必屯兵禦守，足得廢其農時。彼既聚兵，我便解甲，再三若此，賊以為常。後雖集兵，彼必不信，持疑之頃，我乃濟師，登陸而戰，兵氣益壯。」文帝行其策，陳人益弊。
隋賀若弼鎮淮南。先是，弼請沿江防人每交代之際，必集歷陽。於是大列旗幟，營幕被野，陳人以為大兵至，悉發國中士馬。既知防人交代，其眾復散。後以為常，不復設備。其後，弼以大軍濟江，陳人弗之覺也，遂滅陳。
大唐武德中，突厥突利、頡利二可汗到原州，太宗率兵拒之。兩陣將交，太宗以數騎出，謂之曰：「不念昔日香火之言，乃來相侵。」知二可汗外同內異，故以此言疑之。頡利見太宗輕出，又聞香火之言，乃陰猜突利，因遣使曰：「王不須慮，我無惡意，更欲與王自斷當耳。」於是殿軍引卻也。
孫子曰：「上兵伐謀。」敵方設謀欲舉眾師，伐而抑之，是其上。故太公雲「善除患者，慮其未生；善保勝者，出於無形」也。
先攻其心
戰國齊將孫臏謂齊王曰：「凡伐國之道，攻心為上，務先服其心。今秦之所恃為心者，燕、趙之權。今說燕、趙之君，勿虛言空辭，必將以實利以回其心，所謂攻其心也。」
漢王既破項羽於垓下，羽兵尚眾，漢兵圍之，而皆為楚歌，楚人久苦征戰，因敗思鄉，遂潰。斯亦攻心之機。
蜀大將諸葛孔明率眾定南夷帥孟獲，七縱七擒，獲曰：「公，天威也，南人不復反矣。」斯攻心服之。具邊防南蠻篇。
晉大將司空劉琨守太原，群胡攻圍，久未下。琨計窘，吹笳，聲悲寥亮，胡夜聞之，愁思，遂潰散。斯亦攻心之機也。
奪敵心計
後漢初，寇恂征隗囂，囂將高峻守第一，鎮守處也。遣軍師皇甫文出謁恂，辭禮不屈。恂怒，斬之，遣其副歸告峻曰：「軍師無禮，已戮之矣。欲降，急降；不欲，固守。」峻惶恐，即日開城降。諸將皆賀，因曰：「敢問殺其使而降其城，何也？」恂曰：「皇甫文，峻之腹心，其所取計者。今來，辭意不屈，必無降心。全之則文得其計，殺之則峻亡其膽，是以降耳。」諸將皆曰：「非所及也。」
