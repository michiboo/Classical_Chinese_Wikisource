
通典卷第二十八
職官十
武官上
將軍總敘左右衛並親衛左右驍衛左右武衛左右威衛左右領軍衛左右金吾衛左右監門衛左右千牛衛左右羽林軍左右龍武軍左右神武等軍附
將軍總敘
三代之制，天子六軍，其將皆命卿，一萬二千五百人為軍。故夏書曰「大戰於甘，乃召六卿」。蓋古之天子寄軍政於六卿，居則以田，警則以戰，所謂入使理之、出使長之之義。其職在國，則以比長、閭胥、族師、黨正、州長、鄉大夫為稱，其在軍則以卒伍、司馬、將軍為號，所以異軍國之名。諸侯之制，大國三軍，次國二軍，小國一軍，其將亦命卿也。晉獻公初作二軍，公將上軍，則將軍之名起於此也。魏獻子、衛文子並居將軍之號。左傳曰：「晉閻沒、女寬謂魏獻子曰：『豈將軍食之而有不足。』」注曰：「獻子為中軍率，故謂之將軍。」又禮記曰：「將軍文子之喪既除，而後越人來弔。」又家語曰：「衛將軍文子問於子貢。」是也。文子為衛之將軍，名彌牟。自戰國置大將軍，周末又置前後左右將軍，至秦，將軍之官多矣。漢興，置大將軍、驃騎將軍，位次丞相。車騎將軍、衛將軍、左右前後將軍，皆金印紫綬，位次上卿，後漢志曰：「漢將軍比公者四：謂大將軍、驃騎、車騎、衛將軍。」掌京師兵衛，四夷屯警。孝武征閩越、東甌，又有伏波、樓船；及伐朝鮮、大宛，復置橫海、度遼、貳師。宣帝增以蒲類、破羌。權時之制，若此非一，亦不常設。光武中興，諸將軍皆稱大。及天下已定，武官悉省。後漢志曰：「其前後雜號將軍皆主征伐，事訖皆罷。」四征興於漢代，四安起於魏初，四鎮通於柔遠，鎮東西南，並後漢末有之。鎮北，魏置。四平止於喪亂。魏置。晉武帝重兵官，故軍校多選朝廷清重之士居之。置中軍將軍以統宿衛七軍。及五王作難，東海王越以頃興事皆由殿省，乃奏宿衛有侯爵者皆罷之。時殿中武官並封侯，由是出者略盡，皆涕泣而去。乃以東海國官領左右衛，以國兵宿衛。晉宋以來，以領軍、護軍、左右二衛、驍騎、游擊將軍，謂之六軍。宋輿服志曰：「驃騎、車騎、衛將軍及諸將軍加大者，皆金章紫綬，武冠，佩水蒼玉。諸軍司馬，銀章青綬，朝服武冠。」其四安、四平、左右前後、征虜等將軍及四中郎將，晉代荀羨、王胡之並居此官。宋齊以來，唯處諸王素族無為者。齊以二衛，左右。四軍，前後左右將軍，謂之四軍。五校，即漢之五校。驍騎、游奧、積射、強弩、殿中員外、殿中、武衛七將軍，殿中司馬督及虎賁中郎將，從僕射，宋志曰：「從僕射，漢東京有中黃門從僕射，非其職也。魏代因其名而置從僕射。」職官要錄曰：「本期門之職，漢桓帝時置從僕射，掌諸散從，其射事則主帥之。」羽林監，武騎常侍謂之西省，而散騎謂東省。梁武帝以將軍之名高下舛雜，命更加釐定，於是有司奏置一百二十五號將軍。以鎮衛、驃騎、車騎為二十四班，內外通用。四征、四中為二十三班，四中謂軍、衛、撫、權。八鎮為二十二班，東西南北左右前後，八安為二十一班，東西南北左右前後。四平、四翊為二十班，四平，東西南北。四翊，左右前後。凡三十五號，為重號將軍。又有五德將軍，忠武、軍師，武臣、爪牙、龍騎、雲麾，鎮兵、翊師、宣惠、宣毅，智威、仁威、勇威、信威、嚴威，智武、仁武、勇武、信武、嚴武，謂五德將軍。以班多者為貴。凡十品二十四班。品十取其盈數，班二十四以法氣序。制簿悉以大號居後，以為選法，自小遷大也。前史所記，以位得從公，故將軍之名，次於台槐之下。至是備其班品，敘於百官之外，凡一百二十五將軍。後魏將軍之名多矣，謂驃騎、車騎、衛為三將軍。末年有八柱國大將軍，其中六人各督二大將軍，事在柱國將軍篇。凡十二大將軍。元贊、元育、元廓、侯莫陳順、宇文導、達奚武、李遠、豆盧寧、宇文貴、賀蘭祥、楊忠、王雄，此十二大將軍。又各分統開府二人，一開府領一軍兵，是為二十四軍，分掌禁旅，當爪牙禦侮之寄。自大統十六年以後，功臣位至柱國及大將軍者眾矣，咸是散秩，無復統御。後周武帝三年，改諸軍軍士並為侍官。隋煬帝以左右翊衛、改左右衛為之。左右驍衛、改左右備身為之。左右武衛、隋初舊名。左右屯衛、改左右領軍為之。左右禦衛、新加置。左右候衛，改左右武候為之。凡十二衛，各置大將軍一人，將軍二人，以總府事。每衛各置長史、錄事參軍、司倉、兵、騎、鎧等參軍員。軍人總名衛士。蓋魏、周十二大將軍之遺制。大唐武德初，秦王既平王世充及竇建德，高祖以秦王功殊今古，自昔位號不足以為稱，乃特置天策上將軍以拜焉，位在王公上。及升儲宮，遂廢天策府。二年七月，高祖以天下未定，事資武力，將舉關中之眾，以臨四方，乃置十二軍，分關中諸府以隸焉。以萬年道為參旗軍，長安道為鼓旗軍，富平道為玄戈軍，醴泉道為丹鉞軍，同州道為羽林軍，華州道為騎官軍，寧州道為折威軍，岐州道為平道軍，豳州道為招搖軍，麟州道為苑遊軍，涇州道為天紀軍，宜州道為天節軍。每軍將一人，副一人，取威名素重者為之，楊恭仁、劉弘基、長孫順德等並為其將。督耕戰之備。自是士馬強勁，無敵於天下。五年省。七年，以突厥寇掠，復置十二軍，後又省之。其後定製，有：左右衛、隋之翊衛。左右驍、左右武、左右威、左右威，隋之屯衛。左右領軍、左右金吾、金吾，隋之武候衛。左右監門、左右千牛，凡十六衛，大將軍各一人，左右衛及左右金吾總謂之四衛，其餘謂之雜衛。將軍總三十人。左右千牛衛將軍各一人，餘位各二人。左右羽林、左右龍武、左右神武六軍，大將軍各一人，將軍各三人，皆有衛署。開元十二年，張說奏，於三輔揀五尺八兵十二萬人，謂之騎，置於南衙。每月分番，自此以後，不復簡點。其餘驃騎、輔國、鎮軍、冠軍四大將軍，雲麾、忠武、壯武、宣威，明威、定遠、寧遠、游騎、游擊等九將軍，並為五品以上武散官。先天二年正月十日詔：「往者衛士，計戶取充使，二十一入幕，六十齣軍，既憚劬勞，咸欲避匿。今改取二十五以上充，十五年即放出。頻經征鎮者十年放出。自今以後，羽林、飛騎先於衛士中簡擇。」開元十一年二月敕：「同、華兩州，精兵所出，地資輦轂，不合外支。自今以後，更不得取同、華兩州兵防。」
左右衛並親衛
漢京師有南北軍，掌理禁衛，南軍若今諸衛，北軍若今羽林等軍。周勃馳入北軍是也。初有衛將軍。說在本篇。魏末，晉文王又置中衛將軍。武帝受禪，分中衛為左右衛將軍。以羊琇為左，趙序為右。並置佐吏，皆掌宿衛營兵，銀章青綬，武冠，絳朝服，佩水蒼玉。宋齊謂之二衛，各領營兵，每暮一人宿直。後增二衛儀從為九十人。陳因之。後魏永光初，又增置左右衛將軍各二人。北齊二人，分掌左右廂，所主朱華閣以外，各武衛將軍二人貳之。隋初，左右衛大將軍各一人，將軍各二人，又各統親衛。煬帝改左右衛為左右翊衛。又加置親衛，並領勳武三衛。煬帝改三衛為三侍，非翊衛府皆無三侍。其所領軍士名為驍騎。大唐復為左右衛，大將軍各一人，掌宮掖禁禦，督攝隊伍。將軍各二人。貳大將軍事。
長史各一人。晉武帝置左右衛，各有長史、司馬。東晉省長史。歷宋、齊、梁、陳、後魏、北齊並同。至隋，左右衛各置長史一人，大唐因之。
錄事參軍各一人。東晉元帝初為鎮東大將軍，置錄事參軍。自後無聞。梁皇弟皇子府有中錄事參軍及錄事參軍各一人。後魏二大公府及第一、第二、第三品將軍府及始蕃王、二蕃王、三蕃王府各有錄事參軍官。北齊因之。隋左右衛府各有錄事參軍一人。大唐因之。
倉曹參軍各二人。東晉元帝為鎮東大將軍，有倉曹參軍。宋武帝相府亦置。後魏與錄事參軍同置。北齊因之。隋左右衛府各有倉曹參軍一人。大唐因之，置二人。
兵曹參軍各二人。歷代皆與倉曹同置。
騎曹參軍各一人。魏司馬景王為大將軍，有騎兵掾。宋武帝為相，有騎兵參軍。隋左右衛府有騎兵參軍。大唐初因之，其後改為騎曹。
冑曹參軍各一人。東晉元帝為鎮東大將軍，有鎧曹參軍。宋武帝為相，亦有之。齊有左右鎧曹各一人。隋左右衛府有鎧曹行參軍事一人。大唐因之。長安初，改為冑曹。神龍初，復為鎧曹。開元初，復為冑曹。
凡自十六衛及東宮十率府錄事及兵、倉、騎、冑等曹參軍，通謂之衛佐，並為美職。漢魏以來，諸將軍有長史以下官屬。今諸衛所置，蓋亦因其舊號，考其資位，則全校微矣。其下諸衛官屬並同。
左右親衛中郎將。府中郎將之名，秦漢以來有之，非今任也。別具中郎將、五官左右篇中。今中郎將因隋。每衛各置開府一員以統之。大唐武德七年，改開府為中郎將。親衛為一府，勳衛、翊衛各為一府，中郎將各一人，掌領校尉以下宿衛，總判府事。大唐武德七年，改親衛驃騎將軍為之。其勳、翊二衛亦然。左右郎將一人。隋備身府置左右郎將。大唐因其名，武德七年，改親衛車騎將軍為之。其勳、翊二衛亦然。掌貳中郎將之職。錄事參軍一人，掌受府事。兵曹參軍一人，掌判府事。校尉五人。
左右驍衛
漢有驍衛將軍，謂之雜號將軍，武帝以李廣為之，後省。後漢初，改屯衛為驍騎。魏置為中軍。晉領營兵，兼統宿衛。梁以來，其任愈重。天監六年，置左右驍騎，領朱衣直閤，並給儀從。北徐州刺史昌義之首為此職。出則羽儀清道，入則與二衛通直，臨軒則升殿夾侍。改舊驍騎曰雲騎。陳有左右驍騎及雲騎。陳韋翽為驍騎將軍，素有名稱，每大事恆令夾侍左右，時人榮之。永定二年，詔云：「左右驍騎，宜通文武，文官則用心腹，武官則用功臣，所給儀從，同太子二衛率。」後魏、北齊並有驍騎將軍之職。後周有左右驍騎率上士。至隋開皇十八年，置備身府。煬帝即位，改左右備身府為左右驍衛府，所領軍士名曰豹騎，其備身府又別置焉。大唐因隋置左右驍衛府。龍朔二年去府字。光宅元年，改左右驍衛為左右武威。神龍元年復舊。大將軍各一人，所掌與左右衛同，將軍各二人以副之。領官屬並隋置，大唐因之，同左右衛。
左右武衛
後漢末，曹公為丞相，有武衛營。及魏文帝，乃置武衛將軍，以主禁旅。晉、宋、齊、梁、陳，又有建武、奮武、廣武等將軍。至隋，採諸武之名，置左右武衛大將軍一人，將軍各二人，以總府事。煬帝改所領軍士名熊渠。大唐光宅元年，改為左右鷹揚衛。神龍元年復為武衛。其制與隋同，所掌如左右衛。領官屬並隋置，大唐因之，同左右衛。
左右威衛
隋初有領軍府，煬帝改為左右屯衛。大唐因之。貞觀十二年，左右屯衛始置飛騎，出遊幸即衣五色袍，乘六閑馬，賜猛獸衣而從焉。龍朔二年，改左右屯衛為左右威衛，而別置左右屯營，亦有大將軍等官。尋改左右屯營為羽林。光宅元年，改威衛為豹韜衛。神龍元年復舊。所掌如左右衛。領官屬，並隋置，大唐因之，同左右衛。龍朔二年，左右威衛舊官之員外，各置錄事參軍一人，府三人，史四人，並隸左右羽林軍，統本司事。
左右領軍衛
初，魏武為漢丞相，相府自置領軍，非漢官也。建安十二年，改為中領軍，以史渙為之，與護軍韓浩皆領禁兵。文帝受漢禪，始置領軍將軍，主五校、中壘、武衛三營。魏文帝踐祚，始置領軍將軍，以曹休為之。晉武帝初省，使中軍將軍羊祜統二衛、前後左右、驍騎七軍營兵，即領軍之任也。祜遷罷，復置北軍中候。懷帝永嘉中，改中軍曰中領軍。元帝永昌元年，復改曰北軍中候，尋復為領軍。成帝時，復以為中候，而陶侃居之，尋復為領軍。魏晉領、護皆金章紫綬，中領、中護銀章青綬，武冠，絳朝服，佩水蒼玉。晉郤鑒、庾亮、紀瞻、卞壼、陸曄、褚翼、王彪之、會稽王道子、沈嘉、武陵王遵、孔安國、謝混等並為領軍。宋置領軍將軍一人，掌內軍；護軍將軍一人，掌外軍。齊有領軍及中領軍，凡為中，小輕，同一官也。諸為將軍官，皆敬領、護。諸王為將軍，相逢，則領、護讓道。領軍置長史以下官屬。梁領軍將軍管天下兵要，謂之禁司，與左右僕射為一流。中領軍與吏部尚書為一流。梁蕭景為領軍將軍，管天下兵要。監局官僚皆近倖，多驕侈，景在職峻切，官曹肅然。其監局多事，唯景及臧盾長於撥繁，繼居此職，並著聲稱。陳因之。後魏有領軍、護軍。二職若侍臣帶者，加中。又有領軍將軍、護軍將軍，二軍與領護不並置。北齊領軍府，凡禁衛官皆主之，以高歸彥為領軍大將軍。領軍加大自歸彥始。隋有左右領軍府，各掌十二軍籍帳、差科、辭訟之事，不置將軍，唯有長史、司馬、諸曹掾屬等官。煬帝改領軍為左右屯衛。即今左右威衛。大唐復採舊名，別置領軍衛，分為左右。龍朔二年，改為左右戎衛。咸亨元年復舊。光宅元年，改為左右玉鈐衛。神龍元年復舊，各置大將軍一人，掌宮掖禁備，督攝隊伍，與左右諸衛同，將軍各二人以副之。長史，齊梁陳並有之。北齊有長史、司馬。隋置錄事以下諸曹。大唐因之，同左右衛。
左右金吾衛
秦有中尉，掌徼循京師。如淳曰：「所謂游徼，徼循禁備盜賊也。」顏師古曰：「徼謂遮繞。音工釣反。」漢武帝太初元年，更名執金吾，應劭曰：「吾者，禦也。掌執金革以禦非常。」顏師古曰：「
金吾，鳥名也，主辟不祥。天子出，職主先導，以禦非常，故執此鳥之象，因以名官。」緹騎二百人，緹騎無秩，比史食俸。五百二十人輿服導從，光生滿路，群僚之中斯最壯矣。光武微時，歎曰：「仕宦當為執金吾。」舊掌京師盜賊，考按疑事。郅都、甯成、王溫舒、減宣等皆截理橫噬，虎而冠者也。一切理辨，亦旋誅黜。郅都為中尉，見者側目，號為蒼鷹。後漢掌宮外戒，司非常水火之事，衛尉巡行宮中，金吾徼巡宮外，相為表裏，以擒姦討猾。月三繞行宮外及主兵器。自中興，但專徼循，不與他政。魏武秉政，復為中尉。晉初罷。直至後周，置武環率、武候率下大夫各二人。隋置左右武候府大將軍一人，將軍三人，掌車駕出入，先驅後殿，晝巡夜察，執捕姦非，烽候道路水草所宜，巡狩師田則掌其營禁。煬帝大業三年，改為左右武候衛，所領軍士名佽飛。漢百官表曰：「漢有左弋令，武帝太初元年，更名佽飛，掌弋射，屬少府。」光武省之。隋氏採舊名。大唐初又為左右武候府。龍朔二年，改為左右金吾衛，置大將軍一人，所掌與隋同，將軍二人副其事。領官屬，並隋置，大唐因之。
左右監門衛
隋初有左右監門府將軍各一人，掌宮殿門禁及守衛事，各置郎將二人，校尉直長各三十人。有長史、司馬、錄事及倉、兵二曹參軍、鎧曹行參軍各一人。二漢有城門校尉，掌京師城門屯兵，非今任也。煬帝改將軍為郎將，各一人，正四品，置官屬並同備身府。大唐左右監門府置大將軍、中郎將等官。龍朔二年，改府為衛，大將軍各一人，所掌與隋同，將軍各二人以副之。中郎將各四人，分掌諸門，以時巡檢。領官屬，並隋置，大唐因之。
左右千牛衛
千牛，刀名。後魏有千牛備身，掌執御刀，因以名職。謝綽宋拾遺有千牛刀，即人君防身刀也。齊尚書楊玉夫取千牛刀殺蒼梧王是也。其義蓋取莊子云：「庖丁為文惠君解牛十九年，所割者數千牛，而刀刃若新發於硎。」因以為備身刀名。北齊千牛備身屬左右將軍。隋有左右領左右府，大將軍一人，將軍二人，掌侍衛左右，供御兵仗。領千牛備身十二人，掌執千牛刀；備身左右十二人，掌供御刀箭；備身十六人，掌宿衛侍從。左右置長史、司馬、錄事及倉兵二曹參軍事、鎧曹行參軍。煬帝改左右領左右府為左右備身府，置備身郎將等官。大唐貞觀中，復為左右領左右府。顯慶五年，始置左右千牛府。龍朔二年，改左右千牛府為左右奉宸衛，後改為左右千牛衛。神龍二年，各置大將軍一人，初以安國相王為千牛衛大將軍，是時王以嘗登帝位。所掌與隋同，總判衛事，將軍各一人以副之。中郎將各一人，通判衛事。領官屬，即隋左右領左右府長史以下，大唐改之。左右千牛備身各十二人，龍朔中，改為左右奉裕。咸亨初復舊。垂拱二年，又改為奉裕。神龍元年復舊。掌執御刀宿衛侍從。皆以高蔭子弟年少姿容美麗者補之，花鈿繡服，衣綠執象，為貴冑起家之良選。備身左右各十二人，執御刀弓箭宿衛侍省。備身各一百人。掌宿衛侍從。
左右羽林軍
漢武太初元年，初置建章營騎，後更名羽林騎，言其為國羽翼如林之盛。顏師古曰：「如羽之疾，如林之多。」一雲象天文羽林星，主車騎也。宣帝令中郎將、騎都尉監羽林，謂之羽林中郎將，領郎百人，謂之羽林郎。選隴西、漢陽、安定、北地、西河、上郡良家子便弓馬者以為之。一名巖郎，言其禦侮巖除之下。後漢志曰：「言從遊獵，還宿殿階巖下室中，故號巖郎。」或說為巖郎，取其巖屬素整也。又置羽林左右監，後漢志曰：「羽林左監一人，主羽林左騎，羽林右監一人，主羽林右騎，皆六百石。」取從軍死事之子孫養之羽林，官教以五兵，號曰羽林孤兒。五兵謂弓矢、殳、矛、戈、戟。光武中興，以所征伐士勞苦者為之。其後復簡五營高手，別為左右監。羽林父死子繼，與虎賁同，所居之署，謂之寺。延熹六年，減虎賁羽林住寺不任事者半俸。二漢並屬光錄勳。後漢竇固、鄧彪並為羽林。魏羽林左右監與漢同。夏侯玄為右，桓範為左。晉罷羽林中郎將，又省一監，置一監而已。哀帝省。宋武帝永初初，復置江右領營兵，江左無復營兵。羽林監及虎賁中郎將並銅印墨綬，武冠，絳朝服；其在陛列，則鶡尾冠，鶡鳥每鬥死不止。絳紗縠單衣。江左不復著鶡冠。齊因之。後魏有羽林監。北齊置監十五人。後周有左右羽林率，屬大司馬。隋煬帝改左右領軍為左右屯衛，所領兵為羽林。大唐貞觀十二年，於玄武門置左右屯營，以諸衛將軍領之，其兵名曰飛騎。又於飛騎中簡才力驍捷善射者，號為百騎，扈從遊幸則衣五色袍，乘六閑馬，賜猛獸衣。龍朔二年，改左右屯營為左右羽林軍。武太后臨朝，永昌元年，改百騎為千騎。天授中，改軍為衛。中宗景龍元年，改千騎為萬騎，大將軍一人，大足元年，左右羽林衛各增置將軍一人。所掌與左右衛同，將軍各三人以副之。領官屬並大唐置。
左右龍武軍左右神武等軍附
大唐之初有禁兵，號為百騎，屬羽林。永昌元年，改羽林百騎為千騎。景龍元年，改千騎為萬騎，仍分為左右營。開元二十六年，析羽林軍置左右龍武軍，以左右萬騎營隸焉。官屬並大唐置。至德中，分置左右神武軍，各置官屬，如羽林之制。
