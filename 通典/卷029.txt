
通典卷第二十九
職官十一 武官下
大將軍並官屬車騎將軍衛將軍前後左右將軍四征將軍四鎮將軍四安將軍四平將軍雜號將軍監軍軍師祭酒理曹掾屬附三署郎官敘中郎將五官中郎將左右中郎將虎賁中郎將四中郎將東西南北雜中郎將折衝府果毅別將等附三都尉奉車駙馬騎奉朝請附
大將軍並官屬
大將軍，戰國時官也。楚懷王與秦戰，秦敗楚，虜其大將軍，屈是矣。漢高帝以韓信為大將軍。初拜信，蕭何曰：「王素慢無禮，今拜大將，如兒戲耳。」乃擇良日，齋戒設壇，以禮拜之。又竇嬰為大將軍，每朝大議，列侯莫敢抗禮。武帝又置。初，武帝以衛青數征伐有功，以為大將軍，欲尊寵之，故置大司馬官號以冠之。衛青字仲卿，為車騎，擊匈奴大立功，引兵至塞。天子使使者持大將軍印，因軍中拜青為大將軍，位在公上。卿以下皆拜，惟汲黯獨揖。後又加青大司馬位，冠於大將軍上，共為一官。後霍光、王鳳等皆然。成帝綏和二年，賜大司馬印綬，罷將軍官。後漢光武時，吳漢以大將軍為大司馬。後漢大將軍自為一官，其大司馬不加於其上。和帝時，以竇憲為之。舊大將軍位在三公下，置官屬，依太尉。憲威權振朝廷，公卿希旨，奏憲位次太傅下，三公上。長史、司馬秩中二千石，從事中郎二人，六百石，自下各有增。憲初為此官，威振天下，尚書以下欲拜之，伏稱萬歲。尚書令韓稜曰：「禮無人臣稱萬歲之制。」乃止。後梁冀為之，官屬倍於三公府。自安帝政理衰缺，始以嫡舅耿寶為大將軍，常在京都。順帝即位，又以皇后父、兄、弟相繼為大將軍，如三公。梁冀別傳云：「元嘉二年，又加冀禮儀。大將軍朝，到端門，謁者將引。增掾屬、舍人、令史、官騎、鼓吹各十人。」風俗通曰：「桓帝初，京師謠曰：『游平賣印自有評，不避豪強及大姓。』按：竇武字游平，為大將軍，印綬所加，鹹得其人。」漢末猶在三公上。魏武為大將軍，袁紹為太尉，紹恥班在下，魏武乃固以大將軍讓紹。魏黃初中，又有上大將軍，以曹真為之。吳亦以陸遜為上大將軍，諸葛恪為大將軍。明帝青龍三年，晉宣帝自大將軍為太尉，然則大將軍在三司下矣。其後又在三司上。自漢東京，大將軍不常置，為之者皆擅朝權。至晉景帝為大將軍，亦受非常之任。後以叔父孚為太尉，奏改大將軍在太尉後，位次三司下。後復舊，在三司上。太康元年，瑯琊王遷大將軍，復制在三司下。薨，復如舊。冠綬佩服與大司馬同。宋唯彭城王義康為之，章綬冠佩亦與晉同。齊以為贈。梁有之。陳以為贈。後魏、北齊為二大，與大司馬同。後周建德四年，增置上大將軍。隋並以為武散官，不理事。上大將軍從二品，大將軍正三品。大唐貞元二年九月敕：「六軍先已各置統軍一人。今十六衛宜各置上將軍一人，秩從二品。其左右衛及左右金吾衛上將軍俸料、隨軍人馬等，並同六軍統軍。其諸衛上將軍，次於統軍支給。自今已後，內外文武闕官，於文武班中材望相當者參敘，仍待以後各依故事，於本衛量置衛兵。仍舉故事，置武班朝參。其廊下食亦宜加給，稍令優重。」
漢不見官屬，後漢大將軍、驃騎將軍，車騎將軍、衛將軍有長史一人，司馬一人，竇憲為大將軍，置長史、司馬員吏官屬，位次太傅屬官。從事中郎二人，掾屬二十九人，令史及御屬三十一人。又賜官騎四十人及鼓吹。應劭曰：「鼓吹二十人，非常員。」其領軍皆有部曲。大將軍營五部，部校尉一人，軍司馬一人。部下有曲，曲有軍候一人。曲下有屯，屯長一人。其不置校尉部，但有軍司馬一人。其別營領屬為別部司馬，其兵多少各隨時宜。門有門候。魏以司馬景王為大將軍，置掾十人，則無屬官。其驃騎、車騎府有長史、司馬。晉驃騎、車騎、衛將軍，伏波、撫軍、都護、鎮軍、中領、四征、四鎮、龍驤、典軍、上軍、輔國等大將軍開府者，皆為位從公，品秩俸賜亦與諸公同。加兵者增置司馬一人，從事中郎二人，主簿、記室督各一人，官屬並與公同。宋大將軍、驃騎、車騎、衛將軍諸府皆有長史一人，又各置司馬一人。齊有大將軍，為贈官，無僚屬。諸驃騎、車騎、衛、鎮軍、中軍、撫軍、四征、四鎮等將軍，凡加大字位從公。長史、司馬諸官屬亦同公。梁因之，諸將軍優者亦然。陳為贈官，無僚屬。後魏大將軍僚屬如三公。北齊亦然。後周大將軍有長史、司馬、中郎掾屬、諸曹參軍、典籤等員，隋以後無。
車騎將軍
漢文帝元年，始用薄昭為車騎將軍。灌嬰、周亞夫、金日磾並為之。後漢章帝即位，西羌反，以舅馬防行車騎將軍，征之。銀印青綬，在卿上，絕席。還復罷。和帝即位，以舅竇憲為車騎將軍，征匈奴，始賜金紫，次司空。竇憲為車騎將軍，辟崔駰為掾。憲府貴重，掾屬三十人皆故刺史二千石，惟駰以處士年少，擢在其閒。其僚佐故事如太尉。後梁冀為之，官屬倍於餘府。安帝即位，西羌寇亂，以舅鄧騭為車騎將軍，征之。數年復罷。又皇甫嵩等並為之，其官屬附見大將軍後。靈帝數以車騎過拜嬖臣及贈亡人。應劭曰：「美號加於頑兇，印綬汙於腐屍，虧國家之舊，傷虓武之重。昔年有睹被髮之祥，知其為戎。今假號雲集，不亦宜乎。」魏車騎為都督，儀與四征同。若不為都督，雖持節屬四征者，與前後左右雜號將軍同。其或散還，從文官之例，則位次三司。晉宋車騎、衛不復為四征所督。晉羊祜為車騎將軍，開府如三司之儀。後魏制與驃騎同。位次升降並同。隋車騎屬驃騎府，大唐省之。說在前篇。
衛將軍
漢文帝始用宋昌為衛將軍，位亞三司。其官屬附見大將軍後。凡驃騎、車騎、衛三將軍，皆金印紫綬，武冠絳朝服，佩水蒼玉。晉以陸曄為衛將軍，兼儀同三司，加千兵百騎。東晉以後，尤為要重。後魏初，加大則次儀同三司。孝文太和中制，加大則位在太子太師上。歷代多有。大唐無之。 
前後左右將軍
前後左右將軍皆周末官，秦因之，位上卿，金印紫綬。漢不常置，或有前後，或有左右，皆掌兵及四夷。李廣為前將軍，趙充國為後將軍，辛慶忌、王商為左將軍，馮奉世為右將軍。光武建武七年省。魏以來復置。晉武初又置前軍、左軍、右軍，泰始八年，又置後軍，是為四軍。齊亦號左右前後四軍。陳並有之。北齊左右將軍領千牛備身。大唐無。
四征將軍
四征將軍皆漢魏以來置，加大者始曰方面。征東將軍，漢獻帝初平三年，以馬騰為之，或雲以張遼為。征西將軍，漢光武建武中，以馮異為大將軍。征南將軍，漢光武建武二年置，以馮異為之，亦以岑彭為大將軍。征北將軍，魏明帝太和中置，劉靖為之，許允亦為之。各一人。魏黃初中，位次三公。後魏加大則次衛將軍。大唐無。
四鎮將軍
鎮東將軍，後漢末，魏武帝為之。鎮南將軍，後漢末，劉表為之。魏張魯、晉當陽侯杜元凱並為之。鎮西將軍，後漢劉表為之，魏鍾會、鄧艾並為之。鎮北將軍，魏明帝太和中置。劉靖、許允並為之。各一人。宋時四鎮與中軍為雜號。後魏加大，次尚書令。大唐無。
四安將軍
安東將軍，後漢陶謙、曹休並為之。安南將軍，光武元年，以岑彭為之。晉范陽王虓亦為之。安西將軍，後漢末段煨、魏鍾會、石鑒並為之。安北將軍，晉以郗鑒為之。各一人。後魏亦有。大唐無。
四平將軍
平東將軍，晉當陽侯杜元凱、王濬等為之。平南將軍，晉盧欽、羊祜、胡奮等為之。平西將軍，晉以嵇紹。平北將軍，漢獻以張燕、晉以阮坦亦為之。各一人，並漢魏閒置。後魏亦有。大唐無。
雜號將軍歷代雜號將軍凡有數百，不可俱載，今錄其著者。
上，漢以呂祿為上將軍。騎，漢武帝以公孫敖及公孫賀並為騎將軍。樓船，漢元封三年，以荀彘為之。橫海，漢元鼎六年，以韓說為之，擊東越有功。材官，漢李息為之，掌理宮室。貳師，漢李廣利為之，征貳師城，取善馬，故以為號。輕車，漢武帝以公孫賀為之。伏波，漢武帝征南越，始置此號，以路博德為之。後漢馬援亦為之。伏波者，船涉江海，欲使波浪之伏息。中軍，漢武帝以公孫敖為之。強弩，漢武帝以李沮為之。戈船，環氏要略云：「建戈於船上，浮渡沮水，以討北狄。」奮威，漢武帝以田千秋為之。度遼，漢武帝初以范明友為度遼將軍。後漢明帝永平八年，又置，屯五原。銀印青綬。種暠字伯景，為度遼將軍，誠心懷撫，信賞分明，乃去烽燧斥堠，邊方晏然。及卒，匈奴舉國傷惜。單于每入朝賀，每見墳輒哭泣祭祀。又李膺為度遼將軍，聲振遠域。積射，漢有之。晉武帝泰始四年省。太康十五年立射營弩營，置積射強弩將軍主之。建威，漢元帝以韓安國、王晏並為之。光武以耿弇為之。九武，王莽拜將軍九人，皆以武為號，號曰九武將軍。征虜，後漢建武中，始以祭遵為，後張飛亦為之。武牙，後漢光武以蓋延為之。橫野，後漢光武以王常為橫野大將軍，位與諸將絕席。捕虜，後漢永平中，馬武為之。鷹揚，後漢建安中，魏武以曹洪為之。討逆，後漢末，以孫策為之。破虜，後漢末，以孫堅為之。討虜，後漢末，以孫權為之。安漢，蜀糜竺為之，班在軍師將軍之右。武威，魏武帝以于禁為之。撫軍，魏武帝置，以司馬宣王為之。淩江，魏置，以羅獻為之。寧朔，魏以王渾為之。橫江，吳魯肅為之。又曰：「魯潢江昔仗萬人，屯據陸口界。」龍驤，晉武帝置，以王濬為之。殿中，宋初置之。黑槊，後魏於粟磾好持黑槊以自衛，劉裕遙見，題書與之曰「黑槊公麾下」。明帝因授黑槊將軍。牙門將。冠服與將軍同。魏文帝黃初中置。明帝以胡烈為之。又王隱晉書云：「陸機少襲父為牙門將，吳人重武官故也。」晉惠帝特置四部牙門，以汝南王祐為之。蜀以趙雲為之。
監軍軍師祭酒、理曹掾屬附
周代，齊景公使穰苴將兵捍燕晉之師，穰苴願得君之寵臣以監軍，公使莊賈往，賈不時至，苴斬之。是其始也。漢武帝置監軍使者。光武以來歙監諸將。後漢末，劉焉以監軍使者領益州牧。劉璋亦為監軍使者。魏晉皆有之。魏時，司馬文王征壽春，石苞為監軍。鍾會伐蜀，衛瓘為監軍。晉孟康持節監石苞諸軍事。初，隗囂軍中嘗置軍師。隗囂聘平陵人方望以為軍師。又袁紹請盧損為軍師。至魏武帝，又置師官四人。魏荀攸為軍師，軍國選舉及刑獄法制皆使決焉。又梁義為左軍師。吳朱然為右軍師。蜀以諸葛亮為軍師將軍。晉避景帝諱，改為軍司。凡諸軍皆置之，以為常員，所以節量諸宜，亦監軍之職也。而太尉軍司尤重，故山公啟事曰「太尉軍司缺，當選上宰監，宜得宿有資重者」也。宋齊以來，此官頗廢。至梁大通四年，元法僧北討，復以羊為大軍司。後代多不置。至隋末，或以御史監軍事。大唐亦然。時有其職，非常官也。開元二十年後，並以中官為之，謂之監軍使。
軍師祭酒，後漢建安三年，曹公還許，初置此官。理曹掾屬。後漢建安十九年，魏武令曰：「軍中典獄者，或非其人，而任以三軍死生，吾甚懼之。」遂置此，選明達法理者為之。
三署郎官敘
漢中郎將分掌三署郎，有議郎、中郎、皆比六百石。侍郎、比四百石。郎中，比三百石。凡四等，皆秦官，無員，多至千人。靈帝時，三署郎吏二千餘人。皆掌門戶，出充車騎。其散郎謂之外郎。故卿、校尉、牧守待價於此。公車特徵賢良方正、敦樸有道、高節、公府掾曹試博士者，亦充茲位。其下第白衣試博士者，皆拜郎中。中郎有五官、左、右三將。謂五官中郎將、左右郎將。郎中有車、戶、騎三將。如淳曰：「主車曰車郎，主戶衛曰戶郎。漢舊儀曰：『郎中令主郎中，左右車將主左右車郎，左右戶將主左右戶郎。』」凡郎官皆主更直，執戟宿衛諸殿門，唯議郎不在直中。漢儀曰：「三署郎見光祿勳執板拜，見五官左右將執板不拜，於三公諸卿無敬。」郎官故事，令出錢，市財用，給文書，乃得出，時號曰山郎，謂以貲財為郎也。山者財用之所出，故取名。或至歲不得休沐。其豪富郎日出遊戲，或行錢得善部，貨賂流行，轉相放傚。楊惲字子幼為中郎將，罷山郎，其疾病休沐皆以法令，有過奏免，薦舉其高第有行能者，多至郡守、九卿。三署化之，莫不自勵，宮殿之內，翕然同聲，其後遂以為常。後漢和帝永元元年，初令郎官詔除者，得占丞、尉，以比秩為真。凡三署郎官，二漢並屬光祿勳。光祿選三署郎有行應四科者，歲舉茂才二人，四行二人。後漢范滂字孟博，舉孝廉、光祿四行。時冀州饑荒，盜賊群起，乃以滂為清詔使以按察之。滂登車攬轡，慨然有澄清天下之志。及到州境，守令有贓污者，望風解印綬而去。其所舉奏，莫不厭塞眾議。又上廉吏六人，為長理劇，隨缺多少。萬戶以上為劇縣，其缺少者不選，公府亦然。故明帝時館陶公主為子求郎，帝不許，賜錢十萬，曰：「夫郎官上應列宿，出宰百里，苟非其人，人受其殃。」後漢桓靈閒，三署見郎七百餘人，而郡國計吏多留拜為郎。太尉楊秉上疏諫曰：「先王建國，順天制官，太微積星，名為郎位，入奉宿衛，出牧百姓」云云。按自近代，皆謂郎官上應列宿，出宰百里，為尚書郎故事。且夫天文有武賁郎位等星，皆在太微帝座之後，為翊衛之象，則應劭、楊秉所言三署郎是也。而代人謂之尚書郎，則誤矣。徵其失也，蓋自梁陶藻職官要錄，以漢三署郎故事通為尚書郎，循名失實，疑誤後代。舊有郎中將右騎，光武中興悉省。漢爰盎、卜式、張騫並為中郎，韓信、主父偃並為郎中。後漢明帝性褊察，嘗以事怒郎藥崧，崧走入床下，上將杖撞崧。崧曰：「天子穆穆，諸侯皇皇，未聞人君，自起撞郎。」上乃捨之。又班固二代，位不過郎。又陳蕃諫靈帝曰：「昔明帝公主為子求郎，賜錢十萬。今陛下除拜郎吏，無有休已，以一郎比一把菜耳。」晉議郎遷為太守，山公啟事曰：「
議郎許允，宜參廣漢太守選。」亦有郎中等官。其後雖有中郎將等官，而無三署郎矣。
中郎將五官中郎將左右中郎將
五官、左、右中郎將，皆秦官，漢因之，並領三署郎從。後漢之制，郡國舉孝廉以補之。三署郎年五十以上屬五官。後漢黃琬，字子琰，為五官中郎將。時陳蕃為光祿勳，深相敬待，每與議事。舊制，光祿舉三署郎，以功高久次才德尤異者為茂才四行。時權富子弟多以人事得舉，而貧約守志者見遺。京師謠曰：「欲得不能，光祿茂才。」於是蕃、琬同心，顯用志士。故蕃、琬皆為權富郎所中傷也。其次分屬左右署，左右郎將各領左右署郎。二署皆有中郎、侍郎、郎中，三郎並屬光祿勳。漢衛綰，文帝時，以戲車為中郎將。戲車謂能左右超乘也。景帝幸上林，詔綰參乘，重其淳謹。又蘇武以中郎將持節使匈奴。又司馬相如拜中郎將，建節往使邛笮，縣令負弩矢前驅，蜀人以為寵。又後漢左中郎將皇甫嵩、右中郎將朱俊並討黃巾，有大功。又建安十六年，魏公子丕為五官中郎將，置官屬，以副丞相，位在魏國諸侯王上。魏無三署郎，猶置左右中郎將。晉武帝省左右中郎將官。宋孝武大明中，復置，銀章青綬，武冠絳朝服，佩水蒼玉。齊左右中郎將屬西省。梁代並分司丹禁。今中郎將四十四員，郎將六十四員，各附諸軍諸衛篇。大唐亦置諸衛中郎將。永徽三年八月，避太子名，改中郎將為旅賁郎將，又改為翊軍郎將，尋復舊。
虎賁中郎將
周官有虎賁氏，掌領虎士八百人，軍旅會同，君宿於外，則守王閑。閑，梐枑行馬也。梐音陛，枑音護。漢武帝建元三年，初置期門，比郎中，蓋以微行出遊，選材力之士，執兵從送，期之諸門，故名期門。無員，多至千人。平帝元始元年，更名虎賁郎，舊曰虎奔，言如虎之奔。置中郎將領之，故有虎賁中郎將，主虎賁宿衛，冠插兩鶡尾，鶡，鷙鳥之中果勁者，每有攫撮，應爪摧碎。尾，上黨所貢也。後漢崔鈞為武賁中郎將，服武弁，戴鶡尾。攫音钁。紗縠單衣、虎文錦蔥，餘郎亦然。凡有虎賁中郎、虎賁侍郎、虎賁郎中、節從虎賁，皆父死子繼。若死王事，亦如之。前賢亦多為者。後漢馬援、孔融並為虎賁中郎將。魏桓階字伯緒，為虎賁中郎將，遷尚書，典選。大唐無。
四中郎將東西南北
東中郎將，後漢靈帝以董卓為之。南中郎將，後漢獻帝以臨淄侯曹植為之。西中郎將，晉以謝曼、桓沖為之。北中郎將，後漢以盧植為之。建安中以鄢陵侯曹彰為之。並後漢置。江左彌重，或領刺史，或持節為之。銀印青綬，服同將軍。後魏靈太后時，四中郎將兵數寡弱，不足以襟帶京師。任城王澄奏宜以東中帶滎陽郡，南中帶魯陽郡，西中帶恆農郡，北中帶河南郡。選二品三品親賢兼稱者居之，配以強兵，則深根固本之計也。靈太后初從之，後復止。大唐至德後，節度、都團練使，殆其遺職。
雜中郎將
使匈奴中郎將，後漢主護南單于，以張奐為之。後魏天興四年罷。平越中郎將，晉武帝置，理廣州，主護南越。司金中郎將，魏王脩為之。武衛中郎將。魏始以許褚為之。大唐無。
折衝府果毅、別將等附
隋初左右衛、左右武衛、左右武候，各領軍坊鄉團，以統戎卒。開皇中，置驃騎將軍府，每府置驃騎、車騎二將軍。大業三年，改驃騎府為鷹揚府，改驃騎將軍為鷹揚郎將，改車騎將軍為鷹揚副郎將。五年，又以鷹揚副郎將為鷹擊郎將。九年，別置折衝、果毅及武勇、雄武等郎將官，以統領驍果。大唐武德初，猶有驃騎府及驃騎、車騎將軍之制。武德七年，乃改驃騎為統軍，車騎為別將。貞觀十年，復採隋折衝、果毅郎將之名，改統軍為折衝都尉，別將為果毅都尉。魏有折衝將軍，後周有成議別將官，其名因此也。其府多因其地，各自為名，無鷹揚之號。凡五百七十四府，分置於諸州，而名隸諸衛及東宮率府。各領兵，漢一千二百人為上府，兩京城內雖不滿此數，亦同上府。千人為中府，兩畿及岐、同、華、懷、陝等五州所管府，雖不滿此數，亦同中府。八百人為下府。每府置折衝都尉一人，掌領校尉以下宿衛及衛士以上，總判府事。左右果毅都尉各一人，掌通判。春秋傳曰「戎昭果毅」，又曰「殺敵為果，致果為毅」。煬帝始置，後改將為之。別將一人，不判府事。若無兵曹以上，即知府事。初別將既改為果毅，而府中有長史員。聖曆三年，廢長史，置別將一員。後又兼置長史。長史一人，通判。載初元年置。兵曹一人，判府事，付事句稽，監印，給紙筆。校尉六人。以下小吏各有差。若校尉以下，唯人數置之。凡府在赤縣為赤府，在畿縣為畿府。衛士以三百人為團，團有校尉；五十人為隊，隊有正；十人為火，火有長。備六馱馬驢，初置八馱，後改為六。米糧、介冑、戎器、鍋、幕，貯之府庫，以備武事。每歲十一月，以衛士帳上於兵部，以候徵發。天下衛士向六十萬人。初置，以成丁而入，六十齣役，其家不免徵徭，遂漸逃散。年月漸久，逃死者不補。天寶八載五月，停折衝府。以無兵可校之。十一載八月，改諸衛士為武士。
三都尉奉車駙馬騎奉朝請附
奉車、駙馬、騎三都尉，並漢武帝元鼎二年初置。李陵為騎都尉。至更始時，官亂，謠曰：「爛羊胃，騎都尉。」舊無員，或以冠常侍，或卿尹校尉左遷為之。奉車掌御乘輿車，漢官曰三人。駙馬掌駙馬，駙馬，非正駕車，皆為副馬。一曰：駙，近也，疾也。騎都尉本監羽林騎，漢官十人。又竇嬰為朝請，竇太后除嬰門籍，不得入朝請。漢律：諸侯春朝天子曰朝，秋曰請。後漢並屬光祿勳。奉朝請無員，本不為官，漢東京罷省三公、外戚、皇室、諸侯多奉朝請。奉朝請者，奉朝會請召而已。晉武帝亦以皇室、外戚為三都尉而奉朝請焉。元帝為晉王，以參軍為奉車都尉，掾屬為駙馬都尉，行參軍舍人為騎都尉，皆奉朝請。後罷奉車、騎二都尉，唯留駙馬都尉奉朝請而已。諸尚公主者，若劉惔、桓溫等皆為之。宋武帝永初以來，以奉朝請選雜，其尚主者唯拜駙馬都尉。齊奉朝請駙馬都尉及散騎給事中等官，並集書省職。朝散用衣冠之餘，人數猥積。武帝永明中，奉朝請至六百餘人。齊職儀曰：「凡尚公主拜駙馬都尉。」梁三都尉並無員秩，其奉車駙馬，皆武冠絳朝服，銀章青綬。梁陳駙馬皆尚公主者為之。陳武帝長女永世公主先適陳留太守錢蕆，生子岊，主及岊並卒。武帝受禪，唯公主追封，將葬，尚書主客牒詳議，欲加蕆駙馬都尉，並贈岊官。袁樞議曰：「昔王姬下降，必適諸侯。同姓為主，聞於公羊之說，車服不繫，著於詩人之篇。漢氏之初，列侯尚主，自斯以後，降嬪素族。駙馬都尉，置由漢武，或以假諸功臣，或以加於戚屬，是以魏表駙馬奉車為一號。魏晉以來，因為常準。蓋明王姬之重，庶姓之輕，若不加其等級，莫可合而酳，所以假駙馬之位，乃崇於皇女。今公主早薨，伉儷已絕，既無禮數致疑，何須駙馬之授。按當陽侯杜元凱尚晉宣帝第二女高陸宣公主，晉武踐祚，而主已亡，泰始中，追贈公主，杜君無復駙馬之號。梁文帝女新安穆公主早薨，天監初王氏無追拜之事。遠近二例，足以據明。公主所生，既未及成人之禮，無勞此授。今宜追贈亭侯。」時以樞議為衷。蕆，丑善反。岊音節。後魏駙馬都尉亦為尚公主官，雖位高卿尹，而此職不去。奉車二十人，騎都尉六十人。北齊駙馬與後魏同。隋開皇六年，罷奉朝請。煬帝時，奉車、駙馬並廢。大唐駙馬都尉從五品，皆尚主者為之。開元三年八月，敕：駙馬都尉從五品階，宜依令式，仍借紫金魚袋。天寶以前悉以儀容美麗者充選。奉車都尉五員，掌馭副車，不常置。若大備陳設，則以餘官攝行，屬左右衛也。
