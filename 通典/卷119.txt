
通典卷第一百十九
禮七十九開元禮纂類十四吉禮十一
皇帝封祀泰山禪社首山附
鑾駕進發齋戒制度陳設省牲器鑾駕上山薦玉幣山下封祀壇進熟燔燎封玉冊封檢附鑾駕還行宮朝覲群臣考制度
皇帝封祀泰山禪社首山附
鑾駕進發禪儀無此篇
皇帝將有事於泰山，有司卜日如別儀。告昊天上帝、太廟、太社皆如巡狩之禮。告太廟，高祖祝文加封祀配神作主之意，告睿宗祝文加禪祭配神作主之意。皇帝出宮，備大駕鹵簿，軷於國門，祭所過山川、古先帝王、名臣、烈士，皆如巡狩之禮。通事舍人承制問百年。所經州縣，刺史縣令先待於境。至泰山下，柴告昊天上帝於圜丘壇，如巡狩告至之禮。有司攝事。前祀所司以太牢祭於泰山神廟如常式。
齋戒
前七日，太尉戒誓百官，封雲封於泰山，禪雲禪於社首山，齋儀同封祀。皇帝散齋於行宮後殿四日，致齋於前殿三日，服袞冕結珮等並如圜丘儀。百官如別儀。
制度
將作大匠先領徒於泰山上立圜臺，廣五丈，高九尺，土色各依其方；又於圜臺上起方壇，廣一丈二尺，高九尺；其臺壇四面各為一陛。玉板長一尺三寸，廣五寸，厚五分，刻牒為字，以金填之，用金匱盛。其玉牒文，中書、門下進取進止，所由承旨請內鐫。其石檢等，並如後制。郊社令積柴為燎壇於山上圜臺之東南，量地之宜。柴高一丈二尺，方一丈，開上，南出戶，方六尺。又為圜壇於山下，三成十二陛，如圜丘之制，隨地之宜。壇上飾以玄，四面依方色。壇外為三壝。郊社令又積柴於壇南，燎如山上之儀。又為玉冊，皆以金繩連編玉牒為之。每牒長一尺二寸，廣一寸二分，厚三分，刻玉填金為字。少府監量文多少為之。又為玉匱一，長一尺三寸，並檢方五寸，當纏繩處刻為五道，當封寶處刻深二分，方取容受命寶印，以藏正座玉冊。又為金匱二，以藏配座玉冊，制度如玉匱。又為黃金繩以纏玉匱、金匱。又為石以藏玉匱，用方石再累，各方五尺，厚一尺，縱鑿石中，廣深令容玉匱。旁施檢處，皆刻深三寸三分，闊一尺，南北各二，東西各三，去隅皆七寸。纏繩處皆刻深三分，闊一寸五分。為石檢十枚，以檢石，皆長三尺，闊一尺，厚七寸；皆刻為三道，廣一寸五分，深四寸，當封處大小取容寶印，深二寸七分；皆有小石蓋，制與封刻處相應，以檢擫封印；其檢立於旁當刻處。又為金繩三，以纏石各五周，徑三分。為石泥以封石。以石末和方色土為之。其封玉匱、金匱、石同用受命寶，並所司量時先奏請出之。為距石十二枚，皆闊二尺，厚一尺，長一丈，邪刻其首，令與隅相應，分距四隅，皆再累。為五色土圓封，以封石，上徑一丈二尺，下徑三丈九尺。禪禮制度：將祭，將作先於社首山禪所為禪祭壇，如方丘之制。八角三成，每等高四尺。上闊十六步，設八陛。上等陛廣八尺，中等陛廣一丈，下等陛廣一丈二尺。為三重壝，量地之宜。四面開門。玉冊、石、玉匱、金匱、金泥、檢距、圓封、立碑等，並如封祀之儀。
陳設
前祀三日，衛尉設文武侍臣次於山下封祀壇外壝東門之內道北，皆文官在左，武官在右，俱南向。設諸祀官次於東壝之外道南，北向西上。三師南壝之外道東，諸王於三師之南，俱西向北上。文官從一品以下九品以上於祀官之東，皇親五等以上諸親三等以上於文官之東，東方諸州刺史縣令又於文官之東，俱北向西上。介公、酅公於南壝之外道西，東向；諸州使人於介公、酅公之西，東向。諸方之客，東方南方於諸王東南，西向；西方北方於介公、酅公西南，東向：皆以北為上。武官三品以下九品以上於西壝之外道南，北向東上。設陳饌幔各於內壝東門西門之外道北，南向，北門之外道東，西向。壇上及東方之饌陳於東門外，南方及西方之饌陳於西門外，北方之饌陳於北門外。
前祀二日，太樂令設宮懸之樂於山下封祀壇之南，內壝之外，如圜丘儀。右校掃除壇之內外。禪儀：祭前三日，尚舍壇長施大次於外壝東門內道北，尚舍奉御鋪御座。守宮設文武官次於大次前，東西相向。諸祀官次於東壝外，文官九品以上於祀官東，皇親諸親又於其東，蕃客又於其東。介公、酅公於西壝外道南，武官九品以上於介公、酅公西，蕃客又於其西。褒聖侯於三品文官下。有諸州使，分於文武官後。設陳饌幔於內壝東西門外道北，南向。其壇上及東方饌陳於東門外，南方西方北饌陳於西門外。其陳樂懸則樹靈鼓。右校掃除又為瘞埳於壇壬地。
前祀一日，奉禮郎設祀官公卿位於山下封祀壇內壝東門之外道南，分獻之官於公卿之南，執事者位於其後，每等異位，重行，西面北上。設御史位於壇上，一位於東陛之南，西向，一位於西陛之南，東向。設奉禮位於樂懸東北，贊者二人在南差退，俱西向。設協律郎位於壇上南陛之西，東向。設太樂令位於北懸之間，當壇北向。
設從祀之官位：三師位於懸南道東，諸王位於三師之東，俱北面西上。介公、酅公位於道西，北面東上。文官從一品以下九品以上於執事之南，東方諸州刺史縣令又於文官之南，每等異位，重行西向，俱以北為上。武官三品以下九品以上位於西方，值文官，皇親五等以上、諸親三等以上於武官之南，每等異位，重行東向。諸州使人位於內壝南門之外道西，重行東面，皆以北為上。設諸國客使位於內壝南門之外，東方南方於諸王東南，每國異位，重行北向，以西為上；西方北方於介公、酅公西南，每國異位，重行北面，以東為上。其褒聖侯於文官三品之下，諸州使人各於文武官後。禪儀：奉禮設御位於壇東南。設祀官位於內壝東門外道南，分獻官於祀官南，執事者位於其後。設御史位二於壇下，一位於東南，西向，一位於西南，東向，令史陪後。設奉禮位於懸東北，贊者二人在南差退。協律郎於壇上，太樂令於北懸間，並如常。設望瘞位於壇東北。從祭官於執事南，皇親又於南，諸州刺史縣令又於南，蕃客又於南。介公、酅公於內壝西門外道南，武官於後，蕃客於武官南。設門外位於東西壝門外道南，皆如設次之式。
設牲牓於山下封祀壇之外，當門西向。蒼牲一居前，正座。又蒼牲一；配座。青牲一在北少退，南上，次赤牲一，次黃牲一，次白牲一，次玄牲一；以上五方帝座。又青牲一，大明。又白牲一，夜明也。禪禮，設牲牓於東壝外如式，正座黃牲一，居前；配座黃牲一，在北少退；神州黝牲一，在南少退。設犧令位於牲西南，史陪其後，俱北向。設太祝位於牲東，各當牲後，祝史陪其後，俱西向。設太常卿省牲位於牲前，近北。又設御史位於太常卿之西，俱南向。
設昊天上帝酒樽於圜臺之上下：太樽二、著樽二、犧樽二、山罍二在壇上，於東南隅，北向；象樽二、壺樽二、山罍四在壇下，於南陛之東，北面西上。設配帝著樽二、犧樽二、象樽二、山罍二在壇上，皆於昊天上帝酒樽之東，北向西上。其山下封祀壇設五帝日月，俱太樽二，在神座之左。其內官每陛間各象樽二在第二等，中官每陛間各壺樽二在第三等，外官每陛間各概樽二於內壝之內，眾星每道間各散樽二於內壝之外。凡樽各設於神座之左而右向。五帝日月以上之樽置於坫，內官以下樽俱籍以席，皆加勺，設爵於樽下。禪儀，設皇地祇太樽二、著樽二、犧樽二、山罍二在壇上東南隅，北向；象樽二、壺樽二、山罍四在壇下南陛之東，北向，俱西上。設配帝著樽二、犧樽二、象樽二、山罍二在壇上正座樽東，北向西上。神州太樽二在第一等。每方岳鎮海瀆俱山樽二，山林川澤各蜃樽二，丘陵以下各散樽二，皆於壇下，皆加勺。
設罍洗各於壇南陛東南，亞獻之洗又於東南，俱北向。罍水在洗東，篚在洗西，南肆。篚實以巾爵。設分獻罍洗篚各於其方陛道之左，俱西向，執樽罍篚者各於樽罍篚之後。各設玉幣之篚於壇之上下樽坫之所。
祀日未明五刻，太史令、郊社令各服其服，升設昊天上帝神座於山上圜臺之上北方，南向，以三脊茅為神籍。設高祖神堯皇帝神座於東方，西向，席以莞。神位皆於座首。又太史令、郊社令設五天帝、日月神座於山下封祀壇之上，青帝於東陛之北，赤帝於南陛之東，黃帝於南陛之西，白帝於西陛之南，黑帝於北陛之西，大明於東陛之南，夜明於西陛之北，席皆以稿秸。設五星、十二辰、河漢及內官之座於第二等十有二陛之間，各依方面，凡席皆內向，其內官中有北斗、北辰位南陛之內，差在行位前。設二十八宿及中官之座於第三等亦如之。布外官席位於內壝之內，眾星席位於內壝之外，各依方次。席皆以莞，設神位各於座首。禪禮：神位：皇地祇神座於壇上北方，南向，席以稿秸。睿宗大聖真皇帝座於東方，西面，席以莞。神州於第一等東南方，席以稿秸。岳鎮以下於內壝內，各於其方，嵩岳以下於壇西南，俱內向，席皆以莞。所司陳其異寶及嘉瑞等於樂懸之北東西廂。禪禮無瑞物。
省牲器
省牲之日午後十刻，去壇二百步所，諸衛之屬禁斷行人。晡後二刻，郊社令丞帥府史三人及齋郎以樽坫罍洗篚入設於位。凡升壇者各由其陛。贊引引御史、諸太祝詣壇東陛，御史二人升，行掃除於上，太祝七人與祝史行掃除於下。其五星以下羊豕所司，各依令先備如常儀。並如別儀。禪禮無五星以下羊豕，餘同。
鑾駕上山禪無上山儀
前祀三日，本司宣攝內外，各供其職。衛尉設祀官、從祀群官五品以上便次於行宮朝堂如常儀。
前祀二日，尚舍直長施大次於圜臺東門外道北，又於山中道設止息大次，俱南向，尚舍奉御鋪御座。衛尉設從駕文武群官及諸方使應從升者次於圜臺南門之外，文東武西，並如常儀。郊社令設御洗於圜臺南陛之東，北向，罍水在洗東，篚在洗西，南肆。設巾。其日，奉禮設御位於圜臺南，當壇北向。設群官五品以上版位於御位之南，文東武西，重行北向，相對為首。設東方諸州刺史縣令位於文官之東，諸州使人位於武官之西。設國客位，東方南方於文官東南，每國異位，北面西上；西方北方於武官西南，每國異位，北面東上。設御史位於圜臺東西如祀禮。設奉禮贊者位於群官東北，西面，設執事位於東門之內道南，西面，皆北上。
前祀一日，未明七刻，搥一鼓為一嚴。三嚴時節，祀前二日侍中奏裁。未明五刻，搥二鼓為再嚴。侍中版奏：「請中嚴。」從祀官五品以上俱就次各服其服，所司陳大駕鹵簿。未明二刻，搥三鼓為三嚴。諸衛之屬各督其隊與鈒戟以次陳於行宮門外。謁者、贊引各引祀官，通事舍人分引從祀群官，諸侍臣結珮，俱詣行宮門外奉迎。侍中負寶如式。乘黃令進輦於行宮門外，南向。侍中版奏：「請登山。」皇帝服袞冕，乘輦以出，稱警蹕如常儀。黃門侍郎進當輦前，跪奏稱：「黃門侍郎臣某言，請鑾輿進發。」俛伏，興，退復位。鑾輿動，又稱警蹕，黃門侍郎、侍中、中書令以下夾引以出，千牛將軍夾輿而趨。駕至侍臣上馬所，黃門侍郎奏：「請鑾輿權停，敕侍臣上馬。」侍中前承制，退稱：「制曰可。」黃門侍郎退，稱：「侍臣上馬。」贊者承傳，文武侍臣皆上馬。諸侍衛之官各督其屬，左右翊鑾輿，在黃麾內；符寶郎奉六寶與殿中監後部從，在黃鉞內。侍臣上馬畢，黃門侍郎奏：「請鑾輿進發。」退復位。鑾駕動，稱警蹕如常，鼓吹不鳴，不得諠譁。從祀官在玄武隊後如常。若須先置，則聽臨時節度。車輅鼓吹待於山下。御史大夫、刺史、縣令前導如式。至中道，止息大次前，迴輦南向，侍中奏請降輦如常。皇帝降輦，之大次，群官皆隨便而舍。停大次三刻頃，侍中奏請皇帝出次升輦進發如初。駕至臺東門外大次前，迴輦南向，侍中進當駕前，跪奏稱：「侍中臣某言，請降輅。」俛伏，興。皇帝降輦之大次如常儀。通事舍人承旨敕從祀群官退就門外位。禪儀，鑾駕出行宮如封泰山之儀。
薦玉幣
祀日未明三刻，諸祀官各服其服。郊社令帥其屬以玉幣及玉冊置於山上圜臺壇上坫所，禮神之玉蒼璧，幣以蒼，配座之幣亦如之。又以玉匱、金匱、金繩、金泥盛於篚，置於石之側。良醞令帥其屬各入實樽罍玉幣。凡六樽之次，太樽為上，實以汎齊；著樽次之，實以醴齊；犧樽次之，實以盎齊；象樽次之，實以醍齊；壺樽次之，實以沈齊；山罍為下，實以三酒。配帝，著樽為上，實以汎齊；犧樽次之，實以醴齊；象樽次之，實以盎齊；山罍為下，實以清酒。其玄酒各實於五齊之上樽。禮神之玉，昊天上帝以蒼璧。昊天上帝及配帝之幣以蒼。禪，祭日未明三刻以下實樽至饌幔內，與夏至北郊同也。太官令帥進饌者實諸籩豆簋簠，各設於饌幔內。
未明二刻，奉禮帥贊者先入就位，贊引引御史以下入行掃除如常儀。禪禮，自未明二刻下至掃除訖就位，與夏至方丘同。駕將至，謁者、贊引各引祀官，通事舍人分引從祀群官、諸方客使俱就門外位。自鑾輿至大次以下至進熟，與方丘同。
未明一刻，謁者、贊引各引文武五品以上從祀之官皆就圜臺南立。謁者引司空入行掃除訖，出復位。
侍中版奏：「外辦。」皇帝服大裘而冕，出次，華蓋侍衛如常儀。侍中負寶陪從如式。博士引太常卿，太常卿引皇帝，凡太常卿前導，皆博士先引。入自東門。殿中監進大珪，尚衣奉御又以鎮珪授殿中監，殿中監受進皇帝。皇帝搢大珪，執鎮珪繅籍，華蓋仗衛停於門外，近侍者從入如常，謁者引禮部尚書、太常少卿陪從如常。大珪如搢不便，請先定近侍承奉之。皇帝至版位，北面立。每立定，太常卿與博士退立於左。謁者、贊引各引祀官次入就位。立定，太常卿前奏：「請再拜。」退復位。皇帝再拜。奉禮曰：「眾官再拜。」在位者皆再拜。
太常卿前奏：「有司謹具，請行事。」退復位。正座、配座太祝取玉幣於篚，各立於樽所。太常卿引皇帝詣壇，升自南陛，侍中、中書令以下及左右侍衛量人從升。以下皆如之。皇帝升壇北向立。太祝加玉於幣以授侍中，侍中奉玉幣東向進皇帝，皇帝搢鎮珪，受玉幣。凡受物皆搢鎮珪，奠訖，執鎮珪，俛伏，興。登歌作肅和之樂，以大呂之均。太常卿引皇帝進，北面跪奠於昊天上帝神座，禪則皇地祇神座。俛伏，興。太常卿引皇帝立於西方，東向。又太祝以幣授侍中，侍中奉幣北向進，皇帝受幣，太常卿引皇帝進，東面跪奠於高祖神堯皇帝神座，俛伏，興。太常卿引皇帝少退，東向再拜訖，登歌止。太常卿引皇帝，樂作，皇帝降自南陛，還版位西向立，樂止。太祝還樽所。
山下封祀壇其日，自山下五步立一人，直至下壇，遞呼萬歲以為節候。
祀日未明三刻，諸祀官各服其服。郊社令帥其屬以五帝及日月中官外官以下之玉幣，各置於坫所。五帝之玉以四珪有邸，日月以珪璧。幣各依方色。良醞令帥其屬各入實樽罍玉幣。五帝俱以太樽，皆實以汎齊；日月之樽，實以醴齊；其內官之象樽，實以醍齊；中官之壺樽，實以沈齊；外官之概樽，實以清酒；眾星之散樽，實以昔酒。其玄酒各實於五齊之上樽。禮神之玉，青帝以青珪，赤帝以赤璋，黃帝以黃琮，白帝以騶虞，黑帝以玄璜，日月珪邸。五帝日月以下，幣皆從方色。太官令帥進饌者實諸籩豆簋簠，各設於饌幔內。
未明二刻。奉禮帥贊者先入就位。贊引引御史以下入行掃除如常儀。
未明一刻，謁者、贊引各引祀官皆就位。太樂令帥工人、二舞次入就位，文舞入陳於懸內，武舞立於懸南道西。謁者引司空入行掃除訖，出復位。
於皇帝奠玉幣也，封祀壇謁者、贊引各引祀官入就位，立定，奉禮曰：「眾官再拜。」在位者皆再拜。其先拜者不拜。協律郎跪，俛伏，興，舉麾，鼓柷，奏元和之樂，乃以圜鍾之宮，黃鍾為角，太蔟為徵，姑洗為羽，圜鍾三奏，黃鍾、太蔟、姑洗各一奏之。舞文舞之舞，樂舞六成，偃麾，戛敔，樂止。奉禮曰：「眾官再拜。」在位者皆再拜。謁者七人各引獻官及諸太祝奉玉幣各進奠於神座如常儀。將進奠，登歌作肅和之樂，以大呂之均，餘星座幣亦如之。進奠訖，各還本位。
初群官拜訖，夜明以上祝史各奉毛血之豆，立於門外；登歌止，祝史奉毛血各由其陛升壇，以毛血各致其座，諸太祝俱迎受，各奠於神座前，諸太祝與祝史退立於樽所。
進熟
皇帝既升奠玉幣，太官令出，帥進饌者奉饌各陳於內壝門外。謁者引司徒出詣饌所，司徒奉昊天上帝之俎。初皇帝既至位樂止，太官令引饌入。俎初入門，雍和之樂作，以黃鍾之均。自後接神之樂皆用雍和。饌至陛，樂止。祝史俱進跪徹毛血之豆，降自東陛以出。昊天上帝之饌升自午陛，配帝之饌升自卯陛。諸太祝迎引，各設於神座前。設訖，謁者引司徒，太官令帥進饌者，降自東陛以出，司徒復位。諸太祝各還樽所。
太常卿引皇帝詣罍洗，盥手洗爵等並如圜丘儀。太常卿引皇帝，樂作，皇帝詣壇，升自南陛訖，樂止。謁者引司徒升自東陛，立於樽所；齋郎奉俎從升，立於司徒之後。太常卿引皇帝詣昊天上帝酒樽所，執樽者舉，侍中贊酌汎齊訖，壽和之樂作，皇帝每酌獻飲福，皆作壽和之樂。太常卿引皇帝進昊天上帝神座前，北向跪奠爵，俛伏，興，太常卿引皇帝少退，北向立，樂止。太祝二人持玉冊進於神座之右，東面跪，又太祝一人跪讀冊文訖，俛伏，興，冊文並中書、門下撰進，少府監刻文。皇帝再拜。初讀冊文訖，樂作，太祝進奠冊於神座，還樽所，皇帝再拜，樂止。太常卿引皇帝詣配座，以下至終獻光祿卿降復位，並如圜丘儀。
皇帝將升獻，太官令引饌入，其山下封祀壇五帝日月以下之饌，亦相次而入。俎初入門，雍和之樂作，以黃鍾之均，饌至陛，樂止。祝史俱進，跪徹毛血之豆，降自東陛以出。木帝之饌升自寅陛，火帝之饌升自巳陛，土帝之饌升自未陛，金帝之饌升自酉陛，水帝之饌升自子陛，大明之饌升自辰陛，夜明之饌升自戌陛。其內官中官眾星之饌，所由師長皆先陳布。諸太祝迎引於壇上，各設於神座。設訖，謁者引司徒，太官令帥進饌者俱降自東陛以出，司徒復位。諸太祝各還樽所。
於山上太尉之亞獻也，封祀壇謁者七人分引五方帝及大明夜明等獻官詣罍洗，盥手洗匏爵訖，各由其陛升，俱酌汎齊訖，各進跪奠於神座前，興，引降還本位。
初第一等獻官將升，謁者五人次引獻官各詣罍洗，盥洗訖，各由其陛升，詣第二等內官酒樽所，俱酌醴齊，各進跪奠爵於內官首座，興，餘座皆祝史齋郎助奠，相次而畢。謁者四人次引獻官俱詣罍洗盥洗，各由其陛升壇，詣第三等中官酒樽所，俱酌盎齊以獻。贊引四人次引獻官詣罍洗盥洗訖，詣外官酒樽所，俱酌醍齊以獻。贊引四人次引獻官詣罍洗盥洗，詣眾星酒樽所，俱酌沈齊以獻。其祝史齋郎酌酒助奠，皆如內官之儀。訖，謁者、贊引各引獻官還本位。武舞六成，樂止。
舞獻俱畢，上下諸祝各進跪徹豆，興，還樽所。奉禮曰：「賜胙。」贊者唱：「眾官再拜。」在位者皆再拜。元和之樂作，奉禮曰：「眾官再拜。」在位者皆再拜。樂作一成止。
燔燎
終獻將畢，侍中前跪奏曰：「請就望燎位。」太常卿引皇帝就望燎位。太祝奉玉幣等就柴壇，置於柴上戶內訖，奉禮曰：「可燎。」東西面各六人以炬燎火。半柴，侍中前跪奏：「禮畢。」太常卿引皇帝出，贊引引祀官以下皆出。其山下封祀壇獻官獻畢，奉禮曰：「請就望燎位。」諸獻官俱就望燎位。諸太祝各取玉幣等就柴壇，自南陛升，置於柴上戶內訖，奉禮曰：「可燎。」東西面各六人以炬燎火，半柴訖，奉禮曰：「禮畢。」獻官以下皆出。禪儀，皇帝既升奠玉幣，下至跪奠爵俛伏興，與方丘同。太常卿引皇帝少退北向立，樂止，太祝二人持玉冊進於神座之右，東向跪，又太祝一人跪讀冊文訖，俛伏，興，皇帝再拜，祝文並中書、門下進，少府監刻，初讀祝文訖，至配座讀冊，亦皆如之，其拜奠並同方丘。配座初讀冊訖，至窴土半埳，太常卿引皇帝還版位，與方丘同。
封玉冊封檢附
燔燎畢，禪儀，皇帝既就望瘞位。侍中跪奏稱：「具官臣某言，請封玉冊。」太常卿引皇帝自南陛升壇，北向立。近侍者從升如式。少府監具金繩金泥等並所用物立於御側，符寶郎奉受命寶立於侍中之側。謁者引太尉進昊天上帝神座前，禪儀，進皇地祇神座前。跪取玉冊置於案，進，皇帝受玉冊，跪，疊之內於玉匱中，纏以金繩，封以金泥。侍中取受命寶，跪以進，皇帝取寶以印玉匱訖，興，侍中受寶以授符寶郎。通事舍人引太尉進，皇帝跪捧玉匱授太尉，太尉跪受。皇帝興。太尉退復位，側身奉玉匱。太常卿前奏：「請再拜。」皇帝再拜訖，入次如常儀。
太尉奉玉匱之案於石南，北向立。執事者發石蓋，太尉奉玉匱跪藏於石內。執事者覆石蓋，檢以石檢，纏以金繩，封以石泥訖，太尉以玉寶遍印訖，引降復位。將作帥執事者以石距封固，又以五色土圜封後，續令畢其功。禪儀同。配座玉牒禪儀，太尉又進睿宗大聖真皇帝座，跪取玉冊內金匱。封於金匱，皆如封玉匱之儀。訖，太尉奉金匱從降俱復位。封禪還，以金匱內太廟，藏於高祖神堯皇帝之石室，如別儀。
太常卿前奏：「禮畢。」若有祥瑞，則太史監跪奏訖，侍臣奉賀再拜，三稱萬歲。內外皆稱萬歲訖，又再拜。太常卿引皇帝還大次，樂作，皇帝出東門，禪禮皇帝出中壝門。殿中監前受鎮珪以授尚衣奉御，殿中監又前受大珪，華蓋侍衛如常儀，皇帝入次，樂止。謁者、贊引各引祀官，通事舍人分引從祀群官以次出復位，立定，奉禮曰：「再拜。」眾官在位者皆再拜訖，贊引引出。工人、二舞以次出。禪禮，祭訖，以奇禽異獸合瑞典者，皆縱之神祀所。
鑾駕還行宮禪儀同
皇帝既還大次，侍中版奏：「請解嚴。」將士不得輒離部伍。轉仗衛於還途如來儀。二刻頃，侍中版奏：「請中嚴。」皇帝服通天冠，絳紗袍，諸祀官服朝服。皇帝出次，升輦降山，下至圜壇所，權停，乘黃令進玉輅，太僕升執轡，以下入宮，並如圓丘儀。
朝覲群臣禪祭訖行此禮
禪之明日，朝覲群官及岳牧以下於朝覲壇，如巡狩儀。皇帝服袞冕，乘輿以出，曲直華蓋警蹕侍衛，入自北壝門，由北陛升壇，即御座。符寶郎奉寶置於座，扇開，樂止。通事舍人引三品以上及岳牧以下入就位如常儀。
通事舍人引上公一人，舒和之樂作，公至西陛，就解劍席，樂止，脫舄，跪解劍，置於席，興；相禮者與通事舍人引進，當御座前，北面跪稱：「具官臣名等言，天封肇建，景福惟新。伏惟開元神武皇帝陛下萬壽無疆。」俛伏，興。通事舍人引上公降壇，詣解劍席，跪，帶劍納舄，樂作，通事舍人引復位，立定，樂止。典儀曰：「再拜。」贊者承傳，上公以下皆再拜。侍中前承制，降詣上公之東北，西向稱：「有制。」上公及群官皆再拜訖，宣云：「封禪之慶，與公等同之。」上公及群官又再拜舞蹈，三稱萬歲訖，又再拜，引退。
考制度如巡狩儀
