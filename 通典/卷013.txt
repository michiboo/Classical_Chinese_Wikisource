
通典選舉典
通典卷第十三
選舉一併序
自昔羲後，因以物命官，事簡人淳，唯以道化，上無求欲於下，下無干進於上，百姓自足，海內乂安，不是賢而非愚，不沽名而尚行，推擇之典，無所聞焉。爰洎唐、虞之官人也，俾乂水土，緝熙帝載，敷五教，正五刑，播百穀，典三禮，咨於四嶽，明揚側陋，詢事考言，故舉無失德。然猶三載考績，三考黜陟幽明，流四凶族，不仁者遠，斯則選賢任能之大略也。三王之代，朴散俗澆，難以道馭，務勤其教，立庠塾於鄉閭，建黌學於都邑，訓公卿大夫之子弟，設俊、造之目而勖勉成之。自幼年入學，至四十方仕，然後行備業全，事理績茂。秦漢以降，乃異於斯。其行教也不深，其取材也務速，欲人浸漬於五常之道，皆登仁壽之域，何可及已。夫上材蓋寡，中材則多，有可移之性，敦其教方善。若不敦其教，欲求多賢，亦不可及已。非今人多不肖，古人多材能，在施政立本，使之然也。而況以言取士，既已失之，考言唯華，失之愈遠。若變茲道，材何遠乎？
第一歷代制上
第二歷代制中
第三歷代制下考績
第四雜議論上
第五雜議論中
第六雜議論下
歷代制上 周 秦 漢 後漢
周官大司徒職：「以鄉三物教萬民，而賓興之：一曰六德，二曰六行，三曰六藝。」並具學篇中。詩、書、禮、樂，謂之四術。四術既脩，九年大成。凡士之有善，鄉先論士之秀者，升諸司徒，曰選士；司徒論選士之秀者而升諸學，曰俊士；既升而不征者，曰造士；大樂正論造士之秀者升諸司馬，曰進士。司馬論進士之賢者及鄉老、群吏獻賢能之書於王，王再拜受之，登於天府，藏於祖廟，內史書其貳而行焉。書其貳，謂寫其副本。在其職也，則鄉大夫、鄉老舉賢能而賓其禮，司徒教三物而興諸學，司馬辯官材以定其論，太宰詔廢置而持其柄，內史贊與奪而貳於中，司士掌其版而知其數。論定然後官之，任官然後爵之，位定然後祿之。蓋擇材取士如此之詳也。
秦自孝公訥商鞅策，富國強兵為務，仕進之途唯闢田與勝敵而已。以至始皇，遂平天下。
漢高祖初，未遑立制。至十一年，乃下詔曰：「賢士大夫既與我定有天下，而不與我共安利之，可乎？有肯從我遊者，吾能尊榮之。以布告天下。其有稱明德者，御史、中執法、郡守必身勸勉，遣詣丞相府，置其行、義及年。有其人而不言者，免官。」又制諸侯王得自除內史以下，漢獨為置丞相也。
惠帝四年，詔舉人孝悌力田者，復其身。
高后元年，初置孝悌官二千石者一人。特置此官而尊其秩，欲以勸勉天下，各令敦行務本。
文帝因晁錯言，務農貴粟，詔許人納粟得拜爵及贖罪。
至景帝後元二年，詔曰：「有市籍貲多不得官，唯廉士寡慾易足。今貲算十以上乃得官，貲少則不得官，朕甚愍之。減至四算得官。」有市籍，謂賈人有財不得為吏。貲萬錢，算百二十也。算十，十萬也。時疾吏之貪，以為衣食足，知榮辱，故限貲十萬乃得為吏。廉士無貲，減至四算，乃得官也。
武帝建元初，始詔天下舉賢良方正直言極諫之士，其理申、商、韓非、蘇秦、張儀之言，亂國政，皆罷之。申、商、韓刑名之學，蘇、張縱橫之說，並不用。
元光元年，舉賢良，董仲舒對曰：「今之郡守、縣令，民之師帥，所使承流而宣化也。故師帥不賢，則主德不宣，恩澤不流。今吏既無教訓於下，或不承用主上之法，暴虐百姓，與姦為市，言小吏有為姦欺者，守令不舉，乃反與之交易求利也。貧窮孤弱，冤苦失職，甚不稱陛下之意。夫長吏多出於郎中、中郎，吏二千石子弟選郎吏，又以富貲，未必賢也。且古所謂功者，以任官稱職為差，非謂積日累久也。故小材雖累日，不離於小官；賢材雖未久，不害為輔佐。是以有司竭力盡智，務治其業而以赴功。今則不然，累日以取貴，積久以致官，是以廉恥貿亂，賢不肖混淆也。請令諸侯、列卿、郡守、二千石，各擇其吏民之賢者，歲貢各二人以給宿衛，且以觀大臣之能；所貢賢者有賞，不肖者有罰。夫如是，諸侯、吏二千石皆盡心於求賢，天下之士可得而官使也。授之以官，以使其材也。無以日月為功，實試賢能為上，量材而授官，祿德而定位，錄，謂存視也。則廉恥殊路，賢不肖異處矣。」帝於是令郡國舉孝廉各一人。孝，謂善事父母。廉，謂清潔廉隅。又制：「郡國口二十萬以上歲察一人，四十萬以上二人，六十萬三人，八十萬四人，百萬五人，百二十萬六人；不滿二十萬，二歲一人；不滿十萬，三歲一人。限以四科：一曰德行高妙，志節清白；二曰學通行修，經中博士；三曰明習法令，足以決疑，能按章覆問，文中御史；四曰剛毅多略，遭事不惑，明足決斷，材任三輔縣令。」至五年，又詔徵吏人有明當代之務，習先聖之術者，縣次給食，令與計偕。計者，上計簿使也。郡國每歲遣詣京師上之。偕者，俱也。令所徵之人與上計者俱來，而縣次給之食也。
元朔元年，又詔曰：「夫本仁祖義，德祿賢，勸善刑暴，本仁祖義，謂以仁義為本始。五帝三王所繇昌也。故詔執事，興廉舉孝，庶幾成風。夫『十室之邑，必有忠信；三人並行，厥有我師』。今或至闔郡而不薦一人，闔，閉也。總一郡之中，故言闔郡也。是化不下究，而積行之君子壅於上聞也。究，竟也。言見壅遏，不得聞於天子也。且進賢受上賞，蔽賢蒙顯戮，古之道也。其與中二千石、禮官、博士議不舉者罪。」是時天下慎法，莫敢謬舉，而貢士蓋鮮，故有斯詔。有司奏請議曰：「古者，諸侯貢士，壹適謂之好德，適，得其人也。再適謂之賢賢，三適謂之有功，迺加九錫。九錫者，一曰車馬，二曰衣服，三曰樂懸，四曰朱戶，五曰納陛，六曰虎賁百人，七曰鈇鉞，八曰弓矢，九曰秬鬯。此皆天子制度，尊之，故事事錫與，但數少耳。然九錫經本無文，周禮以為九命，春秋說有之。凡九錫備物，伯者盛禮，齊桓、晉文猶不能備。今三進賢便受之，似不然也。當受進賢之賜。尚書大傳云：「三適謂之有功，賜以車服、弓矢。」不貢士，一則黜爵，再則黜地，三則黜爵削地畢矣。夫附下罔上者死，附上罔下者刑，與聞國政而無益於人者斥，在上位而不能進賢者退。其不舉孝，不奉詔，當以不敬論；為其不求士報國也。不察廉，為不勝任也，當免。」奏可。凡郡國之官，非傅相，其他既自署置。又調屬僚及部人之賢者，舉為秀才、廉吏，而貢於王庭，多拜為郎。居三署，無常員，或至千人，屬光祿勳。故卿、校、牧、守，居閑待詔，或郡國貢送，公車徵起，悉在焉。光祿勳復於三署中銓第郎吏，歲舉秀才、廉吏，出為他官，以補闕員。後漢制同。
元封五年，又詔曰：「蓋有非常之功，必待非常之人。故馬或奔踶而致千里，踶，蹋也。奔，走也。奔踶者，乘之即奔，立則蹋人。踶，徒計反。士或有負俗之累而立功名。負俗，謂被世譏論也。累，力瑞反。夫泛駕之馬，泛，覆也，音芳勇反。覆駕者，言馬有逸氣而不循軌轍也。跅弛之士，跅者，跅落無檢局也。弛者，放廢不遵禮度也。跅，音吐各反。亦在御之而已。其令州縣察吏人有茂材異等，茂材異等者，超等軼群不與凡同也。可為將相及使絕國者。」絕遠之國。
初，公孫弘以儒術為丞相，天下之學，靡然嚮風。時太常孔臧等曰：「請太常博士官置弟子五十人，復其身。太常擇人年十八以上儀狀端正者，補博士弟子。郡國、縣道邑有好文學，敬長上，肅政教，順鄉里，出入不悖所聞者，二千石謹察可者，常與計偕，詣太常，得受業如弟子。一歲皆輒試，能通一藝以上，補文學掌故缺。其高第可以為郎中者，太常籍奏。即有秀才異等，輒以名聞。其不事學若下材及不能通一藝，輒罷之；而請諸不稱者，罰。」時外事四夷，內闕用度，仍募人入羊、穀、奴婢，得授官增秩，復役除罪，大至封侯、卿、大夫，小者郎吏。繇是吏道雜而多端，官職耗廢矣。
孝昭始元初，遣故廷尉王平等五人，前為此官，今不居官，皆謂之故。持節行郡國，舉賢良。
孝宣帝時，諫大夫王吉上言，曰：「今使吏得任子弟，子弟以父兄任為郎也。率多驕驁，不通古今，驁與傲同。至於積功理人，無益於人，此伐檀所為作也。伐檀，詩篇名，刺不用賢也。宜明選求賢，除任子弟之令。」黃龍初，制：「凡官秩六百石者，不得舉為廉吏。」
孝元帝永光元年二月，詔丞相、御史舉質樸、敦厚，遜讓、有行者，光祿歲以此科第郎、從官。始令丞相、御史舉此四科人，以擢用之，而見在郎及從官，又令光祿每歲依此科考校，定其第高下，知其人賢否也。又詔列侯舉茂材。諫大夫張勃舉太官獻丞陳湯，獻丞，主貢獻物。湯有罪，勃坐削戶二百。會薨，故賜謚曰繆侯。以其所舉不得人，故加惡諡。繆者，妄也。其為勸勵也如是，故官得其材，位必久安。為吏者長子孫，居官者以為姓號。三代以降，斯之為盛。建昭中，因西羌反及日蝕，京房奏：「百官各試其功，災異可息。」遂詔房作考功課之法。具考績篇。
成帝建始四年，初置常侍曹尚書一人，主公卿；又有二千石曹尚書一人，掌郡國二千石。蓋選曹之所起也。
漢諸帝凡日蝕、地震、山崩、川竭，天地大變，皆詔天下郡國舉賢良方正極言直諫之士，率以為常。又其有要任使，皆標其目而令舉之。王莽時，太常學子弟歲舉甲科四十人為郎中，乙科二十人為太子舍人，丙科四十人為文學掌故。
後漢光武建武十二年詔：「三公舉茂才各一人，廉吏各一人；左右將軍歲察廉吏各二人；光祿歲舉郎、茂才、四行各一人，察廉吏三人；中二千石歲察廉吏各一人；廷尉、大司農二人；將兵將軍歲察廉吏各二人；監御史、司隸、州牧歲舉茂才各一人。」改前漢常侍曹尚書為吏曹尚書。其時，選舉於郡國屬功曹，於公府屬東西曹，於天臺屬吏曹尚書，亦曰選部，而尚書令總之。其所進用，加以歲月先後之次。凡郡國守相，視事未滿歲，不得察舉孝廉、廉吏；以其未久，不周知也。所徵舉率皆特拜，不復簡試。士或矯飾，謗議漸生。
章帝建初元年，詔曰：「夫鄉舉里選，必累功勞。今刺史、守相不明真偽，茂才、孝廉歲以百數，漢曰秀才；後漢避光武諱，故曰茂才。魏曰秀才。既非能著，而當授之政事，甚無謂也。每尋前代舉人貢士，或起畎畝，不繫閥閱。敷奏以言，則文章可采；明試以功，則理有異跡。文質斌斌，朕甚嘉之。」始復用前漢丞相故事，以四科辟士。武帝因董仲舒之言立制，故事在丞相府，今復用之。第一科補西曹、南閤、祭酒，二科補議曹，三科補四辭八奏，四科補賊決。凡所舉士，先試之以職，乃得充選。其德行尤異，不宜試職者，疏於他狀；舉非人兼不舉者，罪。
舊制，大郡口五六十萬舉孝廉二人，小郡二十萬並有蠻夷者亦舉二人，和帝以為不均，下公卿會議。司徒丁鴻、司空劉方上言：「凡口率之科，宜有階品，蠻夷雜錯，不得為數。自今郡國率二十萬口歲舉孝廉一人，四十萬二人，六十萬三人，八十萬四人，百萬五人，百二十萬六人。不滿二十萬，二歲一人；不滿十萬，三歲一人。」帝從之。又制：「緣邊郡口十萬以上，歲舉孝廉一人；不滿十萬，二歲舉一人；五萬以下，三歲一人。」推校當時戶口，一歲所貢不過二百餘人。
安帝永初二年，詔：「王國官屬墨綬下至郎、謁者，經明任博士，居鄉里有廉清孝順之稱，才任理人者，國相歲移名，與計偕上尚書，公府通調，令得外補。」
順帝又增甲乙科員十人，除郡國耆儒，皆補郎、舍人。陽嘉元年，尚書令左雄議改察舉之制，限年四十以上，儒者試經學，文吏試章奏。如有顏回、子奇之類，不拘年齒。尚書僕射胡廣、尚書郭虔等駮之曰：「選舉因才，無拘定製。六奇之策，不出經學；鄭、阿之政，非必章奏。甘、奇著用，年乖強仕；終、賈揚聲，亦在弱冠。漢承周、秦，兼覽殷、夏，祖德師經，參雜霸軌，聖主賢臣，代以致理，貢舉之制，莫或迴革。今以一臣之言，不可滅戾舊章。」竟從雄議。於是雄上言：「郡國孝廉，古之貢士，出則宰人，宣協風教。若其面牆，則無所施用。孔子曰『四十不惑』，禮稱『強仕』。請自今孝廉年不滿四十，不得察舉。皆先詣公府，諸生試家法，儒有一家之學，故曰家法。文吏課牋奏，副之端門，練其虛實，以觀異能，以美風俗。有不承科令者，正其罪法。若有茂才異行，自可不拘年齒。」帝從之，於是班下郡國。明年，有廣陵孝廉徐淑，年未及舉，臺郎疑而詰之，對曰：「詔書：『有如顏回、子奇，不拘年齒。』是故本郡以臣充選。」郎不能屈。雄詰之：「昔顏回聞一知十，孝廉聞一知幾？」淑無以對，乃遣還郡。於是濟陰太守胡廣等十餘人皆坐謬舉免黜，唯汝南陳蕃、潁川李膺、下邳陳球等三十餘人得拜郎中。自是牧守畏慄，莫敢輕舉。雄在尚書，迄於永，十餘年閒，察選清平，多得其人。雄又奏徵海內名儒為博士，使公卿子弟為諸生，有志操者，加其俸祿。及汝南謝廉、河南趙建，年始十二，各能通經，雄並奏拜童子郎。自是負書來學，雲集京師。
侍中張衡上疏曰：「自初舉孝廉，到今二百年，必先孝行，行有餘力，乃草文法耳。今詔書一以能誦章句、結奏案為限，雖有至孝，不當其科，所謂損本而求末者也。自改試以來，累有妖星震裂之災，是天意不安於此法故也。」
後黃瓊為尚書令，以雄前所上孝廉之選，專用儒學、文吏，於取士之義猶有所違，乃奏增孝悌及能從政者，為四科。范曄曰：「漢初詔舉賢良、方正，州郡察孝廉、秀才，斯亦貢士之方也。中興以後，復增敦樸、有道、賢能、直言、獨行、高節、質直、清白、敦厚之屬。榮路既廣，自是竊名偽服，浸以流競。權門貴仕，請謁繁興。自左雄任事，限年試才，雖頗有不密，固亦因識時宜。而黃瓊、胡廣、張衡、崔瑗之徒，泥滯舊方，互相詭駮，循名者屈其短，算實者挺其效。雄在尚書，天下不敢謬選，十餘年閒，稱為得人，斯亦效實之徵乎？」舊典，選舉委任三府，三府有選，參議掾屬。咨其行狀，度其器能，受試任用，責以成功。名無可察，然後付之尚書之舉刺，請下廷尉，覆案虛實，行其誅罰。
桓帝建和初，詔：「諸學生年十六以上，比郡國明經，試，次第上名。高第十五人、上第十六人為中郎，中第十七人為太子舍人，下第十七人為王家郎。」
永壽二年甲午，詔復課試諸生，補郎、舍人。其後復制：「學生滿二歲，試通二經者，補文學掌故；其不能通二經者，須後試復隨輩試，試通二經者，亦得為文學掌故。其已為文學掌故者，滿二歲，試能通三經者，擢其高第，為太子舍人；其不得第者，後試復隨輩試，第復高者，亦得為太子舍人。已為太子舍人，滿二歲，試能通四經者，擢其高第，為郎中；其不得第者，後試復隨輩試，第復高者，亦得為郎中。已為郎中，滿二歲，試能通五經者，擢其高第，補吏，隨才而用；其不得第者，後試復隨輩試，第復高，亦得補吏。」
其後綱紀隳紊，凡所選用，莫非情故。時議以州郡相阿，人情比周，乃制婚姻之家及兩州之人不得相臨。遂復有「三互」法，三互，謂婚姻之家及兩州不得交互為官。是時史弼遷山陽太守，其妻鉅野薛氏女，以三互自上，轉拜平原相是也。禁網益密，選用彌艱。幽冀二州久闕，而公府限以三互，經時不補。議郎蔡邕上言曰：「伏見幽冀舊壤，鎧馬所出，比年兵飢，漸至空耗，闕職經時，吏人延屬。而三府選舉，逾月不定，以避三互。十二州有禁，當取二州而已。又二州之士，或復限以歲月，狐疑淹遲，以失事會。愚以為三互之禁，禁之薄者。但申以威靈，明其憲令，在任之人，豈不戒懼，而坐設三互，自生留閡邪？昔韓安國起自徒中，朱買臣出於幽賤，並以才宜，還守本邦。豈復顧循三互，繼以末制者乎？臣願蠲除近禁，其諸州刺史器用可授者，無拘日月、三互，以差厥中。」靈帝不省。是時諸博士試甲乙科，爭第高下，更相告訟，頗行賄賂，改蘭臺漆書之經，以合其私文者。帝乃詔諸儒讎定五經，而鑴石以刊其文，使蔡邕等書為古文、篆、隸三體，立於太學門，謂之「石經」。由是爭者乃息。凡學士不得有金痍、痼疾，督書其版，舉主保之。其督郵版狀曰：生事愛敬，喪沒如禮。通易、尚書、孝經、論語，兼綜載籍，窮微闡奧。師事某官，見授門徒五十人以上。隱居樂道，不求聞達。身無金痍、痼疾。三十六屬，不與妖惡，交通王侯賞賜。行應四科，經任博士。下署某官、某甲保舉。順帝諱保，改稱守。沈既濟曰：「初順帝推心虛己，延企天下之士，以玄纁玉帛徵魯陽樊英。既至，天子為降寢殿，設壇席，待如神明。尚書奉引，延問得失。英所對唯常言，無宏謨博略可以動觀聽。繇是流俗諠囂，以為處士純盜虛聲，聾俗而已，物議不允。是時閹宦秉政，姻黨遍天下，故士君子羞為儕偶。太學諸生三萬餘人，郭泰、賈彪為之冠，李、杜、陳、范為其徒，更相褒重，危言高論，橫議得失，朝廷政刑必品裁之。公卿皆畏，迎門倒屣，折節自下。議者咸以為文儒復興，唯申屠蟠曰：『不然。當戰國閒，處士干時，列國之君，至有擁篲為前驅者，卒致焚書坑儒之禍，茲其兆矣。』既而群士以善惡相驅，或譏誣相加，一彼一此，連為鉤黨。而閹豎等搆成釁故，乃誣告群士以交結訕謗，圖為不軌。靈帝震怒，悉令逮捕之。於是遂有黨錮之獄。始自周福、房植，成於李膺、張儉，名士死獄中者百餘人。其支黨因緣或詞濫而誅徙禁廢者六七百人。從古以來，諸生之盛莫如是，善人喪敗亦莫如是。昔仲尼有言曰：『人而不仁，疾之以甚，亂也。』是以君子之道，貴闇然而日彰。故衣錦尚褧，惡其昭昭也。嗟乎！申屠子龍其知言歟？」
