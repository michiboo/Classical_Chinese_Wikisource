
通典卷第一百八十三 州郡十三
古荊州〈今置郡府三十三縣一百三十一〉
禹貢曰：「荊衡陽惟荊州，北據荊山南衡山之陽也。荊山在今襄陽郡南漳縣。衡山在今衡陽郡湘潭縣。江漢同歸於海，江漢二水歸入於海。九江孔殷，孔，甚也。殷，中也。言江於此州界分為九道，甚得地勢之中。今潯陽郡西北。沱潛既道，雲土夢作乂。沱、潛，二水名。自江出為沱，自漢出為潛。雲夢，澤名也。在今安陸郡。言二水既從其道，則雲夢之土可為耕作畎畝之治。浮於江、沱、潛、漢，逾於洛至於南河。」逾，越也。言渡四水而越洛，乃至南河也。南河即在冀州南。舜置十二牧，荊州其一。周禮職方曰：「正南曰荊州，爾雅曰：「漢南曰荊州。」其山曰衡，藪曰雲夢，川曰江漢，浸曰潁湛。衡山在湘南。雲夢在華容。潁水出陽城乾山，宜屬荊河州，在此非也。湛，未詳。其利丹銀齒革。民一男二女。畜及穀宜與揚州同。荊，強也，言其氣躁強；亦言荊，驚也。或取名於荊山焉。蓋蠻夷之國，槃瓠之種，昔高辛氏有畜犬，曰槃瓠，帝妻以少女。其子孫滋蔓，號曰蠻夷，今長沙武陵蠻是也。詩人所謂蠻荊也。夏商以來，最為邊患。周宣王中興，乃命方叔南伐蠻方，故詩曰「蠻方來威」，又曰「蠢爾蠻荊，大邦為讎」。春秋至戰國時，並為楚地。其在天文，翼、軫則楚之分野，漢之南郡、江夏、零陵、桂陽、武陵、長沙，皆其分也。今夷陵、巴東、江陵、竟陵、富水、義陽之東境、安陸、齊安、漢陽、江夏、巴陵、長沙、衡陽、零陵、江華、桂陽、連山、邵陽、武陵、澧陽、黔中、寧夷、盧溪、盧陽、靈溪、潭陽、清江等郡地是也。兼得韓秦之交。漢之南陽之地，今宜陽之西境，宜屬韓。漢牂牁之地，今播川、義泉、涪川、夜郎、溱溪宜屬秦。秦平天下，置郡，此為南郡、今江陵、夷陵、巴東、竟陵、富水、安陸、齊安、漢陽、江夏、清江等郡地皆是。黔中、今武陵、澧陽、黔中、寧夷、盧溪、盧陽、靈溪、潭陽等郡地皆是也。漢改秦黔中郡為武陵郡，即今武陵郡是。長沙、今長沙、巴陵、衡陽、零陵、江華、桂陽、連山、邵陽等郡是。南陽之東境。今義陽、漢東等郡是。漢武置十三州，此為荊州。領郡國八。其五溪中地，歸漢以後，歷代開拓，今播川、涪川、夜郎、義泉、龍標、溱溪等郡地。後漢並因之。初理武陵郡漢壽縣，今武陵郡武陵縣地，後理南郡，今江陵郡是。漢末，曹公赤壁敗後，遂與吳蜀三分其地。北境屬魏，西境屬蜀，東境南境屬吳。及劉備歿後，所分之地悉復屬吳，而荊州南北雙立。魏荊州理宛，今南陽郡。吳荊州理江陵，今郡也。晉亦置荊州。領郡十九。初理襄陽，平吳，理南郡，今江陵郡。王敦為刺史，理武昌，今江夏郡縣也。其後遷徙無常處。自王抗以後，復理江陵，不復移改。宋分置荊州、領郡十二，理南郡。司州、領郡四，理義陽，今郡。郢州、領郡六，理南郡。雍州、領郡十七，理襄陽，今郡地。刺史所理則在古荊河州境，其統領郡縣則古荊州之境。湘州。領郡十，理長沙，今郡。齊並因之。州境之內，含帶蠻蜑，音但。土地遼落，稱為殷曠。江左大鎮，莫過荊揚，故謂荊州為陝西也。以比周邵分陝之義。其後割裂不可詳也。大唐分置十五部，此為山南東道、江陵、竟陵、富水、夷陵、巴東、武陵、澧陽等郡地是也。江南西道、長沙、零陵、桂陽、江夏、江華、衡陽、巴陵、邵陽是也。黔中道，黔中、盧溪、盧陽、寧夷、清江、潭陽、龍標、義泉、靈溪、涪川、溱溪、播川、夜郎。兼分入淮南道安陸、義陽。及嶺南道。連山。
東至竟陵郡四百八十里。南至澧陽郡三百里。西至夷陵郡三百四十里。北至襄陽郡四百五十里。東南到巴陵郡五百七十五里。西南到澧陽郡二百六十五里。西北到夷陵郡遠安縣界三百五里。東北到富水郡二百二十里。去西京一千七百七十三里，去東京一千三百一十二里。戶二萬八千九百三十二，口十三萬七千五十四。
今之荊州，理於江陵縣。春秋以來，楚國之都，謂之郢都，西通巫巴，東接雲夢，亦一都會也。秦置南郡。漢高帝改為臨江郡，景帝改為臨江國，後復故。後漢因之。其地居洛陽正南。章帝徙鉅鹿王恭為江陵王，三公上言，江陵在京師正南，不可以封，乃徙為六安王。蜀先主得之，以麋芳為南郡太守。後屬吳，麋芳以郡來降，關羽因此遂敗。常為重鎮。吳師來伐，當陽侯杜元凱向江陵，斬其督伍延。晉平吳，置南郡及荊州。領郡十九，理於此。東晉以為重鎮，桓沖屯上明，使劉波守江陵。宋齊並因之。宋領郡十二，齊領郡十。梁元帝都之，為西魏所陷，大將于謹平之。遷後梁居之，為藩國，又置江陵總管府。隋並梁，置江陵總管府如故，後改為荊州；煬帝初，復為南郡。大唐為荊州，或為江陵郡。領縣七：
江陵故楚之郢地，秦分郢置江陵縣，今縣界有故郢城。有枚回洲。有夏水口，左傳所云「沈尹戍奔命於夏汭」也。有荒谷，即莫敖所縊荒谷。西北有野父城。又有紀南城，楚渚宮。漢津鄉故城在今縣東也。
枝江古之羅國。漢舊縣。楚文王自丹陽徙都，亦曰丹陽。其舊丹陽，在今巴東郡。
松滋東晉孝武時，荊州刺史桓沖以苻堅強盛，自襄陽退屯之，上疏曰：「孱陵縣界，地名上明。在吳時，樂鄉城以上四十餘里地，北枕大江，西接三峽，田土膏良，可以資業軍人。」遂為重鎮。今縣西有廢上明城，即沖所築。亦漢高城縣地。有巴山。其樂鄉城，即吳陸抗所築。孱，士連反。
當陽漢舊縣。又漢臨沮侯國故城，在今縣北。有綠林山，王莽末，賊所起。有漳沮二水，左傳曰楚莊王「師於漳澨」，即此也。沮，七餘反。澨音筮。
公安漢作唐縣故城在西，亦二漢孱陵縣地。後漢末，劉備為荊州牧，鎮油口，即此。馬頭故城在今縣西北，陸抗所屯，以禦羊祜。陳亦為重鎮，及隋軍來伐，遣將陳紀守之。
長林有章山及雲夢澤，郭璞曰：「雲夢澤，湖丘。」是。
石首武德四年置。有石首山，因以為名。即漢華容縣。
東至江陵郡三百四十里。南至江陵郡水路三百三十七里。西至巴東郡一百九十里。北至襄陽郡五百七十里。東南到江陵郡界四百四十一里。西南到清江郡九百里。西北到巴東郡界二百三十里。東北到江陵郡界九十里。去西京一千七百里，去東京一千六百四十里。戶七千三百一十七，口四萬二千六百六十八。
峽州今理夷陵縣。春秋、戰國時，並楚地。秦將白起攻楚，燒夷陵，即其地也。秦二漢並為南郡地。魏武平荊州，置臨江郡。後劉備改為宜都郡。吳改夷陵為西陵，常為重鎮。陸遜上疏曰：「夷陵要害，國之關限。若失之，非損一郡，則荊州可憂也。」晉、宋、齊並為宜都郡。梁改置宜州。西魏改曰拓州。後周改為峽州。陳嘗得之，為重鎮。隋開皇中，伐陳。陳人守荊門、狼尾灘，並宜都縣界；安蜀城，夷陵縣界也。大唐為峽州，或為夷陵郡，郡城即陸抗攻步闡，拒晉師之壘。以扼三峽之口，故為峽州，西通蜀江。領縣五：
夷陵漢舊縣也。吳之西陵。有黃牛山，高崖閒有石，色如人牽牛，人黑牛黃，故名之。湍險紆迴，行者歌曰：「朝發黃牛，暮宿黃牛，三朝三暮，黃牛如故。」有夷陵山。故城在西北。今縣西有溫泉。
宜都漢夷道縣故城在今縣西。有荊門山，後漢岑彭破田戎於此。公孫述又遣將任滿拒吳漢，將作浮橋處，在今縣西北五十里。水經云：「江水束楚荊門、虎牙之閒。」荊門山在南，上合下開，若門。虎牙山在北，石壁危江閒，有白文，類牙，故以為名也。荊門、虎牙二山，即楚之西塞狼尾灘。
遠安漢臨沮縣。
長陽漢佷山縣。孟康云：「佷音恆，出藥草恆山。」古直城在今縣西北五十四里，四面險絕，有林木池水。
巴山古捍關，楚肅王拒蜀處。今縣北有山，曲折似巴字，因以為名。武落鍾山有石穴，即廩君擲劍處。又有夷水，即廩君乘土船所也。
東至夷陵郡一百九十里。南至清江郡五百五十里。西至雲安郡三百三十二里。北至房陵郡五百里。東南到夷陵郡界一百二十二里。西南到雲安郡三百三十二里。西北到雲安郡界一百三十六里。東北到夷陵郡界三百十七里。去西京二千二百六十八里，去東京一千八百三十三里。戶四千三百六十四，口二萬一千五百三十四。
歸州今理秭歸縣。歷代土地與雲安郡同，唯秦時屬南郡，二漢為南郡。吳置建平郡，以為重鎮。其地險固。孫皓末，晉將王濬自蜀沿流伐吳。吳之守將吾彥表謂皓曰：「請建平增兵，若建平不下，晉師終不敢過。」皓不從。即秭歸縣界。秭音姊。晉亦為建平郡，宋齊皆因之。隋屬巴東郡。大唐武德二年，分州秭歸、巴東二縣置歸州，或雲因歸國為名。後為巴東郡。古子國城在郡東二十里。領縣三：
秭歸漢舊縣也。屈原此縣人，既被流放，忽然暫歸，其姊亦來，因名其地為姊歸。空舲峽山。昔周成王封楚熊繹，初都丹陽，今東南故城是也。後移枝江，亦曰丹陽。後又移都郢，在江陵。後又移都壽春，亦曰郢。吳置建平郡，在此。太清鎮在縣東南八十五里，吳置以備蜀，居三峽要衝，塞山蠻之路、寇掠之道。
巴東漢巫縣地。有石門山，陸遜追劉備處。
興山初吳主孫休置，後廢。武德中，又分秭歸置。漢王嬙即此人。
東至漢陽郡五百里。南至巴陵郡五百五十里。西至江陵郡四百八十里。北至富水郡四百里。東南到蜀江水中流為界七百四十里。西南到赤岸港界三百五十七里。西北到乞火山界三百五十四里。東北到安陸郡三百四十里。去西京一千七百九十里，去東京一千五百一十八里。戶七千六百九十，口三萬六千九百九十九。
復州今理沔陽縣。自春秋以來為楚地。秦屬南郡。二漢南郡、江夏二郡地。晉分置竟陵郡，宋齊因之。後周以其地置郢、復二州。隋煬帝初州廢，於舊郢州置竟陵郡。今富水郡地。於舊復州置沔陽郡。大唐改為復州，或為竟陵郡。領縣三：
監利漢華容縣。乾溪水湧出。春秋時，楚章華臺在城內。陶朱公在華容縣西，碑見在。又有荊臺是也。
沔陽漢雲杜縣故城在縣西北。又有石城，在縣東南三百里。有夏水、沔水。晉鎮南將軍杜元凱為荊州刺史，開陽口，達巴陵，徑千餘里，內避長江之險，外通零桂之漕，即此也。
竟陵漢舊縣。又有漢邾縣故城，在今縣東。
東至安陸郡三百二十九里。南至竟陵郡四百里。西至江陵郡二百八十里。北至襄陽郡三百一十六里。東南到竟陵郡界百五十六里。西南到江陵郡界八十里。西北到襄陽郡界三百一十六里。東北到漢東郡四百六十里。去西京一千四百三十五里，去東京一千三百九里。戶一萬一千七百二，口五萬五百九十。
郢州今理長壽縣。歷代所屬與竟陵郡同。二漢屬江夏郡。晉、宋以來竟陵郡地。梁南司、北新二州之境。西魏分屬安州。後周分置石城郡，後於石城置郢州。隋煬帝初州廢，置竟陵、安陸二郡。大唐併二郡為溫州，後為郢州，或為富水郡。領縣三：
長壽漢竟陵縣故城在今縣南。晉宋以來為長壽縣。
京山晉宋以來曰新陽。梁置新州。西魏置溫州。
富水後漢新巿縣故城在今縣東北。
東至齊安郡三百一十二里。南至漢陽郡三百一十里。西至富水郡三百二十九里。北至義陽郡二百五十里。東南到漢陽郡三百一十里。西南到竟陵郡三百四十里。西北到漢東郡一百五十五里。東北到弋陽郡四百五十三里。去西京二千七百里，去東京一千二百九十九里。戶二萬一千八百三十五，口十三萬二千一百四十九。
安州今理安陸縣。春秋子之國，或作「鄖」。、鄖、溳，皆音雲。雲夢之澤在焉。後楚滅，封鬥辛為鄖公，即其地也。秦屬南郡。二漢屬江夏郡。晉初亦屬江夏郡，後分置安陸郡。宋、齊因之。梁置南司州。西魏置安州總管府。後周置溳州及安陸郡。隋初廢，煬帝初復為安陸郡。大唐為安州，或為安陸郡。郡城臨溳水。領縣六：
安陸漢舊縣。有溳水，亦謂之溳口。有橫山，即古陪尾山也。雲夢澤在焉。
吉陽梁置汝南郡。
應山樑置應州及縣。北有石龍山。
應城宋置。古蒲騷城在此。騷音蕭。
雲夢漢江夏郡故城在今縣東南。
孝昌西魏置岳州及岳山郡。
東至蘄春郡二百三十里。南至江夏郡二百八十五里。西至安陸郡三百十二里。北至弋陽郡三百五十里。東南到潯陽郡五百五十七里。西南到漢陽郡二百三十五里。西北到義陽郡五百六十里。東北到壽春郡五百八十四里。去西京二千二百五十五里，去東京一千四百七十里。戶一萬四千七百八十七，口八萬四千一百八十二。
黃州今理黃岡縣。春秋時邾國之地，今郡東南百二十里臨江與武昌相對。有邾城，史記曰：「黃帝之末孫有陸終者，產六子，第五別為曹姓，歷代不絕。至武王代紂之後，封其裔子挾於邾，為諸侯。」即此也。後為黃國之境，戰國時屬楚。秦屬南郡。二漢為江夏郡。魏亦為重鎮。魏文帝黃初中，吳揚聲欲獵江北，荊河州刺史滿寵度必襲西陽，而為之備，孫權聞之而退。吳後得邾城。孫權赤烏中，使陸遜攻邾，常以三萬兵守之。晉為西陽國。宋為西陽郡。齊又分置齊安郡。北齊置衡州，領齊安一郡。陳廢衡州。後周又置衡州及黃州。隋初改衡州為黃州；煬帝初州廢，置永安郡。大唐為黃州，或為齊安郡。領縣三：
黃岡漢西陽縣地。齊曰南安。北齊置巴州。後周置弋州。
黃陂北齊置南司州，後周置黃州。武湖在縣東，宋謝晦為檀道濟所攻，敗走，被武湖戍主執，即此。
麻城
東至江夏大江中流為界三里。南至竟陵郡八百里。西至竟陵郡五百里。北至齊安郡二百三十五里。東南到江夏郡七十里。西南到竟陵水路七百里。西北到安陸郡三百一十里。東北到江夏郡界七里。去西京二千三百八十四里，去東京一千五百二十九里。戶六千二百五十二，口三萬八千一百二十九。
沔州今理漢陽縣。春秋鄖國之地。戰國時屬楚。秦屬南郡。二漢屬江夏郡。魏初有之，為重鎮。曹公定荊州後，以文聘為江夏太守，守沔口，止石梵，吳軍來攻，不剋。後屬吳，亦為重鎮。孫權嘉禾中，陸遜屯江夏、沔口。晉宋以來，並屬江夏郡。後周置復州。隋煬帝初改為沔州，尋改為沔陽郡，則通有今竟陵郡之地。大唐武德中，討平朱粲，析為沔州，或為漢陽郡。領縣二：
漢陽漢安陸縣地。隋初置漢津縣，後改為漢陽。有漢水，一名沔水。又有沌水、灄水、魯山。沌音屯。灄音攝。
川漢安陸縣地。後魏為川郡，後廢郡為縣也。音。
東至潯陽郡六百里。南至巴陵郡七百里。西至漢陽郡渡江二里。北至齊安郡二百八十五里。東南到章郡一千九百三十八里。西南到漢陽界七里。西北到漢陽北界渡江四里。東北到蘄春郡五百里。去西京二千三百四十六里，去東京一千五百三十里。戶一萬九千四百一十七，口十一萬三千。
鄂州今理江夏縣。自春秋以來皆屬楚，有江漢二水。在州西合。秦屬南郡。漢高祖置江夏郡。應劭曰：「沔水自江別至南郡華容為夏水，過郡入江，故曰江夏。」後漢因之，荊州牧劉表將黃祖守在此。按吳志孫策表曰：「臣到沙羡縣祖屯處，破之。」吳分江夏，孫權初城江夏。更置武昌郡，孫權嘗都之，孫皓又徙都之，常為重鎮。孫權甘露初，城武昌，陸遜、諸葛恪、滕牧皆屯焉。及晉伐吳，使王戎襲武昌，胡奮襲江夏。歷代亦為兵衝，其地亦曰夏口，東晉孝武時，桓石仁屯守。亦曰魯口。以對魯山岸為名也。晉宋並為江夏、武昌二郡。宋兼置郢州。領郡六，理於此。齊因之，亦為重鎮。劉懷珍言於高帝曰：「夏口兵衝要地，宜得其人。」遂令柳崇鎮兵。其後梁武帝自襄陽起兵東下，攻圍二百餘日，方降。梁末，北齊得之，遣慕容儼守。陳霸先將侯瑱攻圍六月餘，不下。後二國和通，乃歸梁。瑱，他甸反。梁分置北新州，尋分北新置土、富、洄、泉、豪五州。隋平陳，改置鄂州；煬帝初州廢，置江夏郡。大唐武德中，平蕭銑，改為鄂州，或為江夏郡。領縣五：
江夏漢以來沙羡縣也。晉武改為沙陽，東晉僑置汝南郡，此為汝南縣。有黃鶴山。
永興漢鄂縣。
武昌故東鄂也。孫權改為武昌，遂建都於此。東晉時，謝尚、庾翼並屯守於此。有樊山，謝眺詩曰「樊山開廣宴」，即此。有崢嶸洲，晉將劉毅破桓玄處。
蒲圻漢沙羡縣地，後置沙州。後漢建安中，吳王孫權破曹公軍於赤壁，即今縣界。並具巴陵郡篇目。
唐年
東至弋陽郡二百二十里。南至安陸郡二百五十七里。西至淮安郡二百五十七里。北至汝南郡二百六十八里。東南到弋陽郡二百四十七里。西南到漢東郡二百四十四里。西北到淮安郡二百一十六里。東北到弋陽郡二百二十里。去西京一千七百九十六里，去東京九百四十二里。戶二萬五千六百三十，口十三萬九千六百二十九。
申州今理義陽縣。春秋時申國之地，或曰申國在今南陽郡南陽縣。其後屬楚。秦屬南陽郡。二漢為南陽、江夏二郡。魏分南陽置義陽郡。晉宋並因之，宋又置司州。領郡四，理於此。齊並因之。有三關之隘，今義陽縣界有故平靖關，其武陽、黃峴二關，在安陸郡應山縣界也。北接陳、汝，控帶許、洛。宋齊以來，常為邊鎮。梁曰北司州，後復置司州。梁天監二年，為魏將元英所陷。後魏改為郢州。後周改為申州。隋煬帝改為義州，尋為義陽郡。大唐為申州，或為義陽郡。領縣三：
義陽漢平氏縣。有溮水。溮音師。
羅山漢郢縣。
鍾山漢鄳縣地。齊置齊安郡。又有漢鍾武故城，在今縣西南。石城山在今縣東南，春秋之九塞，此即一也。晉於山上置義陽郡城。
東至章郡一千二百二里。南至衡陽郡四百五十里。西至盧溪郡一千一百二十五里。北至巴陵水路五百五十里。東南到宜春屈曲五百二十六里。西南到邵陽郡五百三十四里。西北到武陵郡四百里。東北到巴陵郡七百里。去西京二千五百一十九里，去東京二千四百里。戶三萬二千二百二十六，口十四萬六千六百。
潭州今理長沙縣。古三苗國之地。自春秋以來，為黔中地，楚國之南境。秦為長沙郡。有萬里沙祠，故曰長沙。漢為長沙國，初封番君吳芮為長沙王；都於此。及景帝，封子發又為長沙王。諸王朝宴，帝令迭舞，長沙王但張袖而已，帝怪問之，對曰：「臣國小地狹，不足以迴旋。」帝悅，增以桂陽、武陵二郡。後漢復為長沙郡。晉因之。宋長沙國兼置湘州，領郡十，理於此。齊因之，又為長沙郡。夫湘川之奧，人豐土闢，南通嶺嶠，唇齒荊雍，亦為重鎮。梁陳以來，皆因而不改。隋平陳，置潭州；取昭潭為名。煬帝初州廢，置長沙郡。大唐為潭州，或為長沙郡。領縣六： 
長沙古青陽地。秦始皇時，荊王獻青陽以西，即此也。漢改為臨湘縣。有湘水。賈誼宅，井仍存。
衡山漢湘南縣，後置衡陽郡。
湘鄉漢湘南縣之湘鄉也。長沙王子昌封湘鄉侯。
益陽漢舊縣。在益水之陽。故城在今縣東。
瀏陽漢舊縣。瀏音劉。
醴陵後漢舊縣。有漉水，又名淥水，出縣東漉山。
東至江夏郡七百里。南至長沙郡五百五十里。西至醴陽郡四百八里。北至竟陵郡五百五十里。東南到章郡一千八百五十六里。西南到武陵郡六百里。西北到江陵郡五百七十五里。東北到江夏郡七百里。去西京二千一百四十里，去東京一千八百一十六里。戶一萬一千六百七十六，口四萬七千三十二。
岳州今理巴陵縣。古蒼梧之野，蒼梧野不止於此郡界，側近之地皆是。亦三苗國之地，亦古麇子國；春秋文公十一年，楚子伐麇，即此地也。凡今長沙、衡陽諸郡，皆古三苗之地。青草、洞庭湖在焉。二湖相連，青草在南，洞庭在北。春秋、戰國時，並屬楚，亦古羅國之地，楚辭之言汨羅是也。羅縣北有汨水。汨音。秦屬長沙郡，二漢皆因之。吳因之，為重鎮。建安中，孫權使魯肅，孫皓時滕牧、萬彧皆屯於此。晉因之，東晉亦為重鎮。使陶侃鎮守此。宋分置巴陵郡。齊因之。梁置巴州，湘東王遣陸法和等據赤亭，擒侯景將任約於此。今郡西華容界有赤亭城是也。城近赤亭湖，因以為名。隋平陳，改為岳州。煬帝初，改為羅州，尋為巴陵郡。郡人董景珍等，以羅縣令蕭銑為主，起兵於此。大唐武德四年，平蕭銑，復為岳州，或為巴陵郡。領縣五：
巴陵漢下雋縣地。雋音詞兗反。古巴丘也。有君山、洞庭湖、巴丘湖、青草湖。檢地誌云：「巴丘湖中有曹由洲，即曹公為孫權所敗燒舡處，在今縣南四十里。」又云：「今鄂州之蒲圻縣，有赤壁山，即曹公敗處。」按三國志云：「劉表卒，其子琮代屯襄陽。劉備屯樊。琮降曹公，備遂南走。曹公恐備先據江陵，將精騎急追，及於當陽之長阪。備與數十騎走，斜趨漢津，濟沔，到夏口。曹公進軍江陵，得劉琮水軍舡步數十萬，自江陵征備，至巴丘，遂至赤壁。孫權遣周瑜水軍數萬，與備併力逆之。曹公泊江北岸。瑜部將黃蓋詐降，戰艦數千艘，因風放火。曹公大敗，從華容道步歸，退保南郡，備瑜等復追之。曹公留曹仁守江陵城，自徑北歸。」而漢陽郡圖經云：「
赤壁城一名烏林，在郡西北二百二十里，在川縣西八十里，跨南北。」此大誤也。曹公既從江陵水軍沿流，已至巴丘，則今巴陵郡赤壁只在巴陵郡之下，軍敗引還南郡，劉備、周瑜水軍追躡，並是大江之中，與川西殊為乖角。今據檢地誌為是，當在巴陵、江夏二郡界。其漢陽郡圖經及俗說，悉皆訛謬，所以備錄國志，以為證據爾。
沅江漢益陽縣地。因以沅水為名。梁置重華縣，隋廢之。又有重華城，亦謂之虞舜古城。
湘陰本羅子國，秦為羅縣。梁置岳陽郡。隋置玉州。有玉笥山、湘水，又有地名黃陵，即舜二妃所葬之地。縣北有汨水，即屈原懷沙自沈之處，俗謂之羅江。又有屈原，今有石碑，文曰「楚放臣屈大夫之碑」，其餘字滅矣。漢羅縣故城在今縣東北。
華容漢孱陵縣也。隋置此縣。古華容在竟陵郡。
昌江
東至廬陵郡九百里。南至零陵郡五百八十里。西至邵陽郡三百里。北至長沙郡四百五十里。東南到桂陽郡三百里。西南到零陵郡三百七十里。西北到長沙郡湘潭縣五百八十里。東北到廬陵郡九百里。去西京三千一百里，去東京二千七百六十八里。戶三萬四千三百三十，口十九萬七千五百三十。
衡州今理衡陽縣。春秋以來屬楚。秦屬長沙郡。漢屬長沙國、桂陽郡地。後漢屬長沙、桂陽二郡地。吳以其地置衡陽、湘東二郡，晉因之。宋為衡陽國及湘東郡，齊以下皆因之。齊常改衡陽國為郡。隋平陳，省湘東、衡陽二郡，置衡州；煬帝初州廢，置衡山郡。大唐為衡州，或為衡陽郡。領縣六：
衡陽漢酃縣地。有酃水湖，釀酒醇美，所謂酃酒。晉武帝平吳，始薦酃酒於太廟，謂此。有蒸水。酃音靈。
湘潭有南嶽衡山。漢陽山縣。
耒陽漢舊縣。有耒水。
攸
常寧
荼陵漢舊縣。荼，弋奢反。
東至江華郡三百里。南至平樂郡六百三十九里。西至邵陽郡武岡縣界二百二十里。北至衡陽郡五百八十里。東南到江華郡三百里。西南到始安郡五百五十里。西北到邵陽郡三百一十里。東北到衡陽郡五百七十里。去西京三千二百七十四里，去東京三千五十五里。戶二萬九千一十三，口十七萬二千八百五十七。
永州今理零陵縣。春秋楚國之南境。秦屬長沙郡。漢武帝置零陵郡，後漢及晉皆因之。宋為零陵國。齊為零陵郡，梁、陳皆然。隋平陳，郡廢，置永州；煬帝初州廢，置零陵郡。大唐為永州，或為零陵郡。領縣三：
零陵漢泉陵縣故城在今縣北。
湘源漢洮陽縣故城在今縣西北。
祁陽漢泉陵縣地。吳置今縣。
東至桂陽郡六百里。南至臨賀郡四百里。西至平樂郡四百里。北至零陵郡三百里。東南到桂陽郡六百里。西南到永山，險峻無路。西北到零陵郡三百里。東北到始安郡五百里。去西京三千九百三十里，去東京三千五百八十里。戶二萬七千四百四十二，口一十六萬三千二百。
道州今理營道縣。舜封象有鼻國，即此也。春秋時楚地。秦屬長沙郡。漢初屬長沙國，後屬零陵郡。後漢、魏及晉皆因之。宋齊為營陽郡。梁改營陽為永陽郡。隋平陳，郡廢，悉併其地置永州；煬帝初州廢，併屬零陵郡。大唐既平蕭銑，復割其地置營州。武德五年，改為南營州。貞觀八年，改為道州，或為江華郡。有都龐嶺，今謂之永明，有甿渚嶺，今謂之白芒，即五嶺之二也。領縣四：
營道漢舊縣。有營山，因以為名。
延唐漢泠道縣，屬零陵郡。有舂陵鄉，元帝徙於南陽郡蔡陽縣。國初置唐興縣。有九疑山，其山九谿皆相似，故名之，舜所葬。
江華
永明有永明嶺。
東至廬陵郡一千二百五十里。南至始興郡五百里。西至江華郡六百里。北至衡陽郡三百里。東南到南康郡千一十里。西南到連山郡三百九十里。西北到衡陽郡三百里。東北到廬陵郡界五百一十里。去西京三千三百里，去東京三千五十七里。戶二萬七千九百九十，口十七萬四千一百三十。
郴州今理郴縣。春秋、戰國時皆楚地。秦屬長沙郡。項羽徙義帝於長沙，都郴，即此地也。漢初以其地為桂陽郡。即長沙之南境。後漢、晉、宋、齊皆因之。陳以其地為桂陽、盧陽二郡。隋平陳，廢二郡，置郴州；煬帝初州廢，復置桂陽郡。大唐為郴州，或為桂陽郡。有騎田嶺，今謂之臘嶺，即五嶺之一。領縣八：
郴漢舊縣。
高亭
藍山
義昌
資興
義章縣北臨章水。亦漢郴縣地。
南平
臨武有武溪。漢舊縣。
東至桂陽郡南平縣二百一十里。南至南海郡九百里。西至臨賀郡二百六十九里。北至桂陽郡藍山縣二百五里。東南到始興郡五百一十里。西南到臨封郡六百三十里。西北到江華郡五百七十里。東北到桂陽郡三百九十二里。去西京三千八百五里，去東京三千五百八十九里。戶一萬一千一百八十，口五萬六百二十九。
連州今理桂陽縣。春秋時楚地。秦屬長沙郡之南境。二漢屬桂陽郡。吳屬始興郡。晉因之。宋明帝置宋安郡，後省宋安屬廣興郡。宋改始興為廣興，今始興郡也。齊復屬始興郡。梁又分為陽山郡。隋平陳，郡廢，煬帝初置熙平郡。大唐改為連州，或為連山郡。領縣三：
桂陽漢舊縣。在桂水之陽，前有洭水。有乳穴三十七，桂嶺，貞女硤。有湟水，漢伏波將軍路博德討南越，出桂陽，下湟水，即此地。洭音匡。湟音皇。
陽山有乳穴十九。
連山
東至衡陽郡三百里。南至零陵郡三百里。西至盧溪郡八百里。北至長沙郡二百四十里。東南到零陵郡三百十二里。西南到潭陽郡屈曲一千八百六十里。西北到盧溪郡八百里。東北到長沙郡五百三十四里。去西京二千八百八十三里，去東京二千五百六十七里。戶一萬二千三百二十三，口八萬九千一百五十四。
邵州今理邵陽縣。春秋、戰國時皆屬楚。秦屬長沙郡。漢屬長沙國、零陵郡地。後漢屬長沙、零陵二郡地。吳置邵陵郡，分零陵北部都尉置。晉因之。宋齊邵陵郡，梁陳亦然。隋平陳，廢邵陵郡，併入長沙郡。大唐復分置邵州，或為邵陽郡。領縣二：
邵陽漢昭陵縣。
武岡漢都梁縣之地。漢夫夷縣故城在東北。
東至巴陵郡六百里。南至長沙郡界一百一十里。西至盧溪郡四百六十五里。北至澧陽郡百八十里。東南到長沙郡四百里。西南到盧溪郡沅陵縣三百九十六里。西北到澧陽郡石門縣界一百里。東北到澧陽郡安鄉縣界一百二十八里。去西京二千五百二十一里，去東京一千八百五十八里。戶七千七百二十二，口三萬九千一十七。
朗州今理武陵縣。春秋、戰國時皆屬楚地。秦昭王置黔中郡。漢高更名武陵郡，後漢、魏至晉皆因之。晉趙廞問潘京云：「貴州何以名武陵？」京曰：「鄙郡本名義陵郡，在辰陽縣界，與夷相接，數為所攻，光武時移東出，共議易號。傳曰止戈為武，詩稱高平曰陵。」武陵記桃花源，即此地也。宋齊亦曰武陵郡。梁置武州，後改曰沅州。隋平陳，改為朗州；煬帝初州廢，置武陵郡。大唐為朗州，或為武陵郡。領縣二：
武陵漢臨沅、漢壽二縣地。有沅水，至長沙，入洞庭湖。有純紀陂，今名白馬陂，隋開皇中有刺史喬難陀修，其利不減鄭白二渠。
龍陽吳時置。沅水入龍陽界，歷凡洲，洲長二十里，即李衡種甘所。
東至巴陵郡二百里。南至武陵郡一百八十里。西至黔中郡二千里。北至江陵郡三百里。東南到武陵郡龍陽縣界四百五十五里。西南到盧溪郡一千三十八里。西北到夷陵郡七百五十九里。東北到江陵郡公安縣五百七十五里。去西京二千四里，去東京一千五百十八里。戶一萬六千一百九十，口八萬二千二百四十六。
澧州今理澧陽縣。春秋時楚地。秦屬黔中郡。二漢屬武陵郡，兼治荊州。領郡八，理於此。吳分置天門郡，晉、宋、齊皆因之。隋平陳，置松州，尋改為澧州；煬帝初為澧陽郡。大唐為澧州，或為澧陽郡。領縣四：
澧陽漢零陽縣地。有澧水。有崇山，即放驩兜之所。
慈利漢零陽縣地。
石門漢零陽縣地。吳時置天門郡。有漊水。
安鄉漢孱陵縣地，亦後漢漢壽縣地。南朝置義陽郡。
東至澧陽郡二千里。南至義泉郡六百里。西至涪陵郡三百六十里。北至南賓郡六百五十里。東南到寧夷郡三百一十里。西南到義泉郡三百五十里。西北到涪陵郡三百六十里。東北到清江郡五百五十里。去西京三千五百六十里，去東京三千二百七十七里。戶四萬一百八十五，口二十萬三千三百五十七。
黔州今理彭水縣。古蠻夷之國，春秋、戰國皆楚地。秦惠王欲楚黔中地，以武關外易之，即此是也，通謂之五溪。五溪謂酉、辰、巫、武、沅等五溪也。古老相傳雲，楚子滅巴，巴子兄弟五人流入黔中，各為一溪之長。一說雲，五溪蠻皆槃瓠子孫，自為統長，非巴子也。秦屬黔中郡。漢屬武陵郡，後漢因之，晉、宋、齊亦然。後周武帝時，蠻帥以其地歸附，遂置奉州，復改為黔州。隋初亦置黔州，煬帝初為黔安郡。大唐復為黔州，或為黔中郡。領縣六：
彭水漢酉陽縣。
黔江
洪杜
洋水
信寧
都濡
東至靈溪郡三百里。南至涪川郡五百里。西至義泉郡六百里。北至黔中郡二百八十七里。東南到盧溪郡一千六百里。西南到義泉郡五百四十里。西北到黔中郡三百里。東北到黔中郡黔江縣一百九十里。去西京三千九百五十里，去東京三千五百九十三里。戶一千五百二十八，口八千一百。
思州今理務川縣。歷代土地與黔中郡同。隋屬清江郡。大唐武德元年，以當牂牁之衝要，遂置務州。貞觀八年，改為思州，或為寧夷郡。領縣四：
務川漢酉陽縣地。
寧夷
思印思印，水名。
思王
東至武陵郡四百六十五里。南至潭陽郡五百四十八里。西至盧陽郡六百七十里。北至靈溪郡三百六十八里。東南到邵陽郡八百里。西南到盧陽郡水路三百六十八里。西北到靈溪郡大鄉縣界一百九十里。東北到武陵郡界沅水路二百十九里。去西京三千五百二十八里，去東京三千二百九十里。戶四千一百五十，口二萬七千二百七十。
辰州今理沅陵縣。古蠻夷之地，春秋楚國之境。秦屬黔中郡。漢屬長沙、武陵二郡地。後漢發南郡人入武谿，擊諸蠻，不剋。後馬援至臨沅而擊破諸蠻，此其地也。後亦屬武陵郡。晉、宋、齊並為武陵郡地。隋分置辰州，煬帝初為沅陵郡。大唐為辰州，或為盧溪郡。領縣五：
沅陵漢下雋縣也。有壺頭山在東，武陵記云：「神仙多遊集焉，後漢馬援軍渡處。」雋音字兗反。
漵浦漢義陵縣。
辰溪漢曰辰陽縣。即五溪之一。
盧溪有武溪水。縣西有武山，武陵記云：「高可萬仞，上有石窟，中有一石如狗形，雲是槃瓠。」漢沅陵縣地。
麻陽
東至盧溪郡六百七十里。南至龍標郡渭溪縣界一百五十里。西至渭陽縣界百五十里。北至當郡招喻縣界五十里。東南到潭陽郡三百里。西南到渭陽水路一百五十里。西北到當郡常豐縣水路二百里。東北到盧溪郡麻陽縣界水路三百里。去西京三千五百里，去東京三千三百里。戶三千一百三十，口一萬四千六百九十。
錦州今理盧陽縣。歷代土地與辰州同。大唐為錦州，或為盧陽郡。領縣五：
盧陽
洛浦
招喻
常豐
渭陽
東至盧溪郡三百六十八里。南至盧陽郡五百六十里。西至寧夷郡三百里。北至澧陽郡二百五十里。東南到盧溪郡沅陵縣界一百七十里。西南到當郡三亭縣界二百里。西北到盧溪郡二百五十里。東北到澧陽郡慈利縣二百五十里。去西京二千八百九十三里，去東京二千六百九十六里。戶二千六十七，口一萬三千五百九十四。
溪州今理大鄉縣。歷代土地與辰州同。大唐為溪州，或為靈溪郡。領縣二：
大鄉漢沅陵、零陽二縣地。梁置今縣。
三亭漢零陽縣地。貞觀初置今縣。
東至盧溪郡五百三十八里。南至邵陽郡一千一百四十四里。西至樂古郡二千一百一十七里。北至盧溪郡九百里。東南到邵陽郡一千八百六十里。西南到泝沅口入朗八百里。西北到泝巫溪入盧溪郡九百里。東北到邵陽郡一千八百六十里。去西京三千一百五十八里，去東京三千八百三十三里。戶五千三百六十一，口二萬一千八百二十六。
巫州今理龍標縣。古蠻夷之境，楚國黔中之地。秦屬黔中郡。二漢屬武陵郡，在巫水之陽。隋屬沅陵郡。大唐為巫州。天授中，以巫山不在州界，遂改為沅州。開元十二年，復為巫州，或為潭陽郡。領縣三：
龍標漢無陽縣。
朗溪漢鐔城縣地。有沅溪水。
潭陽
東至夷陵郡九百里。南至黔中郡七百里。西至南浦郡六百八十里。北至雲安郡五百里。東南到夷陵郡界三百里。西南到黔中郡界五百五十里。西北到雲安郡界三百五十里。東北到巴東郡五百里。去西京二千七百九里，去東京二千八百十里。戶三千八百十五，口二萬五千三百八十。 
施州今理清江縣。春秋巴國之境。七國時，楚國巫郡之地。秦屬南郡，二漢因之。後周置亭州及業州。隋煬帝初，併置庸州，尋廢，置清江郡。大唐為施州，或為清江郡。領縣二：
清江漢巫縣地。今縣西有都亭，夷水所出，一名清江，廩君乘土船於此。
建始漢巫縣地。
東至安南獠界二百三十五里。南至寧夷郡思王縣界二十七里。西至當郡城樂縣界二百四十里。北至寧夷郡五百里。東南到……西南到……西北到……東北到去西京四千三百里，去東京三千五百里。戶二千，口一萬一千。
費州今理涪川縣。古蠻夷之國，漢屬牂牁郡。山川險阻，為俚獠所居，多不賓附。至後周，始置為費州。因水為名。大唐初屬務州，貞觀初復置費州，或為涪川郡。領縣四：
涪川
多田
扶陽在扶水北。
城樂
東無路。南至……西至……北至……東南到西南到……北到……東北到……去西京四千四百五十里，去東京四千九百六十里。戶二千六百，口一萬二千。
珍州今理營德縣。古蠻夷之地。大唐貞觀七年，置珍州，或為夜郎郡。領縣四：
營德
夜郎
麗皋
樂源
東至義泉郡三百里。南至……西至……北至……東南到……西南到……西北到……東北到……去西京四千四百里，去東京四千九十里。戶四千七百，口二萬三千。
播州今理播川縣。古蠻夷之域，黔中郡地，夜郎國之東南隅也。漢屬牂牁，其後無聞。大唐置播州，或為播川郡。領縣四：
播川
遵義
芙蓉
川
東至寧夷郡六百里。南至涪川郡五百二十三里。西至播川郡三百里。北至黔中郡六百里。東南到寧夷郡五百八十里。西南到……西北到……東北到寧夷郡……去西京四千三百八十七里，去東京三千九百七十五里。戶千二百二十七，口六千三百五十二。
夷州今理綏陽縣。徼外蠻夷之地。漢屬牂牁郡。歷代恃險，不聞臣附。隋煬帝時，始屬明陽郡。大唐武德中，屬義州。貞觀中開南蠻地，置夷州，與費州同置。或為義泉郡。領縣五：
綏陽
義泉
都上
洋川
宜林
東至潭陽郡七百里。南至羈縻充州梓●縣界四百里。西至涪川郡五百里。北至盧陽郡二百八十里。東南到潭陽郡界五百九十里。西南到充州梓●縣界四百里。西北到盧陽郡界一百八十里。東北到涪川郡多田縣界五百三十里。去西京四千一百九十七里，去東京三千九百里。戶一千四百二十三，口七千三百。
業州今理峨山縣。古蠻夷之地。大唐置業州，或為龍標郡。領縣二：
峨山
渭溪
東至……南至……西至……北至……東南到……西南到……西北到……東北到……去西京三千四百八十里，去東京四千二百里。戶二千一百，口九千二百。
溱州今理榮懿縣。古蠻夷之地。大唐置溱州，或為溱溪郡。領縣二：
榮懿
扶歡
荊楚風俗，略同揚州，雜以蠻左，率多勁悍。南朝鼎立，皆為重鎮。然兵強財富，地逼勢危，稱兵跋扈，無代不有。晉王敦、陶侃、桓溫、桓玄、宋謝晦、南郡王義宣、袁顗、沈攸之、桂陽王休範，齊陳顯達，梁武帝，陳王琳、華皎，皆自上流擁兵東下。是以上游之寄，必詳擇其人焉。
