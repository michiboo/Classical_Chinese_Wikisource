
通典卷第一百七十九 州郡九
古冀州下〈今置郡府十九縣一百三〉
東至絳郡三百七十里。南至弘農郡一百七十里。西至馮翊郡八十里。北至絳郡二百七十里。東南到陝郡二百九十里。西南到華陰郡一百五十里。西北到馮翊郡韓城縣一百四十里。東北到絳郡三百七十里。去西京三百六十里，去東京五百四十里。戶七萬二百七，口四十六萬一千八十。
蒲州今理河東郡。唐虞所都蒲阪也。春秋時地屬魏，及晉獻公滅魏，以其地封大夫畢萬。畢萬，畢公高之後，魏犨祖父也。畢萬之後，十代至文侯，列為諸侯，與韓趙三分晉，地屬魏。至惠王，以安邑近秦，乃徙都大梁。秦兼天下，置河東郡，歷兩漢不改。博物志云：「有山澤近鹽沃土之人，不才。漢興，少有名人大衣冠，三代皆衰絕也。」魏晉亦然。後魏亦為河東郡，兼置雍州，及屬秦州。後周改為蒲州，亦兼置河東郡。隋初郡廢，煬帝初州廢，復置河東郡。大唐初，為蒲州。開元九年五月，置中都，改為河中府，尋罷仍舊。時揚州功曹參軍、麗正殿學士韓覃上疏曰：「臣聞禮記月令曰：『孟夏之月，無起土功，無聚大眾。』昔魯夏城中丘，春秋書之，垂為後誡。今建國都，乃長久之大業也。犯天地之大禁，襲春秋之所書，奪人盛農之時，愚臣竊以為甚不可也。至若兩都舊制，分官眾多，費耗用度，尚以為損，豈況更建中都乎？夫河東者，國之股肱郡也。勁銳強兵，盡出於是。其地隘狹，今又置都，使十萬之戶將安投乎！且陋東都而幸西都，自西都而造中都，取樂一君之欲，以遺萬人之患，務在都國之多，不恤危亡之變，悅在遊幸之麗，不顧兆庶之困，非所以深根固蔕不拔之長策矣。昔漢帝感鍾離之言，息事德陽之殿，趙主採續咸之諫，止造鄴都之宮。臣愚誠願下明詔，罷中都，則福履無疆，天下幸甚。」至六月三日，詔停。或為蒲州，或為河東郡。領縣八：
河東漢蒲阪縣。春秋秦晉戰於河曲，即其地也。有蒲津關，後魏大統四年，造浮橋；九年，築城為防。大唐開元十二年，河兩岸開東西門，各造鐵牛四，鐵人四。其牛下並鐵柱連腹，入地丈餘，並前後鐵柱十六。媯汭水，今有舜廟在焉，其廟周宇文護所造。又有雷首山，夷齊居其陽，所謂首陽山也。有風陵堆，與潼關相對。
桑泉有三疑山。漢解縣故城，今縣東南。
猗氏漢舊縣，猗頓所居，古郇國也。有古令狐城，左傳雲晉文公從秦返國，「濟河，圍令狐」，即此。
安邑堯舜舊都。今縣西有鳴條陌，湯與桀戰於此。漢舊縣。
解隋曰虞鄉，武德元年改之。
虞鄉漢解縣地。後於虞鄉城置解縣，更於解西五十里別置虞鄉縣。
寶鼎漢汾陰縣。有后土祠、湯廟。
永樂武德二年，分芮城縣置。
東至高平郡四百五十里。南至陝郡二百二十里。西至馮翊郡四百十里。北至文城郡二百七十里。東南到河南府五百里。西南到河東郡三百七十里。西北到文城郡三百里。東北到平陽郡一百四十里。去西京五百二十里，去東京六百三十里。戶八萬二千二百，口五十一萬七千三百十。
絳州今理正平縣。春秋時為晉國，即故絳與新田之都也。後韓魏趙滅晉，其地屬魏。秦屬河東郡。秦末，甚地屬魏豹。漢定魏地，還屬河東郡，後漢因之。魏晉屬河東、平陽二郡地。後魏置東雍州。其龍門、萬泉即屬秦州。西魏、後周以為重鎮。後周改曰絳州，兼置正平郡。隋初郡廢，煬帝初州廢，復置絳郡。大唐為絳州，或為絳郡。領縣十一：
正平漢臨汾縣地。有汾澮二水。有高齊故武平關，在今縣西三十里，故家雀關在縣南七里，並是鎮處。
曲沃漢絳縣地。春秋時晉曲沃地。臺駘神祠在此。
翼城古晉之翼邑，漢絳縣地。
絳春秋晉武公自曲沃徙此。漢聞喜縣地。
聞喜亦故曲沃地，漢左邑縣之桐鄉也。漢武行幸至此，聞南越破，以為聞喜縣。東北有董池陂，楊柳可為箭。高候原在縣北，即十六國劉曜破石勒將石季龍處也。
垣漢舊縣。東北有王屋山，沇水所出。有古皋落城，西魏於此置邵郡，以備東魏。
夏漢安邑縣地。蓋以夏禹所都為名。夏都安邑城，在今縣北十五里。
龍門古耿國。有龍門山，即大禹所鑿。三秦記云：「魚鱉上之即為龍，否則點額而還。」漢皮氏縣故城在今縣南。今縣則後魏秦州所理。
稷山漢聞喜縣地。後魏龍關郡。後周勳州故城在今縣西南十二里，即王思政所築玉璧城，為周氏重鎮，齊神武再攻圍，皆不剋。
萬泉漢汾陰縣。
太平漢臨汾縣。
東至上黨郡三百九十里。南至絳郡一百四十里。西至文城郡二百十五里。北至西河郡三百九十里。東南到高平郡四百十里。西南到文城郡二百十里。西北到大寧郡二百五十里。東北到陽城郡二百五十里。去西京七百五十里，去東京七百二十里。戶六萬四千八百，口四十二萬一千八百八十。
晉州今理臨汾縣。亦堯舜之都，所謂平陽也。春秋時屬晉，戰國時屬魏。秦為河東郡地，二漢因之。魏分置平陽郡，晉因之。劉元海稱漢僭位，建都於此。後魏為平陽郡，兼置唐州，後改為晉州，後置總管府。東魏、北齊皆為重鎮。隋初改平陽為平河郡，尋廢；煬帝初，置臨汾郡。大唐為晉州，或為平陽郡。領縣九：
臨汾漢平陽縣有姑射山，又有故堯城縣。
襄陵漢舊縣。有趙襄子墓。又有晉襄公之陵，因以為名。後魏擒赫連昌，又分此縣置擒昌縣。
霍邑漢彘縣。隋置今縣。周厲王無道，周人流王於彘，即此地。有霍山，即職方冀州之鎮，一名太岳山，禹貢所謂岳陽。
冀氏漢陭縣地。後魏置冀氏縣。陭音居義反。
汾西後魏置汾西郡。
洪洞春秋楊國，晉滅之為楊邑。漢為楊縣也。故洪洞城在今縣北，東魏、北齊鎮也，四顧重複，控據要險。
神山武德二年置浮山縣，後改焉。
趙城古造父邑。
岳陽漢穀遠縣地，隋改之。有千畝原，左傳曰晉侯千畝之戰，即此。
東至汲郡四百一十里。南至河內郡一百四十里。西至絳郡二百五十里。北至上黨郡一百九十里。東南到河內郡武德縣二百里。西南到河南府二百八十里。西北到平陽郡四百十里。東北到鄴郡三百二十里。去西京一千四十里，去東京六百六十里。戶二萬七千五十，口十四萬三千七百。
澤州今理晉城縣。春秋時屬晉，戰國屬韓，其後屬趙。至秦，破趙於長平，坑卒四十萬，即此地也。秦平天下，為上黨郡地。漢屬河東、上黨二郡地，後漢因之，魏晉亦同。後魏以其地置建州及高都、長平、安平三郡。北齊亦為建州及置平陽、高都二郡。後周併二郡為高平郡。隋初郡廢，置澤州；因濩澤水為名。煬帝初州廢，置長平郡。大唐為澤州，或為高平郡。領縣六：
晉城漢曰高都縣，隋曰丹川。有天井關，在縣南太行山上，關前有天井泉三所。
陵川漢泫氏縣地。隋開皇中置。泫，胡畎反。
沁水後魏泰寧郡。
端氏七國時，韓魏趙分晉，封晉君於端氏也。漢為縣，故城在今縣西。
高平漢泫氏縣。西北有泫谷水，故為名。頭顱山，秦白起坑趙卒，築臺於壘中，因山為臺。故光狼城，白起築。
陽城漢曰濩澤縣也。有嶕嶢山、濩澤水、析城山，禹貢所謂「砥柱、析城」也。
東至鄴郡三百里。南至高平郡一百九十里。西至平陽郡三百九十里。北至樂平郡四百七十里。東南到鄴郡林慮縣界一百四十里。西南到陽城郡沁源縣界一百九十里。西北到太原府四百五十里。東北到廣平郡武安縣界二百四十里。去西京一千一百九十里，去東京四百六十里。戶六萬七千九百四十四，口三十七萬二千三百六十。
潞州今理上黨縣。春秋時，初為黎國，後狄人奪其地。左傳曰，晉伯宗數狄罪，曰奪黎氏地也。赤狄潞子嬰兒為晉所滅，其地盡屬焉。戰國初，為韓之別都，以遠韓近趙，後卒降趙。秦置上黨郡，漢亦為上黨郡，魏及晉不改。後魏亦為上黨郡。後周置潞州。隋置韓州，煬帝初復置上黨郡。大唐為潞州，或為上黨郡。領縣十：
上黨古黎侯國，西伯戡黎，即此。漢為壺關縣。
長子漢舊縣。漳水所出。周史辛甲所封。左傳曰「晉人執衛石買於長子」，即此。
潞城春秋潞子國。漢舊縣。
壺關古黎國地。有羊腸阪，王莽命五威後關將軍王嘉曰「羊頭之阨，北當燕趙」。後魏移壺關縣於此。有壺山。
銅鞮水名。漢縣。春秋晉國銅鞮邑，羊舌赤為邑大夫。有閼與故城，漢韓信擒代相夏說於此。
武鄉漢垣縣地。
屯留漢舊縣。又有漢徐吾故城，在今縣西北。有鹿瀆山，絳水所出。
黎城漢潞縣地。隋改置之，因縣東故黎城為名。有壺口故關。
涉漢舊縣。有清漳水。
襄垣漢舊縣。
東至廣平郡三百六十里。南至上黨郡四百七十里。西至太原府三百四十里。北至太原府樂平縣二百六十里。東南到上黨郡九十里。西南到上黨郡一百里。西北到太原府三百四十里。東北到鉅鹿郡二百四十里。去西京一千三百九十里，去東京七百九十里。戶九千五百六十，口五萬二百九十六。
儀州今理遼山縣。春秋時屬晉。戰國初屬韓，後屬趙。秦為上黨郡，二漢因之。晉為樂平郡。後魏為遼陽郡。隋屬太原郡。大唐武德三年，分并州之地置遼州；八年，改為箕州。先天元年，改為儀州，或為樂平郡。領縣四：
遼山漢垣縣地。晉為遼陽縣。隋置今縣。北有鬼谷。
榆社漢垣縣地。晉於此置武鄉縣。石勒是此縣人，有石勒漚麻池。
和順漢沾縣地，即韓之閼與邑。
平城漢垣縣地。
東至上黨郡銅鞮縣七十里。南至平陽郡冀氏縣一百五十里。西至平陽郡二百五十里。北至西河郡二百八十里。東南到上黨郡屯留縣一百四十里。西南到平陽郡二百五十里。西北到西河郡二百八十里。東北到上黨郡界九十里。去西京一千七十里，去東京六百四十里。戶六千一百六十六，口三萬三千三百九十。
沁州今理沁源縣。春秋時屬晉，後屬韓，又屬趙。秦、二漢為上黨郡地，魏晉亦同。後魏屬義寧郡。隋初置沁州，煬帝初州廢，復為沁源縣，屬上黨郡。大唐復置沁州，或為陽城郡。領縣三：
沁源漢穀遠縣，後魏改為沁源。有沁水。
和川
綿上
東至平陽郡二百五十里。南至文城郡二百里。西至延安郡三百九十里。北至昌化郡二百五十里。東南到平陽郡二百五十里。西南到文城郡二百里。西北到黃河為界一百八十里。東北到西河郡二百六十里。去西京九百十里，去東京八百八十里。戶一萬九千二百十，口十三萬四千四百二十。
隰州今理隰川縣。春秋時晉之蒲城也。七國時屬魏。秦、二漢為河東郡地。魏晉屬平陽郡。後魏、北齊為沁州。後周置沁州及龍泉郡。隋初郡廢，後復置西汾州，尋又改為隰州；煬帝初州廢，置龍泉郡。大唐為隰州，或為大寧郡。領縣六：
隰川漢蒲子縣。春秋時蒲城，晉重耳所居。
大寧漢北屈縣地。
石樓有石樓山。漢土軍縣，後魏吐京郡。
永和漢狐讘縣。後周臨河郡。讘，章涉反。
溫泉
蒲漢蒲子縣地。
東至平陽郡二百十里。南至絳郡二百七十里。西至咸寧郡一百七十里。北至大寧郡二百里。東南到絳郡三百里。西南到馮翊郡韓城縣界百七十里。西北到延安郡二百九十里。東北到西河郡五百里。去西京七百二十里，去東京六百九十里。戶一萬一千五百六十，口六萬六千三十。
慈州今理吉昌縣。春秋時晉之屈邑。獻公子夷吾所居。禹貢壺口之山在焉。戰國時為魏地。秦、二漢屬河東郡。魏晉屬平陽郡。東魏置定陽郡及南汾州。北齊改南汾州為西汾州。後周改為汾州。隋初郡廢，置耿州，居耿吉城。後復為汾州；煬帝初州廢，置文城郡。大唐為慈州，或為文城郡。領縣五：
吉昌漢北屈縣。左傳曰，晉有「屈產之乘」。此有駿馬。有壺口山。故姚襄城在縣西，即姚襄所築，西臨黃河，控帶龍門、孟門之險，周、齊交爭之處。
仵城漢北屈縣地。後魏仵城郡。
文城有孟門山，與龍門相對。龍門之上古龍門，禹所鑿。漢北屈縣地。
呂香漢臨汾縣地。
昌寧漢臨汾縣地。後魏內陽郡。
東至上黨郡四百四十里。南至平陽郡三百九十里。西至昌化郡一百六十里。北至太原府二百里。東南到陽城郡二百八十里。西南到大寧郡二百六十五里。西北到樓煩郡，中間有界相隔，山谷險隘。東北到太原府二百里。去西京一千二百六里，去東京九百三十里。戶五萬八千五十，口三十二萬六千二百八十。
汾州今理隰城縣。春秋時晉地。六國時屬趙，秦屬太原郡。二漢屬太原、西河二郡地，魏因之。晉屬太原郡、西河國地。後魏又為西河郡，兼置汾州。北齊置南朔州。後周改曰介州。隋置西河郡。大唐為汾州，或為西河郡。領縣五：
隰城漢茲氏縣。今有美稷鄉，即漢美稷縣地。又有漢京陵縣，即晉趙文子與叔向觀於九原之所。
介休有綿上山、介之推祠。漢舊縣也。昭餘祁，俗名鄔城泊，職方并州之藪。
靈石有介山。漢介休縣地。今縣東南有高壁嶺、雀鼠谷、汾水關，皆險固之處。
孝義漢中陽縣。
平遙
東至趙郡五百五十里。南至上黨郡四百五十里。西至昌化郡三百九十里。北至定襄郡一百八十里。東南到樂平郡三百四十里。西南到西河郡二百里。西北到樓煩郡二百五十里。東北到雁門郡五百里。去西京一千三百里，去東京八百八十五里。戶十二萬六千一百九，口七十六萬八千四百六十四。
并州今理晉陽、太原二縣。古之并州，蓋舜分冀州為之，置十二牧，則其一也。以其地在兩谷之間，故為并州，亦曰在衛水、常水之間。常水在今博陵郡，衛水在今常山郡。注已具上卷。周禮職方曰：「正北曰并州，其山曰常，藪曰昭餘祁，常山在今博陵郡常陽縣界。昭餘祁在今西河郡介休縣界。川曰虖池、嘔夷，虖池發源在今雁門郡繁畤縣界。嘔夷在今安邊郡靈丘縣界。虖音呼。池音駝。曰淶、易。淶水在今安邊郡飛狐縣界。易水發源在今上谷郡易縣界。其利布帛。人二男三女。畜宜五擾，牛、馬、羊、犬、豕。穀宜五種。」秦兼天下，為太原郡。漢武帝置十三州，此為并州。領郡九，兼得雍州之域，今上郡以北朔方、九原、榆林、新秦、銀川之地。後漢並因之。理於晉陽，今府。靈帝時，羌胡大擾，定襄、雲中等郡，並流徙分散。獻帝時，省入冀州。魏文帝復置并州，自陘嶺以北並棄之。今雁門郡及以北之地悉棄之。至晉，亦置并州。領郡國六，理晉陽。惠帝時，并州之地盡為劉元海所有。其後劉曜徙都長安，自平陽今平陽郡以東地，盡入石勒，及苻堅、姚興、赫連勃勃，並於河東郡置并州，姚興又分河東為並冀二州。及後魏以後，分坼不可詳也。今之并州，為太原府。古唐國也。昔帝堯為唐侯所封之國，按今博陵郡界有堯城，為堯始封之國，當是徙於此也。後遷平陽。及夏禹所都之地，禹都或為今太原，或在今平陽，或在今河東郡安邑，或在今河南府陽翟也。亦高辛氏子實沈及金天氏子臺駘之所居焉。左傳云：「帝遷高辛氏子實沈於大夏，主參。金天氏之裔曰允格、臺駘，以處太原。」注云：「大夏，太原晉陽縣也。」周成王又封弟太叔虞於此，成王滅唐，而封太叔，故參為晉星是也。叔虞子燮改為晉侯。唐有晉水，故改為晉。中國曰太原，夷狄曰大鹵。晉荀吳敗狄於大鹵，即太原晉陽縣也。晉、大鹵、太原、大夏、夏靈、晉陽六名，其實一也。春秋時為晉國，後為趙邑。智伯與韓、魏圍晉陽歲餘，引汾水灌城，不沒者三板。晉滅，屬趙。秦置太原郡，二漢因之，兼置并州。領郡九，理於此。曹公圍袁尚於鄴，時袁紹外生高幹為并州刺史。牽招說幹曰：「并州左有恆山之險，右有大河之固，北有強胡，速迎尚並力觀變。」幹不能用之。魏改為太原國，并州仍舊。晉因之。領郡國六，理於此。後魏為太原郡，兼置并州。北齊、後周皆因之。隋初廢郡，置并州，又改為太原郡。大唐為并州，高祖匡隋室，起義兵。於長壽元年，置北都，後復為并州。開元十一年，改為太原府；天寶元年，加號為北京。領縣十三：
太原漢晉陽縣也。隋文帝移晉陽縣於州城中，舊晉陽置今縣。有晉水。
晉陽隋文帝新移。有龍山、蒙山。
文水漢大陵縣。有文水、沁水。
陽曲漢狼孟縣故城，在縣東北。河千里，一曲當其陽，故曰陽曲。漢陽曲縣，今定襄郡定襄縣是也，後漢移置今縣。有乾燭谷，即羊腸阪也。
樂平舊樂平郡，隋置遼州。
清源漢榆次縣地。隋於古梗陽城置今縣。有清源水。
太谷縣西有太谷。漢陽邑縣地。
祁漢舊縣。晉大夫祁奚之邑，晉滅祁氏，分為七縣，以賈辛為祁大夫。後漢忠烈溫序墓在西北。
榆次春秋晉魏榆地，石言於此。漢舊縣。
盂漢舊縣。有虖池水，自雁門郡界來。
壽陽晉舊縣。
廣陽漢上艾縣，後魏改曰石艾，國家又改之。縣東有故關，甚險固。
交城有羊腸山，隋煬帝改為深谷嶺。
東至西河郡一百六十里。南至大寧郡二百五十里。西至上郡二百三十里。北至樓煩郡二百三十里。東南到大寧郡二百五十里。西南到大寧郡石樓縣一百五十里。西北到樓煩郡二百三十里。東北到太原府三百九十里。去西京一千二百三十里，去東京一千一百十里。戶一萬三千三百七十，口六萬四千三百四十。
石州今理離石縣。戰國初，趙之離石邑，後為秦、魏二國之境。秦本紀雲「秦昭王伐趙，取離石」是也。秦為太原郡地。二漢屬西河郡南單于庭，即左國城。晉屬西河國，劉元海起事於此，後石勒置永石郡。北齊置懷政郡，後改為離石郡，兼置西汾州。後周改西汾為石州。隋初郡廢，而石州如故；煬帝初州廢，置石郡。大唐為石州，或為昌化郡。領縣五：
離石漢舊縣。後南單于庭左國城在此。有離石水，一名赤洪水，高歡大破爾朱兆於赤洪嶺，蓋近此。
定胡漢離石縣地。後周置定胡郡，在今縣西。隋置孟門關，其地險固。
平夷
臨泉
方山有赤洪水源，東流入離石縣界。
東至定襄郡界二百四十里。南至昌化郡界二百三十里。西至榆林郡界一百八十里。北至馬邑郡三百里。東南到太原府二百五十里。西南到銀川郡三百里。西北到榆林郡九十里。東北到雁門郡三百里。去西京一千四百里，去東京一千二百二十里。戶一萬五千六百八十，口七萬二千二百六。
嵐州今理宜芳縣。春秋晉國之分，晉滅之後為胡地，有樓煩王居焉。其後，趙惠文王破樓煩而取其地。其後，北境屬燕。秦、二漢為太原郡地。晉末，陷劉元海。後魏末，於其地置嵐州。隋煬帝置樓煩郡。大唐為嵐州，或為樓煩郡。領縣四：
宜芳有古秀容城，即漢汾陽縣，屬太原郡。積粟所在，謂之羊腸倉，石磴縈委，若羊腸焉。
合河漢汾陽縣地。北齊置蔚汾縣，合河關在北。
靜樂漢汾陽縣地。有隋煬帝汾陽宮。有管涔山，劉曜隱處，汾水所出。
嵐谷
東至安邊郡二百六十里。南至太原府五百里。西至樓煩郡一百六十里。北至馬邑郡一百四十里。東南到常山郡五百四十里。西南到定襄郡二百五十里。西北到馬邑郡二百二十里。東北到安邊郡界三百十里。去西京一千六百四十里，去東京一千三百二十里。戶二萬一千二十，口十萬一千四百五十。
代州今理雁門縣。古唐國之地。春秋時晉國之分。及三卿分晉，其地屬趙。趙襄子殺代王而取其地。趙武靈王破樓煩，而置雲中、雁門、代郡。後北境屬燕。秦為太原、雁門二郡之境，漢因之，後漢及晉亦同。後魏置梁城、繁畤二郡。後周置肆州。隋文帝改為代州；煬帝初州廢，置雁門郡。大唐為代州，或為雁門郡。今郡城，後魏所置。郡南三十里有東陘關，甚險固。領縣五：
雁門漢廣武縣故城在西南。又有故平縣，後漢末平城縣也。有夏屋山，趙襄子會代王，因殺之於此。有句注山，一名西陘山也。
五臺漢慮虒縣。隋改盧夷縣為五臺。有五臺山。慮音廬，虒音夷。
繁畤漢舊縣。有虖池河，源出縣東南泒阜山。
崞漢舊縣。又有漢樓煩郡故城，在今縣東。東魏置廓州。崞音郭。
唐林
東至雁門郡界九十里。南至太原府一百八十里。西至樓煩郡二百四十里。北至雁門郡二百五十里。東南到太原府界一百二十里。西南到太原府及樓煩郡界一百二十里。西北到樓煩郡一百二十里。東北到雁門郡界二百五十里。去西京一千四百八十里，去東京一千六十里。戶一萬五千三十八，口七萬七千九百三十。
忻州今理秀容縣。戰國屬趙。秦為太原郡地，二漢因之。後魏置肆州。後周徙肆州於雁門郡。隋初置新興郡及雲州，後改新興郡為忻州；因忻口為名。煬帝初，廢雲州及忻州，以其地屬樓煩、定襄二郡。大唐復分置忻州，或為定襄郡。漢有定襄郡，在今馬邑郡地。領縣二：
秀容漢汾陽縣。有嵐水。
定襄漢陽曲縣。有石嶺關，甚險固。
東至上谷郡三百二十里。南至常山郡四百里。西至雁門郡二百六十里。北至蕃境，無郡。東南到博陵郡四百九十里。西南到雁門郡三百十里。西北到馬邑郡四百六里。東北到媯川郡四百四十里。去西京九百里，去東京一千五百里。戶四千六百十，口一萬八千二百。
蔚州今理靈丘縣。周禮并州川曰嘔夷，曰淶易。嘔夷水在靈丘縣界，淶水在飛狐縣界。戰國初屬趙，後又屬燕。秦、漢、晉屬代郡。後魏置懷荒、御夷二鎮。東魏置北靈丘郡。後周置蔚州。隋置上谷郡。大唐置蔚州，或為安邊郡。領縣三：
靈丘漢舊縣。有趙武靈王陵。
飛狐漢廣昌縣地。飛狐口在縣北，即漢之飛狐道，通媯川郡懷戎縣。又有磨笄山，與媯川郡山相連。隋置今縣。
安邊
東至安邊郡四百六十里。南至雁門郡一百四十里。西至樓煩郡三百四十里。北至單于府三百五十里。東南到雁門郡一百二十里。西南到樓煩郡三百里。西北到單于府三百五十里。東北到故雲州二百六十里。去西京一千七百七十里，去東京一千三百四十里。戶六千三百，口二萬五千八百。
朔州今理善陽縣。戰國屬燕。秦屬代、雁門二郡地。漢為定襄、雁門二郡地。後漢屬雲中、雁門二郡。漢末，因亂又置新興郡。漢末大亂，匈奴侵邊，自定襄以西，盡雲中、雁門之間遂空。建安中，魏武王集荒郡之人，立新興郡。晉懷帝時，劉琨表以鮮卑猗盧為大單于，封代公，徙馬邑，即其地也。其後稱魏，建都於今郡北，兼置懷朔鎮。及遷洛後，遂於郡北三百餘里置朔州，葛榮之亂又廢。北齊復置朔州。隋初置總管府；煬帝初府廢，置代郡，尋屬馬邑郡。後魏初，雲中在今郡北三百餘里定襄故城。北齊置朔州，在故都西南新城，一名平城也。後移於馬邑，即今郡城也。大唐初為朔州，或為馬邑郡。領縣二：
善陽有秦馬邑城武州塞，即此地。亦漢定襄縣地，後魏桑乾郡，北齊廣安郡。有紫河發源於此。
馬邑漢舊縣。
東至桑乾郡督宅一百五十里。南至雁門郡界一百六十里。西至東尖谷五十里。北至長城蕃界三百里。東南到榆林郡四百里。西南到神堆柵九十里。西北到卻蕃柵一百六十里。東北到陽阿谷蕃界三百四十里。去西京二千七十里，去東京一千六百四十里。戶三千一百六十，口七千九百三十。
雲州今理雲中縣。戰國屬趙。秦置雲中郡，二漢因之。晉屬新興郡。後魏道武帝自雲中徙都平城，即此，雲中，今馬邑郡北。平城即今郡，隋雲內縣常安鎮也。置代尹。自天興元年都平城，至孝文帝太和十九年遷洛陽後，改代尹為萬年尹。隋初屬馬邑郡。大唐置雲州，或為雲中郡。領縣一：
雲中漢舊縣。隋曰雲內縣。白登山，白登臺，漢高帝初，被匈奴圍於此。有故高柳城、參合陂。後魏盛樂縣亦在今郡界。單于臺，在今縣西北百餘里。漢孝武元封元年，勒兵十八萬騎，出長城，北登單于臺。
東至……南至榆林郡一百二十里。西至……北至……東南到馬邑郡三百五十里。西南到……西北到……東北到……去西京二千二百五十里，去東京二千里。戶二千一百，口一萬三千。
單于大都護府，戰國屬趙，秦漢雲中郡地也。大唐龍朔三年，置雲中都護府，又移瀚海都護府於磧北，瀚海都護舊曰燕然都護府。二府以磧為界。麟德元年，改雲中都護府為單于大都護府。領縣一：
金河有長城。有金河，上承紫河及象水。又南流入河。李陵臺、王昭君墓。
冀州，堯都所在，疆域尤廣。梁州境宇雖遐遠，而雜以夷獠。中夏唯冀州最大。山東之人，性緩尚儒，仗氣任俠，太行、恆山之東。而鄴郡，高齊國都，浮巧成俗。自北齊之滅衣冠，士人多遷關內，惟伎巧商販及樂戶移實郡郭，由是人情險詖，至今好為訴訟。山西土瘠，其人勤儉，而河東，魏晉以降，文學盛興，魏豐樂侯杜君畿為河東守，開置學官，親執經教授，郡中化之，自後河東特多儒者。閭井之間，習於程法。并州近狄，俗尚武藝，左右山河，古稱重鎮，韓信謂陳豨曰：「代，天下精兵處也。」後漢末，天下擾亂，高幹為并州刺史，牽招說幹曰：「并州左有恆山之險，右有大河之固，北有強胡，可以守也。」寄任之者，必文武兼資焉。
