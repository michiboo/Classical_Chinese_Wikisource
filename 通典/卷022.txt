
通典卷第二十二
職官四
尚書上
尚書省並總論尚書錄尚書尚書令僕射左右丞左右司郎中員外郎附歷代尚書八座附歷代郎官歷代都事主事令史行臺省
尚書省並總論尚書
昔堯試舜於大麓，領錄天下事，似其任也。周之司會，又其職焉。鄭玄注周禮云：「司會，若今尚書。」秦時，少府遣吏四人在殿中，主發書，謂之尚書。尚猶主也。漢承秦置。及武帝遊宴後庭，始用宦者主中書，以司馬遷為之。中間遂罷其官以為中書之職。至成帝建始四年，罷中書宦者，又置尚書五人，一人為僕射，四人分為四曹，通掌圖書、祕記、章奏之事及封奏，宣示內外而已，其任猶輕。至後漢則為優重，出納王命，敷奏萬機，蓋政令之所由宣，選舉之所由定，罪賞之所由正。斯乃文昌天府，眾務淵藪，內外所折衷，遠近所稟仰。故李固云：「陛下之有尚書，猶天之有北斗。斗為天喉舌，尚書亦為陛下喉舌。斗斟酌元氣，運平四時；尚書出納王命，賦政四海。」賦，布也。令及左丞，總領綱紀，無所不統。僕射及右丞，分掌廩假錢穀。隋志曰：「令總統之，僕射副令，又與尚書分領諸曹。」漢初，尚書雖有曹名，不以為號。及靈帝以侍中梁鵠為選部尚書，於是始見曹名，總謂之尚書臺，亦謂之中臺。吳諸葛恪既定山越，孫權使尚書僕射薛綜勞軍，曰：「故遣中臺近官，迎致犒賜之。」大事八座連名，而有不合，得建異議。自順帝永建元年，初令三公、尚書入奏事。其八座，具歷代尚書中。二漢皆屬少府。蔡質漢儀曰：「凡三公、列卿、將、大夫、五營校尉行複道中，遇尚書令、僕射、左右丞郎、御史中丞、侍御史，皆辟車先相迴避。衛士傳不得迕臺官，臺官過，乃得去。」至晉宋以來，尚書官上朝及下，禁斷行人，猶其制也。魏置中書省，有監、令，遂掌機衡之任，而尚書之權漸減矣。晉以後，所掌略同，八座丞郎初拜，並集都省交禮，遷職又解交，本漢制也。至於晉、宋，唯八座解交，丞郎不復解交也。梁陸杲遷尚書殿中曹郎，拜日，八座丞郎並到上省交禮。而杲至晚，不及時刻，坐免官。宋曰尚書寺，居建禮門內，亦曰尚書省，令若闕，則左僕射為省主。亦謂之內臺。每八座以下入寺，門生隨入者各有差，不得雜以人士。凡尚書官，大罪則免，小罪遣出。遣出者百日無代人，聽還本職。宋顧琛為庫部郎，以顧碩頭寄尚書張茂度門名，而碩頭與同席坐，琛坐此遣出。又宋志曰：「今朝士詣三公，尚書丞郎詣令，僕射，尚書丞郎並門外下車履，度門閾，乃納履也。」其令及二僕射出行分道之制，與中丞同。令、僕各給威儀十八人。說在御史大夫篇。自晉以後，八座及郎中多不奏事。梁天監元年，詔曰：「自禮闈陵替，歷茲永久，郎署備員，無取職事。糠文案，貴尚虛閑。空有趨墀之名，了無握蘭之實。曹郎可依昔奏事。」自是始奏事矣。又詔：「尚書中有疑事，先於朝堂參議，然後啟聞。」舊尚書官不以為贈，唯朱卒，特贈右僕射，武帝寵之故也。故周捨問劉杳：「尚書官著紫荷橐，相傳雲『挈囊』，竟何所出？」答曰：「張安世傳云：『持橐簪筆，事武帝數十年。』注云：『橐，囊也。近臣簪筆，以待顧問。』」自魏晉重中書之官，居喉舌之任，則尚書之職，稍以疏遠。至梁陳，舉國機要，悉在中書，獻納之任，又歸門下，而尚書但聽命受事而已。後魏天興元年，置八部大夫於皇城四方四維，面置一人，以擬八座，謂之八國常侍，各有屬官。分尚書三十六曹及諸外署，令大夫主之。崔玄伯通署三十六曹，如令僕統事。四年，又復尚書三十六曹。天賜元年，復罷尚書三十六曹，別置武歸、脩勤二職，分主省務。武歸比郎中，脩勤比令史。至神元年，始置僕射、左右丞及諸曹尚書十餘人，各居別寺。舊例，尚書簿，諸曹須，即出借。任城王澄為尚書時，公車署以理冤事重，奏請真案。澄執奏，以為「尚書政本，特宜遠慎，故凡所奏事，閣道通之，蓋以祕要之切，防其宣露。寧有古制所重，今反輕之？宜盡寫其事意，以付公車。」詔從之。北齊尚書省亦有錄、令、僕射，總理六尚書事，謂之都省，亦謂之北省。後濟南王以太子監國，立大都督府，與尚書省分理眾事，仍開府置佐。顯祖特崇此官，以趙郡王守侍中，攝大都督府長史。後周無尚書。隋及大唐皆有，其制略同，凡尚書省事無不總。龍朔二年，改尚書省為中臺，咸亨初復舊。光宅元年，改為文昌臺。垂拱元年，又改為都臺，長安三年又改為中臺，神龍初復為尚書省。亦謂之南省。都堂居中，左右分司。舊尚書令有大廳，當省之中，今謂之都堂。都堂之東，有吏部、戶部、禮部三行，每行四司，左司統之。都堂之西，有兵部、刑部、工部三行，每行四司，右司統之。凡二十四司，分曹共理，而天下之事盡矣。故事，叔父兄弟不許同省為郎官，格令不載，亦無正飭。貞觀二年十一月，韋叔謙除刑部員外郎；三年四月，韋季武除主爵郎中；其年七月，韋叔諧除庫部郎中。太宗謂曰：「知卿兄弟並在尚書省，故授卿此官，欲成一家之美。無辭，稍屈階資。」其後同省者甚多。近日非特恩除拜，即須相迴避，當以准令同司曹叛及勾檢之官，不得用大功以上親。若制飭授者，即申所司，從早改擬，遂同別省亦罷也。左右僕射各一人，總統省事。左丞一人，掌轄吏部、戶部、禮部十二司事。右丞一人，掌轄兵部、刑部、工部十二司事。左右司郎中各一人，員外郎各一人，各掌付左右丞所管諸司事。尚書六人，吏、戶、禮、兵、刑、工六部各一人。侍郎九人，吏部、戶部、兵部各二人，餘各一人。郎中二十八人，吏部、戶部、兵部、刑部各二人，餘各一人，並左右司，則三十人。員外郎二十九人，吏、戶、兵、刑四部及司勳各二人，餘司各一人，並左右司，共三十一人。都事六人。以下各有差。
錄尚書
漢武帝時，左右曹諸吏分平尚書奏事，知樞要者始領尚書事。張安世以車騎將軍、霍光以大將軍、王鳳以大司馬、師丹以左將軍，並領尚書事。張安世領尚書事，職典樞機，以謹慎周密自著。每言大政，已決，輒移病出。聞有詔令，乃驚，使吏之丞相府問焉。自朝廷大臣，莫知與議也。又，孔光字子夏，領尚書事，凡典樞機十餘年，守法度，修故事，不希指苟合。問「溫室省中樹皆何木也」？光答以他語，其謹密如此。後漢章帝以太傅趙熹、太尉牟融並錄尚書事。尚書有錄名，蓋自熹、融始，亦西京領尚書之任，猶唐虞大麓之職也。和帝時，太尉鄧彪為太傅，錄尚書事，位在三公上，漢制遂以為常。每少帝立，則置太傅錄尚書事，猶古冢宰總己之義，薨輒罷之。鄧彪錄尚書事，後以老病，上還樞機職。又，李固、張禹、張防並錄尚書事。自魏晉以後，亦公卿權重者為之，職無不總。蜀蔣琬字公琰，為錄尚書事。時新喪諸葛亮，遠近悚懼。琬出類拔萃，處群寮之右，既無戚容，又無喜色，神守舉止，有如平日，由是眾情漸服。晉宗室會稽王道子及世子元顯，並錄尚書事，時道子為「東錄」，元顯為「西錄」。晉康帝時，何充讓錄表曰：「咸康中分置三錄，王導錄其一，荀崧、陸曄各錄一條事。」晉江右有四錄，則四人參錄也。江右張華，江左庾亮，並經闕上書七條。凡重號將軍刺史，皆得命曹授用，唯不得施陳及加節。宋孝武孝建中，不欲威權外假，省錄。大明末復置，此後或置或省。齊世錄尚書及尚書令，並總領尚書臺二十曹，為內臺主，行遇諸王以下皆禁駐，號為「錄公」。齊明帝為宣成王，錄尚書。廢帝昭業思蒸魚，太官以無「錄公」命，不與。高帝崩，遺詔以褚彥回錄尚書事。江左以來，無單為錄者，有司擬立優策，王儉議宜有策書，乃從之。王儉議以為：「見居本官，別拜錄，推理應有策書，而舊事不載。中朝以來，三公王侯，則優策並設，官品第二，策而不優。優者褒美，策者兼明委寄。尚書職居天官，政化之本。故尚書令品雖第三，拜必有策。錄尚書品秩不見，而總任彌重，前代多與本官同拜，故不別有策。即事緣情，不容均之凡僚。宜有策書，用申重寄，既異王侯，不假優文。」從之。北齊錄尚書一人，位在令上，掌與令同，俱不糾察。自隋而無。
尚書令
殷湯制官有冢宰，伊尹制官，以三公攝冢宰。君薨，則百官總己以聽於冢宰。周之冢宰為天官，掌邦之理，六卿之職總屬焉，於百官無所不主。至秦，置尚書令。尚，主也。漢因之，銅印青綬。武帝用宦者，更為中書謁者令。成帝去中書謁者令官，更以士人為尚書令。時弘恭、石顯相繼為中書令，專權邪僻。前將軍蕭望之領尚書事，建言以為「尚書百官之本，國家樞機，宜以通明公正處之。武帝遊宴後庭，故用宦者，非古制也。宜罷中書宦官。」後漢眾務，悉歸尚書，三公但受成事而已。尚書令主贊奏事，總領紀綱，無所不統。與司隸校尉、御史中丞朝會皆專席而坐，京師號曰「三獨坐」。故公為令、僕射者，朝會不陛奏事。天子封禪，則尚書令奉玉牒檢兼藏封之禮。後漢光武以侯霸為尚書令，每春常下寬大之詔，奉四時之命，皆霸所建也。郭伋遷尚書令，處職機密，數納忠諫。陳忠為尚書令，前後所奏，悉條於南宮閣上，以為故事。鄭弘為尚書令，亦著於南宮，以為故事。郭賀字喬卿，為尚書令，百姓歌之曰：「厥德仁明郭喬卿，忠正朝廷上下平。」又，左雄字伯豪，為尚書令。自雄在尚書，天下不敢謬選，十餘年間，稱為得人。自雄掌納言，多所正肅。沈勳字異徵，詣南宮，賜酒，拜尚書令，持節臨辟雍，名冠百僚。荀彧字文若，為尚書令，居中持重，焚毀故案，奇策密謀，不得盡聞。又舉荀攸可以代己。後攸為尚書令，亦推賢進士。魏武帝曰：「二荀令之論人，久而益信，沒世不忘。」魏晉印綬與漢同，冠進賢兩梁，納言幘，五時朝服，佩水蒼玉。受拜則策命之，以在端右故也。薨，於朝堂發哀。陳矯字季弼，為尚書令。魏明帝卒至尚書門，矯跪問曰：「陛下欲何之？」帝曰：「欲案行文書耳。」矯曰：「此臣職分，非陛下所宜臨也。若臣不稱職，則請就黜。」帝慚，迴車。晉樂廣為尚書令，無當時稱，為後人所思。又太熙元年，詔曰：「夫總百揆之得失，管王政之開塞者，端右之職也。是以自漢代以來，慎選其人。議郎王戎可為尚書令。」又，衛瓘字伯玉，拜尚書令，性嚴憚，以法御下，視尚書若參佐，尚書郎若掾屬。又熊遠啟曰：「伏見吏部以太尉荀組為尚書令，復領荊州牧。自三代以來，未聞以納言之官而出領牧伯者。」王彪之字叔虎，為尚書令，與謝安共掌朝政。安每稱曰：「朝之大事，眾不能決者，諮之王公，無不得判之。」魏晉以下，任總機衡，事無大小，咸歸令僕。宋孝建元年，詔曰：「尚書，百官之元本，庶績之樞機。丞郎、列曹，局司有任。自頃事無巨細，悉歸令僕，非所以群能濟業也。可更明體制，責厥成也。」齊梁舊用左僕射，美遷司空。謝朏字敬沖，徵為司徒、尚書令。朏辭腳疾，不堪朝謁，乃角巾肩輿，詣雲龍門謝。既見，乘小車就席。梁陳並有之。後魏、北齊掌彈糾見事，與御史中丞更相廉察。隋亦總領眾務。大唐尚書令朝服鷩冕，八旒七章，三梁冠。武德初，太宗為秦王時，嘗居之，其後人臣莫敢當。故自龍朔三年，制廢尚書令。至廣德中，郭子儀勳業既盛，乃特拜焉。子儀以文皇帝故，讓不敢受。
僕射左右丞左右司郎中員外郎附
僕射：秦官。漢因之，自侍中、尚書、博士、郎皆有之。古者重武官，有主射以督課。古者重武官，以善射者掌事，故曰僕射。僕射者，僕役於射也。一雲，僕，主也。軍屯吏、騶、宰、永巷宮人皆有，取其領事之號。凡此諸官，皆有僕射，隨所領之事以為號也。若軍屯吏則曰軍屯僕射，永巷則曰永巷僕射。成帝建始元年，初置尚書五人，以一人為僕射，主封門，掌授廩假錢穀。鄭崇字子游，為尚書僕射，數直諫諍。每見，曳革履，上笑曰：「我識鄭尚書履聲。」後為人所譖，上責崇曰：「君門如市，何欲禁切主上？」崇曰：「臣門如市，臣心如水。」上怒，下獄窮治，死獄中。後漢尚書僕射一人，署尚書事。令不在，則奏下眾事，印綬與令同。自漢以下，章服並與令同。獻帝建安四年，以執金吾榮邵為左僕射，衛臻為右僕射。僕射分置左右，蓋自此始。鍾離意字子游，拜尚書僕射。嘗賜胡侍子，當五十疋，尚書郎受詔，誤以三十疋。上怒，召郎，欲鞭之。意入曰：「
臣位大罪重，郎位小罪輕，臣當先坐，然後及郎。」遂解衣當鞭。上釋之曰：「非鍾離尚書，幾誤降威於此郎。」又明帝作北宮，意諫止之，出為魯相。及德陽殿成，百官大會。上笑曰：「鍾離尚書在，朕不得成此殿。」鮑永字君長，拜僕射，將兵案河東。永好文德，雖行大將軍事，常白襜，路稱「白衣尚書」。經魏至晉，迄於江左，省置無恆。魏徐宣字寶堅，為左僕射，加侍中。車駕幸許昌，宣統留事。帝還，主者奏呈文書。詔曰：「吾省與僕射何異？」竟不視。又，時欲以賈詡為僕射，詡辭曰：「尚書僕射，官之師長，天下所屬，其柰於國朝何？」置二，則為左右僕射；或不兩置，但曰尚書僕射。荀顗字景倩，其外生陳泰，啟顗代己。泰薨，代泰為僕射，領吏部，四辭而受。顗承泰後，加之淑慎，綜覈名實，風俗澄一。又武帝詔曰：「
中軍將軍羊祜，秉德清劭，經緯文武，雖處腹心之任，不處樞機之重，非垂拱無為之意也。其以祜為尚書左僕射。」又司馬珪為尚書右僕射，時年四十九，眾以為美。又周顗為左僕射，風德雖重，過江積年，恆飲酒，三日醒，時人謂為「三日僕射」。謝安亦為僕射。令闕，則左為省主。若左右並闕，則置尚書僕射以主左事，置祠部尚書以掌右事，則尚書僕射、祠部尚書不恆置矣。若無令，則左僕射為省主，與令同。若左右並闕，則直置僕射，在其中閒，總左右事。宋尚書僕射勝右減左，右居二者之閒。僕射職為執法，置二則為左右執法。王敬弘為僕射，關署文案。初不省讀，嘗陪聽訟，文帝問以疑獄，敬弘不對。帝變色，問左右：「何故不以訊牒副僕射？」敬弘曰：「臣乃得訊牒，正自不解。」帝不悅，後遷尚書令。又與尚書分領諸曹，兼掌彈舉。王弘為僕射，奏彈康樂縣公謝靈運：「力人桂興淫其嬖妾，殺興江涘，請免官削爵，付大理。內臺舊體，不得用風聲舉彈。此事彰赫，暴之朝野，不敢拱默。」武帝令免官而已。齊左右僕射行則分道，左僕射領殿中、主客二曹，掌諸曹郊廟園陵、車駕行幸、朝儀臺內非違、文官舉補滿敘疾假事。其諸吉慶、瑞應、眾賀、災異、賊發、眾變、臨軒策命，改號格制，蒞官銓選，凡諸除署、功論、封爵、貶黜、八議、疑讞通關案，則左僕射主，右僕射次經之。右僕射領祠部、儀曹。掌諸曹庫藏穀帛，文武廩給，諸軍資差量人役百工，死病亡叛討捕，考剔非違，租布稅調，理船車兵器。其祠部郊廟喪贈，儀曹儀典禮學，武官除署，移井城邑，人戶復除，家宅田地興工創架運寫，拘慮刑獄聽訟，百工免遣，通關及案奏事，則右僕射主，左僕射次經之。黃案，左僕射上署，右僕射次署。凡僕射掌朝軌，尚書掌讞奏，都丞任在彈違。諸詳讞事，應須命議相值者，皆郎先立意，應奏黃案及關事，以立意官為議主。凡辭訴有慢命者，曹掾咨如舊。若命有咨，則以立意者為議主。齊梁舊制，右僕射遷左僕射，左僕射美遷令，其僕射處於中。陳亦然。後魏二僕射，左居上，右居下。令、僕、中丞騶唱而入宮門，至於馬道。及郭祚為僕射，以為非盡敬之宜，乃奏請：御在太極，騶唱至止車門；御在朝堂，止司馬門。騶唱不入宮，自此始也。又尒朱仲遠為行臺僕射，請准朝式，在軍鳴騶，廢帝笑而許之，其肆情若此。北齊僕射，職為執法，置二則為左右僕射，皆與令同，左糾彈而右不糾彈。隋文帝開皇三年，詔左右僕射從二品，左掌判吏部、禮部、兵部三尚書，御史糾不當者，兼糾彈之。右掌判都官、度支、工部三尚書，又知用度。餘並依舊。楊素為右僕射，與高熲專掌朝政。後文帝漸疏忌素，詔曰：「僕射，國之宰輔，不可躬親細務，但三五日一度向省，評論大事。」外示崇重，實奪其權也。終仁壽之末，不復通判省事。大唐左右二僕射因前代，本副尚書令。自尚書令廢闕，二僕射則為宰相。故太宗謂房玄齡、杜如晦曰：「
公為僕射，當洞開耳目，訪求才賢，是為宰相弘益之道。今以決辭聽訟不暇，豈助朕求賢之意？」乃令尚書細務悉委於兩丞。其冤濫大故，當奏聞者，則關於僕射。及貞觀末，除拜僕射，必加「同中書門下平章事」及「參知機務」等名，方為宰相，不然則否。然為僕射者，亦無不加焉。至開元以來，則罕有加者。自開元以來，始有單為僕射，不兼宰相者。初，龍朔二年，改左、右僕射為左、右匡政，咸亨元年復舊，官品第四。上元三年閏五月，制尚書省頒下諸州府，並宜用黃紙。武太后改二僕射為文昌左右相，進階為從三品，尋復本階。神龍初，復為左右僕射。二年九月，飭門下及都省，宜日別錄制飭，每三月一進。開元元年，改為左右丞相，從二品，統理眾務，舉持綱目，總判省事。二年四月，飭在京有訴冤者，並於尚書省陳牒，所司為理。若稽延致有屈滯者，委左右丞及御史臺訪察聞奏。如未經尚書省，不得輒於三司越訴。御史糾不當者，兼得彈之。至天寶元年復舊。
議曰：按僕射秦官，其名則微，其職甚細。東漢以後，雖委任漸重，職司會府，而非百寮師長之職也。又按，丞相亦秦官，秦氏每群臣上表，皆雲「丞相臣某」為首。漢之宗臣蕭何為丞相。漢儀：丞相進，天子御座為起，在輿為下；有疾，法駕至第問。得戮二千石，申屠嘉欲斬內史晁錯是也。霍光受顧託之重，當伊周之地，廢昌邑王，上表太后：「丞相臣敞」為首，「大司馬、大將軍臣光」次之，其尊崇如此。中閒嘗置左右丞相，亦嘗改為相國，亦為大司徒。大抵漢之丞相，是為三公，於天下無所不統。後漢亦以三公為宰相，則司徒本西漢丞相也。後或為丞相，或為相國，或為大丞相，雖互為之名，其實一也。曹公、司馬師、昭、趙王倫、王敦、王導、劉義宣、齊高帝、梁武帝、爾朱榮、侯景、陳武帝、齊獻武、隋文帝皆為之。歷代多非尋常人臣之職，亦多為贈官。然自秦以降，實居百寮之長。今尚書令總領眾務，舉持綱目，僕射貳之，誠為崇重，且非統國政，宰天下之任，宜侍中、中書令，如直以尊崇則太師，不然上公、太尉始可師長命百寮也。龍朔中，天寶初，嘗改侍中、中書令為左右相，遠協伊尹、仲虺為左右相，周公、召公相成王為左右之義，斯誠允當。或謂尚書令、僕射、錄尚書之職，是官之師長。按前代錄尚書霍光、張安世、王鳳、趙熹、牟融、鄧彪、張禹、李固、王導、褚彥回、齊明帝之徒，或是丞相，或是三公，或是大將軍、大司馬兼之，皆秉朝政，猶古冢宰，百官總己，實宰輔也，其時別自有令僕。今僕射雖嘗改為丞相，名同而職異，品秩又未崇極，上有三師、三公、尚書令七人，豈得比前代丞相受任也？其襲舊名無實者，若今刺史皆雲使持節，按前代使持節，得戮二千石；其王公以下封國，皆南面臣人，分茅建社；其開府儀同三司，則禮數班秩皆如三公，置府辟吏：今並豈有其實乎？此例甚眾，不能遍舉。安有僕射因改丞相之名，都無丞相之實，而為百寮師長也？又與丞郎絕禮，若不隔品致敬，則諸司長官與隔品寮屬，其可絕禮乎？斯不然矣。
左右丞：秦置尚書丞二人，屬少府。漢因之。至成帝建始四年，置丞四人。及後漢光武，始減其二，唯置左、右丞，佐令、僕之事，臺中紀綱，無所不總。左丞主吏民章報及騶伯史，黃香字文彊，拜左丞，功滿當遷，和帝留，增秩。後拜尚書，遷僕射。右丞與僕射皆掌授廩假錢穀，又假署印綬及紙筆墨諸財用庫藏。楊喬為右丞，行值太常辛柔，柔不避車，喬奏柔不敬，下廷尉。左、右丞闕，以次夕郎補之，三歲為刺史。漢御史中丞、侍御史行複道中，遇尚書及丞、郎，避車執版揖，丞、郎坐車，舉手禮之，車過遠，乃去。尚書言左、右丞，敢告知如詔書律令。郎見左、右丞，對揖無敬，稱曰左、右君。丞、郎見尚書，執版揖，稱曰「明時」。郎見令、僕，執版拜，朝賀對揖。魏晉左、右丞銅印，青黑綬，進賢一梁冠，介幘，絳朝服。左丞主臺內禁令，寢廟祠祀，朝儀禮制，選用署吏，急假兼糾彈之事；傅咸答辛曠詩序曰：「尚書左丞，彈八座以下，居萬機之會，乃皇朝之司直，天臺之管轄。」又郤詵為左丞，奏推吏部尚書崔洪。洪曰：「我舉郤丞，而還奏我，此挽弓自射之謂也。」右丞掌臺內庫藏廬舍，凡諸器用之物及刑獄兵器，督錄遠道文書章表奏事。宋因之，而右丞亦主錢穀。虞玩之字茂瑤，宋元徽中為右丞。齊高帝參政，與玩之書曰：「今漕藏有闕，吾賢居右丞，已覺金粟可積矣。」皆銅印黃綬。齊左丞掌寢廟郊祠、吉慶瑞應、災異、立作格制、諸案彈、選用除置、吏補滿除遣注職。任遐為左丞，奏御史中丞陸澄不糾事，請免澄官。又建康令與秣陵令同乘行車，前導四卒。左丞沈昭略奏，凡有鹵簿官共乘，不得兼列騶道，請免其官。視中書郎遷黃門郎。右丞掌兵士百工補役死叛考代、年老疾病解遣，其內外諸庫藏穀帛，刑罪創業諍訟，田地船乘，稟拘兵工死叛，考剔討捕，差分百役，兵器諸營署人領，州郡租布，民戶移徙，州郡縣併帖，城邑人戶割屬，刺史二千石令長丞尉被收及免贈，文武諸犯削官事。白案則右丞上署，左丞次署。黃案則左丞上署，右丞次署。諸立格制及詳讞大事，郊廟朝廷儀體，亦左丞上署，右丞次署。梁皆銅印黃綬，一梁冠。左丞掌臺內分職儀、禁令、報人章，督錄近道文書章表奏事，糾諸不法。凡諸尚書文書詣中書省者，密事皆以契刀囊盛之，封以丞相印。劉洽字義瓘，為左丞，準繩不避貴戚，尚書省賄賂莫敢通。右丞掌臺內藏及廬舍，凡諸器用之物，督錄遠道文書章表之事。陳因之。後魏、北齊左丞為上階，右丞為下階。北齊左丞掌吏部等十七曹，吏部、考功、主爵、殿中、儀曹、三公、祠部、主客、左右中兵、左右外兵、都官、二千石、度支、左右戶。並糾彈見事，又主管轄臺中違失，並糾駁之。崔昂除左丞，兼度支尚書。左丞兼尚書，近代未有，唯昂為冠首，朝野榮之。又酷吏宋遊道為左丞，始依故事，於尚書省立門名，以記出入早晚，令僕以下皆側目。右丞掌駕部等十一曹，駕部、虞曹、屯田、起部、兵部、比部、水部、膳部、倉部、金部、庫部。亦管轄臺中，唯不彈糾，餘悉與左同。隋左右丞掌分尚書諸司糾駁。元壽字長壽，為尚書左丞。蕭摩訶妻患將死，奏令其子向江南收家產。壽奏劾之曰：「摩訶遠念資財，近忘匹好，令其子捨危惙之母，為聚斂之行。御史韓微之等見而不彈，請付大理。臣忝居左轄，無容寢默。」大唐因隋制。龍朔二年，改為左、右肅機，其年有宇文化及子孫論資廕，所司理之，至於勾當，右肅機楊昉未詳案狀，訴者自以道理已成，無復疑滯，而逼昉。昉謂曰：「適退朝，未食，食畢詳之。」訴者曰：「公雲未食，亦知天下有累年羈旅者乎？」昉遽命案，立判之曰：「
父弒隋主，子訴隋資，生者猶配遠方，死者無宜更敘。」咸亨元年復舊。儀鳳四年，韋仁約除尚書左丞。約奏曰：「陛下為官擇人，無其人則闕。今不惜美錦，令臣製之，此陛下知之深矣，微臣盡命之日矣。」仁約遂振舉綱目，略無留事，群曹肅然。左丞掌管轄諸司，糾正省內，勾吏部、戶部、禮部等十二司，通判都省事。右丞掌管兵部、刑部、工部等十二司，餘與左丞同。
左、右司郎中：隋煬帝三年，於尚書都省初置左、右司郎二人，品同諸曹郎，從五品，掌都省之職。大唐貞觀二年，改為郎中。龍朔二年改為左、右丞務，咸亨元年復舊。令掌副左右丞所管諸司事，省署鈔目，勘稽失，知省內宿直，判都省事。若右司不在，則左併行之；左司不在，右亦如之。
員外郎：武太后永昌元年置，與郎中分掌曹務。神龍元年省，二年復置。
歷代尚書八座附
秦尚書四人。不分曹名。漢成帝初置尚書五人，其一人為僕射，四人分為四曹：尚書曹名，自此而有。常侍曹，主公卿。二千石曹，主郡國二千石。民曹，主凡吏民上書。以人字改焉。自後歷代曹部皆同。客曹。主外國夷狄。後又置三公曹，主斷獄。是為五曹。後漢尚書五曹，六人，其三公曹尚書二人。掌天下歲盡集課州郡。吏曹、掌選舉、齊祠。後漢志謂之常侍曹，亦謂之選部。二千石曹、掌中都官、水火、盜賊、辭訟、罪法，亦謂之賊曹。民曹、掌繕理、功作、鹽池、苑囿。客曹，掌羌胡朝賀。法駕出，則護駕。後漢光武分二千石曹及客曹為南主客、北主客二曹。兩梁冠，納言幘。或說有六曹。按後志雲「分客曹為二」，是六天曹也。又晉志云：「以前漢五曹，更加中都官曹，為六曹也。」按應劭漢官云：「二千石曹，主中都官事。」則不應更有中都官曹也。今依劭說，為五曹，六人。魏朗字少英，入為尚書，再升紫微，謇諤禁省，為百僚所服。又張陵字處沖，為尚書。歲朝，梁冀帶劍入省，陵叱令奪劍，劾冀，詔以歲俸贖罪。又鄭均字仲虞，為尚書，淡泊無為，以病罷還第，賜尚書祿，號為「白衣尚書」。魏有吏部、左民、客曹、五兵、度支，凡五尚書。晉初有吏部、三公、客曹、駕部、屯田、度支六曹。無五兵。太康有吏部、殿中、五兵、田曹、度支、左民，為六曹尚書。無駕部、三公、客曹。及渡江，有吏部、祠部、五兵、左民、度支五尚書。皆銅印墨綬，進賢兩梁冠，納言幘，絳朝服，佩水蒼玉。乘軺車，皂輪，執笏負荷。加侍官者，武官左貂金蟬。宋有吏部、祠部、度支、左民、左民尚書統左民及駕部二曹。都官、五兵六尚書。尚書納言幘，進賢兩梁冠，佩水蒼玉。齊梁與宋同，侯景改梁五兵為七兵尚書。又職官錄曰：「齊尚書品服悉與令同。」亦別有起部，而不常置也。梁何胤字子季，為左民尚書。後辭官，隱於若耶山雲門寺，飭給白衣尚書祿，胤固辭。又到洽為御史中丞，兄溉為左民尚書。舊中丞不得入尚書下舍。洽引服親不應有礙，刺省詳決。乃許入溉省，亦以其兄弟素篤，不能相別。陳與梁同。後魏初有殿中、掌殿內兵馬倉庫。樂部、掌伎樂及角使伍伯。駕部、掌牛馬驢騾。南部、掌南邊州郡。北部掌北邊州郡。五尚書。其後亦有吏部、初曰選部。兵部、都官、度支、七兵、祠部、民曹等尚書。又有金部、庫部、虞曹、儀曹、右民、宰官、元禔為宰官尚書。都牧、元禎為都牧尚書。牧曹、右曹、太倉、太官、祈曹、神都、儀同曹等尚書。自金部以下，但有尚書之名，而不詳職事。北齊有吏部、殿中、殿中統殿中曹，主駕行百官留守名帳、宮殿禁衛，及儀曹、三公、駕部四曹。祠部、五兵、都官、度支六尚書。後周無尚書。隋有吏、禮、兵、刑、戶、工六部尚書。大唐尚書與隋同。龍朔二年，改尚書為太常伯。咸亨初復舊。歷代吏部尚書及侍郎，品秩悉高於諸曹。
八座：後漢以六曹尚書並令、僕二人，謂之八座。魏以五曹尚書、二僕射、一令為八座，宋齊八座與魏同。晉梁陳不言八座之數。隋以六尚書、左右僕射及令為八座，大唐與隋同。凡歷代尚書，有五曹則兼以二僕射、一令為八座；有六曹則以左右僕射為一座，兼令共為八座；若有六曹而左右僕射並闕，則以尚書僕射及令為八座；若尚書唯有五曹，又無左右僕射，則不備矣。
歷代郎官
尚書郎，漢置四人，分掌尚書事，一人主匈奴單于營部，一人主羌夷吏民，一人主戶口墾田，一人主財帛委輸。後漢尚書侍郎三十六人，後漢志曰：「尚書六曹，侍郎三十六人，一曹六人也。」又，漢官儀「尚書侍郎三十五人」。又晉志曰：「光武分尚書為六曹之後，合置三十四人。」並未詳孰是。主作文書起草，取孝廉年未五十，先試牋奏，選有吏能者為之。更直五日於建禮門內。尚書郎初從三署詣臺試，初上臺稱守尚書郎中，歲滿稱尚書郎，三歲稱侍郎，五歲遷大縣。其遷為縣令，縣令秩滿自占縣，詔書賜錢三萬，與三臺租錢，餘官則否。吏部典劇，多超遷者。鄭弘為僕射，奏以臺職任尊而賞薄，人無樂者，請使郎補二千石，自此始也。八座受成事，決於郎，下筆為詔策，出言為詔命。後漢尚書陳忠上疏曰：「尚書出納帝命，為王喉舌之官。臣等既愚闇，諸郎多文俗吏，鮮有雅才，每為詔文，宣示內外，轉相求請。」其入直，官供青縑白綾被，或以錦為之。，私列反。，繫也。給帳帷、茵褥、通中枕。太官供食物，湯官供餅餌及五熟果實之屬，五日一美食，下天子一等。給尚書郎伯史一人，女侍史二人，皆選端正妖麗，執香爐，護衣服。奏事明光殿，因得侍省中，省中皆以胡粉塗壁，畫古賢烈士。以丹朱漆地，故謂之丹墀。尚書郎口含雞舌香，以其奏事答對，欲使氣息芬芳也。奏事則與黃門侍郎對揖。黃門侍郎稱已聞，乃出。丞、郎月賜赤管大筆一雙，隃麋墨一丸。後漢王譯為尚書侍郎，臺閣議奏，常依義據法，為三臺之表。又馮豹字仲文，為尚書郎。每奏事未報，常俯伏省閣下，或從昏至明。天子默使持被覆之，不驚也。日暮，諸郎下，豹每獨在後，帝嘉之。又三輔決錄曰：「陳重與其友雷義俱拜尚書郎，義以左黜，重見義去官，亦以病免。又徐防為尚書郎，職典樞機，周密畏慎。隃麋，今汧陽縣，出墨。魏自黃初，改祕書為中書，置通事郎，掌詔草。即今中書舍人之任。而尚書郎有二十三人，有殿中、吏部、駕部、金部、虞曹、比部、南主客、祠部、度支、庫部、農部、水部、儀曹、三公、倉部、民曹、二千石、中兵、外兵、都兵、別兵、考功、定課。非復漢時職任。青龍二年，尚書令陳矯奏置都官、騎兵，合凡二十五郎。每一郎缺，白試諸孝廉能結文案者五人，謹封奏其姓名以補之。魏韓宣為尚書郎，嘗以職事當受罰，已縛，束杖未行，文帝輦過，聞而解之。晉尚書郎選極清美，號為大臣之副。武帝時，有三十四曹。加魏直事、屯田、起部、左士、右士。其民曹、中兵、外兵分為左右，主客又分為左右南北。無農部、定課、考功。凡三十四曹。後又置運曹，為三十五曹。置郎中二十三人，更相統攝。晉魏舒字陽元，，為尚書郎。時欲沙汰郎官，非其才者罷之。舒曰：「吾即其人也。」襆被而出，同寮無清論者，咸有媿色。又解參兄弟少連、叔連、稚連，俱歷太子洗馬、舍人、尚書郎，州里榮之。又賈充改定律令，以裴楷為定科郎。或為三十六曹。晉裴秀以尚書三十六曹統事，準例不明，宜使諸卿任職，未及奏而薨。當五王之難，其都官、中騎、三曹郎晝出督戰，夜還理事。嵇含言於長沙王乂曰：「昔魏武每有軍事，增置掾屬。尚書令陳矯以有軍事，亦奏增郎。況今都官、中騎、三曹，晝出督戰，夜還理事，一人兩役，內外廢乏。含謂各有主帥，委之大將軍，不宜復令臺寮雜與其閒。」乂從之，乃增郎及令史。東晉有十五曹，殿中、祠部、吏部、儀曹、三公、比部、金部、度支、都官、左民、起部、倉部、庫部、中兵、外兵。自過江之後，官資小減。王坦之字文度，選曹將擬為尚書郎，坦之聞曰：「自過江，尚書郎正用第二人，何得以此見擬？」其子國寶好傾側，婦父謝安惡之，除尚書郎。國寶以為中興膏腴之族，唯作吏部，不作餘曹郎，怨之，辭不拜。又宋江智淵改尚書庫部郎。時高流官序，不為臺郎，智淵門孤援寡，獨有此選，意甚不悅，固辭不拜。梁王筠除尚書殿中郎。王氏過江以來，未有居郎署者。或勸不就，筠曰：「陸平原東南之秀，王文度獨步江東，吾得比蹤昔人，何所多恨。」乃忻然就職。桓玄僭位，改都官郎為賊曹。宋高祖時，有十九曹。元嘉以後，有二十曹郎。三公、比部主法制，度支主算，都官主軍事、刑獄。其餘曹所掌各如其名。宋武帝初，加置騎兵、主客、起部、水部四曹，並東晉舊十五曹，合為十九曹。元嘉十八年，增刪定曹郎，即魏世之定科郎也。三十年，又置功論郎，後又省騎兵，故為二十曹。齊依元嘉制，其拜吏部郎，亦有表讓之禮。齊謝朓遷尚書吏部郎，上表三讓。中書疑朓官未及讓，以問沈約。約曰：「宋元嘉中，范曄讓吏部，朱循之讓黃門，蔡興宗讓中書，並三表詔答，其事宛然。近代小官不讓，遂成常俗，恐此有乖讓意。王藍田、劉安西並貴重，初自不讓，今豈可慕此不讓耶？孫興公、孔顗並讓記室，今豈可三署皆讓耶？謝吏部今授超階，讓別有意，豈關官之大小？」梁加三曹，為二十三曹。加殿中、虞曹、屯田。其郎中舊用員外郎、正主簿、正佐有才地者為之，遷通直郎。天監三年，復置侍郎，視通直郎，郎中遷為之。梁到洽為尚書殿中郎。洽兄弟群從，遞居此職，時人榮之。又殿中郎闕，武帝曰：「此曹舊用文學，且居鴈行之首，宜詳擇其人。」乃以張緬為之。陳有二十一曹。省梁二曹，不知何曹。後魏三十六曹。史闕其文。至西魏十二年，改為十二部。後周既改為部，遂以柳慶為計部郎中。又柳靖為尚書度支郎，遷正員郎。今人或謂前代正員郎即今尚書郎中。按歷代所稱正員郎者，即散騎侍郎耳，謂非員外通直者，故謂之正員郎，則非尚書之職。自魏晉以後，尚書省自有郎中官，不應更置正員郎。北齊有二十八曹。吏部、考功、主爵、殿中、儀曹、三公、駕部、祠部、主客、虞曹、屯田、起部、左中兵、右中兵、左外兵、右外兵、都兵、都官、二千石、比部、水部、膳部、度支、倉部、左民、右民、金部、庫部。其吏部、三公各二人，餘並一人，凡三十郎中。後魏、北齊唯置郎中。隋初尚書有六曹、二十四司，凡領三十六侍郎，吏部、司勳、主客、膳部、兵部、職方、都官、司門、度支、戶部、比部、刑部等侍郎各二人，主爵、考功、禮部、祠部、駕部、庫部、金部、倉部、工部、屯田、虞部、水部侍郎各一人。分司官曹務，直禁省，如漢之制。至開皇六年，二十四司又各置員外郎一人，以司其曹之籍帳，侍郎闕，則釐其曹事。今尚書員外郎，其置自此始。以前歷代皆謂之尚書郎，各以曹名為稱首，或謂之侍郎，皆無員外之號。前代史傳及職官要錄或有言員外郎者，蓋謂員外散騎侍郎耳，非尚書之職，說在散騎篇。前代所言郎官，上應列宿，蓋謂三署郎，非謂今尚書郎中也，具三署郎敘篇中。煬帝即位，以尚書六曹各置侍郎一人，以貳尚書之職。今之侍郎，其置自此始也。或有曹加二人者。夫侍郎之名舊矣。漢凡諸郎皆掌更直，執戟宿衛諸殿門，以侍衛之故，通謂之侍郎。故武帝時拜東方朔為郎，當時謂之「官不過侍郎，位不過執戟」是也。歷代尚書，亦有侍郎。隋初，尚書諸曹二十四司，諸郎皆謂之侍郎，通若今之郎官耳，非今六部侍郎之任。自漢以來，尚書侍郎悉然。改諸司侍郎但曰郎，則今郎中之職。又改吏部為選部郎，禮部為儀曹郎，兵部為兵曹郎，刑部為憲曹郎，工部為起曹郎，以異六侍郎之名。廢諸司員外郎，而每司增置一曹郎，各為二員。都司置左右司郎中各一人，品同諸曹郎，掌都省之職。尋又每減一郎，置承務郎一人，同開皇員外郎之職。大唐改隋諸司郎為郎中，每曹又復置員外郎。武德六年，廢六司侍郎，貞觀二年復舊。今尚書省有左右司郎中各一人，員外郎各一人，分管尚書六曹事。其諸曹諸司郎中總三十人，員外郎總三十一人，通謂之郎官，尤重其選。凡郎中章服，皆玄冕五旒，衣無章，裳刺黻一章，兩梁冠；凡員外郎章服，並爵弁玄纓簪，尊者衣纁裳，一梁冠。其職任名數，各列在六曹之後。
歷代都事主事令史
都事：晉有尚書都令史八人，秩二百石，與左右丞總知都臺事。宋、齊八人，梁五人，謂之五都令史，職與晉同。舊用人常輕，武帝詔曰：「尚書五都，職參政要，非但總領眾局，亦乃方軌二丞。頃雖求才，未臻妙簡。可革用士流，以盡時彥。」乃以都令史視奉朝請。其時，以太學博士劉訥兼殿中都，司空法曹參軍劉顯兼吏部都，太學博士孔虔孫兼金部都，司空法曹參軍蕭軌兼左民都，宣毅墨曹參軍王顒兼中兵都。五人並以才地兼美，歷茲選矣。隋開皇初，改都令史為都事，置八人。煬帝分隸六尚書，置六人，領六曹事。大唐因之。
主事：二漢有之。漢光祿勳有南北庭主事、三署主事，於諸郎之中察茂才高第者為之。後漢范滂字孟博，自光祿四行遷光祿主事。時陳蕃為光祿勳，滂執公儀詣蕃，蕃亦不止，滂懷恨，投板棄官而去。郭泰聞之曰：「若范孟博者，豈宜以公禮格之。」蕃乃謝。又胡伯蕃、公沙穆並為之。後魏於尚書諸司置主事令史。隋於諸省又各置主事令史員。煬帝三年，並去令史之名，但曰主事，隨曹閑劇，而每十令史置一主事，不滿十者亦一人，雜用士人。顏楚者，文學名流，為內史主事。大唐並用流外。
令史：漢官也。後漢尚書令史十八人，曹有三人主書，後增劇曹三人，合二十一人，皆選於蘭臺符節簡練有吏能者為之。漢官儀云：「能通蒼頡史籀篇，補蘭臺令史，滿歲，補尚書令史；滿歲，為尚書郎。」後漢韋彪字孟達，上疏曰：「往時楚獄大起，故置令史以助郎職，而類多小人，好名姦利。今者務簡，可皆停省。」其尚書郎初與令史皆主文簿，其職一也。郎缺，以令史久次者補之。光武始革用孝廉，孝廉恥焉。時故事，尚書郎缺，以令史久次補之。光武始改用孝廉為郎，而孝廉丁邯稱病不就。詔問：「實病，羞為郎乎？」對曰：「臣實不病，恥以孝廉為令史職耳。」帝怒，杖之數十。詔問：「欲為郎否？」邯曰：「能殺臣者陛下，不能為郎者臣也。」中詔遣出，竟不能為郎。又郎中袁著詣闕上書，訟梁冀驕暴，冀陰殺之。學生劉常，當代名儒，素善於著，冀召常補令史，以此辱之。舊制，尚書郎限滿補縣長，令史補丞尉。尚書令鄭弘奏曰：「職尊賞薄，多無樂者，請郎補千石，令史為長。」帝從之。蜀志：董厥為府令史，諸葛亮稱之曰：「董令史，良士也。」後遷至尚書令，平臺事。西晉令史朝晡詣都座朝，江左唯早朝而已。又賈充為尚書令，以目疾，表置省事吏四人。尚書置省事，自此始也。其品職與諸曹令史同。姚萇圍苻堅，遣僕射尹緯詣堅問事。堅見其瑰傑，問曰：「卿於朕代為何官？」緯答曰：「尚書令史。」堅曰：「卿宰相才，王景略之儔也，而朕失之。今日之亡，不亦宜乎！」晉、宋蘭臺寺正書令史雖行文書，皆有品秩，朱衣執板，給書僮。孔顗為御史中丞，坐鞭令史，為有司所糾。孔顗性素儉，蘭臺令史皆三吳富人，輕顗故也。梁、陳與晉、宋同。後魏令史亦朱衣執笏，然謂之流外勳品。北齊尚書郎判事，正令史側坐，書令史過事，令史皆平揖郎，無拜。自隋以來，令史之任，文案煩屑，漸為卑冗，不參官品。開皇十五年詔：「州縣佐史，三年一代，不得重任。」煬帝以四省、三臺皆曰令史，九寺、五監、諸衛府則皆曰府史，於時令史得官者甚少，年限亦賒。隋牛弘嘗問於騎尉劉炫曰：「按周禮士多而府史少。今令史百倍於前，制官減則不濟，其故何也？」炫曰：「古人委任責成，歲終考其殿最，案不重校，文不繁悉，府史之任，掌要目而已。今之文簿，恆慮覆理，鍜鍊苦辛甚密，萬里追證百年舊案。故諺曰『老吏抱案死』。今古不同，若此之相懸也。」弘又曰：「後魏、北齊之時，令史從容而已，今則不遑寧舍，其事何也？」炫曰：「齊氏立州不過數十，三府行臺，遞相統領，文書行下，不過十條。今州二百，其繁一也。往者州唯置綱紀，郡置守丞，縣唯令而已。其所具寮，則長官自辟。受詔赴任，每州不過數十。今則不然，大小之官，悉由吏部，纖介之跡，皆屬考功，其繁二也。省官不如省事，省事不如清心。官事不省而欲從容，其可得乎！」弘甚善其言而不能用。大唐武德中，天下初定，京師穀糴貴，遠人不相願仕流外，始於諸州調佐史及朝集典充選，不獲已而為之，遂促年限，優以敘次，六七年有至本司主事及上縣尉者。自此之後，遂為官途。總章中，詔諸司令史考滿合選者，限試一經，時人嗟異，著於謠頌。時閻立本為右相，姜恪為左相。立本無他才識，時以善畫稱之。恪嘗累為將軍，立功塞外。是歲京師饑旱，弘文、崇賢、司成三館學生並放歸本貫。當時為之語曰：「左相宣威沙漠，右相馳譽丹青。三館學生放散，五臺令史明經。」
行臺省
行臺省，魏晉有之。昔魏末晉文帝討諸葛誕，散騎常侍裴秀、尚書僕射陳泰、黃門侍郎鍾會等以行臺從。至晉永嘉四年，東海王越帥眾許昌，以行臺自隨，是也。越請討石勒，表以行臺隨軍。及後魏，謂之尚書大行臺，別置官屬。後魏道武帝置中山行臺，以秦王儀為尚書令以鎮之。孝武永熙三年，以宇文泰為大行臺，以蘇綽為行臺度支尚書。北齊行臺兼統民事，自辛術始焉。武定八年，辛術為東南道行臺。東徐州刺史郭志殺郡守。文宣聞之，飭術曰：「江淮初附，百姓難向京師，留卿為行臺，亦欲理邊民冤枉，監理牧守。自今以後，所統十餘州地諸有犯法者，刺史先啟聽報，以下先理後表。」齊代行臺兼總民事，自術始也。其官置令、僕射，其尚書丞郎皆隨時權制。江左無行臺，唯梁末以侯景為河南王大行臺，承制如鄧禹故事。隋謂之行臺省，有尚書令、僕射左右任置各一人，主事四人。有考功、兼吏部、主爵、司勳。禮部、兼祠部、主客。膳部、兵部、兼職方。駕部、庫部、刑部、兼都官、司門。度支、兼倉部。金部、工部、屯田兼水部、虞部。侍郎各一人。每行臺置食貨、農圃、武器、百工監、副監，各置丞、食貨四人，農圃一人，武器二人，百工四人。錄事等員。食貨、農圃、百工各二人，武器一人。蓋隨其所管之道，置於外州，以行尚書事。大唐初，亦置行臺，貞觀以後廢。其後諸道各置採訪等使，每使有判官二人，兼判尚書六行事，亦行臺之遺制。
