
南蠻，其在唐虞，與之要質，故曰要服。夏商之時，漸為邊患。暨於周代，黨眾彌盛，故詩曰：「蠢爾蠻荊，大邦為讎。」至楚武王時，蠻與羅子共敗楚師，殺其將屈瑕。莫敖不設備，故敗縊於荒谷，群帥囚於冶父。楚師後振，遂屬於楚。及吳起相悼王，南並蠻越，遂有洞庭、蒼梧之地。今長沙、衡陽等郡地。秦昭王使將伐楚，略取蠻夷，置黔中郡。今武陵、澧陽及黔中五溪中諸郡地。漢興以後，時有寇盜。其西南諸夷，夜郎之屬，悉平定置郡縣。今夜郎、播川、犍為即古夜郎地。公孫述時，夜郎大姓為漢保境。後漢初從番禺江奉貢。光武建武中，武陵蠻帥單程今武陵、澧陽、黔中、寧夷、瀘溪等郡，即漢武陵郡。大寇郡縣，漢將劉尚戰敗，數歲方平。順帝時，武陵太守增其租賦，蠻又舉種反，殺鄉吏。東晉時沔中蠻因劉、石亂後，漸徙於陸渾以南，遍滿山谷。宋、齊以後，荊、雍二州今荊南江陵郡，雍州，襄陽郡。各置校尉以撫寧之，群蠻酋帥互受南北朝封爵。至後魏末，暴患滋甚，僭稱侯王，屯據峽路，斷絕行旅。周武帝遣陸騰大破之。其獠初因蜀李勢亂，後自蜀漢山谷出，侵擾郡縣。至梁時，州郡每歲伐獠以自利。及後周平梁、益，梁，漢川；益，蜀川。自爾遂同華人矣。以其黔中東謝、西趙自古不臣中國，大唐貞觀以後，置羈縻州領之。
盤瓠種，昔帝嚳時患犬戎入寇，乃訪募天下有能得犬戎之吳將軍頭者，妻以少女。時帝有畜狗名曰盤瓠，遂銜其將軍首而至，乃以女配之。按：范曄後漢史蠻夷傳皆怪誕不經，大抵諸家所序四夷，亦多此類，未詳其本出，且因而商略之。曄云：高辛氏募能得犬戎之將軍頭者，購黃金千鎰，邑萬家，妻以少女。按黃金周以前為斤，秦以二十兩為鎰，三代以前分土，自秦漢分人。又周末始有將軍之官。其吳姓宜自周命氏。曄皆以為高辛之代，何不詳之甚！又按宋史，曄被收後，於獄中與諸甥姪書自序云：「六夷諸序論，筆勢放縱，實天下之奇作。其中合者，往往不減過秦篇。」嘗共比方班氏，非但不愧之而已。按班、賈序事，豈復語怪。而曄紕繆若此，又何不減不愧之有乎？盤瓠得女，負走入南山，在國之南，即五溪之中山。止石穴中，生六男六女，因自相夫妻。織績木皮，染以草實，好五色衣服，製裁皆有尾形，衣裳斑蘭，語言侏離。其後滋蔓，號曰蠻夷。有邑君長，名渠帥曰「精夫」，相呼為「姎徒」。說文曰：「姎，女人自稱姎我也。」烏朗反。所居皆深山重阻，人跡罕至。長沙、黔中五溪蠻皆是也。一辰溪，二酉溪，三巫溪，四武溪，五沅溪。
秦昭王使白起伐楚，略取蠻夷，始置黔中郡。漢興，改為武陵郡。今武陵、澧陽、黔中、寧夷、盧溪、盧陽、靈溪、潭陽郡地皆是也。歲令大人輸布一匹，小口二丈，是謂賨布。說文曰：「賨，南蠻賦。」才冬反。雖時為寇盜，而郡國討平之。後漢光武建武二十三年十二月，武陵蠻精夫相單程等大寇郡縣。遣武威將軍劉尚發南郡，今江陵、巴東、夷陵。長沙、今長沙、衡陽、巴陵郡。武陵，今澧陽、武陵、黔中郡地。兵萬餘人，乘船泝沅水入武溪擊之。沅水出牂牁，故且蘭東北，經靈溪、長沙、巴陵郡，入洞庭通江也。武溪在今盧溪郡靈溪縣。尚輕敵深入，悉為所沒。又遣伏波將軍馬援將兵至臨沅，今武陵郡武陵縣，即漢臨沅縣也。擊破之。單程等饑困乞降。會援病卒，謁者宗均為置吏以司之，群蠻遂平。歷章、和、安、順四朝，累反叛，攻劫州郡，討平之。永和初，武陵太守上書，以蠻夷率服，可比漢人，增其租賦。議者皆以為可。尚書令虞詡獨奏曰：「自古聖王不臣異俗，非德不能及、威不能加，其獸心貪婪，難率以禮。是故羈縻而綏撫之，附則受而不逆，叛則棄而不追。先帝舊典，貢稅多少，所由來久矣。今猥增之，必有怨叛。計其所得，不償所費。」帝不從。其冬，澧中、漊中蠻漊水出今澧陽郡縣。漊音婁。果爭布非舊約，遂殺鄉吏，舉種反。自後至桓、靈二帝，又累反叛，攻劫州郡，討破之。蜀先主章武初，吳將李異屯巫、秭歸，今巴東郡縣。秭音子。先主遣將軍吳班攻破之，於是武陵、五溪蠻夷相率響應。今黔中道謂之五谿。
廩君種不知何代。初，巴氏、樊氏、瞫音審氏、相氏、鄭氏五姓皆出於武落鍾離山。在今夷陵郡巴山縣。其山有赤黑二穴，巴氏之子生於赤穴，四姓之子皆生黑穴。未有君長，共立巴氏子務相，是無廩君，從夷水下至鹽陽。按：今夷陵郡巴山縣清江水，一名夷水，一名鹽水。其源出清江郡清江縣西都亭山。廩君於是君乎夷城，四姓皆臣之，巴梁閒諸巴皆是也。即巴漢之地。按范曄後漢史云：「四姓之子，未有君長，俱事鬼神，乃共擲劍於石穴，約能中者，奉以為君。務相乃獨中之。又令各乘土船，約能浮者，當以為君。餘姓悉沈，唯務相獨浮，因共立之，是為廩君。乃乘土船，從夷水下至鹽陽。鹽水有神女，謂廩君曰：『此地廣大，魚鹽所出，願留共居。』廩君不許。鹽神暮輒來宿，詰朝即化為蟲，與諸蟲群飛，掩蔽日光，天地晦冥，積十餘日。廩君伺其便，因射殺之，天乃開明。廩君於是居於夷城，四姓皆臣之。廩君死，魂魄化為白虎。巴氏以虎飲人血，故以人祠焉。」是皆怪誕，以此不取。戰國時，秦惠王並巴中，以巴氏為蠻夷君長。其君長歲出賦二千一十六錢，三歲一出義賦千八百錢。其人戶出幏布八丈二尺，雞羽三十鍭。說文曰：「幏布，南郡蠻夷布也。」幏音公亞反。毛詩：「四鍭既均。」儀禮「鍭矢一乘」，鄭玄曰：「鍭猶候也。候物而射之。」三十鍭，百二十也。鍭音侯。
漢興，南郡太守靳強奏請一依秦時故事。至光武建武二十三年，南郡奏潳山蠻雷遷等始反叛。潳音屠。武威將軍劉尚討破之，徙其種人七千餘口置江夏界中，其後沔中蠻是也。漢之江夏郡，今竟陵、富水、安陸、齊安、漢陽、江夏、蘄春郡地是也。和帝永元十三年，巫蠻許聖等漢之巫縣，今雲安郡巫山縣也。以郡收稅不均反叛。發荊州諸郡兵今江陵、夷陵、澧陽、武陵、長沙、衡陽等郡地也討破之。復悉徙置江夏。靈帝光和三年，江夏蠻復反，寇患累年。廬江太守陸康討破之。漢廬江即今郡地。
板楯蠻，秦昭襄王時有一白虎，於蜀、巴、漢之境，傷害千餘人，昭王乃募有能殺虎者，賞邑萬家。時有巴郡閬中夷今閬中郡縣。廖仲等射殺白虎。昭王以其夷人，不欲加封，乃刻石盟要，復夷人頃田不租，十妻不算，一戶免其一頃田之租稅，雖有十妻，不輸口算之錢。傷人者論，殺人得以賧錢贖死。何承天纂文曰：「賧，蠻夷贖罪貨也。」賧，徒濫反。盟曰：「秦犯夷，輸黃龍二雙，夷犯秦，輸清酒一鍾。」夷人安之。
至漢高帝為漢王，發夷人還伐三秦。今關中秦川也。秦地既定，乃遣還巴中，復其渠帥羅、朴、督、鄂、度、夕、龔七姓，不輸租賦，餘戶乃歲入賨錢，口四十。巴人呼賦為賨，謂之賨人焉。代號為板楯蠻夷。閬中有渝水，其人多居水左右，天性勁勇。初為漢前鋒，數陷陣。俗喜歌舞，喜，虛記反。高帝命樂人習之，所謂巴渝舞也。遂代代服從。至後漢以後，郡守常率以征伐。
靈帝光和二年，巴郡板楯蠻叛，今通川、潾山、南平、涪陵、南川、清化、雲安、始寧、巴川、南賓、南浦、閬中、南充、安岳、盛山等郡地，則巴川之地是也。寇掠三蜀及漢中諸郡。即漢川諸郡，今漢中、安康、洋川、房陵郡地是也。靈帝乃問益州計吏方略。漢中計吏程苞對曰：「板楯七姓以射殺白虎立功，先代復為義人，其人勇猛善戰。昔安帝永初中，羌入漢川，郡縣破壞，得板楯救之，羌死敗殆盡，故號為神兵。至桓帝建和二年，羌復大入，實賴板楯連摧破之。前車騎將軍馮緄南征武陵，緄，古本反。亦倚板楯以成其功。近益州郡縣亂，今漢川、蜀川郡縣地。太守李顒亦以板楯討而平之。忠功如此，本無惡心。但長吏鄉亭，更賦至重，僕役箠楚，過於奴虜，闕庭悠遠，不能自聞，含怨呼天，叩心窮谷，故邑落相聚以致叛戾，非有謀主僭號，以圖不軌。今但遣明能牧守，自然安集，不煩征伐也。」帝從其言，遣太守曹謙宣詔赦之，即皆降服。
及漢末天下亂，自巴西之宕渠今符陽郡。遷於漢中楊車阪，抄掠行旅，號為楊車巴。魏武克漢中，李特祖將五百家歸之。魏武又遷於略陽，北土復號之為巴氐。略陽，今天水郡隴城縣。蜀後主劉禪建興十一年，涪陵屬國人夷反。今涪陵郡地。車騎將軍鄧芝往討，皆破平之。其沔中蠻，至晉時劉、石亂後，漸得北遷陸渾以南，滿於山谷。
宋時荊州置南蠻校尉、今江陵、巴東、夷陵、雲安等郡地。雍州置寧蠻校尉以領之。今襄陽、南陽郡地。如蠻人順附者，一戶輸穀數斛，其餘無事。宋人賦役嚴苦，貧者不復堪命，多逃亡入蠻。蠻無徭役，強者又不供官稅，結黨連群，動有數百千人，州郡力弱，則起為盜賊，種類稍多，戶口不可知也。文帝元嘉中，天門今澧陽郡地。漊中令宋矯之徭賦過重，蠻不堪命。蠻田向求等為寇，破漊中，虜掠百姓。先是，劉道產善撫諸蠻，前後不附官者，莫不順服，皆引出平土，多緣沔為居。道產亡後，蠻又反叛。孝武帝出為雍州，時巴東、今巴東。建平、今巴郡。宜都、今夷陵郡。天門四郡蠻為寇，諸郡人戶流散，百不存一。孝武即位後，大明中，西陽蠻今弋陽郡。皆反叛。沈慶之率江、雍、荊河州諸軍討破之。江今潯陽、鄱陽、章郡、臨川、廬陵等郡地，雍已具上，荊河今廬江、同安郡地。明帝、順帝時尤甚，雖遣攻討，終不能禁，荊州為之虛弊。
齊高帝時武陵酉溪蠻田思飄，武帝永明初黔陽蠻田豆渠，武陵、黔陽皆今五溪中地。湘川蠻陳雙、李答並寇掠州郡，討平之。湘川今長沙、衡陽地。其後雍、司州蠻司州今義陽、弋陽郡。與後魏通，助荒人桓天生侵擾齊境。六年，除田駟路為試守北遂安左郡太守，田驢王為試守宜人左郡太守，田何代為試守新平左郡太守，皆郢州蠻帥。並漢沔間蠻也。其左郡亦茲地焉。郢州今江夏、漢陽郡地。
後魏孝文太和中，襄陽蠻酋雷婆思率戶千餘內徙，求居太和川。詔給廩食，後開南陽，全有沔北之地，今武當、南陽、漢東等郡。蠻人安堵，不為寇賊。宣武帝景明初，大陽蠻酋田育丘等共二萬八千戶，叛齊附魏。詔置四郡十八縣。魯陽蠻今臨汝郡魯山縣地。魯北鷰等聚眾萬餘攻逼潁陽，詔遣左衛將軍李崇討平之，斬級數千，徙萬餘家於河北諸州及六鎮。尋叛南走，六鎮今單于府馬邑郡界。所在追討，比及於河，殺之皆盡。梁武帝遣兵沿沔破掠諸蠻，又遣蔡令孫等三將步騎五千侵南荊之西，沿漢上下，今襄陽郡之上，武當郡以東地。破掠諸蠻。後魏遣蠻帥桓叔興率蠻、夏二萬餘人擊之，斬令孫等，俘虜二千餘人。其後因六鎮秦、今天水郡地。隴今汧陽郡地。所在反叛，荊、今南陽、淮安郡地。郢今汝南、義陽郡。蠻大擾動，斷三路，今南陽郡向城縣北至臨汝郡。至於襄城、今臨汝郡縣。汝水，處處抄劫，百姓多被其害。自後魏與宋、齊、梁之時，淮、汝、江、漢閒諸蠻渠帥互有所屬，皆授封爵焉。及魏末，為暴滋甚，有冉氏、向氏、田氏者，陬落尤盛。大者萬家，小者千戶，更相崇樹，僭稱王侯，屯據三峽，斷遏水路，荊蜀行人至有假道者。
西魏文帝大統十一年，沔漢諸蠻擾動，大將軍楊忠擊破之，其唐州蠻田魯嘉亦叛，唐州今淮安郡。自號荊河州伯。遣王雄討平之。後周明帝時，蠻帥冉令賢、向五子王等反，攻陷白帝。今雲安郡。武帝天和初，詔開府陸騰討斬之，蠻眾大潰，斬首萬餘級。騰乃積其骸骨於水邏城側為京觀。後蠻、蜑見者輒大號哭，自此狼戾之心輟矣。信州舊理白帝，騰更於蜀先主故城南，八陣之北，臨江岸築城，移置信州。又以巫縣、信陵、秭歸今雲安、巴東二郡界。並是硤中要險，於是築城置防，以為襟帶焉。按後漢史，其在黔中、五溪、長沙閒，則為盤瓠之後；其在硤中巴、梁閒，則為廩君之後。其後種落繁盛，侵擾州郡，或移徙交雜，亦不可得詳別焉。
南平蠻北與涪州接，部落四千餘戶。山有毒草及沙蝨、蝮蛇。人並樓居，登梯而上，號為「干欄」。其人美髮，為椎髻。土多女少男。為婚之法，女氏必先貨求男族。貧人無以嫁女，多賣與富人為婢。俗皆婦人執役。其王姓朱氏，號為劍荔王。大唐貞觀三年，遣使入朝，以其地隸渝州。
東謝渠帥姓謝氏，南蠻別種，在黔中之東，地方千里。其俗無文字，刻木為約。巢居，刀劍不離其身。冠熊皮，披猛獸革。酋長名元深，代襲。其一族不育女，自雲高姓，不可下嫁。大唐貞觀三年，元深入朝，冠烏熊皮冠，若今之旄頭，以金絡額，身披毛帔，韋皮行縢而著履。貞觀中，開其地為應州，隸黔州都督府。今黔中郡所管羈縻州。
西趙蠻在東謝之南，並南蠻別種。其界東至夷子，西至昆明，南至西洱河。山洞深阻，莫知里數，南北十八日行，東西二十三日行。其風俗與東謝同。趙氏代為酋長，有萬餘戶，自古不臣中國。大唐貞觀三年，遣使入朝。二十一年，以其地置明州，以首領趙磨為刺史。
牂牁渠帥姓謝氏，舊臣中國，代為本土牧守。隋末大亂，遂絕。大唐貞觀中，其酋遣使修職貢。勝兵戰士數萬，於是列其地為牂州。今黔中郡羈縻州。
充州，牂牁別部，與牂牁鄰境。勝兵二萬。今黔中郡羈縻州。亦貞觀中朝貢，列其地為充州。
獠蓋蠻之別種，往代初出自梁、益之閒，自漢中達於邛筰，川谷之閒，所在皆有。北自漢中，西南及越巂以東皆有之。筰，才各反。俗多不辨姓氏，又無名字，所生男女，長幼次第呼之。其丈夫稱阿、阿段，婦人阿夷、阿等之類，皆其語之次第稱謂也。依樹積木，以居其上，名曰「干欄」。干欄大小，隨其家之口數。往往推一酋帥為主，亦不能遠相統攝。父死則子繼，若中國之黨族也。獠王各有鼓角一雙，使其子弟自吹擊之。好相殺害，多仇怨，不敢遠行。性同禽獸，至於忿怒，父子不相避，唯手有兵刃者先殺之。若殺其父，走避於外，求得一狗以謝其母，然後敢歸。母得狗謝，不復嫌恨；若報怨相攻擊，必殺而食之。遞相劫掠，不避親戚，賣如豬狗而已。亡失兒女，一哭便止。被賣者號叫不服，逃竄避之，乃將買人捕逐。若亡叛獲，便縛之；但經被縛者，即服為賤隸，不敢更稱良矣。唯執楯持矛，不識弓矢。用竹為簧，群聚鼓之，以為音節。為細布，色至鮮淨。大狗一頭，買一生口。性尤畏鬼，所殺之人美鬚髯者，必剝其麵皮，籠之於竹，及燥，號之曰鬼，鼓舞祀之，以求福利。俗尚淫祀，至有賣其昆季妻孥盡者，乃自賣以供祭焉。鑄銅為器，大口寬腹，名曰銅爨，既薄且輕，易於熟食。
蜀本無獠，李勢時，諸獠始出巴西、渠川、廣漢、陽安、資中、犍為、梓潼，今蜀川之內。布在山谷，十餘萬落，攻破郡縣，為益州大患。自桓溫破蜀之後，力不能制。又蜀人東流，山險之地多空，獠遂夾山傍谷，與人參居。參居者頗輸租賦，在深山者仍為匪人。至梁武帝，梁、益二州今漢川、蜀川郡縣地。歲歲伐獠，以自裨潤，公私頗藉為利。後魏宣武帝正始初，梁將夏侯道遷舉漢中附魏，宣武帝遣尚書邢巒為梁、益二州刺史以鎮之。其後以梁、益二州控攝險遠，乃立巴州在今清化郡。以統諸獠。後以巴酋帥嚴始欣為刺史，又立隆城鎮，所綰獠二十萬戶，所謂北獠也。歲輸租布。魏明帝孝昌初，據城叛，梁、益二州並遣將討之，攻陷巴州，執始欣，斬之。後梁州為梁氏所陷，今漢中郡。自此又屬梁矣。後周文帝平梁、達奚武平之。益，尉遲迥平之。令所在撫慰。其與華人雜居者，亦頗從賦役。然天性暴亂，旋致擾動。每歲命隨近州鎮出兵討之，獲其生口，以充賤隸，謂之壓獠焉。後有商旅往來者，亦資以為貨，公卿達於人庶之家，有獠口者多矣。
其種類滋蔓，保據巖壑，依林走險，若履平地，性又無知，殆同禽獸，諸夷之中最難以道義招懷也。
夜郎國，今夜郎、播川、犍為郡即其國。漢時南夷君長以十數，夜郎最大，在蜀郡徼外，東接交趾，西鄰滇國。今雲南郡滇國。其國鄰牂牁江，江廣數里，出番禺城下。戰國時，楚頃襄王遣將莊蹻從沅水伐夜郎，軍至且蘭，椓船於岸而步戰。既滅夜郎，因留王滇池，以且蘭有椓船牂牁處，乃改其名為牂牁。牂牁，繫船杙也。番禺即今南海郡城南江。杙音弋。其地多雨潦，俗好巫鬼禁忌。寡畜產，又無桑蠶，故最貧。鉤町有桄榔木，可以為，百姓資之。鉤町，漢以為縣，屬牂牁郡。鉤音鉅於反，町音大鼎反。
武帝時，唐蒙上書曰：「竊聞夜郎精兵，可得十餘萬。浮船牂牁江。出不意，此制南越奇兵也。」乃拜蒙為郎中將，遂見夜郎侯。蒙厚賜，諭以威德。夜郎貪漢繒帛，以為漢道險，終不能有也，乃且聽蒙約。還報，乃以為犍為郡。今犍為、陽安、仁壽、通義、和義、資陽皆其地。發巴、巴郡今通川等十五郡地，已具上注。蜀卒蜀郡今蜀郡、濛陽、唐安、臨邛、盧山等郡，亦曰蜀川。理道，自僰道指牂牁江。蜀人司馬相如亦言西夷邛、筰可置郡。今越巂郡地。帝使相如往諭，皆如南夷，為置一都尉，十餘縣，屬蜀郡。當是時，巴蜀四郡漢中、廣漢、巴郡，今漢川、巴川、蜀川地也。通西南夷道，戍轉相饟，古餉字。數歲，道不通，士罷餓離溼，罷音疲。離，遭也。死者甚眾。夷又數反，發兵興擊，耗費無功。帝患之，使公孫弘往視問焉。還，言其不便。時方築朔方，據河逐胡，弘因數言西南夷為害，通西南夷大為損害。可且罷，專力事匈奴。上罷西夷，獨置南夷兩縣一都尉。
及元狩元年，張騫言使大夏時，見蜀布、邛竹杖，問所從來，曰「從東南身毒國，即天竺也。可數千里，得蜀賈人市」。或聞邛西可二千里有身毒國。於是乃令王然於閒出西南夷，往身毒國。至滇，道皆為昆明所閉，昆明在今越巂郡西南。莫能通身毒。及南越反，上使發南夷兵。且蘭君小邑，乃與其眾反。漢發巴蜀校尉擊破之，遂平南夷為牂牁郡。今涪川、夜郎、義泉郡地。夜郎侯始倚南越，南越滅，恐懼，遂入朝，封為夜郎王。
昭帝始元中，牂牁、談指、同並等二十四邑，凡三萬餘人皆反。並音伴。談指、同並後皆為縣，屬漢牂牁郡。遣水衡都尉發蜀郡、犍為兵擊牂牁，大破之。後姑繒、葉榆人復反，鉤町侯亡波率其人擊之，有功，漢立亡波為鉤町王。
至成帝河平中，夜郎王興與鉤町王禹、漏臥侯俞漏臥，侯邑名，後為縣，屬漢牂牁。更舉兵相攻。牂牁太守請發兵誅興等。漢以道遠不可擊，遣太中大夫張匡持節和解，並不從。杜欽說王鳳曰：「張匡和解蠻夷王侯，王侯不從，不憚國威，其效可見。恐議者選耎，復守和解，選耎，怯懦不前之意。選，息兗反。耎，人兗反。太守察動靜有變迺以聞，如此則復曠一時。曠，空也；一時，三月。言空廢一時，不早發兵。王侯得收獵其眾，申固其謀，黨助眾多，各不勝忿，必相殄滅，自知罪成，狂犯守尉。言起狂勃之心而殺守尉。遠藏溫暑毒草之地，雖有孫吳之將，賁育之士，若入水火，往必焦沒，智勇俱亡所設施。屯田備守之，費不可勝量。宜因其罪惡未成，未疑國家加誅，陰敕旁郡守尉練士馬，大司農先調穀積要害處，調，發也。要害者，在我為要，於敵為害。選任職太守往，以秋涼時入，誅其王侯尤不軌者。即以為不毛之地，亡用之人，聖王不以勞中國，即猶若也。不毛言不生草木。宜罷郡，放棄其人，絕其王侯勿復通。如以先帝所立累代之功不可隳壞，亦宜因其萌牙，早斷絕之；及已成形，然後師興，則萬姓被害矣。」鳳於是薦陳立為牂牁太守。立至牂牁，迺從吏數十人出行縣，召興。興將數千人往。立數責，因斷興頭，出曉其眾。皆釋兵降。興子邪務收餘兵，迫脅旁二十二邑反。立又擊平之。
公孫述時，大姓龍、傅、尹、董氏，與郡功曹謝暹保境為漢，乃遣使從番禺江奉貢。番禺江今南海郡。光武嘉之，並加褒賞。
桓帝時，郡人尹珍乃從汝南許慎、應奉受經書，學成，還鄉里教授，自是南域始有學焉。珍官至荊州刺史。後漢史云：「有女子浣於遯水，有三節大竹流入足閒，剖之得一男兒，養之。及長，自立為夜郎侯，以竹為姓。武帝元鼎中，置牂牁郡，夜郎侯迎降。天子賜其王印綬，後遂殺之。夷獠咸以竹王非血氣所生，甚重之，求為立後。牂牁太守吳霸以聞，天子乃封其三子為侯，死，配食其父。」按范曄所撰，乃引華陽國志。又按漢書，其夜郎侯降封王，不言殺之。至成帝時猶謂之夜郎王。曄焉得雲「竹王被殺，後封其子為侯」？與班史全乖角，宜華陽國志為怪詭也。大抵范曄著述，多稱詭異，若無他書，何以辯正？則因習纂錄，不復刊革之。
滇者，漢時在夜郎之西，靡莫之屬，滇最大。靡莫，西南徼外蠻也。滇音顛。始楚頃襄王使將軍莊蹻蹻即莊王之苗裔，居略反。將兵循江上略巴、黔以西。巴國，今清化、始寧、咸安、符陽、巴川、南賓、南浦是其地也。黔即黔中。蹻至滇池，方三百里，在今雲南郡。其澤在西北，水源深廣，末更淺狹，如倒流，故曰滇池。旁平地肥饒數千里。池旁之地。以兵威定屬楚，欲歸報，會秦擊奪楚巴、黔中郡，道塞不通，因西，以其眾王滇，變服，從其俗以長之。為其長帥也。按：史記及漢書皆云：楚威王時使莊蹻略巴黔以西，至滇池。欲歸，會秦奪楚巴黔中郡，因以其眾王滇。後十餘歲，秦滅之。又按：楚自威王後，懷王立三十年，至頃襄王之二十二年，秦昭襄王遣兵攻楚，取巫、黔中郡也。後漢史則云：頃襄王時，莊豪王滇，豪即蹻若也。莊蹻自威王時將兵略地，屬秦陷巫、黔中郡，道塞不還，凡經五十二年，豈得如此淹久？或恐史記謬誤，班生因習便書。范曄所記，詳考為正，又按：莊蹻王滇，後十五年頃襄王卒，考烈王立二十五年，幽王立十年，王負芻立五年而楚滅，後十五年而秦亡，凡七十年，何故云蹻之王滇後十餘歲而秦亡，斯又未之詳也。
至武帝時，滇王有眾數萬人。元封二年，發巴蜀兵臨滇。滇王舉國降，請置吏入朝。於是以為益州郡，今雲南郡。賜滇王王印，復長其人。武帝割牂牁、越巂各數縣配之。後數年復並昆明地，皆以屬之。西南夷君長以百數，獨夜郎、滇受王印。滇，小邑也，最寵焉。
後王莽篡位，改漢制，貶鉤町王為侯，蠻夷盡反。莽遣平蠻將軍馮茂發巴、蜀、犍為吏士，賦取足於人，以擊益州。出入三年，疾疫死者什七，巴、蜀騷動。更遣寧始將軍廉丹大發天水、隴西騎士，廣漢、巴、蜀、犍為吏人十萬，轉輸者合二十萬人擊之，不能剋而還。
公孫述據益土，文齊為太守，亦固守拒述，後漢初遣使朝謁。
建武十八年，夷渠帥棟蠶與姑復、葉榆、梇棟、連然、滇池、建伶、昆明諸種反叛，殺長吏。漢姑復縣屬越巂郡，餘六縣並屬益州郡地，並在今越巂、雲南郡地。遣武威將軍劉尚等發廣漢、犍為、蜀人及朱提夷擊之。尚軍遂渡瀘水，入益州郡界。瀘水一名若水，出旄牛徼外，經朱提至僰道入江，在今越巂郡南，特有瘴氣。群夷聞大兵至，皆棄壘奔走。尚獲其羸弱、穀畜，斬棟蠶帥，凡首虜萬餘人，諸夷悉平。
至蜀後主建興三年，諸葛孔明率眾南征四郡，平之。改益州郡為建寧郡，分建寧、永昌今雲南郡地為雲南郡，又分建寧、牂牁為興古郡。亮至南中，所戰皆捷。孟獲者，為夷、漢所服，募生致之。既得，使觀於營陣之閒，問曰：「此軍何如？」獲曰：「不知虛實，故敗。定易勝耳。」亮縱使更戰，七縱七擒，而亮猶遣獲。獲不去曰：「公，天威也，南人不復反矣。」遂至滇池。南中平，皆即其渠率而用之。或以諫亮。亮曰：「若留外人，即留兵，兵留即無食，一不易也；夷新傷破，父兄死喪，留外人而無兵者，必成禍患，二不易也；又夷累有廢殺之罪，自嫌釁重，若留外人，終不相信，三不易也。今吾欲使不留兵，不運糧，而綱紀粗定，夷漢相安故耳。」
邛都，漢時自滇以北，君長以十數，邛都最大。今越巂郡本其地。自夜郎、滇、邛都人皆椎髻左衽，邑聚而居，知耕田。其外西自桐師以東，北至葉榆，葉榆，澤名。名為巂、昆明，巂即今越巂郡，昆明又在西南，諸爨所居。地方數千里，無君長，辮髮，隨畜遷徙無常。武帝開以為邛都縣，屬越巂郡。無幾而地陷為汙澤，因名為邛池，南人以為邛河。其人後復反叛。元鼎六年，漢兵自越巂水伐平之。巂水源出今越巂郡西南巂山下。其土地平原，有稻田。俗多遊蕩而喜謳歌，略與牂牁相類。豪帥放縱，難得制御。
王莽時郡守枚根枚根，太守姓名。調邛人長貴以為軍候。更始二年，長貴攻殺枚根，自立為邛穀王。至光武，因就封之，授越巂太守印綬。後劉尚擊益州夷，路由越巂，長貴聞之，即聚兵欲襲尚。尚掩長貴誅之，徙其家屬於成都。安帝時，永昌、益州、蜀郡夷並今雲南郡。皆叛，眾十餘萬，破壞二十餘縣。益州刺史張喬乃遣從事楊竦將兵至葉榆，破之。渠帥三十六種皆來降附。竦因奏長吏姦猾，侵犯蠻夷者九十人，皆減死論。
筰都者，漢時自越巂以東北，君長以十數，徙、徙，漢為縣，屬蜀郡。筰都最大。武帝開以為筰都縣。其人被髮左衽，言語多好譬類，居處略與汶山夷同。汶山夷在蜀郡西北，即冉駹也，今通化郡。元鼎六年，以為沈黎郡。今洪源郡。至天漢四年，並蜀為西部，置兩部尉，一居旄牛，主徼外夷；一居青衣，主漢人。旄牛、青衣並今蜀郡之西。
後漢明帝永平中，益州刺史朱輔慷慨有大略，宣示漢德，威懷遠夷，自汶山以西，前代不至，正朔所不加，白狼、槃木、唐菆等菆，阻留反。百有餘國，戶百三十餘萬，舉種奉貢；稱為臣僕。和帝永元十二年，旄牛徼外白狼、樓薄蠻夷王唐繒等，遂率種十七萬戶口內屬。安帝永初元年，蜀郡三襄種夷與徼外汙滸種反叛，攻蠶陵城，蠶陵，漢縣，今臨翼郡地，在蜀郡之西。汙音烏。滸，呼五反。殺長吏。二年，青衣道夷邑長令田令，姓；田，名也。與徼外三種夷三十一萬口，舉土內屬。後旄牛夷叛，攻零關。零關道屬漢越巂，即今郡。益州刺史張喬與西部尉擊破之。於是分置蜀郡屬國都尉，領四縣，如太守。
冉駹，漢時自筰以東北，君長以十數，冉駹最大。其俗土著，或隨畜遷徙。在蜀西。武帝元鼎六年，以為汶山郡。今蜀郡西北通化郡地。至宣帝地節三年，夷人以立郡賦重，帝乃省並蜀郡為北部都尉。其山有六夷、七羌、九氐，各有部落。其王侯頗知文書。土氣多寒，雖在盛夏，冰猶不釋。皆依山居止，累石為室，高者至十餘丈，為邛籠。今彼土夷人呼為彫。又土地剛鹵，不生穀粟麻菽，唯以麥為資，而宜畜牧。有旄牛，無角，一名犝牛，肉重千斤，毛可為毦。犝，徒冬反；毦音二。出名馬。有羊，可療毒。又有食藥鹿，鹿麑有胎者，其腸中糞亦療毒疾。又有五角羊。其西又有三河、槃於虜，北有黃石、北地、盧水胡，其表乃為徼外。後漢靈帝時，復分蜀郡北部為汶山郡。蜀後主建興十年，汶山平康夷反，姜維討破之。
附國，隋代通焉。在蜀郡西北二千餘里，即漢之西夷也。有嘉良夷，即其東種姓自相率領，不能統一，土俗與附國同，言語少殊。其人並無姓氏。其地南北八百里，東西千五百里。無城柵，近川谷，傍山險。俗好復讎，故壘石為而居，以避其患。其與巢字同。高至十餘丈，下至五六丈，狀似浮圖。於下級開小門，從內上通，夜必關閉。有二萬餘家。弓長六尺，以竹為弦。妻其群母及嫂。兒弟死，父兄亦納其妻。好歌舞，鼓簧，吹長笛。有死者，無服制，置屍於高床上，沐浴衣服，被以牟甲，覆以獸皮。子孫不哭，帶甲舞劍而呼云：「我父為鬼所取，我欲報冤殺鬼。」其俗以皮為帽，形圓如缽，或戴羃。衣多毛毼裘，毼，胡割反。全剝牛腳皮為，項繫鐵鎖，手貫鐵釧。王與酋帥金飾首，胸前懸一金花，徑三寸。其土高，氣候涼，多風少雨。土宜小麥、青科。山出金銀，多白雉。水有嘉魚，長四尺而鱗細。
煬帝大業四年，其王遣子弟宜林率嘉良夷六十人朝貢。嘉良有水闊六七十丈，附國水闊百餘丈，並南流，用皮為舟而濟。附國南有薄緣夷，風俗亦同。西有女國。其東北連山，綿數千里，接党項及諸羌。按：其地接汶山，故為附焉。
哀牢，後漢時通焉。其先有婦人名沙壹，居於牢山，嘗捕魚水中，觸沈木若有感，因懷妊，十月產男子。後沈木化為龍，出水，因其男之背。其母鳥語，謂背為九，謂坐為隆，因名曰九隆。後漸相滋長。種人皆刻畫其身，象龍文衣，皆著尾。九隆代代相繼，乃分置小王，往往邑居，散在谿谷。絕域荒外，山川阻深，生人以來，未嘗交通中國。
光武建武中，其王賢栗等遂率種人戶二千七百，詣越巂太守鄭鴻降，求內屬。帝封賢栗等為君長，自是歲來朝貢。明帝永平中，哀牢王柳貌遣子率種人內屬。其稱邑王者七十七人，戶五萬一千八百九十。西南去洛陽七千里。明帝以其地置哀牢、博南二縣，今雲南、越巂之西。割益州郡西部都尉所領六縣，後漢六縣謂不韋、巂唐、比蘇、葉榆、耶龍、雲南，並今雲南、越巂之西。合為永昌郡。即今雲南郡。始通博南山，渡蘭倉水。華陽國志曰：「博南縣西山，高三十里，越之得蘭倉水。」行者苦之，歌曰：「漢德廣，開不賓。渡博南，越蘭津。渡蘭倉，為他人。」
哀牢人皆穿鼻儋耳，儋，丁甘反。其渠帥自謂王者，耳皆下肩三寸，庶人則至肩而已。土地沃美，宜五穀蠶桑。知染綵文繡，蘭干細布，華陽國志曰：「蘭干，獠言紵也。」織成文章如綾錦。有梧桐木華，績以為布，廣志曰：「梧桐有白者。剽國有桐木，其華有白毳，取毳淹漬，緝織以為布。」幅廣五尺，潔白不受垢汙，先以覆亡人，然後服之。其竹節相去二丈，名曰濮竹。出銅、鐵、鉛、錫、金、銀、光珠、博物志曰：「光珠則江珠。」琥珀、水精、琉璃、軻蟲、蚌珠、孔雀、翡翠、犀、象、猩猩、貊獸。山海經云：「猩猩知人名。」據華陽國志曰：「永昌郡有猩猩，能言，取其血可以染朱罽。」荀卿子曰：「猩猩能言笑。」淮南萬畢術曰：「婦終知來，猩猩知往。」注云：「並神獸也。」後魏酈元注水經云：「武平郡封溪縣有獸名猩猩，猿形人面，身毛黃，姿顏端正，善學人語，聞者無不酸楚。」太原王綱著傳云：「阮研曾使封溪，見邑人說，猩猩好酒及履，里人置之山谷常行路。百數為群，見酒物等，知人設張取之。此獸甚靈，先知其人祖父姓名而詈曰：『奴欲殺我，捨爾去也。』既去復還，因相呼曰：『試共嘗酒。』及飲，乃甘其味。逮乎醉，皆擒之，無遺逸。遂置檻中，隨其所欲飼之。將烹，索其肥者，乃自推擇，泣而遣之。」又禮記曰：「猩猩能言。」廣志云：「猩猩唯聞其啼，不聞其言，出交趾郡封溪縣。」按：前代永昌郡即今之雲南郡，武平郡即今之安南府，並封略之內。古謂其靈而智，不因人教而解人語，殊為珍異。秦漢以降，天下一家，即嶺南獻能言鳥及馴象，西域獻汗血馬，皆載之史傳，以為奇物，復廣異聞，聲教遠覃，如越裳白雉之類，故彰示後代。則猩猩不劣於鳥象，何為獨無獻乎？獲之以充口實，則致之固難也。王莽置漢孺子於四壁中，禁人與語，及長不能名六畜。猩猩若非靈異自解人語，即須因教方成，又不可容易而為庖膳也。是知諸家所說，不加考覈，遞相祖述耳。佑以為廣志尤足徵矣。「血染朱罽」，遍問胡商，元無此事，故詳而疏之。永昌太守鄭純為政清潔，化行夷人，與哀牢夷人約，邑豪歲輸布貫頭衣二領，鹽一斛，為常賦，夷俗安之。
大唐麟德元年五月，於昆明之梇棟川置姚州都督府，每年差兵募五百人鎮守。武太后神功二年閏十月，蜀州刺史張柬之表曰：「姚州者，古哀牢之舊國，本不與中國交通。前漢唐蒙開夜郎、滇、笮，而哀牢不附。至光武季年，始請內屬。漢置永昌郡以統理之，稅其鹽布氈罽，以利中土。其國西通大秦，南通交趾，奇珍進貢，歲時不闕。及諸葛亮五月渡瀘，收其金銀鹽布以益軍儲，使張伯岐選其勁卒以增武備。前代置郡，其利頗深。今鹽布之稅不供，珍奇之貢不入，而空竭府庫，驅率平人，受役夷蠻，肝腦塗地。漢以得利既多，歷博南山，涉蘭倉水，更置博南、哀牢二縣，蜀人愁怨，行者作歌。蓋漢得其利，人且怨歌；今於國家無絲髮之利，在百姓受終身之酷。往者諸葛亮破南中，使其渠帥自相統領，不置漢官，亦不留鎮守。臣竊以亮之策妙得羈縻蠻夷之術。今姚府置官，既無安邊靜寇之心，又無葛亮且縱且擒之術。唯知詭謀狡算，恣情割剝，貪婪劫掠，積以為常，扇動酋渠，遂成朋黨，提挈子弟，嘯引兇愚，今見散在彼州，專以掠奪為業。姚州本武陵縣主簿石子仁奏置，之後長史李孝讓、辛文協並為群蠻所殺，又使將軍李義總往征，郎將劉惠在戰陣死，其州遂廢。即諸葛亮稱『置官留兵有三不易』之言遂驗。垂拱四年，南蠻郎將王善寶、昆州刺史爨乾福又請置州，奏言『所有課稅自出姚府管內，更不勞擾蜀川』。及置州後，錄事參軍李稜為蠻所殺。延載年中，司馬成琛請於瀘南置鎮七所，遣蜀兵防守。自此蜀中騷擾，於今不息。伏乞省罷姚州，使隸巂府，歲時朝覲，同之蕃國。瀘南諸國悉廢，瀘北置關，百姓非奉使入蕃，不許交通來往。」疏奏，不納。
焦僥國，後漢時通焉。明帝永平中，西南夷焦僥貢獻。安帝永初中，永昌徼外焦僥種夷陸類等三千餘口舉種內附，獻象牙、水牛、封牛。其人長三尺，穴居，善游，鳥獸懼焉。其地草木冬落夏生。
樿音擅國，後漢時通焉。和帝永元中，其國王雍由調遣譯奉國珍寶。和帝賜金印紫綬。安帝永寧初，復遣使朝賀，獻樂及幻人，能變化、吐火、自支解、易牛馬頭，又善跳丸，數乃至十。自言「我海西人」。海西即大秦也。樿國西南通大秦。明年元會，安帝作樂於廷，封雍由調為漢大都尉。
西爨者，南寧之渠帥，梁時通焉。自云：「本河東安邑人，七葉祖事晉，為南寧太守。屬中原亂，遂王蠻夷。」梁元帝時南寧州刺史徐文盛徵詣荊州，有爨瓚者，遂據南寧之地。延袤二千餘里，俗多華人，震、翫統其眾。大唐武德初，拜翫子弘達為昆州刺史，令持其父屍歸葬本鄉。段綸又遣俞大施至南寧諭之。由是部落歸款。三年七月，遣使來貢方物。
昆彌國，一曰昆明，西南夷也，在爨之西，西洱河為界，即葉榆河。其俗與突厥略同，相傳雲與匈奴本是兄弟國也。漢武帝得其地入益州部，其後復絕。諸葛亮定南中，亦所不至。大唐武德四年，巂州治中吉弘偉使南寧，因至其國諭之。至十二月，遣使朝貢。貞觀十九年四月，右武候將軍梁建方討蠻，降其部落七十二，戶十萬九千三百。
尾濮，漢魏以後在興古郡今雲南郡地。西南千五百里徼外。其人有尾，長三四寸，欲坐，輒先穿地為穴，以安其尾。尾折便死。居木上，食人。俗又噉其老者。唯識母而不識父。其俗，有賓客，貸老以供廚。故賓婚有日，老者必泣，其地有稷及陸稻，多鹽井，饒犀象，有弓矢，革鎧以赤猱猴皮。垂錫珠、翡翠為冠幘。按：木濮即尾濮也。又扶南土俗傳云：「拘利東有蒲羅，中人人皆有尾，長五六寸。其俗食人。」按：其地並西南，蒲羅蓋尾濮之地名。
木綿濮，土有木綿樹，多葉，又生房甚繁，房中綿如蠶所作，其大如捲。音拳。
文面濮，其俗劖面，而以青畫之。劖音讒。
折腰濮，其俗，生子皆折其腰。
赤口濮，在永昌南。其俗，折其齒，劖其脣使赤，又露身無衣服。
黑僰濮，在永昌西南，山居耐勤苦。其衣服，婦人以一幅布為裙，或以貫頭；丈夫以榖皮為衣。其境出白蹄牛、犀、象、琥珀、金、桐華布。又諸濮之域皆出楛矢。爾雅曰：「南至於濮鉛。」周書王會「卜人丹砂」，注云：「卜人，西南之蠻，丹砂所出。」今按：卜人蓋濮人也。按：諸濮與哀牢地相接，故附之。
松外諸蠻，大唐貞觀末為寇。遣兵從西洱河討之。洱音貳。其西洱河從巂州西千五百里，其地有數十百部落，大者五六百戶，小者二三百戶。無大君長，有數十姓，以楊、李、趙、董為名家，各據山川，不相役屬。自雲其先本漢人。有城郭、村邑、弓矢、矛鋋，言語雖小訛舛，大略與中夏同。有文字，頗解陰陽曆數。
自夜郎滇池以西，皆雲莊蹻之餘種也。其土有稻、麥、粟、豆，種穫亦與中夏同，而以十二月為歲首。菜則蔥、韭、蒜、菁，果則桃、梅、李、柰。有絲麻，女工蠶織之事。出絁絹絲布，幅廣七寸以下。早蠶以正月生，二月熟。畜有牛、馬、豬、羊、雞、犬。飯用竹筲，摶之而噉。羹用象杯，形若雞彝。有船無車。男子以氈皮為帔，女子絁布為裙衫，仍披氈皮之帔。頭髻有髮，一盤而成，形如髽。阻瓜反。男女皆跣。至於死喪哭泣，棺槨襲斂，無不畢備。三年之內，穿地為坎，殯於舍側，上作小屋。三年而後，出而葬之，蠡蚌封棺，令其耐濕。父母死，皆斬衰布衣，遠者至四五年，近者二三年，然後即吉。其被人殺者，喪主以麻結髮，而黑其面，衣裳不緝。唯服內不廢婚嫁。娶妻不避同姓。其俗有盜竊、殺人、淫穢之事，酋長即立一長木，為擊鼓警眾，共會其下，強盜者眾共殺之。若賊家富強，但燒其屋宅，奪其田業而已。
