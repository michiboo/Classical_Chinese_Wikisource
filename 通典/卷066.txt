
通典卷第六十六
禮二十六沿革二十六嘉禮十一
輦輿旌旗鹵簿屬車附
輦輿
　夏殷周秦漢魏晉東晉宋齊梁後魏隋大唐
夏氏末代制輦。按輦，人所輦也。傅玄子曰：「夏名輦曰余車。」
殷曰胡奴車。
周曰輜車，即輦也。不知何代去其輪。司馬法曰：「夏后氏二十人而輦，殷十八人而輦，周十五人而輦。」王后輦車，組輓，有翣，羽蓋。為輇輪，人輓之以行。有翣，所以禦風塵也。以羽作小蓋，為翳日。
秦以輦為人君之乘。
漢因之，以雕玉為之，方徑六尺，或使人輓，或駕果下馬。
魏晉小出則乘之，亦多乘輿。
東晉過江，亡其制度。至太元中，謝安率意造焉，及破苻堅於淮上，獲京都舊輦，形制無差。義熙五年，劉裕執慕容超，獲金鉦輦。
宋因之。輿車，今之小輿。犢車，軿車之流也。
齊因之，而盛增其飾。竹蓬。箱外鑿鏤金簿，碧紗衣，織成芚，徒昆反。錦衣。箱裏及仰頂隱膝後戶，金塗鏤面釘，玳瑁帖，金塗松精，登仙花紐，綠四緣，四望紗萌子，上下前後眉，鏤鍱。轅枕長角龍，白牙蘭，玳瑁金塗校飾。漆障形板在蘭前，金銀花獸攫天代龍師子鏤面，榆花鈿，金龍虎。扶轅，銀口帶，龍板頭。龍轅軛上，金鳳凰鈴鎖，銀口帶，星後梢，玳瑁帖，金塗花沓，銀星花獸幔竿杖，金塗龍牽，縱橫長網。又制臥輦，校飾如坐輦，不甚服用。復制小輿，形如軺車，小行幸則乘之。
梁制，小輿似軺車，金裝漆畫，施八橫。元正大會，乘出上殿。西堂舉哀亦乘之。行則從後。又制步輿，方四尺，上施隱膝，人輿上殿。天子至下賤，通得乘之。復制副輦，加笨，步本反。如犢車，通幰朱絡，謂之蓬輦。
後魏道武帝天興初，始修軒冕。制乾象輦，羽葆，圓蓋，畫日月、五星、二十八宿、天街、雲、星經曰：「昴畢為天街。」天子出，旄頭畢以前驅。山林、奇瑞、遊麟、飛鳳、朱雀、玄武、騶虞、青龍，駕二十四馬。又制大樓輦車，龍輈加玉飾，四轂六衡，方輿圓蓋，金雞樹羽，寶鐸旒蘇，鸞雀立衡，螭龍銜軛，建太常，畫升龍日月，駕二十牛。又制象輦，左右金鳳白鹿，仙人，羽葆旒蘇，金鈴玉佩，初駕二象，後以六駝代之。復有遊觀、小樓等輦，駕十五馬。車等草創修制，多違舊章。
隋制輦而不施輪，通幰朱絡，飾以金玉，而人荷之。又依梁制副輦。復制輿，如輦而小，宮苑私宴御之。小輿，幰方，形同幄帳，自閤內升正殿御之。
大唐制，輦有七：一曰大鳳輦，二曰大芳輦，三曰仙遊輦，四曰小輕輦，五曰芳亭輦，六曰大玉輦，七曰小玉輦。轝有三：一曰五色轝，二曰常平轝，三曰腰轝。大駕鹵簿先五輅以行。
旌旗夏殷周秦漢後周
黃帝振兵，教熊羆貔貅貙虎，制陣法，設五旗五麾。
夏氏奚仲為車正，建旗斿旐，以別尊卑等級。
殷因之。
周制，司常掌九旗：王建太常，畫日月於縿首，象天明也。其制，槓長九仞，以素錦綢之，以絳帛一幅為縿，附於槓，畫龍於縿上。又屬十二斿於縿首，長十二仞，每斿皆畫交龍十二。其槓首仍注五采羽於上。縿音所咸反。諸侯建旂，交龍為旂。畫交龍者，一象升朝，一象下復。諸侯五等，若從王田獵，同建，皆九斿，象大火九星，考工記曰「弧旌枉矢」者，弧以張縿之幅，弓衣曰韣，畫枉矢。斿仞各隨命數。孤卿建，通帛為。孤卿不畫，言奉王之政教而已。周尚赤，旌旗皆絳。槓仞旗斿，各隨命數。大夫士建物，雜帛為物。以素飾其側。槓仞各隨命數。言以先王正道佐職。白，殷之色也。師都建旗，熊虎為旗。六鄉六遂大夫謂之師都，都人所聚。畫熊虎者，鄉遂出軍賦，象其守猛，莫敢犯也。州里縣鄙，鄉遂之官，互約言之。考工記曰：「熊旗六斿以象伐。」伐，白虎宿也。州里建旟，鳥隼為旟。畫鳥隼者，象其勇捷。縣鄙建旐，龜蛇為旐。象其扞難辟害。四斿，象營室，營室，玄武宿也。道車載旞，道車，象輅也，王以朝夕燕出入所乘。全羽為旞。全羽、析羽，皆象文德。夏采注云：「禹貢徐州貢夏翟之羽。有虞氏以為緌，後代染羽用之。」無帛。斿車載旌。析羽為旌。大麾以田，夏后氏之正色。大帛以即戎。殷之正色。翿旌，君射於國中，以翿旌為獲。白羽與朱羽揉，鴻脰韜槓三仞。龍旃。君射於境所用也。畫龍於通帛之旃上。
秦水德，旗斿皆尚黑。其制未詳。
漢制，龍旂九斿，七仞，以象大火，鳥旟七斿，五仞，以象鶉火；熊旗六斿，五仞，以象參、伐；龜蛇旐四斿，四仞，以象營室；弧旌枉矢，以象弧也：此諸侯以下之所建也。
後周太常畫三辰，日月五星。旂畫青龍，天子升龍，諸侯交龍。旟畫朱鳥，旌畫黃麟，旗畫白虎，旐畫玄武，皆加雲氣。其物在軍，亦書其事號，加之以雲氣，徽幟亦如之。通帛為，雜帛為物。事號，所書其人官與姓名之事號。徽幟亦書之。旌節又畫白虎，而析羽於其上。又，司常掌旗物之藏。通帛之旗六，以供郊祀，蒼青朱黃白玄等旗。畫繢之旗六，以充玉輅之等，一曰三辰之常，二曰青龍旂，三曰朱鳥旟，四曰黃麟旌，五曰白虎旗，六曰玄武旐：皆左建旗而右建闟戟。又有繼旗四，以施軍旅，一曰麾，以供軍將；二曰旞，以供師帥；三曰，音伐。以供旅帥；四曰旆，以供倅長。諸公方輅、碧輅建旂，金輅建旟，象輅建物，木輅建旐。諸侯自金輅而下，如諸公之旗。諸伯自象輅而下，如諸侯之旗。諸子自犀輅而下，如諸伯之旗。諸男自篆輅而下，如諸子之旗。三公犀輅、貝輅、篆輅建，木輅建旐，夏篆、夏縵及輚車建物。孤卿以下，各以其等建其旗。旌槓，皇帝六仞，諸侯五，大夫四，士三。斿，皇帝曳地，諸侯及軹，大夫及轂，士及軫。凡注毛於槓首曰綏，析羽曰旌，全羽曰旞。其縿，皇帝諸侯加以弧韣。闟戟，方六尺而被之以黻，唯皇帝諸侯輅建焉。闟戟、槓綢與旗同。
鹵簿屬車附○
秦漢後漢晉東晉宋後魏隋大唐
秦制，大駕屬車八十一乘，周制，凡良車、散車不在等者，其用無常，以給遊燕及恩惠之賜。從軍所載輜重財貨之車，車後開戶。作之有功有沽，良車功多，散車功少。鄭玄曰：「作之有功有沽。」沽，也，則屬車之流。及周之末，諸侯有貳車九乘。秦滅九國，兼其車服，故屬車八十一乘。薛綜曰：「屬者，相連屬也，皆在後，為三行。」法駕半之。左右分行其車，皆皂蓋赤裏，朱轓輜，戈矛弩箙，尚書、御史所載。最後一乘懸豹尾，豹尾以前比省中。小學漢官篇曰：「豹尾過後，罷屯解圍。」胡廣曰：「施之道路，故須過後屯圍乃得解，皆所以戒不虞也。淮南子曰『軍正執豹皮，所以制正其眾』也。」省中即今之仗內。
漢制，乘輿大駕，備車千乘，騎萬匹，屬車八十一乘，公卿奉引，太僕御，大將軍參乘，祀天於甘泉用之。
後漢明帝上原陵，光武陵。大喪並因前代為大駕，用八十一乘。祀天南郊則法駕，用三十六乘。河南尹、執金吾、雒陽令奉引，奉車郎御，侍中參乘。前驅有九斿雲，徐廣曰：「斿車九乘，前史不記形也。」史記曰：「武王剋紂，百夫荷旗以先驅。」張平子東京賦曰：「雲九斿。」薛綜曰：「旌旗名。」鳳凰車，闟戟車，薛綜曰：「闟之言函也，取四戟函車邊。」皮軒車，鸞旗車，後有金鉦車，黃鉞車，司馬法曰：「夏執玄鉞，殷執白鉞，周仗黃鉞。」黃門鼓車。黃門令校駕，祀天南郊。祀地、明堂省什三，宗廟尤省，謂之小駕。每出，太僕奉駕，中常侍、小黃門副；尚書主者，郎令史副；侍御史，蘭臺令史副。皆執注，以督整車騎，謂之護駕。春秋上陵，尤省於小駕，直事尚書一人從。
晉制，大駕鹵簿：先象車，鼓吹一部，十三人，中道。次靜屋令，駕一，中道。式道候二人，駕一，分左右。次洛陽尉二人，騎，分左右。次洛陽亭長九人，赤車，駕一，分三道，鼓吹正二人引。次洛陽令，皂車，駕一，中道。次河南中部掾，中道。河橋掾在左，功曹史在右，並駕一。次河南尹，駕駟，戟吏六人。次河南主簿，駕一，中道。次河南主記，駕一，中道。次司隸部河南從事，中道。都部從事居左，別駕從事居右，並駕一。次司隸校尉，駕三，戟吏六人。次司隸主簿，駕一，中道。次司隸主記，駕一，中道。次廷尉明法掾，中道。五官掾居左，功曹史居右，並駕一。次廷尉卿，駕駟，戟吏六人。次廷尉主簿、主記，並駕一，在左。太僕引從如廷尉，在中。宗正引從如廷尉，在右。次太常，駕駟，中道，戟吏六人。太常外部掾居左，五官掾、功曹史居右，並駕一。次光祿引從，中道。太常主簿、主記居左，衛尉引從居右，並駕一。次太尉外督令史，駕一，中道。次西、東、賊、倉、戶等曹屬，並駕一，引從。次太尉，駕駟，中道。太尉主簿、舍人各一人，祭酒二人，並駕一，在左右。次司徒引從，駕駟，中道。次司空引從，駕駟，中道。三公騎令史戟各八人，鼓吹各一部，七人。次中護軍，中道，駕駟。鹵簿左右各二行，戟楯在外，弓矢在內，鼓吹一部，七人。次步兵校尉在左，長水校尉在右，並駕一。各鹵簿左右二行，戟楯在外，刀楯在內，鼓吹各一部，七人。次射聲校尉在左，翊軍校尉在右，並駕一。各鹵簿左右各二行，戟楯在外，刀楯在內，鼓吹各一部，七人。次驍騎將軍在左，游擊將軍在右，並駕一。皆鹵簿左右引，各二行，戟楯在外，刀楯在內，鼓吹各一部，七人。騎隊，五在左，五在右，隊各五十匹，命中督二人分領左右。各有戟吏二人，麾幢、揭鼓在隊前。次左軍將軍在左，前軍將軍在右，並駕一。皆鹵簿左右各二行，戟楯在外，刀楯在內，鼓吹各一部，七人。次黃門麾騎，中道。次黃門前部鼓吹，左右各一部，十三人，駕駟。八校尉佐仗，左右各四行，外大戟楯，次九尺楯，次弓矢，次弩，並熊渠、佽飛督領之。次司南車，駕駟，中道。護駕御史，騎，夾左右。次謁者僕射，駕駟，中道。次御史中丞，駕一，中道。次武賁中郎將，騎，中道。次九遊車，中道，武剛車夾左右，並駕駟。次雲車，駕駟，中道。次闟戟車，駕駟，中道，長戟邪偃向後。次皮軒車，駕駟，中道。次鸞旗車，中道，建華車分左右，並駕駟。次護駕尚書郎三人，都官郎中道，駕部在左，中兵在右，並騎。又有護駕尚書一人，騎，督攝前後無常。次相風，中道。次司馬督，在前，中道。左右各司馬史三人引仗，左右各六行，外大戟楯二行，次九尺楯，次刀楯，次弓矢，次弩。次五時車，左右有遮列騎。次典兵中郎，中道，督攝前卻無常。左殿中御史，右殿中監，並騎。次高蓋，中道，左罼，右。次御史，中道，左右節郎各四人。次華蓋，中道。次殿中司馬，中道。殿中都尉在左，殿中校尉在右，左右各四行，細楯一行在弩內，又殿中司馬一行，殿中都尉一行，殿中校尉一行。次鼓，中道。次金根車，駕六馬，中道。太僕卿御，大將軍參乘。左右又各增三行，為九行。司馬史九人，引大戟楯二行，九尺楯一行，刀楯一行，由基一行，細弩一行，跡禽一行，槌斧一行，力人刀楯一行。連細楯，殿中司馬，殿中都尉，殿中校尉，為左右各十三行。金根車建青旂斿十二，左右將軍騎在左右，殿中將軍持鑿腦斧夾車，車後衣書主職步從，六行，合左右三十二行。次曲華蓋，中道。侍中、散騎常侍、黃門侍郎並騎，分左右。次黃鉞車，駕一，在左，御麾騎在右。次相風，中道。次中書監騎左，祕書監騎右。次殿中御史騎左，殿中監騎右。次五牛旗，亦青在左，黃在中，白黑在右。次大輦，中道。太官令丞在左，太醫令丞在右。次金根車，駕駟，不建旗。次青立車，次青安車，次赤立車，次赤安車，次黃立車，次黃安車，次白立車，次白安車，次黑立車，次黑安車，合十乘，並駕駟。建旗十二斿，如車色。立車正豎旗，安車斜拖之。次蹋豬車，駕駟，中道，無旗。次耕根車，駕駟，中道，赤旗十二斿，熊渠督左，佽飛督右。次御軺車，次御四望車，次御衣車，次御書車，次御藥車，並駕牛，中道。次尚書令在左，尚書僕射在右，又尚書郎六人，分左右，並駕一。又治書侍御史二人，分左右，又侍御史二人，分左右，又蘭臺令史分左右，並騎。次豹尾車，駕一。自豹尾車後而鹵簿盡矣。但以神弩二十張夾道，至後部鼓吹，其五張神弩置一將，左右各二將。次輕車二十乘，左右分駕。次流蘇馬六十匹。次金鉞車，駕三，中道。左右護駕尚書郎並令史，並騎，各一人。次金鉦車，駕三，中道。左右護駕侍御史並令史，並騎，各一人。次黃門後部鼓吹，左右各十三人。次戟鼓車，駕牛，二乘，分左右。次左大鴻臚外部掾，右五官掾、功曹史，並駕一。次大鴻臚，駕駟，鉞吏六人。次大司農引從，中道，左大鴻臚主簿、主記，右少府引從。次三卿，並騎，吏四人，鈴下二人，執馬鞭辟車六人，執方扇羽林十人，朱衣。次領軍將軍，中道。鹵簿左右各二行，九尺楯在外，弓矢在內，鼓吹如護軍。次後軍將軍在左，右軍將軍在右，各鹵簿鼓吹如左軍、前軍。次越騎校尉在左，屯騎校尉在右，各鹵簿鼓吹如步兵、射聲。次領、護、驍騎、遊擊校尉，皆騎，吏四人，乘馬夾道，都督兵曹各一人，乘馬在中。騎將軍四人，騎校、角、金鼓、鈴下、信幡、軍校並駕一。功曹史、主簿並騎從。繖扇幢麾各一騎，鼓吹一部，七騎。次領護軍，加大車斧，五官掾騎從。次騎十隊，隊各五十匹。將一人，持幢一人，持一人，並騎在前，督戰伯長各一人，並騎在後，羽林騎督、幽州突騎督分領之。郎簿十隊，隊各五十人，絳袍將一人，騎、角各一人，在前；督戰伯長一人，步，在後。騎皆持槊。次大戟一隊，九尺楯一隊，刀楯一隊，弓一隊，弩一隊，五隊隊各五十人。黑蔥褶將一人，騎校、角各一人，步，在前；督戰伯長各一人，步，在後。金顏督將並領之。其屬車，因後漢制。復制御衣、御書、御軺、御藥等車，駕牛。陽燧四望繐窗皁輪小形車。
東晉屬車，五乘而已。加綠油幢，朱絲絡飾青交路，黃金塗五末，其輪轂猶素，兩箱無金錦之飾，其一車又是軺車。舊儀，天子所乘駕六。太興中，屬車唯九乘，苻堅敗，又得偽車輦，增為十二乘。
宋孝建中，尚書令建平王宏議：「屬車起秦八十一乘及三十六乘，並不出經典，自胡廣、蔡邕傳說耳。又是從官所乘，非常副車正數。江左五乘，則儉不中禮。帝王文物旗旒，皆十二為節。今宜依禮十二乘為制。」
後魏道武帝天興二年，命禮官采古法，制三駕鹵簿。一曰大駕，設五輅，建太常，屬車八十一乘。平城令、代尹、司隸校尉、丞相奉引，太尉陪乘，太僕御從。輕車介士，千乘萬騎，魚麗鴈行。前驅皮軒、闟戟、芝蓋、雲、指南；後殿豹尾。鳴笳唱，上下作鼓吹。軍戎、大祠則設之。二曰法駕，屬車三十六乘。平城令、代尹、太尉奉引，侍中陪乘，奉車都尉御。巡狩、小祠則設之。三曰小駕，屬車十二乘。平城令、太僕奉引，常侍陪乘，奉車郎御。遊宴離宮則設之。
天賜二年初，改大駕魚麗鴈行，更為方陣鹵簿。列步騎，內外為四重，列標建旌，通門四達，五色車旗，各處其方。諸王導從在甲騎內，公在幢內，侯在步槊內，子在刀楯內，五品朝臣夾列乘輿前兩箱，官卑者先引。王公侯子車後魏制除伯男爵。旒麾蓋信幡及散官服，一皆絳黑。
隋煬帝大業初，復備大駕，屬車備八十一乘，並如犢車，紫通幰，朱絲絡，黃金飾，駕一牛。在鹵簿中，單行正道。後帝嫌多，大駕減為三十六乘，法駕宜用十二，小駕除之可也。
大唐大駕屬車十二乘，大駕行幸，則分前後施於鹵簿之內。若大陳設，則分左右施於衛內。其鹵簿制，具開元禮。
