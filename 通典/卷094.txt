
通典卷第九十四
禮五十四沿革五十四凶禮十六
奔喪及除喪而後歸制士為所生母服議兩妾子相為附庶子父在為出嫡母服議為父後出母更還依己為服議為人後為出母及出祖母服議為父後為嫁母及繼母嫁服議為出繼母不服議繼母亡前家子取喪柩去服議出母父遺命令還繼母子服議父卒繼母還前親子家繼子為服議父卒繼母還前繼子家後繼子為服議大夫士為慈母服議
奔喪及除喪而後歸制周晉
周制，奔喪之禮：始聞親喪，以哭答使者，盡哀。問故，又哭盡哀。親，父母也。以哭答使者，驚怛之哀無辭也。問故，問親喪所由也。雖非父母，聞喪而哭，其禮亦然也。遂行，日行百里，不以夜行。雖有哀戚，猶避害也。哭則遂行者，不為位也。唯父母之喪，見星而行，見星而舍。若未得行，則成服而後行。謂以君命有所為者也。成喪服，得行則行。過國至境哭，盡哀而止。感此念親。哭辟市朝。為驚眾也。向其國境哭。此斬縗者也。自是哭且遂行。至於家，入門左，升自西階，殯東西面坐，哭盡哀。斂髮袒，斂髮袒者，去飾也。未成服者，素委貌深衣。已成服者，固自喪服矣。降堂東，即位，西向哭，成踴。已殯者位在下。襲絰於序東，絞帶。反位，拜賓，成踴。襲，服衣也。不於來日又哭乃絰者，發喪已踰日，節於是可也。其未小斂而至，與在家同耳。不散帶者，不見屍柩也。凡拜賓者就其位，既拜，反位哭踴。送賓，反位。有賓後至者則拜之，成踴、送賓皆如初。眾主人兄弟皆出門，出門哭止，闔門，相者告就次。次，倚廬也。於又哭，斂髮袒成踴；於三哭，猶斂髮袒成踴。三日成服，拜賓送賓皆如初。三日，三哭之明日也。既哭，成其喪服，杖於序東也。
奔喪者非主人，則主人為之拜賓、送賓。奔喪者，自齊縗以下，入門左，中庭北面哭，盡哀，免麻於序東，既位袒，與主人哭，成踴。不升哭者，非父母之喪，統於主人也。麻亦絰帶。於又哭、三哭，皆免袒。有賓則主人拜賓、送賓。丈夫婦人之待之也，皆如朝夕哭位無變也。
奔母之喪，西面哭，盡哀，斂髮袒，降堂東，即位西向哭，成踴，襲免絰於序東，拜賓送賓皆如奔父之禮。於又哭，不斂髮。為母，於又哭而免，輕於父也。其他則同。
婦人奔喪，升自東階，殯東西面坐，哭盡哀，東髽，即位，與主人拾踴。婦人謂姑姊妹女子子也。東階，東面階也。婦人入者由闈門。東髽，髽於東序也。不髽於房，變於在室者也。去纚大紒曰髽。拾，更也。主人與之更踴，賓客之。
奔喪者不及殯，先之墓，北面坐，哭盡哀。主人之待之也，即位於墓左，婦人墓右，成踴，盡哀。斂髮，東即主人位，絰絞帶，哭，成踴。拜賓，反位，成踴。相者告事畢。主人之待之，謂在家者也。哭於墓，為父母則袒。告事畢者，於此後無事也。遂冠歸。入門左，北面哭盡哀，斂髮袒，成踴。東即位，拜賓，成踴。賓出，主人拜送。有賓後至者則拜之，成踴，送賓如初。眾主人兄弟皆出門，出門哭止，相者告就次。於又哭，斂髮成踴；於三哭，猶斂髮成踴。三日成服。於五哭，相者告事畢。為母所以異於父者，一斂髮，其餘免以終事，他如奔父之禮。一斂髮謂歸入門哭時也。
齊縗以下不及殯，先之墓，西面哭盡哀，不北面者，亦統於主人也。免麻於東方，即位，與主人哭，成踴，襲。有賓則主人拜賓、送賓。賓有後至者，拜之如初。相者告事畢。遂冠歸。入門左，北面哭盡哀，免袒成踴。東即位，拜賓成踴。賓出，主人拜送。於又哭，免袒成踴；於三哭，猶免袒成踴。三日成服。於五哭，相者告事畢。
聞喪不得奔喪，哭盡哀。問故，又哭盡哀。乃為位，斂髮袒，成踴，襲，絰絞帶，即位。拜賓，反位，成踴。賓出，主人拜送於門外，反位。若有賓後至者，拜之成踴，送賓如初。於又哭，斂髮袒成踴；於三哭，猶斂髮袒成踴。三日成服。於五哭，拜賓、送賓如初。
凡奔喪，齊縗望鄉而哭，大功望門而哭，小功至門而哭，緦麻即位而哭。奔喪哭親疏遠近之差也。
若除喪而後歸，則之墓，哭成踴。東，斂髮袒絰，拜賓，成踴，送賓，反位，又哭盡哀，遂除。於家不哭。東者，東即主人位，如不及殯者也。遂除，除於墓而歸也。主人之待之也，無變於服，與之哭，不踴。無變於服，自若時服也。亦即位於墓左，婦人墓右也。自齊縗以下所以異者免麻。
晉董勛答問：「或人問曰：『己在遠聞喪，除服乃歸，至家之禮云何？』勛按奔喪禮，若除服而後歸，先之墓，斂髮袒絰，不制麤衣及杖也。哭盡哀，遂除於墓，歸不哭也。家人待之自如常，不變服也。自齊縗以下，至墓哭，盡哀而歸。若服未除而歸，不及殯，先至墓。及歸，斂髮，如今人椎髻，以麻為幓頭，免以布，闊一寸。或問曰：『己在遠，初不聞喪，或日月已過乃聞，或至家乃聞，其禮云何？』勛按奔喪禮，不及殯，先至墓，乃成服。檀弓曰『小功不稅』。稅者，喪與服不相當之言也。小功緦麻，在遠聞喪，服制已過，但舉哀而已，不復追服也。大功以上，聞喪日為始，不計死者初亡之日數也。若兄弟及從父兄弟大功以上降緦麻小功者，雖日月已過，乃以聞日為服制，亦不計初死之日數，以本親重也。」
范堅答問：「周大功服既終，而奔赴云何？范云：未葬者反服而臨喪，已葬者素服而之墓。」
士為所生母服議兩妾子相為附○周晉
周制，庶子在父之室，則為其母不禫。鄭玄曰：「妾子父在厭也。」王肅曰：「士庶子。」
晉解遂問司徒蔡謨曰：「庶子喪所生，嫡母尚存，不知制輕重？」答云：「士之妾子服其母，與凡人喪母同。」
鍾陵胡澹所生母喪，自嫡兄承統而嫡母存，疑不得三年，問范宣。答曰：「按禮，由命士以上，父子異宮，春秋傳曰『大夫有側室，士有二宗』，皆斯之謂。是以庶子有母之喪，自居其室而遂其情。經載命為慈母，且猶三年，況親所生乎！嫡母雖貴，然厭降之制，父所不及，婦人無專制之事，豈得引父為比而屈降支子也。」
謝奉問范汪云：「吾兒服所生，至今四月應大祥。禮雲『庶子為其母無禫』，如此當以四月下旬祥，踰月便除，居心喪邪？」汪答：「禮自天子達於庶人也。」
虞君賓云：「從兄益子，昔遭所生喪，張帷為次，諸弟居廬，未知此何所依？今兄子先有周喪，今應緦麻。如即先服，則情重而無變；若釋齊縗著緦麻，又是以輕奪重。又得稱哀子以不？」賀隰答云：「時人所行，皆是士禮。大夫庶子，父在以尊厭降其母。士賤，其庶子為母則不降。若士庶子一身，有君在堂，唯可杖，不得居廬稱哀子也。」不釋齊縗緦麻兼喪之義也。
徐邈答謝靜云：「漢魏以來，通用士禮。庶子父在，為所生周，心喪三年。如諸侯大夫之子乃厭降，而近代所不行。夫為有子之妾緦，而妾有從夫之制。又兩妾之子，依禮宜兩相為庶母緦。」
庶子父在為出嫡母服議晉
晉徐邈答劉閏之問庶子服出嫡母，邈以經言出妻之子為母，明非所生則無服也。邈又答范甯問曰：「若但言出母，嫌妾子亦服，故言出妻之子，則非所生也。」
殷仲堪答宗氏庶子服出母：「按王賀以父在服齊縗周，父沒不服。故以為父喪之服。父在齊縗周，本自心喪，終二十五月。今雖無服，當不應減三年之節也。」
為父後出母更還依己為服議魏宋
魏嘉平元年，魏郡太守鍾毓為父後，以出母無主後迎還，輒自制服。郡丞武申奏云：「禮，出母與父母在為母周。記曰『為父後者無服』。按如記言，蓋謂族別家異，自有主後者無服，非謂毓出母無緦麻之親，還毓家者也。禮，姑姊妹女子子無主後者，不為降，哀其無繼也。」
成洽難：「喪服傳曰：『出妻之子為父後者，為出母無服。與尊者為體，不敢服其私親也。』經為繼父服者，亦父後者也。為父後服繼父服，則自服其母可知也。出母之與嫁母俱絕族，今為嫁母服，不為出母服，其不然乎！經證若斯其謬耳。」
吳商答曰：「出母無服，此由尊父之命。嫁母，父不命出，何得同出母乎？為繼父服者，為其父沒年幼，隨母再適，己無大功之親，與繼父同財共居，為築宮廟，四時祭祀其先，此恩由繼父，所以為服耳。且妾之無子，妾子之無母，父命為母子，則生事之如母，喪則服之三年，貴父命也。而今欲以出母同於嫁母，違廢父命，豈人子所行，又引繼父雲經謬也？又出母之黨無服，嫁母之黨自應服之，豈可復同乎？」
宋庾蔚之謂：「為父後不服出母，為廢祭也。母嫁而迎還，是子之私情。至於嫡子，不可廢祭。鍾毓率情而制服，非禮意也。禮雲繼母從為之服，非父後者也。」
為人後為出母及出祖母服議晉
晉步熊問曰：「己出為人後而母在，後見出，應服不？己為人後，所後之母出，得與繼母出同不？復與親母同邪？父亡，己為祖後，祖母見出，服之云何？祖父亡與在，服之有異不？」許猛答曰：「禮，為人後者，為所後者若子，則不應復服親母出，以廢所後者之祭也。為人後者若子，繼母言如母，夫言若言如者，明其制如親，其情則異也。繼母如母，則異親母。為人後者若子，母出，亦當異於親子矣。為父後者不得服出母，則足明祖後。母子至親無絕道，則非母子者，出則絕矣。是以經文不見出祖母之服。若苟無服，則無繼祖存亡。」又問：「為人後者為母，出妻之子為母，皆至親，何以有不杖邪？」許猛云：「為人後者為父猶不杖，何嫌母乎！奉雖同於至親，己出與母出，義則異也。」
為父後為嫁母及繼母嫁服議晉宋
晉袁準云：「為父後猶服嫁母，據外祖異族，猶廢祭行服，知父後應服嫁母。」據劉智云：「雖為父後，猶為嫁母齊縗，訖葬卒哭乃除，踰月乃祭。」按譙周云：「父卒母嫁，非父所絕，為之服周可也。」
又石苞問淳于睿曰：「聞嫁繼親凶諱，便制服，議者所難。以為父後者，不為出母服，嫁母猶出母也。或者以為嫁與見出異，不達禮意，雖執從重之義，而以廢祭見譏，君為詳正也。」睿答曰：「按禮檀弓：子思之母死於衛。柳若謂子思曰：『子聖人之後也，四方於子乎觀禮，子盍慎諸？』子思曰：『吾何慎哉！』喪之禮如子。雲子聖人之後，即父後也，如此經父卒為繼母嫁者服而已。聖人之後為父後者，服嫁母也。二者分明，無可嫌。」
宋崔凱云：「父卒，繼母嫁，從為之服，報。鄭玄云：『嘗為母子，貴終其恩也。』按王肅云：『若不隨則不服。』凱以為『出妻之子為母』及『父卒，繼母嫁，從為之服，報』，此皆為庶子耳，為父後者皆不服也。傳雲『與尊者為體，不敢服其私親』，此不獨為出母言，為繼母發。繼母嫁己隨，則為之服，則是私也。為父後者，亦不敢服也。鄭玄雲『嘗為母子，貴終其恩』，不別嫡庶。王肅雲『隨嫁乃為之服』。此二議，時人惑焉。凱以為齊縗三年章『繼母如母』，則當終始與母同，不得隨嫁乃服，不隨則不服，如此者不成如母。為父後者則不服，庶子皆服也。」
庾蔚之謂：「王順經文，鄭附傳說。王即情易安，於傳亦無礙。繼嫁則與宗廟絕，為父後者安可以廢祖祀而服之乎！」
為出繼母不服議後漢魏晉
後漢鄭玄答趙商問云：「繼母而為父所出，不服也。」
魏王肅雲「無服」。季祖鍾云：「繼母在，如母；出則為父所去，不服也。」
晉范宣曰：「夫繼母之所以出者，非身有穢釁，則必犯逆於父，是以致此斥黜。恩不生己，義距於父，非恩非義，何以得服。」
河內從事史糜遺議曰：「夫禮緣人情而為之制，雖以義督親，然實以恩斷。按繼母如母，謂其在父之室，事之猶母，見育猶子，故同之所生。齊服下章雲『父卒，繼母嫁，從為之服，報。』此明父在繼母出則不服矣。繼母出自他族，與己無名，徒以配父，有母之尊，親撫養己，故亦喪之如母。及其出也，既不終養育之恩，又棄為母之名，若不從而見育，則不服亦其宜矣。」
繼母亡前家子取喪柩去服議晉宋
晉束皙問：「有婦人再嫁為人繼母而亡，前家子取母柩，父與之去，繼子之服如何？」步熊云：「當為服周，亡取去亦服周。」
宋庾蔚之謂：「子當以父服為正。父若服以為妻，則子亦應服之如母。若父與去而不服，則子宜依繼母出不服也。」
出母父遺命令還繼母子服議晉宋
晉傅玄曰：「征南軍師北海矯公智父前取夾氏女，生公智後而出之。未幾，重取王氏女，生公曜。父終之日，謂公智曰：『公曜母年少，必當更嫁。可迎還汝母。』及父卒，公智以告其母。母曰：『我夾氏女，非復矯氏婦也。今將依汝居，然不與矯氏家事。』夾氏來至，王氏不悅，脫縗絰而求去。夾氏見其如此，即還歸夾舍。三年喪畢，王氏果嫁。夾氏乃更來。每有祭祀之事，夾氏不與。及公智祖母並姑亡，夾氏並不為制服。後夾氏疾困，謂公智：『我非矯氏婦，乃汝母耳，勿葬我矯氏墓也。』公智從其母令，別葬之。公智以父昔有命，母還，於是為服三年。公曜以夾氏母始終無順父命，竟不為服。
博士劉喜云：「公智之父，棄夾納王，其在戶庭，尚為己配，苟有變悔，自由可也。還歸夾氏，則他人矣，去就出處，各從所執，豈復矯父所得制乎？故出妻之禮，夫使人致曰：『某不敏，不能從而供粢盛，使某也敢告。』主人曰：『某子不肖，不敢避誅。』又曰『婦當喪而出則除之』。然則相與之禮，於是絕矣。」
少府劉克義以為：「父者子之天，違父與違天同。公曜父臨亡，知其母無守志，故敕公智還其母，此為臨亡情正慮審也。公曜幼小在此母懷抱，其見慈長以至成人，過於所生。而母之亡，哀不過啁之頃，衣不釋綵，食不損味，居處自若，古今未之有也。夫孝子事其親，事亡若事存也。女子從人，出之則歸，命之則反，上奉夫母以為姑，下育夫兒以為子，制矯氏之家政，修母氏之教命，而怡然無戚，言非我母也？」
宋庾蔚之謂：「臨亡使子迎母，自是申子之私情耳。此母自處不失禮，而子不用出母之服，非也。公曜不服，當矣。」
父卒繼母還前親子家繼子為服議晉宋
晉摯虞決疑云：「父亡，服竟，繼母還前親子家，當為何服？此有問：『有夫婦生男女三人，遭荒亂離散，不知死生。母後嫁，有繼子。後夫未亡，得親子信，請就親子家，後夫言可爾。後數年，夫亡，喪之如禮，服竟，隨親子去，別繼子云：「我則為絕，死不就汝家葬也。」而名戶籍如故。母今亡，繼子當何服？服之三年則不來葬，服之周則無所嫁。』博士淳于睿等以為，當依繼母嫁，從為服周。博士孫綽議曰：『父答雖有可爾之語，夫妻枕席相順之意，固非決絕之辭也。繼母喪父如禮，服竟之後，不還私家，踰歲歷年，循養無二，母恩不衰。適見親子，專自任意，無所關報，私隨其志，絕亡夫，背繼子，違三從正義，亦為大矣。今母雖不母，子何緣得計去留輕重而降之哉！夫五服有名，不可謬施。施之為出，出義不全；施之於嫁，嫁義不成。欲降服周，於禮何居？名在夫籍，私歸親子，喪柩南北，禮律私法，訂其可知，便決降服。許令制周，頗在可怪。』博士弟子北海徐叔中難孫云：『以前問不立甲乙為名稱，於議不便。今以母為甲，先夫為乙，後夫為丙，先子為丁，繼子為戊。丙言可爾，必慮事宜，順其至情，非虛欺也。臨終不命，知死之後，制不在己故也。甲不重求，信之前言也。本有求還之計，去誓不還葬之辭。生則己不得養，死則不與己父同穴，就不成嫁，當為去母，附之於嫁，不亦宜乎？』」
宋庾蔚之謂：「繼母持服竟後乃去，不得謂之為遣；比之繼母嫁，於情為安。」
父卒繼母還前繼子家後繼子為服議東晉宋
東晉元帝大興三年，淮南小中正王式繼母先嫁有繼子，後嫁式父。式父臨終，繼母求出，式父許有遺命。及式父亡，母制服積年，後還前繼子家。及亡，與前夫合葬，式追服周。
國子祭酒杜夷議以為：「宰我欲減三年之喪，孔子謂之不仁。今王式不忍哀愴之情，率意違禮，服已絕之服，可謂觀過知仁。伯魚、子路親聖人之門，子路有當除不除之過，伯魚有既除猶哭之失。以式比之，亦無所愧。勵薄之義，矯枉過正，苟在於厚，恕之可也。」
博士江泉議曰：「繼父嘗同居而後別者，繼子猶制齊縗三月。按王式母之事式父，存則崇敬，妻道無愆；歿則制服，畢葬乃歸。伉儷之義，大較為舉，但不能遂居哀次，以此為失。方之繼父，恩義為崇。式為人子，慎終志篤，豈忍以母節小闕而不行服哉！是以俯仰，寧從其重，今報以周，推心乃安。觀過知仁，式近有也。昔季路服姊周而不除，仲尼抑而不貶，將君子以情恕物，謂式之所行，免於戾矣。」
太常曲陵公荀崧，丞、騎都尉蕭輪議曰：「禮，繼母嫁，從為之服，報。其犯出者無服。按式母之求去，式父之遣，並無名例。若以父母之過，非式所得言，及式奉親盡禮，而母自求去者，過在母矣。式之追服，可謂過厚。若乃六親有違，去就非禮，宜訪之中正、宗老，非禮官所得逆裁。」
御史中丞卞壼議：「王式繼母前嫁夫終，後嫁式父，式父終，持服葬訖，還前夫家。前家亦有繼子，養至終，遂合葬於前夫。式為制出母周服。式辭以父臨終，母求去，父許諾。就如其辭，必也正名，依禮為無所據。若父在與亡，臧否有命，明七出之責，則當存時受遣，告宗廟而棄之，無緣以絕義之妻，留家制服。若式父不及禮義，或以情相許，或疾在困亂，聽去留自由者，為相要非禮。相要非禮，則存亡無所得從，式宜正之以禮。魏顆從其禮命，陳乾昔屬其子尊己殉殯二婢子，尊己以非禮不從，春秋善之。況其母乎！禮，婦人三從。式母於夫，事生奉終，居喪以禮，非為既絕之妻；及亡制服，不為無義之婦。不絕之驗，彰於制服；自去守節，非為更嫁。考行無絕於夫，離絕繼在夫沒之後。夫既沒，是其從子之日，而式以為出母，此即何異子出其母！而使存無所從以居，沒無所歸以託，寄命於他人之門，埋屍於無名之冢。若式父亡後，母尋沒於式家，不可以出明矣。許諾之命一耳，以為母於同居之時，至沒於前子之門，所處不同，而以為出母。母依前子，非為更嫁，日月遠近，理不有異。禮，長子不為出母服，出繼母又不應服。式長子也。又母非所生，不應服坦然，而式乃制服，明前絕無徵，違禮莫據，內愧於心，欲以詐眩視聽，託過厚以制飾非。尋其事情，考之禮正，義不容恕。式母再嫁，前後俱繼，何慈於彼，不慈於此？受之者應有過禮之貶，出之者宜受莫大之責。式禮義之闕，發於事親，傷孝敬之道，虧損時教，不可以居人倫銓正之任。式宜請議，即下禁止。」司徒揚州大中正陸曄、淮南大中正胡弘等並貶爵免官。
宋庾蔚之謂：「式父許後妻之請，是無相責之情，不得謂之為遣妻。制服依禮，葬畢乃還家，積年方就前家子，比之繼嫁，不亦可乎！然式是長子，則不得服繼嫁以廢祭。」
大夫士為慈母服議後漢晉
後漢鄭志：「趙商問鄭玄曰：『慈母嫁，亦當為服如繼母不？』鄭玄答：『慈母賤，何得如繼母耶！』」蜀譙周云：「妾不得有繼母名。慈母但慈己無父命者，不過小功也。」
晉崔諒父命妾祝撫養諒為子，祝亡，鉅鹿公裴頠議，依禮服慈母如母。
劉智釋疑：「或問曰：『喪服傳雲「妾之無子，妾子無母，父命為母子，是名慈母」。今一妾自有子，一子以無母，父命為母子，當如慈母服齊縗三年不？』答曰：『父有兩妾，一妾無子，一妾有二子，分其一子令為無子妾作子，不敢違父命也，而不得終為子之道。』」
按譙周集圖云：「喪服齊縗三年條曰：『慈母如母』，父在為慈母，則條不見。今文載所說，慈於貴妾，父在齊縗周；慈於賤妾，父在大功九月。古文鄭氏說，此主大夫士之妾子，父命為母子者也。大夫之妾子，以父在為母大功，士之妾子為母周矣。其大夫降爵一等，士無爵降例也，父卒皆伸。按經『大夫之妾子，父在為其母大功』，不別貴賤。自非祖嫡，大夫以爵降一等，故妾之子從父例，降母一等。為大夫妾雖有貴者，不得體君，何得不為爵降。凡此之類，今文說不如古也。」
