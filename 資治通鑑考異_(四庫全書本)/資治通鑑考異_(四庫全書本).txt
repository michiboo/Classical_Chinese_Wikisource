　　欽定四庫全書　　　　　史部二
　　資治通鑑考異〈附通鑑釋例〉　　編年類
　　提要
　　〈臣〉等謹案資治通鑑考異三十卷宋司馬光撰光編集通鑑時有一事用三四出處纂成者因參考異同別為此書以正其謬誤而歸之於一葢前代紀事之書傳聞異詞稗官固喜造虛言本史亦不皆實錄光所採書自正史外相傳凡二百二十二家如司馬康所述有司馬彪荀悅袁宏崔鴻蕭方等李延壽及太清記唐厯之類洪邁所摘有河洛記魏鄭公諫錄李司空論事張中丞傳涼公平蔡錄鄴侯家傳兩朝獻替記後史補金鑾宻記彭門紀亂平剡錄廣陵妖亂志之類其他百家譜錄正集別集墓誌碑碣行狀別𫝊無不旁搜博引抉摘幽隠擇可信者而從之有舊史所不詳者亦必叅互考證而明其所以闕疑之故既著其文於通鑑又本棄取之意辨論而折衷之使讀者曉然於紀載之得失是非而不復有所岐惑千古史法之精宻實未有過於是者其後李燾續長編李心傳繫年要錄尚知其義故所紀特為審核至陳桱薛應旂輩欲追續光書而不能網羅極備僅據本史編排尋條失枝貽譏弇陋則亦考異之法不明有以致之矣其中或有過信小説為後人所議及如唐闗播平章事拜罷専引舊唐書而不及新唐書紀𫝊年表以證其誤亦不免小小滲漏然卷帙太繁所謂牴牾不敢保者光固已自言之要不足為其累也考異原與通鑑並行胡三省作音註始以散入各文之下故今通鑑本俱附入書內而亦頗有漏略此乃明初所刋單本猶光原書卷第故錄之以存其舊雲
　　〈臣〉等謹案通鑑釋例一卷宋司馬光撰皆其修通鑑時所定凡例後附與范祖禹論修書帖二通有光曾孫尚書吏部員外郎伋跋語稱遺稿散亂所藏僅存脫略已甚伋輒掇取分類為三十六例末題丙戌仲秋乃孝宗乾道二年胡三省通鑑釋文辨誤序謂光沒後通鑑之學其家無傳後因金使問司馬光子孫朝廷始訪其後之在江南者得從曽孫伋使奉公祀凡言書出於司馬公者必鋟梓行之葢伋之始末如此其編此書時嘗有浙東提舉常平茶鹽司板本惟伋跋稱三十六例而今本止分十二類葢並各類中細目計之也伋又稱文全字闕者伋亦從而闕之而今本並無所闕則已非原刻之舊胡三省又雲溫公與范夢得修書二帖得於三衢學宮與劉道原十一帖則得於髙文虎氏伋取以編於前例之後今本止有與夢得二帖而道原十一帖無之殆後人以通鑑問疑別有專本而削去不載歟其書雜出於南渡後恐不無以意損益未必盡光本㫖而相𫝊已久今故與問疑並著於録以備叅考焉乾隆四十一年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






