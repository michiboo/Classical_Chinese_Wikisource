　　欽定四庫全書
　　水經注卷首
　　御製熱河攷
　　攷水源而不親履其地晰其支派脈絡分合之由雖博綜載籍稽諸故老之流𫝊不能㕘互而訂其踳曩或以熱河為濡水之源余固心疑之而未暇深攷夫濡水即灤河自多倫諾爾之北而來其源甚逺又折而東南數百里乃厯喀喇河屯又東南流數十里至鳳凰嶺熱河乃南注㑹之不應其源反出於此葢濡自有源而熱河又別有源是不容紊今秋駐山莊遣喀喇沁郡王拉特納錫第內大臣努三往尋熱河之源則得之於察罕陀羅海〈䝉古語察罕謂白陀羅海謂首葢以山阜得名〉其地距熱河二百里而贏流經固都爾呼達巴罕麓〈䝉古語固都爾呼者伏行達巴罕者嶺也〉遂名固都爾呼河西南至於中闗東茅溝河水自玳瑁溝出西南流注之又合而南流賽音郭勒河水〈䝉古謂好為賽音河為郭勒〉自霍爾霍克〈䝉古語謂熟食〉達巴罕之三道溝出南流折而西南與湯泉〈泉出山莊東北湯山〉合又西注之三源既匯又西南流沿山莊東北歴錘峯下山莊行宮內亦有溫泉流出匯之於是始有熱河之名南流折而東復折而南入於灤是則熱河乃㑹濡水而非濡源審矣酈道元水經注云濡水又東南流武列水入焉其水三川派合西源曰西藏水西南流東藏水注之東藏水出東谿西南流與中藏水合又南右入西藏水故目其川曰三藏川又東南流逕列谿謂之武列水東南厯石挺下層巒之上孤石雲舉高可百餘仞其水合流入濡按道元所言石挺即今錘峯其曰三藏水即今固都爾呼茅溝賽音郭勒三源則熱河之為武列水無疑第古今異稱今人但知熱河而不知武列耳然所云三川合流之敘則不足據今攷固都爾呼為西源茅溝為中源賽音郭勒為東源西源自北而來先合中源又南始與東源合道元所謂西藏水又豈能越中藏而先與東藏合哉此其敘述錯綜已足滋惑而以中藏為先合東藏則又其顯然大謬者也又如以濡水為經白檀北夫白檀乃今密雲實非濡水所經則誤以漢書地理志之洫水〈亦名鮑丘水即今潮河〉為濡又從而傅㑹之矣蓋徒尚耳食而未親履其地晰其支派脈絡分合之由毋怪乎其舛也或以為熱河既㑹濡而東入于海則謂之濡源亦無不可何須置辨是大不然夫江淮河濟何一不入于海而皆謂之海可乎昔禹貢載導河自積石或以為亦若江之岷山淮之桐柏矣及平定囘部乃知河源自蔥嶺以東之和闐葉爾羌諸水瀦為蒲昌海〈即鹽澤䝉古語謂之羅布諾爾〉伏流地中復出為星㝛海〈䝉古語謂之鄂敦諾爾即元史誤譯為火敦腦兒者其水在枯爾坤之東昔　　皇祖遣使窮河源得之於此　　御製文以記其時囘部未入版圖故止及星㝛海也〉至積石始名黃河則大禹所記亦第就目所經見者而言道元又安能以所未經見者而一一詳訂其曲折也耶茍非命使親履其地烏知此之為是而彼之為非乎近勅儒臣輯熱河志故攷其源俾知所從事若夫濡水之源則更俟他日詳攷之
　　御製灤河濡水源攷證
　　濡水見史傳者凡五〈說文故東安入漆涑者涿郡之濡也廣輿記出易州窮獨山一名聖女水者易州之濡也竝音儒左傳出高陽者河間之濡也音而三水皆由天津入海此獨石口外之濡讀如難音與灤近其水自由永平府之樂亭縣入海與㡬內三濡迥不相涉又水經注蒼梧之濡水出永豐縣濡山字亦音儒名亦適相同耳〉而惟灤河之濡水源逺流長雄於其四酈道元水經注所云出禦夷鎮者也昨歲命方觀承考濡源委亦既繪其梗概條分縷析而為之說矣然以漢文訓蒙古語未如同文韻綂得字音之正而鄂博之類穿鑿更甚〈䝉古語謂堆砌石以表祭處為鄂博方觀承乃書作峩軷且引鄭氏及詩大雅之言證為軷祭行路神之義鑿而謬矣曾為鄂博說以正其誤他如們綽克之為們催達巴罕之為大垻類此者不可枚舉難以一一為之辨訂也〉因命嚮道大臣努三挈方觀承所遣同知黃立隆者重循其源以至其委於是二千餘里之灤河曲折分合盡得其實因詳注其地名及諸水之匯流而酈道元歐陽修等竝元史河渠志所載相舛誤者都為四條攷證如左夫江淮河濟中國之四瀆也其理大物博較之灤河濡水不啻倍蓰而禹貢以數語盡之茲注濡水數千言猶有未盡焉古今相去不可及者如此蓋得其簡則足以提要而欲其詳反不免致繁抑以塞外中土語言不同人跡罕至斯固難易所由殊然則就同文韻統㑹中外而傳濡水之實詎不在此時乎哉
　　灤河源出獨石口外東北一百餘里巴延屯圖古爾山〈山為興安正榦自張家口向東至獨石口外為大山折而西北過上都城入於圍場之海喇堪與興安大嶺相連屬出泉處較興安山樑尤為特出山陽山隂樹木茂密與他山異信為名山山陽為民人居址山隂皆察哈爾䝉古遊牧地〉四泉湧出名都爾本諾爾涓流曲折伏而復現西北經訥克里和洛有小水自東注之又北經哈丹和碩之西噶爾都思台之水自東注之又曲折西北流至茂罕和碩〈自都爾本諾爾至此計七十餘里〉三道河自東來匯之〈其水一出摩霍爾達巴罕一出伊克達巴罕一出楚庫爾蘇逹巴罕各相距十餘里匯為一河〉河流始暢又西北流復有二小水一自布爾噶蘇台一自克爾哈達先後來注之八十里經察罕格爾〈俗名西涼亭〉烏蘭河屯至上都店〈入多倫諾爾界〉又北流十餘里經淖海和碩折而東北二百五十餘里經博洛河屯至庫爾圖巴爾噶遜河屯喀喇烏蘇自東注之又三十餘里至上都河屯〈上都即元開平府灤水經其城南故名上都河〉察罕諾爾自北注之又六十餘里經都什巴延珠爾克山至察罕鄂博東克〈伊〉綳河自東北來匯之〈河出興安山樑之陽南流伊克霍爾昆巴罕霍爾昆伊札爾三水自東注之西與海留台河合而為一入於上都河〉河水倍暢折而東南流十八里至磴口額爾德尼布拉克自西注之〈其水經多倫諾爾之北〉又十二里至大河口圖爾根伊札爾河自東北來匯之〈其水亦出興安山樑之陽逶迆西南流錫喇札拜自北入之又西南流摩霍爾伊札爾自東南入之匯注於此〉又南流七里沙岱布拉克自西注之又折而西南流二里霍洛圖布拉克自東注之又九裏海拉蘇台河自西注之又一里蒐集布拉克自東注之又南流一里渾齊布拉克亦自東注之又十里察罕郭勒自西注之又十一里什巴爾台河自東北注之〈其水出伊克空鄂洛鄂博西為木蘭圍場西界〉又折而西復折而南八里克籌布拉克自西注之又十七里經鴈北灘〈入四旗㕔界〉布爾噶蘇台哈丹和碩河自西注之又十七里經半壁山又南經大廟灣折而東復折而西南五十八里頭道河自西注之又二里羅密塔子亦自西注之轉而東南流三十二里至木厰又折而東流二十四里經韭菜梁又九十五里經小遼東至𤓰地摩霍爾阿爾善所出之湯泉自南注之又二十七里經西屯庫爾奇勒河〈俗名小灤河〉自北來匯之〈其水出興安山樑之陽三支分引過托霍隆和洛合為一西南流會瑪尼圖卡倫哈朗圭達巴罕珠爾噶台海拉蘇台諸水折而東南㑹霍來郭勒哈爾渾諸水又噶拜卓索阿魯布拉克昻阿諸水復先後㑹之合為一河注於此〉自此遂名灤河又二十七里至郭家屯折而南流四十六里至大對山又折而東復折而南屈曲行八十餘里至興隆莊〈入喀喇河屯界〉南流五十九里經五道河折而西南流四十九里至張博灣興州河自西北來匯之〈其源出沙爾呼山西經土城子東南流曲注於此〉折而東流七十餘里經喀喇河屯繞行宮東流伊遜河自北來匯之〈其水發源圍場內西流經博洛河屯與伊瑪圖河合西南流屈折注此〉東南流三十四里至石門〈入熱河㕔界〉又四十七里經鳳凰嶺固都爾呼河自東北來匯之〈其源出固都爾呼達巴罕西南流與茅溝河合又與賽音郭勒河合三源既匯沿避暑山莊東北其水㑹茅溝後即與湯泉合至是行宮內亦有溫泉流出匯之遂名熱河〉水至此益大折而南流四十三裏白河自西注之〈此與發源瑪尼圖達巴罕經密雲縣㑹潮河之白河異〉又三十三里老牛河自東北注之又三十三里至滴水崖南二河自東注之又十里栁河自西注之又六里車河自西注之又三十餘里至門子哨〈入遷安縣界〉黃花川自西注之又三十二里清河自東注之又九里豹河自東北注之折而西流二十里經灤河灘又南流折而東復折而西經楊枝峪又東南流二十一里入潘家口折而東又折而西十里經走馬哨又二十四里至潵河橋潵河自西注之又曲折東南流七十餘里至白布店恆河自西北注之又折而東流十餘里至煤峪口長河自東北注之又七十三里過平崖子清河自東北注之〈此與黃花川南之清河異〉折而南流二十餘里至峽口蛤螺河自東注之又二十九里過遷安縣西經黃臺山又二十三里折而東三里河自東注之〈其河與二道泉合〉又南流二十餘里經孤竹城〈入盧龍縣界〉又三十五里至合河口青龍河自東北來匯之〈其源出特布克入桃林口復有一水自冷口來㑹之經永平府城西過虎頭石入於灤〉河流至此勢益寛大又十一里繞雪峯寺又二十一里過武山西橫河自西注之又三里至偏涼汀〈入灤州界〉又東南流五十六里過定流河〈入樂亭縣界〉又三十六里至老河口〈灤河故道今涸〉又西南流二十里至小河崖清河自西北注之〈此與黃花川南及平崖子之清河俱異〉又七里至石家坨灤自此分支〈名高密河常涸大雨時仍分流達海〉折而西南流五十餘里至新橋口入于海自河源至此約二千餘里
　　酈道元水經注云濡水出禦夷鎮東南按禦夷鎮為北魏六鎮之一其建鎮之所雖不可攷而魏太祖紀雲築長城於長川之西自赤城西至五原延袤二千里又魏世祖破蠕蠕列置降人於漠南東至濡源西槩五原隂山分六鎮是禦夷居六鎮之東自獨石口外至開平皆其故地以今所攷上都河源方向核之道元所言非盡無稽惟雲二源雙引夾山西北流則未能實辨都爾本諾爾為濡水正源而以夾山來㑹之三道河誤為濡源雙引其雲出山合成一川則即今之茂罕和碩耳至雲又西北逕禦夷故城東其遺跡無可據惟以鎮北百四十里計之當在今烏蘭河屯之地其餘諸山水雖與今圖不能悉合然所云又北逕箕安山東屈而東北流似即今之多倫鄂博圖其雲逕沙野西又逕沙野北則似指伊克們綽克至喀喇烏蘇一帶沙磧言之其雲三泉鴈次合為一水注呂泉水則似今之克〈伊〉綳河合伊克霍爾昆等三源也雲逆流水則似今之伊札爾也雲木林山水則似今之海畱台水也雲又東盤泉水自西北東南流注濡河則似今額爾徳尼布拉克也又所云東南水流迴曲謂之曲河以今圖屈折形勢觀之蓋即今大河口自此以下道元即闌入白檀要陽按其地距所云㑹武列水之熱河境尚七百餘里漢時郡縣安得至此其舛尚何待深辨乎至雲濡水又東南逕盧龍塞則為今之潘家口無疑其雲塞道自無終東出渡濡水向林蘭陘東至清陘無終為今玉田林蘭陘蓋今喜峯口清陘即今冷口即此以證不特塞垣疆界瞭然即田疇引曹操迴軍盧龍塞之處亦可得其大概矣其自潘家口以內至入海處酈注所記州邑山水雖名稱今昔不同而以志乗訂之皆約略可數而未至大舛蓋道元於諸水源委詢攷綦詳故所言時有相合者惟未嘗親履其地且以漢言誌䝉古山水名目往往傳訛傅㑹更不免謬以千里則泥古而不知覈實之過也
　　歐陽修雲灤水出炭山東北胡三省通鑑注因之其後陳組綬職方圖攷顧祖禹方輿紀要皆從其說今攷獨石口外無所謂炭山者惟巴延屯圖古爾山據努三雲土人名其山為黑老山按昔人有謂濡水出黑龍山者龍老音轉承訛黑龍山之言似不為妄今巴延屯圖古爾山其陽石色黝黑所謂炭山或即指此而明一統志乃以萬全縣南之炭山當之其地距獨石三百餘里則更風馬牛不相及矣
　　元史河渠志灤水出金蓮川中今獨石口外濡源相近處無所謂金蓮川者按金史地理志雲桓州曷里滸東川更名曰金蓮川又元史地理志雲世祖命劉秉忠相宅於桓州東灤水北之龍岡中統元年為開平府五年加號上都即今之上都河屯正在灤水之北桓州尚在其西攷元周伯琦扈從北行記雲至失八兒禿地多泥淖驛路至此相合地多異花有名金蓮花者似荷而黃至察罕腦兒猶漢言白海也厯數驛始至桓州又王惲中堂事記雲灤野蓋金人駐夏金蓮云云攷其地皆與上都河屯相近失八兒禿當為什巴爾台䝉古語泥濘處也在上都西少北察罕腦兒當為察罕諾爾䝉古語白湖也在上都南少西金蓮川當在什巴爾台察罕諾爾之間元陳孚金蓮川詩云茫茫金蓮川日映山色赭昔人建離宮今但存古瓦蓋金時於此建景明宮為避暑之所許安仁疏有金蓮千里之外語以距京師道里計之亦相合又今什巴爾台少西北有和洛和山蓋即金史所謂曷里滸者川在其東去獨石口幾五百里其非濡源明甚周伯琦賦得灤河送蘇伯修詩云清灤悠悠北斗北千折縈環護邦國直疑銀漢天上來金蓮滿川淨如拭蓋灤河先逕金蓮後至上都伯琦詠灤河而兼及金蓮殆指河流所經言之修元史者直以為灤出金蓮川中誤矣











