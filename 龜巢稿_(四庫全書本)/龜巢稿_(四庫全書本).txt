　　龜巢稿原序
　　人皆曰人相識則觀其形容聴其言論其善惡可識然其中未必能識也其未識者雖未嘗觀聴其形容言論茍於其行事著述焉察之其善惡之實可得而識矣不必觀其形容聴其言論也毘陵謝先生領江浙行丞相府檄赴三衢清獻書院山長阻兵居吳吳人爭先迎致於家為其弟子師先生訓說經史講論道義吳人爭禮之無間余居吳中與先生不同郡未嘗識其形容聴其言論壬子冬余來婁上徑山釋顔師年八十五矣間以先生所著諸書示余且致先生之言曰子宜為我敘鄊先生道鄊鄒公以危言立朝正學傳世論對宮闈得大臣格君心之體罷黜新學有聖門闢邪說之功伊洛之傳與龜山而南者惟公最著乃為收其遺文葺其祠墓是以有思賢録五巻顧彥先湛浮亂世立功新朝優游鄊邦不忘家國審其理勢之變以為進退之宜可謂明智之士故亦為之請祠守墓是以有懷古録三巻他如考古論今校讐得失參之於經證之於史則又有所謂辨惑編者若干巻至其吟詠性情見之於詩論敘事理筆之於文典正雅麗足以黼黻乎皇猷敷陳辨駁足以宣明乎至治則又有所謂龜巢稿者若干巻先生之論著如此而行事因得以見可謂賢也矣嗚呼布衣而操有位之權田野而懷經國之慮上友古人下敦薄俗葢其忠義之氣不以老而少衰朝廷求賢老成吾知先生必為斯民一出矣余雖未及與先生相識而其精神心術固已深知不必觀其形容聴其言論也敘其文如此他日求識其面先生必不拒也先生名應芳子蘭其字也吳郡張紳謹書




cq=249
　　欽定四庫全書　　　　　集部五
　　龜巢稿全目　　　　　　別集類四〈元〉
　　巻一
　　賦
　　巻二
　　詩
　　巻三
　　詩
　　巻四
　　詩
　　巻五
　　詩
　　巻六
　　記
　　巻七
　　啟
　　巻八
　　啟
　　劄子
　　狀
　　箋
　　表
　　巻九
　　序
　　巻十
　　疏
　　巻十一
　　書
　　巻十二
　　詞
　　巻十三
　　行狀
　　誌
　　銘
　　贊
　　箴
　　巻十四
　　題跋
　　傳
　　説
　　論
　　辨
　　文
　　雜著
　　巻十五
　　祭文
　　哀辭
　　巻十六
　　詩
　　巻十七
　　詩
　　臣等謹案⻱巢稿十七巻元謝應芳撰應芳字子蘭武進人至正初舉三衢清獻書院山長阻兵居吳築室松江之旁洪武初歸隠橫山自號⻱巢老人其集一巻為賦二巻至五巻為詩六卷至十一巻為襍文十二巻為詩餘十三巻至十五巻又為襍文十六巻十七巻又為詩編次頗為無緒疑後人傳寫亂其舊第抑或本為前集十二巻後集五巻一則先詩而後文一則先文而後詩傳寫誤併為一集故參錯如是也其詩頗雅潔可觀文則多應酬之作然其中如上周郎中論五事啟上奉使宣撫書與王氏諸子書上周㕘政正風俗書上何太守書上武進樊大尹書與林掌諭請建先賢祠書皆有闗於國計民生人心風俗非徒以筆墨為物役者觀所作辨惑編力崇正理以糾術數方技之妖妄知為留心世道之士不但節並柴桑矣乾隆四十五年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








