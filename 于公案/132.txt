
　　話說曹氏安人聽見花轎已到門前，令人服侍小姐梳洗換衣，腰繫緗裙，身穿大紅。朱媒說：「吉時已到，請小姐上轎。」
　　秀芳心慟，含悲跪倒，口尊：「母親留神聽稟，為兒此去千愁萬慮，惟願父親早脫大難。」哭拜畢，使女攙扶往外而行。曹氏朝外相送，二門以內上轎，鼓樂震耳，轎夫抬起出村，前後圍隨，燈球火把。小姐暗罵知縣。不覺轎至侯家門首，抬到大廳，侯春親迎，吩咐陰陽生贊禮，請新人下轎，眾使女攙小姐下轎，一齊拜了天地，送入洞房。聽到侯信為狗子娶親，那些親戚朋友都來賀喜，整鬧一天，到晚方散。
　　兇徒父子送客出門，諸事已畢，侯春來到洞房。何秀芳低頭無語，對燈而坐，生成美貌，比初見時分外風流俊俏，更又可觀。侯春喜悅，躬身控背，口尊：「娘子貴耳請聽，自古夫妻前定，莫把姻緣事情當作偶然。自從遊春見芳顏，終朝想念，心頭夢寐間，未嘗或釋。前次遣媒提親，令尊不允，故此怒告孫馨，充軍湖南。有心再去提親，又怕安人不行，賄買周賓，半夜刨屍作傷，暗移貴府門前，天明拿獲兇手岳丈，到縣上下買通，屈問官司坐監，又遣朱媒婆復提親事。多蒙岳母見允，為你終日打點，不惜銀錢，今朝才得同到一處，天從人願，喜何如之！」何小姐聽罷，如夢方醒，氣得渾身打戰，竟不知孫馨與父親皆被賊陷害，圖謀於我。這樣兇徒定沒良心，誑奴與他為妻。想要救我天倫，斷然不能！奴本三從四德，賢良之女，明綱常，曉大禮，今朝反作不清之流，落得重婚外揚，何不用酒灌醉，得便下手殺之，替父報仇，與夫雪恨，又可顯出奴的清名！拿定主意，回嗔作喜，將錯就錯說：「原來如此。奴家初到府上，洞房相會，素承青目，十分願從。今既伴君，講不得作腔，終是夫妻，難推臊臉，且敬相公三杯，不知尊意何如？」
　　侯春滿心歡喜說：「既承娘子美意，奉陪消飲也是該當。」吩咐擺酒，丫環一齊設擺，美味香醪，夫妻暢飲，銀燭明亮，丫環兩邊侍立。小姐有意殺賊，勉強堆歡，親自擎壺斟酒，玉腕端杯，燕語鶯聲說道：「多謝君家，為奴使碎心機，惟銘肺腑，茲洞房花燭，龍天定就百年良緣，奴今敬君喜飲歡娛之酒，相公不可推辭，請乾！」侯春說：「遵命！」連飲三杯，這才回敬。未知如何，且看下文分解。
