　　欽定四庫全書　　　　　子部十一
　　喻林　　　　　　　　　類書類
　　提要
　　〈臣〉等謹案喻林一百二十巻明徐元太撰元太字汝賢宣城人嘉靖乙丑進士官至刑部尚書是書以經史及諸子集中所載古人設喻之詞廣徴博採彚為一編分立十門毎門又各分子目凡五百八十餘類歴二十餘年而成復自加刋削而付之梓用心頗為勤至其引書各於條下註明出處篇目次第臚載無遺亦逈異明人剽竊撦撏之陋習特其自序稱閲書四百餘種而檢核書中所列篇籍實不及其半未免涉於張又往往隨手摭拾不能得其根源如兒説宋人善辨者一條本出韓非子周人有仕不遇者一條本出王充論衡而皆引作藝文類聚又懐金至者至不生歸一條本出後漢書耿弇𫝊而引作文選李善注又頭白可期汗青無日一條本出唐書劉知幾𫝊而引作事文類聚又天寒即飛鳥走獸尚知相依一條本出沈約所作阮籍詠懐詩註而以為李善此類甚多皆為失於疎畧葢其學惟知以氾濫自矜奧博而不能考核精詳故毎蹈舛漏之病然自秦漢以迄六朝文人詞賦多以罕譬為工恣肆汪洋大都得力於此元太是編蒐羅極備零璣斷璧均足為綴文者沾丐之資猶為有禆藝苑以視坊本類書之叢雜無章者固勝之逺矣乾隆四十四年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　喻林自敘
　　予至陋且善忘雖稔習篇章乆則惘然莫憶故日隨䟽記以識所聞然尤嗜喻言為假譬之殊形異類甚易竅穿壅遏脩詞者莫可合旃耳苐唐而後學士大夫騷人墨客咸嗔繁穢乃斷六朝以上自經史子集以及道佛諸書四百餘種凡語渉比辭者無論聖贒與流略之粕華目所嘗見必手録焉即非喻而可為喻猶筆存之頗慙不急是勤寧免誚生玩喪惟欲砭遺忘之疾且藉鮮逸心信無補空踈知猶贒乎已已遡從釋褐計有二紀退食罔虛積成鉅帙又病樷穰蔓雜不便省觀因加詮次成編析分十門列類五百八十有竒摠彚乙百二十卷廼若粃糠沙石槩未𥳽淘亦絲蒯竝收期無漏棄也任江河之多胔自不妨汲祭其中或擇而弗精將漬白蠅於清醑矣以林名喻豈盡梧哉用當厥材醜猶化好脫在唲齵之郄卒然㩥揳有資則匠人碎用足供庻茲輯亦非纍瓦者此皆督撫巴蜀三征西南之暇所就㑹中州何侍御公代天來狩相與提衡為契洽偶見抄本謂宜宣布㝢中以惠後學予弗獲辭竟災梨𬃅要之拾唾為文人莫我知亦莫我罪比學憲郭君愽通今古一代文人海以內仰之不啻麟角鳳毛而序雲彚喻為林自予始予初心豈作始哉至雲與予談天下事若得於喻喻者深私心竊有厚媿夫喻林不足稐文即繆以文許則文之與武兩途奚翅逕庭三征固恭仗天威而受益郭君良非渺淺嗣郭君秉鉞黔中拓土開疆元老壯猷震乎殊俗誠文武為憲質之吉甫寧過遜歟予病臥敬亭間復翻閲稍為增刪一二猶子胥慶雅有同嗜取而訂其魯魚帝虎因侈口茲輯匪直騷壇之楩楠抑亦萟苑之栴檀也當與御覽等編爭竒芳於鄧林遂鐫之剞劂三征寔録後藏諸家塾庸廣厥傳予敘其始末如此
　　徐元太謹撰
