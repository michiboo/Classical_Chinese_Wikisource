
【寳鼎兒】〔生上〕洛川適遇江妃。巫峽冀沾暮雨。
【賞宮花】仙娃遇奇。寄鸞緘珍重持。他相思傳錦字。我合巹仗魚書。〔望介〕好了。好了。看漸漸虞淵紅日墜。衣冠重整赴星期。〔下旦上〕
【西地錦】一幅鸞箋曾寄。初更兔魄為期。敎人心下還縈繫。只愁漁父津迷。
【啄木兒】三星照。片月窺。徙倚梧陰驚又喜。似老狐聽徹層冰。怕小犬見人迎吠。牛郞織女圖歡會。蜂喧蝶嚷須迴避。我因此上膽戰心慌不自持。〔生潛上〕
【前腔】身捱戶。手攬衣。行向蒼苔輕曳履。早已來到鳳樹堂前了。試翹首天上嫦娥。問廣寒宮闕曾離。〔旦忙招生介〕霍郞。你來了。〔生〕華堂雖喜來容易。洞房還恐藏深邃。〔旦〕你手扳着梧桐樹。腳踏着太湖石。扒過這粉牆。我在裏面扶你就是。〔旦下梯生〕我將這白石蒼梧做掇月梯。
【降黃龍】徑路無媒。何幸嬌娃。願效于飛。你本是裙釵幼女。欲選英豪。身藉光輝。堪悲。〔旦〕你悲些甚麼。〔生〕我是個掾吏。愧非才子。怎生與佳人為配。怕區區終身淹蹇。反貽伊悔。
【前腔】〔旦〕含淚。我生不逢時。鳳寡鸞孤。只恁粉憔脂悴。聞君才貌。欲見無由。何意邂逅花谿。私窺。知你宜家宜室。似喬木絲蘿堪倚。誓從今雙飛雙宿。永無拋棄。
【尾聲】耳邊軟款君須記。〔生〕我夜夜踰牆赴此期。〔旦〕你蹤跡千定要密些。休惹傍人講是非。
