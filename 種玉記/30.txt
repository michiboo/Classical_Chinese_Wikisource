
【海棠春】〔外白鬚袞蟒上〕生兒將相功名顯。天配合一雙姻眷。今日壽筵張。試把親情展。
【寳鼎現】〔生〕喜逢初度。恩波如許。都歸庭院。〔旦小旦〕映綠酒朱顏猶故。照畫堂長庚初現。〔末小生〕更喜得塡門車馬集。爭把南山頌獻。〔外進見介合〕共酌酒看花。天時人事。長長如願。
【錦堂月】暖玉生煙。靈芝獻瑞。三星碧空垂眷。天祿方申。還期鶴算綿延。蟠桃薦兩兩仙姑。斑衣舞雙雙軒冕。〔合〕持觴勸。報道嵩獄鍾靈。大家歡忭。
【引】五福壽為先。親向姑嫜慶宴。〔見介〕
【錦堂月】堪羨。弧矢高懸。庭幃燕喜。何當胄引蟬聯。兒位公孤。爭誇裕後光前。種雙璧世重珪璋。偕二美春嬌鶯燕。
【醉翁子】開讌。論七十人生最鮮。況談笑嬉遊。精神康健。酬勸。愛寸草春暉。衣紫拖朱滿膝前。焚寳篆。齊𥡴手三星。謝天憐念。
【僥僥令】金釵環十二。珠履集三千。縱道炰鳳烹龍尋常事也。須向妙舞淸歌樂大年。
【尾聲】時人莫慢輕貧賤。玉汝於成意在天。衞霍風猷豈浪傳。

