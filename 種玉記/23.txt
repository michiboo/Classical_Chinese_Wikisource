
【紅繡鞋】〔外淨戎服領兵上〕彩雲密布旌旄。旌旄。長林亂簇兵刀。兵刀。布鳥翼。按龍韜。爭涉險。不辭遙。軍令速。將星高。
【縷縷金】望烽火。接雲霄。兼程驅虎旅。似奔濤。〔外淨領兵下末領兵行介〕金鼓喧天震。爭先驅道。看人人英勇距堪超。胡塵豈難掃。胡塵豈難掃。〔丑領兵上〕
【前腔】秋林慘。怒風號。彎弓如滿月。射飛雕。待把中原奪。大家歡笑。打喇酥呑得醉酕醄。琵琶直恁掃。琵琶直恁掃。
【紅繡鞋】狼奔鼠竄魂消。魂消。升天入地難逃。難逃。兵未接。甲先拋。〔內發喊介丑驚跌介〕怎麼好。快走快走。脫得去。命根牢。
【節節高】奇謀遵六韜。陣雲高。旄頭今夜光應耗。彰天討。看射鵰誇年少。凱歌聲徹胡天曉。黃沙塞。生靑草。〔合〕捷書星夜達皇朝。班師爭羨功非小。
【刮鼓令】平陽途路遙。為征人離草茅。陷胡塵煢煢自保。〔末〕你叫甚名字。〔生〕念休文霍姓標。仲孺是吾曹。〔末〕吾聞有一霍仲孺。曾給事平陽侯府。可就是你。〔生〕正是我。〔末〕他家侍女。有一衞少兒。你可曉得。〔生泣介〕他在主家幾載困妖嬈。似明珠沈海底夜光消。〔末〕他是個女流。你如何認得他容顏。〔生〕曾與他姻盟私訂在良宵。
【前腔】邊庭歲月遙。滯歸軺。誰知有子彰天討。干戈到胡虜逃。相逢巧。〔末〕天緣湊處應非小。須臾骨肉同歡笑。
