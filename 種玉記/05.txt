
【遶紅樓】彈鋏馮讙黯自悲。知甚日吐氣揚眉。逆旅孤身。困人時節。情景費支持。
【尾犯序】偶步入花谿。天幸有緣。邂逅仙姬。他假覓瑤釵。轉荼䕷架西。留意。全不顧尋花問柳。單為我含情凝睇。到如今空悵望。侯門如海。怎得兩相依。
【前腔】相逢如有期。我欲將心事偸傳。恐怕人知。餓眼饞涎。頓魂消思迷。私諦。要圖那江皋解佩。且先效藍橋投杵。那三星說天台花下是佳期。如今恰好在花園裏遇着他。思量起。夢中神語。不是謾無𥡴。
