
【掛眞兒】〔旦小生上旦〕春去秋來愁怎遣。朱顏改覽鏡空憐。〔小生〕膝下依違。雲邊懸望。一日腸迴九轉。
【香羅帶】今生未了緣。柔腸暗牽。閨中望迷山上山。何時缺月再團圓也。還怕金風慘煽腥羶。寒衣難寄心轉懸。兀的不淚竭雙眸也。想我那孩兒。也不知塞上曾瞻嚴父顏。〔丑上〕
【玉井蓮】久滯征衫。喜共南來塞雁。
【香柳娘】喜今朝凱旋。喜今朝凱旋。到來郊甸。旗標旌捷風招展。望都門眼前。望都門眼前。流水促歸轅。如龍馬行健。待攜來宅眷。待攜來宅眷。骨肉團圞。一家歡忭。
【哭相思】數載堪憐魚雁斷。一朝會合情非淺。
【三學士】惜別中途遭偃蹇。天賜這段姻緣。一朝誤限盧龍塞。今日相逢返故園。不意兩兒俱貴顯。我兩人重歡會續斷絃。
【前腔】〔小旦〕我廿載和伊同繾綣。不知他為甚熬煎。自兒停虎旅遙傳玉。纔知他花發天台舊遇仙。蒙你垂靑使他膺主眷。今日個同歡聚夙世緣。
【前腔】〔末〕孟母三遷恩不淺。使兒功勒燕然。〔小生〕靈椿雨露應沾澤。使棠棣春風亦並姸。〔末小生〕但得今生蒙帝眷。伊周業敢浪言。
【前腔】〔旦〕怨雨愁雲今吿免。玉簫吹月臺前。〔生向旦小旦介〕同調琴瑟心相愛。〔向末小生介〕迭奏塤箎慶自延。〔旦向生介〕你莫把吾兄當日怨。兒今貴是他舉薦賢。
【尾聲】班師此際朝金殿。〔旦〕我還要妝催鸞輦。〔衆〕骨肉團圞豈偶然。
