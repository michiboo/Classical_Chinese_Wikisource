
【滿宮花】〔旦上〕六宮春花如錦。簇擁主家芳徑。雕籠鸚鵡啄金桃。喚起海棠睡醒。
【香遍滿】綠雲堆鬢。流蘇斗帳生暗塵。睡起殘妝痕褪粉。徘徊無所親。支離笑此身。花開卽苦春。誰道花自解心頭悶。〔老旦丑淨扮女侍上〕
【金錢花】我每生長侯門。侯門。可惜年紀靑春。靑春。命中應是犯孤辰。雲和雨。枉勞魂。花共柳。正宜人。花共柳。正宜人。
【懶畫眉】出門俱是看花人。祇恐一片花飛減卻春。朝來和氣巳氤氳。尋芳拾翠春相問。〔淨〕你看那邊有個人來了。〔衆〕莫不是舊日漁郞來問津。〔生上〕
【前腔】樓臺常恐礙行雲。碧瓦朱甍照眼新。小生拿文案送與曹侯。遇便到園中看一看花。〔見介淨〕原來是霍官人。〔生背覷旦介〕似天風吹下許飛瓊。〔旦背介淨〕妹妹。這就是我常時說的霍仲孺。都是一家人。相見何妨。〔生與老旦丑旦見介淨〕這是衞家妹妹。〔丑〕霍官人。你自請那邊去看花。我們在這裏坐一坐。〔生笑將行又立介旦偸看介淨〕霍官人。你倒不去看花。立在這柳樹下做甚麼。〔生〕你那裏知道。這柳呵。我憐他旖旎多風韻。願做黃鸝借綠陰。
【前腔】荼䕷架下往來頻。不是抓住枝頭定是墮草茵。〔旦曲身近生介生亦曲身介生〕與君相見卽相親。早難道無緣對面成孤另。怕洞口桃花也笑人。
【朝天子】我逐隊隨行幾度春。今日與你邂逅垂楊下。眼自靑。前生應是有緣人。繫心旌。何時得出風塵。把姻諧晉秦。把姻諧晉秦。
【前腔】你兩點春山為阿顰。想是辜負濃華過。惜此身。我愛你盈盈紅玉曉妝新。不勝春。這風流天付精神。幾時得高堂夢雲。得高堂夢雲。
