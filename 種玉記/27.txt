
【點絳脣】〔丑扮黃門官上〕瑞靄朦朧。香飄金殿爐煙擁。日華浮動。掩映千門迥。
【神仗兒】師旋飛鞚。師旋飛鞚。歡聲騰湧。鞭敲金凳。舉頭丹霄紫鳳。行來咫尺天威嚴重。顒望着拜重瞳。顒望着拜重瞳。
【滴溜子】微臣的。微臣的慚非折衝。渾邪的。渾邪的實遭命窮。微臣將廟謨尊奉。三軍敵愾張。爭先奮勇。喜斬將搴旗。追亡絕縱。
【前腔】元戎的。元戎的秉鉞望隆。嫖姚的。嫖姚的氣呑犬戎。協恭把邦家衞擁。狼煙頃刻間。潛成虛哄。料有喜天顏。懋賞論功。〔雜捧詔衆扮內監持節行上〕
【滴溜神仗】將和佐。將和佐。析圭受封。甥和舅。甥和舅。蟬貂沐寵。徹侯當朝威重。山河帶礪盟。皇圖日永。苗裔遠。主恩隆。苗裔遠。主恩隆。
【前腔】天王的。天王的。分茅賞功。微臣的。微臣的。咸叨寵榮。自慚連城虛擁。龍旗鵲印頒。華夷瞻聳。同萬國。永朝宗。同萬國。永朝宗。
