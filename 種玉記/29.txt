
【菊花新】帝女妝成下翠樓。鵲橋高駕碧天秋。〔衆〕宣駙馬。〔小生上〕親迎是齊侯。聽合殿肅雍詩奏。
【山花子】金枝玉葉非凡偶。璇宮毓德溫柔。念微臣帷幄愧收。又何當釐降承庥。〔合〕這姻緣人謀怎求。文鸞彩鳳天作儔。夭桃穠李情並投。傲殺河邊織女牽牛。
【前腔】英皇原出神明胄。養成玉嫰香柔。喜今宵化道周。感王姬下嫁諸侯。
【前腔】當年簫史稱良媾。鯫生敢望秦樓。結三生今夜幸酬。期百歲此際綢繆。
【前腔】佩來閫敎恩何厚。瑤池願侍千秋。問仙郞貂蟬貴游。況朝端望重琳球。
【舞霓裳】月照天街簇驊騮。簇驊騮。風迴羅綺暗香浮。暗香浮。錦衣花帽紛前後。〔衆下小生欲隨下末止介小生〕獨留下官在此等候。卻是為何。你看金根車去疾於流。望絳蠟輝煌如晝。耳畔裏恍惚笙歌揭天奏。
【紅繡鞋】委禽貴主嬌羞。嬌羞。乘龍夫壻風流。風流。送百兩。御三周。偕伉儷。樂衾裯。歌燕爾。詠睢鳩。
【尾聲】五雲宮闕遙回首。秣馬行行詣五侯。從此夫唱妻隨天地久。
