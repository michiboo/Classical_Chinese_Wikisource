
【步步嬌】〔旦上〕一搦腰肢東風軟。怕入梨花院。春深怯杜鵑。瘦不勝衣。多愁多怨。脈脈對誰言。知心惟有鶯和燕。
【江頭金桂】我想他風標堪羨。信翩翩美少年。那更神凝秋水。貌比芳蓮。堪遂我三生願。我避不得登牆窺宋。眉眼相傳。奴家常慕管仲之婢。聞甯戚歌浩浩而知其欲室。我見霍郞亦有欲室之意。不如與他私結良緣。庶得終身有托。因此上假尋釵鈿。悄向伊前。匆匆私語兩意牽。祇朝思暮想。祇朝思暮想。欲待傳情魚雁。苦無方便。淚澘然。懶向花陰步。空懷月老緣。
【五供養】花箋試展。仗託霜毫。成就良緣。那鳳樹堂呵。碧梧桐正和那峻石巧相連。洞房非遠。趁明月東牆甚便。銀河塡鵲駕。權擬會雙仙。休得踟躕。更莫遲延。
【玉交枝】合歡宮殿。記當年鸞銜信傳。奴今借你諧姻眷。我不敢小覷了你。比虎符功效非淺。何勞雁書雲漢邊。休誇魚信湘江遠。勝蜂媒花間亂喧。管鴛儔沙頭並眠。
【玉胞肚】你與霍郞當面。這雲箋方纔可傳。念主公珍重題封。你休得怠慢招愆。儻伊不遇且持還。須信一紙心書抵萬錢。
【尾聲】今宵期遂鸞凰願。〔轉向丑介〕你寄柬傳書要萬全。〔丑〕我給使殷勤不待言。
