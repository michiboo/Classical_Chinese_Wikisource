
【四園春】〔生上〕為戀新人動歲留。此逢疑是夢中游。故人迢遞在陽侯。魚雁無憑黯自愁。雖値朱明候。霜鬢已先秋。
【醉扶歸】喜郞君慶發源深厚。玉麟兒從天授爾儔。〔生〕喜傳家有子紹箕裘。看他頭角多奇秀。〔背介〕哎。俞氏娘子幸生下一個孩兒了。那衞少兒我別的時節。他說有孕。如今不知曾分娩否。美人南國翠蛾愁。知他弄璋弄瓦心迤逗。
【剔銀燈】想嬌娥淚沾襟袖。又誰知這段根由。聞言頓覺心如剖。好敎我不堪回首。〔合〕須向邊關奔走。怎顧得驅馳不休。
【前腔】霎時間雲山馳驟。料不向邊庭經年迤逗。閨中調護多生受。這不是塗山離偶。〔合前〕
【武陵花】〔生丑同行介〕金屋鸞儔。屈指經年離別久。那夢魂飛繞處。偏憶舊時佳偶。誰料等閒平地起波濤。把嬌娃款塞多僝僽。記得芙蓉帳共綢繆。如今須打曡打曡那風流。他往紫塞悲秋。相思淚。苦凝眸。更水宿風餐豈自由。豈自由。顧不得寒沙漠漠點征裘。那邊月似彄。那邊風似矛。又何曾禁受。兀的不慘殺人也麼愁。兀的不痛殺人也麼愁。凝望斷玉門關口。看行行歷盡隴山頭。怕煙雲萬里暗樵樓。
【前腔】蹬雨鞭風。一段離情拍拍浮。痛憶那時分袂。兩種相思。一樣含愁。料他也似我長自恨漂流。似我長自恨漂流。怕湘裙數摺腰肢瘦。禁不得翠壓雙蛾。損玉肌秋。西風魂斷倩誰收。倘此去霎時聚首。惜別牽衣我也無計留。眞個渺渺何年恨始休。恨始休。看丹樹霜凋。萬里冷颼颼。望渝州。同伊身世屬離憂。只見塞草連天暮。那胡笳遙聽哀雁鳴秋。百感中來不自由。
【尾聲】程途望望同奔走。正樹杪夕陽時候。且向蘧廬暫憩游。
