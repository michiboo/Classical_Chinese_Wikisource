
【祝英臺近】〔小旦上〕夢魂醒。春睡覺。窗外有啼鳥。起傍妝臺。鸞鏡且偸照。生憎春色撩人。朱顏憔悴。更無奈東風寒峭。
【霜蕉葉】誰逑窈窕。日日縈懷抱。夢裏分明預報。想藍橋。佳期不遙。
【祝英臺】習鞶絲觀列女。養就蕙蘭標。我身喪藁砧。年邁桑楡。朝暮拮据勤勞。你雖妖嬈。論來婦道蘋蘩。須向閨中探討。待日後做人家媳婦。振賢聲方顯慈親家敎。
【前腔】〔小旦〕難報。我惜靑春憐暮景。只索把眉壽慢祈禱。你慷慨柏舟。寂寞斑衣。無限歲月劬勞。眼見你蕭疎二髮斑斑。只為把我微軀相保。做孩兒翻愧慈烏能孝。
【前腔】〔老旦〕聽吿。我門楣獨有嬌娃。這婚姻事切切繫心苗。望斷伐柯。愁絕冰言。只恐誤伊桃夭。〔小旦〕只要母親高年康勝。孩兒勉力承歡。若論孩兒身世。自有定分。何勞母親掛念。〔老旦〕你父親既死。我止靠着你終養。這姻緣的事。叫我怎不關心。卻喜昨夜夢一個年少郞君。手執玉拂。說是我的女壻。他的面龐。我還記得在此。〔小旦〕孩兒昨夜也做這個夢。〔老旦〕有這等異事。年少。夢中恍惚相逢。想是星期將到。若果應夢中所遇。不但你遂終身之託。得才郞我也白頭相靠。
【前腔】〔小旦〕難料。慚非玉秀閨房。敢望配人豪。算將來箭中雀屛。慢引紅絲。都是夙世應招。和調。願百年琴瑟聲中。侍奉你瑤池仙貌。〔老旦〕諒我兒今生福緣非小。
