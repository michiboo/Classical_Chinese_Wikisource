
【金蕉葉】〔旦上〕動情。動情。要還鄕知他怎生。擺不去心上愁城。當不過眼前光景。
【前腔】淚零。淚零。恨今宵分離太輕。〔見抱哭介〕誰承望半載恩情。都做了一場夢境。
【小桃紅】吾兄只恁太無情。生剖破菱花鏡也。拆散鴛鴦。阻絕鵬程。我怎割捨得眼睜睜。正鸞鳳般兩和鳴。對神靈設山盟。願白首常相並也。誰想絃斷瑤箏。奴家今夕。不如死休。也免得日後守空房淚泣孤燈。〔旦觸柱生急抱哭介生〕
【下山虎】娘行三省。未可輕生。眼底轉孤另。我敢忘舊盟。有日劍合珠還。鴛衾再整。〔旦〕常言道烈女不更二夫。奴家既以身事霍郞。寧沒齒以待。決不肯改節從人。〔生〕娘子。我曉得你比白石蒼松還更貞。聚散皆由命。你勉加餐惜妙齡。〔旦〕霍郞。你去後。有便人來往。千萬寄個信兒與奴家〔生〕你哥哥在外。便寄信來。從何到得你的跟前。我欲把音書寄。只怕雁飛破矰。腸斷天涯離恨縈。
【章臺柳】〔旦〕想着你來月明。去曉星。多少歡娛與戰兢。怎捨你襟懷蘭蕙馨。怎捨你玉屑紛紛咳唾生。怎捨你心慷慨氣崢嶸。怎捨你溫柔性。俊龐兒丹靑難倩。
【醉娘子】〔生〕我聞伊此言不勝咽哽。怎忍見溼梨花淚雨傾。更難當嬌啼百囀鶯。〔旦哭介生〕娘子。你不要啼哭了。我千斛悶懷將欲罄。隔牆防有耳潛宵聽。
【憶多嬌】你夢甚眞。縧可憑。功名萬里先此徵。恨我薄命無能共顯榮。〔合〕貽玉關情。貽玉關情。拚取白璧完歸趙庭。
【前腔】月已沈。雞亂鳴。牽衣欲別怎暫停。忍唱陽關第四聲。〔合前生下旦哭介〕
【尾聲】人歸丟下相思病。只為花前散步行。何日纔將宿債淸。
