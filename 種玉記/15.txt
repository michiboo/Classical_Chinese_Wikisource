
【番卜算】〔旦上〕頃刻拆鸞凰。歲月孤鴛帳。天涯懸望淚汪汪。連理成虛謊。
【獅子序】書未寫。淚兩行。望伊人天各一方。怎禁得飄零翠黛。瘦損紅妝。若提起鳳樹堂的情狀。祇敎人憐鴛被。惜鸞帷。孤玉縧。幾度淒涼。斷腸的鳥啼花落。滿目心傷。
【賞宮花】心中暗想。我如何不感傷。痛惜簫聲斷。更恨路途長。芳草王孫迷遠道。懷春靜女悵蘭房。
【降黃龍】堂堂空自說天王。那戰甲金戈。謀臣猛將。不能勾消除烽火。任胡塵飛滿疆場。思量。花老遐荒。到不如玉碎珠傷。顧不得宗社丘墟。銅駝草莽。
【大聖樂】再休思重會蘭房。那虜騎如雲不可當。便得個完璧歸趙也。怕花貌老風霜。書童。你教他作急到塞上來。促他送遠人千里。了我關心事一場。越添悽愴。眼見得穿花鸞鳳。做了棒打鴛鴦。
〔丑下外上〕涸水蛟龍流血淚。沖霄鷹隼失高秋。〔見介旦〕哥哥。朝廷要把奴家去和番。這事怎麼好。〔外〕便是這等說。我已着人入宮去通知妹妹子夫。教他挽回。只是聖旨已下。恐怕挽回不得了。〔旦泣介〕
【解三酲】頓聞言魂飛魄喪。忍紅顏狼戾殊方。哥哥。我們兄妹三人。你兩個這等樣榮耀。偏奴家這等樣漂泊。歎連城光耀我偏喪。這離別允埋荒。〔衆上〕有事不敢不報。無事不敢亂傳。稟老爺知道。和番的事。虧了子夫娘娘做主。另選宮中妃子王嬙去了。〔旦〕這等謝天。〔外〕好了好了。〔合〕須臾頓把愁眉放。似寒谷春回花再芳。〔旦背介〕只是書童去遠。追他不着了。還思想。恐那人聞言扼腕。空往邊疆。
