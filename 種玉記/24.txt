
【出隊子】〔小生上〕皇都佳麗。皇都佳麗。遠為看花到帝畿。昨宵三策獻丹墀。訪母潛來衞舅居。怕似海侯門難通鯉書。
【滴滴金】孩兒契闊無消息。忽訝臨風寄雙鯉。今朝暫自寬眉聚。〔雜見小生介〕夫人請你進去。〔見介旦〕問髫年來帝里。馳驅何事。〔小生〕特為應試而來。〔旦〕你相憐霍郞來問取。他臨岐囑付甚言語。
【三段子】鴛闈獨棲。望征人雲山路岐。魚書遠攜。到衡陽回峯雁迷。人生信是無根蔕。今日見你。只當得是見霍郞了。岐嶷相貌渾無異。恰正是花謝還開。月缺再輝。
【歸朝歡】嚴親的嚴親的邊上遠馳。久把我慈闈拋棄。孩兒的孩兒的看花帝畿。特地裏造相府依依母氏。哥哥既已做官呵。彈冠相慶渾難已。怎得把椿庭消息臨岐寄。使兩地相思頃刻除。
【上小樓】一時天涯相聚。撫私心多喜氣。況且又明光起草在須臾。眞似花添錦上。敎我頃刻舒眉。
【滴溜子】昨日裏。昨日裏對策棘闈。今日裏。今日裏策名天府。頃刻雲泥相異。〔入見介小生〕母親請上。孩兒拜見。〔拜介合〕會看榮親在這回。難兄難弟。緯武經文。雙雙鳳飛。
【鮑老催】椒房戚里。我只道天顏咫尺尋常際。誰知君門萬里難輕覷。今日傳溫旨。差宮使。朝丹陛。御爐煙裏珠簾啓。臚聲唱裏天顏喜。今日裏。眞奇遇。〔雜〕
【神仗兒】金。運歸第。金蓮歸第。回瞻丹陛。見雲開雉尾。合殿風生環珮。膺寵遇。仰天威。膺寵遇。仰天威。
【雙聲子】書生際。書生際。及第眞榮貴。帝眷殊。帝眷殊。尙主難希覬。喜一時。喜一時。遭遇奇。遭遇奇。憶椿庭遼邈。不遑躬遇。
【尾聲】宮花報喜猶閒事。最難得一時尙主。這一紙家書萬金還不止。
