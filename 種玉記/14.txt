
【似娘兒】烽火苦侵邊。論閫外誰個威宣。〔外〕黃雲萬點籠萍劍。看金馬風嘶。旌旗星燦。〔合〕何日靖狼煙。
【啄木兒】嗟邊境。起燧煙。只是累歲干戈未息肩。況中原食盡兵疲。那胡人銳氣滔天。為今之計。除非是柏池花貌能除亂。更輸金帛方塡願。好向宮中選玉顏。
【前腔】中原氣。未索然。誰不欲荷戟揮戈靖九邊。猛赳赳戰將熊飛。烈轟轟謀士蜂攢。又何須宮中弱息成姻眷。這羞慚怎見先皇面。除非是劍劈崆峒計萬全。
【滴溜子】臣靑的。臣靑的愚衷主戰。〔淨〕羣臣的。羣臣的主和為便。〔合〕聚訟盈庭莫辨。陳情達聖聽。伏惟獨斷。免使臣僚。紛紛御前。
【前腔】歎那廝歎那廝偏持管見。又誰料。又誰料宸衷裁鑒。用我和親議建。要把民間女子招。不如乘機就便。選用娉婷。敎他赧顏。
