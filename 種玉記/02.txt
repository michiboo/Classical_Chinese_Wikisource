
【滿江紅】〔生吏巾服上〕志欲屠龍。嗟不遇。英雄袖手。身徒執侯門賤役。怎消僝僽。生事從牛馬走。功名未嘖時人口。腰間留得劍光寒。沖星斗。
【太師引】漫浮沈。歲月成迤逗。歎謀生渾如拙鳩。空埋沒天人三策。枉思量談笑封侯。鹽車未脫空掣肘。怎能樹蕭曹舊日勳猷。還念鸞皇偶何年好逑。須索向君平問個機彀。
【前腔】半生伏櫪誰甘受。按雄心牢騷未休。感三星空中夢現。指前程美玉同投。料不是無端夢幻同悠謬。仗神明嘉與綢繆。俾將來功名坐收。今日裏又何妨跡寄浮漚。〔外便服上〕
【玩仙燈】奔走事王侯。壯志羞為牛後。
【解三酲】念世德栽培非厚。敢癡心分外希求。感神靈預把前程剖。將靈貺顯相投。他說姻緣重向花前結。將相兼從膝下收。怕難消受。怎能勾華封三祝。繼美千秋。
【前腔】看祥雲尙籠戶牖。更琳琅几上題留。這玉杖呵。似伴伊三島煙霞友。勝藜火夜明劉。這玉拂塵呵。淸言揮動擎高手。這玉縧環呵。似黃雀啣酬貴不休。從今後。管愁城打破。永荷天庥。
