
【生查子】〔老旦丑扮女侍上〕庭院日初長。似豆靑梅小。鳥喚玉樓眠。花落家僮掃。
【一江風】睡魔撩。坐起身還倒。自覺精神耗。待把錦機挑。顚倒金針。心轉添煩躁。〔見介老旦〕我兒。似此天氣困人。且和你到門前去閒步一回。〔旦應同行介〕閒行散鬱陶。閒行散鬱陶。〔丑捲簾介〕待我把這簾兒捲起了。〔合〕槐陰戶外交。看行人來往知多少。〔生執拂淨隨上〕
【前腔】別多嬌。步步縈懷抱。莫不是倩女離魂繞。這一帶路甚是幽雅得緊。你看路迢遙。綠暗紅稀。荒徑塵喧少。〔淨〕相公。天氣炎熱。我走得口渴了那裏尋一口茶兒喫便好。〔生〕我也口渴得緊。沒有處借茶。思將渴吻消。思將渴吻消。金莖若個調。你看那一家。到有幾個婦人在門首。不好去借茶。怕謁漿不似裴航巧。
【前腔】欲登朝。遠上長安道。未遇空懷寳。〔老旦〕如今何往。〔生〕且還軺。養晦需時。霧隱南山豹。〔老旦〕家中有令政麼。〔生〕紅鸞信尙遙。〔老旦〕既然未娶。倘或有人家要招贅。官人不知肯俯從麼。〔生〕憑將快壻招。〔背介〕這媽媽的言語。似深有意於我。〔轉介〕媽媽。怕難消受如花貌。
【接雲鶴】謁漿仙侶遇藍橋。乘鸞帝女下丹霄。〔生小旦照常相拜介送酒介老旦〕
【梁州序】一時奇遇。百年歡好。夢卜機緣非小。愧我寒門荊布。於歸幸詠桃夭。〔生〕多感你禮陳百兩。寵及迷津。將掌上珠分耀。〔背介〕何期雙跨鳳。弄瓊簫。〔轉向老旦介〕願阿母千秋海上桃。〔合〕臻百福。成佳兆。看三星瑞彩當筵照。花燭會。稱年少。
【前腔】〔小旦〕且休言鵲有鳩巢。喜相諧蘿施松蔦。羨風流夫壻。是畫眉京兆。〔生背掩淚介〕只為難舒驥足。且寄鷦枝。勉強圖歡笑。鯫生非薄倖。忘丰標。〔丑〕霍官人。為何當此喜筵。墮下淚來。〔生轉介〕我偶念及三徑松筠久寂寥。〔合前〕
【節節高】〔丑向老旦〕娘行識俊髦。〔向生介〕配妖嬈。連枝比目那堪較。〔笑向小旦介〕你新妝巧。眉暈嬌。多管心兒跳。陽臺今始襄王到。〔笑向生介〕為雲為雨休猜料。可憐香唾沁鮫綃。春生錦帳把花枝抱。
【尾聲】〔衆〕行看鳳毓丹山曉。池上他年五色毛。多福多男多壽考。
