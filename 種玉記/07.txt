
【菊花新】〔外便服上〕丈夫吐氣作長虹。不為寒微動戚容。貴賤與窮通。任造化小兒搬弄。
【駐馬泣】淪落家僮。名列靑衣小隊中。似淮陰伏胯。季布為奴。彭越行傭。枯魚涸轍暫潛蹤。大鵬何日天風送。呀。大雨滂沱。不曾帶得傘來。且向這人家門樓下躱避片時。〔作避雨立介〕借一枝暫息鷦鷯。望層霄卽現霓虹。〔淨扮跛足破帽破衣跑上〕
【前腔】衣破蓬鬆。進退艱難泣路窮。怎禁得淋淋驟雨。坎坎泥途。獵獵狂風。且向這門樓下躱一躱。〔作躱見外拱介〕偶然邂逅得相逢。踉蹌休得嫌驚動。〔作看外驚介〕這是待天閑伏櫪驊騮。困風雲蟄戶蛟龍。
【駐馬聽】你是渭水非熊。烈比鷹揚定有茅土封。〔外〕卑人不過是人下之人。豈敢望那封侯的事業。〔淨〕你這相三英難敵。萬里長城。八面威風。虎頭燕頷少人同。丹書鐵券當朝重。到後來位上三公。壯猷方叔千秋頌。
【前腔】〔外〕未識枯榮。韓信今朝遇蒯通。不瞞兄長說。小子雖居人下。才堪分閫。志在忘家。力足摧鋒。倘蒙推轂授元戎。定敎破虜無遺種。只恐數奇。未能如願。聞兄長的言語。喜慰私衷。似醉中喚醒迷人夢。
【菊花新】丰標獨占綺羅叢。雲想衣裳花想容。徙倚小房櫳。誰識我春山愁重。
【駐雲飛】四德三從。定受夫人一品封。看這紅光滿面。眼見得花發天台洞。不久便簫弄秦樓鳳。嗏。麟子送瑤空。是明堂梁棟。你夫婦優游。食祿沾天寵。你兄妹二位呵。似玉樹瓊枝晚並榮。
【前腔】〔旦〕淚灑西風。嘆誤落朱門侍婢中。倘得樊籠縱。勝把藍田種。嗏。敢望五花封。帔霞冠鳳。〔外〕公孫兄。與你萍水相逢。願交誼聯昆仲。〔淨〕卑人是刑餘之人。怎敢與大貴人結義。〔外〕說那裏話。兄長也不是等閒的人。今日少敍一敍。〔外旦〕雞黍淹留愧不恭。
