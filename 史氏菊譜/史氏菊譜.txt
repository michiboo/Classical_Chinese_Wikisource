宋史正志撰。正志字志道，江都人。紹興二十一年進士，累除司農丞。孝宗朝歷守廬、揚、建康，官至吏部侍郎。歸老姑蘇，自號吳門老圃。所著有《清暉閣詩》、《建康志》、《菊圃集》諸書，今俱失傳。此本載入左圭《百川學海》中，《宋史·藝文志》亦著於錄。所列凡二十七種。前有自序，稱自昔好事者，為牡丹、芍藥、海棠、竹筍作譜記者多矣，獨菊花未有為之譜者，余故以所見為之云云。然劉蒙《菊譜》先已在前，正志殆偶未見也。末有後序一首，辯王安石、歐陽修所爭楚詞落英事，謂菊有落有不落者，譏二人於草木之名未能盡識。其說甚詳，是可以息兩家之爭。至於引詩訪落之語，訓落為始，雖亦根據《爾雅》，則反為牽合其文，自生蛇足。上句木蘭之墜露，墜字又作何解乎？英落不可餐，豈露墜尚可飲乎？此所謂以文害詞者也。
菊，草屬也，以黃為正，所以㮣稱黃花。漢俗，九日飲菊酒以祓除不祥。蓋九月律中無射而數九，俗尚九日而用時之草也。南陽酈縣有菊潭，飲其水者皆壽。《神仙傳》有康生，服其花而成仙。菊有黃華，北方用以準節令，大略黃華開時，節候不差。江南地暖，百卉造作無時，而菊獨不然。考其理，菊性介烈高潔，不與百卉同其盛衰，必待霜降草木黃落而花始開，嶺南冬至始有微霜故也。《本草》：「一名曰精，一名周盈，一名傅延年。」所宜貴者，苗可以菜，花可以藥，囊可以枕，釀可以飲。所以高人隱士，籬落畦圃之間，不可一日無此花也。陶淵明植於三徑，采於東籬，浥露掇英，泛以忘憂。鐘會賦以五美，謂「圓華高懸，準天極也；純黃不雜，後土色也；早植晚登，君子德也；冒霜吐穎，象勁直也；杯中體輕，神仙食也」。其為所重如此。然品類有數十種，而白菊一二年多有變黃者。余在三水植大白菊百餘株，次年盡變為黃花。今以色之黃白及雜色品類可見於吳門者，二十有七種，大小顏色殊異而不同。自昔好事者為牡丹、芍藥、海棠、竹筍作譜記者多矣，獨菊花未有為之譜者，殆亦菊花之闕文也歟！余姑以所見為之。若夫耳目之未接，品類之未備，更俟雅雅君子與我同誌者續之。今以所見具列於後。
黃
大金黃，心密，花瓣大如大錢。
小金黃，心微紅，花瓣鵝黃，葉翠，大如眾花。
佛頭菊，無心，中邊亦同。
小佛頭菊，同上微小。又雲疊羅黃。
金墩菊，比佛頭頗瘦，花心微窪。
金鈴菊，心微青紅，花瓣鵝黃色，葉小。又雲明州黃。
深色禦袍黃，心突起，色如深鵝黃。
線色禦袍黃，中深。
金錢菊，心小，花瓣稀。
球子黃，中邊一色，突起如球子。
棣棠菊，色深黃如棣棠狀，比甘菊差大。
甘菊，色深黃，比棣棠頗小。
野菊，細瘦，枝柯雕衰，多野生，亦有白者。
白
金盞銀臺，心突起，瓣黃，四邊白。
樓子佛頂，心大突起，似佛頂，四邊單葉。
添色喜容，心微突起，瓣密且大。
纏枝菊，花瓣薄，開過轉紅色。
玉盤菊，黃心突起，淡白緣邊。
單心菊，細花心，瓣大。
樓子菊，層層狀如樓子。
萬鈴菊，心茸茸突起，花多半開者如鈴。
腦子菊，花瓣微皺縮，如腦子狀。
荼醿菊，心青黃微起，如鵝黃，色淺。
雜色紅紫
十樣菊，黃白雜樣，亦有微紫，花頭小。
桃花菊，花瓣全如桃花，秋初先開，色有淺深，深秋亦有白者。
芙蓉菊，狀如芙蓉，亦紅色。
孩兒菊，紫萼白心，茸茸然，葉上有光，與他菊異。
夏月佛頂菊，五六月開，色微紅。
菊之開也，既黃白深淺之不同，而花有落者，有不落者。蓋花瓣結密者不落，盛開之後，淺黃者轉白，而白色者漸轉紅，枯於枝上。花瓣扶疏者多落，盛開之後，漸覺離披，遇風雨撼之，則飄散滿地矣。王介甫武夷詩云：「黃昏風雨打園林，殘菊飄零滿地金。」歐陽永叔見之，戲介甫日：「秋花不落春花落，為報詩人子細看。」介甫聞之笑曰：「歐陽九不學之過也。豈不見《楚辭》云：『夕餐秋菊之落英。』」東坡，歐公門人也，其詩亦有「欲伴騷人賦落英」，與夫「卻繞東籬嗅落英』，亦用《楚辭》語耳。王彥賓言：「古人之言有不必盡循者，如《楚辭》言秋菊落英之語。」余謂詩人所以多識草木之名，蓋為是也。歐王二公文章擅一世，而左右佩紉，彼此相笑，豈非於草木之名猶有未盡識之，而不知有落有不落者耶？王彥賓之徒又從而為之贅疣，蓋益遠矣。若夫可餐者，乃菊之初開，芳馨可愛耳。若夫衰謝而後落，豈復有可餐之味？《楚辭》之過，乃在於此。或云《詩》之《訪落》，以落訓始也，意落英之落，蓋謂始開之花耳。然則介甫之引證，殆亦未立思欽。或者之說，不為無據，余學為老圃而頗識草木者，因併書於《菊譜》之後。淳熙歲次乙未閏九月望日，吳門老圃敘。

