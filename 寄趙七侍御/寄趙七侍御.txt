
搖槳曙江流，江清山復重。 
心愜賞未足，川迥失前峰。 
淩灘出極浦，曠若天池通。 
君陽青嵯峨，開拆混元中。 
九潭魚龍窟，仙成羽人宮。 
陰奧潛鬼物，精光動煙空。 
玄猿啼深蘢〈楚越謂竹樹深者為蘢〉，白鳥戲蔥蒙。 
飛湍鳴金石，激溜鼓雷風。 
雨濯萬木鮮，霞照千山濃。 
草閒長餘綠，花靜落幽紅。 
渚煙見晨釣，山月聞夜舂。 
覆溪窈窕波，涵石淘溶溶。 
丹丘忽聚散，素壁相奔衝。 
白日破昏靄，靈山出其東。 
勢排昊蒼上，氣壓吳越雄。 
迴頭望雲卿，此恨發吾衷。 
昔日蕭邵遊〈蕭穎士、邵軫〉，四人纔成童。
屬詞慕孔門，入仕希上公。
緯卿陷非罪，折我昆吾鋒〈邵字緯卿，以冤橫貶，卒南中〉。
茂挺獨先覺，拔身渡京虹。
斯人謝明代，百代墜鵷鴻〈蕭天寶末，知亂棄官，往江東殯葬先人，逝於江南〉。
世故墜橫流，與君哀路窮〈逆胡陷兩京，予與趙受辱賊中〉。
相顧無死節，蒙恩逐殊封〈華貶杭州司功，趙貶泉州晉江尉〉。
天波洗其瑕，朱衣備朝客〈華承恩累遷尚書郎，趙拜補闋御史〉。
一別凡十年，豈期復相從。
餘生得攜手，遺此兩孱翁。
群遷失鶯羽，後凋惜長松。
衰旅難重別，淒淒滿心胸。
遇勝悲獨遊，貪奇悵孤逢。
禽尚彼何人，胡為束樊籠。
吾師度門教，投弁躡遐蹤。

