整理自：中國哲學書電子化計劃 及 漢籍Kanripo
【影印版鏈接】【四庫全書本】
《隸識》一集，乃宋人洪适氏取兩漢迨魏初碑碣之類有關於隸書者而識之也。其集摘取歐陽公及子棐《集古録》、趙明誠氏《金石録》幷證以酈道元《水經注》，而更詳其遺缺焉。在《集古序》曰「可與史傳，正其闕謬，以傳後學，庶益於多聞」。《金石序》曰「史諜出於後人之手，不能無失；而刻詞當時所立，可信不疑。」《識序》曰「學隸者籍書以讀碑，則歷歷在目，而咀味菁華，翰墨之一助。是固茲集大意也。」而《集古》又曰「風霜兵火，湮淪磨滅，散棄於山崖墟莽之間」，《金石》曰「聖賢遺跡著於金石者多矣，風雨侵蝕，樵牧毀傷，淪棄倖存者無㡬」，《識》曰：「陵遷谷變，火焚風剝，至今亡其什八」，茲三言又世事之説也。閲斯集者，可以遊藝矣，可以消世慮矣。
〈（此序皆以「釋」作「識」。）〉
秦燔書廢古訓，而官獄多事，乃令下杜人程邈作小篆。而邈復獻隸書，所以施之徒隸，趨簡易也。亦曰佐書漢魏之際，蔡邕、鍾繇、梁鵠、邯鄲淳俱有書名。後魏酈道元《注水經》漢碑之並川者，始見其書，蓋數十百餘。陵遷谷變，火焚風剝，至宣政和間，巳亡其什八。本朝歐陽公、趙明誠好藏金石，刻漢隸之著録者，歐陽氏七十五卷，趙氏多歐陽九十三卷，而闕其六。自中原厄於兵，南北壤斷，遺刻耗矣。予三十年訪求，尚闕趙録四之一；而近歲新出者亦三十餘，趙蓋未見也。旣法其字為之韻，復辨其文為之釋，使學隸者藉書以讀碑，則歴歴在目，而咀味菁華，亦翰墨之一助。唯老子、張公神、費鳯三數碑，有撰人名氏；若華山亭為衛覬之文、見於它說者，財一二爾。其文或險而難解、澁而太鑿者，譬之紀甗、郜鼎，皆三代㢙存之器，其剝缺不成章，與魏初之文數篇附於後，如斷圭殘璧，亦可寳。自劉熹、費逵巳下，字畫不足取者，皆不著。

《隸釋》成書十年矣，再因考古始知楊司隸名「渙」不名「厥」，張元益是偉伯之孫，王曜非劉寛故吏，膠東廟門是兩碑石，勛詩非費鳯碑陰，校官碑以「菰竹」為「孤竹」之類。增改千有餘字，除去者數板。
