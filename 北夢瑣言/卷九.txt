
唐孟弘微郎中誕妄不拘，宣宗朝，因次對曰：「陛下何以不知有臣不以文字召用？」上怒曰：「卿何人斯聯耳全不知有卿。」翌日，上謂宰臣曰：「此人躁妄，欲求翰林學士，大容易哉！」於是宰臣歸中書貶其官，示小懲也。又嘗忿狷，擠其弟落井，外議喧然。乃致書告親友曰：「懸身井半，風言沸騰。尺水丈波，古今常事。」與鄭諷鄰居，諷為南海從事，因墻頹，中郎夾入墻界五六尺。知宅者有狀，請退其所侵。判其狀曰：「海隅從事，少有生還。地勢尖斜，打墻夾入。」平生操履率皆如是，不遭擯棄，幸矣。
唐楊相國收貶死嶺外。於時鄭愚尚書鎮南海，忽一日，客將報云：「楊相公在客次，欲見鄭尚書。」八座驚駭，以弘農近有後命，安得此來乃接延之。楊相國曰：「某為軍容使楊玄價所譖，不幸遭害。今已得請於上帝賜陰兵以復仇，欲託尚書宴犒，兼借錢十萬緡。」滎陽諾之，唯錢辭以軍府事多，許其半。楊相曰：「非銅錢也。燒時幸勿著地。」滎陽曰：「若此則固得遵副。」從容間長揖而滅。滎陽令於北郊具酒饌素錢以祭之，楊相猶子有典壽陽者，見相國乘白馬，臂朱弓，撚彤矢，有朱衣天吏控馬，謂之曰：「上帝許我仇殺楊玄價。我射著其腳，必死也。」俄而楊中尉暴染腳疾而殂。蜀毛文錫司徒先德前潮牧龜範，曾趨事鄭尚書，熟詳其事。愚於毛氏子聞之。
唐彭城劉山甫，中朝士族也。其先宦於嶺外，侍從北歸，泊船於青草湖。登岸見有北方毗沙門天王，因詣之，見廟宇摧頹，香燈不續。山甫少年而有才思，元隨張處權請郎君詠之，乃題詩曰：「壞墻風雨幾經春，草色盈庭一座塵。自是神明無感應，盛衰何得卻由人。」是夜夢為天王所責，自云：「我非天王，南嶽神也，主張此地，汝何相侮？」俄而驚覺，而風浪鬥起，倒檣絕纜，沉溺在即。遽起悔過，令撤詩牌，然後已。山甫自序。
蜀路白衛嶺多虎豹噬人，有選人京兆韋，唐光化中調授巴南宰，常念《金剛經》。赴任至泥溪，遇一女人，著緋衣，挈二子偕行，同登此山。前路嶺頭行人相駐叫噪，見此女人乃赤貍大蟲也，逡巡與韋分路而去。韋終不覺，蓋持經之力也。成都府廣都縣人陳微自少年常誦《金剛經》，馬胥姓馬者有隙。一旦事故亡匿，馬生揚言欲追捕之。陳乃礪一匕首，行坐相隨，儻遇馬生，必能刺之，誓不受其執錄。或一日，行於村路蓊薈間，與胥伏而掩之，陳抽刀一揮，馬生仰倒，由是獲脫。至前方悟手之所揮乃刀鞘，及歸所匿處，刀刃宛在，本不偕行，馬胥亦無所傷，何其異也！
唐咸通中，西川僧法進刺血寫經，聚眾教化寺。所司申報高燕公，判云：「斷臂既是凶人，刺血必非善事。貝多葉上不許塵埃，俗子身中豈堪腥膩宜令出境，無得惑人。與一繩遞出東界。」所司不喻繩絞，賜錢一千送出東郭，幸而誤免。後卒於荊州玉泉寺。
荊州成令公汭，唐天復中準詔統軍救援江夏，舟楫之盛近代罕聞，已決行期，不聽諫諍。師次公安縣寺，有二金剛神，土人號曰二聖，亦甚有靈。中令艤舟而謁之，炷香虔誠，冥禱勝負，以求杯珓陰陽之兆，凡三十擲皆不吉，乃謂所信孔目官楊師厚曰：「卦之不吉如之何？」師厚對曰：「今公數年造船，旌旗已啟，中路而退，將何面目回見軍民？」於是不得已而進，竟有破陣之敗，身死家破，非偶然也。向使楊子察人之情，幸其意怠，一言而止，則成氏滅亡未可知也。
唐中和中，有士人蘇昌遠居蘇臺屬邑，有小莊去官道十里。吳中水鄉，率多荷芰。一日忽見一女郎，素衣紅臉，容質絕麗，閱其明悟若神仙中人，自是與之相狎，以莊為幽會之所。蘇生惑之既甚，嘗以玉環贈之，結系殷勤。或一日見檻前白蓮花開，敖榮殊異，俯而玩之，見花房中有物，細視之，乃所贈玉環也，因折之，其妖遂絕。鬼神無形，必憑於物，精氣所附，非菡萏之能哉。聞於劉山甫。
唐龍紀中，有士人柳鵬舉遊杭州，避雨於伍相廟，見一女子抱五弦，云是錢大夫家女僕。鵬舉悅之，遂誘而奔藏於舟中，為廂吏所捕，其女僕自縊而死。或一日卻到柳處，柳亦知其物故，驚訝其來。女僕具道其情，因以魂偶，經時而去。見劉山甫《閑談》中。
僖宗幸蜀年，有進士李茵，襄州人，奔竄南山民家，見一宮娥，自云宮中侍書家雲芳子，有才思，與李同行詣蜀，具述宮中之事，兼曾有詩書紅葉上，流出禦溝中，即此姬也。行及綿州，逢內官田大夫識之，乃曰：「書家何得在此？」逼令上馬與之前去，李甚怏悵，無可奈何。宮娥與李情愛至深，至前驛自縊而死，其魂追及李生，具道憶戀之意。怠數年，李茵病瘠，有道士言其面有邪氣。雲芳子自陳人鬼殊途，告辭而去。聞於劉山甫。
唐文德中，小京官張寓蘇臺，子弟少年時在丈人陸評事院往來，為一美人所悅，來往多時，久而心疑之，尋病瘠，遇開元觀吳道士守元，曰：「子有不祥之氣。」授以一符。果一冥器婢子，背書「紅英」字，在空舍柱穴中。因焚之，其妖乃絕。聞於劉山甫。
淮海小將姓朱，有女未嫁，為鬼物所崇，常呼韓郎，往來如生人，唯不見形，奉外舅姑禮，自云天朝神。朱以異事，不敢隱秘，乃告府主高燕公。公唯書名，俾朱歸帖於女房門上。其邪來見，咨嗟言別而去。聞於劉山甫。
唐女道魚玄機字蕙蘭，甚有才思。咸通中，為李憶補闕執箕帚，後愛衰，下山隸咸宜觀為女道士。有怨李公詩曰：「易求無價寶，難得有心郎。」又云：「蕙蘭銷歇歸春浦，楊柳東西伴客舟。」自是縱懷，乃娼婦也，竟以殺侍婢為京兆尹溫璋殺之。有集行於世。江淮間有徐月英，名娼也，其送人詩云：「惆悵人間事久違，兩人同去一人歸。生憎平望亭前水，忍照鴛鴦相背飛。」亦有詩集。金陵徐氏諸公子寵一營妓，卒乃焚之。月英送葬，謂徐公曰：「此娘平生風流，沒亦帶焰。」時號美戲也。唐末有《北里志》，其間即孫尚書儲數賢平康狎遊之事，或雲孫棨舍人所撰。
唐廣明中，黃巢犯闕，大駕幸蜀，衣冠蕩析，寇盜縱橫。有西班李將軍女奔波隨人，迤邐達興元，骨肉分散，無所依託，適值鳳翔奏將軍董司馬者，乃晦其門閥，以身托之。而性甚明敏，善於承奉，得至於蜀，尋訪親眷，知在行朝，始謂董生曰：「喪亂之中，女弱不能自濟，幸蒙提挈，以至於此。失身之事非不幸也，人各有偶，難為偕老，請自此辭。」董生驚愕，遂下其山矣。識者謂女子之智亦足稱也。見劉山甫《閑談》。
唐馮藻，常侍肅之子，涓之叔父。世有科名，小貂文采不高，酷愛名第，已十五舉，有相識道士謂曰：「先輩某曾入靜觀之，此生無名第，但有官職也。」亦未之信，更應十舉，已二十五舉矣，姻親勸令罷舉，且謀官職。藻曰：「譬如一生無成。」更誓五舉，亦無成，遂三十舉方就仕，歷官卿監峽牧，終於騎省。何浮名之引人而輕祿仕之如是也！
唐李涪尚書，福相之子，以《開元禮》及第，亦為小文，好著述。朝廷重其博學，禮樂之事諮稟之，時人號為「周禮庫」，蓋籍於舊典也。廣明以前，《切韻》多用吳音，而清青之字不必分用。涪改《切韻》，全刊吳音。當方進而聞於宰相，僉許之。無何，巢寇犯闕，因而寢止，於今無人敢以聲韻措懷也。然曾見《韻銓》，鄙駁《切韻》，改正吳音，亦甚核當，不知八座於此又何規制也，惜哉！古之制字卷紙題名姓，號曰名紙。大中年，薛保遜為舉場頭角，人皆體效，方作門狀。洎後仍以所懷列於啟事，隨啟詣公相門，號為門狀、門啟。雖繁於名紙，各便於時也。書雲「謹祗候起居郎某官」，即是起居在前，某官在後。至今顛倒，無人改更矣。有朝廷改之，亦美事也。
唐監察李航，福相之子，美茂洽暢，播於時流。黃巢後，扶侍聖善歸東都別墅，與御史穆延晦同行，宿於虢州公館。翌日修謁郡牧張存，即王珙下部將也，謂典客曰：「我受穆家恩命。今穆侍御經過，必須展分報答也。」典客詣館話於穆生。因修狀謁謝，張公大怒，且曰：「此言得自何人？」具以典謁為對。乃斬謁者。穆生驚怪，失意歸館。尋遣人就而害之。李監察不喻，方抱憂惶，俄亦遇害，將以滅口。於時李公繞聖善所憩之床，無以求活，竟同非命。他日兄弟訴冤，夢航謂骨肉間曰：「張存已得請於上帝，不日即死。」果為珙所誅。葆光子嘗讀李肇《國史補》曰：「李公沂曾放死囚，他日道次遇之，其人感恩，延歸其家，與妻議所酬之物。妻嫌數少，此人曰：『酬物少，不如殺之。』李公急走，遇俠士方免此禍。」常以為虛誕，今張存翻害穆、李，即《史補》之說，信非虛誕也，怪哉！
唐王祝給事，名家子，以剛鯁自任，仍以所尚垂訓子孫，嫌人柔弱。又素有物力，殖利極豐。黃寇前嘗典常州，京國亂離，盤旋江湖，甚有時望。急詔征回，歸裝極厚，水陸分載。行至甘棠，王珙帥於是邦，不式王命，凶暴眾聞，以夕拜將來，必居廊廟，延奉勤至。夕拜鄙其武人，殊不降接。珙乃於內廳盛張宴席，備列珍玩，簾下妓樂齊列，其內子亦映簾共拱立。乃斂容向夕拜曰：「某雖武夫，叨忝旄鉞。今日多幸，獲遇軒蓋經過。茍不棄末宗，願居子侄之列，即榮幸也。」夕拜不允，堅抗再三。珙勃然作色曰：「給事王程有限，不敢淹留。」俄而罷宴，處分兩轄速請王給事離館，暗授意旨，並令害之，一家上下悉投黃河，獲其囊三四百籠，以舟行沒溺聞奏。朝廷多故，舍而不問。夕拜有一子，此際行至襄州，亦無故投井而卒。雖陜帥狂暴，亦未喻天意也。葆光子曰：「剛有立事，時有用舍。以柔濟剛，不爽權變。當衰亂之世，須適時之宜。王公儻受其致敬，庸何傷哉但卻其賂即善也。履尾滅族，悲夫！」
唐楊收、段文昌皆以孤進貴為宰相，率愛奢侈。楊相女適裴坦長子，嫁資豐厚，什器多用金銀。坦尚儉，聞之不樂。一日，與國號及兒女輩到新婦院，臺上用碟盛果實。坦欣然，視碟子內乃臥魚犀，坦盛怒遽推倒茶臺，拂袖而出，乃曰：「破我家也。」他日收相果以納賂竟至不令，宜哉。
盧氏衣冠第一，歷代未嘗知舉。乾符中，盧攜在中書，歉宗人無掌文柄，乃擢群從陜虢觀察使盧渥知禮闈。是歲十二月，黃巢犯闕，僖皇播遷，舉子星散。迨收復京都，裴贄連知三舉。渥有羨色，趙崇大夫戲之曰：「閣下所謂出腹不生養主司也。」
唐相國張濬二子，一曰義師，即小字也，本名格，為蜀相。一曰興師，後號李將軍，名儼，與父達軍機於淮海，亦遇害也。格與興師，昆弟俊邁，而尚矯譎，皆有父風。興師幼年出宅門，見其門僧，傳相國處分，七笞之。其僧解後莫知何罪。俄而相國召僧，坐安，見其詞色不懌，因問之，僧以郎君傳相國處分見怪，未知罪名。相國驚駭慚謝，以兒子狂駭，幸師慈悲。回至堂前，喚興師怒責之，且曰：「汝見僧何罪而敢造次」對曰：「今日雖無罪過，想其向來隱惡不少，是以笞之。」相國不覺失笑。
