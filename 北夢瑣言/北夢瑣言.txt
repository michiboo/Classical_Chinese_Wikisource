宋孫光憲撰。光憲字孟文，自號葆光子。《十國春秋》作貴平人，而自題乃稱富春。考光憲自序，言生自岷峨，則當為蜀人。其曰富春，蓋舉郡望也。仕唐為陵州判官，旋依荊南高季興為從事。後勸高繼沖以三州歸宋，太祖嘉之，授黃州刺史以終。《五代史·荊南世家》載之甚明。舊以為五代人者，誤矣。所著有《荊臺集》、《橘齋集》、《玩筆傭集》、《鞏湖編》、《玩蠶書》、《續通歷》等書，自宋代已散佚，惟是書獨傳於後。其曰《北夢瑣言》者，以《左傳》稱田於江南之夢，而荊州在江北，故以命名，蓋仕高氏時作也。所載皆唐及五代士大夫逸事，每條多載某人所說，以示有徵，蓋用《杜陽雜編》之例。其記載頗猥雜，敘次亦頗冗沓，而遺文瑣語，往往可資考證。故宋李昉等編《太平廣記》，多采其文。晁公武《讀書誌》載光憲《續通歷》十卷，輯唐及五代事以續馬總之書，參以黃巢、李茂貞、劉守光、阿保機、吳、唐、閩、廣、吳越、兩蜀事跡。太祖以所紀多不實，詔毀其書。而此書未嘗議及，則語不甚誣可知矣。世所行者凡二本，一為明商維濬《稗海》所刻，脫誤殆不可讀。近時揚州新刻，乃元華亭孫道明所藏，猶宋時陜西刊板，差完整有緒。故今以揚州本著錄，不用商氏本云。
唐自廣明亂離，秘籍亡散。武宗已後，寂寞無聞，朝野遺芳，莫得傳播。僕生自岷峨，官於荊郢。咸京故事，每愧面墻，遊處之間，專於博訪。頃逢故鳳翔楊玭少尹，多話秦中平時舊說，常記於心。他日渚宮見元澄中允，款狎笑語，多符其說。元公謂舊族一二子弟曰：「諸賢生在長安，聞事不迨富春。此則存好問之所宏益也。」厥後每聆一事，未敢孤信，三復參校，然始濡毫。非但垂之空言，亦欲因事勸戒。三紀收拾筐篋，爰因公退，咸取編連。先以唐朝達賢一言一行列於談次，其有事類相近，自唐至後唐、梁、蜀、江南諸國所得聞知者皆附其末，凡纂得事成三十卷。《禹貢》云：「雲土夢作乂。」《傳》有「畋於江南之夢」。鄙從事於荊江之北，題曰《北夢瑣言》，瑣細形言，大即可知也。雖非經緯之作，庶勉後進子孫，俾希仰前事，亦絲麻中菅蒯也。通方者幸勿多誚焉。

