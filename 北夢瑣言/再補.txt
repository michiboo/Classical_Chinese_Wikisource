
江陵有村民，事伍子胥神，誤呼「五髭鬚。」乃畫五丈夫，皆胡腮，祝呼之，祭云：「一髭鬚，二髭鬚，五髭鬚。」
唐州有民獵深山，射中一鹿，視之，乃人也。呼獵者曰：「我隋初隱此山，今日合死於子之手，但置我石室間。」獵者諾之，逡巡而絕。獵人旬日再往，即亡其屍矣。
修道功深者，享六甲行廚，凡有所須，舉意即至。
馮涓失意蹭蹬，有詩云：「取水郎中何日了，破柴員外幾時休。」年八十五，以五彩纏梯，穿屋，直冠帶，立梯一級而終。
蜀州靈鷲山有僧，臥一室，常用手點胸，時號點點師。
夜作煎餅，多招鬼神。有儒生出通衢，有云：昨夜崇福院僧作煎餅、肉羹，被我番其鼎器，其肉羹和灰埋花欄中。又一鬼於人家不得煎餅，推其小婢落火。復一鬼至，云：「我能醫火燒瘡，爾但與我煎餅。」因教之。有姬夜作煎餅，窗中忽露一青手，遺餅而沒。
起居郎蘇楷寢陋無行，人目為衣冠土梟。
人之家道，切要防閑。嫠婦少、婢僕處子，不正之偶，往往有焉。有嫗號白牡丹，蓄下胎藥，臨終見嬰兒無數，聚啖其腦。
曹肅西莊多為跨白鶴書生所魘。有魏處士夜見跨驢者所逐，誦《天蓬咒》，無恙。又夢鬼追之甚急，空中有人授大斧，一揮，人驢俱斃。
王先主微時，偷驢遭刑。攻東川，為守陴卒日夜叫「偷驢賊。」先主謂俳優王舍城曰：「為我罵之。」優戟手指城上人，且令靜聽，曰：「我偷你屋裏驢耶」城上皆笑。一旦，袒背示舍城無瘡痕，舍城曰：「大好，大好！何處得此膏藥」
蜀後主荒於酒色，月夜每言「惆悵惆悵」，又云：「切道斷人生幾何，有分者任作傀儡。」俘系入秦，至劍州，悅江水之美，詩云：「不緣朝帝闕，好此結茅廬。」時人笑之。至咸陽，撰曲子云：「盡是一場傀儡。」與夫無愁入井者，所校無多也。
貫休戒行精嚴，求化養眾。徐簡夫曰：「所在長老，有似蜣螂，見爇糞盡，即翾然而飛。眾僧依長老相聚而食，僧亡，即索然而去。」休怒，拂袖而出。簡夫曰：「又迴避得一抄夏供也。」
荊南都頭李遇疾困，攝至陰府，逢一人先物故者曰：「常侍安得此來」復有一人云：「已追到李遇。」遂蘇，見妻子泣，其身下臥一畫，人號替代。
李義山《雜纂》云：「婦人識字即亂情，尤不可作詩，詩思不出二百里。」
夷陵江或浮大木，蔽塞水面上，人謂之「龍巢翻。」
裴休披毳衲，於歌姬院持缽乞食，曰：「不為俗情所染，可以說法為人。」
顏王雲論兵，必攘袂叱咤，若對大敵，人號檢譜角牴。
蜀沙門僧鸞，慕李白歌，鄙賈島蹇澀，乃自諷其詞云：「鯨目光燒半海紅，鰲頭浪蹙掀天白。」而云：「我不能致思於藩籬蹄涔之間。」人咸服之。仍精於《周易》、佛經，為歌行掩之。賈島嘗為僧，洛陽令不許僧午後出寺，賈有詩云：「不如牛與羊，猶得自暮歸。」詩思遲澀，杼軸方得。如「鳥從井口出，人自嶽陽來。」乃經年方遂偶句。
唐求、劉郇伯有詩句。唐求《臨池洗硯》詩云：「恰似有龍深處臥，被人驚起黑雲生。」又：「漸寒沙上路，欲暝水邊村。」《早行》云：「沙上鳥猶睡，渡頭人已行。」詩思不出二百里間。劉郇伯為范鄭郎中詩友，范得句雲「歲盡天涯雨」，久而難對，以問於劉郇伯，曰：「何不道『人生分外愁』。」范賞之。然老於新津之東渡，非隱非吏。二子亦可淩厲名場，而死丘樊，所謂蜀人無志懷土，正此也。
蜀後主自裹小巾，其尖如錐，卿士皆同之。宮妓多衣道服，簪蓮花冠，每侍燕酣醉，則容其同輩免冠，髽然其髻，別為一家之美。因施胭脂，粉頰蓮額，號曰醉妝。國人效之。又作歌詞云：「這邊走，那邊走，只是尋花柳。那邊走，這邊走，莫厭金樽酒。」又嬖佞韓昭、顧珣、潘迎等為狎客，競扠手搖頭令。唐師入境，遏其報而遊幸，師至利州方知。將士紛然曰：「且打扠手搖頭。」念周宣帝作歌曰：「自知身命促，把燭夜行遊。」令宮女連臂踏腳而歌，亦前歌之類。
唐儀鳳中清城縣橫源翠圍山下有民王仙柯，服道士所遺靈丹，拔宅上升，已具《仙傳拾遺》。蜀州僧中寤釋學道播於方州，偶於龍池山逢人精神爽朗，異於常叟，即王仙柯也。寤公曰：「聞仙名已久，何幸相逢！飛升之後，胡為來此」仙柯曰：「吾等有靈藥，止能飛步。今全家隱於後山，更修道法，遐舉之事，吾何望焉。但長壽而已。」寤公以詩贈之曰：「瞻思不及望仙兄，早晚遐飛入太清。手種一株松未老，爐燒九轉藥新成。心中已得《黃庭》術，頭上應無白髮生。異日卻歸華表語，待教凡俗普聞名。」自後不復遇。葆光子聞於真人曰：「世人學道資一丹一藥，聊固其命，何以修道，未得證就，避忌尤多。三官巡邏，攝入鬼錄，所以頻改姓名，先用屍解。然後棲止靈嶽，進取上法，或五嶽授事，效職仙曹，優遊人間，或至千歲，功德升聞，即朝玉皇。海嶽之間往往遐舉者，世人無由知也。今之初得道者，止於仙隱。有騰空者，服金丹也。遐舉之事，未可希望。」
