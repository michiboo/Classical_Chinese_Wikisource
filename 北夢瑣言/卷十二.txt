
唐盧尚書藩以文學登進士第，以英雄自許，歷數鎮，薨於靈武。連帥恩賜弔祭，內臣厚希例貺。其家事力不充，未辦歸裝，而天使所求無厭。家人苦之，親表中有官人於靈前告曰：「家貧如此，將何遵副尚書平生奇傑，豈無威靈及此宦者乎」俄而館中天使中惡，以至於卒。是知精魂強俊者可不畏之哉！八座從孫尚在江陵，嘗聞此說，故紀之，以儆貪貨者。
唐相國楊收，江州人，祖為本州都押衙，父直為蘭溪縣主簿，生四子發、嘏、收、嚴，皆登進士第。收即大拜，發以下皆至丞郎。發以春為義，其房子以柷以乘為名。嘏以夏為義，其房子以煚為名。收以秋為義，其房子以鉅、鏻、鑣、鑒為名。嚴以冬為義，其房子以註、涉、洞為名。盡有文學，登高第，號曰修竹楊家，與靜恭諸楊比於華盛。收相少年於廬山修業，一日，尋幽至深隱之地，遇一道者謂曰：「子若學道，即有仙分。必若作官，位至三公，終焉有禍，能從我學道乎」收持疑，堅進取之心，忽道人之語。他日雖登廊廟，竟離南荒之殛，悲夫！薛澤補闕乃楊氏之女孫婿，嘗語之。
唐張裼尚書有五子，文蔚、彜憲、濟美、仁龜皆有名第至宰輔丞郎。內一子少年聞說壁魚入道經函中，因蠹食「神仙」字，身有五色。人能取壁魚吞之，以致神仙而上升。張子惑之，乃書「神仙」字，碎翦實於瓶中，捉壁魚以投之，冀其蠹蝕，亦欲吞之，遂成心疾。每一發作，竟月不食，言語粗穢，都無所避其家扃閉而守之，俟其發愈，一切如常，而倍餐啜一月食料，須品味而飫之，多年方謝世。是知心，靈物也，一傷神氣，善猶不可，況為惡乎！即劉辟吞人，張子吞神仙，善惡不同，其傷一也。
唐柳大夫玭清廉耿介，不以利回家，世得筆法，蓋公權少師之遺妙也。責授瀘州牧，禮參東川元戎顧彥朗相公，適遇降德政碑，顧欲濡染以光刊刻，亞臺曰：「惡劄固無所吝，若以潤筆先賜，即不敢聞命。」相國欽之。書訖，竟不幹瀆也。梁世兗州有下猛和尚，聚徒說法，檀施雲集，時號金剛禪也。他日物故，建塔樹碑。廬嶽道士李德陽善歐書，下猛之徒請書碑誌，許奉一千緡。德陽不允，乃曰：「若以一醉相酬得以施展，千緡之遺非所望也。」終不肯書。斯亦近代一高人也。
唐十軍軍容使開府嚴遵美門客楊寅善袁許之術，於京城西畿逢一李生，亦唐之疏屬，隆準龍顏，垂手過膝。楊生異之，說於中尉，由是時有資遺之，意其必致非常。黃寇犯闕，僖宗幸蜀。李生為士民挾持入京，升含元殿，不逾浹旬，尋亦遇害。豈大人之相只為一升殿乎莫可知之。楊生嘆嗟，不復言知人之鑒也。王蜀先主時有道士李暠，亦唐之宗室，生於徐州而遊於三蜀，詞辯敏捷，粗有文章。因棲陽平觀，為妖人扶持，上有紫氣，乃聚眾舉事。將舉而敗，妖輩星散，而暠獨罹其禍焉。其適長裕者，臨邛之大儒也，與暠相善，不信暠之造妖，良由軀幹國姓，為群兇所憑。所以多事之秋，滅跡匿端，無為綠林之嚆矢也。先是，李暠有書召玉局觀楊德輝赴齋，有老道崔無攵，自言患聾，有道而托算術，往往預知吉兇。德輝問曰：「將欲北行，何如」崔令畫地作字，弘農乃書「北千」兩字，崔公以「千」插「北」成「乖」字，曰：「去即乖耳。」楊生不果去，而李暠齋日就擒，道士多罹其禍。楊之倖免，由崔之力也。
唐楊鑣，收相之子，少年為江西推巡，優遊外幕也。屬秋祭，請祀大姑神。西江中有兩山孤拔，號大者為大孤，小者為小孤，朱崖李太尉有《小孤山賦》寄意焉。後人語訛作姑姊之「姑」，創祠山上，塑像艷麗，而風濤甚惡，行旅憚之。每歲本府命從事躬祭，鑣預於此行。鑣悅大姑容，偶有言謔浪。祭畢回舟，而見空中雲務有一女子，容質甚麗，俯就楊公呼為楊郎，遜詞雲：「家姊多幸，蒙楊郎采顧，便希回橈以成禮也，故來奉迎。」弘農驚怪，乃曰：「前言戲之耳。」小姑曰：「家姊本無意輒慕君子，而楊郎先自發言，茍或中輟，恐不利於君。」弘農憂惶，遂然諾之，懇希從容一月處理家事。小姑亦許之。楊生歸，指揮訖，倉卒而卒，似有鬼神來迎也。薛澤補闕與鑣姻懿，常言此事甚詳。近者故登州節判史在德郎中子光澤，甚聰俊，方修舉業，自別墅歸乘，醉入太山廟，謂神曰：「與神作第三兒，得否」自是歸家精神恍惚，似有見召，逾月而殂也。嗚呼！幽明道隔，人鬼路殊，以身許之，自貽伊戚，將來可為鑒戒也。
仆嘗覽《柳氏訓序》，見其家法整肅，乃士流之最也。柳玭出官瀘州郡，洎牽復，沿路染疾，至東川通泉縣求醫，幕中有昆弟之子省之，亞臺回面，且雲「不識」。家人曰：「是某院郎君。」堅雲：「不識，莫喻尊旨。」良久，老僕忖之：得非郎君襆頭腳乎固宜見怪。但垂之而入，必不見阻。比郎君垂下翹翹之尾，果接撫之。其純厚皆此類也。仆親家柳坤即亞臺疏房也，僑寓陽安郡。伯仲相率省焉，亞臺先問：「讀書否修文否茍不如是，須學作官。我之先人修文成名，皆作官業，幸勿棄分陰也。」瀘州郡有柳大夫所造公廨，家具皆牢實粗重，傳及數政，莫知於今存否。蜀朝東川節度許存太師，有功勛臣也。其子承傑即故黔使君禧實之子，隨母嫁許，然其驕貴僣越，少有倫比。作都頭，軍籍只一百二十有七人，是音聲伎術，出即同節使行李，凡從行之物一切奢大，騎碧暖座，垂魚紛錯。每修書題，印章微有浸漬即必改換，書吏苦之，流輩以為話端，皆推茂刺顧敻為首。許公他日有會，乃謂顧曰：「閣下何太談謗」顧乃分疏，因指同席數人為證。顧無以對，逡巡乃曰：「三哥不用草草，碧暖座為眾所知，至於魚袋上鑄蓬萊山，非我唱揚。」席上愈笑，方知魚袋更僣也。刺茂州，入蕃落，為蕃酋害之。西川衛前軍將李思益者，所著衣服莫非華煥纖麗。蜀先主左右羨而怪之，先主曰：「李思益一副衣裳大有所費，是要為我光揚軍府，仰與江貨場勾當，俾其作衣裝也。」先主又於作院見匠人裹裏小朵帽子，前如鷹嘴，後露腦枕，怪而截其嘴也。又登樓見行人戴襤<帛炎>席帽，雲：「破頭爛額，是何好事」然自務儉素，愛凈潔，皆此類也。蜀朝有小朝士裴璨，俸薄且閑，或勸求宰一邑，裴曰：「今之畿縣，非有仙骨何以得」見其愛羨即可知也。每雲：「黃寇之後所失已多，唯襪頭褲穿靴不傳舊時也。」仆同院司空監雲：「木圍裹頭於事最便，何必油拭火熨，日日勞煩此一事不請師古，又嫌以銀棱瓷器托裏碗碟，徒費功夫。」又曰：「措大暮年方婚少女，一生之事，遺醜可知。自非鐵石為心，未有不貽他說。戒之，慎之！」因述柳氏襆頭引起數事，豈資談笑，亦足小懲也。
唐乾寧中，補闕楊貽德華族科名，德孤道直，不容於時，請告華陰。方屬京國擾攘，乃謀南來，藏跡於江陵，閭巷僦居，不露行止，旅舍無煙，藜藿不給，未嘗隕獲。於時成中令延接朝客，士有依劉之言。弘農韜藏，不及門宇。一旦堂帖追回，成令驚訝，以為聞聽不至，闕申情禮，兼以入翰苑秉鈞軸期之。補闕曰：「人之官職又非妄圖，令公過飾，何當獎遇。今宰相何必要某，至於垂搜羅之命他日不過作南中一刺史爾。此際必有奉擾。」中令贈三百緡，只受三十緡，辦裝所賸卻納朝廷，號為「鐵補闕」。未久，除道州牧，卻經江陵，告成令求十人，散從官衣裝五十千行資，他無所要。成令甚重之。他日棲南嶽，與玄泰布衲、遁希禪師同居車箱源雙泉，歸本長老得祖印於楊公。既歿，家人亦終，似得懸解之道也。本公得禪道於三賢，乃鄭起先輩為愚話之。
唐張林本士子擢進士第，官至臺侍禦，為詩小巧，多采景於園林亭沼間。至如「菱葉乍翻人采後，荇花初沒舸行時」，他皆此類。受眷於崔相昭緯，或謁相庭，崔公曰：「何以久不拜見」林曰：「為飯甕子熱發」。崔訝飯甕不康之語，林曰：「數日來水米不入，非不康耶」又寒月遺以衣襦，問其所需，乃曰：「一衫向下，便是張林。」相國大笑，終始優遇也。葆光子曰：「東方朔以詼諧自容，婁君卿以唇舌取適，非徒然也，皆有意焉。今世希酒炙之徒托公侯之勢，取容茍媚，過於優旃，自非厚德嚴正之人未有不為此輩調笑也。」
唐沈詢，侍郎亞之之子也。昆弟二人，一人乘舸泛河，為驚湍激船Ａ，梁板漂遞，沈子亦漂而死。詢鎮潞州，寵婢，夫人甚妒，因配與家人歸秦。其婢旦夕只在左右，歸秦漸恨，伺隙剚刃於詢，果罹兇手。殺歸秦以充祭，亦無及也。唐天復中，湖南節度使劉建封淫其牽攏官陳之婦。陳為同列所戲，恥而發怒，伺便以蒺藜擊殺之。馬氏有其位，於今禁蒺藜，蓋懲彭城之遭罹也。淫為大罰，昔賢垂戒，作人君父得不以子禍奴禍取鑒哉！
唐王潛司徒與武相元衡有分，武公倉卒遭罹，潛常於四時爇紙錢以奉之。王後鎮荊南，有染戶許琛一旦暴卒，翌日卻活，乃具榜子詣衙，雲「要見司徒」。乃通入於階前問之，琛曰：「初被使人追攝至一衙府，未見王，且領至判官廳，見一官人憑幾曰：『此人錯來，自是鷹坊許琛，不幹汝事，即發遣回。』謂許琛曰：『司徒安否我即武相公也。大有門生故吏鮮有念書於身後者，唯司徒不忘，每歲常以紙錢見遺，深感恩德。然所賜紙錢多穿不得。司徒事多，檢點不至，仰為我詣衙具道此意。』」王公聞之，悲泣慚訝，而鷹坊許琛果亦物故。自此選好紙翦錢以奉之。此事與楊收相於鄭愚尚書處借錢事同。又南嶽道士秦保言威儀，勤於焚修者，曾白真君雲：「上仙何以須紙錢有所未喻。」夜夢真人曰：「紙錢即冥吏所籍，我又何須。」由是嶽中亦信之。
閩從事崔員外正直檢身，幕僚所重，奉使湖湘，復命在道，逢寇賊，悉遭殺戮。唯外郎於倉惶中忽有人引路獲免，驅馳遠路，復患痁疾，行邁之次，難求藥鉺，途次延平津廟，夢為廟神賜藥三丸，服之，驚覺頓愈。此亦鬼神輔德也。彭城劉山甫自雲外祖李公敬彜郎中宅在東都毓財坊，土地最靈。家人張行周事之有應，未大水前，預夢告張求飲食。至其日，率其類遏水頭，並不沖圮。李宅異事也。
廬山書生張璟乾寧中以所業之桂州，欲謁連帥張相，至衡州犬嗥灘，損船上岸，寢於江廟，為廟神所責。生以素業對之，神為改容，延坐，從容雲：「有巫立仁者，罪合族誅。廟神為其分理，奏於嶽神，無人作奏。」璟為草之。既奏，蒙允。神喜，以白金十餅為贈。劉山甫與廖騭校書親見璟說其事，甚詳也。
唐黃寇奔沖，有小朝士裴移挈妻子南趨漢中，才發京都，其室女路次暴亡。兵難揮霍，不暇藏瘞，其為悲悼即可知也。行即洛谷，夜聞其女有言，不見其形。父母怪而詰之，女曰：「我為滻水神之子強暴，誘我歸其家。厥父責怒，以妄殺生人，遽行笞責，兼遜謝撫慰，差人送來。緣夕旦未有托，且欲隨大人南行。」俾拔茅為苞致於箱笥之中，庶以魂識依止，飲食語言不異於常爾。後白於嚴慈雲：「已有生處。」悲咽告辭去。夫鬼神之事，世所難言。素滻之靈有義方之訓，所謂聰明正直之流也。
古有宅墓之書，世人多尚其事，識者猶或非之。杜公正倫與京兆宗派不同，常蒙輕遠，銜之。洎公宦達後，因事塹斷杜陵山脈，由是諸杜數代不振。鮮于仲通兄弟，閬州新井縣人，崛起俱登將壇。望氣者以其祖先墳上有異氣。降敕塹斷之。裔孫有鮮于嶽者，幼年寢處席底有一小蛇，蓋新出卵者，家人見之以為奇事。此侯及壯，常有自負之色，歷官終於普州安嶽縣令，不免風塵。其徒戲之曰「鮮于蛇」也。唐峰亦閬州人，有墳塋在茂賢草市。峰因負販與一術人偕行，經其先塋，術士曰：「此墳塋子孫合至公相。」峰謂曰：「此即家墳隴也。」士曰：「若是，君家恐不勝福也。子孫合為賊盜，皆不令終。」峰誌之。爾後遭遇蜀先主開國，峰亦典郡，其二子道襲官，皆至節將。三人典郡，竟如術士之言，何其驗也。嚴司空震，梓州鹽亭縣人，所居枕釜戴山，但有鹿鳴，即嚴氏一人必殞。或一日，有親表對坐，聞鹿鳴，其表曰：「釜戴山中鹿又鳴。」嚴曰：「此際多應到表兄。」其表兄遽對曰：「表兄不是嚴家子，合是三兄與四兄。」不日嚴氏子一人果亡，是何異也！
相國張公文蔚莊在東都北坡，莊內有鼠狼穴，養四子，為蛇所吞。鼠狼雄雌情切，乃於穴外坋土恰容蛇頭，俟其出穴，果入所坋處出頭，度其回轉不及，當腰嚙斷而劈蛇腹，銜出四子，尚有氣，置於穴外，銜豆葉嚼而傅之，皆活。何微物而有情有智若是乎！最靈者人胡不思也
