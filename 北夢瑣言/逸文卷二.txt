
偽蜀先主王建始攻圍成都，三年未下。其紀綱之仆有無賴輕生男悍者百輩，人莫敵也。建嘗以美言啖之曰：「西川號為錦花城。一旦收克，玉帛子女恣我兒輩快活也。」他日陳敬瑄、田今孜以城降，翌日，赴府預戒驕暴諸子曰：「我與爾累年戰鬥，出死入生，來日便是我一家也。入城之後但管富貴，即不得恣橫。我適來差張勍作斬斫馬步使，責辦於渠。汝輩不得輒犯，若把到我面前，足可矜恕，或被當下斬卻，非我能救。」諸子聞戒，各務戢斂。然張勍胸上打人，堆壘通衢，莫有敢犯。識者以建能戒能惜，不陷人於刑，仁恕之比也。
邛黎之間有淺蠻焉，世襲王號，曰劉王、楊王、郝王。歲支西川衣賜三千分，俾其偵雲南動靜。雲南亦資其覘成都盈虛，持兩端而求利也。每元戎下車，即率界上酋長詣府庭，號曰參元戎。上聞，自謂威惠所致。其不參間，潛稟於都押衙，且俟可否。或元戎慰撫大將間稍至乖方，即教其紛紜。時帥臣多是文儒，不欲生事，以是都押賴之，亦要姑息。蠻蜑憑陵，若無亭障，抑此之由也。王建始鎮蜀，絕其舊賜，斬都押衙山行章以令之，邛峽之南不立一堠，不戍一卒，十年不敢犯境。末年，命大將許存征蠻，為三王泄漏軍機，於是召三王而斬之，時號因斷也。昔日之患三王，非不知也，時不利也，故曰「有非常之功」，許公之謂也。先是，唐咸通中，有天竺三藏僧經過成都，曉五天胡語，通大小乘經律論。以北天竺與雲南接境，欲假途而還，為蜀察事者識之，縶於成都府，具得所記朝廷次第文字，蓋曾入內道場也。是知外國來廷者安知非奸細乎
唐乾符中，綿竹王俳優者有巨力。每遇府中食軍宴，客先呈百戲，王生腰背一船，船中載十二人，舞《河傳》一曲，略無睏乏。
燕之舊將周歸祐，蘇門更變之際以劍拄心，刃自背出而不死。奔於梁，為騎將之先鋒焉。十五年，夾河百戰，通中之瘡往往遇之。後唐莊宗入洛，為仇者於獵場席地俾坐，滿挽而射，貫腋而出，創愈無恙。仕至郡牧、節度留後，竟死於牖下。
蜀許寂少年棲四明山，學《易》於晉征君。一旦，有夫婦偕詣山居，攜一壺酒。寂詰之云：「今日離剡縣。」寂曰：「道路甚遙，安得一日及此」頗亦異之。然夫甚少，而婦容色過之，狀貌毅然而寡默。其夕以壺觴命許同酌，此丈夫出一拍板，遍以銅釘釘之，乃抗聲高歌，悉是說劍之意。俄自臂間抽出兩物，展而喝之，即兩口劍，躍起在寂頭上盤旋交擊，寂甚驚駭。尋而收匣之。飲畢就寢，迨曉乃空榻也。至日中，復有一頭陀僧來尋此夫婦，寂具道之。僧曰：「我亦其人也，道士能學之乎」寂辭曰：「少尚玄學，不願為此。」其僧傲然而笑，乃取寂凈水拭腳，徘徊間不見。爾後再於華陰遇之，始知其俠也。杜光庭自京入蜀，宿於梓潼廳。有一僧繼至，縣宰周某與之有舊，乃云：「今日自興元來。」杜異之。明發，僧遂前去。宰謂杜曰：「此僧乃鹿盧蹻。」亦俠之類也。詩僧齊己於溈山松下親遇一僧於頭指甲下投抽出兩口劍，跳躍淩空而去。
朗州道士羅少微頃在茅山紫陽觀寄泊，有丁秀才者亦同寓於觀中，舉動風味無異常人，然不汲汲於仕進。盤桓數年，觀主亦善遇之。冬之夜，霰雪方甚，二三道士圍爐，有肥<羊寧>美醞之羨。丁曰：「致之何難。」時以為戲，俄見開戶奪袂而去，至夜分，蒙雪而回，提一銀榼酒，熟羊一足，雲浙帥廚中物。由是驚訝歡笑，擲劍而舞，騰躍而去，莫知所往，唯銀榼存焉。觀主以狀聞於縣官，詩僧貫休《俠客》詩云：「黃昏風雨黑如磐，別我不知何處去。」得非江淮間曾聆此事而構思也
唐韓定辭為鎮州王鎔書記，聘燕帥劉仁恭，舍於賓館，命試幕客馬彧延接。馬有詩贈韓曰：「燧林芳草綿綿思，盡日相攜陟麗譙。別後巏嵍山上望，羨君時復見王喬。」彧詩雖清秀，然意在征其學問。韓亦於座上酬之曰：「崇霞臺上神仙客，學辯癡龍藝最多。盛德好將銀筆術，麗詞堪與雪兒歌。」座內諸賓靡不欽訝稱妙句，然亦疑其「銀筆」之僻也。他日，彧復持燕帥之命答聘常山，亦命定辭接於公館。時有妓轉轉者，韓之所眷也，每當酒席，或頻目之。韓曰：「昔愛晉文公分季隗於趙衰，孫伯符輟小喬於公瑾，蓋以色可奉名人。但慮倡姬不如賢者之顧，願垂一詠，俾得奉之。」彧援筆，文不停綴，作轉轉之賦，其文甚美。咸欽其敏妙，遂傳於遠近。彧從容問韓以「雪兒」「銀筆」之事，韓曰：「昔梁元帝為湘東王時好學著書，常記錄忠臣義士及文章之美者。筆有三品，或以金銀雕飾，或用斑竹為管。忠孝全者用金管書之，德行清粹者用銀筆書之，文章贍麗者以斑竹書之，故湘東之譽振於江表。雪兒者，李密之愛姬，能歌舞，每見賓僚文章有奇麗入意者，即付雪兒葉音律以歌之。」又問，「癡龍」出自何處，定辭曰：「洛下有洞穴，曾有人誤墜於衢中，因行數里，漸見明曠，見有宮殿人物凡九處，又見有大羊，羊髯有珠，人取而食之，不知何所。後出以問張華，曰：『此地仙九館也。大羊者名曰癡龍耳。』」定辭復問或巏嵍之山當在何處，彧曰：「此隋君之故事，何謙光而下問。」由是兩相悅服，結交而去。
王蜀時有趙雄武者，眾號趙大餅，累典名郡，為一時之富豪。嚴潔奉身，精於欽饌，居常不使膳夫。六局之中各有二婢執役，當廚者十五餘輩，皆著窄袖鮮潔衣裝。事一餐邀一客，必水陸俱備，雖王侯之家不得相仿焉。有能造大餅，每三斗面搟一枚，大於數間屋。或大內宴聚，或豪家有廣筵，多於眾賓內獻一枚，裁剖用之皆有餘矣。雖親密懿分，莫知幹造之法，以此得大餅之號。
唐光化中，蘇拯與鄉人陳滌同處。拯與考功郎中蘇璞初敘宗黨。璞，故奉常滌之子也。拯既執贄，尋以啟事溫卷，因令陳滌緘封，滌遂誤書己名。璞得之大怒。拯聞之，倉皇復致書謝過。吳子華聞之，曰：「此書應誤也。」
(此處脫六字)董掌奏記，府主褊急。(此處脫九字)詣梁園，勸梁太祖。(此處脫十字)官入中原授大理。(此處脫七字)季昌怒曰：「天下皆知四鎮令公必作天子，(此處脫三字)偃仰乎」詬怒而起，久之，召孔目官王仁厚謂曰：「我(此處脫四字)書記所見甚長，且廣南、湖南與梁王齊肩，所以(此處脫四字)使。我乃梁王將校，安可輒同兩處差都押衙可(此處脫四字)董且召宴飲，迎而謂曰：「集性急，請一切勿言。」仍遺衣段數十匹以安之。董雖稟受，莫知喜怒之由。他日聞說自□□我本無此見，誠出司徒之意。都校充使於禮合儀，所遺衣段乃謬思也。
扶風馬處謙病瞽，厥父俾其學《易》以求衣食。嘗於安陸鬻筮自給。有一人謁筮，謂馬生曰：「子之筮未臻其妙，我有秘法，子能從我學之乎」馬生乃隨往。郡境有陶仙觀，受星筭之訣，凡一十七行。因請其爵裏，乃雲胡其姓而恬其名，誡之曰：「子有官祿，終至五十二歲。幸勿道我行止於王侯之門。」馬生得訣，言事甚驗。趙匡明棄荊入蜀，因隨至成都。王先主嘗令杜光庭先生密問享壽幾何，對曰：「主上受元陽之氣四斤八兩。」果七十二而崩，四斤八兩即七十二兩也。馬生官至中郎，金紫，亦五十二而殞。
火燒瘡無出醋泥，甚驗。孫光憲嘗家人作煎餅，一婢抱元子擁爐，不覺落火炭之上，遽以醋泥傅之，至曉不痛，亦無瘢痕。是知俗說不厭多聞。
唐天祐中，太原僧惠照因夢鎮州南三十里廢相國寺中埋鐵塔，特往訪之。至界上，為元戎王中令鎔所知，延在衙署供養。衙將任友義慮是鄰道諜人或致不測，懇要詰而逐之。元戎始疑，惠具以尋塔為對。遽差於府南三十里訪之，果得相國寺古基，掘其殿砌之前得鐵塔，上刻三千人姓名，悉是見在常山將校親軍，唯任友義一人無名。乃知冥數前定。刻斯塔者何神異哉！
偽蜀王先主未開國前，西域僧至蜀，蜀人瞻敬如見釋迦，舍於大慈三學院。蜀主復謁坐於廳，傾都士女就院不令止之。婦女列次禮拜，俳優王舍城飄言曰：「女弟子勤苦禮拜，願後身面孔一切似和尚。」蜀主大笑。
偽蜀王先主起自利、閬，號親騎軍，皆拳勇之士，四百人分(此處脫四字)執紫旗。凡戰陣，若前軍將敗，麾紫旗以副之，莫不(此處脫三字)靡，霆駭星散，未嘗挫衄。此團將卒多達，或至節將。(此處脫四字)至散員，亦享官祿，以之定霸，皆資福人。於時(此外脫五字)淮南黑雲都，皆紫旗之類也。此從各有名號。時顧(此處脫五字)亦嘗典郡，多雜談謔，曾造武舉，助曰大順(此處脫四字)侍郎李咤咤下進士及第三(此處脫十四字)憨子、姜癩子、張打胸、長小(此處脫十二字)許(此處脫九字)李嗑咀、李破肋、李吉丫、樊忽雷、日遊神、玉蹄馳、郝牛屎、□□貢、陳波斯、羅蠻子，試《亡命山澤賦》《到處不生草》詩，斯亦麥鐵杖、韓擒虎之流也。
孫光憲在蜀時，曾到資州，見應貞觀李道士話州有姓趙人，閉關卻掃，以廊廟自期，都虞侯閻普敬異之，躬自趨謁。閻魁梧丈夫，趙生迎門，愕眙良久，罄折敘寒溫，曰：「伏惟貔貅，閻乃質於先容者，俾詢之。」趙生曰：「若雲熊羆，即須宰相之才方當此語。閻公止於都頭，已來只銷呼為貔貅。」人聞咸笑之。又一士自稱張舍人，訴於光憲曰：「兄長以術惑我心神。」憲謂曰：「得非蠱毒厭勝之術耶」張曰：「非也。乃用鬼谷子捭闔捭破我心神，至今患心風不禁。」又江陵顧雲偶收諸葛亮兵書，自言可用十萬軍吞並四海。每至論兵必攘袂叱咤，若對大敵，時人謂之檢譜角牴也。時有行軍王副使，幽燕舊將，聲聞宇內。顏生候謁，稱是同人，自言大志不伸，喪良友也，每慟哭焉。
有民妻不識鏡，夫市之而歸。妻取照之，驚告其母曰：「某郎又索一婦歸也。」其母亦照曰：「又領親家母來也。」
