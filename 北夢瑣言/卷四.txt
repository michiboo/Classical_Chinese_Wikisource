
唐襄州趙康凝令公世勛嗣襲，人質甚偉，酷好修容，前後垂鏡以整冠櫛，往往以家諱刑人。相國崔公胤出鎮湖南，由峴首。趙令逢迎開宴，崔相從容而規之曰：「聞令公以文字刑人，甚無謂也。聞名心矍，但有顰蹙，豈可笞責及人耶」俄而近侍以紅拂子於烏巾上拂之，相國又曰：「此尤不可也。」陪僚俯首而已。天水其後漢南失守，已而奔吳，路由夏口，杜洪念公郊迓，以主座遜之，遽屍其位。其不識去就，皆此類也，竟罹禍於淮甸宜乎。
唐薛尚書能以文章自負，累出戎鎮，常鬱鬱嘆息。因有詩謝淮南寄天柱茶，其落句雲：粗官乞與真拋卻，賴有詩名合得嘗。」意以節將為粗官也。鎮許昌日，幕吏鹹集，令其子具櫜鞬參諸幕客，幕客怪驚，八座曰：「俾渠消災。」時人以為輕薄也。蓋不得本分官，矯此以見誌，非輕薄乎
唐相國孫公偓寬裕通簡，不事矯異，常語於親友曰：「凡人許己，務在得中。但士行無虧，不必太苦。以我之長彰彼之短，以我之清彰彼之濁，幸勿為之。」後謫居衡山，情抱坦然，不以放逐而懷戚戚。每對客座，而廝仆輩紛詬毆曳，仆於面前。相國凝然似無所睹，謂客曰：「若以怒心逢彼，即方寸自撓矣。」其性度皆此類也。相國曾乘軺至蜀，詣杜光庭先生受籙，乃曰：「嘗遇至人，話及時事，每有高棲之約。」爾後雖登臺輔，竟出官於南嶽，有詩《寄杜先生》，其要句雲：「蜀國信難遇，楚鄉心更愁。我行同范蠡，師舉效浮丘。他日相逢處，多應在十洲。」唐末朝達罹谷水白馬驛之禍，唯相國獲免焉。
唐柳大夫玼直清重德，中外憚之。謫授瀘州郡守，先詣東川庭參，具櫜鞬，元戎顧相彥朗堅卻之。亞臺曰：「朝廷本用見責，此乃軍府舊儀。」顧公不得已而受之。赴任，路由渝州，有牟黁秀才者，即都校牟居厚之子。文采不高，執所業謁見，亞臺獎飾甚勤。甥侄從行以為牟子卷軸不消見遇，亞臺曰：「巴蜀多故，土豪倔起。斯乃押衙之子，獨能慕善，茍不誘進，渠即退誌。以吾稱之，人必榮之。由此滅三五員草賊，不亦善乎。」子弟竊笑而服之。
唐末朝廷圍太原不克，以宰相張浚為都統，華帥韓建為副使。澤潞孫揆尚書以本道兵會伐，軍容使楊復恭與張相不葉，逗撓其師，因而自潰，由是貶張相為繡州牧。孫尚書為太原所執，詬罵元戎李公克用以狗豬代之。李公大怒，俾以鋸解，雖加苦楚而鋸齒不行。八座乃謂曰：「死狗豬！解人須用板夾，然後可得行，汝何以知之。」由此施板而鋸。方行未絕間，罵聲不歇。何乃壯而不怖！斯則君子之儒必有勇也。近者劉知俊自梁奔秦，自秦奔蜀，驍暴之聲，天下鹹聞焉。蜀先生坐其慘酷而誅之，受戳日，章皇萬端，乞命不暇。行刑者嗟而笑之。比孫帥何勇怯之不侔也。
唐崔相國慎猷廉察浙西日，有瓦棺寺持《法華經》僧為門徒。或有術士言相國面上氣色有貴子。問其妊娠之所在，夫人洎妾滕間皆無所見。相國徐思之，乃召曾侍更衣官妓而示術士，曰：「果在此也。」及載誕日，腋下有文，相次分明，即瓦棺僧名也，因命其小字緇郎。年七歲尚不食肉，一日有僧請見，乃掌其頰謂曰：「既愛官爵，何不食肉」自此方味葷血，即相國胤也。崔事一說雲是終南山僧，兩存之。
唐朱崖李太尉與同列款曲，或有徵其所好者，掌武曰：「喜見未聞言、新書策。」崔魏公鉉好食新飠念頭，以為珍美。從事開筵，先一夕前必到使院索新煮飠念頭也。杜豳公每早食饙飯乾脯。崔侍中安潛好看鬥牛。雖各有所美而非近利，與夫牙籌金埒、錢癖谷堆不亦遠乎。
唐畢相誠家本寒微，其渭陽為太湖縣伍伯。相國恥之，俾罷此役，為除一官。累遣致意，竟不承命。特除選人楊載宰此邑，參辭特於私第延坐與語，期為落此猥籍，津送入京。楊令到任，具達臺旨。伍伯曰：「某下賤人也，豈有外甥為宰相耶」楊令堅勉之，乃曰：「某每歲公稅享六十緡事例錢，茍無敗闕，終身優渥。不審相公欲為致何官職」楊令具以聞，相國嘆賞，亦然其說，竟不奪其誌也。近者蜀相庾公傳，素與其從弟凝績曾宰蜀州唐興縣，郎吏有楊會者，庾氏之昆弟深念之。洎疊秉蜀政，為楊會除長馬以酬之。楊會曰：「某之吏役，遠近皆知。忝冒為官，寧掩人口豈可將數千家供待而博一虛名長馬乎」雖強假軍職除授檢校官，竟不舍縣役，亦畢舅之次也。
唐楊蔚使君典洋州，道者陳休復每到州，多止於紫極宮。弘農甚思一見，而潁川輒便他適，乃謂道士曰：「此度更來，便須申報。」或一日再至，遽令申白，俄而州將擁旆而至。方遂披揖，弘農曰：「向風久矣，幸獲祗奉，敢以將來祿算為請，勿迓造次。」潁川呼人為卿，乃謂州牧曰：「卿三為刺史，了更無言。」州牧不懌，以其曾典兩郡，至此三也，自是常以見任為終焉之所。爾後秩滿無恙，不喻其言。無何，又授此州，亦終考限，罷後又除是郡。凡三任，竟殞於是邦。《三為刺史》之說果在於此乎。楊公季弟玭為愚話之。
唐軍容使田令孜擅權，有回天之力，嘗致書於許昌為其兄陳敬瑄求兵馬使職，節將崔侍中安潛不允。爾後崔公移鎮。川，敬瑄與楊師立、牛勖、羅元杲以打球爭三川，敬瑄獲頭籌，制授右蜀節旄以代崔公，中外驚駭。報狀雲陳僕射之命，莫知誰何。青城縣彌勒會妖人窺此聲勢，乃偽作陳僕射行李，雲山東盜起，車駕必謀幸蜀。先以陳公走馬赴任。乃樹一魁妖，共翼佐之。軍府未喻，亦差迎候。至近驛，有指揮索白馬四匹，察事者覺其非常，乃羈縻之。未供承間而真陳僕射亦連轡而至，其妖人等悉擒縛而俟命，潁川俾隱而誅之。識者曰：「陳僕射由閹官之力，無涓塵之效。盜處方鎮，始為妖物所憑，終以自貽誅滅，非不幸也。」
唐李相磎高才奧學，冠絕群彥，為朋黨所排，洎登嚴廊，似涉由徑。雖然，亦才授也。制下之日，劉舍人崇魯抱麻而哭之，李相斥其祖禰，條上其事，具表論之。又以彭城先德受賄飲鴆，乃作《鸚鵡杯賦》，醜詞訐切，人為寒心。朝士有識者閱其表曰：「何必多言，但雲倒策側龜於君前有誅，彭城子何所逃刑。」時以為然。
唐蔡京尚書為天德軍使，衙前小將顧彥朗、彥暉知使宅市買，八座有知人之鑒。或一日，俾其子叔向已下備酒饌於山亭，召二顧賜宴。八座俄亦即席，約令勿起。二顧惶惑，莫喻其意。八座勉之曰：「公弟兄俱有封侯之相，善自保愛，他年願以子孫相依。」因遷其職級。洎黃寇犯闕，顧彥朗領本軍同立收復功，作東川，加使相。蔡叔向兄弟往依之，請叔向為節度副使，仍以丈人行拜之，軍府大事皆諮謀焉。大顧薨，其弟彥暉嗣之，亦至使相。
唐陸相扆舉進士，屬僖宗再幸梁洋，隨駕至行在。於時奔避勞止，又時當六月，而相國策名。爾後在翰林，暑月苦於蒸溽，同列戲之曰：「今日好造榜天。」以其進取非時也。然相國文才重德，名冠一時，朝中陸氏三人，號曰「三陸」，即相國洎希聲及威三人也。
盧相光啟先人伏刑，爾後弟兄修飾赴舉，因謂親知曰：「此乃開荒也。」然其立性周謹，進取多塗。著《初舉子》一卷，即進取諸事，皆此類也。策名後揚歷臺省，受知於租庸張浚。清河出征並汾，盧每致書疏，凡一事別為一幅，朝士至今效之。蓋八行重疊別紙自公始也。唐末舉人不問士行文藝，但勤於請謁，號曰精切，亦楷法於范陽公爾。其族弟汝弼嘗為張相出征判官，傳檄四方，其略雲：「致赤子之流離，自朱邪之版蕩。」自謂人曰：「天生朱邪、赤子供我之筆也。」俊邁亦有族昆之風。
唐吳融侍郎策名後曾依相國太尉韋公昭度，以文筆求知。每起草先呈，皆不稱旨。吳乃祈掌武親密俾達其誠，且曰：「某幸得齒在賓次，唯以文字受眷。雖愧荒拙，敢不著力。未聞愜當，反甚憂懼。」掌武笑曰：「吳校書誠是藝士，每有見請，自是吳家文字，非幹老夫。」由是改之，果愜上公之意也。散版出官，寓於江陵，為僧貫休撰詩序，以「唐來唯元白休師而已，」又《祭陸龜蒙文》即雲「海內文章止魯望而已。」自相矛盾，於時不免識者所譏。
唐荊州衣冠藪澤，每歲解送舉人多不成名，號曰天荒解。劉蛻舍人以荊解及第，號為「破天荒」。爾來余知古、關圖、常修皆荊州之居人也，率有高文，連登上科。關即衙前將校之子也，及第歸鄉，都押已下為其張筵，乃指盤上醬甌戲老校曰：「要校卒為者。」其人以醋樽進之曰：「此亦校卒為者也。」席人大噱。關圖妻即常修妹，才思婦也，有祭夫文行於世。
唐荊州成令公汭領蔡州軍戍江陵，為節度使，張璝謀害之，遂棄本都，奔於秭歸。一夜為巨蛇繞身，幾至於殞，乃曰：「茍有所負，死生唯命。」逡巡蛇亦亡去。爾後招輯戶口，訓練士卒，沿流而鎮渚宮。尋授節旄，撫綏雕殘，勵精為理。初年居民唯一十七家，末年至萬戶。勤王奉國，通商務農，有足稱焉。朝廷號北韓南郭。有孔目官賀隱者，亦返俗僧也，端貞儉約，始為腹心，凡有闕政，賴其規贊。自賀隱物故，率由胸襟，加以騁辯陵人，又多矜伐，為識者所鄙。婦翁竺知章乃餅匠也，言多不遜。又元子微過，皆手刃之，竟無系嗣。樓船之役，幕僚結舌，終致鄂渚之敗，惜哉！
唐黃巢犯闕，僖宗幸蜀。張相國浚白身未有名第，時在河中永樂莊居，裏有一道人，或麻衣，或羽帔，不可親狎。一日，張在村路前行，後有喚「張三十四郎，駕前待爾破賊」，回顧乃是此道人。相國曰：「某一布衣耳，何階緣而能破賊乎」道人勉其入蜀，適遇相國聖善疾苦，未果南行。道者乃遺兩粒丹，曰：「服此可十年無恙。」相國得藥奉親，所疾痊復，後歷登臺輔。道者亦不復見。破賊之說何其驗哉。
唐薛澄州昭緯，即保遜之子也。恃才傲物，亦有父風。每入朝省，弄笏而行，旁若無人。好唱《浣溪紗》詞，知舉後有一門生辭歸鄉裏，臨岐獻規曰：「侍郎重德，某乃受恩。爾後請不弄笏與唱《浣溪紗》，即某幸也。」時人謂之至言。有小吏常學其行步揖遜，公知之，乃召謂曰：「試於庭前學得似則恕爾罪。」於是下簾擁姬妾而觀，小吏安詳傲然，舉動酷似。笑而舍之。
路侍中巖在西蜀，嘗夏日納涼於球場廳中，使院小吏羅九臯巾裹步履，有似裴條郎中。大貂遙見，促召衫帶，逼視方知其非，因笞之。
唐張策早為僧，敗道歸俗，後為梁相。先在華山雲臺觀修業，觀側有莊，其弟虡亦輕易道教，因脫褻服掛於天尊臂上雲：「藉此公為我掌之。」須臾，精神恍惚，似遭毆擊，痛叫狼狽，或頓或起，如有人拖曳之狀，歸至別業而卒。斯人也，必黨於釋氏而輕侮道尊，人之無禮，自貽陰殛，非不幸也，與嘉州崔使君開尹真君石函事同。李載仁郎中目睹，為愚話之。
唐柳僕射仲郢鎮郪城，有一婢失意，將婢於成都鬻之。蓋巨源使君乃西川大校，累典雄郡，宅在苦竹溪。女儈具以柳婢言導，蓋公欲之，乃取歸其家。女工之具悉，隨之日夕，賞其巧技。或一日，蓋公臨街窺窗，柳婢在侍，通衢有鬻綾羅者從窗下過，召俾就宅。蓋公於束縑內選擇邊幅，舒捲揲之，第其厚薄，酬酢可否。柳婢失聲而仆，似中風恙。命扶之而去，一無言語，但令輿還女儈家。翌日而瘳。詰其所苦，青衣曰：「某雖賤人，曾為柳家細婢，死則死矣，安能事賣絹牙郎乎。」蜀都聞之皆嗟嘆也。清族之家率由禮門，蓋公暴貴，未知士風，為婢僕所譏，宜矣哉。
唐柳玭大夫之任瀘州，溯舟經馬驍鎮。土豪趙師儒率鄉兵數千，憑高立寨，刑訟生殺，得以自專，本道署以軍職。聞五馬經過，乃棹扁舟，被褐衫把杖子迎接，參狀雲「百姓趙師儒」。亞臺以其有職，非隸屬邑，怪而辭之。師儒曰：「巴蜀亂離，某懷集鄉人拒他盜，非敢僣幸，妄僥戎職。」亞臺欣而接之，乃駐旌旆館於寨中，供億豐備，欽禮彌勤。師儒亦有詩句，皆陳素心。亞臺悉為和之。睹其清儉，不覺嗟嘆曰：「我他年若登廊廟，必為斯人而致節察。」蓋賞其知分任真也。
禪門有《祖系圖》，得佛心印者皆次列之。進士有《登科記》，懷將相才者鹹編綴之。而名實相違，玉石混雜，疑誤後人，良可怪也。唐進士宇文翃，雖士族子，無文藻，酷愛上科。有女及笄，真國色也，朝之令子弟求之不得。時竇璠年逾耳順，方謀繼室，其兄諫議叵有氣焰，能為人致登第。翃嫁女與璠，璠為言之元昆，果有所獲。相國韋公說即其中表，甚鄙之。因滑臺杜尚書宅遭火，幾爇神柩，家人雲老鼠尾曳火入庫內，因而延燎。京兆謂宇文曰：「魚將化龍，雷為燒尾。近日老鼠亦有燒尾之事。」用以譏之。葆光子嘗試一僧，備諳謬妄，一旦擁徒說法，自言出世，安知他日不預《祖系》乎。是則宇文翃登科，後人何以知之，悲夫！
溫庭雲，字飛卿，或雲作「筠」字，舊名岐，與李商隱齊名，時號曰「溫李」。才思艷麗，工於小賦，每入試押官韻作賦，凡八叉手而八韻成，多為鄰鋪假手，號曰救數人也。而士行有缺，縉紳簿之。李義山謂曰：「近得一聯句雲『遠比召公三十六年宰輔』，未得偶句。」溫曰：「何不雲『近同郭令二十四考中書』。」宣宗嘗賦詩，上句有「金步搖」，未能對，遣未第進士對之。庭雲乃以「玉條脫」續也，宣宗賞焉。又藥名有白頭翁，溫以蒼耳子為對，他皆此類也。宣宗愛唱《菩薩蠻》詞，令狐相國假其新撰密進之，戒令勿他泄。而遽言於人，由是疏之。溫亦有言雲：「中書堂內坐將軍。」譏相國無學也。宣皇好微行，遇於逆旅，溫不識龍顏，傲然而詰之曰：「公非司馬長史之流」帝曰：「非也。」又謂曰：「得非大參簿尉之類」帝曰：「非也。」謫為方城縣尉，其制詞曰：「孔門以德行為先，文章為末。爾既德行無取，文章何以補焉。徒負不羈之才，罕有適時之用」雲雲。竟流落而死也。杜豳公自西川除淮海，溫庭雲詣韋曲杜氏林亭，留詩雲：「卓氏爐前金線柳，隋家堤畔錦帆風。貪為兩地行霖雨，不見池蓮照水紅。」豳公聞之，遺絹一千匹。吳興沈徽雲：「溫舅曾於江淮為親表檟楚，由是改名焉。」庭雲又每歲舉場多借舉人為其假手。沈詢侍郎知舉，別施鋪席授庭雲，不與諸公鄰比。翌日簾前謂庭雲曰：「向來策名者皆是文賦托於學士，某今歲場中並無假託學士，勉旃！」因遣之，由是不得意也。
浙西周寶侍中博陵崔夫人乃乾符中時相之姊妹也，少為女道士，或雲寡而冠帔，自幽獨焉。大貂素以豪俠聞，知崔有容色，乃逾垣而竊之，宗族亦莫知其存沒。爾後周除浙右，其內亦至國號，乃具車馬偕歸崔門曰：「昔者官職卑下，未敢先言。此際叨塵，亦不相辱。」相國不得已而容之。末山尼開堂說法，禪師鄧隱峰，有道者也，試其所守，中夜挾刃入禪堂欲行強暴，尼憚死失誌。隱峰取去衵服，集眾僧以曉之，其徒立散。王蜀先主部將張勍暴橫，鞭人之胸。典眉州，有一少尼姿容明悟，講《無量壽經》。張欲逼辱，以死拒之，不肯破戒，因而詬罵。張乃折其齒，與其父同沈於蟆頤津也。崔氏女、末山尼以畏懦而茍全，徐仙姑用道力而止暴，講經尼以守戒而隕命，是知女子修道亦似一段障難，而況冶容誨淫者哉。孫棨舍人著《北裏誌》，敘朝賢子弟平康狎遊之事，其旨似言盧相攜之室女失身於外甥鄭氏子，遂以妻之，殺家人而滅口。是知平康之遊亦何傷於年少之流哉！
唐世梁太祖未建國前，崔禹昌擢進士第，有別業在汴州管內。禹昌敏俊，善接對。初到夷門，希梁祖意，請陳桑梓禮。梁祖甚喜，以其不相輕薄，甚蒙管領，常預賓次，或陪褻戲。梁祖以其有莊墅，必藉牛，乃問曰：「莊中有牛否」禹昌曰：「不識得有牛。」意是無牛，以時俗語「不識得有」對之。梁祖大怒，曰：「豈有人不識牛為我是村夫即識牛，渠則不識。如此輕薄，何由可奈！」幾至不測，後有人言，方漸釋怒。
唐右補闕張曙，吏部侍郎褧之子，禕之侄。文章秀麗，精神敏俊，甚有時稱。所生母常戴玉天尊，黃巢亂離，莫知存沒。或有於枯骸中頭上見有玉天尊，以曙未訪遺骸，不合進取，以此阻之。後於裴贄侍郎下擢進士第，官至右補闕。曾戲同年杜荀鶴曰：「杜十四仁賢大榮，幸得與張五十郎同年。」荀鶴答曰：「張五十郎大榮，幸得與荀鶴同年。」天下只聞杜荀鶴名字，豈知張五十郎耶。彼此大咍，是知虛名不足定人優劣。曙有《擊甌賦》，其警句雲：「董雙成青瑣鸞驚，啄開珠網；穆天子紅韁馬解，踏破瓊田。」又有《鄠郊賦》敘長安亂離，亦《哀江南》、《悲甘陵》之比，區區之荀鶴不足擬倫。
