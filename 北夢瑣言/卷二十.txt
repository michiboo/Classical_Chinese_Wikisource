
上問範延光見管馬數，對曰：「見管馬軍三萬五千。」上撫髀嘆曰：「朕從戎四十年，太祖在太原時騎軍不過七千，先皇帝與汴軍校戰，自始至終馬數才萬。今有鐵馬三萬五千，不能使九州混一，是吾養卒練士將帥之不至也。老者馬將奈何」延光以馬數多，國力虛耗為言，上亦然之。
鎮州士人劉方遇家財數十萬，方遇妻田氏蚤卒，田之妹為尼，常出入方遇家，方遇使尼長發為繼室。有田令遵者，方遇之妻弟也，善貨殖，方遇以所積財令令遵興殖也。方遇有子年幼，二女皆嫁。方遇疾卒，子幼不能督家業，方遇妻及二女以家財素為令遵興殖，乃聚族合謀，請以令遵姓劉為方遇繼嗣。即令鬻券人安美為親族請嗣。券書既定，乃遣令遵服斬衰居喪。而二女初立令遵時，先邀每月供財二萬，及後求取無厭，而石、李二女夫教二女詣本府論訴，雲「令遵冒姓奪父家財」。令遵下獄，石、李二夫族與本府要吏親黨，上至府帥、判官、行軍司馬、隨使都押衙，各受方遇二女賂錢數千緡，而以令遵與姊及書券安美同情共盜，俱棄市。人知其冤。府帥李從敏令妻來朝，懼事發，令內地彌縫。侍禦史趙都嫉惡論奏，明宗驚怒，下鎮州，委副使符蒙按問，果得事實，自親吏高知柔及判官、行軍司馬及通貨僧人、婦人皆棄市，惟從敏初欲削官停任，中宮哀祈，竟罰一季俸。議者以受賂曲法殺人，而八議之所不及，失刑也。
馮道對：「太子食，有邪蒿，師傅以其名邪，令去之，況人事乎。」上退，問群臣「邪蒿」之義，範延光對：「無名之役，不急之務，且宜罷之。」自安重誨伏誅，而宦者孟漢瓊連宮掖之勢，居中用事，人皆憚之。因宰臣奏對，延光等深言「邪蒿」、「春冰」、「虎尾」之戒，欲驚悟上意也。上聖體乖和，馮道對寢膳之間，動思調衛，因指禦前果實曰：「如食桃不康。翌日見李而思戒可也。」初上因禦李暴得風虛之疾，馮道不敢斥言，因奏事諷悟上意。
秦王從榮之為元帥，輕佻淺露，狎近浮薄，列坐將帥而與判官論詩，未躋大位而許人禍福。由是中外忌憚，竟及誅敗。上聞從榮伏誅，悲駭幾落禦榻，氣絕復蘇者再，由是不豫轉增，以至晏駕，自雲：「我今日自作劉窟頭也。」
吳興沈徽，乃溫庭筠諸甥也，嘗言其舅善鼓琴吹笛，亦雲有弦即彈，有孔即吹，不獨柯亭爨桐也。」制《曲江吟》十調，善雜畫，每理發則思來，輒罷櫛而綴文也。有溫顗者，乃飛卿之孫，憲之子。仕蜀，官至常侍。無它能，唯以隱僻繪事為克紹也。中間出官，旋遊臨邛，欲以此獻於州牧，為謁者拒之。然溫氏之先貌陋，時號鐘馗。顗之子郢，魁形，克肖其祖，亦以奸穢而流之。
姜誌，許昌人，自小亂離，失其父母。爾後仕蜀，至武信軍節度使。先是，廄中圉人姜春者事之多年，頻罹鞭撲，一旦告老於國夫人，請免馬廄之役，而丐食於道路。夫人湣之，詰其鄉貫姻親，兼雲「有一子，隨軍入川，莫知存亡」，其小字、身上記驗一一述之，果誌之父也。洎父子相認，悲號殞絕。誌乃授父杖，俾笞其背，以償昔日所誤之事。舉國嗟嘆之。此事川蜀皆知。
唐四方館主王鄑尚書自西京亂離，挈家入蜀，沿嘉陵江下，至利州百堂寺前。其弟年七歲，忽雲：「我曾有經一卷，藏在此寺石龕內。」因令家人相隨訪獲之，木梳亦存。寺僧曰：「此我童子也。」較其所夭之年與王氏之子所生之歲果驗也。其前生父母尚存。及長，仕蜀，官至令錄數任，即王鄂。
舒溥者，萬州人，粗解書記，事前恩州刺史李希玄往廣州謁嗣薛王，歸裝甚豐。於時蜀兵部毛文晏侍郎、宣徽宋光葆開府、前陵州王洪使君皆未宦達，舒子竊資而奉之。爾後三人繼登顯秩，而恃此階緣，多行無禮於恩牧，因笞而遣之。始依陵州王洪，奏授井研令，尋為王公所鄙。次依宋開府，亦以不恭見棄。轉薦於嘉牧顧珣，珣承奉貴近，誤奏為團練判官，賜緋，轉員外郎。未久失意，復疏之，俾其入貢，仍假一表希除畿邑，實要斥遠之。邸吏知意，表竟不行。淹留經年，乃詣堂陳狀，只望本分入貢之恩澤。朝廷以其北面因依，莫測本末，優與擬議，轉檢校工部郎。所謂三斥三遇也。愚嘗覽吳武陵為李吉甫相所誤致及第，因類而附之。
杜何博士，相國駙馬悰之子，仕蜀至五轉無它才俊，止以貴公子享俸祿而已。恥其官卑，詣執政陳啟自述門閥，其末雲：「昔年入貢，仕在花樹韋吏部先德之前；今日通班，在新津馮長官小男之後。」執政湣而慰之。有高諷者，自雲太尉諸孫，羈旅三川而多忤物，每嘆求官不遂，遍告人曰：「何不還我羅城來」蓋以掌武所築，蜀人安之。其疏闊皆如此也。
韋巽，太尉昭度之子也，尫懦蒙鈍，率由婢嫗。仕蜀，先主以其事舊優容之，以至卿監。或為同列所譏雲：「三公門前出死狗。」巽曰：「死狗門前出三公。」又能酬酢也。周仁矩者，即蜀相庠之子，為駙馬都尉，有才藻而庸劣。國亡後與貧丐者為伍，俾一人先道爵裏於市肆酒坊之間，人有哀者，日獲三二百錢，與其徒飲啖而已。成都人皆嗟嘆之。
唐鳳翔李嚴令公收蜀，充饋運使，於蜀城東門外下營。魏王與郭侍中入居蜀宮，玉帛子女它人無復見矣。中令寂寞，無以遣適。潁川陳昭符仕蜀，累剖竹符，蚤在岐山，微有階緣，而得候謁，因求一美人以獻之。有蕭夫人者，乃蜀先主之寵愛也，曾賜與鳳翔歸降指揮使王胡，賜名丞弇。王胡乃岐王賜姓，連彥字，卒後蕭氏寡而無子。其容態明悟，國人具聞。陳致媒氏誘之而獻，抱衾之夕，中令於窗隙中窺之，嘆其妍妙，乃詰所來，左右方以王胡為對。中令止之曰：「王胡背恩投蜀，誠不可容。然其向來吾之子侄矣，此事不可。」遽令約回。時有知者皆重中令少年而忍欲復禮，誠貴達人難事。潁川每為愚話之。周彥章本姓王，以軍功為金吾衛使。後主采選宮妓，王有女甚美，因命內人慾選入宮。王乃按劍曰：「某是先皇令與周氏作義男，本姓王，為眾所聞也，豈有王氏女而事王氏乎」因召左右小軍將無婦者以女衣襟結之，便為夫妻。爾後國變，王乃領兵於大安樓前脅後主誅君側韓昭等，即其事也。
王蜀時閬州人何奎，不知何術而言事甚效，既非卜相，人號何見鬼，蜀之近貴鹹神之。鬻銀之肆有患白癩者，傳於兩世矣。何見之，謂曰：「爾所苦，我知之矣。我為嫁娉少環釧釵篦之屬，爾能致之乎即所苦立愈矣。」白癩者欣然許之。因謂曰：「爾家必有它人舊功德或供養之具存焉。亡者之魂無依，故遣為此祟。但去之必瘳也。」患者歸視功德堂內本無它物，忖思久之，老母曰：「佛前紗窗乃重圍時它人之物，曾取而置之，得非此乎」遽令撤去，仍修齋懺，其疾遂痊，竟受其鐶釧之贈。何生未遇，不汲汲於官宦。末年祈於大官，自布衣除興元少尹，金紫，兼妻邑號，子亦賜緋。不之任，便歸閬州而卒，預知死期也。雖術數通神，而名器逾分，識者知後主之政悉此類也。
嘉州夾江縣人孫雄，人號孫卵齋，其言事亦何奎之流。偽蜀主歸命時，內官宋愈昭將軍數員舊與孫相善，亦神其術，將赴洛都，鹹問其將來升沉。孫俯首曰：「諸官記之，此去無災無福，但行及野狐泉已來稅駕處曰『孫雄非聖人耶』，此際新舊使頭皆不見矣。」諸官皆疑之。爾後量其行邁，合在鹹京左右，後主罹偽詔之禍，莊宗遇鄴都之變，所謂新舊使頭皆不得見之驗也。愚同席備見說，故記之。
遂寧有馮見鬼，似有所睹，知人吉兇。潁川陳絢為武信軍留後，而劉令公知俊交替，摭其舊事，疊有奏論。馮生謂潁川曰：「府主雖號元戎，前無旌節所引，殆不久乎。幸勿憂也。」未逾歲而彭城伏誅。有官人林泳者，本閩人也，嘗謂僚友曰：「安有生人而終日見鬼乎無聽其妖。」馮聞之甚不平。或一日，對眾謂之曰：「閣下為官多不克終，蓋曾殺一女人為祟，以公祿壽未盡，莫致其便。我能言其姓名，公信之乎」於是慚懼言誠於馮生，許為解其冤也。它皆類此。
沙門貫休，鐘離人也，風騷之外精於筆劄，舉止真率，誠高人也。然不曉時事，往往詆訐朝賢，它亦不知己之是耶非耶。荊州成中令問其筆法非耶，休公曰：「此事須登壇而授，非草草而言。」成令銜之，乃遽於黔中因病以鶴詩寄意曰：「見說氣清邪不入，不知爾病自何來。」以詩見意也。馮涓大夫有大名於人間，淪落於蜀，自比杜工部，意謂它人無出其右。休公初至蜀，先謁韋書記莊，而長樂公後至，遂與相見，欣然撫掌曰：「我與你阿叔有分。」長樂怒而拂袖。它日謁之竟不逢迎，乃曰：「此阿師似我禮拜也。」自是頻投刺字，終為閽者所拒。休公謂韋公曰：「我得得為渠入蜀，何意見怪」國清寺律僧嘗許具蒿脯，未得間，姜侍中宅有齋，律僧先在焉，休公次至，未揖主人大貌，乃拍手謂律僧曰：「乃蒿餅子何在」其它皆此類。通衢徒步，行嚼果子，未嘗跨馬，時人甚重之，異乎廣宣、棲白之流也。
