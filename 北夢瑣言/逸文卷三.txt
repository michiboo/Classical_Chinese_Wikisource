
河中判官路德延，相國巖之侄，嶽之子，時謂才俊，擢進士第，西平王朱友謙幕僚，放恣淩傲，主公容之。友謙背梁，乞於晉陽。並使初至，禮遇方謹，路公筵上言語及之，友謙憂憤，因投德延於黃河以紓禍也。先是，紀綱之仆近判官入謁幕次，遂有請易舍之說。蓋義兄弟同處，不欲聞郎官穢談也。路子得非其人耶。
蜀東、西川之人常互相輕薄。西川人言：「梓州者乃我東門之草市也，豈得與我為耦哉！」節度柳仲郢聞之，為幕客曰：「吾立朝三十年，清華備歷，今日始得與西川作市令。」聞者皆笑之。故世言東西兩川人多輕薄。
江陵高季昌唐末為荊州留後時，宰相韋說、鄭玨舅甥姻婭也，朱梁太祖時皆得制方面。高氏以貴公子任行軍司馬，常以歌筵酒饌款待數公，日常宴聚，求取無恆，皆優待之。後莊宗過河，奄有中原，天下震懼，高氏單騎入覲，韋、鄭二公繼登臺席。中朝士族子弟多不達時變，復存舊態，薛澤除補闕，韋荊除春秋博士，皆賜緋，鹹有德色，匆匆辦裝，即俟歸朝，視行軍蔑如也。李載仁，韋說之甥，除秘書郎。劉詵，鄭玨之妹夫也，除毛詩博士，賜緋。爾後韋屢督李入京，高氏欲津置之。載仁遷延，自以先德遺戒，不欲依舅氏，但不能顯言，竟不離高氏門館。劉詵無他才望，性嗜酒，口受新命，殊無行意，日於高氏情敬不衰，然則美醞肥Ｂ之所引也，無何，以疾終。高氏贍給孤遺，頗亦周至。未間，洛下有變，明宗入統，南方強侯，人要姑息。韋、鄭二相皆罷去，韋、薛尚跧荊楚。明年，保勖嗣襲，辟李為掌記。他日，錄其長息為子婿，第三子皆奏官，一門朱紫韠如也。劉詵三子疊加任遇，三孫女適高氏子弟，向三十年享其祿食，亦足稱也。韋荊寂寞而卒，薛澤攝宰而終，豈自掇乎亦命也夫！
盧程擢進士第，為莊皇帝河東判官，建國後命相。無他才業，唯以氏族傲物。任圜常以公事入謁，程烏紗隱幾，謂圜曰：「公是蟲豸，輒來唐突。」圜慚愕，驟告莊宗，大怒，俾殺之，為盧質救解獲免。自是出中書，時人切齒焉。江陵在唐世號衣冠藪澤，人言琵琶多於飯甑，措大多於鯽魚。有邑宰盧生，每於枝江縣差船入府，舟子常苦之。一旦，王仙芝兵火，盧生為船人挑其筋系於船舷，放流而死。大凡無藝子弟率以門閥輕薄，廣明之亂遭罹甚多，鹹自致也。
韋昭度招討陳敬瑄時，蜀帥顧彥暉為副，王先生為都指揮使。三府各署幕僚，皆是朝達子弟，視王先主蔑如也。先主侍從髡發行<目參>，黥面劄腕，如一部鬼神。其輩以先主兢肅，顧公詳緩，一時失笑而散。先主歸管，左右以此為言，亦自大笑。他日克郪城，輕薄幕僚皆害之。
荊南節度使高保融有疾，幕吏孫光憲夢在渚宮池與同僚偶坐，而保融在西廳獨處，唯姬妾侍焉。俄而高公弟保勖見召上橋，授以筆研，令光憲指捴發軍，仍遣廳頭二三子障蔽光憲，不欲保融遙見。逡巡有具櫜鞬將校列行俟命，次見掌節吏嚴光楚鞟而前趨，手捧兩黑物，其一則如黑漆鞾而光，其一即尋常鞾也，謂光憲曰：「某曾失墨兩挺，蒙王黜責，今果尋獲也。」良久夢覺。翌日說於同僚。逾月而保融卒，節院將嚴光楚具帖子取處分倒節。光憲請行軍司馬王甲判之：墨者，陰黑之物，節而且黑，近於兇象，即向之所夢倒雙節之謂也。
湘湖有大校周藹者，居常與同門生姻好最厚，每以時人不能理命，致不肖子爭財紛詬，列於訟庭。慨此為鑒，乃相約曰：「吾徒他年勿遵其轍，儻有不諱，先須區分，俾其不露醜惡，貽責後人也。」他日同門生奉職襄邸，一夕，周校夢見揮涕告訴曰：「姨夫姨夫，某前言已乖，今為異物矣。昨在通衢，急風所中，已至不救，但念家事，今且歸來，略要處理。」周校忽然驚覺，通夕不寐，遲明抵其家說之，家人亦夢。不旬日，兇問至矣。自是傳靈語，均財產，戒子辭妻，言善意勤，殆一月而去不復再來。
進士鄭起謁荊州節度高從誨，館於空宅，其夕夢一人告訴曰：「孔目官嚴光楚無禮。」意甚不平。比夕又夢，起異其事，召嚴而說之。嚴命巫祝祈謝，靡所不至，莫知其由。明年，鄭生隨計，嚴光楚愛其宅有少竹徑，多方而致之。才遷居，不日以罪笞而停職，竟不知其故。
遂州巡屬村民姓於號世尊者，與一女皆逆知人之吉兇，數州敬奉，舍財山積，鏨鑿崖壁列為佛像，所費莫知紀極。節度許公存以其襖妄召至府衙，俾其射覆，不中，乃械而殺之，一無神變。於其所居得五色文麻縆，以牛載僅百馱，錢帛即可知也。每夜會，自作阿彌陀佛，宮殿池沼一如西方，男女俱集，念佛而已。斯亦下愚之流，豈術神邪將有物憑之邪
高燕公鎮蜀日，大慈寺僧申報堂佛光見，燕公判曰：「付馬步使捉佛光過。」所司密察之，誘其童子，具雲「僧輩以鏡承隙日中影閃於佛上」，由此乖露，擒而罪之。
釋教五部持念中有大輪咒術，以之救病亦不甚效，然其攝人精魂，率皆狂走，或登屋樑，或嚙瓷碗。閭閻敬奉，殆似神聖。此輩由是廣獲金帛。陵州貴平縣牛鞞村民有周達者，販鬻此術，一旦沸油煎其陰以充供養，觀者如堵，或驚或笑。初自忘痛，尋以致殂也。中間僧昭浦說朗州有僧號周大悲者，行此咒術，一旦煉陰而斃，與愚所見何姓氏恰同，而其事無殊也。蓋小人用道欺天，殘形自罰。以其事同，因而錄之。
廬山書生張璟乾寧中以所業之桂州，至衡州犬嗥灘，損船上岸，寢於江廟，為神所貴。璟以素業對之，神為改容延坐，從容雲：「有巫立仁者，罪合族，廟神為理之於嶽神，無人作奏。」璟為草之。既奏，嶽神許之。廟神喜，以白金十鉼為贈。劉山甫與校書郎廖騭親見璟，說其事甚詳。
福建崔從事，忘其名，正直檢身，幕府所重。奉使湖湘，復命，在道遇賊，同行皆死，惟崔倉皇中忽有人引路獲免。中途復痁疾，求藥無所，途次延平津廟，夢為廟神賜藥三丸，服之驚覺，頓愈。彭城劉山甫自雲外祖李敬彜為郎中，宅在東都毓材坊，土地最靈。家人張行周事之有應，未大水前，預夢告張求飲食。至其日，率其類遏水頭，並不沖圮李宅。
青城縣岷江暴漲，漂墊民居。縣民關承湍妻計氏有孩提子在懷抱，乃上木櫃，為駭浪推漾大江，唯見赤幘佩刀者洎朱衣秉簡者安存之，令洎縣溉。櫃乃隨流泛泛，至縣溉為舟子迎拯而出，子母無恙。
湖南馬希聲嗣父位，連年亢旱，祈禱不應，乃封閉南嶽司天王廟及境內神祠，竟亦不雨。其兄希振入諫之，飲酒至中夜而退，聞堂前喧噪，連召希振，復入，見希聲倒立於階下，衣裳不披，其首已碎。令親信輿上，以帛蒙首。翌日發喪，以弟希範嗣位。先是，大將周達自南嶽回，見江上雲霧中擁執希聲而去，秘不敢言，夕有物如黑幕突入空堂，即時而卒。
唐清泰主乃晉高祖之婦兄也。明宗始為太原將帥，二主軍職未高，因擊鞠入趙襄子廟，俱見土偶避位而立，甚訝之，潛亦自負。及明宗功高，常危懼，二主曰：「趙襄子終能致神邪」爾後二主疊享大位。
合州有壁山神，鄉人祭必以太牢，不爾致禍。州裏懼之，每歲烹宰不知紀極。蜀僧善曉早為州縣官，苦於調選，乃剃削為沙門，堅持戒律，雲水參禮。行經此廟，乃曰：「天地郊社，薦享有儀。斯鬼何得僣於天地！牛者稼穡之資，爾淫其祀，無乃過乎」乃命斧擊碎土偶數軀，殘一偶，而僧亦力困，稍蘇其氣，方次擊之，廟祝祈僧曰：「此一神從來蔬食。」由是存之。軍州驚愕，申聞本道，而僧端然無恙。斯以正理責之，神亦不敢加禍也。
江河邊多倀鬼，往往呼人姓名，應之者必溺，乃死魂者誘之也。李載仁嘗維舟於枝江縣曲浦中，月色皎然，忽見一嫗一男子出水面四顧，失聲雲：「此有生人。」遽馳水面，若履平地，登岸而去。當陽令蘇汭居江陵，嘗夜歸，月明中見一美人，被發，所著裙裾殆似水濕。汭戲雲：「非江倀耶」婦人怒曰：「喚我作鬼！」奔而逐之，汭走，遇更巡方止，見婦卻返所來之路。
漢江北鄧州界地名穴口，本無鎮戍，有小河南流入於漢，久為沙壅，水道甚隘。前江陵令劉璪丙子歲往彼州訪親知，至穴口，宿舊知韓氏家。家人曰：「鄰村張家新婦卒來三日，適來卻活。主人暫往省之。」至夜韓家人歸，雲：「張婦為側近廟神召去，見其中外親眷亡者鹹在焉，為廟神造軍頓，無人作餅，故令召來。見廳上門外將士列坐，言開穴口江水，士卒踣沙，手皆血流。供頓畢，乃放回。」鄉裏未之信，不久，沙壖相次摧墊，江路乃通。
成汭鎮荊州，有墊江縣令催□與主簿李矩不協，鄰於水火。一旦，群賊劫縣，殺崔令。賊過後，矩入宅檢校，有一廳子方避賊，見矩，以為與賊通。明日言鎮將，眾鹹知矩與崔失歡，頗疑之，執送忠州，推問不伏，遂解送江陵，禁右廂獄。廂吏速於具獄，推吏常某言於判官範某曰：「李矩詆讕，須栲究之。」範固不許，常竟鍛煉以成之。矩臨刑，戒家人多燒紙筆，訟於地下。才一月，常某暴亡。後李矩主簿見身，範見矩至曰：「某受判官深恩，非敢造次。但冥府只要為證耳。」及妻子以誠祈之，乞容旬月區分家事。雖無痛苦，飲食如常，但困憊。逾月而卒。
蜀將陶福少年無賴，偷狗屠牛。後立功，至郡守，屯戍興元府之西縣，暴得疾，急命從人朱軍將詣府迎醫李令藹。令藹與朱軍將連騎馳往，至夜抵西縣近郭諸葛亮廟前，見秉炬三對前導，擁一人步行荷校縶縛，眾人相從，後有陶親叟抱衣裘而隨之。令藹先未識陶福，朱軍將指謂令藹曰：「此是我家太尉，胡為如此」逡巡恐悚，亦疑是鬼。曉至其營，已聞家人哭聲。向來執錄乃福之魂也。
草書僧文英大師彥翛始在洛都，明宗世子秦王從榮復厚遇之。後有故，南居江陵西湖曾口寺，一日恍惚忽見秦王擁二十騎詣寺訪彥翛，彥翛問：「大王何以此來」恰未對，倏而不見。彥翛方訪於人，不旬日，秦王遇害。
唐僖宗皇帝播遷漢中，蜀先主建為禁軍都頭，與其儕於僧院擲骰子，六隻次第相重，自幺至六，人共駭之。他日霸蜀，因幸興元，訪當時僧院，其僧尚在。問以舊事，此僧具以骰子為對。先主大悅，厚賜之。
青城寶園山僧彥先嘗有隱慝，離山往蜀州，宿於中路天王院，暴卒，被人追攝，詣一官曹，未領見王，先見判官，詰其所犯，彥先抵諱之。判官乃取一豬腳與彥先，彥先推辭不及，黽勉受之，乃是一鏡。照之見自身在鏡中，從前愆過猥褻一切歷然。彥先慚懼，莫知所措。判官安存，戒而遣之。洎再生，遍與人說，然不言所犯隱穢之事。
邛州臨漢縣內有湫，往往人見牝豕出入，號曰母豬龍湫。唐天復四年，蜀城大旱，使俾守宰躬往靈跡求雨。於時邑長具牢醴，命邑宰偕往祭之。三奠迨終，乃張筵於湫上，以神胙客，坐於烈日，鋪席以湫為上。每酒巡至，湫上黑氣如雲，氛氳直上，狂電燁然，玄雲陡暗，雨雹立至。令長與僚吏鼓舞去蓋，蒙濕而歸。翌日，此一境雨足，他邑依然赤地。夫人之至誠，龍畜亦能感動，享德濟旱，勿謂不智。
巴蜀間於高山頂或潔地建天公壇祈水旱，蓋開元中上帝所降儀法以示人也。其壇或羊牛所犯，及預齋者飲酒食肉多為震死。新繁人王堯因往別業，村民烹豚待之。有一自天公齋回，乃即席食肉，王謂曰：「爾不懼雷霆耶」曰：「我與雷為兄弟，何懼之有」王異之，乃詰其所謂，曰：「我受雷公籙，與雷同職。」因取其籙驗之，果如其說，仍有數卷。或畫壯夫以拳扠地為井，號「拳扠井」；或畫一士負薪枿，號「一谷柴」；或以七手撮山簸之，號「七山簸」。江陵東村李道士舍亦有此籙，或雲三洞法籙外有一百二法，為天師子嗣師所禁，唯許救物。茍邪用，必上帝考責陰誅也。
