
偽蜀王氏彭王傅陳絢嘗為邛州臨溪令，縣署編竹為藩而塗之。署久泥忽陊落，唯露其竹。侍婢秉炬而照，一物蟠於竹節中，文彩爛然，小蛇也。俄而雷聲隱隱，絢疑其乖龍，懼罹震厄，乃易衣炷香，抗聲祈於雷曰：「茍取龍，幸無急遽。」雖狂電若晝，自初夜迨四更隱隱不發，既發一聲，俄然開霽，向物已失，人無震驚，有若雷神佑乎懇禱。
偽蜀王氏梁州天旱，祈禱無驗。僧子朗詣州雲：「能致雨。」乃具十石甕貯水，僧坐其中，水滅於頂者，凡三日，雨足。州將王宗儔異禮之，檀越雲集，後莫知所適。僧令藹他日於興州見之，因問其術，曰：「此閉氣耳，習之一月就。本法於湫潭中作觀，與龍相系。龍為定力所制，必致驚動，因而致雨。然不如甕中為之，保無他害。」
巴巫間民多積黃金，每有聚會，即於席上羅列三品以誇尚之。雲安民有李仁表者，施澤金臺盤，以此相高。亂離之後，州將皆武人，競以貪虐。蜀將張彥典忠州，暴惡尤甚，將校苦之，因而作叛，連及黨與數千家。張攫其金銀，莫知紀極，後於蜀中私第別構一室以貯其金。忽一旦，屋外有火煙頻起，駭入驗之，乃無延爇之處，由是疑焉。及開篋視之，悉已空矣，即向時火煙乃金化矣。
偽蜀主當僣位，諸勛貴功臣競起甲第，獨偽中令趙廷隱起南宅北宅、千梁萬栱，其諸奢麗莫之與儔。後枕江瀆，池中有二島嶼，遂甃石循池，四岸皆種垂楊，或間雜木芙蓉。池中種藕，每至秋夏，花開魚躍。柳陰之下有士子執卷者、垂綸者，執如意者、執塵尾者、譚詩論道者。一旦，岸之隈有蓮一莖，上分兩岐，開二朵。其時謂之太平無事之秋，士女拖香肆艷看者甚眾。趙廷隱畫圖以進，蜀主嘆賞，其時歌者詠者不少。無何，禁苑中有蓮一莖，岐分三朵。蜀主開筵宴召群臣賞之，是時詞臣已下皆貢詩，當時有好事者圖以繪事，至今傳之。
江夏漢陽縣出毒菌，號茹閭，非茅蒐也。每歲供進，縣司常令人於田野間候之，茍有此菌即立表示人，不敢從下風而過，避其氣也。采之日，以竹竿芟倒，遽舍竿於地，毒氣入竹，一時爆裂，直候毒歇，仍以櫸柳皮蒙手以取，用氈包之，亦櫸柳皮重裹，縣宰封印而進。其賫致役夫倍給其直，為其道路多為毒薰以致頭痛也。張康隨侍其父宰漢陽，備言之。人有為野菌所毒而笑者，煎魚椹汁服之即愈。僧光遠說也。
大江之南，蘆荻之間往往燒起龍。唐天夏中，澧州葉源村民鄧氏子燒畬，柴草積於天井，火勢既盛，龍突出，騰在半空，縈帶為火所燎，風力益壯，狂焰彌熾，擺之不落，竟以仆地而斃，長且數百步，村民徙居而避之。朱梁末，辰州民向氏因燒起一龍，四面風雷急雨不能撲滅，尋為煨燼而角不化，瑩白如玉。向氏寶而藏之，湖南行軍高郁酬其價而強取。於時術士曰：「高司馬其禍乎，安用不祥之物以速之」俄而被誅。
李宣宰陽縣，縣左有潭，傳有龍居而鱗物尤美。李之子惰學，愛釣術，日往潭上。一旦，龍見，滿潭水發如舒錦被。李子褫魄委竿而走。蓋釣術多以煎燕為餌，果發龍之嗜欲也。
彭州濛陽縣界地名清流，有一湫，鄉俗雲此湫龍與西山慈母池龍為昏，每歲一會。新繁人王睿乃博物者，多所辯正，嘗鄙之。秋雨後經過此湫，乃遇西邊雷雨冥晦，狂風拔樹。王睿縶馬障樹而避，須臾雷電之勢止於湫上，倏然而霽，天無纖雲。詰彼居人，正符前說也。雲安縣西有小湯溪，土俗雲此溪龍與雲安溪龍為親。此乃不經之談也。或一日，風雷自小湯溪循蜀江中而下，至雲安縣，雲物回薄入溪中，疾電狂霆，誠可畏。有柳毅洞庭之事與此相符，小湯之事自目睹。
王蜀時夔州大昌鹽井，水中往往有龍，或白或黃，鱗鬛光明，攪之不動，唯沮沫而已。彼人不以為異。近者秭歸永濟井鹵槽亦有龍蟠，與大昌者無異，識者曰：「龍之為靈瑞也，負圖以升天，今乃見於鹵中，豈能雲行雨施乎」雲安縣漢成宮絕頂有天池，深七八丈，其中有物如蜥蜴，長咫尺，五色備具，躍於水面，象小龍也。有高遇者為刺史，詣宮設醮，忽浮出。或問監官李德符曰：「是何祥也」符曰：「某自生長於此，且未常見漢成池中之物。」高既無善政，諂佛佞神，亦已至矣，安可定其是非也夷陵清江有狼山潭，其中有龍。土豪李務求禱而事之，往見錦衾覆水，或浮出大木，橫塞水面，號為龍巢。遂州高棟溪潭，每歲龍見，一如狼山之事。
王蜀時梓州有張溫者，好捕魚，曾作客館鎮將。夏中，攜賓觀魚，偶遊近龍潭之下，熱甚，誌不快，自入水舉網，獲一魚，長尺許，鬐鱗如金，撥剌不已，俯岸人皆異之。逡巡晦暝，風雨驟作。溫惶駭，奔走數裏，依然烈景。或曰：「所獲金魚即潭龍也。」是知龍為魚服，自貽其患。茍無風雨之變，亦難逃鼎俎矣。龍潭取魚亦宜戒慎。
世言乖龍苦於行雨而多竄匿，為雷神捕之，或在古木及楹柱之內。若曠野之無處逃匿，即入牛角或牧童之身，往往為此物所累而震死也。蜀邸有軍將郭彥郎者，行舟峽江，至羅雲溉，方食而臥，心神恍惚如夢，見一黃衣人曰「莫錯」，而於口中探得一物而去。覺來但覺咽喉中痛，於時篙工輩但見船上雷電晦暝，震聲甚厲，斯則乖龍入口也。南山宣律師，乖龍入中指節，又非虛說。所以孔聖之言「迅雷風烈必變」，可不敬之乎
後唐同光中，滄州民有子母苦於科徭，流移近界封店，路逢白蛇。其子以繩系蛇項，約而行，無何，擺其頭落。須臾，一片白雲起，雷電暴作，撮將此子上天，空中為雷火燒殺墜地，而背有大書，人莫之識。忽有一人雲：「何不以青物蒙之，即識其字。」遂以青裙被之，有識字讀之曰：「此人殺害安天龍，為天神所誅。」葆光子曰：「龍，神物也，況有安天之號，必能變化無方。豈有一豎子繩系而殞之，遽致天神之罰，斯又何哉」
石晉時常山帥安重榮將謀幹紀，其管界與邢臺連接，鬥殺一龍。鄉豪有曹寬者見之，取其雙角，前有一物，如簾文，如亂錦，人莫知之。曹寬經年為寇所殺。壬寅年討鎮州，誅安重榮也。葆光子讀《北史》，見陸法和在梁時將兵拒侯景將任約於江上，曰：「彼龍睡不動，吾軍之龍甚自踴躍。」遂擊之，大敗而擒任約。是則軍陣之上龍必先鬥，常山龍死，得非王師大捷、重榮授首乎黃巢敗於陳州、李克用脫梁王之難，皆大雨震雷之助。
王蜀先主時修斜谷閣道，鳳州衙將白掌其事焉。至武休潭，見一婦人浮水而來，意其溺者，命僕夫鉤至岸濱，忽化為大蛇，沒於潭中。白公以為不祥，因而致疾，愚為誦岑參《招北客賦》雲：「瞿塘之東，下有千歲老蛟，化為婦人，炫服靚妝，遊於水濱。」白公聞之方悟蛟也，厥疾尋瘳。又內官宋愈昭自言於柳州江岸為二三女人所招，裏民叫而止之，亦蛟也。岑賦所言，斯足為證。
《月令》：「季秋伐蛟取鼉。」以明蛟可伐而龍不可觸也。蛟之為物，不識其形狀，非有鱗鬛四足乎？或曰虬蜧蛟蝹，狀如蛇也。南僧說蛟之形如馬蟥，即水蛭也，涎沫腥粘，掉尾纏人而噬其血，蜀人號為馬絆蛇，頭如貓鼠，有一點白。漢州古城潭內馬絆蛇往往害人，鄉裏募勇者伐之，身塗藥，遊泳於潭底，蛟乃躍於沙汭，蟠蜿力困，裏人歡噪以助，竟斃之。
唐大順、景福已後，蜀路劍、利之間白衛嶺、石筒溪虎暴尤甚，號稅人場。商旅結伴而行，軍人帶甲列隊而過，亦遭攫搏。時遞鋪卒有周雄者，膂力心膽有異於常，日夜行役，不肯規避，仍持托杈利劍，前後於稅人場連斃數虎，行旅賴之。西川書記韋莊作長語以賞之，蜀帥補軍職以壯之。凡死於虎、溺於水之鬼號為倀，須得一人代之，雖聞泛言，往往而有。先是，西川監軍使魚全諲特進自京搬家，憩於漢源驛，其孀嫂方稅駕，遂嚴妝倚驛門而看，為虎攫去，雖驅奪得之，已傷鉤爪也。仆嘗行次白衛嶺，時屬炎蒸，夜涼而進，一馬二仆，與他人三五輩偕行，或前或後，而民家豚犬交橫道路，山林依然，居人如昔，虎豹之屬又復何之景福乾寧之時，三川兵革，虎豹晝行，任土貢輸梗於前邁，西川奏章多取巫峽。大蟲作暴，得非系國家之盛衰乎
江陵松滋枝江村射鹿者率以淘河烏脛骨為管，以鹿心上脂膜作簧，吹作鹿聲，有大號小號呦呦之異，或麀鹿聲，則麚鹿畢集，蓋為牝聲所誘。人得彀矢而註之。南中多鹿，每一牡管牝百頭，至春羸瘦，蓋遊牝多也。及夏則唯食菖蒲一味，卻肥。當角解之時，其茸甚痛，獵人逢之，其鹿不敢逸走，伏而不動，獵者以繩系其茸，截而取之，先以其血來啖，然後斃鹿，何其苦也歟！夫狨麝孔雀以有用賈害，良可湣之！
獼猴見僧即必圍繞，狀如供養。戎瀘夷獠亦啖此物，但於野外石上跏趺而坐，以物蒙首，有如坐禪，則必相悅而來馴擾之，逡巡眾去，唯留一個伴假僧偶坐。僧以斧擊，將歸充食。他日更要，亦如前法擊之。然眾竟不之覺，又被人以其害稼，乃致酒糟盆盛措於野徑，仍削木棒可長一二尺者三五十條於側邊。其猴啖糟醉後，拈棒相擊，腳手損折，由此並獲。是知嗜酒者得不鑒斯獸之賈害乎
江南無野狐，江北無鷓鴣，舊說也。晉天福甲辰歲，公安縣滄渚村民辛家犬逐一婦人，登木而墜，為犬嚙死，乃老狐也，尾長七八尺。則正首之妖，江南不謂無也，但稀有耳。蜀中彭漢邛蜀絕無，唯山郡往往而有，裏人號為野犬，更有黃腰，尾長頭黑，腰間焦黃，或於村落鳴，則有不祥事。
梓潼縣張蝁子神乃五丁拔蛇之所也，或雲巂州張生所養之蛇，因而祠，時人謂為張蝁子，甚神甚靈。偽蜀王建世子名元膺，聰明博達，騎射絕倫，牙齒常露，多以袖掩口，左右不敢仰視。蛇眼而黑色，兇惡鄙褻，通夜不寐，竟以作逆伏誅。就誅之夕，梓潼廟祝亟為蝁子所責，言：「我久在川，今始方歸，何以致廟宇荒穢如是耶」由是蜀人乃知元膺為廟蛇之精矣。
孫光憲曾行次敘谷，宿於神山，見嶺上板屋中以木根為巨虺，前列香燈，因詰店叟：「彼何神也」叟曰：「光化中，楊守亮鎮褒日，有一蛇橫此嶺路，高七八尺，莫知其首尾，四面小蛇翼之無數。每一拖身，即林木摧折，殆旬半方過盡，阻絕行旅。因聚草焚燎路隅，慮其遺毒，然後方行。明年，楊伏誅。」
太原屬邑有清水池，本府祈禱雨澤及投龍之所也。後唐莊宗未過河南時，就郡捕獵，就池卓帳為憩宿之所。忽見巨蛇數頭自洞穴中出，皆入池中。良久，有一蛇，紅白色，遙見可圍四尺以來，其長稱是。獵卒齊彀弩連發，射之而斃，四山火光，池中魚鱉鹹死，浮在水上。獵夫輩共刲剝食之，其肉甚美。莊宗尋知之，於時諂事者以為克梁之兆，有五臺僧曰：「吾王宜速過河決戰，將來梁祚其能久乎此亦斷白蛇之類也。」
恆州井陘縣豐隆山西北長谷中有毒蛇據之，能傷人，裏民莫敢至其所。采藥人靳四翁入北山，忽聞風雨聲，乃上一孤石望之，見一條白蛇從東而來，可長三丈，急上一樹，蟠在西南枝上，垂頭而歇。須臾，有一物如盤許大，似蝦蟆，色如煙熏，褐土色，四足而跳，至蛇蟠樹下仰視，蛇垂頭而死。自是蛇妖不作。前澧州有鵾鵊雛，為蛇所吞。有物如蝦蟆，吐白氣直沖，墜而致死，得非靳老所見之物乎。凡毒物必有能制者，殆天意也。
南方有鸛，食蛇，每遇巨石，知其下有蛇，即於石前如道士禹步，其石阞然而轉，因得而啖。裏人學其法者，伺其養雛，緣樹以篾縆縛其巢。鸛必作法而解之，乃鋪沙樹底，俾足跡所印而仿學之。
南人采龜溺，以其性妒而與蛇交。或雌蛇至，有相趁鬥噬，力小致斃者。采時取雄龜置瓷碗及小盤中，於龜後以鏡照之。既見鏡中龜，即淫發而失溺。又以紙炷火上辦熱點其尻亦致失溺，然不及鏡照也。得於道士陳釗。又海上人雲龍生三卵，一為吉吊也。其吉吊上岸與鹿交，或於水邊遺精，流槎遇之，粘裹木枝，如蒲桃焉，色微青黃，復似灰色，號紫稍花，益陽道，別有方說。
陳藏器《本草》雲：「砂俘，又雲倒行拘子，蜀人號曰俘郁。旋乾土為孔，常睡不動，取致枕中，令夫妻相悅。」愚有親表曾得此物，未嘗試驗。愚始遊成都。止於逆旅，與賣草藥李山人相熟，見蜀城少年往往欣然而訪，李生仍以善價酬。因詰之，曰「媚藥」。征其所用，乃砂俘，與陳氏所說信不虛語。李生亦秘其所傳之法，人不可得也。武陵山出媚草，無賴者以銀換之，有因其術而男女發狂，罹禍非細也。
後唐莊宗過河，荊渚高季昌謂其門客梁震曰：「某事梁祖僅獲自免，龍德已來止求安活。我今入覲，亦要嘗之。彼若經營四方，必不縻我。若移入他鎮，可為子孫之福。此行決矣。」既自闕回，謂震曰：「新主百戰方得河南，對勛臣誇手鈔《春秋》，又豎指雲：『我於指頭上得天下。』則功在一人，臣佐何有且遊獵旬日不回，中外情何以堪吾高枕無憂。」乃築西面羅城拒敵之具。不三年，莊宗不守。英雄之料頃刻不差，宜乎貽厥子孫！
王蜀黔南節度使王保義有女適荊南高從誨之子保節，未行前，暫寄羽服。性聰敏，善彈琵琶。因夢異人，頻授樂曲。所授之人，其形或道或俗，其衣或紫或黃。有一夕而傳數曲，有一聽而便記者。其聲清越，與常異，類於仙家紫雲之亞也。乃曰：「此曲譜請元昆制序，刊石於甲寅之方。」其兄即荊南推官王少監貞範也，為制序刊石。所傳曲有道調宮、玉宸宮、夷則宮、神林宮、蕤賓宮、無射宮、玄宗宮、黃鐘宮、散水宮、仲呂宮。商調獨指泛清商、好仙商、側商、紅綃商、鳳抹商、玉仙商。角調雙調角、醉吟角、大呂角、南呂角、中呂角、高大殖角、蕤賓角。羽調鳳吟羽、背風香、背南羽、背平羽、應聖羽、玉宮羽、玉宸羽、風香調、大呂調。其曲名一同人世，有《涼州》、《伊州》、《胡渭州》、《甘州》、《緣腰》、《草靼》、《項盆樂》、《安公子》、《水牯子》、《阿濫泛》之屬，凡二百以上曲。所異者，徵調中有湘妃怨、哭顏回。常時胡琴不彈徵調也。王適高氏，數年而亡。得非謫墜之人乎。孫光憲子婦即王氏之侄也，記得一兩曲，嘗聞彈之。亦異事也。
