
唐乾寧中，雲安縣漢城宮道士楊雲外常以酒自晦，而行止異常。前進士錢若愚甚敬之，一旦，齋沐詣其山觀，宿於道齋。翌日，虔誠斂衽而白之曰：「師丈，小子凡鄙，神仙之事雖聆其說，果有之乎」楊曰：「有之，我即其人也。若示以飛空躡虛、履水蹈火，即日有千萬人就我，不亦煩褻乎」因騰躍上升，冉冉在空中，良久而下。若愚稽顙，自是信有神仙矣。
唐天復中，成汭鎮江陵，監軍使張特進元隨溫克修司藥庫，在坊郭稅舍止焉。張之門人向隱北鄰，隱攻歷算，仍精射覆，無不中也。一日，白張曰：「特進、副監、小判官已下皆帶災色，何也」張曰：「人之年運不同，豈有一時受災，吾不信矣。」於時城中多犬吠，隱謂克修曰：「司馬元戎某年失守，此地化為邱墟，子其誌之。」他日復謂克修曰：「此地更變，且無定主，五年後東北上有人，依稀國親，一鎮此邦，二十年不動。子誌之。」他日又曰：「東北來者二十年後更有一人，五行不管，此程更遠。但請記之。」溫以為憑虛，殊不介意。復謂溫曰：「子他時婚娶無男，但生一隊女也，到老卻作醫人。」後果密敕誅北司，張特進與副監、小判官同日就戮，方驗其事。成汭鄂渚失律不還，江陵為朗人雷滿所據。襄州舉軍奪之，以趙匡明為留後。大梁伐襄州，匡明棄城出奔，為梁將賀環所據，而威望不著，朗蠻侵淩，不敢出城，自固而已。梁主署武信王高季昌自潁州刺史為荊南兵馬留後，下車日，擁數騎至沙頭，朗軍懾懼，稍稍而退。先是，武信王賜姓朱，後復本姓，果符國親之說。克修失主，流落渚宮，收得名方，仍善修合，賣藥自給，亦便行醫。娶婦後唯生數女，盡如向言。唐明宗天成二年丁亥，天軍圍江陵，軍府懷憂，溫克修上城白文獻王，具道此。文獻未之全信。溫以前事累驗，必不我欺。俄而朝廷抽軍，來年武信薨，凡二十一年。而文獻嗣位亦二十一年，迨至南平王，即「此程更遠」，果在茲乎。
唐鳳州東谷有山人強紳，妙於三戒，尤精雲氣。屬王氏初亻並秦鳳，張黃於通衢，強公指而謂孫光憲曰：「更十年，天子數員。」又曰：「並汾而來悠悠，梁蜀後何為哉！」於時蜀兵初攻岐山，謂其旦夕屠之。強曰：「秦王久思妄動，非四海之主。雖然，死於牖下乃其分也。蜀人終不能克秦，而秦川亦成邱墟矣。」爾後大鹵與王鳳翔不羈，秦王令終，王氏絕祚，果葉強生言。有鹿盧蹻術，自雲老夫耄矣，無人可傳，其書藏在深隱處古杉樹中。因與孫光憲偕詣，開樹皮，發蠟緘，取出一通絹書，選吉辰以授，為強嫗止之，謂「孫少年也，慮致發狂。俾服膺三年，方議可否。」
唐彭濮間有相者彭克明，號彭釘筋，言事多驗，人以其必中，是有釘筋之名。九隴村民唐氏子家富穀食，彭謂曰：「唐郎即世，不掛一縷。」唐氏曰：「我家粗有田隴，衣食且豐，可能裸露而終哉」後一日，江水泛漲，潭上有一兔在水中央。唐謂必致之，乃脫衣泅水，無何，為迅波漂沒而卒，所謂一縷不掛也。其他皆此類，繁而不載。
偽蜀王先主時，有軍校黃承真就糧於廣漢綿竹縣，遇一叟曰鄭山古，謂黃曰：』此國於五行中少金氣，有剝金之號曰金煬鬼。此年蜀宮大火，至甲申、乙酉則殺人無數。我授汝秘術，詣朝堂陳之。儻行吾教以禳鎮，庶幾減於殺伐。救活之功，道家所重延生，試於我而取之。然三陳此術如不允行，則子亦不免，蓋泄於陰機也。子能從我乎」黃亦好奇，乃曰：「茍稟至言，死生以之。」乃賫秘文詣蜀，三上不達，乃嘔血而死。其大火與乙酉亡國殺戮之事果驗。孫光憲與承真相識，竊得窺其秘緯，題雲《黃帝陰符》，與今陰符不同，凡五六千言」黃雲受於鄭叟，一畫一點皆以五行屬配，通暢亹亹，實奇書也。然漢代數賢生於綿竹，妙於讖記之學，所雲鄭叟，豈黃扶之流乎。
偽王蜀葉逢，少明悟，以詞筆求知，常與孫光憲偕詣術士馬處謙問命通塞。馬曰：「四十已後方可圖之。未間茍或先得，於壽不永。」於時州府交辟，以多故參差，不成其事。後充湖南通判官，未除官之前，夢見乘船赴任，江上候吏旁午而至，迎入石窟。覺後話於廣成先生杜光庭。次忽報敕下，授檢校水部員外郎。廣成曰：「昨宵之夢，豈小川之謂乎。」自是解維，覆舟於犍為郡青衣灘而死，即處謙之生知、葉逢之兇夢，何真效哉！光憲自蜀沿流，一夕夢葉生雲：「子於青衣亦不得免。」覺而異之。洎發嘉州，取陽山路，乘小舟以避青衣之險。無何，篙折，為迅流吸入青衣，幸而獲濟。豈鬼神尚能相戲哉。
偽王蜀時，巫山高唐觀道士黃萬戶本巴東萬戶村民，學白虎七變術，又雲學六丁法於道士張君。常持一鐵鞭療疾，不以財物介懷。然好與鄉人爭訟，州縣不之重也。戎州刺史文思輅亦有戲術，曾翦紙魚投於盆內而活，萬戶投符化獺而食之，其鐵鞭為文思輅收之，歸至涪州亡其鞭，而卻歸黃矣。有楊希古，欲傳其術，坐未安，忽雲：「子家中已有喪穢。」不果傳。俄得家訃母亡。又蜀先主召入宮，列示諸子，俾認儲後。萬戶乃指後主。其術他皆仿此。唯一女為巫山民妻，有男傳授秘訣。將卒戒家人勿殮。經七八日再活，不久卻殞也。青城縣舊有馬和尚，宴坐三十五年，道德甚高。萬戶將卒，謂家人曰：「青城馬和尚來，我遂長逝也。」是年馬師亦遷化。
秭歸郡草聖僧懷浚者，不知何處人，唐乾寧初到彼，知來藏往，皆有神驗。愛草書，或經或釋或老，至於歌詩鄙瑣之言，靡不集其筆端。與之語，即阿唯而已。裏人以神聖待之，刺史幹公以其惑眾，系而詰之，乃以詩代通狀曰：「家在閩川西復西，其中歲歲有鶯啼。如今不在鶯啼處，鶯在舊時啼處啼。」又詰之，復有詩曰：「家住閩川東復東，其中歲歲有花紅。而今不在花紅處，花在舊時紅處紅。」郡牧異而釋之。詳其詩意似在海中，得非杯渡之流乎行旅經過，必維舟而禮謁。告其吉兇，唯書三五行，終不明言，事往果驗。荊南大校周崇賓謁之，書字遺之曰：「付皇都勘。」爾後入貢，因王師南討，遂縶於南府，竟就戮也。押衙孫道能謁之，書字曰「付竹林寺。」其年物故，營葬乃古竹林寺基也。皇甫鉉知州，乃畫一人荷校，一女子在旁。後為娶民家女遭訟，錮身入府。波斯穆昭嗣幼好藥術，隨其父謁之，乃畫一道士乘雲把胡盧，書雲「指揮使高牒衙推」。穆生後以醫藥有效，南平王高從誨與巾裹，攝府衙推。王師伐荊州，師寄南平王詩雲：』馬頭漸入揚州路，親眷應須洗眼看。」是歲輸誠淮海，獲解重圍。其他不可殫記。或一日，題庭前芭蕉葉上雲：「今日還債，幸州縣無更勘窮。」來日為人所害，尺首宛然。刺史高公為茶毗之。
湖南帥馬希聲在位多縱率，有賈客沈申者，常來往番禺間，廣主優待之，令如北中求寶帶。申於洛汴間市得玉帶一，乃奇貨也。回由湘潭，希聲竊知之，召申詣衙，賜以酒食，抵夜送還店，預戒軍巡以犯夜戮之。湘人俱聞，莫不嗟憫。爾後常見此客為祟，或在屋脊，或據欄檻，不常厥處。未久，希聲暴卒。其弟希範嗣立，以玉帶還廣人。
韋承臯者，偽蜀時將校也。有待詔僧名行真，居蜀州長平山，嘗於本州龍興寺構木塔，凡十三級，費錢銀萬計，尋為天火所焚，第三次營構方能就。人謂其有黃白之術也。及承臯典眉州，召行真至郡。郡有盧敬芝司馬者，以殖貨為業。承臯嘗謂之曰：「某頃軍中與行真同火幕，遇一韋處士，授以作金術。適來鄙夫老矣，故召行真同修舊藥，藥成當得分惠。謂吾子罷商賈之業可乎」盧敬諾。藥垂成，韋牧坐罪貶茂州參軍。臨行，盧送至蟆頤津。韋牧沉藥鼎於江中，謂盧生曰：「吾罪矣。先是授術韋處士者，吾害之而滅口。今日之事，藥成而禍及，其有神理乎。」蜀國更變，以拒魏王之師，誅死。
偽蜀寧江節度使王宗黯生日，部下屬縣皆率醵財貨以為賀禮。巫山令裴垣以編戶羈貧，獨無慶獻。宗黯大怒，召裴至，誣以他事，生沉灩澦堆水中，三日尺不流。宗黯遣人命挽而下，經宿逆水復上，卓立波面，正視衙門。宗黯頗不自安，神識煩撓，竟得疾暴卒。
渚宮有民公乘通者，平生隱慝，人或難知。死後湖南民家生一黑驢駒，白毛作荊南公乘通字。其子孫聞之懷恥，竟不能尋贖。江陵人皆知之。
湖南武穆王巡邊，回舟至洞庭宜春江口，暴風忽至，波如連山。乃見波中恢詭譎怪，蛟螭出沒，雲霧昏蒙，有如武夫執戈戟者，有文吏具襴簡者，有如捧盤盂者，或緋或綠，倏閃睢盱，莫知何物。左右大駭，衣服器皿悉投之。舟人慾以姬妾為請，王不聽。移時風定，僅獲存焉。後數年，武穆王薨於位。
東州顧彥朗以蔡叔向為副使，感微時之恩，雖為戎倅而嘗加敬。其弟彥暉嗣襲，酷好潔凈，嘗嫌人臭，左右薰香而備給使。幕僚皆中朝子弟，亦涉輕薄。韋太尉昭度收復蜀城，以彥暉為招討副使。在軍中，每旦率幕官同謁掌武，而蜀先主預焉，共輕忽之，雖昭度亦嫌其不恭。彥暉襲兄位，爾後為蜀主所破，手刃一家，郎官溫術等斃焉。先是，蔡叔向職居元僚，乃顧氏之心膂，與所辟朝士優遊尊俎，不相侔矣。小顧既是尊崇，嫌其掣肘，王先主因其隙宣言以間之，且曰：「拈卻蔡中丞，看爾得否。」由是叔向辭職閑居，王乃舉軍而伐之。在蜀，有術士朱洽者，常謂人曰：「二顧雖位尊方鎮，生無第宅，死無墳墓。」人莫諭之。或曰二顧自天德軍小將，際會立功，便除東川，弟兄疊據。大顧相薨，遺命焚骸，歸葬豐州，會多事未果。至小顧狼狽之日，送終之禮又闕焉。即朱氏言於斯驗矣。
進士楊鼎夫富於詞學，為時所稱。頃歲會遊青城山，過皂江，同舟者約五十餘人。至於中流，遇暴風漂蕩，其船抵巨石傾覆於洪濤間，同濟之流盡沉沒底，獨鼎夫似有物扶助。既達岸，亦困頓矣，遽有老人以杖接引且笑雲：「元是鹽裏人，本非水中物。」鼎夫未及致謝，旋失老人所之，因作詩以記。後歸成都，話與知己，終莫究「鹽裏人」之義。後為權臣安思謙幕吏，判榷鹽院事，遇疾暴亡。男文則以屬分料鹽百餘斤裹束，將上蜀郊營葬。至是鹽裏之詞方驗。鼎夫舊記詩曰：「青城山峭皂江寒，欲度當時作等閑。棹逆狂風趨近岸，舟逢怪石碎前灣。手攜弱杖倉皇處，命出洪濤頃刻間。今日深恩無以報，令人羞記雀銜環。」
蜀禦史中丞牛希濟，文學繁贍，超於時輩，自雲早年未出學院，以詞科可以俯拾。或夢一人介金曰：「郎君分無科名，四十五已上方有官祿。」覺而異之。旋遇喪亂，流寓於蜀，依季父也。仍以氣直嗜酒為季父所責，旅寄巴南。旋聆開國，不預勸進，又以時輩所排，十年不調，為先主所知，召封，除起居郎，累加至憲長。是知向者之夢何其神也！偽蜀後主王衍以唐襲宅建上清宮，於老君尊像殿中列唐朝十八帝真容，備法駕謁之。識者以為拜唐乃歸命之先兆也。先是，司天監胡秀林進歷，移閏在丙戌年正月。有向隱者，亦進歷，用宣明法，閏乙酉年十二月。既有異同，彼此紛訴，仍於界上取唐國歷日。近臣曰：「宜用唐國閏月也。」因更改閏十二月。街衢賣歷者雲：「只有一月也。」其年十二月二十八日國滅。胡秀林是唐朝司天少鹽，仕蜀，別造永昌正象歷，推步之妙天下一人，然移閏之事不爽，歷議常人不可輕知之。
章孝子名全益，東蜀涪城人。少孤，為兄全啟養育。母疾，全啟割股肉以饋，其疾果瘳也。他日全啟出遊，殂於逆旅。全益感天倫之恩，制斬縗之服。又以全啟割肉啖母，遂以火煉指以申至痛，仍以銀字寫《法華經》一部，日夕諷誦，仍通大義。後於成都府樓巷舍於其間，傍有丹竈，不蓄童僕，塊然一室。鬻丹得錢，數及兩金即刻一像。今華亭禪院即居士高樓之所。人謂有黃白之術，嘗言於道友曰：「點水銀一兩，止一兩銀價。若丸作三百粒，每粒百錢，乃三十千矣。」其利溥哉，但所鬻之丹亦神矣。居士到蜀之後，制土偶於丹竈之側以代執熱之用，護惜不毀殆四十年。大順中物故，年至九十八。寺僧寫真於壁，節度判官、前眉州刺史馮涓撰贊以美之。
蜀之將帥鮮不好貨，有許宗裔者，分符杖鉞，獨守廉隅，嘗典劍州。民有致寇者，燈下認識暴客，待曉告巡。其賊不禁拷捶，遠首其罪，囚而送州。宗裔引慮，縲囚紛訴，且言絲鉤紈乃是家物，與被劫主遞有詞說。宗裔促命兩家繰絲車，又各賫綢紈卷。問胎心復用何物，一雲杏核，一雲瓦子。因令相退下綢線，見杏核，與囚款同，仍以絲鉤安車，量其輕重大小亦是囚家本物，即被劫者有妄認之過，巡捕吏伏拷決之辜。指顧之間，為雪冤枉，乃良吏也。
陳太師敬瑄雖濫升重位，而頗有偉量。自鎮西川日，乃委政事於幕客，委軍旅於護戎，日食蒸犬一頭，酒一壺，一月六設曲宴，即自有平生酒徒五人狎昵，焦菜一碗，破三十千。常有告設吏偷錢，拂其牒而不省。營妓玉兒者，太師賜之卮酒，拒而不飲，乃誤傾潑於太師，汙頭面。遽起更衣，左右驚憂，立候玉兒為賫粉。更衣出，卻坐，又以酒賜之。玉兒請罪，笑而恕之。其寬裕率皆此類。
