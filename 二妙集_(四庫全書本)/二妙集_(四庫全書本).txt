　　欽定四庫全書　　　　集部八
　　二妙集　　　　　　　總集類
　　提要
　　〈臣〉等謹案二妙集八巻金段克己段成己兄弟詩集也克己字復之號遯菴成己字誠之號菊軒稷山人克己金未嘗舉進士入元不仕成己登正大間進士授宜陽主簿元初起為平陽府儒學提舉堅拒不赴兄弟並以節終初克己成己均早以文章擅名金尚書趙秉文嘗目之曰二妙故其合編詩集即以為名泰定間克己之孫輔官吏部侍郎以示呉澄始序而傳之朱彛尊曝書亭書目於二妙集下乃題作段鏞段鐸撰考虞集所作段氏世徳碑鏞鐸實克己成己之五世祖鐸官至防禦使未嘗有集行世彛尊葢偶悞也集凡詩六巻樂府二巻大抵骨力堅勁意致蒼涼值故都傾覆之餘悵懐今昔流露於不自知呉澄序言其有感於興亡之㑹故陶之達杜之豪其詩兼而有之所評良允房祺編河汾諸老詩八巻皆金之遺民從元好問遊者克己兄弟與焉而好問編中州集金源一代作者畢備乃獨無二人之詩葢好問編中州集時爲金哀宗天興二年癸巳方遭逢離亂留滯聊城自序稱據商衡百家詩畧及所記憶者錄之必偶未得二人之作是以未載故又稱嗣有所得當以甲乙次第之非削而不錄也河汾諸老詩集所載尚有克己楸花詩一首成己蘇氏承顔堂等詩七首皆不在此集中疑當時所自刪削又此集成己冬夜無寐一首中秋二首雲中暮雨一首河汾諸老詩集皆題為克己作此集出自段氏家藏編次必無舛錯當屬房祺誤收今姑各仍其舊而特識其同異於此焉乾隆四十二年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　二妙集原序
　　中州遺老值元興金亡之㑹或身沒而名存或身隱而名顯其詩文傳於今者竊聞一二矣有如河東二段先生者則未之見也心廣而識超氣盛而才雄其藴諸中者㕘衆徳之妙其發諸外者綜羣言之美夫豈徒從事於枝葉以為詩為文者之所能及哉於時干戈未息殺氣瀰漫賢者辟世茍得一罅隙地聊可娛生則怡然自適以畢餘齡幾若澹然與世相忘者然形之於言間亦不能自禁若曰寃血流未盡白骨如山丘若曰四海疲攻戰何當洗甲兵則陶之達杜之憂蓋兼有之其達也天固無如人何其憂也人亦無如天何是以達之辭著而憂之意微後之善觀者猶可於此而察其衷焉伯氏諱克己字復之人稱遯庵先生在金以進士貢金亡餘二十年而卒終身不仕仲氏諱成己字誠之人稱菊軒先生在金登進士第主宜陽簿年過八衺至元間乃卒雖被提舉學校官之命亦不復仕遯翁之孫輔由應奉翰林𫾻歴臺閣今以天官侍郎知選舉解後於京師出其家藏二妙集以示一覽如覩清節三復不置已而嘆曰斯人也而丁斯時也斯時也而毓斯人也昔之耆彥嘗評二翁謂復之磊落不凡誠之謹厚服化摹寫蓋得其真予亦云然翰林學士資德大夫知制誥同修國史臨川呉澂序










　　河東叚氏世德碑銘〈有序〉
　　泰定四年秋天官侍郎叚輔出其先世遺文以示集讀而歎曰嗟夫昔宋失中原文獻墜地蓋為金者百數十年材名文藝之士相望乎其間至乎明道正誼之學則或鮮傳者矣及其亡也禍亂尤甚斯民之生存無幾況學者乎而河東叚氏之學獨行乎捄死扶傷之際卓然一出於正不惑於神怪不畫於浮近有振俗立敎之遺風焉嗚呼可謂善自托於不冺者矣於是輔告集曰維叚氏世居絳之稷山由輔而上遡其可知者為前宋司理參軍諱應規十一世矣司理之五世孫為金武威郡侯諱矩生三子長曰鈞次曰鏞又次曰鐸鐸以正隆二年進士官至華州防禦使武威所因以得封者也鏞先卒而二人以文行稱謂之河東二叚在防禦時隴西李愈作武威墓表五世之內名德並著自武威而至於今又六世矣家學幸可徵焉子為敘而篆之將𠜇諸墓道集辱在同朝不敢辭乃按而書之凡李愈氏已表者不具所具者自鈞始鈞生汝舟汝舟生恆恒生克己成己修己克己成己之㓜也禮部尚書趙公秉文識之目之曰二妙成己登正大進士第主冝陽簿及內附朝廷特舉平陽提舉學校官不起而克己終隱於家一時諸侯大夫士皆尊師之各有文集數十巻集所為讀而興歎者也克己之子三人思永思誠河中府儒學敎授思溫皇子安西王召為記室參軍不赴以子輔貴贈中順大夫禮部侍郎上騎都尉追封河東郡伯成己之子曰思義平陽路儒學敎授四子之孫凡十人以英甫彥孚輔之兄彛經循順其弟也其九人皆仕有祿位獨輔最顯以文行選應奉翰林三為御史徧歴陝西江南及中䑓以司業教國子生判太常禮儀院尋貳天官譽名日盛君子有望焉嗚呼自司理參軍至於今叚氏十一傳凡二百有餘年而代亦三易矣文學之懿前後相屬豈不偉哉彼以功名冨貴赫奕一時者何可勝數然而不過一傳再傳而聲跡俱冺自其子孫有不能知其世視此孰為得失哉故為之銘銘曰氣蓋世兮慮徧物邈無托兮久焉識眇若翰兮著㣲跡何千年兮如白日翩翩兮弟昆頋予庭兮鞠存嘉遯兮無悶善自託兮斯文皇肇造兮有區羣材來兮竝驅匪伏兮有待視其家兮多書岌惟嶽兮潤流斯河世寖顯兮子孫則多邦人有言兮先生之家翰林直學士奉議大夫知制誥同修國史蜀郡虞集撰並書








