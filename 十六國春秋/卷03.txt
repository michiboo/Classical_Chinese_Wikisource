
慕容廆，字奕落瑰，昌黎棘城人。昔高辛氏游於海濱，留少子厭越以君北夷，世居遼左，號曰東胡。秦漢之際，為匈奴所敗，分保鮮卑山，因復以為號。曾祖莫護跋，魏初率其諸部入居遼西，從司馬宣王討公孫淵有功，拜率義王，始建國於棘城之北。見燕代少年多冠步搖，跋意甚好之，遂斂發襲冠，諸部因呼之為步搖，其後音訛遂為慕容焉。祖木延，左賢王，從毋丘儉征高麗有功，加號大都督。父涉歸，以全柳城之勳，進拜單于，遷邑遼東。於是漸變土風，自雲慕二儀之德，繼三光之容，遂以慕容為姓。廆身長八尺，有大度，晉安北將軍張華一見奇之，謂曰：「君後必為命世之器，匡難濟時者也。」涉歸卒，弟耐立，將謀殺廆，廆亡，潛於遼東徐郁家。太康元年，國人殺耐，迎廆立之。太康十年，又遷於徒河之青山。元康四年，定都大棘城，所謂紫蒙之邑也。永嘉六年，王浚承制以廆為散騎常侍、冠軍將軍、前鋒大都督、大單于，皆讓不受。擢舉賢才，官方授仕。魯國孔慕，宿德清望，請為賓友。平原劉讚，儒學該通，引為東庠祭酒，其世子皝率國胄受業焉。大興四年，晉遣謁者拜廆使持節，督幽、平、東夷諸軍事，車騎將軍，平州牧，封遼東郡公。丹書鐵券，承制海東。咸和元年， 加侍中，位特進。八年夏五月，薨於文德殿，年六十五。葬於青山，晉遣使者贈車騎大將軍，開府儀同三司，諡襄公。皝為燕王，追諡武宣王。雋稱尊，追尊武宣帝，廟號高祖。
慕容皝字元真，廆第二子，小字萬年。長七尺八寸，雄毅善權略，博學多材藝。晉建武元年，振武將軍。永昌初，拜左賢王。太寧末，拜平北將軍、朝鮮公。咸和八年六月，即遼東公位，行平州刺史，督攝部內。九年八月，晉遣謁者拜皝鎮軍大將軍、平州刺史、大單于、遼東公，承制一如廆故事。七年七月，立子雋為世子。四年，以左司馬封奕為長史。九月，奕等以皝任重位輕，宜稱燕王。於是上議。
十月，僭即燕王位於文德殿，大赦境內，改備羣司，以封奕為相國，追尊先公為武宣王，先妣為王后。起文昌殿，出入警蹕，立夫人段氏為王后，世子雋為太子。是歲，棘城黑石谷有大石自立而行。八年七月，晉使鴻臚郭忱持節拜皝侍中、大都督、河北諸軍事、大將軍、燕王，其餘官皆如故。封諸功臣百餘人。九月，遷都龍城。十二年四月，有黑龍一、白龍一見於龍山。皝率羣寮觀之，去龍二百步，祭乙太牢二，龍交首嬉翔，解角而去。皝大悅，赦境內，號新宮曰和龍。立龍翔佛寺於山。皝雅好文籍，親造《太上章》以代《急就》，又著《典誡》十五篇，並以教胄子。十四年，皝親臨東庠，考試學生，其通經秀異者，擢充近侍。十月，饗羣僚於承乾殿，右長史宋諺性貪，賜布百疋，令自負而歸，以愧其心。十五年八月，皝因見白兔，馳射之，馬倒被傷，輦而還宮。引太子雋，囑以後事。謂曰：「今中原未平，方建大事，委賢任哲，此其時也。恪智勇無儕，力堪任重，汝其委之，以成吾志。」九月，薨於承乾殿，年五十二。冬十二月，葬龍山。諡文明王。雋稱尊，追尊曰文明皇帝，廟號太祖，陵曰龍平。
慕容雋字宣英，皝第二子，小字賀賴跋。十三月而生，有神光之異，身長八尺一寸。善為文，雅好辭賦，至於器物車室，皆著讚以為勸戒。皝之八年，晉遣使者拜皝燕王，以雋為安北將軍、東夷校尉。十一年，進拜使持節鎮東將軍。皝薨，即燕王位，赦其境內，依春秋列國故事，稱元年正月。聞趙魏大亂，乃嚴兵，將為進取之計。七月，晉使謁者陳沈拜雋都督河北諸軍事，幽、冀、並、平四州牧、大將軍、燕王，承制封拜，一如廆、皝故事。元璽元年正月，司南車成，雋大悅，告於皝廟。四月，遣輔國恪、相國奕討冉閔，戰於魏昌廉臺，閔師大敗，擒送之。閔大將軍蔣幹輔閔子智，固守鄴城，遣輔弼評等帥騎一萬以討之。鄴北郡縣悉降。輔國奕等二百一十人勸稱尊號、令曰：「非常之事，匪寡德所宜聞也。」八月，尅鄴，輔弼評等送閔後董氏、太子智、太尉申鐘，並乘輿服物及六璽送於中山。傳國璽，蔣幹先以送晉。雋欲神其事業。言曆運在己，乃詐云：「得之。」賜閔妻號奉璽君，封冉智為海濱侯，以輔弼評為司州刺史，鎮鄴。
十月，輔國恪等五百五人奉皇帝璽。十一月，僭即皇帝位於正陽前殿，大赦改年，時晉遣使詣雋，謂之曰：「還白汝天子，我承人乏，為中國所推，已為帝矣。」庚午，書曰：「追崇祖考，古人之令典。」尊武宣王為高祖武宣皇帝，文明王為太祖文明皇帝。二年正月，立後可足渾氏為皇后。昇平元年正月，復立中山王暐為皇太子，赦其境內，改年曰光壽。初，廆有駿馬曰赭白，有奇相逸力。石虎之伐棘城，皝將出避難，欲乘之，馬悲鳴啼齒，人莫能近。皝曰：「此馬見異先朝，孤嘗仗之濟難，今不欲出者，蓋先君之旨也。」乃止。虎尋奔退，皝益奇之，至是年四十九歲，而駿逸不虧。雋比之鮑氏驄，命鑄銅以圖其像，親為銘讚，雋勒其旁，置之薊城東掖門，是像成而馬死。十一月，自薊遷鄴。三月，入鄴宮，大赦。繕殿宮，復銅雀臺。以吳王垂為東夷校尉、平州刺史，鎮遼東。
二年三月，常山寺大樹自拔，根出，得璧二十七，圭七十三，光色精奇，有異常玉，雋以為岳神之命，遣尚書郎段勤以太牢祀之。五月，遼西獲黑兔。三年三月，雋夜夢石虎齒其臂，寤而惡之，命發其墓，部棺出屍，踏而罵之曰：「死人安敢夢生天子！」遣御史中尉楊約數其殘酷之罪，鞭而投之漳水。十二月，雋寢疾，謂大司馬恪曰：「吾患惙然，恐不濟，修短命也，復何所恨。但二寇未除，景茂沖幼，慮其未堪。家國多難，吾欲遠追宋宣，以社稷屬汝。」恪曰：「太子雖幼，天縱聰聖，必能勝殘去暴，不可以亂正統。」雋怒曰：「兄弟之間，豈虛飾乎？」恪曰：「陛下若以臣堪荷天下之任者，寧不能輔少主也！」雋曰：「若汝行周公之事，吾復何憂。」四年正月，雋薨於應福前殿，年五十三，偽諡景昭皇帝，廟號烈祖，葬龍陵。雋雅好文籍，性嚴重，未曾以慢臨朝。雖閒居宴處，亦無懈怠之色。
慕容暐字景茂，雋之第三子。元璽三年、封中山王，尋立為皇太子。光壽四年，僭即帝位，大赦，改元建熙元年。以太原王恪為太宰，錄尚書，行周公事，專百揆。上庸王評為太傅，贊朝政。司空陽騖為太保，王垂為河南大都督，十州諸軍事、兗州牧，鎮梁國。四年正月，暐南郊。十月，太尉奕迎神於和龍。初，暐委政太宰恪，專受經於博士王勸、助教尚鋒、秘書郎社銓，並以明經，講論左右。至是通諸經，祀孔子於東堂，以勸為國子祭酒，鋒國子博士，銓散騎侍郎。其執經侍講，皆有拜授。八年，太宰恪卒。九年十二月，有神降於鄴，自稱湘女，有聲，與人相接，數日而去。十年四月，立貴妃可朱渾氏為皇后。六月，晉大司馬桓溫率衆五萬來伐，遂至枋頭，吳王垂大敗之，斬獲三萬餘級，溫奔還淮南。垂既敗溫，威德彌振，太傅評大不平之，太后遂與評謀殺垂。十二月，垂出奔秦。
十一年六月，秦輔國將軍王猛、鎮南將軍楊安，率衆六萬來伐，以太傅評、下邳王曆等帥精兵三十萬拒秦帥於潞川。州郡盜賊大起，鄴中怪異非常。十月，評及猛戰於潞川，評師敗績，單騎遁還。猛乘勝追奔，長驅至鄴。十月，苻堅帥衆會猛來攻拔鄴，城外亂，散騎侍郎徐蔚等率扶餘、高句麗及上黨質民子弟五百人，夜開城門引納秦師。暐與太傅評、左衛將軍孟高等數十騎出奔昌黎。堅遣將軍郭慶帥騎五千追之，及暐於高陽。秦將巨武執暐，將縛之。暐曰：「汝何小人，而敢縛天子？」武曰：「我梁山巨武，受詔縛賊，何謂天子耶？」執暐送鄴，堅問其奔狀。暐曰：「狐死首丘，欲歸死於先人陵墓耳。」堅哀而釋之，令還宮，率文武出降。堅入鄴宮，升正陽殿，徙暐及王公已下並諸鮮卑四萬餘戶於長安。封暐新興郡侯，邑五千戶，尋拜尚書。堅征臺城，為平南將軍別部都督。淮南之敗， 隨堅還長安。既而吳王垂攻苻丕於鄴，中山王沖起兵關中，暐謀殺堅，事發，為堅所誅，年三十五歲。及德僭稱尊號，偽諡幽皇帝。[1]

