
慕容德字玄明，皝之少子。皝每對諸宮人言，婦人妊娠夢日入懷，必生天子。公孫夫人方姙。夢日入臍中，獨喜而不敢言。晉咸康二年晝寢，生德，左右以告，方寢而起。皝曰：「此兒易生，似鄭莊公，長必有大德。」遂以德為名。年十二而皝薨，哀毀過禮。年十八，長八尺二寸，額上有日角偃月重文。元璽初，封梁公。建熙初，進號安北將軍，封范陽王。入為魏尹。秦滅燕，徙於長安。秦伐涼，德請徵自效，後為張掖太守。苻堅伐晉，垂請德為副，堅敗，德乃隨垂如鄴。垂稱燕王，復封范陽王。建興元年，為司隸校尉。八年，拜司徒。垂臨薨，謂太子寶曰：「鄴是舊都，宜委范陽王。」永康元年，以德鎮鄴。及寶失中山，自龍城奔鄴，以德為丞相，領冀州牧，承制南夏。德兄子麟自義臺來奔，因說德曰：「中山既沒，魏必乘勝攻鄴，雖糧儲素積，而城大難固。且人情沮動，不可以戰。及魏軍未至，擁衆南渡，就魯陽王和，據滑臺而聚兵積穀，伺隙而動，計之上也。魏雖拔中山，勢不久留，不過驅掠而返。人不樂從，理自生變。然後振威以援之，魏則內外受敵，使戀舊之士，有所依憑。廣開恩信，招集遺黎，可一舉而取之。 」先是慕容和亦勸德南徙，於是許之。隆安元年正月，德率戶四萬三千，車二萬七千乘，自鄴徙滑臺。黎陽魏軍垂至，三軍危懼，欲堡據黎陽，昏日流澌冰合，是夜濟訖，冰亦尋消。德大悅，改黎陽津為天子津。
德入滑臺，趙王麟等九十八人上言：「今中土傾陷，龍都蕭條，趙魏遺黎，鵠企澤臯，伏願仰承俯順，以承宗廟，謹上皇帝尊號。」德許之，令曰：「假順來議，且以燕元故事，統符行帝制奏詔而已。」改永康三年為元年，大赦殊死已下，置百官，封進有差。寶自龍城南奔至黎陽城西數里，伏於河西，遣中黃門趙思告北地王鍾曰：「上以去二月得丞相表，即自南征，段速骨作逆於乙連，今失據來此，呼丞相奉迎。」鐘馳使白狀，寶遣思之後，見採樵者，知德稱帝，懼而北奔。初、苻登既滅、登弟廣率所部二千來降，拜冠軍，處之乞活堡。至是復叛，稱秦王。德留撫軍魯陽王和守滑臺，德率衆攻廣，斬之。和長史季辨殺和，以滑臺降魏。德曰：「苻廣雖平，撫軍失據，進有強敵，退無所託，計將安出。」尚書潘聰曰：「滑臺四通八達，非帝王之居，青齊沃壤，號曰東秦。地方二千里，戶餘十萬，四塞之固，可謂用武之國。」德猶預未決，於是遣牙門蘇撫問沙門朗公，報曰：「山棲絕俗之士，不應預聞朝議，但有待之累，非有託無以立。陛下今來，即朗之檀越。敬覽潘尚書之議，可謂興邦之術矣。」撫又問以年世，朗以《周易》筮之曰：「燕衰庚戌。」撫曰：「幾何？」曰：「年則一紀世則及子。」撫曰：「何其促乎？」朗曰：「卦兆然也，豈關人哉。」撫秘不敢言。德大悅。三月，德引師而南，五月，次薛城，八月入廣固，即皇帝位於南郊，大赦，改元為建平元年。又曰：「漢宣憫吏民犯諱，故改名。朕今增一備字，以為復名，庶開臣子避諱之路。」於是敘賞有差，新舊咸悅。十月，太極端門並就，以公匠張剛為材官將軍、上方令。二年十月，徐州剌史潘聰、青州剌史鞠仲來朝，宴於延賢堂。酒酣，德笑謂羣臣曰：「朕雖寡薄，恭己南面，在上不驕，夕惕於位，可稱自古何等王也！」仲曰：「陛下中興之聖後，少康、光武之儔也。」顧命左右賜仲帛千匹。仲疑多陳讓。德曰：「卿知調朕，朕不知戲卿乎卿飾對非實，故亦虛言相賞，賞不謬加，何足謝也。」韓範進曰：「臣聞天子無戲言，忠臣無妄對，今日之論可謂君臣俱失。」德大悅，賜範絹五十匹。三年三月，德如齊城，登營丘，望見晏嬰塚，顧左右曰：「禮，大夫不逼城葬，平仲古之一賢人，達者而生安近市，死葬近城，豈有意乎？」青州秀才晏謨對曰：「孔子稱臣先人平仲賢矣，豈不知高其梁，豐其禮，蓋政在家門，故儉以矯世。存居湫隘，卒豈擇地而葬乎所以不遠門者，猶冀悟平生意也。」德悅之。三月，以太牢祀漢城陽景王廟，遂北登社首山，東望鼎足，因目牛山，問謨以齊之山川、賢哲故事。謨歷對詳辨，畫地成圖，德深嘉之，拜尚書郎。
五年二月，夜，地震，在棲之雞皆驚攪飛散。三月，德疾動經旬，幾於不振。會前尚書右丞曹默自冀州來奔，以白酒解之，乃廖。以默為御史中丞，封永熙侯。五年正月，兄子超自秦還。九月，汝水竭。十一月，德疾篤，夢皝曰：「汝既無子，何不早立超為太子，不爾，惡人生心。」戊午，引見羣臣於東陽殿，議立超為太子。俄而震起，百寮驚越，德亦不安，還宮疾甚，呼段後、公主及超，申以後事。執超手曰：「德若至曉，更見公卿，顧託以汝，死無所恨。」數目視公主，欲有所言，竟遂不能。段後大言：「今召中書作詔立超，可乎？」備德開目頷之，是夕薨於顯安宮，年七十，為十餘棺，夜分出四門，潛瘞山谷，莫知其屍所在。虛葬於東陽陵，諡獻武皇帝，廟號世宗，在位五年。
慕容超字祖明，德兄北海王納之子，秦滅燕，以納為廣武太守。數歲，去官，與母公孫太妃就弟德家於張掖。德從苻堅南征，留金刀辭母而去。及垂起兵山東，張掖太守苻昌誅納及德之諸子，公孫太妃以耄不合刑。納妻段氏以懷妊未決，執於郡獄，獄掾呼延平，德之故吏也，將公孫及段氏逃於羌中，而生超焉。公孫氏臨卒，授超金刀，曰：「聞汝伯已興於鄴都，吾朽病將沒，相見理絕，汝脫得東歸，可以此刀還汝叔也。」後因呂隆歸秦，徙涼州民於長安。超因而東歸，母謂超曰：「母子得全濟者，呼延氏之力也，惠而不報，天不祐人乎。今雖死，吾欲為汝納其女以答厚惠。」於是納之。超至長安，徉狂行乞，由是往來無禁。濟陰人宗正謙善卜相，西至長安，賣術於路。超行而遇之。因就謙相，謙奇其姿貌，超乃內斷於心，不告母妻。辭母詣霸上，乃與謙俱歸，至諸關禁，自稱張伏生。二十日達梁父。建平六年四月，至廣固，呈以金刀，且宣祖母臨終之言，德撫之號慟。超身長八尺，腰九圍，姿器魁傑，有類於德。德愛之，名之曰超，封北海王，拜侍中、驃騎大將軍、司隸校尉、開府置佐。十一年，立為太子。己未，僭即皇帝位，太赦，改建平六年為太上元年。三年七月，遣中書令韓範聘秦，姚興許還超母妻。八月，秦使兼員外散騎常侍韋宗還聘，贈以千金。超復遣右僕射張華、給事中宗正元聘秦，送太樂伎一百二十人。姚興大悅。還超母妻。十月，華髮長安，宗正元馳先反命，超悅，遣徵虜公孫五樓率騎二千迎於境上，超親率六宮迎於馬耳關。四年正月，大赦，尊父北海穆王為穆皇帝，母段氏為皇太后，居長樂宮。妻呼延氏為皇后。五年二月，晉相劉裕率衆來伐。三月，晉師渡淮，超聞晉軍之盛，自率衆四萬拒戰，大敗，奔還廣固，徙郭內民入保小城，晉攻陷大城，長圍列守。超請為藩臣，以大峴為界，裕不許。六年正月，超登天門，朝羣臣於城上，殺馬以饗將士，文武皆有遷授。二月，尚書悅壽開門納晉師，超出奔，為晉師所執，送建康市斬之，時年二十六。殺鮮卑王公以下三千餘人，以男女萬餘口為軍賞。
始建平元年歲在已亥僭號，居齊，至為劉裕所滅，在已酉，凡二十一年。[1]

