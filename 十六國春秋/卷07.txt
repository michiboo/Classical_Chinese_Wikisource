
張軌，字士彥，安定烏氏人，漢常山王耳十七世孫。祖烈，魏外黃令，父溫，太官令。母隴西辛氏。軌少好學明經與同郡皇甫士安友善，拜太子舍人，與京兆杜預善，以所注《易》遺之。太康中，為尚書郎、太子洗馬、中庶子，遷散騎常侍，征西將軍司馬。軌以晉室多難，陰圖保據河西，追竇融故事。筮之，遇泰之觀，軌喜曰：「霸者之兆。」乃求為涼州。公卿亦舉軌，拜涼州剌史，課農桑，拔賢才，置崇文祭酒，徵九郡胄子五百人，立學校以教之。永興二年，拜安西將軍，封樂鄉侯。惠帝崩，遣長史北宮純、司馬纂、別駕陰監奉表京師。是歲，大城姑臧，其城本匈奴所築也，南北七里，東西三里，地有龍形，故名臥龍城。永嘉四年十一月，黃龍出於臨羌河，發水昇天，身長十餘丈。五年，帝遣使拜車騎大將軍、開府儀同三司。榮命未至，而劉曜攻陷長安，遷晉帝於平陽。建興元年，晉湣帝即位於長安，遣使者拜軌鎮西大將軍、開府儀同三司、加侍中，封西平郡公，固讓不受。三年，進拜太尉、涼州牧。以軌年老多疾，拜子寔行撫軍，副涼州剌史。五月，軌寢疾，立子寔為世子。己丑，薨於正寢，年六十。葬建陵，冊贈侍中、太尉，諡武穆，張祚僭號，追尊武王，廟號太(宗)〔祖〕。
張寔字安遜，軌之世子也。學尚明察，敬賢愛士，晉舉秀才，除尚書郎。永嘉元年，固辭驍騎將軍，請還涼州，帝許之。改授議郎、西中郎將。建興元年，長史張璽等表寔嗣位。十月，帝遣使授西中郎將涼州剌史西平公。二年十一月，帝將降劉曜，進寔侍中、司空、涼州牧。三年，始知劉曜逼遷天子平陽，大臨三日。五年，南陽王寶聞湣帝崩，自稱晉王，年號建康，置百官，遣使拜寔征西大將軍、開府儀同三司，增邑三千戶。六年六月，京兆人劉弘挾左道以眩惑百姓，密與寔左右十餘人謀殺寔，懷刀入內，斬寔於外寢，時年五十。葬寧陵，晉王寶冊贈寔大司馬，涼州牧，諡曰元公。張祚僭號，追尊曰明王，廟號高祖。母弟茂嗣、以寔子幼嗣。
張茂字成遜，寔之母弟，虛靖好學，不以勢利為心。建興元年，相國南陽王寶辟從事中郎，又薦為給事黃門侍郎，皆不就。二年，征為侍中，又以疾固辭。四年，拜秦州剌史，加散騎常侍：領雍州，皆不受。寔左司馬陰元等以寔既被害，子駿沖幼，宜立長君，乃推茂為大都督、太尉、涼州牧。茂不從，以平西將軍行都督涼州諸軍事、護羌校尉、涼州牧、西平公，大赦境內。九月，立寔子駿為世子。三年，劉曜遣鴻臚拜茂太師、涼王。四年，茂寢疾，執駿手泣曰：「吾先人以孝友見稱，自漢以來，世執忠順，汝謹守忠節，毋或失墮。」薨於正寢，年四十八。劉曜遣使贈太宰，諡成烈王。張祚僭號，追尊曰成王，廟號太宗。
張駿字公庭，寔之世子。永嘉元年生，幼而奇偉，十歲能屬文。茂之四年，拜使持節大都督、大將軍、涼州牧、西平公，大赦境內。劉曜遣使拜大將軍、涼州牧。元年正月，親耕藉田。二月，始承晉元帝崩問，大臨三日。四年十二月，劉曜為勒所擒，曜太子毗及劉胤等率衆奔上邽。六年二月，石勒稱天王。遣使拜駿征西大將軍、涼州牧，加五錫之禮。八年，羣僚勸駿稱涼王，置百官。駿曰：「此非人臣所言，敢有此言，罪在不赦。」又請立世子，乃立重華為世子。十二月，鄯善王元禮獻女姝好，號曰美人，立賓遐觀以處之。十四年五月，雨雪降霜，駿避正殿，素服，命羣寮極言得失。十五年，以右長史任處領國子祭酒，立辟雍、明堂而行禮焉。命西曹掾集閣內外事付索綏，以著《涼春秋》。十一月以世子重華行涼州事。十九年田於建西，逾玉石縣。九月，改玉石縣為金澤縣。二十一年，始置百官，官號皆擬天朝，車服旌旂一如王者。酒泉太守馬岌上言：「酒泉南山既崑崙之體，周穆王見西王母，樂而忘歸，即謂此山。有石室、玉堂、珠璣鏤飾，煥若神宮。《禹貢》：『崑崙在臨江之西』，即此明矣。宜立西王母祠，以裨朝廷無疆之福。」駿從之。二十二年六月，薨於正德前殿，年四十。晉遣策贈大司馬，諡忠成公。七月，葬大陵，張祚僭號，追尊文王，廟號世祖。
張重華字泰臨，駿第二子，寬和懿重，沈毅少言。駿薨，右長史任處上華為使持節、大都督、太尉、涼州牧、護羌校尉、西平公、假涼王，大赦境內。三年九月，晉遣使者拜侍中大都督隴右諸軍事、大將軍、涼州剌史、領護羌校尉、西平公。重華以位號未稱，怒不受詔。羣寮上重華為丞相、涼王、雍秦涼三州牧。五年重華宴羣寮於間豫庭，論講經義。顧問索綏曰：「孔子婦，誰家女？老聃父字為何？四皓既安太子，住乎還山乎？」綏曰：「孔子婦姓亓官氏。老聃父名乾，字元果，胎刖無耳，一目不明，孤單，年七十二無妻，與鄰人益壽氏老女野合，懷胎八十年乃生老子。四皓還否，臣尚未悉。」重華曰：「卿不知乎四皓死於長安，有四皓冢，為不還山也。」七年十月，重華寢疾臨春坊，遣左長史馬岌榮拜子靈曜為世子，大赦境內。十一月薨於平章殿，年二十七。葬顯陵。張祚僭號，追諡桓王，廟號世(祖)〔宗〕。
張祚字太伯，駿之長庶子，博學雄武，有政治之才。駿之二十一年，拜延興太守，封寧侯。重華薨，子靈曜嗣。七年十一月，右長史趙長等矯稱遺令，以祚為使持節、都督中外諸軍事、撫軍太將軍、輔政。十二月，趙長等議以靈曜沖幼，世難未夷，宜立長君，廢曜為寧涼侯，立祚為大將軍、護羌校尉、涼州牧。趙長等議僭即王位于謙光殿，大赦，改元為和平元年。立妻辛氏為皇后，子太和為太子，封弟天錫為長寧侯，重華少子玄靖為涼武侯，置百官。二月尊祖父，郊祀天地。二年，有神降於玄武殿，自稱玄宴，與人交語。祚日夜祈之，神言與之福利，祚甚信之。征東張瓘遣兵傳檄，廢祚還第，復立靈曜。八月，祚收瓘弟琚及其子嵩等。驍騎將軍宋混兄修，素與祚有隙，大懼。祚疑之，混西奔，招合夷晉，衆至萬餘人，還向姑臧。祚遣陽秋胡將靈曜於苑，拉其腰而殺之，埋於沙坑。九月，宋混次於武始大澤，為靈曜發哀。閏月，混至姑臧。祚登神雀觀，張琚、張嵩殺祚守卒，死者四百餘人，斬西門關納混，領軍趙長開宮門以應琚，長馳入殿中，大呼稱萬歲。祚以長敗賊，下觀勞之，長奮槊剌祚中額，奔入萬秋閣，為廚士徐里所殺。以庶人禮葬之。天賜即位，備禮改葬於湣陵，追諡威王，封子延堅為金澤侯。
張玄靖字元安，重華少子，母郭夫人。和平二年，宋混、張琚等上玄靖為大將軍、涼州牧、護羌校尉、西平公，時年七歲。張瓘至姑臧，推玄靖為大將軍、涼王。自為使持節都督中外諸軍事、尚書令、涼州牧、張掖郡公。四年五月，東苑大冢上忽有災，池東天澤地燃，廣袤數丈。執法御史杜逸言於瓘曰：「此皆變之大者，可就禳之。」瓘徵兵數萬，集於姑臧，謀討宋氏。混與弟澄及左右壯士楊和等四十餘騎奔入南門外，令諸營曰：「張瓘得罪，被太后詔誅之。」俄而衆至二千，擁瓘率衆出戰，混擊敗之，衆悉去，瓘自殺。混入見玄靖，以混為使持節中外都督諸軍事、驃騎大將軍、酒泉郡侯，輔政。五年六月，大旱、令諸祈雨之官詠《雲漢》詩。儒林祭酒索綏曰：「《雲漢》陳周宣之美，非旱之文。昔神鼎之出漢，虞丘不賀。今辭與事違，恐非致澤之意也。」綏字士艾，敦煌人，父戢為司徒。綏家貧好學，舉孝廉，為記室祭酒，母喪去職。後舉秀才，著《涼春秋》五十卷。又作《六夷頌》符命、傳十餘篇，以著述之功封平樂亭侯。六年，宋混卒。天錫以使持節都督諸軍輔政。八月，右將軍齊南等議，以靖多難，務須立長君。勸天錫自立。閏月，天錫遣肅等夜害玄靖，時年十四，葬平陵，諡沖王。
張天錫字純嘏，駿之少子。母曰劉美人，玄靖即位，年十八。謁於太廟，尊母劉氏為太后。元年四月，秦遣鴻臚回國拜天錫大將軍、涼州牧、西平公。三年姑臧北山楊樹生松葉，西苑牝鹿生角，東苑銅佛生毛，延興地震，陷裂水出。天錫避正殿，引咎責謝。晉遣使拜隴右關中諸軍大將軍、涼州牧、西平公。八年，郡國火，燃於泥中、三十所。苻堅復有兼併之規，天錫大懼，遣從事中郎韓博奉表於晉人，與桓溫書，尅其年大舉，都會上邽。十年，以世子懷為使持節、鎮西將軍、高昌郡公，次子大豫為世子。豫母焦氏為左夫人。七月，大水，地震西平五十，日中地十動，土樓崩。天錫疾，美人閻姬、薛姬皆自殺。二姬因色竝有殊寵，天錫每謂之曰：「汝二人將何以報我，我死之後，豈可更為人妻？」皆曰：「尊若不諱，妾請效死於前，灑掃於地下，無他志。」十月，天錫疾瘳，大赦境內，追悼二姬，葬以夫人禮。十三年五月，苻堅遣武衛將軍句長等率衆來伐，天錫遣中衛將軍史景等拒戰赤岸，為秦所敗。在錫納左長馬芮之言，面縛降秦，東徙長安，拜歸義侯、北部尚書，遷右僕射。隨苻堅敗於淮南。又入晉為員外散騎常侍，復本封。薨，贈鎮西將軍，諡悼公。
張軌以晉永寧九月辛已歲牧涼州，至天錫敗亡之歲，歲在丙午，八主，七十六年。[1]

