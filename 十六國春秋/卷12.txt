
禿髮烏孤，河西鮮卑人也。八世祖疋孤，率其部自塞北遷於河西。孤子壽闐立，壽闐卒，孫樹機能立。壯果多謀略。泰始中殺秦州剌史胡烈於萬斛堆，敗涼州剌史蘇榆於金山，又殺涼州剌史楊欣於丹嶺，盡有涼州之地。武帝為之旰食。能死，從弟務丸代立。丸死，孫推斤立。斤死，子思復鞬立，部衆轉盛，遂據涼土。鞬卒，子烏孤襲位，養民務農修結鄰好。呂光封烏孤廣武郡公、益州牧、左賢王。太初元年正月，改元，自稱大將軍、大單于、西平王。以弟鹿孤為驃騎將軍，傉檀為車騎將軍。二年，改稱武威王。三年正月，徒於樂都。八月，孤因酒走馬，馬倒傷脇。笑曰：「幾使呂光父子大喜。」俄而患甚，顧謂羣臣曰：「方難未靖，宜立長君。」言終而薨。在王位三年，偽諡武王，廟號烈祖。
利鹿孤，烏孤弟。太初三年八月即位，大赦，改治西平。建和元年正月，大赦改年。延耆老，訪政治。二年羣臣固請即尊號，不許。九月，僭稱河西王。三年三月，寢疾，令曰：「昔我諸兄弟傳位非子者，蓋以泰伯三讓，周道以興故也。武王創踐寶歷，垂諸樊之試，終能克昌家業者，其在車騎乎。吾寢疾惙頓，是將不濟。內外多虞，國機務廣，且令車騎經總百揆，以成先王之志。」薨，諡康王，葬西平陵。
傉檀，利鹿孤弟也。少機警，有才畧。建和三年襲位，僭號涼王，遷於樂都，改為弘昌元年。秦遣使拜車騎將軍、廣武公。四年六月，秦遣授河右諸軍事、涼州剌史，鎮姑臧。七月宴羣臣於宣德堂，仰視而歎曰：「古人言，作者不居，居者不居。信矣！」前昌松太守孟禕進曰：「張文王築城苑、繕宗廟，構此堂，為貽厥之資，萬世之業。秦師濟河，忽然瓦解。此堂之建，年垂百載，十有二主。唯信順可以久安，仁義可以永固。願大王勉之！」檀曰：「非子無以聞讜言也。」八月，以鎮南大將軍文支鎮姑臧，檀遷於樂都，雖受制於秦，車服禮制，一如王也。十一月，遷於姑臧。
嘉平元年十一月，僭即涼王位於南郊，大赦，改年嘉平。置百官，立世子虎臺為太子。二年正月，以子明德歸為南中郎將，領昌松太守。歸雋爽聰悟，檀甚寵之，年始十三，命為《高昌殿賦》，援筆即成，影不移漏，檀覽而喜之，擬之曹子建。七年，傉檀議欲西征乙弗，孟愷諫曰：「連年不收，上下飢弊，南逼熾盤，北迫蒙遜，今遠征雖剋，後患必深。」傉檀曰：「孤將略地，卿無阻衆。」謂其太子虎臺曰：「今不種多年，內外俱窘，事宜西行，以拯此弊。蒙遜近去，不能卒來，旦夕所慮，唯在熾盤。彼名微衆寡，易以討禦。吾不過一月自足周旋，汝謹守樂都，無使失墜。」傉檀乃率騎數千，西襲乙弗，大破之，獲牛馬羊四十餘萬。熾盤乘虛來襲，一旦而城潰，安西樊尼自西平奔告傉檀，傉檀謂衆曰：「今樂都為熾盤所陷，卿等能與吾籍乙弗之資，取契汗以贖妻子者，是所望也。」遂引師而西，衆多逃返，遣征北段苟追之，苟亦不還。於是將士皆散。傉檀曰：「蒙遜、熾盤昔皆委質於吾，今而歸之，不亦鄙乎！四海之廣，匹夫無所容其身，何其痛哉！吾老矣，寧見妻子而死，遂歸熾盤。六月，至西平，盤遣使郊迎，以上賓之禮。歲餘，為熾盤所鴆。諡景王，時年五十一。虎臺亦為熾盤所害。少子保週歸魏，魏以為張掖王。
自烏孤太初元年歲在丁酉至檀薨之歲，十有八歲。[1]

