
姚弋仲，南安赤亭羌人也。其先有虞氏之苗裔。昔夏禹封舜少子於西戎，世為羌長，其後燒當，雄於洮、罕之間。當七世孫填虞，虞九世孫遷郍，率種人內附，漢朝嘉之，假冠軍將軍西羌校尉、歸順王，處之於赤亭。郍玄孫柯為魏徵西將軍、綏戎校尉、西羌都督。柯生戈仲，少而聰猛，英果雄毅。永嘉之亂，戎夏繈負隨之者數萬，自稱雍州刺史，護羌校尉，扶風公。劉曜以弋仲為平西將軍。石虎廢石弘自立，弋仲稱疾不賀，虎累召之，乃赴。太寧元年，拜侍中征西大將軍。石祗稱尊號於襄國，以仲為右丞相。石祗為劉顯所弒，仲乃與燕連和。有子四十二人，常誡諸子曰；「我死之後，汝歸晉家，竭盡臣節。」乃使使降晉。晉永和七年，拜仲使持節六夷大都督、督江淮諸軍事、儀同三司、大單于，封高陵郡公。八年薨，時年七十三。後仲屍柩為苻生所得，生以王禮葬之於天水。萇稱尊號追諡景元皇帝，廟號始祖，陵曰高陵。
姚襄字景國，戈仲第五子，雄武多才藝，能明察，善撫納，士民愛敬之，咸請為嗣。仲以襄非嫡，不許。石祗僭號，以襄為使持節驃騎將軍、護烏丸校尉。晉遣使拜襄持節平北將軍、并州刺史、即丘縣公。戈仲薨，率戶八萬，南至滎陽。晉處襄於譙城。遣五弟為任，單騎渡淮，見豫州刺史謝尚，一面交款，便若平生。揚州刺史殷浩憚其威名，遣謝萬討，襄逆擊破之，鼓行濟淮，屯於盱眙。朝廷大震，襄方軌引北，自稱大將軍、大單于，據許昌。自許遂攻洛陽，逾月不尅。晉征西大將軍桓溫，自江陵伐襄，溫至伊水，襄徹圍之，為溫所敗。襄奔還洛陽，率數千騎奔於北山，百姓隨襄者四千餘戶。襄尋從北山，將圖關中，進屯杏城，遣輔國將軍姚蘭畧地鄜城，苻生遣苻飛龍拒戰，率衆西引，與苻堅戰於三原，為堅所殺。時年二十七，萇僭尊號，追諡魏武王。
姚萇字子茂，戈仲之第二十四子，少聰哲，多權畧，不修行業。兄襄為苻堅所殺，萇率諸弟降於苻生。堅以萇為揚武將軍、步兵校尉。潞川之戰，累有殊功，遷左衛將軍，累授幽州刺史。苻堅伐晉，以萇為龍驤將軍，督益、梁二州諸軍事。謂萇曰：「朕本以龍驤建業，龍驤之號，未曾假人。今特以相授。山南之事，一以委卿。」堅左將軍竇沖進曰：「王者無戲言，此將不祥之徵也。」堅默然。
白雀元年，慕容泓起兵叛堅，堅遣子叡討之，以萇為司馬。既而為泓所敗，叡死之。萇遣參軍薑協謝罪，堅怒殺之。萇懼，奔於渭北，歸者五萬餘家，咸推萇為盟主，自稱大將軍、大單于、萬年秦王。大赦改元，稱制行事。二年六月，慕容沖入長安，司隸崔翼、尚書趙遷等數百人來奔。萇聞苻堅在五將山，遣驍騎吳忠率騎圍之，萇自故縣如新平，吳忠執堅送之。萇將求禪代，堅不許。慕容沖遣車騎大將軍尚書令高蓋來戰於新平，大破之，蓋率麾下數千人來降。
建初元年，僭即皇帝位於長安，大赦改年，國號大秦，改長安為常安。追尊考弋仲為景元皇帝，妣曰德皇後。子興為皇太子。秋七月，萇如安定。二年，徙秦州三萬戶於安定。八月，以太子興鎮長安。四年十月，立社稷於長安。六年，大敗苻登於長安。七年三月，萇寢疾，遣鎮東姚欣德守長安，召太子興詣行在所。八年十月，萇如長安，至於新支堡，疾篤，輿疾而進。十二月，至長安，召太尉姚旻、僕射尹緯等受遺詔輔政。萇曰：「吾氣力轉微，將不能復臨天下，卿等善相吾子。」謂興曰：「有毀此諸人者，慎勿受之。撫骨肉以仁，接大臣以禮，待物以信，遇民以恩，四者既備，吾無恨矣。」庚子，薨於永安宮，年六十四。諡武昭皇帝，葬原陵，廟號太祖。
姚興字子畧，萇之少子。萇薨，秘不發喪。皇初元年，乃發喪行服，即位於槐里，大赦改元。七月，如涇陽，與苻登戰於山南。徙陰密三萬戶於長安。二年，以叔父緒為晉王，征西將軍碩德為隴西王，弟崇為齊公，顯為常山公。三年，以緒為並、翼二州牧，鎮蒲阪。四年二月，遣齊公崇伐洛陽。弘始元年九月，大赦改元。冬十月，尅洛陽，以東平公紹為都督山東諸軍事、豫州牧，鎮洛陽。四年五月，遣大將軍隴西王碩德率步騎六萬伐呂隆於涼州。先是，吐藩傉擅據西平，沮渠蒙遜據張掖，李暠據敦煌，各制方域共相侵伐。碩德從金城濟河，直趣廣武，逕蒼松至隆城下。隆遣弟輔國超、龍驤邈等率衆拒碩德，碩德大破之，生擒邈。傉擅、蒙遜、李暠等各修表奉獻。九月，隆奉表請降，興答報嘉美，以隆為鎮西將軍、涼州刺史、建康公。十一月，鳩摩羅什至長安。七年正月，興如逍遙園，引諸沙門聽什說佛經。九年，以太子泓錄尚書事。燕王慕容超遣使稱藩。十年，與魏通和，貢馬千匹。十一年，蜀譙縱遣使稱藩。十六年五月，興寢疾於內，太子泓以兵屯東華門，侍疾於諮議堂。尚書廣平公弼潛謀為亂，招集數千人，持兵於第，興疾損，升前殿，百官咸會。征虜劉羌泣曰：「陛下寢疾數旬，奈何忽有斯事。」興曰：「朕過庭無訓，使諸子不穆，愧於四海」。興以弼文武兼才，未忍致法，免其尚書令，以公就第。十七年十二月，興疾重，廣平公弼告病不朝，集兵於第。興怒，乃收弼囚之。十二月，興疾甚，遣收廣平公弼第中甲杖，納之武庫。於是弼黨率甲士攻端門，殿中上將軍斂曼高勒兵拒戰，不得入，遂燒端門。興力疾臨前殿，賜弼死。丁未，薨於殿。年五十三。諡文桓皇帝，廟號高祖，墓曰偶陵。
姚泓字元子，興長子也。孝友寬和，而無經世之用，又多疾病。興將以為嗣而疑焉，久之，乃立為太子。泓嘗受經博士淳於岐，岐病，泓親省疾，拜於床下。自是公侯見師傅，皆拜焉。興如平涼，留泓總後事，馮翊人劉厥聚衆據萬年以叛，泓遣鎮軍彭白狼率東宮禁兵討之，斬厥，赦其餘黨。
興薨，泓即位，大赦，改元為永和元年，廬於諮議堂。既葬，乃親庶政，內外百寮，增位一級。令文武各盡直言，勿有所諱。仇池公楊盛攻陷祁山，遂逼秦川，泓遣姚平救之。盛引退，姚嵩與平追盛，及於竹領，姚讚率隴西太守姚秦都、畧陽太守王煥以禁兵赴之。讚為盛所敗，秦都、王煥皆戰死。讚至秦州，退還仇池。先是，天水冀縣石鼓鳴，聲聞數百裏，野雞皆雊。秦州地震者三十二，殷殷有聲者八，山崩舍壞，咸以為不祥。及嵩將出，羣僚固諫，不聽。識者以為：秦州泓之故鄉，將滅之徵也。赫連勃勃攻陷陰密，執秦州刺史姚軍都，坑將士五千餘人，進兵侵雍，遂據抄掠郿城。姚紹及征虜尹昭、鎮軍姚洽等率步騎五萬討之，戰於馬鞍阪，勃勃兵敗，走還秦。而晉相劉裕總大軍伐泓，次於彭城，遣檀道濟、王鎮惡入自淮肥，攻漆丘、項城。沈林子自汴入河，攻倉垣。泓將王茍生以漆丘降鎮惡。徐州刺史姚掌以項城降道濟。晉師遂入潁口，所至多降服。
姚紹聞晉師之至也，馳還長安，言於泓曰：「晉師已過許昌、豫州，安定孤遠，卒難救衛。宜遷諸鎮戶，內實京畿，可得精兵十萬，足以橫行天下。假使二寇交侵，無能為也。如其不爾，晉侵豫州，勃勃寇安定者，將若之何？」吏部郎懿橫又以「齊公姚恢有忠勳於國家，未有殊賞，今致之死地，安定人人自危恐，必生變，宜征還朝廷，以慰其心。」泓並不從，晉師至成臯，征南姚洸時鎮洛陽，部將趙玄說洸曰：「今寇逼已深，百姓駭懼，衆寡勢殊，難以應敵。宜攝諸戍兵士，固守金墉，以待京師之援。不可出戰，如戰不捷，大事去矣。金墉既固，師無損敗，吳寇終不敢越金墉而西，困之於堅城之下，可以坐制其弊。」洸用姚禹、閻恢之譖，卒遣玄出戰，會陽城、成臯、滎陽、虎牢諸城，悉皆降於道濟。玄戰敗，死於百穀。道濟進至洛陽，洸懼出降。
泓母弟懿險薄，用其司馬孫暢謀，欲襲長安，誅姚紹，廢泓而自立。遂舉兵僭號，傳檄州郡，時征北姚恢說率安定鎮戶三萬八千焚燒室宇，以車為方陣，自北雍州趨長安，自稱大都督、建義大將軍，移檄欲除君側之惡，軍勢甚盛。泓見內外離叛，晉師漸逼，歲旦朝羣臣於前殿，淒然流涕，羣臣皆泣。姚紹率輕騎先赴難，姚讚亦率諸軍還長安，遂擊殺恢及其三子。泓乃進紹太宰、大將軍、大都督、中外諸軍事，假黃鉞，改封魯公。率武衛姚鸞等距晉師於潼關，道濟固壘不戰，紹遣左長史姚洽等屯於河北，欲絕道濟租輸，為沈林子所敗，衆皆沒焉。紹忿恚發病，嘔血而死。泓遣使乞師於魏，魏遣司徒南平公拔，拔等進據河內，為泓聲援。劉裕次於陝城，泓使姚裕率步騎八千距之，泓躬將大衆繼發。裕為沈田子所敗，泓退次於灞上，姚讚距晉師於關西，姚難屯於杏城。時大霖雨，渭水汛溢，王鎮惡水陸兼進，追及姚難。泓自灞上還軍，次於石橋以援之。晉師進據鄭城，泓使姚裕、尚書龐統屯兵宮中，姚洗屯於灃西，尚書姚白瓜徙四軍雜戶入長安，姚丕守渭橋，胡翼度屯石積，姚贊屯灞東，泓軍於逍遙園。鎮惡夾渭進兵，破姚丕於渭橋，泓自赴之，逼水地狹，因丕之敗，遂相見而退。姚諶、姚烈、姚寶等皆死於陣。泓單馬還宮，鎮惡入自平朔門，泓與姚裕數百騎出奔於石橋。
讚聞泓敗，召將士告之，皆以戈擊地，攘袂大哭。胡翼度棄衆奔晉。讚夜率諸軍會泓於石橋，晉師已固諸門，讚軍不得入，衆皆驚散。泓計無所出，謀欲降晉，其子佛念年十二，謂泓曰：「陛下今雖降晉，劉裕待人無禮，終必不全。願自我決。」憮然不答，遂登宮牆自投而死。平原公璞、并州刺史尹昭，以蒲阪降晉。東平公讚率宗室子弟百餘人亦降於裕， 裕盡殺之。九月，裕至長安，送泓於建康市而戮之，時年三十。建康百里之內，草木焦死。
自姚萇白雀元年歲在甲申至於是歲在丙辰，三十有三歲。[1]

