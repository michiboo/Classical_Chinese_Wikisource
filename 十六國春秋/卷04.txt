
苻洪，字廣世，畧陽臨渭氐人。其先有扈氏之苗裔，子孫強盛，世為氐酋。其後家池生蒲，長五丈，節如竹形，時咸異之，謂之蒲家，因以為氏焉。父懷歸，為部落小帥。母姜氏，寢產洪。先是，隴右大雨霖，百姓苦之。謠曰：「雨若不止，洪水必起」，故名之曰洪。年十二，父卒，代為部帥，好學，多權畧，善騎射，屬劉氏之亂，乃散千金，招延俊傑之士，襁負奔之，推為盟主。劉聰遣使拜平遠將軍，不受。自稱護氐校尉、秦州刺史、畧陽公。羣氐推為首，劉曜以洪為氐王。及曜敗於洛陽，洪率部人西保隴山。石虎將軍攻上邽，洪詣虎降，虎親出迎之。拜冠軍將軍，監六夷諸軍，委以西方之事。石虎滅石生也，洪說虎宜徙關中豪傑及羌戎內寔京師，虎從之。以洪為龍驤將軍、流人都督，處於枋頭。累有戰功，封西平郡公。其部曲賜爵關內侯者二千餘人，以洪為關內領侯將。冉閔言於虎曰：「苻洪雄果，其諸子並非常才，宜密除之。」虎待之愈厚。及石遵即位，閔又以為言，遵乃去洪都督，洪怨之，乃遣使降晉。後石鑒殺遵，所在兵起，洪有衆十餘萬。
永和六年，帝以洪為征北大將軍、都督河北諸軍事、冀州刺史、廣州郡公，時有說洪稱尊號者，洪亦以讖文有「草付應王」；又其孫堅背有草付字，遂改姓苻氏，自稱大將軍、大單于、三秦王。洪謂博士胡文曰：「孤率衆十萬，居形勝之地，冉閔、慕容雋可指辰而殄。姚襄父子，克之在吾數中。孤取天下，有易於漢祖矣。」軍師將軍麻秋說洪西都長安，洪深然之。已而秋因宴鳩洪，將並其衆。世子健收斬秋。洪將死，謂健曰：「所以未入關者，言中州可指辰而定。今見困竪子，中原非汝兄弟所能辦。關中形勝，吾亡後，便可鼓行而西。」言終而死，年六十六，健僭位，偽諡惠武帝。
苻健字建業，洪第三子也。初、母羌氏夢大羆而孕健。及長，勇果便弓馬，好施善事人，甚為石虎父子所親愛。虎雖外禮苻氏，心實忌之，乃陰殺其諸兄，而不害健。及洪死，健嗣位，去秦王之號，稱晉征西大將軍、都督關西諸軍事、雍州刺史。於是盡衆西行至盟津，起浮橋以濟，濟訖焚橋，三輔堡壁悉降。十一月，入都長安。於是長史賈玄碩等依諸葛亮、劉備故事，表健為秦王。玄碩等為上尊號，健偽讓再三，乃從之。皇始元年正月，僭即天王位於南郊，大赦，改晉永和七年為皇始元年。追尊父洪為太祖武惠皇帝，繕宗廟社稷於長安。立妾強氏為天王皇后，子萇為天王太子，菁為平原公，生為淮南公，弟雄為丞相，東海公。其餘封授各有差。是年，野蠶成繭，野禾被原，百姓采野繭而衣，野粟而食，關西家給人足。
二年正月，丞相雄等固請宜依漢晉兼皇王之美，不可過自謙沖，同趙之初號，健從之，僭即皇帝位於太極殿，大赦，諸公進爵為王，立五等之封，以次進之。二年正月，下書曰：「其自公卿己下，歲舉賢良、方正、孝廉、清才、多畧、博學、秀才、異行各一人，或獻書規諫，或面陳朕過，其悉以聞。勿懼貴賤。」四年，丞相東海王雄卒，贈相國，進封魏王，諡敬武王。雄字元才，洪之季子也。建武中，拜龍驤將軍。雄頭大足短，故軍中稱為大頭龍驤。健甚重之，曰：「元才，吾之姬旦。」是年四月，立淮南王生為皇太子。六月，健寢疾，引太帥魚遵、丞相雷弱兒、太傅毛貴、司空王墮等，囑以後事，受遺輔政。乙酉，薨於太極前殿，年四十九。葬原陵，偽諡明皇帝，廟號世宗。永興初，追尊曰景明皇帝，號高祖。
苻生字長生，健第三子。幼而麄暴，昏醉無賴。祖洪甚惡之，無一目，七歲，洪戲之，問侍者曰：「吾聞瞎兒一淚，信乎？」侍者曰：「然。」生怒，引佩刀自刺出血，曰：「此亦一淚耶！」洪大驚，鞭之。生曰：「性耐刀槊，不堪鞭捶。」洪曰：「汝為爾不巳，吾將以汝為奴。」生曰：「可不如石勒也。」及長，力舉千鈞，走及奔馬。皇始五年，僭即皇帝位，大赦改年。羣臣奏：「先帝晏駕甫爾，不宜改號。」生怒不從，窮推議主。壽光元年七月，殺右僕射段純，以太子門大夫趙韶為僕射，太子舍人趙誨為中護軍，著作郎佐董榮為尚書，並以佞幸進也。九月，中書監胡文、中書令王魚言於生曰：「比頻有客星孛於大角，熒惑入於東井。大角為帝座，東井秦之分野。不出三年，國有大喪，大臣戮死。願陛下遂追周文，脩德以禳之。」生曰：「皇后與朕對臨天下，亦足以塞大喪之變。」於是殺皇后梁氏。誅太傅錄尚書毛貴、車騎尚書令梁楞、左僕射梁安。後，安之女孫。又誅丞相雷弱兒，諸羌悉叛。弱兒，南安羌酋也。生雖在諒闇，遊飲荒淫，殺戮無道，彎弓露刀，以見朝臣，錘鉗鋸鑿，備置左右。未幾，后妃公卿已下至於僕隸、誅五百餘人。二年正月，嬖臣右僕射董榮言於生曰：「日蝕之災，宜以貴臣應之。」生曰：「唯有大司馬，國之懿戚，不可。」「其在王司空。」生從之，誅司空王墮。壬戊，饗羣臣於太極前殿，飲酒、樂奏，生歌以和之。命尚書令辛采典勸，既而怒曰：「何不強酒猶有坐者。」引弓矢射采，殺之。於是百僚大懼，無不引滿，昏醉汙服，失冠蓬頭僵仆，生以為樂。
三年四月，姚襄遣姚蘭等帥衆二萬七千進據黃洛，生遣兵苻黃眉、東海王堅、建節將軍鄧羌等，步騎萬五千以討之。羌偽不勝，引騎而退，襄追之，至於三原，羌回騎拒襄，大戰獲襄。襄有駿馬日行千里，是戰也，馬倒而擒之。眉等振旅而歸。初，長安謠曰：「東海大魚化為龍，男便為王女為公。問在何所洛門東。」東海，苻堅封也，時為龍驤將軍，第在洛門之東。生荒暴日滋，殘虐彌甚。羣臣朔望，漏盡詣見，生曰：「日盡午，須待宴訖。」或日暮而不出，百僚饑弊，或至申酉間方出。臨朝輒怒色厲，惟行殺戮。或連月昏醉，弗堪省覽。或使宮人與男子裸交於殿前，引羣臣臨而觀之。或生剝牛羊驢馬，活閹雞鴨，三五十為羣，放之殿中。或生剝死囚麵皮，令其歌舞，觀以為樂。宗室舊勳，親戚忠良，殺害畧盡，朝士奔走草野，皆曰：「從虎口出。」左右得度一日，如過十年。至於截脛刳胎，拉脇鋸頭，殺者動有千數。生夜對侍婢曰：「阿法兄弟亦不可信，當除之。」是夜，清河王苻法夢神告曰：「且將禍集汝門，惟先覺者可以免之。」寤而心悸，會侍婢來告，乃與特進梁平老、強汪等帥壯士數百人，潛入雲龍門，東海王堅與呂婆樓帥麾下三百餘人鼓譟繼進，宿衛將士皆捨杖歸堅。生猶昏寢不寤，堅衆既至，生驚問左右曰：「此輩何等人？」引生置別室，廢為越王，俄而殺之。時年二十三。偽諡厲王，封子馗為越侯。
苻堅字永固，健弟雄之子。趙建武中，母苟氏祈子於西門豹祠，歸而夜夢神交，遂孕，十二月而生堅，有神光之異，自天燭庭，背有赤文隱起，成字曰：「草付，臣又土，王咸陽，」秘錄而莫之傳也。姿貌魁傑，臂垂過膝，目有紫光。祖洪奇而愛之，名堅頭。因而謂健曰：「此兒頭大重身長任大，足短安下，非常相。」趙右光祿大夫、司隸校尉高平徐統有知人之鑒，遇堅於路，異之，執其手曰：「苻郎，此官之御街，小兒敢戲於此，不畏司隸縛耶！」堅曰：「司隸縛罪人，不縛小兒戲也。」統顧左右曰：「此兒有霸王之相。」後遇之，統下車謂曰：「苻郎當大貴，但僕不及見，如何。」堅曰：「若如公言，不敢忘德。」八歲，請就師學。洪曰：「尚小，未可。吾年十三，方欲求師，時人猶以為速成。」健之入關也，次於曲沃，夢天神遣使者朱衣赤冠，命拜堅為龍驤將軍。旦而為壇於曲沃，健泣謂堅曰：「先王昔受此號，汝父曾為之，今若復為神明所授，可不勉之。」性至孝，有器度，博學多才藝。年十一，便有經畧大志。
堅既殺苻生，永光元年六月，去皇帝之號，僭稱大秦天王，即位太極殿。誅董龍等二十餘人，改壽光三年為永興元年。追尊父為文桓皇帝。世子宏為皇太子。兄清河王法為丞相，錄尚書事。永安公苻侯為太尉，諸王皆貶爵為公。苻柳為尚書令。封弟融為陽平公，雙河南公，子丕為長樂公，暉為平原公，熙為廣平公。李威為左僕射，梁平老為右僕射，席寶為丞相長史，王猛為中書令，侍郎權翼為黃門郎，諸公卿為生所誅者，悉復本官。十月，丞相東海公法以疑忌賜死，苟太后之意也。堅性友愛，與法訣於東堂，慟哭嘔血。二年四月，堅如龍門五畤。六月，如河東，祀后土。八月，自臨晉登龍門，顧謂羣臣曰：「美哉，山河之固。」權翼對曰：「吳起有言，在德不在險，深願陛下追蹤唐虞，懷遠以德。山河之固，不足恃也。」堅大悅，至韓原，觀晉魏顆鬼結草抗秦軍之處，賦詩而歸。
甘露元年正月，起明堂，禪南北郊。六月，甘露降，乃大赦改年。八月，堅下書曰：「咸陽內史猛言彰出納，所在著績，有臥龍之才，宜入贊百揆，絲綸王言。可徵拜侍中、中書令、領京兆尹。」中丞鄧羌，性鯁直，與猛協規齊志，於是百僚肅整，豪右屏風，風化大行。堅歎曰：「吾令始知天下之有法也。」以猛為吏部尚書，遷太子詹事。十一月，以猛為司隸，侍中、領遷如故。猛上疏曰：「伏見陽平公融，明德懿親。光祿西河任羣，忠貞淑慎。處士朱彤，博識聰辨。並宜左右彌綸，暉贊九棘。愚臣庸鄙，請避賢路。」堅曰：「機務俟才，允屬明哲。朝野所望，豈容致辭。所舉融等，尋別銓授。」於是以融為侍中中書監兼右僕射。任羣為光祿大夫，領太子家令。朱彤為中書侍郎，領太子庶子。三年九月，鳳凰集於東闕，大赦其境內。初，將為赦，與左僕射猛、右僕射融密議於露堂，悉屏左右，堅自為赦文，猛、融進紙筆。有一大蒼繩，入自牖間，鳴聲甚大，集於筆端，驅而復來堅所聽之，久而乃去，俄而長安街巷市里民相告曰：「官令大赦。」有司以聞，堅驚謂融、猛曰：「事何從而泄？」於是敕外推窮之，咸言有一小人，衣黑大呼於市，曰：「官令大赦。」須臾不見。堅歎曰：「其向蒼蠅乎！聲狀非常，吾固惡之。」四年七月，黃龍見於成紀，梁山崩。五年，白虎見天水。六年，遣鴻臚拜張天錫為大將軍、涼州牧、西平公。
建元元年正月，雍州秀才段鏗對策上第，拜吏部郎中。孝廉通經者十餘人，皆拜令長。五年六月，晉大司馬桓溫伐燕，次於枋頭，燕師屢敗，遣散騎侍郎藥嵩來乞于堅，請割武牢以西之地。八月，遣將軍苟池、洛州刺史邵羌帥步騎救燕，溫敗歸。是月京兆尹王攸上書，獻十畧：一曰尹道宜明；二曰臣尚忠敬；三曰子貴孝養；四曰民生在勤；五曰教無偏黨；六曰養民在惠；七曰延聘耆賢；八曰懲惡顯善；九曰伐叛討逆；十曰易簡弘大。堅納之，以攸為諫議大夫。
十一月，燕車騎吳王垂奔秦。桓溫既走，慕容暐悔割河、滄之地以賂秦，乃曰：「行人失辭，分災救患，理之常也。」堅大怒。六年，令輔國王猛，帥鎮南陽安、虎牙將軍張蚝、建節鄧羌等步騎六萬討平燕冀。八月，猛攻尅壺關，暐遣太傅上庸王評等帥四十萬屯於潞川。猛覘知評賣水鬻薪，不撫將士，有可乘之會，大笑，謂楊安等曰：「慕容評真奴才，雖億兆之衆，尚不足為慮，況十萬乎今破之必矣。」甲戌，陳於渭原，猛誓衆曰：「王景畧受國厚恩，任兼內外，今與諸君深入賊地，宜各勉進，不可退也。受爵明君之朝，慶觴父母之室，不亦美乎？」衆皆勇奮，破釜棄糧，大呼兢進，猛望評師之衆，惡之，謂鄧羌曰：「今日之事，非將軍莫可以捷也。成敗之機，在斯一舉也。將軍其勉之。」羌曰：「若以司隸見與者，公無以為憂。」猛曰：「此非吾所及也。必以安定太守、萬戶侯相處。」羌不悅而退。俄而兵交，猛召羌，寢而不應。猛乃馳就，許之。於是大飲帳中，與張眊、徐成等跨馬運矛，馳入評軍，出入數四，傍若無人，攀旗斬將，殺傷甚重，戰及日中，燕師敗績。進師圍鄴。七日，堅至於安陽故宅，引諸耆老語及祖父舊事，泫然流涕，乃停信宿。猛潛如安陽迎堅，堅謂之曰：「昔亞夫不出軍迎漢文，將軍何以臨敵而背衆乎？」猛曰：「臣每覽亞夫之事，常謂前卻人主，以此而為名將，竊未多之。臣奉陛下神算，出垂亡之虜，若摧枯拉朽，何足憂也。」戊寅，克鄴，慕容暐出奔，將軍郭慶執暐於高陽，送之。辛己，堅入鄴宮，大赦，閱其圖籍，凡郡百五十七，縣一千五百七十九，戶二百四十五萬八千九百六十九，口九百九十八萬七千九百三十五。以王猛為使持節都督關東六州諸軍事、車騎大將軍、開府儀同三司、冀州牧，鎮鄴，封清河郡侯。以燕太宰恪、太傅評之第、盡賜之。加美妾五人，上女妓十人，中妓三十八人。猛辭，堅曰：「昔魏絳和戎，猶有金石絲竹之賞，山甫翼周，實受四牡之錫。卿功超二子，任過管、葛，安得辭也。其敬受之。無逆朕命。」以鄧羌為散騎常侍、安定太守、真定郡侯，邑三千戶，賞潞川之功。
七月七日，堅如洛陽，下書曰：「士死知已，猶來格模。故喬公一言，魏祖追慟。趙司隸高平徐統往在鄴都，識朕於童稚，每思其殷勤之言，勿敢忘也。可召其子孫詣行所。」八年五月，以高平徐攀為琅琊太襯。攀，統之少子，以舊恩拔之也。六月，冀州牧猛入為丞相、中書監、司隸校尉。猛固辭丞相，改授司徒，又固辭不拜。乃停司徒之授。四月，天鼓鳴，彗出於箕尾，長十餘丈，或名蚩尤旗，經太微，掃東井，自夏及秋冬不滅。太史令張猛言於堅曰：「尾，燕之分野，而掃東井。東井，秦之分。災深禍大，十年之後，燕滅秦之象。二十年之後，燕當為代所滅。慕容暐父子兄弟，亡虜也，而布列朝廷，貴盛莫二，宜除渠帥，以寧王秦。若旦誅鮮卑，不夕滅客彗者，臣請就妖言之戮。」堅不納，更以暐為尚書，垂為京兆尹，沖為平陽太守。
十年三月，侍中太尉李威卒。威字伯龍，漢陽人，苟太后姑子。少與苻雄結刎勁之交，苻生屢欲誅堅，賴威以免，堅深德之，事威如父。誅苻生及法，皆威與太后潛決大謀，遂有辟陽之寵。雅重王猛，勸堅以國事任之。堅常謂猛曰：「李公知卿，猶鮑叔之於夷吾，罕虎之於子產。」猛兄事之。夏四月，堅下書曰：「巴夷險逆，寇亂益州，招引吳軍，為唇齒之勢。特進、鎮軍將軍、護羌校尉鄧羌，可帥甲士五萬，星夜赴討。」五月，蜀人張育、楊光等起兵二萬，以應巴獠。晉威遠將軍桓石虔帥衆二萬入據墊江，張育自號蜀王，稱藩於晉。八月，鄧羌敗晉師於涪西，擊張育、楊光，屯於綿竹，皆斬之，益州平，羌勒銘於岷山而還。十二月，羌至自成都，堅引見東堂，謂之曰：「將軍之先仲華，遇漢世祖於前；將軍復逢朕於後，何鄧氏之多幸。」羌曰：「臣常謂光武之遇仲華，非獨仲華遭光武。」堅笑曰：「將軍蓋以自況，非直將軍之幸，亦朕之遇賢。」十一年正月，以安車蒲輪徵隱士樂陵王勸為國子祭酒。堅雅好文學，英儒畢集，純博之精，莫如勸也。終於太子少傅。
五月，猛寢疾，堅親祈南北郊、宗廟、社稷，分遺侍臣禱河嶽諸神，無不周備。以猛少瘳，赦殊死。七月，堅臨省疾，問以後事。猛曰：「晉僻陋吳越，乃正朔相承。臣歿之後，願不以晉為圖。鮮卑、羌虜，我之仇讎，終為大患，宜漸除之，以便社稷。」言終而卒，時年五十一。堅哭之慟。謂太子宏曰：「天不欲使吾平一六合，何奪吾景畧之速也。」贈侍中、丞相，餘如故，諡武襄。朝野巷哭三日。
十二年正月癸巳，高陸民穿井得龜，大三尺六寸，背有八卦文，命太卜池養之，食之以粟。四月，堅下書曰：「涼州刺史張天錫，雖稱藩受位，而臣道未純，可遣步兵校尉姚萇等自石城津伐天錫。」天錫率勁勇五萬來拒，戰於赤岸，涼師大潰。天錫率騎數千，奔還姑臧，致箋請降於萇。甲午，大軍至姑臧，天錫乘素車白馬面縛舁櫬，降於軍門。萇釋縛焚櫬，送之長安。諸郡縣悉降，涼州平。九月，以梁熙為持節、西中郎將、涼州刺史，鎮姑臧。徒豪右七千餘戶於關中。封天錫重光縣之東寧鄉二百戶，號歸義侯，拜北部尚書，遷右僕射。初，萇等將征天錫，堅為其立第於長安，至是而居之。
十三年，太史奏有星見於外國之分，當有聖人之輔，中國得之者昌。堅聞西域有鳩摩羅什，襄陽有釋道安，並遣求之。十七年，正月不雨至於六月。徹樂減膳，出宮女以迎和氣。八月，堅收起居注及著作所錄而觀之，見苟太后、李威之事，慙怒，乃焚其書。著作郎董朏雖更書時事，然千不留一。八年三月，徙鄴銅駝、銅馬、飛廉、翁仲於長安。十月，堅引羣臣於太極殿，議曰：「東南一隅，未賓王化。今欲起天下兵討之，計其精卒九十七萬，吾將先啓行，薄伐南裔。此行也，朕與陽平公之任，非諸將之事。左右僕射權翼、沙門道安、陽平公融、尚書石越等上書固諫，前後數十，堅不納。十九年，晉車騎桓沖率衆十萬寇襄陽，遣其前將軍劉波攻沔北。堅大怒，遣其子征南鉅鹿公叡、冠軍慕容垂、左衛毛當等將步卒五萬救襄陽。堅下書曰：「吳人敢恃江山，屢寇王境，宜時進討，以清宇內。便可戒嚴，速脩戎備，發州民，則十丁遣一，兵居門在灼然者，為崇文義從。朕將登會稽，復禹績，伐國存君，義同三王。其以司馬昌明為左僕射，謝安為吏部尚書，桓沖為侍郎，勢還不遠，可並為起第。」八月戊午，遣征南大將軍陽平公融、騎從張蠔、撫軍大將軍高陽公苻方、衛軍梁成、平南慕容暐、冠軍慕容垂，步騎二十五萬為前鋒。甲子，堅發長安，戎長戎卒六十餘萬，騎二十七萬，前後千里。九月，堅至項城，涼州之兵始達咸陽。蜀漢之軍，順流而下。幽冀之衆，至於彭城，東西萬里，水陸齊進。融等攻壽春，晉遣都督謝石、徐州刺史謝玄、豫州刺史桓伊、水陸七萬，敗堅於肥水。堅為流矢所中，單騎遁還於淮北，顧謂夫人張氏曰：「朕若用朝臣之言，豈見今日之事邪，當何面目復臨天下乎！」潸然流涕。
堅諸軍悉潰，惟慕容垂一軍獨全。比至洛陽，百官威儀、軍容粗備。未及關而垂有二志，說堅請巡撫燕岱，並求拜墓，堅許之。權翼固諫以為不可，堅不從。堅至自淮南，次於長安東之行宮，入告罪子太廟。丁零翟斌反於河南，長樂公苻丕遣慕容垂及苻飛龍討之。垂南結丁零，殺飛龍，盡坑其衆。垂引丁零、烏丸之衆二十餘萬，為飛梯地道以攻鄴城。慕容暐弟泓先為北城長史，聞垂攻鄴，亡命奔關東，收諸馬牧鮮卑，衆至數千，還屯華陰。暐乃潛使諸弟及宗人起兵於外，堅遣將軍強永率騎擊之，為泓所敗，泓衆遂盛，自稱大都督、雍州牧、濟北王，推叔父垂為丞相、大司馬、冀州牧、吳王。堅謂權翼曰：「吾不從卿言，鮮卑至是。關東之地，吾不復與之爭，若將泓何？」翼曰：「寇不可長，慕容垂正可據山東為亂，不暇近逼，今暐及宗族種類，盡在京師，鮮卑之衆，布於畿甸，實社稷之憂，宜遣重將討之。」堅乃以廣平公熙鎮蒲阪。苻睿為都督，配兵五萬，姚萇為司馬，討泓於華澤。平陽太守慕容沖起兵河東，有衆二萬，進攻蒲阪，命竇沖討之。苻睿勇果輕敵，至華澤，敗績，被殺。堅大怒，萇懼誅，遂叛。竇衝擊慕容沖於河東，大破之，沖奔於泓。泓至十萬餘，遣使謂堅曰：「秦師傾敗，將興復大燕，吳王以定關東，可速資備大駕，奉送家兄皇帝返鄴都，與秦以虎牢為界，分王天下。」堅怒，召暐責之，暐叩頭流血陳謝。堅久之曰：「此自三豎之罪，非卿之過。」復其位，待之如初。命暐以書招諭垂及泓、沖，使息兵還長安，恕其反叛之罪。而暐遣使謂泓曰：「今秦數已終，當不復能久立，吾既籠中之人，必無還理，勉建大業，以興復為務。」泓於是進向長安，改年曰燕興。堅率步騎二萬討姚萇於北地，姚萇率衆七萬來攻，堅為萇所敗，聞慕容沖去長安一百餘里，引師而歸，使苻方戍驪山，拜苻暉都督中外諸軍事，配兵五萬，拒沖。暉師敗績。堅入，以尚書姜宇與苻琳率衆三萬擊沖於灞上，為沖所敗，宇死之，琳中流矢，沖遂據阿房城，進逼長安。堅登城觀之，歎曰：「此虜從何出也，吾不用王景畧、陽平公之言，使白虜敢至於此。」長樂公苻丕在鄴，糧竭、馬又無草，削松木而食之。會丁零叛，慕容垂引師去鄴，始具西問，知長安危逼，乃遣從弟求救於謝玄。
二十一年，慕容沖僭稱尊號於阿房，改年更始。沖率衆登城，堅身貫甲冑，督戰拒之，飛矢滿身，流血被體。時雖兵寇危逼，馮翊諸堡壁，猶有負糧冒難而至者，多為賊所殺。先是，每夜有人周城大呼曰：「楊定健兒應屬我，宮殿台觀應坐我，父子同出不共汝。」旦尋而不見人跡。城中有書曰：「《古符傳賈錄》載『帝出五將久長得』。」又謠曰：「堅入五將山長得。」堅大信之，告其太子宏曰：「脫如此言，天或導予。今留汝兼總戎政，勿與賊爭利，吾當出隴，收兵運糧以給汝。」自將張夫人及中山公詵率騎數百出如五將山。六月，太子宏尋將母妻宗室男女數千騎出奔，沖入據長安。堅至五將山，姚萇遣將軍吳忠圍之，堅衆奔散，獨侍御十數人而已，神色自若，坐而待之，召宰人進食。俄而忠至，執堅以歸新平縣，幽之別室。萇求國璽於堅曰：「萇次膺籙可以為惠。」堅嗔目叱之曰：「小羌乃敢於逼天子，豈以傳國璽授汝羌乎！五胡次序，無汝羌名，違天不祥，其能久乎！璽已送晉，不可得也。」萇又遣右僕射尹緯說堅，求為堯舜禪代之事。堅曰：「姚萇叛賊， 奈何擬之古人。」因問緯曰：「卿於朕朝作何官？」對曰：「尚書令史。」堅歎曰：「卿宰相才，王景畧之流，而朕不知卿，亡也不亦宜乎」。八月，縊於新平佛寺中，時年四十八。張夫人、中山公詵等皆自殺。三軍莫不哀慟。萇欲匿殺之名，乃諡為莊烈天王。長樂稱號，偽諡堅為世祖宣昭皇帝。初，太子之逩也，假道歸晉，歷位輔國將軍，桓玄篡位，以為梁州刺史。
苻丕字永敘，堅之長庶子。少而聰慧好學，堅與之言將畧，嘉之。才幹亞於於苻融，為將善收士卒。時出鎮於鄴，東夏安之。堅敗歸長安，為慕容垂所逼，自鄴奔於枋頭。堅之死也，建元二十一年，丕復入鄴城，將收兵趙魏，西赴長安。會平州刺史苻沖帥幽并人衆擊慕容垂，頻為垂將帶方等所敗，乃率衆三萬進屯壺關，使招丕。丕乃去鄴，帥兵六萬進潞州，驃騎將軍張蠔、并州刺史王騰迎之入據晉陽。始知長安不守，堅為姚萇所殺，乃舉哀晉陽，僭即皇帝於晉陽南，立堅行廟，大赦，改建元二十一年為太平元年。九月，置百官。是月，安西呂光自西域還師。
二年正月，慕容垂僭稱尊號。二月，慕容沖左將軍韓延殺沖，立段隨為燕王，改年昌平。正月，丕以呂光為車騎將軍、梁州牧、酒泉公。是月，姚萇僭稱尊號，氐有啖青者謂諸將曰：「狄道長苻登，雖王室屬疏，而志畧雄明，請共立之以赴大駕。」於是推登為使持節都督隴右、雍、河二州牧，率衆五萬，東下隴右，據南安，馳使請命。八月，丕以登為征南大將軍、開府儀同、南安王，持節、雍州牧，因其所稱而受之。九月， 丕下書：「鮮卑慕容永，我之騎將，首亂京畿，禍傾社稷。其遣丞相王永帥禁衛虎旅覆而取之。」十月，與慕容永戰於襄陵，王師大敗。丕懼，率其衆數千南奔東垣，晉揚威將軍馮該自陝要擊斬之，送丕首於江東。苻登稱尊號，諡為哀平皇帝。
苻登字文高，丕之族子。父敞，太尉司馬。登少勇有壯氣。建元元年，初拜殿中將，遷羽林監、長安令，坐事黜為狄道長。太平二年，與姚萇戰於格奴阪，大破之。十一月，丕子渤海王懿自吉城奔登，登乃具丕死聞，於是為丕發喪行服，為壇於隴東，僭即皇帝位，改太平二年為太初元年。
十二月，立堅神主于軍中，引師而告堅神主曰：「今收合義旅，衆餘五萬，星夜電邁，直造賊庭，庶上報皇帝酷怨，下雪人民大恥。」二年，登次於瓦亭。九月，進據胡空堡，戎夏歸之者十有餘萬。姚萇掘堅屍，鞭撻無數，裸剝衣裳，附之以棘，坎土埋之。三年，登次朝那，姚萇據武都，相持累戰，互有勝負。以登戰勝，謂堅神將所助，亦于軍中立堅神主，謂曰：「往年新平之禍，非萇之罪。陛下假臣龍驤，曰：『朕以龍驤建業，卿其勉之！』明詔昭然，言猶在耳。豈假手苻登而圖臣，忘前征時言耶今為陛下立神像，可歸休於此，勿計臣過，聽臣至誠。」四年正月，登升樓謂萇曰：「自古安有殺君及立神像。」大呼曰：「殺君賊姚萇，出來與汝決之，何為枉害無辜？」萇憚而不應。萇自立堅神像，戰未有利，軍每夜驚，乃斬像首送登。六年三月，登自雍攻長安。七月，登攻新安，姚萇救之，登引退。
八年十二月，姚萇薨。九年，登聞萇死，喜曰：「姚興小兒，吾將折杖以笞之。」於是大赦，盡衆而東。四月，登從六陌趣廢橋，與將尹緯據橋以待之。登與緯大戰，為緯所敗。登單馬奔雍。初、登之東也，留太子崇守胡空堡，崇聞登敗，棄城出奔，登至無歸，乃奔平涼。收集遺兵入馬毛山。七月，興攻登於馬毛，登遣子崇質於隴西鮮卑乞伏乾歸，結婚請援。乾歸遣騎二萬救登，登引軍出迎，與興戰于山南，為興所敗，死之。時年五十二。子崇奔於湟中，僭稱尊號，改年延初，諡登為高皇帝。十月，崇為乾歸所逐，奔於楊定，與崇帥衆二萬攻乾歸，為乾歸所敗，崇、定皆死之。
自苻健皇始元年，歲在辛亥，晉永和七年。是歲，歲在甲午，四十四年，晉大元十九年也。[1]

