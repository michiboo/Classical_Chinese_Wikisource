
乞伏國仁，隴西鮮卑人，其先自漠北南出太陰山。五世有祐鄰者，晉太始初，率戶五萬，遷居高平川。鄰卒，子結權立，遷於牽屯。結權卒，子利那立。利那卒，弟祁埿立。祁埿卒，利那子述延立，遷於苑川。述延卒，祁埿子傉太寒立。石勒之滅劉曜也，懼而遷於麥田元孤山。太寒卒，子司繁立，秦皇始中，遷於度堅山。建元七年，秦將王統來伐，繁率騎三萬拒統於苑川，統潛襲度堅山，部民五萬餘落，悉降於統。司繁乃詣統歸降，苻堅拜南單于，留之長安。後以為鎮西將軍，鎮勇士川。甚有威惠之稱，司繁卒，國仁即位，聞堅征晉奔敗，國仁收衆至十餘萬。又聞堅為姚萇所殺，於是自稱大都督、大將軍、大單于、領秦河二州牧，改秦建元二十一年為建義元年，置武陵、苑川等十一郡，築勇士都城以都之。三年，苻登遣使拜仁大將軍、苑川王。四年六月，薨，偽諡曰烈王，廟號烈祖。
乞伏乾歸，國仁弟。雄武有度略。仁薨，羣寮以仁子公府幼稚，乃立乾歸為將軍、大單于、河南王。大赦，改四年為太初元年，立邊氏為後，以南川侯出連乞都為丞相。九月，遷於金城。二年正月，苻登遣使拜為大將軍、金城王。六年，立子熾盤為太子。七年，登遣使授左丞相、河南王、假黃鉞，加九錫之禮。十月，氐王楊定步騎四萬來伐，乾歸勒衆而進，大敗定軍，斬定及首級萬有七千，於是盡有隴西之地。
十二月，僭稱秦王，大赦。八年，呂光來伐，歸乃稱蕃，遣子勃勃為質，既而悔之。十三年，秦征西大將軍姚碩德率衆來伐，入自南安峽，歸次於隴西，以拒碩德。興潛師繼發，乾歸聞興將至，率輕騎數千侯興，俄與中軍相失，為興追騎所逼，戰敗，遁歸苑川，乃率騎數百馳至允吾。禿發利鹿孤逆歸，處之於晉興。乾歸將叛，謀泄，懼為利鹿孤所害，謂其子熾盤曰：「姚興方盛，吾將歸之，今送汝兄弟及汝母為質」。於是送熾盤兄弟於西平，乾歸遂奔長安。姚興大悅，拜持節都督河南諸軍事、河州剌史、歸義侯。十四年，遣乾歸還鎮苑川，盡以部民配之。十八年正月，乾歸至自長安。十九年五月，苑川地震裂。十一月，又朝於長安。二十年，姚興慮乾歸終為西州之患，留拜主客尚書，以其子熾盤為西夷校尉，行河州剌史。二十一年，熾盤以長安亂將始，乃招結諸部，築城於嵻良山以據之。更始元年，乾歸隨姚興如平涼，熾盤攻枹罕，剋之，遂遣使來告乾歸。乾歸奔還苑川，遂如枹罕，留熾盤鎮之。乾歸將衆二萬。遷於度堅山，諸將勸稱王。七月，僭補秦王，大赦，改年，置百官。公卿以下，皆復本位。四年五月，乾歸畋於五雞山，有梟集於其手，朝歸惡之。六月，為兄子公府所殺，公府出奔。熾盤遷於枹罕，遣弟廣武將軍智達追擒公府於嵻良山南，轘裂之。八月，葬乾歸於枹罕陵，仍偽諡武元王，廟號高祖。
乞伏熾盤，乾歸長子。乾歸薨，自稱大將軍、河南王，改元為永康元年。以尚書令翟勒為相國，封拜各有差。二年，熾盤討吐谷渾別統支旁於長柳川，掘達於渴渾川，大破之，俘獲男女二萬三千。五年正月，有五色雲起於南山，盤大悅，謂羣臣曰：「吾今年應有所定，王業成矣。」於是繕甲整兵，以伺四方之隙。五月，聞傉檀西征，率步騎二萬襲樂都。傉檀降，遂並南涼，兵強地廣。十月，僭即秦王位，置百官，立妻禿發氏為王后。四年，熾盤子元基自長安逃歸，拜尚書左僕射。建弘元年，立第二子慕未為太子，領撫軍大將軍，都督中外諸軍事。改元大赦。熾盤寢疾，顧命太子慕末，乃薨於外寢。六月，葬武平陵，諡文昭王，廟號太祖。
乞伏慕末字安石，熾盤之第二子。幼而好學，有文才。建弘元年，立為太子。熾盤薨，僭即秦王位。大赦改年為永弘元年。二月，立萬載為太子。三年九月，部民多叛，慕末焚城邑，毀寶器，率戶五千，東如上邽為赫連定所拒，遂國南安。十一月，魏遣尚書庫結率騎五千迎慕末，衛軍吉毗固諫，以為不宜，遂下令止之。庫結引還。四年，赫連定遣其叔北平公韋代率衆一萬攻南安，城內大饑，人相食。傳侍中乞伏延祚、吏部尚書乞伏跋跋逾城奔代，末乃銜璧出降，送於上邽，及宗族五百餘人，悉為赫連所誅。
自國仁建義元年乙酉歲，至辛未，四十七年。[1]

