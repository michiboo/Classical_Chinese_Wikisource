
呂光，字世明，略陽人，其先自沛遷略陽，因家焉。世為氐酋。父婆樓，字廣平，佐命前秦，官至太尉。光以趙建武中生於枋頭，夜有神光之異，故名焉。年十歲，與諸兒童遊戲邑裡，為戰陣之法，童兒咸推為主，而身長八尺四寸，目重瞳子，左肘有肉印，毅凝沈重，寬簡有大量。人莫之知，唯王猛異之，曰：「此非常人。」言之苻堅，舉賢良，除美陽令，民夷憚愛，鄰境肅清，遷鷹揚將軍，以功賜爵關內侯。
建元十九年，以光為使持節、都督西討諸軍事，率將軍姜飛、彭晃、杜進、康隆等率步騎七萬討西域。十二月至龜茲，龜茲王帛純捍命不降。光軍其城南，五里為一營，深渠高壘，廣設疑兵，為木人，被甲羅之壘上，以為持久之計。二十年五月，帛純乃傾國財寶，請救於獪胡，獪胡王遣弟吶龍侯將馗率騎二十餘萬救之。胡便弓馬，善矛槊，鎧如連鎖，射不可入，乃以草索為羂，策馬擲人，多有中者。衆甚憚之。姑默，宿尉頭等國及諸胡內外七十萬人，光遷營相接陣，為勾鎖之法，精騎為遊軍彌縫其闕。秋七月，戰於城西，大敗之，帛純逃奔，王侯降者三十餘國。光入其城，城有三重，廣輪與長安城等。城中塔廟千數，帛純宮室壯麗，煥若神居。胡人奢侈，富於生養，家有蒲桃酒，至千斛，經十年不敗。士卒淪沒酒藏者相繼。諸國貢款屬路，立帛純弟震為王以安之。光撫寧西域，威恩甚著，秦以光為使持節、散騎常侍、都督玉門已西諸軍事、安西將軍、西域校尉，進封順鄉侯。二十一年正月，大饗文武，博議進止，衆咸請還。光從之。三月，引還，以駝二萬餘頭致外國珍異千餘品，駿馬萬餘匹而還。九月，光入姑臧，自領涼州剌史、護羌校尉。太安元年，苻丕以光為車騎大將軍、涼州牧，領護西域大都督、酒泉公。
光始聞苻堅為姚萇所害，奮袂哀怒，三軍縞素，大臨天城南，傳檄諸州，期孟冬大舉。諡堅為文昭皇帝。十月，大赦境內，改建元為太安。十一月，羣寮勸進曰：「長蛇未殄，方掃國難，宜進位元台。」十二月，上光為侍中、中外都督、隴右諸軍、大將軍、梁州牧、酒泉公。三年八月，甘露降逍遙園，白燕翔於酒泉，衆燕成列而從之。麟嘉元年正月，麟見金澤縣，百獸從之。於是羣寮奉表請崇進名號。二月，僭卽王位於南郊，大赦改元，置官司、丞郎以下猶攝州縣事。三年九月，大廟新成，追尊父為景昭王，祖為宣公，曾祖為恭公，高祖為敬公。龍飛元年，五龍見於浩亹，羣臣咸賀，勸光稱號，六月，僭卽天王位於南郊，大赦改年，備置羣司，立世子紹為太子。四年九月，光寢疾。十二月，疾甚，立太子紹為天王，光自號太上皇帝，以子纂為太尉，弘為司徒。詔曰：「吾疾病不濟，吾終之後，使纂統六軍，弘管朝政，汝恭己無為，委重二兄，庶可以濟。今外有強寇，民心未寧，汝兄弟輯睦，貽厥萬世，若內相圖，則禍不旋踵。」纂、弘泣曰：「不敢有二心。」薨，葬高陵。諡武皇帝，廟號太祖。
呂纂字永緒，光之長庶子，母趙淑媛。少便弓馬，不好書。太安元年，至於姑臧。光臨薨，執手戒之曰：「汝性粗武，深為吾憂。開基既難，守成不易。善輔永業，勿聽讒言。」光薨，紹秘不發喪，纂排閣入，哭盡哀而出。紹懼，以位讓之，曰：「兄功高年長，宜承大統。」纂曰：「臣雖長，陛下國家之嫡，不可以私愛而亂大倫。」驍騎呂超謂紹曰：「纂臨喪不哀，步高視遠，觀其舉止，恐成大變，宜早除之。」纂聞超謀，遂率壯士數百逾北城，攻廣夏門，入自青角門，昇謙光殿，紹登紫閣自殺。呂超出奔廣武。纂遂僭卽天王位，改龍飛四年為咸寧元年，諡紹隱王。纂遊出無度，荒耽酒色。常與左右因醉馳獵於坑澗之間。殿中侍御史王回扣馬諫，不納，番樂太守呂超，擅伐鮮卑思盤，思盤訴超於纂，纂召超入朝，怒曰：「卿恃兄弟桓桓，欲欺吾也。要當殺卿，然後天下可定。」超頓首曰：「不敢。」纂引諸臣宴於內殿，呂隆屢勸纂酒，已至昏醉，乘步挽車，將超等遊於內，至琨華堂東閣，超取劍擊纂，纂下車擒超。超剌纂洞胸，奔於宣德堂。將軍魏蓋入斬纂首以徇，隆既篡位，諡靈帝，葬白石陵。
呂隆字永基，光弟亹之子，既殺纂，遂僭卽王位。大赦，改咸寧三年為神鼎元年。二月，追尊父寶為文皇帝。超有佐命之勳，拜為侍中、都督中外諸軍事、輔國大將軍、錄尚書，封安定公。二年，秦遣鴻臚恆敦拜隆征北大將軍、都督河西諸軍、涼州牧、建康公。三年，隆以二涼之逼，遣齎珎寶，請迎於秦，遣尚書左僕射齊難，率步騎四萬來迎。隆率戶一萬隨難東遷。既至長安，秦以隆為散騎常侍，尚書、公如故，超為安定太守。其後坐與姚興少子廣川公弼謀反，誅。
自光以乙酉歲據涼州，至於是歲，歲在癸卯，凡一十九年。[1]

