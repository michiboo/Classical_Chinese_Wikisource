
馮跋，字文起，長樂信都人，其先畢萬之後也，子孫食採馮鄉，因以氏焉。晉永嘉之亂，祖父和避地上黨。父安，雄武有器量，為慕容永將，永滅，跋東徙和龍，家長谷中。跋夜夢天門開，神光赫然，燭於庭中。永康末，拜中衛將軍。建始元年，與二弟結謀襲殺慕容熙，立高雲為主。正始元年，以跋為中外都督、開府儀同三司、錄尚書事，封武邑公。太平元年，雲為其幸臣離班、桃仁所殺，帳下督張泰、李桑誅班及仁，羣臣推跋為主，僭即天王位。大赦，令曰：「義貴適時，不必改作，故陳氏作姜，不徙齊號，即號燕國。改為太平元年。」追尊祖和為元皇帝，父安為宣帝，子永為太子。三年七月，以太子永領大單于，內置四輔。七年，建太學，以長樂劉軒、營丘張熾、成周翟崇、為博士，簡二千石以下子弟，年十五以上，教之。十四年，宿渾地燃，一旬乃滅。十七年二月，北部人趙壽女既嫁化為男，娶妻而無子。跋問諸羣臣曰：「此何祥？」尚書左丞傅權對曰：「漢世雌雞為雄，陰變為陽，君替臣僭之象。卒有婦人專寵，王莽篡位。今女為男，臣將為君之徵。」跋曰：「將何以禳之！」權曰：「桑穀生朝，太戊修德，而殷道中興。熒惑守心，宋景責躬，延齡二紀。唯修身崇善，可以轉禍為福。」十八年八月，立子翼為太子，跋戒之曰：「吾聞君人以學為本，不學無以立，尊敬師傅，人倫之始，汝其夙夜虔虔，欽承明訓。」二十二年八月，跋寢疾，召中書監申秀、侍中楊哲於內寢，謂之曰：「吾患當不濟，卿等善相吾子，參決萬幾。」九月，跋疾甚，輦而臨軒，命太子翼勒兵聽政，以備非常。宋夫人規立其子受，惡翼聽政，謂之曰：「上疾將廖，奈何便欲代父臨天下乎？」翼性仁弱，遂還東宮，一日三省疾。宋夫人矯絕內外，遣閽寺傳問而已。翼及大臣皆不得見。跋弟弘於是與壯士數十人，裹甲入禁中宿衛，皆不戰而散。宋夫人命閉東閣，弘家僮庫斗頭勁捷有勇力，踰閣而入，至於皇堂，射殺御女一人。跋驚懼而薨。弘遣修城告曰：「天降凶禍。大行崩背，太子不侍疾，羣公不奔喪，疑有逆謀，圖危社稷。吾備太弟之親，遂攝大位，以寧國家。」百官叩門入者，進階二等。太子翼率東宮兵出戰，敗退，兵皆奔散。弘遣使賜死。命宗正馮哲、黃門盧招典葬事於東宮。葬跋於長谷陵，偽諡文成皇帝，廟號太祖。
馮弘字文通，跋之季弟，高雲篡位，拜中領軍，封汲郡公。太平元年，拜尚書右僕射，改封中山公，遷尚書令、司徒、錄尚書事。弘即天王位，大興元年正月壬午朔，大赦，改年。二月，立夫人慕容氏為皇后。二年正月，立少子王仁為太子。六月有鼠集城西，盈數里地中，西行至水，前者銜馬尾，後者迭相銜尾而渡，識者以為民遷之象。七月，魏師來伐神高。八月，石城、遼東、營丘、城周四郡並降魏。九月，魏師還。弘徙民四萬餘戶而西。三年六月，魏永昌王來伐。五年四月，遣右衛孫德乞師於宋。十二月，又遣尚書陽伊請迎於句麗。六年三月，端門崩。四月，魏又遣侍中建興公虞弼、東平公鵝青來攻，剋白狼。句麗將葛居、孟光率眾數萬隨陽伊來迎，屯於臨川。尚書令郭生因民之憚遷，開門而引魏軍。魏軍疑而不赴，生遂勒眾攻弘，弘引句麗兵入自東門，與生戰於闕下，生中流矢卒。句麗軍既入城，取武庫甲以給其眾，城內美女皆句麗軍人所掠。五月乙卯，弘率龍城見戶東徙，焚燒宮殿，火一旬不絕。令婦人被甲居中，陽伊等勒精兵於外，而居光率騎後殿，方軌而進，前後八十餘里，魏兵追至遼水，不擊而還，遣使徵弘於句麗。後二年，為句麗所殺，偽諡昭成皇帝。
自馮跋太平元年歲在己酉，至弦滅亡之歲丙子，二十八載。[1]

