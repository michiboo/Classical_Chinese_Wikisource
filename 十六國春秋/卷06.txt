
李特，字玄休，巴西宕渠人。其先廩君之苗裔，秦併天下，以為黔中郡，薄賦斂之，口歲出錢四十。巴人謂賦為賨，因謂之賨人焉。及高祖為漢王，始募賨人，平定三秦，既而不願出關，求還鄉里。高祖以其功，復同豐沛，更名其地為巴郡。土有鹽鐵丹漆之利，民用敦阜，俗性剽勇，善歌舞。高祖愛其舞，詔樂府習之，今巴渝舞是也。其後繁昌，分為數十姓。及魏武剋漢中，特祖父虎將五百家歸魏，魏武嘉之，遷略陽〈（一雲洛陽）〉，拜虎等為將軍。徙內者亦萬餘家，散居隴右諸郡及三輔、弘農，所在號巴氐。虎子慕為東羌獵將，慕生有五子，輔、特、庠、流、驤。特身長八尺，雄武善騎射，沉毅有大度。元康中，氐齊萬年反，關西擾亂，天水、略陽、扶風、始平諸郡皆被兵，頻歲大饑，流移就穀，相與入漢川者數萬家。特至劍閣，顧盼嶮阻，曰：「劉禪有如此之地而面縛於人，豈非庸才耶！」同移者閻武等咸歎異之。初、流民既至漢中，上書求寄食巴蜀，朝廷從之。由是散在梁、益，不可禁止。
永康元年，詔徵益州刺史趙廞為大長秋，以成都內史耿滕代廞。廞遂謀叛，潛有劉氏割據之志。滕率衆入內，廞遣衆迎之，戰於西門，滕敗走，廞獲殺之。廞自稱大將軍、益州牧。特弟李庠與兄弟及妹夫李含、任回等以四千騎歸廞，廞以庠為滅寇將軍，使斷北道。庠素東羌之良將，曉兵法，部陣肅然。廞惡其齊整，殺之。復以特為督將，特兄弟既怨廞，引兵歸綿竹。廞恐朝廷疑己，遣長史費遠等督萬餘人斷北道，次綿竹之石亭，密收合得七千餘人，夜襲遠軍，遠軍大潰，因放火燒之，死者十八九。進攻成都，廞聞兵至，驚怕不知所為。李廞等夜斬關走，文武盡散。廞獨與妻子乘小船走至廣都，為其下人朱竺所殺。先是，梁州刺史羅尚聞廞叛，上表稱廞非雄才，又蜀人不願為亂，事終無成，願欲征之。惠帝遣尚為平西將軍、益州剌史，率七千餘人入蜀。特等聞尚來，甚懼，使其弟驤於道奉迎，並貢寶物，尚甚悅。
冬十月，六郡流人推特行鎮北將軍，承制封拜。其弟流行鎮東將軍，弟驤驍騎將軍，少子雄為前將軍，以相統領，進兵攻尚於成都，頻為特所敗，乃阻長圍，緣水作營，自都安至犍為七百里，與特相拒。大安二年，部下推特為大將軍，大赦，改元為建初元年。益州從事任回說尚曰：「特既凶逆，侵暴百姓，今又分散人衆，在諸村堡，驕怠無備，是天亡之時也。可告諸村，密刻期日，內外擊之，破之必矣。」尚從之，遣大衆奄襲特營。尚出逆戰，到官桑，特軍敗績，死之。雄稱成都王，追諡景王，及稱尊號，追尊曰景皇帝。廟號始祖。
李流字玄通，特第四子也。少好學，便弓馬，東羌校尉何攀稱流有賁、育之勇，舉為東羌校尉，平趙廞於成都。晉朝論功，拜奮威將軍，封武陽侯。建初元年，特既見殺，流自大將軍、益州牧。九月，流疾篤，謂諸將曰：「驍騎高明仁愛，識量多奇，固足以濟大事，然前軍英武，殆天所相，可共受事於前軍，以為成都王也。」遂薨，年五十六。諸將共立雄為主，雄稱尊，追諡流秦文王，子龍嗣。
李雄字仲雋，特第三子，母羅氏，夢雙虹自門升天，一虹中斷，既而生蕩。後羅氏汲水，忽然如寐，夢大蛇，繞其身，遂有孕，十四月而生雄。常言二子若有先亡，在者必大貴。蕩以李流世卒。雄長八尺三寸，美容貌，相工相之曰：「此君將貴，其相有四目如重雲，鼻如龜龍，口方如器，耳如相望，法為大貴，位過三公不疑。」雄少有烈氣，有識者皆器重之。特稱益州牧，以雄鎮梓潼，又拜前將軍。流薨，雄稱大將軍、益州牧，治郫城。以西山范長生岩居穴處，求道養志之士，雄欲迎為君而臣之。長生固辭曰：「推步大元，五行大會甲子，祚鐘於李，非吾節也。」
建興元年十月，雄即成都王位於南郊，大赦改元，約法七章。以叔父驤為太傅，兄虎威為太保。晏平元年三月，范長生乘素輿詣成都，雄迎於大門，執版延坐。長生請雄對坐，即拜丞相，尊曰範賢。生長勸雄稱尊號。
夏六月，僭即帝位，大赦改元，國號大成。追尊父特為景帝，母羅氏為太皇后。十月，加丞相范長生為天地大師之號，封西山侯。玉衡五年正月，立妻任氏為皇后。八年四月，范長生卒，以其子侍中賁為丞相。長生善天文，有術數，民奉之如神。十四年，立兄子班為太子。二十四年五月，雄寢疾。六月丁卯薨，年六十一。諡武皇帝，廟號太宗。十月，葬安都陵，太子班襲位。
李期字世運，雄第四了。聰慧好學，弱冠能屬文。雄薨，班即位，雄子車騎將軍越自江陽奔喪，以期與班非雄所生而嗣位，心不平，十月因夜哭臨，越殺班於殯宮。班字世文，雄兄蕩第四子，雄妻任氏無子，養班為子。越既殺班，於是矯太后令，罪狀，諡厲太子。立期為主。甲子，期僭即皇帝位，玉恆元年正月，大赦改元，立妻閻氏為後。四月，大將軍漢王壽率步騎一萬自涪向成都，期不虞至，預不設備，至即剋城，屯兵宮門，殺相國建寧王越、尚書令景騫、尚書田襄等，廢期為邛都縣公，幽之別宮。期自殺，年二十五，諡曰幽公。
李壽字武考，特季弟驤之少子。少尚禮容，敏而好學。雄奇其才器，以為足荷重任，封為建寧王。雄薨，期立，改封漢王，領梁州剌史，治涪城。壽見期兄弟十餘人並有強兵，懼不自全，陰謀據成都稱藩於晉，乃誓文武，得數千人，襲成都，剋之。縱兵擄掠，數日乃定。僭即皇帝位於南郊，大郝，改咸康四年為漢興元年。追尊父驤為獻皇帝。三年六月，壽下書曰：「吳會遺燼，久逋天誅，今將大興百萬，躬行罰。」九月，大閱軍士七萬餘人，舟師溯江而上，過成都，鼓譟盈江，壽登城觀之。羣臣曰：「國小衆寡，吳會險遠，圖之未易。」叩頭泣諫，乃止。兵人咸稱萬歲。十月，講禮於太學，舉明經者，封好學候。四年，以太子勢領大將軍，錄尚書事。六年，分寧州乾右、永昌、雲南、朱提，越雋、河陽六郡為漢州。四月，壽寢疾，常見李期為崇。八月薨，年四十，諡昭文皇帝，廟號中宗，葬安昌陵。
李勢字子仁，壽之長子。身長七尺九寸，腰帶十四圍，善於俯仰，時人異之。壽既薨，僭即帝位，大赦改元。太和元年正月，尊母閻氏為皇太后，妻季氏為皇后。嘉寧二年，晉征西將軍荊州剌史桓溫來伐，勢大發軍禦之。鎮東李位都逆往降。溫達成都之十里陌，勢衆自潰。三月，溫至城下，縱火燒其大城諸門。勢衆惶懼，無復固志，勢乃夜開東門，走九百里，至晉壽，然後送降文於溫。勢尋輿梓面縛軍門，溫解縛焚櫬，送勢及叔父福〈（《載記》云：及弟福。）〉等十餘人於建康。晉封為歸義侯。昇平五年，卒。
常璩字道將，蜀成都人，少好學，著《華陽國志》十篇，序開闢以來，迄於李勢，皆有條理雲。宕渠，古賨國，今有賨城。秦始皇時有長人，長五丈，見宕渠。秦史胡母敬曰：「五百年，其地必有異人為大人者。」及雄之稱尊號，祖先出自宕渠，有識者皆以為應之。譙周云：「我死後三十年，當有異人入蜀。」又著讖云：「廣漢城北有大賊曰流特攻難得，歲在玄宮自相尅。」又惠帝之世，蜀童謠曰：「江橋頭，闕下市，成都北門十八子。」至是而應焉。
李特以晉永寧元年歲在辛酉起兵，至勢嘉寧二年晉永和三年歲在壬戍而降晉，合四十七年。[1]

