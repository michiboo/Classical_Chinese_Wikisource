
劉淵字元海，新興匈奴人。其先夏后氏之苗裔，曰淳維，世居北狄。千有餘歲至冒頓，襲破東胡，西走月氏，服丁零，內侵燕代，控弦四十萬。漢祖患之，使劉敬奉公主以妻冒頓，約為兄弟，故子孫遂冒姓為劉氏。建武初，入居西河美稷。後漢中平中，單于羌渠使子於扶羅將兵助漢討平黃巾，會羌渠為國人所殺，於扶羅以其衆留漢，自立為單于。屬董卓之亂，寇掠太原、河東，屯於河內。於扶羅死，弟呼廚泉立，以於扶羅子豹為左賢王，即元海之父也。魏武分其衆為五部，以左賢王豹為左部帥，其餘部師皆以劉氏為之。太康中，改置都尉，雖分屬五部，皆家於晉陽汾澗之濱。豹妻呼延氏，魏嘉平中祈子於龍門，有一白魚，頂有二角，軒鬐躍鱗，而至祭所，久之乃去。巫覡皆異之，曰：「此嘉祥也。」其夜夢所見魚變為人，左手把一物，大如雞子，光景非常，授呼延氏，曰：「此是日精，服之生貴子。」寤以告豹。豹曰：「吉徵也。」自是十五月而生淵。淵生左手有文曰：「淵海。」遂以為名。幼而好學，不舍晝夜。嘗謂同門生朱紀、范隆等曰：「吾每觀書傳，常鄙隨、陸之無武，絳、灌之無文。一物之不知，固君子恥之也。二生遇高皇，不能建封侯之業；兩公屬太宗，不能開庠序之美。惜哉！」於是文學、武事並皆妙絕。猿臂善射，膂力過人，身八尺四寸，鬚長三尺餘，當心有赤毫毛三根，長三尺六寸。太原王渾虛襟友之，命子濟拜焉。咸熙中，為侍子在洛陽，晉文帝深待之，時東萊王彌等皆凴結。渾又屢言之武帝，帝召見與言，大悅之。後謂王濟曰：「劉元海容貌風儀，機談鑒智，雖金日磾無以加也。」會父豹卒，帝以淵代為左部帥，轉寧朔將軍，監五部軍事。
大安中，惠帝失政，諸王迭相殘廢，州郡奸豪所在蜂起。從祖北部都尉左賢王劉宣等議曰：「今司馬氏骨肉相殘，興復在此時矣。左賢王淵，姿器絕人，幹宇超世。天若不恢崇單于，終不虛生此人也。」於是共推劉淵為大單于。劉淵曰：「當為崇罔峻阜，何能為培婁。夫帝王豈有常哉大禹生於西戎，文王生於東夷，顧惟德所授耳。今見衆十餘萬，皆一當晉十，鼓行摧亂晉，猶拉枯耳。上可成漢高之業，下不失為魏武，何呼邪韓足道哉！」宣等稱善。
元熙元年，遷於左國城，晉人東附者數萬。宣等上尊號，淵曰：「今晉氏猶在，四方未定，可仰遵高祖法，且稱漢王，權停皇帝之號。待宇宙混一，當更議之。」十月，為壇南郊，即漢王位，改晉永興元年為元熙元年，大赦天下。追尊劉禪為孝懷皇帝，立高祖以下三祖五宗之神主而祭之。置百官，以劉宣為丞相，拜授各有差。四部之東萊王彌起兵青徐，遣使來降，拜鎮東大將軍、青州刺史、東萊郡公。四月，汲桑叛，自稱趙王，選置州郡。十一月，石勒及胡部等帥衆來降。永鳳元年七月，鳳凰集於蒲子。丞相劉宣等六十四人上尊號。十月，僭即皇帝位於南郊，大赦改元，以衛軍和為大將軍，撫軍聰為車騎大將軍，建武曜為龍驤大將軍。河瑞元年，遷都平陽，汾水得玉璽，大赦改元。二年，以大司馬梁王和為皇太子。八月，淵寢疾，以劉洋為太尉，延平為太宰，司徒聰為大司馬大單于，並錄尚書事。置單于臺於平陽西。薨於光極殿。太子和即位。聰自西明門攻斬和於西室。九月，葬淵於永光陵，諡曰：光文皇帝，廟號高祖。
劉聰字玄明，一名載，淵第四子。母張夫人孕，夢日入懷，寤而告淵。淵曰：「吉徵也。」自是十五月而生聰，夜有日光之異。左耳有一白毫，長二尺餘。幼而聰悟，究通經史，兼綜百家之言，孫吳兵法，靡不誦之。猿臂善射，彎弓三百斤，膂力驍捷，冠絕一時。
永嘉四年，僭即帝位於光極前殿，大赦，改元光興元年。以衛尉呼延晏為使持節、前鋒大都督，配禁兵二萬七千，自宜陽入洛川。命東萊王彌，劉曜及鎮軍石勒進軍會之。晏比及河南，十二敗晉帥，長驅圍洛陽，陷之。縱兵大掠，幽晉帝於端門，害太子及百官已下三萬餘人於洛水北，築為京觀。遷帝及太后侍中庾瑉等於平陽。大赦，改元嘉平元年。二月，內晉帝，進號儀同三司會稽郡公。聰引帝入宴，謂曰：「卿為豫章王時，朕曾與王武子相造，武子示朕於卿，卿言：『聞其名久矣。』以卿所作樂府歌文示朕，謂朕曰：『聞君善為辭賦，試為看之。』朕時與武子俱為《盛德頌》，卿稱善久之。又引朕射於皇堂，朕得十二籌，卿與武子俱得九籌。卿贈朕柘弓、銀硯，頗憶否？」帝曰：「臣安敢忘之，但恨爾日不早識龍顏耳。」聰曰：「卿家骨肉相殘，何其甚也。」帝曰：「此殆非人事，皇天之意也。大漢將應乾受曆，故為陛下自相驅除耳。且臣家若能奉武皇之業，九族敦睦，陛下何由得之？」三年，春正月，宴於光極前殿，逼晉帝行酒，庾珉、王雋等起而大哭，聰惡之。二月丁未，懷帝崩於平陽，於是誅珉等。三月，立貴嬪劉氏為皇后。四月，愍帝即位於長安，車騎曜等攻長安。河東地震，雨血於平陽。建元元年正月，黑霧四塞，著人如墨，五日而止。辛酉夜時，日落地，三日相承，出於西方。東行平陽地震，崇明觀陷為池，水赤如血，赤氣至天。有赤龍奮迅而去。流星起於牽牛，入紫微，龍行逶迤，其光照地，落於平陽北十里，視之則肉，臭聞於平陽。長三十步，廣二十七步，肉旁常有哭聲，晝夜不止。聰甚惡之。癸未，劉氏產一蛇一虎，各害人而走，尋之不得，頃之見在隕肉之旁。己丑，劉氏卒，乃失此肉，哭聲亦止。十一月，以晉王粲為相國、大單于，總百揆。十二月，宣光陵石人皆行數步，宮中鬼哭。
麟嘉元年，武庫陷，入地一丈五尺。聰自去冬至是遂不復受朝賀，軍國之事，一決於粲。立市於後庭，與宮人宴戲，或三日不醒。秋七月，河東大蝗，唯不食粟豆。司隸靳准率部民收而埋之，哭聲聞於十餘里，後乃鑽土飛出，復食黍豆。大司馬曜攻陷長安外城。九月，犬與豕交於宮門。有豕著進賢冠，升聰御座，犬冠武冠帶綬，與豕並昇，俄而鬬死殿上，宿衛莫有見其入者。長安饑甚，死過半，麴允為粥以供帝膳。帝泣曰：「今窘厄如此，外無救援，勢不自知。」乃使侍中宋敞奉箋降曜，敞隨使者至，帝肉袒牽羊，輿櫬銜壁，出降東門。曜受璧焚櫬，遷愍帝及司徒梁汾、驃騎麴允等諸臣百餘人至於平陽。聰臨光極殿，帝稽顙，與麴允伏地大哭，扶不能起。聰大怒，允自殺。以帝為光祿大夫、懷安侯。以大司馬曜假黃鉞、大都督陝西諸軍事、太宰、秦王。二年正月，東平王約卒。十一月，聰校獵上林，以晉帝行車騎大將軍，戎服執戟前導，行三驅之禮。觀者皆指帝曰：「此故長安天子。」聚而觀之，故老亦有悲泣者。十二月，大饗於光極前殿，聰欲觀晉臣之意，使帝行酒，洗爵更衣，使帝執蓋，多有涕泣，或有失聲者。尚書郎辛賓起而抱帝大哭，引出斬之。戊戌，愍帝崩於平陽。
三年，聰所居螽斯則百堂災，焚其子會稽王衷已下二十有一人。聰聞哀塞氣絕。自此鬼哭宮中，至於九月，夜聲不絕。四月，尚書令王鑒、崔懿之等極諫，聰大怒，收鑒等殺之。秋七月，鬼哭於光極殿，聰晝見東平王約，甚惡之。徵秦王曜為丞相，錄尚書事，固辭，仍以丞相領雍州牧。靳准為大司空，領司隸校尉。癸亥，薨於建始殿。甲子，粲即位，大赦，改元漢昌。葬宣光陵，諡曰武皇，廟號烈宗。八月，以丞相曜為相國、大都督。司空靳准為大將軍，領尚書。粲荒耽酒色，遊宴後庭，軍國之事，一決於准。准遂勒兵入宮，執粲，數而殺之，追諡靈帝，劉氏無所存，男子盡刑於市，發掘二陵，焚燒宗廟，鬼大哭，聲聞百里。准自號漢大王，置百官，遣使稱藩於晉。相國曜自長安赴難。永嘉元年十二月，大將軍東平王約卒，一指猶暖，遂不殯殮，至甲戌，乃蘇。言見淵於不周山，經五日，遂復從崑崙山三日，而復反於不周，見諸王公卿將相死者悉在，大有人民，宮室壯麗，號曰蒙珠離國。淵謂約曰：「東北遮須夷國，無主，久待汝父為之。汝父後三年當來，來後國中大亂相殺害，吾家死亡略盡，但可永明輩十數人在耳，汝但還，後年當來，見汝不遲！」不久，約拜辭而歸，道過一國，曰猗尼渠余國，引約入宮，與皮囊一枚，曰：「為吾遺漢皇帝。」約辭而歸，謂約曰：「劉郎後年來，必見過，當以女相妻。」約歸置皮囊於機下，俄而蘇，謂左右曰：「機上取囊來。」左右取得，開，有一方白玉，題文曰：「猗尼渠余國天王敬信遮須夷國天王，歲在攝提，當相見。」」馳使奏呈，聰曰：「若當如此，吾不懼死也。」及聰以戊寅歲薨，與此玉並葬焉。
劉曜字永明，淵之族子，少孤，見養於淵。幼而聰慧，性拓落高亮，與衆不羣。鐵厚一寸，射而洞之。身長九尺三寸，手垂過膝，生而眉白，目有赤光，須不過百餘根，皆長三尺。光初元年十月，太保呼延宴等自平陽來奔，上尊號於曜，僭即皇帝位。十二月，靳准左右軍騎喬太、王騰等殺准，奉六璽來降。二年，夏四月，徒都長安。立子熙為皇太子。六月，繕宗廟、社稷、南北郊於長安。令曰：「蓋王者之興，必帝始祖。我皇家之先，出自夏後，居於北夷，世跨燕朔，光文以漢有天下、歲久，恩德結於庶民，故立漢祖宗之廟，以懷民望。昭武因循，遂未悛革。今欲除宗廟，改國號，復以大單于為太祖，其議以聞。」於是，太保呼延宴等議曰：「今宜承晉母子傳號，以光文本封盧奴，中山之屬城。陛下勳功茂於平洛，終於中山，中山分野屬大樑，趙也。宜革稱大趙，遵以水行。」曜從之，於是以冒頓配天，淵配上帝。
三年五月，西明門內大樹風吹折，經一宿，樹拔變為人形，頭髮一尺，鬚眉三寸，皆黃白色，有斂手之狀，亦有兩腳著履之形。唯無目鼻，每夜有聲，十日而生柯條，遂為大樹，枝葉甚茂。四年，將於霸陵西南營壽陵，侍中喬豫、和苞上疏諫曰：「臣等伏聞敕旨將營建壽陵，周圍四里，下深二十五丈，以銅為棺槨，黃金飾之。臣聞堯葬穀林，市不改肆。顓頊葬高陽，下不及泉。聖王之於終事如是。秦始皇下錮三泉，周輪七里，身亡之後，毀不旋踵，暗王之於終也如此。從喪亂以來，漢帝諸陵，咸見踐辱，唯霸陵獨全。此雖太宗之達至然，抑亦釋之之功。興亡奢儉，炯然於前，唯陛下覽之。」曜大悅。終南山崩，所得白玉方尺，有字曰：「皇亡皇亡，敗趙昌。」以為己瑞，羣臣咸賀。中書監劉均曰：「山崩石壞，國傾民亂。『皇亡皇亡敗趙昌』者，此言皇室將為趙所敗，趙因之而昌。大趙都於秦雍，而勒跨全趙。趙昌之應，當在石勒，不在我也。」曜憮然改容。
五年，曜後羊氏卒。故晉惠後也，洛陽之陷納之。六年正月，天裂，廣一丈餘，長五十丈。十一年七月，石虎率衆四萬人寇擾河東，進蒲阪，曜選中外精銳自潼關北濟，虎懼，引師而還。曜追而敗之，枕屍一百餘里，虎奔朝歌，遂攻石生於金墉，分遣諸將攻討，及於河內。十二月，勒自帥衆拒之，陣於洛西，曜性少而酗酒，末年尤甚，將戰，飲數鬥，常乘赤馬無故蹋頓，乃乘小馬北出，復飲鬥餘，至西陽門，揮陣就平。勒將石堪因而乘之，帥遂大潰，曜昏醉奔退，而馬陷石渠，墜於冰上，為堪所執。勒將還襄國，喻曜使與太子毗書，令速降。曜但敕毗與諸臣匡維社稷，勿以吾易意。建平末，為勒所殺。十二年正月，太子毗、大司馬南陽王胤等議，欲西保秦州，遂相率奔上邽。石虎乘勝追戰，枕屍千里，上邽潰，虎執毗及王公己下三千餘人皆殺之。
自劉淵建號西河，至是二十有六載。[1]

