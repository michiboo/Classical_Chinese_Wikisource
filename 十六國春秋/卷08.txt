
李暠，字玄盛，隴西狄道人也。漢前將軍廣十六世孫，廣子侍中敢之後。李氏世為西州著姓，祖父弇，前涼武衛將軍，天水郡太守、安世亭侯。父昶，字中堅，幼有令名，世子侍講，年十八卒。暠，昶之遺腹子，少而好學，沈敏有器度。後涼龍飛二年，建康太守段業自稱涼州牧，號神璽元年，拜暠效穀令。二年，敦煌索仙等以暠溫毅有惠政，推暠為敦煌太守。段業復暠鎮西將軍，領護西夷校尉。庚子元年十一月，晉昌太守唐瑤移檄六郡，推暠為大將軍、涼公，領秦涼二州牧，大赦改年，追尊祖弇涼景公，父昶涼簡公，以瑤為征東將軍。二年正月，於南門起靜恭堂，以議朝政。圖讚自古聖帝、明王、忠臣、孝子、烈士、貞女，親為序頌，以作鑑戒。五年正月，立泮宮，增高門學生四百人。四月，敦煌有葛緣木而生，作黃鳥之形。世子譚卒。九月，立第二子歆為世子。正月，大赦改年為建初元年。三月，宴於曲水，命羣寮賦詩，暠親為之敘文，寫諸葛亮《訓厲》以戒諸子。十三年正月，寢疾，顧命長史宋繇曰：「吾終之後，嗣子猶卿子也，善相輔導。」二月，薨於恭德殿，年六十。葬建世陵，諡昭武王，廟號太祖。初，暠為羣雄所推，定千里之地，謂張氏之業不足成，河西十郡，歲月而一。既而傉檀入姑臧，蒙遜基宇稍廣，於是慨然著《述志賦》。初，河右不生楸槐。張駿之世，取秦隴植之，皆死，至是而酒泉言西北有槐生焉，乃作《槐樹賦》，又作《婦辛氏誄》自餘賦數十篇。
李歆字士業，暠第二子。暠薨，左長史宋繇等上為大將軍涼公，領涼州牧、護羌校尉。大赦，改年為嘉興元年。七月，歆聞蒙遜南伐西秦，中外戒嚴，將攻張掖。尹太后以為不可，宋繇亦諫，歆怒不從，遂率步騎三萬東伐，次於都瀆澗，蒙遜自浩亹來，戰於懷城，歆敗，左右勸還。歆曰：「吾違太后明誨，遠取敗辱，不殺此胡，復何面目以見母也。」勒衆復戰，敗於蓼泉，為遜所殺。歆弟驍騎將軍翻、擊虜將軍豫等西奔敦煌，蒙遜遂入酒泉。翻及敦煌太守恂興諸子等棄敦煌，奔於北山，郡人宋承、張弘等以恂在郡有惠，密信招恂，恂率千騎入於敦煌，宋承、張弘等推恂為涼州剌史。遜率衆二萬攻恂，宋承等開門出降，恂自殺。恂，暠之第六子也。遜獲翻子寶徙於姑臧，歲餘，北奔伊吾，後二十餘年，至魏太平三年，寶至伊吾，率流人及虜騎南襲敦煌，據之，遣使降魏。魏以寶為使持節、侍中、都督西垂諸軍事、鎮西大將軍、開府儀同三司、領護戎校尉、沙州牧。敦煌公，承製玉門以西。寶寬雅有度量，甚著威惠於西土。在敦煌三年，徙并州剌史，薨諡宣公。
自暠元年歲在庚子，至為蒙遜所減，二十一年。[1]

