
慕容垂字道明，皝第五子，小字阿六敦。母蘭淑儀。垂少有器度，長七尺七寸，手垂過膝。皝甚寵之，常曰：「此兒闊達好奇，終能破人家，或能成人家。」故名霸，字道業。因墮馬傷前二齒，慕容儁即王位，因改名，外以慕容 為名，內惡而改之。尋以讖記之文，去夬，以垂為名。及儁僭稱尊號，封吳王。 建熙十年以車騎大將軍敗桓溫於枋頭，威名大震，太傅上庸王評深忌之，垂遂出奔秦。苻堅聞垂至，大悅，郊迎，執手，禮之甚重。王猛惡垂雄略，勸堅殺之，堅不從。以為冠軍將軍，封賓都侯，歷京兆尹。苻堅敗於淮南，垂軍獨全，堅以千餘騎奔之。世子寶言於垂曰：「國家傾喪，皇綱廢弛，當隆中興之業，建少康之功。宜恭承皇天之意，因而取之。」垂曰：「彼悉心投命，若何害之。」乃以兵屬堅。垂至澠池，言于堅曰：「王師不利，北境之民，或因此輕重，請奉詔輯寧朔裔。且龍、鄴舊都，陵廟所在，乞過展拜，以申罔極。」堅許之。權翼諫曰：「垂爪牙名將，今之韓，白，且世豪東夏，志不為人下，頃以避禍歸誠，非慕德而至也。恐冠軍之號，不飽其志，列地百里，未滿其心。且垂猶鷹也，饑則附人，飽便高揚，遇風塵之會，必有淩霄之志。」堅曰：「卿言是也，但朕已許之。匹夫猶重信，況萬乘之主乎。」翼曰：「陛下重小信而輕忽社稷，臣見往不見其還，關東之變，垂其首乎。」自涼馬臺結草筏而渡，至安陽，修箋於長樂公丕，垂至，館之於鄴西。會苻暉告丁零翟斌聚衆四千，謀逼洛陽。丕於是配垂兵三千，遺廣武將軍苻飛龍率氐騎一千為垂之副。丕戒飛龍曰：「垂為三軍之統，卿為垂謀之主。」苻暉告急，簡書相尋，垂方圖飛龍，停河內不進，悉誅氐兵，命左右殺飛龍，濟河焚橋，衆三萬，至洛陽。苻暉閉關門拒守，不與交通。翟斌率衆會垂，勸稱尊號。垂曰：「新興侯國之正統，孤之君也。若以諸軍之力，得平關東，當以大義喻秦，奉迎反正，誣上自尊，非孤心也。」乃自稱大將軍、燕王承制行事。翟斌為建義將軍，封河南王。弟德為范陽王。衆至二十萬，濟自石門，長驅攻鄴。
元年正月，朝羣僚於清陽宮，以暐在長安，依晉湣帝在平陽，中宗稱王，改年建武故事，改秦建元為燕元元年，立太子寶為燕太子。攻拔鄴郛，丕固守中城。垂塹而圍之。於魏郡肥鄉築新興以置輜重，進師攻鄴，開其西奔之路。二年三月，丕棄鄴奔并州，以魯陽王和為南中郎將，鎮鄴。十三年，垂定都中山。 
建興元年正月，羣僚勸垂正尊號。辛卯，僭即皇帝於於南郊，大赦，改元建興，立子寶為皇太子。十年五月，太子寶率衆八萬伐魏，范陽王德為之後繼，魏聞寶將至，徙於河西，寶臨河不敢濟，引師還，次於參合，俄而魏軍大至，三軍奔潰，寶與德等數千騎奔免。十一年三月，垂大衆出參合，太子寶出天門，垂至參合，見積骸如山，設祭弔之，死者父兄各皆號哭，軍哀慟，垂慙憤嘔血，因而寢疾，築燕昌城而還。寶等至雲中，聞垂疾，皆引歸，及垂子平城。夏四月，薨於上谷之俎陽，年七十二，諡武成皇帝。廟號世祖。
慕容寶字道祐，垂第四子，元璽四年生於信都，少輕果，無志操，好人從己。段後諫垂曰：「太子資質雍容，柔而不斷，非濟世之雄。遼西、高陽陛下嗣之賢者，宜擇一樹之。」垂不納，謂曰：「汝謂我為晉獻公乎。」
建興十一年四月，僭即皇帝位，大赦，改元為永康元年。寶遣將軍趙王麟逼段後曰：「常謂主上不能嗣守大統，今竟能不宜早自裁，以全段氏。」後怒曰：「汝兄弟尚逼殺母，豈復能保守社稷吾豈惜死，念國滅不久。」遂自殺。八月，立妃段氏為皇后，濮陽公榮為皇太子。二年正月，魏使修和，寶不許。二月，魏攻中山，其夜，尚書慕容皓謀殺寶立趙王麟，寶與太子榮等萬騎就清河王會於薊，以開封公慕容詳守中山。五月詳遂僭稱尊號。九月，麟率衆入中山，殺詳。麟復僭尊號。中山饑，麟出據新市，與魏師戰於義臺，敗績，南奔。魏入中山。寶遣御史中丞兼鴻臚魯遂持節授司空范陽王德丞相、冀州牧，承制南夏，封公封侯牧守。三年二月，寶發龍城，以撫軍慕容滕為前軍，步騎三萬，將南伐，次於乙連，長上段速骨、宋赤眉因民之憚遠役，殺司空樂浪王宙。衆既幸亂，投仗奔走。寶馳還龍城，又與長樂王盛等南奔。尚書蘭汗殺速骨等十餘人，奉太子榮，承制大赦，遣迎寶還於薊。寶欲北還，盛等咸以汗忠款虛實未明，宜就範陽王德，寶從之。乃自薊而南。四月，寶至鄴鄴中遺民固請留之，寶不從，南至黎陽城，西聞范陽王德稱制，懼而退，乃還龍城，次於廣都。蘭汗又遣左將軍蘇超迎寶，具申款誠，忠節無差。寶於是命發，汗遣弟難率五百騎迎寶至龍城，汗引寶入於外邸，殺之，年四十四。殺太子榮及王公卿士百餘人。汗自稱大將軍、大單于、昌黎王，年號青龍。七月，長樂公盛襲誅汗。盛即位，偽諡寶惠湣皇帝，廟號烈祖。
慕容盛字道運，寶之庶長子。秦建元十年，生於長安。二十年，苻堅誅慕容氏，盛東奔，既至，垂問以西事，畫地成圖。垂笑謂之曰：「昔魏武撫明帝之首，遂乃侯之。祖之愛孫，有由來矣。」於是封長樂公。建興六年，領北中郎，鎮薊，進爵為王。及寶為蘭汗所殺，盛馳赴哀，因潛結大衆，謀討難及汗等，斬之。建平元年七月，告成宗廟，大赦，改元青龍。謙揖自卑，不稱尊號，以長樂王稱制，諸王貶爵為公。東陽公慕容根等九十八人上尊號，盛不許。十月，根等又請，盛許之。丙子，僭即皇帝位。正月，朝羣臣於承乾殿，大赦，改建平元年為長樂元年。二年正月，大赦，盛去皇帝之號，稱庶民天王。三年八月，右將軍慕容國謀率禁兵襲盛，前將軍段機等因衆心阻動，潛於禁中，鼓譟大呼。盛聞變，率左右出戰，衆皆披潰。俄有一賊從暗中擊傷足，遂取輦升前殿，召叔河間公熙，囑以後事。熙未至而薨，年二十九。偽諡昭武皇帝，廟號中宗。
慕容熙字道文，一名長生，垂之少子。燕元二年生於常山。建興八年封河間王。永康初，隨寶奔龍城，拜司隸校尉。長樂元年，遷僕射、中外都督，領昌黎尹。盛薨，僭即皇帝位，大赦，改長樂三年為光始元年。二年正月，熙引見州郡耆舊於東宮，與言，問以民間疾苦。司隸部民劉瓚對問稱旨，拜帶方太守。是春，大治宮室，至四月，立苻貴人為昭儀。五月，築龍騰苑，廣十里餘，役徒二萬。起景雲山於苑內，又起逍遙宮、甘露殿，連房數百，觀閣相交，鑿天河渠，引水入宮。又為苻昭儀鑿曲光海、青涼池，季夏暑熱，士卒不得休息，暍死者大半。四年二月，昭儀苻氏卒，立苻貴嬪為皇后。九月，苻後遊畋，熙從之，北登白鹿山，東過青嶺，南臨滄海。冬十一月，乃還。百姓苦之，士卒為狼虎所害及凍死者五千餘人。五年十月，擬鄴之鳳陽作弘光門，累級三層。建始元年正月，大赦天下。三月，太史丞梁延年夢月化為五白龍，夢中占之曰：「月臣也，龍君也，月化為龍，當有臣為君。」寤而告人曰：「國祚其將盡乎是月苻後起太華殿，高承光一倍，負土於北門，土與榖同價。」典軍杜靜載棺詣闕上書諫，熙大怒，斬之。後嘗季夏思凍魚鱠，冬須生地黃，皆下有司切責，不得，加以大辟。四月，苻後崩，熙悲號躄踴，若喪考妣，擁其屍而撫之曰：「體已就冷，命遂斷矣。」於是僵仆絕息，久而乃蘇。服斬縗，食粥。百僚於宮內設位哭臨，使有司按校，哭者有淚，以為忠孝；無淚則加罪。羣臣震懼，莫不舍辛以為淚。高陽王妃張氏，熙之嫂也，美姿容，熙欲以為殉。乃毀其襚鞾，中有弊氈，遂賜死。三女叩頭求哀，熙弗許。營陵周輪數里，下涸三泉，內圖畫尚書八座之像。熙曰：「善為之，朕將隨後入此陵。」轜車高大，毀北門而出。中衛將軍馮跋、左衛將軍張興先皆坐事亡奔，以熙政之虐也。與跋從兄萬泥等三十二人結盟，推夕陽公慕容雲為主，發尚方徒五千人，分屯四門，入宮授甲，閉門拒守。中黃門趙洛生奔告熙，熙曰：「此鼠盜耳，朕還當誅之。乃收發貫甲，馳還赴難，夜至龍城，攻北門不尅，遂入龍騰苑，左右潰散。熙微服逃於林中，為人執送，雲等殺之。年三十二，葬徽平陵，諡曰昭文皇帝。
慕容雲字子雨，寶之養子，祖父高和，句麗之支庶，自雲高陽氏之苗裔，故以高為氏。寶之為太子，雲以武藝給事東宮。永康初，拜侍御郎，以疾去官。及熙葬後，馮跋詣之，告以大謀，雲懼，跋等強之。四月，即天王位，復姓高氏，大赦，改建始元年為正始元年。國仍號大燕。以馮跋為侍中、都督中外諸軍、錄尚書事，武邑公。慕容歸為遼東公，立燕之宗社。三年冬十月，雲臨東堂，幸臣離班、桃仁懷劍執紙而入，稱有所啟，抽劍擊雲。雲以幾拒班，桃仁進而殺之。立馮跋為主。跋即位，偽諡為惠懿皇帝。
始垂以丙戌之歲建號中山，至馮跋之歲，歲在已酉，二十四年。[1]

