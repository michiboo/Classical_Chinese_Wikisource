
石勒字世龍，上黨武鄉羯人也。父周曷朱。勒生時赤光滿室，白氣自天屬於庭中。長而壯健，有膽力，雄武好騎射。幼而力耕，每聞鞞鐸之聲，或在前後，歸以告其母，母以作勞耳鳴，非不祥也。會并州刺史司馬騰執諸胡山東，賣充軍實，將詣冀州，兩胡一枷，勒亦在中，東至平原賣與荏平人師歡為奴，每夜於野，嘗聞鼓角之聲，諸奴亦聞，歸以白懽，歡懽而免之。懽家鄰於馬牧率汲桑，往來，勒以能相馬，自托於桑，而傭於武安，臨水為遊軍所囚，會有羣鹿旁過，軍人競逐之，勒乃獲免。俄而見一老父，謂勒曰：「向羣鹿者，我也。君應為中州主，故相救耳。」勒拜而受命，遂招集王陽、夔安等十八騎，復東如赤龍諸苑中，乘苑馬、遠掠繒寶，以賂汲桑。永興元年，關東所在盜起。
二年，陽平人公帥蕃等自稱將軍，起兵趙魏，衆至數萬，勒與汲桑率牧人乘苑馬數百騎以赴之，桑始命勒以石為姓，以勒為名。永嘉元年，勒歸劉淵，拜為輔漢將軍、平晉王。淵薨，聰襲位，劉曜、王彌圍洛陽，勒帥精騎二萬會之。王彌既平洛陽，將先誅勒，勒請彌燕於己營，手斬彌而並其衆。將軍郭默獲沙門竺浮圖澄，以其有道術，進之於勒，試之有效，甚尊重之。
前趙嘉平二年，張賓說勒曰：「邯鄲、襄國，趙之舊都，依山憑險，形勢之固，可擇此二邑而都，然後命將四出，授以奇略，王業可圖。」石勒於是進據襄國，聰授勒都督幽、冀、並、營四州諸軍事，冀州牧，進封本郡公，邑萬戶。三年，以征虜將軍為魏郡太守，鎮鄴三臺。篡奪之謀，兆於此矣。前趙嘉麟元年，劉琨遣姚澹帥衆來討，勒與戰，澹軍大敗，琨長史李弘以并州來降。七月，劉聰疾甚，以勒為大將軍，錄尚書事，受遺輔政。勒固辭，乃止。劉曜稱尊號，將授勒太宰、大將軍，加九錫，增封十郡，並前二十郡，出人警蹕，如曹公輔漢故事。曜聞平樂之言，停太宰之授。勒大怒，曰：「趙王、趙帝，孤自取之，名號大小，豈爾所呼耶。」征虜虎與左右長史張敬、張賓等上號曰：「大司馬雖位冠九台，非伯者之號，請改稱大將軍、大單于、領冀州牧、趙王。依魏王在鄴故事，以二十四郡戶二十九萬為趙國。」十一月，勒即位，改元，稱為趙王元年，始建社稷，立宗廟，主書司典胡人出內，重其禁法，不得侮易衣冠華族。號胡為國人。二年令曰國人不聽報嫂，及在喪婚娶、至於燒葬，令如本俗。八月，始置軒懸之樂，八佾之舞，作金銀大輅，黃屋左纛。天子禮樂，於斯備矣。三年，黎陽民陳武妻產三男一女，上書自陳。令曰：「昔周之興也，四乳八子，今武妻一乳四子，可謂度過姬祥，美如曩日。其賜乳婦一人穀百石，雜繒四疋，庶以肅迎嘉祥。」冬十月，勒親與鄉老齒坐，歡飲，語及平生。勒曰：「李陽，壯士也。孤方取之，何以不來父老歸語，令速來，漚麻池之忿，是布衣之恨，孤方崇信於天下，寧讐匹夫乎？」令曰：「武鄉，吾之豐沛也，其復之三世。」十一月，李陽至，勒與酣謔，引陽臂笑謂之曰：「卿雖老，臂中猶有力，頗復與人鬬。孤往日厭卿老拳，卿亦飽孤毒手。」因賜里第一區，拜為都尉。陽與勒鄰居歲，常爭漚麻池，迭相毆擊。
四年二月，拜子弘為世子。勒雅好文學，雖在軍旅之中，常令儒生讀《春秋》《史》《漢》諸傳而聽之，聞酈食其勸立六國後，大驚曰：「此法當失，何以得成天下？」至留侯諫，乃曰：「賴有此侯耳！」其天資英達如此。八年八月，修三臺。十月，以世子衛將軍弘鎮鄴。大和十年，劉曜圍洛陽，襄國大震。勒統步騎四萬赴金墉，濟自大堨。先是，流澌風猛，軍至，冰泮清和。濟畢，流澌大至。勒以為神靈之助，命曰靈昌津。戰於西門，曜軍大潰，石堪執曜送之。二年，曜子熙等去長安，奔於上邽。車騎虎尅上邽，遣主簿趙封奉傳國玉璽送之。秦隴悉平。
建平元年二月，車騎石虎等上尊號，勒不許，固請，勒號趙天王，行皇帝事，大赦。八月，郡臣又固請，以名位不正，宜即尊號。九月，僭即皇帝位，大赦改年。二年，正月，勒南郊，有白氣自壇屬天，勒大悅。四月，勒如鄴，議營新宮。延尉續咸諫曰：「臣聞唐虞之治，采椽茅茨，土階三尺，美彰於《詩》《書》。漢文惜百金，不營露臺，稱之於千古。迨夏商之瓊台瑤陛，楚章華、秦阿房，資財內竭，華夷外叛。」勒詔曰：「且敕停作，以申吾直臣之氣。」九月，以太尉中山王虎為大司馬，程遐開府儀同。是月，大霖雨，中山西北暴水漂流巨木萬餘根，集於堂陽。勒大悅，謂公卿曰：「此非為災，天意欲吾營鄴都耳。」於是營之。
勒以成周漢、晉舊京，欲有移都之意，乃命洛陽為南都，置行臺、治書侍御史於洛陽。三年正月，大饗於建德殿，酒酣，勒謂徐光曰：「朕方自古開基，何等上也？」光對曰：「陛下神武，籌略邁於高皇，雄藝卓犖，超絕魏武，三五以來，無可比也。其軒轅之亞乎！」勒笑曰：「人豈不自知，卿言亦已太過。朕若逢高皇，當北面而事之，然猶與韓、彭競健而爭先耳。倘遇光武，當並驅於中原，未知鹿死誰手。大丈夫行事當磊磊落落，如日月皎然，終不能如曹孟德、司馬仲達，欺他孤兒寡婦，狐媚以取天下也。朕在二劉之間耳，軒轅豈所擬乎？」羣臣皆稱萬歲。四年，雍州刺史石生上言，西鄉有蛇鼠相鬥於安定府間，二日蛇死。臨涇馬生角，長安城中雞鳴，音皆曰基慈。安定廳事前後聞誦書聲，求之不得，七日乃止。隕石於肥鄉。六月，勒寢疾，召中山王虎、太子弘、中常侍嚴震等侍疾禁中。
七月，薨於西閣，偽諡明皇帝，號高祖。
石弘字大雅，勒第三子。母程夫人，右光祿遐之妹。建平元年，立為太子，虛衿愛士，好為文詠，其所親昵，莫非儒素。勒謂徐光曰：「大雅愔愔，殊不似將家子。」光曰：「漢祖以馬上得天下，孝文以玄默守之。聖人之後，必世勝殘，天之道也。」勒大悅。程遐言於勒曰：「中山怏怏，不可以輔少主，乞早除之，以便大計。」勒不從。勒薨，虎執政，臨軒召子冀州刺史遂統兵入禁，宿衛文武無不奔散。弘大懼，策拜中山王虎為丞相，以十三郡封為魏王，又加九錫。虎偽讓，後乃受之。延熙元年七月，改熙丘為魏國，沿魏郡至黎陽。十月，弘齎璽綬親請魏公，喻禪意。虎曰：「弘昏昧愚暗，處喪無禮，不可以君臨萬國，奉承宗廟，便當廢之，云何禪讓？」十一月，廢弘為海陽王，弘就車，容色自若，幽弘及程後、南陽王恢於崇訓宮，尋殺之，時年二十二。
石虎字季龍，勒之從子。勒父朱幼而子之，故或謂之勒弟。晉永興中，與勒相失。嘉平元年，劉琨送勒母王及虎於葛陂，時年十七。性殘忍，好馳獵，喧游無紀度，尤善彈，數彈人，軍中每患之。勒白王曰：「此是兇暴，無使軍人殺之，聲名可惜，宜自除也。」王曰：「快牛犢子小時多能破車，汝當小忍，勿怯之。」至十八，檢攝恭謹，嚴重愛士，弓馬迅捷，勇冠當時，勒深喜焉，拜征虜將軍。性酷虐無道，軍中勇幹策略與已侔者，輒因事害之。至於降城陷壘，坑斬士女，鮮有遺類，勒屢加責誨，而行意自若。然御衆嚴而不煩，莫敢犯者，指授攻討，所向無前。故勒寵信彌隆，仗以專征之任。既廢殺弘，稱居攝趙天王。
建武元年正月，大赦改元。虎荒遊廢政，外耽營繕，使太子還省者，以書奏事，選守牧，祀郊廟，惟征伐刑斷，乃親覽之。三月，南遊，臨江而旋，京師大震。是日，觀省台城，賜匠有差。九月，遷都鄴宮。三年，徒洛陽鐘虡、九龍、翁仲等於鄴。是歲，太武殿東西宮皆就，太武殿基二丈八尺，下穿伏室，置衛士五百人於其中。東西七十五步，南北六十五步，皆漆瓦、金鐺、銀楹、金柱、珠簾、玉璧，窮極伎巧。起靈風台、九殿於顯陽殿後，選召百官、州郡民女以充之。後庭服綺谷，玩珍奇者萬餘人。內置女官十八等，教宮人星占及馬步射，置女太史於靈台，仰觀災祥，以考外太史之虛實。禁郡國不得私學星讖。左校令成公段造庭燎於崇槓之末，高十餘丈，上盤置燎，下盤置人，絙繳上下，虎試而悅之。三年，太保夔安等文武五百九人，上皇帝尊號，安等方入，而庭燎油灌下盤，死者七人。虎大怒，腰斬成公段於閶闔門。即天王位南郊，大赦。親王貶為郡公，藩王為縣侯，太子遂總百揆。其後荒酒淫色，驕恣無道，或盤游于田，懸管而入，或夜百騎宿於宮臣家，淫其妻妾。裝飾宮人美淑者，斬首洗血，置於盤上，傳共視之。又納諸比丘尼有姿色者，與其交褻而殺之，合牛羊肉煮而食之，亦賜左右，欲以識其味也。虎荒耽內游，威刑失度。遂以事為可，或呈之虎，怒曰：「小事何足呈也！」時有所不聞，復怒曰：「何以不呈？」誚責杖棰，月至再三。遂甚慍，私謂中庶子李顏等曰：「官家難稱，吾欲行冒頓之事，卿從我乎？」顏等伏不敢對，事發，幽遂於東宮，殺之，及妃張氏並男女二十六人，盡賜死，合一棺埋之。誅其宮臣友黨二百餘人，立河間公宣為太子。建武六年，追尊號考樂平敬公為太宗孝皇帝。八年，六月，上黨、孟門上有神人之像，坐天山上，三日而去。虎遣使乙太牢祀之。九年十二月，武鄉有雄虎變為雌，產一狼子，七日噬虎腦而殺之。後三日，狼子亦死。佛圖澄聞之流涕。十年，虎起河橋於靈昌津，採石為中濟，石無大小，輒隨流，用工五百餘萬不成。虎如靈昌津，沉璧告誠，璧滾於渚上，水波上騰津所，殿觀莫不傾壞，壓死者百餘人。虎恚甚，斬工匠而還。十一年，發雍梁十六萬人成長安未央宮，又發司、豫、荊、兗二十六萬人成洛陽宮。十三年二月，虎親耕籍田於桑梓苑。十四年三月，虎夢龍飛西南，自天落地，旦而問澄公。公曰：「禍將至矣，陛下宜父慈子和，深以慎之。」四月，秦公韜起宣光殿於太尉府，梁長九丈。太子宣視而惡之，斬匠截梁而去。韜怒，增之十丈。宣聞之，恚甚，謂楊柸、牟成等曰：「韜凶豎悖逆，敢違我如是，汝等能殺之者，吾入宮，盡以韜之國分封汝等。韜既死，主上必親臨喪，因行大事，無不濟矣。」楊柸等許諾。八月，殺韜，宣奏之，虎哀絕久之乃蘇。召太子宣鎖之於郊北，火焚殺之。別立太子於東堂。虎曰：「吾欲以純灰三斛，洗吾腸穢惡，故生凶兒子，年二十便欲殺父。今世乃十歲，比其二十，吾已老矣。」齊公世為皇世子，立昭儀劉氏為皇后。十一月，享羣臣於太武殿前，佛圖澄殿上褰衣而行，吟曰：「棘子成林，將壞人衣。」虎發石而視之，有棘子生焉。冉閔小字棘奴也。十二月辛己，雷，大霖雨。虎問佛圖澄，澄曰：「其為我乎？」至戊子而澄卒。
大寧元年正月，虎僭即皇帝位於郊，大赦改年。二月，有沙門從雍州來，稱見佛圖澄西入關，虎掘之無屍，唯有一石。虎惡之曰：「石者朕也，葬我而去，吾將死矣。」因而寢疾，四月薨於金華殿。[1]
世子即位，尊劉後為太后，彭城王遵先鎮關右，至是勒兵而還，戎卒九萬，次於蕩陰。石閔為前鋒都督，太后授遵丞相，加九錫，增封十郡。己丑，遵至安陽亭貫甲曜兵，入自鳳陽門，升太武前殿，盡哀，退如東閣。羣臣敦勸即位，大赦，封世為譙王，邑萬戶。廢太后劉氏為昭儀，尋皆殺之。世立凡三十三日。尊其母鄭氏為皇太后，立妃張氏為皇后，大司馬義陽王鑒為太傅，沛王沖為太保，石閔為都督中外諸軍事、錄尚書事。甲午，太武殿災，諸門觀閣蕩然。其乘禦服，燒者大半，光焰照天，月餘乃滅。已未，雨血，周遍鄴城。六月，葬虎顯原陵，偽諡武皇帝，廟號太祖。十一月，石閔劫司空李農及右衛王基，密謀其廢遵。閔使將軍蘇彥、周成帥甲士三十八人，執遵於南台如意觀。遵時方與婦人彈棋，問周成等曰：「反者誰也。」成曰：「義陽王鑒當立。」遵曰：「我尚如是，汝等立鑒，復能幾時？」遂殺之於琨華殿，誅鄭太后、張皇后。遵字大祗，虎第九子，凡在位者百八十三日。
鑒即位，大赦，以石閔為將軍，封武德王。李農為大司馬。鑒使中書令李松、殿中將軍張才等夜誅閔、農等於琨華殿，不克，禁中擾亂。鑒偽不知，夜斬松等於西中華門。龍驤將軍孫伏都、劉銖等結羯士三千人，伏於胡天，亦欲誅閔等。時鑒在中臺，伏都帥三十餘人，將升臺挾鑒以攻之。鑒見而問其故，伏都曰：「閔、農等反，已在東掖門，臣嚴衛士，謹先啟知。」鑒曰：「卿好陳力，勿憂無報也。」伏都等攻閔，不尅。閔、農攻斬伏都等，自鳳陽門至琨華，橫屍相枕，諸胡羯無少長皆斬之，死者二十餘萬。於時高鼻多須，至有濫死者。初，青龍元年正月，石閔欲滅二石之號，議曰：「孔子曰：『易姓而王七月者，七十有三國，繼趙李。』讖書炳然，且德星鎮衛，宜改號大魏，易姓李氏。」又大赦，閏月，改元。廢鑒殺之，誅虎孫三十八人，盡殆石氏。鑒在位一百三日，鑒字大郎，虎第三子也。
石閔字永曾，虎之養孫也。父瞻，字弘武。本姓冉，名良，魏郡內黃人。其先漢黎陽騎都督，累世牙門，勒破陳午於河內，獲瞻，時年十二。長而勇悍，便弓馬，臨陣不顧。勒奇之，曰：「此兒壯健可嘉」，命虎子之。歷位左積射將軍，封西華侯。閔幼而果銳，虎撫之如孫。及長，身長八尺，善謀，勇力絕人。虎即位，封為脩武侯，歷位北中郎將。虎之敗於昌黎，閔軍獨全，由此功名大顯。
永興元年閏月，司徒申鐘、司空郎闇等四十八人上尊號於閔，僭皇帝位於南郊。大赦改元，號稱大魏，復姓冉氏。追尊祖隆元皇帝，考瞻烈祖高皇帝。尊母王氏為太后，妻董氏為皇后，子智為皇太子。以司馬李農為太宰，諸子皆封為縣公。新興王祗聞石鑒之死，稱尊號於襄國，改元永寧。石祗遣相國汝陰王石琨帥衆十萬伐鄴。六月，進據邯鄲。閔盡衆拒之，琨軍大敗。二年三月，閔攻襄國百餘日，祗怯，乃去皇帝之號，改稱趙王。遣太尉張奉乞帥於慕容雋。中軍張春請救於姚弋仲。三月，祗相國汝陰王琨自冀州救祗，弋仲復遣子襄帥騎三萬八千，雋遣將軍悅綰帥甲士三萬，勁卒十三萬，四方攻之，祗沖其後，閔帥大敗。閔與十餘騎奔還鄴，祗使劉顯帥衆十萬，追奔伐鄴，閔盡衆出戰，大敗之，追奔至於陽平。顯懼，密使請降，求殺石祗為效。四月，劉顯殺祗，及其丞相樂安王炳、太保張舉等。遣拜顯上大將軍、大單于、冀州牧。祗、炳皆虎之庶子也。七月，劉顯稱尊號襄國。三年二月，劉顯帥衆伐常山，太守蘇彥告難，閔師八千救彥，敗顯於常山，追奔及於襄國。顯大將軍曹伏駒開門為應，遂入襄國，誅顯及其公卿以下百餘人，焚襄國宮室，遷其民於鄴。
三月，慕容雋已尅幽薊，略地至於冀州。閔帥騎擊之，與慕容恪遇於魏昌城，恪方陣而前，閔衆寡不敵，所乘赤馬曰朱龍，日行千里，潰圍東奔，行二十餘里，馬無故而死，遂為恪所擒，送之於薊。雋立閔而問之曰：「汝奴僕下才，何敢妄稱天子？」閔曰：「當此天下大亂，爾曹人面獸心，尚欲纂逆，我一時英雄，何為不可作帝王耶？」雋怒，鞭之三百，遣慕容評帥衆圍鄴。五月，送閔於龍城，告廆皝廟而殺之。鄴中饑，人相食，虎時宮人被食略盡。冉智尚幼，蔣幹遣詹事劉猗，奉表降雋。八月，長水校尉馬願、龍驤將軍田香、開門降評。蔣幹懸縋而下，奔於倉垣。評送閔後董氏、太子智、大尉申鐘及諸王公卿於薊。初、慕容雋斬閔於遏陘山，山左右七里木悉枯， 蝗蟲大起。自五月不雨至於十二月。雋遣使者祀之，諡曰武悼天王，其日大雨雹，是歲太和八年也。[2]

