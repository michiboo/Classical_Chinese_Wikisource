
赫連勃勃，朔方人，匈奴左賢王去卑之後，劉元海之族也。曾祖名武，前趙嘉平中，以宗室封樓煩公，拜安北將軍，丁零中郎將。祖父豹子，後趙建武中，拜平北將軍、左賢王。父衛辰，苻堅以為西單于，督攝河西諸虜，屯於代來城。因秦末兵亂，遂有朔方之地，控弦之士三萬八千。姚萇拜辰大將軍、河西王、大單于。魏師來伐，辰遣子力俟提率騎二萬拒戰河東，為魏所敗，遂乘勝濟河，攻剋錢來，執辰殺之。勃勃，辰第三子，奔秦高平公沒奕干，奕干妻之以女。姚興以勃勃為持節安北將軍、五原公，配以三交五部鮮卑及雜虜二萬餘落，鎮朔方。時河西鮮卑杜崙獻馬八千匹於秦，濟河至大城，勃勃留之，召其衆二萬襲殺高平公沒奕干而併其衆，衆至數萬，自稱天王大單于。大赦，改弘始十年為龍昇元年，置百官。以匈奴夏后氏之苗裔，僭稱大夏。以大兄右地代為丞相，代公，發領北民夷十萬，於朔方黑渠之界，營起京城。大赦，改龍昇七年為鳳翔元年。令曰：「朕之皇祖，北遷幽朔，改姓姒氏，後從母為劉氏。從母姓，非禮也。古之氏族無常，王者繫天為子，是為徽。赫實與天連，今改姓曰赫連氏，庶協皇天之意。支庶非正統者，以鐵伐為氏。庶朕宗族子孫剛銳如鐵，皆堪伐人。」二年，立夫人梁氏為後，立子璝為太子。四年九月，劉裕滅秦人於長安。十二月，裕留子義真鎮長安而還。勃大悅，遂圖進取之計，遣太子璝率騎二萬南伐長安。五年，義真遺龍驤將軍沈田子率衆逆戰，璝擊敗之，退屯劉迴堡。八月，勃勃進據咸陽，劉裕大懼，乃召義真東鎮洛陽，勃勃入長安。
正月，羣臣勸勃勃稱皇帝。三月築壇於霸上，即皇帝位，大赦，改鳳翔六年為昌武元年。冬十月以太子璝領大將軍、雍州牧，錄南臺尚書事，鎮長安。十一月，勃勃還統萬〈（統萬，勃勃所都之城名也）〉。以宮殿大成，赦其境內殊死以下，改昌武二年為真興元年，刻石都南，頌紀功德。四月，追尊父衛辰曰桓皇帝，廟號太祖，母苻氏為皇太后。祖父豹曰宣皇帝，曾祖武曰景皇帝，高祖訓芝曰元皇帝。五月，雨魚於統萬。二年十月，起沖天臺於統萬年南山，欲登之以望長安。六年，勃勃將廢太子璝為秦王，以酒泉公倫為太子。璝聞將廢已，率衆七萬北伐倫，倫率騎三萬拒之，戰於平城為璝所敗，倫死之。太原公昌率騎一萬襲殺璝，率衆八萬五千歸於統萬。勃大悅，立昌為太子。七月，勃勃寢疾甚，輦昇永安殿，召羣臣囑以後事，薨於永安殿，年四十五。諡武烈皇帝，葬嘉平陵，廟號世祖。
赫連昌一名折，勃勃之第三子。身長八尺，魁岸美姿貌。勃勃薨，即位於永安臺，大赦，改真興七年為永光元年。七月，杏城劉睹川有青石大如馬頭，浮在水上，逆流而行，人見而送之。十月，魏乘虛來伐。三年五月，戰於黑渠，為魏所敗。昌與數千騎奔還，魏追騎亦至，昌留河內公費連烏提守高平，徙諸城民七萬戶於安定以都之。四年二月，魏軍至安定，攻城。三月，城潰，昌奔秦州，魏東平公鵝青追擒之，送於魏。魏封昌秦王，尚始平公主，為魏所殺。
赫連定，勃勃第五子。鳳翔二年，封平原公，雍州牧，鎮長安，率衆赴安定，進封平原王、大將軍、領司徒。昌為魏所擒，定遂率遺衆數萬，據平原，僭稱皇帝，大赦，改承光四年為勝光元年。進征南大將軍白蘭王吐谷渾莫璝為開府儀同三司、河南王。十月，畋於陰盤，登苛藍山而望統萬城，泣曰：「先帝以朕承大業者，豈有今日乎？使天假朕年，當與諸卿建王季之業。」既而有狐羣百數鳴於定傍，令射之，無所獲，定惡之。曰：「此大不善，咄咄天道，復何言哉？」三年，秋，魏軍來襲。十月，剋安定，進攻平原。十一月，定遂掠民五萬戶，西奔上邽。四年，河南王莫璝因戎狄之衆，東面以爭天下。魏遣益州剌史深利延、寧州剌史拾虎率騎三萬來伐，遂擒定，送於魏。
勃勃初號龍昇元年，歲在丁未，至是，歲在辛未，二十五年也。[1]

