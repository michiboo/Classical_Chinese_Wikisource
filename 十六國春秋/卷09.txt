
沮渠蒙遜，臨松盧水胡人。其先世為匈奴左沮渠，遂以官為氏。遜好學，涉羣史，雄烈有英畧。後涼龍飛二年，遜伯父羅仇、麴粥從呂光征河南，光前軍大敗，皆為光所殺，宗部會葬者萬餘人，遜哭謂衆曰：「昔漢祚中微，吾之乃祖，翼獎竇融，保寧河右，呂王耄荒，虐民無道，豈可坐觀成敗，不上繼先祖安民之志，下使二父有恨黃泉？」衆咸稱萬歲，遂立盟約，一旬之間，衆至萬餘，與從兄男成推光建康太守段業為涼州牧，建康公，改龍飛二年為神璽元年。業以遜為張掖太守，男成為輔國大將軍，委以軍國之任。永安元年三月，遜以為業所憚，內不自安，請為安西太守。四月，業收男成賜死。遜聞男成死，泣告衆曰：「男成忠於段公，往見屠害，諸軍能為報仇乎！」成素有恩信，衆皆憤泣而從之，北至氐池，衆逾一萬。業遣右將軍田昂、武衛將軍梁中庸等攻侯塢，遜自氐池救之，昂率騎五百歸遜，軍遂大潰，中庸來奔。五月，遜至張掖，田昂兄子承愛斬關納遜，業左右散走。遜大呼曰：「鎮西何在？」軍人曰：「在此。」業曰：「孤單飄一己，為貴門所推，可見乞餘命，投身嶺南，庶得東還與妻子相見。」遜遂斬之。六月，右長史梁中庸等推遜為大將軍、涼州牧，大赦改元。
永安四年，秦鴻臚梁斐拜遜鎮西大將軍、開府儀同三司、沙州牧、西海公。九年二月，兩月竝出。正始元年冬十月，遷都姑臧。十月，僭即河西王位于謙光殿，大赦改元，置百官，始如呂光為三河王故事。三年四月，立子德政為世子。三年二月，與西秦通和，遜西巡，遂循海至鹽池，祀西王母寺。寺中有玄石圖，命中書侍郎張穆為賦銘於寺前。十四年，起遊林堂於內苑，圖列古聖賢之像。九月，堂成，遂讌羣臣，論談經傳，顧謂郎中劉炳曰：「仲尼何如人也！」炳曰：「聖人也。」遜曰：「聖人者不凝滯於物，而能與事推移。畏於匡，辱於陳，伐樹削跡，聖人固若是乎？」炳不能對。遜曰：「卿知其外，未知其內。昔魯人有浮海而失津者，至於亶州，仲尼及七十二子遊於海中，與魯人木杖，令閉目乘之，使歸告魯侯，築城以備寇。魯人出海，投杖水中，乃龍也。其以狀告，魯侯不信，俄而有羣雁數萬，銜土培城，魯侯信之，大城曲阜。訖而齊寇至，攻魯不剋而還。此其所以稱聖也。」義和元年十二月，魏遣太常李慎拜遜太傅、涼州牧、涼王，加九錫之禮。三年夏四月，遜寢疾，立子茂虔為世子，薨於路寢。五月，葬元陵。諡武宣王，廟號太祖。
沮渠茂虔，遜第三子，聰穎好學，和雅有度。義和三年，立為世子，加中外都督、大將軍、錄尚書。遜薨，僭即河西王位，大赦，改年為永和元年，立子封疆為世子，加撫軍大將軍，錄尚書事。三年五月，西中郎將敦煌太守沮渠唐兒上言曰：「十五日，有一老父見於郡城東門，投書，忽然不見。其書一紙，八字滿之。文曰： 『涼王三十年，若七年』。」虔訪於奉常張慎，慎曰：「昔虢將亡，神降於莘。深願陛下克念修政，以副三十年之慶。若盤於遊田，荒於酒色，臣恐七年將有大變。虔不悅。」七年正月，朝羣臣於謙光殿，有狐在於東序，門者不見其人，左右以告，搜之不獲。二月，端門崩。初、虔為酒泉太守，起浮屠於中街，有石像在焉。是月，目流血。五月，太廟基陷。六月，當陽門崩。魏常山王赤堅率衆至姑臧，虔嬰城拒守。九月，面縛出降。魏釋其縛，徙虔及宗室士民十萬戶於平城，拜虔征西大將軍，王如故。八年，死。賜諡哀王。
自遜永安元年歲在辛丑至是歲庚寅，三十九載。 [1]

