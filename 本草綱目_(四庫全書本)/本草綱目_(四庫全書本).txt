　　欽定四庫全書　　　　　子部五
　　本草綱目總目　　　　　醫家類
　　卷一
　　序例上
　　卷二
　　序例下
　　卷三
　　百病主治藥上
　　卷四
　　百病主治藥下
　　卷五　　　　　水部二類
　　水一　　　　〈天水類一十三種〉
　　水二　　　　〈地水類三十種〉
　　卷六　　　　　火部一類
　　火一　　　　〈凡一十一種〉
　　卷七　　　　　土部一類
　　土一　　　　〈凡六十種〉
　　卷八　　　　　金石部五類
　　金石一　　　〈金類二十八種〉
　　石二　　　　〈玉類一十四種〉
　　卷九
　　石三　　　　〈石類上三十二種〉
　　卷十
　　石四　　　　〈石類下三十九種〉
　　卷十一
　　石五　　　　〈鹵石類二十種附錄二十七種〉
　　卷十二　　　　草部一十一類
　　草一　　　　〈山草類上三十一種〉
　　卷十三
　　草二　　　　〈山草類下三十九種〉
　　卷十四
　　草三　　　　〈芳草類五十六種〉
　　卷十五
　　草四　　　　〈隰草類上五十三種〉
　　卷十六
　　草五　　　　〈隰草類下七十三種〉
　　卷十七
　　草六上下　　〈毒草類四十七種〉
　　卷十八
　　草七上下　　〈蔓草類七十三種附錄一十九種〉
　　卷十九
　　草八　　　　〈水草類二十二種〉
　　卷二十
　　草九　　　　〈石草類一十九種〉
　　卷二十一
　　草十　　　　〈苔類一十六種〉
　　草十一　　　〈雜草類九種　有名未用一百五十三種〉
　　卷二十二　　　穀部四類
　　穀一　　　　〈麻麥稻類一十二種〉
　　卷二十三
　　穀二　　　　〈稷粟類一十八種〉
　　卷二十四
　　穀三　　　　〈菽豆類一十四種〉
　　卷二十五
　　穀四　　　　〈造醸類二十九種〉
　　卷二十六　　　菜部五類
　　菜一　　　　〈葷辛類三十二種〉
　　卷二十七
　　菜二　　　　〈柔滑類四十一種〉
　　卷二十八
　　菜三　　　　〈蓏菜類一十一種〉
　　菜四　　　　〈水菜類六種〉
　　菜五　　　　〈芝栭類一十五種〉
　　卷二十九　　　果部六類
　　果一　　　　〈五果類一十一種〉
　　卷三十
　　果二　　　　〈山果類三十四種〉
　　卷三十一
　　果三　　　　〈夷果類三十二種〉
　　卷三十二
　　果四　　　　〈味類一十三種〉
　　卷三十三
　　果五　　　　〈蓏類九種〉
　　果六　　　　〈水果類六種　附錄二十三種〉
　　卷三十四　　　木部六類
　　木一　　　　〈香木類三十五種〉
　　卷三十五
　　木二　　　　〈喬木類五十二種〉
　　卷三十六
　　木三　　　　〈灌木類五十種〉
　　卷三十七
　　木四　　　　〈寓木類一十　種〉
　　木五　　　　〈苞木類四種〉
　　木六　　　　〈雜木類七種　附錄二十種〉
　　卷三十八　　　服器部二類
　　服器一　　　〈服帛類二十五種〉
　　服器二　　　〈器物類五十四種〉
　　卷三十九　　　蟲部四類
　　蟲一　　　　〈卵生類上二十二種〉
　　卷四十
　　蟲二　　　　〈卵生類下二十一種〉
　　卷四十一
　　蟲三　　　　〈化生類三十一種〉
　　卷四十二
　　蟲四　　　　〈濕生類二十三種〉
　　卷四十三　　　鱗部四類
　　鱗一　　　　〈龍類九種〉
　　鱗二　　　　〈蛇類一十七種〉
　　卷四十四
　　鱗三　　　　〈魚類二十八種〉
　　鱗四　　　　〈無鱗魚類三十一種附錄九種〉
　　卷四十五　　　介部二類
　　介一　　　　〈⻱鼈類一十七種〉
　　卷四十六
　　介二　　　　〈蚌蛤類二十九種〉
　　卷四十七　　　禽部四類
　　禽一　　　　〈水禽類一十三種〉
　　卷四十八
　　禽二　　　　〈原禽類二十二種〉
　　卷四十九
　　禽三　　　　〈林禽類一十七種〉
　　禽四　　　　〈山禽類一十三種　附錄一種〉
　　卷五十　　　　獸部四類
　　獸一　　　　〈畜類二十八種〉
　　卷五十一
　　獸二　　　　〈獸類三十八種〉
　　獸三　　　　〈䑕類一十二種〉
　　獸四　　　　〈寓類怪類共八種〉
　　卷五十二　　　人部一類
　　人一　　　　〈凡三十五種〉
　　右通計一十六部六十二類一千八百八十二種
　　〈臣〉等謹案本草綱目五十二卷明李時珍撰時珍字東壁蘄州人官四川蓬溪知縣是編取神農以下諸家本草薈粹成書複者芟之闕者補之譌者糾之凡一十六部六十二類一千八百八十二種每藥標正名為綱附釋名為目次以集解辨疑正誤次以氣味主治附方其分部之例首水火次土次金石次草榖菜果木次服器次蟲鱗介禽獸終之以人前有圖三卷又序例二卷百病主治藥二卷於陰陽標本君臣佐使之論最為詳析攷諸家本草舊有者一千五百一十八種時珍所補者又三百七十四種搜羅羣籍貫串百氏自謂嵗厯三十書采八百餘家稿凡三易然後告成者非虛語也其書初刻於萬厯間弇州山人王世貞為之序其子建元又獻之於朝有進疏一篇冠於卷首
　　國朝順治間錢塘吳毓昌重訂付梓於是業醫者無不家有一編明史方伎𫝊極稱之葢集本草之大成者無過於此矣乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　本草綱目原序
　　紀稱望龍光知古劒覘寳氣辨明珠故萍實商羊非天明莫洞厥後博物稱華辯字稱康析寳玉稱倚頓亦僅僅晨星耳楚蘄陽李君東璧一日過予弇山園謁予留飲數日予窺其人晬然貌也癯然身也津津然譚議也真北斗以南一人解其裝無長物有本草綱目數十卷謂予曰時珍荊楚鄙人也幼多羸疾質成鈍椎長耽典籍若啖蔗飴遂漁獵羣書摉羅百氏凡子史經𫝊聲韻農圃醫卜星相樂府諸家稍有得處輒著數言古有本草一書自炎皇及漢梁唐宋下迨國朝註解羣氏舊矣第其中舛繆差譌遺漏不可枚數廼敢奮編摩之志僣纂述之權嵗厯三十稔書攷八百餘家稿凡三易複者芟之闕者緝之譌者繩之舊本一千五百一十八種今増藥三百七十四種分為一十六部著成五十二卷雖非集成亦麤大備僣名曰本草綱目願乞一言以託不朽予開卷細玩毎藥標正名為綱附釋名為目正始也次以集解辯疑正誤詳其土産形狀也次以氣味主治附方著其體用也上自墳典下及𫝊竒凡有相闗靡不備采如入金谷之園種色奪目如登龍君之宮寳藏悉陳如對冰壺玉鑑毛髮可指數也博而不繁詳而有要綜核究竟直窺淵海茲豈僅以醫書覯哉實性理之精㣲格物之通典帝王之秘籙臣民之重寳也李君用心加恵何勤哉噫碔玉莫剖朱紫相傾弊也久矣故辯專車之骨必竢魯儒博支機之石必訪賣卜予方著弇州巵言恚博古如丹鉛巵言後乏人也何幸覩茲集哉茲集也藏之深山石室無當盍鍥之以共天下後世味太元如子雲者旹萬歴嵗庚寅春上元日弇州山人鳳洲王世貞拜撰
　　重訂本草綱目原序
　　大凡書不足以集大成其編纂不足以備體用則綱目勿稱焉載籍極博猶為考信是也曩東璧李先生荊楚博雅君子也成本草綱目一書人第知先生綜核羣籍文成億萬分十六部五十二卷不知以彼其才嵗厯三十霜書采八百餘家稿三易然後告成事焉其間圖象繪形芟複補闕繩譌解惑仍其舊而新是圖如舊本千五百一十有八種而外所増三百七十有四葢李氏之新書也亦既勤且詳進乎大道矣然未敢自信請王弇州先生為𤣥晏徃余寓目而游心焉先生之書觀止於發凡與遺表中獨是輯成治法見其炮製一準乎雷公且有用苗用根用子與葉之別申言寒熱溫涼之性升降浮沉之理味有五曰甘曰鹽曰酸曰苦曰辛治有三曰汗曰吐曰下以越宣通瀉補輕重滑澁燥濕之十劑復權衡大小緩急竒偶復之間明晰大毒小毒無毒畏惡相反之忌至於分引經絡列諸驗方衷夫藥性易不云乎本乎天者親上本乎地者親下亦各從其類也矧清陽之氣出上竅濁陰之氣行下竅清陽發腠理濁陰走五臟亦大彰明較著者也豈第物産從地名從主人便參稽觀覽雲爾哉斯又先生之精㣲焉者也於是孝子之事親與國手之活人鏡觀此書許世子栽杏叟之之事吾知免矣然本草非先生昉也始於炎黃既於岐髙盛於漢衍於梁浸淫於唐宋曰綱曰目至先生而大備比於史事紫陽溫公分路鑣何多讓焉先生是書自昔仁廟間一刻再刻其圖似是而非者有焉其文烏焉魯魚者有焉余與友人黼明錢子恫圖刻之未工商讐較之獨眘踵事増華為重訂梓宇內久推第一善本今年春黼明子倦於事且謂余歸里以來無所事事盡授余行世余惟宇內同人咸知余與黼明子於先生之書相與以有成也今復研訂一過不惜洛陽紙貴夫庸知作者之與行世者不功相半乎順治乙未澹寜子玉函吳毓昌謹序




　　進本草綱目疏
　　湖廣黃州府儒學増廣生員李建元謹奏為遵奉明例訪書進獻本草以備采擇事臣伏讀禮部儀制司勘合一欵恭請聖明勅儒臣開書局纂修正史移文中外凡名家著述有闗國家典章及紀君臣事跡他如天文樂律醫術方技諸書但成一家名言可以垂於方來者即訪求解送以備采入藝文志如已刻行者即刷印一部送部或其家自欲進獻者聴奉此臣故父李時珍原任楚府奉祠奉勅進封文林郎四川蓬溪知縣生平篤學刻意纂修曾著本草一部甫及刻成忽值數盡撰有遺表令臣代獻臣切思之父有遺命而子不遵何以承先志父有遺書而子不獻何以應朝命矧今修史之時又值取書之㑹臣不揣謭陋不避斧鉞謹述故父遺表臣父時珍幼多羸疾長成鈍椎躭嗜典籍若啖蔗飴攷古證今奮發編摩苦志辯疑訂誤留心纂述諸書伏念本草一書闗係頗重註解羣氏謬誤亦多行年三十力肆校讐厯嵗七旬功始成就野人炙背食芹尚欲獻之天子㣲臣採珠聚玉敢不上之明君昔炎皇辯百甞百草而分別氣味之良毒軒轅師岐伯遵伯髙而剖析經絡之本標遂有神農本草三卷藝文錄為醫家一經及漢末而李當之始加校修至梁末而陶𢎞景益以註釋古藥三百六十五種以應重卦唐髙宗命司空李勣重修長史蘇恭表請伏定增藥一百一十四種宋太祖命醫官劉翰詳校宋仁宗再詔補註增藥一百種召醫唐慎㣲合為證類修補衆本草五百種自是人皆指為全書醫則目為奧典夷考其間玼瑕不少有當析而混者如葳㽔女萎二物而併入一條有當併而析者如南星虎掌一物而分為二種生薑薯蕷菜也而列草品檳榔龍眼菓也而列木部八榖生民之天也不能明辨其種類三菘日用之蔬也罔克的別其名稱黑豆赤菽大小同條硝石芒硝水火混注以蘭花為蘭草卷丹為百合此寇氏衍義之舛謬謂黃精即鉤吻旋花即山薑乃陶氏別錄之差譌歐漿若膽草菜重出掌氏之不審天花栝樓兩處圖形蘇氏之欠明五倍子構蟲窠也而認為木實大蘱草田字草也而指為浮萍似茲之類不可枚陳畧摘一二以見錯誤若不類分品列何以印定羣疑臣不揣猥愚僣肆刪述重伏者芟之遺缺者補之如磨刀水潦水桑柴火艾火鎖陽山奈土茯苓畨木鼈金枯樟腦蝎虎狗蠅白蠟水蛇狗寳秋蟲之類並今方所用而古本則無三七地羅九仙子蜘蛛香豬腰子勾金皮之類皆方物土苴而禆官不載今增新藥凡三百七十四種類析舊本分為一十六部雖非集成實亦粗備有數名或散見各部總標正名為綱餘各附釋為目正始也次以集解辨疑正誤詳其出産形狀也次以氣味主治附方著其體用也上自墳典下至傳竒凡有相闗靡不收采雖命醫書實該物理我太祖髙皇帝首設醫院重設醫學沛仁心仁術於九有之中世宗肅皇帝既刻醫方選要又刻衛生易簡藹仁政仁聲於率土之逺伏願皇帝陛下體道守成遵祖繼志當離明之正位司考文之大權留情民瘼再修司命之書特詔良臣著成昭代之典治身以治天下書當與日月爭光夀國以夀萬民臣不與草木同朽臣不勝冀望屏營之至臣建元為此一得之愚上干九重之覽或准行禮部轉發史館采擇或行醫院重修父子銜恩存歿均戴臣無任瞻天仰聖之至









　　本草綱目凡例
　　一神農本草三卷三百六十種分上中下三品梁陶𢎞景增藥一倍隨品附入唐宋重修各有增附或併或退品目雖存舊額淆混義意俱失今通列一十六部為綱六十類為目各以類從三品書名俱註各藥之下一覽可知免㝷索也
　　一舊本玉石水土混同諸蟲鱗介不別或蟲入木部或木入草部今各列為部首以水火次之以土水火為萬物之先土為萬物母也次之以金石從土也次之以草穀菜果木從㣲至巨也次之以服器從草木也次之以蟲鱗介禽獸終之以人從賤至貴也
　　一藥有數名今古不同但標正名為綱餘皆附於釋名之下正始也仍註各本草名目紀原也
　　一唐宋增入藥品或一物再出三出或二物三物混註今俱攷正分別歸併但標其綱而附列其目如標龍為綱而齒角骨腦胎涎皆列為目標粱為綱而赤黃粱米皆列為目之類
　　一諸因首以釋名正名也次以集解解其出産形狀採取也次以辨疑正誤辨其可疑正其謬誤也次以修制謹炮炙也次以氣味明性也次以主治錄功也次以發明疏義也次以附方著用也或欲去方是有體無用矣〈舊本附方二千九百三十五今増八千一百六十一〉
　　一唐宋以朱墨圏蓋分別古今經久訛謬今既板刻但直書諸家本草名目於藥名主治之下便覽也
　　一諸家本草重復者刪去疑誤者辨正采其精粹各以人名書於諸欵之下不沒其實且是非有歸也
　　一諸物有相類而無功用宜參攷者或有功用而人卒未識者俱附錄之無可附者附於各部之末蓋有隱於古而顯於今者如莎根即香附子陶氏不識而今則盛行辟虺雷昔人罕言而今充方物之類雖冷僻不可遺也
　　一唐宋本所無金元我明諸醫所用者增入三十九種時珍續補三百七十四種雖曰醫家藥品其攷釋性理實吾儒格物之學可裨爾雅詩疏之缺
　　一舊本序例重繁今止取神農為正而旁采別錄諸家附於下益以張李諸家用藥之例
　　一古本百病主治藥畧而不切王氏集要祝氏證治亦約而不純今分病原列之以便施用雖繁不紊也
　　一神農舊目及宋本總目附於例後存古也








