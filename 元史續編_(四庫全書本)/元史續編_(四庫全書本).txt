　　欽定四庫全書　　　　史部二
　　元史續編　　　　　　編年類
　　提要
　　〈臣〉等謹按元史續編十六卷明胡粹中撰粹中名由以字行山隂人永樂中官椘府長史此書大㫖以明初所修元史詳於世祖以前攻戰之事而畧於成宗以下治平之跡順帝時事亦多闕漏因作此以綜其要起世祖至元十三年終順帝至正二十八年編年繫月大書分注有所論斷亦隨事綴載全仿通鑑綱目之例然綱目訖五代與此書不能相接其曰續編葢又續陳桱書也黃虞稷千頃堂書目載有此書十六卷又別出元史評而不著卷數疑當時或析其評語別為一本以行如後漢書贊之例歟其中書法如文宗之初知存泰定太子天順年號而於明宗元年轉削而不紀仍書文宗所改之天厯二年進退未免無據又英宗南坡之變書及其丞相云云葢欲仿春秋之文而其當為內辭亦劉知幾所謂貌同心異者其他議論雖尺尺寸寸學步宋儒未免過於刻畫然如謂張世傑奪舟㫁港未能決性命於義利之間謂吳直方勸托克托〈舊作脫脫今改正〉大義滅親為不知春秋之義持論亦未嘗不正至於文宗隂謀害兄更能據故老傳聞揭史家未𤼵之隠尤為有闗扵懲戒商輅等修續綱目全取此書為藍本並其評語亦多採之至明太祖起兵稱王以後續綱目即分注元年斥其國號而粹中獨大書至正直至二十八年八月而止內外之辭未嘗少紊其持論之公非輅等之所及又宋末二主不予以統亦協其平鄭瑗井觀瑣言乃曰胡粹中元史續編又下於陳桱續編徳祐北遷閩廣繼立宋之統緒猶未絶也乃遽抑景炎祥興之年於分書非綱目書蜀漢東晉之例云云何其偏歟乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









