　　欽定四庫全書　　　　　子部五
　　提要
　　旅舍備要方一卷　　　醫家類
　　〈臣〉等謹案旅舍備要方一卷宋董汲撰陳振孫書録解題載有小兒斑疹論腳氣治法不及此書然宋史藝文志載之卷帙亦同蓋陳氏偶未見也汲因客途猝病醫尤難特集經効之方百有餘道內如蚰蜒入耳及中藥毒最為險急而所用之藥至為簡易其雜傷五方古書中不少槩見今亦罕𫝊尤頗見竒特葢古所謂專門禁方用之則神驗至求其理則和扁有所不能解即此數也至於小半夏湯五苓散兩方本於漢之張機今以半夏湯治濕痰仍其本法至五苓散本法傷寒汗後不解及有水氣之病今書中引為通行利水之劑殆亦變通用之如河間益元散本雙解半表半裏之傷寒而後人取以醫暑歟其治中暑一方似即李杲清暑益氣湯之藍本其無比香薷散與後來局方稍有出入蓋亦本古方為加減然雲治兩腳轉筋疼痛而反去主治之木𤓰則不解其故矣小兒一門大概與同時錢乙藥證直訣相出入第以柔脆之腸胃而多用膩粉硃砂諸峻藥古人氣厚服之無妨在後來亦未可槩施也原本乆佚今從永樂大典收掇排纂得方尚幾五十仍舊目分為一十有二類其觸寒心痛厥風涎潮等證有録無書無從校補則亦闕焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


　　原序
　　夫醫藥之來皆原於農黃二帝之書其奧博微妙莫不符契隂陽五行消長之理脗合君臣相與之道則固非庸流俗輩所能鈎索之也推聖人之心蓋深切於蠲痾濟世欲躋天下生靈於夀域而已矣董君汲少服儒術嗜閱醫經洞徹其簡切應用者近百餘方可以備旅舍應猝之用編目成集共為一卷號曰旅舍備要方將鏤板以廣其傳君可謂能推究聖人之所存心者哉誠可嘉尚余故輒為之引雲孟震序







　　自序
　　汲少小多病因習醫藥常思世人榮辱汩馳喜怒妄作飲食不節興居無常倐忽之間疾起不測迫於倉卒不暇藥餌以斯致困可不惜哉況宦遊南北客涉道途冒觸居多邪氣易入方藥備急尤當究心且如觸寒心痛冒熱中暍厥風涎潮伏暑霍亂亟來急治方可安全推類求之不能悉數汲自業醫以來收經效竒方計百餘道證詳而法畧使覽之者曉然可用目之曰旅舍備要方為一卷庶幾道途疾病治療有歸不敢私隠具録如左董汲序






　　欽定四庫全書
　　旅舍備要方　　　　　　　宋　董汲　編斑疹
　　神仙紫雪　治大人小兒一切熱毒胃熱發斑消豆皰麩疹及傷寒熱入胃發斑並小兒驚癎涎厥走馬急疳黃瘦喉痺腫痛及瘡疹毒攻咽喉水漿不下
　　黃金〈一百両〉　　寒水石　　石膏〈各三斤〉
　　犀角　　　　羚羊角〈各十両屑〉𤣥參〈一斤〉
　　沉香　　　　木香　　　丁香〈各五両〉
　　甘草〈八両〉　　　升麻〈六両〉
　　右㕮咀以水五斗煮金至三斗去金入諸藥再煎至一斗濾去滓投上好芒硝二斤半微火煎以栁木箆攪勿停手候欲凝入盆中更下研細硃砂真麝香各一両急攪勻候冷貯於宻器中勿令見風每服一錢溫水化下小兒半錢一字咽喉危急捻少許乾嚥之
　　痰證
　　小半夏湯　治痰逆粥藥不下胷膈不快停痰蓄水手足厥冷並天行病噫不止
　　半夏〈不計多少湯洗七遍片切焙乾〉
　　右每服一錢水一盞半入生薑切片半錢同煎至一盞去滓溫服若腹鳴有水聲每服加去瓤橘皮去皮茯苓各半錢煎如上法
　　半夏化痰丸　治痰實惡心嘔吐頭目昏暈心悸背寒臂病涎𠻳膈不快
　　半夏〈一両湯洗去滑〉　　赤茯苓〈半両去皮〉　　白礬〈一分枯〉鉛白霜〈半両〉
　　右為末取生薑自然汁煮麵糊為丸如梧桐子大每服十五丸生薑湯下
　　枳實丸　治風痺痰實大便秘澀頭旋暈腹滿煩渴傷寒胃熱有燥屎譫言狂亂及結胷痛痞癰瘍瘡癤大黃〈半両〉　　牽牛〈微炒取末半両〉　　枳實〈麩炒去瓤〉
　　人參〈一分〉
　　右為末煉蜜為丸如梧桐子大每服三十丸溫水下未動再加丸數服之
　　霍亂
　　論曰隂陽不順清濁相干氣溷中焦名為霍亂也皆由飽食豚膾復啖乳酪海陸百忌無所不食多飲寒漿眠臥冷席風冷之氣傷於脾胃諸食結而不消隂陽二氣壅而不通陽氣欲升隂氣欲降隂陽交錯變成吐利不已百脈昏亂榮衛俱虛冷轉於筋則令轉筋宜服無比香薷散方見後
　　丸方　治中暑霍亂吐瀉米糓不化臍腹疼痛滑瀉色白腳轉筋手足冷脾胃虛冷不思飲食腹脹不快及胷痺心痛並傷寒隂經受病不壯熱大便清糓脈虛弱而暈及婦人新產內虛
　　人參　　白朮　　乾薑　　甘草〈炙各一両〉
　　右為細末煉蜜和丸如彈子大每服一丸湯化下日十服　吐多利少者取枳實三枚炙四破水三升煮一升和一丸服　吐少利多者取乾薑一両水二升煮一升和一丸服　頻吐利乾嘔者取半夏半両湯洗去滑水二升煮取一升和一丸服　若體疼痛不可堪者水三升煮棗三枚取一升和一丸服　若大吐利轉筋者以韭汁洗腹腎從胷至足踝勿逆即止　若體冷微汗腹中寒取附子一枚炮去皮四破水二升煮一升和一丸服　吐利悉止脈不出體猶冷者可服諸湯補之
　　厚朴湯　治霍亂心煩
　　厚朴〈炙〉　　髙良薑　　桂心〈各三両〉
　　右㕮咀以水六升煮取三升分再服
　　龍骨湯　治霍亂吐利嘔逆
　　龍骨　　黃連　　乾薑　　赤石脂
　　當歸〈各三両〉枳實〈五枚炙〉半夏〈一升洗〉附子〈炮去皮臍〉
　　人參　　桂心　　甘草〈炙各二両〉
　　右㕮咀以水九升煮取三升分三服
　　大豉湯　治氣厥嘔噦不得息又主霍亂
　　香豉〈一升〉　　半夏〈洗〉　　生薑〈切各二両〉
　　前胡〈外臺是柴胡〉桂心〈外臺無〉　人參
　　甘草〈炙各一両〉
　　右㕮咀以水五升煮取二升分三服勿使冷〈外臺雲忌羊肉餳海藻菘菜等〉
　　又方　治霍亂吐利心煩不止
　　豬糞如雞子大一枚為末以沸湯一升和之頓服良不差更作
　　又方
　　粱米粉五合水一升半和之如粥頓服須㬰即止
　　又方　治霍亂止吐
　　丁香十四枚以酒五合煮取二合頓服之用水煮之亦佳
　　無比香薷散　治非時霍亂吐利心腹撮痛大渴煩燥四肢厥逆汗自出兩腳轉筋疼痛
　　厚朴〈去皮二両〉　　黃連〈二両二味入生薑四兩同杵炒令紫色〉
　　香薷穗〈一両半〉
　　右為末每服五錢水酒各一盞同煎至一盞去滓令極冷頓服之
　　五苓散　治中暑惡心霍亂吐瀉煩燥飲水又治五淋小便不利臍下脹滿及胞轉不得小便小腹脹痛又治瘴氣溫瘧不伏水土或吐或瀉又治中酒惡心嘔吐痰水有入便吐心下痞悶又治黃疸遍黃橘色心中煩急眼如金小便赤澀或大便自利
　　豬苓〈去黒皮十八銖〉　　澤瀉〈一両〉　　白朮〈十銖〉
　　茯苓〈去皮十八銖〉　　肉桂〈去皮半両〉
　　右為細末每服二錢溫水冷水隨意調下若治黃疸煎茵蔯湯調下日三
　　腰痛
　　論曰腰痛之為疾大法有四種有腎虛有腎著有䐴腰有風氣下流腎虛者腰胯痛小便淋瀝當服八味丸腎著者腰中冷痛如帶五千錢服腎著湯䐴腰者腰痛因俛仰即墮墮傷腰當服藥碁子風氣下流者腰痛腳重大便秘澀當服神功丸即愈方如左
　　藥碁子　治䐴腰疼痛氣滯
　　牽牛〈一両半生半炒取半両為末〉
　　右研入硫黃末一分再研勻分三分每一分用白麵一匙以水搜和前藥切作碁子於五更初以水半盞煮熟連湯溫食差即止初服未除隔日再服
　　神功丸　治三焦氣壅心腹痞悶六腑風熱大便不通津液內枯大腸乾澀裏急後重或下鮮血痰唾稠粘風氣下流腰腳重臍下脹痛溺赤如金〈陳無擇三因方雲此藥當量虛實加減溫湯溫酒米飲皆可服食後臨臥服〉
　　大黃〈三両趙素風科集驗名大腹子〉　　人參〈半両〉
　　訶子皮〈炮二両〉　　　　　麻子仁〈五両另研〉
　　右為細末煉蜜為丸如梧桐子大每服二十丸溫水下日三早起日中以通為度
　　眼
　　治傷寒時氣後毒攻眼疼痛赤腫方
　　露蜂房〈半両〉
　　右以水三盞煎至二盞露一夜溫冷任洗之
　　瀉肝湯　治肝熱目赤羞明隠痛生瘡翳膜赤腫黃芩　　黃連　　防風　　梔子仁〈各一両〉大黃　　甘草〈炙各半両〉
　　右為散每服三錢水一大盞入竹葉十片同煎至八分去滓溫服若入朴硝一錢同煎取利即止後服
　　治䟦涉風土或道路誤為細塵眯目隠痛不能視物隨所眯目以手分開自以唾搽之即愈
　　耳
　　治蚰蜒入耳
　　膽礬末一字以醋少許調灌之須㬰蟲化為水口
　　赴筵散　治心脾勞熱口舌生瘡或赤或白不下飲食
　　廣土〈即赤土〉　　荊芥　　朴硝〈各一両〉
　　右同研勻新汲水調服一錢小兒少與
　　又方　治口舌唇吻等瘡
　　黃檗〈蜜炙一錢〉　　膩粉　　麝香〈各少許〉
　　右研勻貼之日三四易
　　齒
　　細辛散　治齒痛齦腫風癢攻槽疼痛不可忍
　　細辛〈去葉〉　　芎藭　　香白芷　　甘松〈各一両〉
　　右為細末每用半錢擦牙痛便止或大痛不定以藥二錢入好雄黃末半錢生川烏頭末半錢拌勻少少擦之良乆以鹽湯潄之
　　治腎虛髓少齒痛方
　　生地黃　　川芎〈各一錢〉
　　右為末以漬齒根
　　又方　治齒痛宣露涎血臭氣
　　川芎〈一錢〉　　竹葉〈二十片〉　　鹽〈少許〉　　細辛〈一錢〉
　　右以水三大盞煎両盞熱含潄冷吐之
　　治牙齒疼痛腮腫齦疼不能嚙物風蟲疼痛
　　附子角〈八箇〉　　巴豆〈一箇去皮〉　　麝香〈一箇〉
　　右研為末蒸餅水浸為丸如黃米大以綿裹隨痛齒隠之
　　中毒
　　解中藥毒並蠱毒悶亂吐血煩燥
　　甘草〈一両生用〉　　白礬〈半両生〉　　延胡索〈一両〉
　　右為細末每服半錢水一盞煎至六分去滓放冷細細呷之
　　婦人科
　　萬安丸　治姙娠不足月損動胎不安或誤服藥胎欲下腹脹痛
　　知母〈一両〉
　　右為末用熟𬃅肉為丸如彈子大每服一丸以秦艽糯米湯化下
　　保安散　治因漏胎胞乾難產橫逆不下
　　蟬蛻〈不計多少燈下燒存性〉
　　右入真麝香少許研細臨產時淡醋湯調下半錢
　　四物湯　治婦人產前後百病崩中血不止及姙娠胎漏下血腹痛產後宜倍服去宿血養新血療腰腳疼痛當歸　　白芍藥　　川芎　　熟乾地黃〈各一両〉
　　右為散每服三錢水一盞入生薑三片同煎至七分去滓溫服　若漏胎及崩中每服入炙阿膠二片熟艾半雞子大同煎　若產後每服入童子小便少許
　　小兒科
　　麝香膏　治小兒諸風驚涎寒熱發搐〈載幼幼新書〉
　　麝香〈研〉　　乳香〈研〉　　青黛〈各半両〉
　　防風〈末〉　　硃砂〈研〉　　龍膽〈各三錢〉
　　甘草〈炙四両〉　龍腦　　　膩粉〈各一錢匕〉
　　天南星〈炮〉　墨〈燒各半錢〉
　　右研細拌勻蜜劑成膏每二嵗兒服半皂子大薄荷湯化下
　　鈎藤飲　治小兒吐利後藏虛慢驚手足瘈瘲多睡眼上視乳食不進
　　鈎藤鈎〈三分〉　　芎藭　　白僵蠶〈去觜炒〉
　　蟬蛻〈去足翅各半両〉　蛇皮　　甘草〈炙各一分〉
　　蜣蜋〈五枚炙去頭翅足〉附子〈炮去皮臍半両〉
　　右為末每服二錢水一盞煎至六分去滓溫分三服急驚有熱證去附子不用
　　定命丹　治小兒急慢驚風天瘹臍風撮口搐搦妳癎壯熱
　　天麻　　青黛〈各一分半〉　　天南星〈炮〉
　　膩粉〈各一両半〉硃砂〈研〉　　　白附子〈炮各半両〉
　　麝香〈二字〉　蠍尾〈十四箇炮〉
　　右研細拌勻用燒粟米飯為丸如菉豆大每服一丸薄荷湯化下急驚者水化滴入鼻中啼即搐定
　　又方　通治小兒急慢驚風手足搐搦日數十發揺頭弄舌百治不效垂困〈已上方並載幼幼新書〉
　　蛇蛻皮〈一分〉　　牛黃〈研一錢〉
　　右以水一盞先煎蛇皮至五分去滓調牛黃頓服五嵗以上倍服
　　利毒丸　治小兒瘡疹欲出胃熱發溫氣粗腹滿大小便赤澀睡中驚煩渴口舌乾手足微冷多睡時𠻳涎脈實沉大滑數便宜服之
　　大黃〈半両〉　　膩粉〈炒一錢〉　　大青〈一錢〉
　　龍腦　　　硃砂〈各半錢〉　　㯽榔
　　生牽牛〈各一錢半〉黃芩　　　　青黛〈各一錢一本作二錢〉
　　右研細末麵糊為丸如黃米大每二嵗兒服八丸生薑蜜水下不動再服量兒大小虛實加減
　　牛黃散　治小兒瘡疹陽毒入胃便血日夜無節度腹痛啼哭〈已上二方並載幼幼新書〉
　　牛黃〈一両〉　　鬱金〈一両〉
　　右研細末每二嵗兒服半錢以漿水半盞煎至三分和滓溫服量大小以此増減之日二服
　　紫草散　治小兒伏熱在胃經暴發豆皰瘡疹一切惡候出不快小便赤澀心腹脹滿〈錢乙四聖散同〉
　　黃土湯　治赤疹瘙癢煩燥昏悶
　　伏龍肝〈即竈下黃土〉
　　右研極細每服二錢生薑蜜水調下
　　救生散　治小兒瘡疹膿皰惡候危困陷下黑色
　　豶豬血〈臘月內以新甆罐盛掛於房東上隂乾為末〉
　　馬牙硝〈研各一両〉　　硃砂　　牛黃　　腦麝〈各一錢〉
　　右研極細每二嵗兒取一錢新汲水調下大便下惡物瘡皰紅色為度不過再服神驗無比
　　玳瑁散　治小兒瘡疹熱毒內攻紫黑色出不快生玳瑁〈水磨濃汁取一合〉　　豶豬心〈一箇取中血一皂子大〉
　　右合調勻濃煎紫草湯調服
　　瘡科
　　論曰大凡瘡腫本自畜熱或因服金石等藥或因祖父服熱藥並飲酒消渴人多病此當以涼藥下之故孫真人千金方雲病癰疽人如道途無藥可只以大黃下之者蓋攻其本也近人多不逹此意至瘡腫既發而下之使毒內陷者失其㫖矣宜切誌之
　　內治散　治一切癰疽惡瘡毒氣內熏五臟惡心煩燥
　　菉豆粉〈一両〉　　乳香〈一分〉
　　右研細末每服一錢新汲水調下
　　神明膏　治癰疽癤腫毒無頭疼痛或有數頭煩熱氣毒軟癤乆不效
　　五靈脂〈不計多少㣲炒〉
　　右為末新水調塗於故緋絹上貼之
　　論曰大凡傷瘡欲成痂時往往頻看及不時將䕶多中外風以至背急角弓反張有若痓病之狀皆由風入瘡口𫝊遍四肢經絡故如是或者便以治賊風之法攻汗此大非也有瘡人慎不可犯水或白痂時慎不可於風中看但以背指散貼之無不神效若瘡出血多其人必渴宜忍之並不可噉燥食鹽飲酒嗜𡙡只可食油及脂肥物為佳不惟能禦外風兼可不渴若犯諸忌即血溢殺人又忌嗔怒大笑思想隂陽行動極宜謹此
　　背指散　貼一切傷瘡血出瘡痛若早貼不膿不痛
　　㯽榔　　黃連〈各一両〉　　木香〈半両〉
　　右為末有傷便貼之如斫下指血未定速將葯裹定便得連接
　　治打撲腫痛傷折骨節蹉跌脫臼內有瘀血疼痛不可忍
　　硃砂　　定粉　　當歸　　蘇木〈各半両〉
　　右研細末每服一錢熱酒調下痛處熱為效
　　雜傷
　　論曰大凡湯火誤傷害人最急始覺熱痛多用冷物沃之以救其熱切不可也蓋火氣本陽得水則隂氣內薄必皮肉膿潰仍乆不成痂使隂陽交激微者致極熱氣轉深侵壊筋骨如遇傷但以救痛散塗之無不即效治火傷
　　被火燒處急向火炙之雖大痛強忍之少間不痛不膿
　　治犬馬齧及馬骨刺傷人及馬血入舊瘡中方
　　取灰汁熱漬瘡常令汁器有火數易其汁勿令爛人肉三數日漬之有腫者炙石令熱熨之日二消即止
　　治蛇咬乆不較及毒氣內攻疼痛方
　　雄黃　　白礬
　　右等分研就刀頭上爆令鎔便貼咬傷處自瘥
　　治在道塗大醉仆地或取涼地臥多為蛇入人竅方見時急以手捻定用刀刻破尾以椒或辛物置破尾上以綿繋之少刻自出此蛇有逆骨慎不可以力㧞之須切記
　　壁鏡咬人立死治之方
　　㯽榔〈不計多少〉
　　右燒灰存性先以醋淋洗後以醋調貼之












　　旅舍備要方
　　旅舍備要方考證
　　第六頁後八行　䐴腰謹案玉篇䐴腰痛也今人訛作旡腰永樂大典或作暨腰皆誤今校正
　　第八頁後三行　細塵眯目原本脫塵字謹增
　　十五頁前二行　金石等藥原本脫石字謹増










