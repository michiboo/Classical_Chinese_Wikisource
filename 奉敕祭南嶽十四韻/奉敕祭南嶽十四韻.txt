皇家禮赤帝，謬獲司風域。
致齋紫蓋下，宿設祝融側。
鳴澗驚宵寐，清猿遞時刻。
澡潔事夙興，簪佩思盡飾。
危壇象嶽趾，秘殿翹翬翼。
登拜不遑願，酌獻皆累息。
贊道儀匪繁，祝史詞甚直。
忽覺心魂悸，如有精靈逼。
漠漠雲氣生，森森杉栢黑。
風吹虛簫韻，露洗寒玉色。
寂寞有至公，馨香在明德。
禮成謝邑吏，駕言歸郡職。
憩桑訪蠶事，遵疇課農力。
所願風雨時，迴首瞻南極。

