　　打狗橋至老北門口，路幾半里，列屋而居者，江北流娼，動千百計。至夜，門外皆綴一燈，從打狗橋一望無際，如繁星然。然牛鬼蛇神，皆作夜叉形狀。夕陽西墜，排列門前，粗脂笨粉中，求一略似人形者，渺不可得。蓋彼處俗名「花煙間」，真所謂香粉地獄也。鞭絲帽影，固不屑勾留；舞扇歌衫，尤不甘俯就。人云因不敢於粗頭亂服中，以求佳麗，如九方臯之相馬，賞識於牝牡驪黃外也。
　　秋思方深，散步豫園。茶罷出城，道經是地。於花妖木賊中，忽有翩若驚鴻，矯若游龍者；雖裙布釵荊，而娬媚天然；如孟德曜，不失大家風範。始歎何地無材，固不能拘於俗見也。惜其門戶叢雜，屋宇齷齪，難於插足。還望於日斜風定後，斜倚門前；僕於散步時庶幾遇之，勿如人面桃花，則幸甚矣！因歎漿家餅肆，狗屠釣客，懷才未遇者，不知幾何；論才者慎勿眼光如豆，拘於俗見也哉！

