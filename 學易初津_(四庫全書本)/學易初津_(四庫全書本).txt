　　欽定四庫全書　　　　經部一
　　學易初津　　　　　　易𩔖
　　易翼宗
　　易翼説
　　提要
　　〈臣〉等謹案學易初津二卷易翼宗六卷易翼説八卷
　　國朝晏斯盛撰斯盛字一齋新喻人康熙辛丑進士官至湖北巡撫是書以學易初津為全書之宗㫖謂今所傳圖書乃大衍之數因大傳之言而圖之不取河洛竒偶之説又謂辭占不遺彖辭而不取卦變互體之説皆能絶諸家之葛藤易翼宗以經文為主而割十翼散附於句下意在以經解經頗傷破碎又每爻之首晝一全卦而間以一動爻竒作○偶作□亦自我作古易翼説全解十翼而先繋辭次説卦次序卦次雜卦次彖傳次文言次𧰼傳非古非今更不知所據何本然不廢𧰼數而不為方技術數之曲説不廢義理而不為理氣心性之空談在近日説易之家猶可雲篤實近理者矣乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總校官　〈臣〉　陸　費　墀







