張衡不樂久處機密，陽嘉中出為河間相。時國王驕奢，不遵法度，又多豪右併兼之家。衡下車，治威嚴，能內察屬縣，姦猾行巧刼，皆密知名，下吏收捕，盡服。擒諸豪俠，遊客悉惶懼逃出境。郡中大治，爭訟息，獄無繫囚。時天下漸弊，鬱鬱不得志，為四愁詩。依屈原以美人為君子，以珍寶為仁義，以水深雪雰為小人，思以道術為報貽於時君，而懼讒邪，不得以通。其辭曰：
我所思兮在太山，欲往從之梁父艱，側身東望涕霑翰。美人贈我金錯刀，何以報之英瓊瑤。路遠莫致倚逍遙，何為懷憂心煩勞！
我所思兮在桂林，欲往從之湘水深，側身南望涕沾襟。美人贈我金琅玕，何以報之雙玉盤。路遠莫致倚惆悵，何為懷憂心煩傷！
我所思兮在漢陽，欲往從之隴阪長，側身西望涕沾裳。美人贈我貂襜褕，何以報之明月珠。路遠莫致倚踟躕，何為懷憂心煩紆！
我所思兮在雁門，欲往從之雪紛紛，側身北望涕沾巾。美人贈我錦繡緞，何以報之青玉案。路遠莫致倚增歎，何為懷憂心煩惋！

