
道言：昔於蒼靈天中，青芽雲歌大好生土，受元始度人扶桑青陽無量上品。元始天尊當說是經，周回十過，以召十方，始當詣座，天真大神，上聖高尊，妙行真人，扶桑大帝，青華帝君，青陽寶耀木皇，九炁上真道君，天官從騎，真仙真人，無鞅數眾，乘空而來。寶雲青霄，合沓紫煙，琅碧瓊輿，八真飛輦，葆蓋流蔭，靈霞散空，七色蔚靄，洞煥高空。九日九夜，諸天日月星宿，停虛倚輪，五緯舒光，天經順行，元綱鎮靜，三道清平，流暉關紐，七辰煥明，一國地土山川林木，緬平一等，無復高下，土潤琳琅，無有異色。眾真侍座，元始天尊玄坐空浮青麟玉臺海光寶雲之座。說經一徧，諸天大聖同時稱善，是時，一國男女，眾惡消除，默契真道。說經二徧，流晶降體，完堅萬神。說經三徧，五臟生華，永無百疾。說經四徧，金光易骨，瓊華鍊形。說經五徧，通體虛明，飛行遊宴。說經六徧，化周八極，普度十方。說經七徧，冥曹罷對，進補真仙。說經八徧，元老五帝，敷落妙音，一切天人，皆識雲芽。說經九徧，諸天諸地，化現嘉祥。說經十徧，朽骨更生，返形復命，是時，一國是男是女，莫不傾心，皆受護度，鹹得長生。
道言：是時，
元始天尊說經一徧，東方無極無量品廣生大神，無鞅之眾，浮空而至。
說經二徧，南方無極無量品明耀大神，無鞅之眾，浮空而至。
說經三徧，西方無極無量品皓晶大神，無鞅之眾，浮空而至。
說經四徧，北方無極無量品玄變大神，無鞅之眾，浮空而至。
說經五徧，東北無極無量品靈暉大神，無鞅之眾，浮空而至。
說經六徧，東南無極無量品混合大神，無鞅之眾，浮空而至。
說經七徧，西南無極無量品鎮安大神，無鞅之眾，浮空而至。
說經八徧，西北無極無量品回風大神，無鞅之眾，浮空而至。
說經九徧，上方無極無量品純德大神，無鞅之眾，浮空而至。
說經十徧，下方無極無量品輔化大神，無鞅之眾，浮空而至。
十徧周竟，十方無極天真青陽景燿大神，一時同至，一國男女，傾心歸仰。各以諸天寶花，龍香百果，恭敬供養，來者有如雲影飛霧，無鞅之眾，進國一半土皆偏陷，非可禁止。於是元始懸一寶珠，大若明星，在太空之中，去地九丈。元始登引，天真大神，上聖高尊，妙行真人，十方無極青陽大神，無鞅數眾，俱入寶珠之中，天人仰看，惟見勃勃從珠口中入。既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，咸奉高真。合景合妙，合炁合神，合元合本，合惠合靈，合化合變，合性合明。心符上聖，演範流行，青陽降體，雲芽發生。二暉灌鍊，真道克成，經始流布，一國仰教，咸罄至誠，衛生保質，皆得度世。
道言：元始天尊說經中所言，竝是諸天上帝內名，隱韻之音，亦是真王內諱，百靈之隱名也。宣演扶桑帝景之山，下接太溟青陽之炁，纏結九霄，圓景真光，三十萬里。引其景者為仙卿，欽其華者為至真。九道絳煙，回度三靈，瓊瑤變質，敷羅玉英，非世之常辭。上聖已成真人，通玄究微。能悉其章，誦之十過，扶桑鍊神，陽華自成，寶明煥燭，大福來臻，上聖之道，奔挹五辰，妙炁合無，飛昇玉京，百邪伏滅，大魔束形，回屍起死，白骨成人。至學之士，誦之十過，則青腰奉書，太丹吐煇，含景浮光，天靈啟扉，東極降璽，萬炁齊歸，濟度群品，遊行太微。所以爾者，扶桑為崑崙玉誕之精，青陽為長生九榮之氣，返年卻禍，賜爾元老大帝之道也。龍煙之神，屈伸震垣，肝葉敷玉，關戶紫煙。知此道者，飛昇列仙，色更嬰童，變化神泉，永保生妙，合炁長延，通真達靈，受慶綿綿。輕誦此章，身則受殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，青元上皇，九華之精明耀，扶桑大帝緑瑤之闕，天葆少陽碧琳之宮。敕命鳳光玉女，持太玄開明青真之符，詔九幽寒庭泉府重陰之獄，召青陽之神。卻死蒙生，太陽群靈，隨光上昇，九祖幽魂，受度飛昇，格皆九年，受化更生，得為貴人。而好學是經，功滿德就，皆得神仙，飛昇玉府，下宴方諸也。上學之士，修誦是經，青陽入身，玉精內化，流注無英，威明執鉞，斬伐屍根，皆即受度，飛昇玉明。世人受誦，則洞戶琳琅，朱火明璫，陽真來應，丹化紫房，生道續命，萬蕾流芳，保鍊玉飴，六府絳章，五斗被膺，坐鎮魁罡。此經微妙，普度無方，一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖，長役冥官。侍經始陽玉童，朱光玉女，各一十二人，營衛瓊文，保護受經者身。
道言：正月長齋，誦誅是經，扶桑垂條，青陽布英，生炁變幽，冥考悉停，使上世亡魂，斷地逮役，度上南宮。七月長齋，誦詠是經，方諸降真，青華召靈，身得神仙，諸天書名，黃籙白簡，削死上生。十月長齋，誦詠是經，東霞保生，暘谷開成，八關啟蘊，九炁敷成，為國王帝主，君臣父子，安鎮國祚，保天長存，世世不絕，常為人君，安鎮其方，民樂太平。八節之日，誦詠是經，天山通景，玉極延齡，得為下元真人。本命之日，誦詠是經，太一下臨，青帝監盟，外運玄炁，內育三嬰，魂神澄正，萬炁長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐九陽蒼雲之中，內外蓊冥，有青龍、白虎、朱雀、玄武、師子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，扶桑青陽，九華上品。化炁度人，元晶隱韻，正運自然，東極青真。玄關化神，九芒琅碧，洞照陽門，太無上劫。化生八靈，青宮肇立，扶桑億尋，虯龍交迴。蛟璃委蟠，青陽之精，升為歲星，開明蒼景。是化天根，下為青華，方諸玉宮，上無復祖。與道同生，玉垣真炁，析為寶文，安鎮束方。玄變純仁，挹釆華芒，結節洞明，隱芝自生。玉髓金筋，蒼符開廓，普殖神文。無文不敷，無文不通，無文不建，無文不崇，無文不化，無文不隆，是為至妙，天中之宮，瓊寶玉羅，龍嶽剛峰。上極無上，圓燿高穹，渺渺化城，安鎮太空。青華離便，神變九龍，金闕黃房，森羅淨霐，神霄道炁，周徧天京。中有度人不死之神，中有方諸青童道君，中有南極長生之君，中有東極青華帝君，中有挹霞採光度世司馬大神，中有好生韓君丈人，中有南上司命司錄延壽益算度厄尊神。迴骸起死，無量度人，今日校錄，諸天臨軒。
東方無極飛天青符神王，長生大聖無量度人。
南方無極飛天青炁神王，長生大聖無量度人。
西方無極飛天青爓神王，長生大聖無量度人。
北方無極飛天青精神王，長生大聖無量度人。
東北無極飛天青虛神王，長生大聖無量度人。
東南無極飛天青陽神王，長生大聖無量度人。
西南無極飛天青運神王，長生大聖無量度人。
西北無極飛天青帝神王，長生大聖無量度人。
上方無極飛天青景神王，長生大聖無量度人。
下方無極飛天青芽神王，長生大聖無量度人。
十方至真飛天神王，長生度世無量大神，竝乘飛光青軺之車，蒼珠碧琅之輦，緑蓋玄輪，參駕丹鳳，九首青龍，建流霞之節，廣生靈旛，前按洞章齊奏，後唱玉謠同音，白鳳麒麟，嘯歌噰噰，青靈啟塗。歲燿翼轅，億乘萬騎，浮空而來，傾光回駕，監真度生。東極丞相，暘穀神宮，帝司玄一，九炁大神，導降青精，光照八冥，碧霞散飛，三五順行。骨生金輝，迴燿瓊英，青皇受書，列位仙真。校定群品，區別眾靈，執籙把籍，齊到玄庭。隨所應度，嚴校清都，普告十極，杳漠高虛。洞淵化府，北閬靈居，闈風崑丘，瑤臺帝墟。下逮寒池，長夜幽扃，拔度祖考，削落惡根，不得拘留，剋獲超升。青宮符命，飛度無停，神嶽鬱羅，開衛形魂。大魔監察，度品朱陵，死魂鍊炁，變朽成人。生身受度，劫劫長存，隨劫輪轉，與天齊年。永度三災八難，九橫五苦，超浚三界，逍遙九清。九清之天，天帝保安，無色之境梵行。
東方八天
修方正華天，帝天季宜庭。
青芒順綱天，帝憫化神覺。
繹真洞映天，帝善徂越文。
隆緒景師天，帝遙符玉渦。
辨常起位天，帝關閑資仁。
歷濟桓輿天，帝護諱難。
木極粹生天，帝工機顯房。
廣風至化天，帝孟麟九中。
南方八天
慶炎崇古天，帝信師拜凡。
緑真應羅天，帝賁寧禱玄。
宗理高明天，帝玄攸敘嘉。
日旗招炁天，帝太一紫庭。
液華澤限天，帝雲蒲緑英。
常經衛和天，帝燿靈洎元。
洞空蔚陽天，帝飛日路咸。
青宮啟生天，帝士勝育居。
西方八天
定曦扶晨天，帝光空極真。
曲桑漱瓊天，帝嬰定泰郊。
群黎寂鎖天，帝炁摩幽寧。
玄墟正魔天，帝直鐶湛罘。
運曆開靈天，帝時維康假。
素契治律天，帝召可司非。
西清玉賓天，帝茨留江。
道元聖山天，帝臺堅庸。
北方八天
潛池演滋天，帝決隱少披。
虛闕對神天，帝渺秩祿宜。
寞羅帝陀天，帝呼畫頤光。
酆營總監天，帝述廬猶朋。
智廬降真天，帝蘇杜善提。
號都佐理保福天，帝部尤允淝。
海靜雲儀玉夷天，帝洞義明持。
壬領六司天，帝考按鬼神。
三十二天。三十二帝。諸天隱諱，諸天隱名。天中空洞，自然靈章，諸天隱韻。青陽之音。青陽之尊。青陽之神，青陽煙晶。青陽之靈。九炁十華，變化上清，無量之奧。深不可詳，敷落神真，普度天人。今日欣慶受度，歷關緒天，木真九皇，倚杖扶桑。妙靈攝炁，結為青陽，青陽飛精，碧光高升。大圓照空，億炁為程。仁德逮下。福資聖君。普覆區宇，變化生靈，仙真神龍。克應至神。和煬慈恕，微妙彰明，上學感靈，仰味天精。神光下流，骨玉顏金，策登神霄，披服組紋。拔苦扶難，振祐生民。請滅三惡，斬絕地根。扶桑吐華，蟠條散英，瓊緑萬葉。蒼雲千層。上生靈寶。紫光丹叢，九芒纏虛，煥爓東晨。遐想青軿，龍仗繽紛，青炁如絃，挹彩玄曛。洗髓鍊神，奔騰玉津，飛度九戶，廓開八門，真下監舉，列告元真。東斗降陽，西斗燿明，北斗玄沆，南斗光淩，中斗益生，總括萬靈。青華啟暉，皓芳開性丹蘂扶衛，玄津保命。黃英中貫，普行教令，大帝碧羅，三界大定。蒼元上真，綠炁東桑，丹元上真，鍊玉朱光。素元上真。皓華流芳，玄元上真，雙闕提綱。中元上真，坐鎮明堂。五元至神，上景之真，含芳拱露，交幹雙莚。飛龍高舉，落鳳騫星，統部靈魔，萬神之宗。飛行三道，總統仙兵，魔幢鼓節，遊觀九清。自號赫奕，諸天齊功，上天化民。嚴攝羅酆。真王受命，普掃祆凶，伯華降晶，龍燿持鋒。太丹流雲，威化無邊，神帥擲火，萬里飛煙。金鈴迸擊，玉戟八懸，敢有干試。拒遏高仙。玄鉞前戮，神金後刑，屠割祆爽，激蕩無停。千千截首，萬萬翦形，魔無干犯。鬼無祆精。三官九司，明按鬼營，不得容隱，玉馬交呈。普告無方，萬彙咸聽。三界五帝，列言上清。
元洞玉曆，東極扶桑。未開五劫，初判青陽。陽華發生，三元紀綱，生為神仙，道樞已張。震動知覺，龍漢延康。眇眇億劫，混沌之中。青顯為色，陽墮成淵。風為木神，澤為木元。風澤洞虛，金石凝天，天上天下，大化冥冥。陽光浩蕩，無極無名，洪濛大道，遼廓無光。丹暉啟圖，運度自然，青華安鎮，緑誥瓊篇。赤書玉字，九炁龍文，保制劫運，使天長存。梵炁彌羅，萬範開張，木真流演，四羅諸天。輪轉綱維，回度無邊，旋角歷笑，粲斗車廂。傍俠天經。運化五帝。玉城九門，青帝東鄉。三十五分，總炁上元，八景冥合，炁入玄玄。玄中太皇，玉極仙真，乘景步虛，下照桑林。千真共會帝庭，飲食青陽，浩劫冞淪，汎景縈霄，吟詠洞章。金真朗秀流響雲宮，靈音化景，混合回風。太虛鬱微，輔翼玄空。青陽入肝，碧樓玉山。中有少童，錦衣美冠，手執天籥，吹噓百關。內通境界。感御披蘭，白珠累累，霐流三田。鼓橐茹和，赫然成丹，千和萬合，自然成真。真為青陽，陽中有神，長生大君，曜元公子。浩晶尊神。方諸司命，暘谷合延，執符把籙，保命生根。上遊九清，出入琳房，八關之內，細微之中。下鎮人身。瓊樓絳宮，中理五炁，混合百神。十轉回靈，與炁俱仙，仙道貴生，蒼垣度人。上開九門，青光大輪，司治天政，下劾鬼神，中主人民，罪福因緣。普受開度，死魂生身，身得受生，上聞諸天。諸天之上，各有生門，中有碧桑雲葉自然青陽空洞之謠，真王靈篇，辭參高真。
第一碧海扶桑飛空之音
玉都翠京，下連碧淵。光霞億萬，青陽九玄。寒波泛溢，蒼景扶桑。並生萬尋，神風化綱。葉映碧落，中祕龍章。歌空成韻，枝舞鸞翔。元精縈羅，緑英瑤璫。林密如雲，中有上真。寶弁嵯峨，交龍羽裙。厥號太帝，扶桑之尊。無英伯華，龍胎九魂。主教至學，灌鍊五形。千變萬化，八道揚旌。勒我上範，方諸紀名。
第二青陽寶燿真王之章
扶桑連理，並幹相倚。接雲龍升，逼波雷起。蟠根蜿蜓，接曲千里。青宮大神，太一元尊。碧霞鬱壘，玄相老人。三界仰德，九土蒙恩。桑林之真，炁名青陽。昇於神天，結秀紫房。寶燿赫奕，傾丹化鄉。下照億天，無極威光。生育列聖，飛度延康。仰引神霞，經天緯常。悟此得生道，識者通神靈。吟詠青陽章，九天俯雲輪。
第三東極青華帝君歌曰
寶山峙東南，上有真王宮。盤根浚太虛，下眄九霄中。內列諸靈司，洞治億天宗。元嗣輔上帝，統御興真風。鑑觀圓羅下，驂駕飛天龍。十極秉元化，大魔為攷功。收制六天兵，使道永興隆。飛章請玉詔，玄符赦羅酆。大慈憫長夜，五苦使咸停。與我本同氣，翛然宴赤明。變化無邊際，普度諸天民。胡為樂須臾，貪欲勞其神。不學上真道，歷歲空悲辛。我今為此歌，清音感玄人。
此三界之上，飛空之中，真王歌音，音參洞章。誦之百褊，名度南宮。誦之千徧，真王保迎。萬褊道備，飛昇太空，過度三界，位登仙公。有聞靈音，真王召神，敕制地祇，侍衛送迎，拔出地戶，五苦八難，七祖升遷，永離幽山，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈真王隱秘之音，顯明扶桑之山，仙國宏遠。其山面方萬里，在碧海之東，去中國九十萬里，上通神霄五府，億萬里中，有太真王扶桑大帝，方諸山青童道君，東極青華之別宮。山生巨桑，內黃而外紅，其華食之長生，其液狀如玉飴，服之壽千劫，鍊之為丹，餌為高真。其根感玉京崑山之玉津，孕於桑中，下生玉璞，如世松根，而有茯苓，茯苓千年生威善。扶桑之下有玉璞，溫瑩殊美，並能制鳳凰立於其上。下方生玉，玉結未成，凝為流液，服之變為嬰童，壽等天地。扶桑之上，有靈雞鸞鳳九色之鳥，日旦升於若木，金烏飛於桑上，即日出暘谷。其扶桑之頂，有炁名青陽，上為木星，光照三十萬里，徑一百里，十二年一周天，三百九十九日一見伏，凡八十三年七十六見，而七周天中，有星帝后妃夫人官屬，木皇為之主。爾修其道，則玄丹太一吐納青炁，太一天尊授兆青符，無英公子飲兆青精，龍煙丈人威盟真人受兆東方真文，御青陽以東升。音旨微妙，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，秘於玄都高上神霄玉清玉府東藏經室。依科三萬七千年，應運下傳。若有至人齎金寶質心，依舊格告盟十天，然後而付焉。
道言：夫青陽為生福之力，本有形之類，無不賴之。至若天地運度否終，日月五星虧盈，至聖神人休否，末學之夫疾傷。凡有此災，同氣皆當齊心修齋，六時行香，十徧轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，以度屍形如法，則東極青華帝君賜通光之符，召青陽之炁，於無英之宮，流太玄青精生炁，入兆之肝府，死戶閉塞，木皇內遊，含明丈人為兆啟紫蘭之室，開青珠之檢，授兆隱文兆之精靈，按而誦之，魂神徑上南宮，隨其學功，計日而得更生。輪轉不惑，便得神仙。
道言：夫天地運終，星宿錯度，日月失明，四時失序，陰陽不調，國土災怪，水火厄難，疫毒流行，兆民死傷，師友命過，善士橫殃，皆當修齋，行香誦經。夫齋戒誦經，功德甚重。上消天災，保鎮帝王，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，剋得為聖君金闕之臣。
諸天記人功過，毫分無失。天中真王，亦保舉爾身，得道者乃當洞明至言也。
諸天中大梵隱語無量音　道君撰
東方八天
翟軒嵋羅，傾音謨光。曆紀𢘍響，迎贖丘玄。濟淙欹累，固淵蔽芒。憫協華跡，曜度氏房。奇魚立嬪，制儀蒙剛。海鄒夜潭，舒毗琳琅。扁幾合無，遘盈東祥。矧測雉兌，兟胡並唐。
南方八天
戰熾兜郢，陀騰炯瞻。戚孺臧殷，命魔設官。極臺勑吏，走驛告嚴。陽居始都，究萌部端。猛聚定棘，鹿溫冥牢。景補皇位，靜部尤常。烈卑柄重，吉祺信諭。茂期諶於，昆熙夷光。
西方八天
瑟那志靈，褥達侯度。頂磋蔚京，陸省備助。菴乙布獰，求銖閱正。狼文薢嶇，途營譔兵。厭騰釋璘，葆疇尹倉。萬彥師倫，池府爵屍。犇竇印里，述冥關蘭。幽河斗神，金名祝伸。
北方八天
扶曦霞梁，絕革忮彊。燿學素寂，抱帝澤門。䕡符紫丁，夜舍追擬。託詫蘊朒，叵沙燕偁。縛爾泉弇，交奇浮綱。淨信同法，罔慈擊亢。瀆延龍裒，計羅卓傳。業俞鄭璠，石雷皓清。
道言：此諸天中大梵隱語，無量之音。舊文刻書青華帝君左闕玉臺之上，青陽洞煥，木道其昌，仁澤純被，壽樂靈遐，施生於地，惠德於天，中遊至虛，妙歸三元，福貴本始，道賞其玄，字皆廣長一丈。天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大成真王，保舉木真，道備剋得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致神王下觀，上帝遙唱，萬神朝禮，三界侍軒，群祆束首，鬼精自亡。琳琅振響，十方肅清，河海靜默，山嶽吞煙，萬靈振伏，召集群仙，天無氛穢，地無祆塵，冥慧洞清，大量玄玄也。
