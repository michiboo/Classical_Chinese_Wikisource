
道言：昔於玄變天中，元明靈歌大真化土，受元始度人陰陽離合五行化體無量上品。元始天尊當說是經，周迴十過，以召十方，始當詣座。天真大神，上聖高尊，妙行真人，無鞅數眾，乘空而來。凝輝明虛，絳輦丹輿，扶華翠葆，映燿非煙，瑞炁八靄，靈光四纏。九日九夜，諸天陰陽經緯，二景三元，停運息機，太空騫朗，洞極難名，風雲靜肅，物象敷榮。一國地土，山川林木，緬平一等，無復高下，土皆紋玉，交纏萬彩。眾真侍座，元始天尊玄坐浮空太極十華九光之座。說經一徧，諸天大聖同時稱善，是時，一國男女，疾累悉得消除。說經二徧，物遂其生。說經三徧，道炁歸形。說經四徧，人民富壽，俱獲延長。說經五徧，二儀升降，和合自然。說經六徧，四時順德，造育化愆。說經七徧，百靈協化，萬寶咸熙。說經八徧，率土之內，安裕豐康，欣樂太平，保世榮昌。說經九徧，風俗淳厚，尊崇道真。說經十徧，存亡受惠，普賴玄恩，是時，一國是男是女，莫不傾心，皆受護度，成得長生。
道言：是時，元始天尊說經一徧，東方無極無量品玉寶大神，無鞅之眾，浮空而至。說經二徧，南方無極無量品玄真大神，無鞅之眾，浮空而至。說經三徧，西方無極無量品太妙大神，無鞅之眾，浮空而至。說經四徧，北方無極無量品紫陽大神，無鞅之眾，浮空而至。說經五徧，東北無極無量品度化大神，無鞅之眾，浮空而至。說經六徧，東南無極無量品好生大神一無鞅之眾，浮空而至。說經七徧，西南無極無量品明華大神，無鞅之眾，浮空而至。說經八徧，西北無極無量品玄冥大神，無鞅之眾，浮空而至。說經九徧，上方無極無量品玉虛大神，無鞅之眾，浮空而至。說經十徧，下方無極無量品真皇大神，無鞅之眾，浮空而至。十徧周竟，十方無極天真大神，一時同至，一國男女，傾心歸仰。來者有如雲飛霧集，無鞅之眾，迮國一半土皆偏陷，非可禁止。於是元始攝聚二景日月玄根，盤結縈纏，成一寶輪，大如車轂，在空玄之中，去地九丈。元始登引，天真大神，上聖高尊，妙行真人，十方無極陰陽五行至真大神，無鞅數眾，俱入寶輪之中。天人仰看，惟見勃勃映其光明而入於中。既入寶輪，不知所在。國人廓散，地還平正，無復欹陷。元始即於寶輪之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，天地率土，道合至真。無虧無敗，無動無擾，無愆無塞，無乖無異，無衰無滅。物無夭喪，命有長生，慈惠相保，仁善協心。國安民豐，欣樂太平，經始出教，一國以道。預有志心，宗奉禮敬，皆得度世。
道言：元始天尊說經中所言，並是諸天上帝內名，隱韻之音，亦是真王內諱，百靈之隱名也。出有入無，離合陰陽，五行變化，其體歸常，能明能光，能存能亡，知而行之，驅陰運陽，非世之常辭。上聖已成真人，通玄究微。能悉其章，誦之十過，諸天諸地，陰陽五行，運化之神，設禮致恭，齊來敬仰，妙用常和，正氣不忘，生津自開，品彙成若，無有隳殘。至學之士，誦之十過，則陰陽順德，五行齊功，上循天紀，曆度不窮，保濟否厄，絕而得延。所以爾者，學士道炁未純，體未合神，撫調致理，位未達玄。任力可以消卻時災，禳制運會，但祛害而已，鐲其殃禍。輕誦此章，考罰被身。供養尊禮，門戶興隆，世世昌熾，與善因緣。萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，陰陽五行錯謬之氣，勃沴之理，皆即協和，契會至真，道備三年，輔化通幽，咸致神靈，而運用玄關，造育生成，如司其權，錄名金闕，簡在玉清也。上學之士，修誦是經，陰陽五行，外內合玄，外營恢範，內守天元，內外之機，符其自然。世人受誦，則日月星辰，降注其晶，於其身中，後皆得作屍解之道，魂神暫滅，不經地獄，即得返形，遊行太空。此經微妙，普度無窮，一切天人，莫不受慶。無量之福，生死蒙惠，上天之寶，不傳下世。至士齎金寶效心，盟天而傳。輕泄漏慢，殃及七祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，陰陽離合，萬物受生，剛柔和協，錯綜五炁，化體無傷，形神永存。七月長齋，誦詠是經，陰陽離合，萬物受成，載營抱魄，充備五德，化體彰明，形神永全。十月長齋，誦詠是經，陰陽離合，萬物歸真。混合玄根，育養五精，化體常堅，形神永昌，總其上道，保鎮帝王，國祚綿綿，至治無疆。八節之日，誦詠是經，開導和氣，集助化功，修積無已，登獲仙宗。本命之日，誦詠是經，陰陽五行，神妙之元，保我生命，扶我驅靈，長離苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齊戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲炁之中，內外蓊冥，有青龍、白虎、朱雀、玄武、師子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，陰陽離合，五行化體。上品妙首，十極度人，天皇隱韻，離合自然。太極妙範，幽微至玄，大混之始，運化百神。清濁辨體，升降陰陽，交會變化，景燿昭彰。積氣定數，五用分方，下育其形，上麗其精。長養於中，道有其常，柔剛燥濕，寒暑溫涼。沖和元一，總括靈綱，相資相化，相剋相成。無此不立，無此不成，無此不度，無此不生。是為靈寶，天中之真，瓊琅上境，會月之宮。總攝萬界，統御玉晨，鬱藹華煙，縹緲之根。三關九域，承光妙宗，金闕玉房，森羅淨霐。大行梵炁，周迴十方。中有陰陽造化之神，中有開天立極之君，中有主宰玄機大神，中有三元皇君丈人，中有司掌五靈五炁四時四序太歲尊神。離合化體，無量度人，今日校錄，諸天臨軒。
東方無極啟靈神王，長生大聖，無量度人。
南方無極華景神王，長生大聖，無量度人。
西方無極育素神王，長生大聖，無量度人。
北方無極元精神王，長生大聖，無量度人。
東北無極定運神王，長生大聖，無量度人。
東南無極開生神王，長生大聖，無量度人。
西南無極成德神王，長生大聖，無量度人。
西北無極玄寶神王，長生大聖，無量度人。
上方無極天樞神王，長生大聖，無量度人。
下方無極地關神王，長生大聖，無量度人。
十方至真主化神王，長生度世，無量大神，並乘飛雲，絳輦丹輿，扶華翠葆，驂駕瑞獸，五色驪龍，建流火之節，玄燿大旛，前導十天妙樂，後參三界謠歌。赤文洞章，和合生音，十華啟塗，七精捧轅，億仙萬真，昤詠而來，遊空步虛，召炁攝雲。天樞丞相，無極元宮，九靈玄佐，化炁大神，執籙持符，齊到帝庭，隨所開化，運斡諸天。普告三界，洞冥六關，青館丹池，黃關泉臺。離合陰陽，化體五行，驅役感變，萬類生成。包羅流布，二炁飛騰，大化交周，升降相纏。元運四虛，綱紐迴旋，把握元機，陰魄陽魂。玄悟真妙，神飛玉京，朱陵火鍊，仙化超升。升真受度，劫劫長存，陰陽輪轉，與天齊年。永離鬼魔，幹試之難，超浚三界，逍遙太清。太清之天，天帝化光，無色之境梵行。
東方八天
燿棋靈藪天，帝重機沖玄。
瑜昉智參天，帝福世化仙。
乙羅沖試天，帝都智益相。
景妙盡思天，帝觀察九幽。
田靈緒成天，帝露芝淵嶽。
離真合玄變極天，帝迮逵玄通。
道依顯靜虛神天，帝猷神令思。
歷思證理明通天，帝定旋希元。
南方八天
持容慶緒拱化天，帝道輔赤明。
樂佑思真管熙天，帝孟若享良。
魯咸至中天，帝遵徒詢。
英齊裕管天，帝嶧求滿真。
栗還玄沖天，帝邈暢洞禹。
周極盟真天，帝卓湛起玄。
明洞祕思天，帝幾先承臯。
康宗楊義超無天，帝動常遜。
西方八天
敦極洞皇天，帝玄華定明心
照志演微天，帝道萬有來。
太始昭生天，帝本希沖遙。
嚴極靜修天，帝安丘居疇。
直輪渾樞天，帝彥樂想敷。
吉令化時天，帝碧琳次回。
溫閔成儀天，帝鐸儲庸良。
肅圓恭慶天，帝熙德重光。
北方八天
惠祖龍坡天，帝全無定生。
寂無常善天，帝無玄敬充。
蒙玄靈示天，帝遁伯高。
妙度進良天，帝望宗景昭。
灝景護真天，帝宥慶離丞。
九真太羽天，帝變常宗。
默和隆度天，帝燿河司靈。
幽無委玄天，帝奕功仲勳。
三十二天，三十二帝，諸天隱諱，諸天隱名。天中空洞，自然靈章，諸天隱韻，陰陽之音。五行之尊，離合之神，化體自然，窮變之靈。九和十合，變化上清，無量之奧，深不可詳。敷落神真，普度天人。今日欣慶受度，歷關諸天，呼陰召陽，聚散激燌。春木孕火，為夏之炎，秋金育水，為冬之寒，四季運土，萬物生全。三炁化體，離合幽關，二景騰變，乃辨五行。三炁結精，鼓躍陶鎔，飛伏沉顯，道行其權。三界直立，萬類俱安，再離再合，神精播宣。玉丹凝結，形具質靈，化體萬變，一真自然。真王持鑰，啟闢天門。東斗生陽，西斗誕陰，陰陽斗降，金魄木魂。北斗玄津，南斗赤明，中斗總御，常司眾靈。青帝發生，白帝成形，赤帝敷養，黑帝通精，黃帝定意，檢策萬神。青天魔王，巴元醜伯。赤天魔王，負天擔石。白天魔王，翻山六目。黑天魔王，監醜朗馥。黃天魔王，橫天擔力。五帝大魔，萬神之宗。隨炁離合，體化周流，飛騰翕張，與道為儔。建植大器，分佈九丘，經營天地，掌握神兵。持符執節，飛行太空，自號赫奕，諸天齊功。上天度人，嚴攝北酆，黃老奉詔，殄滅祆祥。夔龍禦毒，燐騎驅鋒，參尾警前，赤甲揚旌。擲火萬里，流鈴八衝，敢有干試，拒遏上真。素靈前戮，火兵後刑，陰蕩鬼魅，殺伐邪精。明晨定錄，考校無停，魔無干犯，鬼無進形。六天列曹，案察鬼營，不得容隱，風火驛呈。普告三元，萬神咸聽，九淵上佐，簡奏太清。洞劫綿曠，太始龍康，眇眇億劫，混沌之中。離合陰陽，五性自生，化體空常，上窮三色。下極重淵，風轉九虛，金火乘天，天上天下。無幽無冥，無形無影，無極無窮，溟涬化炁。遼廓交纏，丹光啟圖，劫歷自然，元始安鎮。敷落五篇，赤書玉字，八威龍文，保制劫運。使天長存，梵炁彌羅，萬範開張，元綱流演。三十二天，輪轉無色，周迴十方，旋斗歷箕。回度五常，三十五分，總炁上元，八景冥合。炁入玄玄，玄中太皇，上帝高尊，汎景太霞。嘯詠洞章，金真朗郁，流響雲營，玉音攝炁。靈風聚煙，紫虛鬱秀，輔翼萬仙，悉由陰陽。離合五行，化體顯充，妙炁生成，感變正道。開化至真，真中有神。長生大君，青華大帝，皓靈尊神，太乙務猷，司命理明，桃康主命，合延帝尊，執符把籙，保命生根。上遊九清，出入黃房，玄丹之內，絳炁之中。下鎮六扉，洞穴蒼精，中理五炁，混合百神，十轉迴靈，萬炁齊仙，仙道貴生，無量度人。上開八門，飛天法輪，罪福禁戒，宿命因緣。普受開度，死魂生身，身得受生，上聞諸天。諸天之上，各有生門，中有離合化體之章，真王靈篇，辭參高真。
第一離合飛空之音
一炁既闢，萬化通流。離合陰陽，大劫交周。九天八極，三十二關。一離一合，炁數推遷。明明元象，下應人身。森羅宮闕，統備百神。欲斷輪轉，順修五行。五行變化，是為天元。爾能識之，舉形飛仙。靈府濁昧，為道不成。豈知悟道，神炁同升。陰陽離合，萬物循萌。逍遙過三界，自然無死生。神飛步圓羅，雙闕朝高真。
第二真人化體之章
控駕遊八冥，停景崑山阿。金闕禮虛皇，鬱藹乘大霞。化體空無中，生成濯玄波。拘形欲未蠲，陰念無津涯。業念相追尋，漫漫沈愛河。一墮穢濁
境，苦道興悲歌。我今敷至教，正炁遏邪源。赤文度群品，黃旗招大魔。永以享大福，億齡奚足多。嗟爾塵中子，背真其如何。
第三五行陰陽歌曰
渺渺三天上，巍巍白玉京。元始御明景，立此大化根。陰生結黃華，陽光敷赤輪。二炁相纏羅，太空流五行。七景忽騰變，萬彙從此生。五行互遷改，誰測敗與成。神霄執玄紀，總校諸天人。左攝三界魔，右制六天兵。寶章召和炁，玉符集百靈。天丁秉瓊鉞，赤帝擲流金。收捕群魔醜，境土皆澄清。普天被真蔭，億劫保無傾。
此三界之上，飛空之中，真王歌音，音參洞章。誦之百徧，名度南宮。誦之千徧，真王保迎。萬徧道備，飛昇太空，過度三界，位登仙公。有聞靈音，真王敬形，敕制地祇，侍衛送迎，拔出地戶，五苦八難，七祖升遷，永離鬼官，魂度朱陵，受鍊更生。是謂無量，普度無窮。有秘上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈仙王隱秘之音，陰陽離合之奧，五行化體之機，啟造天地三界，剖析混沌之音，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，秘於神霄玉清王府東華經室，數歷壬辰，依玄科下傳。若有至人齎金寶質心，依舊格告盟真王，然後而付焉。
道言：夫天地運度，亦有否終。日月五星，亦有虧盈。至聖神人，亦有休否。末學之夫，亦有疾傷。皆陰陽離合，化體變現之象。凡有此災，同炁皆當齊心修齋，六時行香，十徧轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，以度屍形如法，魂神徑上南宮，隨其學功，計日而得更生。輪轉不惑，便得神仙。
道言：夫天地運終，星宿錯度，日月失明，四時失度，陰陽不調，國畿水旱，疫毒流行，兆民死傷，師友命過，此為陰陽五行離合化體之變，皆當修齋，行香誦經。夫齋戒誦經，功德甚重。上消天災，保鎮帝王，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，剋得為聖君金闕之臣。諸天記人功過，毫分無失。天中真王，亦保舉爾身，得道者乃當洞明至言也。
諸天中大梵隱語無量音
道君撰
東方八天
登岐伽當，漏釆殊華。畢遙普竟，陽職奔涯。略栗延鎮，欹並密夸。昊嶺睦齎，煙迷備賒。耀戴紀落，匪清晦陳。遘逮嬰緒，命列逾秦。酢推晏優，隸湖閱臻。惑習疲驛，延剛保垠。
南方八天
墩籍肆濡，騫連法眸。定微勤索，益名齒都。昕京墉傍，蔑神論壬。既懇甫比，演質元存。亮澤育嶽，遮地密真。禱胥愛節，聊安步伸。睹羅曷帝，妙赤祕輪。學但營茂，紀並寥寅。
西方八天
鈕鐸率堅，蘭康滋孫。敬鞠間熾，躍持求昆。琥驛傳牘，韓機郁文。驗考道聰，汧林啟昏。極侯備衷，那牢雌能。弼劉夷默，時圖印成。迮淵期盧，亶全幽岑。魯淡蹇望，胡遄救金。
北方二八天
信祖熙路，賓恭召經。絡斗俯胃，青君奕賓。本應師鍔，元堂古陳。別則仇敏，移精竹葬。誥宗宜竦，閣德宛循。亭徼保際，坤山野侖。猛敵象魔，孜猷窈靈。敕意天放，聊維幾雲。
道言：此諸天中大梵隱語，無量之音，舊文字北斗元魁，南斗天箕，施行陰陽，運斡五行，鎮三界於混極，立玄機於太清，離合得以交其道，水火得以榮其靈，統攝群類，與真合盟，浩劫不竭，謁帝玄庭。字皆廣長一丈。天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大勳真王，保舉神霄，道備剋得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
