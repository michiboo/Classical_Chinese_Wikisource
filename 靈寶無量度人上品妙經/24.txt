
道言：昔於太素天中，皓景霄虛淩空曜土，受元始度人神變氣化無量上品。元始天尊當說是經，周回十過，以召十方，始當詣座。天真大神，上聖高尊，妙行真人，無鞅數眾，乘空而來。碧虛扇霞，鳳輿瓊輪，緑蓋華軿，流彩降霄，八景交輝，洞煥太空。三日三夜，諸天玉籙寶光，上照玄都宮闕，森羅元綱臺觀，朗然徹見，劫仞巍峨，飛輪煥赫，一國地土山川林木，緬平一等，無復高下，土皆作瑞玉無有異色。眾真侍座，元始天尊玄坐空浮神化萬炁寶闕之上。說經一遍，諸天大聖同時稱善，是時，一國男女，知道變化，悉由神炁，乃至天城紫殿，碧閣黃房，萬聖千真，皆是神變法身，氣化真境。說經二遍，金龍吐雲，寶臺千柱。說經三遍，宸霞散縷，結空成字。說經四遍，大音輕震，甘露敷和。說經五遍，地發寶蓮，萬葉凝光。說經六遍，玉京金闕，神輝洞虛。說經七遍，萬神混一，出有入無。說經八遍，神氣變微，秋毫同體。說經九遍，地獄消滅，死魂受生。說經十遍，神變氣化，洞入太冥，是時，一國是男是女，莫不傾心，皆受護度，鹹得長生。
道言：是時，
元始天尊說經一遍，東方無極無量品始陽大神，無鞅之眾，浮空而至。
說經二遍，南方無極無量品炎輝大神，無鞅之眾，浮空而至。
說經三遍，西方無極無量品少陰大神，無鞅之眾，浮空而至。
說經四遍，北方元極無量品太一大神，無鞅之眾，浮空而至。
說經五遍，東北無極無量品保鎮大神，無鞅之眾，浮空而至。
說經六遍，東南無極無量品通生大神，無鞅之眾，浮空而至。
說經七遍，西南無極無量品沖厚大神，無鞅之眾，浮空而至。
說經八遍，西北無極無量品運關大神，無鞅之眾，浮空而至。
說經九遍，上方無極無量品主變大神，無鞅之眾，浮空而至。
說經十遍，下方無極無量品持化大神，無鞅之眾，浮空而至。
十遍周竟，十方無極變化大神，一時同至，一國男女，傾心歸仰，雖未聞法，各悟三界十方諸天高真，乃至宮殿臺觀，未有一名，不從神變氣化而有。今睹天尊真王宣真演道，聖容煒煥，光徹諸天無量世界，一一國中，各有天尊真王，宣演大法。故知神變無窮，氣化無極。我等今身色相根塵動轉音影，皆是神變氣化所成。來者億量，無鞅之眾，迮國一半土皆偏陷，非可禁止。於是元始示現神氣變化之道，從玄坐起，踴身虛空，高齊劫仞，在飛雲浮景之上，去地千丈。元始登引，天真大神，上聖高尊，妙行真人，十方無極變化大神，無鞅數眾，俱入浮景之中。天人仰看，惟見勃勃從虛空中入，既入空內，不知所在。國人廓散，地還平正，無復欹陷。元始即於飛雲浮景之上，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，咸滅有心。極妙極玄，極洞極真，極化極用，極變極通，極神極靈。心悟至道，合體虛明，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝神變氣化內名，隱韻之音，亦是真王內諱，變化百靈之隱名也，非世之常辭。上聖已成真人，神氣通玄。能悉其章，誦之十過，諸天遙唱，神氣合應，變化倏忽，河海山嶽，俄爾亡存。日月璇璣，周流隱顯，神之所變，萬聖齊臨，則群魔束形，鬼精滅爽，氣之所化，則回屍起死，白骨成人。至學之，誦之十過，則神變五帝，氣化三界，魔精喪眼，鬼祆滅爽，濟度垂死，絕而得生。所以爾者，學士穢氣未消，體未洞真，召制十方，威未制天政，德可伏御地祇，束縛魔靈，但卻死而已，不能更生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大梵，德難可勝。
道言：凡誦是經十過，諸天齊到，神感氣會，變化自然，不同起心，作諸幻妄，神氣混合，無道不生，億曾萬祖，幽魂苦爽，皆即受度，上昇昧宮，格皆九年，受化更生，得為貴人。而好學至經，功滿神變，德就氣化，皆得神仙，飛昇金闕，遊宴玉京也。上學之士，修誦是經，神氣鍊化。皆即受度，飛昇南宮。世人受誦，神不去身。真氣內營，則延壽長年，後皆得作屍解之道。魂神暫滅，不經地嶽，即得返形，遊行太空。此經微妙，普度無窮，一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，神變發生，氣化敷榮，內景煥彩，玉雲結城，為上世亡魂，斷地逮役，度上南宮。七月長齋，誦詠是經，神變道體，內景明潔，神嬰正位，身得神仙，諸天書名，黃籙白簡，削死上生。十月長齋，誦詠是經，神變深密，氣化安寧，內景齊仙，遊宴玉華，為國土帝主，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，神變順常，氣化循經，內景調衍，金池玉霐，得為九宮真人。本命之日，誦詠是經，神變九宮，氣化九真，混一自然，與帝同盟，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青紫白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方。次思太空之中，洞真神氣，如紫光雲冉冉來覆兆首，雲氣彌室，內有萬神森然，如視目中瞳子，對兆面前。次思兆九竅氣出，如白煙煙雲，右旋纏繞兆身象罔之中，紫雲白煙，亙遍天地。良久，覺見己身肝中有碧玉宮殿，中有神人，衣青龍華羽之服，口中吹氣成風，吹此雲氣，左回約九九數周。乃見空中所存來者萬神，與兆身中百神，合為一身，狀如嬰兒，繡衣錦裳，對兆面坐，聽兆誦經。訖，還入兆口中，上泥丸中，晝面向外，夜面向內，此為神變氣化之道，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，神變氣化上品，回混度人，百魔隱韻，離合自然。洞空無形，神氣為真。神非恍惚，氣非氤氳。是道妙本，於空為神。太空為氣，神生萬神，氣生萬氣，萬神歸一，萬氣合一，一萬之變。神為道機，氣為道樞，機變樞化，三界乃生。元始祖神，變生萬真。元始祖氣，化生諸天。開明三景，是為天根。上無復祖，惟道為身。神變赤書，氣化玉文，五文開廓，普植神靈。無文不光，無文不明，無文不立，無文不成，無文不度，無文不生，是為大梵天中之天。變化生成，鬱羅蕭臺，玉山上京，上極無上，大羅玉清。眇眇劫仞，若亡若存，三華離便，大有妙庭。金闕玉房，森羅諍霐，神霄梵炁，周回十方。中有神變氣化之神，中有南極長生大帝君，中有度世司馬大神，中有好生韓君丈人，中有南上司命司錄延壽益筭度厄尊神，回骸起死，無量度人，今日校錄，諸天臨軒。
東方無極飛天超玄神王，長生大聖，無量度人。
南方無極飛天升炎神王，長生大聖，無量度人。
西方無極飛天易皓神王，長生大聖，無量度人。
北方無極飛天生神神王，長生大聖，無量度人。
東北無極飛天司變神王，長生大聖，無量度人。
東南無極飛天主化神王，長生大聖，無量度人。
西南無極飛天遷氣神王，長生大聖，無量度人。
西北無極飛天換質神王，長生大聖，無量度人。
上方無極飛天至有神王，長生大聖，無量度人。
下方無極飛天妙無神王，長生大聖，無量度人。
十方至真飛天神王，長生度世無量大神，並乘玉虹萬寶之輿，結緑千真遊玄之車，泛蓋旋羽，驂駕丹鳳，九色真龍，建召神攝氣變化之節，三元回命保生靈旛，前詠洞文齊唱，後吹部曲同音，獅子白鶴，嘯歌嗈嗈，五老啟途，群仙翼轅，億乘萬騎，浮空而來，傾光回駕，變化度人。諸天丞相，南昌上宮，韓司主錄，監生大神，神變天司，明令四張，氣化神人，據位持兵，執籙把籍，齊到帝前。百億變化，神氣自然，官府在左，刑罰著邊，隨所應度，嚴校諸天。普告三界，無極神鄉，泉曲之府，北都羅酆，三官九府，十二河源。上解祖考，億劫種親，疾除罪簿，落滅惡根，不得拘留，逼合鬼群。元始符命，時刻昇玄，北都寒池，部衛形魂，制魔保舉，度品南宮，死魂受鍊，仙化成人。神氣無窮，變化無終，無極神鄉，變化所從。神氣合空，無所無容，十方皆變，一神混同，十方皆化，一氣普通。變化生身，生身受度，劫劫長存，隨劫輪轉，與天齊年。保度三塗五苦八難，超淩三界，逍遙上清。上清之天，天帝洞輪無色之境梵行。
東方八天
神變九真天，帝梵靈虛泉。
角應震生天，帝京婁虛。
曲真啟元天，帝混奇迎隆。
曆陳蒼華天，帝明耀芒。
動緣仁宥天，帝閣龍景盈。
嶽判紀靈天，帝述蘭棲。
翠闕寶輝天，帝飛英預嘉。
緑粹秀和天，帝離如祕公。
南方八天
薰微炎照天，帝嗇運通。
陽光混虛天，帝寶主輔元。
南玉化闕天，帝部俞慶言。
耀景丹靈天，帝祖簡尊猷。
朱明景平天，帝伯舉沖幾。
安變澤神天，帝曜華奉靈。
龍變慶元天，帝廓都良。
赤氣定初天，帝平披昌。
西方人天
雲極素獸天，帝正寶仙明。
正化觀行天，帝時保基常。
帝靜順康天，帝滋殊聿光。
竺珞道封天，帝崇昇真墟。
皛明虎寶天，帝象日回景。
思度逸沖天，帝祝郭友。
太瑤葆存天，帝道鑒沖升。
感羽浩名天，帝極那輪。
北方八天
紫度靜明天，帝忱伯次恭。
句魂除邪天，帝尾房忌侯。
正察高玄儀真天，帝島基錄開。
玄符虛轄天，帝密觀赴靈。
德芳曜圓露神天，帝超玄濟昏。
鍾陽溟混天，帝曾微子都。
治化政安天，帝寂浩素覺。
智冥洞空九常天，帝本光希先。
三十二天，二十二帝，諸天隱諱，諸天隱名。天中空洞，自然靈章，諸天隱韻，天中之音。天中之尊，天中之神，天中大魔，天中之靈。神和氣合，變化上清，無量之奧，深不可詳，敷落神真，普度天人。今日欣慶受度，歷關諸天，神變萬真，請滅三惡，氣化百靈，斬絕地根，飛度五戶，名列太玄，真王監舉，無拘天門。東斗運機，西斗司氣，北斗玄樞，南斗生神，中斗混合，總監眾靈，神變五帝，下領天人。青帝施仁，白帝明義，赤帝司禮，黑帝生智，黃帝主信，萬神無越。青神魔王，拘魂定華。赤神魔王，守神立慧。白神魔王，定魄蕩穢。黑神魔王，溺邪安正。黃神魔王，總監萬氣。五神真魔，萬靈之宗，飛行鼓從，氣化神兵，麾幢持節，遊觀太空，神變赫弈，諸天齊功。上天度人，嚴攝北酆，神王受命，普掃不祥。收神攝氣，變化飛仙，金精吐毒，天馬四張。神兵前驅，流煙八衝，敢有干試，拒遏上真，金鉞前戮，巨天後刑，屠割鬼爽，風火無停。千千截首，萬萬翦形，魔無干犯，鬼無祆精。三官北酆，明檢鬼營，不得容隱，金馬驛呈。普告無窮，萬神咸聽，三界五帝，列言上清。
天元洞極，生化無窮，眇眇億劫，混沌之中。上無復神，下無復氣，風澤洞虛，虛極變玄。玄生為神，神薄氣真，氣為神子，神為氣母。神氣合一，萬變可取，萬變萬化，金剛乘天。剛風為氣，風動為神，動生知識，梵氣為身。神變氣化，三界自成，陽神為天，陰氣為泉。無極無色，泉極無淵，神氣冥冥，地藏為天。天上天下，無幽無冥，無形無影，無極無窮。神降氣升，流精鬱寥，溟涬大梵，遼廓無光。赤明開圖，運度自然，元始安鎮，敷落五篇。赤書玉字，八威龍文，保制劫運，神氣長存。梵氣彌羅，萬範開張，元綱流演，三十二天。輪轉無色，周回十方，神氣普運，四達皇皇。旋斗歷箕，回度五常，三十五分，總氣上元。八景冥合，氣入玄玄，玄中太皇，上帝高真，亦從神氣，變化生成。泛景太霞，嘯詠洞章，金真朗郁，流響雲營。玉音攝氣，靈風聚煙，紫虛鬱秀，神氣迴旋。變化陰陽，輔翼萬仙，千和萬合，自然成真。真中有神，神中有氣，附景纏光，返復氣神。南極帝宮，長生大君，無英公子，白元尊神，太一司命，桃康合延，執符把籙，保命生根。上遊上清，出入華房，八景之內，細微之中。下鎮人身，泥丸絳宮，中理五氣，混合百神。十轉回靈，萬氣齊仙，仙道貴生，無量度人。上開八門，飛化神氣，往來無窮，轉此法輪。罪福禁戒，宿命因緣，普受開度，死魂生身，身得受生，上聞諸天。諸天之上，各有生門，中有空洞謠歌之章，真王靈篇，辭參高真。
第一道玄神變飛空之音
無形無名，獨立太空。合混萬神，變化莫窮。萬物咸賴，神運圓通。生天生地，把握洪濛。廓散無邊，視之無蹤。泛然自應，名曰至神。三界仙真，諸天雲宮。神變周流，皆由道身。此道幽祕，得之乃真。歌此沖妙，玄中之天。中有造化，浩劫至神。冥會樞運，斡旋皇極。萬炁長存，保之勿息。
第二道玄氣化真王之章空為真氣，真氣如空。我其辨之，與道皆同。物得之生，捨之則窮。能生者何，曰氣與神。一切諸天，神仙聖人。乃至六道，諸凶鬼神。天地宮府，呼吸屈伸。是皆氣化，無逃此輪。如神守氣，千劫無傾。三界俱壞，我獨長存。九天停運，神升太微。攜盻玉京巔，映日金華西。願參空洞歌，駕龍耕瓊芝。
第三神變氣化真王歌曰
俯軾東桑，仰觀逮臺。下有長樓，劫海崔鬼。億萬里兮，超遙鑒開。嗟此大道境，攝之方寸規。神變而氣化，妙有相徘徊。控轡玉龍駕，奔雲太清下。無鞅繡衣人，非若世幻假。神變氣化成，千劫忘衰薾。笑爾穀仙輩，區區辨青黃。垂白無所成，咎道為不祥。自昧神氣元，不知道有方。歌此太上篇，翛然禮真王。
此三界之上，飛空之中，真王歌音，音參洞章。誦之百遍，名度南宮。誦之千遍，真王保迎。萬遍道備，飛升太空，過度三界，位登仙公。有聞靈音，真王敬形，敕制地祇，侍衛送迎，拔出地戶，五苦八難，七祖升遷，永離地官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈真王隱祕之音，神變氣化，杳然難名，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於神霄玉清王府東藏經室，運應壬辰，大法當傳。若有至人齎金寶質心，依舊格告盟玉府，然後而付焉。
道言：夫神有不變，氣有不化，則為天地運度否終，日月五星虧盈，至聖神人休否，末學之夫疾傷。凡有此災，同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，使神變為仙，氣化為真，以度屍形如法，魂神徑上南宮，隨其學功，計日而得更生。轉輪不惑，便得神仙。
道言：夫神變氣化，神氣能變化於物，非神氣自變化也。神氣剛大，不可變化。變而化之，神氣使之，非變化神氣也。神氣不和，則不能變化，與物為災，故曰天地運終，星宿錯度，日月失明，四時失度，陰陽不調，水早兵災，疫毒流行，兆民死傷，師友命過，皆當修齋，行香誦經。夫齋戒誦經，功德甚重。上消天災，保鎮帝土，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，神氣變化，轉為福祥，諸天記名，萬神侍衛，右別至人，剋得為真王玉府之臣。左華記人功過，毫分無失，玉清真王，亦保舉爾身，得道者乃當洞明至言也。
道君撰
元始靈書神變氣化玉篇
東方八天
明麤室寅，宛奏滌澮。阿留梵萌，提覺辭外。演羅丘微，對境平施。加
那握溫，毗德佑機。洞洛次禰，原襄資連。陳岡關夏，歷數惟年。當著逸潛，蒙祺益兼。亟馳賓陀，氣不汝偏。
南方八天
秀旨峙滿，偏登球敦。炎井投枚，八道耿英。邈野駢路，崔慈梁賓。太極玄素，尤難檢欹。莽司馳微，表師覽兌。康達鈐宜，碧圓漪外。趣仙恭塗，旦昌昭隨。正華玉纂，道戶祕持。
西方八天
參諱投綿，蔚羅大千。妙乙丙族，乾定婁弦。舒騫魔堂，逸變坤玄。文定柳齊，上剛思元。圖靈祕寂，部丹凝宣。略要紀呈，令商自全。邈奎狼都，竟邊普傳。浪馬永儲，希天怙專。
北方八天
龍芤燕宮，洞庭顇沖。閣靜化極，列賓慈洪。乘聖逾棘，召倫愷攻。大藏夐莫，歷泉已穹。道度冥瓘，力丁霞容。冀翼房穴，軫跡幾雄。瑞廣靈約，莊地萬鋒。純澤固賢，鄙開策空。
道言：此諸天中大梵隱語，無量之音，舊文刻書蕭臺天樞玉衡之上。神變氣化，以正萬天無極世界，三元真皇，莫不由其道。知而鍊之，神氣永留，大劫成壞，小劫生死，皆為之解顏傲視之也。字皆廣長一丈。天真皇人昔書其文，以為正音。有知其音，能齋而誦之者，神府皆遣飛仙天人，下觀其身，書其功勤，上奏諸天，萬神朝禮，地祇侍門，大勳真王，保舉神霄，道備剋得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致飛仙下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
