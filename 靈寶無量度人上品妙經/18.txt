
道言：昔於元洞天中，慶霞流音太空化土，受元始度人素景燿靈無量上品。元始天尊當說是經，周迴十過，以召十方，始當詣座。天真大神，上聖高尊，妙行真人，西華玉妃，四極真王，黃素元君，飛天騎吏，仙官主宰，無鞅數眾，乘空而來，白雲綠霞，羽駕飈輿，華蓋浮晨，珠璧交光。五色鬱勃，洞煥太空。九日九夜，諸天日宮月府，星闕長樓，元斗停機，三道平周，剛風鎮靜，昆嶽收雲，地浮五瑞，天開八門，境土山川城廓林木，緬平一等，無復高下，土皆變瓊瑤，無有異色。眾真侍座，元始天尊玄坐空浮萬葉寶蓮之上。說經一徧，諸天大聖同時稱善，是時，一國男女，仰聽法音，神識開悟。說經二徧，靈府虛明。說經三徧，默契玄妙。說經四徧，真炁灌身，萬疾皆愈。說經五徧，體合正道，眾惡消摧。說經六徧，三十二天，發見真文。說經七徧，九天玉境，四極玄宮，三洞寶經，昭然徹見。說經八徧，員羅之下，太空之中，一切音聲，皆參大範。說經九徧，九色妙光，下燭幽夜，普赦北酆，受苦罪魂。說經十徧，十方萬類，遂性逍遙，是時，一國是男是女，莫不傾心。皆受護度，鹹得長生。
道言：是時，
元始天尊說經一徧，東方無極無量品華林大神，無鞅之眾，浮空而至。
說經二徧，南方無極無量品赤文大神，無鞅之眾，浮空而至。
說經三徧，西方無極無量品帝符大神，無鞅之眾，浮空而至。
說經四徧，北方無極無量品元景大神，無鞅之眾，浮空而至。
說經五徧，東北無極無量品青精大神，無鞅之眾，浮空而至。
說經六徧，東南無極無量品圓珠大神，無鞅之眾，浮空而至。
說經七徧，西南無極無量品廣霞大神，無鞅之眾，浮空而至。
說經八徧，西北無極無量品金華大神，無鞅之眾，浮空而至。
說經九徧，上方無極無量品紫霄大神，無鞅之眾，浮空而至。
說經十徧，下方無極無量品靈都大神，無鞅之眾，浮空而至。
十徧周竟，十方九極天真大神，一時同至，一國男女，傾心歸仰，欣聞元始宣說素景燿靈之法，外生天地，結成混沌，內生萬物，變為嶽瀆。皆由無形五行，真金之性，虛明同力，不可破壞。至生人神，知見悲喜，率因素景不鑿之剛，燿靈明察之體，而以為之。物有堅脆，其成為一。人有聖凡，其知為一。我等雖懷此金，未經冶鍊。今遇元始以此法火，瑩此神金，鑄為法器，成此道力，無量變化，作是說已，欣樂再拜，旋遠座側。來者有如細雨密霧，無鞅之眾，迮國一半土皆偏陷，非可禁止。於是元始懸一寶珠，大如黍米，在空玄之中，去地七丈。元始登引，天真大神，上聖高真，妙行真人，十方無極素景燿靈至真大神，無鞅數眾，俱入寶珠之中。天人仰看，惟見勃勃從珠口中入。既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，咸知妙微。無執無滯，無想無結，無愛無憎，無苦無惱，無敗無虧。心行正道，言合天機，齊同慈愛，異骨成親。國土康安，永慶太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝內名，隱韻之音，亦是真王內諱，百靈之隱名也。開示道妙，無形五行，先天地生，同寓一炁，浩劫不分，內有神金，素景燿靈，外成諸天，內為真神，剛堅無壞，萬物仰成，爾能知之，可以長存，非世之常辭。上聖己成真人，能悉其章。誦之十過，諸天遙唱，萬帝設禮，河海靜默，山嶽藏雲，金輪停景，玉璣不行，浩浩太空，飛度生門，柔為至剛，虛為至藏，大不可圍，廣不可量。金光素景，燿靈無方，堅凝流行，得道之疆，群魔束形，鬼精滅爽，回屍起死，白骨成人。至學之士，誦之十過，則金門校仙，真籙奉玄，五帝侍衛，三界稽首，魔精喪眼，鬼祆滅爽，濟度垂死，絕而得生。所以爾者，學士穢氣未消，體未洞真，神金未堅，遇火則鎔，素景未潔，燿靈昏矇，召制十方，威未制天政，德可伏御地祇，束縛魔靈，但卻死而已，不能更生。輕誦此章，身則被殃。供養尊禮，門戶興隆，世世昌熾。與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，素靈神金，不散至靈，燿魄長存，陰關自開，諸天齊到，億曾萬祖，幽魂若爽，皆即受度，上升朱宮，格皆九年，受化更生，得為貴人。而好學至經，功滿德就，皆得神仙，飛昇金闕，遊宴玉京也。上學之士，修誦是經，素靈合性，空體至神，金身得道，棲泊上清，皆得受度，飛昇南宮。世人受誦，真一守身，金德不朽，業火不焚，則延壽長年，後皆得作屍解之道，魂神暫滅，不經地獄，即得返形，遊行太空。此經微妙，普度無窮，一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳，輕泄漏慢，殃及九祖，長役冥官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，木表金胎，五藏生春，枯朽老敗，得新長生，為上世亡魂，斷地逮役，度上南宮。七月長齋，誦詠是經，燿景金津，神威內冥，百關堅彊，淵池濬靈，身得神仙，諸天書名，黃籙白簡，削死上生。十月長齋，誦詠是經，水得其金，結為聖胎，天地一塵，至妙至玄。爾能行之，變化飛仙。為國王帝主，君臣一父子，安鎮國祚，保天長存，世世不絕，長為人君，安鎮其方，民稱太平。八節之日，誦詠是經，水火土木，併蝕於金，永固其神，得為九宮真人。本命之日，誦詠是經，太一下臨，素景燿靈，呼子三魂，左三右七，役使無停，魂神澄正，萬炁長存，不經苦惱，身有光明，三界侍衛，五帝司迎，萬神朝禮，名書土天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲炁之中，內外蓊冥，有青龍、白虎、朱雀、玄武、獅子、白鶴，羅列左右，素景耀靈之炁，晃如皎月，輝耀頂上，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人，願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，素景燿靈上品妙首，開天度人，虛皇隱韻，混合自然，大洞元金，空玄至真。堅剛明決，神化彌綸，不壞無染，變境高清，包含太虛，內生九元，無形真妙，道性靈玄。元皇布炁，肇立諸天，剛風內鼓，素燿外旋。至陽凝質，梵炁流泉，結為大器，二象乃分。開明素景，是為靈根，上無復祖，惟道為身。燿華流結，普植神靈，無上玉篇，安鎮丹城。無文不光，無文不明，無文不立，無文不成，無文不度，無文不生。是為大梵天中之天，鬱羅肅峰，金闕瓊山，上極玄上，大赤清源。眇眇浩劫，若亡若存，三煇帝室，大有黃庭，瑤刃朱宮，天真玉房，太素化炁，伺徧十方。中有素景煇靈之真，中有南極九玄之君，中有度世皇老大神，中有太霄成妙真人，中有紫庭真帝元素道君，中有南昌定命司變主錄運化保鎮尊神。回骸起死，無量度人，今日校錄，諸天臨軒。
東方無極華林神王，長生大聖無量度人。
南方無極赤文神王，長生大聖無量度人。
西方無極帝符神王，長生大聖無量度人。
北方無極元景神王，長生大聖無量度人。
東北無極青精神王，長生大聖無量度人。
東南無極圓珠神王，長生大聖無量度人。
西南無極廣霞神王，長生大聖無量度人。
西北無極金華神王，長生大聖無量度人。
上方無極紫霄神王，長生大聖無量度人。
下方無極靈都神王，長生大聖無量度人。
十方素景燿靈神王，長生度世無量大神，並乘層雲金霄，八景之輦，玉輿羽軿，素蓋飛輪，驂駕九光神虎，玄甲蒼龍，建流金之節，招靈大旛，前列太玄寶仗，後從三天化兵，白鳳麒麟，嘯歌噰噰，七燿啟塗，三真翼轅，億乘萬騎，浮空而來，傾光回駕，召靈度生。西崑上空，瑤闕高仙，九微太妙，黃景元君，執符把籙，齊到帝前。原兆生胎，稟道以來，業識念想，纏思億冤，汨亂素境，耀靈翳昏，神光正性，曠劫冥頑，元始洞火，冶鍊純堅，金華變體，當為真人。粗辱毀敗，逐愛散分，隨所應度，嚴校神靈。普告洞淵，無極名山，泉沙之嶽，北闕寒庭，神州五鎮，十二溪源，三河四瀆，溟海成池，疾除罪簿，落滅惡根，不得留滯，怠縱魔群。元始開化，隨運升遷，六天陰官，拔度沉魂，制玄監舉，鍊度朱陵，太清降炁，仙變成真，生身受度，劫劫長存，隨劫輪轉，與天齊年。永度三塗，五苦八難，超浚三界，逍遙上清。上清之天，天帝妙玄，無色之境梵行。
東方八天
玉岐英實天，帝伯戊景勳。
秀峰翠華天，帝眇珍業池。
寶林燿光天，帝芳霄宛驛。
真元靈韞天，帝冥成妙沂。
玄符顯靈天，帝肇啟元皇。
集瑞慶皇天，帝方稽生。
瑤瑰映虛仙穴天，帝澤嶽匠靈。
汶波碧洞神宮天，帝道光仙。
南方八天
陽台化景鍊真天，帝寶宣紀延。
南明洞陽天，帝劾章測神。
司炎治明天，帝護生極言。
檢真定曆天，帝執機主民。
降炁大光天，帝嚴威四衝。
沖和總領天，帝化令正行。
溟元赤景天，帝奉皇玉尊。
變化定籍天，帝鑑英皓定。
西方八天
主福定生天，帝巽都景陽。
素景燿靈天，帝綿觀典常。
閬圃瑤琳天，帝露溥順華。
西臺玉匣天，帝寶當元畸。
靈玉治方天，帝訊先求爽。
剛山頂龍天，帝奮光紫神。
七絕神虎天，帝力關威京。
梵炁金乘天，帝嚴幾靜山。
北方八天
玄老海藏天，帝宅神岳羅。
龍光萬虛天，帝燿金爓剛。
雲營周華天，帝微玄部清。
忠嶽洞波碧琳天，帝絕崿珠。
瓊宮無極天，帝昭高璿徊。
蒼目化山天，帝拔方起雲。
京臺海穴天，帝燿上慈真。
五神泛洋召靈天，帝宛令西波。
三十二天，三十二帝，諸天隱諱，諸天隱名。天中空洞，自然靈章，諸天隱韻，天中之音。天中之尊，天中之神，大化真魔，合變之靈。九復於一，十還於九，九合十遷，素景生煇。金無結滯，與神同並，神無變壞，鍊之即鮮。燿光為澤，共名火宮，神金鼓冶，合會太清。無量之奧，杳不可詳，敷落三華，普鍊神人。今日欣逢化度，曆試諸天，請降至妙，大慶因緣，飛步五辰，名列高玄，真王監察，拘制元關。東斗授神，西斗化形，北斗注籍，南斗開生，中斗黃華，合景燿靈，三真之炁，發為金英。青帝執規，白帝御兵，赤帝守衛，黑帝結凝，黃帝演化，萬道乃成。蒼華天王，攝炁舉仙。丹霄天王，上炎流煙。素景天王，開天召山。玄燿天王通導百川。混極天王，坐鎮崑山。五天真王，萬神之宗。飛行六合，遊宴天宮，總炁燿靈，敷散太空。自號赫奕，諸天齊功，上天鍊真，同會朋堂。神王震威，掃蕩不祥，青霞布天，電火施張。丹靈扇飈，收滅遊光，域中大帥，擲劍剛風。騰燿萬里，流鈴八衝，敢有干試，拒抗三官。玄鉞前戮，神金後刑，屠割祆魅，風火無停。千千斬戮，萬萬誅形，邪無侵犯，保護生民。六天九宮，明檢鬼營，不得怠縱，金馬交呈。普告羅酆，無間溟泠，三界大魔，飛章玉京。
元洞玉冊，五炁混淪，金炁為骨，木炁為筋，水炁為血，火炁為神，土炁為意；物乃化形。虛皇妙道，三象告成，玄元建立，羅列神靈。明以燭物，烈以辨真，動則成禮，靜則晦溫。神光變化，大復依金，金體無變，運斡飛輪。員華震燿，風扇於明，乃成大象，皇極高清。元微大素，金現長庚，紫融灌虛，白章洞旻。流結五炁，生育七玄，大洞消魔，玉惠靈篇。共敷至化，天晶妙光，九龍大劫，數極延康。眇眇億劫，混化堅剛，五炁為色，五精為淵。風水相包，泰極無邊，黃臺杳邈，朱闕沉冥。無形無影，無極無窮，鴻濛太朴，遼廓開生。芒華流彩，運度自然，虛皇保劫，元素玉章。丹景結璘，大布青房、赤燿至靈，演炁十方。旋斗歷箕，回度五常，三垣化闕，明列元綱。八景赤文，攝炁高玄，玄中太真，上帝飛仙。素景金霞，嘯詠洞虛，耀靈緑羅，交響雲輿。玉音泛霄，黃華執符，紫清鬱岳，轉翼元居。金為神液，流貫蒼圖，千和萬合，自然成真。真中至神，南昌上靈，通班元老，安寶帝尊。玄一九輔，司命真君，簡閱生章，變化飛根。上遊清單，出入華源，八冥之內，細微之中。下極重泉，九壘淵宮，中治生民，萬物混同。十轉回靈，與炁俱仙，仙道貴生，無量度人。上開八門，燿景天輸，罪業禁戒，考校因緣。普受開度，死魂生身，身得受生，上聞諸天。諸天之上，各有生門。中有升遷顯燿之章，黃素靈篇，辭參高真。
第一素景顯妙飛空之音
太虛生至真，太空成有形。運轉無津涯，普育諸神靈。玄清化圓羅，混黃沉杳冥。錯謬散為物，沖和構人倫。朗朗諸天境，持握生道根。蕩蕩大化
基，八冥歸玉京。元始顯真妙，素景融神金。既悟重玄旨，合體通靈明。七祖升天堂，南昌朝帝尊。五苦永解脫，天魔詠謠音。齊樂真王化，群類皆長生。
第二燿靈常照真王之章
龍漢立劫仞，丹光建元圖。大聖玄一帝，敷落飛天書。高仙受天命，正道祕清都。洞章下玉京，靈光煥八隅。元尊示神變，億天藏蘂珠。故以常明金，冶鍊貪愛徒。神金真化炁，灌注度凡軀。明明無濁污，玄精當不枯。燿靈玉景源，常照成空無。巍巍大慈尊，宣演開生符。妙微上清旨，真悟合玄虛。鍊炁登種民，玉篇從此敷。
第三成道變化之歌
百魔樂沉溺，飛仙唯好生。神炁常堅完，三界無死生。既悟上清道，與化相順成。宴景常陽宮，東井浥天津。逍遙度剛風，三垣朝帝尊。茫茫大輪下，俯世何營營。一瞬為虛空，浩劫焉有程。攜手誦大範，素景永清澄。運轉法輪綱，變化通神靈。東桑觀濯羅，西崑眄長庚。使爾見真教，靈府長虛明。刻名玉真檢，削落酆泉名。振衣浚太霄，稽首虛皇庭。
此三界之上，飛空之中，飛仙歌音，音參洞章。誦之百徧，名度南宮。誦之千徧，真王保迎。萬徧道備，飛昇太空，過度三界，位登仙公，有聞靈音，魔王敬形，敕制地祇，侍衛送迎，拔出地戶，五苦八難，七祖升遷，永離冥關，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈真王隱祕之音，發明至真妙本生元大神，雖因元始洞陽九鍊赤炁玄空真火，以為明識覺了能知之體。殊不知堅固不壞，經劫不變，今古常存，湛然定觀。全依無上清爭不動至大至剛真金為質，能生能動。木風為助，金風相耀，遂成炎景，洞然而明，名曰純一妙靈之炁，為道之玄奧，成立混沌，生育三才，無不由此。兆若體之，瑩我靈根，以自神力，徧無窮界，仙靈鬼神，人龍萬物，自我陶鎔，十方諸天，不從外得，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，秘於玄都神霄玉清玉府東寶經室。依科三萬七千年，應運下傳。若有至人齎金寶質心，依舊格告盟道君，然後而付焉。
道言：夫天地運度否終，日月五星虧盈，至聖神人休否，末學之夫疾傷，此皆神炁內虧，素金不靈，故燿空有待，則制殃衰。凡有此災，同炁皆當齊心修齋，六時行香，十徧轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，以度屍形如法，素景還復，燿靈更明，魂神徑上南宮，隨其學功，計日而得更生。輪轉不滅，便得神仙。
道言：夫天地運終，星宿錯度，日月失昏，四時失度，陰陽不調，國土生災，水火風劫，疾毒流行，兆民死傷，師友命過，同學終亡，皆當修齋，行香謂經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，克得為聖君金關之臣。諸天記人功過，毫分無失。天中真王，亦保舉爾身，得道者乃當洞明至言也。
諸天中大梵隱語無量音
道君撰
東方八天
奎都出陌，化揚入參。霞虛激璘，延謌沂涔。萬竦柘宿，淇華幾欽。轉蘭彩望，晨精典尋。昭盈靈肆，縊卜奚登。擎莊荷露，龍蛟捐沉。靜佐亟道，劉彬緒忱。秷稂蕩卑，里適逾金。
南方八天
蓬整絕力，赫難志外。寅珞尤趣，延需利瑾。琢華透方，儀奔汾郡。哲疆仙稀，珍異寔進。燎灘盪虞，色離弼應。杳坤陳歆，祕野桓定。角聻敕戮，陽山致信。風演孔雄，歷帝充仞。
西方八天
素景奠生，糾都佳萌。健納甲竺，誓攻本神。迮東獻威，相妃蘄尊。敬罷欽役，奴軍總雲。吉堂洄侶，至戈鼎熒。萬鑑獨持，化師九成。便良日辟，斗往岡生。浪恥達隨，珪山啟兵。
北方八天
闠程鋏遼，景生系郎。玄進紫玉，投遠趣光。董真樞靈，星侔箕羌。遁履太幽，北昆杳房。庇夜軍利，氏瑟齊邦。度潛倚霞，命旗灑藏。桑碧螭首，洞玄辭皇。律躋魔丑，臺止賓祥。
道言：此諸天中大梵隱語，無量之音。舊文刻書玉臺西真素景之堂，以開三辰之光。太一典經，紫靈醮香，元帝命神，萬靈聿章，目見口言，神金流剛，舉天承地，使兆慧良。總持冥機，恍惚存亡，鬼入神出，變化無方。帝之寶書，豈世所聞，字皆廣長一丈。天真皇人昔書其文，以為正音。有知其音，能齋而誦之者，諸天皆遣素景神王，下觀其身，書其功勤，上奏諸天，萬神朝禮，地祇侍門，大勳魔王，保舉上真，道備剋得，遊行三界，昇入金門，此音無所不辟，無所不禳，無所不度，無所不成，天真自然之音也。故誦之致素景下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙。天無氛穢，地無祆塵，冥慧洞清，大量玄玄也。
