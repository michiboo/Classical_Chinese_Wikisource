
道言：昔於太極宮中，紫燿騰歌大通神土，受元始度人降真召靈無量上品。元始天尊當說是經，周回十過，以召十方，始當詣座。天真大神，上聖高尊，妙行真人，無鞅數眾，乘空而來。紫煙騰霄，羽騎雲車，霓旌霞蓋，映靄晨輝，五色羅絡，鬱燿九空。七日七夜，諸天諸地，日月星辰，海嶽洞宮，一時開朗，靈光照徹，景氣澄清，一國地土山川林木，緬平一等，無復高下，土皆作七寶異珍，十華妙色。眾真侍座，元始天尊玄座空浮天靈洞化神金萬變之座。說經一遍，天真大聖同時稱善，是時，一國男女，尊崇道德，開悟性真。說經二遍，神化彰明。說經三遍，昧識達玄。說經四遍，霄虛妙響，雅韻成音。說經五遍，空洞靈文，朗煥八方。說經六遍，高真上聖，下教人間。說經七遍，三洞經法，普用宣行。說經八遍，幽顯神靈，應念隨心，感善降祥，與德合併。說經九遍，魔試蠲息，五帝舉仙。說經十遍，百神結體，萬炁齊升，是時，一國是男是女，莫不傾心，皆受護度，鹹得長生。
道言：是時，
元始天尊說經一遍，東方無極無量品元道大神，無鞅之眾，浮空而至。
說經二遍，南方無極無量品明會大神，無鞅之眾，浮空而至。
說經三遍，西方無極無量品浩素大神，無鞅之眾，浮空而至。
說經四遍，北方無極無量品靜復大神，無鞅之眾，浮空而至。
說經五遍，東北無極無量品萬化大神，無鞅之眾，浮空而至。
說經六遍，東南無極無量品通光大神，無鞅之眾，浮空而至。
說經七遍，西南無極無量品華真大神，無鞅之眾，浮空而至。
說經八遍，西北無極無量品玄虛大神，無鞅之眾，浮空而至。
說經九遍，上方無極無量品紫極大神，無鞅之眾，浮空而至。
說經十遍，下方無極無量品洞皇大神，無鞅之眾，浮空而至。
十遍周竟，十方無極天真大神，一時同至。一國男女傾心歸仰，來者有如雲飛霧合，無鞅之眾，迮國一半土皆偏陷，非可禁止。於是元始化一寶山，狀如崑崙，內有洞室，玉扉四開，在空玄之中，去地千丈。元始登引，天真大神，上聖高尊，妙行真人，十方無極至真大神，無鞅數眾，俱入寶山之中。天人仰看，惟見勃勃從玉扉中入，既入玉扉，不知所在。國人廓散，地還平正，無復欹陷。元始即於寶山之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，久視長年，無有疾傷，傾土歸仰，咸啟悟心。不邪不詖，不昧不愚，不荒不蕩，不求不欲，不念不思。性與道通，體合至真，慈惠為本，風俗長淳。國安民豐，欣樂太平，經始出教，一國以道。預有至心，崇奉禮敬，皆得度世。
道言：元始天尊說經中所言，並是諸天上帝內名，隱韻之音，亦是神霄內諱，玉洞之隱名也，非世之常辭。上聖已成真人，通玄究微。能悉其章，誦之十過，諸天遙唱，萬帝設禮，河海靜默，天真降庭，招命神靈，三天駐軒，璇璣不行，千官列班，負赤玉之寶圖，握黑帝之隱篇，回屍起死，降真得生，白骨成人，上獲高仙。至學之士，誦之十過，則五帝臨察，三官赦愆，地根伐絕，魔試莫侵，濟度垂死，絕而得生。所以爾者，學士穢氣未消，體未洞真，以制十方，威未制天政，德可伏御地祇，束縛魔靈，但卻死而已，不能更生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大梵，德難可勝。
道言：凡誦是經十過，降真召靈，諸天齊到，海嶽神官，陰陽主宰，俱來護度，簡奏高宸，格皆九年，道就長生，獲受玉書，而上列帝臣，功滿德就，無不克升，朝於金闕，遊宴玉京也。上學之士，修誦是經，降真召靈，混化百神，洞合幽妙，超鍊飛昇。世人受誦，雖未達玄要，精念若勤，亦可感真期靈，延致妙氣，灌養身形，脫離疾患，保壽長年，後皆得作屍解之道，魂神暫滅，不經地獄，即得返形，遊行太空。此經微妙，普度無窮，一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各三十二人，營衛神文，保衛受經者身。
道言：正月長齋，誦詠是經，降太上之上真，召三界之眾靈，為上世玄曾，下逮一身，消絕積禍，散滅惡愆，上升玉宮，參晨帝軒。七月長齋，誦詠是經，降太一之中真，召九宮之眾靈，保度我身，上奏玄名，紀功青簡。十月長齋，誦詠是經，降太上之下真，召洞臺之眾靈，為國土封疆，社稷民人，撫調時序，風雨順宜，稼穡豐禳，永享昇平。八節之日，誦詠是經，降召八方玄虛，日月宿度真靈，消禳殃沴，感格福祥。本命之日，誦詠是經，降召天地陰陽五行真靈之神，混合我形，鎮守百關，九宮泥丸，骨骸玉固，色潤金鮮，使我長存，上賓帝前。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲炁之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明，密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，降真召靈上品妙首，十回度人，百魔隱韻，感格自然，神素靈章，合明妙關。虛清大梵，經緯萬天，總括三道，玄通化樞。宗於會極，與道涵虛，開布精誠，分辨靈塗。非志不達，非德不攄，神文攝炁，冥冥相符。上該玉闕，旁周洞無。彌羅梵境，幽寥之中。紫微瓊館，龜臺閬風，天機所主，曆劫元綱。混茫之精，秘賾幽光。煥落萬景，鬱秀五華。大羅法輪，總御十方，佩受帝炁，降真召靈。中有消愆散厄之神，中有長生延壽之君，中有三玄定命大神，中有五老皇靈丈人，中有陰陽丁甲元根主宰，太一尊神。回光鑒映，無量度人，今日存感，萬聖臨軒。
東方無極景真神王，長生大聖，無量度人。
南方無極化靈神王，長生大聖，無量度人。
西方無極昭應神王，長生大聖，無量度人。
北方無極冥慧神王，長生大聖，無量度人。
東北無極妙智神王，長生大聖，無量度人。
東南無極洞明神王，長生大聖，無量度人。
西南無極藏光神王，長生大聖，無量度人。
西北無極寶華神王，長生大聖，無量度人。
上方無極寶仙神王，長生大聖，無量度人。
下方無極舉度神王，長生大聖，無量度人。
十方降真召靈神王，長生度世無量大神，並乘三素華雲飛飈，霞輦浮燿，玉輿翼衛，钁天大獸，神虎辟邪，建降真之節，召靈之旛，前列鐘鼓震響，後參廣樂簫歌，景龍碧鳳，音韻相和，千真馳驅，萬象迴旋，天仙兵馬，羅布億千，傾光回燿，應化而來。神霄上宰，太極諸天，玄機玉輔，二臺仙卿，奉符秉籍，簡奏晨玄，真皇敷化，告下三元八極世界，洞府泉源，重河九壘，酆都六宮，南闕北溟，百二十曹。檢校仙士，學真之人，丹心淵徹，志念精微，感通妙際，契會幽機，隨所昭格。敢有愆違，玉都上房，錫命靈飛，上清六甲，豁落五符，左招無英，右挾白元，保鍊形骨，與天齊年。永度三塗五苦八難，超凌三界，逍遙上清。上清之天，天帝合元，無色之境梵行。
東方八天
幽澄至感天，帝順蘄允隆。
九生論化天，帝賀玉渟汶。
巴那浩公天，帝落定形。
垠谿政修天，帝寥吉有騑。
角明動中天，帝司關正儀。
無量勤德總彰天，帝卓蘭冥奇。
銖滿自利天，帝運希生。
幼直感容天，帝護特化昭。
南方八天
鳳陂文隱天，帝權變朱英。
丹宮簡房天，帝竺月羅。
樞洪歷瑤天，帝燿童真。
度仙勝延天，帝真來乘夫。
變世壽華天，帝秘度無傍。
逸龍雲景天，帝驛追萬靈。
胎素衛慈天，帝握炁盈孫。
寶紀定名天，帝達真和。
西方八天
神營受符天，帝老景星昌。
召靈促軿天，帝石燿公儀。
印道誓玄天，帝術律用封。
真化瓊靈天，帝召嬰伯康。
皓靈傅卿天，帝和總山圭。
太微七司天，帝祝望枚宗。
流精大安天，帝就思九生。
刺陽巡斗檢靈天，帝正輿傾光。
北方八天
奠辰高清大混天，帝瑤弓致真。
證道示虛納空天，帝範堂賓。
舞雷舒光玄報天，帝溫慈明旂。
洞色紫精天，帝召靈考仙。
修陽啟珠天，帝伯述無回。
騎史信書天，帝益沖領方。
太上閱功天，帝普英元王。
仙曹劾功錄王天，帝壽都基昌。
三十二天，三十二帝，諸天隱諱，諸天隱名。天中空洞，自然靈章，諸天隱韻，混合之音。立極之尊，儛天之神，飛空大魔，攝氣之靈。四被六周，騰變太清，玄上之化，廣難可名，召降靈真，普度天人。今日感生鍊度，歷試諸天，成體玉華，合景飛根，佩服赤書，功列紫宸，玄司考察，名參上宮。東斗奏言，西斗授章，北斗奉簡，南斗化光，中斗元標，運斡萬方。青帝開生，白帝舉仙，赤帝執法，黑帝賞延，黃帝秉正，攝御威權。青天真君，大憲明曆。丹天真君，龍燿司直。素天真君，摧伏惡逆。黑天真君，施玄布德。黃天真君，鎮安四極。五天至真，萬道之元。飛行太虛，統領群仙，總校圖籙，高居上玄。周行八冥，坐鎮天關，蒼河碧海，瑤闕瓊山。宣令布化，普告無窮，元皇受命，掃蕩災凶。钁天震威，流光四衝，天老持符，照辟不祥。驅除萬惡，理正元綱，敢有干犯，亂我天常。不容乖變，糾送溟泠，風火交激，殺伐祆群。學道得度，開濟生民，斷滅魔試，皆獲飛升。拔度七祖，永離幽沉，不得留滯，受鍊朱陵。宣告北酆，萬神咸聽，三官九府，列奏玉京。
天元大籙，變化玄虛，纏結周流，騰降沉浮。下沖鬱絕，上朗太無，靈風扇霄，開天御圖。天上天下，幽廓冥冥，玄光浩蕩，大劫無形。鴻濛元炁，雙象交升，混沌懸立，保運自然。負山召龍，億歷綿綿，周行離合，包絡諸天。玉昌安鎮，五方赤文，妙化生育，三十九篇。立以天帝，主以道君，流演陰陽，統治萬靈。攝領群魔，持運彌綸，大範宣布，八垣流精。澄景天華，眇眇玄微，玄微上皇，炁合真機。飛光紫清，燿英霄輝，明霞散空，太真儛開。玉章灌鍊，靈煙九回，玄京納正，輔化三才。千備萬周，混道成真，真中至神，萬帝之尊。宴處圓羅，我之化身，龍漢億劫，植立無垠。丹光煥發，萬品生成，上遊紫虛，劫仞蕭臺。琳宮之內，華闕之中，召降真靈，普度群生。蕩除穢滯，通理百關，七轉回風，與氣俱仙。仙道永存，無量度人，上開八門，經天化輪。考校功業，罪福因緣，普度七祖，一切幽魂，逍遙十極，上升九天。九天之上，各有生音，中有玄虛通感之章，列聖靈篇，辭參高真。
第一天人通感之音
玄化蕩蕩，流結真精。肇立諸天，生育神靈。茫茫三界，無極天民。邪想淪惡趣，通感登高清。穢濁相沉溺，使爾道無成。不受洞元章，何以超玄津。慾念隨所樂，學仙多苦辛。縈累須臾滅，業盡化埃塵。一悟永逍遙，萬劫保長存。精誠貫紫霄，遼思達玉京。神飛合太虛，同妙際幽冥。
第二仙王降真之章
玉文羅碧霄，降真玄上峰。服嚥日月華，高奔玉帝宮。逍遙過三界，倏駕徊靈風。中育孩道康，內居伯史原。巾金佩緑羽，騰輝乘紫煙。相命諸仙僚，齊禮帝一尊。下觀無極鄉，塵境何紛紛。丹簡攝大魔，黃旗校雲營。蔚蕭祕青編，普度學真民。玄符下三界，萬炁皆齊仙。元始會百神，回光臨我軒。七祖離長夜，幽魂度五關。與我永相期，超升出世緣。
第三元皇召靈之篇
三天之上，洞靈清微。玄景崇阿，劫仞靈宮。中有至尊，運化元機。統御群品，萬炁總歸。巍巍大梵，太素高神。丹光曆明，二象豁開。鬱察受教，布列真階。飛天流演，包絡泉臺。八威玉文，安鎮五山。永保億劫，使炁無傾。人能玄感。悟道通靈。修真進仙業，萬聖自來臨。世慾坌真趣，何不棲山林。
此三界之上，飛空之中，飛仙真音，音參洞章。誦之百遍，通感無垠。誦之千遍，召降真靈。萬遍道備，玄聖來臨，過度三界，位登仙卿。有聞靈音，群魔敬形，勑制地祇，侍衛送迎，拔出地戶，五苦八難，七祖升遷，永離鬼官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至真仙王隱祕之音，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於神霄玉清王府東華寶藏，依玄科隨運下傳。若有至人，齎金寶質心，依書格告盟玉清，然後而付焉。
道言：夫降真則災厄息，召靈則禍難除，安國寧家，悉從玄感。若劫運否終，三光虧盈，神人休否，末學疾傷，同氣皆當齊心修齋，六時行香，十遍轉經，高聖立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，致五靈之童，以始生之英，鍊度屍形如法，魂神徑上南宮，隨其學功，計日而得更生。轉輪不惑，便得神仙。
道言：夫天地運終，星宿錯度，日月失明，陰陽不調，國境有災，兆民死傷，師友命過，皆當修齋，行香誦經。則八天主司，各遣飛仙，收滅禍害之氣，使國土安寧，生民康泰，已化超升。夫齋戒誦經，功德甚重。上消天災，保鎮帝王，下禳毒害，以度兆民。隨其功業，感格真靈，故曰無量，普度天人。
道言：凡有是經，能為天地帝主兆民，行是功德。召降之日，發心修齋燒香，誦經十過，皆真靈記名，萬聖來臨，右別至人，克得為帝君玉府之臣。列曹記人功過，毫分無失，神霄公卿，亦保舉爾身，得道者乃當洞明至言也。
道君撰
元始降真召靈中篇
東方八天
陣林斗廬，弔角歷虛。帝明愬恪，景昭化於。丙純祠文，律慶自模。滅叔止普，政惒慜居。昌極褚鄰，兌挹元符。札遘時畢，臻魯張須。甲華左周，轉辰閻師。杳太逸王，紫天毗分。
南方八天
朱光含道，析真流陽。固已洞溫，伏覬玻璫。露乾跡非，雲押寧章。既獲由祭，夢奪元剛。注靈鸞泰，旬使治倉。弗閑獲度，平太勇光。赤華輝帝，廣素啟方。望智無問，義並委常。
西方八天
頓叉瑤敕，冥湄阻衰。釋謐房弼，定局可歸。稱玄弗極，用祕提回。猛歌昆緣，邾墟淑階。高華偃聰，拱師陀開。輝路湛見，嶽察守臺。至鎮栢趨，珙袍碧微。山真夷郎，道英格非。
北方八天
玃侯察姦，主兵元環。盧起瞻谿，歷魔簿監。文華權陽，液掖嵎盤。麗審密火，化混雲輪。交到乂谷，羅弈穹旻。暝和情比，紫真降璘。展義漠涘，晦張垠綿。緯投穴互，畢忽輕遷。
道言：此諸天中大梵隱語，無量之音，舊文刻書青城宮玉臺館，主降天地之高真，幽顯之玄靈，助行大化，以唱三境之仙宗，字皆廣長一丈。天真皇人昔書其文，以為正音。有知其音，能齋而誦之者，諸天皆命化炁仙王，下觀其身，書其功勤，上奏諸天，萬神朝禮，地祇侍門，大勳魔王，保舉飛升，道備克得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧
洞清，大量玄玄也。
高上仙王降真之符
