
道言：昔於紫晨天中，金碧飛空大明寶土，受元始度人大赤靈文無量上品。元始天尊當說是經，周迴十過，以召十方，始當詣座。天真大神，上聖高尊，妙行真人，太清真王，七天列聖，太極玉司，左右官屬，靈官童子，無鞅數眾，乘空而來。雲駕飛軒，琅輿瓊輪，彤蓋垂影，玉華散輝，五色流眩，洞耀太空。五日五夜，諸天道境，玄英深輿，神綱息輪，玉標金魁，一時停運。天風靜籟，虛象凝霄，雲藏波湛，乾坤洞清。一國地土山川林木，緬平一等，無復高下，土皆明徹，熠燿積翠，無有異色。眾真侍座，元始天尊玄坐空浮五色輝明玉蓮之上。說經一徧，諸天大聖同時稱善，是時，，一國男女，心悟太空，得道無為。說經二徧，洞見法身，永無漏塵。說經三徧，心超妙元，通諸法相。說經四徧，神慧備足，自在飛行。說經五徧，音辯如流，敷揚至道。說經六徧，返照胎光，定息無窮。說經七徧，玉闕合氣，神宮流珠。說經八徧，騫林轉影，普覆諸天。說經九徧，萬物發生，中無夭折。說經十徧，天樂浮空，雲營靄瑞，是時，，一國是男是女，莫不傾心，皆受護度，鹹得長生。
道言：是時，
元始天尊說經一徧，東方無極無量品至真大神，無鞅之眾，浮空而至。
說經二徧，南方無極無量品至真大神，無鞅之眾，浮空而至。
說經三徧，西方無極無量品至真大神，無鞅之眾，浮空而至。
說經四徧，北方無極無量品至真大神，無鞅之眾，浮空而至。
說經五徧，東北無極無量品至真大神，無鞅之眾，浮空而至。
說經六徧，東南無極無量品至真大神，無鞅之眾，浮空而至。
說經七徧，西南無極無量品至真大神，無鞅之眾，浮空而至。
說經八徧，西北無極無量品至真大神，無鞅之眾，浮空而至。
說經九徧，上方無極無量品至真大神，無鞅之眾，浮空而至。
說經十徧，下方元極無量品至真大神，無鞅之眾，浮空而至。
十徧周竟，十方十境無極天真大神，一時同至，一國男女，傾心歸仰。來者有如飄雲蘊雨，無鞅之眾，各各稽首，恭禮玉陛。言臣所居之天，在種民之上，太清大赤玄空之中，天中萬象，應念即有，息念即無。莽蕩浩空，光明遼廓，道界之內，九氣聖位超升，已盡脫諸緣累，一切空想，不屬有無，思悟永生。大赤天中，為第三太空，玄界景燿，三華之色，下安飛輪，保鎮天闕。恭聞天尊於此太極皇真仙境，出示靈文，昭垂顯奧。玄霄之中，一切眾生，下逮神洲，無量世界，同獲勝果，為無量福。臣等各運道意，佇聽至言上真大法。於是元始懸一寶珠，大如黍米，在空玄之中，去地五丈。元始登引，天真大神、上聖高尊、妙行真人、十方無極至真大神、無鞅數眾，俱入寶珠之中。天人仰看，大赤靈文，徧見珠內，方廣一丈，八角垂芒，惟見勃勃從珠口中入。既入珠口，不知所在。國人廓散，地還平正，無復歌陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倐欻之間，寂無遺響。是時，，天人遇值經法，普得濟度，全其本年，無有中傷，傾土歸仰，咸證玄空。無想無念，無色無聲，無殺無欲，無穢無垢，無妄無私。言無華麗，口無惡聲，齊同慈愛，異骨成親。國安民豐，欣樂太平，經始出教，一國以道，預有至心，宗奉禮敬，皆得度世。
道言：無始天尊說經中所言，並是諸天上帝內名，隱韻之音，亦是大赤靈文，九霄玉字，上真之隱名也，非世之常辭。列聖已證真仙，通玄究微，佩服赤文。能悉其章，誦之十過，諸天遙唱，萬帝設禮，靈文開廓，十方化玄，一切神靈，咸歸至應，真道發見，群魔束形，鬼精滅爽，丹字開生，迴屍起死，白骨成人。至學之士，誦之十過，則氣超五辰，德動三界，魔精喪眼，鬼祆滅爽，拔度垂死，沉淪得升。所以爾者，學士初解玄空，道登大赤，欽味靈文，體未洞真，以制十方，德未合上聖，威可剋制百魔洞玄。濟度萬微，但超升而已，不能洞玄。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門，斯經尊妙，獨步玉京。度人無量，為萬道之宗。巍巍大範，德難可勝。
道言：凡誦是經十過，悟解之者，道契大赤，氣合太清，緣想累入一切塵滯，應時消盡。惟一玄虛，淡然微影，明靜瑩徹，洞觀妙體，即為真人。諸天齊到，億曾萬祖，幽魂苦爽，皆即受度，上升朱宮，格皆九年，受化更生，得為貴人。而好學至經，功滿德就，皆得神仙，飛升金闕，遊宴玉京也。上學之士，修誦是經，悟道證玄，登太極宮。一切世緣，廓然歸虛，默契此理，開悟虛明，永無變滅，超度長生，皆即受鍊，飛升南宮。世人受誦，未入真靜，漸棄有想，太空之中，自生真氣，下浹凡體則延壽長年，後皆得作屍解之道，魂神暫滅，不經地獄，即得返形，遊行太空。此經微妙，普度無窮，一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，神風協運，薰養萬靈，結累解落，合真體元，為上世亡魂，斷地逮役，度上南宮。七月長齋，誦詠是經，金真激雲，混洞招真，通靈致仙，身得飛升，諸天書名，黃錄白簡，削死上生。十月長齋，誦詠是經，紫雲鍊形，飛飈左迴，八景三真，謁真命神，嘯攝虎兵，為國王帝主，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，八景開通，五宮洞清，身入太無，體合玄虛，得為九宮真人。本命之日，誦詠是經，大赤靈文，與兆相因，千變萬化，自然致真，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就。飛升上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過。閉目，靜思身坐蒼赤黃三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，俓御無上三十二天元始上帝至尊幾前。
畢，引炁三十二過。東向誦經。
元始洞玄，靈寶本章，大赤靈文，上品玄空。無量度人，太清隱韻，離合自然，混洞玉文。冥寂玄通上皇之代，神寶化生，靈書度命。凝泛玄空，上清之下，森列三宮，與道合混。九光丈人，冥無大劫，變立諸天，天中聖人。大赤之庭，真人玉輔，高玄化仙，下統九品。開署天官，生無壽限，劫災不登，莽蒼浮空。下臨眇城，一十二域，八景高清，周歷三道。變化靈文，應念自彰，大象開明，是為玄梵。天中之天，三皇洞神，太極太冥，浮絕玉京。金華龍山，帝一躡景，無上元靈，正元玄氣。三境神穹，上極無上，大羅玉清，眇眇劫仞，若亡若存，玉華廣筵，大有琳房，金闕瓊樓，森羅燿綱。太霄正氣，周徧十方，下鎮八維，分亙中央。黃老大洞，三天化章，總氣沖元，保世亨昌。中有大赤靈文之神，中有南極長生之君，中有保生青華之尊，中有安鎮元皇大神，中有好生韓君丈人，中有赤元太一紫極真君，中有南昌司生司化燿明玉紀玄道尊神。迴骸起死，無量度人，今日校錄，諸天臨軒。
東方無極飛空神王，長生大聖無量度人。
南方無極丹燿神王，長生大聖無量度人。
西方無極白洞神王，長生大聖無量度人。
北方無極紫霄神王，長生大聖無量度人。
東北無極八景神王，長生大聖無量度人。
東南無極明化神王，長生大聖無量度人。
西南無極生道神王，長生大聖無量度人。
西北無極氣祖神王，長生大聖無量度人。
上方無極靈運神王，長生大聖無量度人。
下方無極保鎮神王，長生大聖無量度人。
十方至真大化神王，飛天度世無量大神。並乘碧燿瓊霄之車，洞陽丹輦，鳳真素蓋，八景瓊輪。馭九龍汗漫之駕，抗朱霞飛生之輿。建命仙之節，十華大旛，前嘯玉謠齊唱，後吹泛唱同音。獅子斑麟，吟嘯辟邪，五緯啟塗，斗魁翼轅。億乘萬騎，浮空而來，傾光回駕，監真度生。三天大帥，元老高尊，四極真王，九天上靈。執籙把籍，齊到帝前，隨所應度，嚴校諸天。大赤靈文，神氣流玄，上化天府，下極幽泉。高上推策，太皇寫篇，普告三界，碧落神鄉。星羅之府，北極元綱，三垣九道，十二通津。上解祖考，億劫種親，疾除罪簿，落滅惡根。不得拘留，形合高仙，元始符命，時刻升遷。北都寒池，部衛形魂，制魔保舉，度品南宮。死魂受鍊，仙化成人，生身受度，劫劫長存。隨劫輪轉，與天齊年。永度三塗、五苦、八難，超凌三界，逍遙上清。上清之天，天帝洞清，無色之境梵行。
東方八天
惠靈真極天，帝侯適演均。
岫靈洞剛天，帝巴光緣。
太乙思遊天，帝直歷普疆。
皇覺慶宗天，帝顯祕太茫。
九變玄黃天，帝都京那無。
雲津主成天，帝夢曆銖。
高靈濟生天，帝魯常寂兟。
靈震八威天，帝育尚庚元。
南方八天
朱陵契賢天，帝獻念慈薦。
丹宇臻微天，帝韓頤洞文。
上德太宗天，帝默領希。
景皇澤龍天，帝蕩會舒氳。
玄道通聖天，帝房度炎暉。
育神感思天，帝揚奚令傍。
中靈真鑒天，帝秀熏瑤。
丹練神正天，帝呼甄蘄臻。
西方八天
瓊真嚴麗天，帝祚梁十孫。
奏仙希福降玄天，帝鐸華息因。
參尾元神天，帝卓趾無辰。
大千仁靜天，帝頂空真魂。
玄道化儀天，帝師慶祠溫。
慶陽德廣天，帝肇伯元。
咸行慶福天，帝巫羌李容。
高靈宣智天，帝畢童井機。
北方八天
玄靈澄意天，帝了洞微公。
寶驛定真天，帝乙安化宜。
四明玉龍天，帝昭章北玄。
承華望極天，帝抱沖胡捐。
寶運洞神洪濟天，帝越睹誥。
霄極啟元露沖天，帝祖昌明。
太無瑩神天，帝鐸柱演邦。
凝化絡雲天，帝眄索部暗。
三十二天，三十二帝，諸天隱諱，諸天隱名。天中空洞，大赤靈文，諸天隱韻，太極之音。太冥之尊，太空之神。玄氣真魔，大赤之靈。神氣和合，變化太清，無量之奧，深不可詳。敷落靈文，普度天人。今日欣慶受度，歷關諸天，請滅三惡，斬絕地根。靈文佩受，名列太玄，真王監舉，無拘天門。東斗生識，西斗受命，北斗分神，南斗得性，中斗意真，五官以正。青帝玉字，白帝金文，赤帝丹芒，黑帝玄晶，黃帝成意，飛神召靈。青文神王，震氣鳴空。赤文神王，摧伏魔凶。白文神王，風火擊衝。黑文神王，萬滯開通。黃文神王，元化興隆。五文神王，大赤之雄。變化靈文，萬神之宗，飛行鼓從，總領仙兵。麾憧鼓節，遊行太空，大明赫奕，諸天齊功。佩服靈文，嚴攝北酆，神王受命，普掃不祥。玉兕殄醜，金獸四衝，火兵前驅，神首仗旛。朱鳳流鈴，煇電騰煙，雲雷奮擊，緑齒玃吞，敢有干試，拒遏靈文，金鉞前戮，威劍後刑。屠割鬼爽，風火無停。千千截首，萬萬戮魂。魔無干犯，鬼無祆精，三官北酆，明檢邪源，不得容隱，金馬驛呈。普告無窮，萬神咸聽，三界五帝，列言上清。
太清大赤天靈文寶章之篇
（真文）
朱書青箔上，三元日然為灰，以東流水服之，役使鬼神，坐知長生。神仙佩之，則石神稽首，所向皆遂。悟其旨，則得道登真也。
玄氣受鍊，真火洞燔，九萬九氣，變為赤文。六六數滿，天元乃成，玉樓丹闕，飛觀神京。昔在玄胞，初龍末康，眇眇億劫，混沌之中。上無其色，下無其淵，風行空內，積剛為堅。堅性為金，金露流泉，泉為白水，即受金淵，金水凝結，化地生天。天上天下，無幽無冥，無形無影，無極無窮，溟涬太朴，遼廓無光。大赤靈文，運度自然，元始安鎮，丹元上篇。赤書玉字，火鍊龍文，保制劫運，使天長存。玄氣彌羅，萬範開張，元精流演，三十二關。輪轉無色，上入泥丸，周回十方，履火蹈泉。旋斗歷箕，回度五常，白雲化液，玉露玄霜。三十五分，總氣上元，八景冥合，氣入玄玄。玄中至靈，聖母元君，汎景紫虛，嘯詠洞音。金華合氣，流運雲宮，玉音化景，靈燿迴風。太清上化，鬱秀八騫，千和萬合，自然成真。真中有神，長生大君，金闕至玄，無英白元。華陽玉妃，太乙上真，九宮司命，桃康合延。執把靈文，保命生根，上遊上清，出入華房。八冥之內，細微之中，下鎮人身，泥丸絳宮。中理五氣，混合百神，十轉迴靈，萬氣齊仙。仙道貴生，生氣度人，上開八門，飛天法輸。罪福禁戒，宿命因緣，普受開度，死魂生身。身得受生，上聞諸天，諸天之上，各有生門。中有空洞謠歌之章，真王靈篇，辭參高真。
第一玄氣生大赤天飛空之音
赤黑相半，其名曰玄。陰微陽妙，復名太元。浩空無染，本物明白。比此光空，以名自攻。赤黑來居，玄氣乃敷。玄為陰陽，邈未開圖。陰盡則赤，大赤是都。上清之下，種民之上。統十二天，太上之廬。第三氣觀，道境天衢。如兆行道，慾盡影餘。心空未盡，影跡不除。於道未徹，為空所拘。故號太清，九仙之庭。絕影去女，道乃可見。爾若不知真，徒為棲山林。大赤有靈文，詠之駕飈輪。
第二大赤天為太清仙境之章
神氣浩浩，純陽發煙。真火鍊之，赤玉為天。火色未靜，大赤有名。火去真存，寥寥太清。丹瓊為闕，紫雲為庭。峨峨大赤中，上連玉都京。太上黃錦衣，汎景流金鈴。左命九龍駕，右策轡神虎。風雨來導前，鐘鼓為後部。三界諸天魔，叩首祈真度。陰陽正下埃，萬物由鼓舞。大赤有靈文，高靈咸所慕。
第三靈文神化真王歌曰
玄氣如破縷，乘風類遊龍。飄飄飛太空，九陽生其中。無然大赤色，屈曲斜方弓。結空乃成字，靈文體高沖。皇人按紫筆，宛與天真同。符書策萬神，度人功無窮。兆能起心信，佩服仰霄穹。咽服召元氣，玉津自流通。胃池生絳煙，骨節磨青銅。六丁來奉巾，變化幽冥宗。嘯歌升太清，神行本無蹤。
此三界之上，飛空之中，真王歌音，音參洞章。誦之百徧，名度南官。誦之千徧，真王保迎。萬徧道備，飛升太空，過度三界，位登仙公。有聞靈音，真王敬形，敕制地祇，侍衛送迎。拔出地戶，五苦八難，七祖升遷，永離泉關。魂度神霄，受鍊更生，是謂無量，普度無窮。有祕上天文，諸天共所崇，泄慢墮地獄，禍及七祖翁。
道言：此二章並是諸天上帝大赤，靈文，隱祕之音。和天安地，禳鎮國家，佩服致真，卻災除殃，上輔道化，保民無疆。皆是大梵之言，非世上常辭，言無韻麗，曲無華宛，故謂玄奧，難可尋詳。上天所寶，祕於神霄玉清玉府經室東藏。道君行教，應運下傅。若有至人，齎金寶質心，依舊格告盟玉清，然後而付焉。
道言：大赤靈文，三氣之宗，濟度垂死，無所不成。夫天地運度否終，日月五星虧盈，至聖神人休否，末學之夫疾傷。凡有此災，同氣皆當齊心修齋，六時行香，十徧轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，以度屍形如法。以大赤靈文，丹書青素，佩之，或著心前，魂神俓上南宮，隨其學功，計日而得更生。輪轉不惑，便得神仙。
道言：夫天地運終，星宿錯度，日月失明，四時失度，陰陽不調，國境有災，鬼氣流行，殟疰疫毒，兆民死傷，師友命過，親愛終亡，皆當修齋，行香誦功德甚重。上消天災，保鎮帝王，下禳毒害，以度兆民，生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齎，行香，誦經十過，皆諸天記名，萬神侍衛。右別至人，剋得為聖君金闕之臣。諸天記人功過，毫分無失。天中真王亦保舉爾身言也。
道君撰
元始大赤靈文中篇
東方八天
伊檀抱時，碧泉淇昧。洞關岐都，偃竺虔回。燿元仙址，殿凝微師。建扈猶略，慈叩引機。卓利復究，淵增條約。爰邦趨頻，道鍊息嶽。氣綿玄黃，運冥部方。凈壯韓府，披維履剛。
南方八天
精童浮曦，七映瓊池。定獎氣馬，了澄玄漪。華貫遘液，魄拱神棲。柔瑩濯澤，芒忽閟持。亮豫恕游，謹濟莫常。歛索妙咸，沖逸揚頤。紫山太無，信思功宜。問仙晃朗，丹明玉微。
西方八天
靜無何為，守神完煇。浩爛疊熒，結化崑䋿，道育精傳，溢鳴時譔。天醴自波，玄煇光河。封命錫圖，陰平校魔。制泉部鋒，馘凶斬祆。文靈敕真，護帝金闕。候海聽虛，質誠介膺。
北方八天
斗維攜丑，理言變仙。實交垣赫，氣豐玄泉。把珞迎漠，奠區隨垣。命蒂九齒，辨驛祠綿。蟾滋合華，斗氏交車。韓司少元，丘資始房。判漫曹令，角新辭盤。月鄙杜宮，滕明阮光。
道言：此諸天中大梵隱語，無量之音，舊文刻書大赤天丹闕之上，以司天地之政，輔陰陽之化，制命萬靈。字皆廣長一丈。天真皇人昔書其文，以為正音。有知其音，能齋而誦之者，諸天皆遣赤天神王，下觀其身，書其功勤，上奏神霄，萬神朝禮，地祇侍門，大勳真王，保舉上清，道備剋得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之則靈文見空，紫雲滿室，百神侍軒，萬仙朝禮。佩之則上帝降策，八景登晨。服之則五藏混交，玉精流傳，三元歡樂，寶氣凝祥。體之則神遊太清，身御赤氣，妙合太無，道超萬有，分形千億，坐在立亡，琳琅振響，十方肅清，河海靜默，山嶽吞煙，靈魔畏伏，招集群仙。虛明合玄，神化自然，冥慧洞清，浩劫無遷也。
