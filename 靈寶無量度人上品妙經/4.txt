
道言：昔於皇靈天中，妙化飛音大黎樂土，受元始度人永延劫運保世昇平無量上品。元始天尊當說是經，周迴十過，以召十方，始當詣座，天真大神，上聖高尊，妙行真人。無鞅數眾，乘空而來。瑞彩瀰漫，靈香飛空，龍車紫蓋，交映拱扶，流霞輝煥，洞朗萬天。九日九夜，諸天浮蓋，圓象森羅，樞斗一時停機，二景合光，八極廓清，湛然澄瑩，一國山林川澤淵藪，緬平蔚薈，無不華明，土皆作柔玉，光照凝鮮，無有異色。眾真侍座，元始天尊玄坐太空九色玄龍寶局之上。說經一徧，諸天大聖同時稱善，萬物民人，咸皆遂性。說經二徧，物無札癘，民息憂虞。說經三徧，人安其化，無所爭求。說經四徧，時稱豐樂，不識災凶。說經五徧，萬方率服，遐邇同風。說經六徧，禽魚胎卵，各保生成。說經七徧，麟鳳來儀，天地應祥。說經八徧，至德熙洽，民物還淳。說經九徧，國君王侯，永保世續。說經十徧，普天率土，咸證道妙，是時，一國是男是女，莫不傾心。皆受護度，鹹得長生。
道言：是時，
元始天尊說經一徧，東方無極無量品延劫保世至真大神，無鞅之眾，浮空而至。
說經二徧，南方無極無量品延劫保世至真大神，無鞅之眾，浮空而至。
說經三徧，西方無極無量品延劫保世至真大神，無鞅之眾，浮空而至。
說經四徧，北方無極無量品延劫保世至真大神，無鞅之眾，浮空而至。
說經五徧，東北無極無量品延劫保世至真大神，無鞅之眾，浮空而至。
說經六徧，東南無極無量品延劫保世至真大神，無鞅之眾，浮空而至。
說經七徧，西南無極無量品延劫保世至真大神，無鞅之眾，浮空而至。
說經八徧，西北無極無量品延劫保世至真大神，無鞅之眾，浮空而至。
說經九徧，上方無極無量品延劫保世至真大神，無鞅之眾，浮空而至。
說經十徧，下方無極無量品延劫保世至真大神，無鞅之眾，浮空而至。
十徧周竟，十方無極天真大神，一時同至。一國男女，傾心歸仰，來者萬億，普徧方土，咸皆欣願，來詣天尊，觀聽上法，洞達妙無，劫運綿長，保世昇平，萬國歸依，天人和同。無鞅之眾，迮國一半，土皆偏陷，非可禁止。於是元始凝目斂神，飛出妙氣，結為圓光，大如赤日，在空玄之中，去地九丈，元始登引，天真大神，上聖高尊，妙行真人，十方無極至真大神，無鞅數眾，俱入圓光之內。天人仰看，惟見拂拂，從光明中入。既入圓光，不知所在，國人廓散，地還平正，無復欹陷。元始即於圓光之內，說經都竟，眾真監度，以授於我。當此之時，延度劫數，保世昇平，福德無量，道法自然，萬彙樂育，喜慶難言。法事粗悉，諸天復位倏欻之間，寂無遣響。是時，天人遇值經法，普得濟度，全其本年，無有中傷，傾土歸仰，咸契大道。無夭無關，無患無殃，無爭無擾，無惡無邪，無偏無黨，意無貪欲，心無怨憎，齊同慈愛，異骨成親。國安民豐，欣樂太平。經始出教，一國以道，預有至心，宗奉禮敬，永延劫運。
道言：元始天尊說經中所言，並是諸天上帝內名，隱韻之音，亦是魔王內諱，百靈之隱名也。皆至道之神機，天地之密文。可以永延大小劫運，保世昇平，帝享萬歷，民物咸亨，非世之常辭。上聖已成，真人通玄究微，能悉其章，誦之十過，天地合泰，運度無愆，三災消革，五氣常平，善瑞咸臻，帝祚綿昌。至學之士誦之十過，則身躬永固，命運長延，保世億齡，感真致仙，濟度垂死，絕而得生。所以爾者，學士道氣未純，體未合靈。召制十方，威未制天。政德可伏御地衹，延度災衰。但卻死而已，不能更生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，保延無量，為萬道之宗。巍巍大範，德難可勝。
道言：凡誦是經十過，諸天齊到，推延妙氣，制水伏火，不得淩犯，劫運永長，無有時災，永保昇平。凡學至經，功滿德就，皆能保衛，成其至治，欣樂年豐也。上學之士修誦是經，外保六合，內保一身，內外一理，同獲永延，小大蒙福，幽顯被恩。此經微妙，保衛無窮。一切天人，莫不受慶。無量之福，萬劫蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖。長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，歷劫萬世，數會無窮，道化長存。七月長齋，誦詠是經，消除乖沴，召至福祥。十月長齋，誦詠是經，為國王帝主，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，永延劫運，保世昇平。身受道德，祖彌超登，得為九宮，三天真人。離合之日，誦詠是經，普濟生靈，咸獲福壽，擾競永消，普世率寧，萬神鎮衛，五帝司存。晏盻無窮，以度億齡。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人，願所啟上徹，俓御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章上品妙首，
十回度人，百神隱韻，離合自然，妙化玉真，
高玄上神，孕育元氣，融結萬天，開明華景，
和合陰陽。陰陽合變，五運推行，寒暑代遷，
萬化生成。冥冥大範，妙數該通，盛衰周布，
各有窮極。陽九百六，水火相厄，號曰劫災，
造化俱忒。大劫所交，水火蕩焚，乾坤滅景，
惟道獨存。元始安鎮，瓊書上篇，總真命靈，
檢校諸天。星宿分度，軌運無愆，攝召蛟龍，
負塞河源。東井不傾，江海停淵，統持世界，
各有真神。衛世之君，太平高尊，五靈玄老，
三氣丈人。
中有護國十方大聖，永制劫仞度厄尊神，回災散禍，保世清貞，今日宣布，諸天臨軒。
東方無極飛天保延世劫神王，長生大聖無量度人。
南方無極飛天保延世劫神王，長生大聖無量度人。
西方無極飛天保延世劫神王，長生大聖無量度人。
北方無極飛天保延世劫神王，長生大聖無量度人。
東北無極飛天保延世劫神王，長生大聖無量度人。
東南無極飛天保延世劫神王，長生大聖無量度人。
西南無極飛天保延世劫神王，長生大聖無量度人。
西北無極飛天保延世劫神王，長生大聖無量度人。
上方無極飛天保延世劫神王，長生大聖無量度人。
下方無極飛天保延世劫神王，長生大聖無量度人。
十方至真飛天神王，永延劫運，保世昇平，無量大神。
並乘靈瑞祥雲，明霞寶輿，翠蓋華輪，驂駕玉龍，侍衛辟邪。
建紫旄之節，雲錦神旛，前嘯鸞歌逸響，後吹簫籟相和。
普天稱慶，莫不欣歡。金童散香，玉女翼轅，
安天大將，赤甲萬兵，齊麾並驅，擁衛高真，
保度劫災，蕩熄祆氛。三元正吏，九天上靈，
統化元老，安鎮大神。檢校運會，簡奏帝前，
陰陽滯結，隨應開宣。斡旋大紐，檢極靈關，
曆數相厄，回順彌綸。水火流布，生成自然，
超淩安泰，杜絕災原。凶勃殄滅，萬慶咸臻，
不容乖忒，無招禍愆。靈寶玉字，安鎮劫延，
君民安泰，億劫長存。乾坤靜肅，日月合明，
昆蟲遂性，至化無邊。神真協贊，世祚長年，
與道齊德，功歸萬天。越度三災，福祿純全，
億兆無為，逍遙太平。太平之機，總攝上玄，無色之境梵行。
東方八天
義明昭正天，帝殊師彥希。泰智雲陽天，帝妙定無炎。
昌機游玄天，帝肇初玆成。魯思元舉天，帝莊華永恩。
玄章變梵天，帝無寂阮監。韶動希音天，帝陽浴利生。
度生救靈天，帝辯混持雷。周井虛秦天，帝雲梁藻彌。
南方八天
朱海霞藏天，帝皓塞沖圖。瑤扈璇侶天，帝祭勤董猷。
利正京符天，帝晉句頤澤。六常賓愬天，帝九方真童。
呼恥更回天，帝保紀定明。魁神總令天，帝捧罡飛霄。
抱日慶交天，帝確生鼎孚。量乎文洪天，帝瑟那東。
西方八天
察非正憲天，帝崇四欽靈。兆籍羅公天，帝斬𦍙斗兵。
楮牧妙睹天，帝陋都內真。幹定道庸天，帝樂明報先。
龍羅竦持天，帝漂粗尉宜。候宿推霞天，帝大微亮宗。
道至玉翰天，帝祈明俱唐。上虛寶有天，帝曲擇薈房。
北方八天
沈淵泛生天，帝廣候無希。冥回杳跡天，帝魏鑒變祥。
羽演簍藉天，帝居門雲芒。淵靈浪元天，帝土狨庚驅。
遼微斷極天，帝鑑伯真侔。鼎焞召氣天，帝屢無遘規。
酌並傲冥天，帝擢寒連。　妙微昆定天，帝道驗中皇。
三十二天，三十二帝，諸天隱諱，諸天隱名。
天中空洞，自然靈章，諸天隱韻，天中之音，
天中之尊，天中之神。延劫大魔，天中之靈。
和會帝氣，統化上清，無量之奧，深不可詳。
敷教神霄，保衛無窮。
今日欣慶受度，歷關諸天，統御劫化，保世昇平。
開延紀曆，氣運無愆，混合太一，回度五行。
歲星衛生，太白司成。辰星藏養，熒惑敷榮。
鎮星中主，皇一周行。青靈定仁，皓靈輔義。
丹靈贊禮，玄靈衛智。中央元老，恢張沖氣。
東皇大神，木祆蕩𧕏。南真大神，災禍寧極。
白帝大神，金兵消革。元晶大神，玄會合德。
中皇大神，總御符靈。五方十界，萬道之神，
握鈴仗鉞，嚴衛億千。鼓運化綱，召制神真。
歷劫天地，保鎮不傾。二十八宿，抗禦四躔。
中斗臨向，彌禍開生。四序旋列，寒暑循環。
陰陽輪轉，怪沴勿干。大劫至期，辟卻災群。
五河主宰，溟泠大神，促令檢錄，開除水津。
元始符告，敢有稽停，攝送上宮，所誅無存。
姦邪喪氣，祆亂滅根。世受大福，道化澄清。
永載慶昌，仁善興隆。普推眾妙，同升上宮。
順扶歷數，列奏高空。元始大梵，三氣推延。
分判二象，植立萬天。神靈羅布，造化生成。
生成陶育，五氣流行。六氣代遷，榮謝相仍。
氣運否塞，大劫纏綿。命有數會，水火風災。
華燿隳沒，生靈滅根。溟津幽寥，三景藏輝。
善惡無別，凶咎交馳。元始安鎮，福德自然。
靈書大策，寶錄上篇。促召諸天，十方大神。
統握玄圖，綿綿不窮。範圍道氣，妙用開通。
神綱經緯，運劫法輪。樞轄造化，常保元貞。
靈風鼓扇，八極和平。和氣沖融，善瑞咸臻。
敷揚天政，歷奏上真。真中有神，長生大君。
神霄後聖，青華帝君。東極西臺，左右仙卿。
執符定簡，以保希夷。威明將吏，掃絕百非。
上奉九天，下制三災。四維八區，一德咸歸。
邪穢蕩盡，魔癘折摧。億萬斯載，富樂又寧。
不容姦慝，上善日新。忠良輔化，與道合明。
道貴保延，無量劫津。悉除鬼盜，風火無停。
海宇清謐，天地廓澄。慶逮幽壤，滯爽超登，
沈魂滅對，釋解冤愆。純化蕩蕩，稱讚諸天。
諸天大聖，咸喜歡言。
中為空洞謠歌之章，魔王靈篇，辭參高真。
第一欲界飛空永劫之音
神化恢張，吉慶方亨。邪道滅兮，嘉祥來臻。
天道昭昭，息絕祆氛。仁善歸至德，姦凶造惡根。
貪愛忘真守，天經錯謬行。勿使成華愆，當今保太平。
惡魔樂殘敗，傷困勞生靈。擾我清淨境，怨毒苦相仍。
高上玉清王，賜我靈寶章。攝制綿長劫，常膺無上功。
真風既蕩蕩，世祚日興隆。
紫清降福洞微天尊永劫寶符
第二色界魔王延運之章
混洞乾坤，曆運無常。陰陽否愆，厄塞劫津。
劫災所至，水火蕩焚。萬景三辰，冥冥莫存。
賴我眾靈，安鎮普天。推延大紀，解釋災根。
調禦四氣，寒暑相和。人何知此，以享我恩。
禍害沈息，清晏自然。此時樂兮，護度億齡。
煌煌群生，一合俱真。上帝寶符，敷落山川。
宗社寧肅，永保太平。善應元吉，我道常尊。
太皇萬福天尊延運寶符
第三無色界魔王保世歌曰
三天之上，萬景之宗。元皇統御，我界所崇。
勑制神靈，保衛天根。三災化蕩，八道清明。
劫輪無滯，順化流行。檢校星纏，宿度悉分。
我奉帝符，勑制魔群。敢有姦橫，陽光激憤。
太平開化，安鎮長存。永膺福慶，後天無傾。
造化玄樞，上攝天機。
若不知此道，何以登真梯。無令逢運會，群祆得放威。
太平護國天尊保世真符
已上三符，以金銅鑄，安闕門殿廢之上，大吉。學道者佩服，延年卻災度
厄，丹書赤紙如科。
此三界之上，飛空之中，真魔謠詠之音，音參洞章。受之永延劫運，帝祚克昌。誦之百徧，消卻時災。誦之千徧，魔王衛靈。萬徧道備，億世昇平。保度劫化，萬凶摧傾。有聞靈音，魔王敬形。勑制地祇，侍衛神真。臣民康樂，超脫禍難。福慶大來，莫不咸臻。是謂無量，保度無窮，有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈魔王隱祕之音，皆是大梵之言，扶佑劫運，衛世降祥，招真致神』惠民安國。言無韻麗，曲無華宛，故謂玄奧，難可尋詳。上天所寶，祕於神霄玉清玉府經室華堂，應運六萬劫下傳。若有至人齎內寶質心，依舊格告盟九天，然後而付焉。
道言：夫天地運度，亦有否終。日月五星，亦有虧盈。劫數世運，亦有促延。至聖神人，亦有休否。末學之夫，亦有疾傷。凡有此災，同氣皆當齊心修齋、六時行香，十徧轉經，福德立降，消諸不祥，無量之文，普度無窮。
道言：夫末學道淺，或仙品未充，運應滅度，身劫將終，神經太陰。臨過之時，同學至人，為其行香，誦經十過，以度屍形，如五鍊生屍法，魂神俓上南宮，度名天機玄省。隨其學功，計日而得更生。轉輪不惑，便得神仙。
道言：夫天地運終，亦當修齋，行香誦經。星宿錯度，日月失昏，亦當修齋，行香誦經。四時失度，陰陽不調，亦當修齋，行香誦經。大小劫終，五運改易，世紀延續，亦當修齋，行香誦經。疫毒流行，兆民死傷，亦當修齋，行香誦經。稼穡不登，亦當修齋，行香誦經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋，燒香誦經十過，皆諸天記名，萬神侍衛。右別至人，剋得為聖君金闕之臣。諸天記人功過，毫分無失。天中魔王，亦保舉爾身。得道者乃當洞明至言也。
道君撰
元始靈書永延劫運護世太平玉篇
東方八天
鬱羅高張，化運玄庸。歷譜緣世，憫憤慈宮。
幸祐夷拱，敷卓姦求。輅儆題攸，覺租沂鉤，
祝屠睹需，琳局鄙幽。大格省急，宰錄並由。
獻嶽遘塞，雲業道解。錫疇帝房，略勿鋤諫。
南方八天
褒燒儲析，星簡昉泰。神音謹忱，醮伯呼在。
漠延徂墀，伐靈力心。第粵著延，高始耿亨。
昭符江愬，山屍毛樊。乙怨通輻，卷白彼關。
升童照腦，精延內鑒。運意神占，寸曠允閑。
西方八天
明思彪陸，鐸哥淨淙。瓊阜煙徊，媾玆緑姬。
蒙虛遙誠，露液密樂。抱連卯墟，玄冥洞覺。
蕪晶縻常，活欲恥孤，熾動命得，無何劫空。
定本為防，真絕乖當。一同龍初，子胎幻如。
北方八天
罔光搖潤，結沫陷海。抽丘擬岡，流漫溢蔓。
忽影紛象，興沒降伏。妄有認匪，混獨消止。
生恩名慈，伐毒擯非。隨自納祥，天收赴微。
繩遠丕固，糅簍邈窺。榮竟弗悼，諱契啟施。
道言：此諸天中，大梵隱語，無量之音。舊文字皆廣長一丈，天真皇人以絳玉之簡，刻書其文，以為正音，布諸臺闕及太微紫微館室之上，以攝大小劫運，世數水火，克復不祥。有知其音，能齋而誦之者，諸天皆遣飛天神王，下觀其身，書其功勤。上奏諸天，萬神朝禮，地祇侍門，大勳真王，保舉上仙，道備剋得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢。地無祆塵，冥慧洞清，大量玄玄也。
