
道言：昔於赤明天中，紫陽空歌大寶光土，受元始度人日精陽明無量上品。元始天尊當說是經，周回十過，以召十方，始當詣座。天真大神，上聖高尊，妙行真人，洞陽日宮帝後嬪妃，日中天官仙民，無鞅數眾，乘空而來。絳雲丹霄，緑輿瓊輪，華蓋垂蔭，日精陽光，九色鬱勃，洞煥太空。七日七夜，諸天星宿飛精，垂芒交輝，射映空極，神宮虛定，天樞止旋，玉璣金衡，端凝佇息，神風靜默，山海藏雲，天景陽明，炁流炯清，一國地土山川林木，緬平一等，無復高下，土皆作紅玉，無有異色。眾真侍座，元始天尊玄坐空浮九龍陽明爓珠寶山法座之上。說經一徧，諸天大聖同時稱善，是時，一國男女，仰瞻日精，燦華九道，陽明霞炁，分佈諸天，信此真精，為萬物之祖。說經二徧，日中宮殿，見千寶色，天仙眾民，成歸正道。說經三徧，日中世界，剛風所持，獨立空際，周行無窮。說經四徧，瓊軸駕雲，紫金光聚，下照無邊，秀熟品物。說經五徧，天文大梵，俱見日中，字皆迴旋，霞芒曲折，隱語深祕，悉得洞悟。說經六徧，洞陽之炁，九百萬丈，下臨八極，賢聖金寶，憑炁生成。說經七徧，洞陽識明，照徹幽夜，白骸寒骨，抑被溫曦，隨明上登，出離冥海。說經八徧，朱光四披，玉石含精，陽魂感接，皆變丹英。說經九徧，洞室巖嶺，柄真隱仙，引景奔晨，祖根開泰。說經十徧，日精停瑞，萬品凝滋，金液渙洋，稿朽成寶，是時，一國是男是女，莫不傾心，皆受護度，鹹得長生。
道言：是時，元始天尊說經一徧，東方無極無量品日中青帝大神，無鞅之眾，浮空而至。說經二徧，南方無極無量品日中赤帝大神，無鞅之眾，浮空而至。說經三褊，西方無極無量品日中白帝大神，無鞅之眾，浮空而至。說經四徧，北方無極無量品日中黑帝大神，無鞅之眾，浮空而至。說經五徧，東北無極無量品日中黃帝大神，無鞅之眾，浮空而至。說經六徧，東南無極無量品日中鬱儀赤飈大神，無鞅之眾，浮空而至。說經七徧，西南無極無量品日中鬱儀紫晶次神，無鞅之眾，浮空而至。說經八徧，西北無極無量品日中鬱儀炎象大神，無鞅之眾，浮空而至。說經九徧，上方無極無量品日中鬱儀金藏大神，無鞅之眾，浮空而至。說經十徧，下方無極無量品日中鬱儀陽明大神，無鞅之眾，浮空而至。十徧周意，十方無極日魂帝君，天真無量大神，一時同至，一國男女，傾心歸仰。各各相謂，共為議言：我等夙以福因，久承道力，生居道境，獲在日月之上，但知乘光流景，煥耀諸天，激奔海嶽。宮室園林，皆成真金微妙之色。今日元始示我日精陽明之法，淘澤重陽，嘻吸華彩，至陽浹髓，骨肉成金，而三元九炁覆育品物，自非日精，不能鋪飤。至學之士，外鍊金石，調制水火，日月有數，造化克靈，內養一形，日為心象，日中之炁，洞照百關，三萬神童，奔陽汜景。日為火龍，產成玉液。胃為土釜，元火烹鎔。千日布功，立成真道。我所知者，法之邊徼，元始所宣，定當隱奧，願聞上法，開我障山。來者有如細雨密霧，無鞅之眾，迮國一半土皆偏陷，非可禁止。於是元始四觀大眾，周覽會中，出紫金光明臂，約九色洞霄火玉離羅之服，引手而出，以大神力長三十三萬里，下摘日輪，如攀甘果。亭亭火色，光徧十方，來自空玄，日輪圓瑩，內有山林河海，宮殿城闉，無量仙民，逍遙自在，如寶璢璃中含金色，一會天人，咸皆近睹。於是元始以此日輪，變成寶珠，大如黍米，在空玄之中，去地九丈。元始登引，天真大神，上聖高尊，妙行真人，日中帝後，無量大神，無鞅之眾，俱入寶珠之中。天人仰看，惟見拂拂從珠口中入。既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。接事粗悉，諸天復位，倏欻之間，寂無遺響。是時，天人直遇經法，普得濟度，全其本年，無有中傷，傾土歸仰，咸行善心。明道明真，明法明戒，明經明理。明陰明陽，明神明炁。言合洞章，口無妄聲，齊同慈愛，異骨成親。國安民豐，欣樂太平，經始出教，一國以道。預有至心。宗奉禮敬，皆得度世。
道言：元始天尊說經中所言，並是日中上帝內名陽韻之音，亦是日官內諱，陽明之隱名也。日為三炁之元，眾陽之父。仰之神仙無極，引之天谷虛盈。中生紫真，存之減屍鍊魂，向之九霞注靈。造化因之而得，神聖用之而明，非世之常辭。上聖己成真人，通玄究微。能悉其章。誦之十過，祥光顯瑞，五帝設禮，神烏扇赫，金精騰耀，赤車停輪。丹輞不行，群魔束形，鬼精滅爽。過屍起死。自骨成人。至學之士，師之十過，則五帝侍衛，三界稽首，陽明洞照。流火熾然，魔精喪眼，鬼祆減爽，濟度垂死，絕而得生。所以爾者。學士穢炁未消，體未洞真，以制日精，威未制天政。德可伏御地衹。束縛麾靈，但卸死而已，不能更生。輕誦此章，身則被殃。供養尊禮，門戶興隆。世世昌熾，與善因緣。萬災不干，神明護門。斯經尊妙，獨步玉京，度人無量，為萬道之宗，巍巍大梵，德難可勝。
道言：凡誦是經十過，陽明降仙，日闕轉機，九陰開翳。泉戶生光，億曾萬祖，幽魂苦爽，皆即受度。上昇朱宮，格皆九年，受化更生，得為貴人。而好學至經，道日捐陰。九陽鍊質，神光入心，心如朝暉，五藏成金，皆即受度，飛昇南官。世人受誦，則延壽長年。後皆得作屍解之道，日精浮空，紫煙鬱矇，神宅清鎮，天靈高沖，魂神暫滅，不經地獄，即得返形，遊行太空。此經徹妙，普度無窮。一切天人，莫不受慶。無量之福，生死蒙惠，上天所實，不傳下世。至士齎金寶效心。盟天而傳。輕泄漏慢。殃及九祖，長役冥官。侍經五帝，玉童玉女，各二十四人。營侍神文，保擭受經者身。
道言：正月長齋誦詠是經，五帝賜籙，陽明度魂，為上世亡魂，斷地逮役，度上南宮。七月長齋，誦詠是經。日精流金。赤童負瓶，飲兆玉醴，長存不傾。身得神仙。諸天書名，黃籙白簡，削死上生。十月長齋，誦詠是經，日池寫光，朱華玉英，戲蘂凝露，金霞流香。為國王帝主。君臣父子。安鎮國祚。保天長存，世世不絕，常為人君，安鎮其方，民樂太平。八節之日，誦詠是經，日精混成，先天蘊光，周行玉京。望拜金色，仰希陽明，得為九宮真人。本命之日，誦詠是經，鎮兆神宮，丹轂錦旌，隨日以生。得道之名，魂神澄正，萬炁長存，不經苦惱。身有光明。三界侍衛，五帝司迎，萬神朝禮，名書上天，功滿德就。飛昇上清。
道言：行道之日，皆當香湯沐浴，齋戒入室，東向。叩齒三十二通，上聞三十二天。心拜三十二過閉目，靜思身坐九色紫雲之內，內外蓊冥，有青龍、白虎、朱雀、玄武、師子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始無量度人上品妙經
元始洞玄靈寶本章，日精陽明上品，傾光度人，百魔隱韻，離合自然。混洞赤晶，無無上真，未有天地，自古固存。月為水胞，日為金精。日如彈丸，黑月胞之，狀如鷄卵，內有五色，旋為五暉。日居其中，月抱其外，元炁裹之，漸變天地。地昇於天，天合於地。其精混沌，清濁未分，名為胞元。天地既開，日月分胎。日精陽明，其數九五，以應乾位。日昇東桑，飛龍在天，金水分形，日精乃成。晝昇夜降，子午為經。日圓九萬，中有金城洞陽之宮，空青之林。食其華實，與日同壽，飛行上清，乘剛歷玄。元始祖劫，化生諸天，開明三景，是為天根。上無復祖，惟道為身。鬱儀寶章，日帝靈書，赤文開廓，普植神靈。無文不光，無文不明，無文不立，無文不成，無文不度，無文不生，是為大梵天中之天，瓊池絳臺，赤林丹京，九龍陽燧，上奔日城。眇眇劫刃，若亡若存，土華離便，大有妙庭。金闕玉房，森羅淨霐，神霄梵炁，周迴十方。中有日精陽明之神，中有南極長生之君，中有東極青華帝君，中有度世司馬大神，中有好生韓君丈人，中有南上司命司錄延壽益算度厄尊神。回骸起死，無量度人，今日校錄，諸天臨軒。
東方無極飛天日中神王，長生大聖，無量度人。
南方無極飛天日中神王，長生大聖，無量度人。
西方無極飛天日中神王，長生大聖，無量度人。
北方無極飛天日中神王，長生大聖，無量度人。
東北無極飛天日中神王，長生大聖，無量度人。
東南無極飛天日中神王，長生大聖，無量度人。
西南無極飛天日中神王，長生大聖，無量度人。
西北無極飛天日中神王，長生大聖，無量度人。
上方無極飛天日中神王，長生大聖，無量度人。
下方無極飛天日中神王，長生大聖，無量度人。
十方至真飛天日中神王，長生度世，無量大神。
並乘晨霧蒨燦之雲，流鈴丹瓊之輩，絳芙彤輪，驂駕朱鳳，日精火龍，建燿羅之節，赤珊靈旛，前嘯九鳳齊唱，後吹八鸞同鳴，師子神雀，嘯歌噰味，五帝啟途，日仙扶轅，億乘萬騎，浮空而來，傾光迴駕，監真度生。金闕丞相，南昌上宮，韓司主錄，監生大神，執籙把籍，齊到帝前，隨所應度，嚴校諸天。普告三界無極神鄉，泉曲之府，北都羅酆，三官九署，十二河源，上解祖考，億劫種親，疾除罪簿，落滅惡根，不得拘留，逼合鬼群。日帝符命，時刻昇遷，北都寒池，部衛形魂，制魔保舉，度品南宮。死魂受鍊，仙化成人。生身受度，劫劫長存。隨劫輪轉，與天齊年。永度三途五苦八難，超淩三界，逍遙上清。上清之天，玉帝洞明，無色之境梵行。
東方八天
帝暉瓊梁天，帝總魔威摧。
九丹燿華天，帝篤宴求韶。
青林振陽天，帝玉琅希章。
日真寶慧天，帝澤清守金。
旦明悟秘天，帝精微高昇。
樂境觀元天，帝術陁留。
蒼野化都天，帝洞皐興雲。
歷軫燿明天，帝荔華亭柞。
南方八天
日車彤明天，帝光赤瞰。
赤璣左徊輿神天，帝利蒙隱元。
圓景蔚臺天，帝庸熙驛符。
備神紫興天，帝謁幽款幾。
黃炁陽精天，帝遼昊房。
朱娑帝都天，帝皇落持微。
蘂館雲文天，帝璇芳正仙。
乘陽可周天，帝濟剛義沖。
西方八天
絕兵素靈天，帝封關誓陰。
秀樂慶舉天，帝肅安基。
金芒聚霞天，帝碧雲凝琚。
素炁七經天，帝鏌丹奇孚。
資剛行迅天，帝役電令神。
物錄資衛天，帝眇夷行修。
律禁斷魔天，帝直印羅重。
蘄仙玉龍天，帝青斧到牙。
北方八天
運真布極天，帝環樞高遊。
保神契宗天，帝察理考房。
日盈都格天，帝蹈靈猶光。
寶霞命真天，帝極思建平。
蓬柱鎖鴻天，帝昭損並敷。
寂常體明天，帝連勤奉宗。
報幾悟元天，帝叱底玄。
元明安順天，帝鑄部聃。
三十二天，三十二帝，諸天隱諱，諸天隱名。天中空洞，自然靈章，諸天隱韻，日中之音。日中之尊，日中之帝，日中真皇，日中之靈。九光十華，變化上清，無量之奧，深不可詳，敷落神真，普度天人。今日欣慶受度，降接日真，漱霞嚥景，服御陽明，金液銲骨，玉漿返神，身登寶車，為帝高賓。升祖玄堂，歷關諸天，請滅眾惡，斬絕欲根，飛度五苦，名列太玄。東斗輔左，西斗弼右，北斗殿軍，南斗太衝，中斗隨輪，驂日之後。朱闕山聳，絳都玉就，運精施生，世道乃行。青帝護魂，日精傳肝。白帝侍魂，日精經肺。赤帝養炁，日精鍊心。黑帝通血，日精退陰。黃帝主脾，萬物同依。青帝神王，角奎洪儀。赤帝神王，迅煙傾離。白帝神王，素芒炎暉。黑帝神王，黔玄紫光。黃帝神王，金靈八翔。五帝大神，日陽之宗。運明虛游，飛行鼓從，總領神兵，麾幢鼓節，遊觀太空。自號赫奕，諸天齊功，上天度人，嚴攝北酆。神王受命。普掃不祥，炎光吐毒，赤甲四張頂火兵前驅，日將仗旛，擲火萬里，流鈴八衝。敢有干試，拒遏上真，金鉞前戮。鑲天後則。屠割鬼爽，風火無停，千千截首，萬萬翦形。魔無干犯，鬼無祆精，三官北酆，明檢鬼營，不得容隱，金馬驛呈。普告無窮。萬神咸聽，三界五帝，列言上清。
元洞玉曆，太初龍康，洞陽炁元，胞胎伏藏。眇眇億劫。混沌之中。中如卵形。日精赤靈。日抱而生。三景之根。金水既坼。上下弦分。為光明者，是日之魂，上洞赤色，下洞畫淵，風澤廓虛。大明麗天。天上天下。無幽無冥，無形無影，無極無窮。溟涬是道，遼廓未光。赤明鬨圖，運度自然。元始一安鎮。數落五篇，赤書玉字，日中瓊文。保制劫運，使天長存。梵炁彌羅，萬範開張。日精陽明，三十二天，輪轉無色，周過十方。旋斗歷箕。回度五常，三十五分，總炁上元，八景冥合，炁入玄玄。日中太皇，五帝高真，汎景太霞，嘯詠洞章。金真朗郁，流響雲營，玉音攝炁，靈風聚煙。紫景鬱儀。日中萬仙，日精入身，傳降三田。鍊金為液。胚土為鉛。鑄入胃鑪，心火腎泉，厥陰鼓橐，液流百川，碧海神龜。吐炁如煙。金液傳聶。胎成玉嬰，千和萬合，自然成真。真中有神，長生大翁。無英公子，白元尊神，太一司命，桃康合廷，執符把籙，保命生根。上遊上清，出入華房，八其之內，細微之中。下鎮人身，泥丸絳宮，中理五炁，混合百神。十轉回靈萬炁齊仙，仙道貴生，無量度人。上開八門，飛天法輪。罪福禁戒，宿命因緣。普受開度，死魂生身，身得受生，上聞諸天，諸天之上，各有日門，鍊陰全陽，流火變形，日精注凝，克為仙真。中有空洞謠歌之章。真王靈篇，辭參高真。
第一日精陽明飛空之音
元始赤精。三元賴成朱光照徹色洞幽冥。青林金華。瓊實熒熒。赤城萬里，絳闕紅庭。五帝無為，萬仙列卿。億民遊散，飲光食英。后妃玉女。燒香奏罌。兆能引霞，奔神高清。金顏寶冠，錦旛繡旌。前導六甲，後從六丁。陽明之威，陰醜滅形。帝錫長生，延年久齡。上真之道，九陽是稱。
第二日精陽明真王之章
日界遊空，浮行九宮。乘剛獨力，周駕神風。宇宙金色，山海一同。萬物賴生，三元共功。是元始身，分形變容。九鍊洞陽，出先洪蒙。朱芒靈烏，吐納太沖。兆能感之，明智靈通。靜察遠鑑，還老成童。物得感之，華秀清蕤。丹沙寶玉，燦燿瓊芝。珠泳雲海，鳳棲紫微。日精陽明，道之真歸。我詠無量章，保子無凶衰。
第三日精陽明真王歌曰
丹霞飛紫煙，瓊輪湧明海。扶桑凝金芒，萬古色不改。故知元始精，先天蘊淵澮。九龍駕陽車，倏忽起世外。乾坤為合谷，三炁亦既濟。日月為神丹，吸精滅死潰。哀此頑滯仙，鍛石漫成塊。胡不引龍轅，運液落珠貝。穿節連百關，日氣破冥昧。咀雲碎紅璃。飲景以神醉。勿測蓬萊水，每惜生死對。晨本五帝前，道祕索玄會。此三界之上，飛空之中，真王歌音。音參洞章。誦之百徧，名度南宮。調之千徧，真王保迎。萬徧道備，飛昇太空。過度三界，位登仙公。有聞靈音，真王敬形，敕制地衹。侍衛送迎。拔出地戶五苦八雖。七祖昇遷，永離冥官。魂度朱陵，受鍊更生，是謂無量。普度無窮。有祕上天文；諸天共所祟。泄慢墮地歡，殃及七祖翁。
道言：此二章並是日中五帝鬱儀神王隱祕之音，昭晰日精陽明濛汜，出入霞景濟真之道。三界較之以開明，二儀持之以分判。兆能納日精之炁。披陽明之暉。則金華變仙，七祖受鍊。皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於玄都高上神霄玉清王府，道君降世，隨運流傳。若有至人齎金寶質心。依舊格告盟十天，然後而付焉。
道言：夫天地運度否終。日月五星虧盈，至聖神人休否，末學之夫疾傷。凡有此災；同炁皆當齊心修齋，六時行香，十徧轉經。福德立降。消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，以度屍形如法。日精下流，陽明開陰，骨鍊屍滅，炁合天真，魂神徑上南宮，隨其學功，計日而得更生。。轉輪不惑，便得神仙。
道言：夫天地運終，星宿錯度，日月失暉，四時失度，陰陽不調，國土有災，疫毒流行，兆民死傷，師友命過，亦當修齋，行香誦經。夫齋戒誦經，功德甚重。上消天災，保鎮帝王，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，剋得為聖君金闕之臣。諸天記人功過，毫分無失。天中真王，亦保舉爾身，得道者，乃當洞明至言也。
諸天中大梵隱語無量音　道君撰
東方八天
蒼明龍漪，略苔泱蔽。冤漠沙陁，極浮蠢齊。檀爛蘇曷，覰生英妃。烈注倪羨，龍門狩屍。嫣蠱錫野，暴濱裒宜。詠暢司閣，斗環時裴。華薦直芒，忽晞靈披。鸛獵耿躍，眉玄酌微。
南方八天
巢陽暄扶，熾真嚴晦。寶層報馮，鈍剛昌宣。婺軸浩雲，川獲敏芭。映彰弔圖，狎光瑤盧。智哲採禧，抱衡存昭。幽厥鄙托，柱鉛飛吟。高蓋伽賞，舍羶琅盆。窈岫洞炎，驅原華魂。
西方八天
禪猷寂濛，潔嶺候涪。蹈浚酬緣，軸俞昌壽。庚途凝棲，辦黨喬依。聖度越延，食總休基。酉萼輦秋，由奚覽趨。歷籛步稽，畫拔屏持。邈在玄落，茂悅群作。徧怙洎拜，倫匠舊顙。
北方八天
鎮佃丘廛，玉池慈源。海影首達，辰火沇旋。璫員淨寶，辟由光迷。疆論壯治，垂和邀瑰。專臒史修，白兆淪實。耕籧申虺，清監槎排。丙綿司彪，穆都伴獨。持錞敷緒，涸鐸變梯。
道言：此諸天中大梵隱語，無量之音，舊文書日闕長樓赤扉之上，以陽鬱儀之光。其道至禁，為太上不泄之旨，萬物為之依息，千聖用之遊桓。兆能知之，招靈採真，洞盈泥丸，蘂嚲液泄，神變成仙，九祖受福，身浮天雲。字皆廣長一丈。天真皇人昔書其文，以為正音。有知其音，能齋少其音者，諸天皆遣陽明神王，下觀其身，書其身勤，上奏諸天，萬神朝禮，地祇侍門，大功真王，保舉上真，道備剋得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致神王下觀，日帝遙唱，萬神朝禮，三界侍軒，群祆束首，鬼精日亡，琳琅振響，十方肅清。河海靜默，山嶽吞煙，萬靈振伏，招集群仙，天無氛穢，地無祅塵，冥慧洞清，大量玄玄也。
