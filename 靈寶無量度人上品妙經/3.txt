
道言：昔於靜空天中，朱落神風，太玄妙土，受元始度人天地八維安鎮國祚無量上品。元始天尊當說是經，周迴八過，以召八維，始當詣座。天地八維大神，上聖高尊，鎮國真君，無鞅數眾，乘空而來。玉華紫氣，瑞靄凝暉，瓊車泛霞，羽仗交映，翠蓋駢羅，香風散靈，天精昭朗，萬象澄鮮，神光散揚，黃霧芬芯，緑羅泛景，洞煥太虛。八日八夜，諸天日月星宿，經緯魁衡，一時停景。金真玉明，靈響靜空，法雷輕震，莫不肅然。一國地土，緬平一等，山川偉麗，林木敷榮，威光應感，天瑞咸臻，眾真翊侍，元始天尊玄坐玉蘂敷華御化寶牀之上。說經一徧，諸天大聖同時稱善，是時，，萬國一切有情，普蒙開化，俱發善心。說經二徧，八維安鎮，帝祚綿昌。說經三徧，品彙交和，民人富樂。說經四徧，禍亂永消，毒害不生。說經五徧，道化普宣，咸陶聖範。說經六徧，天覆地載，和氣沖融。說經七徧，靈文顯布，正道清明。說經八徧，民物熙洽，無有事心。說經九徧，真文發現。說經十徧，嘉祥杳至，是時，一國是男是女，莫不傾心，皆受護度，鹹得長生。
道言；是時，
元始天尊說經一徧，東維無極無量品青華官君將吏，無鞅之眾，浮空而至。
說經二徧，南維無極無量品丹華官君將吏，無鞅之眾，浮空而至。
說經三徧，西維無極無量品皓華官君將吏，無鞅之眾，浮空而至。
說經四徧，北維無極無量品紫華官君將吏，無鞅之眾，浮空而至。
說經五徧，東北維無極無量品鬼門官君將吏，無鞅之眾，浮空而至。
說經六徧，東南維無極無量品地戶官君將吏，無鞅之眾，浮空而至。
說經七徧，西南維無極無量品人門官君將吏，無鞅之眾，浮空而至。
說經八徧，西北維無極無量品天門官君將吏，無鞅之眾，浮空而至。
八徧周竟，八維安鎮國祚官君將吏，八景八威，八史八神，諸部仙官，曹屬之眾，一時同至，一國男女，傾心歸仰。皆願天地八維，福瑞應感，安泰欣榮，來聽天尊，宣布法要，安鎮國祚，保天長存。有如細雨密霧，無鞅之眾，傾圓圍繞，非可禁止。於是元始即於眉間額珠之上，出異色寶光，光分八道，每一道中現天書自然梵炁神符。於此八維，出此八符，安鎮國祚，保定乾坤，復現丹章，玉文靈篇，迎至妙氣，感攝嘉祥。元始登引八維，天曹地司，官君將吏，八方至真。無量大神，無鞅數眾，俱入寶光之中，天人仰看，惟見拂拂，從寶光中入，混化梵炁神符之內。既入寶光，不知所在，國人廓散，地靄綿雲，皎如柔玉。元始即於妙景之內，說安鎮國祚大法都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有殘傷，傾土歸仰，咸盡一心。不欺不誣，不忮不謀，不毀不爭，不佞不邪，不媚不忍。言尚忠正，口無怨譽，齊同慈愛，異國成親，國安民豐，欣樂太平。經始出教，一國以道，預有至心，宗奉禮敬，皆得度世。
道言：元始天尊說經中所言，並是諸天上帝內名。安鎮國祚，禳解八維，至福降祥，隱韻之音。亦是上靈內祕，琅笈之書，招集至真元聖妙有內諱，保帝熙時之隱名也，非世之常辭。上聖已成，真人通玄，降靈力，扶皇圖，道持洪祚，威伏邪醜，德被生類，能悉其章。誦之八徧，八維康靖，六合又寧，諸天遙唱，萬帝設禮，河海湛然，山嶽效靈，日月重景，璣星順踱，群魔束形，鬼精滅爽，迴福延世，安養種人。至學之士，誦之八過，則五帝護國，三天助持，魔精喪眼，鬼祆滅爽，濟度垂死，絕而得生。所以爾者，學士雖稟至科，八維峙符，安鎮靈法，神氣未合，體未洞真。召制八神，威未制天政。德可伏御地祇，束縛魔靈，但請祥致福而已，不能更生。輕誦此章，身則被殃。供養尊禮，家國興隆，世世昌熾，與善。因緣，萬災不干，神明護門。斯經尊妙，獨步玉京。度人無量，為萬道之宗，巍巍大範，德難可勝。
道言：凡誦是經八過，天地八維八神，官君將吏，八景大神，安鎮國祚。八大神王，八方真人，同時齊到。邪怪潛伏，民物安和，邦家寧鎮，魔精妖魅，八符禳解，營護真靈，八維之地，伏骼藏屍。千年木石，水火之怪，丹蛇赤鼠，陰影冤滯，古昔之鬼，往眾先宗，億曾萬祖，幽魂苦爽，皆即受度，上升朱宮，格皆九年，受化更生，得見太平。而好學至經，功滿德就，皆得神仙，飛昇金闕，遊宴玉京也。上學之士，修誦是經，身合天地，絡應八維，頭中九宮，上通太極，八方玉文，煥照身宮，何鎮心君，性靜無為，混合百神，魂魄受鍊，陰陽運靈，左居無英，右守白元，中有晨暉，照耀億千，驛馬奏功，司命結篇，皆即受度，飛昇南宮。普世受誦，俱獲道真，玉符招神，神安氣靈。赤筋霜髓，紫脈成文，文布洞章，骨變丹金。則乃延壽長年，後皆得作屍解之道。魂神暫滅，不經地獄，即得返形，遊行太空。此經微妙，普度無窮，一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖，長役地官。侍經八維安鎮玉童玉女，各三十二人，營衛神文，保護受經者身。
道言：正月長齋，誦詠是經，安鎮寅、卯、辰、巳、午、未、申、酉、戌、亥、子、丑之方，維正之位，兆域之中。為上世亡魂，斷地逮役，度上南宮。七月長齋，誦詠是經，安鎮天地，民物生靈，咸遂道性，克慕神仙，諸天書名，黃籙白簡，削死上生。十月長齋，誦詠是經，為國王帝主，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，天地八維，成皆安鎮，八景降祥，瑞應備現，靈文祕圖，八柱刊瓊，八官紀善，道化保於無窮。三元之日，誦詠是經，十二辰宮，四方八維，天神地祇，施慈降福，註定吉祥，永使聖君，上德日隆。神洞無間，體生玉華，面有金顏，魂神澄正，萬炁長存，斷除苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室。東向，叩齒三十二通，上聞三十天，心拜三十二過。閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，八維符吏，八面功曹，環立侍直，項生圓象，內現天文龍鳳之書，安鎮天地，光映八維，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，俓御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，上品妙首，安鎮度人，天地八維，八威隱韻，凝篆自然。八神赤文。祖劫元真。元始妙氣，化生諸天。開闡八維，輔立天根。天地神真，分氣結身。方維既定，禍福乃陳。上帝靈符，辟魔護人。無文不光，無文不明，無文不立，無文不成，無文不安，無文不鎮。是為大梵，安鎮乾坤，國祚隆長，慶瑞永綿。鬱羅蕭境，玉帝靈都。上極無上大羅天中，眇眇劫仞。下至崑崙奠界，八維區別。萬方辨分，正位皆有官君神吏守衛。奏疏上晨，紀善注功，率由於民。大行梵炁，周回八方。中有天地八維之神，直符殺鬼之使，安鎮國祚之尊，南極長生大君，神霄真王，青華之君。出教立法，保國護民，符鎮八維，天地朗明，天省玉堂，上相真君。中有上宰玄司之君，禳解災氣，國祚咸寧。中有南上司命司錄，延壽益算，度厄尊神，清蕩方隅，萬物欣欣。今日開化，諸天臨軒。
東維無極飛天護世神王，長生大聖無量度人。
南維無極飛天護世神王，長生大聖無量度人。
西維無極飛天護世神王，長生大聖無量度人。
北維無極飛天護世神王，長生大聖無量度人。
東北維無極飛天護世神王，長生大聖無量度人。
東南維無極飛天護世神王，長生大聖無量度人。
西南維無極飛天護世神王，長生大聖無量度人。
西北維無極飛天護世神王，長生大聖無量度人。
八維守符飛天護世神王，長生大聖無量大神。並乘玄雲，都吏甲馬，八維神官神吏。旗旛騶騎，乘駕風雲，噴煙吐火。龍神驛卒，鬼官虎賁，四面大將，八臂神丁，朱額青甲，乘飈跨麟。直符小吏，安鎮靈曹，地域之神，億乘萬騎，升降而來，迎侍霄駕，鎮國保生。天機丞相，南昌上宮，韓司主錄，八維大神，執天地籍，檢察萬神，飛意密召，齊到帝前。隨所方維，嚴奏上天。普告三界，無極神鄉，泉曲之府，北都羅酆，三官九府，十二河源。急召積屍大靈星君，使度生民。八維剋害，破射惡殺，呼魄追魂，上解祖考，億劫種親，疾除罪簿，落滅惡根，不得拘留，逼合鬼群。元始符命，安鎮升遷，北都寒池，部衛形魂，地司保舉，度品南昌。天機都省，道運長新，死魂受鍊，仙化生民。生民受度，劫劫永存，隨劫輪轉，與天齊年。永度方維，注害不干，隨符安鎮，保慶長年。道備德成，超淩三界，逍遙上清。上清之天，天帝玉真，護持國境梵行。
東方八天
明持玉陽天，帝至利師方。
角胎上極天，帝勳夷思完。
儲淨妙有天，帝群題士詢。
彥跡鉛宗天，帝歷蘄化常。
氏張輔皇天，帝彭義慈。
太至吳祖天，帝招機總維。
祕瞢韓化天，帝傳真識元。
逸邈希順天，帝祖羅英。
南方八天
熯度霄炎天，帝龍澌彌沙。
鑄神骨想天，帝玄鮮生。
曜華麗舉天，帝純寂渙池。
宣革慶鴻天，帝香京沂牢。
變黻拭崇天，帝肇玄慈名。
斗虛爓阿天，帝真雲祕都。
阻義炎流天，帝猛子迴堂。
略羽道餘天，帝洞景易當。
西方八天
紆論制魔天，帝誥屠辛良。
柳寓偁當天，帝伯定謨。
徼連紫鯨天，帝奏祥敷。
傲靈悅空天，帝上覺真。
越積渚安天，帝演丘資賢。
宜封觀虛天，帝峻淵辭朋。
義神飛廬天，帝判極洞霞。
頌玄流景天，帝泰遙康容。
北方八天
兜玄隱微天，帝氣襲龍枚。
兆化億光天，帝保粹沖。
史阿奚幾天，帝湊昌輪。
豫常尤俞天，帝斷從堅。
賓張守符天，帝曲回明方。
福王行逸天，帝壽耆晞。
靜原華鼎天，帝度真天形。
道遠浩流天，帝言永疆。
三十二天，三十二帝。諸天隱諱，諸天隱名。天中空洞，安鎮國祚，自然靈章，八維隱韻。安鎮之音，安鎮之尊。八維之神，八維大魔，八維之靈，度符玄合。變化上清，無量之奧，深不可詳。召攝神真，普度天人。今日禳除度法，歷關諸天，請鎮國維。斬絕祆群，飛仙八景，名列太玄，真魔監舉，無拘天門。東斗定化，西斗伏祆，北斗斬姦，南斗衛生，中斗鎮惡，總監八維。青帝養育，白帝輔成，赤帝安民，黑帝滅禍，黃帝衛生，保安兆時。青天魔王，安鎮東維。赤天魔王，寶符南離。白天魔王，西遏刀兵。黑天魔王，北維普寧。黃天魔王，八威神兵。五帝大魔，搜捕八維。清肅天地，總領鬼兵，麾慞鼓節，遊觀太空。靈文偉煥，羅布威光，安鎮國祚，嚴攝邪氛。神王受命，除世不祥，玄蛇吐毒，九都膽張。天丁縛鬼，北斗戮精，擲火萬里，流鈴八衝。敢有干試，拒遏八神，金刀亂施，千祆滅形。仰嘯玉華，俯咀絳涬。天地八維，念道安真，屠滅禍爽，風火無停。千千截首，萬萬剪形，魔無干犯，鬼無祆精。三官北酆，明檢鬼營，不得容隱，金馬驛呈。普告無窮，萬神咸聽，三界五帝，列言上清。
元始上帝和合三炁，天地八維，安鎮國祚之法，祕於東華寶室，威禁至重。八維真符，皆自然靈章。飛玄之華，九鳳之氣，以成紫字。用以救護世厄，方隅邪怪，境土不順之道。若國境疾癘，兵盜、水火之難，則行香修齋，六時行道，誦此妙經，隨所災分，丹書此符，作旺相所宜之色，設於國內。燒香，醮禮三天帝君，八維神王將吏。中庭，法師仗劍，步躡斗罡，禁氣，誦咒，隨所安符。訖後三日或七日，徹去壇席，大吉。如一　家有方隅注害毒惡之氣，身黃土符之殺，亦用此符禳厭，亦祭八維官君將吏等也此。
上清護世之文，不可輕慢。衛符皆有靈官童子，玉女直符，以申令行事焉。具符如左八符，或繒，或紙，金鑄，石刻，皆可。每維直符十九人，使者三人，守符官君將吏三千人。
安鎮東維青華丈人護世長生真符
青書黑繒，施震宮上。
安鎮南維赤靈真人護世旺福真符
丹晝黃繒，施離宮上。
安鎮西維章簡玉女護世禳兵真符
白書黑繒，施兌宮上。
安鎮北維龍玄大神護世保祚真符
黑書白繒，施坎宮上。
安鎮東北維皓真靈君護世伏魔真符
白書緑繒，施艮官上。
安鎮東南維碧仙神君護世通玄真符
碧書紫繒施巽宮上。
安鎮西南維玄真夫人護世寶皇真符
黑書絳繒，施坤宮上。
安鎮西北維天老帝君護世鎮國真符
白書黑繒，施乾宮上。
如上八符，皆梵炁至精變化，自然成文。安鎮天地八維，變災為福，帝尊萬年。民有信誠，取黃繒以丹書八符，佩身，辟萬邪千禍，出入行來，不避太歲，方維大殺，修營居室，施符八維，元亨利貞。
安鎮國祚萬歲太平五福真君，一十二字，黃書之安，中央石臺上。
中央玉文一十二字，保鎮國祚，福壽帝尊，諸天上帝臺闕之上，皆刻書之也。國界之內，四時不調，災癘競起，皆當醮禮。天真敷露，五方真文，安鎮入符及山水簡券，七日之內，必獲感降，致福流祥也。
元始混茫，五氣回光，上降下接，玉液流滂。結為玉京，環峙八方，金氣生剛，神風激揚。浩浩九劫，太乙玉房，道為氣母，龍漢延康。眇眇億劫，混沌之中，上無色界，下無輪淵。金栗潤澤，群龍伏潛，中有大神，身如玉蚖。莽莽萬丈，噴雷吐煙，眼為日月，血液為泉。浩波杳冥，海之百川，雲凝氣鼓，玉景為天。、天上天下，無幽無冥，無形無影，無極無窮。溟涬大梵，遼廓無光，赤明開圖，運度自然。元始安鎮，敷落靈真，八維神綱，星斗交連。勑命靈官，分域龍君，天殺地殺，八維大神。十二官分，上乾下坤，道氣如繩，貫珠絡纓。神符赤書，辟斥祆氛，保制劫運，使天長存。梵氣彌羅，萬範開張，元綱流演，三十二天。輪轉無色，周回八維，旋斗歷箕，六氣纏綿。三十五分，總禦天關，勝伏淩犯，動靜改遷。維內守神，衛世無愆，生善滅惡，定錄三天。八景冥合，氣入玄玄，玄中太皇，上帝高真。汎景八維，禳鎮咸寧，金真朗郁，流響雲營。玉音攝氣，靈風聚煙，紫虛鬱秀，輔翼萬仙。露文植符，福祚帝宸，水升火降，自然成真。真中有神，長生大君，無英公子，白元尊神。太乙司命，祧康合延，八維之內，各有尊靈。共保皇圖，護衛帝門，執符把籙，保國救民。上遊上清，出入華房，八維之內，細微之中。下鎮百靈，中華絳宮，運行五氣，混合萬神。十轉迥靈，萬氣齊真，真道貴生，無量度人。上開八關，八維之方，罪福禁戒，宿命因緣。普受開度，死魂生身，九土安鎮，氣降諸天。諸天之上，八道靈文，中有空洞，謠歌之章。真王靈篇，辭參高真。
第一欲界清寧維域飛空之音
道化一形，陰陽兩分。天上天下，瓊室玉宮。十二神營，八維四門。水火金木，寒暑相因。沖氣為和，刑剋俱存。順為吉德，逆為禍根。天地八維，倚伏所存。煌煌赤符，蕩逐神姦。保德常自吉，泄慢常自凶。高上神霄王，緑輿來紫空。惟願法教興，生津遠莫窮。龍章施八維，辟除禍害宗。不使斷正氣，保延世運亨。淩虛誦洞玄，以攝扶持功。束送幽邪靈，斬馘祆魔鋒。安鎮長綿綿，聖祚日興隆。
第二色界八維禧祐之章
玉都萬神，總御八方。圓羅洞無，大梵周行。變化浩渺，周布億千。飛玄成書，佩服真靈。斷絕殃注，吉慶相連。坎離激戾，邪氣紛紛。神符所至，靈光燕存。福降紫清，運會自然。此時樂兮，上帝之恩。禳祆滅凶，生類和寧。我道難遇，故顯洞文。飛空妙範，混合玄元。成敗之用，率由爾身。普天護度，賴此歌音。
第三無色界安鎮天福歌曰
碧雲鬱嵯，玉淨圓羅。洞虛無色，燿素靈波。惟有元一，混沌之神。生育天地，布列玄真。世分八維，中含紫虛。皇極為王，統御萬方。飛神萬變，法道真、常。赤文煥麗，制魔召祥。施張靈化，庶物咸康。致福者心，諒不由他。心通妙意，三氣凝華。國祚由是安，教化靡不同。萬神享慶會，靈童伐鼓鐘。
此三界之上，飛空之中，飛仙歌音，音參洞章。誦之百徧，名度南宮。誦之千徧，魔王保迎。萬徧道備，飛昇太空，過度三界，位登仙公。有聞靈音，魔王敬形，勑制地祇，侍衛聖君。八絃安泰，永絕禍難。祖彌升遷，遊宴玉天。欣樂無窮。歡盼劫年。是謂無量，保度無窮。有祕上天文，諸天共所崇，泄慢墮地獄，禍及七祖翁。
道言：此二章並是諸天上帝，及至靈真王隱祕之音，皆是大梵之言，非世之常辭。言無韻麗，曲無華宛，故謂玄奧，難可尋詳。上天所寶，祕於玄都紫微上宮，依玄科四萬劫一傳。若有至人齎金寶質心，依舊格告盟十天，然後而付焉。
道言：夫天地運度否終，日月五星虧盈，至聖神人休否，末學之夫疾傷，上逮國境水旱，民物疾癘，八維之分，有諸災怪。同氣至士，皆當齊心修齋，六時行香，八徧轉經，醮禮天真，八維施符，中安十二玉字，勤苦至禱，福德立降，消諸不祥，元量之文，普度無窮。
道言：夫治化未周，道德未充，事應廣運，開闡玄功，當擇上學至人，為其行香誦經。則天地八維，普獲安鎮，國祚成亨，人無邪害。真正神明，萬物被德，稟生受靈，鬼屍滯爽。開度形魂，徑上南宮。隨其學功，計日而得更生。輪轉不滅，便得神仙。
道言：夫天地運終，星宿錯度，日月失昏，四時失度，陰陽不調，國境有災，水火兵盜，疫毒流行，兆民死傷，師友命過，皆天地八維刑勝之氣，注射使之。皆當施符，按法修齋，行香誦經。夫齋戒誦經，功德甚重，上消天災，保鎮帝王，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋，燒香誦經，醮告八維，施符用法，誦經八過，皆諸天記名，萬神侍衛。右別至人，剋得為聖君金闕之臣，諸天記人功過，毫分無失。天中真王，亦保舉爾身。得道者，乃當洞明至言也。
道君撰
元始靈書安鎮國祚玉篇
東方八天
竅叫鼇醯，辯龢穌霗。教昂泊撲，越英孳緘。昺扁流轄，爰瓏稽郴。妙落筆俞，肇熒彌摩。郁圖璟祖，竇冥健稠。琯棐赭環，徽咸協汾。鮮鐸巴漫，道瓊緑完。蔽膜遊綿，邈巒斗箋。
南方八天
訥池建憩，炯桓疑兟。罔玄師元，霹溥優賓。宥團宥假，天晶曆孫。叫崛羈罩，麼錫漾敦。鎪犀斡索，譚監鬼道。懋姬暄緒，屢涪婁鹵。蕭仙登京，篆昭孔盟。晝就豚浹，混徊洞侖。
西方八天
蘇訶交彭，屈觀史庚。忍利欹遁，幽茂武神。圭羅積坤，殊容被紳。濫卓廣割，嬰漏淵璘。頂舍乾婁，淨展昏鈞。命提懽茹，遘混泥淪。淪莊運秀，毗孤遼泉。逵濯衍文，史亟酉仙。
北方八天
藏堅滸銳，日曄靈頤。輻遠蹟徠，蘊剸犀雷。燿揚晃微，陁蘭伊垂。乳鹹旌派，虛劫赤璺。盤巒俯巔，纏翅驛繪。鈕耿遙玄，真沆霄宣。蕩逸亙廓，龍廬皎荃。酆截令牢，燔丁北然。
道言：此諸天中大梵隱語，無量之音，舊文五色神金，鼓冶為符，安鎮天地八維之上。調正運數，氣合元和，扶衛國祚，與道常興。字皆廣長一丈，天真皇人昔書其文，以為正音。有知其音，能齋而誦之者，諸天皆遣八方神王，八維宰牧，下觀其身，書其功勤，上奏諸天，萬神朝禮。地祇侍門，大勳真仙。保舉上真，道備剋得。遊行三界，升入金門。此音無所不辟，無所不禳，無所不度，無所不成，天真自然之音也。故誦之致八真下觀，上帝遙唱，萬神朝禮，三界侍軒，群祆束首，鬼精自亡。琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
