
道言：昔於大丹天中，絳華虛歌太玄景土，受元始度人紫光丹靈無量上品。元始天尊當說是經，周迴十過，以召十方，始當詣座。天真大神，上聖高真，妙行真人，紫光丹靈，元化大神，無鞅數眾，乘空而來。飛霞浮霄，琅輿寶輪，玉蓋垂蔭，絳雲藹虛，五色蓊蔚，洞煥太無。七日七夜，諸天靈關，日宮月府，騰燿凝煇，瑤闕層城，通明瑩徹，星綱回運，五斗舒光，九道散飈，碧壘交纏，寶圓泛景，天貫飛煙，一國地土川谷林藪，緬平一等，無復高下，土皆變紫瑤，無有異色。眾真侍座，元始天尊玄坐空浮九色寶華丹燿飛瓊之座。說經一遍，諸天大聖同時稱善，是時，一國男女，道性開通，了悟玄妙。說經二遍，神府流珍，玄泉泛液。說經三遍，妙範宣微，密周眾體。說經四遍，雙景朝元，玉關合會。說經五遍，洞神應變，生化自然。說經六遍，沖和降繞，形極仙真。說經七遍，靈功遠逮，開濟祖先。說經八遍，天尊身光，上騰大羅，下降九淵，長夜停悲，寒宮罷對。說經九遍，鬼官考吏，升補仙階。說經十遍，三界之下，一切眾生，皆見紫光丹靈之道，是時，一國是男是女，莫不傾心，皆受護度，鹹得長生。
道言：是時，元始天尊說經一遍，東方無極無量品青元大神，無鞅之眾，浮空而至。說經二遍，南方無極無量品太丹大神，無鞅之眾，浮空而至。說經三遍，西方無極無量品皓素大神，無鞅之眾，浮空而至。說經四遍，北方無極無量品玄光大神，無鞅之眾，浮空而至。說經五遍，東北無極無量品鎮靈大神，無鞅之眾，浮空而至。說經六遍，東南無極無量品流飈大神，無鞅之眾，浮空而至。說經七遍，西南無極無量品神金大神，無鞅之眾，浮空而至。說經八遍，西北無極無量品天垣大神，無鞅之眾，浮空而至。說經九遍，上方無極無量品圓羅大神，無鞅之眾，浮空而至。說經十遍，下方無極無量品沖妙大神，無鞅之眾，浮空而至。十遍周竟，十方無極紫光丹靈大神，一時同至，一國男女，傾心歸仰，各相謂言，我初聞經，即悟神丹，真氣灌鍊，合體通明，微妙道範，求證仙真。來者有如繁星積霧，飛雲細塵，無鞅之眾，迮國一半土皆偏陷，非可禁止。於是元始懸一寶珠，大如黍米，在空玄之中，去地五丈。元始登引，天真大神，上聖高尊，妙行真人，十方無極紫光丹靈大神，無鞅數眾，俱入寶珠之中。天人仰看，惟見勃勃從珠口中入，既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，鹹得至真。養氣養神，養元養精，養志養妙，養慧養形，養生養性。光華被體，靈丹告成，齊同慈愛，異骨成親，國安民豐，欣樂太平，經始出教，一國以道。預有志心，奉禮恭敬，皆得度世。
道言：元始天尊說經中所言，並是諸天上帝內名，隱韻之音，亦是上真內諱，列聖之隱名也。誦詠之者，紫光內映，丹靈輔魂，玉丹餔飼，太一降真，非世之常辭。上聖已成真人，通玄究微，能悉其章。誦之十過，諸天遙唱，萬帝設禮，合景升玄，丹靈捧雲，內化日月，俠侍星辰，群魔束形，鬼精滅爽，回屍起死，白骨成人。至學之士，誦之十過，則五帝侍衛，三界稽首，魔精喪眼，鬼祆滅爽，濟度垂死，絕而得生。所以爾者，學士穢氣未消，體未洞真，以制十方，威未制天政，德可伏御地祇，束縛魔精，但感丹光度形而已，不能更生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，心丹自靈，紫光保身，億曾萬祖，幽魂苦爽，皆即受度，上升朱宮，格皆九年，受化更生，得為貴人。而好學至經，功滿德就，皆得神仙。太一玉丹，賜兆長生，飛升金闕，遊宴玉京也。上學之士，修誦是經，知覺性明，元命歸神，玉丹潛符，紫光騰凌，皆即受度，飛升南宮。世人受誦，則丹津自生，流注胎神，延壽長年，後皆得作屍解之道，魂神暫滅，不經地獄，即得返形，遊行太空。此經微妙，普度無窮，一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖，長役冥官。侍經五帝。玉童玉女，各三十二人，營衛神文，保護受經者身。
道言：正月長齋，誦詠是經，紫光丹靈，陽德度冥，玉丹九回，七世成真，為上世亡魂，斷地逮役，度上南宮。七月長齋，誦詠是經，紫光丹靈，真道歸體，能屈能伸，身得神仙，諸天書名，黃籙白簡，削死上生。十月長齋，誦詠是經，紫光丹靈，太一授書，玉丹護真，為國王帝主，君臣父子，安鎮國祚，保天長存，世世不絕，常為人君，安鎮其方，民見太平。八節之日，誦詠是經，紫光丹靈，鑪開八門，鼎有九宮，太一為尊，得為九宮真人。本命之日，誦詠是經，紫光丹靈，悟兆元命，得為真人，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛升上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐紫赤黃三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，頂上紫光，內有太一玉丹，赤光如日，大如彈九，捧在神雲之內，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁主十二過，東向誦經。
元始無量度人上品妙經
元始洞玄靈寶本章，紫光丹靈上品妙首，九轉度人。太一隱韻，玉丹自然，混洞赤昌，華元上真。生育天地，造化群靈，太有玄宮，耀光彌綸。開導九淵，交絡天根，太一蔚微，萬物生神。熒熒丹景，圓照通明，外連四虛，包含玉嬰。元始大劫，五緯流形，是為靈瑞，紫極高清。鬱嶽蕭山，太上玄京，上通圓曜，瑤闕飛精。神運廣筵，昌玉純英，方臨帝仞，元化開生。太微明堂，青霞碧城，安鎮十方，貫氣八冥。下連列宿，降妙群星，巍巍上帝，安坐玉垣。中有紫陽大範之真，中有光飛玄極之君，中有丹華符應元君，中有靈通上妙真人，中有開天化氣司生司育九微八道皇老尊神。丹靈上範，宸極度人，載天持地，列聖開生。共宣洪化，度劫回津，今日降鍊，萬神臨軒。東方無極紫光丹靈神王，長生大聖無量度人。
南方無極紫光丹靈神王，長生大聖無量度人。
西方無極紫光丹靈神王，長生大聖無量度人。
北方無極紫光丹靈神王，長生大聖無量度人。
東北無極紫光丹靈神王，長生大聖無量度人。
東南無極紫光丹靈神王，長生大聖無量度人。
西南無極紫光丹靈神王，長生大聖無量度人。
西北無極紫光丹靈神王，長生大聖無量度人。
上方無極紫光丹靈神王，長生大聖無量度人。
下方無極紫光丹靈神王，長生大聖無量度人。
十方至真紫光丹靈神王，長生度世無量大神，並乘紫光飛雲，丹霞寶輿，緑璟神輦，方蓋圓輪，驂駕白虎緑鳳丹鸞，建八元神節，明飈羽旛，前列三天大仗，後從朱陽萬兵，鬱單玉真，遊空步虛，三師啟塗，九仙捧轅，億乘萬騎，浮空而來，傾光回駕，錫丹度生。統仙丞相，太極元宮，九垣玉輔，皇老大神，執簡持章，齊會帝宸。俯閱教科，下頒幽扃，變化梵氣，周流五行。隨所飛奏，開導諸天。普告神洲，仙境靈鄉，洞天福地，海嶽河源，三元曹局，九淵化城，關紐綱維，閬風崑崙，瑤闕三真，玄華帝臺。劫仞彌羅，大經玉輪，元皇詔命，時刻飛升。開度先祖，受對苦魂，逍遙解脫，隨光上賓。玉眸鍊質，素暉蕩形，上登流火，仙變生身。合景太霄，與運長存，因緣輪轉，劫劫無傾。永斷衰凶勝伏尅害之厄，超凌玉虛，受化洞陰，過度生關，飛神絳垣之天。天帝洞丹，無色之境梵行。
東方八天
旌房簡宮天，帝伯弓思臧。
慶德昭符天，帝正車燕良。
用靈希祕天，帝契岸孔沖。
求玄絮聞天，帝持時明。
利陽開華天，帝招仙圖休。
勝穆問宗天，帝冒洪藴都。
降華極光天，帝規童倚賢。
寵猷清儀天，帝梁部央畸。
南方八天
紹經師濟天，帝靜敷樂襄。
火洞薦隆天，帝勑陀除魔。
燿神司丙天，帝華魂錄靈。
特靜淪化天，帝確啟紋嵩。
廉聖廣明天，帝謁通俟會。
極陽遠靈天，帝將維卑光。
純修至感天，帝兆用無兼。
杳冥普居天，帝黨南式回。
西方八天
光遼慈息天，帝蒙擊還球。
神燿總靈天，帝顓多鄰洙。
碧萼璇珍天，帝鐸妙田並。
定籍朱宮天，帝胡堂秘公。
虎章考錄天，帝阿韓呂全。
太無真首天，帝儲能捨祇。
錄皇寂根天，帝瀹仲息完。
平虞夙野天，帝資緣景班。
北方八天
玄晨昌化天，帝獨勤王。
真極康庸天，帝離文逸恭。
備神息尤天，帝釋乾次開。
道覺遊靈天，帝奠玄池侖。
瑤虛漢霞管真天，帝達匪報祥。
霄墟歷皇紫光天，帝略淵詞皋。
文欽哲員天，帝格徐玄。
昌都萬華秀宗天，帝冒嘉龍周。
三十二天，三十二帝，諸天隱諱，諸天隱名。天中空洞，自然靈章，太一隱韻，丹靈之音，丹靈之尊，紫光之神，紫光玉垣，正憲丹靈。六運十飛，變化九清，無量隱妙，神不可量。敷落三華，普度天人，太一玉丹，化育生民。民有元命，皇丹之靈，弈弈紫光，入體生真。以劫為晝，生滅無輪，授書玉臺，招真命神。今日欣慶受度，歷試萬天，請滅種惡，斷絕胎根，飛運五行，上列太冥。御省注籍，紀功仙官，真王監察，過度天門。東斗保生，西斗降神，南斗注籍，北斗化精，中斗混合，紫光丹靈。青帝順行，白帝司金，赤帝炎燿，黑帝主成，黃帝立極，正氣交並，化生寶丹，九道鬱凝。青霞神王，覺除虛開。赤霞神王，孟都昌期。白霞神王，玉光凌罙。黑霞神王，紫扉密回。黃霞神王，金郯靈晞。五方神王，萬氣之宗。佐天丹靈，飛行九宮。持幢仗節，遊化高空，紫光赫弈，列聖齊功。上天濟生，開度北酆，神王受命，掃蕩不祥。青龍左持，白虎右張，朱雀前驅，玄武後防。四象纏結，丹符洞章，擲火流鈴，揮擊十方。敢有妖魅，干我黃房，玄鉞斬滅，天吏定刑。屠割鬼爽，風火飛騰，千千誠首，萬萬誅形。魔無考試，鬼無祆精，三元九司，嚴校雲營。不容怠縱，飛章奏呈，普告三界，諸地八冥，九宮玄師，言功太清。
靈符大籙，太上真文，三光妙氣，浩劫生成。崑崙玄嶽。巨液之明，開張玄化，火燿金升。赤白既顯，元神鬱凝，天廓澄高，覆周九冥。太一王境，為丹之靈，上連下接，非色非淵。風轉至陰，虛動神源，源神合道，植立億天。天上天下，泛景浮沉，元光浩蕩，玉極無形。溟涬太一，玄丹赤明，皇運金華，景晶彌綸。宣布洪京，元始瑤篇，赤書寶符，合氣成仙。安制九方，使命長延，梵氣騰飛，包絡交纏。紫光散分，為緯為經，元風流演，三十六門。輪轉太虛，周結生根，旋紐歷綱，回度飛輪。六十九氣，總御三元，二景冥符，氣降玄泉。玄泉太真，帝道洪軒，八威萬華，安鎮綿綿。七關四維，與天齊並，絳霄鬱單，煇映無傾。皇一三帝，大洞徊風，伯史育嬰，千景玄童，千交萬和，自然成真。真中有神，萬境居尊，紫光真人，丹天上靈。長生大帝，青華玉君，太一務猷。司命無英。白元赤子，制魄拘魂，桃康合延，布氣營精。執冊運關，保度天民，上遊清微，內居琳琅。太極寶洞，大經明堂，下鎮人身，六府五宮。中理百神，混合飛空。十詠洞章，與氣俱仙，道貴真丹，紫光度人。神鑪八門，運天三輪，陳羅禁戒，宿化因緣。咸獲開濟，無量生身，身得受生，舉形上升，升入玉垣。俾各應丹靈，大勳群魔，吟詠謠音，九華隱篇，辭參高真。
第一紫光丹靈飛空之音
天谷靈泉，真光絳煙。飛霞挹芒，雲周九淵。回邊崑崙，萬景合仙。升騰紫虛，灌鍊交纏。妙有空無，降氣玄丹。玄丹化生，無極真關。九道神輝，下燭酆山。真功昭著，開度七玄。釆煇登晨，飛升玉軿。金華變體，遊行八騫。永超神府，大福綿綿。
第二紫光丹靈仙王之章
天垣玉霞，九和育嬰。丹章上道，宸極珠英。太華大寶，化為玉京。玄元祖範，紫光煥明。人有元象，中藏至精。變化沖妙，升入皇寧。元始真氣，肇立生根。青琅丹碧，徊水玉晶。濯羅結璘，絳天奔星。周旋三景，流飛火鈴。蕩蕩帝氣，巍巍劫城。雙元合應，大朴構形。普天安鎮，億劫無傾。
第三紫光丹靈真王歌曰
金闕啟靈扉，真光遍諸天。萬仙集帝宮，鳴鐘藹飛煙。一唱召萬神，再歌來眾真。茫茫化八圓，珠樓竦琳庭。太上攝千精，元始命伯華。令奔紫晨煇，長生引真牙。妙範祕玄嶽，碧落回雲霞。端坐九霄中，天墉羅九門。日月列其傍，下有層雲屯。紫光化丹靈，驂駕舞龍軿。自然玉清帝，瓊獄請元尊。宣布玉丹道，太一天皇文。普使諸天境，悟玄為種民。設此大法梁，正憲永流行。
此三界之上，飛空之中，真王歌音，音參洞章。誦之百遍，名度南宮。誦之千遍，真王保迎。萬遍道備，飛升太空，過度三界，位登仙公。有聞靈音，真王敬形，勑制地祇，侍衛送迎，拔出地戶，五苦八難，七祖升遷，永離北陰，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及紫光丹靈隱祕之音。能知太一玉丹，為己元命存而保之，不使陰穢邪妄昏觸，返歸心源，紫光照燭，逆知彊名，寓於心相。非心非神，非丹非靈。玄關脫略，悟而得道。既得道已，即心即神，即丹即靈，生死往還，並無所礙，天宮上境，遂性遊嬉，謂之真人，亦曰神仙。七祖飛升，逍遙億劫，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於高上神霄玉清王府東室寶藏之內，依科三萬七千年，運應下傳。若有至人齎金寶質心，依舊格告盟十天，然後而付焉。
道言：夫天地運度否終，日月五星虧盈，至聖神人休否，末學之夫疾傷。凡有此災，同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人，為其行香，誦經十過，以度屍形如法。則泥丸中太一，諱重冥空，字幽寥無，吐玉丹之英，返兆生氣，魂神徑上南宮，隨其學功，計日而得更生。輪轉不惑，便得神仙。
道言：夫天地運終，星宿錯度，日月失輝，四時失度，陰陽不調，國境有災，疫毒流行，兆民死傷，師友命過，同氣災殃，皆當修齋，行香誦經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，克得為聖君金闕之臣。諸天記人功過，毫分無失。天中真王，亦保舉爾身，得道者乃當洞明至言也。
諸天中大梵隱語無量音　道君撰
東方八天
乙羅剎賓，虔踞恆微。祕裝則泯，高牙輦綏。仗毅秦役，瑤真元岐。洞嶽勑玉，琅卿簡瓖。幽流互曾，越田正催。頗惟澤柄，推察冥稽。趙品逸鐸，梁辭變機。郝完賜鉤，洪延伯龜。
南方八天
品慈盈菌，戛和凌京。燕翳洛巔，祝勿幻平。離皇遠寅，歌輪夷恆。旦奏屏約，車塗石扃。道辯驛別，熙都索明。慶備河湄，奚梅趙真。記益瞢弼，烏靈交兵。赤旃胡陀，摩求默淳。
西方八天
教飛瓊格，曆本日箕。論佇明席，延閩次鈞。長儀並敷，閻披江薰。祕露忽漠，餘棠已門。察落正梵，依畢嵯純。勤裒曜比，杓範交並。闡第委媚，斗紐升行。君支陽微，隕作常呈。
北方八天
關師時昌，聯將易蕭。碧斷幽根，霞激邊毫。原趨遲昺，季學明刀。政霜堅濤，杞南惟商。漸胙華敵，晶焰求興。丁羌把房，族英猷卿。緣冥使裔，焦昂步汀。兌臨其雩，爵述撩靈。
道言：此諸天中大梵隱語，無量之音，舊文書高上神霄玉清王府紫光丹靈之閤金門左扉之上，以盟諸真。亦傳東極宮中已成真人者，使知妙道。字皆廣長一丈。天真皇人上真道君昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大勳真王，保舉上升，道備克得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致大魔下觀。上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
