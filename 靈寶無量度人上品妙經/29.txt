
道言：昔於始青天中，碧落空歌大浮黎土，受元始度人降真延壽至極道品。元始天尊當說是經，周回十過，以召十方，始當詣座。天真大神，上聖高尊，妙行真人，降真延壽，福德神王，開化司命，定生道君，護人靈宰，十方真神，無鞅數眾，乘空而來。控辰紫清，淩飈碧落，丹霞薦輪，緑景繞轅，天蓋結瑞，仙葆奏香，神光絳彩，六氣和積，虛梵空無。七日七夜，諸天大聖高真，境界凝現，宮殿譙闕，光毫四飛。法鼓仙音，自然鳴響。韻律清應，萬穴千喁容。神風飄搖，日月騰照，合辰雙景，洞映九天。星妃攀綱肆容，玉帝建常攝氣，萬方昭徹，三界澡瑩，一國土山川林木，谿澗洞海，混離金色，各有真仙，正容拱立，冕服其下，遙瞻遐盻，若有待期。神闕穹樓，巍碧聳黛，天花雨飛，錦繡敷圍，眾真侍座，元始天尊玄坐萬寶天宮結珠翔龍之上。說經一遍，十方天真慶聲降駕，同時稱善，為世學真，長延壽命，是時，一國男女，皆具六通，變化自然。說經二遍，真念通格，天皇俯降。說經三遍，湛海不波，龍宮明現。說經四遍，天隕紺霜，地生紫柰，供養降真。說經五遍，業病性魔，道中法結，皆得玄通，神智開爽。說經六遍，永住道梵，不緣報盡，而有退墮。說經七遍，能運心香，遍諸仙國，迎降十方三境天尊，延壽度人。說經八遍，靜觀三界，萬類眾生，皆是天仙高真，應化法身，立功護國，降請真靈，延壽度人。說經九遍，見諸雲林奇妙壇靖，悉有上真，降身說法，延壽度人。說經十遍，欣樂讚禮，實未曾有，元始上帝，躬宣法要，為此群生，延壽降真，是時，一國是男是女，莫不傾心，皆受護度，鹹得長生。
道言：是時，元始天尊說經一遍，東方降真延壽至真大神，無鞅之眾，浮空而至。說經二遍，南方降真延壽至真大神，無鞅之眾，浮空而至。說經三遍，西方降真延壽至真大神，無鞅之眾，浮空而至。說經四遍，北方降真延壽至真大神，無鞅之眾，浮空而至。說經五遍，東北降真延壽至真大神，無鞅之眾，浮空而至。說經六遍，東南降真延壽至真大神，無鞅之眾，浮空而至。說經七遍，西南降真延壽至真大神，無鞅之眾，浮空而至。說經八遍，西北降真延壽至真大神，無鞅之眾，浮空而至。說經九遍，上方降真延壽至真大神，無鞅之眾，浮空而至。說經十遍，下方降真延壽至真大神，無鞅之眾，浮空而至。十遍周竟，十方降真延壽至真大神，一時同至，一國男女傾心歸仰。來者各執花旛寶衣，珍果香林妙供，讚詠而來，奉禮元始天尊，願聽降真，延壽度人。上清十方天人，至真大神，一國男女，各自思惟天尊大慈，開我冥暗，顯示法要，為下方眾生宣說道要，請降上真，增延壽命。我等天人，雖以道業進登天位，而南昌上宮亦繫限數，壽年雖永，不過百千萬歲，而未能出離三界，保天長存，身入無形，不歷生死。我今欣聞天尊，首為太上道君，出度人上法，降感真靈，真靈下濟，延人壽命。我等位登諸天，益當樂信是法，依教修行，躋於聖道，永不輪轉。如是讚歎議說，一切音聲，遍十方界。猶如隱雷風雨飄驟，金石交音，震動天地五嶽，八海十二神山，煙凝波湧，獅子躑躅，鸞鳳吟嘯，龍澤霧池，雲濤宛轉，碧落薦瑞，翠京發光。於是元始即於座起，命侍真靈妃，太極玉郎，燔鬱單無量壽天，蘭薇千和之香，鼓動法音，簫●吸張，匏箎遞舉，顧盻十方。告太上道君十方天人，言降真延壽之法，已居聖位，竟亦為之，真中有真。此真主攝萬真，為三界化主。我今燔香頂禮，以蘄感降真。既降，接神氣合真，真神歸體，壽命永延，壽者，天德之和。道壽無數，天壽有窮，人壽無定，地壽有終，若能降真，真與道通，壽則無數，所謂長生久視，壽曆無極萬歲唉。笑億齡合歡，作是語己，頂禮十方，心拜道元。忽睹空玄之中，光輝遍溢，碧玉遊宮，鬱藹臺殿，萬聖千真，棲息其間，往來雲霞，驂駕龍虎，遙矚鬚眉，仰觀如畫，明逾日輪，熠燿上下，金剛之氣，園繞維正，作二十四種殊絕異色，出沒顯晦，金青煥麗，瑩等月珠。元始登引天真大神，上聖高尊，妙行真人，十方無極降真延壽至真大神，俱入遊宮之中。上下天人俯仰瞻望，惟見拂拂從寶樓瑤闥中八道而入，既入遊宮，不知所在。國人廓散，地雲柔軟，若蹈綿擴，天雨眾花，雜色盈尺，壅輪沒履，香風洗空，絳光流動。元始即於神宮之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，延其壽年，無有中傷。傾土歸依，咸識道真，延壽延神，延氣延靈，延法延形，延息延化，延福延祥。言無二情，口無偽聲，齊同慈愛，異骨成親。國安民豐，劫劫太平，經始出教，一國以道。預有至心，降真延壽，皆得度世。
道言：元始天尊說經中所言，並是諸天降真內名，隱韻之音，亦皆延壽內諱，百靈之隱名也，非世之常辭。上聖已成真人，通玄究微，能悉其章。誦之十過，則玉清降真，神霄命靈。天帝誦之以延劫，真人誦之以延神，上聖誦之以延道，仙人誦之以延曆。諸天遙降，十華俯庭，河海澄湛，山嶽探凝，日月合景，太儀眇清，群魔束形，鬼精滅爽，回屍起死，白骨成人。至學之士，誦之十過，則五帝駐輦，三官在賓，上真接禮，靈人造扃，魔精竄伏，鬼祆伏形，濟病度死，絕而得生。所以爾者，學士故氣已消，神漸降真，召制十方，延壽千齡，攝御地司，泉曲令丞，削落玄簡，過度之名，延期卻死，道備長生。輕誦此章，身則被殃。供養尊禮，門戶興隆，世世昌熾，與善因緑，萬災不干，神明護門。斯經尊妙，獨步玉京，度人無量，為降真延壽之宗。巍巍大範，德難可勝。
道言：凡誦是經十過，諸天齊到，司命司錄，延壽益筭，南昌大神，為其降真，揚軒紫雲，偃蓋下邁，錄其姓名，註上生籍，延壽無垠。五鬼大殃，注訟元辰，不得干犯，降真之人。而好學至經，功滿德就，皆得神仙，飛昇金闕，遊宴玉京也。上學之士，修誦是經，能降天真，皆即受度，飛昇九宮。世人受誦，則感降神靈，延壽長年，後皆得作屍解之道，神氣易形，出幽入冥，返閉天藏，洞入無形。此經微妙，普度無窮，一切天人，莫不受慶。無量之福，延生保惠，上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官，降真延壽玉童玉女，各二十八人，營衛神文，保護受經者身。
道言：正月長齋，誦詠是經，感降東方九炁青皇帝君，斷絕連注鬼役呼徵，身得延壽，度名青皇宮。七月長齋，誦詠是經，感降西方七炁太素帝君，斷絕殃考傷害，沉痾無留，身得神仙，刻書黃籙白簡，削死上生。十月長齋，誦詠是經，感降北方五炁玄老帝君，斷絕水禁塚墓訟刑，風濕邪源，追考生魂，為國王帝主，君臣父子，延壽長年，保天長存，世世不絕，常為人君，安鎮其方，國祚太平。八節之日，誦詠是經，感降八景高聖，太上丈人，斷絕鬼厲殟毒，三十六瘵，野道不行，五酉逃形，得延壽命，為九宮真人。本命之日，誦詠是經，感降六甲靈妃，三皇道君，斷絕行年太歲大煞，凶害諸神，不得干犯，受道者身，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒二十八通，上聞二十八天，心拜二十八過，閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞渙室內，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始無量度人上品妙經
元始洞玄靈寶本章，降真延壽妙微靈品，十遍度人。諸天隱韻，離合自然，混洞無形，空相冥冥。元氣未生，孰有其真。真者，太空之中，生化之
主，不變不易，無壞無成，金剛成體，空得其真。真為司命，校錄萬靈。真為天尊，布教留經。真為寶皇，福祿生民。真為延壽，為世種情。真為益算，布局命神。如是天真，為空中之神，冥中之精，道中之真。赴念隨感，珠輗鳳軿，首建九色，身御金青，駕氣乘雲，萬千吏兵，為世延壽，註上生名。上無復祖，惟道為身。能降天真，命籌日增。過度九六，神氣通靈。無真不光，無真不明，無真不立，無真不成，無真不度，無真不生，是為大梵，真中之真。碧虛圓羅，金闕玉城。上極神風，重霄紫庭。真本非形，若亡若存。太霞玉宮，中有至真。大行梵氣，周回十方。中有度人不死之神，中有南極長生大君，中有度世司馬大神，中有好生韓君丈人，中有南上司命司錄延壽益算度厄尊神。降真延壽，無量度人。今日校錄，諸天臨軒。
東方無極降真延壽神王，長生大聖無量度人。
南方無極降真延壽神王，長生大聖無量度人。
西方無極降真延壽神王，長生大聖無量度人。
北方無極降真延壽神王，長生大聖無量度人。
東北無極降真延壽神主，長生大聖無量度人。
東南無極降真延壽神王，長生大聖無量度人。
西南無極降真延壽神王，長生大聖無量度人。
西北無極降真延壽神王，長生大聖無量度人。
上方無極降真延壽神王，長生大聖無量度人。
下方無極降真延壽神王，長生大聖無量度人。
十方降真延壽福德神王，長生度世無量大神，並乘景霄碧霞寶輦，珠蓋彤輪，驂駕神虎，赤甲飛龍，建九光之節，八景靈旛，前嘯天籥齊唱，後吹仙籟同鳴，辟邪斑虯，悲號嘶嘶，五帥啟途，三界奉轅，億乘萬騎，浮空而來，赴誠降駕，延壽度生。諸天丞相，南昌上宮，韓司主錄，監生大神，執籙把籍，齊到帝前。隨所應度，嚴校諸天。普告三界，無極神鄉，司命之府，延壽益算，降真大神，二十八宿，北斗九元。上解祖考，億劫種親，疾除罪殃，播植生根。高真下應，開度生門。元始符命，時刻昇遷。長生大君，垂護形魂，制魔保舉，延壽南宮。氣骨受仙，道德化身。生身受度，劫劫長存。隨劫輪轉，與天齊年。永度三官五嶽，八獄九幽。超凌三界，逍遙上清。上清之天，天帝玉真，無色之境梵行。
東方七天
靈書降真之氣，起華蓋斗樞之下，回行二十八宿之上，在房宿二十七度左回，貫四種民天，下在日月之上，散入諸天。已次束行，復位西北而止。近世執法端門左右，應數而下，與風炁相接，故通真感格，須有徵應者此也。
太明護真天，帝圓多羅。
絕梵猷靈天，帝康期伯靈。
胡樂萃秀天，帝茂純德盈。
紫丹明儲天，帝丘無那。
洞霞育真天，帝赤仰師和。
空玄歷數天，帝仲光享波。
僑通諸普天，帝翰童離。
南方七天
炎輿正始天，帝助覺正功。
京維霄明天，帝蒲鈐宛宗。
慶符濮檀天，帝薄滋師蒙。
隨文希度天，帝耀明芝修。
長基樂玩天，帝朝斯元堂。
祈華布容天，帝元定黃。
高凌代元天，帝通孫章。
西方七天
周俞平無天，帝澄占回。
景炎太真天，帝道無明維。
緑井數陳天，帝除彥荒施。
牛羅普逝天，帝時祇洞芝。
定梁惠宗天，帝南白溫宜。
兆靈蘇寂天，帝梵初光。
九微洞皇天，帝知極用藏。
北方七天
帝舒光淨天，帝鬼都玉蒼。
紫儀寂化天，帝叱羅焰千。
至定允理天，帝醮生玉完。
光梵救智天，帝圖定九空。
虎懃正部天，帝十華竟多。
伯燕無原天，帝部單憂婆。
道冥混杳天，帝末都成盧。
二十八天，二十八帝。諸天隱諱，諸天隱名。天中空洞，自然靈章。諸天隱韻，天中之音。天中之尊，天中之神，天中之真，天中之靈。分神降真，和合氤氳。真神高尊，降駕上清。無量之奧，深不可詳。有知降真，延壽度人。今日欣慶受度，歷關諸天，注簡誠通，徹感幽玄，飛降九真，泛景太玄，三真監舉，昇入天門。東斗主筭，西斗記名，北斗落死，南斗上生，中斗大魁，度人降真。青帝奏書，白帝破券，赤帝露文，黑帝紀願，黃帝開通，道真合變。青天命神，越玄九冥。赤天火鈴，斬伐魔魂。白天操戟，嚴陳帝敕。黑天總靈，萬萬神兵。黃天布炁，列真齊至。五天上真，萬神之尊。飛行三界，驅役雷霆。揚旗擲火，九醜奔驚。降真延壽，福德安榮。盡摧鬼鋒，諸天齊功。上天度人，蕩滅北酆。冥官鬼庭，殺氣橫空。仰降高真，五華蔚蔥。八海練淨，六天沖融。天帝按籍，上卿典封。紫皇注壽，億劫齊終。後役電吏，前催驛龍。敢有干試，拒遏上真。騁煙絳房，舞輪北清。真降玉符，易質童嬰。上偕帝友，刻位丹瓊。搖光熒熒，碧杳萬程。中列九宮，協宸玉京。續益生氣，靈機內營。恍惚變化，躬接仙真。司命秉筆，帝君授經。壽命無窮，萬神咸聽。三界五帝，列言上清。
太光沉謐，萬劫開光。眇浩非跡，混氣成空。空無復色，空無復淵。空極生風，風降為澤。風澤洞虛，天中之天。天中之神，神為天真。降氣運神，天地用成。三界爰立，萬象容停。天上天下，無幽無冥，無形無影，無極無窮。溟涬大梵，遼廓無光。神真布化，運度自然。元始安鎮，蕾買霞結篇。九天虎篆，八威龍文。植化靈人，格降上真。真道流行，萬範開張。真光洞流，二十八天。轉輪宸樞，周回十方。旋斗遶垣，還度天端。二十八舍，總氣北元。輝映冥合，真景通玄。玄中太皇，上帝高真。泛輿景霄，時來帝庭。撫璈激音，奏響雲營。翩翩羽旗，列聖來賓。注命玉曆，延壽度生。氣具神備，自然成真。真中有神，長生大君。左神公子，皓華尊神。帝一輔皇，神母弼卿。儼坐三宮，保命生根。真氣下接，壽命日增。上遊上清，燕息金房，九曲之內，細微之中。下鎮人身，泥丸絳宮，中總道空，混洞神真。九孔受靈，萬氣齊仙。仙道貴生，無量度人。出入天門，俯車紞膽巾。檢閱人世，罪福禁戒。宿命因緣，普受開度，鬼質生身。身得受生，上聞諸天，諸天之上，降真有門，中有空洞謠歌之章，三真靈篇，辭參高真。
第一玉清上真金景明微大帝三華之音
玉京浩浩，玄漠何有。雲層業峨，星隱舂臼。下上其神，沖和為春。跼芽自伸，真道斯陳。
第二上清上真神景洞微大帝九華之章
我乘八風，褭褭飛龍。下觀世間，光青瞳矓。彼維何人，企我神宮。騁輪夜過，寵福濛濛。
第三太清上真玉景靈微大帝十華之歌
壽定天籙，我執其目。降真奏煙，駐鳳流軒。玉女灌香，錫命億年。子未知真，道去子身。
此三界之上，飛空之中，三真歌音，音參洞章，誦之百遍，名度南宮。誦之千遍，三真保迎。萬遍道備，飛昇太空，過度三界，位登仙公。有聞靈音，天真記名，敕制地祇，侍衛送迎，拔出地戶，五苦八難，七祖昇遷，永離鬼官，真人降堂，壽窮更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此洞章並是諸天上帝，及至靈真王隱祕之音，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於玄都紫微上宮，依玄科四萬劫一傳。若有至人齎金寶傾心，依舊格告盟十天，然後而付焉。
道言：水火激射，二運否終，宿次星躔，亦有虧盈。至聖神人，亦有遷遯。末學之夫，亦有疾傷。凡有此災，同氣皆當以此降真延壽之法，於名山靈水之間，大林東流之側，齋館靖堂之所，建立壇場，香花禮念，依教行持，乞降三境高真，十方聖眾，九天兵騎，捍厄除過，延壽益筭大神。三日，五日，七日，夜亦如之。天真來降，必先垂應，當有異光白鶴天樂奇特之瑞。或夢遊天闕，親遇神人，殊感日臻，災殃退弭，延壽添年，長生得道。或世緣重大，無力營崇，但皆齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其降真緣感，未應世數，終盡天賜之壽。未得延益，祈告殫竭，威神不格者，即當行香，誦經十遍，以度屍形如法，魂神徑上南宮，隨其學功，計日而得更生，還復故形。而所延之壽，併受於身，真氣來降，滋澤顏嬰，轉輪不惑，便得神仙。
道言：壽者，天委之和，原其始生，即天官推策，以定壽筭。陰福添益，陽過滅除。一算之執，準為三日。算於人壽一百二十，過者千二百。而天地日月，四時陰陽＇皆有分畔。若有災怪勃蝕，為其降真，而壽算益延，保天無窮也。若有災殃兵氣干斗，疫毒流行，兆民夭傷，師資法侶，命過運終，皆當祈降真靈，乞延壽命，鍊度屍魂，回殃轉福。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝，故曰無量，普度世人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天降真，萬神侍衛，延壽度人，尅得為聖君金闕之臣。諸天記人功過，毫分無失。天中仙真，亦保舉爾身，得道者乃當洞明至言也。
諸天中大梵隱語無量音　道君撰
東方七天
角龍浮羅，晶儀辨訶。帝觀下漠，淵濟侔和。景梵延鬱，慶煙散那。子騫影霞，鍾猷夢安。攬池煙施，離箕盪戈。宛巖玉真，帝錫宏魔。婁都乾虛，正軫玄阿。赤文洞霞，緑薈無峨。
南方七天
丘峰肆機，約謹遲微。仙湊皇偃，毗藍定基。岐原天孤，紫煙歷迷。普九營室，井鬼明夷。斬戮酆酉，太空眇微。落元嘯然，神父泉扉。洞爽澤涸，古鈐合持。陋丙演著，欽稽緣時。
西方七天
朝謀彥期，稼婁權尼。法延鬼房，碑眉無宜。禁直南阜，暉滇牛奎。鑿落蔚仰，輔規桓衣。公由囹應，威殿皓龜。紅微境兌，虎標司披。黨求洞基，智竭名夷。穹羅崿元，龍晃艷救。
北方七天
閣路治斗，星張入柳。馬格火涵，潛靈縛醜。句魁四張，宦女元首。玉嶽繞河，曲參降酉。符運赤天，雷轟九浮。蕩魔鉞鼎，兵圖駢遊。玄雲日陀，月梵母缶。都天可韓，攝酆珍連。
道言：此諸天中，降請三真，十方仙聖，延壽益年，大梵隱語，無量之音。舊文以丹金刻書辰樓天蓋之下，迴旋詰流，支霞析煙。天真皇人仰而傳之，以為正音。有知其音，能齋而誦之者，諸天皆遣飛天神王，下觀其人，不履犯道，禁世殗即，天真立降，五帝奉筆，書其功勤，延壽續命，上奏諸天，萬神朝禮，地祇侍門，大勳三官，保舉上仙，道備尅得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，真衛遺集，天駕停驂，風沉煙空，玉響振清，大量玄玄也。
