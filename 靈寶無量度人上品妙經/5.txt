
道言：昔於靜慶天中，玉景安華大真樂土，受元始度人消禳國君王侯世土災祥無量上品。元始天尊當說是經，周迴十過，以召十方，始當詣座。天真大神，上聖高尊，燿寶真人，諸天仙王，太極公侯，左右仙伯，卿士神吏，無鞅數眾，乘空而來，寶埒天馬，流軿雲車，揚光輝彩，華宸燿浮，金根飛輪，五雲交映，侍衛星羅，九靈開瑞，洞朗八虛。七日七夜，諸天三界，仙真境域，一時慶樂，群真協德，人天康壽，災患蠲消，咸樂太平。諸天世土，山川林木，緬平一等，無復高下，土皆作黃玉，無有異色。眾真侍座，元始天尊玄坐空浮九光寶蘂太和瓊龍之上。說經一徧，諸天大聖同時稱善，是時，普天世土之中，風化晏清。說經二徧，祆沴不生。說經三徧，時序和平。說經四徧，星辰順軌，日月常明。說經五徧，五穀咸茂，無有凶橫。說經六徧，保真棄偽，民無欲心。說經七徧，民德歸仁，富壽永康。說經八徧，正道流行，群生遂性。說經九徧，國王帝主，益增萬壽。說經十徧，天人合慶，福祚無窮。是時，一國是男是女，莫不傾心，皆受護度，鹹得長生。
道言：是時，
元始天尊說經一徧，東方無極大聖消災大神，無鞅之眾，浮空而至。
說經二徧，南方無極大聖禳凶大神，無鞅之眾，浮空而至。
說經三徧，西方無極大聖散禍大神，無鞅之眾，浮空而至。
說經四徧，北方無極大聖除殃大神，無鞅之眾，浮空而至。
說經五徧，東北無極大聖滅醜大神，無鞅之眾，浮空而至。
說經六徧，東南無極大聖誠惡大神，無鞅之眾，浮空而至。
說經七徧，西南無極大聖蕩穢大神，無鞅之眾，浮空而至。
說經八徧，西北無極大聖誅邪大神，無鞅之眾，浮空而至。
說經九徧，上方無極大聖殄癘大神，無鞅之眾，浮空而至。
說經十徧，下方無極大聖伏魔大神，無鞅之眾，浮空而至。
十徧周竟，十方無極消禳世土一切災祥至真大神，一時同至，諸天國土，君臣兆民，傾心歸仰。來者有如雲奔霧合，無鞅之眾，迮國一半，土皆偏陷，非可禁止。於是元始化一神珠，大如鬱儀，凝煇曜煥，升降徘徊，在太空之中。元始攝引，華芒徧及一切。天真大神，上聖高尊，燿寶真人，十方無極諸天國土君臣兆民，消禳世土災祥大神，無鞅數眾，俱入神珠之中。天人仰看，惟見諸天國土，君臣兆民，消禳世土災祥大神，惟見欻欻從華芒中入。既入華芒，不知所在。國人廓散，地還平正，無復欹陷。元始即於神珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，世土安泰，莫不昌隆。不擾不競，不疾不傷，不刑不殺，不侵不盜，不夭不殘。上下一德，保合太和，齊同慈愛，異骨成親。國安民豐，欣樂太平，經始出教，萬國以道，預有至心，宗奉禮敬，皆得度世。
道言：元始天尊說經中所言，並是諸天上帝內名隱韻之音，亦是真王內諱，百靈之隱名也。十方世土之中，國君王侯欲延永世襲，保安境土，使兵災不起，水旱不生，盜息民豐，時康物泰，皆當敷置五方消禳世土災祥真文。或以佩受，迎致福祥。鎮國之符，立壇祈醮。詠此神文，消災禳禍，克保太平，非世上之常辭。上聖已成，真人通玄究微。能悉其章，誦之十過，諸天遙唱，世土遐昌，災病弭除，水火蕩平，政教大備，道德齊隆，福祥洊至，民物熙熙。至學之士誦之十過，則天地協贊，感格神靈，經緯順次，造化生成，國祚綿遠，善瑞日臻。所以爾者，世土氛穢既消，道氣還淳消禳，妙範召制威神，營衛於時運，抗禦而不愆，保度至治，但無為而已，不復憂虞。輕誦此章，身則被殃。供養尊禮，社稷興隆，世上昌熾，與善因緣，萬災不干，神明護門。斯經尊妙，獨步玉京。消禳一切災祥，為萬道之宗，巍巍大範，德難可勝。
道言：凡誦是經十過，諸天齊到，億千萬國，國君王侯，世土之中，皆蒙玄化，普受道恩。生養人物，德澤成均，潛化蠡賊。使姦慝無聞，激揚和氣，清靜自然，介爾景福，上契玉真也。上學之士，修誦是經，皆能為國消禳疾害，召致嘉祥。世人受誦，則上保家邦，下無身災，永為忠孝，延壽長年。後獲鍊化，超生沉淪，返質登仙，遊宴太清。此經微妙，普度無窮，一切天人，莫不受慶。無量之福，世土蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役冥關。侍經五帝，玉童玉女，各二十四人，營侍神文，保護受經者身。
道言：正月長齋，誦詠是經，消禳國君王侯世土，為天地陰陽，乖沴成災，禳制克平。七月長齋，誦詠是經，消禳國君王侯世土，日月星辰厄會之愆，臨注身宮，扶持妙用，後天無終。十月長齋，誦詠是經，消禳國君王侯世土災祥，為永延曆數，降致仙真，安鎮國祚，保天長存，世世不絕，長為人君，安鎮其方，民稱太平。八節之日，誦詠是經，靈慶單被，敷佑庶民。本命之日，誦詠是經，消禳災禍，保身之中，三田八景，九宮關節，靈真臟腑，百神羅絡一形，壽簍無傾，鎮禳世土災凶，保萬物以同榮，尊享上功，聖德齊明，三界侍衛，五帝司迎，萬神朝禮，名書上天，功滿德就，飛升上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過。閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官使者，各三十二人，關啟所言。今日吉慶，長齋清堂，修行至經，無量度人。願所啟上徹，俓御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，消禳國君王侯世土災祥上品妙首，十回度人，百靈隱韻，離合自然。五氣玉文，三天妙根。混沌之始，感激神真。推判萬象，品物流形。光華布景，與道合明。總御三界，羅絡八方，邦國境域，帝主侯王，各統世土，上玄所宗。政治德化，效法是崇，動靜之機，表慶災祥。善招其吉，惡貽其殃，洞合希夷，天運隆昌。存乎妙範，皇極金篇，彌綸範氣。攝錄神王。檢校禍福，會於玉堂，左右玄臺，丹靈雲房。簡察否厄，隨氣消禳，演溢太和，周旋徘徊。中有上化保度之司，中有極真雙皇太微，中有五老卻災辟非，中有道祖太乙天真，中有九靈太妙元神，掌握樞紐。西華玉妃，迴愆散厄。無量之功，今日開化，諸天臨軒。
東方無極消禳災厄神王，長生大聖無量度人。
南方無極消禳災厄神王，長生大聖無量度人。
西方無極消禳災厄神王，長生大聖無量度人。
北方無極消禳災厄神王，長生大聖無量度人。
東北無極消禳災厄神王，長生大聖無量度人。
東南無極消禳災厄神王，長生大聖無量度人。
西南無極消禳災厄神王，長生大聖無量度人。
西北無極消禳災厄神王，長生大聖無量度人。
上方無極消禳災厄神王，長生大聖無量度人。
下方無極消禳災厄神王，長生大聖無量度人。
十方消禳世土災厄保慶神王，長生度世，無量大神，並乘寶埒天馬，流駢雲車，華蓋燿浮，金根飛輪，騰馭驂駕，玉鳳金龍。建召神之節，命靈之旛，前詠洞虛之曲，後歌天寶之章。青鸞素鶴，鳴嘯相和。前馳後擁，金華帝仙。騎乘駢羅，控景徘徊。停旌駐蹕，監真度非。十方主吏，萬國神君，天曹主宰，皇綱眾靈。持符執籍，同會帝宸，鑒觀善惡，檢察災源。宣命世土九地神州，定化之府。神霄外臺，典錄仙卿，九宮八道，十二天元，總提運會，造育之權，蕩除凶戾，塞絕惡津，不容邪𧕏，激肆祆雲。靈寶上法，安鎮消禳，回祥致福，延祚無邊，國君侯王，常居自然，端拱無為，燕禧劫年，民物寧泰，共保長存，世難息氛。三極澄清，永致陰陽。窮厄之愆、四時和平，五辰順序，二運推遷，妙用之本，該通太玄。太玄之天，天帝洞明，元皇之境梵行。
東方八天
瀾部臻祺天，帝南菩洎呈。
鎮平思化天，帝越輔明津。
拱觀政神無竟天，帝索可靈。
道端克遒天，帝抱雌觀神。
真華總明天，帝侯昌都。
運陽扶世天，帝孟奇晦山。
福納萬申天，帝用達斯。
洞靈濟方天，帝劉景標。
南方八天
覺慧丹元天，帝女裳益玄。
常應炎空天，帝學統慈布。
光德保生天，帝杜百還。
洪猷遠滋天，帝照無拖。
澤施普揚天，帝運撻默尋。
歷祚極隆天，帝魁元仲嘉。
福熙照績天，帝孝攸倫。
政通神幾天，帝洞皇利尊。
西方八天
道功微妙天，帝初顯蔚基。
鍊素證真天，帝登保妙持。
奇靈省世天，帝雅玄旨宜。
百寶履完天，帝略伯季望。
順慈濟明天，帝龍求信中。
智藏遁芒天，帝退吉淵。
武威宗皓天，帝助光浪同。
宇寧正隆天，帝順徊靈夫。
北方八天
玄生悟真天，帝報逸取仙。
施玄淨粹天，帝伯師邊能。
戒精檢神明祖天，帝賀室龍門。
遙龍普變思真天，帝釋乙叢。
直功進義天，帝曜合紫清。
太玄思無天，帝召變祝棋。
離緣定化天，帝末那憂余。
司危履玄天，帝虛生斗察。
三十二天，三十二帝，諸天隱諱，諸天隱名。虛玄變化，無量洞章，空無成韻，九天之音。三境之尊，立極之神，飛天大魔，保鎮之靈。陰運陽降，法象生成，元化之妙，大不可量。普育群真，保國護人，消禳災厄，靜息祆氛。收捕惡逆，掃蕩姦凶，解散厄會，卻滅洪災。真王監舉，過度天關。東斗豐殖，西斗持兵，北斗注壽，南斗政明，中斗養德，恩沛下民。青帝備文，白帝鑒觀，赤帝行令，黑帝察姦，黃帝體道，統攝天官。青童持旛，伐滅叛亡。赤童執節，消殄火殃。素童秉旗，四夷來王。玄童建麾，穀盈太倉。黃童仗鉞，守衛明堂。五天靈童，神化無方。總領三界，斡運天常。召神制氣，叩玉鳴鐘。宣令布教，飛行太空。丹天赫弈，與道同功。鎮安世土，保天無終。上玄降命，符告北酆。真王護世，境土崇康。真文寶書，普鎮不祥。八靈翊衛，雷電恢張。金獸天馬，神鳳毒龍。流鈴煥落，風火激衝。炎炎赫赫，朗燿鹹鹹高穹。馘滅祆壁，皇道昇平。社稷綿永，萬邦咸寧。魔無干試，鬼無逃形。六天列曹，檢察鬼營。不得怠縱，使氣交並。普告三官，萬神咸聽，三界五帝，列言上清。
帝一元始，皇老上真。三氣流芳，化生神靈。上列九宮，下布九淵。太漠真精，紫虛玉清。曲宸高映，燿景玄冥。蒼混緑旻，白章碧炎。羅絡大梵，素雲呇煙。金闕黃房，玉京寶山。丹霞鬱壘，蘂珠廣寒。眇眇劫仞，無極靈宮。混黃下降，輪轉剛風。九水三周，浩蕩頑空。外運綱紐，流演諸天。中育萬類，主之以君。體備天地，齊居獨尊。陰陽升降，庶物乃成。元和沖妙，牧養人民。陰窮陽悖，天災互生。兵荒水早，疫毒流行。民物天傷，何以禳除。洞玄靈篇，七真印章。五帝玉文，石精金光。太丹玄經，消禳世土之災，永亨利貞。調正五常，七曜齊明。人主受福，永保太平。上遊玉虛，九化飛輪。太微之內，玄極之中。三元考校，正道興隆。蕩蕩灝景，藐藐圓羅。圓輝絳煙，大明陰華。朱爓蒼晶，騰光散霞。天道貴和，無量度人。出入八門，生化之根。陽九百六，水火刀兵。普受拯濟，消滅災凶。世獲樂康，上聞三天。三天之上，玉帝玄居，中有消禳世土災厄之章，八景瓊書，辭參高真。
第一保鎮國君飛空之音
淳羅神丘，受錄紫皇。乘雲落煙，八道交光。玉闕龍文，保鎮帝皇。妙哉神霄尊，興此大法橋。天光降紫微，寶符攝群祆。翩翩歸上帝，紛紛登絳霄。國君受大福，天歌朗幽寥。世祚享太平，懋昌道所招。元始授靈章，大範何昭昭。境界既以肅，惡根皆殄消。正己道來格，萬劫亦非遙。
第二消禳王侯災厄之章
大道恢張，變化無方。峨峨諸天，咸立侯王。翼衛億千，共正宏綱。下及人世，仰法高穹。悠悠群類，功歸帝皇。斡運斗極，齊以崑崙。召仙集真開化超登。感降和氣，養育生民。掃殄凶醜，卻滅邪源。肅清世土，皇極真明。三玄寶符，統攝萬兵。得與飛仙，同到玉階。遊行太空，所向利亨。運
神上景，永居紫庭。
第三消禳世土災厄歌曰
上列九天，下分九淵。蕩蕩道景，經緯無邊。輪轉元綱，而定域中。國界既正，宸極居尊。森羅三境，安鎮五山。帝處神洲，總攝萬靈。若有災厄，禳以玉文。玄音八書，六十四篇。洞明天地，六氣交纏。拂除凶穢，簡奏上玄。保鎮隆平，三界晏然。至道本無形，神妙可相傳。玄德被群有，稽首神霄文。
此三界之上，飛空之中，真王歌音，音參洞章。誦之百徧，四海和同。誦之千徧，民化時雍。萬徧道備，世祚無窮，超度三界，德業興崇。有聞靈音，封山召靈，勑制地祇，侍衛送迎，保安國土，普濟群生。是謂無量，億劫度人，有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及神霄真王隱祕之音。消滅國君王侯世土之內一切災厄，辟斥不祥，禳除兵饑蝗旱，洪災瘟疫，繁霜雷電，暴惡風雨，一切怪異。使世土遐長，宗冑�茂，禁制邪魔，召迎和氣，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於神霄玉清王府東室秘藏，數丁壬辰應運下傳。若有至人齎金寶質心，依舊格告盟十天，然後而付焉。
道言：夫天地運度，亦有否終。日月五星，亦有虧盈。至聖神人，亦有休否。末學之夫，亦有疾傷。凡有此災，同氣皆當齊心修齋，六時行香，十徧轉經，福德立降，消諸不祥。無量之文，普度無窮。
道言：夫末學道淺，或仙品未充，運經災厄，身曆傾危，但當冥心行香，誦經十徧，即得過度厄難，隨其學功，計日而得昇遷，不犯干試，超登列仙。
道言：夫天地運終，星宿錯度，日月失明，四時失度，陰陽不調，國境災怪，疫毒流行，兆民死傷，師友命過，皆當於國門之外，築五方玄壇，於有災之所，向望其處，敷露五方真文，六時行香，讚禮誦詠，投詞上章，招致真靈。諸天即遣消禳世土十大神將，一合來降，驅斷災厄，除斬祆魅，世土安寧，五福薦至。夫齋戒誦經，功德甚重，上消天災，保鎮帝王。下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛。右別至人，剋得為真王玉府之臣。諸天記人功過，毫分無失。天中真王，亦保舉爾身。得道者，乃當洞明至言也。
道君撰
元始消禳國君王侯世土災祥玉篇
東方八天
景位屍陁，邀林詷歌。辨樊至持，韋詢丕多。鉤白猛提，韓淵竟傞。徧霧勑符，橫佐篇沙。冀液秦屯，停侯總河。無闌催宴，離雲濯波。壘慈貽明，光廓幽羅。正行梵龍，天機玉沲。
南方八天
星殿元基，曆奔華邊。轉擲賀門，九峨承天。化直占殿，允皇逸權。聊還注壺，景運璣璇。丙現守澤，平遙屈連。慶常驛飛，流岐玄仙。蕩方經構，璧建趣堅。陳東莫支，猛柞混田。
西方八天
劍伊真庭，連岡驥晶。變素莎臺，治異消靈。卦室鎖疆，飛翔定扃。蔭末山峰，汶時贄丁。演亶棋陋，祠婁決征。祖判叔徒，吉倚文寧。頻酆曲泉，例蘇雲城。元被渦祖，救慈蓬興。
北方八天
纁組迎符，樞台北圖。究綿密祝，嬰次緣桓。苟隸寂曹，月緒敷綿。琤初凝紀，遼笳牧班。霞沛望逾，令別將神。削凝詔成，力宣固全。錄梵廣報，冥察裕玄。栗微罔著，覺陶茨輪。
道言：此諸天中，大梵隱語，無量之音。舊文祕在九天玉闕之內，應運降世，消禳下土諸國境域災癘。字皆廣長一丈，天真皇人昔書其文，以為正音。有知其音，能齋而誦之者，諸天皆遣靈飛使者，下觀其身，書其功勤，上奏諸天。萬神朝禮，地祇侍門，四極真王，保舉上升，道備剋得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵。冥慧洞清，大量玄玄也。
太上五方真文，及國君王侯所佩消禳災祥符命，並附於後。
東方真文
（真文）
南方真文
（真文）
西方真文
（真文）
北方真文
（真文）
中央真文
（真文）
國君佩符
（符文）
王者佩符
（符文）
諸侯佩符
（符文）
右符安世土，除災禍。隨所旺色，書碧繒上，絳囊盛。上香，三再拜，佩之，吉。更用一著社中，尤勝。
