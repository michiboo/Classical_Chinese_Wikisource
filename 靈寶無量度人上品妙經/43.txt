
道言：昔於始青天中，碧落空歌大浮黎土，受元始度人保胎護命妙品。元始天尊當說是經，周迴十過，以召十方，始當詣座。天真大神，上聖高尊，妙行真人，保胎護命三元六甲大神，無鞅數眾，步景而來。飛雲流軿，泛霄紫輿，翠輦金車，彩蓋罙覆，洞清凝光，三色煥麗，映徹空玄。十日十夜。諸天寶苑，鬱京墉臺，庭闕浮積，魏構萬壘，靈綱神芒，停璣駐燿，海雲呈瑞，山嶽徊煙，遠逮浩杳，近連陬壁，雲煇鼓華，仙澤飄曳，觸衣聞香，皆獲上道，一國地土山川林木，碧蒙綿密，蘭風靜注，委霞繞落，道聲夷由，無量天仙，稱歎稀有。眾真侍座，元始天尊玄坐空浮一千二百天宮萬龍蚪揭明蘂繁珠大寶玉座之上。說經一徧，諸天聖母同時稱善，是時，，一國仙妃神女，憶悟往因，見道本元。信知天地未生，元氣肇始，神精吸粹，陰陽定胎，九十億劫，三氣混淪，九十大劫，三華始分。五老保胎，三元育魂。七竅洞張，大塊乃坼，二儀出胎，始建寰海。說經二徧，胎卵濕生，毛鱗介蠃，無不備成。說經三徧，喙鳴口語，呼應調順，真協天律。說經四徧，膚革堅完，金真散靈，剛風宛轉。說經五徧，道出英妙，才韻秀爽。說經六徧，至巧功成，曲遂天德。說經七徧，育嬰端就，善慧滋身。說經八徧，婦人懷娠，鳥獸含胎，已生未生，皆得生成。說經九徧，胎臟發泄，內寶露形。說經十徧，道用神化，自然成人，是時，一國是男是女，莫不傾心，保胎護命，鹹得長生。
道言：是時，元始天尊說經一徧，東方無極甲宮天冥保胎萬和護命大神，無鞅之眾，浮空而至。說經二徧，南方無極丙宮天真保胎玄明護命大神，無鞅之眾，浮空而至。說經三徧，西方無極庚宮天曆保胎肅靈護命大神，無鞅之眾，浮空而至。說經四徧，北方無極壬宮天胚保胎順生護命大神，無鞅之眾，浮空而至。說經五徧，東北無極癸宮天孕保胎護正護命大神，無鞅之眾，浮空而至。說經六徧，東南無極乙宮天壽保胎樂化護命大神，無鞅之眾，浮空而至。說經七徧，西南無極丁宮天申保胎道寂護命大神，無鞅之眾，浮空而至。說經八徧，西北無極辛宮天童保胎玄祖護命大神，無鞅之眾，浮空而至。說經九徧，上方元極戊宮天明保胎法義護命大神，無鞅之眾，浮空而至。說經十徧，下方無極己宮天陽保胎道康護命大神，無鞅之眾，浮空而至。
十徧周竟，十方無極保胎護命大神，一時同至，一國男女，傾心歸仰。來者有如揚埃積塵，繁星散霧，無鞅之眾，徧滿一國，九地俱震，非可禁止。於是元始舉身放光，洞照十方上下，良久攝光，從寶光雲葉中出，上現元始天尊大慈玉相，金容赫炳，於其眉間出寶珠相。此珠微妙，光出一尋，內見虛皇玉闕，天靈寶臺，無鞅天人，行住棲止，乘跨鸞鶴，笑言顧矚，一時同現，水火交發，山川宮殿，圓寸而足。元始既在，太玄真一廣大靜定，即此化身分形，無量登引，天真大神，上聖高尊，妙行真人，十方無極保胎護命至真大神，無鞅數眾，俱入元始珠光之中。天人仰看，惟見拂拂從珠影中入，既入珠影，不知所在。國人廓散，地還虛曠，無復駢遝。元始即於神珠妙光之內，說經都竟，眾真監度，以授於我。當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，保胎護命，無有殞傷，傾土歸仰，咸行善心。不妄不惑，不欺不欲，不爽不違，不思不怍，不制不回。言與天通，口無二聲，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天保胎護命神王內名，隱韻之音。亦是保胎三元六甲內諱，百靈之隱名也，非世之常辭。上聖已成真人，通玄究微，能悉其章，誦之十過，諸天遙唱，萬帝設禮，天地萬類，含胞孕胎，無不生成。祕解道先，深得元奧，大至天地，纖及昆蛸，未有不深極胎真，受道真氣，布精凝血，然後化成。一切聖賢，諸天帝王高仙，未有不從胎根育養而出。故保胎護命，誦經召神，易轉陰陽，降福生人。至學之士，誦之十過，則聖母降房，司馬侍軒，司命定籍，五帝延生，萬彙受形，保胎護命，壽德齊明。所以爾者，學士內咒隱名，外誦真經，召制十方，與道同榮，伏御地祇，束縛魔靈，不但卻死，亦可仙身。謂其呼召三元六甲十方胎神，使護己命身中胎元，十真百節，赤君聽命，使子神僊。不惟女子胎盈之厄，可以誦持，而學道鍊真，不妨詠味。輕誦此章，身則受殃。供養尊禮，門戶興隆。世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天三元六甲九宮保胎護命福善大神，降應齊到，斷絕六天惡鬼，上世亡魂。於一切眾生胎元命宮，作諸誣害，使真氣消落，神華傾喪，孕化不登，子嗣難成，故氣流接，注連累代，速付北都，斬戮鬼形。考按錄籍，善惡速分。受道順生，得為貴人。而好學至經，功滿德就，自識胎真，皆得神仙，飛昇金闕，遊宴玉京也。上學之士，修誦是經，皆即受度，真神自飛，出入胎宮。女人受誦，則得保胎護命，天人為子，寶精變嬰，誕育之日，胎神護命，無有損傷。男子夙成，福與道隆，慶偕時興，延壽長年，後皆得作屍解之道。魂神暫滅，不經生滅，即得返形，遊行太空。此經微妙，普度無窮。一切天人，莫不受慶。無量之福，生世蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。保胎護命玉童玉女，各三十二人，營衛神文，保護受經者身。
道言：正月長齋，誦詠是經，速召上元六甲直符，保胎護命，斷上世亡魂，追呼子孫，訟在天官，使胎不成，絕孕無子，鬼注孤●。七月長齋，誦詠是經，速召中元六甲直符，保胎護命，斷咒詛蠱厭，妬害男女，訟在地官，使胎不成，絕孕無子，鬼歷著名。十月長齋，誦詠是經，速召下元六甲直符，保胎護命，斷塚訟濕注，祖世牽連，鬼食胎精，訟在水官，使胎不成，絕孕無子，黑札定刑。八節之日，誦詠是經，護諸眾生，一切命元，使命無傾，八方胎神，各領官屬，入朝九宮，太一真君，延生保胎，護命生根。凡誦是經，普及生民，不獨女身，而植道因，天帝下觀，得為九宮真人。本命之日，誦詠是經，速召胎神，聽受真經，明堂三君，保護胎精，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東南，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。
密咒曰：
無上玄元，太上道君。召出臣身中三五功曹，左右官使者，侍者玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑禦無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，保胎護命，十徧度人。生根隱韻，離合自然。太漠未分，大道隱存。倏忽變化，是生精神。神為物靈，混沌斯成。上下相錯，二象氤氳。以白入赤，陰陽齊並。以赤入黑，胞胎乃凝。中含太虛，明燿三清。神室峨峨，無始未名。有玉嬰兒，出玄入青。上無復祖，惟道為身。紫胞解蒂，瑩然真形。混元脫胎，產育神靈。二儀同化，恍惚杳冥。冥中之精，至真之神。無神不光，無神不明，無神不立，無神不成，無神不度，無神不生。是為大梵，胎中之胎。億劫玉山，七寶崚嶒。九宮十闕，億千萬門。皆自道胎，化運精神。逮於人物，三華妙庭。紫閣朱宮，胎光爽靈。細微幽精，潛伏胎根。神風轉靡，周回十方。中有保胎叔火之君，中有變嬰和菟之神，中有司男伯華之君，中有太玄監生之神，中有衛房在庭之真，男呼孟非，女呼子宜。玄胞未開，二神同依。胎血之鬼，聞名斬摧。不敢幹試，生道永歸。天壽之福，護命玄師。龍文虎裳，五斗攝衣。速召三官，太極主非。握鈴嘯咤，韾欬風雷。挾衛胎宮，素煙霏微。五帝大魔，金火八威。保胎成真，貴務光輝。除難度厄，無念無為。今日校錄，諸天臨軒。
東方無極保胎生道神王，長生大聖，無量度人。
南方無極保胎生德神王，長生大聖，無量度人。
西方無極保胎扶貴神王，長生大聖，無量度人。
北方無極保胎衛真神王，長生大聖，無量度人。
東北無極保胎福善神王，長生大聖，無量度人。
東南無極護命昭化神王，長生大聖，無量度人。
西南無極護命精神神王，長生大聖，無量度人。
西北無極護命食厄神王，長生大聖，無量度人。
上方無極護命斷死神王，長生大聖，無量度人。
下方無極護命廣慧神王，長生大聖，無量度人。
十方至真保胎護命神王，長生度世無量大神。並乘紫霞吉光越蒼之獸，神禽丹鳳之輿，瓊宮瑤輦，左驂七靈，右服九絕，巨鳥戢羽，夔龍負轅，建保胎之節，護命神旛，前嘯八停齊唱，後吹九律同鳴，僊舞秦侯，嘯歌噰噰，五老啟塗，三元列言，億乘萬騎，浮空而來。天貴生道，胎命為先。上帝躬簡，大極候煙。總真命神，監房度生。九天聖
母，浮駕緑軿。天后王妃，玄虎擁筵。保胎護命，齊到帝前。隨所應度，嚴校諸天。普告三界，無極神鄉，延生之府，太一三垣。十二胎神，布氣錫年。使召天真，絳膜紫淵。交氣黃庭，掃蕩河源。若有故氣，祖考逮傳，閉塞生道，破胎敗傷，不繼種嗣，剋害殃延，疾除宿注，落滅禍根，不得拘留，逼合鬼群。元始符命，時刻升遷。斷絕惡試，五道不祥。保胎育嬰，部衛形魂。制魔保舉，護命朱宮。靈降出貴，仙化成人。生身受度，劫劫長存。隨劫輪轉，與天齊年。太度生災，胎中八難，超度三元。道備飛昇，逍遙上清。上清之天，北華台元。主世生道，各有種天。天帝玉真，無色之境梵行。
東方八天
此三十二天，專生保胎護命，及天下胎生種類，莫不隸之。其胎氣所行之天，起於辰極之下，自北斗玄冥星支入三台。三台六星，主生養萬物，胎護群生。下左回纏房宿十三度，女宿十七度，至寶鉼宮子位而止。凡遇氣到本命及本生胎宿，則女人有胎，胎脫生子，故謂之子。寶鉼者，取其受而出之，亦胎之象也。惟天人化生，住無形胎，自天人至於人鬼龍魔，皆不化生，住有形胎也。此天傍連欲一十八天，亦有帝君官屬治之，世人諸乞，則降貴氣，生男安胎室也。
靈梵居羅天，帝恭慈真。
秀明華燿天，帝辨元胥。
極真洞生天，帝劉行真提。
蒲離正化天，帝羌度霞迷。
上治宏默天，帝延神關熙。
六凝真度天，帝抑真虛夷。
英延飛度天，帝汨燄婁呬。
覺儲應始天，帝正察真微。
南方八天
燄魔靜空天，帝崔臨支題。
旋樞亦界天，帝理常都。
氏正護雛天，帝辯遲樓藍。
越理至玄天，帝薈端思蒙。
梵符昭濟天，帝約尚良。
虛球彥渚天，帝淵憂毗棲。
禁非司政天，帝眇圖卑羅。
玉庭明度天，帝鬱童傒人。
西方八天
風舉大剛天，帝匪常儀生。
金嵬賢善天，帝火玄行。
瓊嶽修盛天，帝力摧大魔。
陶化揚儀天，帝都演奢多。
曲魚斗刺天，帝求婆貪貢。
判靈宣平天，帝智辟郎據。
皓華成備天，帝倪仙連。
高玄智豫天，帝九都赫盧。
北方八天
太始拘墟天，帝弗欲單齊。
廣曜黎明天，帝阿留真明。
鶴臺統全天，帝開躬朗充。
應利回冥天，帝惠屈眉龍。
善幾率陀天，帝偃幾西康。
玄胎修妙天，帝定梵光。
稽元曆除天，帝著克頤陽。
不驕道循天，帝鬼府洞侯。
三十二天，三十二帝，諸天隱諱，諸天隱名。胎神空洞，自然靈章。保胎隱韻，變胎靈音。天中之尊，天中之神，天中太玄，天中之靈。保胎化成，氣連玉清。皆自元始，播精移神。無量之奧，深不可詳，敷落胎真，普度天人。今日欣慶受度，歷關諸天，請滅胎種，傳注不祥，食穢惡鬼，黑齒夫人，黃女春姑，白殃日巡，噉胎殺子，西宮鬼神，青蛇天狗，白虎花源，老翁幼婦，誣害胎元，生民嗷嗷，但抱深冤，不知胎害，故氣相連。神王監舉，無拘生民。東斗布筭，西斗定名，北斗結胎，南斗送魂，中斗大魁，土為胎真。青帝護魂，白帝侍魄，赤帝養氣，黑帝通血，黃帝中主，萬神無越。青天降胎，木真碧羅。赤天降胎，紫蓋婆娑。白天降胎，金真九回。黑天降胎，水帝灌池。黃天降胎，福禧登期。五天胎神，萬生之宗。飛行三台，涉過氏房。攀女揖虛，遊觀太空。光霞赫奕，諸天齊功。保胎護命，嚴攝北酆。八方害氣，敢為災凶。監生大神，校課不容。風馳雲奔，擊劈前衝。火師迅煙，玄虎檢蹤。燔裂洞浩，神兵四攻。敢有干試，拒遏上真。金馬傳驛，玉真衛營。屠割鬼爽，風火無停。千千截首，萬萬剪形。魔無千犯，鬼無祆精。保生瓊胎，天壽和寧。普告無窮，萬神咸聽。三界五帝，列言上清。
玉泉無波，龍澤靈阿。眇眇梵氣，道胎駢羅。孕化混沌，攝制大魔。混沌之中，上無復色，下無復淵。風水舍虛，紫胞洞然。神來感格，氣本先天。天上天下，無幽無冥，無形無影，無極無窮。溟涬大梵，遼廓無光。生道開明，度人億千。元始安鎮，建植諸天。人氣昇玄，胎神內連。妙氣成文，雲章玉篇。三元寶書，鳳蹟龍文。保胎護命，運曆長存。大梵泛維，萬胎啟張。星光流演，三十二天。輪轉無色，周迴十方。旋女歷房，迴度三台。三十五分，總氣上元。八景冥合，氣入生元。元中太皇，上帝高真。乘景太和，唱詠洞章。司錄定生，聖母履綱。斷除胎注，生厄除殃。時貴月吉，三元惟良。既誕勝慶，載齡協昌。千和萬合，道化成身。身從胎生，胎中有真。帝一至尊，司命保胎。宮室布分，天一左真。保胎神君，天一右真。保胎神君，泥丸大神。保護胎門，玉女出入。抱火握鈴，玉帝在頭。赤子住心，黃庭老師。守護帝闕，與天為一。百子千孫，斬逐腐敗。狼藉血痕，不得忤胎。使嬰晏存，上通玉清。呼吸華房，緑室神窗。細微之中，護命安魂。玉宮明堂，金闕崑崙。生氣保胎，道德委純。十月九周，萬氣齊仙。仙道貴生，無量度人。開通人門，飛天元君。恍惚常經，變化無垠。保護胎命，三景同明。罪福禁戒，宿命因緣。普受開度，降魂生身。身得受生，上聞諸天。諸天之上，各有生門。中有空洞謠歌之章，保胎靈篇，辭參高真。
第一天元保胎大神護命真君甲子甲戌監一生之音
大道有神，地魄天魂。日月同並，結胎變靈。玉佩左飛，金璫右迴。流精九轉，光被八垂。赤子妙微，房參尾箕。神女錦●，華纓寶衣。入宴胎宮，三元共禧。扶攜真童，自然合離。辟卻萬凶，不蹈傾危。祈男公侯，禱女嬙妃。保固利亨，天真永綏。
第二地元保胎大神護命真君甲申甲午監生之章
黃旗舞空，紫白當宮。胎全子生，天福蒙濛。我來自東，泛青雲兮。御彼長虹，捫星斗兮。玉馬金風，下真庭兮。素女麼童，傾光降車兮。翠倨六龍，彼天人兮。揖我上公，保胎神於三元，固靈根於九重。紫皇太一，萬天齊功，坐嘯千神，斬馘殃窮。擲火億程，化明飲風，保。定生胎，道德無終。晨霞吐光，照徹玄穹。
第三水元保胎大神護命真君甲辰甲寅監生之歌
陰胞陽胎，萬生同賴。一氣共旋，三界斯在。我執玉彝，來奠洪儀。聖妃瓊顏，光華夷蕤。紫氣在戶，胎室寧固。即召九天，華蓋翩翻。六丁鼓瑟，三元掬煙。衛此生房，日月齊年。神公誅斬，北帝列言。天兵合圍，仙真按軒。燒香稽顙，注記無偏。善功自生，翊侍玄元。
此三元之上六甲之宮，保胎護命自然歌音，音參洞章。誦之百徧，靜衛胎宮。誦之千徧，百神保迎。萬徧道備，胎化仙容，過度三元，護命王公，有聞靈音，六甲扶承，勑制地祇，寢息無驚，拔出地宮，夭墮橫傷，五苦八難，生孳繁榮，永離禍姦，魂魄和明，合道長生。是謂無量，普度無窮。有祕上天文，諸天共所崇，泄慢墮地獄，禍及七祖翁。
道言：此洞章並是三元上帝，六甲神王隱祕之音，皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於玄都三臺上宮，依玄科六萬劫一傳。若有至人齎金質心，依舊格告盟十天，然後而付焉。
道言：下元女人身抱胎脤，或犯五傷，日月刑衝，返害母命，分降之時，為上世亡魂，無道鬼爽，阻礙移殃，不得生就，天魁大殺，作諸妖賊。凡有此災，此時皆當淨心修齋，六時行香，十徧轉經，福德立降，消諸不祥。無量之文，普度無窮。
道言：夫胎宮氣衰，生福不行，多致墮落，羸涸不榮，祖考訟呼，嗣種斷緒，母子不良，三孤九病，乳育乘邪，災咎隨妨，奉真至人，為其行香，誦經十徧，保胎護命監生，奏上南宮，為添算紀，全祐生身。隨其道功，計其隆殺，富壽神仙。
道言：有傷胎之鬼，致訟三官，賊其年命，滅折祿員，使胎嬰病注，子養不榮，皆鬼神之所為也。亦有善人橫被陵害，使失嗣續世微，門戶凋謝。可以急誦此經，祈告胎星，以保命生基。或上世乏德，鬼責人怒，天刑其胎，不得安完。速宜改慎，洗心自悔，以免此災。害胎之鬼，其名有九。食二月胎鬼名黃球，食三月胎鬼名厲生，食四月胎鬼名兆非，食五月胎鬼名陸蜞，食六月胎鬼名血屍，食七月胎鬼名窮奇，食八月胎鬼名火期，食九月胎鬼名龍眉，食十月胎鬼名赤奚。知其鬼名，焚香誦詠，永保安寧。生死受賴，其福難勝。故曰無量，普度世人。
道言：凡有是經，能為下世男女保胎護命。有災之日，發心修齋燒香，誦經十過，皆諸天記名，萬神侍衛。學道之士，修誦是經，則胎神明正，三宮煥騰，長生致真，聖胎內結，不但女子可以奉行也，右別至人，尅得為聖君金闕之臣。諸天記人功過，毫分無失。三元胎仙，六甲神王，亦保舉爾身，得道者乃當洞明至言也。
道君撰
元始保胎護命靈篇
東方八天
祁彥荒正，北臺元旋。梵形結生，帝火洞遷。求離柏名，希樓都玄。玉觀浩劫，女房幾延。景命神魔，緑英回檀。感屢碧戚，華瀾過邅。公都阿夷，雲符月淵。仙握流微，慶落孤賢。
南方八天
九獸蔚無，曠圖日珠。酆曲鬼神，正頤溫甦。望祕蕭竟，紫華玄胡。舊井逼府，渾謀宛道。雅協仙梵，芝格乘除。建土生屈，道玄遮昊。律覽角媒，乾卑浸孤。萬眸逸度，天耀傳侔。
西方八天
羅扃野垂，騫泥偃池。劍婁尹虛，機泰迎埤。宴月霞昇，玄然瀆齊。景瑤緑璆，交拳近師。宛樂大藪，勤封陂時。骨夜求睹，部目隱佀。歌逾昭樂，鼎琯赤容。飛屢耿名，僊庭洎峰。
北方八天
苟無猴余，琥具凝浮。威曠安迎，冥居岫臺。滌澥屍枚，九真迷崖。阿都子他，平奚海嘉。魯登丞丕，昺榭頤陀。木罔魁漠，玄篨願華。斗畢觀齒，明愬灝差。洞鎮希閱，天句衢羅。
道言：此諸天中辰魁三台元生之音，靈芒結文，布鎮三十二天，以施生定命，化肇種民，光煇縟麗，含景玉霄。天真皇人模按其文，以為正音。有知其音，能齋而誦之者，諸天皆遣飛天神王，下觀其身，保胎護命，上奏諸天，萬神朝禮，地祇侍門，大勳仙王，保舉上仙，上真下臨，尅得遊行三界，昇入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，胎真洞映，三府肅清，天蓋旋碧，地樞玄明，嶽峙海澄，日月煥照，靈音幽響，群仙慶賓，四氣宴寂，道景虛凝，大量玄玄也。
