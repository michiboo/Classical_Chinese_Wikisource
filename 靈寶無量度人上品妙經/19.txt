
道言：昔於靈華天中，景燿迴風大圓化土，受元始度人十方聖境無量上品。元始天尊當說是經，周迴十過，以召十方，始當詣座。天真大神，上聖
高尊，妙行真人，十方聖境化土世界仙君仙王，無鞅數眾，乘空而來，玄雲飛霞，鳳輿朱輪，葆蓋交蔭，琅碧騰煇，洞徹八冥，晃燿太空。九日九夜，諸天日月，宮府星垣，帝闕寶觀，朱樓神嶽，瓊山璿臺，劫仞下及蒼丹之界，玄素之鄉，清都九淵，六周十極，光明照朗，通達無礙，一國地土山川林木，緬平一等，無復高下，土皆作黃玉。中天正炁，交灌坤丘，神化平夷，無有異色。眾真環侍，元始天尊安坐太虛九芒赤文火玉之座。說經一徧，諸天大聖同時稱善，是時，一國男女，仰聽玄音，悉悟妙道。說經二徧，目睹神化，洞徹萬綠。說經三徧，合會正炁，皆能闡法。說經四徧，億劫積滯，隨念消融。說經五徧，金真散結，百關流通。說經六徧，地生寶華，天敷玉文。說經七徧，悠悠群類，克保完堅。說經八徧，鬼官罷對，幽魂上升。說經九徧，虛皇妙光，照映十方，無量元宮，分形應化。一切天人，隨方敬仰。說經十徧，玉符下降，安鎮神山，度世昇平，永無劫運，是時，一國是男是女，莫不傾心，皆受開濟，鹹得長生。
道言：是時，
元始天尊說經一徧，東方無極無量品仁旺大神，無鞅之眾，浮空而至。
說經二徧，南方無極無量品合明大神，無鞅之眾，浮空而至。
說經三徧，西方無極無量品皓元大神，無鞅之眾，浮空而至。
說經四徧，北方無極無量品玄光大神，無鞅之眾，浮空而至。
說經五徧，東北無極無量品保安大神，無鞅之眾，浮空而至。
說經六徧，東南無極無量品流運大神，無鞅之眾，浮空而至。
說經七徧，西南無極無量品鎮紀大神，無鞅之眾，浮空而至。
說經八徧，西北無極無量品持綱大神，無鞅之眾，浮空而至。
說經九徧，上方無極無量品生方大神，無鞅之眾，浮空而至。
說經十徧，下方元極無量品延康大神，無鞅之眾，浮空而至。
十徧周竟，十方天真聖境大神，一時同至，一國男女，傾心歸嚮，來者有如輕塵重霧，億乘萬騎，玄雲四會，天澤密周，素煙層杳，非可禁止。於是元始手出妙光，化一圓象，結成寶雲，瑩若明月，在空玄之中，去地百丈。元始登引，天真大神，上聖高尊，妙行真人，十方無極天真大神，無鞅數眾，俱入寶輪之中。天人仰看，惟見導從，自輪影中入，既入輪影，不知所在，國人廓散，地常清潤，無復更變。元始即於寶輪之內，說經都竟，眾真監度，以授於我，當此之時，欣慶難言。法事周悉，眾靈復位，俄爾之間，杳無遺音。是時，天民遇此大範，普獲惠濟，全其天年，無有夭傷，合境歸仰，咸悟道緣。不懈不退，不敗不遷，不苟不諂，不私不偏，不佞不黨，不過不愆。言宗至理，命保長延，齊同慈智，心契高玄。國境豐寧，帝祚綿綿，法始流布，一國以道，預有至心，不奉敬衛，皆得度世。
道言：元始天尊說經中所言，並是三天化炁謠歌大範之音，亦是十方聖境真仙之隱名也，非世之常辭。上元開運，真人通微悟玄。能悉其章，誦之十過，九天稱慶，群靈列言，三官執籍，簡奏玉京，日月騰輝，星綱順行，大魔伏謁，眾祆束形，濟生度死，朽骸成人，太極飛仙。誦之十過，則十方境界，無極靈鄉，下逮神洲洞泉海嶽，有生安泰，各遂逍遙。所以爾者，上聖高真挺自然之秀，育質碧霄，生而知道，故感格玉清，無所不度。飛仙中真，積學修鍊而契於玄，雖證位同聖，非上元之比，但濟世境而已，不能制天政也。輕誦此章，身則被殃。宗敬保秘，立著元功，世世昌熾，善根興隆，眾邪不干，天神護門。斯經玄奧，萬境所尊，度人無極，為生道之宗，皇皇正範，難可勝量。
道言：凡誦是經十過，洞章玄音，上達玉清，感格虛皇。降三天正真九陽積妙太玄之炁，下開八門，灌注流入羅酆幽音，泉曲冥關，度爾億曾萬祖，受苦魂爽，克得化鍊，上升朱陵，皆應真期，靈符攝生，得為至人，而好學上經，果備功圓，皆得飛仙，超升玉闕，遊眄九霄也。鴻學之士，修誦是經，皆即受度，高宴南宮。世人受誦，則壽極三元，後皆得證太陰鍊形之道，藏質九淵，寄身后土，魂不蕩空，魄不沉滯，歷劫周運，即獲更生，一切天人，悉護受度。無量景福，幽顯蒙惠，上玄所禁，不傳於世。至士特重寶效心，盟誓而傳。輕泄玉章，殃連七祖，長役土官。侍經聖境玉童玉女，各四十八人，營衛神文，保護受經者身。
道言：正月長齋，誦詠是經，真光下濟，溥釋幽陰為上世亡魂，斷滅罪結，升度朱宮。七月長齋，誦詠是經，正真生炁，流灌心田，金籙往名，身得高仙。十月長齋，誦詠是經，聖境內通，法燿外明，為國王帝主，保延世境，安鎮萬邦，欣樂昇平，大福無疆，三辰寧順，天壽永昌。八節之日，誦詠是經，得為流珠，絳闕保生真人。本命之日，誦詠是經，十方大聖，化境高尊，乘雲駕龍，來詣監盟，書名元斗，列奏玄冥，百神集會，功著九天，大魔保舉，形飛列仙。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐碧絳紫三色雲炁之中，內外蓊冥，有青龍、白虎、朱雀、玄武、師子、白鶴，羅列左右，十方聖境，一時同見，日月照明，洞煥室內，項生圓象，光映十方，如此分明。密咒曰：無上玄元、太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人，願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始無量度人上品妙經
元始洞玄靈寶本章，十方聖境，上品神霄。神化度人，赤符隱韻，騰燿自然，混漠洞冥。虛無玉真，肇開元範，大合神靈，虛皇一炁。植立諸天，斯構十方，五劫推遷，七變神洲。十轉天關，玄妙聖境，仙真帝臣，開明三道。散化五形，萬象齊立，虛極靈根，上周復景。獨運為身，華晶至應，大樸靈文，九霄沖感。風激飛煙，迅綱木輪，交瓊深淵，皓皇廣布。元運包纏，是為造化，十極將分，鬱嶽瓊臺。蕭仞遐京，上窮圓象，琳闕飛青，眇眇帝炁。巍巍劫城，三靈玉筵，太上玄庭，金閣華房，森列流精，廣霞育炁，周變千靈。中有十天校錄之神，中有方諸上道之君，中有洪聖妙元之真，中有合境開導丈人，中有東華南極，西靈北鬱，四維上下，列聖高真，共敷大範，開化天人。執天正憲，無量度人，今日集會，攝召臨軒。
東方聖境賢善世界正化神王，長生大聖無量度人。
南方聖境明離世界真慧神王，長生大聖無量度人。
西方聖境皓洞世界招仙神王，長生大聖無量度人。
北方聖境清淨世界多吉神王，長生大聖無量度人。
東北聖境妙華世界威德神王，長生大聖無量度人。
東南聖境九真世界福滿神王，長生大聖無量度人。
西南聖境流光世界金華神王，長生大聖無量度人。
西北聖境玉宸世界神智神王，長生大聖無量度人。
上方聖境紫虛世界道樞神王，長生大聖無量度人。
下方聖境慈護世界救厄神王，長生大聖無量度人。
十方無極通變神王，飛空度世開化大神，並乘絳雲，緑輿碧輦，羽蓋瑤輪，驂駕玄鳳白虎斑龍，建元暉玉節，七燿靈旛，前列十天大帥，後從黃闕化兵，猛馬蒼麟，騰擲辟邪，天官啟塗，玄真翼轅，億乘萬騎，浮空而來，傾光回駕，聖境度生。太微玉輔，元素上靈，神章鴻化，大洞高尊，統天執法，齊會帝前，隨方立應，簡示諸天，普告八極寒夜，靈關洞神，左府北水，九淵太上。羅酆六洞，三宮曲池，龍廄大劫，河源威光，九仞長役，風庭火山，冰鏡億零。女青大君符命，時刻飛昇，斷絕惡趣，消滅罪根，陽輝下濟，原赦幽魂，朱官受鍊，仙變成人，生身合炁，隨運長存，因緣輪轉，與天同年。永度陽九百六，風刀水火之難，超淩三界，逍遙九清。九清之天，天帝鑑冥，無色之境梵行。
東方八天
靈蘭雲室天，帝記行宛盈。
開真成化天，帝閻濟莊。
祕景凝神天，帝逸塗獨雲。
玉陽聖境天，帝赤序畢升。
海國飛鄉天，帝穆衍離。
嶽靜虛音天，帝感時慶昭。
智常極仁天，帝述俱辭名。
神島遊車天，帝益憑子柯。
南方八天
炎正司治天，帝諒宮承方。
百豐就和天，帝迪宗中宜。
朱陵典禁天，帝沖仙九純。
降都昭靈天，帝兵禳仲和。
字庭校精素魔天，帝暉道清。
剛璣度光天，帝響邦署枚。
都神耀羅天，帝達玄宥窺。
威明廣兵天，帝成都祈陽。
西方八天
束臺羽武天，帝河稽魯傳。
韓官篤辜天，帝明維子康。
龜巖西臺天，帝冒興黎嚴。
直申迅靈天，帝悉託思。
幽墟潛校天，帝伯耀光。
挈瀆垂神天，帝逐防廓明。
波關龍濟天，帝和沖孚。
參首慶生天，帝勑利住賓。
北方八天
洞陰夜城天，帝定平若澄。
孤光王峰天，帝寂蒙變兟。
黑㟪雷司天，帝澤披戢光。
正居錫玄天，帝悲盧祈昌。
太一張遙天，帝尤全子營。
素炁徊堂天，帝慜都交華。
龍威捨湟天，帝逐閑辟晞。
至澤洪靈天，帝杜祥示恭。
三十二天，三十二帝，諸天隱諱，諸天隱名，天中空洞，自然靈章，諸天隱韻，天中之音，天中之尊，天中之神，天中大魔，天中之靈。九開十闢，混合上清，玄關大典，幽妙難量，造天立極，敷落十方。今日欣慶會遇，考試諸天，已滅世累，斬絕惡根，飛度五難，乘景高奔，真王監察，無制玄門。東斗注生，西斗司伐，北斗執契，南斗定格，中斗帝室，宣流聖澤。青帝布機，白帝持筭，赤帝御炁，黑帝交貫，黃帝中居，大化分判。青天真王，寶慶合離。赤天真王，玄真糾非。白天真王，太素運時。黑天真王，夭化霄暉。黃天真王，靈炁所歸。五天真王，萬境之尊。飛行三界，總領威兵。持幢仗節，遊行太清，位號顯著，與天同生。上玄化民，嚴制幽扃，紫微受詔，掃殄祆祥。天蓬執印，神虎恢張，流火前馳，朱鳳後翔。六天大醜，收付魁罡，敢有干犯，拒抗天真。神兵左戮，巨殺右刑，屠割除滅，風火無停。千千截首，萬萬誅形，魔無侵試，鬼無逆淩。三官北酆，明察鬼營，敢容怠縱，飛章奏呈。普告十方，無量神靈，八冥諸帝，列言紫宸。
混元無名，非濁非清，分為兩半，素玄肇平。積微為仞，大化生方，劫號既定，冥變龍康。眇眇祖源，混合文昌，上無景色，下無化淵。風行太虛，空洞無邊，自然聖境，至道之玄。碧霄降地，金水成天，天上天下，大舍沉冥。無輝無影，無象無形，溟涬元炁，雙燿交並。赤明玉虛，運周自然，天一流化，金簡玉篇。赤陽至精，八垣玄文，保制昆丘，永劫長存。梵炁彌羅，萬法施張，元綱交貫，九地九天。輪轉空無，生成億千，旋遶蕭山，回度飛躔。三十九帝，總攝上元，十方聖境，統治丹玄。玄中太真，上景高皇，汎炁玉霞，吟嘯洞清。金延秀賴，流盼雲營，天音朗韻，靈光散煙。太蕭鬱羅，明化金編，千和萬合，自然成真。真中有神，長生大君，青華左踞，玉妃右蹲。太一司命，桃康合淳，執符把籍，保度靈根。上遊紫清，出入玄丹，三方之內，六極之中。下鎮人身，明堂絳宮，分治五神，合會百骸。十運回風，萬炁俱仙，飛神召靈，變化無邊。仙道貴生，無量度人，十方玄極，開通八門。飛行三界，受書玉宸，罪福禁戒，宿命因緣。咸受濟度，天正生身，身得受生，上聞諸天。諸天之上，各有生門，中有天元合變之章，太上靈篇，辭參高真。
第一十方聖境飛空之音
玄光赤運，大梵無名。飛境飄飄，化闕九門。玉城盤回，碧落敷明。旋臺萬劫，音華燿文。中有大聖，龍衣虎裳。首建紫宸，腰帶金璫。持握四境，化土中方。爾能長齋，鍊度文昌，蕩穢紫戶，納真絳房。二神擲火，元一揚光。見我真形，出役低昂。粲粲存工，灼灼在傍。乘神以遊，緑室朱窗。我道杳密，心合靈鄉。
第二十方聖境之章
一炁所變，萬境澄清。玄嶽鬱嵯，仙都玉京。長林茂秀，大有玉庭。朱衣龍章，開化生根。聖緣天運，正道開揚。炁貫飛煙，結花無常。穹樓千尺，巨闕明堂。龍游虎馳，朱旆雲綱。隱如太空，顯如宿張。發現應所行，即明善惡方。玉真跨班龍，神風得高翔。
第三十方聖境歌曰
龍漢大劫，萬品玄虛。元始開天，先造空無。大洞上元，清微禹餘。靈文九訓，玄真七舒。蕩蕩八垣，高升四隅。赤明啟運，列聖御圖。五山嵯峨，敷落赤書。蕩蕩天闕，巍巍帝居。靈光下濟，息役三塗。頒赦河源，真風廣敷。式歌此音，與聖同符。
此三界之上，飛空之中，真王歌音，音參洞章。誦之百徧，名度南宮。誦之千徧，真王保迎。萬徧道備，飛昇太空，過度三界，位登仙公。有聞靈音，魔王敬形，劫制地祇，侍衛送迎。拔出地戶，五苦八難，七祖升遷，永離幽關，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈真王隱秘之音。深啟至玄，發明洪化，使彼天民咸入聖境，皆是大梵之言，非世常辭。言無韻麗，曲無華宛，故謂玄奧，難可尋詳。上天所寶，祕於高上神霄玉清玉府。大君行教，應炁流傳，若有至人齎金寶質心，依舊格告盟十天，然後而付焉。
道言：夫天地運度否終，日月五星虧盈，至聖神人休否，末學之夫疾傷。凡有此災，同炁皆當齊心修齋，六時行香，十徧轉經，福德立降，消諸不祥。無量之文，並度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，以度屍形如法。則生身所行善功，所營陰德，當滅度時，十方聖境皆現，元始天尊安座說法，或援手接引，嬸蓋來迎，魂神徑上南宮，隨其學功，計日得更生。輪轉不惑，便得神仙。
道言：夫天地運終，星宿錯度，日月失光，四時失序，陰陽不調，國境生災，疫毒流行，兆民死傷，師友命過，淨友災殃，皆當修齋，行香誦經。夫齋戒誦經，功德甚重，上消天災，保鎮帝王，下禳毒害，以度兆民。生死受頭，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，克得為聖君金闕之臣。諸天記人功過，毫分無失。天中真王，亦保舉爾身，得道者乃當洞明至言也。
諸天中大梵隱語無量音　道君撰
東方八天
群陀湮索，召鑑淵沛。靈馬逾綱，期韜式晦。遼闌彌瓊，列都夷悌。濛巖睠羅，逸還周器。烏陽演赤，皓凶乾銳。報美丙山，璐章蕕粹。祝多時延，緑真英仙。湛那睹泊，至良微瞻。
南方八天
竇夏昆略，鯨池紫澶。跛玖但思，蕭南岐顛。寶節徂徠，密盟書玄。樂藻梯莫，直幾進綿。注泰乙趨，離咸資權。藍傍依序，歷高次宣。靈僅霄華，臺他閱城。璣黨扶驅，洞籟潯溟。
西方八天
庫岍甡勻，丘慈始傷。庚井龍羅，柏房停香。酌嶰留激，屏麻辭真。雲業定相，敝多淪神。徹虛琅璖，燕都景凝。感族揚鄙，智傳齊謨。混覺測靈，維決粗根。亮苕已衧，部墟塗垠。
北方八天
侯汪跡元，披景奪靈。衣篤變契，郭多民逵。鍊泓寒穴，招仙賁輪。蕩交逸區，爭光蒲形。早炁冶東，司萌決同。智騫環燿，規璘冀沖。洞育邈里，嬴魁謁豐。萬仙合絕，空靈寔功。
道言：此諸天中十方聖境大梵隱語，無量之音。舊文題十方洞臺天闕玉都之上，神化十方，靈隨應出，空合道微，悟解之者，神鄉聖境，無不普現。字皆廣長一丈。天真皇人昔書其文，以為正音。有知其音，能齋而誦之者，諸天皆遣十方聖境化土神王，下觀其身，書其功勤，上奏諸天，萬神朝禮，地祇侍門，大功真王，保舉上真，道備克得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致十方飛天下觀，上帝遙唱，萬神朝禮，三界侍軒，群祆束首，鬼精自亡，琳琅震響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
