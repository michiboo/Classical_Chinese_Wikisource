
道言：昔於始青天中，紫霄空歌太極玄土，受元始度人生化胎根斷除邪穢無量上品。元始天尊當說是經，周回十過，以召十方，始當詣座。天真大神，上聖高尊，妙行真人，無鞅數眾，乘空而來。絳煙捧塗，華晶燿輦，丹碧浮駕，洞光羽輪，五明錦色，蓋映霞芳，九氣合彩，洞煥太空。七日七夜，諸天樓闕遙開，玉毫隱顯，星珠絡緯，日景自停，神陰舒煇，金波泛滉，璿璣玉衡，還斡靈和，注浹空海，神風回混，翠峰蟠偃，天無浮翳，四氣明清，一國地土山川林木，緬平一等，無復高下，土皆作碧玉，無有異色。眾真侍座，元始天尊玄坐空浮七宸九華明離寶座之上。說經一遍，諸天大聖同時稱善，是時，一國男女，妙氣凝胎，生根超秀。說經二遍，邪穢斷除，結節通解。說經三遍，神棲空洞，梵氣冥涵。說經四遍，骨有玉華，顏揚金色。說經五遍，七世散仇，福堂慶會。說經六遍，紫煙灌身，百神愷樂。說經七遍，雄雌混化，三一昇遊。說經八遍，神光內映，徹見百關。說經九遍，心悟洞靈，證真帝臺。說經十遍，策名玉清，侍宸金闕，是時，一國是男是女，莫不傾心，皆受護度，鹹得長生。
道言：是時，
元始天尊說經一遍，東方無極無量品青帝梁虛生，化胎至真大神，無鞅之眾，浮空而至。說經二遍，南方無極無量品赤帝仲明賓，除穢至真大神，無鞅之眾，浮空而至。說經三遍，西方無極無量品白帝翎成豫，化胎至真大神，無鞅之眾，浮空而至。說經四遍，北方無極無量品黑帝元道冥，除穢至真大神，無鞅之眾，浮空而至。說經五遍，東北無極天量品八景明微君，化胎至真大神，無鞅之眾，浮空而至。說經六遍，東南無極無量品八景玄靈君，除穢至真大神，無鞅之眾，浮空而至。說經七遍，西南無極無量品八景真華君，化胎至真大神，無鞅之眾，浮空而至。說經八遍，西北無極無量品八景靈暉君，除穢至真大神，無鞅之眾，浮空而至。說經九遍，上方無極無量品八景吟穴君，化胎至真大神，無鞅之眾，浮空而至。說經十遍，下方無極無量品八景祕形君，除穢至真大神，無鞅之眾，浮空而至。十遍周竟，十方無極天真大神，一時同至，一國男女，傾心歸仰。來者各相謂言，元始天尊在始青天中，演說生化胎根斷除邪穢之法，我等自入流轉，不出生死，貪嗔愚癡，墮在諸有，雖福業因緣得生天上，而諸天人愛迷執戀，纔捨塵染，尚居細塵，習氣不除，動罹結滯，感化胎元，不得淨盡，生根堅固，著於不滅，以住為本。不知道體玄妙，包養太空，九聖十真，本無生滅。胎根未斷，致此撓競，互相變化，遞為種族，屍血流行，骨壞形朽。我雖天人，未出三界，形未獨化，與道相隔，縱使化身，猶在色境。故於相視接手，語言音聲，不契大洞。使三屍蕩流，穢血生瘕，邪魔乘襲，背遠真道。今當傾聞法音，雨繞天座，億劫之眾，一時同會，非可禁止。於是元始垂衣正視，命黃素元君，執方規之鑑，天地真形，支勢成字，白素元君擊洞陽之鐘，十方合響，萬天交唱，紫素元君垂浩景之珠，大如黍米，在空玄之中，去地九丈。元始登引，天真大神，上聖高尊，妙行真人，十方無極，至真大神，無鞅數眾，俱入寶珠之中。天人仰看，惟見勃勃從珠口中入。既入珠口，不知所在，國人廓散，天光煇映，萬氣肅清。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，解散結節，斷絕邪源，傾土歸仰，咸行至心。忘累忘有，忘化忘得，忘念忘情，忘識忘動，忘息忘形。言無理宗，口無欲聲，齊同慈愛，異骨成親，國安民豐，欣樂太平，經始出教，一國以道，預有至心，宗奉禮敬，皆得度世。
道言：元始天尊說經中所言，並是諸天上帝內名，隱韻之音，亦是魔王內諱，百靈之隱名也，非世之常辭。皆生化道胎，清鍊胞根，斷除邪氣，斬滅血屍，修真洞極之要言。上聖已成真人，通玄究微。能悉其章，誦之十過，諸天遙唱，萬帝設禮，河海靜默，山嶽藏雲，日月停景，璿璣不行，群魔束形，鬼精滅爽，回屍起死，白骨成人。至學之士，誦之十過，則胎根生化，無有世緣。邪穢凋落，百神合形，五帝侍衛，三界稽首，魔精喪眼，鬼祆滅爽，濟度垂死，絕而得生。所以爾者，學士邪穢漸消，心未洞玄，以制十方，咸未制天政，德可伏御地祇，束縛魔靈，但得度身而已，不能普濟萬生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到。玄上丈人為兆解稟胎已來宿血瘕穢，赤黑大滯。西明君為兆解胞中積水腥污，屍鬼潢溺，泉曲寒池之釁。訟在水官，考注不止，連及生人，生死之根，災禍萌糵，不得興作。使胎根生化玉液，仙英妙姿，自然得道。七魄遊逸，魔彭伺姦，外構邪鬼，淫犯胎宮，夜夢燕樂，與鬼同營。太上玉帝以紫光九靈寶札，詣南宮韓君丈人，天機省中，監簿按籍，檢考善功，生化胎根，斷除邪穢，億曾萬祖，幽魂苦爽，皆即受度，上昇朱宮，格皆九年，受化更生，得為貴人。而好學至經，功滿德就，皆得神仙，飛昇金闕，遊宴玉京也。上學之士，修誦是經，皆即受度，飛昇南宮。世人受誦，胎根惡濁，鍊化故氣，尋得斷滅，生化仙真，邪魂穢魄，淘澤清淨，則延壽長年。後皆得作屍解之道，魂神暫滅，不經地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，上部九宮青帝羅文英，執青宮之符，開兆百關，解散結節，帝一內懽，紫煙灌身，神光洞照，羽煇映玄，為上世亡魂，斷地逮役，度上南宮天機省也。七月長齋，誦詠是經，中部九宮白帝文昇，執素靈之符，為兆生化胎根，使斷凡因，流轉停關，邪正速分，穢垢清蕩，日霞瑩形，太素生五臟，七雲入泥丸，身得神仙，諸天書名，黃籙白簡，削死上生。十月長齋，誦詠是經，下部九宮黑帝鄭文通，執黑帝之符，入兆膀胱中，使胞胎屍滅，百穢遏絕，邪魔祆爽，然骨瀝血，兆體有五帝之玉暉，面有流金之皓姿，常與太一公寢，魁抱明月，為國王帝主，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，得為九宮真人，三元三宮，二十七真，雄一無英，雌一白元，五宮奇耦，交變又玄，生化胎根，掃誅邪源，孕精流光，玉嬰生蓮，帝一坐壇，萬靈莫先。本命之日，誦詠是經，十二大結，三百六十骨節，八關九宮，神蓋童子，中池內神，感鍊變易，生化胎根。斷除邪穢，使身不傾，魂神澄正，萬炁長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，三部八景，二十四真，環衛嚴肅，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，徑禦無上三十二天元始上帝至尊幾前。
畢，引炁三十二過，東向誦經。
元始洞玄，靈寶本章，生化胎根，斷除穢氣。十回度人，百神定命，離合自然，雌一變魄，雄一化魂。混洞變化，中有帝尊，呼陽召陰，鍊精玉胞。升降明堂，煇映景霄，內結流珠，融媾萬方。紫霞素雲，玉嬰金光，絳闕神池，宛轉泠風。下有北都，萬鬼之營，青蠱白姑，蝕兆胎靈。赤黑二魔，賊命之基，帝君符告，勑斬血屍。洗淨胎穢，與氣交並，鼓冶真元，運化太冥。上宮圓虛，洞房玄丹。明童持火，焚燼邪根，嬌女聞簫，辟非和煙。帝真胞命，策名上玄，靈府散朗，位登高宸。鬱罷蕭臺，玉山上京，上極無上，大羅玉清。眇眇劫仞，若亡若存，下備一身，主制七關。三部八景，森列萬神，三華離便，大有妙庭。金闕玉房，玄煇燿靈，大布正炁，周回十方。中有生化胎根之神，中有斷除邪穢之君，中有混合百神之君，中有解結散節之神，中有變胎易胞之神，中有南極長生帝君，中有東極青華帝君，中有天機韓君丈人，中有南上司命司錄延壽益算度厄尊神。回骸起死，無量度人，今日校錄，諸天臨軒。
東方無極飛天定生神王，長生大聖，無量度人。
南方無極飛天感化神王，長生大聖，無量度人。
西方無極飛天變胎神王，長生大聖，無量度人。
北方無極飛天斷根神王，長生大聖，無量度人。
東北無極飛天易胞神王，長生大聖，無量度人。
東南無極飛天解結神王，長生大聖，無量度人。
西南無極飛天散節神王，長生大聖，無量度人。
西北無極飛天極真神王，長生大聖，無量度人。
上方無極飛天去邪神王，長生大聖，無量度人。
下方無極飛天除穢神王，長生大聖，無量度人。
十方至真飛天神王，長生度世無量大神，並乘翠霞三景瑤輦，素雲十華丹輿，羽蓋瓊輪，驂駕朱鳳，五色玄龍，建九道招神之節，七絕霜羅之旛，前嘯九鳳齊唱，後吹八鸞同鳴，靈真導前，吟詠洞章，群仙景從，嘯歌嗈嗈，億乘萬騎，浮空而來，傾光回駕，感化定生。天機丞相，南昌上宮，韓司主錄，監生大神，為兆胎根，生化玄靈，胞門紫房。中有大神，叩玉鳴鐘，擲火流鈴，滌盡氛穢，去血屍彭，結節赤黑，二十四關，布兆生氣，除卻邪紛，執籙把籍，齊到帝前，隨所應度，嚴校諸天。普告三界，無極神鄉，泉曲之府，北都羅酆，三官九府，十二河源。上解祖考，億劫種親，疾除罪薄，落滅惡根，不得拘留，逼合鬼群。元始符命，時刻升遷，胎根生化，返塵歸真，斷邪除穢，招鎮百神，七祖散仇，五帝監盟，北都寒池，變化形營，鍊骨成仙，出入無門，制魔保舉，度品南宮。死魂受符，仙化成人，生身受度，劫劫長存。隨劫流轉，與天齊年。永度三塗，五苦八難，超凌三界，逍遙上清。上清之天，天帝奎零，無色之境梵行。
束方八天
至真堂回天，帝輝離無生。
虛洞普搖天，帝賀真彌倪。
遠師崇濟天，帝淵虛子鋹。
皓景環宗天，帝栢雲孳光。
略無燕神天，帝俎司越章。
牛岵兆壺天，帝直盧奚敦。
妙宮蔽無天，帝亮辨由都。
顧靈定度天，帝康化治衍。
南方八天
喬繁麗空天，帝變無元昌。
持命典仙天，帝覺玄覽常。
元師究由天，帝寂度孟斗。
霸澤回華天，帝理名正騫。
太素夷微天，帝廓益遼真。
序乾標谷天，帝羊輅國賓。
道表臻祥天，帝麓錫來。
冥轉運邦天，帝慶祖辭仁。
西方八天
龍玄胎神天，帝車梁賜蒂。
丘定漾炁天，帝頤窮景沖。
昭力支羅天，帝九用玆瀛。
孝至岡虞天，帝極根環元。
洞化寶陽天，帝玉汴自檀。
靈緒混甘天，帝產珠凝方。
救牢拔塗天，帝蔽山都真。
流曜絳章天，帝晉關肇宣。
北方八天
耿易火帝天，帝強完明華。
意寶聚真天，帝百憩陰成。
溉本歷孚天，帝知玄得容。
河陣肆師天，帝穀原彥昇。
鑄精育神天，帝交鈐紫肆。
胞命元化淨光天，帝秀隆幽虛。
芒兟欲度天，帝並炁壺完。
觀竺吉猷天，帝正●寂仙。
三十二天，三十二帝，諸天隱諱，諸天隱名，天中空洞，自然靈章，諸天隱韻，洞真之音。洞無之尊，洞觀之神，攝制大魔，變化神靈。臭肺吞賊，與天同生，飲血搖精，潛伏胎根。使命夭關，仙道不成，屍鬼改易，飛身泥丸。隱藏胞蒂，陰構外邪，入登玄窗，薰亂宸霞。上帝斬摧，神燕玉堂，九和十合，變化空常。無量之奧，深不可詳，敷落神真，普度天人。今日欣慶受度，歷關諸天，解散結節，斷絕胞根，飛度五戶，名列太玄，魔王監舉，無拘天門。東斗延生，西斗鍊胞，北斗除穢，南斗化胎，中斗混洞，一合生神。青帝徊風，白帝命靈，赤帝保根，黑帝澡形，黃帝守中，胎穢不生。青天魔王，鬱珠洞羅。赤天魔王，炎光滅精。白天魔王，斷胞交真。黑天魔王，伐邪命神。黃天魔王，洞觀太英。五帝大魔，萬神之宗。飛行三界、總攝真胎，揮邪命靈，七關廓開。流布妙化，上變九回，穢滯既蕩，骨肉同飛。天真承命，召致福祥，真功內充，神威外張。凶祆殞息，邪精伏藏，浩炁纏結，三丹玉房。共輔帝化，卻滅凶衰，六天大醜，豁落誅摧。金光散景，玉道交馳，拔度七祖，擯絕百非。三官黑書，永落禍基，不得容隱，明正元機。普告無窮，萬神總歸，遊宴玉闕，列言太微。
空洞九玄，玉帝玄靈，招霞散景，含虛紫煙。降神玉妃，舞華胎仙，道本生化，靈根無垠。高極太無，上列諸天，天上天下，無幽無冥，無形無影，無極無窮。溟涬大梵，寥廓無光，赤明開圖，運度自然。元始安鎮，敷落五篇，赤書玉字，八威龍文。保制劫運，使天長存，梵炁彌羅，萬範開張。元綱流演，三十二天，下逮一體，混化五神。真命應仙，玄紀彌綸，九府六卿，列坐蓮胎。玄一洞魂，踞斗跨魁，左扶火王，右奠伯嬰。掃穢除邪，玉靈四開，位證金宸，制到萬靈。輪轉無色，周回十方，乘蹻飛步，斡運七元。驅除邪穢，澄廓璇羅。充溢七門，灌養青芽，二十四圖，總攝真方。八景冥合，升降混黃，中有玄一，上帝高真。泛景太霞，嘯詠洞章，金真朗郁，流響雲營。玉音攝氣，靈風聚煙，紫虛鬱秀，輔翼萬仙。千和萬合，自然成真，真中有神，長生大君。紫戶青房，流鈴大神，坐鎮明堂，守護玄真，執符把籙，生化胎根，斷除邪穢。出入九宮，八景之內，細微之中，蕩淨胃池，通理百關，速召萬神，混合泥丸，十轉回靈，與氣齊仙。仙道貴生，無量度人，上開八門，飛天法輪。罪福禁戒，宿命因緣，普受開度，死魂生身，身得受生，上聞諸天。諸天之上，各有生門，中有空洞謠歌之章，魔王靈篇，辭參高真。
第一欲界飛空之音
人道眇眇，仙道莽莽。鬼潛胎根，當人生門。使爾愚凡，不樂仙真。虛宮襲邪，穢腐來攻。高上清靈爽，洞微同太虛。生化寶胎根，使爾仙道成。故氣隨日消，神風起崑崙。太洞觀玉真，紫雲繞絳庭。公子授靈符，帝一俯仰存。謝此帝穢途，八道自然分。羽蓋殊翩翩，羽駕適九清。錫告華天英，瓊文燦靈篇。
第二色界魔王之章
眇眇高虛，瓊闕峨峨。元始靈章，普教仙賢。下極綱維，上極諸天。無量之奧，皆同我身。如何邪穢，亂我胎根。血屍沉骸，陰魄拘魂。寶山化銷，何能獨存。玄受靈符，致身帝前。此時樂兮，面返玉嬰。赤明既往，猶能別真。我界輕染，故錫寶文。除蕩氛累，召集百靈。鍊胎飛仙，授命玉宸。淨穢凌空，上為帝賓。
第三無色界魔王歌曰
骨有太空，中蟠古屍。故氣紛紛，凋爾靈芝。胞戶翳塞，欲華四披。血沉奇理，穢絕元機。我位上王，統御群靈。左持玉符，右呼天兵。蠱積胎根，擲以流鈴。使命永延，萬姦消摧。三十九真，赤書開光。生道妙玄，服此天章。干試無前，我道其昌。洞空洞無，洞真洞仙。飛神玉霞，泝車碧煙。
此三界之上，飛空之中，魔王歌音，音參洞章。誦之百遍，胎根清正，名度南宮。誦之千遍，永斷邪穢，魔王保迎。萬遍道備，飛昇太空，過度三界，位登仙公。有聞靈音，魔王敬形，勑制地祇，侍衛送迎，拔出地戶，五苦八難，七祖升遷，永離鬼官，鍊度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈魔王隱祕之音，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，秘於玄都紫微上宮，依玄科四萬劫一傳。若有至人齎金寶質心，依舊格告盟十天，然後而付焉。
道言：生民宿無至緑，識託業化，胎命凡頑，生根不真，朽蝕腐敗，以道化鍊，妙感通神，邪魅穢沬，害蠹節中，隨結不開，致冥爽來舍，三真退席。上學同氣，皆當齊心修齋，六時行香，十遍誦經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，以度屍形如法。胎根淨固，魂臺四明，邪穢斷除，仙聖為鄰，魂神徑上南宮，隨其學功，計日而得更生。轉輸不惑，便得神仙。
道言：夫生體不固，每有疾傷，胎穢攻蝕，面焦髮素，孕育不成，嗣係夭折，起居備劣，道炁斷息，三屍鼓動，致兆死傷，皆當修齋，行香誦經。夫齋戒誦經，功德甚重，上可生化胎根，保身得道，下除邪穢，以度兆民。生死受賴，其福難勝，故曰無量，普度天人。
道言：凡有是經，能為師友兆身民人，行是功德。有災之日，發心修齋燒香，誦經十過，皆生化胎根，斷除邪穢，右別至人，剋得為聖君金闕之臣。諸天記人功過，毫分無失，天中魔王，亦保舉爾身，得道者乃當洞明至言也。
道君譔
元始靈書中篇
東方八天
真庭獻莊，混璧卷常。月離珉施，幾葉洞梁。●車錫磐，休留忘襄。馬焉胡旗，震正允臧。道密意綿，玄圖洞桓。兆寂孔幽，夷邈眇聞。旨在爻應，駢貫感番。流淇溫靜，空觀無還。
南方八天
素氣徊豫，華跡罙滋。延醜戮暑，英照淵昆。竭帝邃京，玉倉璉瓊。霞枚雲施，子丹雲征。秀珠蔚華，南韓肆駢。宰聽幽貴，天機監元。綸極太冥，亢孤攝煙。龍運祕標，默目返緣。
西方八天
欹悲觸荄，仁澤流涓。槁梗昭炫，靈化杳傳。混浩莽都，景驥飛旋。長古轉臺，運逸孔堅。便穴液持，澱霐龍鱞。偃驅神虛，相主八關。演●襲遒，部鄒球奚。胎居消晶，玉津明微。
北方八天
鬼適啖茹，辛牢莛錮。勑校九天，省錄韓注。希恍罔睹，覺超意龍。昇祛翔周，神虎萬丘。洛歌嘯宛，叩鳴和澗。問絕溢酬，化樞既辨。陀仙浮闃，嵩漾林縣。寶屈體光，梵布於鍊。
道言：此諸天中大梵隱語，無量之音，舊文字皆廣長一丈。欲生化胎根，斷除邪穢，即布丹書石上，坐誦洞文，則屍賊伏匿，雀陰●怖，琚驕喪睛，姑俞竄隱，天素佩身，百靈朝謁，檄統萬神。天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大勳魔王，保舉上真，道備剋得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，太量玄玄也。
