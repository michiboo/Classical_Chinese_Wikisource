
道言：昔於上極天中，霄霞洞歌大光明土，受元始度人騰曜二景五星上品。元始天尊當說是經，周迴十過，以召十方，始當詣座。天真大神，上聖高尊，妙行真人，無鞅數眾，乘空而來。紫煙霏霏，玉飈華車，靈雲蔭蓋，朗映晨煇，九色蒨璨，洞煥十方。七日七夜，諸天妙氣，結化成形，並為珍寶。八風惠暢，四海和寧，時無乖沴，庶物自然，一國地土山川林木，緬平一等，無復高下，土皆作月璧日珠，靈華五色。眾真侍座，元始天尊玄坐空浮洞化龍仙曲晨萬象玄狀。說經一遍，諸天大聖同時稱善，是時，一國君臣，修崇道德，感格神真。說經二遍，二景齊明。說經三遍，三才交暢。說經四遍，四時順序，玉燭調和。說經五遍，五星循軌，歷劫不愆。說經六遍，六氣周流，運化協功。說經七遍，七元停健，光景延長。說經八遍，八方列宿，刻注不干。說經九遍，九宮主宰，捍厄除災。說經十遍，十神安位，永致福祥，是時，一國是男是女，莫不傾心，皆受護度，鹹得長生。
道言：是時，元始天尊說經一遍，
東方無極無量品天晶騰曜至真大神，無鞅之眾，浮空而至。
說經二遍，
南方無極無量品天晶騰曜至真大神，無鞅之眾，浮空而至。
說經三遍，
西方無極無量品天晶騰曜至真大神，無鞅之眾，浮空而至。
說經四遍，
北方無極無量品天晶騰曜至真大神，無鞅之從，浮空而至。
說經五遍，
東北無極無量品天晶騰曜至真大神，無鞅之眾，浮空而至。
說經六遍，
東南無極無量品天晶騰曜至真大神，無鞅之眾，浮空而至。
說經七遍，
西南無極無量品天晶騰曜至真大神，無鞅之眾，浮空而至。
說經八遍，
西北無極無量品天晶騰曜至真大神，無鞅之眾，浮空而至。
說經九遍，
上方無極無量品統辰御象至真大神，無鞅之眾，浮空而至。
說經十遍，
下方無極無量品承光合景至真大神，無鞅之眾，浮空而至。
十遍周竟，十方無極天晶騰曜日月星宿天真大神，一時同至，一國男女，傾心歸仰。來者有如細雨密霧，無鞅之眾，迮國一半土皆偏陷，非可禁止。於是元始俯容笑喭，億眾傾瞻。於是旋命紫微玉妃，啟御神寶鑪，擁夜山火玉，爇徊妙靈香，煙結空中，如寶如雲，現一瓊室，縹緲之間，去地十丈。元始登引，天真大神，上聖高尊，妙行真人，十方無極至真大神，無鞅數眾，俱入瓊室之中。天人仰，惟見拂拂從煙景中入，既入瓊室，不知所在。國人廓散，地還平正，無復欹陷。元始即於瓊室之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，皆獲開悟，得保永年，無有中傷，傾土受度，與道齊真。不災不害，不夭不殘，不虧不敗，不愆不禍，不衰不死，顏如玉瑩，體映金姿，內外無疵，徼妙合玄。下保家邦，安泰昌隆，經始出教，一國以道。預有至心，崇奉禮敬，皆得度世。
道言：元始天尊說經中所言，並是諸天上帝內名，隱韻之音。亦是二景五星騰曜星君高真隱韻之音，亦是璘儀三素之隱名也，非世之常辭。上聖已成真人，通玄究微，能悉其章，誦之十過，諸天遙唱，萬帝設禮，日月垂芒，星辰映華，寶炁流精，妙灌三宮，百神飲玉，千真嚥芳，羣魔束形，鬼精滅爽，迴屍起死，白骨成人。至學之士，誦之十過，則日君鑒德，月妃受靈，超脫世難，以得長生。所以爾者，學士方達妙詮，未鍊至真，勤苦修行，道漸升玄，自可松蕩災疾，感格妙氣，但卻死而已，不能更生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京。度人無量，為萬道之宗。巍巍大範，德難可勝。
道言：凡誦是經十過，諸天齊到，七曜之真，保度善人，一身受度，七祖昇遷，享福天堂，常處逍遙。上學之士，修誦是經，與道契德，與天齊真。世人受誦，散禍延年，後獲成功，遇其經訣，得作解化之道，以度於世。此經微妙，普度無窮。一切天人，莫不受度。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役地官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，招致日魂，保生鍊屍，注景成真，為上世亡魂，斷地逮役，度上南宮。七月長齋，誦詠是經，招引月魄，保生鍊屍，降景成真，身得神仙，諸天書名，黃籙白簡，削死上生。十月長齋，誦詠是經，招引五星精魂，保生鍊屍，合景成真，騰耀玉華，普賴生成，為國主帝主，君臣父子，安鎮國祚，保天長存，世世不絕，常為人君，安一鎮其方，民稱太平。八節之日，誦詠是經，神氣纏綿，運化形軀，克就玄業，得為九宮真人。本命之日，誦詠是經，寧固命府，塞遏死津，魂魄受鍊，道體日新，超出苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐五色雲氣之中，內外蓊冥，有青龍、白虎、朱雀、玄武、獅子、白鶴，羅列左右，五星真氣纏綿兆身，日月照明，騰曜室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人。關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，騰燿二景五星上品妙首，十迴度人。七晨隱韻，造化自然，高上元精。天皇至真，元始結化，煥落天經。陰陽推別，分佈五行，自其本元，凝積神精。列象穹玄，日月軿燿，五星交躔，各有宮府。明皇道君，玉妃夫人，司領治化，禍福生成，騰耀經緯，晝夜無停，綱維次舍，宿度之間，隨其氣數，以立權衡。品物受命，庶位眾靈，凡隸臨照，莫不稟承。衰旺隱顯，進退虧盈，辯其主張，亦有其方。上攝中極，紫微天皇。高上玉真，曲素雲房。金闕靈都，森羅會宗，太妙之極，無所不周。中有宰御天地之神，中有大帝金母扶桑閬風二秈之官，中有乾元萬炁之君，中有五靈真老元都丈人，中有南上司命司錄延壽益算度厄尊神。回骸起死，無量度人。今日校錄，諸天臨軒。
東方無極飛光騰燿神王，長生大聖無量度人。
南方無極飛光騰燿神王，長生大聖無量度人。
西方無極飛光騰燿神王，長生大聖無量度人。
北方無極飛光騰燿神王，長生大聖無量度人。
東北無極飛光騰燿神王，長生大聖無量度人。
東南無極飛光騰燿神王，長生大聖無量度人。
西南無極飛光騰燿神王，長生大聖無量度人。
西北無極飛光騰燿神王，長生大聖無量度人。
上方無極飛光騰燿神王，長生大聖無量度人。
下方無極飛光騰燿神王，長生大聖無量度人。
十方至真飛光騰燿神王，長生度世無量大神。並乘華龍彩鳳金根陽燧之車，五色瓊瑤之輦，迴光紫蓋，景燿靈旛，前嘯空歌齊詠，後吹靈響同鳴，獅子白鶴，嘯歌噰噰，靈童散花，玉女擁軒，億乘萬騎，浮空而來，傾光迴駕，監真度生。諸天丞相，南昌上宮，韓司主錄，監生大神，執綱乘紀，齊到帝前，隨所應度，嚴校諸天。二景五星，真光激旋。採咽奔引，注功太玄。上為高真，福施無邊。普告三界，無極神鄉，泉曲之府，北都羅酆，三官九府，十二河源，上解祖考，億劫種親，疾除罪簿，落滅惡根，不得拘留，逼合鬼羣。元始符命，時刻升遷，北都寒池，部衛形魂，制魔保舉，度品南宮。死魂受鍊，仙化成人。生身受度，劫劫長存。隨劫輪轉，與天齊年。永度三塗，五苦八難，超凌三界，逍遙上清。上清之天，天帝洞明，無色之境梵行。
東方八天
極華燿真天，帝咸伸戈。
玉明純意天，帝述正微。
無量燿景天，帝邈自頻機。
朱經離雲天，帝穹修度迴。
真英鎖龍天，帝召都康師。
燕常凌虛天，帝翹里治因。
九芒淵靈天，帝覺由洞閑。
仙臺乘光天，帝沖遙客孚。
南方八天
紫玄凝光暉逸天，帝敏江約樊。
變霞隱金明幾天，帝辯棋廣仙。
蓋空梵氣天，帝紉德盧蓁。
陽神扶靈天，帝古谷允嘉。
丹炎洞陽天，帝太隆阿生。
奇都益元天，帝波遲騰崇。
景空回雲天，帝荷明思觀。
寶魂隱章天，帝道陣勤和。
西方八天
晨浩冥元天，帝澤宣濟元。
清瑤進希天，帝運英標華。
金羽芝帶天，帝弼維員承。
煥極太真天，帝鼎跡瑤光。
緑光度玄天，帝尚吠伯誨。
初皇含暉天，帝長定宜文。
道諱對精天，帝顓越慈信。
一混露液天，帝博還陽恭。
北方八天
螭房利神天，帝攝萬精。
寥幽宗光天，帝玄祖蘄清。
龍陁梵道天，帝沖融定方。
元一生靈濟化天，帝基昌化時。
垂熒灌炁易本天，帝益趙進涓。
墉微建霞可智天，帝浩搖微光。
熾文成流天，帝沙逾變周。
法有足思天，帝紂杳鳴潛。
三十二天，三十二帝。諸天隱諱，諸天隱名。天中空洞，自然靈章。七晶隱韻，御景之音。天地之尊，靈寶之神。飛晨三素，鬱儀結璘。九色十華，變化上清。無量之奧，探不可詳。招神飲光，普度天人。今日欣慶受度。歷關諸天，日魂月魄，五星道君，請注暉芒，流霞絳津。灌兆百骸，凝固泥丸，高奔帝宮，入燕瓊臺。乘駕寶車，上造日門，月妃贈珠，蘂池浴身。木星鎮肝，金星保肺，辰星固腎，熒惑定心，中央土皇，厥號鎮星，榮養脾元，總衛一形。青霞護魂，白霞侍魄，赤霞養炁，里一霞通血，黃霞主命，萬神無越。五色流霞，煥爛華鮮。自天來下，入兆九宮，三田盤回，八景蔚融。青華帝君，天雉落澤。赤華帝君，皓雲充極。白華帝君，阿婁款幽。黑華帝君，碧潤真侯。黃華帝君，寶鬲承休。五華帝君，日月之神。隨兆吸引，降光運精。神光照目，玄珠意輪。七辰帝尊，萬神之宗。飛行鼓從，總領合明。九億萬兵，麾幢鼓節。遊眄天津。散靈育生，共成玄功，上天度人，此道為宗。日月之使。二景皇君，五單上王，過霞緑英。威南受命，普掃不祥，先斬陰孽，下布威光。金晶吐毒，玉馬魁張，天丁前驅，大帥仗旛。擲火萬里。流鈴八衝，敢有干試，拒遏上真。金鉞前戮，巨戈後刑，屠割鬼爽，風火無停。千千截首，萬萬翦形，魔無於犯，鬼無祆精。三官北酆，明檢鬼營。不得容隱，金馬驛呈。普告無窮。萬神咸聽。三界五帝。列言上清。
二景元精，五星威神，與道同德，天地俱生。騰燿未判，混沌之中，上無復色，下無復淵。神風淪激，火液凝光，日月合璧，五星連珠。共處玄胎，以養天軀。天上天下，無幽無冥，無形無影，無極無窮：赤明開圖，運度自然。元始安鎮，七燿列玄。二景飛騰，五星運天，水火分任，萬物所尊。兆引其精，克為真人。白華凝液，神氣同符。傳降天樓，二十四關。木榮土化，金烹火鎔。氣矢交射，走虎蟠龍。赤一紋成脈，布絡三元。玉真明堂，敷落五篇。赤書玉宇。八威龍文。保制命會。使身長存。梵炁彌羅，萬範開張。元綢流演，三十二天。輪轉無色，周回十方。旋斗歷箕，回度五常。三十五分總氣上元。八景冥合，氣入玄玄。玄中太皇，上帝高真。汎景太霞，肅詠洞章。冠帶日月，衣服星辰。垂芒騰燿，朗徹高清，金真明郁，流燿雲營。玉音攝炁，靈風聚煙。紫虛鬱秀，輔翼萬仙。二景五星，通光入身。千和萬合，自然成真。真中有神，長生大君。無英公子，白元尊神。太一司命，桃康合延。執符把籙，保命生根。上遊上清，出入華房，八冥之內，細微之中。下鎮人身，泥丸絳宮，中理五氣，混合百神。十轉過靈。萬炁齊仙，仙道責生，無量度人。上開八門，飛天法輪，日月運行，寒暑經緯。五星主令，導和生身，身得受生，上聞諸天。諸天之上，各有生門。中有空洞謠歌之章！真王靈篇，辭參高真。
第一騰曜飛空之音
水火相函，氣號混芒。柔於裹囊，圓包不開。浮沉太空，天地神胎。真炁如煙，左周右旋。至精為星，日玄月青。熠燿生華，煥顯難名。天老剖象，
玉麗神嬰。日月自飛，五星內明。冥冥交養，騰燿而升。景騰星燿，色象齊並。萬物啟圖，赤書玉文。動植滋繁，皆有天經。中虛以節，外華以紋。虛則達氣，紋以運精。神為生主，動植炁均。萬化淘澤，騰燿是因。太空杳杳，玄漠深淪。日月既照，屈者能伸。真王飛空，交映寶輪。洞鑒十方，垂光度人。行斯祕道，神霄上賓。
第二二景飛霞之章
玉海無際，碧煙徘徊。扶桑萬里，青闕崔鬼。中有寶臺，內隱樞機。左日右月，前罡後魁。玉女持鑰，神官啟扉。晝日夜月，翕受敷施。舉標斡輪，萬象分馳。日月二門，激電飛雷。騰騰寶光，命駕九龍。絳霞紫雲，映天瞳曨。朱芒張弦，金繩下連。兆執二章，引景八圓。日童玄炎，月妃華●。吐光揚暉，散注流分。保兆生命，變化神仙。雙景並燿，深入含蓮。紫金為容，受書帝軒。
第三五星鍊真歌曰
東方九氣，歲星九門。玉樓萬重。寶駕飛輪。中有帝皇，青衣絳裙。南方三炁，熒星三門。瓊奎八觚，辟飛流煙。中有帝皇，錦衣寶冠。西方七炁，岡星七門。需靄金闕，玉光散分。中有帝皇，素衣虎裙。北方五炁，辰星五門。龍宮高浮，紫雲擁軒。中有帝皇，玄衣飛裙。中央十炁，鎮星十門。黃池帝臺，五斗攝精。中有帝皇。黃衣錦裙。彼五帝皇，總御萬靈。泛泛天光，來入兆身。鍊真易骨，刻兆仙名。
乘飛龍兮遊九宮，宴妙庭兮舞千童，
交虎旗兮傾羽蓋，震鍾效兮動天籟，
五皇樂兮福祐帝宮，永陽春兮億壽無窮，
引靈光兮神炁熏融，登上清兮超凌碧空。
此三界之上，飛空之中，真王歌音，音參洞章。誦之百遍，名度南宮。誦之千遍，真仙下迎。萬遍道備。飛升太空，過度三界，位登仙公。有聞靈音，真王降形，敕制地祇，侍衛送迎，拔出地戶，五苦八難，七祖升遷，永離幽宮，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及神霄真王挹暉奔景騰耀日月五星上道，隱秘之音，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於神霄玉清玉府東華經室。數當壬辰，應運下傳。若有至人齎金寶質心，依舊格告盟真王，然後而付焉。
道言：夫天地運度，亦有否終。日月五星，亦有虧盈。至聖神人，亦有休否。末學之夫，亦有疾傷。凡有此災，同炁皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰。臨過之時，同學至人為其行香，誦經十過，以度屍形如法，二景五星之精，鍊化屍穢，魂神徑上南宮，隨其學功，計日而得更生。轉輪不惑，便得神仙。
道言：夫天地運終，星宿錯度，日月失昏，四時失度，陰陽不調，郡邑災蝗，水旱流移，疫毒流行，兆民死傷，師友命過，皆二景五星之致也，亦當修齋，行香誦經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，克得為聖君金闕之臣。諸天記人功過，毫分無失。天中真王亦保舉爾身，得道者乃當洞明至言也。
道君撰
元始靈書七辰寶篇
東方八天
騫樓岸符，宛蕭瑤琚。玟還阿奢，奔澤西杅。落棧謨群，支斗益敷。渺化尤砭，歷論伊尋。光訛定拘，定思雲魂。神洞鬱鬱，億亶胡汾。赤咤慶廬，戚驛資存。佑路善特，匪燿維騰。
南方八天
素登丘霞，月液芬葩。九帝畜武，迎田湊營。畔府碧顏，鳥鑑留南。質承子敔，燕程被幾。靖暮輕槎，願廢猛寂。訖竇殊堅，波緘罔直。瓊酴億歡，奔升管堤。爓陳宣疑，游丹沖昵。
西方八天
晨鸞著啼，翹趙忘雷。乙戰兌醜，祝照漂隨。黨薄豫童，鳩沙華谿。勢式莊驅，玉崑輔宣。丙鉛雌神，合規扶鄰。正戟迴枚，暴酉那兌。俵道韓曲，大庚樅竹。臼積天屢，萬闌敏目。
北方八天
疆默窘闌，夷增巨修。岑永部承，擊幾前謨。飛魔周玄，術如紀光。洚欽野盧，抱圖逸嵩。稽庸等化，飲謹周夷。智洪觀區，投幽運機。慧全昭徹，晨鋒敕彌。尺坎潯奏，虎震威峙。
道言：此諸天中大梵隱語，招降二景五星神精霞液上道，高真命仙無量之音。舊文元始開圖，生於二景五星之中，騰燿光華，感化萬物，字皆廣長一丈。天真皇人昔書其文，以為正音。有知其音，能齋而誦之者，諸天皆遣神霄上吏，下觀其身，書其功勤，上奏諸天，萬神朝禮，地祇侍門，大勳靈司，保舉洞玄，道備克得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致日月流精，身神上奔，五星垂華。鍊炁成仙。太上之道，經隱妙玄。上帝遙唱，萬神朝禮。三界侍軒，群祆束首，鬼精自亡，琳琅振響，金石同鳴，仙梵合律，十方肅清，河海靜默，七辰吐光，天魔飛翥，山嶽吞煙，萬靈振伏，招集群仙。天無氛穢，地無祆塵，冥慧洞清，大量玄玄也。
