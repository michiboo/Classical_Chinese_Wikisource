
道言：昔於始青天中，紫陽泛歌大福樂土，受元始度人斬馘不祥妙品。元始天尊當說是經，周迴十過，以召十方，始當詣座。天真大神，上聖高尊，妙行真人，靈威神王，黑天玉京大將，斬邪馘毒威兵，巨魁伏魔誅魂都吏，無鞅數眾，乘空而來。寶雲接天，明霞覆海，瑤車玉輪，珠景垂蔭，飛華妙光，疊彩蔥薈，森映碧空，三日三夜，諸天宮殿，山川谿谷，混交九色，三辰定照，五斗停機，四極運明，神煙澄霽，一國地土都鄙人物，遞相鑒燭，萬身入於一身，一影普涵萬影，色空同顯，神氣合冥，遐爾若等，無復高下，土變柔碧，洞徹九虛。眾真侍座，元始天尊玄坐雙景迴旋神龍天寶之座。說經一遍，諸天大聖同時稱善，是時，一國男女，天身淨睦，妙香飄馥。說經二遍，天境高嚴，九霄散縟。說經三遍，沆露凝珠，寶林綴網。說經四遍，天籟成音，瓊金流響，自然法唱，讚詠沖玄。說經五遍，水光湛瑩，海嶽呈祥。說經六遍，飛仙揚花，彌空錦色。說經七遍，靈威降世，掃滅祆氛。說經八遍，三界蒙福，人道安寧。說經九遍，六氣順常，三災消殄。說經十遍，天真下濟，說法度人，是時，一國是男是女，莫不傾心，皆受護度，鹹得長生。
道言：是時，元始天尊說經一遍，東方無極無量品靈威勃法大神，無鞅之眾，浮空而至。說經二遍，南方無極無量品靈威斬祆大神，無鞅之眾，浮空而至。說經三遍，西方無極無量品靈威斬鬼大神，無鞅之眾，浮空而至。說經四遍，北方無極無量品靈威斬精大神，無鞅之眾，浮空而至。說經五遍，東北無極無量品靈威典獄大神，無鞅之眾，浮空而至。說經六遍，東南無極無量品靈威斬邪大神，無鞅之眾，浮空而至。說經七遍，西南無極無量品靈威飛符大神，無鞅之眾，浮空而至。說經八遍，西北無極無量品靈威吐毒大神，無鞅之眾，浮空而至。說經九遍，上方無極無量品靈威九首大神，無鞅之眾，浮空而至。說經十遍，下方無極無量品靈威殺伐大神，無鞅之眾，浮空而至。
十遍周竟，十方無極靈威大神，一時同至，一國男女，傾心歸仰。來者有如歸雲斂霧，無鞅之眾，遍滿一國，咸覬和寧，斬馘群醜，不祥捐蕩，境宇鎮清，駢沯凝瞻，非可禁止。於是元始天尊於眉間，示現金色光明，色光宛轉，於其光中化出十方宮殿，戶牖敞對，重堂巍閣，光氣同流，冉冉浮空，去地五丈也。元始登引，天真大神，上聖高尊，妙行真人，十方無極靈威大神，無鞅數眾，俱入化宮之中。天人仰看，惟見勃勃從化宮金光中入，既入光中，不知所在。國人廓散，神宮流轉，勢如旋虹。元始即於其內，說經都竟，眾真監度，以授於我，當此之時，喜慶難言，法事粗悉，諸天復位，倏欻之間，寂無遺響。是時，天人遇值經法，普得濟度，邪正道分，斬魔馘祆，蕩滅不祥，傾土歸仰，成行善心。正智正道，正神正念，正思正意，正力正威，正行正儀，言詞朗直，口慧和聲。齊同慈愛，異骨成親。國安民豐，欣樂太平，正教開廓，魑魅馘平。道妙至真，悉廣明心。寶奉宗禮，皆得度世。
道言：元始天尊說經中所言，並是諸天上帝正真內名，隱韻之音。亦是十方靈威神王，內諱斬馘不祥之隱名也，非世之常辭。上聖已成真人，探妙極微，能悉其章，誦之十過，諸天命靈，八威鼓氣，神官執刺，魔帥稟章，綱緯合軌，元魁吐暉，邪精滅跡，鬼徒喪形，正道通心，真光衛魂，陽施至德，死而更生。至學之士，誦之十過，則九天策名，五帝給乘，三元備兵，惡注逃殞，生功充盈，邪關杜塞，赤書降庭，福源自布，災殃不經。所以爾者，學士感徹玉清，高上遐鑒，羽葆列營，召制十方，威被六天，道為太極所仰，萬靈咸尊，已試無難，固守黃寧，地祇敬伏，攝御魔靈，辟除災病，永與生存。輕誦此章，削落胎元，神廬圯摧，七魄蹈揚。供養尊禮，門戶興隆，霄京降契，福祿共滂。大帥秉鉞，斬馘不祥。世授道德，孫葉茂昌。慶善相因，萬災伏藏。斯經尊妙，獨步玉京，度人無量，為大
法之宗。巍巍正氣，天德自勝。
道言：凡誦是經十過，諸天齊到，神綱五斗，巨天斬馘，天騶甲士，威南巨兵，五天大帥，部率十方靈威，河魁大神，銜符操鉞，即至其所，摉捕九醜，暗澤幽川，古空巫祠，一切祆魅。及以魂爽，依附木石，潛遘生人，誣訟三官，覬伺禱祭，四目大呼，神虎奮翅，毒獸舉牙，擲火激電，斬首馘耳，世之不祥，應皆蠲蕩也。上學之士，修誦是經，青房大神，鳴鈴以卻穢，紫戶將軍，引劍以辟魔，玉女叩瓊於九室，黃老振音於三素也。世人受誦，則延壽長年，黃庭之下戶，白雲之窮閭，泉曲寒池，萬鬼弭蟄，腎海不波，水怪竄跡，上宮唱善，三府樂玄，後皆得作屍解之道，魔鬼不得而徵呼，地司不得而攝錄。神氣蘊形，自成法體，魔精受鍊，飛行太空。此經微妙，普度無窮。一切天人，莫不受慶。天界五魔，中元五屍，地司五考，永斷不祥，長保元吉。無量之福，生死蒙惠。上天所寶，不傳下世。至士齎金寶效心，盟天而傳。經泄漏慢，殃及九祖，長役鬼官。侍經五帝，玉童玉女，各二十四人，營衛神文，保衛受經者身。
道言：正月長齋，誦詠是經，召攝北清洞陰尊神，部督神兵，奏詣上宮。七月長齋，誦詠是經，召攝中天五帥，三界大魔，紫微帝君，統按百神，滌蕩邪源，掃滅祆氛。十月長齋，誦詠是經，召攝六天洞臺之靈，三官曹局考魂大神，執御八山勾鎖勅殺大神，九首龍君，斬馘故氣，不祥窮魂，五媼疫毒，土木百精，害於生類羌夷鬼神。使國界安寧，人民遂成，國王帝主，君臣父子，安鎮國祚，保天長存，世世不絕。常為人君安鎮其方，民稱太平。八節之日，誦詠是經，召攝八天大威煙火洞熏太一八神，八殺靈君，領駕風雲遊盻九宮，孤虛奇門，斬馘不祥，無使亂程。本命之日，誦詠是經，召攝三真，升入泥丸，斗極紫煙，中黃上真，口吐青華，鎮兆等身，三屍消落，殃疰枯焚，黑結白奸，斬伐無停，三帝紀功，七真運靈，神童導前，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，三天直事，左右兵吏，殺鬼使者，斬馘天務，森然備衛，日月照明，洞煥室內，項生圖象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人，願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，斬馘不祥，十迴度人，破邪隱韻，離合自然。太無無名，混洞北清。太一正真，化為老人。紫羽錦●，腰帶流鈴，首建天英，執御洞經。口吐靈和，斬馘百精。天和至真，真氣煥明。五色玄黃，八角成文。龍章虎書，符圖啟靈。化生六甲，役使六丁。三元定錄，五帝變形。開廓陰穢，正道聿興。無文不光，無文不明，無文不立，無文不成，無文不度，無文不生，是謂大梵，天中之天。玉符妙重，諸天所尊。變化金闕，上清之神。太霄九華，梵氣洞冥。圓羅紫極，七九合玄，玄臺玉京，中有上皇。斬邪討奸，惡源消斷，真道自然，自然靈威。火山炎池，冶鍊至神。龍巾鳳衣，主攝不祥，聖賾通開，萬二千神。符圖火兵，俠衛上皇，都校三元。眇眇玄道，若亡若存，雙景內朝，陰陽循環。紫景白霏，嚴駕不停，大行梵氣，周迴十方。中有三天正法之神，中有北玄斬邪之君，中有司禁勃法之神，中有神符保命之君，中有六天普護丈人，中有九天司命採察之君，巡遊五嶽丈人，都禁真官，身化水火，立生風雲。神公萬億，虎賁兆民。斬馘不祥，無量度人。今日校錄，諸天臨軒。
東方無極靈威神王，長生大聖，無量度人。
南方無極靈威神王，長生大聖，無量度人。
西方無極靈威神王，長生大聖，無量度人。
北方無極靈威神王，長生大聖，無量度人。
東北無極靈威神王，長生大聖，無量度人。
東南無極靈威神王，長生大聖，無量度人。
西南無極靈威神王，長生大聖，無量度人。
西北無極靈威神王，長生大聖，無量度人。
上方無極靈威神王，長生大聖，無量度人。
下方無極靈威神王，長生大聖，無量度人。
十方至真靈威神王，長生度世無量大神。並乘紫氣丹霞，徊光赫衝，翠旌錦節，素蓋瓊輿，驂御龍虎，導從仙真，建五神流輝之幢，三素翔鸞之紱，前嘯玉籟齊唱，後吹碧籥同鳴，絳鵲青禽，嘯歌噰噰，四明治道，五仙陪車，億乘萬騎，浮空而來。傾光迴駕，檢錄不祥。諸天上公，北酆真宰，九天都司，七政八靈。騁霧凌風，奔馳炎獸，擲旗鼓革，號呼獵響。執案考籍，齊到帝前。隨所應度，嚴校諸天。下及人都，幽關冥界，無極神鄉，泉曲之府，北都羅酆，三官九府，十二河源，爍羅鬼國，二十四境，幽獄罪徒，生魂死魄，停繫嶽瀆。注害世間，喜為不祥，促人壽命，發災興毒，成厄誣冤，放施毒邪，臨民命祿，使福德不備，智暗偏稟，尅夭族屬，陰曹肆便，充惑綿邈。嚴奉赤文，衹行符命，神刀斬戮，萬鬼縻睛，解釋祖考，億劫種親，及大魔魂，攻蝕攝考，肆虐生民，不得拘留，逼合鬼群。元始符命，時刻昇遷。赦過伐罪，一一記名。北都寒池，部衛形魂。制魔保舉，度品南宮。世無災殃，福慶自生。來斬馘者，鬼錄課盟。死魂受鍊，仙化成人。生身受度，億劫無傾。陰陽九六，常與善循。隨劫輪轉，與天齊年。永度三途，五苦八難，超凌三界，逍遙上清。上清之天，天帝玉真，無色之境梵行。
東方八天
紫景玉華天，帝肇符喜生。
都極重明天，帝鬱黎兼登。
宣真都正天，帝覺霞定符。
穹燿思微天，帝正辨九區。
蒼微露帝天，帝敦和學謀。
至正常無天，帝孔彰儀能。
靈姬肇符天，帝元昌崇。
燿樞觀化天，帝龍扶越聰。
南方八天
赤明燿明天，帝賈須騫蒲。
阮諸綿丙天，帝珠鋹祕圖。
太真素霞天，帝鳳趺玉孤。
道山空際天，帝九星演湖。
洞浮紫華天，帝光平敷。
元理妙機天，帝奧庭竟星。
嶠嶼洞洪天，帝別南彥冥。
烈欻高晨天，帝黨輔元需。
西方八天
寥霞雲素天，帝偃庭干鉏。
化宛丘緒天，帝援揚斗然。
九道化陽天，帝勃羅會明。
八地素歷天，帝願慈真逾。
太微妙觀天，帝孽嶺昭淵。
飛華浩圓天，帝翕祺夷妃。
金映灝都天，帝那離權機。
玉鍊道成天，帝虞亭玞。
北方八天
冥洞斗魁天，帝術遐卷承。
雉室羅宏天，帝雲笏潛虛。
玄靈修化天，帝尚賢玉明。
除真穹臺天，帝羅都元虛。
太霞玄真天，帝暮緣景昌。
混明燿景天，帝真期陽。
靜順慶宗天，帝部靜祉詹。
玄精秀光天，帝卞丁千期。
三十二天，三十二帝。諸天隱諱，諸天隱名。天中空洞，自然靈章，諸天隱韻，天正之音。天正之尊，天正之神，天正大魔，天正之靈。氣和道合，變化北清，出教布正，萬邪莫干。劍芒斬梟，鬼井逃奔，玄文紫書，雲篇洞章。敷落神真，普度天人，生兆正氣，奕奕法輪。長矛巨矢，瀝血喪睛。今日急速關察，火令橫摧，斬馘刳滅，五帝列儀，炎煙萬丈，雷電交馳。車破鬼營，兵散積屍，冥官送檄，九道併追。飛行五門，順逐三奇，神王稽顙，六天迎魔。東斗降氣，西斗垂綱，北斗勃法，南斗火然，中斗紫宸，役御九天。青帝變文，白帝斬形，赤帝傳符，黑帝運神，黃帝出令，萬靈咸聽。青天神王，瞿羅彭興。赤天神王，鼓畢沖明。白天神王，虎目昌英。黑天神王，礔石漂凌。黃天神王，皛都呆凝。五天神王，萬神之宗。斬鬼億千，馘珍不祥。總領鬼兵，泛泳大荒。麾幢鼓節，遊盻翱翱。霞結成書，龍舉為章。火風赫炎，諸天齊功。上天斬邪，嚴攝北酆。神公受命，
普掃不祥。丹靈敷熾，黃越誅殃。六手操兵，鐵額擲煙。食邪之獸，啖鬼之王。霜甲秋陳，殺氣夜河。元帥統軍，大帝命魔。玄老前戮，龍將殿圍。擁騎雲崿，王鉞迎阿。玄獸吞鎗，青斗列言，速登我前。敢有干試，抿遏上真，羽葆轉碧，鸞惟翊軒。萬旅震途，群真回軿，屠割摧裂，毒求激淵。邪道靜默，有誅無捐。萬萬截首，千千劓勍。魔無干犯，鬼無祆精。三官北酆，明檢鬼營。不得容隱，金馬驛呈。普告無窮，靈威俯聽。地司五皇，列言上清。
寥無恢運，幽虛含精。龍漢延康，浩浩赤明。劫成界開，陰陽體名。倏忽變化，三景玉清。上通無玄，下際無淵。風為陰火，水為陽津。風秀成爓，水凝為石。洞虛穹貫，三十二天。中有正氣，為道高真。辟陰萬邪，會歸正明。至化通玄，鬼試莫干。道為天父，神為氣根。金剛乘天，天無幽冥，天無形影，天無極窮。溟涬大梵，為道之宗。遼廓天光，萬象畢容。爰有九都，為鬼之皇。與帝同生，龍穴徬徨。擅治六天，害正無光。元始開圖，赤明洞張。三界化現，千神佩璫。玉文誅斬，馘滅不祥。麟跡虎符，飛雲併藏。元氣成符，精●●滅亡。帝一捧日，玉女侍傍。梵氣流行，仙聖禳禳。正意梵魔，萬法克揚。絡雲架霞，綴珠垂芒。丹繩絳縷，屈曲低昂，上布玉清，三十二天。輪轉無色，周迴十方。玉宇分譯，大極洞房。長樓寶山，妙臺玉堂。正天運度，消滅不祥。氣運五色，玉虹奠方。旋角歷氐，遶心蒂奎。牛女入斗，冥祆四飛。橫度中樞，迴行五緯。二十八舍，總氣真元。八威合氣，氣入太元。玄中帝皇，洞陰北真。身帶瓊璽，頭建神光。泛景紫霞，嘯詠洞章。流鈴電火，響震鬼營。玉真吐氣，靈官騎星。風火敕命，金石生煙。地囊泮潰，屍魅昇仙。千化萬移，自然知真。知真得道，道性通神。中有至真，長生大君，九氣丈人，八極尊神。五天元宰，總正神靈，太一轉式，司命揀卿。齊到下方，斬伐祆倫，符籙前驅，兵馬糾紛。青髻蝕暈，赤靈考魂，校約宿命，俱奏
崑崙。上遊上清，出入黃房。八冥之內，鬼道不祥。束送帝君，及於世間，生化所因，不得隱避。枉禍善人，細微之中，下鎮人身，泥丸絳宮。黃池紫海，十二之泉，寒夜幽路，百鬼之群。佩服者書，八會神文，氣血流轉，斬馘邪神。鬼祖畢陽，聽命喪精。寶符降告，變骨成真。中理五氣，混合百神。十轉回靈，萬氣齊仙。仙道自生，無量度人，神入天門，心自通真。神珠運行，如大法輪。精守禁戒，信悟因緣。心目為開，見道真形。普受開度，死魂生身。身得受生，上聞諸天。諸天之上，各有生門。變極不窮，自然常存。存者無形，空洞合明。謠歌之章，神王靈篇，辭參高真。
第一天界靈威正道神王飛空之音
玉巔碧嵯，鳳軒八敞。雲螭在樓，飛仙俯仰。金馬奔衝，星階重重。太極化生，真人遊龍。正氣盤蔚回，車梁光無窮。赤書布金斗，立召四目翁。為誅萬道魔，千邪不為凶。三明烱無昏，壽以浩劫終。天老發紺城，長劍磨太嵩。精祟滅形影，哀哀畏刀風。我降九霄氣，嚥之洞樓中。施以救世悲，成此脫度功。
第二人界靈威破邪神王之章
絳章虎裳，浮華十天。龍刀斬邪，六道侍軒。印光凝海，劍氣飛雷。戮滅不祥，正道所歸。小醜其何，禍試之媒。我有洞章，奸害元施。大君惠生，慶錫難老。金華九色，與天相保。靜智合神，玄元體妙。蠢玆繁生，蒙蔽真道。廣度天人，萬善同因。劫界共長，上帝宏恩。制魔成真，天籙紀名。邪無干犯，仙聖受盟。元始洞空，悟者幾人。能悟自然，泠泠玉音。
第三地界靈威斬鬼神王歌曰
茫茫塊壘，下有重山。蒼崔白雲，往者不還。太上哀之，請度無間。神風飄霞，碧玉彎環。出書九幽，赤文乃宣。制魄拘魂，斷此幽關。生類何辜，刑禍孱顏。明明太帝，正氣自然。真道正明，子得昇遷。捨此塵埃途，庶兔陰邪源。我有元始章，誦詠萬祖遷。結滯超然散，默契歸無言。度人豈終窮，勤此真王篇。
此三界之上，飛空之中，真王歌音，音參洞章。誦之百遍，名度南宮。誦之千遍，真王保迎。萬遍道備，飛昇太空，過度三界，位登仙公。有聞靈音，神王敬形，勅制地祇，侍衛送迎，拔出地戶，五苦八難，七祖昇遷，永離鬼宮。魂度朱陵，受鍊更生。斬馘世不祥，福慶隨日增。是謂無量，普度無窮。有祕上天文，諸天共所崇。泄慢墮地獄，禍及七祖訪。
道言：此二章並是諸天上帝，及靈威神王隱祕之音。皆是大梵之言，非世上常辭。皆斬馘不祥之要旨，六天殺鬼之司名。陰類沮喪，邪精消卻，身得長生，位登仙真。故謂玄奧，難可尋詳。上天所寶，祕於玄都紫微上宮，依玄科四萬劫一傳。若有至人齎金寶質心，依舊格告盟十天，然後而付焉。
道言：夫斬馘不祥之道，實繫大法有四。謂九六運終，三景虧盈，聖神休否，末學疾傷。凡有此災不祥之重，同氣皆當齊心修齋，六時行香，十遍轉經。北極中玄天帝君洞陰天尊，當勅飛雷電騎五方殺伐大神，威劍神王，符圖火兵，素梟嚇天元帥，下降斬馘災咎，福德立降，消諸不祥。無量之文，普度無窮。
道言：末學道淺，真業未成，有冥泉之鬼，六天。之神，妄作災凶，遘諸厄難，身年注害，福祿減削，門戶不寧，家庭祟害。同學至人為其行香，誦經十過，以解禳刑禍，被除苴穢如法，中天大神，七元真氣，下入身中，吉祥自生，永保利貞，長存不滅，便得神仙。
道言：夫欲諸天降庭，神兵衛身，斬馘不祥者，齋戒誦經。可以致仙真，除咎癘也。天地運終，星宿錯度，日月失昏，四時失度，陰陽不調，兵革時動，疫毒流行，兆民夭傷，師友命過，皆當修齋，行香誦經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中神王亦保舉爾身，得道者乃當洞明至言也。
道君譔
元始書斬馘不祥玉篇
東方八天
明箕海芒，黨路徐忱。珏勤合帝，如輔洞真。鬱依多迂，麥吝需雲。拯河沙那，碧浙東書。持定羽頤，法坡波吟。魯朝仙英，依璉拯坷。偃祕羅岑，月珠素離。美披元謠，寶褚宏參。
南方八天
扶陁九首，攸敦遏壺。皇鎮洞樊，鄒阿頻蘇。玄尚流函，屠論佑霞。道悟正元，麓謀仙居。敬邈元岨，景著真丘。圓羅季僕，凝宜啟珠。雲題迮粵，賢梵遄徐。藹原宋歸，澄幾演虛。
西方八天
直隨宛藪，智嬰玆洪，河究通極，正斗飛雲。祕鏗剛眉，嵫池●●宗。告辨丁孟，嘉社元侯。吉河大魁，將馘冥求。金度冶華，紫鎮平優。玄道維寂，無始光休。仙氣司屢，酉露涓舟。
北方八天
黃玄載元，玃虎昇乾。梵景流弭，符傳炎宣。達躍度命，微玄力延。儀□●●丹鑒，隱悟定仙。謹濟順常，道明妙筌。軹騫縢盈，府圖凝邊。龍黎惡沙，變歌保天。洞瑞素尤，芝瑜功都。
道言：此諸天中大梵隱語，無量之音。舊文刻紀北都玄臺紫微南館，下通酆羅九幽泉關，以降道威神，馘除鬼魔，陰魄屍蠱之氣。天真皇人採洞清之華，染丹筆以成文，字皆廣長一丈，以為正音。有知其音，能齋而誦之者，諸天皆遣護正斬邪之神，天毒八威，九首四目之吏，導從丁史，下衛其身。剪伐不祥，惠以福澤，延命長真，書其功勤，上奏諸天。萬神朝禮，地祇侍門，大勳真王，保舉上真，道備尅得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致天真下觀，上帝逼唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
