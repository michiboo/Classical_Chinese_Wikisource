
道言：昔於洞光天中，空化飛歌太玄育土，受元始度人化屍受形無量上品。元始天尊當說是經，周迴十過，以召十方，始當詣座。天真大神，上聖高尊，化屍受形妙行真人，無鞅數眾，乘空而來。浩氣排還，策空扇景，紫輿黃蓋，絳霄瓊輪，曲晨垂蔭，丹精靈光，眾彩騰燿，蓊靄鬱勃，洞煥太空，三日三夜。諸天星根日華，珠綱月燿，一時停輪，和風卻煙，彩雲布瑞，天無浮翳，四氣朗清，一國地土山川林木，緬平一等，無復高下，土作柔碧交煇紋玉，無有異色。眾真侍座，元始天尊玄坐空浮九氣梵光瓊臺之上。說經一遍，諸天大聖同時稱善，是時，一國男女，屍穢殄極，受形變仙。說經二遍，雲華邏虛，金容爍日。說經三遍，花凝仙露，萬蘂呈珠。說經四遍，生神鍊骨，屍化形完。說經五遍，大結開通，神氣併會。說經六遍，名錄上清，靈津灌體。說經七遍，靈儀擲火，洞照泥丸。說經八遍，天馬馳風，易屍革故。說經九遍，三官命誥，脫謝陰屍。說經十遍，神華定保，生氣海澄，是時，一國是男是女，莫不傾心，皆受護度，鹹得長生。
道言：是時元始天尊說經一遍，東方無極無量品道寂大神，無鞅之眾，浮空而至。說經二遍，南方無極無量品神力大神，無鞅之眾，浮空而至。說經三遍，西方無極無量品攝精大神，無鞅之眾，浮空而至。說經四遍，北方無極無量品玄運大神，無鞅之眾，浮空而至。說經五遍，東北無極無量品屍魔大神，無鞅之眾，浮空而至。說經六遍，東南無極無量品靈儀大神，無鞅之眾，浮空而至。說經七遍，西南無極無量品胎靈大神，無鞅之眾，浮空而至。說經八遍，西北無極無量品機用大神，無鞅之眾，浮空而至。說經九遍，上方無極無量品化屍大神，無鞅之眾，浮空而至。說經十遍，下方無極無量品受形大神，無鞅之眾，浮空而至。十遍周竟，十方無極天真大神，一時同至。一國男女，傾心歸仰，明曉大道，深契神源，咸言得生，皆有壽紀，算歷千萬，不免有期，玄極威神，施布大法。使令一心，開達根本，知未生時，復是何狀。太空之中，以何因緣，忽生知覺，及以見聞。五行寒暑，無不備識。生道將去。氣散神離，屍穢徒在。元始神智，蓋養群生，一感至靈，化此屍朽，受形更生，上為真人。必有妙蘊，是當敷宣。如是天人，其眾無量，扶攜幼耄，若賢若愚，若凡若聖，皆願傾聞。雖彼天中，尚擊愛欲，所染輕微，然於道妙，未得虛明，皆承勝化，蓬靉雲集。來者有如細雨密霧，無鞅之眾，迮國一半土皆偏陷，非可禁止。於是元始普知眾念，頂出祥光，其光九色，照徹十方無極國土，三十二天，三十二帝，無不明煥。於此光中，普現億劫眾生，迷妄癡習，遞相為種，展轉生滅，不見道真，無量業果，無量報對，無量冤債，一一瞭然，如對心目。元始俯觀大眾，發言告曰：玉清之道，妙出萬天，神氣回光，屍滅形鍊，形鍊為氣，抱神含虛，隱顯自由，出沒無礙，回觀世界，細於一滴。乃攝祥光，所現境界，搏為寶珠，大如黍米，在空玄之中，去地七丈。元始登引，天真大神，上聖高尊，化屍受形，妙行真人，玄默靈仙，無鞅數眾，俱入寶珠之中。天人仰看，惟見勃勃從珠口中入，既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，化屍受形，不晦不明，不伐不侵，不淨不穢，不用不驚，不戒不分。化除屍質，受度生形，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝化屍內名，隱韻之音。亦是真王受形內諱，百靈之隱名也。非世之常辭。上聖已成真人，通玄究微，化滌屍朽，受易靈形，能悉其章，誦之十過，諸天遙感，陳故改新，萬帝歎嘉，付形稟真，九海靜波，五山吐雲，日月雙景，華芒運精，回雌轉雄，凡變為仙，群魔束形，鬼魅滅爽，化屍受形，白骨成人。至學之士，誦之十過，則五臟返生，三屍逃奔，魔精喪眼，鬼祆滅爽，濟度垂死，絕而得生。所以爾者，學士穢氣未消，體未洞真，以生制屍，威未領天政，德可伏御地祇，束縛魔靈，但卻死而已，不能降真。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量一為萬道之宗。巍巍大範，德難可勝。
道言：凡誦是經十過，諸天齊到，億曾萬祖，幽魂苦爽，皆即化屍受形，上昇朱宮，格皆九年，受化更生，得為貴人。而好學至經，功滿德就，皆得神仙，飛昇金闕，遊冥玉京也。上學之士，修誦是經，皆即受度，形鍊屍滅，飛昇金闕，遊冥玉京也。上學之士，修誦是經，皆即受度，形鍊屍滅，飛昇南宮。世人受誦，則延壽長年，後皆得作屍解之道。魂神暫滅，不經地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，太清傳靈紫皇帝君，為兆上世亡魂，斷地逮役，化屍受形，度上南宮。七月長齋，誦詠是經，上清三真太微帝君，為兆化屍受形，身得神仙，書者紫籙金簡，削死上生。十月長齋。誦詠是經，玉清神素飛玄帝君，為兆化屍受形，得為飛仙，國王帝主，君臣父子，安鎮國祚，保天長存，世世不絕。常為人君安鎮其方，民稱太平。八節之日，誦詠是經，九天化屍受形帝君，為兆解度、仙真降庭，得為九宮真人。本命之日，誦詠是經，九天真王飛駕空洞，為兆化屍，澡潔魂神，受形太玄，百神飲丹，至命澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過。閉目，靜思身坐碧紫白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，頂生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂。修行至經，無量度人，願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，化屍受形，妙感度人。百魔隱韻，離合自然。元氣赤上，火鍊成真。元始祖劫，化屍受形。神去曰屍，不覺不聞。神附曰形，動起屈伸。是皆道機，太上所尊。無不化屍，無不受形。形動屍靜，神運至均。化屍成形，精氣自生。同本天地，開明三景。是為天根，神無相狀。以道為身，五行之精，神炁氤氳，隨情感色，因色賦形。五色真氣，結為五文，五文開廓，普植神靈。無文不光，無文不明，無文不立，無文不成，無文不度，無文不生，招靈真符，白骨成形。人皇內書，屍形更生。鍊故反新，真得其真。化屍受形，形固能存。小大無常，飛登太清。是為大梵，天中之天。鬱羅蕭臺，玉山上京。上極無上，大羅玉清。眇眇劫仞，若亡若存。三華離便，大有妙庭。金闕玉房，森羅淨霐。大行梵氣，周迴十方。中有化屍受形之神，中有南極虛和變生長生大君，中有易質降精受形司馬大神，中有玄文化屍好生韓君丈人，中有南上司命司錄、延壽益算度厄尊神。化屍受形，無量度人。今日校錄，諸天臨軒。
東方無極蘊光神王，長生大聖，無量度人。
南方無極開明神王，長生大聖，無量度人。
西方無極大氣神王，長生大聖，無量度人。
北方無極子育神王，長生大聖，無量度人。
東北無極感德神王，長生大聖，無量度人。
東南無極慶生神王，長生大聖，無量度人。
西南無極母道神王，長生大聖，無量度人。
西北無極元父神王，長生大聖，無量度人。
上方無極生屍神王，長生大聖，無量度人。
下方無極回形神王，長生大聖，無量度人。
十方至真飛天化屍受形神王，長生度世無量大神。並乘三素飛雲珠光洞霄靈輿，翠輦羽葆，驂駕白獸，碧鳳麒麟，建太微回黃之旗，無英命靈朱旛，前嘯洞章齊唱，後奏內音同和，玄鶴青鸞，嘯歌噰噰，七真導前，八靈翊後，千乘萬騎，浮空而來。天光朗耀，洞徹重昏，方諸仙相，南水左宮，主生真宰，太陽火官，執籙把籍，齊到帝前。隨業考校，咸使升遷。符告北帝，太陰諸神，九水佐理，玄滋靈君，雷電陰景，豁落七元，九映威劍，六天大魔，司錄司命，司察司功，冥關幽府，泉曲河源。真王有命，普度沈骸。太玄起屍，黃水浴魂。流火蕩穢，紫融鍊形。施靈合氣，仙化成人。不歷胎垢，澄淨光明。因緣輪轉，與天齊年。永離風刀塗炭魔試之難，飛行遊宴，逍遙上清。上清之天，天帝洞陽，無色之境梵行。
東方八天
利慶昭華天，帝玉剛棲群。
浮輿秉衡天，帝紹元子宗。
汨沱灧流天，帝保仙宜逢。
少正除皇天，帝辨宛通。
角滌聚蚿天，帝每承符公。
記淀休天，帝緑方旋容。
道治區玄天，帝樂慈昇。
洞幽浚微天，帝魯希伯文。
南方八天
錫華紫真天，帝梵澤雲。
商廬藏文天，帝覺蒲宛婁。
壯枝閱芒天，帝奢維遲仝。
報遵陽彭天，帝茂唐敖玄。
火藏照沙天，帝極道嗣聽。
黃靈剡湧天，帝福孳決生。
谷羅應仙天，帝八冥杜防。
睹佃幼明天，帝甘都求征。
西方八天
鎮混洞香天，帝伯上杲卿。
乾庇邈虛天，帝紫雲仲枚。
烈命周隅天，帝緬堲慷呼。
誾正雅樞天，帝益侃慈忸。
濯幹紇化天，帝梵閔阿巴。
浩回奉靈天，帝常招顯童。
夜河司靈天，帝倩侍衢璫。
太紫輪真天，帝閔俞至晨。
北方八天
寶聚紫陽天，帝玄方九靈。
暴映神變天，帝燎庠燕元。
瀆望昇持天，帝雷智道開。
太始珍煇天。帝璧明雲璲。
朝衛導景天，帝阿龍長。
妙禁霄址天，帝握仙法王。
典教曆紀天，帝億宇●飛。
照罪解屍天，帝善勝祈門。
三十二天，三十二帝。諸天隱諱，諸天隱名。天中空洞，自然靈章。諸天隱韻，移氣之音。復命之尊，回生之神。化屍大魔，受形之靈。九散十合，變化上清。無量之奧，深不可詳。敷落神真，普度天人。今日欣慶受度，歷關諸天，請滅三惡，斬絕屍根，飛真受形，名列太玄。真王監舉，無拘天門，東斗主算，西斗記名，北斗落死，南斗上生，中斗大魁，化屍受形。青帝召魂，白帝制魄，赤帝還氣，黑帝返血，黃帝復命，萬神持節。速徵太一，起屍復生。形具神備，調理三關。神風入穴，泉溢崑山。玉童一呼，六丁威南。變化恍惚，登仙隔凡。神境具前，黃誌金顏。賜兆虎弁，丹衣碧欄。佩籙九霄，仰視泥丸。三五斗綱，紫雲流煙。屍化形鍊，飛昇太淵。坐鎮九戶，嘯攝百靈。青天魔王，斬絕遊屍。赤天魔王，金印玉螭。白天魔王，元海素龜。黑天魔王，玄光老師。黃天魔王，絳帳紫嬰。風令火勅，急急化屍。天屍皇君，奏帝寶章。地屍皇君，殺鬼伏藏。人屍皇君，截戮死殃。屍作生形，緑海霞漿。八萬四千，華室曲房。神靈畢至，返一混芒。骨有青霜，髓如碧琅。為其化屍，叱逐魔冤。五帝大魔，萬神之宗。飛行鼓從，總領神兵。麾幢鼓節，遊觀太空。仗衛赫奕，天錄敷功。化屍受形，嚴攝北酆。天機上相，玉清神公。恭受帝命，普掃不祥。雷雹激戾，龍虎蹶張。天丁驅邪，大帥槖風。黑雲萬里，電火八衝。敢有干試，拒遏真魂。金鉞前戮，巨蟒吞精。屠割鬼爽，風火無停。千千截首，萬萬剪形。魔無干犯，鬼無祆精。天中隱勅，除籍勾名。三官北酆，明檢鬼營。不得容隱，金馬驛呈。普告無窮，萬神咸聽。三界五嶽，列言上清。
●混吳曆，龍漢儀康。俶台莽劫，號滉之中。上立無色，下開九淵。風鼓波蕩，三萬六千。外堅中虛，金鎖流玄。玄極上下，無幽無冥，無形無影，無極無窮。若有大神，虎齒龍脣，六目八角，乘駕風雲。手托混沌，狀如卵形，三寸五分，圓白如銀。內有三界，日月乾坤，山海草木，老父幼孫。生者受形，滅者化屍，往來輪轉，氣常運機。屍化為鬼，鬼化為人。是道還返，秋轉為春。帝吐玉符，化屍斷死。受形生真，真無比倫。太空浩氣，北斗南辰。合為至無，玄白不分。溟涬大梵，遼廓無光。赤明開圖，運度自然。元始安鎮，敷落五篇。赤書玉字，八威龍文，保制劫運，使天長存。梵炁彌羅，萬範開張。元綱流演，三十二天。輪轉無色，周迴十方。旋斗歷箕，回度五常。三十五分，總炁上元。八景冥合，炁入玄玄。玄中太皇，上帝高真。泛景太霞，嘯詠洞章。金章明郁，豁落擊摧。屍鬼奔逃，魂來魄歸。流響雲營，虛寂聚炁。律呂生神，鳳舞鸞吟。玉音雲熾，風回雨施。帝一在離，群真列位。捧璧跨璫，龍虎俠傍。靈風聚煙，青真護肝。紫虛鬱秀，三官瓊堂。輔翼萬仙，千百相連。千和萬合，自然成真。真中有神，長生大君。無英度籍，白元執經。太一稟生，司命主盟。桃康好生，合延育形。執符把籙，保命固根。上遊上清，出入華房。八冥之內，細微之中。下鎮人身，泥丸絳宮。中理五氣，混合百神。十轉回靈，萬炁齊仙。仙道貴生，無量度人。上開八門，飛天法輪。罪福禁戒，宿命因緣。普受開度，死魂生身。身得受生，上聞諸天。諸天之上，各有生門。中有空洞謠歌之章，真王靈篇，辭參高真。
第一欲界飛空化屍之音
聚氣因精，變形因風。風通玄智，造化之宗。重閬九膜，實由道功。生而為人，巧笑雌雄。仙聖鬼神，往來其中。慾海漫漫，心波渺瀰。意逐則往，莫測所因。生氣等秋毫，結形如冰澌。輔弼分斗光，入兆雙目瞳。見量出太虛，至神一與同。偕道數受增，形死再童蒙。數盡呼吸止，委口但形容。七魄攜三彭，六道循無窮。真人自入妙，化屍白日沖。太一召百神，稽首重冥空。洞妙得天氣，紫雲回九宮。七祖生九霄，保身如靈松。
第二色界真王受形之章
染空為色，色化為空。色化無常，空即非空。未形名空，受形為色。形化色盡，命謝歸空。空亦無來，形本不往。形住色住，空非來去。以妄見空，妄緣名色。皆是大道，何可詮擇。寓空成形，杳冥中精。誰玄何受，陽動而生。空非陰陽，陰陽非空。認空為道，網中死禽。非道非空，象外飛龍。能知此者，受形無窮。受形化屍，不合不離。化屍無相，恍惚有象。此非業道，生化長養。是吾道玄，真王靈篇。告爾群氓，非人勿傳。
第三無色界玉清王空洞歌曰
梵炁無無，玉清鬱羅。下直神丘。環洞海波。七劫金山，萬天瓊柯。日月兩曜，浩劫經過。吹則陰生，可乃陽至。香風紅雨，寶樓瑤址。元始流精，壘雪積酥。遇火成液，鑄彼玉京。巨山崇石，比兆泥丸。內藴黃赤，天潢奔注。尾閭固塞，洶洶洪濤。湛有天德，比兆脊節。內有九真，白雲淊淊。神風八回，無英青巾。御氣成雷，玉女吹笙。五音勃興，七情啼笑。道有至精，無形無名。化屍與受形，仙籙書紫靈。歌此空洞歌，至理升無名。世不悟真道，轉輪更復多。去來何幾數，永沈慾海河。
此三界之上，飛空之中，真王歌音，音參洞章。誦之百遍，名度南宮。誦之千遍，天真保迎。萬遍道備，飛昇太空，過度三界，位登仙公。有聞靈音，魔王敬形，勅制地祇。侍衛送迎，拔出地戶，五苦八難，七祖昇遷，永離考官，魂度朱陵，受鍊更生，是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及玉清真王隱祕之音。皆是化易委屍，受度生形，成道登真，換氣回生，自然大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於神霄玉清王府東華玉堂，應上帝誥命流傳。若有至人齎金寶質心，依舊格告盟十天，然後而付焉。
道言：夫遠道則失生，離精則散氣。炁寂神逝，所遺肉骨齒髮形狀塊息屍居。以其不能留神養炁儲精，但同木石，無知覺動起挺逕於是，則謂之屍。至聖神人，將還氣招神，慧生於屍，欻爾而知，既受故形，若返故都，百神來歸，遊宴金堂玉室之內。若見世緣情慾所至，心意所感，不知其由，仰視三辰，俯觀萬類，欣然自得。得道高真，化屍受形，物理皆如是已。凡運度否終，日星虧盈，人有休否，死亡疾傷。凡有此災，同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰。臨過之時，同學至人為其行香，誦經十過，化屍受形如法。魂神徑上南宮，隨其學功，計日而得更生，轉輪不惑，便得神仙。
道言：夫化屍受形，不但柢於人身，可同等於天地。迎生續氣，致福請年，與道無爽。至若天地運終，星宿錯度，日月失昏，四時失度，陰陽不調，國境有災，疫毒流行，兆民死傷，師友命過。皆當修齋，行香誦經。夫齋戒誦經，功德甚重。上消天災，保鎮帝土。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，蕩滅屍穢，身獲飛仙。皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中真王亦保舉爾身。得道者乃當洞明至言也。
道君撰
元始靈書化屍受形玉篇
東方八天
潮瑜激瑛，珍予交懷。冠祕攸尚，晞煥堯經。緣原珞珂，宛翠肆陳。撲乾邦都，異嶧方岷。蔽婁祠款，鬱丹儀迎。便緑酆佑，祈斗遙森。明孺芽合，淋津濤淋。馥廓阿奕，司茨奏雷。
南方八天
烘炘烈光，炯霞爛宿。珥瑞韓司，機詮陰煜。力縉維南，剛勅燿逐。魚柄連題，萬嶽官笛。隸正籍契，眷龍慈職。勉湯句沙，鐸神延繫。倫極指徐，邀魂返策。化受涓煙，宅略展澤。
西方八天
翼衛星楝，鍊化莫綿。軫常遄羅，蹟運巴延。電治肇零，晶劍高田。崿●●乞池，岵古登連。忽息回火，帝符靈玄。承咸拱風，竇牢瀆淵。費陽宣洽，動龍朗端。混鎖溢負，道命空觀。
北方八天
驕舒玄佳，婁突灌生。交精忻蛇，野鑿泛流。蜃淮湧嶽，流洄愬庚。靈帶併火，識覺轉周。太虛玄漢，素台冰渾。執交機印，造育仙謀。循軌罔商，日馳妙虛。屍毛山斬，耳魁東居。
道言：此諸天中大梵隱語，無量之音，舊文靈祕琅函。真王勑太玄司命上清靈虛真人，以丹筆書之，佩服化屍受生，疾癘殃禍，應當滅解，如風揚塵。世間異冤屍怪，一切不祥，朱書，火化服之。或禁勅廟社，立應。天書寶圖，字皆廣長一丈。天真皇人昔書其文，以為正音。有知其音，能齋而誦之者，諸天皆遣侍真靈官，下察其身，書其功勤，上奏諸天。萬神朝禮，地祇侍門，大功真王，保舉洞妙，德廣尅得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
