
道言：昔於始青天中，太明混洞上宮寶華靈闕，無為大慈廣生玄妙虛清道境，上幹浮光，元化混沌。九微八關，俯跨碧落，太空星輪，景燿之精，中有真王，號舍運樞。道力自然，功位高玄。中有妙寶神山，連延天內，有五方天尊紫霄光明飛霞之闕，官將百萬，民眾千億，壽無窮期，氣如長春，雜萬花色，以為光明，瑤海朱鬐，緑斑之龍，常御九真玄玉之輅，以奉玉帝。此天五方正氣，所生五行之精，順天常道，不為囚尅，是謂真一元氣，萬物之宗，為瑞為寶。非如陰陽交爭之氣，生合離殺，長育虧殘，而無常也。元皇大慈，化此真境，五方天尊間居寶座，吹噓正氣，採嚥華根，流波遠蔭，逮於天界。天得正氣，圓蓋不傾。地得正氣，海嶽平寧。帝得正氣，道運太平。人得正氣，為世賢良。慕道求仙，上輔正化，無所不真。元始天尊當說是經，周迴十過，先向五方，召命五方天尊，東方九神太洞玉真天尊，南方三華上極丹光天尊，西方五明太真金耀天尊，北方一真洞陰寶鏡天尊，中央瓊華黃景微妙天尊，五方天尊敬奉玄旨，泛駕黃輿丹靈之輦，三素飛雲，龍鶴羽葆，仙官執典，天騶啟途，來如迅風，流鈴煥落，雷火燿天，十方無極世界，悉皆震動，一切天人，咸知元始召命，五方道主，願聞真一之氣，無等上妙大法。五方天尊稽首作禮，元始垂盻俯視，以召十方，始當詣座。天真大神，上聖高尊，妙行真人，無鞅數眾，乘空而來。明燿流暉，玉輿虹輪，彩霧蔽空，靈光靄華，神煙密羅，寶雲疊霞，風煙澄息，和氣彌羅，土化堅剛，湛如金魄。眾真侍座，元始天尊，玄坐空浮，天闕雲山，妙光瓊臺之上。說經一遍，諸天大聖，同時稱善，是時一國男女，初受真道，靈慧虛通。說經二遍，心契妙微，永無湮沉。說經三遍，五方正氣，灌育華根。說經四遍，玄光流景，映燿身形。說經五遍，赤書玉綱，纏塞死關。說經六遍，福被普天，慶瑞咸臻。說經七遍，四氣調和，萬物豐昌。說經八遍，品彙生成，保固無殃。說經九遍，邪精滅根，魔害不行。說經十遍，老復壯盛，少者求延，是時，一國是男是女，莫不傾心，皆受護度，鹹得長生。
道言：是時，元始天尊說經一遍，東方無極無量品蒼精正氣至真大神，無鞅之眾，浮空而至。說經二遍，南方無極無量品丹精正氣至真大神，無鞅之眾，浮空而至。說經三遍，西方無極無量品皛精正氣至真大神，無鞅之眾，浮空而至。說經四遍，北方無極無量品紫精正氣至真大神，無鞅之眾，浮空而至。說經五遍，東北無極無量品鎮精正氣至真大神，無鞅之眾，浮空而至。說經六遍，東南無極無量品炎精正氣至真大神，無鞅之眾。浮空而至。說經七遍，西南無極無量品華精正氣至真大神，無鞅之眾，浮空而至。說經八遍，西北無極無量品玄精正氣至真大神，無鞅之眾，浮空而至。說經九遍，上方無極無量品虛精正氣至真大神，無鞅之眾，浮空而至。說經十遍，下方無極無量品幽精正氣至真大神，無鞅之眾，浮空而至。十遍周竟，十方無極天真大神，一時同至，一國男女，凝瞻元始與五方天尊，妙極玄微，見大神變，九色光明，遍照十方世界，一切國土。即各相謂，共目攜率，齎持妙香，珍寶奇花，天衣旛蓋，自十方來。舉此種種珍奇妙供，陳於天尊座前，徘徊宛轉，化成寶蓋。百億珠玉，百億結綬，百億繒綵，百億紋繡，百億神奇，百億光景，遍於諸天所有世界。如是男官女眾，咸皆敬禮，仰聽元始天尊宣揚靈寶大法，無量度人，五方正氣之道，瞻望聖顏，一心歸依。爾時五方天尊，五老上帝，侍立元始天尊法座之側，元始天尊舉身正衣。良久復坐，於是紫金神光從面門出，此光暉耀，與諸光明，如相經緯，縱橫微妙，萬種華炫。一一天人，不由心目，外見天尊安如寶山，內見己身三一九宮，諸境玄府，光氣無極，自下徹上，自上徹下，從東達西，從西達東，交射灌激，聖變神化，難可比倫。元始告大眾曰：今當度人，說五方正氣護生萬有之法。得吾正氣，皆證妙道。為諸天仙真十方之聖，利益世界，演說大法，使諸天眾生，聞道蘊奧。五方天尊環繞寶座，各放大光，暉燿世界，猶如千日，照徹諸天，九萬億土，天人宮殿，帝王臺觀，與光所照，森然俱見，無有隔礙。是時，諸天各於光中，顯示正氣大道，自然凝化相狀，近可指矚。又於光中，各有玉書，五篇真文，炳煥張布，屈曲飛動，鎮召禳制，普天安寧。東方正氣，晨光九羅，素景徘徊，碧壘鬱霞。南方正氣，紫雲沓煙，朱丹三精，生化億千。西方正氣，明石太素，光芒凝化，非煙非霧。北方正氣，玄闕飛精，雙皇太微，包羅玉清。中央正氣，上玄寶洞，妙變盤結，化成龍鳳。五方正氣，無量形相，懸在太虛之中，各飛瑞光，灌元始燿明火玉如意之上，迤邐盤匝，五色混成，大如朗日，通含五方，所見物象。元始登引，五方天尊，天真大神，上聖高尊，妙行真人，十方無極至真大神，無鞅之眾，俱入五色混成圓光之內。說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，各受正氣，道心開悟，見生化門，知道宗祖，普得濟度，全其本年。年極數窮，升入太空，脫離生死，與正氣俱存。示身千億，變化空常，靜而為虛，動而為形。普應十方，道同列聖，識心如幻，無作無為。普濟萬生，永斷輪轉。有形安泰，愛利俱忘。正氣入身，與化冥一。離諸疑網，習染解脫。飛形太虛。為天種民。言無華綺，口無惡聲，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天至尊五方正氣內名，隱韻之音。亦是三寶皇君丈人內諱，百靈之隱名也，非世之常辭。上聖已成真人，通玄究微，能悉其章。誦之十過，召致五方正真之神，化鍊結節，靈感胎真。東方正氣為英明，文華清淨，儀矩高賢，仁恕仙真，之應於物，為寶玉瑰奇，珍禽瑞獸，希世之祥。南方正氣為明慧，禮制辯哲，爽越命令，布政輔弼尊神，之應於物，為丹華工麗，艷妍色臢，經畫之事。西方正氣為義決，剛別堅正，果敢介守，敕法大神尊官，之應於物，為介甲金石，牢革牙角，防鈴兵刑之象。北方正氣為敏贍，智數機謀，變通玄化，為真母后太一隱靈，之應於物，為修蛇玄黮，委曲怪異，伏藏鬼神之符。中央正氣為尊德，祕道寬厚，博容廣大，碩學輔化，帝王君主，崇高神聖，之應於物，為沖融柔順，坎下盈滿，遠隆甘和之驗。遇正氣者，上為帝仙，中為宰牧，下為賢德，為長生，為吉祥，為福慶。故誦詠此經，諸天齊唱，萬帝設禮，正氣來集，淵澄嶽靜，日月合照，璇璣歷天，魔爽喪壞，屍骨還生。至學之士，誦之十過，則五帝侍衛，三界稽首，正氣臨斗，鬼祆滅形，濟度垂死，絕而得生。所以爾者，學士思神致真，坐招正氣，生命遇之，則貴極仙真，召制十方，與天為一，五氣齊靈，中粹發華，福德自生。輕誦此經，身則被殃。供養尊禮，門戶興隆。世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，五方真氣齊到，以之治身，則仙化長生，使丹靈氣備。以之生物，則堅大瑞美，煥偉靈異。以之治人，則明譽公端，凜然超舉。以之通鬼神，則億曾萬祖，幽魂苦爽，皆即受度；上升朱宮。正氣所挺，五方同真，格皆九年，受化更生，得為貴人。而好學至經，功滿德就，皆得神仙，飛昇金闕，遊宴玉京也。上學之士，修誦是經，五方正氣入身，愚變為智，俗化為賢，賢則得道，道成而仙。為聖為神，氣之正也。為祆為孽，氣之邪也。皆即受度，飛升南宮。世人受誦，五方天尊正氣之光，昭其真形，則延壽長年，後皆得作屍解之道。魂神暫滅，不經地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，五方天尊登玉寶青華之闕，布行五方正氣，治化三界，為上世亡魂，斷地逮役，度上南宮。七月長齋，誦詠是經，五方天尊登朱陵丹華之闕，布行五方正氣，治化三界身得神仙，諸天書名，黃籙白簡，削死上生。十月長齋，誦詠是經，五方天尊登紫雲瓊圖玄真之闕，布行五方正氣，治化三界，為國土帝主，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，五方正氣周回八方，還朝帝一，化生萬靈，得為九宮真人。本命之日，誦詠是經，五老上帝下鎮五臟，五方天尊口吐正氣，入兆命宮絳府泥丸，真道自然，魂神澄正，萬炁長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞
三十二天，心拜三十二過，閉目，靜思身坐青黃白三色雲氣之中，內外蓊冥，五方真氣繞絡身形，光明洞燿，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，五方正氣，十迴度人。諸天隱韻，離合自然。玄漠無垠，妙氣生根。杳如紫煙，分為三華。玉清離便，大有纏羅。升過玄門，盤結浮沉。天元正道，化為玄京。陰抱至陽，陽合其真。陰陽會化，玄生其神。神化為氣，氣化為靈。化無體狀，至用圓成。發生之氣，高祕黃庭。神池絳淵，色凝嬰丹。旋轉浮遊，上下無方。黃老潛養，道體居常。東青西素，南赤北玄。中有寶皇，正氣自然。五方之神，神運綿綿。巡環周流，雷動雲奔。五帝授符，五老合魂。天光無象，太朴混淪。英芒晃燿，靈液其滂。物得之生，鬼得之靈，神得之明，人得之仙。天得之清，地得之寧。上分三界，下列九泉。風動虛清，變化行天。希夷正氣，皇道開宣。肇自天真，幽微之君，玉冠錦●，碧鳳飛裙。乘駕九龍，役御千官，布行正氣，運植五方。沖氣所鍾，為仙為靈。時為尊賢，用宏紀綱。以之授形，為物之英。悉感正氣，變化神真。至真無形，大象流精。眇眇劫仞，若亡若存。琨琛麗房，琪蘤妙庭。紫戶玄關，森羅浮霐。五暈正氣，周回十方。中有太上三素之君，中有上聖清母之神，中有太微玉帝之尊，中有胎元帝一之君，中有道德五方丈人，中有主錄主籍主生主化主變玄道尊神。迴氣儲正，無量度人。今日校錄，諸天臨軒。
東方無極飛天正氣神王，長生大聖無量度人。
南方無極飛天正氣神王，長生大聖無量度人。
西方無極飛天正氣神王，長生大聖無量度人。
北方無極飛天正氣神王，長生大聖無量度人。
東北無極飛天正氣神王，長生大聖無量度人。
東南無極飛天正氣神王，長生大聖無量度人。
西南無極飛天正氣神王，長生大聖無量度人。
西北無極飛天正氣神王，長生大聖無量度人。
上方無極飛天正氣神王，長生大聖無量度人。
下方無極飛天正氣神王，長生大聖無量度人。
十方至真飛天正氣神王，長生度世無量大神。並乘化真九光丹輪之輿，炎飈紫霞神虛之輦，彤彩燿光百神之蓋，五精天德大力之幢，驂駕朱糾玉龍，建萬天十華之節，洞神招真之旛，神獸夔龍，悲鳴躑躅，青鳳紫鸞，翔騰飛翥，前詠八素九陽之歌，後吹六籥虛生之曲，神虎钁天，奔躍辟邪，五老啟塗，羣仙翼轅，億乘萬騎，浮空而來，傾光回駕，正氣度生。中皇內弼，元斗右宮，紫垣太極，妙通大神。攝氣監真，合會高玄，徘徊升降，周歷虛圓。敷告八冥，幽微之關。上極玉羅，太空靈尊。下該九壘，洞淵之源。運道正氣，鍊化神仙。五方大神，玉司之官。施生布養，法道而行。變凡入聖，易骨超騰。恍惚通感，大混帝門。北都寒池，部衛形魂。氣聚神生，命出自然。挺植正氣，度品南宮。死魂受鍊，仙化成人。生身受度，劫劫長存。隨劫輪轉，與天齊年。永度三塗，五苦八難，超凌三界，逍遙上清。上清之天，天帝妙和，無色之境梵行。
此為五方正氣之天，從角宿一度一杪半起，經五星之分，流演同法，正行黃道，不犯傍綱，上稟皇極，專行正氣。四方各有二天，配屬中央土位。土無正形，各居四方，同會於正，五方施化，為造物之主，得其正氣，決為高真。
東方八天
定都越玄天，帝辟除正虛。
輅宜脩皇天，帝伯上騎東。
梁無書元天，帝覺披言鎸。
抑麗古常天，帝蹈寂樞楊。
㘭岐森著天，帝查無運沖。
九奇蒼丘天，帝律允師期。
弼皇教宗天，帝彊畢伺孕。
皓冥都源天，帝真抱隸昌。
南方八天
燿機鄙瑤天，帝球提振生。
炎明升微天，帝祖正宜先。
飈麗正神天，帝紐澄玞。
洞沖璟降天，帝拯溥施隆。
萌華鏡羽天，帝辯帝荼延。
路瑾蕭宮天，帝嶽樞兆玄。
理禁宗明天，帝護巴冥高。
角應巽靈天，帝都夷昇優。
西方八天
信真瓊都天，帝謁普順康。
周渝韓薦天，帝蕩浮南。
杜極太元天，帝噩阾雲潭。
不驕燿評天，帝弦樞烈微。
躔飛騫余天，帝濯羅兵祈。
樂靜雲贄天，帝杜圖阿容。
正玄邈夷天，帝辨克甦駢。
西騫盈虛天，帝尚備密通。
北方八天
曇迷阮靈天，帝皜孫隅方。
昭峻令琚天，帝嶽沅李渦。
度明極皇天，帝波記薰惠。
玉宸和化天，帝柏庾變呈。
偃利蕪鋒天，帝露真譯符。
佇宛仙殊天，帝召靈啟明。
元渚陽玉天，帝龍膺庠汪。
仙度沈精天，帝珌眇玄英。
三十二天，三十二帝。諸天隱諱，諸天隱名。天中空洞，自然靈章，諸天隱韻，諸天之音。諸天之尊，諸天之神，諸天大魔，諸天之靈。九和十合，變化上清。無量之奧，深不可詳。敷落神真，普度天人。今日欣慶受度，歷關諸天，五方天尊，施行正氣，轉物之精，使合道真，不為錯沴，與道俱貞。遇之則吉，失之沈淪。五帝衛生，普度天人。五苦斬絕，無拘天門。東斗執節，西斗捧符，北斗宣令，南斗定書，中斗大魁，開天立圖。青帝輔德，白帝司志，黑帝守神，赤帝行意，黃帝統天，攝錄正氣。青天正神。玉陽真伯。赤天正神，動化感格。白天正神，金德司殺。黑天正神，伏姦破敵。黃天正神，中御無極。五方正神，萬靈之宗。飛行鼓從，總領仙兵。麾幢鼓節，遊觀太空。威光赫奕，諸天齊功。上天度人，變化太清。玄樞虛通，神輪不傾。感生沖氣，永滅祆凶。攝命帝官，乘建交衝。世被福祥，莫有不從。敢容干犯，拒抗列真，風刀前戮，丹火後焚。五方正氣，化骨為仙。挹鍊革易，萬景流行。候順自然，九轉回真。五色結融，洞陽道成。普告無窮，萬神感聽。三界五帝，列言上清。
杳杳變化，混合冥冥。運轉天陽，大象交並。神源所肇，燿景相依。神氣無形，天地玄機。太一含元，化生真精。谷虛而應，道空而明。命魔校符，動極太凝。正氣之狀，和契平寧。動則聖真，靜則圓成。天地告瑞，六氣昭融。虛妙停養，水火形容。金光廓落，元象之中。五方植建，正氣自然。貸以元始，皇道乃宣。元和包絡，下立風淵。天上天下，無幽無冥，無形無影，無極無窮。鴻濛上範，溟涬舒光。五色分形，運度周天。正因德興，生以道全。紫融化結，雲宮五篇。赤書玉字，風檢龍文。招回正氣，使天長存。神化彌羅，萬品施張。五精開演，經歷諸天。包纏景色，周遍八維。出陰入陽，造立四時。三十二位，仙鍊太微。八景混合，氣入玄暉。玄暉五老，元洞大神。命皇保帝，同天永貞。汎景碧霞，嘯味雲營。流鈴七變，豁落八威。仙王召氣，靈音九回。虛歌發響，變化仙飛。千和萬合，正氣成真。真氣生神，五方天尊。長生大帝，寶華靈君，無英伯史，司命回骸。太一景精，桃康景延。執符把籙，保命玄根。上遊上清，出入黃庭。星輪之內，三道之中。扶搖大闕，民壽永隆。世生良弼，道運興崇，降灌人身，泥丸元宮。中理五炁，混合百關。十轉回靈，萬氣齊仙。仙道貴生，無量度人。召爾正氣，為爾福源。帝啟化門，經天大輪。罪福禁戒，宿命因緣。普受開度，正氣生身。身得受生，上聞諸天。諸天之上，各有生門。中有空玄生氣之章，太上靈篇，辭參高真。
第一五方神王布行正氣斬伐邪源飛空之音
朱旗散霞，雲塗金馬。六洞鬼魔，隱伏泉下。出為祆●，干我正氣。勃亂時令，真光蒙蔽。泊空縱姦邪，依地為蠱魅。生民受其殃，乘災行疫癘。
玉書煥赤文，真光洞天地。煌煌列玉篇，靈嶽安其位。五老鎮五天，攝凶送寒夜。扣鍾伐神鼓，清蕩諸醜類。萬方永安寧，仙真常保衛。
第二五方五老帝君玄造正氣嚴莊三界之章
凝雲化玉，碧闕萬重。洞然金色，混合八風。直樓蔚峨，翠巘高崇。朱輪碾月，虛唱冥沖。有物玄黃，大道之王。轉白為紫，寶華生香。瓊胞合氣，兩半陰陽。左攜玉佩，右帶金璫。五色沓沓，各奠一方。神以意行，道由德將。正氣流傳，變化無常。絳臺丹楯，琳室青房。中有帝一，龍衣虎章。萬物成真體，三界居福鄉。仙真普生植，大洞為津梁。
第三五方天尊分衛正氣空玄度命歌曰
我乘東霞，植此雲牙。南丹赤城，嘯攝火兵。玉臺西龜，氣如龍芝。玄老太一，散香繞日。黃神揚旛，命駕帝關。洞空凝碧，絳絃光直。海色不動，繁星曆曆。晨燿扶桑，萬寶其昌。正氣流傳，出入華房。中和太玄，紅露清霜。物象陶冶，九醜伏藏。我道惟明，金斗朱璫。
此三界之上，飛空之中，眾真歌音，音參洞章。誦之百遍，名度南宮。誦之千遍，五帝保迎。萬遍道備，飛升太空，過度三界，位登仙公。有聞靈音，魔王敬形，敕制地祇，侍衛送迎，召攝正氣，冥感天真，五精扶衛，所作者成，魂魄制守，飛騰玉清。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是五方天尊，及至靈神王隱祕之音，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於神霄玉府東藏經室，依科三萬七千年應運下傳。若有至人齎金寶質心，依舊格告盟十天，然後而付焉。
道言：五方正氣，稟生受之，則為福貴尊安，澤逮久遠。違其道則五方之氣，錯戾弛散，不能致福咸德，則有運否滯閉，三景虧盈，休咎疾傷。凡有此災，同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：五方之氣失正，則於人為運窮數盡，變化終歿之證。末學道淺，仙品未充，運應滅度，身經太陰，臨過之時，同學至人為其行香，誦經十過，以度屍形如法。魂神徑上南宮，隨其學功，計日而得更生。轉輪不惑，便得神仙。
道言：五方正氣，從道為胎，生布五方，以成萬法，下挺於人物，氣正則生福，否則為殃。正者，天中之真精，道妙之自然。違其正則天地運終，星宿錯度，日月失昏，四時失度，陰陽不調，國境有災，兵寇四起，疫毒流行，兆民死傷，算窮命極，皆當修齋，行香誦經。夫齋戒誦經，功德甚重。上消天災，保鎮帝土。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有齋之日，發心修齋燒香，誦經十過，皆諸天記名，萬神侍衛，右別至人，克得為玉清神府之臣。諸天記人功過，毫分無失。天中魔王亦保舉爾身，得道者乃當洞明至言也。
道君撰
元始靈書五方天尊正氣玉篇
東方八天
攬陀元聿，正忱巴林。檀田梵都，羣峴蕭深。錫延慮賞，明機肅岑。匊羅筠婁，杜虯偃金。聚輿馹魯，挺奚漠琳。傳定太丘，泮句眇澄。玄茫腃逸，微氏涓璧。霞邈耀麗，曲區乾泉。
南方八天
龍遙方埤，月停頂真。仇多部寅，麓寡阮神。持清莎凈，願侔吉樊。琤至寶止，梵嬰象宮。元恢灑育，攝仙咎菩。刀濫大序，閻鮮曲舒。稼馥魔輪，涎那易坤。沙惡相空，飛華散逋。
西方八天
亶無法疇，珍明緑玄。碧夫雲滌。色開九仙。池冥瑛燮，辨史眸綿。猷景莽棲，古毅邊桓，普首篤司，駕鮮圖●。候勢谿達，玄略師陰。詵黎嵎爽，浮落觀霐。景慕由胙，魔墟救堅。
北方八天
雄玄彼真，朔璿回靈。辰劫秀野，攬叫閬童，氣敷章急，琉荷卷伸。祖時享帝，漢濫鋤魂。浩億忌幽，圖柳慶基。運資泛遒，日臼洪施。燕虎璟泥，行霧鈴離。嶽騫千羅，竭洙眛夷。
道言：此五方正氣，合大梵之精，風迴煙轉，結成玉文。丹筆五色，煇燿天關。五氣之書，上帝寶章。招致靈妙，乙密玄微。赤書五篇，斯文副之。舊文每字方廣一丈。上清天真皇人上真道君，執天芒九精之筆，染丹紀於太微清都之館，鳳臺南軒，以為正音。使五方氣行，三界寧曠。有知其音，能齋而誦之者，諸天皆遣飛天神王，下觀其身，書其功勤，簡奏神霄，萬神朝禮，地祇侍門，大勳魔王，保舉上仙，道備克得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，羣祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集羣仙，天無氛穢，地無祆塵，冥慧洞清，大量玄玄也。
