
道言：昔於北清玄靈天中，大魁羅上妙寶華土，受元始度人無量上品。玄靈妙天內號太虛無上常容天，其天帝主，名曰總監鬼神，居其宮殿。思道因緣，言我植福，位為天帝，住不遷界。中與北方諸天世界，通為一境，十方天中，及以天下一切大力鬼神國土，咸我部屬。我以福業故，周足神通，禁制魔種，歸依三清。奉太上玉律金科，威被鬼爽。而今元始上帝當降此天，為諸天人，十方眾生，說無量度人無上法門。我今處極真世界，聞聽法味，實為忻快。當與天中聖人僊真，一切部寮男女等眾，遠詣玉京，恭請元始天尊，降此天中，為眾說法。敕命侍香金童都文瑜，傳言玉女馮道倩，啟蘂玉九色之蘊，索三天降真洞瓊寶香，然丹天火玉，驛龍捧爐，千真奏煙，靈幡寶幢，奇花珍供，百千萬人，俱詣玉京蕭臺金闕，叩禮元始，三說其辭，仰祈大慈，不違本念，降眄天中，宣演道法，度脫一切，開通靈虛，使內識洞玄，外伏魔試。再拜長跪，伏俟聖言。天尊告曰：吾本無形，以道為質。住此玉京，散為五形，變神萬億。吾今住此，見為十方無極世界，無量眾生，各各演說法要，明曉至真，示玄清之路。汝所居天，上干無色，下臨崑山，傍及北臺，幽嶽鬼都，無不統御。北清玄靈，俯及酆羅，近於海際，密與人境，攴連貫接，人世眾錯，臭濁難堪，為諸六天遊精，八方鬼神，殺戮啖食，一切人民，不滿天壽，橫被夭傷。於三元本命年，限運會之上，陰謀鬼吏，遘說冥官，妄作災凶，種種刑害，是致呼魂之聲，趣死之哀，不絕於耳。睹此厄害，身縈災疾，我今欲下彼天，說度人法。汝以挺生空洞，乘此天位，未明至道微妙大法。吾以妙無天帝，出生三氣三寶三君，造立混沌，分別萬天，使帝闕列峙，億真翔集，三萬六千，日月一時同明，吾以是也。吾下化為玉宸大混，居紫玉寶闕華蓋之下，紫微垣中，號北極大帝。龍衣玄服，垂絛大弁，左右十二元士，雷公霹靂居其傍，三十六將衛其後，五帥四德導其前。赤明開圖之初，為上清神公。開皇之後，為北陰大帝。平定功成，位居中天，紫極之庭，十方世界，望之不動，謂之辰樞者是也。然有形皆動，惟無形不動。北極星與羣星相遠，三度有奇。而中空者北辰，上帝真形也。望之炯炯，五星煇映，熒熒有光者，帝座也。但可見座，豈可遽謁其帝也。此北極大帝，總制三界星宿鬼神，萬神千靈，莫不叩頭請命。五嶽四瀆山川之神，皆再拜伏候，乞請水旱風雨。北極是吾第五化身，位居皇極正統，玉帝為祖，立太空之元。在九宮則號中黃太一，衣紫錦袍，腰十二流金火鈴，狀如嬰兒，手把七元，口吐青色。今居天中蔭華蓋，乘斗車，履三台，席大角，坐明堂，左右七人，服紫綉者，北斗七星之精也。汝宜往彼，請下天中，論說法要，開度天人。天帝聞是說，已整冠執圭再拜。臣今上請北極帝君，降此天宮，願聞大法。乃與天眾辭禮元始，下詣中黃紫庭，華宸玉闕之下，真官導前，執法從後，徑達北極大帝御前，具陳上事，再拜作禮，辭懇志切，涕泗交下。帝君被玄龍之服，以降言曰：吾上為元始天尊敷揚至教，當允斯請。於是天帝垂光，俯眄北清玄靈太虛無上常容天中寶闕之內，三氣寶明之殿，將昇法座，當說是經，周迴十過，以召十方，始當詣座，五天大神，七元真君，上聖高尊，太虛真人，無鞅數眾，乘空而來。彩霞亙虛，雲光四布，瓊臺鳳駕，羽節金幢，雜色寶蘊，蓊曖鬱勃，洞煥太無。七日七夜，諸天神真，日月飛仙，星真雲將，璇綱玉緯，一時停輪，剛風啟韻，豁落流光，山川林木，緬同玉色，土變碧璃，柔·明瑩潤，眾真侍座。北極帝君先嚮玉京，心拜元始，至恭修敬，乃登玄空浮光五色龍臺之座。說經一遍，諸天大聖同時稱善，是時一國男女，皆聽北極帝君宣標玄旨，無量度人，七星除祆最上法要。說經二遍，七星明燿，玄符見空。說經三遍，巨斧钁天，山開石裂。說經四遍，乾坤交泰，四海澄源。說經五遍，僊樂滿空，靈香遠馥。說經六遍，天虹周遍，跨空成橋。說經七遍，七真下觀，魔精喪膽。說經八遍，鬼帝驚逃，萬魔摧伏。說經九遍。天垂甘露。珠璣散飄。說經十遍，鬼神悟道，幽品登僊，是時一國是男是女，莫不傾心，皆受護度，鹹得長生。
道言：是時北極帝君說經一遍，東方無極無量品天斗七星除祆大神，無鞅之眾，浮空而至。說經二遍，南方無極無量品人斗七星除祆大神，無鞅之眾，浮空而至。說經三遍，西方無極無量品地斗七星除祆大神，無鞅之眾，浮空而至。說經四遍，北方無極無量品陰斗七星除祆大神，無鞅之眾，浮空而至。說經五遍，東北無極無量品鬼斗七星除祆大神，無鞅之眾，浮空而至。說經六遍，東南無極無量品陽斗七星除祆大神，無鞅之眾，浮空而至。說經七遍，西南無極無量品遁斗七星除祆大神，無鞅之眾，浮空而至。說經八遍，西北無極無量品升斗七星除祆大神，無鞅之眾，浮空而至。說經九遍，上方無極無量品飛斗七星除祆大神，無鞅之眾，浮空而至。說經十遍，下方無極無量品降斗七星除祆大神，無鞅之眾，浮空而至。十遍周竟，十方。無極天真，制魔除祆大神，一時同至，一國男女，傾心歸仰。來者各各發心，願除累劫以來，心不正真，穢念充塞，三屍遊盪，七魄妬害，交通鬼氣，及諸魔類。使有法病，見道不明，雖處人天，墮入流轉。乃至證位諸地，暫登真階，以魔精入心，祆試惑亂，念動塵起，攴緣傍對，起無量因，作百千業。今聞北極大帝宣說七星除祆拔邪護正之法，開迷翳眼，蹈玄清路，趣高真品，慚愧頂禮，無鞅數眾，佇立傾聽。於是北極仰天俯地，觀察萬彙，運無量心，啟靈寶慧，普告大眾。元始未生，曠劫無跡，混沌既坼，七竅乃張。大為日月，細為星辰，日月五星，總號七元，而配屬北斗。北斗十二星，五星為隱曜，斗口之中，有天一太一二十四玉皇，光芒不顯，惟七曜大明，彰示萬方。七星之精，在人七竅。亦分其神，能視聽言齅，知識悉皆由也。輔弼二星之精，分降為目中瞳子。七星之神，有陰魄陽魂，及正星之神。斗中除祆之神，有五帥四德，七千神將，天罡河魁，大殺大角，豁落立斗，黑衣玄冥，七殺之神，以滅除凶祆，蕩遂魔鬼。兆能齊心修齋，服佩符籙，奏告懇祝，則七星大神下降兆所，立除祆害。有能稽索道要，勤企止清，七星之神教兆上道，飛昇神仙，七祖升度，鍊化自然。七星之精，三辰五斗，九宮八卦之妙，皆在於是聖人之心。七星降神華房之內，方寸七室，微妙秘諱，不可宣洩。已登上真，後復為此。北極即於法會之中，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時天人遇值經法，普得濟度，全其本年，無有中傷。七星垂光，光映真形，內生玄丹，外除祆精，傾土歸仰，奉教遵行。除魔除幻，除妄除想，除愛除有，除見除得，除疑除邪。言中天律，口無非聲，齊同慈愛，異骨成親，國安民豐，欣樂太平，經始出教，一國以道。預有至心，宗奉禮敬，皆得度世。
道言：北極帝君說經中所言，並是七星天中列帝內名，隱韻之音。亦是北帝內諱，百神之隱名也，非世之常辭。上聖已成真人，通玄究微，能悉其章，誦之十過，八威揚兵，五天擲火，魔王警陣，星使騁軒，甲卒億萬，斬邪除祆，燒霞燎空，金鉞寫光，羣魔束形，鬼精滅爽，回屍起死，白骨成人。至學之士，誦之十過，則七元降真，三界稽首，魔精喪眼，鬼祆滅矣，濟度垂死，絕而得生。所以爾者，學士欽詠洞章，斗元布氣，殺伐祆祥，掃蕩穢氣，體將洞真，召制十方，威未制天政，德可服御地祇，束縛魔靈，但卻死而已，不能更生。輕誦此章，身財被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，斗中天騶，七星大神，天帝使者齊到，為兆除祆，驅斷不祥，億曾萬祖，幽魂苦爽，皆即受度，上升朱宮。格皆九年。受化更生，得為貴人。以誦詠此經。身神明正。氣無陳故，則玄堂啟關，魂爽超越，不拘冥昧。而好學至經，功滿德就，皆得神仙，飛昇金闕，遊冥玉京也。上學之士。修誦是經，七真登房，妙極空常，往返三周，履星蹈綱，漱雲嚥液。魂魄俱翔，變化上清，壽與天長，皆即受度，飛升南宮。世人受誦，拱持北辰，坐致神女，風送雨迎，左據●●●。右揖●●，六丁輔兆。捕鬼搜屍，則延壽長年，後皆得作屍解之道。魂神暫滅，不經地獄。即得返形，遊行太空。此經微妙，普度無窮，一切天人，莫不受慶。無量之福，生死蒙惠。上天所寶，不傳下世。至士齎金寶效心。盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文。保護受經者身。
道言：正月長齋，誦詠是經，七星真君開北玄之籙，校別罪魂，斗中司命，鍊七星之光，導引冥靈，為上世亡魂，斷地逮役，度上南宮。七月長齋，
誦詠是經，七星魁宮之氣，紫光如絃，灌兆泥丸，星中大神七人，扶胥兆身，遊行斗關，身得神倦，諸天書名，黃籙白簡，削死上生。十月長齋，誦詠是經，斗中天皇手把七星，為兆除祆。赤帝黃老與兆陶魂，同蔭華宸，坐臥七星，星精入腦，真火鍊形。泥丸紫君，厥諱規英，金床玉帳，紫繡錦裙，腰帶火鈴，除祆滅精，福慶自生，位極人臣。為國王帝主，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，七星光色，連布八方，北帝位中，九宮齊同，一白二黑，貪巨爓空，下代鬼祖，斷遏衰凶，得為九宮真人。本命之日，誦詠是經，子●午●，丑未二宮，下臨生位，七星迴陽，延兆天年，賜壽無疆，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐紫青絳三色雲氣之中，內外蓊冥，七星覆頭，五藏真氣，繞絡身相，脾生黃氣，出頂成雲，存見北極金容，天馬千萬，青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，七星除祆，元綱度人。天關運斡，離合自然。天有三魂，二景含晶。天有七魄，七曜流精。華蓋曲直，三五飛昇。紫雲為關，緑煙蒙蒙。中有北極，金城九重。山環峰列，玄草垂茸。洞戶鬱杳，清虛八通。頭建魁剛，足履玄龍，手揮碧霞，鳴玉叩鍾。天丁九首，四目老翁，秉仗金鉞，息滅祆凶。遊珠為樞，運機惟空，真道自然，光泛九宮。立斗大神，霹靂靊隆。眇莽九醜，衣斗乘風。吐毒噴火，衛世無窮。鬼爽竄伏，神府靈明。青氣灌滌，混合百神。金闕玉房，赤鏡飛光。流雲萬丈，周遍八冥。中有七星除祆之神，中有天猷紫極之尊。中有景霄太帝之真，中有天丁縛龍大神，中有玄天黑殺四德五帥之君，中有天蓬威化玄曜真君，中有太元真紐綱紀關七星尊神。迴骸起死，無量度人。今日校錄，諸天臨軒。
東方無極星符神王，長生大聖，無量度人。
南方無極星殺神王，長生大聖，無量度人。
西方無極星氣神王，長生大聖，無量度人。
北方無極星台神王，長生大聖，無量度人。
東北無極星藏神王，長生大聖，無量度人。
東南無極星使神王，長生大聖，無量度人。
西南無極星河神王，長生大聖，無量度人。
西北無極星令神王，長生大聖，無量度人。
上方無極星威神王，長生大聖，無量度人。
下方無極星根神王，長生大聖，無量度人。
十方至真七星除祆神王，長生度世無量大神。並乘七星懼羅之雲，八色光明之輩，天馬為馭，辟非驂羣，六甲備駕，天丁揚威，徘徊丹霞，翱翔胎倦，建翠旄之節，流光靈幡，前嘯紫鳳齊唱，後從玄獸同鳴，獅子白鶴，嘯歌噰噰，天一啟途，神兵翼轅，億乘萬騎，浮空而來，傾光迴駕，監真度生。星宮丞相，九霄上宮，天英主錄，元斗大神，執籙把籍，齊到帝前，隨所應度，嚴校諸天。七星寶宮，七元真君，帶月引日，龍巾虎裙。蒼舌虎賁，北極神君，赤書火籙，黑籍黃文。蕩除祆蠥，飛屍遊魂，斬馘無拘，束送泰山。普告三界，無極神鄉，泉曲之府，北都羅酆，三官九署，十二河源。上解祖考，億劫種親，疾除罪簿，落滅惡根，不得拘留，逼合鬼羣。元始符命，時刻升遷，北都寒池，部衛形魂。七星除祆，度品南宮，死魂受鍊，僊化成人。生身受度，劫劫長存。隨劫輪轉，與天齊年。永度三塗，五苦八難，超凌三界，逍遙上清。上清之天，天帝玉真，無色之境梵行。
天真皇人曰：北斗七星，除祆之真，北極大帝代元始天尊說，付授雲宮紫房明威真人。明威位為高真，序稱道言，理亦有在。其三十二天者，以三十二天為輞，二十八宿為輪，七星為箱，二曜為轄，北極為樞，總於四方，三十二天，枝連蒂固也。亦東南西北為次，每天之色，下貫九宮，析而為九真，合而成大洞，學者明之。
東方八天
康化盡明天，帝樂躭內生。
禧提成光天，帝無圖理宗。
卻宴正緒天，帝宛伯祁。
空常梵無天，帝眇逐韓盧。
協真司真天，帝剛杜巽隅。
朱極玩時天，帝角衣普招。
希微蒙素天，帝阿丹題昌。
祖元慶淑天，帝杳平彌強。
七星真君除妖神符　施有妖處
東方直符吏八人
南方八天
浩都火象天，帝趙天僊長。
著師滋妙天，帝瑤宗重光。
章岐善化天，帝乾河預沙。
帝圖上炎天，帝定觀生。
銖覽台賢天。帝確震曲東。
遼方頓微天，帝扉期元垠。
善譙鎮星天，帝皇玄越南。
變嶽呼雲天，帝婁景瑞長。
七星護生神符　　房堂中安
南方直符吏八人
西方八天
巢平演炎天，帝伏屹偃山。
常鍊栢空天，帝獸路主基。
錄齊鏡張天，帝璖梁核羲。
灼華奏素天，帝漠羽擎諦。
璉祭鼎元天，帝赫由忌孫。
大始順陽天，帝雲延慶標。
正遠感化天，帝仇蘭已蓬。
素明耀姿天，帝耿演符驩。
七星斬鬼神符置廟社中
西方直符吏八人
北方八天
皇淵靜極天，帝元晶持關。
順明宗化天，帝昊禹神。
曆鮮玄都天，帝邊玆倚聰。
寥府祐祠天，帝龍輔玉。
靈化梵光天，帝崙統鬱秀。
玄天玉明天，帝混育九真。
六成燿靈天，帝寶真魔。
斗芒振感天，帝總丘光。
七星除病神符　　治一切病
北方直符吏八人
已上七星除祆四符，吞帶貼，燒灰，丹書，香水調，男女通用。
三十二天，三十二帝。諸天隱諱，諸天隱名。天中空洞，自然靈章。七星之音，七星之尊。七星之神，七星大魔，七星之靈，九和十合，變化上清。無量之奧，深不可詳。八萬四千，大小之星，天河九都，子真天狼。玄身獸狀，威禁尊神，北極七星，至真之形。爾能知之，祆氣無干，鬼戶蕩滅，元斗飛精，神變氣化，無量通靈。青身三髻，黃目烏形，一十八角，十二飛輪。或變女子，綉衣丹裙。或為老人，紫綬玄巾。或變赤蛇，巨蟒龜身。吐火放煙，擲鈴興雲。天地未生，七星混冥，吳皇聖母，生成崑崙。七星之精，變為七真，首戴玉積，披青佩金，梵炁成符，上帝玄文。東斗開生，碧落乘煙。西斗皓華，景燿飛天。北斗玄煇，變化真仙，目奪日光，手握天關。南斗赤精，乘龍仗旛，司執典錄，統御無邊。中斗帝氣，寶冠垂蓮，身御龍袞，佩帶五篇，前引天剛，萬神莫干。青天魔王，斌齒元成。赤天魔王，林志方生。白天魔王，文朱育英。黑天魔王，黃道玄明。黃天魔王，合混元精。五帝大魔，萬神之宗。飛行鼓從，總領鬼兵。麾幢鼓節，遊觀太空。自號赫奕，諸天齊功。上天度人，嚴攝北酆。七星七殺，普掃不祥。玄龜召氣，丹蛇敷張，巨靈擊鍾，神妃奏香。蒼舌大帥，緑齒神王，是稟七星，變化威光。黑氣翳空，海風激揚，流火熾然，電女回璫。龍旗橫天，摧震輝煌，魔鬼刳腦，祆黨伏藏。三官北酆，明檢鬼營，不得容隱，金馬驛呈。普告無窮，萬神咸聽。三界五帝，列言上清。穹碩玉京，眇浩無垠。元氣成雲，紫明寶輪。熠燿太空，牢植天根。根連風澤，洞虛生龍，陰陽交進，動化飛騰。太光玄甲，一十二元。身蟠碧霞，背負神洲。日月傍流，寶仞三玄。萬化合景，炤灼浮明。三十五分，二十八辰。為天形容，斡運圖羅。氐房參尾，迴旋皓華。角亢昴胃，飛騰絳霞。中有雲綱，光環帝宮。●●●●●●●●●●●●童，七大神王，變化天蓬。億萬火兵，十八目翁，嘯鼓黑氣，巨電蒼龍。剛風神虎，南丹玉童，斬除羣祆，馘滅鬼鋒。天上天下，無幽無冥，無形無影，無極無窮。溟涬大梵，遼廓無光。七元威光，照滅不祥。三辰合明，太一奉章。玉帝下觀，黃旗召靈。空梵成結，玉符寶文。刻書金簡，混九元陽。靈瑞自生，玄臺紫堂。梵氣彌羅，萬範開張。分度流演，三十二天。旋軫歷房，回度北玄。七星炯灼，總氣上元。八景冥合，氣入玄玄。玄中斗星，北極高尊。泛景太微，同會句陳。金真執書，簡奏天皇。玉音召氣，靈化舒光。清虛鬱燿，輪轉萬方。千和萬合，自然成真。真中有神，元斗大君，元羅帝一，黃素飛僊，太一司命，桃康合延，此諸大神，即為七星，分化之神。七神在身，除祆鍊真。天有三台，人有三魂。天有七星，人有七魄。三魂主陽，七魄主陰。三台六星，虛精六淳，合會曲生，天屍地屍，及與人屍，共為六神。招真降靈，除滅祆氛，執符把籙，保命生根。上遊上清，出入華房，八冥之內，細微之中。下鎮人身，大洞泥丸，絳宮玄氣，混合百神。十轉回靈，萬氣齊僊。僊道貴生，無量度人。上運七星，飛天法輪。罪福禁戒，宿命因緣。普受開度，死魂生身。身得受生，上聞諸天。諸天之上，各有生門。中有空洞謠歌之章，七星靈篇，辭參高真。
第一七星童子飛空之音
元斗飛杓，廣大真星。日燿電火，誅伏魔兵。司執元化，鎮守天門。首建紫微，擲火流金。回布九道，北極之真。斡旋二儀，總統百靈。三十六童，玉冠珠纓。主校圖籍，持握生成。威光無量，魔怪潛形。斬邪捕鬼，正道流行。消滅九醜，天清地寧。
第二七星玉妃之章
碧雲層層，錦華明煇。中有帝靈，內號玉妃。推籌布策，行天四時。電光豁落，星綱陸離。御兵九重，為世除祆。致福卻禍，正道昭昭。玉符四飛，萬惡蠲消。元化蕩蕩，貫氣紫霄。一受真妙，形神不凋。戴九履玄宮，周流四象中。太微回靈燿，神府自幽通。
第三七星神王歌日
黑甲橫天，三官列言。真魔神帥，備兵億千。天蓬履元一，坤母敞金扉。離英肇帝真，回光衝大微。巍巍神霄尊，駕龍耕瓊芝。香氣鬱元綱，靈照洞神池，旋步雲羅上，流爓散天谿。二五混玄景，三元陳玉機。綜錯理皇運，御氣合僊飛。丹靈曜幽闕，青童啟霄扉。除祆輔正道，我道日昌煇。
此三界之上，飛空之中，星真歌音，音參洞章。誦之百遍，名度南宮。誦之千遍，魔王保迎。萬遍道備，飛升太空，過度三界，位登仙公。有聞靈音，七星衛形，敕制地祇，侍衛送迎，拔出地戶，五苦八難，七祖升遷，永離鬼官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈魔王七星神王僊真隱祕之音。皆是大梵之言，非世上常辭。言無韻麗，曲無華宛，皆七星除祆上真重諱密妙之訣。是謂玄奧，難可尋詳。上天所寶，祕於玄都神霄玉闕東藏，依玄科四萬劫一傳。若有至人齎金寶質心，依舊格告盟十天，然後而付焉。
道言：夫天地運度，日月五星虧盈，至聖神人休否，未學疾傷。凡有此災，皆六天大魔，五方大力惡鬼，為世祆蠥，因生人之命，天地厄會，作為禍殃。同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或自營生業，不識道真，致土石之精，草木之怪，山●山●木客，人都鳥都泉●●魍魎，或稱古今廟社血食，一切依附，為民祆害。祈告北極大帝，七元尊星，以丹砂書七星真符，燒灰，以香水調服，或佩帶自身，安貼堂房之上，七星真君立降，天兵剪除大害，變災為吉。七星降庭，授爾真要，身得神僊。
道言：夫天地運終，星宿錯度，日月失錯，四時失度，陰陽不調，國境有災，水火漂焚，疫毒流行，兆民死傷，師友命過，同契殞傷，或是大力魔神，六洞鬼帥，妄興祆變，亦當修齋，行香誦經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中魔王亦保舉爾身，得道者乃當洞明至言也。
諸天中大梵隱語無量音　明威真人譔
東方八天
渙都瓊樓，魂綦猷浮。洞鏡宛貳，嶽鄙顏仇。呂正燕驛，儻札遞侯。懃
寂恕願，京僅蕭侔。輪豫關璞，晉晝辯周。固遁靈嶷，互琤淙留。卦評杜盤，華逗燕彪。元直和敕，禧魯真收。
南方八天
程計鄒強，挹需閟牙。紂閤師祥，淵仍邈霞。冀類屏場，密圖景羅。湫減殊亡，力扁盟柄。朱環柳檣，玄鍊可韓。魁漠救堂，幼諦炎墮。良便嬰鄉，美林斗樞。回混巖康，儔奕綿羅。
西方八天
神途霄儀，著冥兗麗。碧高慶和，雞堵日逵。莊池翊漿，戞智完休。鄺定符司，馘酆秤微。仙輦光谷，囹穴鋒錐。席衍黃琥，緣索凝頤。吳罔太煥，天庚聿拯。釆鏹伏祆，晶熒裒遼。
北方八天
童總靈邃，刃截冥爽。衄清茶九，道注生鞅。璨華曜黨，頗淙慈精。良納胃藏，通羽聯鴻。剛婦瑤琩，治巫允塞。魂箕井昂，泉獨興利。寶迪澤昉，玉誕赤瑛。梵輳滬幾，意透飛驛。
●●●●●●●●攝。
唐夏轄囚，珠絡入度。月妃東暄，七殺黑聻。
內一十六字七星隱文符書如左
道言：此北極紫微七星大梵隱語，諸天大將五斗大魔無量音。舊文始生於北斗玉闕，及三台垣門之上。推正七星軌度，統制鬼神，斬邪除祆，北君之祕文。天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大勳魔王，保舉上真，道備尅得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，羣祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集羣仙，天無氛穢，地無祆塵，冥慧洞清，大量玄玄也。
