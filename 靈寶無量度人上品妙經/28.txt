
道言：昔於始青天中碧落空歌大浮黎土，受元始度人無量上品。元始天尊當說是經，周迴十過，應現諸天。說此度人，六周十遍，無量神靈，盡來集會，聽法大眾，咸皆濟度。其經藏於高上神霄玉府，宣說玉音，演暢大法。元始天尊自上皇開基，散布真氣，造立道境。復於太皇之末，中皇之始，下於東方，建通靈禁上太霞洞元之天，開上皇梵飛世界，運仙化飛昇之風，舒飛仙洞羅之氣。南方洞陽太光之天，開陽明洞燿世界，運赫炎朱火之風，舒三天火鍊丹池之氣。西方九仙梵行之天，開渺行霒雲世界，運高皇大霏之風，舒少陰開明運仙之氣。北方陰生廣靈之天，開玄滋駕光回飛世界，運上極羅天之風，舒真洞飛光之氣。至於東北始青木皇之天，開碧落空歌世界，運融和九氣之風，舒始陽震生之氣。垂珠攝煙，建法略竟，元始法身示現三百六十變化，大放九色神光，洞照空有。元始一氣，敷落萬真，青陽宮中，寶胤聖胎。三氣周流，木母生火，出於東鄉玉雲萬華溫明世界，紫金巍闕，狀如嬰童，黃朱錦衣，巾金帶瓊，坐鎮三垣，為萬象之主，膺我玉宸元皇之號，現圓象於太空，日月列宿，儼侍左右。赤景至陽為日，黃華純陰為月，八素流精為星辰，九元五章為神靈，鎮天剛之樞，居三辰之上，即於太素天中，景霄虛陰長樂化境，受元始度人三辰光輝，保命延生之法，始當詣座。天真大神，上聖高尊，妙行真人，無鞅數眾，乘空而來。三素飛雲，八景琅輿，華旛翠節，流彩揚光，五色鬱勃，洞煥高虛，靈霞散空，三辰交映，華芒四射，妙氣結形，自成龍鳳，甘露飄珠，神煙卷縷，纏綿縝靜，綱紐旋迴，聖真心目，照達明徹，山川林木，互入無礙，天蓋圓浮，土如碧玉，無有異色。列仙環侍，元始天尊玄坐虛浮火玉交光神虎之座。說經一遍，諸天大聖同時稱善，是時，太極元綱，星羅雙燿，宮闕通明。說經二遍，景星騰光，照朗太微。說經三遍，黃氣陽精，徊天儛空。說經四遍，五緯列真，同會玉闕。說經五遍，日闕月宮，發現嘉祥。說經六遍，靈氣感降，民獲延年。說經七遍，得見赤文，齊修上範。說經八遍，執詠洞章，挹景奔辰。說經九遍，功圓果滿，下拔幽冥。說經十遍，萬品化成，永開生道，是時，一國是男是女，莫不傾心，皆受護度，鹹得長生。
道言：是時，元始天尊說經一遍，東方無極無量品明真大神，無鞅之眾，浮空而至。說經二遍，南方無極無量品真陽大神，無鞅之眾，浮空而至。說經三遍，西方無極無量品太素大神，無鞅之眾，浮空而至。說經四遍，北方無極無量品羽明大神，無鞅之眾，浮空而到。說經五遍，東北無極無量品碧落大神，無鞅之眾，浮空而至。說經六遍，東南無極無量品洞戶大神，無鞅之眾，浮空而至。說經七遍，西南無極無量品飛符大神，無鞅之眾，浮空而至。說經八遍，西北無極無量品辟非大神，無鞅之眾，浮空而至。說經九遍，上方無極無量品清都大神，無鞅之眾，浮空而至。說經十遍，下方無極無量品遠昌大神，無鞅之眾，浮空而至。十遍周竟，十方無極天真大神，一時同至。一國男女，傾心歸仰。來者各乘七燿明霞，三辰寶輦，無邊翾積，非可禁止。各見日帝月皇，列星宮殿，各處世界，一一宮中，皆有帝尊群臣，吏民佐史，國土境域，不可臆度，遍計天仙高真，羽蓋丹輿，斑龍獅子，驂駕往來，採鍊奔挹，明諸上道。於是元始化現妙光，大若圓象，乃登引。天真大神，上聖高尊，妙行真人，十方無極至真大神，無鞅數眾，俱入妙光。論說三辰光輝保命延生大法，示教至妙之先。道非形相，混成有物，金水凝魂，魂養胎宮，光由神發，乃立妙無上帝，妙有大帝，混元大帝。三帝萬變，經九七六億萬之數。句陳上宮命天皇大帝，左宮命太陽尊帝，右宮命太陰元君，中宮命紫微北極大帝。總統二象，運行五氣，共領三辰，斡以元斗。三百六十五度四分度之一，周流六十甲子。運九陽之精為日，十陰之精為月，和合日月之精為星辰。日有九色，月有十華。日號九色圓象，月為十華圓光。統大道之神靈，故號太一。天靈之光，太玄無夜之光，太蒼洞清之光，緑璃赤景之光，五色濯羅燿明之光，白素黃華神燿之光，丹霞朱火之光，太素玉華之光，絳炎九微之光，光中煥然，自然梵氣，結成紫書瓊簡，真文龍章，鳳璽雲霞，五篇之篆，八方之氣，支勢曲折，隱韻垂芒，作八卦之狀，普濟天人，救脫眾苦。日之周徑一千里，日行一度。月之周徑一千里，晝夜平行一十三度。遲行十二度，速行十四度，日月合則萬物生成。星大九百里，小及百里，行各有次。水火之度，不可為準。三辰光輝，文理垂形，靈書八會，妙章玄圖，曲素大洞。知光輝之道，參於風雲氣雨，玄津玉液，則形神洞妙。奔光嚥霞，引景步星，則為太上之真人。元始即於妙光之內。說經都竟，眾真監度，以授於我，當此之時，喜慶難言。法事粗悉。諸天復位，倏欻之間，寂無遺響。是時，天人遇值經法。普得濟度，全其本年，無有中傷，傾土歸仰，咸悟光明。神合於光，氣合於明，保命不終，延生無窮。三辰在天，真道冥沖，三辰入心，飛舉成真，三辰照地。七寶鎮世。織其道則骨成龍文，飲其光則肉化金色。出入有無，永斷生減，齊同慈愛，異骨成親，國安民豐。欣樂太平。經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝內名，隱諱之音，亦是日月內諱，星宿之隱名也，非世之常辭。三辰光煇，所以能保命延生者。三光之精，天真之神，下接人氣，神氣混淪。光性為照，於人為識。識在氣存，神不離根，是之謂命。命洞斯旨，可保而有。命為生主，主在生延。延生得道，道妙自然。上聖以成真人，通玄究微。能悉其章，誦之十過。諸天遙唱，萬帝設禮，河海靜默，山嶽藏雲，日月停景，璇璣不行，群魔束首，鬼精滅爽，回屍起死。白骨成人。至學之士。誦之十過，則真神上奔，三辰接景，乘駕龍車，與帝扶攜，遊宴華庭，屍蠹蕩滅，胎穢淨明，伏御地祇，束縛魔靈，返老卻死，還年更生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德離可勝。
道言：凡誦是經十過，則三辰之精。下覆爾身。心光上騰，景氣冥一。始煇之童，採華之女。執空青之紱，以招三靈之神。鍊神泥丸。恍惚奔登，燕觀太元，諸天齊到。億曾萬祖，幽魂苦爽，皆即受度，上昇朱宮，格皆九年。受化更生，得為貴人。而好學至經，功滿德就，皆得神仙。飛昇金闕，遊宴玉京也。上學之士，修誦是經。自然奔辰，皆即受度。飛昇南宮。世人受誦，則三辰光煇，降流身中，注鍊形魂，五臟金色，面有玉光，延壽長年，後皆得作屍解之道，魂神暫滅。不經地獄，即得返形，遊行太空。此經微妙，普度無窮，一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文。保護受經者身。
道言：正月長齋，誦詠是經，日帝下觀，天光接身。九霞鍊骨，紫氣合神，為上世亡魂，斷地逮役，度上南宮。七月長齋，誦詠是經，星帝下觀。天光接身，寶霞鍊質，金色化精，身得神仙，諸天書名，黃籙白簡，削死上生。十月長齋，誦詠是經，月帝下觀，天光接身。寶霞鍊氣，三光合身，神奔意感，萬變更生，為國王帝主，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經。雙景朝元，閉目內冥，光洞天谷，赤景鍊神，五星降真，三辰繞身。八威吐火，元氣自生。得為九宮真人。本命之日，誦詠是經，日月煥照，九元絡形，朱煙飄溶，使爾玄通，乘龍紫霄，據斗攀魁，徘徊三陽，遊行三玄，辟試除殃，八靈七政，坐臥斗中，辟卻萬凶，三辰光煇，為我還容，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，五星交蔭，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。顯所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，三辰光輝保命延生妙品，十回度人，三垣隱韻，變化自然，大範騰輝。靈光散凝，真氣鴻蒙，混合杳冥，外黃內赤。二象交並，陰陽吸和，天寶成文，玉字五篇。八方威神，造化之祖，二儀之源，大化玄同，溟涬無垠，開明三景，是為天根。日月含胞，九道乃分，元晶玄晶，萬天化生，上無復祖，惟道為身。五文開廓，普植神靈，光氣結縷，宛轉億尋。龍章虎書，寊玉布金，華芒蔚構，離合真精。劫仞圓羅，玉山蕭京，上極太無，混洞三清，渺渺鬱微，紫蓋黃庭。左日右月，中有赤熒，六氣交纏，三光結形。五帝告符，七曜玄經，雲綱結帶，神池育嬰。中有奔景赤黑之神，中有梵氣周回之君，中有日童月女星妃之真，中有鬱儀結璘壘珠飛青燿紫之英，中有挹煇採華八素之文，中有赤帝黃老。天魂高奔，上靈圓景，方象九色，霞津灌鍊。五臟澡，治百關。迅駕龍車，上造帝軒。三辰光輝，保命延生，回骸起死，無量度人。今日校錄，諸天臨軒。
東方無極明真神王，長生大聖無量度人。
南方無極真陽神王，長生大聖無量度人。
西方無極太素神王，長生大聖無量度人。
北方無極羽明神王，長生大聖無量度人。
東北無極碧落神王，長生大聖無量度人。
東南無極洞戶神王，長生大聖無量度人。
西南無極飛符神王，長生大聖無量度人。
西北無極辟非神王，長生大聖無量度人。
上方無極清都神王，長生大聖無量度人。
下方無極遠昌神王，長生大聖無量度人。
十方至真三辰光煇飛天神王，長生度世無量大神，並乘八素之雲，紫霞之輩，洞光之輿，飛龍遊鳳，杳靄萬香之車，金碧瓊文之蓋，神明之節，鬱絕之旛，前擊鳴璈節奏，後吹曲素生音，玄鶴青鸞，嘯歌嗈嗈，九真啟塗，十華翼轅，億乘萬騎，浮空而來，傾光回駕，保命延生。天魁內相，玉輔帝靈，太微司命，玄合大神。執籙把籍，齊到帝前。隨所應度，嚴校諸天。高奔赤帝，吸御九元。五辰協氣，感接太玄。光煇俯流，保命億千。朱景緑英，飈象韜騫。炎照虹離，結璘黃華。刻名絳臺，鍊腦飛霞。坐鎮明空，佩服靈篇。普告三界，無極神鄉。日宮月府，左紀右綱。九天五斗，東井河源。降氣玄丹，同會崑崙。疾除罪簿，落滅惡根。不得拘留，逼合鬼群。元始符命，時刻升遷。三辰流火，變化寒泉。制魔保舉，奔景成仙。陰質受鍊，神光綿綿。三宮極真，道化玄精。生身受度，劫劫長存。隨劫輪轉，與天齊年。永度三途五苦八難，超淩辰極，上登三垣。三垣之天，天帝紫微，無色之境梵行。
東方八天
三辰光輝應化之天，如三奔之道，上造日月宮，有樓闕仙民世界，皆晶光所生。
光洞極瑤天，帝越靜靈公。
明梵燿白天，帝道謹觀元。
玄德悅生天，帝伯玆命棲。
恭紀彥張天，帝角牢同氏。
妙玄九真天，帝兆育勤精。
洞關罙莊天，帝永幽九英。
太飛玄頗天，帝定正常無。
冥窈漏度天，帝棘玆莊攸。
南方八天
九道淵魚天，帝日觀浮都。
林元允風天，帝僑平子虛。
化淨寂夷天，帝還竇阿婁。
梵雲深玄天，帝憫江幽升。
成德寶氣天，帝順護彥丘。
靜正霄敷天，帝洞真端堯。
升降治臻天，帝卿度司兵。
清真紫虛天，帝奉貫治王。
西方八天
混合寶真天，帝太素京。
保印又玄天，帝剎陀奚。
洪拱祖秀天，帝度仙元尊。
列辰九師天，帝皇因太微。
虛明光元天，帝敞冥氣玄。
韓司明禁天，帝華屢真機。
流精瓊球天，帝博洞備符。
神龍變至天，帝玉清監真。
北方八天
變度化真天，帝求何普林。
空梵影藏天，帝覺仙蕩如。
風元易氣天，帝鄙遲忽俞。
臨山降仙天，帝斗魁玉宸。
集慶蒼室天，帝睹多沙留。
朝燕猛部天，帝泰師宣遐。
劫仞吉明天，帝洞演務陂。
相夔島正天，帝郝陂山尊。
三十二天，三十二帝，諸天隱諱，諸天隱名。天中空洞，自然靈章，諸天隱韻，天中之音。天中之尊，天中之神，天中大魔，天中之靈。九芒十華，變化上清，無量之奧，深不可詳。敷落神真，普度天人。今日欣慶受度，歷關諸天，朝引辰光，顧儀眄璘，台元寫綱。絳絃採玉，月液裁防，五星轉珠，落落明堂。飛神九宮，存嚥太陽，光輝炫晃，無拘天門。東斗青房，西斗玉闕，北斗紫戶，南斗玄丹，中斗黃庭，合會飛仙，口吐青氣，錫祚萬年。青帝拘魂，白帝制魄，赤帝火垢，黑帝蕩●，黃帝召魔，萬祆伏滅。青華神王，木景含元。赤華神王，執憲句天。白華神王，徊風絳煙。黑華神王，飛童飲玄。黃華神王，光燿三垣。五華奔龍，萬神之宗。飛行鼓從，總領天兵。麾幢鼓節，遊觀太空。流精赫弈，與道俱隆。上天度人，金虎玉龍。浩風攝氣，辰極鍊容。英秀鳳羅，保命無終。五老持符，太一鳴鐘。速召萬神，降光闕宮。洗滌陰愆，書紀玄功。掃除不祥，斬滅姦凶。猛馬吐火，金鉞前衝。風雷巨霹，電激四飛。疾行帝命，引挹光輝。劫往方嬰，生無凋摧。三奔嚥華，碧落同歸。單青羽裙，封山校精。三官北酆，明檢鬼營。不得容隱，金馬驛呈。普告無窮，萬神咸聽。三界五帝，列言上清。混洞九光，玉輪十芒。流珠曲直，落落四張。化行祖氣，道之至精。精斯泮霞，寶斡旋迴。符圖龍書，勢合交開。鳳氣蟠丹，仙雲偃芝。嶽蹠卷玉，赤曜吐奇。太上靈篇，保命正文。三辰光煇，凝化自然。上極圓蓋，帝變億千。周流化氣，肇生三垣。幽冥虛曠，無極無窮。溟涬大梵，遼廓沖融。神景炯爍，梵氣淵旋。妙液滋感，恍惚變仙。升降黃赤，遊宴上清。元綱流演，五十二天。輪轉星羅，周回十方。旋角度婁，開生五常。三十五分，總氣上玄。八景冥合，氣入玄玄。玄曜發光，光神自生。神曰赤皇，五帝夫人。洞闢九門，白華隱存。執把洞章，召降天元。紫虛鬱秀，輔翼萬仙。千和萬合，自然成真。真中有神，天皇帝君。太微北極，天市玄宮。日皇月燿，總主星辰。金霞朱芒，保命延生。上極上清，出入黃房。八冥之內，細微之中。下鎮人身，泥丸絳宮。四目密招，炎光寶龍。中理五氣，混合百神。甲為陽日之始，壬為陽日之終，庚為陰月之始，申為陰月之終。角為星舍之始，璧為星舍之終。黃赤黑白，三辰之跡，獨立周行，亥沒子生，十轉回靈。萬氣齊仙。仙道貴生，光輝度人。經歷八門，飛天法輪，奔引感接，赤鏡左旋，普受開度，死魂生身。身得受生，上聞諸天。諸天之上，各有生門。中有三辰空洞之章，上帝靈篇，辭參高真。
第一赤景奔日之音
暘谷金城。昇彼扶桑。亙光萬里，洞照十方。珠景外圓。中藏蘂淵。五帝絳闕，瓊池碧蓮。青紫白黃，丹氣綿綿。下流爾身，錫以長年。騫林八羅，雲膺玉芝。散布百神，精合二儀。陽燧九龍駕，天馬奔高風。光老降華芒，飛昇日帝宮。錫爾洞元章，上清為真公。
第二黃華奔月之章
月精緑羅，結璘化光。中有大神，號曰素皇。浩蕩流軿，杳不可量。珠宮玉府，寶閣琳房。攝御神氣，總統元綱。羽儀騰飛，車駕十龍。潢波崑崙，高峙玄峰。交會祥源。降我皓童。泛霞注碧虛，逍遙步靈風。採精挹華芒，下眄太無中。注爾長生籙，大惠永沖融。
第三八素奔辰之歌
萬象布洪綱，三垣主神靈。嚴嚴天中尊，斗極運飛輪。紫微上帝君，元皇之化身。二景輔玄造，五曜施天經。大化積所變，黃氣騰陽精。九天降沖妙，太霄羅七真。暘谷滄鬱微，群聖度西崑。大慈虛皇帝，化此開生門。黃旛召天魔，列真趣大明。六氣相纏結，萬彙保生成。皇極既以立，三道當順行。八素下禹餘，天民奔五辰。齊修正元道，飛神登玉京。
此三辰之上，飛空之中，天真歌音，音參洞章。誦之百遍，名度南宮。誦之千遍，天真下迎。萬遍道備，飛昇太空，過度三界，位登仙公。有聞靈音，魔王敬形，勑制地祇，侍承送迎。拔出地戶五苦八難，七祖升遷，永離鬼官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝三辰天真隱祕之音，皆是大梵之言，非世上常辭。挹輝引景，降致天光，通玄變仙，故謂玄奧，難可尋詳。上天所寶，祕於神霄玉府東藏，依科格三萬七千年，應連下傳。若有至人齎金寶質心，依舊格告盟十天，然後而付焉。
道言：夫三辰光輝，寂無虧蝕。天運周行，豈有否終。月與日同道，則陰侵陽以掩其光。日與月同道，則陽蔽陰而掩其華。氣望而掩之，三辰未嘗損也，為天地之至精。爾能採其光華，則為上清之真，秉策於玄臺。故運度虧盈，人有休否，至於疾傷，存真吸光，按摩疾所，或思握日月，手把星綱，坐致神仙，保命無老。齊心修齋，六時行香，十遍轉經，福德立降，消諸不祥。無量之文，普度無窮。
道言：夫三辰光輝，保命延生。九色神光，鍊骨灌心。陽精合氣，仙化通神。或存三景於泥丸，洞煥於六合之府，併照洞房，含芒嚥液，上為高真。而末學道淺，或仙品未充，運謝太陽，身經太陰，臥形五斗，道應滅度，臨過之時，同學至人為其行香，誦經十過，以度屍形如法，魂神徑上南宮，隨其學功，計日而得更生。輪轉不惑，便得神仙。
道言：三辰為上道之宗，萬象賴之以生，仙聖因之而成。仰其威神，可以制伏六天，魔鬼滅形。引其光則遍徹幽關，滌蕩胞胎屍血，消散七世解仇。吸其華則體有金色，面流玉光，位登太微，神昇景霄。光輝吐秀，則萬蘂凝丹，方寸萃寶，飛晶接魂，控辰紫庭，浮駕上清，遊宴玉京也。天地運終，星宿錯度，日月失昏，四時失度，境土有災，兵氣時見，疫毒流行，兆民死傷，師友命過，皆當修齋，行香誦經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝，故曰無量，普度天人。
道言：凡有是經，恭信之者，三辰光輝，下映爾身。外辟不祥，內拘神魂，遷度幽爽，使睹天英，魄鍊屍滅，保命延生。上為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，剋得為聖君金闕之臣。諸天記人功過，毫分無失。天中魔王，亦保舉爾身，得道者乃當洞明至言也。
諸天中三辰光輝大梵隱語無量音
道君撰
東方八天
祝盧球圖，布遠孕諸。影羅龍浦，光神司璘。旼徹昭麓，青璫暨蠙。整震輅微，玄高堪池。道極霜褒，玨井仇聯。大宛阿柏，珍天玄仙。須華飛何，楚眇那輹。元碧洞空，瑛瑤曇多。
南方八天
魄燿曇明，嶽泥通靈。玉嵎醜火，迷師鮮崙。南澤雲霐，亶稼答無。惡陀瑉竺，廓弈嬰犢。圈天山機，琚鎮浮羅。馘魔權漠，意迅心和。罔墜俟昔，紛統煙遠。梵由明緣，法易玻鄒。
西方八天
閻浮玉嵒，穎呂總監。無玄鏡即，鋤暮忱炎。廓霐台北，防斗德銜。華舊由黎，辨部平漂。紫巒儼論，謹邈馥芬。巴靜戶央，池演將奔。於閴藪藏，帝伯幾魂。冶睹騫都，陳漠卑孫。
北方八天
玄宥猷度，澄璠廉關。鄭紇巫萍，玆槎雲庭。金太越還，羅澤祺詩。薄好率藉，汶定淵恢。周盟革鏐，岵栗題營。轉化譽窈，變冥祠丁。資靈攝京，和時莽桃。寶宛辨育，邈頗何枚。
道言：此諸天中大梵隱語，無量之音，招三辰之光輝，引九天之真氣，清詠佩閱，天真下迎。舊文自然梵氣，生於三辰之宮，以制三界大小之殃，水火之變。天真皇人刻題日月中及大宿星。次以禳厄會，斷絕否塞，增駐運度。有識其文，勑制鬼神，役使六丁，保命延生，與空傳靈。字方廣一丈，八角。書形佩服，朱綱玉策紀名。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大勳魔王，保舉上真，道備剋得，遊行三界，升入金門。此音無所不辟，無所不禳，無所不度，無所不成，天真自然之音也。故誦之三辰降光，九霞攝氣，化鍊凡骼，祖考同僊，頂生金華，相具瓊顏，壽等圓煇，得道自然，飛天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙。天無氛穢，地無祆塵，冥慧洞清，大量玄玄也。
