
道言：昔於絳霄天中，丹景清真大玄明土，受元始度人赤符丹光無量上品。元始天尊當說是經，周回十過，以召十方，始當詣座。天真大神，赤靈丈人，三氣天君，丹光九仙，上聖高尊，妙行真人，無鞅數眾，乘空而來。玉緯飛輪，羽葆交蔭，太霄騰晶，八素流光，璇極珠躔，煥赫元綱。五日五夜，三清四境，元無諸天，上極大羅，下通黃闕，各現赤混開劫飛霄寶符，丹霞光散，照映八門，一國地土山川林木，緬平一等，無復高下，土皆作紋玉，凝煇瑩徹，無有異色。眾真環侍，元始天尊停駕空浮九龍陽燧神金萬變法輅之上。說經一遍，諸天大聖，同時稱善，是時，一國男女，仰聽聖教，默悟重玄。說經二遍，天光內發，照朗昏冥。說經三遍，神氣合混，萬景生津。說經四遍，虛明曠達，觀見十方。說經五遍，赤符丹光，現於身中。說經六遍，生道交會，疾癘蠲消。說經七遍，北酆暗域，報對休停。說經八遍，金簡書功，玉符定籍，三官告命，形化飛仙。說經九遍，法露珠英，潤澤一切。說經十遍，十方三界，無極幽關，無量群生，逍遙離苦，是時，一國是男是女，莫不傾心，皆受護度，鹹得長生。
道言：是時，
元始天尊說經一遍，東方無極無量品寶生大神，無鞅之眾，浮空而至。
說經二遍，南方無極無量品洞浮大神，無鞅之眾，浮空而至。
說經三遍，西方無極無量品燿明大神，無鞅之眾，浮空而至。
說經四遍，北方無極無量品太一大神，無鞅之眾，浮空而至。
說經五遍，東北無極無量品保安大神，無鞅之眾，浮空而至。
說經六遍，東南無極無量品持化大神，無鞅之眾，浮空而至。
說經七遍，西南無極無量品玉靈大神，無鞅之眾，浮空而至。
說經八遍，西北無極無量品飛霞大神，無鞅之眾，浮空而至。
說經九遍，上方無極無量品大變大神，無鞅之眾，浮空而至。
說經十遍，下方無極無量品沖厚大神，無鞅之眾，浮空而至。
十遍周竟，十方赤符丹光大神，一時同至，一國男女，傾心歸仰。皆見赤文大字，遍滿虛廓。丹光洞照，十方同明。內見自己身中，心通萬道，外與法合，即名赤符。見察萬殊，異體同照，即名丹光。內外之道，皆是元始，外生天地。內化一身，皆同此道。自非列聖開教，不能化成。譬如混沌初造，終始九劫，若非赤明，不能開圖。一身始生，毛髮肢節，九竅雖具。若非神光外見，心光內通，一切聖賢，不能成就。是故我等咸悟元始所說大法，役運神變，開導天人。來者有如細雨密霧，無鞅之眾，迮國一半土皆偏陷，非可禁止。於是元始懸一寶珠，大如黍米，在空玄之中，去地五丈。元始登引，天真大神，上聖高尊，妙行真人，十方無極赤符丹光至真大神，無鞅數眾，俱入寶珠之中。天人仰看，惟見勃勃從珠口中入，既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，咸行道心。洞見洞識，洞妙洞知，洞悟洞徹，洞照洞微，洞明洞鑒。言符至理，默契玄機，齊同慈愛，異骨成親，國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言、並是諸天上帝內名，隱韻之音，亦是真王內諱，百靈之隱名也。開示大法，造立天地，內生人物，外成混沌。赤符應合，丹光纏綿，元氣烹煎，真火化鍊，以成三界，匠立萬天，爾能體之，自然得道，非世之常辭。上聖已成真人，通玄究微。能悉其章，誦之十過，諸天遙唱，萬帝設禮，河海靜默，山嶽藏雲，絳煙布逸，霄光亙玄，心符內充，丹寶外應，群魔束形，鬼精滅爽，回屍起死，白骨成人。至學之士，誦之十過，則五帝侍衛，三界稽首，紫煇遐映，神晶注盈，妙開元造，神泊其間，魔精喪眼，鬼祆滅爽，濟度垂死，絕而得生。所以爾者，學士穢氣未消，赤符陰隱，丹光內潛，體未洞真，以制十方，威未制天政，德可伏御地祇，束縛魔靈，但卻死而已，不能更生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，赤符度生，丹光啟幽，億曾萬祖，幽魂苦爽，皆即受度，上升朱宮，格皆九年，受化更生，得為貴人，而好學至經，功滿德就，皆得神仙，飛升金闕，遊宴玉京也。上學之士，修誦是經，神契赤符，道融丹光，皆即受度，飛升南宮。世人受誦，則延壽長年，丹赤之華，注澤屍腐，骨剛氣真，後皆得作屍解之道，魂神暫滅，不經地獄，即得返形，遊行太空。此經微妙，普度無窮，一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳，輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，赤符召和，丹光運明，三元錫契，萬象蒙生，為上世亡魂，斷地逮役，度上南宮。七月長齋，誦詠是經，赤符召陰，丹光育精，四明奏功，五老奉經，身得神仙，諸天書名，黃籙白簡，削死上生。十月長齋，誦詠是經，赤符召陽，丹光用章，九宮合氣，玉女脆漿，為國王帝主，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，赤符周建，丹光流行，八景合體，六司命真，得為九宮真人。本命之日，誦詠是經，赤符召神，丹光繞身，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，赤符丹光上品妙首。明識度人，龍康廣運，開化因緣，大洞隱章。虛含至真，太無三一，流結諸天，碧落敷明。高峙天根，大經離合，萬境分神，赤符帝氣。丹光上靈，恢張玄範，洪曆冥冥，六風交煥。空象告成，玉文肇啟，天道流行，是為元造。蒼混飛煙，太霄鬱單，玄丘景仙，茫茫正化。皇極推遷，瓊羅騫仞，至妙靈圓，三周九復。包絡綿綿，億天群品，歸真玉垣，正行遊梵，過度生關。中有赤明校錄之神，中有玉符攝氣之真，中有大丹流焰之君，中有炎光開化丈人，中有太一，入纏黃庭。鳳紐混合，大洞高尊，統禦玄變，清都化身。金篇消魔，廣大飛輪，三十九帝，廓開八門。今日敷教，萬真臨軒。
東方無極寶生神王，長生大聖無量度人。
南方無極洞浮神王，長生大聖無量度人。
西方無極懼明神王，長生大聖無量度人。
北方無極太一神王，長生大聖無量度人。
東北無極保安神王，長生大聖無量度人。
東南無極持化神王，長生大聖無量度人。
西南無極玉靈神王，長生大聖無量度人。
西北無極飛霞神王，長生大聖無量度人。
上方無極大變神王，長生大聖無量度人。
下方無極沖厚神王，長生大聖無量度人。
十方赤符丹光神王，至真度世飛天大神，並乘三華絳霄流雲，鳳輿瓊輦，天蓋地輪，驂駕朱光玉角神獸，蒼鱗火鬣蛟龍，建招真之節，告靈大旛，前列玉虛寶仗，後從三元化兵，洞神九仙，飛空步虛，四帥啟塗，三師告盟，億乘萬騎，浮空而來，傾光回駕，監真度生。赤符經天，三界同生，丹光六飛，萬物洪施。心知目見，神動意隨，天人仰法，至化同歸。大象流布，洞虛極玄，方諸符召，超登九天。九天上宰，元黃左宮，流雲司命，保世大神。執籙持符，同會帝庭，隨所應度，天化浮沉。普告三界，八極雲營，崑崙瑤闕，廣野寒扃。五方玄嶽，四極真公，九元大憲，化見玉文。疾除故氣，清正生根，不得拘留，上合仙真。赤符丹光，時刻飛升，北都六洞，普赦幽魂。制魔保舉，度品朱陵，死魂受鍊，仙化成人。生身受度，劫劫長存，隨劫輪轉，與天齊年。永度風刀水火之難，超凌三界，逍遙上清。上清之天，天帝朱明，無色之境梵行。
東方八天
靜都勤明天，帝妙衡具傍。
昌郊九華天，帝卿靈尹登。
符應智靈天，帝曉虛妙常。
灼變丹神天，帝遘氣圖生。
蒼京寶風天，帝化招境形。
聖基密照天，帝鑒真定微。
運晶遂方移想天，帝縛奔囊孤。
高虛赤符惠生天，帝井虛歷維。
南方八天
陽光化生天，帝景中惟寧。
九宮明燿天，帝閟淵求方。
丹霄注靈天，帝赫爰胥延。
曲晨紫真天，帝護斗召仙。
太微瑞靈應精天，帝直波夷倫。
光慧洞無天，帝剛過擇躬。
寂意思玄天，帝保玉令修。
洞玄摧魔拱雲天，帝飛圓曜隨。
西方八天
瑤府定民天，帝按塗知元。
寒庭對兵天，帝戒無象虛。
司覆開世天，帝慈流升。
真功定籍天，帝問初顯非。
太上素晨禁綱天，帝樞牢勝當。
內池誕華優陽天，帝耨達用義。
簡微求祖知變天，帝洞仙常師。
主錄度仙超化天，帝山英謝方。
北方八天
梵樂錄魔天，帝變龍擲旌。
垂慈飛真無想天，帝志明淵符。
玄明左期靜光天，帝甫昭叢希。
五氣交符鍊神天，帝優頻景珠。
張育行真天，帝納生辨殊。
龍桑命仙天，帝屈空冥神。
朱明合氣天，帝極監盟真。
靈綱正氣總陰天，帝主羅察冥。
三十二天日二十二帝，諸天隱諱，諸天隱名。天中空洞，自然靈章，諸天隱韻，天中之音。天中之尊，天中之神，天中大魔，天中之靈。九奇十耦，和合自成，赤符丹光，變化上清。無量之奧，深不可詳，敷落神真。普度天人。今日欣慶受度，大化開生，感變幽關，大會神靈請滅三惡，斬絕地根。斷胞閉死，名列太玄，真王監舉，無拘天門。東斗執契，西斗召仙，北斗奏簡。南斗列言，中斗坐鎮，運轉元關，帝魁玉籙，洞鑒冥無。天真玄一，五斗之符，下元化氣，太劫丹書。青帝施令，白帝禦敵，赤帝正憲，黑帝建立，黃帝中主，變化無極。惟符所指，陰陽乃宣。吉凶示象，善惡相連。青天魔王，皛晶鬱羅。赤天魔王，明燿絳霞。白天魔王，金真保華。黑天度王，鼓化玄波。黃天麾王，安鎮崇阿。五天大魔，萬神之宗。飛行鼓從，總領天兵，持幢仗節，遊觀太冥。自號赫弈，諸天齊功，上天度人，嚴攝北酆。真王受命，普掃不祥，三元降詔。大憲恢張門飛符攝御，清蕩十方，定界無邊，風火八衝。敢有抗拒，糾送酆宮。元真振劍，天曜施刑，屠戮邪魅，收捕無停，千千斬馘，萬萬滅形。魔無干試，鬼無祆精，太陰北都，按察鬼營。不得怠縱，飛章奏罡。普告三官，正道流行。考功定籍，書名紫清，玄曜大劫，寶曆龍康。洪運周流，纏結陰陽，一氣交絡，開隆上皇。飛生玉音，廣布十方，丹華升降，輪轉剛風。眇眇億氣，赤混玄宮，上周圓曜，下變重淵。風動八冥，洪極成天，赤符化鍊，丹光發煙。天上天下，煇朗幽冥，肇形虛象，廣大無窮。鴻濛溟涬，豁落舒光，太真啟圖。運度自然。朱陵敷演，徊風上篇，碧簡金章，玉籙瑤編。保安天地，永劫綿綿，梵炁彌羅，萬範開張。丹光成立，三境諸天，輪轉崑丘，包羅億千。元老下教，普度群仙，三天三地，灌氣三垣。八景玉羅，氣入高玄，玄中至真，丹霄上卿。佩天瓊文，校錄稱尊，合景飛霞，執詠洞經。金華流彩，普攝雲營，玉章大誥，鳳簡龍書。徊天隱道，接閱元圖，千和萬合，自然成真。真中有神。東華天君，方諸帝一，太素千精。玄光保命，混洞延生，赤符丹籙，永鎮玄根。上遊清微，出入洞虛，巍巍天闕，列聖之居。下降種民，升舉清都，中理太極，混合空元。十轉回靈，萬景同升，仙道貴生，無量度人。上開八門，經天法輪，罪福禁戒，宿命因緣。普受鍊度，死魂生身，身得受生，上聞諸天。諸天之上，各有生門，中有混天開劫之章，仙聖靈篇，辭參高真。
第一混極飛仙赤符之音
太虛元始，生成天地。空極杳冥，肇於一炁。廣大無邊，化生真帝。上居玉京，三界統制。威錫威靈，不問巨細。周流合變，成此大器。赤書敷落，靈仙交會。五山安鎮，玄嶽高峙。崑丘閬風，黃老為治。虛皇憫眾生，開演玄妙義。洞章攝魔群，億天蒙大庇。
第二玄變真君丹光之章
嚴嚴大有宮，萬靈朝上皇。三氣包太虛，飛霞結元綱。上開廣瓊室，下布流景房。三垣懸帝座，赤文羅五方。內陳玉極真，保此大經常。空生纏地紐，冥冥度龍康。真王馭天馬，寶闕舒丹光。天運啟玄圖，玉道發嘉祥。元君乘化氣，神變不可量。俯觀主界民，慾海徒茫茫。披誦洞玄篇，超升太福堂。
第三赤符丹光真王歌曰
岧岧金闕，下臨太清。碧霞鬱合，化此金城。巍巍虛象，飛臺玉京。九龍大劫，生育神靈。妙氣交合，變化天根。赤文列聖，丹光上真。三十九帝，與道同生。持握天憲，空洞皇君。校鍊飛天，驂駕龍鱗。周遊三界，正道開明。威光下濟，照徹重昏。清蕩北酆，普赦幽魂。萬類逍遙，十方蒙恩。
此三界之上，飛空之中，真王歌音，音參洞章。誦之百遍，名度南宮。誦之千遍，真王保迎。萬遍道備，飛升太空，過度三界，位登仙公。有聞靈音，魔王敬形，敕制地祇，侍衛送迎，拔出地戶，五苦八難，七祖升遷，永離鬼官，魂度朱陵，受鍊更生。是謂無量，普度無窮。有祕上天文，諸天共所祟。泄慢墮地獄，禍及七祖訪。
道言：此二章並是諸天上帝，及至靈真王隱祕之音，皆是大梵之言，非世上常辭，言無韻麗，曲無華宛，故謂玄奧，難可尋詳。上天所寶，祕於神霄玉府東藏經室，依科三萬七千年應運下傳。若有至人齎金寶質心，依舊格告盟真王，然後而付焉。
道言：夫赤符道逆，丹光內隱，則二儀失序。五行數睽。故天地運度否終，日月五星虧盈，至聖神人休否，末學之夫疾傷。凡有此災，同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，以度屍形如法。則赤符照心，丹光還形，不與物化，神凝氣清，魂神徑上南宮，隨其學功，計日而得更生。轉輪不惑，便得神仙。
道言：夫天地運終，星宿錯度，日月失輝，四時失度，陰陽不調，國土有災，兵革四興，疫毒流行，兆民死傷，師友命過，良善橫殃。皆當修齋，行香誦經。夫齋戒誦經，功德甚重。上消天災，保鎮帝王，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋
燒香，誦經十過，皆諸天記名，萬神侍衛，右別至人，克得為聖君金闕之臣。諸天記人功過，毫分無失。天中真王，亦保舉爾身，得道者乃當洞明至言也。
道君譔
元始靈書赤符丹光玉篇
東方八天
弗黎竟桑，傒邅輔璫。庚福奠神，揚騎時房。兗枚郁澮，周勤氏梁。越
贊傳野，畢容治光，按披曜師，維誓鄞康。靜學原蔽，密都朱堂。參據角首，穹奇僖章。絡昔魔靈，粲秀東疆。
南方八天
赤符三氣，火山炎精。照煥潛蟄，幽離浮瓊。定顯妙樞，紀錫幾冥。善旅逸修，豫盈司奔。嶽迭命召，魂林繁騰。無鐸演廬，盤河哲承。綿度令高，慈尤並艱。肆除獻寧，太霞資明。
西方八天
碧巒濟佑，浮空景涯。神策飛籙，早馳玄華。奎芒皇俅，祿員禹瑤。遵善既邈，閉延投鬼。良玆印宙，玉微化伸。昊素格略，利淵開仁。掌紀緣釋，湊智遠京。抱月緑霞，詠此至音。
北方八天
衡圍太始，芒露激虛。句陁支雲，桓倣箕無。正鄰投黃，聚沖攸靈。欲蘇踐荒，祥實觀真。鬼由牢察，玄屍杳丁。沖熙日囿，評霞嶽虔。氣膺逃宏，沼領綿謨。彫梗雲昆，總靜遘泉。
道言：此諸天中大梵隱語，無量之音，舊文刻書絳臺瓊華妙靈玉妃丹墉廣闕之上，字皆廣長一丈。天真皇人昔書其文，以為正音。有知其音，能齋而誦之者，諸天皆遣赤符丹光神王，下觀其身，書其功勤，上奏諸天，萬神朝禮，地祇侍門，大功魔王，保舉上真，道備克得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致赤符告靈，一呼萬應，丹光回照，百理千通，密授紫書，上為真宰。神王下觀，上帝遙唱，萬神朝禮，三界侍軒，群祆束首，鬼精自亡。琳琅振響，十方肅清，河海靜默，山嶽吞煙，萬靈振伏，招集群仙。天無氛穢，地無祆塵，冥慧洞清，大量玄玄也。
