
道言：昔於始青天中，紫清玄洞五明華宮，受元始度人斷絕胎根閉塞死戶無量上品。元始天尊當說是經，周回十過，以召十方，始當詣座。天真大神，上聖高尊，神霄玉清真王，太上消魔玉清神王，扶桑青華帝君，後聖金闕帝君，萬天帝主，無鞅數眾，乘空而來，飛雲丹霄，緑輿瓊輪，羽蓋垂蔭，流精玉光，五色鬱勃，洞煥太空。九日九夜，諸天日月星宿，璇璣玉衡，一時停輪，神風靜默，山海藏雲，天無浮翳，四氣朗清，一國地土山川林木，緬平一等，無復高下，人皆悟道成法，土變作碧玉，無有異色。眾真侍座，元始天尊玄坐翠浮玻瓈靈陽寶座之上。說經一遍，萬天帝君同時稱善，稽首再拜，鹹得見道，是時，一國男女，死者復生，生者悟道。說經二遍，鳥獸介蟲，皆得長生。說經三遍，四時和平，無有寒暑。說經四遍，星宿日月天界停住，無復東行。說經五遍，疾病沉痾，並獲痊瘥。說經六遍，地土平正，祆塵自潰。說經七遍，五行皆一，混合天成。說經八遍，娠胎皆出，芽蘗甲坼，已生未生，立獲生成。說經九遍，善惡無跡，心歸正化。說經十遍，華夷一等，無有邪僻，是時，一國是男是女，莫不傾心，皆受護度，感得長生。
道言：是時，元始天尊說經一遍，東方扶桑青華洞境至真大聖，無鞅之眾，浮空而至。說經二遍，南方赤靈陽光洞元至真大聖，無鞅之眾，浮空而至。說經三遍，西方素景皓靈洞扶至真大聖，無鞅之眾，浮空而至。說經四遍，北方玄靈至妙洞化至真大聖，無鞅之眾，浮空而至。說經五遍，東北上靈通理洞妙至真大聖，無鞅之眾，浮空而至。說經六遍，東南鎮靈體元洞神至真大聖，無鞅之眾，浮空而至。說經七遍，西南燿靈瑩空洞徹至真大聖，無鞅之眾，浮空而至。說經八遍，西北華靈統化洞遠至真大聖，無鞅之眾，浮空而至。說經九遍，上方神靈普變洞觀至真大聖，無鞅之眾，浮空而至。說經十遍，下方靜靈化生洞慧至真大聖，無鞅之眾，浮空而至。十遍周竟，十方無極天真大聖，一時同至，一國男女傾心歸仰。來者有如黃霧蔽密，瑞煙雜沓，無鞅之眾，連國一半土皆偏陷，非可禁止。於是元始內發心光，外飛神氣，上出泥丸，火光輝耀，遍於十方天界。然後收光返照，歸本聚氣，變成寶珠，狀若露圓，去地億數萬丈。元始登引，天真大神，上聖高尊，諸天帝主，十方無極至妙神靈大聖，無鞅數眾，俱入寶珠之中。天人仰看，惟見勃勃從珠口中入，既入珠口，不知所在。國人廓散，地還平正，地復元色，無復碧玉。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得長生，全其本年，無有夭傷，傾土歸仰，咸行善心。不妄不貪，不滿不盈，不傾不敗，不去不來，不住不見。心無妄想，身無邪欹，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝，至靈神王，內境妙道，變仙化形隱秘之音，亦是上帝內諱，萬神之隱名也，非世上之常辭。上聖已成真人，通玄究微，能悉其章。誦之十過，諸天遙唱，萬帝設禮，河海靜默，山嶽藏雲，日月停景，璇璣不行，群魔束形，鬼精滅爽，回屍起死，白骨成人。至學之士，誦之十過，則五帝侍衛，三界稽首，萬神護法，百靈祐身，濟度垂死，絕而得生。所以爾者，學士穢氣未消，體未洞真，以制十方，威未制天政，德可伏御地祇，束縛魔靈，但為常文，未通微妙，即卻死而已，不能更生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，億曾萬祖，幽魂苦爽，皆即受度，飛昇朱宮，皆得鍊形，受化更生，復為至人。而好學至經，功滿德就，皆得神仙，飛昇金闕，遊宴玉京也。上學之士，修誦是經，皆即受度，飛昇南宮。中學之士，修誦是經，無有生滅，去來快樂，得陞仙籍。下學之士，修誦是經，即得神魂爽利，疾病消除，住世長年。此經微妙，普度無窮。一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖，罪及爾身。長有天官，侍香五帝，玉童玉女，各二十四人，營衛神文，保護受經者身。
道言：正月長齋，誦詠是經，死戶立閉，胎根斷滅，形神微妙，飛昇南宮。七月長齋，誦詠是經，身得神仙，諸天書名，金簡玉符，召魂通微，得獲長生。十月長齋，誦詠是經，為國王帝主，君臣父子，安鎮國祚，保天長存，道玄不絕，永斷劫運，安鎮其方，民稱太平。八節之日，誦詠是經，得為九宮真人。本命之日，誦詠是經，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十六通，上聞三十六天，心拜三十六過，閉目，靜思身坐紅黃紫三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月映照，光耀洞空，洞煥天地，項生圓象，遍滿十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清室，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始大洞徊風混合本章，上品妙首，萬變度人，千真隱韻。離合自然，太極玉文。洞神上真，元始祖劫。開化諸天，翕闢陰陽。是生萬彙，自然大道。上無色界，下無色根，虛無渺漠，惟道為身。五文開廓，普植神靈。無文不顯，無文不靈，無文不動，無文不明，無文不化，無文不成。是為上清，玉晨之天，九霄梵氣，蘂笈靈臺。金闕玉京，上極無上，大羅聖境，虛無寥廓，若隱若存。七景華房，九變龍庭，昌明玉閤，紫微天霐，純陽梵氣，遍徹十方。中有南極長生大君，中有玉清消魔神王，中有扶桑青華帝君，中有好生韓君丈人，中有南宮度人解厄定命天尊，中有南極宮中慈仁通化真君，回骸起死，無量度人。今日校錄，諸天臨軒。
東方無極青華神王，長生大聖無量度人。
南方無極赤靈神王，長生大聖無量度人。
西方無極素景神王，長生大聖無量度人。
北方無極玄妙神王，長生大聖無量度人。
東北無極保命神王，長生大聖無量度人。
東南無極集慶神王，長生大聖無量度人。
西南無極寶輪神王，長生大聖無量度人。
西北無極梵氣神王，長生大聖無量度人。
上方無極橫天神王，長生大聖無量度人。
下方無極鎮壘神王，長生大聖無量度人。
十方至真威德神王，長生度世無量大神，並乘飛天六龍雲輿，九華寶輦，翠蓋雕輪，毛節朱幢，驂駕鸞鳳，跨馭金龍，建降魔辟非五方靈節，持除禍賜福四神靈旛，前嘯靈璈汎景，後吹簫瑟齊鳴，獅子白鶴，嘯唳嗈嗈，太乙侍從，真王翊軒，億仙萬眾，從空而來，迎衛寶駕，恭慶靈音，統法持文。諸天靈魔，上相主宰，天真神王，南昌上宮，韓司主錄，監生大神，執籙把籍，齊到帝前，隨所應度，嚴校諸天，普告三界，無極真王，神霄玉府，扶桑華宮，三清九霄，億兆天界，百萬仙國。上解祖考，億世萬劫，惡籍罪簿，消滅惡根，不得拘留，道合仙真。元始符命，普率九涎。南靈火光，度越靈魄。北府真符，解脫幽魂。神王保舉，超生南宮。死魂受鍊，仙化成人。生身受度，劫劫長存。隨劫輪轉，與天齊年。鍊屍聚氣，保護胎仙。內境汎光，定息收玄。永斷死戶，纏鍊幽關，超凌三界，逍遙上清。上清之天，天帝玉真，神霄之境梵行。
東方九天
重華文朝天，帝照汎叨景。
六晨汎景天，帝定玄燿明。
至真極瑤天，帝浮羅永延。
上靈元化天，帝大元辰並。
曲鼎號都天，帝勝金生光。
瓊瑛汎景天，帝有提辯論。
七晨扶明天，帝苑育飛衡。
推虛動神天，帝昔齊浮黎。
樂化自宥天，帝冕更容曦。
南方九天
晃朗赤梵天，帝元競錦霓。
惠正煇奉天，帝擁愛加吟。
妙音飄諷天，帝號施幸綿。
華離正定天，帝呼立機成。
宣景六虛天，帝整婆阿貪。
化形度敬天，帝勃負孜真。
龍希幾遍天，帝從扶鄉輕。
陽廓曠晞天，帝緬移神機。
錦文絢赫天，帝景束梵寧。
西方九天
皓渺舒蕩天，帝握林俯極。
倏颺始平天，帝影浮金華。
落塵普盛天，帝執翁施零。
蘂庭皇威天，帝粵拂思誠。
元舉星瓊天，帝顯加膺象。
龍政委恩天，帝運嘉玄康。
快樂敷變天，帝欲化無垠。
逍遙請福天，帝豁落行夷。
昱景扇飈天，帝動鬱蒼題。
北方九天
玄明證赤天，帝石育俯昌。
遠揚緑霄天，帝浮纏方漢。
元漠誓訓天，帝順通兮凝。
臨蒞物成天，帝目羅景輪。
政理分化天，帝範擲俱重。
誘黎永勝天，帝拱越林夷。
馥明大普天，帝嚴度丹霞。
續區廣蒙天，帝棟零延祺。
玉元淵淨天，帝景大羅長。
三十六天，三十六帝。諸天隱秘，萬天隱名，天中玉文，大梵靈章，三天密諱，天中神音。天帝高尊，天真神王。上相大魔，靈文玉音。回風混合，鍊屍飛昇。無量之奧，探不可詳。守雌抱雄，是為神真，普度天人。今日欣慶受度，歷關諸天，請滅三惡，斬絕地根，飛度死戶，名列真仙，魔王監舉，無拘天門。東斗監生，西斗除殃，北斗輔靈，南斗化魂，中鬥成真，總監眾靈。青帝育生，白帝守神，赤帝升氣，黑帝流光，黃帝靜中，萬神佑身。青天魔王，辟穢受形。赤天魔王，內寶神真。白天魔王，卻邪輔正。黑天魔王，監持護法。黃天魔王，守衛萬靈。五帝大魔，萬神之宗。飛行一身，總貫泥丸。藏氣元精，澄神安鎮，坐觀太空，自號赤符，諸天上功。元始度人，皆稟生宮，神嬰受化，普掃胎根。斷除血穢，閉塞死門，流精反聚，俱入妙庭。天魔接引，上升玉都，屏除瘴癘，鬼毒祆精，天丁前驅，大帥仗旛，擲火萬里，流鈴八衝。敢有干試，拒遏上真，金鉞前戮，巨天後刑。屠割鬼爽，風火無停，千千截首，萬萬翦形。魔無干犯，鬼無祆精。七魄寧謐，三屍速奔。外營百關，內保萬神，白虎守芝，青龍纏液。普告無窮，萬神咸聽，三界五帝，列言上清。
玉晨寶曆，會玄神章，龍漢開劫，降自華房。混沌九變，斷滅邪亡，戶戶即開。上無道境，下無道基，生死之道，玄牝之門。惟神與氣，散聚無停，內觀元神，反本方成。回風死道，復入生門，還巡泥丸，遍歷精門。三十九戶，戶戶可死，閉之即生，生從何戶。戶戶即開，閉之不出，可以長生，名戶即穴，實穴即精。神氣交會，龍虎固根，血凝神聚，不散乃成。散之無窮，不可名成。氣壯滿溢，通徹泥丸，流布丹田，升降反嬰。有出有入，有死有生，不出不入，斷戶除根。斷除之道，以火鍊精，安鎮其戶，胞凝血根。陽施陰化，流響扇營。上應天關，下集百神。實乃丹精，閉即神英。七星分散，飛行陰房。二儀攝氣，流跡陽光。分之既停，陰陽交並。以赤入黑，變黃成紫，精華流暢，血穢殄平。上納下奔，死道未降。赤霞遼繞，瓊漿混迎。上和下合，自然成真。胎根既存，道成正生。根斷乃仙，名列南宮。父母胎孕，化體成形。散之即氣，聚之有名。聚散為根，斷之長存。與道合真，天機秘密，洞徹萬靈。三天龍篆，元始玉文。赤書玉字，錦符朱囊。洞妙汎景，保劫運延。梵氣彌羅，萬範開張。元綱流演，三十六天，輸轉無色，周回十方。璇景歷機，回度五常。三十九氣，總禦一身。八方冥合，氣勝乃生。玄中妙理，斷絕胎根，死戶週密，得道成仙。汎景太霞，嘯詠洞章。金真朗郁，流響雲營。玉音攝氣，靈風聚煙。紫虛鬱秀，輔翼萬仙。歸正合符，鍊之見真。真中有神，長生大君。消魔神王，紫微元君，無英公子，高玄真人，執符把籙，保命生根。上遊上清，出入液房。明梁之內，神化之中。下鎮人身，絕塞死根。結胎五氣，混合百神。七世回靈，萬真靈燔。神風飈粲，仙道貴生。無量度人，上開生門。飛天法輪，日月植根。安固黃庭，宿命因緣。普受開度，仙化生真。身得受生，上聞諸天。諸天之上，貴此仙門，中有大洞消魔之章，玉清靈篇，道御高真。
第一高上神霄玉清王靈祕之音
元始浩劫，玉清靈文。迷塗悟解，洞徹真空。天仙所慎，祕久不通。斷絕死戶，直入生門。三屍殄滅，五斗東魂。血化成精，反此神嬰。七祖受庇，百神咸寧。出有入無，安鎮黃庭。上保泥丸，中理玄津。下流丹田，百關息封。內體充益，我道乃成。
第二太上消魔玉清王隱韻之章
天之大隱寶，明梁塞下戶。慎之祕元都，結胎卻生死。守雌抱真一，是為長生路。斷絕生死根，持握九命門。仙庭回九變，神聚反嬰童。上無億劫
祖，惟道化爾身。顒顒三境文，過之即神丘。披雲散紫煙，離合由景輪。禁戒非可言，流光聚泥丸。正氣召萬神，滅屍七孔陰。神華燿日英，三素飄雲營。回風扶晨景，真源六虛靈。太微轉日月，度魂飛玉京。混沌生太漠，故曰玄歌音。
第三扶桑青華帝君歌曰
萬象化體，百神歸根。物備乃靈，惟形與身。大道之本，是為玄精。內觀即見，外境隱停。無此上道，保生長存。默誦萬過，混合天成。血穢斷除，消滅惡根。仰徹仙位，超度南宮。迷悟不解，永沉鬼倫。天籍祕語，丹華杳冥。南和握節，北極守靈。金氣入三界，玉髓通九門。帝一混合真，無顯亦無明。
此三界之上，玉文之中，真王歌音，音參洞章。誦之百遍，名度南宮。誦之千遍，斷絕死門。萬遍道備，飛昇太空，過度三界，位登仙公。有聞神章，千真祐形，敕制地衹，侍衛送迎，拔出地戶，五苦八難，七祖升天，受事九宮，魂度朱陵，鍊屍更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈神王玉清真王隱祕之音，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於神霄玉清王府東壁經室華堂，依玄科六萬劫一傳。若有至人齎金寶質心，依舊格告盟三天，然後而付焉。
道言：夫天地運度，亦有否終。日月五星，亦有虧盈。至聖神人，亦有休否。末學之夫，亦有疾傷。凡有此災，同氣皆當以己鍊形，受化濟度，十過轉經，移神駐氣，復得更生。無量之文，普度無窮。
道言：夫末學道淺，或仙品未充，死戶未閉，胎根尚存，運應滅度，身經太陰，臨過之時，同學至人為其開神敷經，攝氣傳道，以度屍形如法。魂神徑上南宮，隨其學功，計日而得更生。輪轉不惑，便得神仙。
道言：夫天地運終，亦當修齋，行香誦經。星宿錯度，日月失昏，亦當修齋，行香誦經。四時失度，陰陽不調，亦當修齋，行香誦經。國主有災，兵革四興，亦當修齋，行香誦經。疫毒流行，兆民死傷，亦當修齋，行香誦經。同學命過，亦當修齋，行香誦經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝王兆民，行是功德，斷絕生死，超凌仙宮。有災之日，發心修齋燒香，誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中魔王，亦保舉爾身，得道者乃當洞明至言也。
道君譔
元始靈書中篇
東方九天
華明會奇，燿魔赫弈。玄精散妙，絳英緑飛。禮俯呼嘉，汎屏境宜。馥郁洞杳，回禦泛輕。靈褾煥麗，蕩蔚薈陵。納污成灑，慶集霄零。尚佳那育，冒曲萬京。叨回景鬱，伐緬沉煙。翼紀角纏，六度虛玄。
南方九天
嚴俱慕因，光捍香披。赫火吞霞，梵氣九疑。攝機汎陶，龍遍赤旗。枝離亢鬱，林峰內希。慶眇雲羅，玉附化屍。停升霽表，揆徹永延。澤遠紅輪，覆明持圓。廓靄敬連，繡落明機。定察並房，大液浮黎。
西方九天
定希交粹，宛陵咎基。靡恪凡潤，幸施緑離。指益繁影，靄雅同遲。空蕩巘訥，干施惠文。托落標由，尋蘇延施。潰緑首辯，力轉回真。迎照童直，倚母幾●。皓仰塗府，彼億真庭。究本知源，翼生浮靈。
北方九天
坤符握節，炳煥太霄。摛兌侵氏，擇邈玄標。都浮偏漠，冰蓊虛林。既魄見素，齊叱封吟。渠因劫弈，晏勳加明。綱演覆壁，闡發輝停。執符煥麗，賂神保寧。氣氤紫秀，顯微徹升。通神妙空，徑曉成人。
道言：此諸天中，大梵隱語，無量之音，琅書玉文，皆龍文丹篆，寶篋玉函，祕於東華堂。金縷寶花瓊瑤，浮光萬象神藏之中。神霄玉清真王，扶桑青華帝君，皆知其音，以傳其文。能齋而誦之者，諸天皆遣飛天神王，持經神吏，下觀其身，書其功勤，上奏諸天，萬神朝禮，地祇侍門，玉清消魔神王，保舉上仙，道備尅得。超度玉京，升入金門。
此音無所不通，無所不降，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，五帝侍迎，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
