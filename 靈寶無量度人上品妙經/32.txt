
道言：昔於玉虛大明天中，九華寶光神瑞慶土，受元始度人五行順治妙品。元始天尊當說是經，周迴十過，以召十方，始當詣座。天真大神，上聖高尊，妙行真人，上清五星真君，無鞅數眾，乘空而來。五色重光，景雲四繞，紅瓊之軿，紫琳之輅，金輪轉轂，日駕浮空，羽箑連霞，金真警衛，流虹交映，玉馬騰煙，照徹碧虛。三日三夜，七宸啟靈，五斗順位，璣衡停運，山嶽玄鎮，天道開明，華林蒼彩，長樓列觀，接引淩風，金闕瑤京，無復高下，地敷寶砌，色吐瓊綿，眾真侍座。元始天尊玄坐五雲浮黎冰玉金映萬寶之座，與中天紫垣蒼華生德萬壽道君，丹華陽德萬福道君，皓華正德萬善道君，玄華一德萬生道君，大華聖德萬順道君，五方真元道君，元始開圖之後，五氣乃分，道祖攸同，氣母稟異，將宣五行順治，生化三界，慈育萬彙之道。說經一遍，諸天大聖同時稱善，是時，一國男女，宣行順教，無有尅傷。說經二遍，四氣和平，時不失度。說經三遍，沖用太和，景物長春。說經四遍，騰氣均行，人無衰薾。說經五遍，陰陽調運，疾病不生。說經六遍，羣生遂性，萬宇成寧。說經七遍，五星合明，珠躔周軌。說經八遍，甘露浮空，靈芝鬱秀。說經九遍，天光下濟，泉曲開明。說經十遍，國被道化，率土歸賓，是時，一國是男是女，莫不傾心，皆受護度，鹹得長生。
道言：是時，
元始天尊說經一遍，東方無極無量品蒼華九氣至真大聖，無鞅之眾，浮空而至。
說經二遍，南方無極無量品丹華三氣至真大聖，無鞅之眾，浮空而至。
說經三遍，西方無極無量品皓華七氣至真大聖，無鞅之眾，浮空而至。
說經四遍，北方無極無量品玄華五氣至真大聖，無鞅之眾，浮空而至。
說經五遍，東北無極無量品素華梵炁至真大聖，無鞅之眾，浮空而至，
說經六遍。東南無極無量品碧華梵炁至真大聖，無鞅之眾，浮空而至。
說經七遍，西南無極無量品大華梵炁至真大聖，無鞅之眾，浮空而至。
說經八遍，西北無極無量品寶華梵炁至真大聖，無鞅之眾，浮空而至。
說經九遍，上方無極無量品紫華一炁至真大聖，無鞅之眾。浮空而至。
說經十遍，下方無極無量品黃華一十二氣至真大聖，無鞅之眾，浮空而至。
十遍周竟，十方無極至真大聖，一時同至，一國男女，傾心歸仰。來者侍側圍繞，咸欲欣聞。元始天尊召集五元道君，敷演五行順治長生之法，物無夭傷，永絕刑禍，普天稱慶，劫劫隆平。於是元始變身示現，天座高遠，大如蕭臺，翠光層劫，以億為仞。元始聖體巍巍，瑩如寶山，十方華林，同蔭若蓋，金色洞耀，遍照無極。元始登引，天真大神，上聖高尊，妙行真人，五元道君，十方無極，至真大聖，無鞅數眾，俱升玄座。天人仰看，一一天真，住一天界，瓊欄藻井，金闕琅軒，無不備足。說法之聲，億眾如一，心心相通，法音無問，同時說法，無有違逆。比之流泉，傾瀉妙意，一切眾生，各各了知。金木水火土，五行之氣，自相順治，本無刑尅。雖有勝復鬱拂之變，斟酌天倪，以生和氣。五行混同，升降合德，五氣調平，三界泰定。及於人物，一切生身，三元構精，五行結秀，順治不逆，沖德滋神。虛含道真，凝如珠玉，大若彈丸，光華鮮灼，太空有象。是時，天人一切眾生，以順治故，斷絕死道。諸惡不生，大業宿冤，一時頓息。地獄眾苦，猛火洋銅，變成青蓮，九幽北都，為安樂國。以五行順治，則萬物化生，三界靈仙，一切種民，悉無罪越。諸天遙唱，萬神設禮，一國之境，如懸冰玉，及似寶珠，表裹明徹，略無浮翳，以及纖塵。元始即於玄座所現之境，說經都竟，眾真監度，以授於我，當此之時，喜慶難言。諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰。咸行順心順道，順德順善，順法順真，順明順生，順神順化。言無悖異，口無惡聲，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝內名，玄道順福，五行不尅全物之隱音。亦是五元道君內諱，混交五氣之隱名也，非世之常辭。上聖已成真人，通玄究微，能悉其章。誦之十過，諸天順度，萬物生榮，天潢隨流，氣無鬱藹，山安海鎮，六天運明，三辰駐照，九道齊並，羣魔鬼精，歸道成人，白骨屍骼，順治更生。至學之士，誦之十過，則五行聚精，三田結嬰，人無中傷，壽與天登。所以一爾者，學士誦詠是經，召命五星，順慶和樂，六腑安寧，穢氣消亡，心感洞真，以制十方，法施天靈，天人皈依，災害不生，可伏御地祇，束縛魔靈，卻死留形。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，五星真君，五方大神，悉降其所。三辰在人身命，或凌犯勃蝕伏逆為災，使世生民運為不遂理務乖違，宜齋戒誦經。五星合度，五行順治，災害消弭，億曾萬祖，幽魂苦爽，皆即受度，上升朱宮，格皆九年，受化更生，得為貴人。而好學至經，功滿德就，皆得神仙，飛升金闕，遊宴玉京也。上學之士，修誦是經，五星旋行，回而不轉，三宮填滿，自然得真，皆即受度，飛升南宮。世人受誦，則天輪順次，一十二宮，不相違錯，運過限臨，氣超候接，周徧宛協，身無殃咎，真氣內結，邪癘不干，延壽長年，後皆得作屍解之道。魂神暫滅，不經地獄，即得返形，遊行太空。此經微妙，普度無窮，一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，五行順治，春氣遂生，萬物秀成，胎卵化濕，就形無隕，自然通神，上世亡魂，斷地逮役，度上南宮。七月長齋，誦詠是經，五行順治，秋氣遂成，萬類堅革，就養燕寧，金真入骨，身得神仙，諸天書名，黃籙白簡，削死上生。十月長齋，誦詠是經，五行順治，冬氣剛凝，萬物歸根，陽氣潛形，太一復位，帝主道興，五星聚中，聖德日新，四海澄波，六氣和平，臣民康樂，億載太平，壽等天地，日月無傾，兵消疫散，時清德盈，為國王帝主，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，五行順治，十方齊營，真氣周流，時化自然，所作皆成，內功克備，得為九宮真人。本命之日，誦詠是經，五行順治，災害不經，三刑六害，劫耗傷驚，星光映身，仙道自生，魂神澄正。萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛升上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蓊冥，五星在頭，光氣纏繞，青龍、白虎、朱雀、玄武、獅子、白鶴羅列左右，日月照明，洞煥室內，項生圓象，光映十方，如此分明。密祝曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，五行順治，真化度人。百魔隱韻，離合自然，大無元冥，杳寂無真。空極生神，真炁神存，兩半同升，陰陽始分。黑白二物，為天之尊。中黃為土，四氣潛形。赤明開圖，乃有五星。熒熒列位，道之淵靈。太空真土，鎮德自名。鎮之父母，甲己為源。綑縕相求，土形乃生。乙庚合氣，土乃孕金。金德神武，承天之根。金液化水，丙君辛臣。水性潤下，金土感化。句芒吐緑，青芽起雲。雲回上清，癸魄戊魂。日月含育，赤精揚煙。煙息體合，氣歸返真。神化無門，無門為空。空為土公，九還七返。至道之宗，是曰五行。順治而通，陽順則福，陰逆為凶，順治五行，惟帝之亨。萬天凝粹，浩劫乂寧。五行尅伏，鬱拂差勝。自非通神，不知至聖。土為中主，五劫氣彊，木來尅之，非謂勝制，欲其順昌。木極金犯，金勝火流，火炎水濟，凡此皆為尅伏。世之鄙愚，不悟天道。貴其中順，惟其平調，為帝之德，順治無偏，玄之又玄。至寶順生，礫石迊成，瓊臺玉闕，金樓碧城。鬱羅蕭臺，玉山上京，上極無上，大羅玉清。若亡若存，隨意而營，浩浩梵氣，瀰漫無形。中有大帝三清君，中有九老仙
都之真，中有黃元九素大神，中有白元皓空之君，中有太玄五靈洞微之神，中有青華九仙丈人，中有赤書紫文之君，中有太皇萬福順治元化延壽度阨尊神。今日校錄，諸天臨軒。
東方無極青帝木真神王，長生大聖，無量度人。
南方無極赤帝火真神王，長生大聖，無量度人。
西方無極白帝金真神王，長生大聖，無量度人。
北方無極黑帝水真神王，長生大聖，無量度人。
東北無極大帝玄女神王，長生大聖，無量度人。
東南無極大帝赤子神王，長生大聖，無量度人。
西南無極黃帝土真神王，長生大聖，無量度人。
西北無極大帝天姥神王，長生大聖，無量度人。
上方無極真帝玄父神王，長生大聖，無量度人。
下方無極無帝道母神王，長生大聖，無量度人。
十方至真飛天神王，長生度世無量大神。並乘紫霞流精之輦，太微金明五真混變無極之駕，素麟丹鳳，青鸞黃獸，萬福之騎，天仙扈從，七億萬人，執持雙珠月明，白羽玄干冠帶，九氣三辰之華，九歌陽音，八素陰唱，嘯歌噰噰，五老啟途，羣仙翼轅，億乘萬騎，浮空而來，傾光迴駕，順治化生。諸天丞相，南昌上宮，韓司主錄，監生大神，五帝司馬，感生元君，執籙把籍，齊到帝前。隨所應度，循運諸天，卻逆除暴，調元五精。水火不尅，萬物悉全，天人鬼神，順道變仙。順為臣子，忠孝德先，忠感玉帝，孝徹太玄。陰陽和等，三官列言，人神感悅，品彙駢繁。下極幽都，北山河源，冥類苦爽，時刻升遷。以順得生，仙化成人。生身受度，劫劫長存。隨劫輪轉，與天齊年。永度三塗，五苦八難，超凌三界，逍遙上清。上清之天，天帝玉真，無色之境梵行。
東方八天
運智正除天，帝玉覺睹月。
洞霞寂夷天，帝醜鑒元期。
彰直元通天，帝馘妄理真。
照效清池天，帝苦勤寥。
昌景仁政天，帝吉義安。
蹈登煥夷天，帝長肱正基。
崇譽炎常天，帝整真微晞。
玉真高聖天，帝道極元凝。
南方八天
艷靜淵映天，帝胡尤琛。
神鄉總樞天，帝勾龍師存。
述理精玄天，帝石嶽正璘。
火度化周天，帝選妙資忱。
魔治宛靈天，帝兆勤洞豪。
逸婁沖璩天，帝彊鹿皓蘇。
赤奪摽秀天，帝祈東偃名。
太極順皇天，帝蕪軒董玄。
西方八天
仇圖蔚育天，帝爍陀郗明。
睹燿真妙天，帝祚莊堂。
梵度明瑤天，帝宗耀頓康。
抱正斗機天，帝斬伐魔凶。
辨伏安道天，帝嗣康監生。
素明洞虛天，帝惠施部慈。
華都燿明天，帝雞樞婁侖。
要玄大皓天，帝皛絕神環。
北方八天
神府公符天，帝宿陰城。
梵章紫皇天，帝越平延。
龍猷轄洞天，帝火旦爓焮。
僊平清修天，帝玉素真華。
混合妙真天，帝抱光紫輝。
玄璘統儀天，帝時承道生。
冥度弘嘉天，帝杳曲玄嶼。
澄漢洞浮天，帝中極幽微。
三十二天，三十二帝。諸天隱諱，諸天隱名。天中空洞，自然靈章。順治五星，不有遲留。伏藏悖逆，道氣左回，逆犯者追，使氣循軌。由正相生，交養萬彙，與帝同榮，無敢夭傷。秀實華精，一萬九千四百二十一種穀果蔬畜，五行順生，食者長年，不作疾癘，自致神仙。此文隱諱，知者不言。悟真識玄，玉書明宣。諸天隱韻，無有尅勝。戰爭違性，干凌五星。之分協和，致福帝主。萬年正氣，殄滅祆怪，凶害水捐。順治之音，順治之尊，順治之神，順治之魔，順治之靈。二景六合，順躔上清。紫微布氣，招搖列星。太和沖盈，金木同形。水火為一，土德共並。殺害怒鬥，以順得平。無量之奧，深不可詳。敷落神真，普度天人。今日欣慶受度，歷關諸天，請滅遲伏留逆勃蝕之氣，斬絕祆根，順度五常，真流太玄，五帝轉樞，經緯天門。東斗延生，西鬥合氣，北斗養胎，南斗行勢，中斗受形，三界福凝。青帝樂金，白帝同木，赤帝運水，黑帝助火，黃帝含虛。五行協佐，敢有惡逆，不順道者，戮以風火。青天真王，治木之鬼。赤天真王，斬火之賊。白天真王，斷金之邪。黑天真王，滅水之怪。黃天真王，伏土之殃。五帝真王，萬神之宗。飛行鼓從，總領神兵。麾幢鼓節，遊觀太空。自號赫奕，諸天齊功。上天度人，嚴攝祆凶。木氣逆土，土製水窮。水藏火精，火鍊金鎔。金還尅木。相迭為凶。五帝握符，五星御龍。御繞靈綱，使氣和同，五行順治。不有尅傷，天人協道，萬物輝昌，自然長生。時化明雍，天地正輪。六精允隆，萬氣無愆。聖運無窮，萬神咸聽。三界五帝，列言上清。
龍漢延康，真道惟常，恍惚無形，初不隱彰。元晶廓如，混氣華芒，赤黑潛孕，五氣乃光。方域定位，東西擊攘，形勢相乘，或柔或剛。金木爭戰，龍虎騰驤，陰制於陽，陽薄於陰。凌奪無期，氣與神傷。元始行道，五星尊王。善為陽順，惡為凶戕，正真御樞，中極命神。順以治化，化開玉京，晃燦玄臺，碧落維天。天上天下，無幽無冥，無形無影，無極無窮。赤明開圖，運度順行。元始安鎮，瓊篆玉文。流雲翥鳳，元氣道根。保制劫運，使天長存。梵黑彌羅，萬範開張。元綱流演，三十二天。輪轉無色，周回十方。旋斗歷箕，回度五常。三十五分，總氣上元。是謂順行，不犯神綱。綱以制氣，進退所將。好生協從，輪無蹶張。順道偶和，和密而淵。八景冥合，氣入玄玄。玄中太皇，上帝高真。泛景璇圖，敷落洞章。赤書五篇，制斷不祥。經緯得緒，三界福堂。
帝德體循，紫庭聯芳。雲宅玉靜，日闕金璫。皇皇寶華，空洞自然。千和萬合，五政成真。真中有神，長生大君。無英木帝，白元金神。太一治土，司命火尊。桃康合延，水祖大溟。執符把籙，保命生根。上遊上清，出入華房。八景之內，細微之中。下鎮人身，泥丸絳宮。中理五氣，混合百神。十轉回靈，萬氣齊仙。仙道貴生，無量度人。上通玄門，飛天法輪。順治命延，罪福禁戒。宿命因緣，普受開度。飛魂生身，身得受生，上聞諸天。諸天之上，各有生門。中有空洞謠歌之章，五真靈篇，辭參高真。
第一五星真君紫微定位飛空之音
太空無邊，道體自然。冥漠匪跡，混洞之先。恍惚中物，至精不遷。升陰降陽，元氣綿綿。氣從何生，太虛發煙。晶明在胎，神氣淵泉。三五既名，七九相連。氣分方畔，水火變生。強弱剛柔，道功無全。根角有來，落落在天。生化由之，悟則神仙。五行共濟，五賊為緣。水火金木，中土天關。尅制則鬱，氣變成姦。不動則平，化力無傳。歌此靈音，泛駕翩翩。
第二五星真君順治五氣招玄之章
金光在東，炎炎寶龍。西靈授符，南山起雷。黃旗翻翻，環拱太微。履道無爽，真氣所歸。錦輿琅軒，金馬玉鞭。吾何狩之，周流八騫。事君事父，順忠孝先。道妙在玆，祕不可傳。上輔帝臺，出為德宣。吾道正明，光揚九天。生植和澤，造化匪艱。布於天道，灌氣巡環。庶品孳育，各用其元。光亙上下，萬氣同仙。內福三界，外洞人玄。天順明清，地順咸寧。人順胎丹，重閬胞扃。出生無死，徹視通靈。神變入空，驂駕九龍。慶燿流彩，五老命封。玉策絳章，左嘯華童。右扶太真，流金火風。順行祕道，萬帝唱恭。五行返一，非有無中。
第三五星真君順治運度大霞歌曰
天市層垣，列燿猶肆。我執玉書，赤文大字。刻寶光門，瓊館北軒。星國萬里，仙民軿繁。中有帝皇，絳闕紫煙。雲盈我居，光浮我廬。陰陽二景，瑤琳珮珠。亹亹其行，五色自生。遲伏留逆，順德無爭。以順事帝，動如符契。以順事天，得道自然。以順生化，神功綿綿。氣合太無，結錄寶圖。五篇玉文，迴旋帝車。帝車在東，仁化普從。大標經西，攙槍協齊。順道為治，神造希夷。我位上王，炯炯其方。善惡不遺，德之所臧。順為聖德，萬方作則。不順天運，變為五賊。道幾無形，杳杳元精。生化無窮，螭跡彫瓊。雲萌紫素，咽服玉精。目視三拿，倏忽變通。神母玄父，日月瞳矓。
此三界之上，飛空之中，五星真君順治五行至妙之音，音參洞章。誦之百遍，名度南宮。誦之千遍，五帝保迎。萬遍道備，飛升太空，過度三界，位登仙翁。有聞靈音，萬神敬形，軟制地祇，侍衛送迎，拔出地戶，五苦八難，七祖升遷，永離鬼官，魂度朱陵，受鍊更生。是謂無量，帝度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及五方真元道君至靈隱祕之音，皆是大梵之言，非世上常辭。回度順綱，使流演得宜，遠諸災殃，降致和氣，福如太倉，故謂玄奧，難可尋詳。上天所寶，秘於玄都紫微上宮，依玄科四萬劫一傳。若有至人齎金寶質心，依舊格告盟十天，然後而付焉。
道言夫五行順治，則萬物有宗，陰陽至和，三界歡樂，天人長年，無夭折尅傷之患。若氣化失次，星度迭軌，刑殺制勝，竟不休息。則天地運度，亦有否終。日月五星，亦有虧盈。至聖神人，亦有休否。末學之夫，亦有疾傷。以其五行之氣，不以順道，則天人怒而不喜，人鬼凶而不吉。凡有此災，同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫世人生命，限臨滯厄，運即相須，水火交錯，數歸滅亡，氣索命終，以五行刑尅，併於絕地故也。不知身壞物弊，而真神本元之主，道之至精，未常滅也。五行逆次，則天地終極。或末學道淺，仙品未充，運應滅度，身經太陰。臨過之時，同學至人為其行香，誦經十過，以度屍形如法。魂神徑上南宮，隨其學功，計日而得更生。轉輪不惑，便得神仙。
道言：五星凌犯，不順治其道，上為天災，下為地禍，中為人患。天地運終，星宿錯度，日月失昏，四時失度，陰陽不調，不順於天也。山摧地震，水湧泉涸，獸食人民，蝗鼠害稼，陷沒注決，風火迸出，壓溺倒裂，不順於地也。國境生災，兵革興作，疫毒流行，兆民死傷，師友命過，鬼出為祟，不順於人也。五行失順，則物莫能治。欲使順道自然，天下安謐者，皆當修齋，敷露五方真文，立壇奉幣，以告五帝，行香誦經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地、帝主、兆民，行是功德，有災之日，發心修齋，燒香誦經，十過皆諸天記名，萬神侍衛，右別至人，克得為聖君金闕之臣，諸天記人功過，豪分無失，天中真王亦保舉爾身，得道者乃當洞明至言也。
道君撰
元始靈書五行順治玉篇
東方八天
神屢易圖，玉過山回。子王七覺，輔波仙深。旦列靜卒，江梗呼迎。寶煙披澤，始栗備身。閱碩彊偃，辨卑羅密。魯輦息家，處檀移心。魔詠枝河，究屈張平。蘭球珠忽，禽龍梵陰。
南方八天
太玄混微，斗著轉華。移盈曲祿，報該無涯。念蕩董頤，救明演徙。極深光總，九搖契遠。露戟韓司，洎詵招西。飛玉投檢，瓊籌泛芽。丹明希沈，長幾嶧訛。騫傳良滌，房睹迎陀。
西方八天
音混真隅，柳寂鎮鋪。義殿洪護，遘健錫無。仗仗亟丑，月羅雲奔。部茫哆參，王中玄臺。元洞惡奕，靈童爓浮。祥寧寔賈，靈提丁謀。勤玄樂明，燿雄傳孤。梵明皇景，豐嬉並元。
北方八天
太玄宛室，旗正亭白。沈酬幾澄，貴真奚名。廓定逸革，樞靈愬●。韶庭湄濩，醜那奕升。宿嶽林曆，道混魔京。罔被淵密，龍固迷緣。太陰九靈，魔微朝徵。神瑛沙蘭，韞誥仙盟。
道言：此諸天中大梵隱語，無量之音，舊文紫筆題璇璣之門。以東方八天第一第二第三字，正天分度，丹書龍臺玉山中閣。以南方第六天第四第七字，使五行順治，氣不害逆。三華太玄碧落之文，刻紀中斗●●宮司空之庭。以西方第三天第五第七字，第四天第一第八字，以斬祆芒犯害。順行之軌，黃道之前，為●之者，使水火不尅，正氣和寧，帝道皇極，吉昌薈延。大素錄簡之筆，著文斗箕。東北龍母之山，鳴鼓之樓，真靈瑤闕，譙都之上。以北方第二天第三天第四字，第八天第一第四第七字，以斷卻五行不循，星車失度差躔之氣，使五行順治，降福人天，為百靈所仰，萬神所遵。字皆廣長一丈，八角垂芒，方廣如印。天真皇人昔書其文，布於八天十方上下，以為正音。有知其音，能齋而誦之者，諸天遣飛天神王，下觀其身，書其功勤，上奏諸天，萬神朝禮，地祇侍門，大勳魔王，保舉上真，道備克得，遊行三界，升入金門。
此音出空洞之中，太和沖杳之氣，結成正音。五行刑害不順，行度失治，禍及民者，鼓其音而禳之，天垂甘露，地生神芝，金寶開泄，符瑞自生。無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，羣祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集羣仙，天無氛穢，地無祆塵，冥慧洞清，大量玄玄也。
