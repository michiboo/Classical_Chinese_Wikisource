
道言：昔於太始廣生天中，紫霄洞歌大福樂土，受元始度人祈求嗣續慶延門閥妙品。元始天尊當說是經，周迴十過，以召十方，始當詣座。天真大神，上聖高尊，妙行真人，無鞅數眾，乘空而來。香靄浮煙，翔鸞隨蓋，赤光前擲，瑤車轉雷，縟彩仙雲，絢葆千色，洞煥太空。七日七夜，諸天海嶽，交碧揚霞，日月星宿，凝明並照，神風遠襲。玉嵒露煇，天翠高虛，絳氣飄衍，一國地土山川林木，鑑潔緬平，仰矚毫髮，重影沓見，萬象同規，土成柔玉，紺青一色。眾真侍座，元始天尊玄坐空浮蘂珠寶臺之上。說經一徧，諸天大聖同時稱善，是時，一國男女，悟識生根。說經二徧，定觀本元，不落苦趣。說經三徧，咸知至道，生育之宗。說經四徧，生逢聖運，為賢哲士。說經五徧，心行孝慈，善於養老。說經六徧，陰陽合德，感化靈胎。說經七徧，得至法門，生道不終。說經八徧，雖有受生，不為愛慾，持結淫想。說經九徧，曉解希微，雌雄混合，理參洞玄。說經十徧，一切有情，永延嗣續，慶流海宇，福及幽明，是時，一國是男是女，莫不傾心，皆受護度，鹹得長生。
道言：是時，
元始天尊說經一徧，東方無極無量品始生雲芽玄露大神，無鞅之眾，浮空而至。說經二徧，南方無極無量品明性雲芽寶華大神，無鞅之眾，浮空而至。說經三徧，西方無極無量品大素雲芽感化大神，無鞅之眾，浮空而至。說經四徧，北方無極無量品神水雲芽定嬰大神，無鞅之眾，浮空而至。說經五徧，東北無極無量品受識雲芽明智大神，無鞅之眾，浮空而至。說經六徧，東南無極無量品縷絡雲芽攝用大神，無鞅之眾，浮空而至。說經七徧，西南無極無量品賢質雲芽主福大神，無鞅之眾，浮空而至。說經八徧，西北無極無量品陽運雲芽健育大神，無鞅之眾，浮空而至。說經九徧，上方無極無量品碧菡雲芽九宮大神，無鞅之眾，浮空而至。說經十徧，下方無極無量品靈藏雲芽復命大神，無鞅之眾，浮空而至。
十徧周竟，十方無極天真玄化大神，一時同至，一國男女，傾心歸仰，悉悟道元，傳立嗣續，生化之基，繼其本宗，聯芳襲慶，其生無窮。來者有如細雨密霧，無鞅之眾，迮國一半土皆偏陷，非可禁止。元始大慈，欲使無量眾生，明識造化之先，至道之奧。所以妙極隱諱者，為明雌一雄一之神，偶而為爻，混合百神，徊煙散風，化生真一，即是人備至祕之道。雖飛傳列真，未得道時，皆以雲珠下投金液，玄妙感合，生此靈胎，神氣充備，內顯真身無動之體，開演祈求嗣續慶延門閥之法。存念生根，始由元氣。元氣之精，微細如纖粒。於是懸一寶珠，大如黍米，在空玄之中，去地十丈。元始登引，天真大神，上聖高尊，妙行真人，十方無極至真雲芽生化玉嬰真子大神，無鞅數眾，俱入寶珠之中。天人仰看，惟見拂拂從珠口中入，既入珠口，不知所在。國人廓散，地還平正，無復歌陷。元始即於寶珠之內，化舍蓮胎嬰之相，說經都竟，眾真監度。以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，嗣續昌隆，福慶來臻。全其本年，無有中傷，傾土歸仰，咸行善心。行惠行和，行弱行化，行悲行恕。行儉行慈，行定行仁。言無唱宗，口無佞聲，齊同慈愛。異骨成親。國安民豐，欣樂太平，經始出教，一國以道。預有至心，崇奉禮敬，皆得度世。
道言：元始天尊說經中所言，並是諸天上帝內名，生神育嬰隱韻之音。亦是真魔內諱，混化變胎，以致嗣續慶延世系百靈之隱名也，非世之常辭。開闡大法，明道根元。初從胎育，朱精白鉛。和混萬過，三一鼓舞。玉飴哺靈，流珠啟明，帝妃儛賡，紫胞坼落，天嬰挺生。號曰真一，宇曰精延。為形之主，百神之尊。固道元命，生道真身。爾欲祈求賢嗣，門戶亨榮，使無絕氣，與道無邊。惟已得道大聖，能悉其章。誦之十過，諸天遙唱，萬帝設禮，聖母破券，司命定生，監魂益善，福慶駢蕃，群魔束形，鬼精滅爽，回屍起死，返胎更生。至學之士，誦之十過，則天后衛房，三界唱恭，天機上相，注命得生。嗣續傳世，慶延門閥，濟度生厄，絕而保完。所以爾者，學士外滌世殗，內臻化淵，童君捧箎，女君奏塤，聲和神布，妙諱乃傳，道胎靈孕，嬰息自然。召制十方，保鍊胎仙，克降嘉嗣，無有夭殤。輕誦此章，身則被殃。供養尊禮，門閥慶延。世世昌熾，與善因緣，萬災不干，神明護門。斯經尊妙，獨步玉京。度人無量，為生道之宗。巍巍大範，德難可勝。
道言：凡誦是經十過。諸天齊到，為爾開呈生錄，降嗣繼賢，永大僊宗。億曾萬祖，幽魂苦爽，皆即受度，上昇朱宮，格皆九年，受化更生，得為貴人。而好學至經，功滿德就，嗣孫應仙，葉葉受道，門閥慶延，皆得飛昇金闕，遊宴玉京也。上學之士修誦是經，為諸生民祈求嗣續，使生道不絕，民獲有後，祭祀祖玄，陰德垂裕。皆即受度，飛昇南宮。世人受誦，冑系綿昌，則延壽長年，後皆得作屍解之道。魂神暫滅，不經地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳輕泄漏慢。殃及九祖。長役冥官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經。祈求嗣續，慶延門閥，感神真風火之君，傳降台光，使命得生。智識明秀，人中之英，拔度上世亡魂，斷地逮役。升上南宮。七月長齊，誦詠是經，祈求嗣續，慶延門閣，感金真黃室之氣，傳降幽精，使形得備宮室內固，百神入胎，身得神仙，諸天書名，黃籙白簡，削死上生。十月長齋，誦詠是經，祈求嗣續，慶延門閥，感太玄真一之精。傳降爽靈，使性徹寥漠，慧通九冥，懸知吉先，與化同營，為國王帝主，祈請聖嗣，璇萼萬芳，百靈稱慶，普天蒙福，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，為諸絕嗣眾生，降致道氣，成使有子，克基其家，得為九宮真人。本命之日，誦詠是經，三元返嬰，白珠凝神，道父道母，長守泥丸。司命定籍，伯華益年，魂神澄正，萬氣長存，不經苦惱，身有光明。三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐五色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，祈嗣慶門，生化度人。雌雄隱韻，混合自然。空生三氣，氣變赤文。元始祖劫，化生諸天。對明雙景，是起天根。傳氣立祖，法道為身。五文開廓，五臟棲神。上有天闕，虛適群仙。經絡血脈，是為至靈。威制萬類，身備天經。傳孕嗣續，紹祖列孫。祈求勝氣，貴慶來庭。胞胎受真，羅列交纏。碧縷貫瞳，緑繒為筋。定為僊宗，應登高玄。體有朱誌，舌有錦文。三萬六千，神符繞身。永輔帝化，飛昇玉宸。下建民物，皆著玄文，流布大梵，身中之天。頭為蕭臺，腦為玉山。委曲九回，宮室相連。前有明堂，赤鑑三君。後有玄堂，九祖七玄。注記嗣續，保慶家門。元辰簡奏，天馬驛傳。定子注孫，繼續本先。方寸虛盈，列坐高真。紫衣絳裳，狀如天嬰。節會谿穀，皆為玉京。百神會身，大有妙庭。金闕玉房，森羅淨霐。大行梵氣，周迴十方。中有度人不死之神，中有南極感降嗣續長生之君，中有度世司馬大神，中有好生韓君丈人，中有南上司命司錄延壽益算度厄尊神。迴骸起死，無量度人。今日校錄，諸天臨軒。
東方無極飛天主福神王，長生大聖，無量度人。
南方無極飛天定生神王，長生大聖，無量度人。
西方無極飛天注嗣神王，長生大聖，無量度人。
北方無極飛天錫慶神王，長生大聖，無量度人。
東北無極飛天益等神王，長生大聖，無量度人。
東南無極飛天增品神王，長生大聖，無量度人。
西南無極飛天送生神王，長生大聖，無量度人。
西北無極飛天度厄神王，長生大聖，無量度人。
上方無極飛天進德神王，長生大聖，無量度人。
下方無極飛天輔聖神王，長生大聖，無量度人。
十方至真飛天降慶神王，長生度世無量大神。並乘輕霄流軿，翠霞瓊輦，星車羽蓋，綺仗風輪，驂駕碧鳳，神虎蒼龍，建萬華之節，天騎靈旛，前嘯九靈齊唱，後吹八渟同鳴，獅子飛天，嘯歌噰噰，五老啟途，群仙翼轅，億乘萬騎，浮空而來，傾光回駕，降嬰度生。南昌上宰，天機丞相，金闕侍郎，大玄司命，紫靈僊君，韓司主錄，監生大神，執籙把籍，齊到帝前。隨所祈應，生息蕃滋。計考命祿，嚴校諸天。普告三界，無極神鄉，泉曲之府，北都羅酆，三官九府，十二河源。欲致貴勝，嗣續綿綿。上解祖考，億劫種親，疾除罪簿，落滅惡根，不得拘留，逼合鬼群。元始符命，時刻升遷。北都寒池，部衛形魂。制魔保舉，度品南宮。死魂受鍊，仙化成人。生身受度，劫劫長存。隨劫輪轉，與天齊年。永度三途，五苦八難，超波三界，逍遙上清。上清之天，天帝洞曜，無色之境梵行。
東方八天
十華招慶天，帝洞覺好生。
勝宗益賢天，帝定世茂玄。
澡明鍊光天，帝陁明尚英。
龍種玉嬰天，帝觀福廣營。
祖極承圖天，帝妙無常生。
化樞運陽天，帝肖真元昆。
歷符應台天，帝果都祕空。
傳福佑生天，帝納液合煙。
南方八天
光動降識天，帝和無垠。
辨息理明天，帝務延宗。
康回遼澤天，帝順子榮。
傳機宗道天，帝情何靈。
孝始慶初天，帝始育上求。
素開皓都天，帝玉蘭齊瑰。
繪微延霞天，帝寂仙自盈。
盟系靄豐天，帝屹多裔暉。
西方八天
景祈報慶天，帝伯雲郁羅。
辨華棄欲天，帝真交命神。
冥緘密陽天，帝兆先祉包。
溫醴濯支天，帝乘氣赴儀。
敦道亨成天，帝握符通。
窈洞遘甫天，帝力孟成。
日灌彩裔天，帝鹿本太王。
九華含露天，帝靜延定明。
北方八天
冥婁總靈天，帝孕咸同周。
料度正緒天，帝寥持野舒。
積曜部俞天，帝變蜞神。
綱需第容天，帝霞泮聰。
淨變卵珠天，帝窮宅報恩。
述真祀常天，帝管師遙寧。
默抱蘊和天，帝揚嘉神英。
鬱華九微天，帝醜並福完。
三十二天，三十二帝。諸天隱諱，生化之機。諸天隱名，育嬰徽稱。和陽合陰，繼世嗣民。神出空洞，芒芽句茁。自然靈章，上真隱名。召氣之音，帝一胎尊。結節之靈，上隸真魔。育嬰之仙，九陽和真。十陰合神，命嗣榮燿，門閥慶延。無量之奧，深不可詳。敷落神真，普度天人。今日告祈受度，歷關諸天，請滅胎注，斬絕邪祆。誕子無殤，命通太玄。司命監舉，無拘生門。東斗稟氣，西斗鑄形，北斗降魄，南斗賜魂，中斗內主，泥丸尊神。七寶宮室，窗牖分明。神氣衝溢，總監眾靈。青帝護魂，白帝侍魄，赤帝養氣。黑帝通血，黃帝中主二萬神無越。青天魔王，怒役威明。赤天魔王，變遷守真。白天魔王，憤擊虛成。黑天魔王，車轂玄冥。黃天魔王，持犯互爭。五帝大魔，萬神之宗。飛行鼓從，總領鬼兵。麾幢鼓節，遊行太空。恍惚無常，下入身中。潛伏六根，時巡九宮。自頂達踵，無不停容。兆祈嗣續，願生天童。淨蕩胎穢，嚴攝北酆。神王受命，普掃不祥。玉女抱黃，繡襦金璫。聖母護生，福慶堂堂。都吏甲馬，搜捕災殃。神吏甲馬，斬付天綱。擲火萬里，流鈴八衝。敢有厭魅，拒遏胎嬰。金鉞前戮，巨天後刑。屠割鬼爽，風火無停。千千截首，萬萬剪形。魔無干犯，鬼無祆精。三官北酆，明檢鬼營。不得容隱，金馬驛呈。普告無窮，萬神咸聽。三界五帝，列言上清。
元造開始，龍漢延康。體同人胎，混沌相包。眼為日月，頭為崑崙，眉為華蓋，髮為山林，腸胃江海，呼吸風雲，聲為雷霆，出初光明。眇眇億劫，其氣渾淪。上無復色，下無復淵。風澤洞虛，金剛乘天。天生地育，外護百關。金氣堅剛，質疆姿頑。立劫之初，無幽無冥，無形無影，無極無窮。溟涬大梵，遼廓無光。赤明開圖，運度自然。元始安鎮，敷落五篇。赤書玉字，八威龍文。保制劫運，使天長存。爾將降胎，百神內存。太一幽寥，來遇乂寧。玉真徹視，華萼流芳。紫脈降絡，曲折靈文。腦膜丹縷，自然流雲。因攝命根，使命長生。梵氣彌羅，萬範開張。元綱流演，三十二天。輪轉無色，周迴十方。旋斗歷箕，回度五常。三十五分，總氣上元。八景冥合，氣入玄玄。玄中太皇，上帝高真。泛景太霞，嘯詠洞章。金真明郁，流響雲營。玉音攝氣，靈風聚煙。紫虛鬱秀，輔翼萬仙。祈求嗣續，繼先承門。風迴煙繞，紫虛梵胞。千和萬合，自然成嬰。嬰真有神，長生大君。太乙主生，司命紀年。桃康合體，遘精丹田。執符把籙，保命生根。上遊上清，出入華房，八冥之內，細微之中。永鎮人身，泥丸絳宮，中理五氣，混合百神。十轉迴靈，萬氣齊仙。仙道貴生，無量度人。上開化源，生如飛輪。罪福禁戒，宿命因緣。普受開度，死魂生身。身得受生，上聞諸天。諸天之上，各有生門。中有空洞謠歌之章，真王靈篇，辭參高真。
第一欲界祈嗣迎慶之音
人道維何，子孫是佑。祖幹孫枝，英房實茂。世當綿派，淵冑遠久。積德賜賢嗣，上帝垂慶延。稔惡斷爾續，衰薾淪重泉。帝心本無私，福報為善緣。生民寡嗣孫，黑籙在三天。悔過祈至真，首罪露誠丹。司命赦刑籍，玉女抱真還。為爾千年後，積善廣真源。金車登紫庭，慶積若丘山。
第二監生定嬰之章
真一玄一，合為天精。飛露墮珠，受胎為人。和氣肇元，形模乃全。精延入勝，知而能言。識明真妙，文武經綸。為帝為王，為牧為臣。祖基為先，嗣承厥後。生道不泯，長生妙有。積德垂代，慶系無垠。念道思真，至聖無親。爰有簡籙，福慧生民。民亦何知，謂天無神。殺盜貪嗔，恣兆所行。不知絕緒，禍逮爾身。天官執筆，注其善功。百子千孫，祿食萬鍾。兆能所願，醮禮仙公。監生送魂，九老降容。使兆世其家，生氣永不終。故知道妙本，太陰飛千龍。
第三玉帝聖子歌曰
金闕絳霄，飛龍繞嶽。碧土紫房，洞清寥廓。帝有八子，聖智神通。長生大君，赤日瞳朧。青華東桑，三天列封。蓬萊仙王，制命萬靈。神璽玉策，翠袍羽巾。是皆上靈，聖冑洪勳。況爾下民，貴繼其先。杞祖奠宗，慶延其門。明不仰至教，奏章敷玉文。召氣得賢正，祈為聖君臣。道常愛生化，連連無斷倫。陰陽合太和，剛風舉其身。
此三界之上，飛空之中，真王歌音，音參洞章。誦之百徧，道氣充盈。誦之千徧，群倦監臨。萬徧道備，感激神靈，生端潔士，為世賢人，進道功業，舉形上昇。有聞靈音，百神衛形，勑制地祇，出入送迎，拔出地戶，五苦八難，七祖昇遷，永離鬼官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈真王，天機上宰，垂系生民，註定嗣續，不斷孳育，流通化源，使生幾無盡，自外得者，後裔孫條孫枝擁茂，自內得者，雌雄神遇，下接氣泉，感生玉嬰，稟受真正，肖顏同體，紹立仙宗，身得神傳，分形萬億，幽棲方寸，神徧十方隱祕之音。皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於神霄玉清上宮，運當下傳，垂教乃宣。若有至人齎金寶質心，依舊格告盟十天，然後而付焉。
道言：夫善信之士，嗣子未立，先冑不繼，門閥萎落，或屢生女男，夭殤不成，纔及幼孺，便即淪沒。凡有此災，同氣皆當奏詞投款，祈懇上真，齊心修齋，六時行香，十徧轉經，福德立降，嗣息生成，慶延積世，消諸不祥。無量之文，普度無窮。
道言：夫末學道淺，或福業未充，祈求嗣續，雖得生已未至成人，多被夭害。同學至人為其行香，誦經十過，以度夭殤如法，魂神徑上南宮，隨其善功，復得更生。為爾賢德之男，慶延門第，輪轉不滅，便得神仙。
道言：夫生民不知無後為大，定信此身滅已綠盡，未明大道以生氣無終，世世不絕為本。九玄七祖，近世祖考，廢泯時祀，犯禁彌甚。或年齒既大，嗣續未立，既常誕育，不遂婚宦，或生輒愚魯，慧靈不開，偶得成人，不循四業，所習凡下，遠遊無方，貽親憂憤，弱稚縈疾，治療無痊。皆是父母先世殃注訟呼所延，悉當行香誦經，祈求天司，以招福慶。夫齋戒誦經，功德甚重。上為人君，祈嗣蕃清。下為兆庶，延續家門。生死受賴，其福難勝。故曰無量，普度天人。
道言：凡有是經，能為帝主兆民，行是功德。祈求之日，發心修齋燒香，誦經十過，皆諸天記名，萬神侍衛，右別至人，剋得為聖君金闕之臣。諸天記人功過，毫分無失。天中真主亦保舉爾身，得道者乃當洞明至言也。
道君撰
元始靈書中篇
東方八天
緑應昭符，黎學道蘇。熙南允封，契天合魚。英晃爽夕，麓素凝濡。神灨誠布，聿詔大魁。鑒蹟匪回，蘄永壽言。帝澤寶有，霄飛意冥。道大真龍，禳慶沛度。安祉變猷，案勝廣定。
南方八天
綺侖斗包，子還戌高。天籍司枚，福溱效嚴。奚盧忻恚，閱空辭彬。洞咸幽計，瑰罔筵頤。酎陣險縛，鬼首樵肥。鄒靈哿顏，辨炳牛尼。嶽驅機相，玄省教微。曜強注生，監玄仰淵。
西方八天
紀景靈定，坤足邀明。遙魔彥堅，武箕婁魔。洞洪寥濱，元圖隱哥。澤奕肆宗，丘騎旼還。縣稟列瞑，億健由灘。支務海洛，宜勤棣般。杳浦翹梭，欹淇徧巒。士浸蔚角，秋火戈山。
北方八天
酆程窅都，支溪遄蕪。曆真離周，氏室傳俞。勿落盤濯，神鳳著騫。槎皇卷鋤，謹命瓛序。依攸憫遷，覺稠倣傞。雲兗披灊，孟阿邢何。龜華異邊，祕邈道琪。神曹把筵，仙碧露芝。
道言：此諸天中大梵隱語，無量之音，舊文字皆廣長一丈。司命大禁，南宮上宰，監生大神，以鸞羽紫瞳之紱，書於絳臺瓊房金墉之上，以為正音。大定生息，道氣襲隆，祕諱之要。侍文玉童玉女，各六千人，俠以寶華，覆以龍巾。有知其音，能齋而誦之者，諸天皆遣飛天神王，下觀其身，書其功勤，上奏諸天，嗣續貴壽，慶延門閥，大勳僊曹，保舉上真，道備剋得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神惠澤，三界普聞，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙天無氛穢，地無祆塵，冥慧洞清，大量玄玄也。
