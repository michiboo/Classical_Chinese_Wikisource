
道言：昔於洞陽天中，太微空歌晶華樂土，受元始度人安鎮九壘土祆不祥妙品。元始天尊當說是經，周迴十過，以召十方，始當詣座。天真大神，上聖高尊，妙行真人，仙王土皇，官屬僚佐，地真主宰，無鞅數眾，乘空而來。黃雲慶霄，羽蓋琅輿，彌覆九壘，晃燿八冥，流光錯落，洞煥太空，五日五夜，諸天日月星宿，璇璣玉衡，一時停輪，諸地海嶽，洞穴谿壑，碧華明徹，風雲靜默，天無浮翳，地無伏祆，一國地土林木原隰，緬平一等，無復高下，土皆作文玉，雲霞炳煥、無有異色。眾真侍座，元始天尊玄坐空浮九光金爓龍臺之上。說經一徧，大地土皇同時稱善，俄頃五嶽靈宮，化現真文。說經二徧，玄闕開通。說經三徧，醴泉湧出。說經四徧，山澤川源，皆生祥瑞。說經五徧，地藏七寶，流出人間。說經六徧，土祆鬼精，捨邪歸正。說經七徧，禍害斷絕，殃注消滅。說經八徧，北都羅酆，九幽地獄，一切罪魂，並蒙原赦。說經九徧，鬼官主者，咸進仙階。說經十徧，萬物遂性，民無夭傷，是時，一國是男是女，莫不傾心，皆受護度，鹹得長生。
道言：是時，
元始天尊說經一徧，東方無極無量品色潤壘仙王，土皇神君，無鞅之眾。浮空而至。說經二徧，南方無極無量品剛色壘仙王，土皇神君，無鞅之眾，浮空而至。說經三徧，西方無極無量品石脂色壘仙王，土皇神君，無鞅之眾，浮空而至。說經四徧，北方無極無量品潤澤壘仙王，土皇神君，無鞅之眾，浮空而至。說經五徧，東北無極無量品金粟澤壘仙王，土皇神君，無鞅之眾，浮空而至。說經六徧，東南無極無量品金剛鐵澤壘仙王。土皇神君，無鞅之眾，浮空而至。說經七徧，西南無極無量品水制澤壘仙王，土皇神君，無鞅之眾，浮空而至。說經八徧，西北無極無量品大風澤壘仙王，土皇神君，無鞅之眾，浮空而至。說經九徧，上方無極無量品崑崙閬風珠闕瑤池八極靈仙，九宮地真，無鞅之眾，浮空而至。說經十徧，下方無極無量品洞淵無色混黃洞空綱維壘仙王，土皇神君，無鞅之眾，浮空而至。
十徧周竟，十方無極九壘土司，仙王皇君，一時同至，一國男女，傾心歸仰。來者有如密雪飛沙，無鞅之眾，迮國一半土皆偏陷，非可禁止。於是元始俯視九壘冥漠淵眾三十六宮，諸大土皇殿闕臺觀，冉冉上昇，至天尊所。元始即以赤光火玉之拂，煇映宮闕，變為一珠，初若彈丸，三十六宮，明徹可見。元始再運神力，揭此寶珠，大如黍米，在空玄之中，去地九丈。元始登引，天真大神，上聖高尊，妙行真人，十方無極至真大神，九壘仙王，土皇神君，無鞅數眾，俱入寶珠之中。天人仰看，惟見勃勃從珠口中入，即入珠口，不知所在。國人廓散，地還平正，無復欹陷。元始即於寶珠之內。照見九壘土祆惡鬼形狀，種種不祥，出示靈文，安鎮除滅，利益生民。說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人過值經法，普得濟度，全其本年，無有中傷，傾土傾仰，咸居樂康。不喜不怒，不憂不悲，不病不惱，不苦不勞，不擾不驚。言歸至理，意合天真，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是九壘土皇內名，隱韻之音。亦是仙王內諱，百靈之隱名也，非世之常辭。上聖已成真人，通玄究微，能悉其章。誦之十過，諸天遙唱，萬帝設禮，九壘明正，土祆束形，謹守天劫，不敢害人，上帝律令，速付天丁。至學之士，誦之十過，則五土聽命，三玄稽首，邪精喪眼，土魔滅爽，濟度垂死，絕而得生。所以爾者，學士德化未充，道未合真，以制十方，威未制九宮，德可伏御百祆，束縛魔靈，但卻死而已，不能更生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，安鎮黃闕，普掃不祥，度人無量，為九地之宗。巍巍大範，德難可勝。
道言：凡誦是經十過，九壘三十六仙王，土皇神君齊到，除蕩土祆刑犯，地下害氣，劫攝土公，畏法護人，億曾萬祖，幽魂苦爽，皆即受度，上昇朱宮，格皆九年，受化更生，得為貴人。而好學至經，功滿德就，皆得神仙，飛昇金闕，遊宴玉京也。上學之士，修誦是經，中宮土德靈寶真人，降浩元之氣，流入身中，皆即受度，飛昇南宮。世人受誦，則地司毀券，不敢拘形，償骨地官，延壽長年，後皆得作屍解之道。魂神暫滅，不經地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳，輕泄漏慢，殃沈九壘，長役土官。待經五帝，玉童玉女，各三十六人，營衛神文，保護受經者身。
道言：正月長齋，誦詠是經，安鎮青赤土政，辟除九壘一十二種土殃注氣，為上世亡魂，斷地逮役，度上南宮。七月長齋，誦詠是經，安鎮白黃土司，辟除九壘一十二種土殺刑氣，身得神仙，諸天書名，典籙白簡，削死上生。十月長齋，誦詠是經，安鎮玄黑土官，辟除九壘一十二種土怪害氣，為國王帝主，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，八方福土，併及一身，得為九宮真人。本命之日，誦詠是經，土官降福，軒始延齡，仙王護命，命存黃庭。真人飲兆華池，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齊戒入室，東向。叩齒三十二通，上聞三十二天，心拜三十二過，閉目，靜思身坐黃黑紫三色雲氣之中，內外蓊冥，有青龍、白虎、朱雀、玄武、獅子、白鶴、羅列左右。日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，安鎮九壘土祆不祥開闢妙品，綿劫度人。正行遊梵，升降自然。混極九輪，虛無至真。玄元祖氣，流結成形。風淵包絡，妙運巡根。大法保鎮，群類化成。碧林蒼池，羅列玄靈。九光總統，上帝玉文。離合變立，赤運開明。太空輪轉，飛範真香。是為沖妙，玄中之玄。鬱壘六交，攝御崑山。下纏風澤，劫仞泉臺。茫茫大化，晨浩凝精。三真廣延，黃燿琳庭。軒始昌陽，甲土元卿。紫煙絳霞，照朗高清。役使百魔，坐鎮十方。中有元關布氣之真，中有通靈合變之君，中有考察開化大神，中有伏邪滅祆丈人，中有九冥洞淵洞極載天持地皇老尊神。共敷至教，大道化身。今日安鎮，萬聖臨軒。
東方無極保世神王，長生大聖，無量度人。
南方無極滅祆神王，長生大聖，無量度人。
西方無極辟邪神王，長生大聖，無量度人。
北方無極伐惡神王，長生大聖，無量度人。
東北無極旺德神王，長生大聖，無量度人。
東南無極開道神王，長生大聖，無量度人。
西南無極正氣神王，長生大聖，無量度人。
西北無極成化神王，長生大聖，無量度人。
上方無極上清神王，長生大聖，無量度人。
下方無極風澤神王，長生大聖，無量度人。
十方至真九壘神王，長生度世無量大神。並乘黃雲，絳輿翠輦，黃蓋飛輪，驂駕白虎，玄鳳丹鸞，建伏魔之節，神錦龍旗，前導燿昌主帥，後從虎口土龍，獅子麒麟，左右騰擲，七聖啟途，四明捧轅，億靈萬仙，浮空而來。泛氣太虛，飛光景霄。中元翼相，靈紐右宮，玄滋上佐，太陰尊神，總領地真，齊到帝前。隨所安鎮，永保無傾。普告九壘八極，靈關混黃之闕，蒼碧之庭，三十六君化氣，九宮洞天曹局，山澤川源，五河八海，雙光沿泉，三玄四始，一切神靈，收捕土祆，殺伐邪精，北都羅酆，拘制鬼營。生民安泰，國祚清平。死魂遷化，白骨成人。生身受度，與氣長存。因緣輪轉；上升諸天。永斷地下一十五種害物土祆，殄滅不祥，肅清四冥。四冥之天，天帝混成，合道之境梵行。
東方八天
黃中理玄天，帝流銖延孫。
九壘神空天，帝閟康庸。
極真燿和天，帝閤曲尚筌。
生津布華漱靈天，帝祕景丕瓊。
道昭厚化天，帝照無敵元。
太沖德容天，帝靈梵度光。
靜順頤元天，帝抱由究非。
祖生無咎天，帝唱息隱宮。
南方八天
火壁赤墳天，帝念極住元。
張泠流經天，帝握善愈揚。
梵元度空天，帝靜朱勝龍。
秀嬰委素天，帝爍羅童瞻。
嶧穴妙光天，帝石沖亮夫。
盤基微虛天，帝直紀敦時。
陽隸曲池天，帝殿祺祐山。
土府察獄天，帝育神祕樞。
西方八天
孔升幽化天，帝嗇益至迴。
皇崖祖靈天，帝瑤慶備修。
幽古繁宜天，帝白元孔相。
陸冥四存天，帝覺道屆純。
洞江微滸天，帝梵龍九阿。
微生浩景天，帝催謁令存。
離真樂常天，帝兆復素空。
精纏次瑤天，帝結降特明。
北方八天
太虛梵容照無天，帝寧輔郎須。
太虛寶劫厚成天，帝祝恥都安。
直明辨孚進志天，帝邊落時明。
斗璣晃霄天，帝極化塗先。
進神敷生在，帝蔚伨無升。
翊皇總壘天，帝迪諒切。
定懷察陰天，帝悲豫蒙思。
貴利升遊達真天，帝無求太庸。
三十二天，三十二帝，諸天隱諱，諸天隱名。天中空洞，自然靈章，九壘隱韻，土皇之音。仙王之尊，土皇之神，九都大魔，風澤之靈。九纏十壘，混化元根。妙會之祖，德難可稱。羅布靈真，總治神機。今日欣慶，安鎮九壘，斬斷土祆，絕滅不祥。升降道氣，通運靈津。土水風界，二十七重。真王檢察，統御神功。東極納氣，西極結精，北極合體，南極成形，中極上嶽，盤鎮重冥。青帝開機，白帝握關，赤帝運軸，黑帝導脈，黃帝合和，祆●蕩息。青界神王，龍剛燿密。赤界神王，炎華，勵翼。白界神王，驍鋒電觸。黑界神王，含威冒育。黃界神王，該持洞極。五界大神，厚地之宗。遊行地境，部制靈官。揮戈伏鉞，總轄下司。掌握綱紐，體用之資。造化生成，並隸玄樞。上承天政，開闢陰陽。交和一德，品物隆昌。夔師攝毒，虎將祛凶，威兵振奕，麟獸騰驤。飛光八垣，抗禦十鄉，敢有干逆，拒遏真皇。金精啖食，神獸吞傷，殘割妖爽，所誅無蠲。群魔束首，萬鬼潛形，山川靜肅，草木敷榮。三光五老，塞閉邪源，不得容隱，金馬驛傳。普告無窮，萬化敷宣。九壘皇君，列奏上玄。
虛無淪化，開列乾坤。元氣浩浩，混沌之形。輕清上浮，堅濁下凝。劫數自然，乘陽結陰。真精間錯，金剛鐵輪。連構宮府，寓屬其間。內司真宰，協治靈仙。分稟三玄，建號土皇。統括機紐，運度無窮。不容怪沴，致害祆凶。五方安鎮，敷落真文。八會赤書，玉字之章。保持災運，地軸無傾。梵氣彌羅，萬範開張。元綱流演，九壘重陰。輪轉無色，周回洞冥。旋氣歷關，迴度合明。三十六宮，總理下元。八景混合，上入高玄。玄中帝皇，無土玉真。布衍太和，黃一之靈。包羅海嶽，灌養流形。玉華聚質，神景生煙。五山鬱秀，環拱萬天。上通下接，升降自然。中有真神，洞皇天君。坤元聖母，后土尊靈。甲土軒始，輔正九官。執符把籙，保鎮地根。遊行洞臺，出入冥津。淵窮之境，香眇之中。下鎮人身，紫闕丹田。中合五氣，大混百神。十轉回靈，萬氣齊仙。仙道貴生，無量度人。下鎮九壘，開化法輪。禍福教化，命帶因緣，普受開度，萬彙生全。生道既昌，下告幽玄。玄關之內，各有生門。中有元洞謠歌之章，真王靈篇，辭參高真。
第一安鎮九壘空洞之音
元一結氣，混洞之中。下成形兮，盤磚冥空。地綱植根，內有靈真。號曰土皇君，受位於帝宸。宮府三十六，經維統萬神。金石相纏固，機會總崑崙。虛涵溟渤津，風澤常彌綸。妙理宗靈寶，厚德堅無傾。勃化周大數，蛟龍俱負乘。正道順自然，祆姦何以興。二儀通至用，玄合保黃寧。
第二辟除土祆之章
元始洞章，靈妙結神。下統帝氣，檢攝群真。勑命土皇，三十六君。稟承至用，開關地關。九淵重壘，祆滯蠲消。沖德含和，融融散寥。運我正道，混合玄標。精禍滅兮，品物逍遙。保制劫災，永亨利貞。生靈樂兮，賴我高宸。科範宣布，絕滅凶姦。無窮無極，海嶽滄茫。衛養生成，流形化光。普世受度，功歸上王。
第三卻滅不祥歌曰
九壘之下，冥冥洞關。綱維梵氣，混渺玄虛。中有真皇，承化開方。持運至氣，條達陰陽。乖沴通釋，祛蕩不祥。無上玉文，散禍滅殃。地根綿邈，神精化騰。上陟崑丘，升降纏旋。沖妙周流，萬寶清貞。人道安泰，福德相乘。國界靜肅，浩劫無淪。巍巍太上尊，部制神明宗。萬境合玄圖，生成保所同。
此三界之上，飛空之中，真王歌音，音參洞章。誦之百徧，名度南宮。誦之千徧，真王保迎。萬徧道備，飛升太空，過度三界，位登仙公。有聞靈音，魔王敬形。勸制地祇，侍衛送迎。拔出九壘，五苦八難，七祖升遷，永離鬼官，魂度朱陵，受鍊更生。是謂無量，普度無窮，有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及九壘三十六宮土皇仙王隱祕之音，安鎮土祆，不得刑犯方隅，祟害民物。皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，秘於神霄玉清玉府東寶元堂，運遇壬辰，應數下傳。若有至人齎金寶質心，依舊格告盟玉玄，然後而付焉。
道言：夫地震山搖，亦法氣運。土陷坼裂，亦由時曆。九壘之大，亦有祆祥。凡有此災，至士皆當齊心修齋，六時行香，十徧轉經，福德立降，保鎮不祥。無量之文，普度無窮。
道言：夫末學道淺，或仙品未充，運應滅度，身經太陰，還骸土宮，鍊骨重壘，戀土為宅，幽魂不悟。臨過之時，同學至人為其行香，誦經十過，以度屍形如法。土皇辟斥祆凶，安鎮百神，計日而得更生。　轉輪不惑，便得神仙。
道言：夫天地之內，天有九霄，地有九壘。一壘去天九十萬七千二百里。九壘之下，復去天一千二百一十八萬里。則九壘上當崑崙，在天之中，正如卵內之黃混也。土官有洞元之殿，通陰之闕，四十二曹，其下則總為地司，以治罪魂。復有三十六洞，仙王以居，地下一切神靈，攝御三十六種土祆怪異，害誣生人，冢宅不安，水火為禍。皆當修齋，行香誦經。夫齋戒誦經，功德甚重。上消天災，安鎮九壘土祆不祥。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主，安鎮國土兆民，辟卻禍殃。有災之日，發心修齋行香，誦經十過，皆諸天降真，消滅不祥，右別至人，剋得為聖君金闕之臣。諸天記人功過，毫分無失。天中真魔亦保舉爾身，得道者乃當洞明至言也。
道君撰
元始靈書九壘妙篇
東方八天
杳洞蘭澮，演明機珠。燿璉益闔，理丙玄舒。曰苴載精，圓奔海通。現祥留寂，央笳潔圖。律帝陽辭，求開拯需。約淳騎伸，普散窈符。潑積柯能，正技逸甦。沖維泰●，熾度爓無。
南方八天
赫延亙咖，龍羅景吠。蕩球送真，祆伏屏異。群苛曆盤，變枚遼治。謁濟橫博，亭微綿禧。衝計忌火，落蘭侯師。古洞無傑，命青祈玆。溢毒梁貝，範尹凝施。玞育衡定，固賓邈宜。
西方八天
邊奚巒卿，孟初浩泰。質福枚塗，婁空止當。光展論符，救化度戒。和召總靈，察迅出辯。鷥鸞呂余，池名普觀。優揓木多，時萌正載。魁鎮壘塊，真妙驛大。文戎寵渦，柳倩推界。
北方八天
紫雲藹都，八景俱纏。閒羅蒙星，祝舉夷騫。叱張度宮，救曾路宣。傍嘿明徒，衣飛寥玄。漠題運沙，稠祁英堅。本漿極陽，泛席心佺。車勑放縛，鄰枯劫般。直戶遘同，司兵拱仙。
道言：此諸天中安鎮九壘大梵隱語，無量之音，舊文刊書王屋清虛小有洞天地官黃玉闕門之上，以鎮九壘災氣土祆不祥。字皆廣長一丈。天真皇人昔書其文，以為正音。有知其音，能齋而誦之者，諸天皆遣檢地神王，下觀其身，書其功勤，上奏諸天，萬神朝禮，地祇侍門，大勳真王，保舉隱地，道備剋得，遊行三界，升入金門。
此音無所不辟，無所不禳，無所不度，無所不成，天真自然之音也。故誦之致諸天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
