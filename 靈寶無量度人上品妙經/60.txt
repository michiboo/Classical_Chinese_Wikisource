
道言：昔於始青天中，碧落空歌大浮黎土，受元始度人鍊氣變仙超神上清之品。元始天尊當說是經，周迴十過，以召十方，始當詣座。天真大神，上聖高尊，妙行真人，十方鍊氣變仙生神道君，化骨住命，功曹天吏，主錄仙名，應真得度，鍊氣變仙，無量度人，諸天大神，無鞅數眾，御氣而來。其氣徘徊，非空非有，非形非色，混洞無極，雲霞霄霧，難喻其體。九色不定，乍光乍明，或絳或青，煥爛九空，映燿三界，自非諸天神靄靈華，仙雲瑞彩之可比類。發於元始玉京翠房淵岩冥竇之中，靡靡布散，中有百千無量光景，各現丹輿緑輦，羽蓋瓊輪，龍旌鳳軒，夜光神馬，九絕猛獸，玉蕤停空，紫蓋高蔭，流精玉光，浩氣鬱勃，洞煥太空，三日三夜。諸天日月星宿，垂象之輪，金璣玉關，瑤樞寶纂，靈綱雲域，宿舍絳岐，一時運動，行度流移，不與常等。是時，天司上官，主典掾司，各守輪轂，推紐轉括，不能循軌，以應常次。咸各驚駭，而相謂言，是何瑞因，睹此奇變。即建天鼓，以候斗車，鳴鼓九通，下觀玉京之傍，一十二山，靈海碧濤，神津潮應，龍糾出沒，其聲沸雷，大淵汪洋，涓流湮汨，不與天鼓鳴時。機會相應，諸天帝宮，未識何緣，以致斯異。賡料簿籍，默會簡籙，將詣帝臺，質其所疑。速命威神，分雲掃途，攝炁治道，驂駕龍虎，秉執旌旗，時未當行，神煙四起，天風灑灑，三辰迴照，妙炁澄廓，方輿圓蓋，左行右旋，天籟揚音，洞歌宛奏，千界流光，八騫高欒，靜睹群真，鹹得侍座。元始天尊玄坐虛浮紺碧蓮花之上，其花萬葉，蘂珠周遠，一葉下廣，遐覆一天，一蘂之珠，各現金色天妙世界。一一界中，各有天仙帝王，首冠寶華，衣搖仙彩，乘鶴駕鸞，往來無礙，於此蓮榦，明如水晶，其直參空，根蟠玉海，圓徑萬里，中有寶樓琛闕，瓊宮瑰殿，層壘鬱峨，所現靈觀，不可思說，及以比量。以近言之，猶於太倉，遙瞻積粟。元始天尊安坐蓮花，下觀諸天，而是身相，大小齊等，不有偏陷。說經一遍，諸天大聖同時稱善，是時，一國男女，身光影相，互相涉入。說經二遍，神現無極，玉京崑崙，等一塵芥，無有限際。說經三遍，萬象群類，一時同聲，讚歎經法，清詠道真。說經四遍，上清九空，三萬六千，日月一時同明，九陰腐骸，未度之骨，還起成人。說經五遍，金龍神獸，競吐風雲，合呇九色，洞妙混淪。說經六遍，一國男女，含炁之倫，童嬰其顏，金玉其身，不知有死，食炁游神。說經七遍，天垂碧玉，地變黃金，紅露飄注，甘醴沖盈。說經八遍，金翅不生，神龍夜鳴，五嶽收煙，八景現形。說經九遍，玉海揚波，碧山秀榮，飛仙來朝，雲輅鳳旌。說經十遍，地藏甘露，七寶均生，頑堅濁礎，瑞光化成，是時，一國是男是女，莫不傾心，皆受護度，鹹得長生。
道言：是時，
元始天尊說經一遍，東方鍊炁變仙至真大神，無鞅之眾，浮空而至。
經二遍，南方鍊炁變仙至真大神，無鞅之眾，浮空而至。
說經三遍，西方鍊炁變仙至真大神，無鞅之眾，浮空而至。
說經四遍，北方鍊炁變仙至真大神，無鞅之眾，浮空而至。
說經五遍，東北鍊炁變仙至真大神，無鞅之眾，浮空而至。
說經六遍，東南鍊炁變仙至真大神，無鞅之眾，浮空而至。
說經七遍，西南鍊炁變仙至真大神，無鞅之眾，浮空而至。
說經八遍，西北鍊炁變仙至真大神，無鞅之眾，浮空而至，
說經九遍。上方鍊炁變仙至真大神，無鞅之眾，浮空而至。
說經十遍，下方鍊炁變仙至真大神，無鞅之眾，浮空而至。
十遍周竟，十方鍊炁變仙天真大神，一時同至，一國男女，傾心歸仰。來者聞於妙炁，彌塞普遍，泛此浩蕩，無量俱來，形同於氣，氣同於形，無有東西，及以涯涘，種種人物，男女相貌，忽出忽沒，忽隱忽顯，遍一大國，炁皆散滿，非可禁止。於是元始含笑，出紫金光明寶掌，五指手相，望炁歛約，瑩然開顯。即見諸天一切眾生，聽法真寮，無量大道威神，冥空天界，一切神司，大俱吒鬼，皆在光氣之內，稽首作禮，旋匝座下，願聞法要。眇眇之中，去地百丈。元始登引，天真大神，上聖高尊，妙行真人，十方鍊炁變仙至真諸大神王，無鞅數眾，俱入光炁之內。一切天人，見元始天尊，上聖高尊，如處寶珠及淨瑠璃，天海交映，渾渾空碧，光照內外，潔無纖翳。見十方空湛同天眼，一切真仙，仰看歌詠，步虛禮拜。惟見拂拂出入來往，光融炁化，不知所在。國人廓散，天境平正，虛通疏徹。元始即於炁觀有無之中，說經都竟，眾真監度，以授於我，當此之時，喜慶難言。法事粗悉，諸天復位，恍惚之間，空炁合體，寂無遺響。是時，一切天司，三辰二景，主運轉機，一切真神，始悟異因炁變神移，莫知所緑，乃識元始，欲說鍊炁變仙最上妙道，先現斯瑞。諸天真仙，一切天人，遇值經法，普得濟度，全其天年，無有中傷，傾土歸仰，識道忘心。炁鍊炁明，炁大炁剛，炁空炁淵，炁沖炁運，炁有炁無，炁變炁仙。言不唱宗，口不命物，齊同慈愛，異骨成親。國安民豐，欣樂太平，經始出教，一國鍊氣。悟十二法，以炁合道，以道合心，心合於神，神變為仙。宗奉禮敬，皆得度世。
道言：元始天尊說經中所言，並是諸天上帝鍊炁變仙生神易骨隱韻之音。亦是十方變氣變仙至真大神內諱，鍊炁變仙之隱名也，非世之常辭。上聖已成真人，通玄究微。能悉其章，炁已超登聖地，升入無形，猶固鍊之。誦之十過，諸天召炁，萬帝變仙，天地返元，氣如淵泉，山鍊為炁，地鍊為炁，天鍊為炁，人鍊為炁，三景萬象，皆鍊為炁。炁無形端，恍惚存亡，人能識之，變神為仙。未能識氣，未知鍊道。齋戒誦經，真炁自生。鍊炁自然，天地自應。三辰不行，群魔束形。鬼精滅爽，回屍起死，白骨變仙。至學之士，誦之十過，則精血化炁，炁達百川，五臟六腑，不逆無偏，自有入無，炁鍊綿綿，綿綿永存，變神為仙。財五帝列侍，三元發煙，魔精喪膽，鬼官揚鞭，滌蕩九醜，炁極通玄，濟病度死，絕命更生。所以爾者，學士鍊氣未明，體未洞真，召制萬炁，炁登天門，炁還天門，不知無形，德可伏御地祇，束縛魔靈，但卻死而已，氣鍊得生。輕誦此章，炁不光揚，流精玉化，塞關明堂，玄曹記言，注子餘殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為鍊炁變仙萬道之宗。巍巍大範，德難可勝。
道言：凡誦是經十過，諸天氣到，億曾萬祖，幽魂苦爽，既滅之後，皆化為炁。炁不經鍊，冥漠不生。受誦氣鍊，皆即受度，上升朱宮，格皆九年，受化更生，得為貴人。而好學至經，功滿德就，鍊炁變仙，飛昇金闕，遊宴玉京也。上學之士，修誦是經，皆即受度，飛昇南宮。世人受誦，則延壽長年，後皆得作屍解之道。形隨炁出，化入無門。魂神合氣，氣結成神，不經地獄，即得返形，泛氣太空。此經微妙，普度無窮。一切天人，莫不受慶，無量之福，生死蒙惠。上天所寶，不傳下世。至士齎金寶效心，盟天而傳。輕洩漏慢，殃及九祖，長役鬼官。侍經五帝，玉童玉女，各六十四人，營衛神文，保護受經者身。
道言：正月長齋，誦詠是經，鍊炁鬱青，為上世亡魂故炁鍊新，斷地司牽役，復連冢訟，度上南宮。七月長齋，誦詠是經，氣鍊空白，身變神仙，諸天書名，玉籙素契，削死上生。十月長齊，誦詠是經，炁鍊太黃，為道王帝主，君臣父子，召炁九天，天福炁冥，安鎮國祚，保天長存，世世不絕，常為人君安鎮其方，永享太平。八節之日，誦詠是經，炁鍊九星，化為九色，戴九履一，左三右七，二四扶身，六八挾足，氣透九宮，變為真身，得為九宮真人。本命之日，誦詠是經，氣鍊太微，自干入支，六甲從官，一炁化奇，魂神澄正，萬炁相隨，不經苦惱，神變希夷，三界奉輪，五天揚麾，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒六十四通，上聞六十四天，心拜六十四過，閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各六十四人，關啟所言。今日吉慶，長齋清堂，修行至經，無量度人，願所啟上徹，徑御無上六十四天元始上帝至尊幾前。
畢，引炁三十二過，東向誦經。
元始洞玄靈寶本章，鍊炁變仙，九變度人。道氣隱韻，離合自然，混洞太無，混無為虛。虛為空體，炁與空俱。炁為太真，妙入玄無。炁為道性，不屬有無。變化通神，神與炁俱。炁非氤氳，炁非呼吸，炁無蒸出，炁非雲煙，炁非形質。真炁無體，彊有炁名。炁能生化，炁能變遷，炁能堅剛，炁能返還，炁能長久，炁能綿綿。我炁非物，能生眾物。我炁無情，能化有情。炁為道母，炁為大神，動而為有，靜而為空。化生玉京，蕭臺鬱峨。大羅玉清，金闕玉房，紫閣朱庭。真炁流間，化結上真。無炁不光，無炁不明，無炁不立，無炁不成，無炁不度，無炁不生，是為大梵，玄中之玄。派分支析，如環相連。蟠延屈回，紫炁白煙，上下無常，剛柔有方。高聖靈仙，萬帝千真，混化一炁，鍊而變仙。譬諸世間，山海樓闕，萬物榮繁，智蠢賢愚，上宰下官，皆從炁生。受鍊變遷，炁無生死，炁無頗偏，隨感而應。炁妙相傳，若亡若存，眇眇三便，虹京瓊池。日澤蘂淵，大行梵炁，周迴十方，化生度人。不死之神，化生南極。長生大君，化生鍊炁。變仙大神，化生道炁。自然威神，化生上清。神炁紫君，鍊化元炁。始生變仙，至真尊神。炁存不死，無量度人。今日校錄，諸天臨軒。
東方無極鍊氣變仙，長生大聖，無量度人。
南方無極鍊氣變仙，長生大聖，無量度人。
西方無極鍊氣變仙，長生大聖，無量度人。
北方無極鍊氣變仙，長生大聖，無量度人。
東北無極鍊氣變仙，長生大聖，無量度人。
東南無極鍊氣變仙，長生大聖，無量度人。
西南無極鍊氣變仙，長生大聖，無量度人。
西北無極鍊氣變仙，長生大聖，無量度人。
上方無極鍊氣變仙，長生大聖，無量度人。
下方無極鍊氣變仙，長生大聖，無量度人。
十方至真鍊氣變仙長生度世無量大神。並乘梵炁，變成紫雲碧琳之輦，瓊鳳之輿，黃蓋素輪，驂駕九龍三炁之軿，景雲之幟，流火之鈴，鳴金考革，撼響帝鐘，前鳴玉童齊唱，後吹玉女笳鳴，獅子辟邪，嘯歌噰噰，八極開圖，五帝奏煙，億乘萬騎，浮炁而來，含空降光，監真度生。諸天丞相，太素上宮，主道攝炁，變仙大神，執籙把籍，齊到帝前，隨所應度。嚴校諸天。普告三界，無極神鄉，泉曲之府，北都羅酆，三官九府，十二河源。上解祖考，億劫種親，陰屍滯魄，萬炁魔魂，身謝三官，魂炁久凝，宿業如風，飄流惡根。炁無生死，但有杳冥，識念憑炁，遊停何依，善化福堂，惡化炎池。性因識迷，隨炁所之。一如在世，驚喜笑啼。魔炁為吏，聿來訊之。魂炁飄揚，憶念含悲。元始道恩，攝炁鍊持。積冤成和，積故成新。死炁蕩化，落滅罪根。不得拘留，逼合鬼群，元始符命，時刻昇遷。返炁太無，混道元胚。天魔六合，火獄冰池。業盡炁鍊，玉光洞微。寂然空廓，獨存希夷。死魂受鍊，仙化天奇。道為我身，炁為我神。念世迷妄，徒取悲辛。鍊炁變仙，無量度人。生身受度，劫劫長存。隨劫輪轉，與天齊年。永度麤染漏念，輕欲業道天牢，魂魄不經，超凌三界，逍遙上清。上清之天，天炁至真，無色之境梵行。
東方十六天
　此炁大梵初無，起止皆是道性元神所現天境。本無體象，道化為真。此名炁觀，亦非鍊變而現。天真自然，太空之玄妙也。不歷星度次舍，在無色之境，出陰陽之分，皆上聖之居。
宛空明梵天，帝空沖嬰。
紫元伯無天，帝明子歸。
燕景鬱需天，帝虛父自康。
沖正洞極天，帝耀朱駢羅。
明辨元黃天，帝大無留延。
理重淵虛天，帝道時建華。
覺真權眾天，帝弗泰用師。
清微黃羽天，帝鬼度監。
救明望世天，帝常遊江因。
越甫問時天，帝蘇來鳩生。
炁靈昭浦天，帝慶皇上宗。
玄虛光範天，帝招集女魂。
上極四種天，帝羌陳燄。
易化正鎮天，帝杜常生。
孤罡八範天，帝孔堅明婁。
九延玉定天，帝智定嚴。
南方十六天
丹摩逸化天，帝崇真斯臺。
斗鑑虛輿天，帝沙劫子安。
帝光無濟天，帝望期明。
朱陵耀光天，帝洞雲無真。
紫景斷白天，帝宛醯羅。
降仙台元天，帝呼牛演池。
爽至謝深天，帝鹿堂子家。
鬱江斯蟬天，帝日曜春。
估侯利真天，帝曾和太空。
谷玄道用天，帝吐明芝生。
李步明微天，帝圖何部多。
神廬昌應天，帝隨宮祕主。
度正克宗天，帝舜角明基。
大火赤衣天，帝翰覺賢。
青帝洞遙天，帝江平延孫。
亥城百化天，帝奚流夜陁。
西方十六天
金離光啟天，帝敷妙丙昌。
極皇玄運天，帝裕主洪肇。
周延靜平天，帝光明王。
寶宋榮滋天，帝明梵子璫。
慶真美元天，帝廬姜上明。
祭無神肆天，帝允知賢成。
高降質華天，帝柏監文英。
道期延紀天，帝屈墮彌。
童利帝鋤天，帝西隅周微。
鼎神化微天，帝龍恆師。
太安順極天，帝震恭孝文。
窮熙耀仙天，帝錄羅千。
紫都月廣天，帝世諸叢名。
崔康節時天，帝款魚夏瓊。
境碧落泯天，帝絳飛酬京。
普海洞幾天，帝酉子都。
北方十六天
魚泗統真天，帝禽來護。
虎伽霹方天，帝咸茱半武。
仇淵落余天，帝台真回元。
金皛正濟天，帝總靈司幾。
皇利孔修天，帝燄牢夫。
堯樞精靈天，帝構華伯皇。
神吟蕭都天，帝定思狂。
慶著嶽符天，帝燕仙壽躬。
琛明除苦天，帝琴頤歌。
酆信考孚天，帝希清然寧。
政入豹部天，帝脫喬孟嬰。
耿壘瀝泉天，帝瀆庭九公。
鬼儲史樂天，帝路熙載靈。
靈馥海輪天，帝神文屈兵。
上極霄埴天，帝召天提平。
碧常洞元天，帝珞池宋程。
六十四天，六十四帝。諸天隱諱，諸天隱名，天中空洞，鍊炁靈章。諸天隱韻，氣中之音，氣中之尊，氣中之神，氣中大魔，氣中之靈。九變十鍊，合化上清。道性為炁，炁與空淪。子未能鍊，誦此洞文。子若知鍊，鍊為至精。氣本無鍊，鍊為假名。以子不精，欲染愛憎。業為穢垢，情為玷痕。害子道炁，去子華榮。靜以鍊炁，正以守成。鍊久炁定，油然太清。炁經鍊持，坦夷四平。內視八景，六虛流明。鍊去人道，邈同道真。無量之奧，深不可詳。敷落神真，普度天人。今日欣慶受度，歷關諸天，諸鍊炁惡，斬戮邪根，飛度三宮，變仙太玄，氣中真王，監舉保鍊，出入無門。東斗炁青，西斗炁素，北斗炁冥，南斗炁赤，中斗黃庭，炁鍊五斗。寓變色形，色形至真。非幻滅稱，惟道所適，變仙齊靈。青炁護魂，白炁侍魄，赤炁養和，黑炁通血，黃炁中胎，萬道無越。青炁仙王，淨光幽潔。赤炁仙王，沖淵帝極，白炁仙王，浩庭凝密。黑炁仙王，北玄景蔚。黃炁仙王，子丹詡陸。五炁仙王，萬神之宗。泛駕遊空，總領天真。道炁為龍，麟車虎旗，霹靂靊霳，幟纛偉赫。興大天功，上天度人。變攝飛空，摧魔束祆。嚴攝北酆，變仙受命。下掃不祥，六天故氣。腥血八衝，鬱勃無光，盤結橫攻，慘慘穢氣，神鬼伏蹤，隱形其間，與世為凶。帝命九老，勅攝羅酆，電火前驅，鞭虎呵龍，遍天靉靆，擲火九重。害炁千里，鍊為碧空。大帝嘯咤，玉真騁容。寶輪軋霄，紫景溶溶。敢有干試，拒遏上真。鑊天斬頭，金斧戮形。天運地旋，風號火噴。震撼神丘，紫微攝京。萬萬千千，檢鬼姓名。三官鼓筆，五嶽竦庭。不得容隱，金馬驛呈。普告無窮，萬神咸聽。三界五帝，列言上清。
洞無玉明，龍變神剛。眇眇億劫，混沌之中。上氣無色，下亦無淵。中乃洞虛，鍊炁成天。天上天下，無幽無冥，無形無影，無極無窮。溟涬大梵，遼廓無光。氣鍊赤明，運度自然。元始安鎮，九空變仙。氣鍊成有，雲霞霧煙。氣鍊成無，神境變仙。氣凝大梵，靈書洞篇。火鍊水瑩，十華麗鮮。八角垂芒，金字碧天。玉文煥空，虎臥龍潛。鳳炁鶴跡，星鈎綱連。三元正體，萬天盟傳。保制劫運，使天長存。梵炁彌羅，萬範開張。元氣流演，六十四天。輪轉無色，周迴十方。旋空歷常，迴赤流玄。八十一分，總炁上元。九光混合，氣入玄玄。玄中太皇，上帝高真。泛氣妙庭，昤詠玉梁。柱火冶鍊，流響雲營。妙空涵炁，神風合煙。紫素瓊荑，黃白變仙。少青朱精，和合成真。自然鍊變，神真自成。真中有神，長生大君。扶擁青華，顧接帝嬪。愷宴九華，三天玉賓。太一泥丸，司命住心。桃康合延，布炁生神。黃老鍊變，保命生根。上遊上清，出入華房。八冥之內，細微之中。下鎮人身，泥丸絳宮。中合太虛，空為道母。炁偕空居，變化無常。混合百神，九變迴靈，萬炁變仙。仙道貴生，無量度人。神蓋腦宮，上開天門。飛天命魂，罪福禁戒。宿命因緣，普受開度。死炁生神，神變為仙，上聞諸天。諸天之上，各有生門。中有空洞鍊氣之章，仙聖靈篇，辭參高真。
第一天真帝皇鍊炁洞碧真王之音
天光眇微，靈氣無期。飛騰洞空，左右流之。碧濤漪漪，鍊此瓊蕤。策虛維何，跨斗躡箕。
第二太真帝皇鍊炁洞青真王之音
神馬無行，我氣非征。道為氣天，王宮連連。靈娥帶月，龍車朝發。掇雲飛香，平海蒙雪。
第三玄真帝皇鍊炁洞鉗真王之音
上帝九門，日光其墩。氣嚥晨霞，鍊之長存。青紅紺光，注我黃房。洞芝可羹，餔嬰慶良。
第四妙真帝皇鍊炁洞蒼真王之音
天玉其蒼，拊球琅琅。炁鍊入空，典形相忘。變神變仙，外玄內黃。道受邃妙，非世所藏。
第五極真帝皇鍊炁洞黃真王之章
鳳車虎璋，東揖扶桑。紫書龍蟠，仙伯垂璫。陽氣如吹，仰御朱光。謁帝變仙，鍊炁中黃。
第六素真帝皇鍊炁洞紫真王之章
赤黑未分，求卵於鷄。咽彼金色，氣合希夷。鍊骨為空，氣與形通。我道妙微，陋仙何知。
第七虛真帝皇鍊炁洞赤真王之章
白虎銜璧，轉此赤日。氣鍊彭亨，知三得一。仙人玉顏，變此九七。混洞無光，端坐瓊室。
第八帝真帝皇鍊炁洞緑真王之歌
青黃變緑，不疾而速。我神為車，披雲轣轆。玉女華殊，我乘東驅。一笑墮珥。淵有雙魚。
第九玉真帝皇鍊炁洞白真王之章
絳臺千級，飛仙何入。氣鍊如繩，龍腰玉缾。雲液返童，氣成八風。朝宴崑崙，名登錦丘。
第十金真帝皇鍊炁洞玄真王之歌
我持橐籥，鍊氣消息。星垂金弧，綱流五尺。披雲俯光，吸玄咀液。道
成變仙，帝家淵碧。
此三景之上，飛空之中，真王歌音，音參洞章。誦之百遍，名度南宮。誦之千遍，真王保迎。萬遍道備，飛昇太空，過度三界，位登仙公。有聞靈音，魔王束形，勅制九天，侍衛送迎，拔出地戶，故氣黑赤，百結大關，三刑四殺，五道六害，祖炁升遷，永離鬼官，魂度朱陵，炁鍊更生。是謂無量，普度無窮。有祕上天文，諸天共所崇。泄慢墮地獄，故氣沒祖翁。
道言：此洞章並是諸天上帝，及鍊氣變仙真王隱祕之音。皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於玄都紫微上宮，依玄科四萬劫一傳。若有至人齎金寶傾心，依舊格告盟上清。然後而付焉。
道言：天地鍊炁，亦有終窮。三光鍊氣，亦有虛盈。至聖神人，亦有氣數。末學之氣，亦有絕傷。凡有此災。同契皆當齊心修齋，六時行香，十遍轉經，福炁立降，害炁流祥。無量之文，普度無窮。
道言：夫末學道淺，或鍊炁未功，運應滅度，氣停太陰。臨過之時，同學至人為其行香，誦經十過，以鍊屍炁如法，魂神徑上南宮，隨其學功，計日而得更生。轉輪不滅，變神為仙。
道言：天地氣終，亦當修齋，行香誦經。星炁錯度，日月失明，亦當修齋，行香誦經。四氣失度，陰陽不調，亦當修齋，行香誦經。國土有災，兵氣四興，亦當修齊，行香誦經。疫氣流行，兆民死傷，亦當修齋，行香誦經。師友氣絕，亦當修齋，行香誦經。夫齋戒誦經，功德甚重。上消天災，保鎮帝王。下禳害炁，以度兆民。生死受鍊，其福難勝。故曰無量，普度天人。
道言：凡有是經，能為天地帝主兆民，行是功德。氣災之日，發心修齋燒香，誦經十過。皆諸天記名，萬神侍衛，右別聖人，尅得為聖君金闕之臣。諸天記人功過，毫分無失。炁中真王亦保舉爾身，得道者乃當洞明至言也。
道君撰
元始洞玄鍊炁變仙玉篇
東方八天
潭無景憐，起寂洞泯。太極竟羅，玄牡犒澠。玉幾纏眸，碧畢完辰。霞廓益眇，昆池鏡騰。虛蕩醜訐，華延目君。法達幽演，逗雲離寅。吹昴葛希，樊堂普澄。愛祕曲賴，滋球侍巾。
南方八天
金基明俞，控志煙陵。清都閬文，舒馘屏迎。暮孤燕飛，赤冀懋層。宛利皇建，喬強預侁。辨淨普徒，微丘霸形。花祈若龍，道羅韻聲。薦巴耶尼，九日玄京。鳥佳求嵋，碧除隱彌。
西方八天
泉曲監阿，齒精浮黎。覺逸湛定，絳闃俾兮。帝忽玆投，鈎圖建施。流育律逐，桑殊巷非。林振即廬，苟旨元衣。崒岧天山，黳樓綿披。僅房遠交，軒多瓊曲。爓絕送治，魂動太儀。
北方八天
蔚蘭未司，局丹燿禧。崿龍煙梁，精泓蘇界。氣道神散，空中煩璀。德鎮洞後，題鉏乾羅。霞落美太，敕淵捧猊。璧瑤員月，追冥素旗。出氣度玉，金道八埤。黃臺四空，虎首澆欹。
道言：此諸天中大梵隱語，無量之音，鍊氣變仙九宮玄文。天真皇人知氣之元，得氣之根，氣化廓落，縱橫成文，丹筆書之，八角垂輝，疊玉排瓊，其方一丈，四景耀明，昔書其文，以為正音。有知其音，能齋而誦之者，道炁鍊真，神隱沖冥，諸天真王，下觀其身，書其功勤，上奏諸天，萬神朝禮，地祇侍門，大勳真王，保舉上真，道備尅得，遊行三界，昇入金門。此音無所不鍊，無所不營，無所不化，無所不明，鍊炁變仙自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，氣激神宮，玉音自鳴，天球振響，道空鬱清，海平嶽竦，碧煙金城，鶴觀壘壁，仙都虛盈，萬仙駢擁，紫蓋丹旌，天地鍊炁，變化昊京，冥夷超忽，大量玄玄也。
