
道言：昔於大羅浮光天中，妙安飛真大善極土，受元始度人五行備足生靈壽域無量上品。元始天尊當說是經，周回十過，以召十方，始當詣座。天真大神，上聖高尊，妙行真人，無鞅數眾，乘空而來。紫煙散景，流雲交映，仙歌合奏，神風靜籟，絳車彩蓋，寶綱瓊軒，三素玉光，九華窈窕，洞煥太空。七日七夜，諸天宮殿，日觀月扉，星綱舍次，斗宿經躔，璇璣玉衡，泊然停景，神煙散藹，山海藏雲，天無浮氣，八景明清，一國地土，山川林木，緬平一等，無復高下，土皆作紺玉，無有異色，丹彩青明，涵影轉照。眾真侍座，元始天尊玄坐空浮五色獅子之上。說經一徧，諸天大聖同時稱善，是時，，一國男女，安壽超逸，五行之氣，大備大足，無有傷殘。說經二徧，慶雲昭瑞，惠露敷空。說經三徧，萬寶呈祥，五行昌順。說經四徧，神鍊心通，民無疾病。說經五徧，天霐寶蓮，真仙化立。說經六徧，玉嬰空歌，音參大洞。說經七徧，九幽息對，水火分源。說經八徧，真符宣宥，幽顯霑恩。說經九徧，萬神迎光，混生帝一。說經十徧。朽骸重起，靈運成人，是時，，一國是男是女，莫不傾心，皆受護度，鹹得長生。
道言：是時，元始天尊
說經一徧，東方無極無量品顯仁大神，無鞅之眾，浮空而至。
說經二徧，南方無極無量品威化大神，無鞅之眾，浮空而至。
說經三徧，西方無極無量品周覽大神，無鞅之眾，浮空而至。
說經四徧，北方無極無量品收攝大神，無鞅之眾，浮空而至。
說經五徧，東北無極無量品定志大神，無鞅之眾，浮空而至。
說經六徧，東南無極無量品普振大神，無鞅之眾，浮空而至。
說經七徧，西南無極無量品保安大神，無鞅之眾，浮空而至。
說經八徧，西北無極無量品正氣大神，無鞅之眾，浮空而至。
說經九徧，上方無極無量品元光大神，無鞅之眾，浮空而至。
說經十徧，下方無極無量品妙靈大神，無鞅之眾，浮空而至。
十徧周竟，十方無極天真大神，一時同至，一國男女，傾心歸仰。來者有如細雨泛空，合杳駢至，無鞅之眾，迮國一半土皆偏陷，非可禁止。於是元始運神真境，聚萬八千天，十方國土，九地幽泉，團成一珠，大如黍米，在空玄之中，去地百丈。元始登引，天真大神，上聖高尊，妙行真人，十方無極五方備足至真大神，無鞅數眾，俱入寶珠之中。天人仰看，惟見勃勃從珠口中入，既入珠口，不知所在。國人廓散，地還平正，無復欹陷。元始即於寶珠之內，十方國土，無鞅數眾，天人仙聖，一切鬼神之中，普告大眾曰：五行備足生靈壽域者，為天地之終極，大道之要妙。自非上聖，不得而明。五行者，三才之神用，至真之靈藴。風熱燥濕寒，為天之五行。木火土金水，為地之五行。喜怒思憂恐，為人之五行。生長化收藏，為四時之五行。周天氣者，六期為一備。終地紀者，五歲為一足。五行備足，則氣運平正。氣運平正，人無夭傷，各得全其天年。至學之士，抑勝助衰，使正氣長存，無太過不及之患，則長生神仙，久視無窮，得安壽域。域者限畛軫，封際之義。數之終始，五六相合。而七百二十氣為一紀，凡三十歲，千四百四十氣，六十歲為一周。不及太過，則非備足。所謂備足，正宮正徵為備足，少宮少徵即非備足。五行平正，則陰陽無剋賊之患，陽法順施，長生不死，變化返覆，出生入死，入死出生，羽化神仙，與道合體，上為真人。說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，咸行善心。無為無事，無爭無欲，無貪無起，無滅無思，無得無隨。言無唱物，口無邪聲，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝內名，隱韻之音。亦是魔王內諱，百靈之隱名也。非世之常辭。上聖已成真人，五行備足，壽限無極，通玄究微，能悉其章，誦之十過，諸天遙唱，萬帝設禮，河海靜默，山嶽藏雲，日月停景，璇璣不行，群魔束形，鬼精滅爽，迴屍起死，白骨成人。五星之精，感降身形，運備氣足，生道永固，紫脈纏腦，赤筋霜髓，枯朽更還。至學之士，誦之十過，則五帝侍衛，三界稽首，魔精喪眼。鬼祆滅爽，清度垂死，絕而得生。所以爾者，學士知五氣之用，補缺平勝，續絕延生，運極化源，知生之幾，得道之本，雖備未足，穢氣未消，體未洞真，召制十方，威未制天政，德可伏御地祇，束縛魔靈，但卻死而已，不能更生。輕誦此章，身則被殃。供養尊禮，門戶興隆。世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，億曾萬祖，幽魂苦爽，皆即受度，上昇朱宮，格皆九年，受化更生，得為貴人。五行備足，數極於九，九變為一，一變於九，無過不及，大小齊等。則金木運和，水火合德。土之一氣，遊行其中。固此四象，幽魂苦爽，以洞文玄要，而得受鍊，備足之氣，九年登真，受化生成。而好學至經，功滿德就，皆得神仙，飛昇金闕，遊宴玉京也。上學之士，修誦是經，皆即受度，飛昇南宮。南宮為六氣五運之天，非其位則邪，當其位則正。五行備足，得昇南宮朱陵之府，降正真之氣，入身得仙。世人受誦，則延壽長年。備則不乏，足則不極。一切生靈，能盡此道，則壽域定算，後皆得作屍解之道。魂神暫滅，不經地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月修齋，誦詠是經，九氣發生，為上世亡魂，斷地逮役，度上南宮。四月修齋，誦詠是經，三氣養育，萬物滋榮，眷屬宗親，皆獲長年。七月修齋，誦詠是經，七氣收歛，萬寶結成，以濟兆民，身得神仙，諸天書名，黃籙白簡，削死上生。十月修齋，誦詠是經，五氣安鎮，福歸人君，國祚綿長，永保太平。四季吉日，誦詠是經，一氣和貞，永斷剋害，消滅瘟疫，使生民安泰，境土樂康，位為九宮真人。離合之日，誦詠是經，天道澄清，大地安寧，心契至真，克獲飛昇，魂神澄正，萬炁長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蓊冥，有木九，火三，土一，金七，水五，二十五真，侍衛左右，日月照明，五星輝耀，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向，誦經。
元始洞玄靈寶本章，五行備足，生靈壽域，十回度人。六氣五運，合會飛昇，太虛寥廓，肇立元根。神靈浮景，大化生音，三玄降鍊，無象無形。八垣舒光，陰復陽明，剛柔相勝，皇道乃旋。玉機飛輪，流演萬天，丹煇晶瑩，正炁綿綿。太玄帝一，開生御圖，皇上素燿，普受真符。青簡緑字，鳳紐靈書，七神啟輝，備足五行。經緯交絡，輪轉四虛，巍巍玄景，萬聖之居。中有廣霞校錄之君，中有長里應運之尊，中有麗陰仙鍊之真，中有鬱單變氣丈人，中有崑崙閬風司執元化統御萬道延壽尊神，浮霄鎮嶽，無量度人。今日敷教，諸天臨軒。
東方無極開生神王，長生大聖，無量度人。
南方無極化育神王，長生大聖，無量度人。
西方無極玄變神王，長生大聖，無量度人。
北方無極持德神王，長生大聖，無量度人。
東北無極隱妙神王，長生大聖，無量度人。
東南無極泰幽神王，長生大聖，無量度人。
西南無極沖氣神王，長生大聖，無量度人。
西北無極合道神王，長生大聖，無量度人。
上方無極廣運神王，長生大聖，無量度人。
下方無極定鎮神王，長生大聖，無量度人。
十方至真立極神王，長度世無量大神。並乘流飈，翠車華輦，紫蓋飛輪，驂駕龍虎，道從風雲，建丹光之節，靈鳳黃旗，左列九天寶器，右陳八景真文，神印朱符，收攝萬祆，天綱前驅，七元後從。四極十華，讚詠而來。天經明燿，召靈度仙。鬱單翊相，大洞高真，青華上佐，萬始先生，總領圖籍，來詣帝軒。隨劫開建，嚴校五行。持紐運機，使氣無傾。大劫交周，同會河源。促召鳥母，役御蛟龍。陀丘億眾，下守崑山。灌注東井，通導水津。洪波浩蕩，風淵九重。數殆百六，陰極歸陽。金玉化銷，六合冥冥。五常返復，水火推遷。延康既往，蕩穢除姦。高仙下降，拔度種民。長安太虛，遊宴上玄。赤光開圖，三象復明。吾憫群類，乃降玉章。以命五老，安鎮長存。茫茫萬有，統以三官。生正五嶽，上列五神。元和備足，形具乃生。受道真妙，皆獲長年。永斷勝伏剋傷之數，逍遙朱宮，飛天太丹。太丹之天，天帝圓羅，混合之境梵行。
東方八天
太豫玉微天，帝韞慈時明。
朱英蕣蔭天，帝浮煇元霄。
思佑太和天，帝崿都仇瀾。
至正廓常天，帝栢閑睹生。
寥霽散神天，帝肇敷蒙儲。
徧景耀華天，帝求時衍彊。
樂淵鏡皇天，帝超度幽明。
皓輝慶名天，帝總監韓司。
南方八天
洞覺合帝天，帝虛陳妙依。
玉元澄至天，帝景伯孫。
梵光靜真天，帝泰初止騫。
照理極炎天，帝盧神管魂。
九帝辨宗天，帝陰君密通。
太丹沖基天，帝鬼祖登。
逸用變神天，帝嶽靈轉蹊。
藏氣化仙天，帝領真監。
西方八天
大委顯光天，帝素明燿羅。
紫宸大元天，帝子竇窈門。
夜光含液天，帝朱華正幾。
感宂凝金天，帝瓊池祥延。
麗澤正肅天，帝鬼化奇都。
玉瀾麗初天，帝皛齊演山。
崇仁振幽天，帝魂度陵。
照胎化真天，帝蕩元伯康。
北方八天
太上真化天，帝絳氣玉華。
造玄遠揚天，帝重明仙。
軫翼司赫天，帝鍊神超雲。
直泉閱崇天，帝黎松淨空。
燕和納嘉天，帝宗冥祈修。
淵光元淨天，帝四登朗期。
瓊聖紫霄天，帝無常居。
洞波混溟天，帝震歷五輪。
三十二天，三十二帝。諸天隱諱，語天隱名。天中空洞，自然靈章。諸天隱韻，天中之音。天中之尊，天中之神，天中大魔，天中之靈。八遷四纏，合並太清。玄運之度，變化有常。流演三華，普育生民。升騰兩曜，灌鍊五行。正綱執紀，以化萬靈。使氣備足，壽域無傾。七九相結，大小相交。大輪運化，經緯幽寥。周還四精，回度扶搖。天開地闢，梵炁流焱。五神飛光，萬類肇形。里坎化真，咸契生成。丹靈玄仞，蒼宮浩清。今日欣慶建立，三景騰煇，鎮安地紐，旋斡天維。超昇玉闕，位列太微。大魔監察，明啟元機。歲星守肝，太白檢肺，熒惑正心，辰燿輔腎，鎮星定脾，布天威令。始老發生，皇老保命。真老降氣，玄老開性。元老四據，萬境以正。九氣仙王，總校圖籙。三炁仙王，攝御養育。七氣仙王，司執殺伐。五氣仙王，肅清蕩滌。一氣仙王，坐鎮天闕。五方上真，化天稱尊。飛行八極，總領神兵。為道元輔，持握四溟。遏絕邪源，除蕩妖氛。威光下濟，周徧十方。雷電爭激，風火施張。萬彙保安，道化寧康。息澄真固，並獲長生。恢宣大範，告命普聞。五神協慶，列象文明。大殺豁落，陰斗書名。攝召六天，考校雲營。百邪摧伏，氣合真仙。炎精振威，淵燿持權。生靈安泰，壽域永延。元始符告，勑命天官。不容隱遏，開導冥關。幽沉群類，俱遂昇遷。呂兀上佐，列奏上玄。
開天御曆，龍耀剛風。黃素敷真，太合玄空。上輪元斗，下立靈宮。飛神化育，梵炁成文。渺渺洞泉，無極冥冥。天闕運轉，群品流形。元造億劫，溟涬鴻濛。赤光啟明，混洞沖融。泰清遼邈。杳杳無窮。靈寶設象，萬化之宗。太微九道，皇極彌隆。上元浩立，大洞玉篇。三十九皇，赤書寶章。普植百神，永鎮十方。常安太虛，正憲宣揚。儀璘執試，萬景舒光。玄綱調攝，位列高真。真中上靈，金闕輔臣。揮霞紫房，御氣太霄。流音景延，合範清謠。雲營定質，炎方扇飆。鬱察圓羅，召命玉宸。玉宸降氣，自然化生。生道妙微，徊風帝尊。雄一元父，雌一元君。混結交變，成育五行。五行御運，六氣迭興。素精金華，萬和成仙。靈威洞照，明煥九天。真光下濟，開闢幽關。太陰曹局，黃闕洞淵。秉道威令，勑告九官。九官列奏，上聞諸天。考校罪福，宿命因緣。不得差忒，戒教明宣。普受開度，咸獲升遷。遷升太極，書名玉京。玉京之上，各有生門。中有五行空洞之音，魔王靈章，辭參高真。
第一飛仙讚歎五行備足之音
元始開圖，生育陰陽。二象既成，七燿飛光。沖和布靈，萬物無傷。安鎮五山，地久天長。至覺體道，與氣合併。水火升降，光照華京。上下往來，流運胎津。百神混結，徊風返生。飛行玉闕，坐觀十方。採集雙華，灌鍊黃房。五行備足，保天無傾。役使百魔，我道澄清。
第二真人吟詠生靈壽域之章
龍漢眇眇，回度三華。降生靈兮，受氣鬱羅。茫茫貪欲，沉溺愛河。浩劫迷所趣，安能出輪迴。大魔攝汝形，遊魂逐氣歸。既已背正道，受生知何依。汨沒三途中，空使天仙悲。豈如造化心，均壽何有期。十部洞玄篇，以為登真基。一悟長生道，靈府廓爾開。運身入太虛，合體皆仙飛。
第三高真宣示超出五行成道歌曰
嵯峨鬱察山，玉宸誕玆嶽。託靈洪氏胞，幽棲經億劫。得遇虛皇尊，開演靈寶法。鎮天永不傾，怡然坐金闕。濟度無量眾，降神居斗極。把握天地機，經緯環拱立。素靈秉朱旛，青皇建金鉞。逍遙度赤光，玉文當一出。群品之有生，五行皆備足。數極反歸無，誰能定生滅。學真諸仙民，胡不奔日月。一誦飛天書，大劫可超脫。遊宴無何鄉，億天歡且悅。
此三界之上，飛空之中，仙真歌音，音參洞章。誦之百徧，名度南宮。誦之千徧，魔王保迎。萬徧道備，飛昇太空，過度三界，位登仙公。有聞靈音，魔王敬形，敕制地祇，侍衛送迎，拔出地戶，五苦八難，七祖昇遷，永離鬼官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈魔王隱祕之音。皆是調制五行，不相剋伐，運備氣足，招降和氣，使生靈之命，補斷續絕，生生不窮，福祉薦至，壽域綿遠。元始飛玄之氣，結為洞章大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於玄都紫微上宮，依玄科四萬劫一傳。若有至人齎金寶質心，依舊格告盟十天，然後而付焉。
道言：夫天地運度否終，日月五星虧盈，至聖神人休否，末學之夫疾傷，皆非五行備足，故為災殃。凡有此烖，同氣皆當齊心修齋，六時行香，十徧轉經，福德立降，消諸不祥。無量之文，普度無窮。
道言：夫末學道淺，或先仙品未充，運應滅度，身經太陰，五行之氣，未備未足，金木盜精，水火伐氣，土潰金鎔，神為之遷。臨過之時，同學至人為其行香，誦經十過，以度屍形如法。則五星氣協神精，完滿備足之運，還生於身，魂神徑上南宮，隨其學功，計日而得更生。輪轉不惑，便得神仙。
道言：夫天地運終，星宿錯度，日月失昏，四時失度，陰陽不調，國境災癘，兵氣犯斗，疫毒流行，兆民死傷，師友命過，同學殞逝，皆五運大小之殊，履非其道，乖備足之福，亦當修齋，行香誦經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，剋得為聖君金闕之臣。諸天記人功過，毫分無失。天中魔王亦保舉爾身，得道者乃當洞明至言也。
道君撰
元始靈書中篇
東方八天
玄密珠穴，洞杳霞津。機運水火，龍浮妙梵。混合神真，無英華紳。白元錦裯，帝一虎中。素景回黃，散房成雲。雄雌氣溢，五露繽紛。儀璘交煥，中池帝君。朱衣碧冠，紫煙四屯。
南方八天
生命固壽，五老乘崑。飛光漸海，金液沄沄。羅阿重冥，寥無太宸。倏忽萬化，靈根自新。慎諱天禁，得知寸深。郁玄上都，瓊祁蕭森。蹈白履虛，鳳譙寶輪。玄智神停，生死流塵。
西方八天
守不知知，至道冥冥。離邊去思，神霄有門。端待至空，空為生尊。神運意鑪，三一常明。玉書寶章，大梵岡輪。結閑勿露，自然成真。真魔鬼帥，走檄驅氛。備運足數，生靈保身。
北方八天
壽實天福，納錫種民。九韶法纓，叵濫無求。攬緑泛景，浮霧洛臺。育蓋竺萌，日導月付。變質龍靈，東蒼南閻。靜省玄評，昊莽迷度。那韓上京，奏錄度楫。元皇眇浼，恢澤輔忱。
道言：此諸天中大梵隱語，無量之音，舊文五老上帝刻書五星玉闕，以正分度，降備足之氣，壽彼生靈，字皆廣長一丈。天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大勳魔王，保舉高真，道備剋得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
