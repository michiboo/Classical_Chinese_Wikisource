
道言：昔於紫元天中，流雲飄歌太玄光土，受元始度人北都除殃無量上品。元始天尊當說是經，周迴十過，以召十方，始當詣座。天真大神，上聖高尊，妙行真人，北都大帝，羅酆羣真，北方鬥牛女虛危室壁七宿星君，北斗司命，北都司察，官曹掾吏，北都飛騎，立斗大神，北都黑甲，五氣魁吏，溟泠大神，北都九醜，捉殺五天元帥，除殃神王，無鞅數眾，乘空而來。蒼霞紫璆之輿，鑿璧山雲之輦，碧蓋垂蔭，玄精玉光，海色鬱凝，洞煥太空。七日七夜，諸天層輪止虛，辰緯停度，龍山息鼓，玉璣不行，神風靜籟，嶽雲散影，天德高清，坤維靜粹，一國地土山川林木，緬平一等，無復高下，土皆作碧玉，無有異色。眾真侍座，元始天尊玄坐空浮六明純燿九宮混氣瓊山寶林之上。說經一遍，諸天大聖同時稱善，是時，一國男女，以念道力，故豁然心開明悟。下世生民，先因積業，罪報不停，結釁羅酆，若非聞經，殃不可除。說經二遍，睹見元始，身有慧光，照徹十方，猶如朝日，北都三官，上下六洞，九幽無間，冤讎和釋，五苦停酸。說經三遍，法音清妙，普聞十方，證悟天人，具無漏相。說經四遍，凡類眾生，忘怨毒心，陰相謀害，變為法侶。說經五遍，殃注之苦，三災之難，沉瘵屍疰，一時解脫，歡喜更生。說經六遍，種民真學，息鎮太無，正念通虛，神朝上境。說經七遍，國永太平，尊道貴生，無私無欲，民不矢傷。說經八遍，諸天稱慶，北都除殃，和順運誠，獲見真理。說經九遍，天流彩雲，地錄神芝。說經十遍，大帝遙臨，來證說法，天人讚歎，聲徹九清，是時，一國是男是女，莫不傾心，皆受護度，鹹得長生。
道言：是時，
元始天尊說經一遍，東方無極無量品北都除殃大神，無鞅之眾，浮空而至。
說經二遍，南方無極無量品北都除殃大神，無鞅之眾，浮空而至。
說經三遍，西方無極無量品北都除殃大神，無鞅之眾，浮空而至。
說經四遍，北方無極無量品北都除殃大神，無鞅之眾，浮空而至。
說經五遍，東北無極無量品北都除殃大神，無鞅之眾，浮空而至。
說經六遍，東南無極無量品北都除殃大神，無鞅之眾，浮空而至。
說經七遍，西南無極無量品北都除殃大神，無鞅之眾，浮空而至。
說經八遍，西北無極無量品北都除殃大神，無鞅之眾，浮空而至。
說經九遍，上方無極無量品北都除殃大神，無鞅之眾，浮空而至。
說經十遍，下方無極無量品北都除殃大神，無鞅之眾，浮空而至。
十遍周竟，十方無極除殃大神，一時同至，一國男女，傾心歸仰，同悟無為，方知一心，造此多業。愚民無知，動幹罪殃。失忠孝之行，懷陰賊之謀，貪冒狠愎，淫殺敗真，妬害賢良，犯禁玄科，魂歸北都，身謝三官，受苦億劫，無有休停。乃至得生，災病纏留，萬無一善，不知罪積，致此受殃。若不誦詠真文，祈告北都，醮謝七宿，則殃不可除。願聽元始明顯北都除殃之法，來者有如細雨密霧，無鞅之眾，迮國一半土皆偏陷，非可禁止。於是元始宣示十方天人曰：北都羅酆，中有大帝，六洞山城，十二小洞，三官九府，百二十曹，一十六獄，二十四獄，三十六獄，八十一獄，百二十獄。如是大獄北都寒池，遠在下方東北癸地，大海之內，有酆都羅山，名曰北都，天尊陰真鬼帝所理，故號鄭都。酆為城名，羅為山名，都為聚處。去此天境，下觀非遙，山高三十六萬里，山根入水三十六萬里，宮闕樓觀，貴擬諸天。其間考對罪魂，長夜不息，悲苦之聲，充震天地。此大山之上，干於鬥牛七宿，每宿之氣，下貫都城，此為北斗陰神制轄。北都中有大帝，玄滋天君黑帝尊神，身長千尺，服玄龍之衣，圓冠方履，乘駕九龍無極之輿，丞相官屬，萬億鬼神。惟此鬼神，實與人等，並皆胎生，其身自然通靈變化。譬如龍蛇毒獸，並是胎卵所生，變化大小，神化不測。北都鬼神，悉亦如之。無量之眾，還來人間，與人婚宦商販生業，一與人同。皆是大帝密遣，伺察生人。眾生不能制戒心性，肆造惡業，不忠不孝，不義不仁，一一疏記，奏上北都。北都神王以日計時，簡奏大帝。帝敕惟允，則使世人命為不遂。遂會凶殃，一切橫夭，皆自所招。萬死萬生，不可解脫。我以哀憫，普為救護，敕使北都除殃滅禍。且北都有諸大神，一切眾生投詞叩請，嚴醮築壇，敷露真文，誓天自悔，則殃禍立除，身壽安永。諸大神者，北都神王，北都鬼相，北都陰斗左司命主生，諱閣。陰斗右司命主死，諱闓。北都左司命，主生死罪錄，諱灌生。北都右司命，主一切殃罰，諱啟成。北都左司察，主考定功過，諱閩。北都右司非，主治獄典錄，諱關。已上諸大神，乃主行殃禍。特能除之，奏章墾禱，大殃積負，頓可除釋，汝其受之。大眾伏地，再拜稽首，謹當奉行。元始說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時天人遇值經法，普得濟度，全其本年，無有禍殃，傾土歸仰，咸行善心。不殺不害，不妖不妬，不淫不盜，不貪不欲，不憎不●。言無華綺，口無惡聲，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是北都大帝內名，隱韻之音。亦是北王內諱，百神之隱名也，非世之常辭。上聖已成真人，通玄究微，能悉其章，誦之十過，諸天遙唱，萬帝設禮，陰爽代釋，殃苦消除，福感自然，祥應昭顯，羣魔束形，鬼精滅爽，回屍起死，白骨成人。至學之士，誦之十過，則北真竦聞，陰官稽首，魔精喪眼，鬼殃截源，濟度垂死，絕而得生。所以爾者，學士穢氣未消，體未洞真，以制十方，威未制天政，德可伏御地祇，束縛魔靈，但除殃而已，不能更生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，北君齊到，億曾萬祖，幽魂苦爽，殃注斷絕，皆即受度，上昇朱宮，格皆九年，受化更生，得為貴人。而好學至經，功滿德就，皆得神仙，飛昇金闕，遊宴玉京也。上學之士，修習是經，殃註解脫，皆即受度，飛昇南宮。世人受誦，斷絕凶穢，死戶閉塞，北都除殃，東華記名，則延壽長年，後皆得作屍解之道。魂神暫滅，不經地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長考北山。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，北都除殃，傳注速寧，為上世亡魂，斷地逮役，度上南宮。七月長齋，誦詠是經，北都除殃，七祖超昇，身得神仙，諸天書名，黃籙白簡，削死上生。十月長齋，誦詠是經，北都除殃，壽益增昌，為國王帝主，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，北都除殃，萬彙蒙恩，得為九宮真人。本命之日，誦詠是經，北都除殃，落兆死名，魂神澄正，萬炁長存，不經苦惱，身有光明，三界侍衛，北帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃玄三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，北都大神，森然對幾，降臨兆前，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝，直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，俓禦無上三十二天元始上帝至尊幾前。
畢引炁三十二過，東向誦經。
元始洞玄靈寶本章，北都除殃上品，五氣度人。酆羅隱韻，冥漠自然。混洞元老，無無上真，元始同生，北帝高尊。陰斗七元，下統酆城，羅山巍峨，九府奠分。龍漢祖劫，北都六天，青河丹井，雲門洞泉。中有大神，垂絛龍巾，攝制魔靈，善惡咸論。考謫慘酷，疏記罪名，律禁奉承，無有不聞。玄銅環牢，海峙山根，太玄鬼祖，骨肉為身。同道變化，龍伏風奔，窺盜世法，窮搜業因。遞種為殃，永溺轉輪。道有玉篇，開宥靈文。無文不光，無文不明，無文不立，無文不成。無文不度，無文不生，是為大梵，天中之天。酆羅北臺，黑山玄京，上極高上，玄羅浩清。眇眇劫仞，若亡若存，三華離便，大有妙庭。下極北都，三官羅酆，魔洞鬼營，火山寒池。左淨右霐，太光梵炁，周回十方。中有北都除殃之神，中有北極黑帝靈君，中有九天都禁司馬大神，中有注生定死北陰天君，中有北斗司命司錄延壽益算度厄尊神。迴骸起死，除殃度人。今日校錄，諸天臨軒。
東方無極飛天攝魂神王，長生大聖，無量度人。
南方無極飛天攝氣神王，長生大聖，無量度人。
西方無極飛天殺鬼神王，長生大聖，無量度人。
北方無極飛天羅山神王，長生大聖，無量度人。
東北無極飛天巡虛神王，長生大聖，無量度人。
東南無極飛天定名神王，長生大聖，無量度人。
西南無極飛天都關神王，長生大聖，無量度人。
西北無極飛天監領神王，長生大聖，無量度人。
上方無極飛天簡奏神王，長生大聖，無量度人。
下方無極飛天除殃神王，長生大聖，無量度人。
十方至真飛天北都除殃神王，長生度世無量大神。並乘蒼虯巨獸，飛蓋奔輪，驂駕夔龍，玄角神虎，建召靈之節，燿景神旛，前嘯九歌齊唱，後吹八音同鳴，紫鯨玄羽，嘯歌噰噰，五老啟塗，羣仙翼轅，億乘萬騎，浮空而來，傾光迴駕，除殃度生。北都丞相，酆城六宮，總司主錄，除殃大神，執籙把籍，齊到帝前，隨所應度，嚴校六天。普告三界，無極神鄉，泉曲之府，北都羅酆，三官九府，十二河源。上解祖考，億劫種親，殃延禍種，疾除罪簿，落滅惡根。不得拘留，逼合鬼羣。元始符命，時刻昇遷。北都寒池，部衛形魂。制魔保舉，度品南宮。死魂受鍊，仙化成人。生身受度，永劫無終。隨劫輪轉，與天齊年。永度，三塗，五苦八難，超淩三界，逍遙上清。上清之天，天帝洞虛，無色之境梵行。
東方八天
太元都羅天，帝閔閩齊宣。
玄滋燿成天，帝辟乾毒王。
玉寶超想天，帝演剛隆。
論明極濟天，帝彥徒罙枚。
開物順真天，帝平雷判生。
玉明朝始天，帝綿都勤鐸。
元陽耿化天，帝敢霞羅於。
道光初華天，帝篤夏義端。
南方八天
燿利宣真天，帝王軍繁來。
四極廣晶天，帝皇度振什。
帝樞圓寂天，帝律佑符玄。
丹雲紀命天，帝忽延輔章。
曆增元紀天，帝齒將比耕。
還靈端神天，帝卜直希辛。
混明委光天，帝濱嘉熙亭。
道威崇虛天，帝蔣露聰喬。
西方八天
籍度高明天，帝抱符器圭。
昌慧資持天，帝闌緒稽時。
維平智寂天，帝昭虎育明。
素雲寶宗天，帝屍艦鬱景。
普明度地天，帝末頂昆。
舉仙鍊功天，帝柏曾堯儲。
素神正矩天，帝蹈鈞隱洮。
康祝運微天，帝洪元次胥。
北方八天
玄丘總神天，帝盻邏伊房。
變玄極真天，帝力可明俱。
度靈廣時天，帝勃提維多。
生真慶緒天，帝鎮咄匪盈。
定光浮羅天，帝握瑤避須。
密濟禳助天，帝術宣求衡。
餘梨葆生天，帝安夷社辟。
九清昌陽道化天，帝夜洋雲光。
三十二天，三十二帝。諸天隱諱，諸天隱名。天中空洞，自然靈章，北都隱韻，梵化之音。北都之尊，除殃之神，北都真魔，除殃之靈。九聖十真，變化上清。無量之奧，深不可詳，敷落神真，普度天人。今日欣慶受度，北都除殃，曆關諸天，請滅三途，斬絕地根，飛度五炁，超神北都，殃種注胚，除蕩無餘，滅屍鍊仙，名列太玄，真王監舉，無拘天門。東斗天蒼，西斗天獄，北斗帝車，南斗天機，中斗黃屋，五斗降神，牛女交宿，符下北都，除殃賜福。青帝延年，白帝斬精，赤帝焚祆，黑帝北君，建都羅山，峙闕酆城。臣民萬億，輸納帝庭，主世罪惡，除滅殃縈。六天使者，巡察幽明。黃帝中主，護國安人。萬神來朝，元始化身。青天神王，燿羅屍伯。赤天神王，振矢騫石。白天神王，斬鬼破山，黑天神王，瞋睛激電。黃天神王，倒海巨力。五帝神魔，萬神之宗。監領北都，飛行鼓從。總領鬼兵，麾幢鼓節。遊觀太空，九旗赫奕。六天齊功，除殃度人，嚴攝北酆。神王受命，普掃不祥，羅天吐毒，天狼四張。火丁前驅，都帥仗旛，毒龍萬丈，神虎八衝。敢有干試，拒遏上真，金譬前戮，巨天後刑。屠割鬼爽，風火無停。千千截首，萬萬剪形。魔無干犯，鬼無祆精。三官北酆，明檢鬼營。不得容隱，金馬驛呈。普告無窮，萬神成聽。三界五帝，列言上清。
元晦未明，空無邊極。晃空生氣風火為石。八阿九周，非知非識。忽化蒼龍，身長百億。纏結五柱。自龍及康。眇眇億劫，混沌之中。上海無色，下海無淵，中海風澤，洞虛包天。金石堅剛。漸成碧圓。六氣自行，五運終天。天上天下。無幽無冥，無形無影。無極無窮。溟涬太玄，遼廓無光，先生元始。乃化北皇。鼓鐵為山，鍊金為房，刻玉為樓，九氣煥明。乃號黑帝，太玄元王，主治死魂，斷注除殃。萬鬼魔羣，成鎮十方。亦明開圖，運度自然。元始安鎮；敵落五篇：赤書玉字，八威龍文。保制劫運。使天長存。梵氣彌雖，萬範開張，元綱流演，三十二天。輪轉五色，周回十方，旋斗歷其，回度五常。三十五分，總氣上元，八景冥合，氣入玄玄。玄中太皇。上帝高真，泛景太叢，北都除殃。殃為罪種，經劫不亡，消陰維何。志詠洞章。金真郎郁。電火激焚。流響雲營，黑幘萬軍。玉音攝氣，禍殃速選。靈風聚煙。北都列言。紫虛釁秀，輔翼萬仙。鎮兆一身，泥丸百關。斬滅邪殃，靈府氣宣，萬神同會。玉醴金樽。千和萬合，自然成真。真中有神，長生帝君。青華大帝，飛羅九神。太一司命，桃康合延。執符把籙，保命生根，上遊上清。出入華房。八冥之內。細微之中，下鎮人身。泥丸鋒宮。中理五炁，渥合百神，十轉回靈，萬氣齊仙。仙道貴生。無量度人。上開八門，飛天怯輪。罪福禁戒。宿命因緣。普受鬨度，死魂生身。身得受生，上聞諸天。諸天之上，各有生門。中有空洞謡歌之章，真王靈篇，辭參高真。
第一北都除殃上相飛空之音
四馬揚鑣，丹隨我輪。飛雲如旗，征此魔軍。北都闐闐，案牘紛紛。愚為業因，世植惡根，殃自根生，胡不爾悛。念道太無，委心帝前。身佩八威。金闕玉文。十二大神，為兆列陳。除殃北尊。乘駕鳳軒。我行太空，金廂玉轅。俯視九州。遞如深淵。大道之妙。非賢不傳。聞此飛空音，七祖升諸天。
第二北都除殃司命之章
通晨大冠，絳衣龍章。惟我上笏。司命之王。上帝之策。神璽之光。來降北都，蔭魁乘剛。嚴備萬神，侍書在傍。為世之人，生死尤殃。龍祈北尊，潔禱壇場。敕命寶符。仰貯靈光。殃除福生。壽祿齊昌。永離八難衰，高升紫雲房。救世為真人，範唱流無疆。
第三北都除殃北帝君歌曰
三十六萬里，北都羅酆山。上有夜光闕，下列九府官。陰陽生死育，殃注停其間。世愚不念道，情慾相追攀。出身百年中。一往無再還。地獄由爾心，真境方寸邊。何不謝北都。默朝紫皇班。首露革爾情，天赦無圖難。一身可得道，七祖超冥泉。殃注永斷絕，福來如轉丸。我歎生死途，萬劫囚幽關。刻志禮神霄，雲中仰金顏。
此三界之上，飛空之中。真魔歌音，音參洞章。誦之百選，名度南宮誦之千遍。真魔保迎。萬選道備，飛升太空，過度三界位登仙公。有聞靈音，真魔敬形，敕制地祇。侍衛送迎，拔出地戶。五苦八難，七祖昇遷，永離殃纏，魂度朱陵，受鍊更生。是謂無量，普度無窮。有祕上天文，請天共所祟。
泄慢墮地獄，禍及七祖翁。
道言：此二章並是諸天上帝，及北都真元隱祕之音，福佑生民，消除殃禍，有能起心祈向，斷絕注傳，橫害不生，真靈垂蔭，一身得道，七祖昇真，皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於高上神霄玉清玉府，道君降聖，按法以傳。若有至人齎金寶質心，依舊格告盟道君，然後而付焉。
道言：夫天地運度否終，日月五星虧盈，至聖神人休否，末學之夫疾傷。凡有此災，同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或先品未充，運應滅度，身經太陰。臨過之時，同學至人為其行香，誦經十過，以度屍形如法。則北都大帝，玄滋天君，監領殺鬼，嚴敕幽方，太一回生，司命注昌，使此形神固息含光，魂神徑上南宮，隨其學功，計日而得更生。輪轉不惑，便得神仙。
道言：夫天地運終，星宿錯度，日月翳昏，四時失度，陰陽不調，國境有災，疫毒流行，兆民死傷，師友命過，亦當修齋，行香誦經。夫齋戒誦經，功德甚重，上消天災，保鎮帝王。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民，行是功德，有災之日，發心修齋燒香，誦經十過，皆諸天記名，萬神侍衛，右別至人，剋得為聖君金闕之臣。諸天記人功過，毫分無失。天中真王亦保舉爾身，得道者乃當洞明至言也。
道君撰
元始靈書北都除殃玉篇
東方八天
暨桓乙遲，托圖延牝。盧須迎皇，迮羅紀清。璞化馘廣，娑賓雲承。緬洛義忽，猷郎匪京。諸變方定，益陀祖卿。藍首伽婁，亶跡墮昧。覺邦嬪廬，英玄指門。謁斗華溢，晞俞嶽秦。
南方八天
踴寧忌童，炎窗赤功。紹元帝祺，令鈀卷沖。荑憫康洞，幾賢特隆。暉芒井圩，隸邅俞蒙。嬉雲同宜，逸鎖由夷。爵恭韓延，王頤預飛。便梵奇綱，素諠謹儀。驛多斯靈。變玆溟池。
西方八天
邑堂神禧，薦福典隨。驛洛規通，咽服梁窺。曆奔庚和，彌錂藴微。造星車禳，回黃星微。僥正絕仰，徒姦報●。越懋蕩宥，曹巖丘佃。卓頌嶢甫，辨蕣揚艾。紐資雲璫，弼光迢泰。
北方八天
晝謠瓊都，北君陰拘。勿淑令趣，碧駢謨符。洚道綿博，映陛乾秀。錠累布酉，拙倣晉酧。熾缾吳扶，烈命契斗。巒正悽極，動咸欹紐。轉霞緑綱，凝天扁陽。吳投吉囉，薄辰侶祥。
道言：此諸天中大梵隱語，無量之音，舊文刻書酆城闍臺九阿之上。使兆殃種不生，為道正真，逍遙無物。字皆廣長一丈。玄光真人昔書其文，以為正音。有知其音，能齋而誦之者，諸天皆遣考察真官，下觀其身，書其功勤，上奏諸天，萬神朝禮，地祇侍門，大功真王，保舉北元，道備尅得遊行三界，昇入金門。此音無所不辟，無所不禳，無所不度，無所不成，天真自然之音也。故誦之致考察下觀，上帝遙唱，萬神朝禮，三界侍軒，羣祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集羣僊，天無氛穢，地無祆塵，冥慧洞清，大量玄玄也。
