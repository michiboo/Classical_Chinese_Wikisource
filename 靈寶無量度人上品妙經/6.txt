
道言：昔於始青天中，碧落空歌大浮黎土，受元始度人太一神變妙品。元始天尊當說是經，周迴十過，以召十方，始當詣座。天真大神，上聖高尊，妙行真人，三元太一真君，九宮八史，靈圖玉局大神，無鞅數眾，乘空而來。九光泛駕，紫霄薦芷，緑煙裊香，丹鳳雲輿，班龍寶輩，雕輪層蓋，注玉凝輝，縟彩爭華，仙雲呈麗，洞照八極。九日九夜，諸天神嶽，靜布靈風，蕩除纖翳，廓清區海，澄覽太和。一國地土山川林木，芳潤等齊，碧霞回宛，周視寥虛，妙光同色。眾真侍座，元始天尊玄坐空浮玉京金梁八風浮臺雲珠寶構曲晨萬龍天德之座。說經一徧，諸天大聖同時稱善，是時，混沌營胎，自無成有。說經二徧，太一稟生，狀如蓮菂。說經三徧，含華吐蘂，真氣流虹。說經四徧，九色雲芽，迸勾為甲。說經五徧，太一居中，外羅八景。說經六徧，玄液同滋，元氣內輔。說經七徧，天嬰七竅，開爽能聲。說經八徧，人物出胎，太一仰視。說經九徧，太一試步，九宮旋行。說經十徧，身御錦衣，手持玉式。是時，一國是男是女，欣睹天尊，演示太一神變道機，元宗降福度人，冥信歸誠，皆受濟護，鹹得長生。
道言：是時，
元始天尊說經一徧，東方三元太一慶生真君，至真大神，無鞅之眾，浮空而至。
說經二徧，南方三元太一廣明真君，至真大神，無鞅之眾，浮空而至。
說經三徧，西方三元太一神虎真君，至真大神，無鞅之眾，浮空而至。
說經四徧，北方三元太一隱道真君，至真大神，無鞅之眾，浮空而至。
說經五徧，東北三元太一鬼策真君，至真大神，無鞅之眾，浮空而至。
說經六徧，東南三元太一本生真君，至真大神，無鞅之眾，浮空而至。
說經七徧，西南三元太一坤母真君，至真大神，無鞅之眾，浮空而至。
說經八徧，西北三元太一大老真君，至真大神，無鞅之眾，浮空而至。
說經九徧，上方三元太一天呱直君，至真大神，無鞅之眾，浮空而至。
說經十徧，下方三元太一地齒真君，至真大神，無鞅之眾，浮空而至。
十徧周竟，十方三元太一真君，無鞅之眾，一時同至，一國男女，傾心歸仰。來者皆從上元九宮太一真君，中元九宮太一真君，下元九宮太一真君。三元每宮太一，各變三宮，於其三宮。又變九宮，九宮之內，每宮九宮，九九各變八十一宮，太一居中。十方太一，垂光度人，是諸天人咸詣元始，瞻聽大法，眾不可計。侍從三元太一真君，雲填海赴，滿餘一國，聖地震動，觀闕傾搖，晃耀無極，不可禁止。於是元始不起於座，上攀玉綱，手把大魁，忽從空落，天人遠矚，華蓋燦然，萬寶縈結，惟見斗口元魁墜空，六炳昭列碧影之間，圓映金色，熠熠吐霞，如大火聚。其中有太上真君，金床玉帳，紫繡錦裙，項負九色，手持星珠，瑩煥瓊都。天尊顧視天人，宣告無鞅。乃曰：三元九宮太一真君，各乘宮室，神變福祥。在人身中，號中黃太一，宴處玄丹。今作神變，降道元魁，遐想玉城，未逾方寸，我以神力無量度人，太一變身，同我說法。於是元始登引天真太神，上聖高尊，妙行真人，十方無極，三元太一真君，至真大神，無鞅數眾，俱入元魁之中。天人仰看，惟見勃勃從魁星中入。既入星宮，不知所在，國人廓散，地還平正，無復欹震。元始即於星宮之內，說經都竟，眾真監度，以授於我，當此之時，喜慶難言。法事粗悉，諸天復位，焂欻之間，寂無遺響。是時，天人遇值經法，普得濟度，太一神變，隨運降福，全其本年，不有害傷，傾土歸仰，成悟道心。無難無兵，無饑無病，無暴無夭，無變無刑，無畏無驚，言符休應，口饒善聲。齊同慈愛，異骨成親。國安民豐，欣樂太平，經始出教，一國以道，預有至心，宗奉禮敬，皆得度世。
道言：元始天尊說經中所言，並是三元太一內名，隱韻之音，亦是九宮內諱，百靈之隱名也，非世上之常辭。上聖已成真人，通玄究微，能悉其章，誦之十過，太一下觀，三元鼓節，天輪錯翠，地局界金，日月合璧，星宿連珠，河漢揚清，山嶽嚴峙，靈風蕩虛，萬穴吹籟，移綱轉機，化職自行，群魔束形，鬼精滅爽，迴屍起死，白骨成人，太一之福，滅而更生。至學之士，誦之十過，則五帝仗鉞，三元命旛，太一乘車，周臨八埏，福從氣行，萬道克先，斷除不祥，災饉播遷，魔鬼掃跡，幽爽升仙，君德所加，慶熙億年，神威無方，位居綱前，疾病垂死，遇而能全。所以爾者，學士候氣待時，太一命真，以製十方，威攝萬天，伏御地祇，束縛魔靈，辟災卻死，脫難就生，太一神文，變化回靈。輕誦此章，身則被殃。供養尊禮，門戶興隆，世世昌熾，與善因緣，萬災不干，太一守門。斯經尊妙，獨步玉京。度人無量，為萬道之宗，巍巍大範，德難可勝。
道言：凡誦是經十過，當知太一神變之道。夫三元二十七宮，天元、人元、地元三部，各有太一真君主之。隨九氣九星九宮之色，各以定世之禍福。濟時衛世，護國保君，使帝壽永隆，天象共泰，乃太一之玄功。
天之九宮，北帝居，東北遊樞，東育生，東南望黎，南朱陵，西南女房，西皓清，西北虛徵，中黃靈。其太一曰：古蒼、竹孚、冥由、紫儀、九首、白旗、定嘉、速吉、兵囚。
人之九宮，北道玄，東北吐魂，東嬰兒，東南鬼都，南火山，西南虎身，西熊女，西北乾父，中福堂。其太一曰長生、帝康、伯輪、臣斧、玄圖、九殺、丹精、七甲、人母。
地之九宮，北玄室，東北蒼提，東玄青，東南宜明，南赤兵，西南將印，西伏殺，西北道京，中普登。其太一曰：玄虎、緑齒、披髮、九身、青蛇、白蒙、血噬、猖奴，孟錞。三元之隱名，與世所稱異，其道甚祕。中宮五福之庭，土神之精，上為天皇，中為太一，下為玄一。在學道者，身為帝所，而思之為玄一。得其道者，以一為萬，以萬為一，通變化，知生根，壽而不死，長生仙也。
五土之氣，為帝主福，故四十五年而遷其室。居北者，九年而遷居；西南者，十八年而遷居；東者，二十七年而遷居；東南者，三十六年而遷居；西者，六十三年而遷居；東北者，七十二年而遷居；南者，八十一年而遷。遷不背逆，下無臨制，上無刑剋，則災害不生，日享太平。或履非其位，遇非其時，上下不相得，則隨宮為𧕏，其災眚亦，繫道德之所致也。能誦是經，則太一回旗，使者執節，召福致氣，不戰而勝。兵道大利，吉歸帝尊，與天齊年。太一神變，難可詳知。太一者，三元之貴神，以福人君者也。其變無常，知之壽無紀極，道德來備。太一之氣，朝變為慶雲，中變為重輪，暮變為流金，星光夜流，又餘者是也。見之焚香誦經，以迎其福，坐致天祿，得為神仙，遊宴飛升，自然得道。雲如弁士者，五福在北也；雲如飛龍者，太一在東也；雲如舟魚者，太一在南也；雲如旗常者，太一在西也；雲如教蓋者，太一在中也；雲如遊女者，太一在東北也；雲如火炬者，太一在東南也；雲如丘隴者，太一在西南也；雲如戈矛介士者，太一在西也；雲如輅車者，太一在西北也。上學之士，不以道俗，望雲燒香，誦經十過，太一降九宮騎吏，護國安人，福慶普賴，皆即受度，長生神仙。太一真君護國帝王，保安人民。有知太一，總臨萬天，近居一身，則億曾萬祖，幽魂苦爽，皆悉受度，上升朱宮。格皆九年，受化更生，得為貴人。身自受誦，心識意解，則延壽長年，後皆得作屍解之道。魂神暫滅，不經地獄，即得返形，遊行太空。此經微妙，普度無窮，太一神變，天人受度，無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女、各二十四人，營衛神文，保護受經者身。
道言：正月長齋，誦詠是經，迎上元太一真君，從官將吏，九宮大神，為上世亡魂，斷地逮役，兵刑殞命，度上南宮。七月長齋，誦詠是經，迎中元太一真君，從官將吏，九宮大神，消兵卻敵，佐輔帝王，福及人民，身得神仙，諸天書名，黃籙白簡，削死上生。十月長齋，誦詠是經，迎下元太一真君，從官將吏，九官大神，為國王帝主，禳解五兵，寧鎮八方，盜賊喪形，姦充不生，君臣父子，安鎮國祚，保天長存，世世不絕，常為人君，安鎮其方，人樂太平。八節之日，誦詠是經，奉迎五福太一真君，入居中宮，得為九宮真人。本命之日，誦詠是經，迎三元太一真君，入居命局，降福兆身，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛升上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過。閉目，靜思身坐青黃白三色雲氣之中，內外蓊冥，儼見十方太一，各乘本宮，布氣天內，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄無，太上道君，召出臣身中三五功曹、左右官使者、侍香玉童、傳言玉
女、五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，俓禦無上三十二天元始上帝至尊幾前。
畢，引炁三十二過，東向誦經。
元始洞玄，靈寶本章。太一神變，五福度人。三元隱韻，離合自然。混黃窈茫，無門無傍。朗朗太空，道氣無方。八十一劫，遼廓無光。混沌胞胎，不從陰陽。忽生至神，強名太一。乘駕黃龍，手把天綱。狀玉嬰兒，丹錦緑裳。迴旋左右，真正八鄉。萬靈伏從，莫有敢當。太一大神，是為天根。時遊玉清，上聖之身。泥丸九宮，下生萬天。及以人民，各有知識。分別種倫，分形萬物。居人腦宮，是為明覺一真大神，上居太微，中安福庭，下此九宮，為帝之賓。太一生誕，元始同真，上無復祖，惟道為身。一既植立，天地乃凝，無一不光，無一不明，無一不立，無一不成，無一不度，無一不生，是為大梵天中之天。太一真形，遊步玉京。上極無上，大羅玉清。眇眇劫仞，若亡若存。乘道之清，三元布宮。以九為程，太一禦之。垂福弭兵，與道同遷。元始俱生，動靜消息，進退晦明。前有金闕，後有玉房。東爭西霧，太一經行。支演梵炁，周迴十方。中有三元九圖之神，中有玉局行算之君，中有易度遷室之神，中有揚旗、望歲、赤幘、直符丈人，中有太一、前驅、後部、八殺、五福、六氣、九虛尊神，迴骸起死，無量度人。今日校錄，諸天臨軒。
東方無極三元九宮太一真皇，長生大聖無量度人。
南方無極三元九宮太一真皇，長生大聖無量度人。
西方無極三元九宮太一真皇，長生大聖無量度人。
北方無極三元九宮太一真皇，長生大聖無量度人。
東北無極三元九宮太一真皇，長生大聖無量度人。
東南無極三元九宮太一真皇，長生大聖無量度人。
西南無極三元九宮太一真皇，長生大聖無量度人。
西北無極三元九宮太一真皇，長生大聖無量度人。
上方無極三元九宮太一真皇，長生大聖無量度人。
下方無極三元九宮太一真皇，長生大聖無量度人。
十方至真太一真皇，長生度世無量大神，並乘碧霞，紫白交雲，流光照空，丹轂緑輿，蚪輪鳳軿，羽翣朱紱，蔭映搖曳。驂駕九色巨天神獸，玉宸飈欻之龍。建青髦之節，七曜洞神靈旛，前嘯九歌齊唱，後吹八音同鳴。天馬辟邪，鼓舞躑躅，鸞鶴鴻鶔，嘯集噰噰。六甲啟途，玉女扶轅，億乘萬騎，浮空而來，傾光回駕，御運度生。太一直符，三元九宮，布策推局，招搖大神，天目飛鳥，揆氣推時，下臨方外，福禍應期。執籙把籍，齊到帝前，隨所應度，嚴校諸天。普告三界，九維八極，二十八分，所臨邦國，兵饑水旱，暴卒癘疫，祥瑞福應，君壽道德。合符下上，剋制所經。三官九府，十二河源，陰陽氣局，內外一千二百度運，天界人域，主治福禍。下逮生民祖考，億劫種親，福會所臨，太一降氣，幽爽蒙度，冥泉發光，疾除罪簿，落滅惡根，不得拘留，逼合鬼群。太一符命，時刻升遷，迎氣修誦，升壇叩靈，以祈福應。雖植災宮所臨之國，至信祈禳，則三官鳴軫，太一回轅，災變為福，享國太平，帝壽億年。世人命曆所加，當為災害，依法祈請，天光映身，及世長生。太一紫宮，福及天人，至有滅化，在貴福之分。則北都寒池，部衛形魂，制魔保舉，度品南宮。死魂受鍊，仙化成人。生身受度，劫劫長存。隨圖輪轉，御代直年。有知其神，身為仙真，永度三災四殺，五鬼六害，七傷、八難、九厄、超淩三界，逍遙上清。上清之天，天帝玉真，無色之境梵行。
東方八天
太一所行九宮三十二天，九色之氣隨宮灌之。三十二天，亦九宮之分，太、一所臨制也。學者存思，服天氣，避害迎福，真氣下降，太一來應，可致神仙。有天下者，依為福之天，以祈請奏告，神機立應。
羽真洞無天，帝善契淵空。
元渚流祺天，帝降流明蟄。
紫度九宮天，帝華定膺。
太玄步氣天，帝覺除溢生。
玉籍儲福天，帝洞浮左嚴。
至元增妙天，帝律用偵侯。
和陽寶圖天，帝覺錫自逾。
惒明昭韞天，帝了杳忘都。
南方八天
赤殃飛遊天，帝勃監祁簷。
震寂曜靈天，帝論堂地元。
洚瀋子討天，帝龍菩大羅。
鋪化曜離天，帝奕敷權。
落玄遊氣天，帝上景祠連。
質羅梵庫天，帝保昌延。
明丞滋狂天，帝朱液夜捐。
孟諭謹正天，帝平堂淵。
西方八天
道義沖真天，帝鬱籃僊。
覺無真理天，帝辨丘夷默。
道謀重望幾天，帝龍曜弗尼。
河都棋貳天，帝漸子疇。
九道或微天，帝祿旗通。
諴除盈真天，帝會家無。
僊首理混天，帝翹羅鼎光。
福會域遐天，帝毗遵祺玄。
北方八天
玄墟撩幽天，帝彭羅孫。
了止極庸天，帝妙陀輪。
無極景明天，帝龍首部玄。
極真洞無天，帝超定利元。
普拯神牛天，帝斗真義玄。
密宿樞微天，帝燿真明。
鬼室柳懸天，帝蔚頭祺翩。
兆宗永平天，帝窈玄滋遷。
三十二天，三十二帝，諸天隱諱，諸天隱名，太一空洞，自然靈章。太一隱韻，太一神音，太一之尊，太一之神，太一之真，太一之諱，太一之靈。九宮十方，變化上清，無量之奧，深不可詳。敷落神真，運臨天人。今日欣慶，推測歷布諸關，返凶成吉，斬絕世根，出死入生，面禮玉君。飛度七政，迴旋太玄，歲直奉書，請制天門。東斗左扶，西斗右攜，北斗正樞，南斗轉機，中斗天蓋，太一內行。青帝執符，白帝持兵，赤帝行令，黑帝攝精，黃帝統運，萬里前征。青天直使，仗鉞揚麾。赤天直使，太一回旗。白天直使，干城積屍。黑天直使，奉衛咸池。黃天直使，五福大岐。五天直使，太一為宗。總領丁甲，啖魔飲風，玄纛嘯幟，與兵齊攻。羌道小醜，敢肆驕庸，斗標轉式，玉圖改封。萬福合帝，利勝無凶，天騶在前，飛騎浮空。八道擲火，四天檢蹤，護國佐時，太一神公。首建日月，手把金鍾，身御黃甲，駕十飛龍。所向無前，風火迭衝，五福來下，紫煙蔚矇。仙雲覆闕，三元攝從，兵殺不祥，悉付北酆。故氣魍魎，乘氣藏容，陰與災會，民病殘癃。不得容隱，金馬驛通。普告無窮，萬神咸聽，三界五帝，列言上清。
無極至空，龍變神移，太一道祖，萬生所資。天地輔成，中運妙微，太一受靈，日月同飛。眇眇億劫，混沌之中，神靜氣凝，布植九宮。九宮為一，一為九宮，九一之道，太一之宗。數行去還，真氣如龍，太一來禦，三元律同。包裹動植，玉都玲瓏，外纏剛風，混沌之中。上無為色，下無為空，太一執綏，儼侍玉童。一鼓再鼓，為水為風，一接再接，天祺指東。為道聰明，庶彙熙融，太一入玄，九氣開天。天上天下，無幽無冥，無形無影，無極無窮。溟津大梵，遼廓無光，太一神變，運度自然。丹艧九野，布棋紀年，太一神氣，結為靈篇。玄讖玉歷，虎書龍文，保制劫運，使天長存。梵氣彌羅，萬範開張，圓機流演，三十二天。輪轉九宮，周迴十方，鏇子過申，回度八門。二十八舍，總氣上元，八景冥合，氣入玄玄。玄中太一，上帝高尊，泛斗倚魁，天皇勾陳。九宮十精，玉緯金經，神風隨軒，輔翼萬仙。千和萬合，天地同鈞，一真大神。太一之尊，上登泰階，啟謁大君，羽林導前。叩鼓鳴諄，遏斬鬼種，保命生根、上遊上清，出入三元，八冥之內，細微之中。下鎮人身，泥丸絳宮，中理五氣，運行萬神。十轉迴靈，萬氣齊仙，仙道貴生，太一度人。上開八門，天地為輪，罪福禁戒，宿命因緣。普受開度，死道生身，身得受生，上運諸天。諸天之上，各有生門，中有空洞謠歌之章，太一靈篇，辭參高真。
第一下元九宮太一真君飛空之音朝乘黃騅，入登太微。下視九州，棋布星離。仰觀端門，上帝惟禧。
斗車四馳兮緑煙飛，金鉞寒光兮天弧垂。丹符赫陽兮五福迴，萬兵無敵兮天德歸。神武化昭兮歲無凶饑，帝迴光輝兮玉袞龍衣。太一臨明堂兮祥滿郊畿，阿人排紫空兮傾光彤闔。
第二中元九宮太一真君之章
我推天策，福在帝室。萬國歸命，車文混一。昭昭大星，弈弈紫光。中纏紫宸，下臨玉房。爾神毛頭，爾兵阿傍。太一合符，乘魁履剛。飲馬緑芻，脂車拯箱。不陣而功，太一奠方。金童仗旛，玉女捧漿。卜墠酌誠，五福湯湯。壽我帝尊，來天百祥。民人樂歌，時維平康。雲飛碧茫，珠露玄霜。瑞答普天，我道其昌。
第三上元九宮太一真君之歌
我乘修蛇，冠帶雲霞。入經天衢，出遊帝家。龍旗所指，萬物光華。太一之氣，喜盈福奢。臨衛帝堂，靈燿斯煌。誦我玉書，五帝燔香。三界稽首，西母傳觴。鳳圖億千，龍壽無疆。我征青軺，八風來朝。望拜太一，錦衣翠袍。壇雲四迴，拊石鳴雷。薦我甘華，黃縷百枚。天聲杳迢，振響琳琅。左顧紫微，右扶玉璫。轉我斗樞，萬寶盈倉。降福洋洋，含宮咀商。
此三元之上，九宮之中，太一歌音，音參洞章。誦之百徧，可免三災。誦之千徧，太一保迎。萬徧道備，隱淪太空。知一所止，位登仙翁。有聞靈音，魔鬼滅形。勑制地祇，侍衛送迎。拔出地戶，五苦八難。身世利遷，永離三官。名籍太一，列侍帝軒。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此洞章並是諸天上帝，及三元九宮，十神、八奇、六隱、五真、四門、二曜、一元，太一隱秘之音，皆是玉局迴度、轉凶為吉、改禍致福之辭。言無韻麗，曲無華宛，故謂玄奧，難可尋詳。上天所寶，祕於玄都太一三元紫宮，依玄科四萬劫一傳。若有至人齎金寶，質心依舊格，告盟十天，然後而付焉。
道言：夫天地運度，將臨否終，則太一真君神變以應之，則為神馬肉鬣，一角赤色，出汲於海中。日月五星，將有虧盈，則太一真君神變以、應之，則為女巫負瑟，以遊唐肆。至聖神人，將有休否，是太一真君神變以應之，則為黑氣橫貫東西，繁霜著木，大風摧拉，飄注驚暴以應之。末學之夫，將有疾傷，則太一真君神變以應之，夢為血屍死亡，兵殺疾雷，墮崖落河以應之。凡有此災，候其神變，同氣皆當齊心修齋。六時行道，十徧轉經，福德立降。或遇太一下遊，迎逢禮請，必得長生。神仙祕道，隨時所遇，善意察之，勿逆其神，則保大亨之正。無量之文，普度無窮。
道言：夫末學道淺，或仙品未充，運應滅度，身經太陰臨過之時，太一主屍真君下而應之，以示神變，或為白鶴飛來，龜蛇並出，或疾風忽至，天地晦冥，禽獸悲鳴，白虹貫日，山林改色，仙夢殊徵。則太一守屍，三官錄魂，九老攝氣，一周甲子，返生還形。同學至人，為其行香，誦經十過，以度屍形如法，魂神逕上南宮，隨其學功，計日而得更生。轉輪不惑，便得神仙。
道言：夫天地運終，亦當修齋，行香誦經；星宿錯度，日月失昏，亦當修齋，行香誦經；四時失度，陰陽不調，亦當修齋，行香誦經；夷戎寇境，軍事暴行，亦當修齋，行香誦經；疫毒流行，兆民死傷，亦當修齋，行香誦經；師友命過，亦當修齋，行香誦經。夫齋戒誦經，功德甚重。上消天災，保鎮帝王，下禳毒害，以度兆民。生死受賴，其福難勝。故曰無量，普度天人。
道言：凡有是經，能知太一神變護國禳兵之道，能為天地帝主、兆民行是功德。有災之日，發心修齋燒香，誦經十過，皆諸天記名，萬神侍衛，右別至人，剋得為聖君金闕之臣。諸天記人功過，毫分無失。天中九宮大神，亦保舉爾身。得道者乃當洞明至言也。
太一神變護國禳兵玉篇
東方七天
吉洛慶持，迷漏乙施。漳陀蹇江，並庚殊離。乾曦蔚宛，紫敕由幾。贊華穴利，黎紂淵宜。越亶回多，韓司冥河。洞寂玄若，緑景曜羅。池盟演樞，支竟幽歌。
南方七天
尾丹曰途，館丁彥盧。帝契浩都，綿多英堬。飈盈沖游，微氣白孤。道散上京，嶽嶽察甦。昌陽健區，堯晃光舒。音定法輔，天琳紅腴。治無攝緒，九真嘯圖。
西方七天
蘭濤役商，罥池希陽。散率鬼都，荀候敕符。浪澤寒渚，斗司高蘇。正辨夷直，僊遠煙濡。卦說琅遊，奇洞輔皇。邈初景章，鬼泉馘藏。銜娘適漠，合神郁蒼。
北方七天
魚錄海定，扶騫彌華。安膚祆玄，智洪僊霞。混元逸隸，光通蒙嘉。珪召神竦，書羅芒搖。黑獸籲元，赤馳龍表，壽鏡寶除，支方謨宣。覺益華雲，神瑛奏環。
道言：太一神變，氣行二十八天，天氣布流九宮。此諸天九宮中大梵隱語，無量之言，舊文刻書太微鳳館青壁之上，字皆廣長一丈。天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天。萬神朝禮，地衹侍門，大勳三元，保舉太一，道備剋得，遊行三界，升入金門。
此音無所不辟，無所不禳，無所不度，無所不成，太一天真自然之音也。故誦之；致飛天下觀，太一遙應，萬神朝禮，三界侍軒，群祆束首，鬼精自亡，琳琅振響，十方肅清，天輪高映，萬象懸明，海光湛徹，嶽穴凝煙，萬國振伏，稽顙帝前，兵道自勝，神勇自然，冥慧洞清，大量玄玄也。
