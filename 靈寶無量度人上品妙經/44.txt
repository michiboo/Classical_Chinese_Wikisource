
道言：昔於太極天中，青華安保大真明土，受靈寶度人洞神禳災無量上品。扶桑洞神大道君當說是經，周迴十過，以召十方扶桑世界一切真仙。亙太極之東，九十萬里，碧海之內，中有大山，根連洞溟，金沙重疊，貫軸下元，上出大無，紫空神境，西連太極，南峙炎陵，北定幽門，中通玄都。而此世界，十萬餘里，神峰巨嶺，隱顯滄浪，梵浮瑞光，青霞之氣，冪冪在上，青玉為城，碧林為宮，地凝紺華，拱生扶桑，根蟠東極，枝條相向，青碧為光，千葉之上，自然天文，帝真赤書，九氣鳳文，以鎮十方諸天。日月下出，陽機自運，晝夜六時，天漢波潮，雲濤爭湧，仙都人民，十二品格，百千種物，太無三氣化生，號青宮扶桑世界。元始天尊分神萬天，散形千億，忽於此方，命以扶桑之天，青華道境，靈冑孕精，挺生空洞之極，號扶桑洞神大道君，外曰扶桑大帝。出納太陽，賓餞濛汜，真形為日月之精，魂為南極長生大帝。其季次曰青華帝君。扶桑育洞神之氣，氣變九劫，體貌完具，東真道成，為洞神大道君。扶桑洞神者，九陽真精之氣也。生於扶桑之內。化為劫火，更為明哲辯慧高聖之德，德之至神，為大道之君。道君執萬物之母，以化生元胎，含五行之精，以鑪錘天地。世之災變，必由火殃。火為災本，而道有扶桑洞神之祖，以御其變。扶桑青林之氣，大則冶鍊真文，增益玄道。小則禳災散禍，福祐群生。比之火然，必緣於木。木胎藏火，火屬於神。神養水中，天災自息，可禳之道。故扶桑洞神大道君，為禳災之主也。降於太極，始當詣座，扶桑真境道德大神，上聖高尊，青帝真人，無鞅數眾，乘空而來。碧落飛雲，青林鬱秀，飆輪潛運，洞蓋垂華，蒼龍妙光，迢遙無外，流霞丹景，混合渺茫。七日七夜，諸天昭臺日鎮，星闕璣轅，一時停軌，靈風遠溢，海岱明雲，天無異色，九氣鬱清，一國地土山川林木，瓊蘂粲芳，青文壟起，紫璆振響，合音空洞。扶桑洞神大道君於玄靜之中，為諸生民，解禳災厄，玄坐空浮紫霄寶光玉座之上。說經一徧，諸天大聖同時稱善，是時，一國男女，災病普皆消散。說經二徧，太極天開，萬真同會。說經三徧，仙都揚煙，慶週三界。說經四徧，靈心內通，宛識妙體。說經五徧，龍鳴海空，神波遠浹。說經六徧，三災不作，萬物生榮。說經七徧，神輝同映，層闕光明。說經八徧，五篇雲篆，紫籟成音。說經九徧，玉華飛空，重綵交煥。說經十徧，洞神垂照，泉曲蒙恩，是時，一國是男是女，莫不傾心，皆受護度，鹹得長生。
道言：是時，
扶桑洞神大道君說經一徧，東方無極無量品禳災解厄洞神至真大神，無鞅之眾，浮空而至。
說經二徧，南方無極無量品禳災解厄洞神至真大神，無鞅之眾，浮空而至。
說經三徧，西方無極無量品禳災解厄洞神至真大神，無鞅之眾，浮空而至。
說經四徧，北方無極無量品禳災解厄洞神至真大神，無鞅之眾，浮空而至。
說經五徧，東北無極無量品禳災解厄洞神至真大神，無鞅之眾。浮空而至。
說經六徧，束南無極無量品禳災解厄洞神至真大神，無鞅之眾，浮空而至。
說經七篇，西南無極無量品禳災解厄洞神至真大神，無鞅之眾，浮空而至。
說經八徧，西北無極無量品禳災解厄洞神至真大神，無鞅之眾，浮空而至。
說經九徧，上方無極無量品禳災解厄洞神至真大神，無鞅之眾，浮空而至。
說經十徧，下方無極無量品禳災解厄洞神至真大神，無鞅之眾，浮空而至。
十徧周竟，十方無極禳災解厄天真大神，一時同至，一國男女，傾心歸仰。來者如赴淵之流，應潮之水，渺然無際，不見端涯，無鞅之眾，舉國內外。或有體用未分，因緣為災。智慧不爽，法染為災。神氣不合，分別為災。道性不明，執妄為災。去取空有，邪正為災。戀著法身，認己為災。貪著神通，變幻為災。欲出三界，生死為災。識悟大道，無作為災。測量元化，狂瞽為災。不知洞神，陰陽為災。出入胎藏，凡聖為災。凡此十二大災，天人大神至學之災也。復有世間之災，出胎之時，業力所轉，橫側為災。童孺之時，驚忤為災。壯歲之時，運度為災。營辦之時，得喪為災。修舉之時，氣候為災。起居之時，疾病為災。有作之時，鬼神為災。昧心之時，天地為災。負國之時，刑戮為災。不孝之時，雷火為災。不戒之時，天禁為災。汙慢之時，夭折為災。潛毒之時，陰陽為災。貪徇之時，溢分為災。居世之時，偽薄為災。凡此十五大災，世所罹犯。以至身命喪失，五命加臨，天星為殃，地司執錄，三官上奏，五帝注尤。此等災厄，累擊身心，鹹赴道君廣大法席，周帀圍繞，瞻望天顏，佇聽玉音，宣示禳災普利大法。於是扶桑教主洞神太上大道君，攬日月雲龍之綬，轉瑞玉明光之幾，俯顧大眾，欣眄十方，倏欽之間；分身千億，一切眾生，各起生緣，及諸境界，一一眾生，皆見己身，親對聖身，長跪受記，撫頂訓言。演說扶桑為生氣之根，中生洞神之氣，為萬類之精神。一切大災，存念洞神正真九陽之光，無災不除，滌滅厄害。於其會中，見一道君，浮坐紫雲曲蔭扶桑玉章紋葉之下，洞神之氣化為丹林，丹林千真，冠劍竦列，去地五丈。洞神大道君登引，禳災解厄洞神天真大神，韓司主錄，南宮移度卻災順行神君，上聖高尊，青華燿寶真人，十方無極至真大神，無鞅數眾，俱入神林扶影之內。天人仰看，惟見勃勃從洞光中入，既入林光，不知所在，國人廓散，碧壘砥平，神林靜默。洞神大道君即於化境之內，說經都竟，眾真監度，以授於我，當此之時，喜慶難言。法事粗悉，諸天復位，空洞生神，寂無遺響。是時，天人遇值經法，普得濟度，全其本年，無有中傷，傾土歸仰，災患消禳，清靜本心。心既淨正，邪道不干。星軌浚犯，鬼神禍刑，三災四殺，五行六害，七傷八難九厄，過度災咎，除滅不祥，言契中道。中無毀非，齊同慈愛，異骨成親，國安民豐。欣樂太平，經始出教，一國以道。預有至心，宗奉崇禮，皆得度世。
道言：洞神大道君說經中所言，並是諸天上帝禳災致福隱韻之音，亦是魔王內諱，禳消萬災之隱名也，非世之常辭。上聖已成真人，通玄究微，能悉其章。誦之十過，諸天降真，災氣沈滅，厄禍擯竭，本命開光，生福自然，天真警衛，非道無幹，群仙凜顏，靈司鼓節，灝霞分絢，寶海發光，世故殄除，惡煙飄息，回災轉厄，進業成真。至學之士，誦之十過，則列帝同格，眾天遐映，護世災殃，悉令禳解，民物安謐，生道永昌，毒害消散，鬼精喪眼，五帝侍迎，三界稟命，濟度垂死，絕而得生。所以爾者，學士道德充備，鬼神尊仰，體洞真極，神力周滿，誦詠至經，福降災消，一切眾生，禳脫眾難，玄通天政，伏御地祇，束縛魔靈，不但卻死，亦能更生。輕誦此章，身則被殃。供養尊禮，門戶興隆。世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，九天消災散禍，諸天大神齊到，禳除厄難，暗宿陰曜，玄天神首。孛戾凶怪。將臨命限，齋心祈懇，永斷衰殃，數極劫終，魂神受度，上昇朱宮，格皆九年，受化更生，得為貴人。而好學至經，功滿德就，皆得神仙，飛升金闕，遊宴玉京也。上學之士，修誦是經，惠澤滋洋，生類蒙福，重災巨厄，清蕩捐釋，皆即受度，飛昇南宮。世人受誦，則延壽長年，後皆得作屍解之道。洞神火精，鍊骨變仙，形神隱顯，出入自在，棲泊福庭，逍遙道域，即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長投鬼官。侍經五帝，玉童玉女，各二十四人，營衛神文，保護受經者身。
道言，正月長齋，誦詠是經，解禳上世亡魂，塚訟鬼官，臨注之災，斷滅殃傳，夜河之役，度上南宮。七月長齋，誦詠是經，解禳己身，天羅地網，九橫凶醜，天獄刑害之厄，身得神仙，諸天書名，黃籙白簡，削死上生。十月長齋，誦詠是經，解日月勃蝕，天地運否，邪源祆蠥，境土國界之災，人民毒疫，傷犯天絕。為國王帝主，君臣父子，安鎮國祚，保天長存，世世不絕。常為人君，安鎮其方，民稱太平。八節之日，誦詠是經，解禳氣數遷易，交變時節之災，口舌罪咎，禁繫殺傷之厄，水火窮衰，閉塞之難，九宮降神，下衛其身。本命之日，誦詠是經，解禳北斗，追召生魂，死注坎蹇，窘辱之災，魂神澄正，萬氣長存，不經苦惱，身有光明，三界侍衛，五帝司迎。萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，十方禳災洞神大神，儼對前後，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑禦無上三十二天元始上帝至尊幾前。
畢引炁三十二過，東向誦經。
元始洞玄靈寶本章，洞神禳災妙品，天福度人。百魔隱韻，離合自然。洞神赤文，無無上真。元始祖劫，化生諸天。青華木真，萬物生根。生氣流布，精液氤氳。木之尊神，元氣之子。氣生真水，水變生木。木含青華之氣，為萬物之主。其青華木精中舍明性，化而為火。火色赤明，通妙成真。自然生神，體洞太虛。解悟誠明，其氣長生。炎動熒熒，名曰洞神。洞神至真，物得生成。一切邪殃，見之悉寧。為道真體，災凶邪偽，莫可禦當。地有五金，得火見精。萬物入火，變化無方。易骨登玄，思妙全天，理臻又玄，如世災殃，非正之歸。洞神乘之，萬災折摧。洞神九陽，生福無量。得者長存，物感永臧。神風揮激，丹霞飄揚。屈曲成文，三景同光。禳災護生，刻榜瓊堂。上通三天，無無道鄉。下極玉山，鬱羅混黃。中施群類，救禳災殃。嚥佩神文，引吸太陽。紫煙內凝，燦灼煒煌。為道之要，超升之門。天真之因，化生神靈。制運保民，皆由洞神。神氣大梵，周迴十方。中有禳災回福之神，滅禍延生之君，洞神解厄尊神，東華度命之君，太皇萬福丈人，中有扶桑定命除災之神，消災散禍道德之君，禳祈應契，無量度人。今日校錄，諸天臨軒。
東方無極洞神禳災神王，長生大聖無量度人。
南方無極洞神禳災神王，長生大聖無量度人。
西方無極洞神禳災神王，長生大聖無量度人。
北方無極洞神禳災神王，長生大聖無量度人。
東北無極洞神禳災神王，長生大聖無量度人。
東南無極洞神禳災神王，長生大聖無量度人。
西南無極洞神禳災神王，長生大聖無量度人。
西北無極洞神禳災神王，長生大聖無量度人。
上方無極洞神禳災神王，長生大聖無量度人。
下方無極洞神禳災神王，長生大聖無量度人。
十方洞神禳災神王，長生度世無量大神。並乘飆輪迴旋燿景之輿，丹瓊雕輦，華蓋珠旛，驂駕龍鳳，十絕九光之幢，四氣八景明高之帳，前嘯梵音齊唱，後吹瓊籟同鳴，金鶴丹禽，嘯歌噰噰，六甲啟道，九老翼轅，億乘萬騎，浮空而來，傾光回駕，監真度生。諸天丞相，南昌上宮，司命可錄，禳災散禍，延壽益算，度厄尊神，執籙把籍，齊到帝前，隨所應度，嚴校諸天。普告三界，無極神鄉，泉曲之府，北都羅酆，三官九府，十二河源，行災主瘟天大殺鬼冥曹之神，禳免世間生類刑禍衰虛之災。改易簿書，勾落災祥，使生常存，福慶日增。疾除罪釁，落滅惡根，不得拘留，逼合鬼群。道君符命，時刻升遷，順剛入斗，迴度天關。出死入生，上見帝宸。制魔保舉，度品南宮。魂魄受鍊，災消福應。生身受度，劫劫長存。隨劫輪轉，與天齊年。永度三塗，五苦八難，超浚三界，逍遙上清。上清之天，天帝玉真，無色之境梵行。
東方八天
玉曆玄度天，帝真定儀陽。
錫納慶祖天，帝仇辨嬰常。
九氣敬賢天，帝收提耿光。
青華利元天，帝孚蒲耳敦。
韓都九司天，帝旺池奚銘。
部同超後天，帝鄙宗時隆。
丹林隱立天，帝僑蹤彥松。
九色剛種天，帝月支子容。
南方八天
燿浮墠寓天，帝景肇建生。
重光普時天，帝玉微觀靈。
洞極丹儀天，帝祖奇歸仁。
正基太度天，帝除思步肱。
辨阿錄成天，帝感儀聰。
玄殊惠凝天，帝彥侶馮靈。
九陽歷靖天，帝路蚪師陰。
章梵元淨天，帝伍丘思全。
西方八天
參寂玄際天，帝大無元。
兆津普夷天，帝師度歌延。
妙瑜素靈天，帝順師洞陰。
金扉皓墟天，帝藻辭願晡。
洞惠明妙天，帝根齊疏袞。
招真空碧天，帝嬪束枝傾。
國定慶驀天，帝浪敷由央。
皇思時龍天，帝夢元夷玄。
北方八天
道力弘度天，帝學務演直。
豫擇玄明天，帝長善瑉。
助極德契天，帝景章融妃。
九素思玄天，帝洞覺燿真。
潛燿承光天，帝軸羅用崔。
太元崇構天，帝臺淵奔施。
皓幾宗神天，帝鹿杜冥樞。
幽廈遼期天，帝月上真。
三十二天，三十二帝。諸天隱諱，諸天隱名。洞神梵氣，自然靈章。諸天隱韻，洞神之音。洞神之尊，洞神之神，洞神大魔，洞神之靈。性和神合，變化上清。無量之奧，深不可詳。敷落神真，普度天人。今日欣慶受度，禳災去非，太上考按，宿舍回軒，黑道百試，血火千殃，災及世間，鬼謀福怨，誣成巨災，歷關諸天，請滅五苦，勑斬五衰。飛步天垣，命據九元，害氣永滅，道君錫年。洞神降精，想入天門。東斗校錄，西鬥攝靈，北斗禳解，改易災名。南斗符命，靈書護身，中鬥注壽，大福總靈。青帝保命，白帝遏殃，赤帝度籙，黑帝釋禳，黃帝營衛，福慶煌煌。青天大神，使災不生。赤天大神，咒詛不成。白天大神，喪害潛形。黑天大神，清蕩鬼營。黃天大神，靈圖鎮真。內安五臟，外集百神。靈文玉章，元氣之根。禍難撲滅，光明赫升。五天大神，萬鬼之君。飛行空界，總領鬼兵。麾幢鼓節，遊觀九冥。朱幡赫奕，紫氣煇騰。諸天改度，災變福臻。上天度人，嚴攝北酆。洞神太上，普掃災凶。八威攝氣，猛馬四攻。天丁捕鬼，大帥縛龍。擲火萬里，流鈴八衝。敢有干試，妄為眾災。北帝漂骨，南斗焚骸。屠割鬼爽，誅斬無偕。風火浩浩，豁落燒摧。千千截首，萬萬剪形。魔無干犯，鬼無祆精。三官北酆，明檢鬼營。不得容隱，金馬驛呈。普告無窮，萬神成聽。三界五帝，列言上清。
元洞青華，氣結碧霞。曲扶神桑，紫文雲芽。本神為生，生道為春。化物之祖，洞神之尊。洞神陰火，制鍊陽魂。人物遇之，即成仙真。允被世災，邪回所興。心能契真，禍散消雲。洞神吐氣，不祥如焚。生福之源，玉京玄山。左淨右霧，金液玉泉。巍巍九天，氣入重玄。玄道無色，玄下無淵。風澤洞虛，玄中有天。天上天下，無幽無冥。無形無影，無極無窮。溟涬大梵，遼廓無光。當爾之時，孰為迍災。赤明開圖，萬象克諧。善集成福，積惡成災。災福之肇，皆心所生。道體無形，道心無為，無形無為，福災何媒。洞神道君，至慈運悲，回災就福，護生不遺。五篇玉字，八威龍文，禳革故氣，延算遠期。保制劫運，使天長存。梵氣彌羅。萬災伏藏。元綱流演，三十二天。輪轉無色，周迴十方。鬥中司命，注福除殃。神氣運行，三十五分。總氣上元，八景冥合。氣入玄玄，玄中太皇。上帝高真，手把混元，禳災寶符，坐鎮明堂，泛景太霞，嘯詠洞章。金真朗郁，流響太微，祆星順度，攝制祆氛。白煙左回，紫氣右歸，化生玉儀，千和萬合。自然成真，真中有神，扶桑碧宮，洞神道君。萬氣之祖，長生大君，首建青霞，身御綿紳。無英公子，白元尊神，太一注筆，桃康俯庭。執符把籙，保命生根，上遊上清，出入華房，八冥之內，細微之中。下鎮人身，泥丸絳宮，中理五氣，混合百神。十轉回靈，萬氣齊仙。僊道貴生，禳斥災氛。神視天門，奄見皇君。授子密語，自識天真。罪福禁戒，宿命因緣。普受開度，洞神生身。身以道生，上聞諸天。諸天之上，永滅災因。中有空洞謠歌之章，三真靈篇，辭參高真。
第一洞神道君禳災致福天市順度之音
煌煌磊落，明威八回。下照世間，萬類所歸。順度則吉，逆天見衰。再拜金色，願應禳祈。災害不生，道德巍巍。仙道無休否，鬼道輪興衰。何不觀太無，靈妙氣昭璀。炯炯碧空上，玉闕雲煙飛。仙人挹香風，嬰顏等春回。洞神變青芽，嚥餌光徘徊。庶使扶桑道，鳳章藹清微。下憫朝生徒，亹亹輪轉間。不知洞神旨，蹢躅拘籠樊。騁霄契高靈，偶景東華山。
第二洞神道君禳災致福太微空洞之章
碧光流映，金闕朱軒。燦燦星株，雲綱繞天。繁秀貫珠，遲伏見災。留逆殃延，我有赤文。靈圖寶躔，交綱合形。禳災赦愆，太上所祕。萬劫一傳，洞神元皇。冒禁下宣，霞章吐麗。丹書寫玄，除世厄尤。延道永年，扶順帝道。億劫無遷，連閣龍居。金光蜿蜓，吐火激波。蕩滌魔冤，與道冥一。三界列言，過度八難，氣入自然。
第三洞神道君禳災致福紫微伏魔之歌
圓景蕩蕩，金馬四馳。瓊車空遊，日將月隨。部衛萬神，三官拱儀。世有災數，水火陵夷。九六終窮，交換坎高。九靈鼓翮，龍驛轉機。兵刀雨暴，殺氣橫陂。災惡見象，赤書佈施。五帝執筆，四明捕非。祆氛淨蕩，福德洪罙。帝壽萬年，巨民燕頤。荒服衎歌，慶善襲之。我歌洞文，丹輿緑雲。寶傘吹華，神風杳芬。紫宸周行，三台屏神。浩氣臨鬥，流鈴鍊真。宸霞九色，太素之君。
此三真太上洞神道君，分化法身，遊行太空，禳災萬福之音，音參洞章。誦之百徧，名度南宮。誦之千徧，魔王保迎。萬徧道備，飛昇太空，過度三界，位登仙公。有聞靈音，魔王敬形，勑制地祇，侍衛送迎，拔出地戶，五苦八難，七祖升遷，永離鬼官，災咎無留，命福駢臻。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及禳災真王隱祕之音，皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於玄都紫微上宮，依玄科四萬劫一傳。若有至人齎金寶質心，依舊格告盟十天，然後而付焉。
道言：夫洞神禳災之法，其道至妙。自非體玄究微，不能悉知。天人之災者，運度否終，偶月虧盈，聖神休否，末學疾傷。凡有此災，同氣皆當齊心修齋，六時行香，十徧轉經，福德立降，消諸不祥。無量之文，普度無窮。
道言：禳解種民之災，或數窮命盡，禳卻不祥者，或末學道淺，仙品未充，運應滅度，身經太陰。臨過之時，同學至人為其行香，誦經十過，以度屍形如法。夫如法者，為禳世災不逮，更禳歿後之災也。今既身沒魄逝，而尚謂之災者，謂水火之獄，金鐵之獄，考掠追召囚閉之災，亦魂爽地下之災。則於山水●寂之地，封土為壇，北向祈啟，敷露五方真文玉書，修齋誦經以解，魂神逕上南昌，隨其學功，計日而得更生。轉輪不惑，便得神仙。
道言：夫天地運終，星宿錯度，日月失昏，四時失度，陰陽不調，國主有災，兵革四興，疫毒流行，兆民死傷，師友命過，皆當修齋，行香誦經。以五帝赤書五方靈文，丹書碧素，向方火而颺之。以栢木為簡，丹注其意禳解之文，投山水間，埋著向處，及有災之境。則洞神大神收攝災氣，降致福祥。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中魔王亦保舉爾身，得道者乃當洞明至言也。
道君譔
扶桑洞神大道君禳菑靈書中篇
東方八天
箕鳴玉阜，東井變仙。牛室互交，六氣辯玄。高披寶泰，玄踱迷夷。諸羅梵摩，陳帑萬微。馘竺由慈，字盻紛持。角卓護景，月帝陰霏。辜乾擊陁，變覺銘儀。仙郴說林，翼原巒微。
南方八天
正坤九辨，巴冥混東。紫丘適河，寂真相同。梵度遼普，金極洪壠。肇淨平育，阿彌思蒙。挺洞赤霞，皛晶碧容。桓羅閻救，率宰營忠。肆碑詩何，竟卓懋舂。公建霜緣，哨粵垂雄。鬼澤龍偃，定白祕玄。學靈鄙露，支騫走檀。
自鬼字叩四句，係禳災密文。
西方八天
奎婁應仙，旗高步蓮。綽真構攤，景復滋堅。太香玉度，球浪楚傳。牛室事無，寶秤默雲。神諦梵藪，青朗奏矜。龍霧侔就，丹蠥淵弘。普載丁琥，驥敕揚誠。覽覺坰常，狐兵資興。
北方八天
鬱儀結璘，佽聖功傳。朗都究明，道伯攸玄。爻宜轉綱，權融齒房。玉邈稽微，天魁辿延。畢老墟圩，景霽洞傷。陽復雷捷，越逵聿蒼。蘇林奚兗，神鳳膺張。寂區環極，道祕奇常。
道言：此諸天中大梵隱語，無量之音，舊文字皆廣長一丈，刻書大帝金宮扶桑青林玉葉雙幹之上。上禳天災，下禳地禍，中安民物。神風振之，洞神發音，氣徧九有，和合萬靈，使災害不干，萬真降庭。天真皇人昔書其文，以為正音。有知其音，能齋而誦之者，諸天皆遣洞神禳災萬福神王，下觀其身，書其功勤，上奏諸天，萬神朝禮，地祇侍門，大勳魔王，保舉上真，道備尅得，遊行三界。昇入金門。
此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默。山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
