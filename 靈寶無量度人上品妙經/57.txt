
道言：昔於始青天中，碧落空歌大浮黎土，受元始度人解釋幽牢妙品。元始天尊當說是經，周迴十過，以召十方，始當諸座。天真大神，上聖高尊，妙行真人，十方救苦天尊，玉清雲宮大慈天尊，大悲真帝，酆都九幽帝主仙官，無鞅數眾，乘空而來。十方起雲，混如丹色，瓊臺寶宇，隱顯太空，玉馬金龍，驂霞泛景，飛光鳳蓋，垂蔭珠軿，瑞彩天光，流煥四極，蓊鬱淵映，明徹碧空，七日七夜。紅霞搖曳，遠幕神鄉，天都紫微，層影洞燿，丹殿星宮，瓊堂日闕，珠緯躔虛，玉綱流演，紫煙紛華，山海凝碧，瑞金為界，色雲合防，清靜聖途，明無纖玷。眾真侍座，元始天尊玄坐空浮八山九海伏龍翔虎十極太玄之座。說經一遍，天帝鼓節，高真洞詠，是時，一國重冥陰域，一時光明。說經二遍，地下重壘三十六皇，俯伏恭聽，簡閱皇籍。說經三遍，氣流甘濡，灑潤枯朽。說經四遍，殺鬼滅爽，魔眾失聲。說經五遍，地吐芝英八十一種，赬蒼秀異，奇文燕胎。說經六遍，酆山震搖，黑海停沸。說經七遍，九幽地獄，萬里鐵城，業火熾然，億劫洞赤。說經之際，毒勢冰消，炎牢消蕩。說經八遍，靈霞布空，九色成字，真文廓現，赦諸罪人。說經九遍，暗氣凝雲，傷血隕雨，聞經穢淨，神風掃塵。說經十遍，屍骨欽起，靈顏鮮瑩，自然成人。是時，一國是男是女，悟道知真，胞結解釋，冥關錄籍，字跡除脫，素幅鍊章，了無罪目，歸嚮天尊，咸遂生養。
道言：是時，元始天尊說經一遍，東方無極無量品大慈九氣救苦天君，無鞅之眾，浮空而至。說經二遍，南方無極無量品大智三氣赦罪天君，無鞅之眾，浮空而至。說經三遍，西方無極無量品大明七氣執法天君，無鞅之眾，浮空而至。說經四遍，北方無極無量品大惠一氣息苦天君，無鞅之眾，浮空而至。說經五遍，東北無極無量品大悲梵氣破獄天君，無鞅之眾，浮空而至。說經六遍，東南無極無量品除過梵氣九幽天君，無鞅之眾，浮空而至。說經七遍，西南無極無量品大心梵氣拔罪天君，無鞅之眾，浮空而至。說經八遍，西北無極無量品大仁梵氣玉匱天君，無鞅之眾，浮空而至。說經九遍，上方無極無量品普濟一十二氣萬福天君，無鞅之眾，浮空而至。說經十遍，下方無極無量品不動五氣玄母天君，無鞅之眾，浮空而至。
十遍周竟，十方無極天真大神，無量天君，一時同至。一國男女，傾心歸仰，咸荷慈恩。下逮淪亡，俱霑聖澤。感嘆之聲，響動幽夜，鳥獸悲嗥，人鬼帳惋，來者有如沙塵飄委，嚮風傾注。於是元始遍視群生，彈指微笑，金口發光，光如皎月。上極無上，剛風頂際。下極水輪，泉曲九漏。無底陰谷，無不照見，一一光中，皆現三界眾生，善惡命根，宿報新緣，互相酬對，業果自明，心目同證。此九旋行，暈成五色。下覆人間，上接天境。運如輕車，灼灼圓象，逡巡九道，狀如日出東蒙。十方同色，去地五丈，炯爍停空。元始登引，天真大神，上聖高尊，妙行真人，十方無極救苦天君，至真大神，無鞅數眾，俱入九色圓象之中。天人仰看，惟見拂拂從圓光中入，既入光中，不知所在，國人廓散，境宇如初。元始即於九色圓象之中，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，解釋幽牢，無有橫傷，傾土歸仰，幽顯披心。不怨不僧，不執不滯，不著不愛，不害不欺，不冤不爭。言必諧理，口有和聲，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝內名，隱韻之音，亦是魔王內諱，百靈之隱名也，非世之常辭。上聖已成真人，通玄究微，能悉其章。誦之十過，則諸天遙唱，九幽啟關，冥海靜默，業山傾摧，光徹幽夜，積劫累代，縲繫鬼都，籍在三官，朽骸積屍，魂魄囚考，黑氣腥腐，破膽裂腦，火山冰池，焚爍烹瀆，以萬計期，無有晝夜。聞此玉文天真靈篇，則太一錄魂，南丹鍊神，神還識明，捨妄歸真，鬱結冤負，應時清明，太和真氣，入其身形，蓮花捧履，龍瑞扶顏，與天人樂，大魔伺迎。至學之士，誦之十過，則岱宗凜命，紂絕凜恭。此君奉書，陰曹削名。泥丸玄堂，七祖故氣，氤氳未開，內構胎血。百節蟲官，骨中注吏，地虎風獸，啖骸食氣之鬼，守禦泉府銅大火蛇之神，惡煙四激，窮魂芒昧，神官切齒。百里洋鑊，千尋鐵壘，不見三辰。鉅曉道境。真知沈淪，罪根駢委，牽連生人，追呼族緒冢宅之訟，誣告天司，冥漠無所，一時萬死，痛毒終天。聞此洞篇，魔帥弭節，黑帝停軒，往劫古爽，近世苦魂，道力陶冶，變酷消仇，玉曆定科，紫雲覆座，神風調逸，墮魄飛昇，死戶無拘，逍遙三界。輕誦此章，身則被殃。供養尊禮，門戶興隆。世世昌熾，與善因緣，萬災不干，神明護門。斯經尊妙，利樂幽靈，度人無量，為萬道之宗。巍巍大範，德難可勝。
道言：凡誦是經十過，諸天齊到，億曾萬祖，幽魂苦爽，皆即受度，上昇朱宮，格皆九年，受化更生，得為貴人。而有億劫結魂，千載滯爽，太上不以聞宥，上帝不以恩原。禁獄幽牢，在女青天一。王平女沙，九陰大禁，都司撿形，五老校錄，暗黲芒窕之穴。毒風醜類。蘊墮四瀆，海閭枯削。寒丁大魔，勅制之魅。誦此洞章，欻然自生。光梵變玄，屍胔得度。與神同昇，洗除罪咎。青籙紀名，刺奸司非。不得鼓蝟，鋒之斷筆。韓君丈人將折簡於螭笈，是皆玄司九幽酆泉之重刑。此經解釋，渙爾浮散。而好學至經，功滿德就，皆得神仙，飛昇金闕，遊宴玉京也。上學之士，修誦是經，節關開通，胎真明正，洞陰一府，六峰遊精，隨氣變化，與時出入。或感人呼吸流毒飲食，因蒭梗以兆體，假冥漠以潛靈，九府捕索，三官定書，經道至神，皆即受度，飛昇南宮。世人受誦，誠貫十天，幽牢苦爽，祖世親緣，紀過泰山，刊名北都。皆得鍊質丹陵，瑩魂炎海，誦聲成雲，載此冥魄，逍遙太無，過度輪轉，不經生死。奉行之者，則延壽長年，後皆得作屍解之道，魂神暫滅，不住地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，為上世亡魂，斷地逮役，度上南宮。詣三元洞宮主生太陽火官，焚除罪簿，赦兔吞火食炭，洋銅沸鑊，銅柱鐵床，燒烹炮烙，眾苦之罰。經道神力，變成清池，獄具惡器，悉為蓮花。七月長齋，誦詠是經，為上世亡魂，祖考宗姻，昇遷鍊化，削滅罪緣，慶流孫曾，詣三元洞宮主死太陰水官，漂蕩刑書，滌濯元釁，淨除溟波，海瀆沒溺，寒夜冰池，雷震霹靂，泉曲徒役，絞水暴注，湍激驚濤，眾苦之罰，經道神力，變成安室，獄具惡器，悉為樂玩。十月長齋，誦詠是經，為上世亡魂，姑妣娣姒，往逝婦姬，解斷徵呼，復連傳逮。詣三元洞宮主生死罪錄官，釋放考掠訊訟，簿錄證佐，對定冤讎，銜負悔恨，暗嗚追召，眾苦之罰。經道神力，變成德友，獄具惡器，悉為珍寶。八節之日，誦詠是經，奉詣九宮直符，九府直事，八方大獄，九幽泉牢，開通八門，受生八道，天人鬼神，地獄餓鬼畜生，魔帥祆魅。出離禁獄，各乘生功，度脫九幽，為大施者。本命之日，誦詠是經，為北斗司命司錄，主非典禁，命在斗宮，計年期月，追召生魂，上諸斗宮。校定罪福，度脫三災四殺，五苦六害，七傷八難，九厄十極，事在三元考官，冥曹譴謫，眾苦之罰。經道神力，不有害傷，魂神澄正，萬炁長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過。閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圖象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂。修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，解釋幽牢，開光度人，諸天隱韻，離合自然。太始無文，杳冥中真。元氣化生，紫煙氤氳。風火陶壇，流精自凝。支勢低回，鏤玉鎔金。垂芒駕霞，罙市十方。混洞赤書，命意寫形。離為萬象，合為寶經。累珠貫花，激濁揚清。五老吐符，皇人寫靈。造化以成，三界開明。天以之清，地以之寧，人以之生，神以之靈，物以之成。梵氣左騰，春夏肇興。天光右馳，秋冬滋營。元始上帝，命曰玉真。上無復祖，惟道為身。五文開廓，普殖神靈。三辰揚輝，鬱羅玉清。九壘植根，冥渺酆城。下有大魔，與道同生。羅山龍源，醜都肆奸。蕩蕩億程，洞宮熒凌。中有萬鬼，鼓錞巨兵。獄考幽陰，大劫匪捐。火鐵億壘，天地無門。大悲道王，天中之尊。口放神光，光顯玉文。瑞霞絡碧，鳳氣成雲。禁獄乃開，黑界光明。九龍銜符，鍊度種人。是為大梵，天中之天，繁薈庶生，知識自營。內構巨業，默與神爭。神本自天，元惡相纏。苦魂冥冥，墮拘重泉。鬼帥執契，虎卒仗鞭。按券呼名，敢幹我前。黑甲噴火，電母攝仙。萬毒備形，閉以天關。沈目塞耳，寥邈南丹。哀企玉符，赦此幽艱。碧空莽莽，九劫重山。太上黃旗，司命騁轅。告命九陰，典宰司殺。元童都禁，大君北陰。大神司錄，主筭捕魂。化生四明，五嶽泰山。丈人解釋幽牢，無量度人，今日校錄，諸天臨軒
東方無極道化神王，長生大聖，無量度人。
南方無極度生神王，長生大聖，無量度人。
西方無極堅德神王，長生大聖，無量度人。
北方無極玄照神王，長生大聖，無量度人。
東北無極救苦神王，長生大聖，無量度人。
東南無極拔罪神王，長生大聖，無量度人。
西南無極濟苦神王，長生大聖，無量度人。
西北無極赦罪神王，長生大聖，無量度人。
上方無極昇度神王，長生大聖，無量度人。
下方無極普惠神王，長生大聖，無量度人。
十方至真慈化神王，長生大聖，無量大神。並乘流雲彩車，紫蓋彤輪，驂駕緑象，白獸斑龍，建招神之節，返生靈旛，前合九真之曲，後奏八會之音，天馬麒麟，騰躍辟非，六丁啟道，七燿捧轅，億乘萬騎，浮空而來，傾光回駕，監真度生。北陰右相，洞淵化宮，三元助理，太上靈君，執籙持符，同會帝庭。隨所開度，嚴誓百神。普告黃闕，無極幽關。悲歌九映，故試大魔。六天治獄，萬鬼之營。冰池沸鑊，銅柱火山。飛戈飄戟，巨石刀輪。三塗長役，五苦夜河。虛皇有命，皆使超升。北都寒池，部衛形魂。制魔保舉，度品南宮。死魂受鍊，仙化成人。生身受度，劫劫長存。隨劫輪轉，與天齊年。永斷幽沈，苦趣之難，超凌三界，受鍊洞陽。洞陽之天，天帝道元，無色之境梵行。
東方八天
玉餘明報天，帝蔚覽真。
蒼靈洞籍天，帝耶殊覺氛。
妙極神際天，帝錄多清夷。
長智通奇天，帝元胎保真。
救寂惇和天，帝元胥子明。
玉回霞緒天，帝招靈款神。
赤瑜寶淨天，帝珈輔龍琛。
道明雲覬天，帝清宣左聲。
南方八天
德育正化天，帝傳明道因。
玄靈妙濟天，帝粵須延生。
虛璲澄廉天，帝露憫遞聰。
彰容克間天，帝彥韋常臻。
奏須曆靜天，帝婆藍宛都。
太妙希玄天，帝招真烈元。
和遲竟觀天，帝部陀鬱彌。
深極勝高天，帝明朝紫賓。
西方八天
鬼樞星映天，帝光輿羅軒。
超氣皇度天，帝柏華月璘。
昭寅澄觀天，帝至輔虎林。
蕩拂遠想天，帝覺慮騫奚。
靈微四極天，帝彥光平舒。
月廣燿虛天，帝布華總陳。
昌宜管祖天，帝畢康參。
勅嚴制魔天，帝開圖祖玄。
北方八天
紫華慶陽天，帝辯惠源。
常憫亟濟天，帝羅遜義淵。
征旗闢廬天，帝虛岐杳宗。
彊明拯機天，帝魯評兟。
太極允明天，帝未京左丘。
濯儲烈和天，帝曜童齒南。
浸微液華天，帝瀦靈宛寧。
河都曲泉天，帝江定英。
三十二天，三十二帝。諸天隱諱，諸天隱名。天中空洞，自然靈章，諸天隱韻，度幽之音。降幽之尊，感幽之神，解釋幽牢，化度群靈。九幽十極，變化幽冥，無量之奧，深不可詳。道出神真，普度窮魂。今日欣慶受鍊，歷關諸天，請滅三惡，斬絕地根，飛度炎池，名列太玄，魔王監舉，無拘天門。東斗主訟，西斗司刑，北斗出命，南斗變生，中斗降神，魂魄以靈。青帝授性，白帝造形，赤帝傳識，黑帝運精，黃帝養胃，出納分明。木獄神王，考掠爭析。火獄神王，燒焚烙炙。金獄神王，斬摧钁戈。水獄神王，寒冰凝冽。土獄神王，陷壓埋壘。五獄大魔，禁獄之宗。飛行肆兇，總領鬼兵。持刀負钁，鼓氣成風。屠割幽爽，酷慘莫容。上天度人，勅告北酆。鬼相稟命，晶皛效祥。鐵城摧圯，火網不張。肩雉按戟，冒虎執鎗。威具成息，惡氣殄亡。獄化仙苑，人道翱翔。敢有干試，拒遏上真，金鉞前衝，玄纛後停。屍鬼得度，眾苦斯平，千千出獄，萬萬賦形。魔王審對，鬼神考情，三官北酆，明檢鬼營。不得容隱，金馬驛程。普告無窮，萬神成聽。三界五帝，列言上清。
元陽玉匱，區別冥魂。大劫極於陽九，小劫極於陰六。是時，水騰火飛，九六為變，兵刃誅刑，山嶽搖響，宇傾宙移，風煙雜亂。神州玉京，太玄之庭，眇眇億劫，非晦非明。上達八剛，不動之界，下極種民，不易之鄉。崑崙龍淵，玉州黃庭，三災不干，有諸清靈。明爽之魂，皆道氣之佑，不遷不馳，自無營營。元始大慈，赤書合明，煥爛玉屈，霏縻紫清。鳳戴龍負，赦釋苦靈，有在三官，動經億劫。成壞之變，業累無解。囚閉幽牢，劫載拘留。墮黑暗城，眇眇之中，上極無色，下極無淵。風震九虛，不知其天，無光無明，洞幽洞冥。形影窮極，出入死生。汨汨混海，昧魂交扃。鎖鑄鉤紺，同業積生。玉章開明，運度自然。玄老奮戈，龍銜五篇，赤書紫圖，青華虎文。芒回露披，金斗炳分，保制劫運，使天長存。陰爽結羅，道力開張。北山元阿，徂東陂陁。惡根流演，三十六都。輪轉井獄，周回九幽。斗箕之緯，旋歷五場。萬八千牢，總氣三元。六洞列宮，氣入太玄。玄中大魔，業等高真。浮氣鼓煙，承聽玉章。金馬驛告，拔宥鬼營。清歌召神，蘭音輔真。冥滯決舒，隨感受生。聖真布化，無幽不聞。左嘯紫童，右扶帝宸。陽健陰闢，元精化身。千和萬合，自然成人。輸轉五道，假受成形。形中有神，長生大君。無英公子，白元尊神。太一司命，桃康合延。執符把籙，保命生根。三官錫符，嶽帝紀名。隨宿命緣，三界乃生。上極皇曾，色界之天，桂館華房，八冥之內，細微之中。下及酆羅，洞陰玄宮，中分九類，二十四生，泉瀆嶽磧，冥漠鬼神。十轉幽關，苦爽齊仙。仙道貴生，無量度人。上開八門，飛天法輪。罪福禁戒，宿命因緣。普受開度，死魂生身。身得受生，上聞諸天。諸天之上，各有生門。中有空洞謠歌之章，救苦靈篇，辭參高真。
第一泉曲府滅罪濟苦天尊解釋幽牢飛空之音
長川浩浩，洪流九源。波惡毒兮，汨沒沈淪。業纏結兮，攝縛牽連。大穴極無底，杳杳藏萬凶。冥冥眾苦爽，受報北羅酆。汲汲泉山下，督責冤何窮。鬼吏考業體，哀號震寒空。罪目在三官，苦網脫無門。飛天下太元，八道開幽關。洞文燭長夜，拔度受生魂。萬劫永逍遙，稽首荷玄恩。
第二九幽府開光拔罪天尊解釋幽牢之章
崑丘嵯峨，仰祝八騫。遐觀十天，四睇諸方。九幽大神，變化億身。善功刻名，朽骨成仙。太一在上，緑宮光連。幽壤在下，穢氣紛紛。黑山東兮，鬼獄長存。鐵牢依南，萬劫火然。遙遙九空，流浹道恩。狴域清蕩，嚴降高真。鍊鬼登玄，金籙簡文。識坐蓮胎，得度靈身。不經三途，世世為人。慶雲飄飄，琅琅玉音。
第三酆都府五靈洞陰天尊歌曰
北淵潭潭，氣貫鬱羅。鬼門四關，酆山嵯峨。六天九府，是鬼神家。癸海億萬，嵌巖獸都。洞陰流光，潛通太虛。元始真王，伏御眾魔。飛雨甘露，繽委天葩。瑞臻福應，度魂其多。功德咸備，遏截妄邪。惟道為謀，罔試於他。內真自充，神登三華。永謝羅酆道，仙境由是過。超昇紫雲上，翛翛入無何。
些三府之上，飛空之中，高真靈音，音參洞章。誦之百遍，名度南宮。誦之千遍，普攝魔魂。萬遍道備，解釋煩冤，超度三界，簡刻太玄。有聞靈音，魔王敬形，勅制地祇，侍衛送迎，拔出地戶，五苦八難，七祖昇遷，永離鬼官，魂度朱陵，受鍊更生。是謂無量，普度無窮。有祕上天文，諸天共所祟。泄慢墮地獄，禍及七祖翁。
道言：此二章並是諸天上帝，及至靈冥尊隱祕之音。皆是大梵之言，非世上常辭。言極幽黯，歌洞靈筌。故謂玄奧，難可尋詳。上天所寶，祕於玄都紫微上宮，依玄科四萬劫一傳。若有至人下濟泉扃，拔度幽窮，救死回生，齎金寶質心，依舊格告盟十天，然後而付焉。
道言：夫依業託識，依識顯神。神為來往之主，識為死生之根。神識業因，三者為一。萬劫蒙蔽，不脫幽關。神雖不遷，因業外變。六道四生，天魔秉權。注籍斯艱，業力脗合。氣精流傳，欻爾為人。福命所懸，貧富貴賤，簡記本緣，神風運轉，萬形允宣，生死之時。同氣皆當齊心修齋，六時行香，十遍轉經，福德立降，消諸不詳。無量之文，普度無窮。
道言：夫末學道淺，或仙品未充，運應滅度，身經太陰。臨過之時，同學至人為其行香，誦經十遍，以度屍形如法。道業淨戒之魂，在三官保命府左右侍中仙卿之間，校記玄功者。即得乘駕飛龍，侍軒帝宸，修真鍊道，致一守神之魂，在東華清虛東榮童初，遊散進功者，即得御素軿於北元，朝太極於上宮，位證高仙，預治天政，主化行權。清明苦爽，隨世希仙，三乘之魂，在山川福壤主者之任者，魂神徑上南宮，隨其學功，計日而得更生。轉輪不惑，便得神仙。
道言：夫道無終始，人有死生。惟一真大神，與道同體，永無變滅。業風乘神，搏識滅性，假於形類，形同於物，故有終盡。終盡者，形之氣，氣之限。至神不終。世人惑妄，認為死生。執於業識，墮於地獄，迷蔽自惑，鬼官執錄，永閉幽牢，黑暗萬重，不睹圓曜。元始運悲，神文光麗，玉書散芒，醜形得度，計日超昇，沖氣滋融，靈眸煒煥，臨將鍊易，皆當修齋，行香誦經。夫齋戒誦經，功德甚重。上通九天，保鎮帝王。下濟冥途，以度罪魂。生死受賴，其福難勝。故曰無量，普度天人。
道言：凡有是經，能為歷劫幽魂苦爽，無量冥途，行是功德。開度之日，發心修齋燒香，誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中魔王亦保舉爾身，得道者乃當洞明至言也。
道君撰
元始靈書解釋幽牢洞篇
歷阜輿衡，謨民越琳。迮池宛敷，果箕拒藍。崔波雲陁，魔夷鹿彬。滴無彥嘉，明微奴銜。至陳耀廬，仙期阿曇。劍島玉提，魔棲珞敦。鬼星臯房，覺體運元。善憫緑華，敵司毗南。內八字岱宗禁司。
南方八天
霄虛敞熾，遠釋皆賓。墟除岡寧，偃南俎澄。月斗羅稽，孟昏祉榮。寥扈景瑰，紫微胡凌。波陀臺阿，照祖曲征。命延佐蕪，路百祠輪。道定虞渚，歷正孚瓊。兆堯柏巒，洞清湊營。
西方八天
奏度球疑，沖朋聯棲。此八字為九幽大一號。迷盧蘇攴，寂幾渠施。汶漠●钁，神斗玉儀。觀侔合積，噓持米離。玄方碧羅，陽志荒時。七覺遙祖，卷逋索逵。霞敷琯姬，景育度元。混幾央畢，鼓龍澤歌。他墀半飛，龍皛由嵋。內八字酆城官諱。
北方八天
玉蹊亂基，日淵孟池。溥載願列，坡荒元祠。絳洞妙弼，丘目蘊飛。定芒混逐，坤齊建蒙。激馘鬼鄙，煙營方仇。卯畜既明，菩郎罕投。幽歌寒呱，烈燔夢遊。戟旦悅支，仙都霞周。內八字玄老內名。
　　道言：此諸天中大梵隱語，無量之音。舊文書太玄北闕五靈長樓之上，以開度泰山九幽，羅酆泉曲，冥關累苦之魂，繫在三官，不得自明，逍遙玄空之者。丹書揚之，以濟淪苦。昔天真皇人詣夜光元後，模倣書之，字皆廣長一丈，八角垂芒，委宛如印，九六之會，離為正音。有知其音，能齋而誦之者，諸天皆遣飛天神王，下觀其身，書其功勤，上奏諸天、萬神朝禮，地祇侍門，大勳魔王，保舉上真。道備尅得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致地獄釋縛，長夜開曉，幽牢陰界，息苦超生，人道安寧，鬼途解脫，碧宮霞覆，丹陵發光，鎮靜海嶽，福及萬生，天垂彩耀，地湧玉英。冥慧洞清，大量玄玄也。
