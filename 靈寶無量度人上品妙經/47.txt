
道言：昔於妙成天中，晨霞風歌大真和土，受元始度人祈禳水旱妙品。元始天尊當說是經，周迴十過，以召十方，始當詣座。天真大神，上聖高尊。妙行真人，十方龍王，水旱二司，八海水曹，三元火官，四瀆主者，雷電大神，流火神將，赤帝使者，靈官騎吏，無鞅數眾，乘空而來。流景之輿，洞霄之輦，曲晨垂蔭，丹精吐光，叢色分華，煥朗太空。七日七夜，諸天金闕瓊宮，絳房琳府，一時靜肅，星躔交彩，丹桂凝芳，騫林蔚蔥，虹梁控帶，天光暉曜，日映重輪。一國地土山川林木，緬平一等，無復高下，土皆作翠玉，柔明瑩徹，無有異色。眾真侍座，元始天尊玄坐空浮九光結雲圓景遊龍之上。說經一偏，諸天大聖同時稱善，一國境界，和氣沖融，物無疵癘。說經二徧，草木敷榮，萬寶成實。說經三徧，騫林集鳳，葉布天章。說經四徧，蓮露含華，蘂藏仙液。說經五徧，水火得宜，動植榮暢。說經六徧，雲行雨施，泉定河平。說經七徧，三靈奉時，熙明合曜。說經八徧，聖運普亨，群生同泰。說經九徧，萬國咸寧，陰陽時若。說經十徧，帝道永昌，業隆政備，是時，一國是男是女，莫不傾心，皆受護度，鹹得長生。
道言：是時，
元始天尊說經一徧，東方發令龍王，水旱二司，無鞅之眾，浮空而至。說經二徧，南方大明龍王，水旱二司，無鞅之眾，浮空而至。
說經三徧，西方肅政龍王，水旱二司，元鞅之眾，浮空而至。
說經四徧，北方通生龍王，水旱二司，無鞅之眾，浮空而至。
說經五徧，東北鎮山龍王，水旱二司，無鞅之眾，浮空而至。
說經六徧，東南風化龍王，水旱二司，無鞅之眾，浮空而至。
說經七徧，西南執紐龍王，水旱二司，無鞅之眾，浮空而至。
說經八徧，西北運綱龍王，水旱二司，無鞅之眾，浮空而至。
說經九徧，上方布潤龍王，水旱二司，無鞅之眾，浮空而至。
說經十徧，下方騰變龍王，水早二司，無鞅之眾，浮空而至。
十徧周竟，十方無極龍王，水旱主者，天真大神，一時同至，一國男女，傾心歸仰。來者有如細雨密霧，各持珍寶，供養天尊，瞻仰聖顏，欣聞妙道。於是元始光散諸天，出霞萬道，法身示變，恍惚存亡，水火二輪，旋暉掩日，霄音逸響，流激千尋，仙花散飛，天樂互作，靈音扇藹，瑞氣聚空。天尊口吐玉文，影羅億界，發言微笑，再告天人曰：水旱者，天地太少之氣，生民所感不同，故於方域之境，其見各異。又有天地司歲之運，與人氣交爭，亦使之然。水為陰溢，旱為陽淫，王者之德應於天地，政平則時和，溢則為水，亢則為旱。或帝德純穆，恩逮八表，而有水旱者，即司歲天時之制也。歲丙辛戊癸，太羽太徵之運，災發一六二七之宮，不得不為水旱。水旱為世害之大，遇少即祈，遇太即禳。祈禳十方龍王，水早二司大神，俾調其氣，正其令，謹其時。則民物無癘，陰陽政等，道不私用。是時，水火二輪，合一成珠，大如黍米，在空玄之中，去地五丈。元始登引，天真大神，上聖高尊，十方龍王，水旱二司大神，無鞅數眾，俱入寶珠之中。天人仰看，惟見拂拂從珠口中入，即入珠口，不知所在，國人廓散，遵奉教言。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，，天人值遇經法，普得濟度，全其本年，無有中傷，傾土歸仰，咸平過心。不悔不吝，不亢不獨，不昧不冒，不濫不愆，不爽不誣。言以善化，口無嗔聲，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝內名，隱韻之音，亦是真王內諱，祈禳水旱，召龍致神，百靈之隱名也。非世之常辭。上聖已成真人，通玄究微，能悉其章。誦之十過，諸天遙唱，二象均行，進退順常，水旱不忒。祈禳隨應，字育繁滋，群魔束形，鬼精滅爽，代無饑饉，福被兆人。至學之士，誦之十過，祈澤世霔，禳水濬源，方界安和，生物蒙祐。所以爾者，學士身中水火升濟，氣候履常，格應二儀，祈禳遂請，穢滓已消，體向洞真，召制十方，龍神降祥，威和德備，保見長生。輕誦此章，身則被殃。供養尊禮，時穀豐盈，世世昌熾，與善因緣，萬災不干，神明護門。斯經靈妙，通奏玉京，度人無量，為萬道之先。巍巍大範，德難可勝。
道言：凡誦是經十過，諸天齊到。請雨則群龍吐雲，玄澤滋槁，煙披霧集，涸坎波涵。請晴則皎日效明，陰蠥消殄，陽光煥燭，幽蔀開昭。而好學至經，功滿德就，皆得神仙，飛昇金闕，遊宴玉京也。上學之士，修誦是經，陰平陽祕，水火內交，皆即受度，飛昇南宮。世人受誦，則五內清康，三田昌茂，身中水旱，適養無虧，陰鼎陽爐，鍊真成道，延壽長年，後皆得作屍解之道。魂神暫滅，不經地獄，即得返形，遊行太空。此經微妙，普度無窮，一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官，侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，祈禳水旱，使春夏華實，各遂繁榮。七月長齋，誦詠是經，祈禳水旱，遏氣使平，嘉茂克遂，群實獲成。十月長齋，誦詠是經，祈禳水旱，民物阜康，天英積秀，病癘消禳，為國王帝主，君臣父子，安鎮國祚，使天長存，歲歲豐稔，常保元亨，安鎮其方，民稱太平。八節之日，誦詠是經，祈禳水旱，循時虛盈，雨暘得宜，動植咸寧。本命之日，誦詠是經，身中水火升降，二輪雙景合照，安順天經，魂神澄正，道氣長存，不經苦惱，身有光明，三界待衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐赤黑黃三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，十方龍王，水旱二司大神，侍衛前後，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，祈禳水旱，降應度人。承康隱韻，妙感因緣。大洞隱文，空無至神。虛皇祖氣，生育群真。周流三境，開化洞玄。執綱持紐，運斡彌綸。朗燿大羅，紫融碧炎。洞煥九壘，風水河源。包括至化，中宅萬靈。陰陽升降，天地以寧。陽乖為亢，陰否為淫。二氣錯繆，水旱乃生。壅塞沖和，災我生民。虛勞人力，稼穡不成。赤文告命，召龍致雲。永斷旱怪，開通水津。大布教令，普告十方。中有祈禳水旱之神，中有太少陰陽之君，中有攝龍行雨大神，中有收斂陰雲翳景之真，中有生成萬物延壽益算度厄尊神。導迎和氣，無量度人。今日校錄，諸天臨軒。
東方無極龍德神王，長生大聖，無量度人。
南方無極龍爓神王，長生大聖，無量度人。
西方無極龍威神王，長生大聖，無量度人。
北方無極龍藏神王，長生大聖，無量度人。
東北無極龍變神王，長生大聖，無量度人。
東南無極龍慧神王，長生大聖，無量度人。
西南無極龍陰神王，長生大聖，無量度人。
西北無極龍昇神王，長生大聖，無量度人。
上方無極龍父神王，長生大聖，無量度人。
下方無極龍化神王，長生大聖，無量度人。
十方至真水火龍王，長生度世無量大神。並乘十色飛雲，瓊輿朱輦，碧蓋瑤輪，驂駕神獸，六馬華旌，建八威降澤之節，開六陽暉日之旙，前嘯洞歌齊唱，後吹虛籥同鳴，獅子白鶴，吟嘯噰噰，五雷治道，九夔贊轅，億乘萬騎，浮空而來，傾光迴駕，應祈護生。三天丞相，洞白右宮，天樞上宰，水旱大神，執籙把籍，齊到帝前。考檢節氣，太少運年，隨所應格，嚴校諸天。普告三界，無極神鄉，九水寒夜，泉曲幽關，三官九府，曹局名山，八海五湖，四瀆九江，七澤六野，十二靈谿，雷電大神，旱司火官。揭日之陽，赫煙炎鑪。火山炯池，燠鬱陽曹。元始符命，時刻昇遷。祈禳降答，應告關宣。風雨霜雪，隨令無愆。若或過縱，執送水官。庶物昭蘇，普惠兆民。成使受度，得道長存。隨劫輪轉，與天齊年，永度旱災水厄，一切之難，超淩三界。逍遙上清。上清之天，天帝洞雲，無色之界梵行。
東方八天
曆華昭庸天，帝丑都造晨。
紀靈素王天，帝揚琪祕清。
訥澄祛義章祈天，帝竺嶽暾頓。
覽覺玄居淨智天，帝伯林先。
明虛存一天，帝洞時光。
隱中慈信天，帝嗣蔚度田。
龍札書雲天，帝孽長自倫。
道冥朝極天，帝主器安雱。
南方八天
禱真寵黎天，帝南子崇。
務津敬至天，帝亶室尊玄。
符傳九遙天，帝格鬥司官。
進氣運樞天，帝望烈真。
臾侯博權天，帝重地穴旺。
協吳輔靈奏成天，帝紀兌交。
略訊八極驛報天，帝康求領言。
景燿化應天，帝正免遙流。
西方八天
緑斜楚峨天，帝高徐順英。
靈還迅智天，帝獨泝建鏜。
行皇輳流天，帝孝質夷冥。
辨氣司玄天，帝備黎汶。
定頤祝祠天，帝蹈方希斌。
光洞龍軍天，帝抱臺一夐。
日鈴奔車天，帝估彌農。
嵫谷養華天，帝黃時仲。
北方八天
龍康耀雲天，帝六野非去。
海瀾溢度天，帝迦婁遁綱。
詔神消魔天，帝密多達悲。
魚塘沸蛟天，帝揭沙陀王。
錄功考泉天，帝輦安壽。
玄都北宮恬昭天，帝古歸起川。
幽真返屍生化天，帝邈廬遠義。
注澤判冥天，帝勃勃禧。
三十二天，三十二帝。諸天隱諱，諸天隱名。天中空洞。自然靈章。諸天隱韻，招降之音。水火之尊，陰陽之神。變氣大魔，直候之靈。九並十交，變化上清。無量之奧，深不可詳。敷落神真，普度天人，今日祈禳水旱，歷關諸天，請逐魃鬼，興起雨工，迴戈揮日，駐雲偃風，沛然潤施，廓明四騫，飛度災期，誠歛太玄，二司監舉，噏張天門。東斗雷府，西斗雨都，北鬥暴泛，南斗赤田，中斗主符，水旱都詮。句芒御春。蓐收乘秋，祝融統夏，玄冥正冬，后土中季，散發流通，應天及人，德著玄功。青天魔王，震僻拉摧。赤天魔王，猛令炎威。白天魔王，陰連浥煤。黑天魔王，溟渤淵徊。黃天魔王，水火同推，五帝大魔，萬神之宗。飛行鼓從，總令鬼兵。麾幢鼓節，遊觀紫霄。課驗巡行，水旱蠲消。祈禳上天，卻滅凶祆。天官稟命，旱震不行，滔泛洪波，戊己厭災。黃頭兵將，斬縛蛟螭。玄冠真人，禁暴無威。回槁變青，餐和挹羲。敢有干試，妄縱二司。政令偏頗，民物竛●。金鉞前戮，巨天後刑。屠割姦祆，風火無停，千千截首，萬萬翦形。魔無干犯，鬼無祆精。三官北酆，明檢鬼營。不得容隱，金馬驛呈。普告無窮，萬神咸聽。三界五帝，列言上清。
元洞玉歷，水火運行。神器在中，大小無過。混沌包之，無色無淵。風升氣舉，積陽為天。天上天下，無幽無冥，無形無影，無極無窮。溟涬大梵，遼廓無光。赤明開圖。真火燎然。八龍負水，九畢噴泉。水火成之，敷落五篇。赤書玉字，鑄金為篇。保制劫運，消息至均。世久去道，水早浮沈。害傷生物，勝伏追尋。不知妙玄，綿綿若存。梵炁彌羅，萬範開張。元綱流演，三十二天。輪轉水火，升降低昂。旋斗歷箕，迴度五常。三十五分，總氣上元。八景冥合，氣入玄玄。玄中太皇，上帝高真。泛景乘霞，嘯詠洞章。金真朗郁，流響雲營。太陽元精，道合常經。玉音攝氣，靈風聚煙。陰景內煥，雲澤翩翻。紫虛鬱秀，輔翼萬仙。水旱不作，日月無偏。千和萬合，自然成真。神霄至尊，長生大君。東極宮中，青華帝君。握水火籍，臨萬國民。祈禳納靈，降福天人。無英在左，白元在右。太一在前，司命在後。桃康海伯，合延河侯，調鍊平暢，水火數周。執符把籙，保命生根，上遊上清，出入華房。八冥之內，細微之中，下通人身，泥丸絳宮。中理五氣，混合百神，三田豐植，水旱無並。顧視一身，天地同營，氣候不失，華池液溫。十轉回靈，萬氣齊仙。仙道貴生，無量度人，上開八門，飛天法輪。罪福禁戒，宿命因緣。水火二官，統秉權衡，普受開度，生世欣榮。害氣永滅，上聞諸天。諸天之上，各有生門。中有空洞謠歌之章，真王靈篇，辭參高真。
第一祈禳水旱飛空之音
油雲展布，雷車轣轣。飛雨既來，百川盈尺。食墮爾竈，均平爾屋。下民何知，罹此愁毒。炎炎畏日，流金焦石。四野生煙，草木皆赤。有田兆拆，溏可卜宅。不見泉聲，莫勾涓瀝。卒歲無儲，罹此災凶。我壇其封，洞歌鼓鍾。符召十龍，樂舞千童。焚香誦經，達誠紫穹。水旱止息，福祿濛濛。億載享太平。稽首青華宮。
第二召龍致雨之章
大田南山，誅葦拔菅。深耕遠耘，度此歲寒。彼土如石，堅不可索。欲覬有成，天愛其澤。爰釀醪醴，潔醮皇壇。青龍銜符，山隴潺潺。赤龍銜符，飄雨班班。白龍銜符，杭徐旱繁。黑龍銜符，積倉如巒。黃龍銜符，雲罙雨瀾。十方龍君，憫此下民。滋及生物，茂泰傾伸。誠感三天，恩霑八垠。讚禮空洞章，驛龍莫輕奔。
第三止雨請晴歌曰
水官弛禁，不鎖雷城。鬼盜其車，輪墮其缾。強龍未馴，泄雨霖霪。雲靄原野，烏集狐驚。頑石有苔，枯桑出耳。田夫咄嗟，困徹其底。日匿於天，龍背生煙。不知世間，芳簷瀉湍。道勑玉文，止雨請晴。陽光晨發，野馬如蒸。海嶽澄霽，萬谷藏雲，符闢我田，乃築爾盧。日靜風和，生類以蘇。烈壺奠漿，四極真王。旋敕歲直，富彼倉箱。祐世承平，教律斯昌。玉龍銜燭，照映十方。聖壽萬年，袞衣黼裳。
此三界之上，飛空之中，真王歌音，音參洞章。誦之百徧，萬物阜成。誦之千徧，和氣流通。萬徧道備，水旱永消，過度三界，昇入神霄。有關靈音，天司敬形。敕制地祇，侍衛送迎。拔出死戶，五苦八難，七祖昇遷，永難鬼官，魂度朱陵，受鍊更生。是謂無量，普度無窮。有祕上天文，諸天共所宗。泄慢墮地獄。禍及七祖翁。
道言：此二章並是諸天上帝，及神霄真王隱祕之音，可以致雨請晴，祈禳水旱，佐國佑民。皆是大梵之言，非世之常辭。言無韻麗，曲無華宛。故謂玄奧，難可尋詳。上天所寶，祕於神霄玉清玉府東華經室，運遇壬辰，應天以傳。若有至人齎金寶質心，依舊格告盟天君，然後而付焉。
道言：夫天地之氣，亦有差正。子午卯酉為正，寅申己亥為初，辰戌丑未為終，皆差也。水旱之災，因天時差正之會，或民之動息相輸，應以致之。不及則祈之，太過則禳之。致雨為祈，請睛為禳。凡有此災，同氣皆當齊心修齋，六時行香，十徧轉經，福德立降，消諸不祥。無量之文，普度無窮。
道言：夫祈禳水旱，致雨即於國西南除地為壇，壇四面安十方龍王形，中安致雨靈符，五方貯水，以桐竹枝、青白楊枝安水中，以青紙墨書詞，詣三元四海水曹、太玄天機二省以祈之。請晴即於國南除地為壇，壇並高九尺，為三仞，上圓下方，傍開四門，門通九壘，以為步道，四面安十方龍王形，中安請晴靈符，五方施香火燈燭，以破陰暝，丹書青詞，詣二省火曹以禳之。至人為其行香，誦經十過，祈禳斯應，不為歲災。隨水旱大小為期，初七日至三七日，為小期也。精念懇達，諸天監舉，便得神仙。
道言：夫四時失度，陰陽不調，則氣隨勝以為過。故陰霪為水，陽亢為旱。所臨之境，則民庶流移，鳥獸失道，疫毒流行，橫被夭傷。亦當修齋，行香誦經，祈禳悔謝。夫齋戒誦經，功德甚重。上消天災，保鎮帝王。下禳毒害，以度兆民。生世受賴，其福難勝。故曰無量，普度天人。
道言：凡有是經，能為天地帝主兆民，除禳水旱。有災之日，發心修齋燒香，誦經十過。皆諸天記名，萬神侍衛，右別至人，剋得為聖君金闕之臣。諸天記人功過，毫分無失。天中真王亦保舉爾身，得道者乃當洞明至言也。
道君譔
元始靈書水火三十二天祈禳中篇
東方八天
磐唐機孫，燿徹瓊祖。壇池玉淵，景龍允府。淀靈有校，嶽鍊卷魯。竊玄建封，淘薰罥古。神穴銷螭，白龍薦午。陣飛斗和，鬼占角普。袁聚祈油，山離緑韓。召杵甲黨，九昆堯桓。
南方八天
驗稽聿巒，赫迴耀丹。宸霖杳叱，萬華構觀。帝丁率霞，馬哲遼還。期逾峴籠，幽沙丘淵。斬觀苟術，西靖煙聯。合升露遂，妖陀蔽佺。戶呈牛黎，火洞責關。旅司要莫，休牟師雷。
西方八天
莓儔晏叟，拒靈齊裒。轉鋤有賢，式尼汶斗。祠訛騫魂，奔荼婁夷。弼賞堂鉉，曰協使馳。獨恩懣卓，溢敦侯貟。左蘭契兆，牧臨傒端。登符閱真，慶兵司陳。蕩忽卯皇，勤度伊承。
北方八天
虎聃柚閣，殺直空精。道密薰降，雲黃交門。洞混叔火，樸沐指分。合魂神護，昭清樊盈。敕魔正酆，省甫輕經。杲陽嗡懷，氣無順存。叱洛泗爓，囚縛攝坤。太考生獲，靈吟鑒荀。
道言：此諸天中大梵隱語，無量之音，舊文刻書太微紫微水火二宮蒼玉靈崖之上，以行天地四時水火之氣，神化之書，功不能名。世間學士，祈禳水旱，隨法丹墨書隱文，著壇四門，以召陰陽之氣。水火之祆，臨人境為害，向有處安之，大吉。字皆廣長一丈。天真皇人昔書其文，以為正音。有知其音，能齋而誦之者，諸天皆遣飛天驛龍使者，下觀其身，書其功勤，上奏神霄。萬神朝禮，地祇侍門，大功三天，命職洞玄。道備剋得，遊行三界，昇入金門。此音無所不辟，無所不祈，無所不禳，無所不度，無所不成，天真自然之音也。故誦之致天吏下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
