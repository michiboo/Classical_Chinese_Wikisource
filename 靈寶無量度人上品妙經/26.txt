
道言：昔於太丹天中，絳雲凝霄赤光世界，受元始度人明體貫氣無量上品。元始天尊當說是經，而乃謂言：吾為天地之祖，萬氣之先，三寶天君肇化之後，道體分三，於太空混黃清虛丹暉廣化大劫，生第三元老，號太上老君。統治玄氣，養育人民，即吾至道分神，傳授大範，已經九萬九千九百九十九億妙氣。氣分三劫，無量度人。吾昔於彼，己明此道。當命太上老君，於太丹天中，為一切眾生剖析秘密，開化天人。吾已演化諸天，明露道要，三才五行，陰陽玄極之旨，明體貫氣。最後分別，宜命太上宣示隱微，使諸眾生悟道通達。作是念已，太上老君居太清太極宮大光明殿，敬聞教誡，徑詣座前，稽首再拜，長跪，默念大聖虛皇元始天尊寶號者三，上奏天尊。臣奉密旨，令升法座，為十方天人說明體貫氣妙經。謹依詔命，諦奉宣揚，禮足整衣，將說是經，周迴十過，以召十方，始當詣座。天真大神，列聖高尊，上清真人，無鞅數眾，乘空而來。九霞布空，玄光內照，華蓋飛軒，碧落騰輝，流雲丹景，垂蔭太虛，七日七夜，清微、禹餘、大赤三境種民，三界無極諸天，日月宮府，玉垣帝座，太微寥陽，鬱山玄京，丹臺紫閣，瑤闕瓊樓，皇極飛綱，洞淵劫仞，森然在目，無有隔礙。眾真侍座，太上老君玄坐空浮陽光玉闕寶臺之上。說經一遍，諸天大聖同時稱善，是時，一國男女，咸悟生化之根。說經二遍，眾惡消除。說經三遍，萬善集身。說經四遍，真氣下降，灌注心田。說經五遍，所向皆真，玄符正範。說經六遍，神妙足備，克獲飛仙。說經七遍，明體妙元，貫氣達用。說經八遍，九玄七祖，上世亡魂，眷屬親姻，逍遙離苦。說經九遍，玉章破暗，靈光燭幽。說經十遍，一切眾生，永斷惡趣，冤讎解脫，報對休停，是時，一國是男是女，莫不傾心，皆受護度，鹹得長生。
道言：是時，太上老君，說經一遍，東方無極無量品八景大神，無鞅之眾，浮空而至。說經二遍，南方無極無量品明光大神，無鞅之眾，浮空而至。說經三遍，西方無極無量品制魔大神，無鞅之眾，浮空而至。說經四遍，北方無極無量品藥珠大神，無鞅之眾，浮空而至。說經五遍，東北無極無量品雲宮大神，無鞅之眾，浮空而至。說經六遍，東南無極無量品變化大神，無鞅之眾，浮空而至。說經七遍，西南無極無量品靈飛大神，無鞅之眾，浮空而至。說經八遍，西北無極無量品三素大神，無鞅之眾，浮空而至。說經九遍，上方無極無量品玉虛大神，無鞅之眾，浮空而至。說經十遍，下方無極無量品離合大神，元鞅之眾，浮空而至。十遍周竟，十方無極明體貫氣大神，一時同至，一國男女，傾心歸仰，來者駢委叢踏，數計億量，非可為比，徧諸天境。於是太上老君睹見四眾十方圍繞，即向北方，恭禮玉京大聖元始天尊，上清紫霞太上玉宸大道君。既畢復座，東嚮環顧大眾，運道神力，移十方天人遐邇，來者徧天，觀聽之儔，盡升虛空，高可百丈。即取碧霓流雲黃縷萬花之帔，迎取天人，來置座下，廣殿四開，無鞅之眾，廁如積粟，讚歎禮拜，聲震八極。太上老君天顏微笑，舉五明寶扇，撫紅霄金光明之幾。重告大眾曰：道出而為神，神化而為氣。氣者，未有天地陰陽之先，真元萬化之祖，道之妙感也。其氣非色非形，非有非無，不隸陰陽，不屬五行，能生能化，能成能實，為道之神用。故剛於金石，清於冰玉，大於虛空，長於上古，內凝至精，造立混沌，下逮萬類，此氣為始，其謂之氤氳恍惚者。氣兆於形端，質陶於太素，作天地之妙本，名曰一氣。故有真一，玄一，太一，亦曰玄元始三氣。自建植玉京，及於泉戶，仙聖鬼神人物，莫不由之，均以道生，無有分別。高下善惡，強弱堅脆，以自然付受，未常為也。洎三界成就，神靈攸司，君尊臣卑，則役造化，定隆殺，興賢愚，立高下，則道有至聖之神，天有不私之帝，三垣星斗，八威神官，以布其政，記人功過，生滅無失。雖纖芥圭黍，不得逃逾，則先明體以貫其氣。如道為無體，德為有體，照為明體，玄為暗體，陽為動體，陰為靜體，正為仙體，邪為鬼體，體分既定，則貫其氣，以受其生。無體則貫以浩氣，有體則貫以元氣，明體則貫以清氣，暗體則貫以濁氣，動體則貫以龍氣，靜體則貫以常氣，仙體則貫以靈氣，鬼體則貫以異氣，明體貫氣，區畛有方，萬化大定，三才之政，績用乃成，超凌三界，高真之業。可覬善惡之錄，有科福禍之理，大明天人鬼神，十方億萬之眾，化遠教行，出離輪轉，仙道克登，長生無為，允合太空。太上老君說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，咸行善心。明信明因，明緣明報，明感明果，明法明教，明戒明體。言符至道，行合天機，齊同慈愛，異骨成親。國安民豐，欣樂太平，經始出教，一國以道。預有志心，宗奉禮敬，皆得度世。
道言：太上老君說經中所言，並是諸天上帝內名，隱韻之音，亦是魔王內諱，百靈之隱名也，非世之常辭。上聖已成真人，通玄明體，真氣貫身。能悉其章，誦之十過，神光內燿，魔鬼喪睛，儀璘舒華，璇璣煥明，祟癘斬戮，鬼神伏形，回屍起死，白骨成人。至學之士，誦之十過，則太上遙鑒，三府記名，祆邪殞首，滯爽登升，濟度垂死，絕而得生，所以爾者，學士未洞太玄，務明體理，穢氣不盡，尚拘人累，召制十方，威未制天政，德可伏御地祇，束縛魔靈，但卻死而已，不能更生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量。為萬道之宗。巍巍大範，德難可勝。
道言：凡是經十過，諸仙齊到，體淨心明，陰翳消瀹，氣合神真，冥光晰暢，億曾萬祖，幽魂苦爽，皆即受度，上升朱宮，格皆九年，受化更生，得為貴人，而好學至經，功滿德就，皆得神仙，飛升金闕，遊宴玉京。上學之士，修誦是經，皆即受度，飛升南宮，以其誠誦通感，明體不昧，靈氣貫形，自然受鍊，得詣流火之庭，瑩玉光於靈顏，納朱文於錦胃也。世人受誦，氣添生福，屍故自斷，血流清津，腦填素液，則延壽長年，後皆得作屍解之道，魂神暫滅，不經地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，明萬物受生之體，仙靈人鬼變化之道，皆從太無自然中來。依道立體，資氣為用，以神發知，用明為識，陰陽水火，鍊以成真。萬物之體，仙靈人鬼，其體若同變化，所貫之氣各異，神通妙密，各各不同，出役隱淪，彰顯之道，互出玄領，為上世亡魂，斷地逮役，度上南宮。七月長齋，誦詠是經，明萬物受成之體，仙靈人鬼陰息之道，皆從靈氣貫質，陰火烹鍊，依定立堅，憑靈為變，以清為知，以燥稟體，月華滌沐，鍊以成真，萬物之體，仙靈人鬼，其體若同變化，所貫之氣各異，神通冥運，各各不同，謝緣斷凡，幽曠之道，互出奧領，身得神仙，諸天書名，黃籙白簡，削死上生。十月長齋，誦詠是經，明萬物復命之體，仙靈人鬼還元之道，皆從玄一得命，命以定體，太黑貫氣，兩半成功，依液感生，噏粹護養，晦以生明，以靜為化。玄霜碧露，鍊以成真，萬物之體，仙靈人鬼，其體若同變化，所貫之氣各異，神行默察，各各不同，出離遐舉之道，互出祕領，為國王帝主，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，八風隱體，貫氣八方，八景會真，泥丸洞明，得為九宮真人。本命之日，誦詠是經，兆自明體，貫氣入身。賢者為聖，凡骨為真，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛升上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蓊冥，東有木玄真人，南有炎象真人，西有金液真人，北有水象真人，上有玄妙真人，侍衛監觀，獅子白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
天皇真人曰：此經神寶君代虛皇說之，故亦詣元始上帝授，太極元化保生真人為序。真人乃禹餘天高真道君之臣，故亦稱道言。
元始無量度人上品妙經
元始洞玄靈寶本章，明體貫氣虛妙上品。皇極度人，淵微寶曆，符應自然，混合玉文。龍康化真，泰洞無垠，虛象流形，空無眇邈。植立萬天，鴻濛正氣，大朴分源，飛騰升降。包絡交纏，開明雙景，帝一合仙，玄虛上宰。演妙高清，鬱昌啟運，肇生神靈，是為變化。玉極元皇，紫霄綱維，晶燿琳琅，飛輪持紐。數度朱光，上清劫仞，大有黃房，後聖廣筵。三真化宮，下治崑丘，瑤臺闈風，端居天京，統教十方。中有玄元大範之靈，中有司天變化之君，中有徊水儛空大神，中有太微沖和妙行真人，中有鳳臺絳闕雌一玉檢曲素大洞高真。共明正體，無量度人，今日貫氣，諸天臨軒。
東方無極八景神王，長生大聖無量度人。
南方無極明光神王，長生大聖無量度人。
西方無極制魔神王，長生大聖無量度人。
北方無極藥珠神王，長生大聖無量度人。
東北無極雲宮神王，長生大聖無量度人。
東南無極變化神王，長生大聖無量度人。
西南無極靈飛神王，長生大聖無量度人。
西北無極三素神王，長生大聖無量度人。
上方無極玉虛神王，長生大聖無量度人。
下方無極離合神王，長生大聖無量度人。
十方虛明正體神王，開天貫氣無量大神，並乘流光，鳳車瑤輦，華蓋丹輿，驂駕神虎猛獸斑麟，建七真玄鉞，三素朱旗，前捧洞陽寶印，後仗招靈信旛，太極群仙，飛空步虛，五佐啟途，三官翼轅，億乘萬騎，浮空而來，傾光回駕，監真度生。太微玉輔，紫宸上皇，至陽元老，沖妙大神。總執生符，來詣帝庭，隨所開化，攝召萬靈。普告三界，六極八冥，廣霞飛圓，寒嶽丹扃。方諸靈紐，暘谷洞泉，通明大劫，龍廄成池。龜城瑤闕，浮照星機，三元上館，天憲九宮。二十七府，簡注元功，持握生化，考校羅酆。真光流布。下拔罪魂，息役鬼官，業報休停。冤讎和釋。隨運長存，因緣輪轉，上升朱陵。永斷貪愛牽纏之苦，逍遙高空，受鍊太霄。太霄之天，天帝觀覺，無色之境梵行。
東方八天
力欲竟成天，帝徂央微真。
納乾晝登天，帝辨崇至群。
都曾秀敷天，帝杳良鳴。
祛非卻妄天，帝石完夫。
變正玄明天，帝寂真耕。
呂耀疆勒天，帝胡顓希明。
極真定瑤天，帝章毗化居。
邀玄召雲天，帝野昌曜虛。
南方八天
利定宛圖天，帝景昌祖名。
韓司主生天，帝萌元評。
玉觀夷會天，帝召靈紀須。
咸樂赭沖天，帝確端由衢。
車揚璘下天，帝度謠路音。
平煥鬱理天，帝氣成專浮。
太皇育嶠天，帝孔遵生。
藍英佐侯天，帝洞覺靈。
西方八天
童隨巘妙天，帝圖賓良。
舉玄謝都天，帝仇周九王。
赤震招仙天，帝火提楚基。
標光咸思天，帝璟明山師。
亮宗迪玄天，帝召意並堂。
魁符大建天，帝玉練演論。
空居杳樂天，帝越婁浮光。
載梵阿史天，帝隱題部延。
北方八天
東井貫綱天，帝北華粗彌。
幽華太虛天，帝莊竭杜如。
劫刃降和天，帝鬥勇慈雲。
玄方正嶽天，帝籠京麻●。
通霄次皇天，帝玉宮乾尊。
極張應加天，帝洞神八威。
宗回浮化天，帝黃朱景飈。
慧擇龍化天，帝謝登溢常。
三十二天，三十二帝，諸天隱諱，諸天隱名。天中空洞，自然靈章，諸天隱韻，天中之音。天中之尊，天中之神，天中大魔，天中之靈。九華十晶，遊宴鬱單，生神妙冊，高祕京山。玄波鼓蕩，運斡天關。今日雙輪會合，大慶因緣，請除故滯，真降玄丹，萬惡永消，變景飛仙，上靈監舉，同升帝軒。木曜宣威，火曜施政，金躍司察，水曜行令，土曜四據，總持符命。句芒主生，蓐收化歛，玄冥閉藏，祝融流演，后土居中，執御大典。青靈始老，立天開發。丹靈真老，檢校科格。皓靈皇老，主領殺伐。鬱靈玄老，大布聖澤。玄靈元老，坐鎮金闕。五老帝尊，萬神所歸，飛行三界，正統元機。持幢仗節，遊觀太微，位號顯著，教令弘施。上天戮邪，豁落誅摧，天皇受韶，收滅魔凶。石光交煥，列火流衝，炎方攝精，醜伯驅風。寒夜雲營，清穴陰宮，敢容乖變，拒遏高真。融蒼大吏，明示典刑，泉沙苦刃，捕逐無停。風刀束送，除蕩妖兵，百邪歸正，皇道長興。簡奏大羅，同功紫宸，陽煇鳳曆，九氣順行。普告十方，無量威靈，列科定籍，三元保寧。丹華大誥，分變推遷，劫刃崑丘，飛霞散煙。上開八極，下列九淵，風轉圓羅，肇生諸天。天上天下，混洞沉冥，溟涬鴻濛，玄極無形。宏綱大範，幽廓生音，赤象黃方，度劫自然。元始流布，霄輝上篇，金籙簡章，八景瓊文。攝召眾魔，保制天根，正氣騰飛，成結清都。元和化演，鳳真玉書，總祕蕭臺，廣運沖虛。紫微八會，元素珠編，陽景招靈，無量飛仙。同會太清，氣合上玄，玄中玉真，太極高皇。流泛洞霞，吟嘯明堂，三騫秀鬱，煇燿絳房。玉章化氣，丹字騰光，澄晶永劫，安保延康。千和萬合，自然成真，真中有神，三天大君。玉虛上帝，黃老先生，長生法師，大洞高尊。執符把籙，保度天民，上居鬚延，遊宴玉京。虛無之內，空洞之中，下鎮神洲，五嶽名山。六無相勝，回轉天關，不得怠縱，三華列言。皇道開生，無量度人，上升八羅，運天彌綸。九光至聖，相慶因緣，妖姦永息，正教洪宣。通流萬化，列奏三天，三天之上，各啟生門。中歌開明，合體之章，貫氣靈篇，辭參高真。
第一妙無廣化生氣之音
雙明初判，乃闢天關。蕩蕩道境，元始高居。玉剛橫空，輪轉四虛。鬱羅寶臺，深祕龍章。虎山海嶠，開天御圖。上玄降氣，悉受真符。回環八素，飛躍飄浮。上清大洞篇，三十九皇書。道君受法言，絳霧閟清都。帝道既已成，真文當廣敷。普度學仙民，飛神登太無。
第二妙有明體成道之章
玄玄太羅天，中有白玉京。瑤闕聳太虛，端坐虛皇尊。三氣遶蕭臺，天闕列神靈。太帝執虎符，下召元皇君。群品受真體，分化逐境生。天魔列玄職，朱旛校北營。大聖憫淪溺，玄章下太清。元洞布靈慈，為爾敷真經。願爾進仙業，鹹得道果成。光明照幽夜，苦爽皆超升。求斷相牽結，冤對悉休停。
第三大混貫氣之歌
元始立萬天，正氣青黃白。浮變為高清，沉化成渾濁。中和有邪正，為人復生物。慾念弊真元，愛河常汨沒。契道入仙靈，功圓歸帝闕。造業墮輪回，隨念沉幽獄。豈知太空中，三官秉化筆。執我大威權，九宮標憲格。天堂諸種民，南昌常快樂。既證玄悟道，豈復有淪沒。受我天寶言，速進長生業。
此三界之上，飛空之中，仙王歌音，音參洞章。誦之百遍，名度南宮。誦之千徧，魔王保迎。萬徧道備，飛升太空，過度三界，位登仙公。有聞靈音，魔王敬形，勑制地祇，侍衛送迎，拔出地戶，五苦八難，七祖升遷，永離鬼官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈魔王隱祕之音，皆是大梵之言，非世上常辭。明究生體，貫氣隨材。天政及民，卓無私妄。天之至公，考驗於帝王。法道以變通，隨時以舉用，通玄聖之隱密，非凡俗之可量。故謂玄奧，難可尋詳。上天所寶，秘於神霄玉清王府東藏寶室，依科三萬七千年，應運下傳。若有至人齎金寶質心，依舊格告盟十天，然後而付焉。
道言：夫誦詠此經，則凡體成真，穢氣清蕩，天光入心，骨有玉津，克證靈仙，永謝死因，萬道開通，所為者成。上順天常，日月五星。中和人氣，疾痛無侵。下制魔爽，百神衛形。皆當齊心修齋，六時行香，十徧轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，以度屍形如法。太上明體，體變柔金，司命貫氣，氣陶玉津，魄鍊屍滅，九宮還靈，魂神徑上南宮，隨其學功，計日而得更生。轉輪不惑，便得神仙。
道言：夫天地運終，星宿錯度，曰月失昏，四時失度，陰陽不調，國境有災，兵氣時現，疫毒流行，兆民死傷，師友命過。凡有此災，皆業成變體，德感致氣，各有所由，道之自然，天之政也。皆當修齋，行香誦經。夫齋戒誦經，功德甚重，上消天災，保鎮帝王，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，克得為聖君金闕之臣。諸天記人功過，毫分無失。天中魔王亦保舉爾身，得道者乃當洞明至言也。
諸天中大梵隱語無量音　太極真人撰
東方八天
亨健基圖，偃明命輿。句華品懋，蘭第玄無。剎篛忌到，泯炎坤謀。建晝靈憲，直真帝壺。呼正德銘，越鼎亭莩。韶彥遵澤，古同焉誅。敵假宥傑，番離潛徂，神岡破綱，周慎斳都。
南方八天
璲琩虛攸，麗佃雅秋。孟廓純被，思瀏騫投。勑鎮鬼井，畢參萊休。定斷神磔，賜侯印婁。洸鉛洞溢，霞晶散浮。煌爛棲魂，交駟蔚●，常古疑涵，淨池火求。冶滇感兌，生蘇氣彪。
西方八天
混契萌動，融衝駿偷。緑羅知大，猛旗聿嘔。荷裙夷箭，曷領逋遒。日蘂烏九，文已空洲。眇何呈段，曆江紫泉。響抱親飼，爻構道先。君軀分體，氣列由筵。肇解魯住，釋滋用筌。
北方八天
奇陁阿陵，辜胡拯玄。景搏太霄，舒靜播連。赤鏤瑤秩，亙閱宏遷。符疏雲華，紅誕露翩。關溟東戶，丘府壅年。矗竝兟晉，滬意邈傳。色凝方確，祕丹董源。韓錄罰爽，道彰碧沿。
道言：此諸天中大梵隱語，無量之音，舊文字皆廣長一丈。天真皇人昔詣柏林之舍，對伏天玄五方，率現帝仙唱虛，納以火泉，鍊之九劫，文乃瑩鮮，書太極鳳軒玉屏之上。金光自生，照徹諸天，真子佩文，世世登仙，龍車入門，常侍帝前，丹書燔之，飲以瓊泉，百病去身，壽等九天。昔書其文，以為正音。有知其音，變而通之，為道利亨。齋而誦之，諸天皆遣飛天神王，下觀其身，書其功勤，上奏諸天，萬神朝禮，地祇侍門，大勳魔王，保舉上真，道備克得，遊行三界，升入金門。此音無所不辟，無所不禳，無所不度，無所不成。變凡體，招靈氣，克保升仙，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈震伏，招集群仙，天無氛穢，地無祆塵，冥慧洞清，大量玄玄也。
