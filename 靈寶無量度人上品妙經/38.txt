
道言：昔於赤靈丹天耀華明煇八威神闕，受元始度人神符除難祕奧妙品。元始天尊當說是經，周迴十過，以召十方，始當詣座。天真大神，上聖高尊，妙行真人，無鞅數眾，乘空而來。宸霞映虛，翠轂瓊軒，華芝寶蓋，明彩纏煇，萬光蒨燦，圓景合鮮。五日五夜，諸天妙氣，交文煥落，龍光鳳徊，鬱藹自然，一時成章，靈風爽徹，星宿停輪，萬景廓奕，氛穢消澄，一國地土山川林木，七寶凝華，緬平均等，無復高下，土皆作瑞雲浮鬱離羅之色。眾真侍座，元始天尊玄坐空浮八靈九變神圖玉局之上。說經一遍，諸天大聖同時稱善，是時，萬界廓清，靈風散煙，天發玄瑞，地發祥應，慶會咸臻，普及含生。說經二遍，魔癘滅形，丹刻麗空。說經三遍，災疾消除。說經四遍，自然靈章，映現八虛。說經五遍，人民達悟，符章之因。說經六遍，敬奉靈文，皆獲道真。說經七遍，寶章玉書，開度無窮。說經八遍，三光妙氣，灌絡形神。說經九遍，苦魂受化，鍊度朱陵。說經十遍。國祚安鎮，永保昇平，是時，一國是男是女，莫不傾心，皆受護度，鹹得長生。
道言：是時，元始天尊說經一遍，東方無極度符神王，至真大神，無鞅之眾，浮空而至。說經二遍，南方無極度符神王，至真大神。無鞅之眾，浮空而至。說經三遍，西方無極度符神王，至真大神，無鞅之眾，浮空而至。說經四遍，北方無極度符神王，至真大神，無鞅之眾，浮空而至。說經五遍，東北無極度符神王，至真大神，無鞅之眾，浮空而至。說經六遍，東南無極度符神王，至真大神，無鞅之眾，浮空而至。說經七遍，西南無極度符神王，至真大神，無鞅之眾，浮空而至。說經八遍，西北無極度符神王，至真大神，無鞅之眾，浮空而至。說經九遍，上方無極度符神王，至真大神，無鞅之眾，浮空而至。說經十遍，下方無極度符神王，至真大神，無鞅之眾，浮空而至。十遍周竟，十方無極主領神符度符神王，天真大神，一時同至，一國男女，傾心歸仰。來者有如雨霧交集，無鞅之眾，繁積一國，地土皆震，非可禁止。於是元始於其座中，凝顧玄空，運大神力，口吐靈文雲篆龍章，流金散燿，八角垂芒，遍於空際，離合變化，現一寶壇，去地九丈，下捧華雲。元始登引，天真大神，上聖高尊，妙行真人，十方無極天宮度符神王，至真大神，直符將吏，無鞅數眾，俱登所現寶壇之上。天人仰看，惟見冉冉從壇四面而升，既登寶壇，無不容載。國人廓散，地還平正，復得安靜。元始即於寶壇之上，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，皆得濟度，全其本年，除難兔傷，傾土歸仰，普證善緣。無憂無惱，無疾無殃，無驚無恐，無厄無患，無試無魔，言惟道旨，心惟道真，齊同和樂，異骨成親，國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是五老上帝火鍊光精豁落空玄變化之根，三元妙氣神祕內名，隱韻之音。亦是三天內諱，百靈之隱名也，非世之常辭。上聖己成真人，通妙達玄，能悉其章，誦之十過，魔王敬仰，邪怪滅精，氛穢蕩凈，道氣合神，二燿流景，五華受明，災癘消散，卻死回生。至學之士，誦之十過，則帝真鑒祐，高宸降軒，密授玄言，寶籙玉文，總治鬼魔，卻伏禍姦。所以然者，靈音會於眇清，至理合於元根，妙精感激，召氣致真，洞化莫窮，無所不神。輕誦此章，身則被殃。供養尊禮，門戶興隆。世世昌熾，神符除難，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，三萬六千神符妙氣，八萬四千赤文之精，灌注其身。身受鍊養，結化仙真，格皆九年，玉籙定生，削除死名，億曾滯魄，冤繫幽沈，皆受濟度，各獲逍遙，遷變生形，性識洞悟，敬奉微言，玄功備著，昇於九宮，超凌太霞，逸轡紫清也。上學之士，修誦是經，九天真文，皆集其真，結絡靈綱，入其身中，纏羅五臟，養育華精，延度壽考，長生飛仙。世人受誦，則招集神吏，符章從官，三光真宰，五氣天君，威靈衛護，萬禍不干，身鍾道氣，死不滅真，徑上南宮，返化常存。此經微妙，普度無窮，一切天人，莫不受慶，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，直符玉童玉女，各二十四人，營衛神文。保護受經者身。
道言：正月長齋，誦詠是經，感致上元東極宮中長生玉真高上帝皇，敷降九氣玄生之符，保度一身，九祖沈魂，皆獲超脫，與道合併。七月長齋，誦詠是經，感致中元西靈太皓宮中寶華上妙至極高尊，宣通七氣金光玉符，斷除業累，卻伏魔精，罪結散釋，永保清貞，金真鍊華，瓊英內生，玉體堅強，長生萬年。十月長齋，誦詠是經，感致下元北真紫皇玄上宮中玉宸大道無上元皇，垂華散靈，惠布五氣天玄太符，蕩除姦穢，掃滅祆凶，固衛家國，敷佑庶民，帝主壽康，福祿綿綿，德被萬方，常保太平。八節之日，誦詠是經，感致八景赤精丹華玉文八威神策靈光妙氣，下降身中，灌澤九宮，三田受真，百痾蠲除，萬害塞源，群魔憚伏，脫離禍難，青書奏功，紫籙紀僊，玄功偉著昇景上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蓊冥，有六甲直符，九宮掾史，度符神王，直符將吏，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，神符除難妙首玉文，變化無量，十迴度人。天真隱韻，離合自然。妙虛八靄，大混之初。靈光結體，朗煥玉都。分化三景，稟粹七元。纏綿至用，總括真神。摽著符章，統御羣靈。因符而立，因符而行，因符而度，因符而生。符命所告，莫敢不從。禍離所臨，消卻無前，是為神寶。元始玉文，赤書內籙。八會垂芒，威章豁落。北帝隱銘，天皇鳳璽。玄律女青，攝邪大檄，都匠合明，非屍斷滅。山怪摧姦，紫庭祕奧。羅布魁剛，屠割鬼爽。伏魔洞淵，黃籙白簡，超鍊苦魂，範圍太妙。宰制玄虛，存亡受度，普被無窮。中有明光合變之神，中有除災散禍之君，中有消魔破害大神，中有九光三氣丈人，中有掌符定籙三光五帝，威伐尊神，迴生起死，無量度人。今日校錄，諸天臨軒。
東方無極飛天神符除難神王，長生大聖，無量度人。
南方無極飛天神符除難神王，長生大聖，無量度人。
西方無極飛天神符除難神王，長生大聖，無量度人。
北方無極飛天神符除難神王，長生大聖，無量度人。
東北無極飛天神符除難神王，長生大聖，無量度人。
東南無極飛天神符除難神王，長生大聖，無量度人。
西南無極飛天神符除難神王，長生大聖，無量度人。
西北無極飛天神符除難神王，長生大聖，無量度人。
上方無極飛天神符除難神王，長生大聖，無量度人。
下方無極飛天神符除難神王，長生大聖，無量度人。
十方至真飛天神符除難神王，長生度世無量大神。並乘景霞緑輿，羽明流軿，宸燿飛蓋，玉精寶輪，驂駕鱗鳳，丹欻靈飆，建九光瓊節，五氣華旛，前嘯
簫歌逸響，後吹鸞鳳同鳴，獅子白鶴，音韻噰噰，四將啟途，玉帝翼轅，億千萬乘，泛皓凌煙，騰煇騖電，御化開玄，明宸帝氣，太微玉宮，神綱主宰，天靈上卿，秉符執籙，總會高清。考校天地萬類之情，隨品救護，三洞敷陣。告下十方五嶽神君，南丹北幽，河海冥原，帝命所至，風火驛傳。禁察祆凶，削除罪姦，至於長夜，罪繫沈魂，並令解釋，氛穢咸蠲，惡魔毒害，孰敢當前。生根寧極，壽保長延，神霄紀善，青華宥愆。寶章流演，應會百靈，皆受道德，陽光鍊真。永度三塗，五苦八難，超升三界，遊觀上清。上清之天，天帝燿靈，冥無之境梵行。
東方八天
清秘元漠天，帝竺羅啟英。
遼正愬明天，帝元邵齊靈。
定凝至悰天，帝府蔚徐名。
精務索高天，帝明余梵平。
九墟梵度天，帝覺猶光庭。
朱期符旨天，帝秘宛須。
敕校峰闕天，帝咒威越淵。
鬼符昭印天，帝董道仲兵。
南方八天
喦驅杳魂天，帝塵沙王。
宿耶慶句天，帝蒲妙光。
圖都叟裕天，帝子侯真生。
玄利虎延天，帝魔定張。
明斗玉符天，帝除海勃陁。
混元太始天，帝素來彥真。
曜京誅魔天，帝神祐元貞。
玄城數極天，帝鹿那容。
西方八天
符亶金利天，帝弱甫耀昆。
戚奚鋪極天，帝華瀦淵靈。
延那丘靖天，帝玉閑願寧。
太紫限常天，帝鄒父近營。
歐盟俱於天，帝密夫冕京。
資力勝玄天，帝屈唐稽和。
道捨崇和天，帝慈勝時遊。
孤正鷲臚天，帝卷用勤登。
北方八天
赤宜洪陸天，帝虐龍為。
牛微元舉天，帝玄師冥回。
童枚孔乾天，帝變希常玄。
卓落辨蔽天，帝統監鬼師。
混常化空天，帝河當灰迷。
眇忮明儒天，帝喬思洞機。
那羅沖奧天，帝滅都好微。
政奚居浩天，帝邈無九期。
三十二天，三十二帝。諸天隱諱，詣天隱名。天中空洞，自然靈章，諸天隱韻，天中之音。天中之尊，天中之神，天中玄符，天中之靈。五符八策，變化上清。無量之奧，深不可詳。敷落神文，普度天人。今日欣慶受符，歷關諸天，請滅八難，斬絕邪根，飛步空常，名列太玄，魔王監舉，無拘天門。東斗青簡，西斗素文，北斗玄綱，南斗火鈴，中斗神符，總監天兵。青帝運仁，白帝摧兵，赤帝破暗，黑帝驅精，黃帝布命，統制萬神。青符神王，揮英左翊。赤符神王，炎功破釋。白符神王，虎牙大嚇。黑符神王，橫吞跨驛。黃符神王，雄剛會極。三符大神，萬魔之尊。揚旌揮戟，兵騎合驅。遊行天界，檢察災虞。奉命上帝，宣布真符。隨感應念，善士相須。與道齊契，靈光衛驅。玃天神獸，鐵額長顱，噴煙吐火，啗食祆魔。直符將吏，旋雷風行。執法功曹，威忿列陳。作難之鬼，幻惑神魂，俱令捕錄，束送瞑泠。千禍沈消，福慶皆臻。三元九宮，關奏玄清。赤章青簡，丹書紫文。玉綱結斗，妙用齊並。該集沖氣，永固道根。
空洞玄景，赤明之初，飛宸煥邈，靈光燿敷。三元五德，至理冥無，凝華結氣，著象自然。杳靄之中，現出靈文，翩翩濯羅，赫奕萬天。流金玉霞，曲折迴旋。混成八朗，靈芒四騫。維持造化，神明之元。統運陰陽，四序之行。攝制萬魔，威伏鬼精。統御上極，虛皇高尊。開度至化，流演微言，彌綸億劫，玄治司權。天真皇人，洞達元根，承命制篇，解釋形模。連貫成章，紀錄幽樞，，散布三境，藏於五城。隨劫顯受，拯護生津。小大定格，參品分名。龍章鳳書。纏綿長存。保仙度真，安鎮靈關。祆害不起，蕩穢合靈。敷落妙精，育養人身。一身受鍊，上契清玄。玄中有神，三景真君。五靈玄老，太一尊神。紫微北帝，明威吏官，執節奉符，保命長延。逸轡紫霄，升雲駕龍。朝拱玉軒，接侍陽寥。超度三災，永脫八難。七祖齊僊，永離幽泉。逍遙朱陵，華陽洞臺。玄恩普被，無所不周。浩浩法橋，陶育萬生。訓悟之科，禁戒因緣。善道既臻，克獲推遷。玉符開度，神真散煙。定簡青華，關告諸天。諸天之上，各有真符。中有三天靈音，謠歌空洞之章，上聖靈篇，辭參高真。
第一太一洞玄飛符之音
赤明開大運，妙應顯元皇。冥冥空洞中，靈文煥萬方。煇燦燿神綱，八角垂光芒。纏羅元梵精，隱靄藏神綱。結書散萬篇，感化無不藏。敷落緯至用，隨氣騰威光。符命所降傳，風火馳驛龍。蕩滅祆魔跡，稟粹神明宗。永卻八難厄，與道同玄功。福慶契自然，儛輪飛太空。
第一元始神符泰清大赤天隱諱
已下三符，並丹砂書白箔，遇厄難百試，佩服貼，並同用。
第二太一洞玄度符之章
八會三元氣，宸華偉萬篇。虛微該妙賾，太一秉玄權。元始垂金科，玉律按格言。隨功佩帝真，眾害咸滅蠲。神霄察善錄，定簡青華編。摧遏羣魔鋒，試敗不得行。黃老保命基，桃孩固百神。哀此紅塵子，夭喪迷玄津。惟我高宸師，與世為梯衡。運度無窮極，三天散玉文。萬劫保至道，億兆無沈淪。
第二元始神符上清禹餘天隱諱
第三太一洞玄化符之歌
玉綱凝太眇，靈煇散景敷。煥落高上文，纏羅結八區。紫極洞之體，皇人按筆書。眾道分氣化，千篇保萬殊。神虎制大魔，金光卻百邪。總命清微
館，天職奉玄圖。法治垂真範，大格法幽樞。混變齊一德，成歸無上居。寥寥隱韻歌，奕奕昭皇虛。嘯詠契靈會，我道長相扶。輕飛駕緑軿，旋轡登雲衢。
第三元始神符玉清清微天隱諱
此三天之上，飛空之中，玄變神符，自然成文。太一真符，三洞真君，神符歌音，音參洞章。誦之百遍，名度南宮。誦之千遍，魔王保迎。萬遍道備，飛昇太空，過度三界，位登仙公。有聞靈音，魔試逃形，敕制地祇，侍衛送迎，過度世殃，解除厄患，治官刀兵，五苦八難，七祖昇遷，永離鬼官。神符度屍，魄鍊更生。乘道威神，受化自然。神符護生，上聞諸天。有祕上天文，諸天共所崇。泄慢墮地獄，禍及七祖翁。
道言：此洞章並是諸天上帝，及度符神王直符真君隱秘之音，皆是大
梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於三天三洞寶宮，依玄科四萬劫一傳。若有至人齎金寶質心，依舊格告盟十天，然後而付焉。
道言：夫天地厄運，亦有刑會。日月五星，亦有照臨，為厄為殃。至聖神人，亦有休否。末學之夫，亦有厄難。凡有此災，同氣皆當齊心修齋，六時行香，受符轉經，福德立降，消諸不祥。無量之文，普度無窮。
道言：夫末學道淺，或僊品未充，運應滅度，身經太陰，臨過之時，同學至人，為其行香，受符佩臥，或安衣褥中，誦經十過，以度屍形如法。魂神俓上南宮，隨其學功，計日而得更生。轉輪不滅，便得神倦。
道言：三元厄運，災難競生，亦當修齋行香，受符誦經。星宿臨命，遘難橫逆，亦當修齋行香，受符誦經。賊難兵難，水火河井，摧石刀繩，疫癘冤害，夫婦刑破，男女夭傷，師友連注，一切諸難，皆當修齋行香，受符誦經。夫受符誦經，功德甚重，三天神符，隨師所用，悉致大驗。上消天災，保鎮帝王。下禳禍難，以度兆民。生死受符，其福難勝。故曰無量，普度天人。
道言：凡有是經，能為君臣父子兆民，行是功德。有災之日，發心修齋，燒香受符，誦經十過。皆諸，天記名，萬神侍衛，受符至人，尅得為聖君金闕之臣。諸天記人功過，毫分無失。天中真僊度符神王，亦保舉爾身，得道者乃當洞明至言也。
諸天中大梵神符隱語無量音　道君撰
東方八天
紫宸洞京，太敔靈音。緬羅極梵，太覺洎曇。玉那何逮，丹綱惠矜。華常健無，僊補爰臻。然眇梵羅，都美奚雲。領陁宛遂，素已正門。妙神越虛，責部靈玄。超度倦度，天蹟逾員。
南方八天
符名顯驅，金英玉談。昭敕制魔，月儀祖前。文尼逮臺，花明郁千。都山由房，招卑帝邅。瓊除絳齒，沆浮青騫。安進日實，蘂池四輪。竟育空遙，珍極魔容。太盡僊離，浩冥思宮。
西方八天
龜亭浦中，燕希奇通。莽畸袞列，虹景逸堂。宋榭沈曦，盧東嶽嵎。梵寂空歌，卦奧靈都。子景覓瞿，步亨峙由。符止冤律，霞芒焰首。柏苔星蘇，梵津演神。韻慶牛張，微陳篤仙。
北方八天
關敖秀名，丹精播乾。化樂自幾，升斗乘玄。注書隸兌，無真妙雲。迪門求叔，碧圓用天。湛餌輝庸，道孚弭鮮。澤婁蘭龍，女布師珍。崛空敕嘉，瓙滋辨真。狄陁微胡，長規孳人。
道言：此諸神符布化之天，所現赤書大梵隱語，無量之昔。舊文流演天門樓觀館軒之上，天真皇人紫筆錄之，字方一丈，八角垂芒，曲麗遒妙，施於十方上下，以為神靈寶符之文也。有知其音，能齋而誦之，或以丹書一天八字為符，用之大驗。諸天皆遣度符神王，直符真君，太一使者，下觀其身，書其功勤，上奏諸天，萬神朝禮，地祇侍門，大勳三界，保舉上真，道備尅得，遊行神景，昇入帝關。此音無所不辟。無所不禳，無所不度，無所不成，天真自然之音也。故誦之致飛天下觀，上帝遙唱，萬神聽命，三元侍軒，羣祆束首，鬼精自亡，空洞泛響，海嶽凝煙，天映碧彩，地秀丹連，淨朗宛默，萬氣迴旋，靈文廓奕，招集羣仙，上無氛穢，下無祆塵，冥慧洞清，大量玄玄也。
