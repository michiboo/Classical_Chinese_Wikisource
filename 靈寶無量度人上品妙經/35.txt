
道言：昔於太碧天中，紫霞玄歌太空真土，受元始度人九宮仙籍無量上品。元始天尊當說是經，周回十過，以召十方，始當詣座。天真大神，上聖高尊，妙行真人，三元仙籍，九宮大神，無鞅數眾，乘空而來。流雲景霄，琅輿鳳車，羽葆神旛，翠輦珠蓋，金碧交光，九色鬱明，洞煥太空。三日三夜，諸天日月宮府，星宿躔次，化綱變幻，大經彌綸，停機息運，寥廓沈冥，地踴寶花，天敷赤文，韶響合奏，靈韻生音，煇燿上境，洞開八門，一國地土山川林木，緬平一等，無復高下，土皆作紫瑤，通明瑩徹，照映圓羅，光焰流晶，無有異色。眾真侍座，元始天尊玄坐空浮神化飛龍羽座之上。說經一遍，諸天大聖，同時稱善，是時，一國男女，心開悟解，密契妙微。說經二遍，百神聚會，降體玉英。說經三遍，生氣交纏，合變正道。說經四遍，圓虛應化，五府灌煙。說經五遍，內運修輪，上符天範。說經六遍，浩劫結滯，廓爾消融。說經七遍，神洞虛明，徹見十方。說經八遍，九宮注籍，身飛列仙。說經九遍，恩沾萬有，福及八冥。說經十遍，寒夜眾生，逍遙離苦，是時，一國是男是女，莫不傾心，皆受護度，鹹得長生。
道言：是時，元始天尊說經一遍，
上元無極無量品玄都紫微宮正氣大神，無鞅之眾，浮空而至。
說經二遍，
上元無極無量品元黃太極宮合景大神，無鞅之眾，浮空而至。
說經三遍，
上元無極無量品洞白太清宮燿輝大神，無鞅之眾，浮空而至。
說經四遍，
中元無極無量品洞虛清靈宮運功大神，無鞅之眾，浮空而至。
說經五遍，
中元無極無量品南極洞陽宮仙籍大神，無鞅之眾，浮空而至。
說經六遍，
中元無極無量品羅淵導山宮元陰大神，無鞅之眾，浮空而至。
說經七遍，
下元無極無量品青華方諸宮安保大神，無鞅之眾，浮空而至。
說經八遍，
下元元極無量品南水景翛宮元道大神，無鞅之眾，浮空而至。
說經九遍，
下元無極無量品陰天混化宮玄皇大神，無鞅之眾，浮空而至。
說經十遍，
仙府無極無量品考校功過玄籍靈宮大神，無鞅之眾，浮空而至。
十遍周竟，三元九宮，二十七府，百二十曹，主領生化善惡飛天大神，一時同至，一國男女傾心歸仰。元始天尊即以五明寶扇，指東南維，天光煥赫，照燿太空。天人隨扇所指，仰視神化，見一寶山高聳玉虛，廣大難量，上有瓊臺玉觀華闕，神功羅列，天真敬禮元始，飛空步虛，謠歌讚歎。天尊乃召清微高上治化玉虛萬寶一品天官，黃闕大鎮敷化方輿元會二品地官，大溟流運廣化九淵玄德三品水官，立於座右，三十二天帝君，立於座左，九天高聖自然真王，立於座前，日月五斗經緯，列宿元綱大神，立於座後。曜晶玉極，持握彌綸，二十五大魔王，十方無極飛天大神，按部九天儀衛，三界神兵。瓊花散空，天樂互奏，導從羽駕，飛入東南天中。天人仰看，惟見億乘萬騎，鳳輦龍車，炳若繁星，難可悉視，須臾黃雲四合，不復瞻見。元始即於東南玉闕之內，說經都竟，眾真監度，以授於我，當此之時，欣樂難言。法事既周，萬真復位，俄頃之間，寂爾無聞。是時，天民悟此大範，普獲濟惠，皆得長年，永斷沉淪。合境歸嚮，咸識生根。神真開化，標名九宮，沖和變氣，收伏祆凶。物無瘥疹，萬彙昭融。邪關闔塞，正道開通。永輔上極，威令敷弘。世土昇平，國康民豐。經始流布，一國演教。各運至心，宗奉禮敬，悉皆度世。
道言：元始天尊說經中所言，並是九天自然真王內名，隱韻之音。亦是三元宮府內諱，百靈之隱名也，非世之常辭。上清開化，真人通真悟玄，悉契其章。誦之十過，天官遙唱，真公設禮，太淵鎮靜，神嶽收雲，元皇錫教，九宮書名，大魔伏形，羣祆滅景，回靈化體，朽骨成人。妙學上士，誦之十過，則九官擁衛，神帥稽顙，鬼精逃遁，不敢幹犯，濟拔品彙，淪而復升也。神州之民，初學至道，若能依科，誦之十過，則萬惡消摧，千瑞來臨，聲參太微。道貫紫霄，三元執筆，註上九宮，果備功圓，升為地真也輕誦玉文，永幼湮沉。崇奉尊禮，所願克成。世世下教，開度含生，萬魔不干。天真護門。斯經隱奧，高秘玉清。度人無極為靈寶之宗。巍巍尊妙，難可稱量。
道言：凡誦是經十過，九宮列曹真吏，持生化之簿書，下臨監觀，削滅羅酆黑籍，注名青編。祖先幽魂，皆得上升。流火之庭，鍊質召靈，為天種民。而妙契有無。修行至學，大魔保奏，升度朱陵，飛行八極，遊宴上清。降神天闕，為世賢人。恢張至道，輔弼明君。世人受誦，則百痾普消，靈府虛明，玉華內鍊，金光外凝，暫寄厚土，太陰變形，數極純陽，隨運更生。此經玄奧，普濟無邊，一切有生，莫不蒙惠。無量之福，生化受賴。上天所禁，不傳下凡。至士齎寶玉，格心盟約而傳。輕慢洞章，殃及七玄，長役冥塗。侍經九宮，玉童玉女，各二十四人，擁護靈文，守衛受經者身。
道言：正月長齋，誦詠是經，紫微上宮，注籍金科，妙行真人乘少陽景霄之光，下開幽關，拔度上世亡魂，升入天堂。七月長齋，誦詠是經，洞虛元宮，書功瓊簡，龍燿神王，奏名九天，降以生氣，身得神仙。十月長齋，誦詠是經，方諸洞宮，列章上聞，持綱執紐，玄天大魔，清蕩姦祆，收伏百精，消滅三災，保世昇平。八節之日。誦詠是經，得為地真，遊冥八冥。本命之日，誦詠是經，五府灌鍊，雙景交纏，九元上會，混合綿綿，制魂拘魄，升騰絳煙，釆集華芒，流運靈泉，功滿道備，神飛列仙。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目靜思，身坐九色雲氣之中。內外蓊冥，有青龍、白虎、朱雀、玄武、獅子、白鶴，羅列左右，三元九宮，仙籍大神，森然對目，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，九宮僊籍上品，升降度人。大經離合，結氣自然。玉洞紫文，森羅景真，虛無至化，流範成尊。圓光分妙，洪象飛根。九宮育質，帝一生身。琳瑯廓落，赤文化生。奔天迴水，三極玄津。眇眇層關，運空飛輪。安陽紫微，同歸帝宸。是為極變，雲宮太霄。鬱察神丘，玉虛陽寥，須延飛霞，熒晶散飈。劫仞元臺，敷靈列曹，數周綱維，大運相交。蕩蕩天闕，經緯華城，流爛泛境，保天蔚明。中有萬垣太帝之真，中有三官廣治之君，中有九宮主籍之靈，中有化周開導丈人，中有二十七府，百二十曹，陰陽水火，考校生死，靈官大神。敷弘至妙，濟度天人。遊觀太空，護世長存。上朝大羅，下治泉扃。總領北酆，按察雲營。神符告命，玄詔奉行。今日宣示，諸天臨軒。
東方無極廣生神王，長生大聖無量度人。
南方無極執範神王，長生大聖無量度人。
西方無極司伐神王，長生大聖無量度人。
北方無極普利神王，長生大聖無量度人。
東北無極鎮極神王，長生大聖無量度人。
東南無極運化神王，長生大聖無量度人。
西南無極保經神王，長生大聖無量度人。
西北無極玉輪神王，長生大聖無量度人。
上方無極紫霄神王，長生大聖無量度人。
下方無極黃闕神王，長生大聖無量度人。
十方無極飛天神王，長生度世無量大神。並乘素雲飛輿，浮光葆輦，羽蓋飈輪，驂駕朱虎神鳳金鸞，建緑霞玄節，翠耀華幢，前導九天神印，後仗伏魔信旙，素靈秉鉞，青真執麾，神帥啟塗，玄老主盟，億乘萬騎，浮空而來，傾光回駕，促氣召仙。紫霄丞相，太極上宮，清微治錄，一品天官，執簡捧籍，齊會帝前。隨所肇化，開示諸天。普告八冥，浩蕩神闕。混合之府，七都九淵，羅酆暗域，寒刃冰山，炎城火翳，剛風九旋，考功六司，羣魔同宮，激飈迅流，劫運交衝，九宮符命，伏制妖凶。威光下濟，普赦罪魂。升入福堂，度品朱陵。逍遙解脫，眾苦咸原。超生受化，慶會因緣，隨劫運轉，與天齊年。過度三災，九厄之難，永居上境，遊行九清。九清之天，天帝洞文，無色之境梵行。
東方八天
玄利族延天，帝澄源舒明。
釐豐隱華天，帝慶百靈。
昭靈碧滁天，帝略儀燿和。
晉師長齡天，帝玩生無遺。
漳亭主仙天，帝恪順預平。
明極迴真天，帝漠題甦英。
昧思純氣天，帝定玄景監。
靜解應誠天，帝隆欹皎淵。
南方八天
皓明慶述天，帝植秀友良。
炎華赤芒天，帝託端承光。
鍊真消魔天，帝一求微藍。
寂度忘塵天，帝謹悟濟。
靈鑑射玄天，帝紹儀祕常。
太極校仙圓明正化天，帝力彊捐。
赤岡飛霞鍊中天，帝無待資宣。
靜常惠神天，帝篤慶生。
西方八天
鍾仙校錄天，帝披沖薦光。
扶善紀功天，帝都盈撩鄲。
西昌奉真天，帝辨世正開。
鬼靈隔犀除魔天，帝鍊咸俞仝。
逸曦助為號明天，帝勃陽持雲。
張虛留契左神天，帝諒真召期。
伯化救傷拯物天，帝覺義通。
都司召靈天，帝弼忠希恭。
北方八天
宣陰布化天，帝詢蒙若賒。
伏魔掌錄天，帝正威奠明。
氣輪壘業天，帝嶽昌祠宗。
昇真進澄天，帝輔東登華。
陶晶正思天，帝穹嚴犂。
運龍直陽天，帝烈江純思。
九宮典嶽天，帝優圖訥庸。
順靈濟幽天，帝呼成自康。
三十二天，三十二帝。諸天隱諱，諸天隱名。天中空洞，自然靈章。諸天隱韻，天中之音，天中之尊，天中之神。主錄真魔，仙籍玄靈。九運十周，變化杳冥。無量隱妙，廣不可量。紀籍元真，和合天人。功書玉籙，升進飛宸。今日玄關應體，洞告無垠，削落黑籍，曲素高奔，徊風上範，超度弱淵，大魔伏謁，同揮玉軒。東斗發生，西斗執權，北斗布澤，南斗主遷，中斗廣化，攝御靈官。青帝降神，白帝制氣，赤帝育胎，黑帝合志，黃帝坐鎮，統天大惠。青宮真王，碧羅定基。赤宮真王，丹文耀開。白宮真王，玉景蔚扉。黑宮真王，紫素員微。黃宮真王，金方化機。五宮高靈，萬天之尊。飛行九垣，總領天兵。持幢秉節，遊眄太冥，神威赫奕，與道交並。上天度人，太憲流行。元皇受命，掃殄不祥。石光交煥，天令恢張。玉馬奔馳，巨獸銜岡。炎精遐布，封落靈鄉。敢肆干犯，束縛誅摧。玄鉞左戮，玉斧後夷。除蕩怪魅，殺伐祆蜚。正天元極，寶運同歸。魔無干試，邪無遁形。九署列曹，校錄鬼營。不容怠縱，天吏飛呈。普告靈關，羣真仰聽。三界十極，咸使知聞。
靈書大策，寶籙玄篇。周化五常，三氣推延。太極布形，晶燿綿綿。混洞浩劫，眇奔升遷。六氣代交，無極無邊。上陳五斗，下布九淵。風包太空，徊水騰天。玉京植立，太素九城。峨峨琳房，仙籍命真。翠霞蔚蕭，散飈長庚。凝為山嶽，流為百川。中藏上靈，統領萬緣。元綱流轉，三界諸天。包絡碧虛，纏結生關。旋紀度經，回運極炎。三十九帝，統御四玄。八治分真，氣合淵源。皇中紫宸，玉府絳霞。宴景洞英，吟嘯玄華。金書蔚明，虛泛雲宮。玉瑤鍊質，神音散沖。瓊關騫秀，開導元功。千運萬周，自然成真。真中有神，天官大君。紫微玉輔，暘谷高尊。嬰兒伯史，太一千精。總執玉符，保奏生根。上遊太虛，出入圓羅。玉山之岫，蕭仞之阿。下應人身，五府靈河。腦宮之戶，方池百盈。六洞回泉，●質飛青。青華九微，開度天人。上啟雲綱，八門玉輪。大福禁誥，善惡因緣。普獲濟度，死魂生身。身得受生，上聞帝庭。帝庭之上，各有玄音。中有九宮，闢闔之間，三元靈歌，辭參高真。
第一九宮羣仙飛空之音
八明四虛，包含九宮。赤混高清，交羅太空。八圓之上，風澤之中。洞合杳冥，下鎮北酆。三官統領，中有至神。執天大憲，與道同功。立以天帝，主以玉真。妙化生育，三十九君。上輔元始，浩劫稱尊。出入有無，飛遊玉京。洞章下教，萬天告行。
第二九宮仙籍之章
紫瓊天策，玉極真科。高真隱諱，上祕圓羅。朱璧列名。紫素三華。飛仙列聖，赤文煥霞。玄金寶簡。黃玉柔編。總記羣真，帝心所銓。太極玄宮，校籍命仙。憫彼世人，逐物流遷。魂升魄降，沈淪九泉。胡不登山。詠此洞篇。一悟至道，身飛帝軒。
第三太極九宮歌曰
太清九方，回秀流雲。總執天機，開通青冥。碧山紫河，玄微結鄰。太微上府，中有老人。騰天隱道，合景生身。扇霄蔚羅，朱光耀明。天輪回運，經變元成。九淵包絡，通道河津。清微帝一，大洞靈尊。默念契大有，自然成至真。找歌九宮仙，願同朝帝辰。
此三界之上，幾空之中，真王歌音，音參洞章。誦之百遍，名度南宮。誦之千遍，真王保迎。萬遍道備。飛升九宮，過度三界，位登仙公。有聞靈音，魔王敬形，敕制地祇，侍衛送迎，拔出地戶，五苦八難，七祖升遷，永離北山，魂度朱陵，受鍊更生。是謂無量，普度無窮。有祕上天文。諸天共所崇。泄慢墮地獄；禍及七祖翁。
道言：此二章並是諸天上帝，及九宮仙籍隱祕之音，內有九真雄一雌一真諱，仙聖內名。誦詠之者，刻書太極，證位九宮。腦中有紫房真神，列坐向外，聞此經聲，上參太極，下應洞響，九宮之神，告兆仙期也。皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於高上神霄玉清玉府東臺寶藏，依科三萬七千年，隨運下傳。若有至人齎金寶質心，依舊格告盟九宮，然後而付焉。
道言：夫天地運度否終，日月五星虧盈，至聖神人休否，末學之夫疾傷。凡有此災，同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，以度屍形如法。則玉華帝妃執火炬以滅陰邪，雲儀玉女擊天磬於腦宮，於是百神混合，九光之精，入填泥丸，返其所始，魂神俓上南宮，隨其學功，計日而得更生。轉輪不滅，便得神仙。
道言：夫天地運終，星宿錯度，日月翳昏，四時失度，陰陽不調，國境生災，疫毒流行，兆民死傷，師友命過，同學罹殃，皆當修齋，行香誦經，夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，克得為聖君金闕之臣。諸天記人功過，毫分無失。天中真王亦保舉爾身，得道者乃當洞明至言也。
道君撰
元始靈書九宮仙籍諸真寶諱首篇
東方八天
戞圖元鈴，流體射回。恍濡成泰，周漿明垂。爓龍疋芻，斗江頻雷。仰斷鴻極，招仙納暉。演莆寂著，空濛華催。都瑤審徐，洽玄壁刀。察陳澡珂，祕來發深。辨薈祈蔚，壯卑茂彬。
南方八天
赫那提都，明邀診彥。荒度覺攸，璣標暄煥。仗掌雲籍，曾湍游旻。曜勤祝慈，邊溏氣司。駢胡耿池，晶圭薄微。摘卓鄙消，幽羅菅屍。靜立冥洑，揚華激彌。滻雲驛童，豐佐畢龜。
西方八天
燎梵諸照，環光秫羅。邀兵無形，堆達輳圍。應道洛馘，周蒙宛毗。屹左遊縛，朱並丙持。渺但洞澤，僕幽楮奚。亮愬祖穆，由汾淇真。獨綿閣韓，夷虛角張。密變慈斐，瓊迅時機。
北方八天
叱麓擎蔽，●吟時陸。絳海碧岨，希幽烱梅。逸躍便燭，錫光瑤陀。欽載更驅，每官元師。救漯壘嶽，堅風育悲。族蕩萃遠，淑丕在丹。陽輔葛則，厭車橫鱗。處滅生久，關盤泊嬰。
道言：此諸天中，大梵隱語，無量之音。舊文刻書太極九宮崇墉之上，以詔未度。至學之士，神棲九宮，氣抱太極，參味隱韻，則錄名仙籍，上遊太玄，策登左元。字皆廣長一丈。天真皇人昔書其文，以為正音。有知其音，能齋而誦之者，諸天皆遣太極右卿，下觀其身，書其功勤，上奏諸天，萬神朝禮，地祇侍門，大勳真王，保舉九宮，道備克得，施行三界，升入金門，此音無所不辟，無所不禳，無所不度，無所不成，天真自然之音也。故誦之致太極下觀，上帝遙唱，萬神朝禮，三界侍軒，羣祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集羣仙，天無氛穢，地無祆塵，冥慧洞清，大量玄玄也。
