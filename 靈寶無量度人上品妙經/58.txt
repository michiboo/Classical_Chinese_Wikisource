
道言：昔於紫空燿景天中，玄風洞歌大靈妙土，受元始度人迴生起死無量上品。元始天尊當說是經，周迴十過，以召十方，始當詣座。天真大神，上聖高尊，妙行真人，無鞅數眾，乘空而來。靈煇燿虛，瓊車玉輿，扶華宸蓋，雲旌四張，瑞靄交鬱，彌羅八纏，五日五夜，諸天諸地，陰陽機運，一時停回，玄綱振肅，海嶽澄明，品物咸和，普安其生，一國地土山川林木，凝鮮一等，無復殘毀，土皆作異寶，燦麗熠熠。眾真侍座，元始天尊玄坐空浮萬氣雲華寶座之上。說經一遍，諸天大聖同時稱善，是時一國男女，禍害不作，無有夭傷。說經二遍。災病蠲消。說經三遍，翁艾返嬰。說經四遍，垂死得生，壽獲永延。說經五遍，死入輪轉，即獲昇遷。說經六遍，沈屍九鍊，陰質迴生。說經七遍，受化太玄，枯骨復形。說經八遍，普世明悟，道性還淳，尚德貴正，斷滅奸邪。說經九遍，學道得道，求仙得仙。說經十遍，妙氣周備，混合神明，是時，一國是男是女，莫不傾心，皆受護度，鹹得長生。
道言：是時元始天尊說經一遍，東方無極無量品道化大神，無鞅之眾，浮空而至。說經二遍，南方無極無量品明性大神，無鞅之眾，浮空而至。說經三遍，西方無極無量品結氣大神，無鞅之眾，浮空而至。說經四遍，北方無極無量品開慧大神，無鞅之眾，浮空而至。說經五遍，東北無極無量品生魂大神，無鞅之眾，浮空而至。說經六遍，東南無極無量品育形大神，無鞅之眾，浮空而至。說經七遍，西南無極無量品保命大神，無鞅之眾，浮空而至，說經八遍，西北無極無量品延年大神，無鞅之眾，浮空而至。說經九遍，上方無極無量品迴生大神，無鞅之眾，浮空而至。說經十遍，下方無極無量品起死大神，無鞅之眾，浮空而至。
十遍周竟，十方無極天真大神，一時同至，一國男女，傾心歸仰。一切淪化沈冥屍過，蒙被道恩，生氣入身，既死返形。來者有如山嶽出雲，四塞彌漫，無鞅之眾，迮國一半土皆偏陷，非可禁止。於是元始開七寶山，啟無邊目，約衣斂幾，凝觀遐想，以告眾真曰；眾生迷誤，罔覺玄真。既離胎育，情逐化遷，緣類隨著，遂生業因，業累敗性，徇識為愚，利害交攻，情色蕩意，初為童稚，逮於壯時，顧視之間，已及於老，焦牢枯竭，生氣旋盡，至於死壞。殊不知道為生德，生為道根。心存於道，常與生俱。物有生死，道無生死。存道於形，生氣自績。數極形盡，道復能生。生道既固，不從化遷，保形不化，永存綿綿，迴生轉死，上真所崇。今為眾等開演妙本，普度無窮。於時元始振揚華拂，景霧四騰，如雲如煙，靄浮空際，去地九丈。元始攝引，天真大神，上聖高尊，妙行真人，十方無極至真大神，無鞅數眾，俱在景霧之中。地還平正，無復欹陷。元始即於景霧上，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，永植生根，無有沈淪，傾土歸仰，咸行道心。不競不擾，不任不勤，不念不欲，不貪不嗔，不營不思。言無藻麗，口無怨咨，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝內名，隱韻之音。亦是真王迴生起死內諱，百靈之隱名也，非世之常辭。上聖已成真人，通玄究微，能悉其章。誦之十過，諸天攝氣，萬道齊真，靈化開宣，咸受玄恩，生津永啟，召魄收魂，沈零結育，以返屍形，迴生起死，白骨成人。至學之士，誦之十過，則五帝命靈，三元策真，靈真降合，死道散隳，濟度垂死，絕而得生。所以爾者，學士道氣未純，體未契真，保制萬神，德未全至，用可回度命機，開導生津，但起死而已，不復轉輪。輕誦此章，身則被殃。供養尊禮，門戶興隆。世世昌熾，與善因緣，萬災不干，神明護門。斯經尊妙，獨步玉京，度人無量，為生道之宗。巍巍大範，德難可勝。
道言：凡誦是經十過，諸天齊到，生道開明，返化結軀，億曾萬祖，幽魂苦爽，亦皆受度，上昇朱宮，格皆九年，受化更生，得為真仙。而好學至經，功滿德就，皆得舉形，飛昇金闕，遊宴玉京也。上學之士，修誦是經，皆即受度，飛昇南宮。世人受誦，則延壽長年，久視無窮，後天長存，運數雖極，並皆得作解化之道。遁變神明，不經絕滅，常欣保榮，逍遙十天。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，告盟神霄而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，為拔度衰亡死滅極會之災，得保生存。七月長齋，誦詠是經，神氣常全，厄難蠲消，名奏青籙，當獲長生。十月長齋，誦詠是經，為普天率土，保度民物，仁壽咸臻，與天無傾，世世衍溢，戴仰人君，安鎮國祚，萬劫昇平。八節之日，誦詠是經，造化不愆，金木交並，神氣和同，養育皇靈，枯朽更生，受其鍊度，得證仙真。本命之日，誦詠是經，身保清貞，體用日新，禍患永消，長享福祥，天曹錄善，地司滅連，慶延七祖，名奏三天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過。閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，迴生起死，玄化大神，侍衛前後，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂。修行至經、無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，迴生起死，萬變度人。真王隱韻，混合自然，玉虛妙文，總括至神。元始之初，洞化玄元，肇明三氣，生育萬靈。是為道本，無所不真，陰陽總會，玉華煥彰。無文不光，無文不明，無文不立，無文不成，無文不度，無文不生。是為大梵，妙粹之宗。紫清上京，瓊室雲房。極真所御，生化之根。浩浩帝氣，或聚或分。朱陵丹天，瑤臺閬風。玉宸紫館，方諸鬱青。巡布流衍，周迴十方。中有度人起死之神，中有迴生結化之君，中有三素元君大神，中有十方皇靈丈人，中有南上司命司錄、延壽益算度厄尊神。迴生起死，無量度人。今日校錄，諸天臨軒。
東方無極度命神王，長生大聖無量度人。
南方無極鍊魂神王，長生大聖無量度人。
西方無極衛質神王，長生大聖無量度人。
北方無極保化神王，長生大聖無量度人。
東北無極致仙神王，長生大聖無量度人。
東南無極寶氣神王，長生大聖無量度人。
西南無極迴生神王，長生大聖無量度人。
西北無極起死神王，長生大聖無量度人。
上方無極超形神王，長生大聖無量度人。
下方無極成德神王，長生大聖無量度人。
十方至真飛天神王，迴生起死無量大神。並乘灝彩梵氣，金宸紫翠，流華景雲，瓊鑾散花，八威羽輦，絳旗組帷，霞輪珠蓋，驂駕龍鳳，建執巾幢，前嘯玉真齊唱，後吹簫籟同鳴，獅子白鶴，嘯歌噰噰，六真啟途，四將翼轅，億乘萬騎，浮空而來，傾光回駕，起死迴生。天機丞相，南昌上宮，韓司主錄，監生大神，執籙把籍，齊到帝前。隨所應度，嚴校諸天。普告三界，無極神鄉，泉曲之府，北都羅酆，三官九府，十二河源。速召司命，迴生命還，算窮增壽，形死易籤，句姓移名，黑籍灰焚。上解祖考，億劫種親，疾除罪簿，落滅惡根，不得拘留，逼合鬼群。元始符命，時刻昇遷。北都寒池，部衛形魂。制魔保舉，度品南宮。死魂受鍊，仙化成人。生身受度，劫劫長存。隨劫輪轉，與天齊年。永度三途，五苦八難，超凌三界，逍遙上清。上清之天，天帝洞真，無色之境梵行。
東方八天
洞幾寂夷天，帝重光晞明。
孔常茂祺天，帝瑤旁祖璫。
彥麗漢度天，帝翹亞寵璐。
昌治杭銖天，帝方說九圖。
沖忽晝虛天，帝就佽爰表。
雍田禧福天，帝覺龍燕斤。
全遙無思天，帝斗巨莽沙。
側清舉藝天，帝侯符命連。
南方八天
角千火杵天，帝霞鮮明尊。
洞微浩陽天，帝和裔並耀。
起龍進成天，帝藻濟倣。
滁極雕祥天，帝褒允嘉。
峻房光重天，帝定中慈昇。
洎正由仙天，帝邈思雲襄。
空玄懷漠天，帝輔寧氏安。
崑嶼芳凝天，帝妙曩滋來。
西方八天
寶熙列儀天，帝邈師至京。
道維部需天，帝九宸微樞。
曆陶極真天，帝迴贊育敦。
慶緒統皇天，帝蒲延已存。
制魔曠猷天，帝澤煥頤洹。
亮恭侍祥天，帝敷遠頓章。
溶境麗光天，帝玉攴鹿步。
夏琳朱府天，帝月嬰無將。
北方八天
聚咸承籍天，帝演題池琥。
馬應崇元天，帝頌頤布靈。
蘿暠福世天，帝神洋觀璞。
詔印八鸞天，帝都仙機。
逸登翠廓天，帝燄摉披堂。
霄庭應朝天，帝慧總龍。
釋虛素文天，帝玄元神長。
梵元勝樂天，帝行維上監。
三十二天，三十二帝。諸天隱諱，諸天隱名。天中空洞，自然靈章，諸天隱韻，召生之音。立命之尊，感化之神。變化屍魔，出胎成靈。陽和陰合，降氣上清。無量之奧，深不可詳。敷落神真，普度天人。今日欣慶受度，迴生起死，曆關諸天，請滅三惡，斬絕地根，飛度五苦，命生太玄。魔王監舉，無拘生門。東斗送魂，西斗筮魄，北斗定品，南斗課年，中斗主福，大魁保生，周護三台，總監眾靈。青帝知覺，白帝興能，赤帝動識，黑帝鍊精，黃帝受形，萬神居身。青天魔王，迴生繼絕。赤天魔王，還氣甦血。白天魔王，引息如繩。黑天魔王，六用通靈。黃天魔王，制鬼育嬰。五帝大魔，萬神之宗。飛行鼓從，總領鬼兵。麾幢鼓節，遊觀太空。自號赫奕，與天齊功，上天度人，嚴攝北酆。都天受命，普掃不祥。八威起死，枯朽更芳。神龍列馭，真吏揚威。天丁呼魂，大帥舉身。百神返歸，玉輅金軒。死注斷絕，鎖鬼北山。擲火萬里，流鈴八衝。敢有干試，抱遏上真。金鉞前戮，巨天後刑。屠割鬼爽，風火無停。千千截首，萬萬剪形。魔無干犯，鬼無祆精。三官北酆，明檢鬼營。不得容隱，金馬驛呈。普告無窮，萬神咸聽。三界五帝，列言上清。寰虛遐默，劫胞混康。眇眇億萬，生化混沌。外無定色，內無定淵。風行六虛，金液浮天。天上天下，無幽無冥，無形無影，無極無窮。溟涬大梵，遼廓無光。中有至精，自知自生。覺亦無覺，明亦無明。不以覺明，道化全神。神來即生，神去即死。生即胎謝，死乃蒂落。氣接神生，氣索神消。血結骨枯，挺然屍居。九蟲為魅，蝕腦啖髓。藏神泥丸，生道固天。神不去身，起死成人。爾有道力，枯骨更生。死滅冥默，魂遊魄息。如劫未開，昏昏寂寂。赤明開圖，運度自然。元始安鎮，敷落五篇。赤書玉字，八威龍文。保制劫運，使天長存。梵氣彌羅，萬範開張。元綱流演，三十二天。輪轉三界，周迴十方。旋房曆心，迴生起死。還返五常，三十五分。總氣上元，八景冥合。氣入玄玄，玄中太皇。上帝高真，泛景神霄。嘯詠洞章，金真煥擲。流響雲營，玉音攝氣。迴風聚煙，紫虛鬱秀。輔翼萬仙，千和萬合，自然得生，生命有神，長生大君。無英左官，白元右神。太一包識，司命頒靈。桃康氣元，合延母精。執符把籙，追死更生。上遊上清，出入華房。八冥之內，細微之中。下鎮人身，泥丸絳宮。中理五氣，混合百神。十轉回靈，滌鍊神形。三一還真，萬氣齊仙。仙道貴生，無量度人。上開八門，飛天法輪。罪福禁戒，宿命因緣。普受開度，死魂生身。身得受生，上聞諸天。諸天之上，各有生門。
中有空洞謠歌之章，迴生靈篇。辭參高真。
第一欲界飛空迴生之音
太空之中，無有內外。一熒生光，變此天地。天地何生，熒光為神。神立成氣，氣亦無形。無形無名，化生三清。乾坤萬類，以此得生。能保此生，生來無蹤。天道貴生，鬼道責終。終盡其氣，不終其神。神無終始，和以天均。自然迴生，死壞不經。死者神逝，胡不留神。神其可留，生死俱濟。屍形委委，見性忽無。見無所見，與真為徒。骨有玄空，氣入如風。欻然神至，笑語形容。此道維何，以意合玄。玄通意感，自然而然。靈文迴玉算，萎屍返五官。我誦上清章，制魔詣可韓。執契告司命，沈冥立生還。
第二色界起死長生之章
赤扉景霄上，環日流紫煙。中有緑衣人，吹簫乘白蓮。稽首玉清王，校籍徵萬仙。執籍招九魂，秉策開八關。命窮呼帝皇，寶杖指神還。延生佩黃縷，赤書鬱爛斑。七魄入蘂房，玉女啟瓊軒。羽蓋羅太上，青龍遠烏鸞。白雲迴絳宮，靈光舞胎仙。命魔塞寒池，誅奸瑩奇泉。滅形無常鬼，恭誦大有篇。百神守太玄，流珠響珊珊。靈津濯枯枝，柔條翳蘭鮮。真氣灑八極，玉骨同蛻蟬。上道貴簡妙，祕語寧輕宣。
第三無色界高上神霄玉清王歌曰
眇眇玉闕，碧頂在上。梵氣如河，流演八天。鳴湍寫鍊，沸濤絞雷。我氣炎衝，萬物生回。三界有生，俱承妙氣。黃給金液，山橫鼎峙。賦其巨者，高真仙王。與其細者，公侯佩璫。研丹比豆，玉京俄就。日月交飛，我命長久。亹亹繁生，握珠自得。不知太空，玄道是則。化機不運，三界休息。真一未明，五行為賊。顧彼嵯峨，風謠空歌。咳笑浩劫，神都可過。我位上王，萬變玄中。惠兆絕命，九竅互通。返屍主形，致天六龍，至陽若無有，感和忽玄同。
此三界之上，飛空之中，真王歌音，音參洞章。誦之百遍，名度南宮。誦之千遍，靈魔保迎。萬遍道備，飛昇太空，過度三界，位登仙公。有聞靈音，迴生返形，勑制地祇，侍衛送迎，拔出地戶，五苦八難，七祖升遷，永離鬼官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及神霄真王隱祕之音。招致生真，還復屍魂，九宮揚靈輝，三府凝玉津，身被紫景，面澤朱光，超凌玄都。皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於神霄玉清上宮東華寶室，依玄科應運下傳。若有至人齎金寶質心，依舊格告盟十天，然後而付焉。
道言：夫天地運度，亦有否終，日月五星，亦有虧盈，至聖神人，亦有休否，未學之夫，亦有疾傷。凡有此災，皆可迴還生氣，起濟窮絕，同氣皆當齊心修齋，六時行香，十遍轉經，福德立降，消諸不詳。無量之文，普度無窮。
道言：夫末學道淺，或仙品未充，運應滅度，身經太陰。臨過之時，同學至人為其行香，誦經十過，以度屍形如法，則生神赴身，宮室開明，死戶閉塞，穢胞蕩清，天機玄省，南昌上宮，返其魂神，隨其學功，計日而得更生。轉輪不惑，便得神仙。
道言：夫迴生起死，靈寶所重，神霄禁書。大至天地，細逮人物，皆有生死增減益筭之道。天地運終，己亥交氣，星宿錯度，日月失昏，躔次推移，四時失度，陰陽不調，金勝火伏，國境有災，兵盜時作，太一行宮，疫毒流行，兆民死傷，人運臨尅，師友命過，真譜斷宗。亦當修齋，行香誦經、迴生以成吉，起死以破凶，福應不淪，生道咸賴。切於己形，施於天下，靈祕至微，下學殊昧。夫齋戒誦經，功德甚重。上消天災。保鎮帝王。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過。皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中魔王亦保舉爾身，得道者乃當洞明至言也。
道君譔
元始靈書攝氣還和玉篇
東方八天
帝錫寶瑄，賚仙績洪。元奧昊允，資昇九沖。確璃峻翹，璨華炎封。邃亶瑤廊，靈池杳府。鑒池斗普，載護龍祖。尚師趫騫，願寂宿與。丹策韓璽，玉璣遠威。奏逕直鑾，偏呈丘陂。
南方八天
軸璆蘭序，展逸冒弼。歌移追胡，回靈君漢。萬齡柱天，金鑿曜殿。歲萎美眸，皎慶枚施。爵關神那，彊鄙攸司。鬼社興生，獨官阿泉。濟龍穴大，灌瀆旼玄。秀魁璘女，福和育千。
西方八天
適錄伊駟，陰裳比暄。漬雲吸灨，白鍊虎邅。氣弦浴神，庚魂繞乾。斗閣注簡，命皇奏延。渾恍廓合，應殊交淵。沔漠甫察，丹露虯仙。竟祈蕭琢，月薦璵偕。整審屍爽，宸令迅傳。
北方八天
極道無壁，青神意鬨。溢漿泝巔，默求取饗。餌歛藏鬼，鳳石玉響。香英靜南，俱圍並黨。隙窬密靈，妙好自並。忽劫億仞，止圓洞清。教滔唱繁，真至眇綿。浩宅罔住，混古稽言。
道言：此諸天中大梵隱語，無量之音。舊文神霄真王紀錄紫臺碧閬之上，招諸天以回生，勅北都以起死。鬼神禮之以增靈，仙聖佩之以洞妙，天地因之以化育，陰陽通之以媾形。鼓橐運神，氣來命會，生道之諱，不可不知，以保長存。天真皇人昔書其文，以為正音。有知其音，能齋而誦之者，諸天皆遣迴生復形神王，下觀其身，書其功勤，上奏諸天，萬神朝禮，地祇侍門，大勳真仙，保舉上清，道備尅得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致神王下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，九峰靜默，七澤吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
