
道言：昔於紫元寶皇天中，空洞玉音大升明土，受元始度人蠲化水火災癘妙品。元始天尊當說是經，周迴十過，以召十方，始當詣座，天真大神，上聖高尊，妙行真人，無鞅數眾，乘空而來。瑞靄積霄，靈煙揚彩，瑤輪瓊輦。華蓋垂蔭，萬景凝光，百千寶色，洞煥太空，七日七夜。諸天軓步，日月運度，咸悉凝輝，星宿璿璣，舍次停流，碧山層巘，神海湛波，天覆僊雲，地成瓊玉，臺闕長樓，龍攀鳳舞，素芝絳木，捧露生香，碧影金華，普天共色。眾真侍座，元始天尊玄坐空浮九色真龍之上。說經一遍，諸天大聖同時稱善，是時，一國男女，欣聽天尊宣說蠲化水火災癘，慈救三界無量大法。說經二遍，天搖玉毫，彌覆龍觀。說經三遍，明河瀉光，玄珠飄灑。說經四遍，水騰火降，變化自然。說經五遍，災癘不生，劫數延遠。說經六遍，陰平陽泰，氣無伏勝。說經七遍，混元顯化，靈範流昌。說經八遍，沖用陶虛，神真昭感。說經九遍，湧金為壇，神僊俯矚。說經十遍，枯骸重肉，幽黨開明，是時，一國是男是女，莫不傾心，皆受護度，鹹得長生。
道言：是時，
元始天尊說經一遍，東方無極無量品開運大神，無鞅之眾，浮空而至。
說經二遍，南方無極無量品玉曆大神，無鞅之眾，浮空而至。
說經三遍，西方無極無量品植劫大神，無鞅之眾，浮空而至。
說經四遍，北方無極無量品度劫大神，無鞅之眾，浮空而至。
說經五遍，東北無極無量品權量大神，無鞅之眾，浮空而至。
說經六遍，東南無極無量品制水大神，無鞅之眾，浮空而至。
說經七遍，西南無極無量品滅火大神，無鞅之眾，浮空而至。
說經八遍，西北無極無量品蠲災大神，無鞅之眾，浮空而至。
說經九遍，上方無極無量品化癘大神，無鞅之眾，浮空而至。
說經十遍，下方無極無量品承濟大神，無鞅之眾，浮空而至。
十遍周竟，十方無極天真大神，一時同至，一國男女，傾心歸仰，各施珍異，神香妙衣，無量法具，旌幢繖蓋，珮玉纓珠，狀如屯雲密雨，無鞅之眾，頂禮天尊，願聞大法。於是元始撫雕雲瓊幾，揮紫金丹光塵尾，流眄垂光，告命大眾十方天人曰：吾自造立混沌，化生二儀，役御陰陽，始封皇上元君，青靈上真，青天帝君，青華帝君，蒼華大帝，青靈天君，榑桑大帝，九老仙都君，上相青童，東華三官。校量水火，定平劫數，極於九五八六之會。地之維徑，三億三萬三千三百億萬里。南北則減千里，東西增千里。自地上至天半，剛風八極，則地之深亦如之。通而廣之，渾以相覆，其數鉤股。懸天之晷，著地之儀，移千里一寸而得之，天之廣大約三百六十六萬里。以萬天求之，不可以為度。九氣青天，天有九元。九元運關，周迴三十二覆，晝夜三十日，天氣一交，一十二交為一度。三百三十度，諸天氣王於木，數至寅卯。三千三百度，青氣勃，黃氣否，陽數之九九者，天之極，謂小陽九。六天氣上，百官受會，謂小百六。此天氣勃於火宮，巳午之歲，疫氣流行。九千九百度，青氣激，黃氣蝕。陽數九九，謂大陽九，六天氣反，百神收氣，謂大百六。此天氣激於金宮，申酉之歲，兵疫並行。三氣丹天，運關三百六十度，諸天氣王於火，數至巳午。三千三百度，赤氣勃，白氣否。此小陽九，小百六。天氣勃於土宮，辰戌丑未之歲，土中生火。九千九百度，赤氣激，白氣蝕，此謂大陽九，大百六。天氣激於水宮，亥子之歲，當有洪災。中央一氣，黃天，運關三百三十度，諸天氣王於土，數至辰戌丑未。三千三百度，黃氣勃，黑氣否，此謂小陽九，小百六。天氣勃於金宮，申酉之歲，瘴疫大起。九千九百度，黃氣激，黑氣蝕，此謂大陽九，大百六。天氣激於木宮，寅卯之歲，江河水溢。災癘並興。七氣素天，運關三百六十度，諸天氣王於金。數至申酉，國安民豐。三千三百度，白氣勃，青氣否，此則小陽九，小百六。天氣勃於水宮，亥子之歲，人民漂流，咸至夭傷。九千九百度，白氣激，青氣蝕，此謂大陽九，大百六。天氣激於火宮，巳午之歲，赤怪焚爇，災疾尤甚，五氣玄天，運關三百六十度，諸天氣王於水，數至亥子。三千三百度，黑氣勃，赤氣否，此則小陽九，小百六。天氣勃於木宮，寅卯之歲，水湧沛決，人民夭傷。九千九百度，黑氣激，赤氣蝕，此謂大陽九，大百六。天氣激於土宮，辰戌丑未之歲，應以大旱。五方運關，三十二覆。九千九百度周，五方之氣皆上運，元始青陽之氣迴轉。靈寶玄都，玉京山中，周迴諸天，日月星宿，十空之外。九億九萬九千九百九十九度，天氣勃，一劫之交，天地再生，此水火變化之道。惟能蠲化，則災癘自平。是故道有九一，天有九一，地有九一，人有九一。四九合成，三十六氣。總會三十六天，一一變生。九一九九，八十一元氣。空有八十一道氣，天有八十一聖天，地有八十一真氣，人有八十一僊氣，總會三百六十氣。道有三百六十虛無自然空玄之道，天有三百六十聖化之道，地有三百六十洞真之道，人有三百六十骨節騰化飛僊之道，此三百六十氣之所分化。上有三十六空，中有三十六天，下有三十六地。玄化在人，則有三十六戶。道有三萬六千神變玄象，天有三萬六千雲構宮殿，地有三萬六千洞府，人有三萬六千神識。道為玄空之至精，人為天地之至靈，亦水火之變化也。天地有劫數窮極，水火之災癘。惟上聖高尊，諸天帝王，以平和之。則劫數無終，水火無激蝕之變。世之水火災癘，惟有道之聖君，有德之賢臣，以平和之。人身有水火災癘之變，惟泰定無為，降火升水，以平和之。非至真上學，所不能知，凡此蠲化水火災癘大法之道。元始說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年。無有中傷。傾土歸仰，咸識道體，實由水火二氣均調。天地清寧，人物安阜。不爭不勝，不勃不蝕。不鬱不怫。不抑不閉，不塞不伏。言無窮妄，口無邪聲，齊同慈愛，異骨成親。國安民豐，欣樂太平。經始出教，一國以道，預有至心，宗奉禮教。皆得度世。
道言：元始天尊說經中所言，並是諸天上帝內名。隱韻之音。亦是魔王內諱，百靈之隱名也。上聖已成真人，內制靈寶，真水無波，丹靈無煙。均調柔濟，蠲化惡毒，消滅災癘，通玄究微，能悉其章。誦之十過，北都唱嚴，南陵錄善，火山揚光，昭溫和浹。龍澤澄瑩。天德清平。毒害消弭，劫世綿永。夾癘不生，人民康悅。至學之士，誦之十過，則五行循運，三災自除，魔精喪眼，鬼祆滅爽。濟度垂死，絕而得生。所以爾者。學士抱神御氣，水火有倫，斟酌燔烠，理合有常，不差不忒。正其紀綱。焚蕩之災。收付天綱。輕誦此章，身則被殃。供養尊禮；門戶興隆。世世昌熾，與善因緣，萬夾不干，神明護門。斯經尊妙，獨步玉京，度人無量，為萬道之宗，巍巍大範，德難可勝。
道言：凡誦是經十過，請天齊到，億曾萬祖，幽魂苦爽。皆即受度，上昇朱宮，格皆九年。受化更生，得鳥貴人。以經法通感，至水火二真，雙景合併，奇偶得宜。陰陽綢平。真氣內應，上徹玄關，諸天降庭，昭響南陵也。而好學至經。功滿德就，皆得神仙。飛昇金闕，遊宴玉京。上學之士，修誦是經，日月俠傍。水火飛光，蠲化災癘，皆即受度，飛昇南宮。世人受誦，則心火下降於紫室。玄水上朝於金門。中池朗秀。白元懽忻。害氣拔除，真神長存，後皆得作屍解之道。魂神暫滅。不經地獄。即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金實效心。盟天而傳鬥輕泄漏慢，殃及九祖，長役鬼官。侍經五帝，玉童玉女，各二十四人，營衛神文。保護受經者身。
道言：正月長齋，誦詠是經。正三元之紀，化水火災病之氣，為上世亡魂，斷地逮役，度上南宮。七月長齋，誦詠是經，正五運之紀，蠲化水火災癘之氣。身得神僊，諸天書名。黃籙白簡，削死上生。十月長齋，誦詠是經。正六氣之紀，網化水火災癘之氣。為國王帝主。君臣父子。安鎮國祚保天長存，世世不絕，常為人君安鎮其方。民稱太平。八節之日。誦詠是經；正八方之紀，大小劫運，水火相伐。勃蝕之災，蠲化調平。使九宮氣和，人民康樂，得為九宮真人。本命之日，誦詠是經。使支幹無傷，水火均適，真氣自生，魂神澄正，萬氣長存，不經苦惱，身有光明，三界侍衛。五帝司迎，萬神朝禮，名書上天，功滿德就，飛昇上清。
道言：行道之日。皆當香湯沐浴，齋戒入室，東向。叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外籥冥。有青龍、白虎、朱雀、玄武、獅子、白鶴。羅列左右，日月魚明洞煥室內，項生圓像，光映十方，如此分明，密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，蠲化水火災癘，十迴度人。百魔隱韻，離合自然。三天澄明，霐寶不分。元胞未開，或浮或沉。浮者為陽，沉者為陰。浮者炎上，沉者潤下。性成質具，名曰水火。有形無質，若氣非氣，為至道祖，為太空精。上水下火，神濟其中。上火下水，氣營其門。水火相交，風為之神，變化天地，生養乾坤。金氣生明，剛性發堅，水潤成木，木中成炎。水火既具，真土為主，土為空母。玉山上京，黃房紫庭。上聖九品，帝極三真，是由水火，和感而生。鬱伏彊弱，變為災癘，頑敗朽惡，氣撓神驚。火精為日，水精為月，月成歲功，日制軌刻。三界萬物，乃遂利亨。五行六氣，水火為先。大氣鍊養，九萬九千。赤明開圖，運度自然。歷水過火，真得其真。上無復祖，惟道為身。水火交胎，普植神靈。靈文結篆，龍鳳飛雲。無文不光，無文不明，無文不立，無文不成，無文不度，無文不生，是為大梵，天中之天。鬱羅蕭臺，太微太階。上極無上，大羅玉清。恍惚存亡，水火真君。行天運度，畢觜昴參。行人厄會，水火漂焚。行地為癘，土陷山傾。氣有逆順，劫有壞成。上真鐲化，生道謐寧。水火二氣，周迴十方。中有度人不死之神，中有南極長生之君，中有鐲化災癘之神，中有度世司馬大神，中有好生韓君丈人，中有南上司錄，延壽益算度厄尊神。迴骸起死，無量度人。今日校錄，諸天臨軒。
東方無極太玄神王，長生大聖無量度人。
南方無極赤帝神王，長生大聖無量度人。
西方無極九溟神王，長生大聖無量度人。
北方無極洞海神王，長生大聖無量度人。
東北無極火藏神王，長生大聖無量度人。
東南無極絳府神王，長生大聖無量度人。
西南無極水藏神王，長生大聖無量度人。
西北無極黑穴神王，長生大聖無量度人。
上方無極海空神王，長生大聖無量度人。
下方我極元火神王，長生大聖無量度人。
十方至真飛天神王長生，度世無量大神，並乘三素流雲，八瓊丹輦，風輪霞帳，虎蓋虯軒，驂駕朱鳳，五色玄龍，建七耀之節，九色靈旛，前嘯萬舞齊唱，後吹千籥同鳴，朱鳳蒼虯，嘯歌噰噰，玄獸神禽，喙音宛宛，五老啟途，群仙翼轅，億乘萬騎，浮空而來。傾光回駕，監真度生。水火二相，南昌上宮，韓司主錄，監生大神，執籙把籍，齊到帝前。蠲平水火，災癘無干，隨所應度，嚴校諸天。普告玄都，玉京天闕，十二宮分，六甲之元。水不濫溢，火不焚然。玄精守位，絳章伏潛。水火合氣，不得流遷。大小劫運，九六之天。消平災癘，三界成安。無極神鄉，泉曲之府，北都羅酆，三官九府，十二河源，水怪弭息，洪波靜淵，九靈奉書，冤負明伸。上解祖考，億劫種親，疾除罪簿，落滅惡根。不得拘留，逼合鬼羣。元始符命，時刻昇遷。北都寒池，部衛形魂。制魔保舉，度品南宮。死魂受鍊，僊化成人。生身受度，劫劫長存。隨劫流轉，與天齊年。永度三塗，五苦八難，超凌三界，逍遙上清。上清之天，天帝玉真，無色之境梵行。
水火災癘，即大小陽九百六之變也。惟種民天已上，三災不及。自紫微垣至九壘重陰，皆災害所及之處。雖聖賢真宰，不能變遷，亦如日月之蝕也。惟昇入無形，方免水火之患。此天亦三界之天，與靈寶同法。
東方八天
大濟榮稽天，帝楚凡流阿。
邵真梵光天，帝求何宗都。
靈觀陽符天，帝彭樓提真。
淵鎮扶搖天，帝伯嶽原殊。
太微正度天，帝帥聰恥明。
八景洞真天，帝曷寧晶魁。
會昌延化天，帝司典公樞。
紫津燿神天，帝辨俁稱。
南方八天、
雲瓊憫玄天，帝定思顯權。
玉闕禁盈天，帝獨俾滋嚴。
敷靈帝真天，帝輔華資臣。
沖裕慧孚天，帝覺爽元祺。
九華變空天，帝山麗玉相。
玄剛降生天，帝察監領神。
晶明廣善天，帝啟蒲昌光。
晃朗太元天，帝烈智攜。
西方八天
洞浮正樞天，帝監鬱蒼。
五英和育天，帝慮巴提文。
離明遘容天，帝難洞申摽。
玉靈康濟天，帝緑寶宗。
紫雲玄昇天，帝才輔氐回。
玄緒慶猷天，帝賜禺景方。
極真號名天，帝僊釐總皇。
初神顯祐天，帝域圖檣。
北方八天
玄洞祕神天，帝居賓汪。
丘渚演真天，帝韓司秉觚。
元虛隱符天，帝治極紫邙。
七變無極天，帝震文啟玄。
高素昇聞天、帝尹述希寂。
玄雲羽華天，帝滔師越浪。
玄清豁落天，帝頤典宥方。
北華斗搖天，帝龍幾承倡。
三十二天，三十二帝。，諸天隱諱，諸天隱名。天中空洞，自然靈章，諸天隱韻，天中之音。天中之尊，天中之神，天中大魔，天中之靈。九和十合，變化上清。玄化之奧，深不可詳。調運水火，普度天人。今日欣慶受度，歷關諸天，請滅漂焚流蕩燒爇劫運之災，大小陽九大小百六之會，旺否勃蝕，貽毒三元，飛度厄難，名列太玄，魔王監舉，無拘天門。東斗建杓，西斗生氣，北斗水神，南斗火帝，中斗大空，為劫之會。青帝化木，白帝烹金，赤帝孕火，黑帝飛泉，黃帝靈寶，變化無邊。青天魔王，母本太玄。赤天魔王，真土成天。白天魔王，水德自然。黑天魔王，青陽發煙。黃天魔王，剛粹沖淵。五帝大魔，萬神之宗。飛行鼓從，總領鬼兵。麾幢鼓節，遊觀太空。自號赫奕，諸天齊功。水劫浩浩，驚波萬重。火劫炎熾，惡煙渾蒙。激流烘爓，三界災凶。元始正道，養育和融。蠲化陰陽，毒惡莫從。災癘卻除，時明國豐。神公受命，降世福祥。日月合拱，四斗明張。玄瑞僊雲，靈鳳飛翔。水火作寶，金玉凝堅。六氣夷平，四景迴旋。金不尅金，木火降陰。土為水防，木受土生。五行既協，水火無偏。致民壽慶，心無忸冤。魔鬼滅爽，殺戮萬千。三官北酆，明檢鬼營。不得容隱，金馬驛呈。普告無窮，萬神咸聽。三界五帝，列言上清。鬱羅天關，中環八門。眇眇億劫，祖氣未分。上無復色，下無復淵。水火洞虛，金剛乘天。天上天下，無幽無冥，無形無影，無極無窮。赤明開圖，日月麗天，水火合濟，運度自然。元始安鎮，水火為丹，內生玉字，赤書五篇。十方寶篆，八威龍文，保制劫運，二氣長存。梵氣彌羅，萬範開張，元綱流演，三十二天。輪轉水火，周迴十方，旋陰歷陽，回度五常。三十五分，分氣三元，八景冥合，氣入玄玄。玄中太皇，上帝高真，泛景太霞，嘯詠洞章。金真朗郁，流響雲營，玉音攝氣，靈風聚煙。紫虛鬱秀，輔翼萬僊，千和萬合，自然成真。真中有神，長生大君，玄帝水德，丹元火君。太一守氣，司命留神，桃康捧鑪，合延命精，執符把籙，保命生根。上遊上清。出入華房，八冥之內，細微之中。下鎮人身，泥丸絳宮，中理五氣，混合百神。十轉回靈，萬氣齊仙。仙道貴生，無量度人。水火交分，飛天法輪。罪福禁戒，宿命因緣。普受開度，死魂生身。身得受生，上聞諸天。諸天之上，各有生門，中有空洞謠歌之章，魔王靈篇，辭參高真。
第一欲界蠲化大小劫運陽九百六水火災癘飛空之音
玉京為樞，輪轉諸天。龍樓鼓鳴，九千餘周。水開洪源，炎飈九州。陽勝陰伏，木往金酬。水火為王，激勃滂流。燎山毀玉，民物振憂。元始上帝，虎冠龍斿。握策佩符，呼攝酆幽。啟靈寶篇，黑帝布籌。火神檢考，萬靈速句。災害平寧，無待無求。
第二色界魔王蠲化大小劫運陽九百六水火災癘之章
元氣為日，陰母為月。日行月隨，成歲分節。天關運動，水衝火蒸。斗車其行，三千有餘。陽九百六，為世卷舒。陰陽百六，數之堂隅。一十二度，鼓鳴三周。水火氣行，日月傍流。水勝河溢，火熾焚舟。至學無為，我神天游。數極筭竭，水火交結。世號災癘，物為勦絕。九復為一，混沌重生。元始天王，出沒變更。兆度我界，玉清妙庭。
第三無色界魔王水火災癘不及玉清神化歌曰
雲營廓落，浩蕩帝青。龍母九目，萬里蟠形。黑煙蓊鬱，太音雷霆。屈繞玉山，八十萬層。俯觀日月，熒熒火星。下臨九天，玉闕金城。我界自然，無有火兵。九靈真母，諸惡不經。道空大妙，無上仙真。昇入無形，不染六塵。與神氣合，湛然長存。天谷綿綿，智覺不分。知本無為，浩劫為尊。
此三界之上，飛空之中，魔王歌音，音參洞章。誦之百遍，名度南宮。誦之千遍，魔王保迎。萬遍道備，飛昇太空，過度三界，位登仙公。有聞靈音，魔王敬形，勑制地祇，侍衛送迎，拔出地戶，五苦八難，七祖昇遷，永離鬼官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈魔王隱祕之音，皆是大梵之言。非世上常辭。言無韻麗，曲無華宛。故謂玄奧，難可尋詳。上天所寶，祕於玄都紫微上宮，依玄科四萬劫一傳。以其調制水火，保固劫運，使天關之度，數軌無終，與天長存。禁重之限，不容宣洩。若有至人齎金寶質心，依舊格告盟十天，然後而付焉。
道言：夫天地運終，則水火激戾，洪流滔天，金石焦朽，於民為疫癘寒熱之疾，水起土壞，風騰火炎。於民命終，亦猶劫焚水蕩數會，運終之時也。末學之夫，亦有疾傷。凡有此災，皆當建立壇墠，敷五方真文，三時行道，制御水火，蠲化災癘，祈告上靈，災害平息，同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或仙品未充，或四大燔灼，眩惑躁競，或則羸薾瘦枯，寒窘跛痺。此皆水火凌戰，勝所不勝，運應滅度，身經太陰，臨過之時，同學至人為其行香，誦經十過，以度屍形如法，魂神徑上南宮，隨其學功，計日而得更生。輪轉不滅，便得神仙。
道言：夫天地運終，星宿錯度，日月失昏，四時失度，陰陽不調，國境有災，兵革四興，疫毒流行，兆民死傷，師友命過，皆水火為之災癘。水火為太微、紫微兩極都曹，主司人命，總括禍福。當依法建壇，醮南北二斗水火尊帝，奏詞懇願，心香上達，神真自降。亦當修齋，行香誦經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中魔王亦保舉爾身，得道者乃當洞明至言也。
道君撰
元始靈書中篇
東方八天
蘋璣無玗，珍華肆極。辨祖幽池，魔靈滋直。允被盧康，景麗縛奕。乾司燿帝，禁離蒙辟。猛牛塗巔，侯鬥魯僊。障祆殿容，典蓄魁哿。梵流牡綦，智泉隱嶽。旅師戰瓏，秀宛僅塗。
南方八天
炎爍純瑤，澄彭睹韶。昭濟雲虛，緣功鄙刀。逸液興心，巖溫密潯。毳巒芝茂，瓊溜窈岑。復察混洞，露微悅愔。化蹟罔圖，生妙真森。和感混化，乳珊朵丹。茹道含祥，中奇莫忱。
西方八天
鑄交火水，遘華噏邃。嬉胞一醎，氣淵賁蘂。抱空意圖，璿光素齒。稽覆匪垠，韞息優視。神壘萬合，天津寥致。龍涓金瀝，田根浹被。光回燁驛，太玄雌宮。偶雄誕珠，固肇奚窮。
北方八天
晦默退樊，稀賓徐安。鼓釜燮種，忽芒烏完。蹈持夷廓，明塊九還。靜坦隳識，霞都矚觀。茅渙菁麗，馥簡帝韓。沖龐符規，劫眇黃壇。徊度汗諧，度寶期聯。斗閣錄文，巨籍紫元。
道言：此諸天中大梵隱語，無量之音。舊文刻碧玉玄臺，紫微太微二極之館，以正水火之運，蠲化三界劫數運度災癘奇變之殃。使日月含華，陰陽沖泰，以成萬物之自然，無為而冥化。字皆廣長一丈，金霞煥曜，蔚翠映圖。天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大勳魔王，保舉上清，道備尅得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，羣祆束首，鬼精自亡，琳琅振響，十方肅清。河海靜默，山嶽吞煙，萬靈振伏，招集羣仙，天無氛穢，地無祆塵，冥慧洞清，大量玄玄也。
