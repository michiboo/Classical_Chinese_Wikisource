
道言：昔於妙極天中靈洞霄音泰玄化境，受元始度人清微金科無量上品。元始天尊當說是經，周迴十過，以召十方，始當詣座。天真大神、上聖高尊、妙行真人、清微九聖、上元天官、衛法仙王、無鞅數眾，乘空而來。玉光緑輿，三素飛雲，羽葆流輝，玄虛散霞，丹景浮英，晃耀太空。七日七夜、諸天陽館陰宮，金闕瓊樓，羅列真文，靈風扇霄，隱韻生音，元綱停運，雙曜高明。一國地土山川林木，緬平一等，無復高下，土皆作碧玉，無有異色。眾真侍座，元始天尊玄坐空浮九色神龍之上。說經一徧，諸天大聖同時稱善，是時，一國男女，各運精誠，願見玄妙。說經二徧，靈府虛明，廓然開悟。說經三徧，神炁混合，坐觀十方。說經四徧，了悟在心，轉能化誘。說經五徧，未來眾生，廣為接引。說經六徧，證天仙業，修上真道。說經七徧，超出三界，為天種民。說經八徧，得見元尊，神靈位號。說經九徧，注籍清微，名上金科。說經十徧，與聖合真，永斷輪轉，是時，一國是男是女，莫不傾心。皆受護度鹹得長生。
道言：是時，
元始天尊說經一徧，東方無極無量品注生大神，無鞅之眾，浮空而至。
說經二徧，南方無極無量品叩執憲大神，無鞅之眾，浮空而至。
說經三徧，西方無極無量品定名大神，無鞅之眾，浮空而至。
說經四徧，北方無極無量品司化大神，無鞅之眾，浮空而至。
說經五徧，東北無極無量品簡奏大神，無鞅之眾，浮空而至。
說經六徧，東南無極無量品敷教大神，無鞅之眾，浮空而至。
說經七徧，西南無極無量品權變大神，無鞅之眾，浮空而至。
說經八徧，西北無極無量品糾察大神，無鞅之眾，浮空而至。
說經九徧，上方無極無量品監觀大神，無鞅之眾，浮空而至。
說經十徧，下方無極無量品成德大神，無鞅之眾，浮空而至。
十徧周竟，十方無極天真大神，一時同至，一國男女，傾心歸仰。來者有如細雨密霧，無鞅之眾，迮國一半土皆徧陷，非可禁止。於是元始結清微玄妙之炁化一寶珠，光如大星，在空虛之中，去地百丈。元始登引，金科生真，玄變高尊，化炁真人，十方無極、開導大神、無鞅數眾，俱入寶珠之中。天人仰看，惟見勃勃從珠口中入。既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我。當此之時，喜慶難言。法事粗悉，諸天復位，焂欻之間，寂無遺響。是時，天人遇值經法，普得濟度，一切群生，皆證善緣，傾土歸仰，咸契虛明。妙見妙聞，妙覺妙知，妙有妙無，妙合妙離，妙變妙化。言符至道，心行大慈，齊同玄悟，清正無為。國安民豐，欣樂太平，經始出教，一國以道，預有至心，宗奉禮敬，皆即受度。
道言：元始天尊說經中所言，並是諸天化炁帝皇道君隱名聖號，十方無極高真上靈內諱玄章，亦是九壘立極生音，百魔考試之文，非世之常辭。上聖刻錄金科，祕在清微，威禁至重，鬼官不可得聞。玉虛洞玄，太極太清，四境三十九天，神仙真人，能悉其章，誦之十過，聲振圓羅，太一監臨，保安天地，億劫無傾，五辰順道，日月常明，境土安寧，永保太平。回屍起死，白骨成人。太空飛仙，誦之十過，則五老保舉。三界稽首，大魔伏謁，天官上功，升入洞真，永侍元尊。九宮地仙，誦之十過，元老降庭，隨願濟拔，大惠含生，玉詔司迎，上登天宮。輕誦此章，身則被殃。供養尊禮，門戶興隆，世世昌熾，與善因緣，萬災不干，百靈護身。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，億曾萬祖，幽魂苦爽，皆即受度，上升朱宮，格皆九年，受化更生，得為貴人。而好學妙經，功滿德就，皆得神仙，飛升金闕，遊宴玉京也。上學之士，修誦是經，金科注名，萬善咸臻，皆即受度，飛升南宮。世人受誦，則靈官降身，延壽長年，後皆得證飛仙之道。玄功外應，神氣內充，形神俱妙，遊行太空。此經微妙，普度無窮。一切天人，莫不受慶，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經太丹玉童，青腰玉女，各四十二人，營衛神文，保護受經者身。
道言：正月長齋，誦詠是經，開導重泉，光照九幽，為上世亡魂，斷地逮役，度上南宮。七月長齋，誦詠是經，奏簡清微，名上金科，身得神仙，諸天書功，黃籙白簡，削死上生。十月長齋，誦詠是經，三元曜明，功歸帝君，為國主人王，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，天仙奉迎，得為九宮真人。本命之日，誦詠是經，魂神澄正，萬炁合仙，不經苦惱，形運昇遷，暉映八冥，五帝臨軒，萬神朝禮，名書上天，功滿德就，飛升太玄。
道言：行道之日，皆當香湯沐浴，齋戒入室。東向，叩齒三十二通，上聞三十二天，心拜三十二過。閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，俓御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章清微金科上品，符應度人，天真隱諱，結氣自然，混合玄文，中藏至精。虛皇開劫，生育諸天，洞光廓落，三氣飛騰。包含大象，植立天根，青編金簡，普錄神靈。恢張正道，赫奕冥冥，雙元飛景，五炁流形。洞明變化，群類生成，是為沖妙，萬道之宗。太微陽華，紫霄瓊宮，上通大羅，虛梵高空。三真杳漠，無極無窮，赤混太無，玉境居尊。應見十方，無量化身，敷教清微，注籍金科。中有諸天萬帝之名，中有玉皇正行遊梵之帝，中有山川海嶽之形，中有群魔考試之文，中有三天洞真洞玄洞神。開天立極，大憲飛輪。我今宣示，普召百靈，三元同會，諸天臨軒。
東方無極注生神王，長生大聖無量度人。
南方無極執憲神王，長生大聖無量度人。
西方無極定名神王，長生大聖無量度人。
北方無極司化神王，長生大聖無量度人。
東北無極簡奏神王，長生大聖無量度人。
東南無極敷教神王，長生大聖無量度人。
西南無極權變神王，長生大聖無量度人。
西北無極糾察神王，長生大聖無量度人。
上方無極監觀神王，長生大聖無量度人。
下方無極成德神王，長生大聖無量度人。
十方主錄金科神王飛天度世無量大神。並乘騰燿瓊輿，景霄華輦，三素飛雲，驂駕天馬斑獸，燿晶蒼龍，建鳳真之節，流光大旛，左備九天羽衛，右羅三界神兵。太一帝元，統制萬靈，赤皇導前，玄老監盟。億乘萬騎，浮空而來，傾光回駕，召仙集真。清微帝氣，大洞玄宮，九華佐理，混合大神。總執金科，列班奉迎，簡閱符命，仙聖隱名。普告三境，無極高尊，太霄玉闕，劫仞瓊峰。紫微北府，三十九君，七轉七變，回水儛天。玄微結璘，下統羅酆，曲晨飛蓋，同會東河。光啟扇飈，運轉天關，斗極中方，以正崑山。開演至妙，降氣玄丹，經緯天地，保鎮度人。生成化育，與我合仙，五神清朗，億劫無傾。永度諸天，學道之民，刻書金簡，名奏紫宸。紫宸之天，天帝燿光，無色之境梵行。
東方八天
琅丘會元天，帝澤力居英。
沖構集真天，帝化夕祺分。
霄林景暉天，帝庭鬱嶽君。
洞宗慶先天，帝領斗監明。
格梵飛靈天，帝貫合部延。
大方制魔天，帝肇肅志廖。
瓊文越章天，帝濛總羅。
宇練洞陽天，帝領都陰平。
南方八天
定名感真天，帝洞泛景房。
玄空燿虛天，帝落寶監章。
炎靈奉符天，帝閣鄰古山。
玉書赤文天，帝臻化定。
丹光啟明天，帝扇揮音。
景運紫華天，帝龍濱劫方。
極元洞皇天，帝封正延靈。
皇範總生天，帝員監利宣。
西方八天
曇曜召魔天，帝洞皇九雲。
洞寂存明叩沖天，帝宣世瓊。
紫清太漠洞極天，帝令唱六宗。
玉陽妙真天，帝交舒化神。
迴風變合天，帝道滋元。
流暉曜章天，帝律定瑤華。
照元簡氣天，帝梁瓊伯阿。
融結正綱天，帝運皇極明。
北方八天
化氣升元天，帝眇利持淵。
八垣儛空天，帝至沖猷生。
飛神降真天，帝微融妙玄。
太素幹精天，帝蔚京玉童。
碧華濟玄天，帝冥敷尚登。
三虛極道天，帝臨懷敏皇。
太英降房玉史天，帝陳常律賓。
太清正宗天，帝梵行緘觀。
三十二天，三十二帝，諸天隱諱，諸天隱名。天中空洞，自然靈章，諸天隱韻，天中之音，天中之尊，天中之神，天中大魔，天中之靈。四玄七虛，包含至真，金科大格，結氣為文。敷化玉清，普度天人，今日欣慶，迴風受鍊。
嚴誓百神，刻名文昌，列告玄機，飛度太素，合景清微，真仙考校，萬化同歸。東斗授符，西斗司直，北斗上功，南斗定籍，中鬥合延，正天無極。青帝舉仙，白帝驅役，赤帝攝氣，黑帝典錄，黃帝制魔，統禦化育。青元道君，持握龍蹻。丹光道君，執法明曜。少陰道君，召山開導。鬱微道君，運斡玄妙。中黃道君，敷令布勑。五方上靈，至道之元，飛行三界，總領群仙。變化無窮，遊觀萬天，生成品彙，執我威權。上真化民，混合綿綿，紫皇奉命，收伏祆姦。陽光激電，照徹酆山，清正綱輪，明啟元關。六天沉魂，受鍊洞陽，神洲大域，永保嘉祥。休停惡對，咸證善緣，茫茫萬有，皆獲長年。神飛太無，濯氣三華，景暉被身，灌鍊天河。三元上佐，明校百魔，敢有干犯，定罪懸沙。普告眾靈，同會圓羅，升階進秩，功列金科。
清微金科首題三十六字餘列本科
右三天道君玉號隱名，告四九之數，玉清高玄自然之文。朱書青素，佩身，萬邪莫干，灰服治病，行之者名書金科。
洞元豁落，升降圓方，茫茫大化，周歷龍康。上開一氣，下布陰陽，包絡諸天，風梵堅剛。玄變流精，太素冥冥，虛明曠邈，無極無形。鴻濛元象，三道化成，八坦清微，數極自然。玉京開衍，金科上篇，黃簡碧書，八景玄文。刻錄神名，與道長存，混洞騰飛布天彌綸。萬景迴旋，雙曜五辰，統禦元綱，冥合靈根。皇老大洞，三十九章，帝一分元，安鎮萬方。飛天妙書，過度丹光，丹光化生，九天上靈。駕景紫虛，御氣玄音，緑霞散空，布彩騫林。三華舞煙，回秀流雲，扇霄鬱羅，明耀長庚。千和萬合，自然成真，真中有神，元素道君。方諸仙童，青華帝尊，太乙合景，司命迴風。執簡持科，錄注元功，上遊玉清，劫仞瓊宮。太微之內，天界之中，下極重淵，黃闕玄宮。回首九壘，三十六皇，五鎮大域，仙島十洲。洞天福地，無極名山，八海四瀆，主宰神靈。三元官長，無量飛仙，咸錫真符，功書帝宸。列班定籍，上聞三天，三天之上，慶會因緣。中有清微金科之章，聖境仙音，辭參高真。
第一諸天化氣清微之音
眇眇大羅上，帝氣降清微。真光燿玉京，攝御正化機。茫茫曆龍康，飛度敗與成。三界化空無，大地淪九淵。元始憫群類，玉章下五山。二景騰煇光，元綱羅萬靈。洞真秘玉文，靈寶立天根。洞神主玄變，萬品從此生。諸方命天帝，總校長生人。剛風擎地紐，天憲歸皇君。生靈荷大庇，億劫永無傾。
第二金科定籍之章
鳳車舞空輪，停駕鬱山阿。劫仞立大空，須延啟三華。元聖閱章籍，空中召靈魔。太清難可度，輪轉如塵沙。憫此去來際，飛仙運謠歌。蕩蕩龍漢基，玄嶽高嵯峨。萬靈會帝所，東井貫天河。濁境逐業緣，沉淪將奈何。誦此清微篇，正氣蕩邪痾。三界諸天民，齊奔濯燿羅。願爾道果成，刻名上金科。永契長生理，億齡焉足多。
第三聖境真仙歌曰
圓羅包玉虛，高峙大有宮。騫林覆諸天，九聖步靈風。宴景抱華明，逍遙太元中。下遊洞玄境，控御飛天龍。三十九道君，朝禮虛皇尊。大慈振法音，聖澤常濛濛。勑印啟天關，敷落三景文。玉詔下酆都，拔度長夜魂。鬼官停考對，陽光燭九冥。三塗息苦役，八道運飛輪。群品保長年，世土永安寧。
此三界之上，飛空之中，真仙歌音，音參洞章。誦之百徧，名度南宮。誦之千徧，魔王保迎。萬徧道備，飛昇太空，過度三界，位登仙公。有聞真音，靈魔敬形，勑制地祇，侍衛送迎。拔出地戶，五苦八難，七祖升遷，永離鬼官，魂度朱陵，受鍊更生。是謂無量，普度無窮，有祕上天文，諸天共所崇，泄慢墮地獄，禍及七祖翁。
道言；此二章並是諸天上帝及至靈真王，隱祕之音，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於玄都神霄玉清玉府，依玄科三萬七千年，應運下傳。若有至人齎金寶質心，依舊格告盟玉清，然後而付焉。
道言：夫天地運度，亦有否終。日月五星，亦有虧盈。至聖神人，亦有休否。末學之夫，亦有疾傷。凡有此災，同氣皆當齊心修齋，六時行香，十徧轉經，三氣合神，萬災普消，天地清寧，降氣玄真。金科玉律，伏御鬼神，無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人，為其行香，誦經十過，以度屍形如法。不壞不傷，形體堅完，魂神俓上南宮，隨其學功，計日而得更生。轉輪不滅，便得神仙。
道言：夫天地運終，大劫流移，星宿錯度，日月失明，四時失度，陰陽不調，國境歲飢，水旱時出，疫毒流行，師友命過，皆當修齋，行香誦經，存思清微金科，降陽華之氣，太微之神，掃除災氛。夫齋戒誦經，功德甚重，上消天災，保鎮帝王，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民行是功德。有災之日，發心修齋，燒香誦經十過。皆諸天記名，萬神侍衛。右別至人，剋得為聖君，金闕之臣。諸天記人功過，毫分無失。天中真王，亦保舉爾身。得道者乃當洞明至言也。
道君撰
元始靈書清微金科玉篇
東方八天
飛天羅會，浮化漫更。居元梨久，廓落司南。冥陽御直，局荷湄金。加虛沃至，遷書獨分。玉極待貫，貢遷正輪。幾果得都，清羅文雲。宜令嚮淺，才敵靈元。波華風停，氣上呼年。
南方八天
山延洞明，玄論康通。曜略景空，斗綿揮珠。山棘契錄，明旋應符。丹宅洞燄，奎琳指琚。韜眩資猗，瓊府投虛。何竹生育，靈庭栢書。宏朴義華，玄阿宮都。緑桓絳天，紫霄正浮。
西方八天
畔師霧攜，建晉契輔。太紫述羅，逍遙薦素。陽唐記方，回曲才至。允悟吳滿，帝宜卷未。耿液交蕩，利咒唯戶。稽門寔奔，鄙廣憫度。照燭離幽，意篆宜慕。先幾允和，登豫琪鞅。
北方八天
元簡長光，鼓奚律前。監索敷鄰，武明義先。北印極召，龍帝炎煙。神邈迪鳥，諸因思般。妙玄六周，絕馳酆丹。孺常慈申，誠虛府閑。竇策勤佐，寫祛秉研。詔系始育，靈題書編。
道言：此諸天中大梵隱語無量之音，舊文字刻書金闕玉樓華房之內，以制和三氣，安保萬靈。字皆廣長一丈。天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天。萬神朝禮，地祇侍門，大勳魔王，保舉三玄，道備剋得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之，致神王下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
