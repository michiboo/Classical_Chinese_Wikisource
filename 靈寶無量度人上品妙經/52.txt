
道言：昔於紫元天中，緑景空歌太晨光土，受元始度人玄明洞淵無量上品。元始天尊當說是經，周迴十過，以召十方，始當詣座。天真大神，上聖高尊，妙行真人，玄明洞淵五靈玄老水帝，八方九海洞淵龍王水官，四十二曹，江河泉源官屬將吏，無鞅數眾，昇空而來。流雲靄霧，黳玉之輿，玄明之輦，紫蓋神輪，洞霄垂蔭，流虹寶光，萬色鬱勃，洞煥太空，五日五夜。諸天日月星宿，象沈海影，綱蟠玉樞，珠暈璣徽，停輪駐燿，神宮鎮靜，靈嶽收雲，天浮八騫，氣清九野，一國地土山川林木，緬平一等。無復高下，土明玉晶，無有異色。眾真侍座，元始天尊玄坐空浮玉光七變靈鼇寶座之上。說經一遍，諸天大眾同時稱善，是時，一國男女，歸依元始玄明洞淵之法，悟此生元，先從珠露。說經二遍，信知真水，變化無窮。說經三遍，知見柔明，利物幾道。說經四遍，思念生宮，初降洞淵之氣，腎華甲坼，神龜漾遊。說經五遍，心穴宏敷，靈潮機動，玄明散液，萬竅滋流，諦觀靜念，體妙無為。說經六遍，天霐澄湛，明可分神，一一玄中，具我身相。說經七遍，洞淵靜碧，龍神奉教。說經八遍，海雲擎露，甘液潤生。說經九遍，水光發爓，宮殿千層，中有天民，咸悟道法。說經十遍，玄明之氣化成紫雲，普覆諸天，現無為海，幽沈苦爽，解脫逍遙，是時，一國是男是女，莫不傾心，皆受護度，成得長生。
道言：是時，元始天尊說經一遍，東方無極無量品玄明洞淵至真大神，無鞅之眾，浮空而至。說經二遍，南方無極無量品玄明洞淵至真大神，無鞅之眾，浮空而至。說經三遍，西方無極無量品玄明洞淵至真大神，無鞅之眾，浮空而至。說經四遍，北方無極無量品玄明洞淵至真大神，無鞅之眾，浮空而至。說經五遍，東北無極無量品玄明洞淵至真大神，無鞅之眾，浮空而至。說經六遍，東南無極無量品玄明洞淵至真大神，無鞅之眾，浮空而至。說經七遍，西南無極無量品玄明洞淵至真大神，無鞅之眾，浮空而至。說經八遍，西北無極無量品玄明洞淵至真大神，無鞅之眾，浮空而至。說經九遍，上方無極無量品玄明洞淵至真大神，無鞅之眾，浮空而至。說經十遍，下方無極無量品玄明洞淵至真大神，無鞅之眾，浮空而至。
十遍周竟，十方無極玄明洞淵天真大神，一時同至，一國男女，傾心歸仰。咸相議言，元始天尊來降此天百寶紫元天宮，為諸仙眾，顯揚玄妙五行真水之法，其氣名曰玄明，洞淵。我聞玄明為真水之德，形色俱美。洞淵為真水之量，幽深無涯。若以我等所見五行之水，淊天洋洋，洪浩不測，不知無形五行，謂之真水，名曰玄明洞淵，作何體狀。天地未分，先有真土。土能固攝十方上下，其中真水無量無邊。風氣鼓之，凝為萬物，是生命本為大道。元始天尊今日宣演五行無形真氣之妙，我若得聞，自得超昇神霄上境，皆當朝禮天尊，覬獲大慈，遺我勝法，作如是說，敬禮再拜。來者有如細雨密霧，無鞅之眾，迮國一半土皆偏陷，非可禁止。於是元始懸一寶珠，大如黍米，在空玄之中，去地五丈，元始登引，天真大神，上聖高尊，妙行真人，玄明洞淵五靈玄老水帝，八方九海洞淵龍王水官，四十二曹靈司掾吏，無鞅數眾，俱入寶珠之中。天人仰看，惟見勃勃從珠口中入，既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，成行清淨。妙靈智心，心行如水，利澤無盡，明一明順，明通明照，明智明慧，明辯明道，明玄明空。心無留滯，默契玄妙。同造杳冥，深悟至要，國安民康，逍遙太平。經始出教，一國以道。預有至心，宗奉禮敬，皆得度世。
道言：元始天尊說經中所言、並是諸天上帝內名，隱韻之音。亦是真王內諱，百靈之隱名也，妙化無形。真水，玄明洞淵之法。夫玄明為水之情性，洞淵為水之室宅。流則為智，靜則為慧。流故能通，靜故能照。爾能體之，自然得道。天地以靜真水生，民物以靜真水行。燥熱為火，靜寒為水，燥可勝寒，靜可勝熱，真水生故也。爾若安靜，真水自行，變化日生。靜為命元，靜則長生。非世之常辭。上聖已成真人，通玄究微，能悉其章，誦之十過，諸天遙唱，萬帝設禮，河海靜默，通導淵源，日月合度。璇璣不行，群魔束形，鬼精滅爽，回屍起死，白骨成人。至學之士，誦之十過，則五帝侍衛，三界稽首，魔精喪眼，鬼祆滅爽，濟度垂死，絕而得生。所以爾者，學士穢氣未消，體未洞真，召制十方，威未制天政，德可伏御地祇，束縛魔靈，但卻死而已，不能更生。輕誦此章，身則被殃。供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，水帝列言，泉曲悉宥，開朗冥關，億曾萬祖，幽魂苦爽，皆即受度，上昇朱宮，格皆九年，受化更生，得為貴人。而好學至經，功滿德就，皆得神仙，飛昇金關，遊宴玉京也。上學之士，修誦是經，真水上應，五臟育嬰，昇入泥丸，玄霜紫冰，皆即受度，飛昇南宮。世人受誦，則洞靈激奔，神泉八周，益軀生神，延壽長年，後皆得作屍解之道。魂神暫滅，不經地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役右官。侍經五帝，玉童玉女，各六十四人，營衛神文，保護受經者身。
道言：正月長齋，誦詠是經，九變三真，澤及重泉，為上世亡魂，斷地逮役，度上南宮。七月長齋，誦詠是經，真水出胎，道受永年，身得神仙，諸天書名，黃籙白簡，削死上生。十月長齋，誦詠是經，復本還源，功歸上玄，總攝正氣，統御高仙，為國王帝主，君臣父子，安鎮國祚，保天長存，世世不絕，常為人君安鎮其方，民樂太平。八節之日，誦詠是經，神泉流轉，玉關沖盈，得為九宮真人。本命之日，誦詠是經，真水清明，內照形神，出紫入黃，五臟生英，魂神澄正，萬氣長存，不經苦惱，身有光明，三界侍軒，五帝司迎，萬神朝禮，名書上天，功滿行就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蒼冥，有青龍、白虎、朱雀、玄武、獅子、白鶴。羅列左右，日月照明，洞煥室內，玄明洞淵之氣，狀如紫煙，羅絡交灌，洞見百神，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂。修行至經，無量度人，願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，玄明洞淵上品，泉關度人。蒼華隱韻，肇氣自然。混合玄明，虛無至真。一元立本，二氣始陳。至陽下降，純陰上昇。天真開發，包絡飛騰，元和大朴，流結沖融。氣達崑丘，精通如泉。泉號玄明，積為洞淵。洞淵生龍，龍為玄蟲。九首兩翼，金額銅胸。恍惚之中，變化神通。主持氣母，宰育群容。品物既宣，玄道亦傳。元始祖劫，化生諸天。玉光開景，是植玄根。元氣為祖，惟道為身。大明結華，華芒蔚文。五官建立，變化神靈。是為大梵，天中之天。鬱察玄峰，龜臺玉城。上極元景，泰洞高清。眇眇曆紀，劫刃飛精。三華廣堂，虛梵琳庭。金闕丹陽，耀寶神池。降注天液，保度無衰。玄明成霐，流空洞淵。洞淵無極，九壘剛源。變化之妙，昇入九天。周行正氣，運轉天關。中有玄明洞淵之神，中有南極長生大帝，中有東極青華帝君，中有度世司馬大神，中有好生韓君丈人，中有玄上司變司化持天保劫大洞尊神。迴骸起死，無量度人。今日校錄，諸天臨軒。
東方無極飛天玄明洞淵神王，長生大聖，無量度人。
南方無極飛天玄明洞淵神王，長生大聖，無量度人。
西方無極飛天玄明洞淵神王，長生大聖，無量度人。
北方無極飛天玄明洞淵神王，長生大聖，無量度人。
東北無極飛天玄明洞淵神王，長生大聖，無量度人。
束南無極飛天玄明洞淵神王，長生大聖，無量度人。
西南無極飛天玄明洞淵神王，長生大聖，無量度人。
西北無極飛天玄明洞淵神王，長生大聖，無量度人。
上方無極飛天玄明洞淵神王，長生大聖，無量度人。
下方無極飛天玄明洞淵神王，長生大聖，無量度人。
十方至真飛天神王長生度世無，量大神，並乘明雲紫淵之輿，青玄玉輦，鳳蓋蜺輪，驂駕九鳳，七色蒼龍，建汗漫總靈之節，十方洞淵之旙，前嘯眾真齊唱，後吹列羽同鳴，獅子白鶴，嘯歌噰噰，大帝啟途，千官翼轅吋億乘萬騎，浮空而來，傾光回駕，監真度生。太玄丞相，暘谷靈宮，玄司主錄，下元水官，執籙把籍，齊到帝前。默召玄明，制地參天。萬生被浹，枯涸生泉。玄明真水，凝化億門。高嶽巨山，寶闕珍林。皆資玄明，結固變成。九河水帝，玄津大神。上循閬崑，十二洞樓。絳海黃池，素波紫川。骨鍊金石，面流渥丹。長生隱遷，司命帝闕。隨所應度，嚴校諸天。普告三界，無極神鄉，泉關幽夜，北闕酆都，四空大帥，六洞靈魔，寒夜暗域，考察玄司，四瀆七澤，十二谿真。上解祖考，億劫種親，疾除罪簿，落滅惡根。不得拘留，逼合鬼群。洞淵符命，時刻昇遷。九源玉池，部衛形魂。制魔保舉，度品南宮。死魂受鍊，遷變成人。生身受度，劫劫長存。隨劫輪轉，與天齊年，永度三途，五苦八難，超凌三界，逍遙上清。上清之天，天帝厚沖，無色之境梵行。
東方八天
龍明瑞玉天，帝肅辭祕登。
滋慶道兟天，帝承翰鴻暉。
玉真辨玄天，帝殿運晞逢。
流華注靈天，帝無惟育光。
崇延竟祝天，帝盟章奉高。
理懷變化天，帝玄玄鑒侯。
雲府降澤天，帝執珠登全。
道英晶無天，帝爽造延士。
南方八天
珪辰鎮陽天，帝錄莊修皇。
赤射飛光天，帝保氣曜備。
洞溪迎龍天，帝對榆倚玄。
化國雲宮天，帝尚丁惟寧。
照玄生氣天，帝著時量瓊。
天英和液天，帝生演輔童。
龍肖溢真天，帝拂化慈元。
聖正仙期天，帝洞梁無瓊。
西方八天
毫靈伯江天，帝足宗寧方。
金根養無天，帝道微斥廬。
玄合流素天，帝廣淡題徊。
朝仙變瀆天，帝優玄賜封。
契真恭凈天，帝翻山白從。
迂寂思沖天，帝濮並屏聞。
逐神化幾天，帝妙洞止評。
洋思定曆天，帝籌突紀庸。
北方八天
寶笥扈書天，帝拂億蠢玆。
列源正一天，帝命仙儀中。
瑤光述液天，帝逸常京。
昌英正理和真天，帝隨洪次章。
攝司會光天，帝召神略玄。
祈聖格淵天，帝昌回敷紳。
現龍降河天，帝擇毗衍門。
幾紀因盟天，帝孚廷剛。
三十二天，三十二帝。諸天隱諱，諸天隱名。
天中空洞，自然靈章。玄明隱韻，洞淵之音。
玄明之尊，洞淵之神。玄明真魔，洞淵之靈。
九品十階，變化上清。洞淵之奧，深不可詳。
龍以水神，風為火靈。水中出火，龍火水精。
真氣返覆，敷落神真。火中出水，心動精成。
天中之水，子命之神。若有能之，普度天人。
今日欣慶受度，飲咀玄明，身入洞淵，歷關諸天，
請滅陰惡，斬絕地根，高超六氣，神昇太玄。
真王監舉，無拘天門。東斗蒼精，西斗素童，
北斗玄真，南斗丹風，中斗黃燿，珠光化鎔。
如是神王，居洞淵宮。外玄內明，八海攸同。
一氣變形，真水潛通。天地合德，萬物安豐。
生氣之海，中有九龍。太霄合景，上與天通。
身關大運，六氣之真。飈欻乘邁，超遇九神。
青帝生魂，白帝育魄，赤帝攝氣，黑帝滋血，
黃帝正極，肇立真宅。青帝龍王，安寶飛華。
赤帝龍王，元善鬱羅。白帝龍王，玄霄玉霞。
黑帝龍王，道柔顯和。黃帝龍王，甲建持波。
五帝龍王，玄明之靈。生化洞淵，飛行紫清。
總領真仙，太上神兵。麾幢鼓節，遊觀杳冥。
自號赫奕，諸天應機。上天度人，泉臺散開。
神王受命，普度災危。玄獸吐毒，神龍八馳。
玉甲秉鉞，青童執旗，擲火萬里，流光四施。
敢有干試，拒遏上聖，風刀奔突，巨天橫飛。
流鈴交煥，玄仙振威，千千截首，萬萬滅形。
魔無干犯，鬼無祆精。三官北酆，明立嚴刑。
不得容隱，金馬驛呈。普告無窮，萬神咸聽。
三界五帝，列奏太清。
玄化九變，洞極圓方。生育神龍，持運陰陽。
與道同範，體正純剛。廣羅天闕，妙立無形。
造化之本，雲雨所藏，真水九淵，回度元綱。
渺渺曆劫，混沌之中。上玄為色，下河為淵。
風轉玉輪，威光戴天。一身九首，蟠遶群京。
蒼源瑤海，龍嶽飛城。天上天下，無幽無冥。
洋洋洞淵，萬龍斯官。雲書玉字，元始赤文。
保鎮下元，護世長存。龍漢彌羅，黃闕開張，
玄明流演，九地九天，輪轉包羅，旋遠十方。
履水結纏，導化五常，三十九氣，昇降玉源。
九宮列職，合會玄玄。玄居太微，龍帝飛真。
浮景碧融，執詠洞篇，玉真明燿，煇映玄明。
空華御正，純金散煙，紫霄鬱陵，輔衛高仙。
千和萬合，化生流精。流精墾液，自然成真。
真中有神，長生大君。東極青華，丹明紫靈。
無英混極，白元保生。太一校籍，青童灌津。
執符把籙，保命生根。上遊紫虛，出入華房。
八瞑之內，東井之中。下鎮人身，黃庭絳淵，
中理五氣，混合百神。十轉迴靈，萬品俱仙。
仙道貴生，無量度人。上開八門，飛天法輪。
罪福禁戒，宿命因緣。普受玄澤，結鍊生身。
身得受生，上聞諸天。諸天之上，各有生門。
中有空洞謠歌之章，真王靈篇，辭參高真。
第一玄明洞淵飛空之音
真陽無形，慫玄明生。玄明真露，氣噓乃成。
太空無邊，元氣騰煙。氤氳迅飛，水降如泉。
浩浩其聲，洋洋積淵。炎風入水，自然蜿蜓。
數經九歷，鱗角乃全。倏忽變化，入地通天。
口銜雲雨，身如玉蚿。叱電吐霧，雷火之仙。
經營萬物，開導生源。玄明之功，神龍為先。
洞淵溟海，注納百川。一水為祖，中含五行。
人身法象，神池淨霐。震氣為龍，遊泳三田。
飛伏以道，世壽億千。無量度人，吟此洞篇。
第二玄明洞淵真王之章
玉京崑崙，植空為根。下跨碧海，九億之元。
玄峰中峙，日月交軒。燿晶雙景，臨光七真。
流泉上升，三十九門。養鍊二象，賴此玄明。
下包黃闕，統制靈官。圓羅降氣，攝御元君，
一氣六纏，三元化成。出入三華，浩蕩風淵。
緑霞鬱壘，流鈴四奔。生化之道，肇立神靈。
哺餌元和，保天無傾。世有能知，青簡書名。
我今為此章，度命以真水。飛步登神霄，仙真當敬禮。
第三玄明洞淵真王歌曰
揚舲洞淵池，青林振靈風。天聲自成音，萬變復以同。
峨峨神霄闕，執誥東華中。度人迴清流，捨此百慮攻。
玄明散天露，物體能滋融。鍊骨生玉華，長生得無憂。
如何背仙道，濁穴隨屍蟲。不悟大道元，安能兔衰凶。
有山旋碧虛，有水藏神龍。胡為逐貪競，沈穢老嬰童。
我位空洞王，法駕嚴鼓鐘。憫世統大憲，救物興教宗。
執詠玉真謠，飛昇洞玄宮。八難從此解，歡樂永無窮。
此三界之上，飛空之中，真王歌音，音參洞章。
誦之百遍，名度南宮。誦之千遍，飛仙保迎。
萬遍道備，超昇太空，過度三界，位登真公。
有聞靈音，魔王敬形，勅制地祇，侍衛送迎。
拔出地戶，五苦八難，七祖昇遷，永離冥官，
魂度朱陵，受鍊更生。是謂無量，普度無窮。
有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈真王隱祕之音，妙寂無形真水，化成天地，出生神龍。兆能體之，神仙無終。皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於玄都神霄玉清王府東華之室，依科三萬七千年隨運下傳。若有至人齎金寶質心，依舊格告盟十天，然後而付焉。
道言：夫天地運度否終，日月五星虧盈，至聖神人休否，末學之夫疾傷。凡有此災，同氣皆當齊心修齋，六時行香，十遍轉經，福德立降，消諸不詳。無量之文，普度無窮。
道言：夫末學道淺，或仙品未充，運應滅度，身經太陰。臨過之時，同學至人為其行香，誦經十過，以度屍形如法。則玄明自生，玄冥自還，腎中玉女，手把陽關，死戶閉塞，三官舞輪，返命復形，錄名帝軒，魂神徑上南宮，隨其學功，計日而得更生。輪轉不惑，便得神仙。
道言：夫天地運終，星宿錯度，日月失昏，四時失度，陰陽不調，國境不和，人民災饉，疫毒流行，兆庶死傷，師友命過，同志殞亡。皆當修齋，行香誦經。夫齋戒誦經，功德甚重。上消天災，保鎮帝王。下禳毒害，以度兆民，生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中真王亦保舉爾身，得道者乃當洞明至言也。
道君撰
元始玄明洞淵靈書紫篇
東方八天
迮芹灑定，淵婁池溟。既霸沔洟，留青濟真。
唐屏卞師，邀除止明。鬱落月肌，胡定杳征。
命澤玄嶽，列淵自昇。雲荼帝●，利賓延承。
洞假幽狄，越英仰靈。鑄晶漾口，道寂元經。
南方八天
猛洪滋盈，力羌華營。建浦時會，洙玄伺膺。
緑養漸宛，被盧次丁。蕩蒙愈謹，玉毫途平。
赤宮赤蘇，元首氣靈。告命酆臺，帝師虎臣。
祕魔截龍，撲雷收星。研期胡由，並愆思稱。
西方八天
真庚六池，神虎四飛。栗洛衎睹，優正兵施。
部亶吉會，耶帑露源。媾嫣和廬，七元九司。
考謝已扁，傲琅袁棐。主典罪魂，幽扃圓登。
頂角珍上，護真載延。窈斷皇極，璽山封城。
北方八天
蓬內伐北，旗翟遄車。翠儀交蔚，九化方諸。
英丹心溉，滂潢玉羅。根納赤尾，火龍遊波。
勝室燿蕩，兵府紀銅。黑遼追寧，建餘百聰。
後爓水洞，瀋桓箕臺。勅催聻尚，變仙神迴。
道言：此諸天中大梵隱語，無量之音。舊文刻書玄明北山龍阿穴室之門，為萬物生根，九天靈章。其道禁諱，隱奧無聞。字皆廣長一丈。天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大功真王，保舉上真，道備尅得，遊行三界，昇入金門。此音無所不辟，無所不禳。無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，琳琅震響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
