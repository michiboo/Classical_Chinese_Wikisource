
道言：昔於寶明天中，黃華梵景太素光土，受元始度人月華陰景無量上品。元始天尊當說是經，周迴十過，以召十方，始當詣座。天真大神，上聖高尊，妙行真人，廣寒上宮后妃元君，嬪御仙官，散輝金童，燿華玉女，無鞅數眾，乘空而來。素雲玉霄，金輿瓊輪，羽蓋垂蔭，流精玉光，灝彩鬱奕，洞煥太空。七日七夜，諸天日月，星宿璇璣，回標駐輪，神風宛轉，山海澄源，天虛八浮，地寂四清，一國地土山川林木，緬平一等，無復高下，土皆作金璃通玉，交映無有異色。眾真侍座，元始天尊玄坐空浮九龍瓊臺雲層之上。說經一徧，諸天大聖同時稱善，是時，一國男女，始悟正因，陰為道母，三元混沌，於此孕成。說經二徧，心識性解，明悟道源。說經三徧，超離陰胎，即成化育。說經四徧，乘此經力，得飛仙道。說經五徧，聞法解理，神澄廣寒。說經六徧，金光徧空，騫林搖響。說經七徧，法奧開顯，保劫長存。說經八徧，空歌洞章，萬天遐唱。說經九徧，月後降軿，飄花凝秀。說經十徧，六陽俱朝，忽成萬化，是時，一國是男是女，莫不傾心，皆受護度，鹹得長生。
道言：是時，
元始天尊說經一徧，東方無極無量品月華陰景大神，無鞅之眾，浮空而至。
說經二徧，南方無極無量品月華陰景大神，無鞅之眾，浮空而至。
說經三徧，西方無極無量品月華陰景大神，無鞅之眾，浮空而至。
說經四徧，北方無極無量品月華陰景大神，無鞅之眾，浮空而至。
說經五徧，東北無極無量品月華陰景大神，無鞅之眾，浮空而至。
說經六徧，東南無極無量品月華陰景大神，無鞅之眾，浮空而至。
說經七徧，西南無極無量品月華陰景大神，無鞅之眾，浮空而至。
說經八徧，西北無極無量品月華陰景大神，無鞅之眾，浮空而至。
說經九徧，上方無極無量品月華陰景大神，無鞅之眾，浮空而至。
說經十徧，下方無極無量品月華陰景大神，無鞅之眾，浮空而至。
十徧周竟，十方無極月華陰景大神，無鞅之眾，一時同至，一國男女，傾心歸仰，俱聞天尊將說大法，月華陰景妙無上道。各相謂言：聞經十徧，漸契玄宗，陰景之機，未畢祕奧。我等初聞月本無光，望如黑鑑。日滉水光，映以為明。金水之炁，結為陰景。上弦為金，下弦為水，合弦為月，金體圓就，乾象周滿。月侍日明，日依月耀。望而純陽，晦而純陰。但知陽勝為仙，不知陰景為六陽之母。聖人尊陽貴陰，蓋以此義。陰生於陽，陽能生陰。玄烏縞兔，交以天精，極而返之，得者無死。元始首唱月華陰景之道，各捨密寶，以覬受持。來者有如細雨密霧，無鞅之眾，連國一半土皆偏陷，非可禁止。於是元始以大慈悲，入九陰觀，湛然大定。大眾仰觀，瞻見元始返神無息，靜如寶山，良久之頃，化為明月，月出十華，靈芒交映，累累陰景，狀如目瞳，紫光淩空，內隱輪際，海會驚睹，仙民再拜伏地。忽然之間，廣大月輪中現樓闕，后妃宮殿，仙民城郭，明白如晝，月華流光，雜寶同色，合座渴佇，心目驚駭。旋攝月華，變成寶珠，大如黍米，在空玄之中，去地五丈。元始登引，天真大神，上聖高尊，妙行真人，十方無極月華陰景大神，無鞅數眾，俱入寶珠之中。天人仰看，惟見拂拂從珠口中入。既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷。傾土歸仰，悟道知陰。陰景陰神，陰氣陰精，陰火陰化，陰生陰胎，陰變陰返至陽，日月同並。言為陽華，口為陰闕，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是月中結璘內名，隱韻之音，亦是月中后妃夫人內諱，百靈之隱名也。兆能知之，挹華釆景，至陰生陽，陽極仙身，雌宮遐感，席降靈真，固兆血腦，使生久存。月為魄神，血為至陰。陽為陰留，陽號胎陰。陰稱祖土。緑書祕文，非世之常辭。上聖己成真人，通玄究微。能悉其章，誦之十過，諸天遙唱，萬帝設禮，河海靜默，山嶽藏雲，月降陰景，黃飴易形，群魔束形，鬼精滅爽，迴屍起死，白骨成人。至學之士，誦之十過，則五帝來衛，陰格陽真，六龍負車，三界稽首，魔精喪眼，鬼祆滅爽，濟度垂死，絕而得生。所以爾者，學士穢氣未消。體未洞真，召制月華，威未制天政，德可伏御地祇，束縛魔靈，但卻死而已，不能更生。輕誦此章，身則被殃。供養尊禮，門戶興隆。世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，月真佇軒。月中夫人為兆列言，億曾萬祖，幽魂苦爽。皆即受度，上昇朱宮，格皆九年，受化更生，得為貴人。而好學至經，功滿德就，皆得神仙飛昇金闕，遊宴玉京也。上學之士，修誦是經，月華煥液，變骨鍊神，皆即受度，飛昇南宮。世人受誦，則金精入身，腦戶自鳴，玉女捧章，金童稟顏，得延壽長年，後皆得作屍解之道，魂神暫滅，不經地獄，即得返形，遊行太空。此經微妙，普度無窮。一切天人。莫不受慶。無量之福，生死蒙惠，上天所寶。不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經。月華陰景，中有大神，龍衣虎符，度兆先宗。為上世亡魂。斷地逮役，度上南宮。七月長齋，誦詠是經，月華陰景，中有大神。黃衣寶章。刻兆仙名，身得神仙。諸天書名，黃籙白簡，削死立生。十月長齋，誦詠是經，月華陰景，中有大神，繡裳大紳，坐鎮萬靈，為國王帝主，君臣父子，安鎮國祚，保天長存，世世不絕，常為人君，安鎮其方，民見大平，八節之日，誦詠是經，月華陰景，布光八天，得為九宮真人。本命之日，誦詠是經，月華陰景，立兆生形，神生腹中，玉珮金璫，靈液注胃，身得長生，魂神澄正，萬炁長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐紫黃白三色素雲之中，內外翁冥，有青龍、白虎、朱雀、玄武、師子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始無量度人上品妙經
元始洞玄靈寶本章，月華陰景，上品妙首。十回度人，結璘隱韻，離合自然，混同陰景。無無上真，黑金之炁，玄一之胎，外陰內陽。至精未開，靜極生神，金水聚形，圓照浩劫。海嶽澄明，陽獨化息，陰凝變停，二象冥合。玄牝體並，陰升雨露，陽降淵泉，元始祖劫。化生諸天，祖為陰景，月華含蓮，開明三辰。是為天根，上無復祖，惟道為身，月中靈文。黃書騫林，葉有玉章，普殖神靈。無文不光，無文不明，無文不立，無文不成，無文不度，無文不生。是為大梵，天中之天，鬱羅玉闕，蘂淵金臺。上極無上，大羅玉清，眇眇劫仞，若亡若存。三華離便，大有妙庭，玉戶藥房，森羅紫霐，神霄梵炁，周回十方。中有月華陰景之神，中有南極長生之君，中有東極青華帝君，中有十龍飛車司馬大神，中有好生韓君丈人，中有南上司命司錄延壽益筭度厄尊神。迴骸起死，無量度人，今日校錄，諸天臨軒。
東方無極飛天月中黃華神王，長生大聖無量度人。
南方無極飛天月中赤儀神王、長生大聖無量度人。
西方無極飛天月中素魄神王，長生大聖無量度人。
北方無極飛天月中紫字神王，長生大聖無量度人。
東北無極飛天月中神光神王，長生大聖無量度人。
東南無極飛天月中陰火神王，長生大聖無量度人。
西南無極飛天月中紅露神王，長生大聖無量度人。
西北無極飛天月中瑤闡神王，長生大聖無量度人。
上方無極飛天月中五後神王，長生大聖無量度人。
下方無極飛天月中玉妃神王，長生大聖無量度人。
十方至真飛天月華陰景神王，長生度世無量大神。並乘素雲，玉輿丹輦，霞蓋金輪，驂駕靈鳳。十真白龍，建廣寒之節，燿靈神旛，前嘯天樂齊唱，後吹神籟同鳴，師子白鶴，嘯歌噰噰，五老啟途，群仙翼轅，億乘萬騎，浮空而來，傾光回駕，監真度生。玉闕丞相，南昌上宮，韓司主錄，監生大神，執籙把籍，齊到帝前。兆能感恩，玉天流霞，注極碧玄，月中黃缶，挹華祕泉，神水透漠，真光變仙，嚥液寶章，心念白元。有五夫人，扶攜(足徧)躚，泝煙奔車，十龍駕軿，上動高晨，下通幽關，隨所應度，嚴校諸天。普告三界，無極神鄉，泉曲之府，北都羅酆，三官九府，十二河源。上解祖考，億劫種親，疾除罪簿，落滅惡根，不得拘留，逼合鬼群。月皇符命，時刻昇遷，北都寒池，部衛形魂。制魔保舉，度品南宮，死魂受鍊，仙化成人。生身受度，劫劫長存，隨劫輪轉，與天齊年。永度三途，五苦八難，超痠三界，逍遙上清。上清之天，天帝洞璘，無色之境梵行。
東方八天
玉里延皇天，帝陸建封佐。
秀峰碧華夫，帝聖司高安。
龍喬聖驥天，帝逸徒超方。
平洞浩元天，帝彭泠丕江。
濟真常樂天，帝辦宗豫元。
震光保生天，帝廖都洛兟。
化玄開敘天，帝仙瓊紫璠。
九山龍淵天，帝雲濤迷成。
南方八天
赤揚鳳炁天，帝竺毗達良。
耀靈寂思天，帝寧華笳。
熏載陋賓天，帝妙瀆慈恭。
錫真無極天，帝隱梵多容。
絳立顯源天，帝初炎英摩。
火巖考過天，帝略多倚臺。
元命欽光天，帝聰規謨名。
明虛正一天，帝邊朋祛屍。
西方八天
尾神監籍天，帝乙魁綿都。
鍊仙變玄天，帝嶽漸穹。
夔文斬魔天，帝真陀兮公。
七絕註明天，帝覺祿幽僅。
太素布揚天，帝逸寧無均。
梵光騰剛天，帝直嘉韞初。
液靈化魔天，帝蘇伯寅。
聖格致仙天，帝仲務建師。
北方八天
混光騎昇天，帝號巴部迤。
寶炁耀精天，帝正幼完時。
道育曲蒙天，帝正昭泰光。
越龍玄鑒天，帝海譽正該。
命仙海畿天，帝保機永生。
落監總明天，帝季光熾倫。
飛斗呈意天，帝燿次夷極。
霄庭度真天，帝鄭澤虔靈。
三十二天，三十二帝，諸天隱諱，諸天隱名。天中空洞，自然靈章，諸天隱韻，月中之音。月中之尊，月中之神，月中之真，月中之靈。九炁十華，變化上清，無量之奧，深不可詳，敷落神真，普度天人。今日欣慶受度，歷關諸天，請滅陰惡，斬絕地根，飛度五斗，名列太玄，真王監舉，無拘天門。東斗龍光，西斗虎翔，北斗狼據，南斗鳳璫，中斗麟伏，共成華芒，為月陰景，變化奇常。青帝吐霞，白帝執玉，赤帝執火，黑帝隱局，黃帝合神，月精鍊真。青景神王，角應巴元。赤景神王，箕翼擔天。白景神王，參力翻山。黑景神王，玄正醜監。黃景神王，魁𩲃橫天。月華陰景，五色迴旋。降兆三宮，真王舉仙，月華神王，萬神之宗。飛行鼓從，總領神兵，揚霞太空，神光赫奕。諸天齊功，陰真度人，嚴校北酆，神公受命，普掃不祥。青龍吐毒，白虎四張，朱雀前驅，玄武仗旛。擲火萬里，流鈴八衝，敢有干試，閉固月精。金刀前戮，玉戟後刑，屠割鬼爽，風火無停。千千截首，萬萬翦形，魔無干犯，鬼無祆精。三官北酆，明檢鬼營，不得容隱，金馬驛呈。普告無窮，萬神咸聽，三界五帝，列言上清。
元洞肇萌，陰景誕陽，陽求於陰，陰留於陽。終始五運，自龍及康，日在月中，水護金房。陽從陰生，以柔德剛，身無太陰，發為狂陽。陽絕形斃，非聖用藏，眇眇億劫，混沌之中。上金為色，下水為淵，中有至無，神炁所安。風澤洞虛，金剛乘天。天上天下，無幽無冥，無形無影，無極無窮。溟涬大梵，遼廓無光，陰景開明，運度自然。元始安鎮，敷落五篇，赤書玉字，八威龍文。保制劫運，使天長存，梵炁彌羅，萬範開張。元綱流演，三十二天，輪轉無色，周回十方。旋斗歷箕，回度五常，三十五分，總炁上元。八景冥合，炁入玄玄，玄中太皇，上帝高真。汎景太霞，嘯詠洞章，金真朗郁，流響雲營。玉音攝炁，靈風聚煙，紫虛鬱秀，陰景化仙，千和萬合，自然成真。真中有神，長生大君，青華公子，月魄尊神，太一司命，桃康合延，執符把籙，保命生根。上遊上清，出入華房，八冥之內，細微之中。下鎮人身，泥丸絳官，中理五炁，混合百神。十轉回靈，萬炁齊仙，仙道貴生，無量度人。月有十門，飛天寶輪，罪福禁戒，宿命因緣。普受開度，死魂生身，身得受生，上聞諸天。諸天之上，各有生門，中有空洞謠歌之章，真王靈篇，辭參高真。
第一月華陰景飛空之音
六合皆空，初無一物。空忽自噓，炁風轉足。風號剛風，炁為元炁。炁如黑霧，風鼓而聚。化為黑月，遊汎無所。黑中生赤，赤丸為日。天地華實，
月為日根。十者徧出，五色流津。月華陰景，萬靈仰尊。至陰生陽，其光乃昌。造化之本，陰陽為防。五引結璘精，天人來我傍。
第二月華陰景真王之章
龍山之阿，緑羅抱月。天光潛遘，四飛玉雪。極陽生陰，陰為物君。陰靜無為，萬物芸芸。陽動陰靜，陰景自正。靜則變化，各正性命。兆不知真，常勞我神。自破居空，不知抱神。抱神曰靜，陰景為令。中生至陽，飛神躡罡。咽黃金液，遊白雲鄉。胡為樂世間，朱顏徒爾蒼。
第三月華陰景真王歌曰
神風駕明月，世界隨雲行。不知萬樓閣，玉棟虹霓生。天后服黃繡，曳環響忽衡。光分九天上，十龍馳素英。上學仰神廬，引華含至精。易骨三洗腸，神霄刻仙名。腦血自克溢，陰景延遐齡。玄露生海璖，真水來杳冥。南宮度七祖，北都消罪嬰。逍遙乘飛車，奔造廣寒庭。浩劫留芳顏，千載無愁聲。故知上真道，妙化生群靈。我歌太清下，俯輪驂玉馬。金波漲天來，秀色若可把。月漿滋百神，再歌調再陳。
此三界之上，飛空之中，真王歌音，音參洞章。誦之百徧，名度南宮。誦之千徧，真王保迎。萬徧道備，飛昇太空，過度三界，位登仙公。有聞靈音，真王敬形，敕制地祇，侍衛送迎，拔出地戶，五苦八難，七祖昇遷，永離冥官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是月中高真結璘神王隱祕之音，陰景之道，陽炁之先，陽為陰留，月因日弦，黑白分胎，金水性全，駐息延命，育胎固年。天地持之，月華蘂淵，內生炁母，萬類之元。伏藏始祖，真火繼傳，三官往來，造物功全。上帝無為，元德潛敷，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於玄都高上神霄玉清王府，道君降世，隨運下傳。若有至人齎金寶質心，依舊格告盟十天，然後而付焉。
道言：夫天運度否終，日月五星虧盈，至聖神人休否，末學之夫疾傷。凡有此災，同炁皆當齊心修齋，六時行香，十徧轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，以度屍形如法。則月華停彩，陰景降精，真炁欻生，陽神盡復，魂神徑上南宮，隨其學功，計日而得更生。轉輪不滅，便得神仙。
道言：夫天地運終，星宿錯度，日月失光，四時失度，陰陽不調，國土有災，疫毒流行，兆民死傷，師友命過，亦當修齋，行香誦經。夫齋戒誦經，功德甚重。上消天災，保鎮帝王，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，則諸天記名，萬神侍衛，右別至人，剋得為聖君金闕之臣。
諸天記人功過，毫分無失。天中真王，亦保舉爾身，得道者乃當洞明至言也。
諸天中大梵隱語無量音　道君譔
東方八天
陰睇遘景，月珠凝液。岵基輝魂，碧霞投蹟。粹功稱羅，乙珠岡壁。度靈疏妙，靈真秀激。郯中赫沙，秘俞勤律。昌角柳鬼，奇明映日。傳訶元宗，化池杳密。陽真成風，運華調遹。
南方八天
丹曜蔚靈，伺訣膺珮。陽規橫登，洎桴涓極。瑤湍函虛，真合定化。流乘步邦，補雲浮廊。敘驛騰炎。司執遄漂。瀾媚洞阿，禁真瓊洮。穎兵芝露，錞叩蘊塞。奠振毗諦，玄方岐泰。
西方八天
靈持啟傳，塾鍔雲帥。轄餼維爵，參畢昭對。狀皇仙叢，歷霞猶外。青札禮光，金雷寂渭。鍊繁菲籠，三素閱兌。衍弼記寶，鳳關璘嶢。典執討廉，玄鄉神衝。澄霸演熙，長庚浮瑞。
北方八天
峒淩魁浪，敵波軒煥。薰儲蕆輔，龍真丕傳。握紐陣魔，揭雷祝垓。烈山傾奔，黑虛刁端。蒼龜火蛇，幽泉斗官。制邪馘醜，頂剛巫鑾。洪矜寶源，躔危絡輪。蓋辰捧台。帝觀礫遵。
道言：此諸天中月中璘文，大梵隱語，無量之音。舊文刻書月中十芒之闕，以招結璘大神，布光太無，召陽成真，萬類得文，陽歸真陰，真陰固陽，使神炁存，金體玉骨，月華鍊形，蕩穢致仙，高上欽聞，贊天無功，萬億福成。字皆廣長一丈。天真皇人昔書其文，以為正音。有知其音，能齋而誦之者，諸天皆遣飛騎神王，下觀其身，書其功勤，上奏諸天，萬神朝禮，地祇侍門，大功真王，保舉上真，道備剋得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致飛騎下觀，月妃遙唱，萬神朝禮，三界侍軒，群祆束首，鬼精自亡。琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
