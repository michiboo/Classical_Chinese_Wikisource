
道言：昔於始青天中大浮黎土，受元始度人無量上品。元始天尊初降清微，示現珠瑞，納無鞅眾，天真大神，上聖高尊，妙行真人，俱入珠中。以無量度人靈寶上品之法，眾真監度，以授於我。當此之時，喜慶難言，法事粗悉，諸天復位。即於開皇五劫之初，玄龍昇度天關之時，再降太丹流爓之天。洞陽凝暉，玉玄赤境，度人萬億，以玉宸大道付授於我。元始天尊當說是經，周迴十過，以召十方，始當詣座。天真大神、上聖高尊、妙行真人、玉宸大道、元師仙君、太極帝真、飛華九靈、禹餘天帝、紫霞丈人、無鞅數眾，乘空而來。玉虛流煙，三景煥彩，碧輪寶輿，羽軺絳蓋，神錦鳳羅，玄明蔭幾，洞空合回，神晶交炳，九氣揚霞，三房旋燿，天廓地寧，碧落凝真，飈靈散景，迴風混合，帝一監生，圓羅灌氣，飛動八門，日珠含秀，月璧泫波，靈綱鬱靄，徧周化境。元始天尊玄坐空浮玉文寶臺之上，說經一徧，玉晨大聖同時稱善。是時，一國男女徹聽十方，無有滯礙。說經二徧，周視無極，徹然洞觀。說經三徧，語音清妙，化度方來。說經四徧，一神應萬，萬神合真。說經五徧，三界種民，念往即至，神行無跡。說經六徧，指按二儀，倏忽周徧。說經七徧，永斷生滅，億劫長存。說經八徧，道海呈祥，玄山發瑞。說經九徧，形鍊為氣，氣鍊為神。說經十徧，自然至真，玉宸證道，十方三界，俱獲超升。是時，一國是男是女，莫不同心，無有彼此，鹹得長生。
道言：是時，
元始天尊說經一徧，東方玉宸大道自然大神，無鞅之眾，浮空而至。
說經二徧，南方玉宸大道自然大神，無鞅之眾，浮空而至。
說經三徧，西方玉宸大道自然大神，無鞅之眾，浮空而至。
說經四徧，北方玉宸大道自然大神，無鞅之眾，浮空而至。
說經五徧，東北玉宸大道自然大神，無鞅之眾，浮空而至。
說經六徧，東南玉宸大道自然大神，無鞅之眾，浮空而至。
說經七徧，西南玉宸大道自然大神，無鞅之眾，浮空而至。
說經八徧，西北玉宸大道自然大神，無鞅之眾，浮空而至。
說經九徧，上方玉宸大道自然大神，無鞅之眾，浮空而至。
說經十徧，下方玉宸大道自然大神，無鞅之眾，浮空而至。
十徧周竟，十方無極天真自然大神，一時同至，一國男女，同心歸仰。來者有如屯雲積霧，不可稱計，周徧一國，四合浮虛，非可禁止。於是元始攝指飛光，微如炯星，暉耀九色，亭立空玄，照徹上下，去土十仞，洞表見裹，此十方境宛同琉璃，混然一色。元始安座，光暉普極，觀此國土如鏡中像，天人衣裾，男女形相，絲髮皎露，大虛空中，無有纖隔。玉宸大道自然大神，與諸上聖無量高尊，妙行真人，十方化氣道品大神，俱從一光，徧攝法體，十百千萬，密如層穀，回光返射，容像互映，明透分別，了不雜亂。其國天人來應證者，仰看神光風馳雲繞，萬聖咸在太虛空中，觀妙寂然無體。元始即於道光之內，說此玉宸大道度人之法。周竟，眾真監度，以授於我，當此之時，喜慶難言，法事既畢，諸天復位，頃刻之間，寂無遺響。是時，天人遇值大範，普獲昇度，長生永存。神凝氣專，同而無分，傾土歸仰，以道為心。無念無為，無思無營，無覺無識，無滅無生，無起無住，無己無名，言合至妙，神飛紫清，齊同慈愛，異骨成親，國安民豐，欣樂太平。玉宸大道，無量度人，欽信悟解，得道成真。
道言：元始天尊說經中所言，並是玉宸大道上帝內名隱韻之音，亦是高真玉清神王內諱，百靈之隱名也，非世上之常辭。上聖已成，真人通玄究微，能悉其章，誦之十過，萬天敬禮，千帝伏聽，玉京運搖，海澄嶽峙，三景合照，七曜齊明，魔魂滅種，鬼爽絕嬰，邪氣肅清，三先廓靜，槁形白骨，返生還神。至學之士，誦之十過，則五老監盟，四帥下觀，三官錄功，八史外營，魔王受事，萬神禮廷，濟夭度厄，死而更生。所以爾者，學士心依玉宸，氣合道真，威制六天，無幽不聞，勑制三界，招真致靈。但知玉宸，不必流丹，誦詠洞文，道氣入身，目睹三元，太上道君，無極無形。輕誦此經，風刀考身，刻名酆山。玄老呼名，供養尊禮，道備德興，業葉真仙，壽命億齡，萬災不干，神明護門。斯經尊妙，獨步玉京，度人無量，為萬道之宗，巍巍大梵，德難可勝。
道言：凡誦是經十過，九帝降輪，諸天遙唱，億曾萬祖，幽魂苦爽，皆即受度，上登玉宸，同與九帝，上奔太霄，為帝之賓。至學之士修誦是經，功滿德就，皆得神仙，飛昇金闕，成道玉宸也。上學之士修誦是經，皆受護度，飛昇南宮，炎火之陵。世人受誦，則延壽長年，易骨變形，得悟元皇，大道自居，真神長存，氣與道同，去濁流清，清為神精，氣合靈津，不經地獄，太陰鍊形，三官衛屍，太一養魂，遊行虛空，出入八門。此經微妙，普度天人，已生未生，皆得受度，無量之福，生死蒙惠，上天所寶，不傳下世。至士齎金寶效心，盟天而傳。輕泄大道，殃連祖考，役使河源，摙波鬼域，受報北都，侍經九老，日中靈童、大道玉女各三十六人，扶翊真人，保護受經者身。
道言：正月長齋，誦詠是經，青華帝君、九光真人，為子書名，上拔祖考，億世之靈，上登玉宸。七月長齋，誦詠是經，鍊氣成神，神歸禹餘，大道洪元，鍊子神形，身得仙真，記名寶書，妙合天地，水劫無傾。十月長齋，誦詠是經，為帝主人王。溥天之民，君臣父子，育物如天，好生如春，福及萬方，境域常寧，宗緒昌衍，永保長生，永鎮天下，康樂昇平。八節之日，誦詠是經，九陽梵炁，俱來入身，純陽變體，神氣水存。本命之日，誦詠是經，玉宸降房，大道休明，魂魄澡潔，六氣內榮，不罹世患，卻災辟兵，六天閉邪，三景挾昇，萬道開通，帝官奉迎，刻名太微，位登仙卿，功滿德就，飛昇上清。
道言：行道之日，皆當香湯沐浴，齋戒入室，東向叩齒三十六通，上聞三十六天，心拜三十六過，閉目，靜思身坐青紫絳三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言，今日吉慶，長齋清堂，修行至經，無量度人，願所啟上徹，俓御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，玉宸大道，十合度人。玄真帝書，隱顯自然。玉宸之真，眇眇上清。若顯若晦，若亡若存，湛然虛寂，交結紛紛，其道至妙。靈化所聞，洞燿九元，橫帶七宸，左扶豁落，右掖金真，紫霄流響，赤光橫奔，纏變其章。大道生根，伏於玉京，蕭羅之臺，下蟠淨霐雙池之源，駢出二宮日月之門，擲火萬丈，掃蕩祆氛，洞陽丹華，朱煙八遙，灌鍊神窗，崑崙九虛，爓景嗡霞，玉神羅英，嚥御長樓，玉華散開，神融骨化，萬氣昭諧，玉宸入玄，道氣成身，煥爛恍惚，混極命仙，道以生神，氣以成形，明以衛真，化以敷榮，無往不至，所作立成。太微鍊精，幽廓沈冥，碧虛赤境，大道元京，上浮雲庭，玄闕高清，禹餘化氣，周回十方。中有豁落北台之神，中有赤精九和之君，中有泥丸天蓋真人，中有金闕輔皇上帝之卿，中有上清三境之尊，中有長生變仙之靈，中有雙童流光，赤文結珠，自然玉宸，金真丈人。太霞明堂，少精緑軿，圓規大有，太一召仙，降福度生，天化綿綿，今日御景，萬帝臨軒。
東方無極自然神王，玉宸大道無量度人。
南方無極自然神王，玉宸大道無量度人。
西方無極自然神王，玉宸大道無量度人。
北方無極自然神王，玉宸大道無量度人。
東北無極自然神王，玉宸大道無量度人。
東南無極自然神王，玉宸大道無量度人。
西南無極自然神王，玉宸大道無量度人。
西北無極自然神王，玉宸大道無量度人。
上方無極自然神王，玉宸大道無量度人。
下方無極自然神王，玉宸大道無量度人。
十方至真自然神王，長生飛景玉宸大道無量大神。並乘神光九陽之輿，碧霄金根朱鸞之輦，含象萬變之紱，清靈洞光之蓋，赤幢蔽日，瑤輪碾空。各駕玄晶神狩，黑甲毒龍，玃天辟非，變化無窮。拊須延之璈，擊太霄之鼓。紫煙素雲，隱現萬靈。天騶仗旛，大帥啟程，風火合發，神霞散明。垂祥降禧，浮空自來。揚音波虛，伏魔護生，上清司馬，高靈總真，玉宸帝司，大道之神，度人應仙，長生大君。佩籙執符，齊到帝庭。上極九空，神蓋之宮。泥丸之分，三素流晶，玄丹太寧，中黃紫微。上真之靈，普告三元，紫戶青房，煙羅雲營。玉堂紫嬰，伯華之神，化骨之英，雙童流鈴。金真玉光，二景大神，左轉豁落，右電火鈴。急催三五，上清吏兵，丹紋紫絡，繞匝天經。顧眄飛光，吸納玉城，下極幽泉，河瀆溟泠。曲折之理，黑水內停，玉女轉機，金童絞繩。上世玄祖，考罰休停。玉宸道炁，速檢號名。罪籍削解，業道無榮，不得拘留，上帝嚴刑。元始符命，時刻升遷。積夜九都，太溟弱淵，一切魔爽，寒露苦魂，火鍊陰塞，焚蕩百關，凶姦滅種，速制酆山。玉宸大道，變體生仙，仙鍊身度，劫劫無傾。隨光引氣，神池吐煙，與道同生，壽逾億年。永度七傷、八難、九厄，步登天門，超浚三境，鳳臺、高軒，逍遙上清。上清之天，天帝元真，妙空之境梵行。
東方九天
玉宸梵遙天，帝玉真上華。
紀樂元須天，帝大武洞尤。
抱素沖寂天，帝鬱檀波田。
上化重空天，帝樂化自生。
九光空素天，帝遠扶仙。
朱極靜修天，帝洞日芝玄。
曲照含離天，帝子華琅英。
崇仁德修天，帝赤珠咸和。
龍胎曜華天，帝殊冥梵康。
南方九天
粹華無鎮天，帝耀殿六遊。
道辯沖容天，帝玉羅仲神。
濯廣滋元天，帝明豫靜通。
炎景燿明天，帝無色嬰。
福應極真天，帝慮文次嵩。
玉苑法持天，帝德夷和。
定名紫元天，帝黃文臺父。
上極思真天，帝十華高聰。
玄龍隱羽天，帝彰德用光。
西方九天
大無空洞九明天，帝燿日程家。
丹回緑鎖天，帝芝元洞生。
覺源赤玉天，帝回彥明宗。
素明慶奉天，帝赤公伯文。
皇籍度生天，帝長景羅。
境陽浩稱天，帝玉神無竟。
芒忽變由天，帝江生慕空。
九疇質陽天，帝歷勤成。
蓋車青極天，帝摩多容。
北方九天
中極太素天，帝理淵躬。
太上廣化天，帝醜都九離。
白魂英遙天，帝波帝呵都。
惠明招濟天，帝洪棋蕩真。
都照元陽天，帝燿江子明。
亮極玄竺化靈天，帝怙範查虛。
子定平無天，帝沙何燿明。
易常究中天，帝玉臺丞。
光空百宗天，帝越景王。
三十六天，三十六帝，玉宸隱諱，玉宸隱名。天中自然，九空靈章，上清隱道，皇極之真。洞虛之尊，太空之神，玉京祕範，大化之文。變升之格，開度之靈，九晶十明，明堂降生。玉宸大道，深不可詳。豁落七真，普度天人。其道至重，下真匪聞。身佩五斗，頭建三辰，飛神景霄，和合至真。今日欣慶受度，歷關諸天，刻名丹籍，招真命仙。紫度炎光，氣入太玄，斬絕五道，夙負咸原。三靈共舉，五帝同軒，道成上清，無拘天門。東斗肇形，西斗運精，北斗育質，南斗降神。繞身纏絡，太上千真，金玉混光，擲奔火鈴，中斗帝宮，攝告萬靈。青帝授符，白帝攝兵，赤帝執法，黑帝典刑，黃帝居中，萬境保寧。青天上靈，玉光次明，赤天上靈，寶燿圓成。白天上靈，皓素虛明。黑天上靈，太乙干精。黃天上靈，伯常子京。五方玉宸，三界同賓，騰天倒地，電激雷奔。周行十方，下察杳冥，神帥統制，億萬神兵。巡山索海，旌佩紛紜，變化太空，神機乃分。敢有干前，斬伐橫吞，玉宸降命，驅蕩不祥。蒼禽振羽，長蚪列張，黃神前衝，赤帝持旛。射火無極，大殺揚鞭，八景清邈，十華列言。皆奉玉宸，自然至真，玄符所告，钁天輔輪。誅魔滅醜，火令無文，萬萬千千，馘絕祆魂。天獸吐毒，電火噴雲，速送三官，檢捕無停。有害正道，追命北君，玉宸大道，感徹帝尊。雲麾羽葆，上朝玉清。
混劫帝曆，精潛太明。華芒倏變，九道開生。洞樓日月，玄燿雙睛。內徹泥丸，赤文之庭。琳條結氣，奔飛火鈴。左淨右霐，三府澄清。運用揮擊，威化天京。左為金真，右為玉光。迴翔八極，石景中房。身登太霞，位列仙王。玉垣上妙，道所經常。九丹太微，絳闕瑤房。洞空洞無，洞陰洞陽。非相非名，非短非長。流輝瓊室，仰餌玄霜。骨化柔金，神度天梁。上賓蘂淵，日池龍塘。太乙執綏，玉女捧觴。天老持符，開化無疆。普授要言，刻書青琅。解脫九幽，扶飈散煙。鳳歷赤書，龍章隱篇。密布五氣，度人億千。據衡揖魁，功歸上玄。大輪運斡，三十六天。上通神宮，九帝真軒。司馬注書，太史保延。過度日月，合宮蘊遷。施政薦音，大化綿綿。包羅六虛，陽景交纏。十過九周，氣合三元。元中太嬪，碧霄飛裙。七真御合，上景靈尊。玄中至陰，紫闕大神。神居玄丹，絳臺生根。雌一玉檢，黃道生煙。無量度人，大洞青編。遊體玉華，攝命帝仙。風為火偶，出沒無間。梵謠激氣，天聲舞玄。紫雲合蔭，白素迴旋。玉宸浮蓋，校籍萬仙。一合再合，自然至真。流精五色，太和入身。身中之真，泥丸尊神。輔卿弼仙，三元帝君。守護玉闕，調養生元。玄一老子，林夫太真。白元蘂珠，紫元鍊精。明堂三暉，玉宸度人。移化就變，萬氣高分。太清太極，冥空上靈。錦衣星裾，龍袍虎文。攝氣保命，億聖同倫。茫茫至化，妙立無垠。上遊上清，出入太微。八景之內，大有之機。下鎮人身，蒼碧丹池。中合五氣，服御晨暉。左顧右盻。七祖同飛。仙貴長生，生道貴真。真神得道，無量度人。上開玄關，四闢八門。中有至精，泥丸夫人。手攀神光，身流紫雲。玉宸至重，道非遠神。神明得真，真氣合生。上清靈章，列奏諸天。諸天致神，今子知真。三元之上各有生門。中有飛神化氣之章仙王玉章，辭參高真。
第一下元玉宸大道碧空仙王之音雲光沖融。霄風八通。緑輿朝旌，命駕神龍。玄海澄碧，朱旗攝魔。九天齊威，振蕩百邪。是我泥丸，靈光飛霞。流煙八道，蒼晶玉羅。紫晨道成，灌氣三華。無量度人，書功帝君。元始符告，天策紀名。超離幽壤，飛度朱陵。帝庭蕭仞，化鍊形魂。
第二中元玉宸大道紫洞仙王之章暉暉紫微，眇莽八維。化形御玄，周𣌙靈圍。天河灌津，杓昂魁低。玉璫繁明，大珠小璣。群星搖光，隨指帝旗。安座紫宸，流金四暉。朱煙洞開，火精飈馳。中有老人，絳章雲衣。升我玉京，下觀鬱儀。徊風煽飈，合景希夷。日童混珠，照映中規。騰煇億境，二氣合離。道祕玉真，厥諱淵池，手執長戟，腰帶瓊蕤。左權右衡，丹蛇玄龜。賜我度人，上清同歸。
第三上元玉宸大道太虛仙王歌曰吐氣成龍，噓氣生風。嚴我神駕，蹈景飛空。日月運轉，交會無窮。不見我神，神與虛通。子問大道，道何形容。殊不能知，泥丸洞樓。神蓋蔚蒼，正化興隆。養鍊爾神，鬱秀雙童。流鈴擲火，朱光九重。周行八極，天運剛淵。鍊陰滅祆，侍宸玉垣。此道玄妙，洪福綿綿。
此三空之上，三元宮中，玉宸仙王度人之音，音參洞章。誦之百徧，名書上清；誦之千徧，三元降庭；萬徧道備，飛昇上清。治按三元，萬神禮庭，有聞靈音，仙王保真。勑制三界，指策千靈，永滅地官，五司考神。出入無難，里社送迎，九祖鍊化，魂魄超升。是謂玉晨，道成至真，度人無量，太極簡名。有祕上清文，諸天共所崇。泄慢沈幽牢，永謝太極翁。
道言：此玉宸洞章，皆諸天上帝，及三元仙王隱祕之音，皆是大梵之言，非世之常辭。其言混洞，其文天成，故於祕妙不可思詳。上清所寶，祕於玄都紫微上官，依玄科四萬劫一傳。若有至人齎金寶質心，依玉宸付授之格，告盟九帝，然後而傳焉。
道言：二儀運行，亦有終起。七政九宮，亦有災次。至真道士，亦有隱顯。末學之夫，亦有疾傷。凡有此災同氣，皆當齊心修齋，六時行香，十徧轉經，以玉宸大道祕重之力，天回地轉，神安鬼息，福德立降，消諸不祥。玉宸洞文，普度無窮。
道言：夫末學道淺，或仙品未充，或知行玉宸未悉，道要不悟，自然以心為託，墮於有數。一運應滅度，身經太陰。臨過之時，同學至人，為其行香，誦經十過，以度屍形如法，則神宮縝密，泥丸堅固，流鈴內煥，玉宸涵光，屍鍊魄滅，魂神上升，隨其學功，計日而得更生。陽火入身，還其朽形，靈肉布體，忽然更生，轉輪不惑，位登高仙。
道言：辰申數極，劫窮運否，亦當修齋，行香誦經。黃赤改度，勃蝕淩犯，亦當修齋，行香誦經。時令勝鬱，支幹不和，亦當修齋，行香誦經。國境水旱，兵戈四興，亦當修齋，行香誦經。疫癘流行，鬼神害傷，亦當修齋，行香誦經。師友命過，亦當修齋，行香誦經。夫齋戒誦經，功德甚重，上消天災，下消人禍，保延帝王億載之壽，安寧國家，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德，告禮玉宸元皇至真，有願之日，發心修齋，燒香，誦經十過，皆上清記名，萬神侍衛，右別至人，得為聖君，長生大帝，王府之臣，諸天注其道功，表著玉宸。疏功錄過，不失毫分，三元仙王，亦保舉爾身。得道者，乃當洞明至言也。
道君譔
元始玉章首篇
東方八天
梵無眇虛，玉會婁京。玉明帝剛，華達宛須。明落智閴，昧孤成圖。栢大除極，涓岡茂禺。翳勤煩宛。提定玄謨。卓景浩澄，玉目高蘇。圭華驅邪，辯流瓊胡。文殿正利，猛鄙員都。月津凝輝，光神洞珠。
南方八天
京蔚嗟會，紫律夷餘。注極斕炎，招來牛堅。猛火極回，素道懷然。古真元沖，氣淵龍崇。剛嚴鵲益，駕聿乘容。乾知挺格，冥治呼玄。玉羅京孱，都開度軒。九命沙摩，緑鏟緣連。升行周度，泰廣交纏。
西方八天
斗胃亢泰，紫流衍盧。擎河赤蹊，轉止聞於。無極耿爓，歷塊扶羅。天旌皓精，眇神煥都。帝歷卯室，真丙西祖。懋覺月印，池澄求孚。道希釆利，正質滋延。憑逋溟海，淵力徒虛。鑒淨極越，四洞蘭儲。
北方八天
稼元索靈，聽孤自幾。遲齒日紀，丘華綸維。火炎飈舉，馳兆圓時。命籍緑荊，秀符偃稽。陀諸號育，慶舒景扉。一式玉垣，依衍弼希。箕侍句尾，臻童黨持。彥度清靈，雲銜紫移。風禁寂傳，太玄竟奇。
道言：此上清天中，玉宸大道君之隱文，玉帝所祕，無量之音。舊文書太空華蓋紫微垣上境，緑字蟠屈，廣長一丈。天真皇人昔書其文，以正天音。有知其音，能齋而誦之者，上清諸天，皆遣三元仙王，玉宸萬真，下鑒子身，書其功勤，上奏諸天，四司凜節，九宮拜迎。心未通悟，但誦其文，仙王保任，飛昇玉京，遊宴洞陽，高奔紫庭。此音玉宸大道之章，無所不感，無所不明，無所不鎮，無所不營，三元用之，無所不神，天真上帝自然至真之音也。故誦之則八素合景，神光映形，泥丸之中，森列萬神，玄真大君，告子以妙道也。日誦此經，耳聰目明，髮毀更生，自然契玄，金真玉光，徧繞爾身，神宮振暢，萬氣歸真，千聖降霞，道海明清，無極開濟，大量玄玄也。
