
道言：昔於始青天中，朱景瓊明洞真化土天際，有大玄樂天，號曰長生，中有帝君，號長生大帝君。丹瓊之宮，絳霄玉宸之闕，紫雲繚繞，黃霧苾芬，帝藏寶室，山川林木，煙霞風露，皆作晴虹頳靄之色。仙官神吏，僚佐書史，以億萬計。而此天中，東連東蒙之宮，紫極之天，明真之臺，希琳之殿，西接協宸之宮，燿景之天，寶靈之臺，太和之殿。天垂清微九光之雲，以為承覆，聳海霞碧瑤之氣，以結幾席。廓然煇燿，諸天之中，號為極樂。元始天尊當說是經，開示長生久視大法。元始即於始青天中，五色獅子座上，遙存瓊明天際大玄樂天中長生大帝君，以其元始上帝元冑之長，福德充備，付囑長生大帝君，令為十方天人一切眾生，說此長生久視轉凡成聖之要。長生大帝君默感元始玄密之旨，即從座起。敕命左右侍真，天官僕射，侍經典者香官，玉童玉女，一切部屬，無量天人，及諸仙眾，來詣朱景玄洞延康南和之殿，無上大法疊玉之座。子丹靈童，升扶希之樓，擊斑龍雷音之鼓。閻洞玉女，升霽虛雙景之樓，叩黃庭九絕神金之鐘。聖眾大集，普天同悅。長生大帝君將演妙法。周迴十過，以召十方，始當詣座。天真大神，上聖高尊，妙行真人，無鞅數眾，乘空而來，自然妙氣，流光沖霄，八照圓象，洞煥景燿，旛蓋輿輦，九色合成，萬種分輝，千真交影，龍鳳結彩，山水流形。本無窒礙，隱顯靡常。宮殿臺畹，音樂法具，持幢建節，泛景乘煙，境瑩晨華，土成文玉。眾真侍座，長生帝君玄坐空浮九轉七變赤精紅蓮之座。說經一遍，紫虛回映，天籙字生。說經二遍，玉京吐晶，變化千億。說經三遍，道空內易，徹見祖源。說經四遍，神顯真形，羣類長生。說經五遍，玉帝啟緘，寶符永命。說經六遍，琪林嘯風，宛成虛梵。說經七遍，靈潢湛清，黛海同色。說經八遍，日月合煇，絳霧飄香。說經九遍，道運無窮，天壽長生。說經十遍，熒芝成盤，甘露敷空，是時，一國是男是女，莫不傾心，皆受護度，鹹得長生。
道言：是時，
長生帝君說經一遍，東方無極無量品長生大神，無鞅之眾，浮空而至。
說經二遍，南方無極無量品長生大神，無鞅之眾，浮空而至。
說經三遍，西方無極無量品長生大神，無鞅之眾，浮空而至。
說經四遍，北方無極無量品長生大神，無鞅之眾，浮空而至。
說經五遍，東北無極無量品長生大神，無鞅之眾，浮空而至。
說經六遍，東南無極無量品長生大神，無鞅之眾，浮空而至。
說經七遍，西南無極無量品長生大神，無鞅之眾，浮空而至。
說經八遍，西北無極無量品長生大神，無鞅之眾，浮空而至。
說經九遍，上方無極無量品長生大神，無鞅之眾，浮空而至。
說經十遍，下方無極無量品長生大神，無鞅之眾，浮空而至。
十遍周竟，十方無極長生大神，一時同至，一國男女傾心歸仰。來者有如萬山出雲，千江湧浪，轟雷震海，無鞅之眾，遍諸天界，壓疊國畿，非可禁止。於是長生大帝君舉手南向，於此空中，化出百億寶光，一一寶光，有諸世界。一一世界，百千樓閣，或依山林木岡阜，或近都邑谿畔樵野。見有仙眾，飛身步空，水火激射，乘龍按轡，遊盻神州，駕鳳梯雲，倏欻騫逸，圍繞太息，渴佇法言，覬度此生，見長生道，脫離法網，超悟真階，得悟大乘，盡忘習染。長生大帝君登引，天真大神，上聖高尊，紫虛真人，十方無極長生久視大神，俱登神境之中。天人仰看，聖集傾依，徹見道根，本無變滅，元始一炁，能得之者，浩劫無終。內視五體，外觀萬象，日月齊照，無有已期。長生則道本無生，生而不滅。久視則邈然無視，洞照三清。求生於死，死化為生。久視於無，無極為有。潛精內息，默觀自然。無生死中，妄有生死。生死流轉，不能止者，以視不久也。久視則定，定照則真，境自現八十一天，洞如指掌。眾生所以不得長生久視者，以刑尅敗絕，其氣有無，真妄其心。心著生死，則形亦隨化。心與道一，一與神冥，守神忘心，生道長久。太微玉符，續生和形。使氣無害，九仙玄籙。使視久而徹，徹則見道，道來現形，與子相守，長生寶符。使道性不遷，遺心抱神，神變無方。十方世界，八景妙空，一得長生，自然久視。浮沉萬象，應時消殞。惟見長生大帝君，無量境界，無邊法身，無窮惠用，無極變化，一時出現，如同眉睫。一切天人，悟此大法，乘雲駕龍，來往空洞，視十方太空如一黍米。仙真教化，應世權實。超證玉清，位登真極。說經都竟，眾真受度，作證於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，長生久視，與道同居，傾土歸仰，咸住輪轉。無生無死，無壯無老，無疾無衰，無苦無滅，無作無為。言無戾中，口無惡聲，齊同慈愛，異骨成親。國安民豐，忤樂太平，經始出教，一國以道。預有至心，宗奉禮敬，皆得度世。
道言：長生大帝君說經中所言，並是諸天上帝內名，隱韻之音，亦是長生大帝君內諱，百靈之隱名也，非世之常辭。上聖已成真人，通玄究微，能悉其章，誦之十過，諸天遙唱，萬帝設禮，三景順行，五行不尅，道炁自然，長久不終，久視無極，河海淵凝，山嶽崇深，日月降精，璇璣煥明，羣魔束形，鬼精滅爽，道在無為，保命無傾。至學之士，誦之十過，則五帝侍衛，三界稽首，靈氣來輔，無所不成，痼疾垂死。以氣能行，皆由道真，長生自然，營致神氣，絕而得生。所以爾者，學士感契大道，常與生俱，神合洞真，召制十方，天光入身，久視玉京，默朝上帝，攝錄魔精，運應革易，生道日新，七情六慾，永斷妄根，五臟百體，久視如鑑，百神現形，授兆要言，與神同軿，入侍帝軒。輕誦此章，身則被殃。供養尊禮，門戶興隆，世世昌熾。與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大梵。德難可勝。
道言：凡謂是經十過，諸天齊到，檢定生名，罔墜元惡。及有冥愆，守道正心，神來守身，身得長生，後天永存。凡不聞道，喜怒日遷，水火尅伐，金木相連，不滋真水，寧制炎光，水升火降，道備登仙。平則火降，伏藏太淵。怒則焚身，四極惡煙。知長生道，義入玄玄。擲水泳珠，火居九泉。炎火鍊形，金體永堅。水火二用，非聖不傳。中有真土，名曰自然。自然無知，萬物以生。杳冥恍惚，動靜無間。天地三界，從自然生。自然為土，土能變遷。皆從太空自然中生，生則無盡，與道齊年。內見九宮，無英白元，黃老運神，與兆精連。知之長生，大帝五篇，雲章玉書，攝氣舉仙。世人受誦，則延壽長年，屍解得道，形變升玄。呼吸剛風，乘駕六龍，南和賜策，青帝給童。此經微妙，普度無窮，一切天人，莫不受慶。無量之福，三界蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女。各二十四人，營衛神文，保護受經者身。
道言：正月長齋，誦詠是經，佩服太微玉符，召東華真公齋滿之炁，下入身中，以生木火之氣，長生久視，後天無窮。七月長齋，謂詠是經，佩服九仙玄籙，召西靈真母陽色之氣，下入身中，以生金土之氣，長生久視，後天無窮。十月長齋，誦詠是經，佩服玉帝長生寶符，召北方三氣君葛賢之氣，下入身中，以生水木之炁，長生久視，後天無終。八節之日，誦詠是經，佩服大君久視之章，召中黃帝君務猶之炁，下入身中，以生火土之氣，命得長生，神朝玉真，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目靜思，身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴、羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言
玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過東向誦經。
太微玉符
九仙玄籙
玉帝長生寶符
土命人制木氣尅賊令長生久視
金命人制火氣尅賊令長生久視
水命人制土氣尅賊令長生久視
木命人制金氣尅賊令長生久視
火命人制水氣尅賊令長生久視
大君久視之章
右青書絳箔上，火化之，面東，清水調服之。取長生日，忌上制下尅賊。宜以開建日，或春甲寅，夏丙午，秋辛酉，冬壬子，大吉。佩用，丹書青箔上。服用，丹書赤炁。在齋九十日，佩服，致神仙，長生久視，大驗。書符密室，勿以語人。
長生大帝君刻以丹金瓊鳳之簡，封以玉帝長生之章，藏南和瓊明帝阿九洞寶室之內，劫盡一出，以度緣骨宿名之士。有此玉文，不知祕道，為屍解仙。佩服忌厭穢，犯之考身。
元始洞玄靈寶本章，長生久視，十回度人。南極隱韻，離合自然，浩虛眇玄，恍惚精轉。中變化生，無極諸天，大梵妙氣，祖劫綿綿。玉霞結山，真明為仙，靈光煌煌，絳阿碧巔。上出九色，內列三便，九室曲峙，下流玄泉。緑窗金樓，神風回煙，太和攝錄，雲書洞篇。斑斑龍鱗，落落鳳紋，宛轉流跡，寶華委紛。直元題象，空無生神，神運無形，氣貫如繩。眇眇莽莽，若亡若存，玄渾彌羅，蘂宮嵯峨。育嬰日池，真粹潛施，得者長生，忽失璇璣。天珠浥液，雲綱八闢，轉紫成青，三真檢飭。視表徹裹，遐照千億，翠影九還，洞陽孕丹。黃父赭被，守魂久視，見之萬年，金鎖玉關。神虎衛門，真母奏香，杳杳梵氣，周回十方。中有度人不死之神，中有南極長生之君，中有度世司馬大神，中有好生韓君丈人，中有南上司命司錄延壽益算度厄尊神。長生久視，無量度人。今日校錄，諸天臨軒。
東方無極生氣神王，長生大聖無量度人。
南方無極生精神王，長生大聖無量度人。
西方無極生液神王，長生大聖無量度人。
北方無極生道神王，長生大聖無量度人。
東北無極生化神王，長生大聖無量度人。
東南無極生質神王，長生大聖無量度人。
西南無極生識神王，長生大聖無量度人。
西北無極生妙神王，長生大聖無量度人。
上方無極生定神王，長生大聖無量度人。
下方無極生感神王，長生大聖無量度人。
十方至真長生久視神王，長生度世無量大神。並乘四規八照之輿，三氣九光之輦，洞皇蒨粲之雲，流霄浪霞之蓋，雙虹之輪，七絕之節，驂駕神虎紺鬃之龍，前嘯金鶴齊唱，後吹玉律同音，丹鳳青鸞，嘯歌噰噰，五老啟途，羣仙翼轅，億乘萬騎，浮空而來，傾光回駕，監真度生。諸天丞相，南昌上宮，韓司主錄，監生大神，執符把籙，齊到帝前，隨所應度，嚴校諸天。普告三界，無極神鄉，泉曲之府，北都羅酆，三官九府，十二河源，分別種民，簡記善功。授道真氣，佩籙希玄，身得長生，久視永年。心感生德，神入太玄，紫童內觀，真境現前。洞徹無極，仙道自然，坐知休否，得天中天。大劫不爽，萬氣洪源，性合光空，騁雲泝煙。元始符命，時刻昇遷，還嬰錄氣，易形變仙。適爾百齡，有頃億千，制魔保舉，度品南宮。玉符受鍊，仙化成真，生身受度，劫劫長存。隨劫輪轉，與天齊年，永度三塗，五苦八難。超凌三界，逍遙上清。上清之天，天帝玉真，無色之境梵行。
東方八天
道遠殊明天，帝普斗元真。
滄淵煥奕天，帝婁乾至多。
德照清華天，帝建朱睹謨。
昌祐極宗天，帝鈕俞骽喬。
皓際預光天，帝寶丘銘。
鍊度無欲天，帝覺杜容。
晨光延祚天，帝玉堵阿窗。
澄虛幽完天，帝九曲上英。
南方八天
太微耀通天，帝苟常貽先。
太皇深華天，帝洞無冥施。
慶煙鳳真天，帝敕禁魔源。
梵化炎虛天，帝崿期祖強。
露真應化天，帝映留度仙。
超玄紫宸天，帝仲康霞。
廣生妙神天，帝麗光蘇。
丹琳三華天，帝祐閬密音。
西方八天
皛真鼎貫天，帝洪儀剛需。
延永轉飛天，帝率輅登虛。
素華慶壽天，帝月髻同渠。
浩蘭安平天，帝嶽汗騫敷。
沖靈洞幽天，帝求常卑寥。
太玄鬱晨天，帝竇勤巴方。
玉景明遠天，帝逸玄沖。
合景九微天，帝斷注王。
北方八天
韓司普監天，帝神驛召魔。
洞室曜靈天，帝越部南。
太極玄都天，帝正治宗公。
太寂玄清天，帝長生丕明。
高虛梵寶天，帝鄒儲靖奇。
龍浮羽葆天，帝宥單都孫。
靈化抱淵天，帝柳玄夜鄉。
樞光九華天，帝延祐百靈。
三十二天，三十二帝，諸天隱諱，
諸天隱名。天中空洞，自然靈章，諸天隱韻，南上之音。南上之尊，南上之神，南上大君，南上之靈。九和十合，延命億齡，神瞳內徹，久視惟明。長生道在，變化上清，無量之奧，深不可詳。敷落神真，普度天人。今日欣慶受度，歷關諸天，請滅死道，績命長生，飛度五戶，入斗昇玄，洞見無極，渺渺玉天，瓊樓億壘，金闕千門。中有南極長生大君，戴寶披青，御朱履玄，執秉命籌，為兆添年。東斗度魂，西斗制魄，北斗鍊真，南斗養神，中斗華蓋，下蔭九元。青帝護魂，白帝侍魄，赤帝養炁，黑帝通血，黃帝中主，萬神無越。青天元王，玉文保真。赤天元王，丹符攝精。白天元王，金籙命神。黑天元王，玄圖護身。黃天元王，五老監真。五天元王，萬神之宗。飛行鼓從，總領仙兵。遊行太空，長生玉冊。天帝檢封，雲羅錦帟，萬舞鳴鍾，碧堂突空。繞九飛龍，賜兆長生，規正方瞳，坐察億程。幽微密通，授號拱璧，位為真公，兆臣造玄。普掃不祥，巨獸吐毒，高刀四張，兵鋒前施，真武持旛，天狼擲火，威劍揚煙。敢有干試，拒遏上真，钁天前戮，蒼舌後刑，黑天斬祆，炎帝食精。三官迅車，北酆列部，不得容隱，猛馬八征。普告無窮，萬神咸聽，三界五帝，列言上清。
太玄始分，五老命神，三元變化，是為真身。口吐紫氣，纏絡在根，化開五符，萬有成形。符為天根，倏忽變真，玉帝居室，三景回明。六合洞房，入玄出青，瓊膏黃飴，凝為赤城。金臺萬重，碧嶽千層，下沸混海，洪波杳冥。蒼龍九首，火帝七身，蜿蜓百里，噴煙閃睛。日月為目，氣如奔雲，甲錯黑頑，護世保民。負載●●，是道真形，剛風石堅，積陽為天。天上天下，無幽無冥，無形無影，無極無窮。溟涬大梵，遼廓無光，赤明東昇，元始育嬰。至丙南陵，朱光絳庭，中有大帝，號長生君。與天同生，與天齊明，鳳衣藻裳，青霞為巾。正坐洞宮，保兆永存，返照長樓，氣連玉京。北斗覆己，太一餔精，視極幽朗，奄見神文。五篇八素，神虎龜章，元氣流演，三十二天。輪轉無色，周回十方，旋翼曆軫，迴度五常。三十五分，總炁上元，八景冥合，氣入玄玄。玄中授籙，賜兆長生，一瞬易劫，久視萬年。太皇大君，上帝高真，泛景流霄，嘯詠洞經。金光旋激，震響雲營，圓曜攝氣，八海洞清。寶淵蔚秀，縟彩浮京，千和萬合，自然成真。真中有神，長生大君，無英公子，白元尊神，太一司命，桃康合延，執符把籙，保命生根。上遊上清，出入華房，八冥之內，細微之中。下鎮人身，泥丸絳宮，中理五氣，混合百神。十轉迴靈，萬炁齊仙，仙道貴生，無量度人。長與生俱，視極杳冥，上開八門，飛天法輪。罪福禁戒，宿命因緣，普受開度，道化生身。身得長生，上聞諸天，諸天之上，各有生門。中有空洞謠歌之章，諸仙靈篇，辭參高真。
第一長生神仙南和真君飛空之音
我適飛輿，遐造八荒。空洞生風，玉音遼遼。鳳軒崛起，環山復水。紫金作宮，蟠基六龍。內有大君，金姿玉容。儼坐紫雲，絳衣剪虹。下觀兆人，錄紀善功。冥與化通，長生無終。照覽十天，騁霧浮空。左挾金真，右扶玉童。詠此洞章，神昇九重。
第二久視真妃瓊明玉符之章
明璣龍翹，冠彼緑縝。錦裾流雲，香車華軫。南宮九門，日惟月隱。時乘六淳，金鸞玉一表。夕眄龍山，芝田霞嶺。天官捧策，神使列請。書兆生籍，鬱清涵景。雙珠四規，宏視無影。無極道君，虛真寶名。梵氣回環，玉符變形。生兆神氣，青帝凝魂。朱芒蘊光，八威輝煌。嚥以瓊泉，龍低虎昂。賜兆祕訣，晨風錦光。
第三長生大帝君宮中太微神母歌曰
六星爛爛，對臨天剛。宮浮紫煙，玉翬昊蒼。帝君丹袍，瑤笏龍刀。三魂七魄，竟井魁魒。天嬰煒秀，嘯泛雲濤。口吐赤文，光纏景霄。六真夫人，錦帳金韜。迅風朱陵，風背鸞腰。飲月咀日，碧霜琅膏。玄芝萬株，絳實殷桃。授以長生。久視遊遨，揖此晨暉，仙露飴醪。變骨為玉英，歌此玄中豪。
此三界之上，瓊明天中，飛空歌音，音參洞章。誦之百遍，名度南宮。誦之千遍，天帝保迎。萬遍道備，飛昇太空，過度三界，位登仙公。有聞靈音，仙王敬形，敕制地祇，侍衛送迎，流火玉眸，自然入身，身光如瞳，洞照萬神。長生神仙，道胎結嬰，龍氣灌濯，南極同盟，親拜黃老，口受神文，是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是長生大帝君，及長生神王隱祕之音，皆是大梵之言，非世上常辭。言無韻麗，皆是長生久視永存大法，隱祕其章，故謂玄奧，難可尋詳。上天所寶，祕於玄都紫微上宮，依玄科四萬劫一傳。若有至人齎金寶傾心，依舊格告盟十天，然後而付焉。
道言：夫天地運度，亦有否終。日月五星，亦有虧盈。至聖神人，亦有休否。末學之夫，亦有疾傷。欲延生績命，過度運會，皆當祈叩長生大帝君，南極神王。則命注玉檢，名刊金格，兔過三塗，超濟八難。凡有此災，同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫學長生久視大法，心契自然，玄默懷道，與造化冥一，誠通玉清。而世患縈縻，緣賞未際。或運當易骨，五臟更生。或神樓九宮，鍊華脫化。或末學道淺，仙品未充。運應滅度，身經太陰，雖長生久視大法未備，見身功缺而心洞無有，神已長生，骨肉未鍊。臨過之時，同學至人為其行香，誦經十過，以度生名如法，徑上南宮，賜以生道，隨其學功，計日而得更生。轉輪不惑，便得神仙。
道言：夫長生久視之法，其禁至重。或守心自然，玄契妙道。或從師請法，能致久生。或陰營眾德，功及羣靈，天官列言，得以永世。或神觀內洞，徹見道根，俯視二儀，遐窺往劫，近若旦夜。宿命因緣，善功業債，如觀尋尺。與造化為徒，出生入死，運用由己，延日為劫，促劫為日，千春為朝，萬劫為夜，長生久視，卷舒在意，則非學道修誦所能。或天稟特異，氣質不凡。如天有神仙，地有松栢，人有耆艾，皆靈成自然。聞道而得，聞道而生，不原於教理，別得天真，卓挺於世者也。至若天地運終，三辰失次，四時不調，國境生災，兵劫不息，疫毒流行，師友命過，亦當修齋行香，誦詠此經。夫齋戒誦經，功德甚重。上消天災，保鎮帝王，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中真王，亦保舉爾身，得道者乃當洞明至言也。
諸天中天大梵隱語無量音
道君撰
東方八天
明柯遜淳，靜微樂惇。幾研菟棋，純精杳紛。韜祕幽諱，交渾冶崙。氣徹內返，神嬰自存。職熾嶼崵，偶銜丕容。吟宂潛納。寶粹溫通。屈流地海，頂遘繪同。玉霐延和，仙鍊輔沖。
南方八天
玻回霞液，凝降崿樓。玄黃滋化，曲窊漕濛。奎室虛光，三宸皎昌。青白英元，黃真火堂。冏照東華，飲瀹粲張。扶思舉龍，軨車控翔。熒庚捕壇，玄井護昆。網射激明，靈魔渾然。
西方八天
庭雲鬱披，鋌瓊感機。左池汨鳴，結英懽屍。灌引天淵，復運太微。眇私山玄，恍命薰怡。陰斗弼軀，異爽挾和。赤章緑典，道廓應施。合就匪緒，忽辨意衡。象胚先元，化華甦宣。
北方八天
獄酆都首，影酪魂醜。馥味音姦，籍官統祆。龍委瀆谷，米聿輪腠。此●宏出，洞真和玖。隱功衛子，壽頤煒觀。呼徵大殺，韓司詔候。移超隱峰，默彰離遘。無號幕研，碧空浮遷。
道言：此諸天中大梵隱語，無量之音。舊文九炁丈人染赤彪之獸，流丹之液，題書長生大帝君南明之殿，青環之璧，空中出字，皆廣長一丈。金氣鏤縷，釆明以紫，寔丹入玄，玄又入丹。丹玄起煙，鬱勃上元，題寫佩服，誦習相傳。最上妙訣，慎勿妄宣。天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大勳魔王，保舉上仙，道備尅得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，羣祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集羣仙。天無氛穢，地無祆塵，冥慧洞清，大量玄玄也。
