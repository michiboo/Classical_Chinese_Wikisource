
道言：昔於丹靈天中，絳彩飆歌朱陵昌土，受元始度人南宮延生無量上品。元始天尊當說是經，周迴十過，以召十方，始當詣座。天真大神，上聖高尊，妙行真人，南昌上宮天機內省，延生保僊上真道君，南宮延生天機上相真宰，天機上吏真宰，天機真倦真宰，天機直神真宰，丹元僊官，三元僊官，天機都吏，甲騎神吏，無鞅數眾，乘空而來，彤霞神霄，寶輿丹輪，鳳蓋垂蔭，流明紫光，九色蓊蔚，洞煥太空。六日六夜，南昌上宮，星樞守躔，候鼓不鳴，龍嶽水刻，玉滴停注，煙旗浮空，霧帷卷香，樞機二省，十官秉笏，嚴領局部，神風輕襲，虛海澄映，天容廓清，氣界昭曠，一國地土山川林木，緬平一等，無復高下，土成柔玉，紺膩純明，洞徹圓羅，無有異色。眾真侍座，元始天尊玄坐空浮六龍戲珠交昇雲錦之座。說經一遍，諸天大聖同時稱善，是時，南昌宮中，天機內省，註上兆庶延生保僊之名，萬億論計得仙之人，九萬餘條。說經二遍，南辰朱華，映滿碧虛，雲綱縈回，瑰衡蚪屈。說經三遍，琳琅振韻，讚美洞章。說經四遍，南宮啟關，生育萬彙。說經五遍，天機流運，五德平昌。說經六遍，六星搖光，萬神協慶。說經七遍，仙等無終，世壽遐遠。說經八遍，真魔降券，度兆延生。說經九遍，雨花盈尺，天香合雲。說經十遍，世無夭折，樂慕靈真，是時，一國是男是女，莫不傾心，皆受護度，鹹得長生。
道言：是時，元始天尊說經一遍，東方無極無量品延生至真大神，無鞅之眾，浮空而至。說經二遍，南方無極無量品延生至真大神，無鞅之眾，浮空而至。說經三遍，西方無極無量品延生至真大神，無鞅之眾，浮空而至。說經四遍，北方無極無量品延生至真大神，無鞅之眾，浮空而至。說經五遍，東北無極無量品延生至真大神，無鞅之眾，浮空而至。說經六遍，東南無極無量品延生至真大神，無鞅之眾，浮空而至。說經七遍，西南無極無量品延生至真大神，無鞅之眾，浮空而至。說經八遍，西北無極無量品延生至真大神，無鞅之眾，浮空而至。說經九遍，上方無極無量品延生至真大神，無鞅之眾，浮空而至。說經十遍，下方無極無量品延生至真大神，無鞅之眾，浮空而至。十遍周竟，十方無極南宮延生天真大神，一時同至，一國男女，傾心歸仰，將聞元始天尊宣示南宮延生之法，成真之要。各相謂言，我等位證天人，住諸天中，未聞天司，名品居處，統治三元，生死罪福，功過所在，南宮延生。但知大略，南昌上宮，為南極長生大帝君之總司，延生之所，復在何治，有何典宰主吏，三元之民，當何祈請，遂獲延生，將享無極。今日天尊敷陣綱括，開曉天人，我等宜各精心，歸依大法，修證前詣，再拜稽首。來者有如細霧密雲，無鞅數眾，迮國一半土皆偏陷，非可禁止。一切大眾，圍繞座側，瞻佇靈顏。覬聞妙法。元始俯仰四顧，攬幾迴天，儼紫金光容，發言宣告大眾曰：夫天地定位，君臣乃立。三天上帝，設官布政，分治三元。紫微太微，為兩極之司，以主生死，世人罪福，仙真功過，紫微曹局，係於北斗。太微案掾，隸於南辰。紫微天官之司，則有太玄都省，以統三官。太微大君之司，則有天樞天機二省，以延注生命，校領羣靈。南斗第五星曰天樞，第六星日天機，樞機二省為上帝之內司，長生大帝正所御也。天有三省，以治三元，則樞機之司並屬於南昌上宮，即太微宮也。三省之內，金闕侍中上相上宰侍郎倦卿司命，以共治之。兆能長齋，奉詞天機省中，懇禮長生大帝，嚴備供養，勤誠不替。則有九天採察考校真官，按兆功過，上聞機省，則上相注筆，為兆延生，壽無紀極，不必丹芝，可俟僊道。大眾欣躍，乞獲詳教，渴佇聖言。於是元始懸一寶珠，大如黍米，在空玄之中，去地五丈。元始登引，天真大神，上聖高尊，妙行真人，天機內省上相真宰，靈官直符，甲卒統騎，南宮延生無量大神，十方無極至真尊神，無鞅數眾，俱入寶珠之中。天人仰看，惟見拂拂從珠口中入，既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，鹹得延生。不殺不害，不嫉不妬，不淫不盜，不貪不欲，不憎不歴。言無華綺，口無惡聲，十二善行，專則延生，南宮自聞。天機列言，七世命仙，齊同慈愛，異骨成親，國安民豐，欣樂太平，經始出教，一國以道。預有至心，宗奉禮敬，各得度世。
道言：元始天尊說經中所言，並是上帝南宮延生內名，隱韻之音。亦是天機省中上相內諱，百靈之隱名也。齋戒誦之，直符詣天機省，乞延生之籙，太上度南宮之契，兆得延生，永世長存。非世之常辭，上聖已成真人，通玄究微，能悉其章，謂之十過，諸天遙唱，萬帝設禮，南宮延生，天機紀齡，雙景照頂，泥丸返精，羣魔束形，鬼癘滅爽，回屍起死，白骨成人。至學之士，誦之十過，則大君流遷，三省言功，魔精喪眼，鬼祆滅爽，濟度垂死，絕而得生。所以爾者，學士穢氣未消，體未洞真，召制百神，威未制天政，德可伏御地祇，束縛魔靈，但卻死而已，不能更生。輕誦此章，身則被殃。供養尊禮，門戶興隆。世世昌熾，與善因緣、萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，南昌宮中，天機省宰，上相真君，請長生大帝玉篆龍文，九雲之書，雲章寶籙，統僊驅吏八鸞真符。告下酆山泉曲之府，使億曾萬祖，幽魂苦爽，皆即受度，上升朱宮，格皆九年，受化更生，得為貴人。而好學至經，功滿德就，皆得神仙，飛昇金闕，遊宴玉京也。上學之士，修誦是經，南極丹元，左靈仙府，真官直符神吏，為兆延生，皆即受度，飛昇南宮。世人受誦，則九元八極，四斗三真，十二仙官，教兆隱遷，延生長年，後皆得作屍解之道，魂神暫滅，不經地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役治官。侍經南宮，玉童玉女，各二十四人，營衛神文，保護受經者身。
道言：正月長齋，誦詠是經，南宮延生長生大帝，敕太玄九仙君，太虛無上君，太上九老仙都君，為兆開心，通幽洞冥，為上世亡魂，斷地逮役，度上南宮。七月長齋，誦詠是經，南宮延生天機上相，告太虛紫元洞陽元君，太素仙元君，太上秀樂君，為兆辟妄，長獲至真，身得神仙，南宮書名，黃籙白簡，削死上生。十月長齋，誦詠是經，南宮延生金闕侍郎，請玉華洞靈君，玉華紫靈君，元丹中皇君，為兆護身，忠事至尊，孝及一門，為國王帝主，君臣父子，安鎮國祚，保天長存，世世不絕，常為人君，安鎮其方，民稱太平。八節之日，誦詠是經，南宮延生玉清三皇太帝，華陽仙君，紫靈仙君，洞陽仙君，開兆八關，得見真仙，得為九宮真人。本命之日，誦詠是經，南宮延生長生大帝，敕太極仙君，清靈仙君，九光仙君，十華仙君，延兆生籍，赦罪超神，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐紫赤絳三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，南宮天機，相宰神官，俱降兆前，日月照明，洞煥室內，項生圓相，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，俓御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，南宮延生上品，天機度人。太微隱韻，離合自然。混洞赤精，無無上真。化為南極，六司高宸。天樞統兵，總御三元。天機內省，天政所干，統攝南宮，主校延生。元始祖劫，化生諸天。開明兩極，水火天根。上無復祖，惟道為身。九龍雲書，八鸞真文，攝氣命仙，召靈招真。十極飛報，玉章瓊文。三省開廓，普植神靈。太玄都紏，樞機輔丞，持印執法，八天鳳文。無文不光，無文不明，無文不立，無文不成，無文不度，無文不生，是謂大梵，天中之天。鬱羅蕭臺，玉山上京。上極無上，大羅玉清。眇眇劫刃，若亡若存。三華離便，南昌妙庭。金闕玉房，森羅淨霐。神霄梵氣，周迴十方。中有南宮延生之神，中有南極長生大帝君，中有神府青華帝君，中有天機上相上吏真神真宰真君，中有延生司馬大神，中有好生主錄韓司丈人真君，中有南上司命司錄延壽益筭度厄尊神。迴骸起死，無量度人。今日校錄，諸天臨軒。
東方無極延生注善神王，長生大聖，無量度人。
南方無極延生考察神王，長生大聖，無量度人。
西方無極延生賞功神王，長生大聖，無量度人。
北方無極延生校錄神王，長生大聖，無量度人。
東北無極延生定品神王，長生大聖，無量度人。
東南無極延生紀壽神王，長生大聖，無量度人。
西南無極延生上奏神王，長生大聖，無量度人。
西北無極延生僊誥神王，長生大聖，無量度人。
上方無極延生帝司神王，長生大聖，無量度人。
下方無極延生巡省神王，長生大聖，無量度人。
十方至真南宮延生神王，長生大聖，無量大神。並乘紫雲琅輿朱輦，華蓋碧輪，驂駕丹鳳，五色青龍，建火鈴制魔之節，六甲召真靈旛，前嘯九部齊唱，後吹八樂同鳴，飛空遊僊，嘯歌噰噰，五帥啟塗，四靈翼轅，憶乘萬騎，浮空而來，傾光迴駕，臨真延生。天機丞相，南昌上宮，韓司主宰，延生大神，執籙把籍，齊到帝前，隨所應度，嚴校諸天。兆能投誠，奏告南宮，摽紀生命，月日時年，奏章通詞，洞館隱天，詣南昌上宮，天機內省。金闕侍郎，南上司命，靈虛真仙，注筆丹籍，延生續年。已枯復榮，已殘復完，已滅復起，已朽復堅。天機上生，錫兆長生。普告三界，無極神鄉，泉曲之府，北都羅酆，三官九府，十二河源。上解祖考，億劫種親，疾除罪簿，落滅惡根，不得拘留，逼合鬼羣。南宮符命，時刻昇遷。北都寒池，部衛形魂。制魔保舉，度品南宮。死魂受鍊，仙化成人。生身受度。劫劫長存。隨劫輪轉，與天齊年。永度三塗，五苦八難，超淩三界，逍遙上清。上清之天，天帝洞機，無色之境梵行。
東方八天
玉曆司仁天，帝慈持宗元。
化植蒼靈天，帝廣繁儀王。
道華秀功天，帝純平子兮。
寶宸妙生天，帝沖玄定僊。
太玄靜真天，帝慈持宗元，
遘僊滌想天，帝廣繁儀王。
崿龍布和天，帝純平子兮，
清丘洞夷天，帝沖玄定僊。
南方八天
正紀黃元天，帝覺浮丹明。
朱房簡真天，帝絕洞九方。
曲化耀威天，帝恬昭延生。
炎正宗成天，帝殿公維良。
皇極變成天，帝放鐸卒馳。
丹明感僊天，帝鍊歸牧玄。
飛龍晨燭天，帝育垠祕懷。
神闕絳玉天，帝浮棠嘉萌。
西方八天
七靈素明天，帝虎襄威。
機輪皓都天，帝勝元衍光。
靜生太元天，帝自真定開。
清明回光天，帝監印主收。
敢司正刑天，帝制懲檢冥。
道嚴戒城天，帝曜道高昌。
玉龍昇汭天，帝昇奇纂神。
盈虛總靈天，帝對神把真。
北方八天
朝極靜順天，帝烈華至彬。
履剛召靈天，帝常祐柯童。
玄真海遙天，帝伯赤飄光。
玄洞五雲天，帝曷迴樞純。
金呈禁理天，帝保撫慶明。
玄靈斗宮天，帝契超燕宗。
萬福帝皇天，帝善持揭藍。
玉雲靉龍天，帝母精羅源。
三十二天，三十二帝。南宮隱諱，南宮隱名。天中空洞，自然靈章。太微隱韻，太微之音。太微之尊，南昌之神。天機真宰，南宮之靈。九府十曹，飛報上清。無量之奧，深不可詳。敷落神真，普度天人。今日欣慶受度，延生永固，曆關諸天，請滅眾惡，斬絕地根，超度五苦，名列大玄。東斗主筭，西斗記名，北斗落死，南斗上生，中斗大魁，總監眾靈。青帝護魂，白帝侍魄，赤帝養氣，黑帝通血，黃帝中主，萬神無越。青籙真官，吉多真伯。赤籙真官，擘山擎石。白籙真官，黃越赤靈。黑籙真官，銜雷鐵腹。黃籙真官，天道神力。五籙真官，萬神之宗。飛行鼓從，總領僊兵。麾幢鼓節，遊觀南宮。威聲赫奕，帝省言功。南昌績生，嚴攝北酆。神府受命，普掃不祥。神龍吐毒，天馬四張。金精前驅，飛神仗旛。擲火萬里，流鈴八衝。敢有幹試，拒遏上真。金鉞前戮，流火後刑。屠割鬼爽，炎飆無停。千千截首，萬萬剪形。魔無干犯，鬼無祆精。三宮北酆，明檢鬼營。不得容隱，金馬驛程。普告無窮。萬神咸聽。三界五帝，列言上清。
大洞啟曆，這合自然，恍惚結氣，界域斯張。君父臣民。列職分庠。凝玉為京，初易龍康。帝出而治，左右紀綱。三宮肇基，三省闢張。三府總司。按牘維防。眇眇億幼，混沌之中。上空無色，下空無淵。風鼓澤涸，水堅為山。空生元土，金剛乘天。天有萬官，命世經天。天上天下。無幽無冥，無形無影，無極無窮。自然神化，變造形容，溟涬大梵，與道合同。民有耳目，不知視聽，潛默漠昧，遼廓無光。赤明開圖，運度乃宣，元始安鎮，敵落五篇。赤書玉字，八威龍文，保制劫運，三界長存。符變僊真，官司臣鄰，氣復成符，象與空淪。梵氣彌羅，萬範開張，元綱星舍，隨氣流演。三十二天，輪轉無色，周過十方。蔭蓋乘車。階登紫房，太玄都司。大魁植彊，旋樞歷機。據斗建綱，掖帶二省，統號南昌，順行六儀，回度五常，三十五分，總氣上元。八景冥合，氣入玄玄，上帝樞機，天之喉舌。下應體躬。心目為玄。玄中太皇，南官延生。上帝高真。泛景太霞。嘯詠洞章，金真明郁。流響泥丸，雲營在中。白珠連連，玉音攝氣。耳聰鍾絃，靈風自徊。百神聚煙，紫虛鬱秀。輔翼萬仙，千和萬合，自然成真，真中有神。長生大君，青華左公玉妃右神，南上道王。執玉垂紳。太一在前，司命在後，桃康合延，吐英噏秀。執符把籙，保命生根。閱籍南宮。請算北元。上遊上清，出入華房，八冥之內，細微之中。下鎮人身，樞為腦空。不動者空，絳宮為機。索幽見微，中理五氣，混合百神，十轉迥精。萬氣齊仙，南宮延生。無量度人，機開八門，飛天法輪。罪福禁戒，宿命因緣。普受開度。死魂生身，身得受生，上聞諸天。諸天之上，各有生門。中有空洞。謠歌之章，真聖靈篇。辭參高真。
第一南宮延生天機上相飛空之音
天機據擒，帝宮維南。欲延爾生，無引機轅。機軸不動，道大勿用。機轅相馳，不病則屍。天機乘物，召則應之。善惡功過，率關帝司。機靜神動，僊飛南宮。謹機祕真，卓為靈人。運機以天，道法自然。運機以心，喪精失身。心目為機，象以四時。我握其寶，上帝所知。
第二南宮延生天樞上相之章
六星在南，上通朱陵。炎炎丹霄，絳闕彤庭。環樞者空，空體無形。無形不動，孰使其靈。靈無使從，惟帝是膺。天政以常，勿伐勿矜。有相若助，徒為主名。靜而無為，道以公平。象彼泥丸，中居至神。混與空合，百骸自生。大樞任成，無得無名。我駕飛飆，下觀億程。
第三南宮延生長生大帝歌曰
電輪舞空，命駕神宮。雲旗燿熠，紫雲光襲。下有萬仙，龍翼我轅。紫霞為蓋，天衣河帶。樂攜高上，席宴華童。南昌列言，道濟真功。注善延生，勳靄仙宗。人無私機，正意為師。情念鋒起，招魔致鬼。僊聖殊超然，豈獨長生已。浮身八景間，俯盻青圓羅。丹林覆諸天，玉音揚洞歌。憫此塵中人，一瞬隨流波。燒香捧靈篇，真人自來過。
此三界之上，飛空之中，真王歌音，音參洞章。誦之百遍，名度南宮。誦之千遍，真仙保迎。萬遍道備，飛昇太空，過度三界，位登仙公。有聞靈音，真王敬形，敕制地祇，侍衛送迎，拔出地戶，五苦八難，七祖昇遷，永離幽關，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及南宮延生隱祕之音。統明樞機之司，為上帝喉舌心目之任，皆隸南昌上宮，為金闕之要地。兆能長齋封章，奏告謁詣真靈，上吏真宰，敷功列言，為其延年，身享天福，澤逮後昆。皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於玄都高上神霄玉清玉府，道合治世，應法以傳。若有至人齎金寶質心，依舊格告盟玉清，然後而付焉。
道言：夫天地運度否終，日月五
星虧盈，至聖神人休否，末學之夫疾傷。凡有此災，同氣皆當齊心修齋，六時行香，十遍轉經、福德立降，消諸不祥。無量之文，普度無窮。
道言：夫末學道淺，或僊品未充，運應減度，身經太陰，臨過之時，同學至人為其行香，誦經十過，以度屍形如法。天機上相，為開南靈延生續命之簡，注記善功，魂神徑上南宮，隨其學功，計日而得更生。輪轉不惑，便得神仙。
道言：夫天地運終，星宿錯度，日月失輝，四時失度，陰陽不調，國境歲災，疫毒流行，兆民死傷，師友命過，皆當修齋，行香誦經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過。皆諸天記名，萬神侍衛，右別至人，剋得為聖君金闕之臣。諸天記人功過，毫分無失。天中真王亦保舉爾身，得道者乃當洞明至言也。
道君撰
元始靈書南宮延生祕篇
東方八天
婁胃握樞，裔延重波。綽摩慶將，陸徒凝帝。抱能興生，仗仙獨麗。銳伯麟元，綿洪騫熾。角飛兼羅，昒悅遘慧。越嘉童貽，雲鐸府位。梵方應落，彌迢緣遷。辟都登廂，丙寧盈牋。
南方八天
烏東寧駝，畢蒼兗回。壯輔裒淵，星柯監摧。爵邏謹韜，闡時沂泉。耀芒赤奕，龜蹊宜陳。聚掌滅魅，寂盧歷聽。號炎都利，軫沖格真。漸旻蘇康，嶽靈衝渦。正並挾宥，棘囉達辰。
西方八天
灝景太華，扃韓附瑾。變清流穢，萌梁順忻。曜燄剛式，璞持妙成。梵度元品，恢漠連濱。常融殊丘，敵乾峨屏。混化開兌，偃池顫因。樞關崿都，避爻魚圍。質傍樊儲，遍蕩掖奔。
北方八天
玄漢巨漠，騰輪腆陽。龍堅華育，惠班至莊。答落正位，照艾虛危。錫河律多，稟察興和。瓚鼎幽仰，杞靈欽蓬。晦洞室育，俛墮熒放。竺洛紀籍，燕坤呈魔。內殺醜祆，玉延終壁。
道言：此諸天中大梵隱語，無量之音。舊文刻書南宮鳳臺之上，召南極斗極真人，開兆玉歷，延生永世，拔度七祖，帝澤千重，身飛金房，書籍朱童，字皆廣長一丈。長生大君昔寶其文，以為正音。有知其音，能齋而誦之者，諸天皆遣定真神王，下觀其身，書功勤其，上奏諸天，萬神朝禮，地祇侍門，大功真王，保舉南昌，道備剋得，遊行三界，昇入神霄。
此音無所不辟，無所不禳，無所不度，無所不成，天真自然之音也。故誦之致神王下觀，上帝遙唱，萬神朝禮，三界侍軒，羣祆束首，鬼精自亡。琳琅振響，十方肅清，河海靜默，山嶽吞煙，萬靈振伏，招集羣僊，天無氛穢，地無祆塵，冥慧洞清，大量玄玄也。
