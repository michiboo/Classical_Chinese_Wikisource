
道言：昔於玉靈天中，明景謠歌大威神土，受元始度人斬滅五行邪怪無量上品。元始天尊當說是經，周迴十過，以召十方，始當詣座。天真大神，上聖高尊，妙行真人，五帝真官，明威大將，斬邪騎吏，陰陽三五，總統官曹，紫微神兵，無鞅數眾，乘空而來。金暉映虛，寶輿仙飈，華光羽蓋，纏鬱晨霞，萬景交朗，煥燿八圓，七日七夜。十方仙真，層樓寶闕，洞化相通，天綱停徊，星絡正度，神風微扇，妙靄凝香，氣象融和，海嶽澄清，一國地土山川林木，緬平一等，無復高下，土皆作華玉，瑩鮮五明之色。眾真侍座，元始天尊玄坐空浮景燿神龍御化天元之座。說經一遍，諸天大聖同時稱善，是時，一國男女，斷滅五慾之情。說經二遍，五化隆昌。說經三遍，五緯順躔。說經四遍，五氣常平，萬物咸亨。說經五遍，五常不擾，道治日新。說經六遍，五運推協，無有乖愆。說經七遍，五文顯布，玄教開明。說經八遍，五神守正，威用宣張，真氣充溢，蠲蕩不祥。說經九遍，五精固養，保育靈光。說經十遍，五行之內，邪怪俱亡，是時，一國是男是女，莫不傾心，皆受護度，鹹得長生。
道言：是時，元始天尊說經一遍，東方無極無量品斬滅青精邪怪至真大神，無鞅之眾，浮空而至。說經二遍，南方無極無量品斬滅赤精邪怪至真大神，無鞅之眾，浮空而至。說經三遍，西方無極無量品斬滅皓精邪怪至真大神，無鞅之眾，浮空而至。說經四遍，北方無極無量品斬滅黑精邪怪至真大神，無鞅之眾，浮空而至。說經五遍，東北無極無量品斬滅火行遊精邪怪至真大神，無鞅之眾，浮空而至。說經六遍，東南無極無量品斬滅金行遊精邪怪至真大神，無鞅之眾，浮空而至。說經七遍，西南無極無量品斬滅水行遊精中央黃精邪怪至真大神，無鞅之眾，浮空而至。說經八遍，西北無極無量品斬滅木行遊精邪怪至真大神，無鞅之眾，浮空而至。說經九遍，上方無極無量品斬滅天元五行邪怪至真大神，無鞅之眾，浮空而至。說經十遍，下方無極無量品斬滅地元五行邪怪至真大神，無鞅之眾，浮空而至。
十遍周竟，十方無極斬滅五行邪怪天真大神，一時同至，一國男女，傾心歸仰。來者有如密雲細霧，無鞅之眾，迮國一半土皆傾陷，非可禁止。於是元始化一圓象，大小無常，煒耀五色，在空玄之中，去地九丈。元始登引，天真大神，上聖高尊，妙行真人，五帝真官，明威大將，斬邪騎吏，陰陽三五總統官曹，十方斬滅五行邪怪至真神王，紫微神兵，三天給事，無鞅數眾，俱入圓象之中。天人仰看，惟見拂拂從圓象中入，既入圓象，不知所在。國人廓散，地還平正，無復欹陷。元始即於圓象之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，咸行正心。不欹不陷，不誑不佞，不狠不愎，不戾不乖，不嫉不惡。言行平直，智識剛明，齊同慧悟，異骨和同，國安民康，欣樂沖融。經始出教，一國以道，預有至心，宗奉禮敬，皆得度世。
道言：元始天尊說經中所言，並是諸天上帝內名，隱韻之音。亦是真魔內諱，斬滅五行邪怪百靈之隱名也，非世上之常辭。上聖已成真人，通玄究微，能悉其章。誦之十過，諸天讚詠，五靈敬侍，金木水火，元土合併，神粹凝和，毒害不生，混養內化，洞冥至真，邪怪鬼祆，無緣而興。至學之士，誦之十過，則五帝鑑觀，九真舉仙，邪試滅跡，怪禍永蠲，道業保固，善行克全。所以爾者，通感五行之神，蕩伏邪怪，召制威靈，克成至道，和合真氣，保育人命，得躋玄境。降會高真，不死而已，豈復更生。輕誦此章，身則被殃。共養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，十方斬滅五行邪怪之神，勦絕魔精，五行之內，不為殃禍，災咎永消，用保福祥，而運化常寧，安鎮率土，普承玄恩，仁壽富樂，清靜自然也。上學之士，修誦是經，消滌邪害，道氣清真。世人受誦，則元真受妙，惑念永忘，全其壽年，後皆得受鍊度之道。魂神暫滅，不經地獄，即得返形，遊行太空。此經微妙，普度無窮，一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳，輕泄漏慢，殃及九祖。長役考官，侍經五帝，玉童玉女，各三十六人，營衛神文，保護受經者身。
道言：正月長齋，誦詠是經，召上元將軍，斬滅五行邪怪，不正之祆，即使天界澄廓，七燿常明。七月長齋，誦詠是經，召中元官將，斬滅五行邪怪，不正之精，保衛兆民，使安其生。十月長齋，誦詠是經，召下元官君將吏，五嶽兵馬，斬滅五行邪怪，不正之靈，安鎮天下，慶祐君親，歷世綿長，後天而存。八節之日，誦詠是經，召天地四方八極兵馬，卻絕魔靈，順布五氣，長養生成。本命之日，誦詠是經，召天元九宮，星宿真官，威殺之神，檢校命籙五行邪怪，祛斬滅蹤，五神守正，萬氣資形，生道靈堅，超遷上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃赤三色雲氣之中，內外蒼冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂。修行至經，無量度人，願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，上品妙首，斬邪滅怪，十迴度人。百魔隱韻，離合自然。五氣真文，玄虛上神。大混靈源，天地幽根。統運五氣，五行之元。大化總御，歷劫綿綿。五行布育，相保生成。非道不顯，非道不明，非道不立，非道不真。錯沴結靄，邪怪流形。自然神德，祛伐無停。是為妙範，玄上之宗，太極玉關，金關靈都。陰陽元會，三氣之樞。浩浩元氣，乍合乍殊。青琳玉宮，始暉妙庭。墉臺積霄，交和燿晶。大周十境，羅絡彌綸。中有調運五行順化之神，中有宰御玄極生育之君，中有馘祆破害大神，中有仙靈寶籙官君丈人，中有陰陽三五七九明威正一定命尊神。斷滅邪怪，無量度人。今日校錄，諸天臨軒。
東方無極飛天斬邪滅怪神王，長生大聖，無量度人。
南方無極飛天斬邪滅怪神王，長生大聖，無量度人。
西方無極飛天斬邪滅怪神王，長生大聖，無量度人。
北方無極飛天斬邪滅怪神王，長生大聖，無量度人。
東北無極飛天斬邪滅怪神王，長生大聖，無量度人。
東南無極飛天斬邪滅怪神王，長生大聖，無量度人。
西南無極飛天斬邪滅怪神王，長生大聖，無量度人。
西北無極飛天斬邪滅怪神王，長生大聖，無量度人。
上方無極飛天斬邪滅怪神王，長生大聖，無量度人。
下方無極飛天斬邪滅怪神王，長生大聖，無量度人。
十方至真飛天斬邪滅怪神王，長生度世無量大神，並乘晨霞寶輿，仙飈華光，羽蓋驂衛，三元官將，十極仙靈，建斬邪之節，滅怪神旛，前嘯洞真之曲，後詠靈虛妙歌，紫鸞玄鵠，吟嘯相和，天蓬啟途，龍虎翼轅，億乘萬騎，浮空而來，傾光迴駕，監真度生。天關內宰，火鈴上曹，監察大魔，威禁玄靈，紫清主錄，監度大神，執麾仗鉞，大布威靈，齊奉帝符，檢錄五行，察制萬類，造化靈司。山河海嶽，經緯星躔。八溟九壘，十二宮辰。桔蕩祆忒，乖沴之愆。束縛惡精，邪怪之形。不得怠縱，逸肆魔群。元始告命，勑使神兵。斬邪無蠲，開化生津。保安正道，迴度劫輪。真機變鍊，妙氣敷榮。人無疾橫，神德合明。永度世厄，與天齊齡。超出三塗，絕離苦難。越昇魔界，遨遊上玄。上玄之天，天帝鬱延，無色之境梵行。
東方八方
玉儀明度天，帝忽回題蘇。
寂玄通正天，帝寥遙初。
輔覺鎮陽天，帝秀丹琡觀。
始明運修天，帝辯盈子通。
靈澤隨化天，帝海光洞珠。
方洞曆皇天，帝去害無盡。
京基耀光天，帝波斯普臺。
紫麟召仙天，帝福長生。
南方八天
太妙鬱晨天，帝寶策紫微。
頂光履真天，帝道極祕呈。
存玄慶智天，帝頓希谷仁。
傳靈滅魔天，帝駢邾蕩魔。
顯生變身天，帝陰穴露堪。
赤寶垂安天，帝益鹿杳機。
錫熺祐明天，帝冤婁莎庸。
洞光敬玄天，帝何童歷聰。
西方八天
神文示宗天，帝玉棋上元。
虎裳世標天，帝梵無延康。
遊真虛用天，帝謁昌華龍。
正氣符剛天，帝邈育規。
測神問封天，帝宣幽述真。
奏功證道天，帝運常明。
烈地薈冥天，帝號希淵途。
誅怪通政天，帝處彥那靈。
北方八天
禁鎮百無利元天，帝瓊敷仙。
高宸泰微抃宗夫，帝鳳華飛綱。
洞志幽虛禮剛天，帝文何德揚。
九迴轉德思本天，帝陁邈清。
晦俱息康存一天，帝陽文子持。
北清總司天，帝判皇極峒。
玄微察命天，帝壽蒙資成。
鑒神按獄訊靈天，帝望賾夷卿。
三十二天，三十二帝。諸天隱諱，諸天隱名。天中空洞，自然靈章。諸天隱韻，五行之音，五行之尊，五行之神，五行大魔，五行之靈。九和十合，變化上清。無量玄奧，深不可詳。敷落神真，普度天人。今日欣慶受度，歷關諸天。請滅怪惡，斬絕邪源，調運五行，功參大元。真王鎮御，道氣開宣。東極化木，西極生金，北極凝液，南極激炎，中極上宮，合會四玄。青帝衛生，白帝歛德，赤帝蕩祆，黑帝收毒，黃帝中王，萬禍俱息。木行大魔，飛光寶龍。火行大魔，燿天紫童。金行大魔，返神會容。水行大魔，駕氣乘風。土行大魔，劫霞洞穹。五行大魔，萬神之宗。部率神官，出入幽冥。橫戈擁甲，萬騎雲奔。統攝威伐，與道同倫。玉天開化，察錄神奸。靈明通泰，蠲卻無前。玉樞流擲，烈銳八延。三將馳驅，四帥揚旛。攫天觸爓，擊雷散煙。敢有干試，據遏上真。金鉞前戮，巨天後刑。掃除邪怪，風火無停。千千截首，萬萬剪形。魔無干犯，鬼無祆精，三官北酆，明檢鬼營。不得容隱，金馬驛呈。普告無窮，萬神咸聽，三界五帝，列言上清。
玄元妙紀，五氣開皇。眇眇大混，混化微茫。上施神華，下布靈光。纏綿元梵，羅絡乾坤。剛柔相感，序列五行。五行相運，造育生成。推蕩無滯，和合歸真。妙道彌輪，運度自然。五真流演，升降迴旋。施養生化，媾氣如泉。五用順常，萬類滋繁。勝氣傍凌，兼位而遷。淫則為癘，邪怪起源。出為崇祆，民物銜冤。上帝勑斬，敷落五篇。赤書玉字，八威龍文。保制劫運，使天長存。梵氣彌羅，萬範開張。元綱流演，三十二天。輪轉無色，周迴十方，旋斗歷箕，回度五行。三十五分，總氣上元。八景冥合，氣入玄玄。玄中太皇，上帝高真。泛景太霞，嘯詠洞章。金真朗郁，流響雲營。玉音攝氣，靈風聚煙。紫虛鬱秀，輔翼萬仙。五氣混合，自然成真。真中有神，太極元君。三天真老，大混尊神。太一司化，三五神官，執符把籙，保度靈真。上遊上清，出入華房，八冥之內，細微之中。下鎮五嶽，上安九天。中理五氣，混合百神。十轉迴靈，萬氣齊仙，五行邪怪，斬滅無干。高明紫微，流轉諸天。掌世罪福，與道同玄。仙道貴生，無量度人。炎炎五星，飛天如輪。下維九宮，上開八門。罪福禁戒，宿命因緣，普受開度，五行生身。身得受生，上聞諸天。諸天之上，各有生門。中有五行，空洞之章，真王靈篇，辭參高真。
第一化生五行飛空之音
大梵未開，無形無名，二儀分兮，位列五行。東青西素，南丹北玄。元一中黃，五氣相循。各有主性，與道變遷。此為道根，色質相連。寶臺玉宮，碧山金門。上真仙聖，無量帝君。冥冥之中，運合真神。錦旛黃綬，紫蓋朱輪。皆真五色，隨化成形。息意冥一，分化億千。超度三界，飛空結仙。此道世莫知，真王當普宣。神霄數萬里，金闕相輝鮮。飛神恍惚間，萬聖馳雲軿。世途念流轉，使我常哀憐。何如向玄道，妙本晤所歸。邪怪盡淪息，長居玉帝前。
第二斬滅五行邪怪之章
天元太乙，帝司主兵。護衛世上，保合生精。華衣繡裙，玉冠青巾。青龍左列，白虎右賓。佩服龍劍，五福之章。統部神官，三五將軍。檢校陰陽，運合元機。五行邪怪，莫不傾摧。有邪必斬，有怪必摧。敷祐福祥，啟悟希夷。邪怪已消滅，五帝降靈威。護世過萬年，帝德日熙熙。黃龍下中天，帝壽天所期。神霄空洞章，奏香緑煙飛。
第三和合五行歸身契道歌曰
太虛玄妙神，空洞幽無君。生於渺沸中，造化標元根。淡漠居正性，返照滅邪氛。消魔怪害除，沖融和至真。昭昭智慧鋒，威伐叱祆群。五濁安能擾，明煇華景形。佩服靈寶章，雲光煥爾身。玉符鎮內景，龍虎纏胎嬰。水火金木交，混一宗皇靈。巍巍御絳闕，冥冥理百精。誰知年劫運。長保無窮齡。舞輪三界外，翱翔登九清。
此三界之上，飛空之中，真王歌音，音參洞章。誦之百遍，名度南宮。誦之千遍，魔王保迎。萬遍道備，飛昇太空，過度三界，位登仙公，有聞靈音，邪怪滅形，勑制地祇，護度生民，消拔禍難，超越惡津，七祖昇遷，永離鬼群，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈真王隱祕之音，皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於玄都高上神霄玉清王府東館藏室，依玄科三萬七千年，應運下傳。若有至人齎金寶質心，依舊格告盟玉清，然後而付焉。
道言：夫五行氣逆，則淫僭自生。陰陽勃亂，則邪怪乃作，乘節隨氣，刑害乃興。凡有此災，至士皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫五行衰絕，則命數終盡，三元愆否，則元氣凋微。末學道淺，仙品未充，運應滅度，身經太陰，臨過之時，同學至人為其行香，誦經十過，以度屍形如法。魂神徑上南宮，隨其學功，計日而得更生。轉輪不惑，便得神仙。
道言：五行之氣，出為邪怪，則致天地運終，星宿錯度，日月失明，四時失度，陰陽不調，國界不寧，兵火時起，疫毒流行，兆民死傷，師友命過。皆當修齋，行香誦經，則五行邪怪之鬼，聞經鎮制，呼其姓名，稱說根本因緑之狀。叩首請命，永不敢幹，經隱妙道，及以真符，無不禳卻也。夫齋戒誦經，功德甚重。上消天災，斬滅邪怪，保鎮帝王，下禳毒害，以度兆民，生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失，天中真王亦保舉爾身，得道者乃當洞明至言也。
道君譔
元始靈書中篇
東方八天
橙俞離瓊，律角冥外。祺羅屈丹，妙穎楚僅。雲霏瑤閎，利逸謹慧。參鐸鶉房，偃營生記。珠煥陽甫，符梁照昧。巒格燕盡，冒德施隨。青鄙洛汶，華光擇匱。嬰環何容，枳墩陸會。
南方八天
曖曨奎常，九暄柏枚。漾朗冀泮，琢英明住。卜慮罄曜，丘抨驛催。救溢秉琅，圖倨金夷。渺歷定籌，恆佑慈理。涓浦牛童，加那彥東。梵珞祕思，以龍伾轅。覿綿炳懟，金庭蕭仙。
西方八天
鈕陶紀延，洞留啟宣。角躔東虛，疾通敬湍。招定純微，益素廬全。騰秉紹宣，竺路亨慜。濟幽忻淵，文邦師瀆。寥幾秦元，布庸疑拳。直野魔池，振篇琅祈。昆漠未腆，靈恍宗怖。
北方八天
列晤直定，耿澄微萊。鑑萌資條，陽璉印部。膽但瓊拂，拯紀盈剔。撰慈窺冥，番波氏石。仙潭碧洙，友句肆亭。聿琳序演，粲調持屏。閟塵說沐，洋略扁飛。雷族咸厓，蹟真皇微。
道言：此諸天中大梵隱語，無量之音。舊文字刻書太極東臺喬城之上，喬城為五行出入之墟，以正分度，經變造化，順隆時符，字皆廣長一丈。天真皇人昔書其文，以為正音。有知其音，能齋而誦之者，諸天皆遣日直仙吏，飛玄大神，下觀其身，書其功勤，上奏諸天，萬神朝禮，地祇侍門，大功真王，保舉五辰，道備尅得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致仙吏下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
斬滅木宮邪怪靈符
斬滅火宮邪怪靈符
斬滅土宮邪怪靈符
斬滅金宮邪怪靈符
斬滅水宮邪怪靈符
