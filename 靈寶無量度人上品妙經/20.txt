
道言：昔於始青天中，碧落空歌大浮黎土，受元始度人空洞靈章自然之音。碧落纏虛，天霞流曼，神風鼓激，萬音合響。浮沉清濁，抑揚宛轉，錯而成歌，其聲洞徹，交唱諸天。當於是時，，天地萬物，無聲之類，一時能言，敷道立教。啟玄建宗，一切生類，通理明法。元始天尊當說是經，周迴十過，以召十方碧落世界。飛霞結縷，妙於寶綱，一切天人，龍輿鳳葆，倏忽往來。若經幽竇，空碧炫煥，略無限礙，光煇流他影。照一透萬，中生神風，徐速得度，歌吟應節。虛琴法音，徧無有量，珠樓寶闕，咸出靈韻。讚道讚法讚仙，勸諸天人，興祟善功，深悟上道。天真大神，上聖高尊，妙行真人，碧落至真，自然空歌，金童玉女，無鞅數眾，乘空而來。紺虛凝湛，寒碧洞清，玉馬飈輪，寶繖敷蔭，天音妙梵，隱密互作，九光纏回，五明泛燿。七日七夜，諸天內真，各陞亶樓，齊擊天鼓，龍虎號嘯，星機東搖，二十四天，寶宮殿中，混然碧色，嶽聳波澄，七辰瑩澤，雲容風寂，灝景舒明，一國。地土山川林木，緬平一等，無復高下。天海涵環，土玉蔥情，漻然洞歌，無有異色。眾真侍座，元始天尊玄坐空浮九翠玉臺神龍萬珠之座。說經一徧，碧空洞歌，群響唱善，是時，一國男女，聽牖解關，無幽不聞。說經二徧，華童散輝，照鑑無極。說經三徧，碧落成音，神風緩奏，言詞清越。說經四徧，大智該廣，法身普同。說經五徧，聞歌悟法，還元復命。說經六徧，視身與境，潔如寶珠，隨方現色，道空不遷。說經七徧，悟此空歌，元非起滅，霞張風至，音調自生，入道登真，理從斯得。說經八徧，遊宮浮闕，泳蕩碧虛，內音清歌，流轉隱顯。說經九徧，空洞生華，湧成千界，天人男女，出入黃房，沉碧還虛，呈露道體。說經十徧，霞布十方，歌成九奏，上極大明，下開幽夜，天人大慶，靈寶示祥，是時，一國是男是女，莫不手結天維，足躡雲綱，飛形上清，皆受護度，鹹得長生。
道言：是時，
元始天尊說經一徧，東方碧落空歌至真大神，無鞅之眾，浮空而至。
說經二徧，南方碧落空歌至真大神，無鞅之眾，浮空而至。
說經三徧，西方碧落空歌至真大神，無鞅之眾，浮空而至。
說經四徧，北方碧落空歌至真大神，無鞅之眾，浮空而至。
說經五徧，東北碧落空歌至真大神，無鞅之眾，浮空而至。
說經六徧，東南碧落空歌至真大神，無鞅之眾，浮空而至。
說經七徧，西南碧落空歌至真大神，無鞅之眾，浮空而至。
說經八徧，西北碧落空歌至真大神，無鞅之眾，浮空而至。
說經九徧，上方碧落空歌至真大神，無鞅之眾，浮空而至。
說經十徧，下方碧落空歌至真大神，無鞅之眾，浮空而至。十徧周竟，十方無極。碧落空歌，至真大神，一時同至，一國男女，聞悟法音，傾心歸仰，來者有如無量風雲之聲，繁音大音，無等之聲，未睹形儀，先聞如是音。景若歌謠，笑語讚歎，悲啼環珮，履屧無邊，眾音闠闠而來，徧滿國界，非可禁止。於是元始手挽碧落長縷之霞，盤屈寶掌，圓如碧珠，光明透徹十方世界，碧落空歌，無外之事，若近眉睫，俯窺傍矚，如淨瑠璃。先示法筵，次示大眾，瞻仰未久，忽然之間，擲於空中，去地九劫，大如飛星。元始登引，天真大神，上聖高尊，妙行直人，十方無極，碧落空歌，至真大神，無鞅數眾，俱入飛星妙光之中，一切天人，無不登入。神光晃粲，外者見內，內者見外，上者若附，下者若仰，表裹洞鑒，不知所由，內外咸觀，湛然同體，切處一光，空歌自鳴，碧霞鬱密，神風鏘鏘，十方玉城，融麗齊等，無鞅天人，不知所在。元始即於妙寶光聚之中，說此碧落空歌，是出世道，是長生法，是大化源，是玄妙宗。十方眾生，具此聖心，眼耳口鼻，悉能了知。一切道境，而未有不從碧落之中，空生洞歌，至道法音，徧一切生類，音言應答，由是道生。論法都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人值遇經法，普得開悟，究識本真。知此碧霞，本元始精，天地既開，霞精散遠。經緯演布，絡如絃縷，風動其間，五音共作。不從天造，不從緣生，故知道玄，自然出音。聞此靈音，開辨心目，乃有分別，得悟道真。無聲之中，得聞遐唱，道無終窮，傾心歸仰，咸行大心。無作無欲，無意無念，無想無愛，無執無得，無虛無實，無減無生。言無矯妄，語無惡聲，齊同慈愛，異骨成親，國安民豐，欣樂太平，經始出教，一國以道，咸露至心，吟詠欽禮，皆得度世。
道言：元始天尊說經中所言，並是碧落空歌，天霞四飛，神風潛唱，擊搏生音。內演諸天上帝內名，隱韻之音，亦是十方神王空歌內諱，百靈之隱名也，非世之常辭。上聖已成真人，通玄究微。能悉其章，誦之十過，空洞成歌。神聲遠振，萬帝稽首，千真竦聞，海平兵偃，天谷藏煙，三辰駐輪，權衡停運，八威鼓氣，群魔喪眼，緑骨增秀，靈骸返生。至學之士，誦之十過，則三元奉駕，五帝同軿，封山召雲，攝御鬼營，濟病度厄，絕命更生。所以爾者，學士身洞直極，炁合青玄，碧落之文，刻記心骨。可以召制三界，政預天司，敕戒地官，速送魔醜，壽無盡年，還形度生。輕誦此章，七世傳殃。頂護存禮，道業興隆，世世昌熾，與善因緣，萬試莫幹，靈人降房，斯經高妙，獨步玉京，度人無量，明碧落之音，皇皇道宗，妙莫與勝。
道言：凡誦是經十過，諸天齊到，億曾萬祖，幽魂苦爽，皆即受度，上升東華青宮。空歌召魂，魂知其音，還來附身，魂鍊炁真，返生為人，能餐碧霞之玄芒，濯神風以散襟。而好學至經，功滿德就，皆得神仙，飛升玉闕，遊宴碧空也。上學之士，修誦是經，皆即受度，飛升青宮。世人受誦，則延壽長生，後皆得作屍解之道，魂神暫滅，耳聞空歌，心不迷妄去，如解衣神安炁定，復為聖民，不經地獄。用晦而明，心與道俱，普度天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及九祖。長役鬼官。侍經碧落空歌青帝，玉童玉女，各二十四人。營衛神文，保擭受經者身。
道言：正月長齋，誦詠是經，以開碧霞始生之炁，為上世亡魂，斷寒池長夜之役，生其魂神，度上青宮。七月長齋。誦詠是經，降碧落之靈音，澤金真之剛炁。使三田潔素，身得神仙，碧落成文，記書仙名，青玉玄簡，削死上生。十月長齋，誦詠是經，碧霞結篆，空洞成文，玄匠之音，奉慶帝宸，青簡執符，東極授經，君臣父子，享德萬年，四海太平，世世不絕，為天下君，安鎮十方，劫劫長存。八節之日，誦詠是經，八風洋音，碧落垂文，服燕青芽。得為上真。本命之日，誦詠是經，魂真魄靈，骨有玉英，身得長生。與道相宜，不罹世患。胎景光明，三老錫命，五帝攝京，神司朝禮，上天書名，功滿德就，飛升上清。
道言：行道之日，皆當香湯沐浴，齊戒入室，東向，叩齒二十四通，上聞二十四天。心拜二十四過，閉目。靜思身坐青黃白三色雲炁之中。良久，變為碧霞，內外蓊冥，有青龍、白虎、朱雀、玄武、師子、白鶴，羅列左右，日月照明，洞煥室內。項生圓象，光映十方。如此分明。密咒曰：
無上玄元，太上道君。召出臣身中三五功曹，左右官使者，侍香玉童。傳言玉女，五帝直符，直日香官，各二十四人，關啟所言。今日吉慶。長齋清堂。修行至經，無量度人。願所啟上徹。徑禦無上二十四天元始上帝至尊幾前。
畢，引炁二十四過。東向誦經。
元始洞玄，靈寶本章，碧落空歌，九變度人。神音隱韻，離合自然。混洞太無。無無其無，無為浩空，空與道俱，空極而明。明為陽精，陽精為火，火為元始，洞陽赤炁。赤炁之中，化生黃暈，黃暈為土，是為火子。火土之炁，九鍊而堅，堅者金性，金伏為鉛。鉛化為水。水成木居，曰青黃白，號玄元始。三炁植根，火力鍊之，九萬餘歲，其色凝碧，碧光熠燿。其晶霏霏，乍騰乍躍，乍伏乍飛。或出或沒，或步或馳。陰火為風，陽光為火。風火合德，碧晶混離，若雲若霞。如東如西。神風鼓之，碧霞析支，支勢曲折，或正或欹。圓者如環。銳者如珪，屈伸匪常，凡不可窺。碧空落落，光含四維，霞張八極，變化神奇。天老上帝，按筆以施，模為天章，洞音深微，雲霞之書，三元八威，六十四領，象各有宜。龍升其天，鳳翥帝軒。麟臥寶衢，龜行澤邊。三九五七，星帶相連，奎房畢紫，鎮御十天。碧霞從橫。布峙機延，落猶絡也。縻之無巔。中空含虛，風吟其間。神音自然，隱顯回騫。洞歌玉文。靈寶秘篇。內明上真超登之言。一聞空歌，腦宮發煙，紫氣盈室，六丁來前。無歌不光，無歌不明，無歌不立，無歌不成，無歌不度，無歌不生，是為大梵，碧落空歌，上清神音。脫離死生，天中之天，鬱羅蕭臺，玉山上京。上極無上，大羅玉清，眇眇劫仞，若亡若存。皆有碧落，自然空歌，歌詠至真，洞解天靈。天地萬神，因歌得名，碧空神音，呼之即聞。是生神靈，及諸上真，祕諱所重，因歌得明。碧落之中，恍惚杳冥，中有玉真。口吐氤氳。碧霞梵炁，周回十方，中有度人不死之神。東極宮中，青華之君，中有空歌神音自然之神，中有好生青皇九靈太妙生德之神。碧空真老，天化丈人，中有上清碧霞空極玉謠至真洞文，天一之君，度生鍊神。無量度人，今日校錄，諸天臨軒。
東方無極碧落空歌玉音神王，長生大聖無量度人。
南方無極碧落空歌玉音神王，長生大聖無量度人。
西方無極碧落空歌玉音神王，長生大聖無量度人。
北方無極碧落空歌玉音神王，長生大聖無量度人。
東北無極碧落空歌玉音神王，長生大聖無量度人。
東南無極碧落空歌玉音神王，長生大聖無量度人。
西南無極碧落空歌玉音神王，長生大聖無量度人。
西北無極碧落空歌玉音神王，長生大聖無量度人。
上方無極碧落空歌玉音神王，長生大聖無量度人。
下方無極碧落空歌玉音神王，長生大聖無量度人。
十方至真碧落空歌玉音神王，長生度世無量大神，並乘碧霄綠輿紋輪，驂駕青鳳蒼甲玄龍，建碧霞之節，十絕靈幢，前嘯玉琯齊唱，後吹瑤籥同鳴，神禽玄鶴，和音噰噰，宛與空歌，協音流暢，天卿秉策，元帥扶轅，億乘萬騎，泛碧而來，歌動海嶽，聲越金石，傾光回駕，監真度生。諸天丞相，上清公卿，霄極神宮，碧空大聖，雲營四司，剛風九道，監仙大神，按籙御圖，齊到帝前，推校仙名，嚴劾六天。能知碧落洞章空歌至音，神包太空，炁停大淵，過度世厄，宿命應仙。普告三界，無極神鄉，泉曲之府，自非天維所關，碧霞鬱壘九陽之界，籍在三官，列階九府，十二河源。上解祖考，億劫種親，積逮復連，冥考塚訟，罪錄所刊，速落惡根，不得拘留，度魂命仙。元始符命，時刻升遷，夜河積屍，漏瀆寒泉，隱停罪役，檢制形魂，度品青宮，碧霞絡骨，神音入玄，召集百神，九宮復完。生身受度，劫劫長存，永不輪轉，與道忘年。永度傷柱景休開生驚死八關，超登長生，過度留難，逍遙上清。上清之天，碧落之炁梵行。
東方六天
碧落之炁起角宿，一度一杪一虛，漸次北行。
碧梵玄無天，帝罙覺會英。
碧空臻際天，帝辨極宛頃。
碧羅元始天，帝洞真飛生。
碧合澄開天，帝越常典興。
碧顏朱景天，帝惠廓孚生。
碧宏虛曠天，帝重盅途。
南方六天
碧落之炁起箕宿，十二度一匣之杪，以次北行。
碧真洞陽天，帝九笳空玄。
碧瑤絳宮天，帝龍混覺。
碧霞明素天，帝紫景空崇。
碧無耀洞天，帝茂極越宜。
碧運始圖天，帝元延九真。
碧浩正虛天，帝都加遠稀。
西方六天
碧落之炁起女宿，三度十二杪之半，以此北行近西。
碧神照智天，帝常無覺。
碧沖紫耀天，帝定極太元。
碧蓋梵空天，帝妙詢尤延。
碧洞霞陽天，帝眇莽自真。
碧華開曆天，帝無婁慶玄。
碧梵明遙天，帝子虛太明。
北方六天
碧落之炁起井宿，十五度二十四分之半，此真碧落之維。
碧光寒華天，帝龍耀化真。
碧液注延天，帝玄神太都。
碧丹化炁天，帝泥樓偃京。
碧廓慈明天，帝彥生元常。
碧落歌音天，帝俘黎妙孚。
碧虛凝陽天，帝妙恭太寧。
二十四天，二十四帝，碧落隱文，碧落隱名，碧落天中，空洞自然，空歌靈音，諸天隱韻。天中之音，天中之尊，天中之神，天中玉文，天中之靈。九變六合，變化上清，碧落之奧，深不可詳。敷落至真，普度天人，雲章霞書，曲折成音。金清土濁，木浮火輕，太一為水，渾然其音。五炁就位，五宮遂成，碧霞絡空，神風鼓吟。流商抑徵，含宮蘊羽，空歌合奏，萬天起舞，今日大慶，受度碧天，歷告三元，請斷五酉，七世魔冤，削落死根，續命生元，出離太陰，乘駕青龍，存揖玉女，正坐明堂。下遊九宮，伏藏天牢，隱淪八地，出沒無方。碧落至真，玉音神王，聚煙攝炁，遏絕鬼門。東斗玉光，西斗皓華，北斗太妙，南斗輝燿，中斗黃雲，覆我生方，五炁錯霞，碧空成章。青帝執竿，白帝振錞，赤帝伐鼓，黑帝擲鈴，黃帝奉埍。吹噓揚音，合奏空歌，碧落仙京。中有太皇，服御飛青，左嘯伯華，右嘯君成。青天玉音，玉文自成。赤天玉音，神跡天經。白天玉音，戛石叩瓊。黑天玉音，萬羽蔚興。黃天玉音，神謠太清。五天玉音，碧落俱登。空歌梵響，詠道無名。無極神王，騎虎乘鯨，吐火萬里，飛雷鎮兵。泛景碧空，下極杳冥，屠割馘裂，誅斬鬼營。諸天大魔，嚴衛火兵，六天作炁，百靈首名。清蕩羅都，鬱絕洞瞑，揮戈楊旛，流矢沸鉦。號呼北山，鬼無逃形，五帝銜命，四公校籍。有功者錄，有過者停，鬼主六目，電師●身。流火騰毒，八道速並，敢有干試，拒遏上真。碧空神音，自然之書，玉帝之敕，上清之符，火鈴風鐸，萬神前驅。普告無窮，六天咸聽，三界五帝，列言碧虛。
元始玉精，光停碧儲，泛乎杳冥，神道以敷。太空莽莽，萬真開圖，上浮下沉，東卷西舒。流彩九門，景賁三途，太上神公，威極有無。玉斧金霹，萬天立呼，洞章四張，斑斑寶書。碧霞吐芒，龍翔鳳翥，縷飄仙錦，雲蟠寶觚。碧空道英，變化無無，天上天下，無空無冥，無光無聲，無色無名，浩廓遐邈，混一非成。成與道形，形為玉京，碧峰峨峨，大有妙庭。中有元始，貌奪雌嬰，披服青袍，摜帶月明，頭建神光，足乘五靈，碧霞凝空，神風八衝，穀神幽鳴，空歌有聲。是為靈寶赤書，九天真文，保制劫運，我道永存。碧落彌羅，萬象周張，妙炁回度，二十四天。輪轉角氏，井鬼柳房，炁入上玄，隨斗低昂。元炁所行，造化太陽，炁鍊成文，文錯為聲。聲因風激，霞精九靈，音謠蕩魔，下制冥河。碧煙右旋，總炁上元，空碧冥合，炁入玄玄。玄中玉尊，抱日而明，徘徊龍澤，檢御朱兵。敢幹我者，戮以天丁，神旗翻翠，浪搖太清。紫雲結華，緑英散庭，千離萬合，鍊炁成真。真中有神，碧真上嬪，霞章仙支，太一高真。帝宸玉輔，天老同卿，吹陰噓陽，保命絳津。上遊上清，出入丹房，三竅之內，下連黃庭。白雲幽門，素霜層淩，碧霧羅迎，下鎮人身。蘭臺有宮，紫玉重城，中有大神，號曰無英。身輝青光，口嚥玉津，變化自然，與空無形。中理五斗，敕制百靈，九道還明，三元應仙。仙道貴真，無量度人，上入玄門，飛步九宸。罪福禁戒，宿命因緣，身登華宮，脫離幽冥。骨鍊屍滅，飛魂生身，身得受生，上聞諸天。諸天之上，廓落仙門。中有神王，碧落空歌，道玄之章，辭參高真。
第一東方無極碧落空歌玉音神王之音
太無非神，道受其靈。化變無方，用之至神。道不顯神，至化冥冥。神煙蔚青，逍遙玉京。
第二南方無極碧落空歌玉音神王之音
眇眇逮臺，花文龍書。成此空歌，碧宮絳輿。周遊九天，令音簫竽。詠此道王，至真無餘。
第三西方無極碧落空歌玉音神王之音
奎張帷西，落落明璣。洞碧涵炁，炁與空齊。真炁無形，真道無名。藉此空無，玉真自成。
第四北方無極碧落空歌玉音神王之音
大牛玄犂，戌亥飲之。陰胞已除，天斗陸離。孕育萬類，調養六儀。呱呱夜號，鬼庭散披。
第五東北無極碧落空歌玉音神王之音
玄鳳在場，洞潔至陽。碧霞扇空，歌吟神風。聲悽韻微，道有希夷。我界黃丘，萬生得宜。
第六東南無極碧落空歌玉音神王之音
帝乘丹車，號令天門。碧書金函，部索冥魂。鍊炁赤明，青芽發生。歌洞神音，大姥驂軒。
第七西南元極碧落空歌玉音神王之音
鳥母執幢，水王捧節。王鐀度人，九幽澡雪。龍仙轉機，東井浴月。今日大慶，祖考分別。
第八西北無極碧落空歌玉音神王之音
天父黃髮，錦衣萬花。口吹陽光，足蹈神蟆。玉刀斷魔，鐘鼓斯鏜。斬血玄黃，碧落道昌。
第九上方元極碧落空歌玉音神王之音
碧霞浩浩，彌羅玉清。印空成字，八會洞文。植至道根，化生群倫。巍峨天臺，中有帝君。
第十下方無極碧落空歌玉音神王之音
壘壘剛澤，風海洞冥。玄老校籍，火煙鐵城。黑虺張牙，毒獸啖形。天光時來，萬苦息停。
此碧落之上，十方之中，玉音神王，自然歌音。誦之百徧，名度青宮。誦之千徧，神王保迎。萬徧道備，飛昇太空，過度三界，上清真公。有聞玉音，百靈衛形，敕制地祇，出入送迎，超出地戶，三災九厄，七祖升遷，永離冥關，魂升碧宮，太一之家。碧為四宮，御袞乘龍，匪若黑赤，斗逆步凶。碧空至真，知者大通，壽年無極，錄記玄功。有祕上天音，諸天共所崇，泄慢墮地獄，禍及七祖翁。
道言：此洞章並是碧落神王十方玉音，自然至真神王隱秘之音，皆是大梵之言，非世上常辭。以明碧落空歌，為至真上道。大以參玄乘化，出入萬機，正運玄度，開世成天。小以身致神仙，飛昇上清。夫碧落之黑，於人為耳目，下通肝腎之精，出坎入離，晝夜用之。腦戶神鑪之中，當有玄丹，大如黍豆，出子耳中。子得而服，換骨易形，上為帝賓。其道若成，神遊碧土，洞見碧城寶樓玉闕，龍虎崢嶸，師子白鶴，蛟虯至循，碧落世界，萬里逡巡，故非世學，難可尋詳。上天所寶，祕於玄都紫微上宮，依玄科四萬劫一傳。若有至人齎碧玉之環，青錦之紋質心，依格盟告上清，然後而付焉。
道言；夫高厚之運，亦有差次。三光九元，亦有隱伏。至聖神人，亦有隱顯。末學之夫，亦有人患。凡有此災，同炁皆當齊心修齋，六時行香，十徧轉經，空歌神音，福慶自生，玄真立降，消諸不祥。無量之文，普度無窮。
道言：夫末學道淺，或仙品未充，運應滅度。身經太陰，臨過之時，同學至人為其行香，誦經十過，使碧落空歌之音，招其魂神，碧落之炁，下連骨相，六腑生明，真炁自生，以度屍形如法，魂神徑上青宮，隨其學功，計日而得更生。轉輪不惑，便得神仙。
道言：寅申失軌，亦當修齋，行香誦經，儀璘勃暗，亦當修齋，行香誦經。水火激射，民炁不調，亦當修齋，行香誦經。國界侵虞，兵盜不息，亦當修齋，行香誦經。異氣為災，民病疫癘，亦當修齋，行香誦經。師友命過，亦當修齋，行香誦經。夫齋戒誦經，功德甚重，上正天運，中安帝王，下除毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋，燒香，誦經十過，皆諸天記名，萬神侍衛，右別至人，剋得為碧落帝君青宮之臣。諸天記人功過，毫分無失。天中神王，亦保舉爾身，得道者乃當洞明至言也。
道君撰
元始靈書碧霞玉文靈篇
東方六天
銜鏡鬱峨，霞露四空。容景杳期，斗胃斯容。明薄九陽，周遊至宗。會辨酉正，入走八通。丘坎鼎除，金錄月春。抱明玉野，靈章夷沖。
南方六天
井生尾箕，柳張合岐。正鈴東嘉，雲龍瓊飴。再命黃絡，遘隅壁支。炁運普口，林嵠玉眸。道幾正圖，五陽交宮。蘿媛紫景，玄孚散公。
西方六天
蕭池禺微，珠明夜霏。鬼柳冥疆，走籍火池。洞馬調合，玉妃散夷。昂張並驅，女室相宜。陽霐曲淨，金鉉虎姬。錯帝彥辰，芺天太儀。
北方六天
昆太傍由，路正獄琳。琳悔駿施，火公電侯。正笑正池，淨明仙謀。鉤合靈便，殿軍伯修。無無太罙，洞臨逆樓。龍機河銘，紫微九丘。
道言：此碧落空歌大梵隱語，無量之音。舊文字皆碧霞宛轉，曲折成文，垂芒八會。天真皇人雲跡句留，筆而錄之，以為正音。有知其音，能齋而誦之者，諸天皆遣玉音神王，碧空至真自然大神，下觀其身，書其功勤，上奏諸天，萬神朝禮，地祇侍門，大勳魔王，保舉剋得，遊行碧落，身禦青門。此音無所不禳，無所不辟，無所不度，無所不成，碧落神風，自然之音也。故誦之致飛天碧空大神下觀，上帝遙唱，萬神朝禮，三界侍軒，群祆束首，鬼精自亡，神風振響，碧落洞清，十方交映，海嶽淵澄，空洞凝光，照映合明，群仙稽首，飛騰玉京，天地曠極，神音泠泠，冥慧無極，大量玄玄也。
