
道言：昔於朱陽天中，玄極靈歌太融昌土，受元始度人八景神合無量上品。元始天尊當說是經，周回十過，以召十方，始當詣座。天真大神，上聖高尊，妙行真人，三元八景大神，無鞅數眾，乘空而來。靈雲敷華，寶輿玉軿，紫蓋扶蔭，神境同光，瑞色交朗，八道煥明。七日七夜，諸天八景，合映自然，千神萬靈，冥洞一氣，混化同輪，一國地土山川林木，煒燿齊鮮，高下彌漫，坦平一等，土皆浮異彩纏羅之色。眾真侍座，元始天尊玄坐空浮萬氣穹窿洞景瓊臺之上。說經一遍，諸天大聖，同時稱善，是時，一國男女，慾念永獲斷除。說經二遍，達悟至真。說經三遍，識用通玄。說經四遍，妙和元氣，一合其形。說經五遍，神精凝粹，保鎮軀靈。說經六遍，萬神結華，與身齊並。說經七遍，三宮帝尊，朝集神真。說經八遍，百關固密，宮府相連，死戶塞絕，斷滅胞根。說經九遍，三部開朗，八景齊歸。說經十遍，神明洞合，舉形飛仙，是時，一國是男是女，莫不傾心，皆受護度，鹹得長生。
道言：是時，元始天尊說經一遍，東方無極無量品至真青景大神，無鞅之眾，浮空而至。說經二遍，南方無極無量品至真丹景大神，無鞅之眾，浮空而至。說經三遍，西方無極無量品至真素景大神，無鞅之眾，浮空而至。說經四遍，北方無極無量品至真玄景大神，無鞅之眾，浮空而至。說經五遍，東北無極無量品至真生景大神，無鞅之眾，浮空而至。說經六遍，東南無極無量品至真明景大神，無鞅之眾，浮空而至。說經七遍，西南無極無量品至真華景大神，無鞅之眾，浮空而至。說經八遍，西北無極無量品至真幽景大神，無鞅之眾，浮空而至。說經九遍，上方無極無量品至真合景大神，無鞅之眾，浮空而至。說經十遍，下方無極無量品至真化景大神，無鞅之眾，浮空而至。十遍周竟，十方無極天真八景大神，一時同至，一國男女，傾心歸仰，欣躍而言。我等各以善因，或從道業，證遇福緣，得居此天，獲賭天尊。說此八景神合之法，上真至化之道，非我眾等，素所知聞。今當聞者，必獲位進上真，備契玄理。而我等昔來未聞此道，不識八景神合之妙，豈能超合混元大道之宗。於是來詣天尊，請聞至教，有如細雨密霧，無鞅之眾，迮國一半土皆偏陷，非可禁止。是時，元始天尊周覽十方，垂顏凝顧，揮五明羽扇，徐啟玉音，彰明法要，開顯太極，一氣分化，判為三辰，離為八景。八景者，八方光景自然之神也。天之八景，有三部以隸三元。人之八景，有三部以隸三閑。故三部八景，二十四真，為上道之高靈。修用其道，使八景之氣，與己神合。則混合百神，聚為帝一，散為千真，立成高仙也。天之八景，上元八景在玉京蕭臺，中元八景在太微紫宮，下元八景在崑崙之室。人之八景，上合泥丸，中合絳宮，下合丹田。各有名字，大小服色，所居之處，能招天景，以合人神。八景之靈，混與神合，則為高真矣。其旨要玄妙，虛明洞徹，清靜明照。專此八事而修此道，無不克臻。此八者，八景之德性也。兆知勤此陽精八景真神之道，則八景之神自降於子，授子洞玄長生之真仙矣。大眾於時，聞是語已，再拜稽首，願盡至言，以教未悟。今日慶幸，獲聞妙法，波我沈●，三請不止。於是元始化一元精，狀如朱日，寶華熠燿，在空玄之中，去地九丈。元始登引，天真大神，上聖高尊，妙行真人，十方無極，八景大神，無鞅數眾，俱入朱日之中。天人仰看，惟見勃勃從寶華中入，既入其中，不知所在。國人廓散，地還平正，無復欹惱。元始即於日華之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，咸行妙心。合道合虛，合無合神，合明合景，合照合清，合玄合妙。情無妄偽，性備天真，齊同慈愛，異骨成親，國安民豐，欣樂太平。經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝內名，隱韻之音。亦是三部八景內諱，百靈之隱名也，非世之常辭。兆能長齋修誦，八景神合，與天為一，七世滅，胞戶閉塞，上聖已成真人，通玄究微，能悉其章。誦之十過，諸天逼唱，萬帝設禮，心源澄寂，害氣消沉。洞合八景，神真內盈，羣魔束形，鬼精滅爽，迴屍起死，白骨成人。至學之士，誦之十過，閑八景挾衛，三元稽首，魔精喪眼，鬼祆滅爽，濟度垂死，絕而得生。所以爾者，學士穢氣未消，體未洞真。存召八景，功未克全，天政德可伏除魔試，卻滅災患，但不死而已，不能更生。輕誦此章，身則被殃。供養尊禮，門戶興隆，世世昌熾，與善因緣，萬災不千，神明護門。斯經尊妙，獨步玉京，度人無量，為萬道之宗。蘶蘶大範，德難可勝。道言：凡誦是經十過，八景齊降。殃注斷滅。億曾萬祖，幽魂苦爽，皆即受度，上升朱宮，格皆九年，受化更生，得為貴人。而好學至經，功痛德就，皆得神仙，飛昇金闕，遊冥玉京也。上學之士。修誦是經，智慧開明，含光育英，八景神合，道契玄庭，皆即受度，飛昇南宮。世人受誦，則身中八景，固律死門，天中八景，下合兆形，神景齊會，得道成真，延壽長年，後皆得作飛升之道，魂神變鍊，不經地獄哀惱，常保孩嬰，遊行太空。此經微妙，普度無窮，一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役幽官。侍經五帝，玉童玉女，各二十四人，營衛神文。保護受經者身。
道言：正月長齋，誦詠是經，上部八景，降兆神庭，泥丸玄堂，七祖超遷，度上南宮。七月長齋，誦詠是經，中部八景，與兆合併，黃元混一，天地同靈，身得神仙，諸天書名。青籙紫簡，舉形飛仙。十月長齋，誦詠是經，下部八景，固兆生根，真精鍊化，萬炁結神，儛輪太霄，遨遊上清，億世含歡，浩劫齊齡。八節之日，誦詠是經，八景神合，超登玉京，得為上清真人。本命之日，誦詠是經，三部八景，二十四真，混變嬰兒，錦衣繡裙，列坐泥丸，身宮之中，魂神澄正，萬炁長存，百關受鍊，身有光明，三界侍衛，五帝司迎，萬神朝禮，書名上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐八色雲氣之中，內外蓊冥，有青龍、白虎、朱雀、玄武、獅子、白鶴，羅列左右，二十四真，來到兆前，日月照明，洞煥室內，項生圓象，光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童、傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，八景神合上品妙首，十回度人。八景隱韻，離合自然。帝氣元真，幽寥高宸。冥漠之始，空洞靈宗。分化結形，敷鎮百關。三宮布列，纏絡迴環。混變上境，合鍊精根。無神不光，無神不明，無神不立，無神不成，無神不度，無神不生。是謂妙極，天中之尊。玉闕明堂，流珠玄丹。上衝華極，巍峨崑崙。紫文纏羅，煇煥交騰。下通中黃，絳宮之門。臍元幽室，瓊房之田。八景神氣，周用迴旋。中有三部八景二十四真之神，中有虛明通徹清靜光照之君，中有南極長生大帝君，中有東極青華帝君，中有度世司馬大神，中有好生韓君丈人，中有南上司命司錄延壽益筭度厄尊神。迴骸起死，無量度人。今日校錄，諸天臨軒。
東方無極一景天虛神王，長生大聖，無量度人。
南方無極二景天印神王，長生大聖，無量度人。
西方無極三景天曜神王，長生大聖，無量度人。
北方無極四景天玄神王，長生大聖，無量度人。
東北無極五景天符神王，長生大聖，無量度人。
東南無極六景天光神王，長生大聖，無量度人。
西南無極七景天姥神王，長生大聖，無量度人。
西北無極八景天真神王，長生大聖，無量度人。
上方無極三部總真天慧神王，長生大聖，無量度人。
下方無極三部神合天順神王，長生大聖，無量度人。
十方至真三部八景神王，長生度世無量大神。並乘華雲流霄寶輿，玉駢紫蓋霞輪，驂駕素靈神虎蒼精妙龍，建玄元之節，洞景朱旛，前詠三辰華曲，後參五曜真歌，青鸞翠鳳，鳴嘯相和，高仙啟塗，玉女翼轅，億乘萬騎，浮空駕虛，傾光迴駕，混合人身。元皇太一，洞房玄宮。左持五籍，右秉五符。三迴九轉，洞化冥無。隨景應召，開朗八區。凝和結氣，高超太無。大魔保舉，天皇授書。普告十極，洞府神君。開釋祖考，億劫沉魂，脫除罪籍，散落禍根。敢有停滯，烈火蕩焚。身既升度，上及億曾。永出夜庭，復備形魂。普受鍊化，度品南宮。朱陽紀錄，仙化成人。生身受度，劫劫長存。隨劫流轉，與天齊年。永度三塗，五苦八難，超凌三界，逍遙上清。上清之天，天帝，洞昌，無色之境梵行。
東方八天
翼真元慈天，帝經角司神。
洞靈開濟天，帝恬淵景虛。
昭素欽宗天，帝慶嘉盡玄。
輔元敢需天，帝大極右扶。
玉履羲常天，帝生功被蒼。
神德仰真天，帝逸車婁玄。
皇度禮方天，帝善回夷陽。
生幟摽陽天，帝主靈達華。
南方八天
玉曆紀功天，帝道忻致登。
雲韜素書天，帝七皋無阿。
八真清明景合天，帝孝儀奉仙。
化及沖要天，帝烈常希真。
赫丹保年天，帝妙氣承隅。
洞廬朝皇天，帝絜維志聰。
拔皐濟靈天，帝開明度生。
璇芳助月天，帝蒲都斗皇。
西方八天
會氣集景天，帝昆堂抱思。
朝祖欽元天，帝越康子明。
擲幹起威天，帝運明宥初。
奮容束魔天，帝敕契頗庸。
受嚴持福天，帝覺育自中。
宣道招靈天，帝遜佑孚成。
啟極司化天，帝章瑤兌。
梵廣審清天，帝寅熙融神。
北方八天
披真恭慶天，帝昊蕭紫琚。
錫離崇用天，帝鐸時勤。
應化成功天，帝渝塘雲翻。
壁躔納靈天，帝魂度九王。
析梁緒明天，帝仲方奇。
海映龍剛天，帝蒙長生。
星井珞璣天，帝歷陁麗寧。
八神合景天，帝馘化曜靈。
三十二天，三十二帝。諸天隱諱。諸天隱名。天中空洞，自然靈章。諸天隱韻，八景之音。八景之尊，八景之神，八景真王，八景之靈，八景神合，變化上清。無量之奧，深不可詳。敷落神真，普度天人。今日欣慶受度，神境為一，湛湛真元，守而勿疑，位登高仙。金顏玉葳，虛微不窒，明識無虧，通導不壅。徹運忘機，清無滯濁，凈無穢氛，光華輝朗。照寂自然，神有八道，合此八關，結化為形。錦帶龍衣，神化純妙，逍遙玉階，受職東華。制命三官，永滅眾惡，斬絕胎根，塞斷死戶。名列太玄，三省監舉，無有留難。東斗主筭，西斗記名，北斗落死，南斗上生，中斗大魁，總監眾靈。青帝護魂，洞景致真。白帝侍魄，華景安宅。赤帝養氣，元景受明。黑帝通血，慧景朗徹。黃帝中主，合景備列。青天真王，青景化神。赤天真王，丹景曜明。白天真王，素景混靈。黑天真王，玄景靜深。黃天真王，八景齊輪。五天真王，萬神之宗。飛行鼓從，總領神兵。麾幢鼓節，遊觀太空。自號赫奕，諸天齊功。上天度人，嚴攝北酆。神王受命，普掃不祥。神龍攝毒，天馬四張。辟非前驅，天將持幢。擲火萬里，流鈴八衝。敢有幹試，拒遏上真，金鉞前戮，玉斧後刑。屠割鬼爽，風火無停，千千截首，萬萬剪形。魔無干犯，鬼無祆精，三官北酆，明檢鬼營。不得容隱，金馬驛呈，普告無窮，萬神咸聽。三界五帝，列言上清。
真皇玉訣，玄化混冥。斡旋妙氣，杳藹之中。上景非色，下景非淵，中景太虛，冥合自然。八景神合，金剛乘天，天上天下，無幽無冥。無形無影，無極無窮。二十四真，周環列宮。天地始成，神帝隱龍。溟涬大梵，遼廓無光。八景開圖，三部敷張。元始安鎮。敷落五篇。赤書玉字，八威龍文。保制劫運，使身長存。梵氣彌羅，萬範開張。元綱流演，三十二天。輪轉無色，周回十方。旋斗歷箕，回度五常。三十五分，總氣上元。八景神合，氣入玄玄。玄中太皇，上帝高真。汎景太霞，嘯詠洞章。金真朗郁，流響雲營。玉音攝氣，靈風聚煙。紫虛鬱秀，輔翼萬仙。千和萬合，自然成真。真中有神，八景玉玄。神景之尊，長生大君，無英公子，白元尊神，太一司命，桃康合延，執符把籙，保命生根。上遊上清，出入華房。八景之內，細微之中。下鎮人身，泥丸絳宮，中理五炁，混合百神。十轉迴靈，萬氣齊仙。仙道貴生，無量度人。八景飛神，過度輪轉，罪福禁戒，宿命因緣。普受開度，死魂生身。身得受生，上聞諸天。諸天之上，各有生門。中有空洞謠歌之章，八景靈篇，辭參高真。
第一八景神合飛空之音
天有三元氣，人有三部關。二十四真神，紫戶連青扉。上部有八景，四景居泥丸。又復四境居，在彼咽喉間。停光與季行，幽陀及越庚。肺肺攜顒顒，玉儔引叔淵。是名四星君，保兆泥丸間。辟祆卻萬邪，鬼祆毋得干。喉中有四景，革革史史神。賓元與子柯，青奇伯羅君。桃闌蔚蹊子，貫列相纏綿。保兆冥運機，神合純和全。萬劫長不衰，億齡猶合歡。
第二八景神合真王之章
高上雕玉軿，浮駕華景龍。遊宴三元宮，靈日光瞳曨。中部有八景，侍兆生關中。能存而守之，身登玉京山。心中居四景，黃寅併景霏。詡詡連祝祝，師南與孟暉。望離並鹿去，護衛長生扉。陽華制靈魂，固衛玄微津。四景在膽中，噓噓子張神。鎮凶奉仙子，霄度禹疆君。粲暉瑤芳來，金缶瓊觴和。鎮彼天德君，永除世災殃。八景神合一，六氣御飛翔。賜兆司命書，億載無悲傷。
第三八景神合真王歌
日車雲旗，玉佩瓊璫。坐宴金闕，指顧榑桑。二十四真，與王頡頑。飛翥神霄，蹈花華房。下部八景，神名作彊。生化萬靈，權衡斗剛。腎中四景，玄真大靈。毛毛叱叱，紫還輔真。月女落雲，四景真人。護兆育嬰，保天長存。膀胱四景，公碩佃濛。亭亭幻光，芝仙伸逢。雄元次陽，雲綱內通。凈府不穢，除滅鬼凶。三部八景，二十四童。錦衣繡裳，住兆神宮。合沓如一，晝飛高沖。試為此歌，喭彼仙公。生道眇邈，世莫我窮。兆能體之。騰轡華龍。
此三界之上，飛空之中，真王歌音，音參洞章。誦之百遍，名度南宮。誦之千遍，真王保迎。萬遍道備，飛升太空，過度三界，位登仙公。有聞靈音，真王敬形敕制地祇。侍衛送迎。拔出地戶，五苦八難，七祖升遷，永離鬼官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，渦及七祖翁。
道言：此二章並是諸天上帝。及八景神王隱祕之音。兆誦詠之，則百神混合，八景同歡，抱神成真，身生羽翰，皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於高上神霄玉清玉府東華玉堂經室之內。道君下治，傳教流行。若有至人齎金寶質心，依舊格告盟神霄，然後而付焉。
道言：夫天地運度否終，日月五星虧盈，至聖神人休否，末學之夫疾傷。凡有此災，同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰。臨過之時，同學至人為其行香，誦經十過，以度屍形如法。則八景俱降，真神合併，左飛右伏，神行氣谷，乍合乍離，景與神冥，朽者更新，墮者復支，魂神徑上南宮，隨其學功，計日而得更生。輪轉不惑，便得神仙。
道言：夫天地運終，星宿錯度，日月失昏，四時失度，陰陽不調，國境生災，疫毒流行，兆民死傷，師友命過，同學非殃，亦當修齋，行香誦經。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民。行是功德。有災之日，發心修齋燒香，誦經十過。皆諸天記名，萬神侍衛，右別至人，克得為聖君金闕之臣。諸天記人功過，毫分無失。天中真王亦保舉爾身，得道者乃當洞明至言也。
道君撰
元始靈書八景神合內篇
東方八天
恥明規般，蔣籍濤外。變維宏珂，歷展攸最。彰谿濱義，儀渤窈粹。靈敞懷堂，保嘉瑤位。卓評靜魔，墀騫扶頗。緣演定足，優杜頻羅。邈川洪嗣，幽徐亟魔。謁關領仙，格降越和。
南方八天
緣祈嗤南，迕梢穹貝。丁河宰池，邅翾離銳。甲靈梵除，清宣綱沛。彭都牢難，約箕亨會。處昌倫房，九俞蘭穟。智澄雲瑤，力濟奧類。耿參玄地，運魂巢燔。孽吠顓騰，揚旗東轅。
西方八天
武堅迎邦，捐暉隗方。寧緒岨芷，冤清紀皇。持屭曜陸，伊那妙光。鈕乾祕賓，寧孤極良。障彬越都，秦鈞睹剛。翳眇熾掇，奚枚魯航。祝陁桓鈞，洙機翹倫。亮古忠悌，允鄙戚羣。
北方八天
賁融技傍，玨傞溫類。延搜毗芒，淵嚴詹音。寂相據育，還微聊源。通隅蕭頂，權著靈隨。蠢孳羅合，玉神飛圖。滑瀛佐丘，直充綺鳥。略靜邊適，琤瑄來虛。逸澄俯汀，赭巖稽符。
道言：此諸天中大梵隱語，無量之音。舊文刻記龍山北岡之室，以調正三元，為洞真之宗。高仙真人，皆銘誦佩服，以交八景之神。真氣流布諸天，下及世間，皆仙官奠璧，玉女醮煙，樂御羣靈，災厄莫幹。字皆廣長一丈。天真皇人昔書其文，以為正音。有知其音，能齋而誦之者，諸天皆遣飛仙玉郎，八景大神，下觀其身，書其功勤，上奏諸天，萬神朝禮，地祇侍門，大功真王，保舉上仙八景，道備尅得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致飛天下觀，八景遙降，萬神朝禮。三界侍軒，羣祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集羣仙，天無氛穢，地無祆塵，冥慧洞清，大量玄玄也。
