
道言：昔於浩舒天中，邃碧幽歌大神樂土，受元始度人解禳山谷瘴癘妙品。元始天尊當說是經，周迴十過，以召十方，始當詣座。天真大神，上聖高尊，妙行真人，大小山谷，仙官主宰，十方國土，列嶽群仙，溪谷泉源，鬼神令長，直年方域，行瘴為癘，神官曹屬，部隸攸司，無鞅數眾，乘空而來，從山現出。紫軿碧輿，飛雲暉映，寶輪羽蓋，扶華垂應，流明玉光，千色蓬勃，朗耀玄虛。七日七夜，諸天日月星宿，樞衡，玉關，駐景停輪，神風靜默，山谷藏雲，天鑑鮮瑩，和氣八騫，一國地土山川林木，緬平一等，無復高下，土皆作蘂珠含碧溫明之玉，無有異色。眾真侍座，元始天尊玄坐空浮九靈夜光萬峰承景瓊臺之上。說經一徧，諸天大聖同時稱善，是時，三萬六千山嶽，一時開明。說經二徧，玄霜灑空，靈芝盤鬱。說經三徧，祥煙普覆，岩竇生香。說經四徧，世境肅清，山雲吐秀。說經五徧，龍光照海，天寶凝華。說經六徧，道炁昭蘇，群生怡悅。說經七徧，鬼魔潛伏，瘴癘捐消。說經八徧，天谷虛玄，神煙鬱藹。說經九徧，玉真俯應，妙瑞告玄。說經十徧，化洽窮夷，天人稱嘆，是時，一國是男是女，莫不傾心，皆受護度，鹹得長生。
道言：是時，元始天尊說經一徧，東方真賢世界無極國土解禳山谷瘴癘大神，無鞅之眾，升空而至。說經二徧，南方慧觀世界無極國土解禳山谷瘴癘大神，無鞅之眾，升空而至。說經三徧，西方定仙世界無極國土解禳山谷瘴癘大神，無鞅之眾，升空而至。說經四徧，北方常善世界無極國土解禳山谷瘴癘大神，無鞅之眾，升空而至。說經五徧，東北明微世界無極國土解禳山谷瘴癘大神，無鞅之眾，升空而至。說經六徧，東南靈德世界無極國土解禳山谷瘴癘大神，無鞅之眾，升空而至。說經七徧，西南海靜世界無極國土解禳山谷瘴癘大神，無鞅之眾，升空而至。說經八徧，西北元皇世界無極國土解禳山谷瘴癘大神，無鞅之眾，升空而至。說經九徧，上方洞虛世界無極國土解禳山谷瘴癘大神，無鞅之眾，升空而至。說經十徧，下方通光世界無極國土解禳山谷瘴癘大神，無鞅之眾，升空而至。十徧周竟，十方世界無極國土解禳山谷瘴癘大神，一時同至，一國男女，傾心歸仰。求請天尊，以大慈力，普為下元十方世界無極生類，解禳山谷瘴癘，保命全形。演說普天山嶽，洞谷幽墟，有諸鬼神，藏匿遊泊，與諸惡毒御命之眾，聚結黨屬，施行毒炁，瘴癘生民，元始神文，收攝解除，毒害永消。是時仙真來者，雲集雨飛，駢羅圍繞，無鞅之眾，迮國一半土皆偏陷，非可禁止。於是元始凝眸垂盻。遐覽國土，緩振玉音，徧告大眾。混黃立極，萬象同生，故有三萬六千天地，三萬六千日月，又有大三千世界，中三千世界，小三千世界。一一世界，各有種類，以分族緒。三萬六千山谷，處諸世界。次二萬三千山谷，一萬二千山谷，一千二百山谷，三百六十山谷，以為天地世界。瀦澮藪澤山谷之炁，化生毒酷醜惡蛇蝮，大小之蟲，乘其晨炁，噓吐成煙，毒霧蔽蒙，觸冒世間。世間男女依近山谷，呼吸飲吞，納受其邪，構為瘴癘，以至夭傷，徧殆境邑。我以法慧，出示神符解禳之法，使世間生民獲養安和，修行得道。大眾稱讚，各願聽聞。元始既興妙教，懸一寶珠，大如黍米，在空玄之中，去地五丈。元始登引，天真大神，上聖高尊，妙行真人，十方無極世界國土解禳山谷瘴癘大神，無鞅數眾，俱入寶珠之中。天人仰看，唯見勃勃從珠口中入，既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時天人遇值經法，普得濟度，全其本年，無有中傷，傾土歸仰，咸行善心。不邪不妄，不恣不逸，不驕不矜，不詭不隨，不誑不惑，言止淳正，體貌雍容，齊同安泰，異骨成親。國安民康，欣樂太平，經始出教，一國以道。預有至誠，宗奉禮敬，皆得度世。
道言：元始天尊說經中所言，並是諸天上帝內名，隱韻之音。亦是真王內諱，解禳山谷瘴癘百靈之隱名也，非世之常辭。上聖已成真人，通玄究微，禁敕山谷行瘴為癘毒惡鬼神，解脫禍因，厭禳疾害，保濟生民。能悉其章，誦之十過，諸天遙唱，北帝設禮，鬼神攝毒，山谷藏雲，瘴癘不行，兆民清安，群魔束形，鬼精滅爽，回屍起死，白骨成人。至學之士，誦之十過，則五帝侍衛，三界稽首，魔精喪眼，鬼祆滅爽，濟度垂死，絕而得生。所以爾者，學士棲真山谷，與道玄同，不假解禳，自無瘴癘。若穢氣未消，體未洞真，以制十方，威未制天政，德可伏御地祇，束縛魔靈，解禳瘴癘，存救世人，但卻疾而已，不能長生。輕誦此章，身則被殃。供養尊禮，門戶興隆，世世昌熾，與善因緣。萬災不干，神明護門。斯經尊妙，福慧自然，度人無量，為濟物之宗。巍巍大範，德難可勝。
道言：凡誦是經十過，十方解禳山谷瘴癘大神齊到，毒惡之炁，大小蟲蝮，噴吐惡煙，染害生民，殘傷物命，誦此洞文，瘴癘消滅。十方山谷，總屬瘴癘之神。有七仙童子，奏事童子，十二年王，七十二候，統瘟癘仙師，掌病仙母，主瘴癘歐陽神君，華仙郭師君，張師君，鍾師君，李師君，白師君，統兵行瘴病鬼帥邵侯，欽聞帝勑，急為收攝毒炁，山谷惡精，解謝積世傳注，禳辟災咎，立離兆身。長生降真，福祿永年，清淨通靈，眾神護衛，如符所勑，病炁蠲釋。而好學至經，功滿德就，皆得神仙，飛昇金闕，遊宴玉京也。上學之士，修誦是經，山谷之邪，世間瘟疫，不敢為害，神炁充全，皆即受度，飛昇南宮。世人受誦，則延壽長年，後皆得作屍解之道。魂神蹔滅，不經地獄，即得返形，遊行太空。此經微妙。普度無窮，一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，解禳春夏山谷瘴癘，不得染注生人，為上世亡魂。斷地逮役，度上南宮。七月長齋，誦詠是經，解禳秋行山谷瘴癘，不得染注生人，身得神仙，諸天書名，黃籙白簡，削死上生。十月長齋，誦詠是經，解禳冬行山谷瘴癘，不得染注生人，為國土帝主安鎮國祚。保天長存，世世不絕，常為人君，安鎮其方，民稱太平。八節之日，誦詠是經，解禳時行山谷瘴癘，不得染注生人，得為九宮真人。本命之日，誦詠是經，解禳山谷瘴癘，不得於本命刑害衝破死敗之日，染傳毒炁，殃注兆身。魂神澄正，萬炁長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東南，叩齒三十二通，上聞三十二天，心拜三十二過，閉目，靜思身坐青絳黃三色雲氣之中，內外蓊真，有青龍、白虎、朱雀、玄武、獅子、白鶴，羅列左右，日月照明，洞煥室內，解禳大神，侍衛畢至。項生圓象。光映十方，如此分明。密咒曰：
無上玄元，太上道君。召出臣身中三五功曹，左右官使者，侍香玉眾，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊兒前。
畢。引炁三十二過，東向誦經。
元始洞玄靈寶本章，解禳山谷瘴癘妙品，十方度人。勑魔隱韻，冥合自然。真炁妙祖，虛無上玄。元始之炁，寶液凝華，植立天地，山嶽洞宮。樓烈萬神，握御元綱，經營造化，順育生靈。陰陽乖沴，生積妖雲，毒精結體，以造魔群。蚖蛇巨蝮，癘鬼之精，八山四嶽，隱穴幽墟。乘其正炁，騰化邪氛，肆其酷毒，傷害黎民，為瘴為癘，無以蕩除。靈寶上道，洞玄真文。攝召統制，永保肅清。無文不光，無文不明，無文不立，無文不成，無文不度，無文不生，是為大梵，神妙之機。鬱羅蕭臺，玉山上京，上極無上，大羅玉清。渺渺劫刃，若亡若存，三華離便，大有妙庭。金闕玉房，森羅淨霐，斡旋大紐，範圍十方。中有解禳山谷瘴癘之神，中有清淨萬福天君，中有衛世吉祥大神，中有無極保命丈人，中有南上蕩妖滅注延壽益筭度厄尊神。回骸起死，無量度人。今日校錄，諸天臨軒。
東方無極攝毒神王，長生大聖，無量度人。
南方無極葆真神王，長生大聖，無量度人。
西方無極破邪神王，長生大聖，無量度人。
北方無極靜天神王，長生大聖，無量度人。
東北無極辟禍神王，長生大聖，無量度人。
東南無極祛瘴神王，長生大聖，無量度人。
西南無極消癘神王，長生大聖，無量度人。
西北無極制妖神王，長生大聖，無量度人。
上方無極固命神王，長生大聖，無量度人。
下方無極護身神王，長生大聖，無量度人。
十方解禳山谷瘴癘神王，長生度世無量大神。並乘寶雲紫琳玉輦，碧鳳神輿，縟幰雕輪，驂駕玄虎，五色黃龍，建九天之節，八素靈幡，前嘯洞章齊唱，後歌隱韻同音，獅子白鶴，嘯歌嗈嗈，仙卿啟途，五老翼轅，億乘萬騎，浮空而來，傾光回駕，監真度世。九地土皇，五嶽上公，九州社令，四讀神王，解禳瘴癘疾厄大神，執籙把籍，齊到帝前。隨所應度，嚴校諸天。普告三界，無極神鄉，山谷之府，四面八方，三萬六千，大小之山，潛穴幽谷，巖壑溪源。上解鬱伏五行不正之炁，寒溫乖沴之邪，遘合鬼異，蒸發雲煙，隨人呼吸，傷害間，關，外薄肌膚，侵擾內真，寒如冰凜，熱如火燔，形負萬苦，神意哀冤，急為禳除，速付三官。不得怠縱，逼合生靈。元始符命，敢有稽延，天師將吏，部衛形魂。勿使惡毒，枉致暴殘。普世蒙惠，福慶自然。生身受度，劫劫長存。永無災患，與天齊年。過度三災，五苦八難，超浚三界，逍遙上清。上清之天，天帝玄真，無色之境梵行。
東方八天
螭明通化天，帝景齊文。
普曜絕真天，帝昌嘉久隆。
生開悅感思皇天，帝曜正尊。
洞空濟澤昭隨天，帝驕持屍危。
奔中理神淨化天，帝論祁允多。
虛德紀章天，帝保真自宜。
道思款玄天，帝覺子湘。
獻迪蒙示天，帝伯越師昂。
南方八天
玉除正強天，帝班何子卿。
果寂思微天，帝道伯靈。
都璣明玄講化天，帝玉賢公梁。
章化夷德天，帝滋季師明。
慧觀曜空天，帝勑雷九莊。
太微妙宗極義天，帝延岐保靈。
端靖存華天，帝尚孝恭。
仙曆總真平功天，帝促玦宜坤。
西方八天
濬玄真和天，帝黃聿慈。
太上變炁天，帝諒伯上玄。
辭化舉仙天，帝千梁曜。
角道生光天，帝湛扃羅強。
梵寶招靈用修天，帝確覺真。
鬱淵景慶天，帝鎮微次霞。
叢陽絳英天，帝高玄陽。
瓊度力房天，帝正虞兆先。
北方八天
玄靈七真天，帝班序正析。
慶玄宛縮天，帝魯方躋騫。
校靈議淳天，帝澤路龍符。
斗籍變魂升真天，帝優管黨無。
保仙順解理明天，帝混道開。
初皇元首玉機天，帝賢資漸容。
八道隱玄藏微天，帝朝侯左還。
太素龍景逸王天，帝烈修洞休。
三十二天，三十二帝。諸天隱諱，諸天隱名。天中空洞，自然靈章。諸天隱韻，天中之音。天中之尊，天中之神，天中大魔，天中之靈。九和十合，變化上清。無量之奧，深不可詳。敷落神真，普度天人。今日解禳瘴癘，擒攝妖氛，請消殃怪，誅伐禍根，削除疾橫，上奏玉玄，真王護度，塞絕死門。東皇馘毒，西帝錄精，北君淨穢，南真衛形，中皇太一，司領化權，調運正炁，蕩辟魔煙。青帝布和，白帝安肅，赤帝激炎，黑帝潤澤，黃帝總生，無令夭閼。青山魔王，拘飛運格。赤山魔王，擊殃禦惡。白山魔王，鋒揮巨勃。黑山魔王，撫烈捍戟。黃山魔王，董威利翼。五山大魔，攝毒之神。各司將吏，億萬之兵。操戈揚麾，祛掃不祥。拱輔玄化，與道齊功。上天度人，奕闡真風。神姦不作，妙化澄清。萬種孽類，肅殺成塵。黑溪曠野，下逮幽陰。夔●魑魅，血食之賓，奮鼓祆力，乘負邪津。流鈴震腦，金鉞戮形。元始告命，敢有稽停，癘魔喪跡，瘴毒滅氛。三官北酆，明檢鬼營，不得容隱，金馬驛呈。普告無窮，萬神成聽。三界五帝，列言上清。
辟山谷瘴癘佩帶符，絳囊盛，朱書白素上，男女大小通用。
朱書，辟山谷瘴癘，貼臥處
朱書，辟山谷瘴癘，作小九，煎桃柳湯，望東南吞服，日三次。病寒燒灰服。
朱書，辟山谷瘴癘，解穢符。安水盂中。
天元之始，萬劫之先。渺渺祖劫，混沌玄黃。凝精結育，融植乾坤。陰陽升降，四序推行。中有沴炁，化成毒精。毒精之母，號曰栢仙。噓炁焦木，吸潤枯泉，造為瘴癘，冥晦遊天。形為莽鳥，九頭相連，聲如啼呱，周行八山。人觸其形，病注羸孱。天寶妙帝，鎮伏邪源，號曰赤靈，被丹巾金。威用無邊，救護世人，摧敗強●，召迎沖炁，安輯元元。太平開圖，運度自然。元始安鎮，敷落五篇。赤書玉字，八威龍文，保制病魔，使命長存。封山禁谷，瘴癘不生。梵炁彌羅，萬範開張。元綱流演，三十二天。輪轉無色，周回十方。旋鬼曆心，迴度八山，三十六洞，總炁上元。八景冥合，炁入三玄。玄中太皇，上帝高真。汎景紫雲，嘯詠洞章。金真郎郁，流響雲營。玉符攝炁，徊風聚煙，紫虛鬱秀，輔翼萬仙。巨山神獸，金虎玃天，啖食瘴癘，沖和自然。天地康泰，和合歸真。真中有神，青華帝君。太始青炁，來降下元。兆民長生，病無毒艱。仙卿輔相，真妃侍軒。叔火玄父，擁衛華晨。執符把籙，保命生根。上遊上清，出入雲房。八冥之內，細微之中。下鎮人身，泥丸絳宮。中理五炁，混合百神。十轉回靈，萬炁齊仙。仙道貴生，無量度人。地戶天門，日車月輪。隨道正炁，救病得生。山谷惡注，禳解永蠲。保度得生，上聞諸天。諸天之上，各有生門。中有空洞謠歌之章，真王靈篇，妙化玉文。
第一解禳山谷瘴癘之音
高上眇眇，神用無涯。御正炁兮，蠲蕩百邪。正炁衛生，邪正酷殘。魔毒既滅跡，怪孽熄其源。妖氛害我真，乖沴相纏綿。消魔玉清王，妙範卻百痾。靈音鎮山嶽，琅琅招太和。散攝禍根源，瘴癘亦無餘。噫嗟爾兆身，未識玄中歌。夭橫喪其軀，哀冤將奈何。不遇空洞音，焉能脫世羅。
第二解禳靈感之章
四炁無騫，萬禍滅連。瘴癘毒妖，鬼莽邪煙。神符驅甸，威虛輝煌。諸天大聖，總御騰驤。握鈴儀節，掃絕不祥。肅清十界，氛穢除蠲。遠殃疾子，安泰自然。身度此難，無量玄恩。此其樂兮，賴我生存。和炁蕩蕩，與道合真。靈寶上法，元始玉文。無所不禳，無所不解。保度無窮，為世津梁。恐爾未悟，設此歌章。
第三解禳降真招靈歌曰
朗朗高晨，煥耀玉都。布令千真，總統萬魔。神金虛章，制召眾靈。部衛世化，闡我明科。有崇我教，遂保長年。災橫莫千，晏眄無虞。上聖哀憐，出此玉書。消除苦毒，我道不愆。正道好生，邪道夭殘。遵我正道，以合我真。正道常固，疾禍無侵。若不知此道，何以感百神。神威鎮八方，上德長日新。
此三界之上，飛空之中，真王歌音，音參洞章。誦之百徧，瘴孽消除誦之千徧，邪癘不生。萬徧道備，普護長年，過度三界，位列仙真。有聞靈音，五嶽衛形，敕制地祇，侍衛送迎，拔出禍難，解禳不祥，七祖升遷，永離北山，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈真王隱祕之音。解禳山谷之邪，合雜鬼神，異惡蟲薑，四時不常之炁，以為瘴癘，輕病一家，重疫一鄉州城聚落，以至天下。上聖哀憫，出顯符章解禳之法，救護生民。皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於神霄玉清王府東華經室，歲歷壬辰，應運下傳。若有至人齎金寶質心，依舊格告盟真王，然後而付焉。
道言：夫山谷之炁，險易不同，高下不等，寒濕不均，炁之所至，先後不時。高則多寒，下則多濕，溫蟲不墊，流水不水，毒蛇異物，乘炁鼓邪，金石燥濕，鬱蒸成煙，遊魂癘鬼，浮行其間，觸冒生人，以為疾患。上聖神人，示以解禳二法，若病炁方熾，井邑流行，則宜淨心，修齋行香，服佩符章以解之。又以朱書大梵隱語，燒灰，着清水之中，徧令飲之，無不寧息。若歲炁夫宜，或涉履山谷，預為禳備之法。則於所居之方為壇，醮祭十二年王，山谷行病，五方天使，邵侯神君，內外施符，五方安瓶，以桃柳香艾竹葉煎水，貯於瓶內，大小隨時飲之，或以沐浴。又以大梵隱文朱書，隨方安之。即瘴癘消散，鄉邑又安。六時行香，十徧轉經，福德立降，消諸不祥。無量之文，普度無窮。
道言：夫末學道淺，或仙品未充，誤遘瘴癘，失於解禳，運應滅度，身經太陰。臨過之時，同學至人為其行香，誦經十過，以度屍形如法。魂神逕上南宮，隨其學功，計日而得更生。轉輪不惑，便得神仙。
道言：夫陰陽乖否，亦當修齋，行香誦經。瘴癘為愆，疫毒流行，亦當修齋，行香誦經。妖靈肆酷，擾害生民，亦當修齋，行香誦經。破除陰怪，侵犯正真，亦當修齋，行香誦經。召集吉祥，安鎮家門，亦當修齋，行香誦經。夫齋戒誦經，功德甚重。上清天災，下禳毒害，以度兆民。生死受賴。其福難勝。故曰無量，普度天人。
道言：凡有是經，能為一切兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中真正亦保舉爾身，得道者乃當洞明至言也。
道君撰
元始靈書解禳山谷瘴癘玉篇
東方八天
桓精山佳，鵰雲穴貍。董貓虺蛛，殺真乾雷。桃鬼枯柳，月芝渠師。遁寂胡蝣，馬符螋非。剪沙巖畜，虎蜓流丹。土玆罔剛，遙文敕馗。化感夢仙，趙邵總靈。氣淘海區，性遂時凝。
南方八天
社侯伯元，南府三師。勉凶移毒，老父溪龍。崿銁璉俞，佐閑池蒙。攝命符令，轉火奔風。屍牢鎖伏，太空極雄。依出恍成，化石廣功。操枝運靈，察景殺童。道遊天霞，敕岸已舂。
西方八天
崔杜監驅，急攝縞女。秦蘭丙垂，幽寶竟東。育典秋聖，欽持決容。茂果逸回，汶靈褒中。馬玄離逐，雲鄉耿漢。殿合建孤，明巒敏神。昆盧蒼機，淪藻品昧。靜獨荒詛，走阮夷陵。
北方八天
真勃陀婁，燄珠擎門。左太皇扆，牛奎浮瓊。去害子仙，羅聰變玄。波霽兗石，何庚窈宣。司饑鄭侯，錄刺捦修。泉合洞識，赤天瀛由。定驛遣毒，斬截橫鉤。犯洛憂明，酆官蟬旒。
道言：此諸天中大梵隱語，無量之音，舊文刻書閬風玄臺，以卻萬惡，不惟解禳山谷瘴癘，一切邪病鬼神為害。依法敕之，無不立驗。字皆廣長一丈。天真皇人昔書其文，以為正音。有知其音，能齋而誦之者，諸天皆遣十方神王，下觀其身，書其功勤，上奏諸天，萬神朝禮，地祇侍門。流傳此經，普救世人，治病除邪，消卻禍災，大勳真王，保舉上清，道備尅得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致十方下觀，上帝遙唱，萬神朝禮，三界侍軒，群妖束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無妖塵，冥慧洞清，大量玄玄也。
