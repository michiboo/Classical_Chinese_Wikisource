
道言：昔於始青天中，大浮洞歌玄明黎土，受元始度人永斷輪轉無量上品。元始天尊當說是經，周迴十過，以召十方，始當詣座。天真大神，上聖高尊，妙行真人，無鞅數眾，乘空而來。玉馬雲軺，彩霞流靄，丹輿彤轂，陣萼飛香，三景蔚清，合映太空，七日七夜。諸天日有龍文，月呈寶字，星樓鶴觀，宿舍機躔，一時停輪，龍風兼雨，鳳氣成山，天無浮翳，四象高明，一國地土山川林木，緬平一等，無復高下，土軟紫金，外涵水火，淨瑩交徹，無有異色。眾真侍座，元始天尊玄坐空浮無色海光之上，金山不動，瑞相儼如。說經一遍，諸天大聖同時稱善，是時一國男女，見道真形，厭捨生死。說經二遍，覺悟三業，猶彼火聚。說經三遍，觀身穢壞，願證法體。說經四遍，悲憫三界，轉覆如輪。說經五遍，世間妄見，回念正道。說經六遍，道可飛神，不染麤惡。說經七遍，自知宿命，不貴通靈。說經八遍，住此真常，永斷輪轉。說經九遍，壽過天地，得真長生。說經十遍，證位昇玄，永無生化，是時一國是男是女，莫不傾心，皆受護度，成得長生。
道言：是時
元始天尊說經一遍，東方無極無量品多聞大神，無鞅之眾，浮空而至。
說經二遍，南方無極無量品多目大神，無鞅之眾，浮空而至。
說經三遍，西方無極無量品堅住大神，無鞅之眾，浮空而至。
說經四遍，北方無極無量品定海大神，無鞅之眾，浮空而至。
說經五遍，東北無極無量品神用大神，無鞅之眾，浮空而至。
說經六遍，東南無極無量品權化大神，無鞅之眾，浮空而至。
說經七遍，西南無極無量品道聰大神，無鞅之眾，浮空而至。
說經八遍，西北無極無量品玄藏大神，無鞅之眾，浮空而至。
說經九遍，上方無極無量品永生大神，無鞅之眾，浮空而至。
說經十遍，下方無極無量品息化大神，無鞅之眾，浮空而至。
十遍周竟，十方無極天真大神，一時同至，一國男女，傾心歸仰，於所住天所居宮殿，咸見元始升座威儀，說經演法，無量十方，光明照見，宮殿赫如朝日。各相謂言，我等位證諸天，未出輪轉，壽過五劫，未免生死，身相光明，未免衰滅。今聞天尊欲說大法，永斷輪轉，始得開悟，入真法門，出生死網。來者有如細雨密霧，無鞅之眾，迮國一半土皆偏陷，非可禁止。於是元始振衣憑几，頂出大明，普照十方世界，無極仙真國土，一一國中，見諸仙王，將引臣從，來赴法席。又見諸天各持奇華異果，玉芝仙草，以為供養。有諸仙王，居大宮殿而修仙業，領理天政，心厭欲樂。或奔釆光華，嚥味真景，勸教諸真，種種妙事，會中天人，心知目矚，不敢陳議。元始徐啟雷音，遍告大眾。欲免生死，不入流浪，先當無心。爾若無心，即無三業。眾生迷妄，指識為心，分別有無，計度生死。心本妄名，以妄取名，心則虛幻。覺了能知，本是道元，何關心事。認心著境，即住生死，若無妄心，不住生死，即永斷輪轉。乃至諸大天偠，高真帝王，以無心故，證位聖真，自然得道。依心取捨，趣死趣生，終非究竟。乃至服氣鍊化，餌藥延年，並為小乘功用感應，皆非解脫，昇入無形之道。爾若不為心所遷易，隨念用情，心跡兩忘，即見道體，永斷輪轉，不住生死，與我今者，在此無色海光，說如是法。若以有心，則一切護法，天人龍鬼，悉各遠離，不應來此，頂禮欽奉。故知無心是道，真形是無，等法則身，所行事十聖莫知。口所出言，是天帝勅。心若計度，則魔精來附，終歸惡道。元始忽從海光，混入無色太玄空中，縣一寶珠，大如黍米，在太虛之中，去地千丈。元始登引，天真大神，上聖高尊，妙行真人，十方無極大道威神，無鞅數眾，俱入寶珠之中。天人仰看，惟見拂拂從珠口中入，既入珠口，不知所在，國人廓散，地還平正，無復欹陷，元始即於寶珠之內，說經都竟，眾真監度，以授於我，當此之時，喜慶難言，法事粗悉，諸天復位，倏欻之間，寂無遺響。是時天人遇值經法，普得開悟，玄默虛明，不著空見，傾土歸仰，咸行善心。不殺不害，不嫉不姤，不淫不盜，不食不欲，不憎不𡜍。言無華綺，口無惡聲，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝內名，隱韻之音。亦是真王內諱，百靈之隱名也，非世之常辭。上聖已成真人，通玄究微，能悉其章。誦之十過，諸天遙唱，萬帝設禮，雲煙靜默，海嶽深靈，二象澄廓，三景輝明，一切有情，心契真道，永斷生死，輪轉休停。至學之士，誦之十過，則五帝侍衛，三界稽首，魔精喪眼，鬼祆滅爽，神飛形固，遂其永生。所以爾者，學士穢氣未消，體未洞真，召制十方，威未制天政，德可伏御地祇，束縛魔靈，但濟兆身而已，不能普度群靈。輕誦此章，身則被殃。供養尊禮，門戶興隆。世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，三界停輪，兆得至真，明曉生根，不著有無，不滯亡存，若有大物，為生死門，兆無物相，混洞不分，永斷輪轉，與道杳冥，億曾萬祖，幽魂苦爽，皆即受度，上昇朱宮，格皆九年，受化更生，得為貴人。而好學至經，功滿德就，復歸無名，出離陰陽，無犯尅並，不屬生死，永斷輪轉，變化不化，更生不生，與道合體，皆得神仙，飛昇金闕，遊宴玉京也。上學之士，修誦是經，皆即受度，飛昇南宮。世人受誦，則延壽長年，廓爾得悟，玄解之道，神識不昧，應物無窮，即得運形，遊觀太冥。此經微妙，普度含靈。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役考官，侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，契道真極，止息生機，於諸天中，無去來因，不住滅定，得大乘門，為上世亡魂，斷地逮役，度上南宮。七月長齋，誦詠是
經，惡心消解，仇對和平，不為人緣，往返相因，寓形黜明，元精天成，不死不生，身得神仙，諸天書名，黃籙白簡，削死上生。十月長齋，誦詠是經，不住永滅，不欣長存，乘物以遊，為光為塵，示兆大慈，無量度人，出教演法，寶書天經，為國王帝主，君臣父子，安鎮國祚，保天長存，世世不絕，常為人君安鎮其方，民稱太平。八節之日，誦詠是經，挺然獨觀，八風無傾，兆出死生，駕馭瓊輪，得為九宮真人。本命之日，誦詠是經，真氣虧盈，不亡不存，永斷輪轉，逍遙妙庭，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齊戒入室，東向，叩齒三十二通，上聞三十二天，心拜三十二過，閉目，靜思身坐黃緑青赤蒼黑碧紫白九色雲氣之中，內外蓊冥，有青龍、白虎、朱雀、玄武、獅子、白鶴，羅列左右，頭上有無無上真道君，頂七曜交泰寶冠，面若瓊瑤，方瞳素髯，威耀光明，身被緑霞絳章飛裙，手執神劍，斷生死魔，三天殺鬼，乘紫素雲，住立疑然，身長九尺，上應九真。日月照明，洞煥室內，項生三氣圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，待香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人，願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，永斷輪轉，周迴度人。洞真隱奧，緣起自然。赤混靈根，空無化成。太虛朗徹，肇生諸天。流演三氣，大機彌綸。中有虛皇，是為我身。玄文散落，普育萬靈。赤景為陽，黃華為陰。圓光森列，羅布諸星。太一紫房，瑤簡緑編。啟運元造，玄中之玄。圓羅大梵，靈闕瓊宮。下包黃氣，洞淵綱維。眇眇蕩蕩，六闢九開。招靈化人，體備百關。神變無方，與道俱隆。顧盼八垣，端居玉京。中有玄極至道之尊，中有主生象帝之君，中有開天龍蹻大神，中有九皇天真丈人，中有把握元紀斡運機紐至妙尊神。生成二象，無量度人。普告一切，悟道之元。永斷輸轉，得為種民。今日校錄，諸天臨軒。
東方無極清信神王，長生大聖，無量度人。
南方無極明感神王，長生大聖，無量度人。
西方無極堅立神王，長生大聖，無量度人。
北方無極海空神王，長生大聖，無量度人。
東北無極聖仙神王，長生大聖，無量度人。
東南無極妙慧神王，長生大聖，無量度人。
西南無極定常神王，長生大聖，無量度人。
西北無極證真神王，長生大聖，無量度人。
上方無極無影神王，長生大聖，無量度人。
下方無極不迴神王，長生大聖，無量度人。
十方至真飛天神王，永斷輪轉，無量大神。並乘瓊光緑雲八景琅輿，丹霞玉輦，驂駕碧鳳九色神龍，建交真之節，素虎靈旛，前按九章齊奏，後吹六竽同鳴，青鸞白鵲，和鳴擁嘩，九靈控飈，七真乘煙，謠歌步虛，浮空而來。傾光迴駕，召生命仙。南昌上宰，總御朱宮，韓司主錄，堅固大神，執籙把籍，齊到帝前。隨所應度，嚴校諸天。普告三界，無極神鄉，泉曲之府，北都羅酆，三官九府，十二河源。守識本真，悟見自然，無有生死，不著變遷。道無去來，形為寶山，智火鍊之，金光玉混。比之晝夜，日月常懸。往還非妄，眇眇綿綿。法體虛明，象外真仙。永斷輪轉，昇入太玄。上解祖考，億劫種親，疾除罪簿，落滅惡根。不得拘留，逼合鬼羣。元始符命，時刻昇遷。北都寒池，部衛形魂。制魔保舉，度品南宮。死魂受鍊，仙化成人。生身受度，劫劫長存。永斷輪轉，先天無年。永度三途，五苦八難，超凌三界，逍遙上清。上清之天，天帝洞光，無色之境梵行。
東方八天
玉娑平海天，帝豪真秉符。
驕炎祥備天，帝思順孝猷。
雲碭龍磧天，帝景命混圖。
驪性希矇天，帝齊丘緑符。
鎮相流誓天，帝古威罕常。
嶽樊膏汀天，帝兆籍監王。
凝仙鹿觀天，帝幾道元光。
斗浦玄司天，帝蕩淵慈宜。
南方八天
崿鱗飛機天，帝廓洞自幽。
洞炎赤圭天，帝息覺除營。
陽祁正父天，帝杳晶皓黃。
金律整靈天，帝弼由肅沙。
烏稷無變天，帝密睹思微。
神歸合明天，帝蹈靈防離。
太元機省天，帝擇全施虔。
校錄定真天，帝育韓籌冥。
西方八天
明玄聖皇天，帝直義伯鑾。
曲生司世天，帝幽都仙。
總梵極元天，帝閬騎遐非。
玄化典法天，帝祖定延真。
刑籍真筭天，帝長靈度耽。
華晶慶霄天，帝玉誕昌。
妙真德女天，帝九濟道戶。
列星交微天，帝應大法謠。
北方八天
孕魂敗臼天，帝遷洞伏機。
卵化液流天，帝遵犧眷雷。
溫胞育陽天，帝洞混光臨。
媾玉中華天，帝括保命生。
池陰鎖神天，帝師火交侯。
太極抱愛天，帝道真欲化。
諱津人山天，帝敵利寶龜。
丹精朱闕天，帝妙華玉剛。
三十二天，三士二帝。諸天隱諱，諸天隱名。天中空洞，自然靈章。諸天隱韻，元始之音。無形之尊，不轉之神，超象真魔，斷妄之靈。和合出流，脫離化源。永住諸輪，變化上清。無量之奧，深不可詳。敷落神真，無三界因。今日欣慶受度，歷關諸天，請滅三惡，斬絕地根，永淨六染，名列太玄，真王監觀，無拘天門。東斗發生，西斗義成，北斗存道，南斗降靈，中斗運神，九老三真。青帝巧量，白帝堅登，赤帝通化，黑帝淵清，黃帝中極，指呼萬神。青天魔王，以文定名。赤天魔王，知識散精。白天魔王，罪惡司刑。黑天魔王，智用乃分。黃天魔王，大宗非聲。五帝大魔，生死元雄。飛行鼓從，總領威兵。麾幢鼓節，遊觀太空。軍騎赫奕，佐天舉功。永斷輪轉，嚴攝北酆。神功受命，普掃不祥。八威吐毒，猛馬四張。天丁把斧，大帥持旛。擲火燎焚，流鈴四揚。敢有干試，拒遏上真，金鉞前衝，巨劍後刑。屠割鬼爽，風火無停，千千截首，萬萬翦形。魔無干犯，鬼無祆精，三官北酆，明檢鬼營。不得容隱，金馬驛呈。普告無窮，萬神咸聽。三界五帝，列言上清。
元洞已跡，紹曆龍康。眇眇億劫，輪轉無常。劫終劫始，太空難量。恍漫不期，混沌之中。上無無色，下無無淵，風轉九虛，金景定天。天上天下，無幽無冥，無形無影，無極無窮。溟涬大梵，遼廓無光，不名生死，無有去來。三界輪轉，皇道流行，六氣變化，忽合忽離。神依靈寶，永固精根，赤明開圖，運度自然。元始安鎮，敷落五篇，赤書玉字，八威龍文。保制劫運，使天長存。梵炁彌羅，萬範開張。元綱流演，三十二天。輪轉無色，周迴十方。旋斗歷箕，迴度五常。三十五分，總氣上玄。八景冥合，氣入玄玄。玄中太皇，上帝高真。泛景太霞，嘯詠洞章。金真明郁，流響雲營。玉音攝氣，靈風聚煙。紫虎鬱秀，輔翼萬仙。千和萬合，自然成真。真中有神，神無方體。道寓姓名，乃號南極太微長生大君。無英青華，白元素真。太一始生，司命算程。桃康合延，致兆有生。生為死本，輪轉不停。道初無為，豈毀豈成。是為仙真，養教種人。執符把籙，保命生根。上遊上清，出入華房。八冥之內，細微之中。下鎮人身，泥丸絳宮。中理五氣，混合百神。十轉迴靈，萬氣齊仙。仙道貴生，無量度人。上開八門，飛天法輪。罪福禁戒，宿命因緣。普受開度，死魂生身。身得受生，永不輪轉。上聞諸天，諸天之上，各有真靈。中有空洞謠歌之章，真王靈篇，辭參高真。
第一欲界飛空之音
天道朗朗，鬼道蒙蒙。人道杳杳，沈滯輪回。仙道樂兮，太虛為家。男女相牽纏，我界居其多。聲色昧靈府，頑空張網羅。濁海流巨浪，塵山鬱嵯峨。但能錄其惡，安能遏其邪。遇我虛皇尊，演此大洞篇。頓然為種民，色景何足過。憫嗟曠劫迷，空中起悲歌。茫茫愛欲徒，不悟當奈何。
第二色界真王之章
峨峨無極山，上有飛天宮。羽衛羅億千，我得治其中。朝遊大有庭，丹輿駕靈風。夕歸校錄府，真仙執瓊編。返神入太空，下觀諸天民。自然浩劫來，身猶染輕塵。未得斷輪轉，安能忘色根。一聞空洞章，合體皆虛明。息念七寶林，濯身天河津。永契皇極道，稽首禮天尊。
第三無色界真王歌曰
蕩蕩龍漢，眇眇赤明。皇極生神，無形無名。始立三界，我居其尊。統制一切，攝御眾靈。曠朗諸天，境域四開。緣習未斷，猶有傾嘖。乘運促會，得升列真。元始敷化，大演真機。此道堅固，悉入無為。既悟絕輪轉，大福享爾身。何慮塵沙劫，天地應不傾。靈光散十方，齊為白玉京。
此三界之上，飛空之中，真王歌音，音參洞章。誦之百遍，名度南宮。誦之千遍，群真保迎。萬遍道備，飛昇太空，過度三界，位登仙公。有聞靈音，三官敬形，勅制地祇，侍衛送迎，拔出地戶，五苦八難，七祖昇遷，永離冥關。魂度朱陵，超度死生。是謂無量二普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及神霄玉清真王隱祕之音。兆能誦之，見道全體，洞入無名，得悟證真，永斷輪轉。皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於神府東華藏室，依玄科應運下傳。若有至人齎金寶質心，依舊格告盟三天，然後而付焉。
道言：夫天地運度，亦有否終。日月五星，亦有虧盈。至聖神人，亦有休否。末學之夫，亦有疾傷。凡有此災，皆氣數窮極，往來始終，輸轉三界，諸幻所生。同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰。臨過之時，同學至人為其行香，誦經十過，以度屍形如法。魂神徑上南宮，隨其學功，計日而得昇玄。不入輪轉，便得神仙。
道言：夫天地運終，星宿錯度，日月失昏，四時失度，陰陽不調，國境不稔，疫毒流行，兆民死傷，師友命過，悉為有世之患，刑傷之災。皆當修齋，行香誦經，真道內著，永斷輸＇轉，超出三界，卻滅刑災，神靈聞之，即當消解。夫齋戒誦經，功德甚重。上消天災，保鎮帝王。下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失，天中真王亦保舉爾身，得道者乃當洞明至言也。
元始靈書中篇
東方八天
騤●禹崿，元佐句野。河魁杜軍，華侯張化。沙洛維晃，鏹神劉師。勅周靈釆，石完天真。陸髑附魂，符驅陰名。祭賚謹戒，護救齊仁。約誠奠私，呼應合倫。意通使捷，丁威昵鄰。
南方八天
闔闢谷玄，妙液交瓘。混氣接心，道囿時會。和迫知微，兌意洪施。換忽眇漠，玄諱德宜。洞清絕往，介屍端期。邈默外世，天真俯攜。雙路並遷，由夷指馳。歸畢空沖，鬼路幽機。
西方八天
祖瑑開宗，氣根霞龍。梵演洞乘，恢化光容。仙露昇格，丹想文封。怪悟異生，水激火攻。壽隱解遙，遵叩祕濛。守嚴修隆，道㖟普風。隨舉觀代，繼軌述從。善教屏邪，權示玄籠。
北方八天
一晶萬瓣，生幾空常。力弊紹新，化代周遷。旋易旺弛，輻轉逸連。昧無動玄，匪知鄙天。泯斬繁職，圓廓獨空。變回寔住，圖析來還。曷出俄居，恍字厥如。泮微祈醜，混罔勿規。
道言：此諸天中大梵隱語，無量之音。舊文玄都九老仙君，以黃櫨漆液書於劫門帝闕之上。至真之人，出三界，離十方，必登劫門，詠中篇以升無形。下世末學，住生死流，居小乘位，不誦其文，則地官錄其形質，天司禁其魂爽，取道暗杳，不知至玄。能味靈文，中池之神，告兆無極，開大明於慧牖，豁見海於定都也。字皆廣長一丈。天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大勳十真，保舉上清，道備尅得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致三天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清。大量玄玄也。
