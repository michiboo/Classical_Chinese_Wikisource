
道言：昔於大丹天中，洞陽幽寥赤精境土，受元始度人顯瑞符應上品。元始天尊當說是經，周迴十過，以召十方，始當詣座。顯化大神，主瑞靈尊，符應真人，無鞅數眾，乘空而來。泛氣紫霄，瑤輦琅輿，華蓋垂蔭，金碧交光，飛雲蔚藹，朗懼大虛。九日九夜，元綱天輪，慶煙高浮，七曜凝輝，坤靈發祥，三元肅靜，四炁澄清，諸天寶闕瓊樓，瑞霞照映，皆現八會真文，洞煥上宮，無有異色。眾真侍座，元始天尊玄坐空浮五色寶山之上。說經一徧，諸天列聖同時稱善，俄有丹鳳黃龍，來告昇平。說經二徧，大地山川七寶湧出。說經三徧，渺景陰華，光結重輪。說經四徧，天市太微，皆現景星。說經五徧，瑤華滿空，慶雲四飛。說經六徧，甘露凝珠，潤澤一切。說經七徧，城闕臺觀，玉芝羅生。說經八徧，靈書敷陳，真符下降。說經九徧，天授玄圖，帝膺寶籙。說經十徧，人民康樂，普受百福，草木昆蟲，咸均至化，是時，一國是男是女，莫不傾心，睹見玄瑞，符合聖時，各受護度，皆得長生。
道言：是時，
元始天尊說經一徧，東方無極無量品舉仙大神，無鞅之眾，浮空而至。
說經二徧，南方無極無量品丹池大神，無鞅之眾，浮空而至。
說經三徧，西方無極無量品明燿大神，無鞅之眾，浮空而至。
說經四徧，北方無極無量品雙闕大神，無鞅之眾，浮空而至。
說經五徧，東北無極無量品碧霞大神，無鞅之眾，浮空而至。
說經六徧，東南無極無量品黃上大神，無鞅之眾，浮空而至。
說經七徧，西南無極無量品中皇大神，無鞅之眾，浮空而至。
說經八徧，西北無極無量品天元大神，無鞅之眾，浮空而至。
說經九徧，上方無極無量品玄虛大神，無鞅之眾，浮空而至。
說經十徧，下方元極無量品洞淵大神，無鞅之眾，浮空而至。
十徧周竟，十方無極顯瑞符應大神，一時同至。一國男女，各相謂言，我等昔聞五篇初出，三界始分，天尊帝王，降生諸天，神靈告瑞，變化其中。今聞元始演陳天地之本，悉歸帝王。帝王之德，配於天地，道隆德廣，神備炁充，五行至精，各顯玄妙，挺生奇異，敷告帝王，為瑞符應，理該洞玄。傾心歸仰，來者有如潮期風信，無鞅之眾，迮國一半土皆偏陷，非可禁止。於是元始放大光明，隱顯莫測，所御寶山化成一珠，大如朗月，在太虛之中，去地萬丈。元始登引，九天列真，上聖高尊，妙行飛仙，十方無極，瑞應大神，無鞅數眾，俱入寶珠之中，天人仰看，惟見拂拂，從珠口中入。既入珠口，不知所在，國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，咸行善心。不妄不蹈，不黨不偏，不苟不佞，不恣不橋不慢不欺，心行恭讓，口無浮言，齊同慈愛，異骨成親，國安民豐，欣樂太平。經始出教，一國以道，預有至心，尊奉禮敬，皆得度世。
道言：元始天尊說經中所言，並是洞神祖炁，靈寶內名，隱韻之音，亦是降瑞符聖列真內諱，飛仙之隱名也，非世之常辭。上聖已成真人，通玄究微，能悉其章，誦之十過，諸天降瑞，萬帝錫符，河海靜默，山嶽藏雲，地瑞顯明，高靈燭幽，群魔束形。鬼精滅爽，迴屍起死，白骨成人。至學之士，十過，則五帝納瑞，三界告盟，顯應至仁，式揚至道。所以爾者，天地發祥，符合聖真，為瑞之炁。其炁妙微，思而不得，論而不知，萬物為變，五行化奇。人感其精，不為朽屍。輕誦此章，身則被殃。供養尊禮，門戶興隆。世世昌熾，與善因緣，萬災不干，神朋護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，精感上玄，克集瑞祥，妙炁凝結，萬物化光，上輔人君，道運無疆，永保億年。而好學至經，功滿德就，皆得神仙，飛昇金闕，遊宴玉京也。上學之士，修誦是經，天瑞昭慶，福被一方。簡奏天官，名度南宮。世人受誦，則靈芝發生，池涌醴泉，降集道炁，制靈召和，精鍊服餌，延壽長年，遊行五嶽，位證地仙。此經微妙，普受無邊，一切天人，莫不受慶，無量之福，生死蒙惠。上天所寶，不傳下世。至士齎金寶，效心盟天而傳。輕泄漏慢，殃及七玄，長役鬼官。侍經五帝，玉童玉女，各一十二人，營衛寶章，守護受經者身。
道言：正月長齋，誦詠是經，使天炁和平，草木發榮，物無疵癘，萬寶俱成。七月長齋，誦詠是經，九天降神，山嶽孕精，產育賢人，慕道學仙。十月長齋，誦詠是經，天地開通，封山致靈，符瑞臻應，俱會帝庭，永鎮萬方，民稱太平。八節之日，誦詠是經，五穀繁滋，異秀呈祥。月晦之日，誦詠是經，丹碧靈芝，以度兆身，不經幹試，身有光明，玉華燿映，羽葆司迎，萬神朝禮，名書上天。功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過。閉目，靜思身坐蒼碧赤三色雲炁之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，俓御元上三十二天元始上帝至尊幾前。
畢，引炁三十二過，東向誦經。
元始洞玄靈寶本章上品，顯瑞符應，變化度人。玄微隱韻，符合自然。
蒼混流精，鍊胎結仙。妙光景煇，化生赤文。融構羅絡，慶煙交纏。植立玄根，烱耀諸天。丹光玉書，普集五靈，虛無曠邈，浮響幽寥。真宮帝炁，絳緑生音，流布九霄，水火飛騰。是為珍瑞，混一之居。七寶玄臺，紫微上宮，上極太無，高清鬱單。把握元機，巍巍至尊，統御陰陽，造化生成。上範虛漠，理微太幽，宴處大羅，遐覽十方。中有玄元大化之真，中有上清七變之君，中有顯揚天瑞之尊，中有符應帝運真人，中有斡旋天綱，鎮安地紀，飛行空界，立極尊神。總校圖錄，無量化身，今日慶會，萬神臨軒。
東方無極仁德神王，長生大聖無量度人。
南方無極明德神王，長生大聖無量度人。
西方無極化德神王，長生大聖無量度人。
北方無極智德神王，長生大聖無量度人。
東北無極柔德神王，長生大聖無量度人。
東南無極正德神王，長生大聖無量度人。
西南元極文德神王，長生大聖無量度人。
西北無極清德神王，長生大聖無量度人。
上方無極玄德神王，長生大聖無量度人。
下方無極厚德神王，長生大聖無量度人。
十方顯瑞符應神王，長生度世無量大神。並乘絳煙，瓊車瑤輦，紫蓋龍旂，驂駕天鹿，靈鳳騶虞。建玄英之節，三素神旛，左列飛天大將，右從流金火鈴。天馬麒麟，騰擲辟邪，十華啟途，五佐翼轅。億乘萬騎，浮空而來。靈光回耀，命仙集真。龜臺典錄，崑崙閬風，玄司主宰，符瑞大神。執簡侍章，同到玉庭，隨所昭應，攝召諸天。普告域中仙境神洲，八海四瀆，名山大川，洞天宮府，十二靈源，大地曹局，黃闕九宮，速布道化，肇發嘉祥，不得雍遏，元瑞克臻。真王受符，福蔭下民，寒暑順時，三景長明。物無災癘，百穀豐登，化被四夷，仁及昆蟲。遂性逍遙，欣樂太平，隨劫輪轉，俱獲飛仙。永斷六天魔試之難，淩空步虛，遊宴太冥。太冥之天，天帝文昌，極道之境梵行。
東方八天
應德寶玄天，帝太京祖門。
顯靈恭燿天，帝伯公容。
運慶冥感天，帝後元留常。
員明化氣天，帝召林永仙。
開光妙真天，帝合季沖。
仙度仁受天，帝正光通生。
旻章廣志天，帝昊集高卿。
玄化澤都天，帝覃承理弓。
南方八天
崇文惠聞天，帝拂鑒朗。
紀延大功天，帝祝求聞。
禮尊告玄天，帝連最招敦。
太華綵靈天，帝將賢匪庸。
高虛明惠天，帝洞浦臨。
正力定方天，帝敷要總奇。
君慈布仁天，帝景回萬容。
用成積化天，帝穹景資。
西方八天
育王宗變天，帝防監淨康。
方義端妙天，帝洪飛益梁。
厚信興教天，帝混至杯庚。
成敏施同慶生天，帝道昌化延。
微嗇元映天，帝巒宏遠衝。
玄監流精天，帝召闕山希。
元聖品仙天，帝卓抱臨。
瑞莊明符天，帝恭蒙比元。
北方八天
法海龍輝大寶天，帝崑羅懼。
空洞密昭天，帝覺神機。
宗元妙光天，帝好從輔昌。
融混豐炁天，帝守蒼流軒。
彌印合輪天，帝揚旗布安。
太妙護世天，帝吉支越初。
歷變全道天，帝圖斯騫門。
廣生章觀上加天，帝合輔召嚴。
三十二天，三十二帝，諸天隱諱，諸天隱名。天中空洞，自然靈章，諸天隱韻，大洞之音。靈寶之尊，瑞應之神，開祥啟運，混炁之靈。九轉十徧，登虛躡空，神妙玄奧，高蔭二儀。敷落丹華，顯應天人，今日同欣至化，曆感諸天，泛景紫霄，回儛雲營，超涉弱淵，玉耀靈津，仙聖錫符，受書帝門。東斗運神，西斗鍊精，北斗凝結，南斗布靈，中斗攝炁，符瑞化生。青天命真，素天舉仙，玄天定錄。丹天召仙，黃天慶會，總闢元關。廣霞神王，經紀彌綸。長離神王，上炎流煙。昌開神王，主制七關。鬱單神王，仙鍊八威。中黃神王，監真紏非。五天高真，萬化之尊，統御天政，運斡璿璣。乘龍駕雲，飛行太微，照辟祆氣，正氣同歸。上帝降圖，丹景炎光，大君受詔，威制十方。百邪摧滅，道化施張，嘉祥來至，境界澄清。五行順軌，皇道長明，敢有暴亂，束送女青。三元列曹，定罪嚴刑，九天八極，考校無停。人主受福，國安民豐，社稷綿綿，億劫無終。克享太平，與道俱隆，神飛玉京，遊宴上宮。宣示萬神，普告無窮，三界五帝，列奏高穹。大運澄廓，啟極丹光，植立諸天，流變陰陽。上騰三氣，下化百常，元洞幽奧，飛範堅剛。玄曆數周，六濁九清，太漠鬱微，無象無形。混沌玄黃，靈音散生，敷我至化，廣運自然。炎精扇猋，鼓躍天淵，瑤編赤簡，玉籙正文。攝召沖炁，役使萬靈，天書森羅，大法恢張。隨劫開演，大素妙篇，授圖神霄，永鎮瓊宮。數當慶會，慶運流傳。普度群品，同歸三元。至教清明，功參上玄。玄中瑞符，來應真人。生民樂康，境土常寧，含輝隱燿，鎮息綿綿。保精玄華，鍊胎紫煙，乘霞泛景，舉形飛仙。千變萬化，與氣合真，真中至神，萬道之君。正天御極，億劫獨尊，號曰元始，是為我身。三界治官，總統生根，上遊玉虛，飛神太無。圓羅之內，混黃之中，洞淵無色，八極靈關。速召大魔，制會玄都，十轉回風，慶及幽冥。天道降祥，無量度人，上開生門，經入飛輪。考校圖籙，善惡因緣，咸受開濟，死魂生身。身得受生，上奏紫清，紫清之上，各有玄音。中有顯瑞符應之篇，三素玉章，辭參高真。
第一飛仙吟詠元始立極之音
眇眇觀大無，諸天宗虛皇。龍漢既已往，冥冥度延康。天地返鴻濛，八垣藏精光。三界皆化消，生靈遂渺茫。獨有極道境，群有無夭傷。赤光開玄圖，真文散十方。妙炁降清微，飛輪結元綱。靈寶育三景，萬化復恢彰。玄符鎮五山，世祚永無疆。上聖坐圓羅，常居大福堂。正統皇極道，永以付真王。
第二大魔讚歎說經昭感之篇
朗朗玄綱，周流八虛。輪轉諸天，統會玄都。嚴嚴萬神，環侍帝居。
上聖弘至教，洞陽羅簡書。十過演靈章，群品皆昭蘇，妙道無窮極，億天藏一珠。仙真慶無已，玉虛受玄符。赤文煥碧霄，祥煙滿空浮。大地發珍奇，騫樹生瓊琚。鳳麟降世間，玉芝秀庭隅。萬劫獲昇平，玄化從此敷。
第三真人宣告顯瑞符應之章
元始虛皇，高居玉清。生育三景，立天之根。右列玄輝，左運員明。
分炁下中天，斗極為至尊。端坐朝八維，下應於人君。人君順天道，嘉祥隨德生。地出長生籙，天授玄景文。山川浮秀氣，珍瑞集王庭。兆民無災癘，五穀保豐登。明宣太上旨，萬天咸使聞。群品盡歡悅，稽首荷玄恩。
此三界之上，飛空之中，真魔歌音，音參洞章。誦之百徧，名度南官。誦之千徧，真魔保迎。萬徧道備，飛昇太空，過度三界，位登仙公。有聞靈音，天瑞降身，魔王敬形，勑制地祇，侍衛送迎，拔出地戶，五苦八難，七祖昇遷，永離冥官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝至靈隱秘之音，上元太和萬福之氣，為祥為瑞，顯告於君。為人為忠良賢達，在物為寶玉偉異，於禽獸為麟鳳龜龍，於地為五芝奇木珍石山河之祥，於天為慶雲景星甘露。人君有道，符應所行之德。皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，秘於神霄玉清玉府東藏經室，數行壬辰，運應下傳。若有至人齎金寶質心，依舊格告盟三天，然後而付焉。
道言：夫為善仁之德，則天顯瑞符應，以報其君。為惡旹之過，則天顯災異，以告於民。故於天地運度否終，日月五星虧盈，至聖神人休否，末學之夫病傷。凡有此災。同氣皆當齊心修齋，六時行香，十徧轉經，嘉瑞立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人，為其行香，誦經十過，以度屍形如法。靈瑞之氣默降於身，魂神徑上南宮，隨其學功，計日而得更生。轉輪不惑，便得神仙。
道言：夫天地運終，星宿錯度，日月失明，四時失度，陰陽不調，國境不安，農商失利，疫毒流行。兆民死傷，師友命過，皆當修齋，行香誦經。夫齋戒誦經，功德甚重，上消天災，保鎮帝王，下禳毒害，以度兆民，生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋，燒香誦經十過，肇降嘉祥，永保太平。皆諸天記名，萬神侍衛。右別至人，剋得為聖君金闕之臣。諸天記人功過，毫分無失。天中真魔，亦保舉爾身，得道者乃當洞明至言也。
道君撰
元始靈書瑞符曲篇
東方八天
蟄積扈演，仇非琯忱。彌羅漫醻，決都合岑。古娥罔籍，綿洪美欽。洞荷丙珞，華瑤子尋。屈波樊那，明魔大林。妙際極梵，目奮玄探。恍住戌解，曆瓊闢辛。忽灼徧柯，銘謀符歆。
南方八天
哲遲延殊，救嘉泯賢。果澄利頂，公祕景單。越那鬱諾，顯社玆元。瞀俊豆閣，宜正復騫。和舒慜農，畢室九回。郎化止伯，思己懸居。社嘉法祈，錄足尉微。光屯幽爽，乾靈自催。
西方八天
沖廣魯淵，牟陁烱宣。弼乙旦娑，氣蒙師勻。薄約龍淀，甫幽建存。踐將橫卒，蔽仙浦全。杳溫澤臺，應晞蒼輪。聿兀昭素，雲和鼓瓊。寥延鹿迷，攝精祕卿。陸謨吁恪，寶輪猷屯。
北方八天
角還悟鏜，夷林希疆。玄遁清微，古慎匪揚。霞巒邀塵，問覺通皇。智平由逵，可機式郎。耦都離珊，召封化光。龔寵祖迂，斗轅兵剛。漂廬健需，玄釜陰當。靈肘捐度，太赤混方。
道言：此諸天中大梵隱語，無量之音，舊文書中天黃靈臺。招十二玄瑞，二十四應，於元始五老大福堂之境。赤書玉文，顯瑞符應之始，字皆廣長一丈，天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大勳真魔，保舉神霄，道備剋得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致飛天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
