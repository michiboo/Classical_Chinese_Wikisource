
道言：昔於金映碧光天中，絳霄流歌太元妙土，受元始度人禹餘玉律無量上品。元始天尊當說是經，周迴十過，以召十方，始當詣座。天真大神，上聖高尊，妙行真人，上清九真，禹餘真仙，三境真王，無鞅數眾，乘空而來。緑華紫煙，寶輿雲軿，靈輝翠蓋，交蔭晨霞，萬色鬱煥，映耀霄虛。七日七夜，諸天日月合景，星斗停機，瓊樓玉闕，一時同明。天風惠和，海嶽晏清。一國地土山川林木，緬平一等，無復高下，土皆瑩碧，潤澤流鮮，無有異色。眾真侍座，元始天尊玄坐空浮九光玉華寶局之上。說經一徧，諸天大聖同時稱善，是時，一國男女，超悟圓覺妙性，悉獲靈明。說經二徧，耳目聰明，悟此上清，為元空界。說經三徧，神精固真。說經四徧，累業解散，共證清虛。說經五徧，災疾不生，時序和平。說經六徧，妙氣運化，萬物皆昌。說經七徧，真風浹洽，道德日新。說經八徧，翁艾返壯，皆得長年。說經九徧，普受開度，俱登如仙。說經十徧，天上天下，萬聖稱歎，是時，一國是男是女，皆被玄澤，仰戴無窮。
道言：是時，
元始天尊說經一徧，東方無極無量品至真大神，無鞅之眾，浮空而至。
說經二徧，南方無極無量品至真大神，無鞅之眾，浮空而至。
說經三徧，西方無極無量品至真大神，無鞅之眾，浮空而至。
說經四徧，北方無極無量品至真大神，無鞅之眾，浮空而至。
說經五徧，東北無極無量品至真大神，無鞅之眾，浮空而至。
說經六徧，東南無極無量品至真大神，無鞅之眾，浮空而至。
說經七徧，西南無極無量品至真大神，無鞅之眾，浮空而至。
說經八徧，西北無極無量品至真大神，無鞅之眾，浮空而至。
說經九徧，上方無極無量品至真大神，無鞅之眾，浮空而至。
說經十徧，下方無極無量品至真大神，無鞅之眾，浮空而至。
十徧竟周，十方無極天真大神，一時同至。一國男女，傾心歸仰，來者有如細雨密霧。天人微妙，洞合至真，化體結形，分變萬億。咸各相謂我等歷劫悟道，無諸塵漏，證位法身，自入氣觀，了悟玄虛。初居大赤玄氣境界，道妙之域，無為之中。次達禹餘，位進清真，高證妙果，涉於道極。禹言廣大，餘言遼遠，廣大無窮，故號禹餘，混同元體，普該一切。我聞元始說法，開示禹餘玉律之文，最上大法。檢真檢仙，制命眾魔，辟卻邪精，化惡歸善。無鞅之眾，迮國一半土皆偏陷，非可禁止。天尊俯觀，普告而言：爾今眾等學道登真，位列上清，身居禹餘，法性自然，已無遷變。麤習俱凈，細著不生，自無過尤，何用其律。若有立教，垂訓於人，不立科律，而辦修行。譬之天帝仙真，地超九品，緣法俱盡，而猶圓冠方屨，帶劍捂圭，乘駕羽軒，龍旗鳳宸，所以為法，豈可不議。今我出禹餘玉律之妙，檢天地神聖之文，奉之一身，蔭及萬祖，行之千日，恩徧十方。子其敬聽，毋忽神文也。於是元始懸一寶珠，大如黍米，在空玄之中，去地五丈。元始登引，天真大神，上聖高尊，妙行真人，十方無極，至真大神，無鞅數眾，俱入寶珠之中。天人仰看，惟見拂拂從珠口中入。既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟度，全其本年，無有中傷，傾土歸仰，咸行道真。無私無惡，無漏無染，無結無想，無欲無穢，無貪無嗔。言無妄誕，口詠善聲，齊同慈愛，異骨成親。國安民豐，欣樂太平，經始出教。一國以道，預有志心，宗奉禮敬，皆得度世。
道言：元始天尊說經中所言，並是諸天上帝內名，隱韻之音，亦是禹餘玉律真王內諱，百靈之隱名也。為上清之祕，九真之要。知其道者，因法即真，因真會道，道妙合神，忘神於虛，守道於無。先天地而為主，後天地而獨居，匪禹餘之玉律，安能使神化於無隅，蓋非世之常辭。上聖已成真人，通玄究微，能悉其章，誦之十過，諸仙稱讚，萬帝咸欣，天地清肅，和氣沖融，三元降瑞，九壘發祥，振伏邪祆，凶怪蕩滅，苦趣消除，俱登快樂。至學之士，誦之十過，則感降真靈，招延妙精，鍊神致仙，司命保迎，超度七祖，受化朱陵，回禳災禍，無所不神。所以爾者，元真之炁，出於上皇，玄虛之音，該契洞極。混元交激，布德生成，一切庶彙，普被其恩。輕誦此章，身則被殃。供養尊禮，門戶興隆，世世昌熾，與善因緑，萬災不干，神明護門。斯經尊妙，獨步玉京。度人無量，為萬道之宗。巍巍大範，德難可勝。
道言：凡誦是經十過，萬聖竦聞，諸天齊到，以禹餘玉律，檢察仙聖，戒制神靈，無不尊畏。勑赦北酆，億曾萬祖，幽魂苦爽，皆即受度，上升朱宮，格皆九年，受化更生，得為貴人。而好學至經，功滿德就，攝制萬靈，道被群品，皆得神仙，飛昇金闕，遊宴玉京也。上學之士，修誦是經，神帝降會，三田九宮，洞房集明，煥燿玉光，一身靈固，遂獲長生。世人受誦，則宿罪消釋，奉道希僊，勤積善功，當超世緣，後皆得作屍解之道，魂神暫滅，不經地獄，即得返形，遊行太空。此經微妙，普度無窮，一切天人，莫不受慶，無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言；正月長齋，誦詠是經，則青帝奉律，天官奏功，為上世亡魂，斷地逮役，度上南宮。七月長齋，誦詠是經，則白帝奉律，地官奏功，身得神仙，諸天書名，黃籙白簡，削死上生。十月長齋，誦詠是經，則黑帝奉律，水官奏功，為國王帝主，君臣父子，安鎮國祚保天長存，世世不絕，常為人君，安鎮其方，民見太平。八節之日，誦詠是經，律總八天，警勵百神，得為九宮真人。本命之日，誦詠是經，絳宮納真，依律致神，魂魄澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛升上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過。閉目，靜思身坐九色光明雲炁之中，內外蓊冥。有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，俓御無上三十二天元始上帝至尊幾前。
畢，引炁三十二過，東向誦經。
元始洞玄，靈寶本章。禹餘玉律，上品度人。帝真隱韻，離合自然。赤混太無，玄上玉虛。三元開劫，生化禹餘。廣大遼遠，至妙之墟。靈寶天君，洞玄之神，挺秀玉都，結真上清。龍漢之始，積氣華明，飛靈煥鬱，煇煌妙文。列成科簡，典錄之章，主治萬天，仙聖靈真。分別善惡，拘制祆氛，不得橫馳，敗試失正。規敕邪源，塞絕禍端，是為元範，化育所存。太和華闕，八景雲城。大明紫宮，玉霄琳房。太微協晨，七映長樓，穹窿連落，流光散浮。中有玄真度命之神，中有丹靈延生定簡之君，中有玉晨上生大神，中有都天太元丈人，中有無上紫微典錄察姦司過檢校尊神。迴骸起死，無量度人，今日校錄，諸天臨軒。
東方無極飛天主律神王，長生大聖無量度人。
南方無極飛天主律神王，長生大聖無量度人。
西方無極飛天主律神王，長生大聖無量度人。
北方無極飛天主律神王，長生大聖無量度人。
束北無極飛天主律神王，長生大聖無量度人。
束南無極飛天主律神王，長生大聖無量度人。
西南無極飛天主律神王，長生大聖無量度人。
西北無極飛天主律神王，長生大聖無量度人。
上方無極飛天主律神王，長生大聖無量度人。
下方無極飛天主律神王，長生大聖無量度人。
十方至真飛天主律神王，長生度世無量大神。並乘晨霞，丹車寶輿，翠葆羽軿，驂駕玉華神鳳，九氣驪龍。建上清三色之節，萬景靈旛，前導太和妙樂，後歌洞化神章。獅子白鶴，嘯歌味噰，九色翊麾，三素衛軒。億乘萬騎，浮空而來，儛輸霄穹，流盻高玄。八極真帝，十方道君，神官主律，靈官上卿。紫文青簡，總御齊臨，校功度善，察制邪源。驛馳萬域，洞府冥關，太元定錄，保命童初。三十六府，崑閬易遷，各承律令，保度生民。卻除災氣，延致吉祥，陶鍊靈質，與道俱昌。下濟幽泉，三官北酆，考原罪福，鍊化朱陵。咸會真氣，返形受生，生身受度，劫劫長存。隨劫輪轉，與天齊年，永度三塗、五苦、八難，超淩三界，逍遙上清。上清之天，天帝淨霐，玄虛之境梵行。
東方八天
青化陽範天，帝惠吉浦尊。
部真符龍天，帝尼何義元。
景昌太明天，帝窈常鄙雲。
左元道父天，帝祝馳迅舒。
真氣修胃神制天，帝會娑南祁。
柏僊鍊和天，帝蔚長孽飛。
玉素籍玄天，帝招扶隔炎。
薪陽純膺天，帝隱牙樞敦。
南方八天
駐思結神天，帝降婺靈棲。
元弼貴生天，帝闕運洙滄。
赤宗鼓時天，帝步方九關。
雲殿列華天，帝中靜惠顏。
九明思微天，帝燿華靈淵。
紀道順陽天，帝宗符致空。
康緒顯玄天，帝降須尚晨。
交露變玄天，帝景崇元陁。
西方八天
鍊延至定天，帝曾咸宜聰。
少華肅登天，帝祖皇述辛。
真明管元天，帝利達辨寧。
太素懼靈九山天，帝洞侯陽圖。
玉機度人天，帝祚希仙王。
元梵象變天，帝塗光上玄。
太霄隱虛天，帝良都輔昌。
洞微帝真天，帝總監靈神。
北方八天
太嶽嘉慾天，帝雲靈啟先。
玄戶理幽天，帝韓婁卷蒙。
北司平力天，帝陰政驅時。
真道顯芳崇令天，帝覺龍宗王。
玄黃洞虛煥落天，帝妙生智雲。
玉庭元素天，帝力真衛濆。
龍梵變嬰天，帝格常居。
泉靈極冥天，帝推百雷。
三十二天，三十二帝，諸天隱諱，諸天隱名。天中空洞，自然靈章，諸天隱韻，禹餘之音。上清之尊，上清之神，上清真魔，上清之靈。玄虛至用，萬化生根，無量之奧，深不可詳。總轄靈綱，營機運真，今日宣揚妙化，普告三元，摧魔滅試，舉善升遷。簡定圖籙，標名帝仙，玄師保舉，越度太玄。東斗主曆，西斗定刑，北斗察非，南斗司姦，中斗奉化，統布大權。青帝保生，白帝輔成，赤帝奏功，黑帝赦罪，黃帝周行，恢張吉會。青律神王，護帝羅天。赤律神王，顯告刑原。白律神王，斬馘酆泉。黑律神王，拯判幽姦。黃律神王，五嶽都官。檢律真魔，萬神之宗，飛行鼓從，總領鬼兵。麾幢鼓節，遊觀太空，神威赫奕，諸天齊功。上清玉律，嚴攝北酆，神王受命，普掃不祥。金精鶩煇，飛電四騰，參尾前驅，玉甲揚旌。流精擲火，威南八衝，敢有干試，拒遏上真，金首前戮，天騶後刑。屠割鬼爽，風火無停。千千截首，萬萬剪形，魔無干犯，鬼無祆精。三官北酆，明檢鬼營，不得容隱，金馬驛呈。普告無窮，萬神咸聽，三界五帝，列言上清。
禹餘玉律天文一百六十一字
右青書白素，佩之百神衛形。刊文赤棗心，用以印萬病，效。萬神隨心，所用立應。
玉晨大律，三天妙文。三氣洞合，混化元清，天號大赤。元為上清，天號禹餘。始為玉清，天號清微。三氣未分，俱洞為一，三景開光，三氣乃分。赤混之代，玉律冥冥，元氣綑緼，羅絡成文。其氣伏藏，混為玉精，眇眇億劫，混沌之中。上玄鬱藹，下元散分，妙氣磅磚，玉光凝精。元始帝魂，始為神嬰，風元水玄，洞虛為體。金輝耀天，華文之始，道範既彰，開化無窮。禹餘之境，萬道所宗，流演科條，運度自然。經維眾度，無量億千，玄官神錄，檢御真冥。保持劫會，生氣長存，元梵纏結，三十二天。運輪靈德，周度十方，上關帝宅，下曆洞宮。宣告隱篇，九品符章，嘯詠攝氣，靈風聚煙。紫虛鬱秀，輔翼萬仙，千和萬合，自然成真。真中有神，長生大君，無英公子，白元尊神。四極之君，元皇主宰，掌禁尊神，玄都典錄。定簡高靈，總該玄籍，舉度當仙，上遊上清，出入華房，降延真氣。靈妙之精，下灌生關，泥丸絳房，中合五氣，混合百神。九變迴風，萬氣齊仙，仙道貴生，無量度人。上開八門，飛神運誠，朝謁帝皇，七祖齊升。罪福禁戒，宿命因緣，普受開度，死魂生身，身得受生，上聞諸天，諸天之上，各有仙門。中有空洞謠歌之章，真王靈篇，辭參高真。
第一禹餘玉律清玄飛空之音
寥寥三界外，浩氣結丹玄。玉樓華靄間，絳闕連朱煙。中有虛無君，統化御諸天。妙檢著玉文，出在太始先。三光煥明鬱，經緯總萬神。察制遏百非，保度道德人。沖素應格言，何足畏魔群。洞景無遐累，億劫忘虧成。誰知此至用，可以保長存。
第二玉律檢制神靈之章
赤明大劫初，玄清燿玉文。巍巍靈寶君，掌握萬化元。天地山川主，神司秉我權。陰陽適妙會，蕩蕩無凶姦。調運太平氣，邪正勿相干。遵奉我律章，日保道德隆。敢有肆橫毒，敗我清靜風。五帝馳威伐，速送流火宮。詭妄徒紛紛，檢制皆不容。功過無毫忒，簡奏玉霄房。超度升有緣，同歸太妙
第三玉律元皇超升歌曰
我行上清境，回觀三界中。指顧臨萬天，飲忽轡飛龍。人身如籧廬，寸田百妄攻。不知神氣盡，五道如樊籠。當思絕學觀，道氣常沖融。神凝形自分，玄影相朦朧。陰盡滅魔穢，清虛合太空。結鍊成仙質，簡奏青華童。真妙既充盈，福慶及先宗。躡景步寥廓，萬劫年何窮。自非高真才，安我希鴻濛。天人同我遊，勝樂靡不崇。若非因律言，奚所振玄風。
此三界之上，飛空之中，真王歌音，音參洞章。誦之百徧，名度南宮。誦之千徧，真王保迎。萬徧道備，飛升太空，過度三界，位登仙公。有聞靈音，真王敬形，敕制地祇，侍衛送迎。拔出地戶，五苦八難，七祖升遷，永離地關。魂度朱陵，受鍊更生，是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈真王隱祕之音，禹餘玉律。統御天地，檢仙制神，天禁至重之文，非世上常辭。言無韻麗，曲無華宛，故謂玄奧，難可尋詳。上天所寶，祕於神霄玉清玉府東經寶室。道君開教，應運流傳。若有至人齎金寶質心，依舊格告盟十天，然後而付焉。
道言：禹餘玉律，監察萬真。簡定功過，攝察百神。夫天地運度否終，日月五星虧盈，至聖神人休否，末學之夫疾傷。凡有此災，皆有天司掌轄之吏主之。故青得失幹於天政，玉律之所考按，不得而私也。敢有私蔽，妄為殃咎，律所不赦。同氣皆當齊心修齋，六時行香，十徧轉經。至若道士登壇，嚴肅齊整，如法誦此玉律大經，福德立降，消諸不祥，無量之文，普度無窮。
道言：夫末學道淺，或仙品末充，運應滅度，身經太陰，臨過之時，同學至人為其行香，誦經十過，以度屍形如法。則地官奉律統察，地祇拘魂鍊屍，土中風虎，不得侵害，魂神俓上南宮，隨其學功，計日而得更生。輪轉不惑，便得神仙。
道言：夫天地運終，星宿錯度，日月失明，四時失度，陰陽不調，國境水旱，兵盜間起，疫毒流行，兆民死傷，師友命過，同氣終歿，玉律之所違犯，神靈之所嚴畏，皆當修齋，行香誦經。夫齋戒誦經，功德甚重，上消天災，保鎮帝王，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，剋得為聖君金闕之臣。諸天記人功過，亳分無失。天中真王，亦保舉爾身，得道者乃當洞明至言也。
道君撰
元始禹餘靈書玉篇
東方八天
室乾頌交，韓陁誓晦。韜漏頤侯，真阿琯參。徼冒絹撲，青逗驛岑。瓘存興治，號桓罟九。逸羅端丑，霞紡捐金。露燿忽卓，慶陂溪尋。喜陳玉靜，寶液鼎淫。辨甲宅祥，戍何三真。
南方八天
神霄干露，警青虎霞。壺方中定，敕法使靈。岫將斬魔，慧光滌元。賴巫來見，考魂隱宣。仙功惟意，真華命呼。離塗救焚，大宸紫君。天嶽祕諱，內閟法輪。蓬府司監，化度種人。
西方八天
玉闕明都，啟昆瑤月。火令擲雷，八殺戮檢。魁壘神帝，震誠理仙。恍蕩役罰，俊召龍崿。遁鎸遐逵，昌門入真。飛甲奔鉞，定奇左神。略晉尹泉，幽通爽魂。返化冥護，東符道君。
北方八天
道沆美時，虛精黃治。徧俱菩那，法寶玩詣。玉玄經顥，卯光胞幾。藏粹貫遙，漠洞純微。絳祠覺靈，依來輔王。眄濟廣浦，澤潤麗荒。斗童錄圖，演津祖根。綿冥罔著，蕭回魯剛。
道言：此諸天中大梵隱語，玉律內章，無量之音，舊文刻禹餘玉闕之上，以正玉律之文。上中下真，天官貴神，恭以佩之，不敢違也。非地下官君二千石之長，所遵稟爾。字皆廣長一丈。至學得之，可以飛神禹餘，受事玉宸，或隱靜雲宅，下遊人間，用其道召檄山靈，考錄萬鬼，書名上清。天真皇人昔書其文，以為正音。有知其音，能齋而誦之者，諸天皆遣中天神魔，七名大將，太一仙真，下觀其身，附其本神，為兆致靈，書其功勤，上奏諸天。萬神朝禮，地祇侍門，大功真王，保舉神霄，道備剋得，遊行三界，升入金門。此音無所不辟，無所不禳，無所不度，無所不成，天真自然之音也。故誦之致神魔下觀，上帝逼唱，萬神朝禮，三界侍軒，群祆束首，鬼精自亡。琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵。冥慧洞清，大量玄玄也。
