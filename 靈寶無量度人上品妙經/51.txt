
道言：昔於青元天中，飛景真音大玉洲土，受元始度人消除疾疫保命延年無量上品。元始天尊當說是經，周迴十過，以召十方，始當詣座。天真大神，上聖高尊，妙行真人，無鞅數眾，乘空而來。素雲飛霞，瓊軒鳳蓋，紫霄流靄，碧落騰光，靈芒眸曄，洞煥太無，五日五夜。諸天宮室，臺館靈關，七色交耀，璇璣停輪，三辰合照，萬象咸寂，地發嘉祥，天現玉文，法音遠響，洞徹諸天，三界肅清，四海澄靜，一國地土山川林木，緬平一等，無復高下，土皆作碧玉，無有異色。眾真侍座，元始天尊懸坐空浮九龍寶局之上。說經一遍，諸天大聖同時稱善，是時，一國男女，仰聽法音，玄悟仙真之道。說經二遍，正性虛明。說經三遍，靈氣降身。說經四遍，蕩除業累，萬疾皆愈。說經五遍，六腑五臟，灌鍊生華。說經六遍，飛精變形，金光易骨。說經七遍，神妙備體，常保完全。說經八遍，化周三界，恩及十方，疫癘普消，人民康樂。說經九遍，幽魂昇天，冥官息對。說經十遍，萬物遂性，逍遙太平，是時，一國是男是女，莫不傾心，皆受護度，鹹得長生。
道言：是時，
元始天尊說經一遍，東方無極無量品皇老大神，無鞅之眾，浮空而至。
說經二遍，南方無極無量品太丹大神，無鞅之眾，浮空而至。
說經三遍，西方無極無量品月華大神，無鞅之眾，浮空而至。
說經四遍，北方無極無量品靈光大神，無鞅之眾，浮空而至。
說經五遍，東北無極無量品帝暉大神，無鞅之眾，浮空而至。
說經六遍，東南無極無量品雲綱大神，無鞅之眾，浮空而至。
說經七遍，西南無極無量品伏魔大神，無鞅之眾，浮空而至。
說經八遍，西北無極無量品高清大神，無鞅之眾，浮空而至。
說經九遍，上方無極無量品沖虛大神，無鞅之眾，浮空而至。
說經十遍，下方無極無量品洞元大神，無鞅之眾，浮空而至。
十遍周竟，十方無極消除疾疫保命延年至真大神，一時同至，一國男女，傾心歸仰。始者心有法病，身遭邪疫，三界之內，一切群生，無量天民，或有身雖得道，未脫冥數，為陰陽五行六氣之所陶冶者。各各思惟，因緣所證，得道果位，法身真形，應報種體，三十六變，出沒幽顯。又有世間眾生，曾為不善，凌犯五方，金木水火土官之考，身累疾疫。或愚氓暗陋，不順天道，不知生理，五行尅伏，凌勃騰負，鬱怫萬變，水疫則寒，火疫則熱，金疫則清燥，土疫則喘汗，木疫則惙慓，疾疫流行，鬼癘為害。如是等眾，十二類生，咸皆雲集，匝遶座下。既聞元始十過宣說靈寶飛天玄妙大範，三界十方，悉皆濟度，飛仙列聖，來者有如細雨密霧。於是元始神光八出，普映十方，遠覽萬天，再告天眾曰：道非情言，象先無偶伯近比人心，倏來忽往，變化莫測，混雜難量，謂之心者，非真常也。眾生昏愚，積業重厚，假心以知智，緣智以體神，神凝而體道。若不知真人修用之理。則心識鄙濁，近連鬼道，合以邪癘之氣，則為疾為疫，害其本年，不全天壽。能固氣於虛，合神於無，心為神宇，神宇靜則精正，精正則形完，萬邪莫干，疾疫不入，身既無疾，保命延年。輔以道念，棲泊自然，玉符金篆，服御雲霞，長生得道，列為真人。是時，十方天人聞是語已，感歎稱慶，天光顯瑞，神寶揚輝，混元玄珠，並包九有。虛皇說經都竟，眾真監度，以授於我，當此之時，喜慶難言。法事粗悉，諸天復位。倏欻之間二寂無遺響。是時，天人遇值經法，普得濟度，全其本年，無有中傷，傾土歸仰，咸行善心。不妄不貪，不偽不著，不執不非，不為不見，不護不戒。言無華綺，口無惡聲，齊同慈愛，異骨成親，國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是請天上帝內名，隱韻之音。亦是魔王內諱百靈之隱名也。非世之常辭。上聖已成真人。通玄究微，慈念群彙，陰營萬生，使三氣明正，五常順德，消除疾疫，保命延年，若疫毒一身。疫遍世土。正心護氣，積善累功，則南極監簿。韓司錄名，禳解禍尤，宥過紀續。能悉其章，誦之十過，諸天遙唱，萬帝設禮。河海靜默，山嶽藏雲，日月吐華，列耀徊精，溫邪滅熾，疾疫清平。虎符令簡。紀錄功名，鬼魔百毒。斷種戮形。天令順道，正氣流行，三官執奏，翼衛神兵。捕魂大理，考校檢程，實善除祆，益靈駐真。至學之士，誦之十過。則五帝侍衛。三界稽首。寶精喪眼，鬼祆滅爽，濟度疾疫，絕而得生。所以爾者，學士穢氣未消，體未洞真。以制十方，威未制天政，德可伏御地祇，束縛魔靈。但卻死而已，不能更生。輕誦此章，癘鬼傳殃。供養尊禮，門戶興隆，世世昌熾，與善因緣，萬夾不干，神官侍巾。典省天機，獨步玉京。度人無量。為萬道之宗。巍巍大範，德難可勝。
道言：凡誦是經十過，諸天齊到，億曾萬祖，幽魂苦爽，皆即受度，天機上生，韓司易名，格皆九年，受化更生，得為貴人。而好學至經，功滿德就，皆得神仙，飛昇金闕，遊宴玉京也。上學之士，修誦是經，疾疫無干，神閑氣真，濁府散開，邪試無門，丹火內鍊，骨變延齡，皆即受度，飛昇南宮。世人受誦，則延壽長年，後皆得作屍解之道。魂神暫滅，不經地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役鬼官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，消除青疫九夷老氣，尅害人身，為上世亡魂，斷地逮役，度上南極太微天機省中，超化昇職。七月長齋，誦詠是經，消除白疫六戎老氣，尅害人身，身得神仙，諸天書名，神霄玉府，西華堂中，金書青簡，削死上生。十月長齋，誦詠是經，消除黑疫五狄老氣，尅害人身，為國土帝主，安鎮國祚，保天長存，世世不絕，常為人君安鎮其方，民稱太平。八節之日，誦詠是經，安寧八景，奮靈八威，辟卻八邪，永無百疫，三田生珠，諸節通理，血變瓊醴，精鍊玉華，得為九宮真人。本命之日，誦詠是經，異氣不生，疾疫無侵，年命固永，鬼怪潛靈，魂神澄正，萬氣長存，不經苦惱，身有光明，三界侍衛，五帝司迎，秉政天樞，雲騎珠纓，萬神朝禮，參位太玄，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐赤青黃三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，六甲六丁，伏魔大將，備衛前後，日月照明，洞煥室內，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂。修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，樂向誦經。
元始洞玄靈寶本章，消除疾疫，保命延年，無量度人。百魔隱韻，離合自然。太始無形，召氣成真。氣出無緣，浮虛凝玄。玄為氣母，徊燿飛煙。玉液鍊光，金精八騫。玉京嵯峨，碧落凝旋。三景轉赤，九暈澄淵。自成玉文，無極至真。三五九一，是為天根。元始祖妙，靈寶生神。溫厚滋養，堅澤剛輪。開明三氣，化生諸天。玄黃混淪，金火相乘。變化陰陽，正邪乃分。正為物宗，守之長生。邪為疾疫，禍害遷騰。惟知道真，可以全身。五臟真氣，結為靈文。無文不光，無文不明，無文不立，無文不成，無文不度，無文不生。上應圓羅，天中之天。鬱萃玄臺，太皇玉京。高極無上，玄虛紫宸。眇眇劫仞，若亡若存。三華離便，泰清黃庭。金闕玉堂，景素神池。流布洞氣，消滅萬殃。清正瓊輪，周迴十方。中有度人不死之神，中有南極長生帝君，中有消除疾疫大神，中有太微天極省主好生韓君丈人，中有南上司命司錄，文昌益算度厄，保命延年上真。迴骸起死，無量度人。今日校錄，諸天臨軒。
東方無極皇老神王，長生大聖，無量度人。
南方無極太丹神王，長生大聖，無量度人。
西方無極月華神王，長生大聖，無量度人。
北方無極靈光神王，長生大聖，無量度人。
東北無極帝暉神王，長生大聖，無量度人。
東南無極雲綱神王，長生大聖，無量度人。
西南無極伏魔神王，長生大聖，無量度人。
西北無極高清神王，長生大聖，無量度人。
上方無極沖虛神王，長生大聖，無量度人。
下方無極洞元神王，長生大聖，無量度人。
十方至真飛天神王長生度世無量大神，並乘三景飛龍，十華翠輦，九鳳雲車，流光玉輿，驂駕神虎，辟非蒼甲之麟，建召真之節，耀空靈嬸，前列六陽大將，後從八史神兵，九天飛真，遊空步虛，五老啟途，群仙翼轅，億乘萬騎，浮空而來，傾光迴駕，監真度生。玉宸保相，南極至靈，上生監察，金闕元君，執籙把籍，齊到帝前，隨所應度，嚴校諸天。內保至真，建植功綠。仁恕忠孝，不犯三官。六洞無名，過度冥關。宿疾普消，疫災不干。邪鬼破腦，四目當前。眾聖降接，保命延年。普告三界，無極神鄉，泉臺洞府，北闕冥關，六天雲營，火刃鐵山，列奏神霄，玉簡敷宣。釋除疾疫，穢禍凶愆。上解祖考，億劫種親。疾除黑簿，落滅惡根。不得沉淪，拘制鬼群。虛皇詔命，時刻昇遷。北都寒庭，檢會神魂。大魔保度，升化朱宮。死魂受鍊，隨運長存。生身受度，劫劫無傾。隨劫輪轉，與天齊年。永度三塗，五苦八難，超凌三界，逍遙上清。上清之天，天帝玉真，無色之境梵行。
東方八天
玉歌燿宗天，帝平羅景都。
帝歷鳳昌天，帝真章紫洛。
皇離正化天，帝瑤府宛鈞。
齊命登華天，帝尹詵持明。
江宵遘期天，帝覺逸景虛。
球度蘭瑝天，帝杳寂司干。
永生久臨天，帝越梵治行。
樞落左玄天，帝承安止宮。
南方八天
願極宗召天，帝嶽司校靈。
並道指頤天，帝屢遠玆晞。
太微機輔天，帝迴明庸康。
召真訊智天，帝除膚究當。
普信注玄天，帝問亨補宜。
龍光照生天，帝祈堂紀逢。
沖妙延常天，帝轉英集輪。
月諸慶號天，帝赤津良。
西方八天
壟化嬰如天，帝並京攄光。
奧洞演於天，帝樂宣無垠。
照幽洗翾天，帝磧疆延。
祕俞極混天，帝總監真。
影為窈空天，帝初嗣百還。
玄度意冥天，帝報朝何嵩。
玆芽雲藏天，帝降籍司陽。
冑重忻盧天，帝伯巫期將。
北方八天
監明正化天，帝安途定方。
太華上光天，帝祕師九祥。
日員攝圍天，帝肇無辨。
黃絡霞●天，帝支諦霜。
朱涵溢今天，帝彭民踐區。
印格制魔天，帝元真瀛。
攝京回布天，帝斛亢禮淵。
神倉放遂天，帝幽強宇元。
三十二天，三十二帝。諸天隱諱，諸天隱名。天中空洞，自然靈章，諸天隱文，天中之樞。天中之機，天中之轄，天中之輗，天中大魔，天中之靈。玉天金闕，中有至神。布氣度人，福及萬生。九和十合，變化上清，無量之奧，深不可詳。敷落神真，普度天人。辟除毒禍，禳解北辰。犯忤大殺，南極元尊。消除疾疫，保命延年。今日欣慶受度，歷關諸天，請滅三惡，斬絕地根，飛度五戶，名列太玄，魔王監舉，無拘天門。東斗消疾，西斗除愆，北斗保命，南斗延年，中斗大魁，主領元官。八十一神，總監眾仙。青帝蕩疫，白帝施教，赤帝宣威，墨帝開道，黃帝中主，萬神從詔。青天魔王，身佩帝書。赤天魔王，飛行太虛。白天魔王，萬惡潛誅。黑天魔王，統攝真符。黃天魔王，布令玄都。五帝大魔，萬神之宗。執天大範，總領鬼兵，麾旛仗節，遊觀太冥。神化無方，與天同生。上天度人，嚴攝寒庭。元王受命，普掃祆祥。疫疫莫作，正氣流行。生民自牧，卻滅禍殃。命如山河，福等吳蒼。天師寶符，玄靈大章。龍文虎檄，追召魁剛。屠割鬼爽，風火無停。千千截首，萬萬剪形。魔無干犯，鬼無祆精。三官九都，考察鬼營。不得怠縱，金馬驛呈。化周無窮，符告萬靈。上宮玄宰，飛奏帝宸。無極高妙，燿華洞清。氣生芳澄，天地備成。神運變化，風火交騰。精鍊九劫，水躍龍門。雲凝玉堅，天闕九關。瓊觀寶樓，萬神守垣。九絕明燿，朱符召仙。日揚九光，月吹十霞。五斗回車，天英藴蘭。帝妃泝香，玉真踞軒。五老授職，三官迅軿。保民無疆，吉慶如山。真元吐氣，金馬當前。泛霄隱庭，奏鐘舞津。正道流行，疾疫莫登。命曆益筭，壽年億千。五方天使，虎巾龍官。咸領制券，歸造真玄。丹輝啟明，運周自然。元皇大布，靈寶玉篇。赤書五符，八威正文。保安大劫，使氣飛行。大梵包羅，萬品施張。元綱布演，無極諸天。輪轉無色，周遍十方。騰駕扶搖，旋歷經常。消除疾疫，五方之神。天溫六傷，卻以洞文。災怪消殄，毒害絕源。天機奏名，玄軌交纏。二十五氣，歸功上元。八羅冥會，合混玄玄。玄中太真，天帝高皇，泛景太霄，吟引宸風。金昌明秀，消蕩祆凶。豁落奮擊，流響雲宮。仙音攝氣，靈光返生。太微御正，上昇玉京。邪癘殞殄，仙真列言。三氣護生，六府散煙。千和萬合，自然成真。真中有神，長生大君。正御南極，掃滅祆氛。收除怪害，五疫消平。太一持火，燒蕩魔官。司命膺策，收伏群姦。桃康命靈，萬景合延。執符把籙，召命生根。上遊上清，出入黃庭。明堂之內，絳闕之中。保正玄丹，三真道宮。中理五府，境域明通。十轉回靈，萬氣齊升。升仙鍊養，無極度人。上開八門，飛天寶輪。罪福禁戒，宿命因緣。普受開度，死魂生身。身得受生，上聞諸天。諸天之上，各有生門。中有空洞謠歌之章，魔王靈篇，辭參高真。
第一欲界消除疾疫飛空之音
祆群干正，肆毒分身。遊散八方，疾疫生民。水寒火熱，穢氣紛紛。進屍滅真，惑亂世人。韓司校錄，南極火鈴。炎煙赫衝，善惡速分。文昌帝省，九萬官君。符命下傳，風火無停。疾疫普清，壽樂康寧。生道既正，名奏天機。降集真氣，救災卻非。玉津灌鍊，與身同飛。
第二色界魔王保命延年之章
冠峨碧蕖，龍文虎書。帶劍朱綬，杳靄雲衢。丹文玉璽，威鎮太虛。太上黃籍，五老天符。仙官注筆，布令元都。壽年無窮，大化安舒。疾疫不入，心有玄儲。虛皇垂教，萬惡皆驅。南昌大府，朱陵上宮。洞陽火官，嚴駕九龍。寶珠顯妙，真文下敷。丹化凡骨，昇入帝居。笑爾阿人，詠此靈音。舉形變仙，上升天堂。
第三無色界魔王升神造玄歌曰
剛風為石，壘此重山。風澤堅凝，深藏帝關。日月運行，流轉諸天。化君主令，有形悉頒。爾氣清空，爾形秀沖。邪疫無侵，湛然神宮。大經龍蟠，合交景雲。血化玉液，精鍊瓊輪。魔王虎冠，繡幟朱軿。錄子正心，授子仙宮。雲層峨峨，黃霞碧波。授過冥曹，高仙玉仙。攜手登翠都，笑歌入無何。
此三界之上，飛空之中，魔王歌音，音參洞章。誦之百遍，名度南宮。誦之千遍，魔王保迎。萬遍道備，飛昇太空，過度三界，位登仙公。有聞靈音，魔王敬形，敕制地祇，侍衛送迎。拔出地戶，五苦八難，七祖昇遷，永離鬼官，魂度朱陵，受鍊更生。是謂無量，普度無窮，有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈魔王隱祕之音。皆是大梵消除疾疫保命延年之言，非世上常辭。言無韻麗，曲無華宛。故謂玄奧，難可尋詳。上天所寶，祕於玄都紫微上宮，依玄科四萬劫一傳。若有至人齎金寶質心，依舊格告盟十天，然後而付焉。
道言：夫天運否終，地道隔塞，日月二星，虧盈凌犯，氣行勃亂，度數差忒，大則為至聖神人之休否，小則為末學生民之疾傷，時疫流染，方域生災。同氣皆當齊心修齋，六時行香，十遍轉經，福德立降，消諸不祥。無量之文，普度無窮。
道言：夫末學道淺，或仙品未充，運應滅度，身經太陰。或疾疫為害，保命無傾，臨過之時。同學至人為其行香，誦經十過，以度屍形如法，魂神徑上南宮，隨其學功，計日而得更生。轉輪不惑，便得神仙。疾疫清寧，人安道泰，水保天齡。
道言：夫天地運終，星宿錯度，日月失昏，四時失度，陰陽不調，則災氣自生，疾疫為咎。使國界水旱兵革未平，疫毒流行，兆民死傷，師友契盟，有致延染。皆當修齋，行香誦經。夫齋戒誦經，功德甚重。上消天災，保鎮帝土。下禳毒害，以度兆民。生死受賴，其福難勝。故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中魔王亦保舉爾身，得道者乃當洞明至言也。
道君撰
元始靈書中篇
東方八天
天相樞明，機省元同。中黃四司，玉韜上公。靈虛太玄，錫命真封。雲文祕紀，校績南韓。文妃錄品，簡昇紫垣。章號瓊韞，朱曜洪頒。護字達龍，府開命神。碧圓通照，萬道冥神。
南方八天
感帝交仙，羽縹素煙。梵混自澄，洞魔駐筵。驛騰信馥，官師允騫。憫符昭濟，功念幽泉。利庇黎沖，進除果嚴。激思求邈，深賾浩田。無落由動，壁刻元綿。救澤苦涸，常應匪邊。
西方八天
空含意模，仙令忮宣。謹悟豈緘，孔雄假乾。遐函默祝，兵冑潛蕃。救章钁究，成島俠連。變宥忽網，測粹武賢。諱愚祈昏，奏迷縛還。中帝赤懸，威劍蒼蚖。識爽杳辨，斯質華聯。
北方八天
玉宸宰儀，洪蕩胡時。忽透象察，役曹橫旂。統按宥生，火迅車馳。馹典責文，嶽圄魂疑。蒙乖亢正，敷式奚重。教檢斗剛，太一九徊。失慘丙注，符策按圍。目夔公馬，戮罰拉摧。
鬼滇長澤東，谷雲敞施南，赤圖震皇西，馘醜榮垂北。
已上四句計一十六字，清除疾疫，朱書，服之吉。
道言：此諸天中大梵隱語，無量之音。後一十六字，治病去疫，斷瘟密敕，其法祕重。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大動魔王，保舉洞真，道備尅得，遊行三界，昇入金門。此音無所不辟，無所不禳，無所不度，無所不成，天真自然之音也。故謂之致飛天下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
