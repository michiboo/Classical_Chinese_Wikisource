
道言：昔於始青天中，九華瑩徹靈明扶宮，受元始度人飛神召靈無量上品。元始天尊當說是經，周回十過，以召十方，始當詣座。紫清仙界，梵炁
靈音，三天道主，玉宸聖君，諸天上帝，金闕高真，無鞅數眾，乘空而來。飛雲丹霄，緑輿瓊輪，羽蓋垂蔭，流精玉光，五色鬱勃，洞煥太空。三日三夜，諸天日月星宿，璇璣玉衡，一時停輪，神風靜默，山海藏雲，和炁遼遶，紫霧氤氳，天無浮翳，四氣朗清，一國地土山川林木，緬平一等，無復高下，土皆作碧玉，無有異色，眾真侍座，元始天尊玄坐緑霄迴旋泛光碧玉寶座之上。說經一遍，諸天上帝稽首言善，法始出世，人皆見妙理。說經二遍，三界萬天，歸仰讚歎，人獲長生。說經三遍，數出五行，無有生滅。說經四遍，外境湛然，內境明悟。說經五遍，生路可開，死戶立閉。說經六遍，炁序和平，四時混一。說經七遍，生死快樂。無有窮已。說經八遍，悟解妙法，得升仙境。說經九遍，鳥獸草木，鹹得盡數，不被夭傷。說經十遍，幽魂滯魄，久沉地獄，皆得解脫，是時，一國是男是女，莫不傾心。皆受護度。鹹得長生。
道言：是時，
元始天尊說經一遍。東方明燿十天帝君，從吏神兵，無鞅之眾，浮空而至。
說經二遍，南方赤明十天帝君，從吏神兵，無鞅之眾，浮空而至。
說經三遍，西方素明十天帝君，從吏神兵，無鞅之眾，浮空而至。
說經四遍，北方玄明十天帝君，從吏神兵，無鞅之眾，浮空而至。
說經五遍，東北洞明十天帝君，從吏神兵，無鞅之眾，浮空而至。
說經六遍，東南耀明十天帝君，從吏神兵，無鞅之眾，浮空而至。
說經七適，西南離明十天帝君，從吏神兵，無鞅之眾，浮空而至。
說經八逍，西北靈明十天帝君，從吏神兵，無鞅之眾，浮空而至。
說經九遍，上方通明萬天帝君，從吏神兵，無鞅之眾，浮空而至。
說經十遍，下方普遍重壘山谷洞天主宰，神兵鬼官，無量數眾，升空而至。
十遍周竟，十方無極天真大神，一時同至，一國生靈，虔心稽首，來者有如海波洋溢，地泉湧發，無鞅之眾，迮國一半土皆偏陷，非可禁止。於是元始化光，自眉間出，騰燿萬方，分身入於光中，各有元始聖像。然後光明復入眉間，聚成圓珠，大若乾坤，普照天地，化形無體，變象自然，虛空天界，盡入圓珠中。天人仰看，惟見萬身元始，萬天帝君，勃勃從珠口中入。既入珠口，不知所在。國人廓散，地還平正，無復欹陷。元始即於光明圓珠之上，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普受天恩，鹹得濟度，全其本年，無有夭傷，傾土歸仰，咸行善心。無盡元滅，無敗無壞，無損無去，無離無散，無死無傷，言無華綺，口無惡聲，齊同慈愛，異骨成親，國安民豐，欣樂太平，經始出教，一國以道，預有至心，宗奉禮敬，皆得度世。
道言：元始天尊說經中所言，並是三景上帝秘密隱奧之文，亦是玉宸大帝化形召真之隱名也，非世之常辭。上聖已成真人，飛神召靈，通玄究微。能悉其章，誦之十過，萬天恭禮，三界聽法，河海靜默，山嶽藏雲，日月停景，璇璣不行，陰陽翕和，晝夜皆明，群魔束形，鬼精滅爽，回屍起死，白骨成人。至學之士，誦之十過，則五帝侍衛，三界稽首，鬼官束形，魔精受法，濟度垂死，絕而得生。所以初學道士，血穢未除，神不通爽，身不清寧，體未洞真，以制十方，威未制天政，德可伏御地祇，束縛魔靈，但為華文，不究精微。輕誦此章，身則被殃，禍連九祖。供養尊禮，門戶興隆，世世昌熾，得為真仙，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言：凡誦是經十過，諸天齊到，億曾萬祖，支連屬籍，皆即受度，上升朱宮，格皆九年，受化更生，得為真人。而好學至經，功滿德就，皆得神仙，飛升金闕，遊宴玉京也。上學之士，修誦是經，神完炁具，飛升南宮。中學之士，受誦是經，皆即受度，得為神仙。下學之士，悟解此經，即得五行備足，去來由己，不沉鬼官。若復投胎，再受是經，即獲飛升，遊行太空。此經微妙，普度無窮，一切天人，莫不受慶。集無量之道，生死蒙惠，上天所寶，不傳下世，永祕玉府。三萬六千年劫運當興，盟天而傳。輕洩漏慢，殃及九祖，禍災門閥，長役靈官。神兵將吏，侍經五帝，神司朱靈金童，青腰玉女，各三十六人，營衛神文，保護受經者身。
道言：正月長齋，誦詠是經，飛神召靈，魂飛九天，與道合真。七月長齋，誦詠是經，神靈不昧，出入杳冥，洞達幽微，永保長生。十月長齋，誦詠是經，內外明徹，炁出復還，神隨意往，聚散變化，皆得運度，性悟真空，安鎮其方，人稱太平。八節之日，誦詠是經，得為南宮列仙。本命之日，誦詠是經，超凌三界，升入金門，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐九霄純陽五色梵炁之中，內外蓊冥，有青龍、白虎、朱雀、玄武、獅子、白鶴，羅列左右，日月光明，照耀天地，身化萬變，遍歷十方，如此分明。密咒曰：
無上玄元，太上道君。召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人，願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄飛神召靈本章，上品妙首，萬變度人，千化隱韻，離合自然，出空入無。混洞赤文，無無上真，元始祖劫，化生神靈，開明萬類，是為道根。上無復祖，惟道為身，通天徹地，分神化靈。無文不光，無文不明，無文不立，無文不成，無文不度，無文不生，是謂大梵天中之天。紫瓊浮臺，碧霄梵京，太極無尊，大羅玉清。混然六合，移炁萬靈，眇眇劫仞，若亡若存。洞華三境，六宸巨庭，蘂館嬰房，紫微神霐，九華梵炁，周遍十方。中有南極長生之君，中有飛神召靈之君，中有變化自然大神，中有通天徹地靈君，中有化炁萬形之神。遊行太空，微妙尊神，回骸起死，無量度人，今日校錄，諸天臨軒。
東方無極飛神召靈，長生大聖，無量度人。
南方無極飛神召靈，長生大聖，無量度人。
西方無極飛神召靈，長生大聖，無量度人。
北方無極飛神召靈，長生大聖，無量度人。
東北無極飛神召靈，長生大聖，無量度人。
東南無極飛神召靈，長生大聖，無量度人。
西南無極飛神召靈，長生大聖，無量度人。
西北無極飛神召靈，長生大聖，無量度人。
上方無極飛神召靈，長生大聖，無量度人。
下方無極飛神召靈，長生大聖，無量度人。
十方至真飛神，召靈長生度世無量大神，並乘華蓋五色翠羽雲輿，龍首絳萼凝珠寶輦，駕御靈鳳，驂乘翠鸞，建千真變化靈節，萬炁聚散神旛，前嘯神虎泛響，後隨蒼龍發揮，辟邪天鹿，雷音大獸，更唱迭和，交映拱扶，七曜啟扉，千真擁轅，億萬天仙，浮空而來，恭迎法駕，俯持信幣，專心稽首，虔仰靈音。主宰上相，南陵火官，掌經仙伯，監籍大神，執經把籍，齊到帝前，隨所應度，嚴校諸天。普告三界，無極神鄉，昌明玉閣，瓊室華堂，太一靈府，九炁梵天。上解祖考，億劫種親，罪籍幽玄，落滅消釋，不得拘留，神合道符。元始告命，時刻升遷，校錄朱宮，鑄鍊形魂，靈魔保舉，度品南宮。死魂受鍊，仙化成人，生身受度，劫劫長存，隨劫輪轉，與天齊年。永度三塗五苦八難，超凌三界，逍遙上清。上清之天，天帝玉真，玉宸之境梵行。
東方八天
青麗始緣天，帝幸經綸夷。
日景微度天，帝永須梵希。
惠正麗變天，帝洞燿神凝。
靈兆緑敬天，帝靄鬱延微。
廣華成化天，帝汎光每支。
上靈清慧天，帝委汝加非。
羽舞晃曦天，帝大鞠零施。
呼變穆粹天，帝弗支婁機。
南方八天
陽離大盛天，帝昇欲玄生。
林宛極瓊天，帝容純影光。
九變東文天，帝永重威光。
寧丹正度天，帝莫緬那方。
熙凝澤物天，帝忽吒雲昌。
和明慶音天，帝伏浮昇康。
大定施變天，帝臻齊何鄉。
好生長育天，帝溫慧令長。
西方八天
皓景今芳天，帝既元漂生。
平敷玉素天，帝擁靄行元。
飄飄影梵天，帝龍斐角衣。
鎮觀至幾天，帝壯敬玄機。
正始華光天，帝妙睿升飛。
永極威庭天，帝競盛呼黎。
上浮碧蒙天，帝整謂緣威。
霄零施政天，帝弗綱兮歸。
北方八天
淵默玄化天，帝濛暮攜混。
慧宛成理天，帝行緣金衝。
樂梵無欲天，帝肯持妙通。
和同萬有天，帝遍育元烘。
沖虛大漠天，帝遠上來升。
元通法號天，帝秀繞雲京。
文英動妙天，帝願施成並。
上靈七燿天，帝慶貽宗真。
三十二天，三十二帝，玉清秘訣，上清隱奧。九霄梵音，自然妙理，萬天瓊文，天中龍章。玉符寶篆，天中神機，九天靈魔，太清隱名。萬和千合，變化飛神，無量之寶，深莫可量。敷落神真，普度天人。今日欣慶受度，歷關諸天，請滅三惡，斬絕地根，飛度五戶，名列太玄，魔王監舉，無拘天門。東斗發生，西斗除殃，北斗延等，南斗注昌，中斗化形，總臥眾靈。青帝飛神，白帝聚魄，赤帝流光，黑帝召靈，黃帝內升，萬神合明。青天魔王，恭符神音。赤天魔王，書罰功非。白天魔王，斬馘不祥。黑天魔王，巨力施威。黃天魔王，持法守真。五帝大魔，萬神之宗，飛行三界，統領神兵。麾幢持節，遊遍太空，自號神威，諸天稱功。上天度人，施化靈文，至真受命，降法召靈。八威奠維，萬炁開張，錦額前驅，青甲仗旛。擲火萬里，流鈴八衝，敢有干犯，拒遏上真，金鉞前戮，巨戈後刑。蕩除邪穢，風火無停。千千截首。萬萬翦形，魔無干犯，鬼無祆精。三官校錄，神司考魂，不得容隱，金馬驛呈。普告無窮，萬神咸聽三界五帝，列言上清。洞元通曆玉宸開劫，兩儀擊象，混沌始分。上無色界，下無色根，道玄虛寂，靈風自然。天上天下，無忘無想。無本無源，無體無累。混然六合，照徹十方，龍漢初劫，傳迭開生。壬辰開度。化育群元，死戶閉塞，胎根息滅。氣靈通爽。俱集神庭，上衝太虛，下徹幽關。百體俱一，內外無傷，神隨氣運，變化無常。一體萬身，呼吸非光，神遊三界。氣遍十方。聚散為一，皆由我身，中為神王，意乃神主。意與神合，飛神召靈，仙道可入。平視高真。太極混沌。金函玉章，洞達幽微，坐通八景。飛照億千，性定神息，回風紫煙。道包萬象，法制千魔，與道同合，自然成真。真中之真，長生大君，玉靈公子，飛化尊神。遊空主宰，內治形真，氣聚靈全，保命生根。永固神靈，出入上清，八維之內，三界之中。通化萬神，主握三宮，應召九源，混合萬神。十轉回仙，靈氣生全，仙道隱秘，運應度人。上開天門，飛神召靈，超升玉闕，浩劫無停。普受開化，身得列真，鍊形太空，永離凡緣。上關九霄，遍歷三台，鍊屍黃庭，飛升太清。太清之上，有此仙門。中有飛神，召靈之章，真王靈篇辭參高真。
第一神霄玉府飛神之章
神靈變化，奧隱無窮。氣神相合，真入仙門。神乃身主，氣乃神王。神氣俱妙，參御高真。飛靈八極，召至萬神。惟道可偕，洞徹幽冥。回風扇景，天地育生。誦詠除殃，解悟成真。真中妙理，返本固根。太乙真魔，上相元君。秘隱不顯，億劫長存。
第二紫微玉府洞真召靈之歌
神庭隱大羅，梵炁為宗主。不動乃經常，動之即解悟。祕於紫元都，昌運符流布，華房鬱紫煙，靈臺釋長句。開闢萬有法，包括六虛成。大道寂無體，得道還爾身。根斷死戶滅，飛神入太清。超凌億劫塗，永離北鬼宮。過三界兮，道御長空。升無為兮，混合仙真。既真空兮，宿命開通。飛靈八維兮，億劫無終。妙理通真兮，虛玄寥廓。究本還元兮，出入御靈風。
第三景霄天尊洞神隱諱歌曰
玉宸洞微，大道隱存。至真無體，以道為身。運神召靈，抱括乾坤。內實外虛，陽光陰精。浮黎玄寂，身入杳冥。變化自然，遊觀太空。太空之上，混合九成。五體生全，百神咸寧。出入影隨，隨影見真。真中之真，即此真空。悟解成道，保之長存。爾不悟真道，永沉北羅酆。轉輪生死根，六趣無仙門。
此九霄之上，玉靈之中，神王歌音，音諧玉律，靈參金文。誦之百遍，超度南宮。誦之千遍，名列高真。萬遍道備，飛昇玉清，度越三界，位登仙籍。有聞神音，魔王敬形，敕制地祇，侍衛送迎，拔出地戶，五苦八難，七祖升遷，永離北官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地嶽，禍及七祖翁。
道言：此二章並是玉宸上帝，及九霄神王隱祕之音，皆是大梵之言，非世上常辭。言無韻麗，曲無華宛，故謂玄奧，難可尋詳。上天所寶，祕於神霄玉府內禁瓊宮華堂經室，依玄科三萬六千年劫運當傳。若有至人明內寶質心，依舊格告盟三天，然後而付焉。
道言：夫天地運度，亦有否終。日月五星，亦有虧盈。至聖神人，亦有休否。末學之夫，亦有疾傷。凡有此災，同學皆當運神鍊炁，受化濟度，十遍轉經，以召神靈，復獲更生。無量之文，普度無窮。
道言：夫末學道淺，或仙品未充，神氣未備，飛召不能，運應滅度，身經太陰，臨過之時，同學至人，為其行香誦經，傳法開悟神靈，以度屍形如法，魂神徑上南宮，隨其學功，計日而得更生。轉輪不惑，便得神仙。
道言：夫天地運終，亦當修齋，行香誦經。星宿錯度，日月失昏，亦當修齋，行香誦經。四時失度，陰陽不調，亦當修齋，行香誦經。國主有災，兵革四興，亦當修齋，行香誦經。同學命過，亦當修齋，行香誦經。疫毒流行，兆民死傷，亦當修齋，行香誦經。夫齋戒誦經，功德甚重。上消天災，保鎮帝王，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德，飛神玉闕，召靈仙都。有災之日，發心修齋燒香，誦經十過，皆諸天記名，萬神侍衛，右別至人，克得為聖君金闕之臣。諸天記人功過，毫分無失。天中魔王，亦保舉爾身，得道者乃當洞明至言也。
道君譔
元始靈書中篇
東方八天
坱圠妙本，顯黎俱浮。弈扉空柯，華陸宛都。敬既推哲，景燿洞虛。慶夷林遠，育兆玄珠，珠成靄何，芬苾化舒。飛光箕翼，敷遍北樞。太一靈房，俯仰碧居。回犯神漠，運轉靈軀。
南方八天
光動赤霞，蒼梧火兢。蹠景紅希，龍虎降升。施展除布，炯赫緑英。日俱雲遠，闡發齊並。郁馥離晃，定披錦星。氣動掬基，復邈洞清。擲罔奠斯，殊轉運丁。卜扶貽建。象宮鎮靈。
西方八天
金光六支，虛於大黎。煥素燿景，空華洞希。惠餘正蘊，泛歌昃施。注顯辨惡，歸氏合持。教筵宙落，方鑑影提。昺衛堅蒲，勝凝神衣。忽扶合策，品度侔暉。巨偭荒權，符車合離。
北方八天
淵淨浮羅，弗離幽爽。據盧圓軒，玄漠訓敞。丹宛屈騎，挾展附長。退呼魔魂，統復施張。沉息華兜，泛曲會傷。普落大化，曜都定昌。平隨僻護，追幽反光。度功罔極，億化天仙。
道言：此玉晨天中，大梵隱語，無量之音，皆玉文丹書，龍章雲篆。祕於內闕華堂，黃金寶函，輝光百尋，五色靈氣神章之中。神霄玉清真王，扶桑青華帝君，皆知其音，以傳其文。能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，玉清消魔，神王保舉，上仙道備，克得飛神三界，召靈千真。此音無所不變，無所不通，無所不度，無所不成，天真自然之音也。故誦之致飛天下觀，上帝遙唱，諸天朝禮，三界侍軒，群妖束首，萬靈擁佑，和氣葉流，瑞煙蓊靄，神靈湛寂，琳瑯振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
