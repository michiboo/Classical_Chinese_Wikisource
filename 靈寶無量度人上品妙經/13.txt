
道言：昔於元黃天中，紫空金碧大方明土，受元始度人太乙元精無量上品。元始天尊當說是經，周回十過，以召十方，始當詣座。天真大神，上聖高尊，妙行真人，黃老元帝，太乙元精，妙空真君，中央九壘，三十六皇君仙王，地真大神，土中真皇靈仙，土下官曹司馬，無鞅數眾，乘空而來。碧霞黃雲，緑輿瓊輪，丹華垂蔭，元精玉光，業萃瑞色，洞煥太空。五日五夜，太乙神真，徧覆諸天，日月宮府，星斗宮闕。龍馭無馳，玉機停揵，纏歷凝煇，洞如金色，泠飈靜夷，天谷深湛，緑煙低微，明輝昭敞，碧天流綱，紫煙飛靄，三元浩回，四炁眇清。一國地土山川林木，緬妥平砥，無復高下，土皆金璃，厚柔含煇，彩縟霞觀，無有異色。眾真侍座，元始天尊玄座空浮五色神龍之上。說經一徧，諸天大聖同時稱善，是時，一國男女，目睹心思，諸天諸地，辰景山海，瓊臺寶閣，仙聖鬼神，自何出生，而具此相。說經二徧，思念日月交流，河海並注，憑何運搖，依空獨立。說經三徧，一切天人，回光洞視，炁入玄元，道合虛皇。說經四徧，一切天人，俯仰三界，雲動風施，薦臻嘉瑞。說經五徧，證悟化本，太乙元精，九形真土，感化而生。說經六徧，靈心頓開，懸知天地，陰陽順度，萬物遂成。說經七徧，玄沆泛灑，玉芝自生，龍虎悲吟，感悟法相。說經八徧，身鍊為空，空化為真，如是神通，實為稀有。說經九徧，大會咸悅，瞻見元始，得悟道機，元精為妙。說經十徧，天樂流韻，萬籟齊聲，玉相垂慈，潔如空素，是時，一國是男是女，莫不傾心，皆受護度，鹹得長生。
道言：是時，
元始天尊說經一徧，東方無極無量品太乙元精至真大神，無鞅之眾，浮空而至。
說經二徧，南方無極無量品太乙元精至真大神，無鞅之眾，浮空而至。
說經三徧，西方無極無量品太乙元精至真大神，無鞅之眾，浮空而至。
說經四徧，北方無極無量品太乙元精至真大神，無鞅之眾，浮空而至。
說經五徧，東北無極無量品太乙元精至真大神，無鞅之眾，浮空而至。
說經六徧，東南無極無量品太乙元精至真大神，無鞅之眾，浮空而至。
說經七徧，西南無極無量品太乙元精至真大神，無鞅之眾，浮空而至。
說經八徧，西北無極無量品太乙元精至真大神，無鞅之眾，浮空而至。
說經九徧，上方無極無量品太乙元精至真大神，無鞅之眾，浮空而至。
說經十徧，下方無極無量品太乙元精至真大神，無鞅之眾，浮空而至。
十徧周竟，十方無極太乙元精天真大神，一時同至，一國男女，傾心歸仰。咸聞元始天尊，宣演太乙元精之法，出生天地，三界仙聖鬼神，必依真土，胞胎養育，然後而成。真土者，非有形頑滯之土，玆乃五行鍊化，先天地生，道之全體，無形真土，識此真土，自然得道。必當禮覲元始，求此妙法。來者有如細雨密霧，無鞅之眾，迮國一半土皆偏陷，非可禁止。於是元始懸一寶珠，大如黍米，在空玄之中，去地五丈。元始登引，天真大神，上聖高尊，妙行真人，黃老元帝，太乙元精，妙空真君，土中土下一切真靈，無量聖眾，十方無極太乙元精至真大神，無鞅數眾，俱入寶珠之中。天人仰看，惟見拂拂從珠口中入。既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我。當此之時，喜慶難言。法事粗悉，諸天復位，倏欻之間，寂無遺響。是時，天人值遇經法，普得濟度，全其本年，無有中傷。傾土歸仰，咸行信心。通道信經，信師信法，信位信證，信常信生，信化信本。言無華曲，口無邪聲，齊同慈愛，異骨成親。國安民豐，欣樂太平，經始出教，一國以道。預有至心，宗奉禮敬，皆得度世。
道言：元始天尊說經中所言，並是諸天上帝內名，隱韻之音，亦是真王內諱，百靈之隱名也。太乙元精者，無形真土也。真土無形，即是太空。太空為土，其中生出三界一切，天地真仙，龍神人鬼。兆若知之，以有合無，以性合空，以神合道，即為高真。非之常辭，上聖已成真人，通玄究微，能悉其章。誦之十過，諸天遙唱，萬神設禮，太一臨景，河海靜默，元精布化，山嶽藏雲，真土孕明，內生日月，無形示象，璇璣不行。群魔束形，鬼精滅爽，迴屍起死，白骨成人。至學之士，誦之十過。則五帝侍衛，三界稽首，魔精喪眼，鬼祆滅爽，濟度垂死，絕而得生，太一施德，元精散靈，收炁於空，招神於無，續命繼生，土為命先。所以爾者，學士穢炁未消，體未洞真，以制十方，威未制天政，德可伏御地祇，束縛魔靈，但卻死而已，不能更生。輕誦此章，身則被殃。供養尊禮，門戶興隆。世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗，巍巍大範，德難可勝。
道言：凡誦是經十過，諸天齊到，太乙元精，土真變生，道胎分神，泉曲開明，億曾萬祖，幽魂苦爽，皆即受度，上昇朱宮，格皆九年，受化更生，得為貴人。而好學至經，功滿德就，皆得神仙，飛昇金闕，遊宴玉京也。上學之，修誦是經，太一孕靈，土主五福，元精入身，皆得受度，飛昇南宮。世人受誦，則延壽長年，土為金母，水為土孫。土為元炁，金為真鉛。水既遇金，鉛與汞親。識者不死，遇者知真。然後皆得作屍解之道，魂神暫滅，不經地獄，即得返形，遊行太空。含咀土精，普度無窮，一切天人，莫不受慶。無量之福，生死蒙惠，上天所寶，不傳下世。至士齎金寶效心，盟天而傳。輕泄漏慢，殃及七祖，長役三塗。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，太乙元精，萬變生形，為上世亡魂，斷地逮役，度上南宮。七月長齋，誦詠是經，太乙元精，土為生根，身得神仙，諸天書名，黃籙白簡，削死上生。十月長齋，誦詠是經，太乙元精，土號帝尊，中臨四方，乘黃豐文，為國王帝主，君臣父子，安鎮國祚，保天長存，世世不絕，常為人君，安鎮其方，民樂太平。八節之日，誦詠是經，太乙元精，八風朝元，太一在庭，五福來佑，八難不經，得為九宮真人。本命之日，誦詠是經，太乙元精，保命長生。無形上祖，元始前生，生命之本，隱於太玄，開目無見，惟睹空玄，空玄為寶，悟之昇仙，魂神澄正，萬炁長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齌戒入室，東向，叩齒三十二通，上聞三十二天，心拜三十二過，閉日靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，太乙元精之氣，烱烱赤景，居兆頂上，項生圓象，光映十方，如此分明。密咒曰：無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十六人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，太乙元精，上品妙首。黃庭度人，百魔隱韻，離合自然，太乙元精。無無上真，元始祖土，名為太空，空為太一。祖土元精，胞養三界，化生諸天，開明三景，是為天根。上無復祖，惟道為身。無處無空，無所非土。空土土空，為道之母。無形為空，有形為土。空能生化，是為真空。土元無形，是為真土。土為生命，識空者仙。空可獨化，土有至文。太乙元精，真土之名，五文開廓，普殖神靈。無文不光，無文不明，無文不立，無文不成，無文不度，無文不生。是為大梵天中之天，鬱羅蕭臺，玉山上京，上極無上，大羅玉清。眇眇劫仞，若亡若存，三華離便，大有妙庭。金闕玉房，森羅凈霐。神霄梵炁，周回十方。中有太乙元精之神，中有南極長生帝君，中有東極青華帝君，中有度世司馬大神，中有好生韓君丈人，中有南上司命司錄延壽益算度厄尊神，迴骸起死，無量度人，今日校錄，諸天臨軒。
東方無極飛天太乙元精神王，長生大聖，無量度人。
南方無極飛天太乙元精神王，長生大聖，無量度人。
西方無極飛天太乙元精神王，長生大聖，無量度人。
北方無極飛天太乙元精神王，長生大聖，無量度人。
東北無極飛天太乙元精神王，長生大聖，無量度人。
東南無極飛天太乙元精神王，長生大聖，無量度人。
西南無極飛天太乙元精神王，長生大聖，無量度人。
西北無極飛天太乙元精神王，長生大聖，無量度人。
上方無極飛天太乙元精神王，長生大聖，無量度人。
下方無極飛天太乙元精神王，長生大聖，無量度人。
十方至真飛天太乙元精神王，長生大聖，無量大神。並乘祥雲，絳輿青輩，華蓋文輪，驂駕黃鳳，五色金龍，建太一之節，元精靈旛前嘯，貔虎齊唱後吹，鸞鶴同鳴，師子辟邪，嘯歌噰噰，五老啟途，群仙翼轅，億乘萬騎，浮空而來，傾光回駕，監真度生。皇極丞相，南昌上宮，韓司主錄，監生大神，執籙把籍，齊到帝前，體化探玄，考驗靈關。玄牝之門，八極之根。吸引太空，土炁氤氳。空中有真，祖命之神，接和嚥液，腦有土精。下流黃庭，上通泥丸，玄牝呼吸，空氣無端。天光入淵，七世命仙，隨所應度，嚴校諸天。普告三界，無極神鄉，泉曲之府，北都羅酆，三官九署，十二河源。上解祖考，意劫種親，疾除罪簿，落滅惡根，不得拘留，逼合鬼群。元始符命，時刻昇遷，北都寒池，部衛形魂，制魔保舉，度品南宮。死魂受鍊，仙化成人，生身受度，劫劫長存，隨劫輪轉，與天齊年。永度三塗，五苦八難，超淩三界，逍遙上清。上清之天，天帝洞真無色之境梵行。
東方八天
昭體通生天，帝傳煇子譚。
義明理陽天，帝虞戶逸承。
神英化靈天，帝無竟訶孫。
真慧無方天，帝抱淵力南。
光持蒼景天，帝匠洄庶嘉。
履昌收期天，帝載彊幽低。
洞虛耀靈天，帝直夷𨚧婁。
純化道威天，帝尾頂內鮮。
南方八天
龍梵信光天，帝還求耳光。
大元逝炎天。帝哲育辨徊。
丹輿平雲天，帝黨遙復交。
耀華九光天，帝卓爓鍊琚。
文為空海天，帝乙靈播成。
朱明散景天，帝滔槩爽塗。
佐孚執符天，帝密嶽敬良。
燿赤浮修天，帝阿隸宥公。
西方八天
儲神衍丘天，帝崇幾種聞。
金真浩懷天，帝陸時碧仙。
真妙簡升天。帝亮剛質佗。
太空無思天，帝虎凡禱韓。
太白定真天，帝泰物田。
果才極輔天，帝落儒祈倪。
雽里齊明天，帝突盧偃祉。
亶功慶恭天。帝秉康愈垂。
北方八天
淨鍊按地天，帝略茹經。
玄蓋斷淨天，帝覺玄奔。
承華洞虛天，帝度仙變明。
道龍契明天，帝執順思。
泉宮計真天，帝遊玄定蒙。
斗嚴校錄天，帝拘神綩牢。
驅魔掖功天，帝邈載靜高。
湛截珠孕天，帝象希祕雲。
三十二天，三十二帝，諸天隱諱，諸天隱名。天中空洞，自然靈章，諸天隱韻，太一之音。太一之尊，太一之神，太一元精，太一之靈。虛一為九，一為土基，極數為十，十為土成。土非形土，變化上清，無量之奧，深不可詳，敷落神真，普度天人。今日欣慶受度，還元知祖，見道歸真，仰空引和。土胎金神，立兆生命，為兆真身，歷關諸天。請滅三惡，斬絕死根，飛度五門，名列太玄，真王監舉，無拘天關。東斗青龍，西斗金虎，北斗靈龜，南斗鶉首，中斗大魁，四像依土，土為陰胞，脫胎乃生。青帝付魂，白帝育魄，赤帝生神，黑帝傳靈，黃帝主意，注性飛神。青土神王，驅魔遣屍。赤土神王，勾吒血嗤。白土神王，磨堅遁儀。黑土神王，照精馘騤。黃土神王，屈多繁徒。五方真土，太一元精，普周太空，與空同形。變化之母，萬神之宗，飛行鼓從，總領鬼兵。麾幢鼓節，出入太空，自號赫奕，諸天齊功。出生兩儀，化成九宮，三界分立，真土納容。太一元精，使兆得道，升真達靈，上天度人。嚴攝北酆，神王受命，普掃不祥，長牙吐毒，方顱四張，錦額前驅，嚴斗仗旛，擲火萬里。流鈴八衝。敢有干試，拒遏上真，金鉞前戮。巨獸後刑。屠割鬼爽，風火無停，千千截首，萬萬翦形。魔無干犯，鬼無祆精，三官北酆。明檢鬼營，不得容隱。金馬驛呈。普告無窮，萬神咸聽，三界五帝，列言上清。空洞元精，太一未名。土行六虛，變化萬生，玉京金城，神倉九清。一土所生，諸天備成，非土不生。非土無陽。祖土為空。下出龍康，眇眇億劫混沌之中。上空生色，下空生淵，空極生風，風蕩水傾，風澤洞虛，金剛乘天。天上天下。無幽無冥，無形無影，無極無窮。溟涬真土，疆名太一，內號元精。元精之陽。遼麻無光，赤明開圖，運度自然。元始道先。安鎮土元。空梵成文。敷落五篇。赤書玉宇。八威龍文，保制劫運，使天長存。梵炁彌羅，萬範開張，元綱流演。三十二天。輪轉無色，周回十方，旋斗歷箕，回度五常。三十五分。總炁上元，八景冥合，炁入玄玄。玄中太皇，上帝高真。汎景太震，嘯詠洞章。金真朗郁，流響雲營，玉音攝炁。靈風聚煙。紫虛鬱秀，輔翼萬仙，是皆真土，太一元精。變炁化成，無土不成，與道為盟。土雖無形。內有生真。土為牝牡，播精閑神，千和萬合。自然成真。真中有神，長生人君，青華公子。玉妃尊神。太一元精。司命大神，桃康合延，體玉揚津，執符把籙，保命生根。上遊上清，出入華房。八冥之內。細微之中。下鎮人身。泥丸絳宮。中理五炁，混合百神。十轉迴靈，萬炁齊仙，仙道貴生，無量度人。上開八門，飛天法輪，罪福禁戒，宿命因緑。普受開度，死魂生身，身得受生，上聞諸天。諸天之上，各有生門，中有空洞謠歌之章，真王靈篇，辭參高真。
第一太一元精太空之音
三界未造，天地無名。十方皆空。空亦寓稱。不識道祖，以空述形。空為無有。徧處混成。一切眾生。但知土名。為空所隔，不見道真。不知空者，空非本稱。認空棄道。著空滯聲。不知其空，所空無形。無形者何，是真土精。不知真土，妄認為空。空性頑慢，何緣物生。故知三界。萬天九清。玉京大山，鬱羅高臺。不能自有，因土乃生。土名真空，出生萬化。離空求真，皆是幻假。勿取此空，自障其目。拂空翳除，真土露形。蕩蕩道體，無所不成。兆之玄牝，日飲土精。故能長生，遨遊赤城。真土之炁，立可仙身。
第二太一元精真王之章
高上神霄，去地百萬。周回八方，真遊降盻。神霄之境，碧空為徒。不知碧空，是土所居。此非世間，陰濁之土。獨能植生，歲除月更。春至則復，遇夏乃繁。況此真土，無為無形。不有不無，萬化之門。積雲成霄，剛炁所持。履之如綿，萬鈞可支。玉臺千劫，宏樓八披。梵炁所乘，雖高不巍。內有真土，神力固維。太一元精，世不能知。我今為此章，清音自合離。
第三太一元精真王歌曰
朝登太元阿，夕宴天河源。人間已再劫，闈風春正鮮。星羽整巍冠，轡龍御神風。霄程不計里，紫雲但瞳朧。玉女戛鳴庚，清音自寥寥。喚此浩劫迷，爽愷登雲濤。香煙起緑窗，赤錦迴紫霄。翠色悚長樓，電旗隨雲飄。彩虹展瓊梁，萬仙舞靈謠。世界量三千，真土所倫陶。不知道德母，委聖奔蕭翹。哀此塵中流，歌此撫雲璈。
此三界之上，飛空之中，真王歌音，音參洞章。誦之百徧，名度南宮。誦之千徧，真王保迎。萬徧道備，飛昇太空，過度三界，位登位公。有聞靈音，真王敬形，勑制地祇，侍衛送迎，拔出地戶，五苦八難，七祖昇遷，永離鬼官，魂度朱陵，受鍊更生。是謂無量，普度無窮。有祕上天文，諸天共所崇。泄慢墮地獄，禍及七祖翁。
道言：此二章並是諸天上帝，及至靈真王隱祕之音，判指真土，道之所歸，太一元精，長養光輝。兆能體之，不有凶衰。性金空土，子順母和，定而守之，息息不離。太元之山，巨樓雙谿，納真吐氣，兆命所依。滅空見土，萬氣可補，神氣相融，死戶自封。皆是大梵之言，非世上常辭。言無韻麗，曲無華宛。故謂玄奧，難可尋詳。上天所寶，祕於玄都神霄玉清王府，運行壬辰，大君下降，奉教以傳。若有至人齎金寶質心，依舊格告盟十天，然後而付焉。
道言：夫天地運度否終，日月五星虧盈，至聖神人休否，末學之夫疾
傷，凡有此災，同氣皆當齊心修齋六時行香，十徧轉經，福德立降，消諸不詳。無量之文，普度無窮。
道言：夫末學道淺，或仙品未充，運應滅度，身經太陰，臨過之時，同學至人為其行香，誦經十過，以度屍形如法。則太一護宅，元精灌形，真王長生生炁，來並魂神，徑上南宮，隨其學功，計日而得更生。輪轉不惑，便得神仙。
道言：夫天地運終，星宿錯度，日月失明，四時失序，陰陽不調，國土有災，兵刑鬼盜，疫毒流行，兆民死傷，師友命過，法學禍殃，亦當修齋，行香誦經。夫齋戒誦經，功德甚重。上消天災，保鎮帝王，下禳毒害，以度兆民。生死受賴，其福難勝，故曰無量，普度天人。
道言：凡有是經，能為天地帝主兆民，行是功德。有災之日，發心修齋燒香，誦經十過，皆諸天記名，萬神侍衛，右別至人，剋得為聖君金闕之臣。諸天記人功過，毫分無決。天中真王，亦保舉爾身，得道者乃當洞明至言也。
道君撰
元始靈書太一元精中篇
東方八天
華生豐角，徧阿靈昧。至冥辨谷，烈令均馳。獻迪陽循，離連國鄰。召證荷頂，席度招卿。桓卓野迂，盧丁素偁。馬闌召靜，越度井庚。茁苓球部，騫靈處登。溢揚秉弛，辜訾健澄。
南方八天
嶽俞莊乾，弊炎鍾利。廓璘曠時，偃阮輪技。迸並驛司，牛霐輦符。治止物肅，丹巒古洲。燕漏鼎洞，隔彭輳流。柄否激敦，力奚玄焚。潛求猛需，液釜紀昆。真昂嵯幾，燿梵就溫。
西方八天
睹莽浩都，意梵寂類。悅廣侈特，亶想冥閎。祝闌文克，鬭關洪依。蹈悅奔權，秀真雲微。罷蒮杏候，迎東胃旗。鍊祖頓思，遠曠被圭。鎮摹孽注，協黨建宏。敷落賚系，淵覺祕涓。
北方八天
臭漠澤官，斗軍司韓。庭歷潘真，金房璧完。隸畜渾島，巴龍幽湍。釋池頓魂，萬畢左盤。軸樊滋巡，酉岨瑟觀。灞霞注智，略汧洞關。攝簡命神，帝皇符溟。作契爓海，澗章暄盈。
道言：此諸天中大梵隱語，無量之音，舊文太始真王以玄狩之亳，總括書之太空之中。時隱時顯，以招太一元精之炁，元始祖土，出生萬靈，為混沌有物之母，太玄有命之先。兆能知之，與空隱淪。兆身本空，寓精成身，自有損實，實去還虛。虛乃空號，身入太無。入空如煙，散化萬天，出空成仙，應感隨緑。念之即現，忘之返玄，不知所以，自然而然。字皆廣長一丈，天真皇人昔書其文，以為正音。有知其音，能齋而誦之者，諸天皆遣飛天神王，下觀其身，書其功勤，上奏諸天，萬神朝禮，地祇侍門，大勳魔王，保舉上真，道備剋得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致真王下觀，上帝遙唱，萬神朝禮，三界侍軒，群祆束首，鬼精自亡，琳瑯振響，十方肅清、河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
