
道言：昔於紫暉玄濟天中，緑景虛明大慈靈土，受元始度人濟度死魂無量上品。元始天尊當說是經，周迴十過，以召十方，始當詣座。天真大神，上聖高尊，北酆大帝，九幽拔罪天尊，金闕濟度天尊，太一救苦天尊，大慈大悲救苦真人，大惠真人，無鞅數眾，乘空而來。碧燿流輝，華雲映彩，龍軿鳳駕，寶蓋靈旛，彌漫羅列，香藹氛氳，日月停景，洞朗太無，九日九夜。諸天瓊樓玉闕，雲殿霞房，一時同明，下極崑崗三山，十洲四海，九河泉曲之阿，酆都寒庭長夜之關，悉被神光，普獲開煥，萬象澄清，十天昭廓，一國地土山川林木，緬平一等，無復高下，地成紺碧，無有異色。眾真侍座，元始天尊玄坐空浮瓊光洞陽寶牀之上。說經一遍，諸天大聖同時稱善，是時，天地山嶽，鐵城大嶽，自然齊啟，咸釋罪爽，來聽法音。說經二遍，鑊湯聲震，忽變清涼，水吐青蓮，異氣芬馥，萬刃刀山，悉為寶樹，杻械銷鎔，骨骸生復，還得成人，俱承道蔭。說經三遍，仙聖讚揚，靈瑞咸臻。說經四遍，一切人民，悟解法要。說經五遍，昆蟲善慧，省識罪原。說經六遍，虎狼毒蝮，滅斷惡根。說經七遍，冤讎和釋，異骨成親。說經八遍，鬼道塞絕，永保生津。說經九遍，幽沈滯魄，鍊化昇遷。說經十遍，道德純一，俱登妙真，是時，一國有情有識，冥不傾心，皆受護度，鹹得長生。
道言：是時，元始天尊說經一遍，東方無極無量品考較濟度大神，無鞅之眾，浮空而至。說經二遍，南方無極無量品司察濟度大神，無鞅之眾，浮空而至。說經三遍，西方無極無量品司禁濟度大神，無鞅之眾，浮空而至。說經四遍，北方無極無量品司化濟度大神，無鞅之眾，浮空而至。說經五遍，東北無極無量品典獄濟度大神，無鞅之眾，浮空而至。說經六遍，東南無極無量品九幽濟度大神，無鞅之眾，浮空而至。說經七遍，西南無極無量品泉曲濟度大神，無鞅之眾，浮空而至。說經八遍，西北無極無量品羅酆濟度大神，無鞅之眾，浮空而至。說經九遍，上方無極無量品超生濟度大神，無鞅之眾，浮空而至。說經十遍，下方無極無量品昇化濟度大神，無鞅之眾，浮空而至。
十遍周竟，十方無極天真濟度大神，一時同至，一國男女，傾心歸仰。來者萬億，並駕同驅，靈光散彩，華霧彌空。八部六天，三官九署，威光召致，異趣苦魂，無鞅之眾，迮國一半土皆偏陷，非可禁止。於是元始洞觀遐邇，哀念眾生，手執寶翇，翌出妙光，光及十方，一切聽法天仙聖眾，自見身相，有如璢璃，內映濯羅。鬼神魂爽，各於其類中得圓滿，心體清淨，業火消除，仙花時飛，大震瓊音，宣明法要。爾等眾生，造諸罪惡，累彼死魂，飄蕩無依，散入諸趣，備經輪轉，莫測道緣。今以九陽神霄大梵之氣，化十二靈文，濟度死魂，超昇天境。始從亡歿，以鍊屍形，屍神守骸，滯爽超昇，仙聖合德，還自成人。出離三塗，往度八難。大眾欣躍，仰俟恩光。於是元始引眄惻然鑪炷寶香，上結密雲，化為玉闕，去地九丈，內垂天虹，熒煌五色，接待大眾，俱入其中。元始申命拔罪天尊，羅酆帝宰，救苦真人，無鞅數眾，同升化闕蘂華紫玉靈妙之臺。天人仰看，惟見勃勃影現，萬殊既入玉闕，不知所在。國人廓散，地還平正，無復欹陷。元始即於紫臺之上，說經都竟，眾真監度，以授於我，當此之時，喜慶難言，法事粗悉，諸天復位，倏欻之間，寂無遺響。是時，天人遇值經法，普得濟度，全其道真，無有沈淪，傾土歸仰，成行善心。不愆不犯，不忿不爭，不迷不忘，不愛不著，不擾不驚。言必真正，口無惡聲，齊恩慈愛，道化合併，存亡安泰，度樂生榮。經始出教，幽顯協德。預有至心，宗奉禮敬，皆得度世。
道言：元始天尊說經中所言，並是諸天上帝內名，隱韻之音。亦是真王內諱，百靈濟度之隱名也，非世之常辭。上聖已成真人，通玄究微，能悉其章，誦之十過，諸天遙唱，萬帝設禮，沈逝死魂，證升仙品，緣愛積習，皆獲蛻捨，群魔敬衛，蕩化鬼精。至學之士，誦之十過，則四司釋訟，九獄除冤，回屍起死，白骨返形，普受濟度，以得生成。所以爾者，學士誦詠寶章，招真召靈，妙氣來臻，道生神德，故可下濟死亡，即獲超度而已，莫不昇遷。輕誦此章，身則被殃，供養尊禮，門戶興隆，世世昌熾，與善因緣，萬災不干，神明護門。斯經尊妙，獨步玉京。度人無量，為萬道之宗。巍巍大範，德難可勝。
道言：凡誦是經十過，諸天齊到，酆都六洞鬼帝官君，寒庭泉曲幽夜之河，泰山地壘，主宰神靈，簡奏上功，超拔罪魂，億曾萬祖，幽沈苦爽，皆即受度，上昇朱宮，格皆九年，受化更生，得為貴人。而好學至經，功滿德就，皆得神仙，飛昇金闕，遊宴玉京也。上學之士，修誦是經，皆即受度，飛昇南宮。世人受誦，開度九玄，出離地獄，生福天堂，延慶後昆，永無身殃。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及九祖，長役陰官。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，濟度死魂，解釋天官罪考之愆，五方大殺屍劫之鬼，威毒咸息，開貸死魂，獲度南宮，逍遙自然。七月長齋，誦詠是經，濟度死魂，解釋地官罪考之愆，五嶽四司，北都羅酆，曠野山澤，社令城隍，應關囚對，禍害滅連，黑簿削除，白簡上生。十月長齋，誦詠是經，濟度死魂，解釋水官罪考之愆，北海河侯，河伯溟泠，四瀆主宰，當令幽苦撻汲冥魂，役難散除，度越生門。八節之日，誦詠是經，濟度死魂，解釋罪考，八方大獄，八洞鬼牢，悉承道化，永變福庭，迷識開悟，咸登妙津，得生世間，智用高明，務勤上學，克致成真。三元之日，誦詠是經，濟度死魂，各遂其情，鍊度南宮，返生受靈，魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐青黃白三色雲氣之中，內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圖象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人。願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，濟度死魂，十迴度人。元皇上錄，鍊度自然。九宮妙範，青華帝靈。至神開運，合會玄關。制命造化，長養生根。上布玄功，無所不周。五氣承德，結絡形軀。萬神羅列，帝一居尊。二十四宮，八景徊環。混洞天辟，辟非藏煙。明梁開道，塞絕死門。斬伐胞樹，超度億曾。解釋罪考，朱陵鍊魂。太一定命，南昌衛形。無量濟度，長生大君。破滅罪府，司馬大神。超拔滯爽，韓君丈人。司命司錄，除削冤愆。拔罪天尊，度厄尊神。迴骸起死，無量度人。今日校錄，萬聖臨軒。
東方無極保命神王，長生大聖無量度人。
南方無極保化神王，長生大聖無量度人。
西方無極散禍神王，長生大聖無量度人。
北方無極度厄神王，長生大聖無量度人。
東北無極救苦神王，長生大聖無量度人。
東南無極衛生神王，長生大聖無量度人。
西南無極拔罪神王，長生大聖無量度人。
西北無極度魂神王，長生大聖無量度人。
上方無極超化神王，長生大聖無量度人。
下方無極自在神王，長生大聖無量度人。
十方至真濟度死魂神王，長生度世無量大神。並乘八色祥雲，九華翠輦，龍鳳驂駕，羽蓋騰軒，建度魂定命之節，召神靈旛，前嘯玉童齊唱，後吹簫籟同鳴，獅子白鶴，嘯歌噰噰，四明啟途，神官翼轅，億乘萬騎，浮空而來。傾光迴駕，監魂度生。南昌丞相，天機上宰。韓司主錄，監生大神。執線把籍，齊到帝前。隨所應度，嚴校諸天。普告三界，無極神鄉。泉曲之府，北都羅酆，三官九府，十二河源。上解祖考，億劫種親，疾除罪簿，落滅惡根。不得拘留，逼合鬼群。元始符命，時刻昇遷。北都寒池，部衛形魂，制魔保舉，度品南宮。死魂受鍊，仙化成人。生身受度，劫劫長存。隨劫輪轉，與天齊年。永度三塗，五苦八難，超凌三界，逍遙上清。上清之天，天帝洞真，無色之境梵行。
東方八天
濟魂逸慶天，帝扈迪狂。
曜澤證玄天，帝梵聿斯平。
流剛昇陽天，帝振祖流光。
梵氣舉神天，帝屍真化魂。
蕭臺校錄天，帝拔苦尊。
祖猷徽緒天，帝道玄巨英。
麗慈變生天，帝敷承庸光。
道用超神天，帝伯常妙沖。
南方八天
紫暉洞明天，帝覺善自伸。
玉宸慈化天，帝退坂青輿。
正宗玄露天，帝定意須光。
初嬰育靈天，帝判載司強。
佐無肇宗天，帝嚇陳元防。
鵲史利真天，帝侯進斗光。
冥超生魂天，帝妙智仙。
祖靈增變天，帝勞提丙顓。
西方八天
蠙棣益司天，帝常容真。
果成超衢天，帝儀慈壽均。
瑛觀紫虛天，帝韓承翎言。
溢靈慶彰天，帝蹈方滋革。
朱霞淇至天，帝海暾總陽。
黨峻悅疆天，帝孟勤禮冥。
度生昇魂天，帝招雲鍊玄。
魁符考嶽天，帝覺上生。
北方八天
玉頤淨睹天，帝柳昴順玄。
機牛亢化天，帝耀洞觀周。
育乾次寧天，帝顯道離田。
昭本神華天，帝絕憩斯仁。
玄龍史墟天，帝太完子賢。
仙斗迎祺天，帝昭迪用寥。
朝瑞玉幘天，帝伯緒遠。
康庸濟魂天，帝常元隱公。
三十二天，三十二帝。諸天隱諱，諸天隱名。天中空洞，自然靈章。諸天隱韻，開度之音。開度之尊，鍊化之神。天中大魔，玉清之靈。混合變化，而成上真。無量之奧，深不可詳，敷落神篇，濟度窮魂。今日欣慶受度，歷關諸天，請滅三惡，斬絕地根。飛度五陰，名昇太清，真王監舉，無拘天門。東斗受性，西斗結形，北斗保命，南斗超昇，中斗大魁，總御生成。青帝通真，白帝衛靈，赤帝運化，黑帝結神，黃帝養育，萬善咸臻。九竅四體，悉獲生全。青天魔王，巴元醜伯。赤天魔王，負天擔石。白天魔王，反山六目。黑天魔王，監醜朗馥。黃天魔王，橫天擔力。五帝大魔，萬神之宗。飛行鼓從，總統神兵。麾憧震節，八道揚威。遊觀天地，開度死魂。自號赫奕，功甩無窮。啟運生津，嚴攝北酆。靈真受命，普掃不祥。神龍吐毒，鱗騎騰驤。天吏持麾，蕩化不祥。擲火萬里，流鈴八衝。敢有干試，拒遏上真。金鉞前戮，巨戈後刑，制令鬼爽，鹹得昇遷。冤愆和會，盡獲釋形，魔無干犯，鬼無祆精。三官北酆，明檢鬼營。不得容隱，金馬驛程。普告無窮，萬神咸聽。三界五帝，列言上清。
洞虛妙化，海嶽河源，中有冥關，幽閉罪魂。冥冥妙眇，億劫長昏。上無天光，下無所安，風刀亂施，哺聲塞空。惟有元皇，太一之尊，普施慈惠，神力自然。拔除罪苦，敷落靈篇，赤書玉字，無上真文，超度魂爽，使入生門。梵氣彌羅，萬形開張。元綱流演，三十二天。輪轉無色，周迴十方。普被玄恩，皆得升遷。八景和合，氣入高玄。玄中太皇，上帝高真。浮景太霄，嘯詠洞章。金真明郁，流響雲營。玉音攝氣，靈風聚魂。紫虛鬱秀，輔翼萬仙。千和萬合，自然成真。真中有神，長生大君，無英公子，白元尊神。鍊化生死，拔兆屍形。太一司命，攝氣還神。桃康合延，三一帝尊。執符把籙，保命生根。上遊上清，出入華房。八冥之內，細微之中。下鎮人身，泥丸絳宮，中理五氣，混合百神。十轉回靈，萬氣齊仙。仙道貴生，無量度人。上開八門，飛天法輪。罪福禁戒，宿命因緣。普受開度，死魂生身，身得受生，上聞諸天。諸天之上，各有生門。中有空洞謠歌之章，真王靈篇，辭參高真。
第一度魂欲界飛空之音
人道易墮，塵心苦神。神勞散逝，杳杳沈魂。魂爽何所覺，忽爾離軀形。形化為劫灰，魂魄歸無因。默默有舊憶，索索忘其親。舉目無三光，棲棲誰所鄰。鬼官肆酷毒，鞭撻常無停。隊仵如驅羊，渺渺沒冥津。鐵獄常燒然，惡煙起繽紛。積骸若丘山，涕泗如河傾。經劫罪業纏，死魂悲酸辛。神霄玉清王，出書度天人。元始靈寶符，超化能生神。
第二昇玄色界真王之章
絳闕南昌，景耀煇煌。萬神之家，生化之門。中有長生，大帝紫君。碧羽龍衣，飛青紫裙。手執黃籙，靈寶上篇。校功玉軒，昇度死魂。魂氣受鍊，結植靈根。神真運度，隨陽化升。昇玄契妙，水激火焚。炎炎流池，玉虹萬鱗。跨池為橋，金光橫奔。無上七元，九幽罪魂。銜領符命，超昇化輪。乘雲馭風，與天相傾。
第三變化示體無色界真王歌曰
三天上境，元皇妙宮。迴超三界，鬱鬱靈光。中有大神，號曰真王。設化開度，萬道之宗。元始上帝，錫命靈篇。普告下司，罪苦昇遷。破蕩冥暗，普現光明。滅除禍害，永植福根。生死受度，仰承玄恩。冥曹解散，慶會長亨。威化所被，敢有不從。玉符保鍊，晏盻劫年。上無色景，與道同玄。碧空圓羅，億劫自然。
此三界之上，飛空之中，真王歌音，音參洞章。誦之百遍，名度南宮。誦之千遍，魔王保迎。萬遍道備，飛昇太空，過度三界，位登仙公，有聞靈音，魔王敬形，敕制地祇，侍衛送迎，拔出地戶，五苦八難，七祖昇遷，永離鬼官，魂度朱陵，受鍊更生。是謂無量，普度無窮。有祕上天文，諸天共所祟。泄慢墮地獄，禍及七祖翁。
道言：此二章並是諸天上帝，及神霄真王隱祕之音。鍊度死魂，超登上遷，天壽九劫，罪愆冤讎，俱蒙和釋，理極奧妙，皆是大梵之言，非世上常辭。言無韻麗，曲無華宛。故謂玄奧。難可尋詳。上天所寶，祕於神府青琳寶藏，依玄科應運下傳。若有至人齎信效盟質心，依舊格告盟三天，然後而付焉。
道言：夫天地育形，至道生神。形為靈宅，神為元靈。神風鼓鍊，天與其生。生迷道本，纏著罪緣。疑網癡獄，貪念為愆，境物亂心，思慮攻神，精喪氣謝，形軀敗昏，五臟內腐，七情外奔，神宅喪壞，神去離形，沈淪幽苦，為業所牽，善者生天，惡陷酆泉。死魂所賴，至道宣慈。靈文濟度，真符捧持。冥官拜首，真吏咸依。大梵之宗，元真是棲。同氣皆當齊心修齋，六時行香，十遍轉經，福德立降，魂升天堂。無量之文，普度無窮。
道言：夫末學道淺，或仙品未充，運應滅度，身經太陰。臨過之時，同學至人為其行香，誦經十過，以度屍形如法，魂神徑上南宮，隨其學功，計日而得更生。轉輪不惑，便得神仙。
道言：夫至學之士，修誦上清三洞寶文，專持戒籙，幽棲山澤，清慮忘世。或積德行，陰功及物，父母師長，去世之日，欲濟度死魂，使超登洞臺，列名仙階者，當以五香鍊湯。沐浴屍魂，以青繒朱書元始靈文一十二符，布著玄宮之內，一形上下，謂以臥符。枕上符，面上符，兩手符，兩足履中符，安心前符，槨四面符，凡十二道。焚香，北向書訖。安時咒曰：道民王甲，生奉仙真。運終鍊化，形歸太陰。上帝神符，赤書玉文。濟度死魂，速付玉真。飛昇天堂，刻簡仙名。骨成蘭玉，面有金英。太一守屍，三官衛靈。忽然輕舉，上登太清。土下大殺，屍鬼百精。敢幹神符，亂甲神明。天丁把斧，斬汝五形。山澤水火，風氣至真。護完甲屍，返生還魂。北帝驚咤，落甲死名。飛雲玉輿，朝謁紫庭。急急如律令。行符訖，更當修齋，行香，誦經。夫齋戒誦經，功德甚重。魂爽飛化，享福生形。下禳毒害，以度兆民，生死受賴，其福難勝。故曰無量，普度天人。
道言：凡有是經，能為王公侯伯兆民，行是功德。濟度之日，發心修齋燒香，誦經十過。皆諸天記名，萬神侍衛，右別至人，尅得為聖君金闕之臣。諸天記人功過，毫分無失。天中真王亦保舉爾身，得道者乃當洞明至言也。
道君撰
元始靈書度魂中篇
東方八天
英曜斗極，領帝都關。運推息數，水火流根。生道稟玄，聽天自然。解掖蛻謝，魂禧雙羅。圓體用神，曲阿明伸。想真普玉，慶雲門臻。梵遷靈易，魂度八極。素華應曆，符行昴畢。
南方八天
鍊眸玉庭，籍檢女侯。勘賾有爽，度昇昌都。機保怍塵，赴謨皇猷。辜原升府，名曹奏智。璽選宰童，魔化悉既。玄應大察，冥拘寒池。爍流瓊傳，變合谷養。救釋靈幹，柏庸被經。
西方八天
蹄陽隔樗，卷烈飛野。鯨截鬼筵，由庭軒庚。符傳龍殿，悔昔平涓。生合神廬，兆互成人。穴液聚纏，果溶圍身。略靖司化，巡祇輔真。陷錮兵旄，井席相均。演由欽觀，滔輪鼓軿。
北方八天
棄蚓乞魚，勿頻懶蘇。詔逸靜王，慈並比圖。虐古韓鎖，婁移舌昧。罶詛委奪，默元衙沄。綽辨鄙齊，淵古靈回。猖無慶育，勅珞資俞。強奎翳斗，龍呼昊求。左將魁酉，變生遊嘉。
道言：此諸天中大梵隱語，無量之音，舊文書玄天北靈玉闕之上，以正北山酆泉鬼獄，禁制九都大鬼，濟度死魂，生化福鄉，神智逍遙。字皆廣長一丈。天真皇人昔書其文，以為正音。有知其音，能齋而誦之者，諸天皆遣察錄神王，下觀其身，書其功勤，上奏諸天，萬神朝禮，地祇侍門，大勳真王，保舉洞玄，道備尅得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致神王下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
