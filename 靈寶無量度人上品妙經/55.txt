
道言：昔於龍梵天中，景霄幽歌大鍊化土，受元始度人追度上世亡魂無量上品。元始天尊當說是經，周迴十過，以召十方，始當詣座。九皇上真，飛天大聖，妙行真人，玄中法師，洞陰朔單鬱絕之境，五靈玄老，黑帝天君，酆都北帝，六天大魔，救苦靈仙，九宮曹屬，三元考魂，無鞅數眾，乘空而來。三素飛雲，八景霄輿，華蓋垂蔭，碧翠交光，九色瓊蕤，汎煥太空，七日七夜。諸天臺城樓觀，影徹幽寥，珠緯玉毫，停輪息燿，神風襲瑞，空藏傾波，一國地土山川林木，緬平一等，無復高下，土皆作青玉，萬里通映，無有異色。眾真侍座，元始天尊玄坐空浮九光寶局之上。說經一遍，諸天大聖同時稱善，是時大地眾生，祖先積罪，威蒙赦原。說經二遍，光照九幽，開悟宿命。說經三遍，雲周道境，甘露灑空。說經四遍，火山息焰，寒池靜波。說經五遍，地獄弛關，幽魂解脫。說經六遍，落滅惡根，不沈苦趣。說經七遍，焚燒黑簿，考對休閑。說經八遍，泉曲冥官，進陞仙品。說經九遍，暗域飛雲，陽光盪翳。說經十遍，枯骨更生，皆起成人，是時，一國是男是女，莫不傾心，皆受護度，鹹得長生。
道言：是時元始天尊說經一遍，東方無極無量品青宮救苦大神，無鞅之眾，浮空而至。
說經二遍，南方無極無量品朱宮明悟大神，無鞅之眾，浮空而至。
說經三遍，西方無極無量品素靈宮玄定大神，無鞅之眾，浮空而至。
說經四遍，北方無極無量品紫元宮幽感大神，無鞅之眾，浮空而至。
說經五遍，東北無極無量品酆都宮雲營大神，無鞅之眾，浮空而至。
說經六遍，東南無極無量品九幽宮拔罪大神，無鞅之眾，浮空而至。
說經七遍，西南無極無量品泉曲宮度生大神，無鞅之眾，浮空而至。
說經八遍，西北無極無量品天福宮超化大神，無鞅之眾，浮空而至。
說經九遍，上方無極無量品真都宮靈妙大神，無鞅之眾，浮空而至。
說經十遍，下方無極無量品玄妙宮寂定大神，無鞅之眾，浮空而至。
十遍周竟，十方無極升度苦爽天真大神，一時同至。元始天尊初說法時，一國男女，各各追懷上世亡魂，億曾萬祖，古往先親。或繫宿因承於業力，已遂生方，遨遊三界。或尚沈幽境，滯爽冥關，代曆綿長，時丁久遠，魂無依止，體化塵埃，性識未消，尚存心念，罹斯陰罪，必犯陽愆。今遇元始將陳追度之法，慶會無邊，願虛俟教，廣利有生。是時天尊四觀天人，一切鬼神，一方聖眾，舉山水雲霞之袂，揮九色碧光，宛轉之紱。良久之頃，以九色碧光一縷之絲，垂明下徹，遙至九壘七圍，鐵山之間，十大地獄。方面八千餘里，高廣深厚，其量過之，隨此碧光一縷之絲，拔地之聲，六種俱振。猶於大海交磕二山，亦如諸天五雷併起，正行遊梵，三十六宮應時傾動，北酆諸大地獄，翩翩高舉，下離冥漠，昇於絕空。碧紱之絲挽提獄頂，洞出剛風，及於天界。以此大獄，繫於絲杪，形如彈九。無量之眾，瞻矚無礙，皆見諸大地獄，五刑萬苦，血刃火然，表裹明睹，不有纖障。各見有罪祖先，受諸苦報，禁考獄中，哀吟求救。一切眾生見此事，相舉聲號泣，響震諸天，祈告虛皇，願垂追度。元始怡顏微笑，即於頂上，出大光明，煥照天地。於光明中有赤文雲書，昇天寶券，芒金角玉蚪曲，詳分示眾。宣言爾等眾生，上世亡魂，用此追度之法，周迴十過，皆獲昇天。來者霧合雲屯，非可禁止，迮國一半土皆偏陷，乃懸一寶珠，大如黍米，在空玄之中，去地九丈。元始登引，天真大神，上聖高尊，十方救苦拔罪真人，至真大神，無鞅數眾，俱入寶珠之中。天人仰看，惟見拂拂從珠口中入，既入珠口，不知所在。國人廓散，地還平正，無復欹陷。元始即於寶珠之內，說經都竟，眾真監度，以授於我，當此之時，喜慶難言。法事粗悉，諸天復位，倏欻之間，寂無遺響。是時，天人遇值經法，普得濟惠拔度，祖先不墮惡道，傾土歸仰，咸行孝心。能敬能讓，能廉能貞，能柔能和，能奉能承，能忍能養。心無悖慢，口無怨言，齊同慈愛，異國成親。國安民豐，欣樂太平，經始出教，一國以道。預有志心，宗奉禮敬，皆得度世。
道言：元始天尊說經中所言，竝是諸天上帝內名，隱韻之音。亦是真王內諱，百靈之隱名也，非世之常辭。上聖已成真人，通玄究微，能悉其章，誦之十過，諸天遙唱，萬罪悉原，上世亡魂，皆獲昇仙，旁資一切，普度萬生，回屍起死，白骨成人。至學之士，誦之十過，則五嶽奏刺，三官奉詞，幽魂遷化，逝魄超昇，濟度亡歿，絕而得生。所以爾者，學士道德未充，體未洞真，以制十方，威未制天政，德可伏御地祇。資濟幽靈，濟拔祖先而已。輕誦此章，身則被殃。供養尊禮，門戶興隆。世世昌熾，與善因緣，萬災不干，神明護門。斯經尊妙，獨步玉京，度人無量，為萬道之宗。巍巍大範，德難可勝。
道言；凡誦是經十過，諸天齊到，億曾萬祖，幽魂苦爽，皆即受度，上昇朱宮，格皆九年，受化更生，得為貴人。而好學至經，功滿德就，追度高玄，皆得神仙，飛昇金闕，遊宴玉京也。上學之士，修誦是經，上世亡魂，皆即追度，飛升南宮。世人受誦，則亡過祖考，得太陰鍊形之道，魂神暫滅，不經地獄，即得返形，遊行太空。此經微妙，普度無窮。一切天人，莫不受慶。無量之福，生死蒙惠。上天所寶，不傳下世。至士齎金寶效心，盟天而傳。輕泄漏慢，殃及子孫，長役三宮。侍經五帝，玉童玉女，各二十四人，營衛神文，保護受經者身。
道言：正月長齋，誦詠是經，為上世亡魂，斷地逮役，度上南宮。七月長齋，誦詠是經，九祖七玄，升入天門，赦罪遷善，身得神仙。十月長齋，誦詠是經，追度古先眷屬，億遠幽靈，即獲鍊化，刻錄太清。八節之日，誦詠是經，遠世魂爽，罪滅北都酆山，息考罷役河源，得為九宮真人。本命之日，誦詠是經，玄堂七世，往劫滯魂，靈肉附骨，近生為人。魂神澄正，萬氣長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
道言：行道之日，皆當香湯沐浴，齋戒入室，東向，叩齒三十二通，上聞三十二天，心拜三十二過，閉目，靜思身坐碧紫絳三色雲氣之中，內外蒼冥，有青龍、白虎、朱雀、玄武、獅子、白鶴，羅列左右，日月照明，洞煥室內，十方救苦無量大神，駐輦空極，項生圓象，光映十方，如此分明。密咒曰：
無上玄元，太上道君，召出臣身中三五功曹，左右官使者，侍香玉童，傳言玉女，五帝直符，直日香官，各三十二人，關啟所言。今日吉慶，長齋清堂，修行至經，無量度人，願所啟上徹，徑御無上三十二天元始上帝至尊幾前。
畢，引炁三十二過，東向誦經。
元始洞玄靈寶本章，追度上世亡魂，十遍度人。九冥隱韻，開化自然，空洞降靈，太虛生神。總治法象，統歸三元。瓊宮大聖，高居帝尊，敷弘至妙，考校因緣。青編丹簡，紀錄玄文。元陽紫微，方諸洞泉。太陰署罰，火官舉遷。生民隨業，攝送酆山。九河六洞，萬鬼之營。火城劍樹，沸鑊寒庭。鬼帥大魔，考責罪魂。元始玉符，下拔幽扃。普為眾生，追度祖先。上詣朱陵，功告三官。五嶽四瀆，名山大川，水府洞宮，主宰神靈，原赦滯爽，不得稽停。大會玄都，速召萬神。中有東極尋聲赴感太一救苦天尊，中有度魂化形之君，中有太冥鍊屍大神，中有大慈妙行真人，中有天樞天機好生文昌延壽度厄尊神。招靈太玄，無量度人。今日校錄，諸天臨軒。
東方無極龍威神王，長生大聖無量度人。
南方無極丹靈神王，長生大聖無量度人。
西方無極皓華神王，長生大聖無量度人。
北方無極玄英神王，長生大聖無量度人。
東北無極鍊度神王，長生大聖無量度人。
東南無極變身神王，長生大聖無量度人。
西南無極復相神王，長生大聖無量度人。
西北無極正精神王，長生大聖無量度人。
上方無極火府神王，長生大聖無量度人。
下方無極返形神王，長生大聖無量度人。
十方至真飛天度魂超化神王，長生度世無量大神。竝乘八景琅輿，飛雲葆蓋，霞輦飈輪，驂駕天馬，白鳳青鸞，建玄靈翠節，緑羽龍旛，前導鈞天廣樂，後參八素陽歌，巨象麒麟，翼衛辟邪，十精啟途，七辰捧轅，億靈萬神，浮空而來。光明照耀，洞朗諸天。神霄府相，元黃左宮，陶公仙伯，執籙把籍，齊到帝前。普度眾生，上世亡魂。勅攝鬼帝，來聽教言。羅酆六宮，陰洞鐵山，賓友僚佐，四大明公。司禁侍宸，此河列侯，各持黑簿，削落罪根，不得拘留，逼合鬼群。元始符命，時刻昇遷。息苦寒池，濯灌天津。制魔保舉，度品南宮。九玄受鍊，仙化成人。生身受度，劫劫長存。隨劫輪轉，與天齊年。永度風火刀兵考訟連對之難，超凌三界，逍遙上清。上清之天，天帝合延，無色之境梵行。
東方八天
基化正宣天，帝變津宜。
由明應玄天，帝遍臻元。
極樂樞冥天，帝六關玄玄。
變真九仙天，帝陣希務夸。
耀靈華運天，帝揀丘澤方。
不驕悲識天，帝覺海雲。
佑祺素寶周儲天，帝柳蒙少滋。
曆爽古澠弘思天，帝季路時。
南方八天
李檀舜籍天，帝木●舒。
霞洞宴王天，帝景唐無央。
剎聽化高天，帝效慈澆穹。
封冥錄陰天，帝伯皇宥中。
魂度昇慶天，帝用鄰德光。
超對希樂天，帝息常如。
慈登福果天，帝不逸披門。
神校司官領錄天，帝蹈兟修嶼。
西方八天
應祈勝妙天，帝適端俟。
通化慮仙易真天，帝靖常崧。
久世坰畿影化天，帝虛凡自微。
道戶寂然天，帝吉動寵邦。
慜正遙靈補天，帝照符率從。
玉都蕭韓主成天，帝命玄沖。
昇虛玄變天，帝乞章融留。
梵行太無天帝攝神總靈。
北方八天
太微玉華天，帝流傞宛興。
微覺宗仙天，帝正刀蒲王。
度靈蹟真天，帝椰題衍衡。
董正黎辨天，帝步鏘極真。
陰臺總按天，帝奏猗連。
嶽韶遷證天，帝唐曜明輪。
龍化珍惠天，帝定智丕旋。
女青攄文天，帝阿都祉疏。
三十二天，三十二帝。諸天隱諱，諸天隱名。天中空洞，自然靈章，諸天隱韻，返空之音。化靈之導，追度之神。監魂大魔，返生之靈。九聖十真，變化上清。無量之奧，深不可詳。敷落神真，追度亡魂。今日欣慶受度，歷關諸天。請滅三惡，釋放地牢，不經五道，魂升太玄。真王監舉，無拘天門。東斗擢神，西斗鍊精，北斗追冥、南斗度生，中斗統運，總司眾靈。青帝護魂，白帝待魄，赤帝養氣，黑帝通血，黃帝中主，萬神無越。青天魔王，開運化機。赤天魔王，法令奪施。白天魔王，統領八威。黑天魔王，察凶檢非。黃天魔王，萬神總歸。五帝大魔，生化之宗。飛行鼓從，下攝幽魂。麾鐘鼓節，考校鬼神。位號赫奕，高清上公。上天度魂，光勅北酆。七玄受度，追召冥陽。九幽奏簡，泰山列章。真魔附靈，生氣聚光。乘化人天，道力恢張。敢有干試，拒遏上真。金鉞前戮，巨天後刑。屠割祆黨，風火無停。追度上世，久遠亡魂。化氣受神，返生還形。魔無干犯，真識炯精。三官北酆，明檢魂營。不得容隱，金馬驛呈。普告無窮，萬神威聽。三界五帝，列言上清。
混黃元紀，化用渺茫。感激真妙，肇立二儀。風澤上騰，元綱下施。陽魂燿靈，陰魄玄暉。空洞杳冥，中藏至神。把握元化，無上之尊。號曰虛皇，玄居玉清。龍漢大劫，蒼帝運終。延康溟涬，長安太空。無形無影，無極無窮。赤光啟運，傳道玉宸。柏陵長樂，丹天始青。開明三境，三十六宮。元變周流，四方之天。五斗列宿，綱氣相連。輪轉升降，生育萬靈。乃錫玄符，九天玉文。安鎮五山，長保無傾。洞淵九壘，諸大土皇。正行遊梵，寶闕雲營。軒始之主，虎口土龍，執天大憲，與道同功。運以神化，包以剛風。是為靈寶，玄中之玄。羅布萬神，統歸三官。生化品物，考治人民。錄善登真，惡業沈淪。擔沙負石，漣汲溟波。驅雷役電，幽夜之河。萬劫受報，備歷酸辛。吾不原赦，何以超升。為汝追度，上世亡魂。是故宣告大道之根，皆使開悟，與善因緣，靈符破獄，萬苦成停，玄光照暗，朗燿重昏，鬼官昇遷，上聞諸天。諸天之上，各有生門。中有追度上世亡魂之章，飛天靈歌，辭參高真。
第一欲界追度飛空之音
空洞宸景，玉妙元皇。統神化兮，開生度人。萬祖億曾，中有沈魂。慾念相牽纏，幽幽長夜閽。不遂齊玄覺，何以超冥津。滌慮脫塵垢，清心蕩穢氛。回我慈慧光，靈風冉冉昇。冤讎當罷對，由資大法乘。摧破癡迷網，逍遙寓十方。稽首無上王，誦此靈寶章。鍊質陽華館，受度歸南昌。慶會合一際，俱蒙登福堂。
第二色界追度成真之章
杳杳冥途，北帝鬼官。下統幽府，中有罪魂。業禍喪真，色累苦神。淪溺劫年，以失其生。我界險巘，穢念紛紛。開悟正道，稟我玄科。獲昇度兮，飛越匏河。九天沖氣，三元妙華。混至化兮，敷張慶雲。統運機感，結育成人。億曾受鍊，解滅冤愆。殃散福來，逮及爾身。濟拔無窮，共獲帝仙。哀斯塵昧，故示法言。
第三無色追度昇玄歌曰
玉聖之尊，太一上神。號曰景精，招真命靈。接生降氣，度魄超魂。巍巍妙範，昭昭洞文。開悟無際，愛結悉除。慧朗回光，煥燿幽關。赫奕符告，上扳七玄。敕赦滯爽，孰敢拘延。永過三界，鍊化朱陵。逍遙太清，晏盻劫年。我道廣大，陶運億千。不但於祖考，而獲此登昇。萬遍既道備，身俱乘景雲。
此三界之上，飛空之中，真王歌音，音參洞章。誦之百遍，七祖飛昇。誦之千遍，列仙保迎，億曾萬祖，逍逼太清。萬遍道備，普度含生，身超三界，位證仙卿。有聞靈音，六天敬形，勅制地祇，侍衛送迎。拔出地戶，五苦八難，永離北酆，魂度朱陵。是謂無量，濟惠無窮。有祕上天文，諸天共所崇。泄漫墮地嶽，禍及七祖翁。
道言：此二章並是諸天上帝，及玉清真王隱祕之音，皆是大梵之言。朗徹九幽，追度祖考，冥漠久逝之魂，聞是洞文，眾苦消解，神識超昇，非世上常辭。言無韻麗，曲無華宛。故謂玄奧，難可尋詳。上天所寶，祕於玄都神霄玉清王府東室，寶經祕藏。道亨昌運，符運下傳。若有至人齎金寶質心，依舊格告盟神霄。然後而付焉。
道言：夫世之生民，皆有玄祖上世高曾，雖繼子孫，鮮及遠代，七世而上，禮不稱論。脫有先逝，代數遼遠，祭祀莫及，資修之度，不克稽用，業累未除，魂留地司。皆當祈告真靈，請乞報應。得告報祥感，則已獲超遷。夢想不真，多見冢墓考對之像，則亡魂幽擊，未脫狴牢。皆當齊心修齋，六時行香，十遍轉經，以青紙丹書大梵隱語，著亡魂姓氏，去世年月，作四門方符。牒之面以丹書昇天券文，背書年辰，法師位號，盛以絳囊，祝地司主者，及亡魂姓名，焚於建齋處，即得追度。佩券生天，福德立降，消諸不祥。無量之文，普度無窮。
道言：夫六親眷屬，末學道淺，或仙品未充，運應滅度，身經太陰。臨過之時，為其行香，誦經十過，以度屍形如法，魂神逕上南宮，隨其學功，計日而得更生。輪轉不惑，便得神仙。
道言：夫天地始生，元始開圖，即有人物。人物具備，即有死生。死生者，神氣來往，人命之數也。上世亡魂，不惟久遠，億曾萬祖，有經劫成壞而魂未超升者。世之學士，不知天地幾經成壞，為劫長短，亡魂定業幽摯不解者。皆當拜奏章表，行香誦經，焚昇天寶券，修齋設醮，祈向高真，即得追度，生大福堂。夫齋戒誦經，功德甚重，使亡魂昭泰，長夜通光，地獄苦消，火山息焰，冥曹考罰頓罷，炎寒一切受賴，其福難勝。故曰無量，普度天人。
道言：凡有是經，能為兆民行是功德。發心修齋，誦經十過，皆諸天記名，萬神侍衛，右別至人，剋得為聖君金闕之臣。諸天記人功過，毫分無失。玉清真王亦保舉爾身，得道者乃當洞明至言也。
道君譔
元始靈書中篇
東方八天
達朗披覬，玄紀法王。魔師赫廬，炎池誦光。斗魯幽察，擷司定廂。宛了究氏，盈門肥堂。勅捕醜虐，混開紫皇。蔚房靜除，寂音思彊。汴神逸羅，廣明檢禳。破解妙行，其氣耀邦。
南方八天
籍羅八臺，四明建仙。匱錄窮魂，曆都命玄。泉沙般拉，阿列邅姿。妙澄演覺，離璘愆阿。擺笳頻夷，欹連遣那。籠卯遏戌，虛府蒲圭。都文曷騤，臻和夢持。袞物汨謨，塊額頤基。
西方八天
乾帝華樞，焦平觀都。景孽銖行，周萌賓呼。烈井驅力，玉判歸浮。趙章延蹊，鹿桓蚪檀。追冥叩無，綱石屍徒。閱頂辭緯，奕奕霹靈。左翊箕制，木玄魔丘。略負廣須，韓司主圖。
北方八天
鱉靈典洞，酆牢鎖魂。赤章檢考，問籍通詗，檛求過諺，報罰遣程。億資歲成，杳檄文靈。變孤驛弭，譎躍洞京。雕嚚布欸，孽齊交明。防邊沖廬，九口津洴。馬猛戮奴。奔愛莽神。
道言：此諸天中大梵隱語，無量之音。舊文字皆廣長一丈，刻書北清玄天寶幢之上。散酆都泉曲九幽之罪，赦積世亡魂，追度超昇，利拔苦爽，解脫業因，往劫定債，獲免償還，自在逍遙，不拘泰山。子孫福報，貴祿宜官，家無故氣，傳逮不行，天保其昌，德富爾身。靈應元君昔書其文，以為正音。有知其音，能齋而誦者，諸天皆遣追度靈官，下拔其魂，書其功勤，上奏諸天，萬神朝禮，地祇侍門，大勳真王，保舉神霄，道備尅得，遊行三界，昇入金門。此音無所不辟，無所不禳，無所不度，無所不成，天真自然之音也。故誦之致靈人下觀，上帝遙唱，萬神朝禮，三界侍軒，群祆束首，鬼精自亡，琳琅振響，十方肅清，河海靜默，山嶽吞煙，萬靈振伏，招集群仙，天無氛穢，地無祆塵，冥慧洞清，大量玄玄也。
