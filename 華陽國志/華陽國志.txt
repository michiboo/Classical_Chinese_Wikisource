《華陽國志》十二卷，附錄一卷，〈浙江汪啓淑家藏本。〉晉常璩撰。璩字道將，江原人。李勢時，官至散騎常侍。《晉書》載勸勢降桓溫者卽璩，蓋亦譙周之流也。《隋書‧經籍志‧霸史類》中，載璩撰《漢之書》十卷、《華陽國志》十二卷。《漢之書》《唐志》尚著錄，今已久佚。惟《華陽國志》存，卷數與《隋志》《舊唐志》相合，《新唐志》作十三卷，疑傳寫誤也，其書所述，始於開闢，終於永和三年。首爲《巴志》，次《漢中志》，次《蜀志》，次《南中志》，次《公孫劉二牧志》，次《劉先主志》，次《劉後主志》，次《大同志》。大同者，紀漢晉平蜀之後事也。《次李特雄期壽勢志》，次《先賢士女總讚論》，次《後賢志》，次《序志》，次《三州士女目錄》。
宋元豐中，呂大防嘗刻於成都，大防自爲之序。又有嘉泰甲子李𡉙序，稱呂刻刓闕，觀者莫曉所謂。嘗博訪善本，以證其誤，而莫之或得。因摭兩漢史、陳壽《蜀書》、《益部耆舊傳》，互相參訂，以決所疑。凡一事而前後失序，本末舛迕者，則考正之；一意而詞旨重複，句讀錯雜者，則刊而去之。又第九卷末有𡉙附記，稱《李勢志》傳寫脫漏，續成以補其闕。則是書又於殘闕之餘。李𡉙爲之補綴竄易，非盡璩之舊矣。𡉙刻本，世亦不傳。今所傳者惟影寫本。又有何鏜《漢魏叢書》、吳琯《古今逸史》、及明何宇度所刊三本。何吳二家之本，多張佳允所補江原常氏《士女志》一卷，而佚去蜀中士女以下至犍爲士女共二卷。蓋𡉙本第十卷分上中下，鏜等僅刻其下卷也。又惟《後賢志》中二十人有讚，其餘竝闕。𡉙本則蜀郡廣漢犍爲漢中梓潼女士一百九十四人，各有讚，宇度本亦同。蓋明人刻書，好以意爲刊削。新本旣行，舊本漸泯，原書遂不可覿。宇度之本，從𡉙本錄出，此二卷偶存，亦天幸也。惟𡉙本以序志置於末，而宇度本升於簡端。
考𡉙序稱首述巴中南中之風土，次列公孫述劉二牧蜀二主之興廢，及晉太康之混一，以迄於特雄壽勢之僭竊。以西漢以來，先後賢人梁益寧三州士女總讚序志終焉。則序志本在後。宇度不知古例，始誤移之，又總讚相續成文，𡉙序亦與序志竝稱，宜別爲一篇。而𡉙本亦割冠各傳之首，殊不可解。殆如毛公之移詩序，李鼎祚之分序卦傳乎。今姑從𡉙本錄之，而附著其改竄之非如右。其張佳允所續常氏士女十九人，亦併從何鏜吳琯二本錄入，以補璩之遺焉。
