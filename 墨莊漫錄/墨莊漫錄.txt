墨莊漫録十巻，宋張邦基撰。邦基，字子賢，髙郵人。仕履未詳。自稱宣和癸卯在呉中見朱勔所采太湖黿山石，又稱紹興十八年見趙不棄除侍郎，則南北宋間人也。前有自序，稱性喜藏書，隨所寓榜曰「墨莊」，故以爲名。其書多記雜事，亦頗及考證。如渭州潘源縣土怪，周昕父變羊，胡師文見呉伴姑，明州士人遇裴休，葉世寧嚴清關註諸夢事，雖不免爲小説家言，然如記韓愈詩「風棱露液」字之異同，蘇軾儋耳詩「石」字、「者」字之訛誤，辯杜甫詩「王母晝下雲旗翻」句、「還如何遜在揚州」句、「江湖多白鳥」句、「星落黃姑渚」句、「功曹非復漢蕭何」句，解王珪詩「舞急錦腰迎十八」、「酒臣酣玉盞照東西」句，解黃庭堅詩「爭名朝市魚千里」句、「影落華亭千尺月，夢通岐下六州王」句，皆極典核。他如辯碧雲騢爲魏泰作，辯龍城録、雲仙散録爲王銍作，皆足資考證。以及鄭康成註漢宮香方、玫瑰油粘葉書、旋風葉書與穆護爲木瓠，具理爲瓶罌之類，亦頗資博識。而所載宋時戸口轉運諸數，尤足與史籍相參考。宋人説部之可觀者也。文獻通考不著於録，殆當時猶未盛傳歟。
　

