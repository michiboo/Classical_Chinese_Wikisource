
毛詩序：「《柏舟》，言仁而不遇也。衞頃公之時，仁人不遇，小人在側。」
汎彼柏舟，亦汎其流。耿耿不寐，如有隱憂。
微我無酒，以敖以遊。我心匪鑒，不可以茹。
亦有兄弟，不可以據。薄言往愬，逢彼之怒。
我心匪石，不可轉也。我心匪席，不可卷也。
威儀棣棣，不可選也。憂心悄悄，慍於群小。
覯閔既多，受侮不少。靜言思之，寤辟有摽。
日居月諸，胡迭而微？心之憂矣，如匪澣衣。
靜言思之，不能奮飛！
毛詩序：「《柏舟》，䘙世子共伯早死，其妻守節，父母欲奪而嫁之，誓而弗許，作此詩。」

