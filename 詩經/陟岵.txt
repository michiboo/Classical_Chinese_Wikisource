< 詩經‧國風‧魏‧陟岵

毛詩序：「《陟岵》，孝子行役思念父母也。國迫而數侵削，役乎大國，父母兄弟離散，而作是詩也。」

陟彼岵兮，瞻望父兮。父曰：「嗟！予子行役，夙夜無已；上慎旃哉，猶來無止！」
陟彼屺兮，瞻望母兮。母曰：「嗟！予季行役，夙夜無寐；上慎旃哉！猶來無棄！」
陟彼岡兮，瞻望兄兮。兄曰：「嗟！予弟行役，夙夜必偕；上慎旃哉！猶來無死！」



