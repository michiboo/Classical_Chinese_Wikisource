周道缺，詩人本之衽席，關雎作。后妃之制，夭壽、治亂、存亡之端也。是以佩玉宴鳴，關雎嘆之，知好色之伐性短年，離制度之生無厭，天下將蒙化，陵夷而成俗也。故詠淑女，幾以配上，忠孝之篤、仁厚之作也。又曰：「周衰而《詩》作，蓋康王時也。康王德缺於房，大臣刺晏，故詩作。昔周康王承文王之盛，一朝晏起，夫人不鳴璜，宮門不撃柝，《關雎》之人見幾而作。」又曰：「周漸將衰，康王晏起，畢公喟然，深思古道，感彼關雎，性不雙侶，願得周公，配以窈窕，防微消漸，諷喻君父。孔氏大之，列冠篇首。」
孔子論《詩》，以《關雎》為始。言太上者民之父母，後夫人之行不侔乎天地，則無以奉神靈之統而理萬物之宜，故《詩》曰：＇窈窕淑女，君子好仇。＇言能致其貞淑，不貳其操，情慾之感無介乎容儀，晏私之意不形乎動靜，夫然後可以配至尊而為宗廟主。此綱紀之首、王教之端也。
詩人言雎鳩貞潔慎匹，以聲相求，隱蔽於無人之處，故人君退朝入於私宮，后妃御見有度，應門撃柝，鼓人上堂，退反晏處，體安志明。今時大人內傾於色，賢人見其萌，故詠《關雎》，説淑女、正容儀以刺時。
《關雎》，后妃之德也，風之始也，所以風天下而正夫婦也，故用之鄉人焉，用之邦國焉，風，風也，教也，風以動之，教以化之。詩者，志之所之也，在心為志，發言為詩，情動於中，而形於言，言之不足，故嗟歎之，嗟歎之不足，故永歌之，永歌之不足，不知手之舞之、足之蹈之也。情發於聲，聲成文，謂之音。治世之音安以樂，其政和。亂世之音怨以怒，其政乖。亡國之音哀以思，其民困。故正得失，動天地，感鬼神，莫近於詩。先王以是經夫婦，成孝敬，厚人倫，美教化，移風俗。故《詩》有六義焉：一曰「風」，二曰「賦」，三曰「比」，四曰「興」，五曰「雅」，六曰「頌」。上以風化下，下以風刺上，主文而譎諫，言之者無罪，聞之者足以戒，故曰「風」。至於王道衰，禮義廢，政教失，國異政，家殊俗，而變風變雅作矣。國史明乎得失之跡，傷人倫之廢，哀刑政之苛，吟詠情性，以風其上，達於事變而懷其舊俗者也，故變風發乎情，止乎禮義。發乎情，民之性也；止乎禮義，先王之澤也。是以一國之事，繫一人之本，謂之「風」。言天下之事，形四方之風，謂之「雅」。「雅」者，正也，言王政之所由廢興也。政有小大，故有《小雅》焉，有《大雅》焉。「頌」者，美盛德之形容，以其成功告於神明者也。是謂四始，《詩》之至也。然則《關雎》、《麟趾》之化，王者之風，故繫之周公；南，言化自北而南也。《鵲巢》、《騶虞》之德，諸侯之風也，先王之所以教，故繫之召公。《周南》《召南》，正始之道，王化之基。是以《關雎》樂得淑女以配君子，愛在進賢，不淫其色，哀窈窕思賢才而無傷善之心焉，是《關雎》之義也。
