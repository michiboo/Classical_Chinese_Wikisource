　　欽定四庫全書　　　　　　集部三
　　東坡詩集註　　　　　　　　別集類二〈宋〉提要
　　〈臣〉等謹案東坡詩集註三十二巻舊本題宋王十朋撰十朋有㑹稽三賦已著録是集前有趙䕫序稱分五十類此本實止二十九類蓋有所合併十朋序題百家註此本所引數亦不足則猶杜詩稱千家註韓栁文稱五百家註也其分類頗多顛舛如芙蓉城詩入古蹟虎兒詩入詠史之類不可殫數不但以畫魚歌入書畫為查慎行東坡詩補註所譏其註為邵長蘅所掊擊者凡三十八條至作正譌一巻冠所校施註之首考十朋梅溪前集載序八篇後集載序三篇獨無此序又有讀蘇文三則亦無一字及蘇詩梅溪集為其子聞詩聞禮所編十朋著述搜輯無遺不應獨漏此序又趙䕫序稱崇寧間僕年志於學逮今三十年一字一句推究來歴必欲見其用事之處頃者赴調京師繼復守官累與小坡叔黨㳺從至熟扣其所未知者叔黨亦能為僕言之云云考宋史載軾如杭州蘇過年十九其時在元祐五六年間又稱過歿時年五十二則當在宣和五六年間若從崇寧元年下推三十年已為紹興元年過之歿七八年矣䕫安能見過而問之則併䕫序亦出依託核書中體例與杜詩千家註相同殆必一時書肆所為借十朋之名以行耳然長蘅摘其體例三失而雲中間援引詳明展巻瞭如者僅僅及半則疎陋者不過十之五未可全廢其於施註所闕十二巻亦云參酌王註徴引羣書以補之則未嘗不於此註取材大抵剏始者難工繼事者易宻邵註正王註之譌查註又摘邵註之誤今觀查註亦舛漏尚多足知考證之學不可窮盡難執一家以廢其餘録存是書亦足資讀蘇詩者之旁㕘也乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










　　東坡詩集註序
　　昔秦延君註堯典二字至十餘萬言而君子譏其繁丁子襄註周易一書纔二三萬言而君子恨其畧訓註之學古今所難自非集衆人之長殆未易得其全體況東坡先生之英才絶識卓冠一世平生斟酌經傳貫穿子史下至小説雜記佛經道書古詩方言莫不畢究故雖天地之造化古今之興替風俗之消長與夫山川草木禽獸鱗介昆蟲之屬亦皆洞其機而貫其妙積而為胸中之文不啻如長江大河汪洋閎肆變化萬狀則凡波瀾於一吟一詠之間者詎可以一二人之學而窺其涯涘哉予舊得公詩八註十註而事之載者十未能五故常有窺豹之嘆近於暇日搜諸家之釋裒而一之剗繁剔冗所存者㡬百人庶㡬於公之詩有光雖然自八而十自十而百固非畧矣而亦未敢以繁言蓋以一人而肩烏獲之任則折筋絶體之不暇一旦而均之百人雖未能舂容乎通衢張王乎大都而北燕南越亦不難到此則百註之意也若夫必待讀遍天下書然後答盡韓公䇿則又望諸後人焉














　　昔杜預註春秋左傳顔籀註班固漢書時人謂征南秘書為丘明孟堅忠臣又李善於梁宋之間開文選學註六十巻流傳於世皆僕所喜而慕之者此註東坡詩集所以作也東坡先生讀書數十萬巻學術文章之妙若太山北斗百世尊仰未易可窺測藩籬況堂奧乎然僕自㓜嵗誦其詩文手不暫釋其初如涉大海浩無津涯孰辨淄澠涇渭而魚龍異狀莫識其名既窮山海變怪然後瞭然無有疑者崇寧年間僕年志於學逮今三十年一句一字推究來歴必欲見其用事之處經史子傳僻書小説圖經碑刻古今詩集本朝故事無所不覧又於道釋二蔵經文亦嘗遍觀抄節及詢訪耆舊老成間其一時見聞之事有得既已多矣頃者赴調京師繼復守官累與小坡叔黨逰從至熟叩其所未知者叔黨亦能為僕言之僕既慕先生甚切精誠感通一日夢先生野服乗驢若世之所畫李太白者𠅤然見訪僕方坐一室中書史環列起而迎見先生顧僕喜曰天下之樂莫大於此了無他語又一日夢與先生對談因問水仙王事即答以茫昧之語殊不可曉不知何意也僕於此詩分五十門總括殆盡凡偶用古人兩句用古人一句用古人六字五字四字三字二字用古人上下句中各四字三字一字相對止用古人意不用字所用古人字不用古人意能造古人意能造古人不到妙處引一時事一句中用兩故事疑不用事而是用事疑是用事而不用事使道經僻事釋經僻事小説僻事碑刻中事州縣圖經事錯使故事使古人作用字成一家句法全類古人詩句用事有所不盡引用一時小詩不用故事而句法髙勝句法明白而用意深逺用字或有未穏無一字無來歴㸃化古詩拙言間用本朝名人詩句用古人詞中佳句改古人句中借用故事有偏受之故事有參差之語言詩中自有竒對自撰古人名字用古謡言用經史註中隠事間俗語俚諺詩意物理此其大略也三十年中殫精竭慮僕之心力盡於此書今乃編冩刋行願與學者共之若乃事有遺誤當竢博雅君子補而鐫之庶俾先生之詩文與左傳漢書文選並傳無窮而僕於杜預顔籀李善三子亦庶㡬焉雖然尚有可以言者先生之用事不可謂無心先生之用古人詩句未必皆有意耳蓋胸中之書汪洋浩博下筆之際不知為我語耶他人之語也觀者以意達之可也









cq=235
