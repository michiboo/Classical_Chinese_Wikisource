　　欽定四庫全書　　　　　集部二
　　廣成集　　　　　　　　別集類一〈唐〉
　　提要
　　〈臣〉等謹案廣成集十二巻蜀杜光庭撰光庭以道士事後蜀王建王衍賜號廣成先生後歸隠青城山年八十五乃卒所著洞天福地記道教靈驗記墉城集仙録神仙感遇傳俱別著録道家類中宋史藝文志載光庭廣成集一百巻又壺中集三巻通志藝文略載光庭集三十巻今此本十二巻僅表及齋醮文二體十國春秋所載序毛仙翁略文一篇又瀘州劉真人碑記青城縣重修沖妙觀碑記雲昇宮廣雲外尊師碑記三學山功徳碑文諸目皆不在集中蓋殘缺之餘已非完本也考通鑑載蜀主以光庭為諫議大夫而集有謝除戶部侍郎表史並不言其為此官又考通鑑載王宗綰取寶雞岐保勝節度使李繼岌降復姓名為桑宏志而集中賀收復隴州表稱節度使桑簡以手下兵士歸降是宏志又名簡而史不之及又有賀太陽當虧不虧表稱今月一日丁未巳時太陽合虧於軫十一度今以史志核之蜀髙祖永平元年正月丁亥朔後主乾徳三年六月乙夘朔五年十月辛未朔皆當日食而獨無丁未日蜀用胡秀林永昌歴或其法與中國不同是可以備叅考又其在唐末時所為王建作醮詞有稱川主相公者有稱司徒者有稱蜀王者有稱太師者考之於史建以西川節度同平章事守司徒封蜀王一一皆合而獨失載其太師之號又有稱漢州尚書王宗䕫鎮江侍中王宗黯者二人皆王建養子十國春秋具詳其官而獨不紀其嘗為漢州刺史鎮江軍節度使又有越國夫人為都統宗侃還願詞稱俯迫孤城遽淹旬月俄聞壁壘大破兇狂成掃蕩之功副聖明之奨云云而史載王宗侃為北路行營都統伐岐青泥嶺之戰侃兵大敗為蜀主所責無功而還與所言亦全不相合光庭駢偶之文詞頗贍麗而多涉其教中荒誕之説不能悉軌於正獨是五季文字缺略集中所存足與正史互證者尚多故具録之以為稽考同異之助焉乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀



