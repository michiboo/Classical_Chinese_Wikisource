　　清祖制，親王皇子等毋得干預政事；與大學士相見行半跪禮，稱老先生，如兼師傅者，或稱老師，自稱或門生或晚生，從未有稱大學士之別號，如嗣醇王載灃呼李文忠曰少荃者。
　　當文宗崩，穆宗孩提，天下又不靖，慈安柔順不敢負重任，慈禧位卑又恐不孚人望，思得一重望之親貴佐理之，於是廷議推奕訢為議政王，總理軍機大臣。此本為權宜之計，非永遠定製也。
　　奕訢既議政，本有百官總己之權，於是向之以老先生、老師稱大學士者，遂一變而為官稱，如稱李文忠為李中堂，左文襄為左中堂，猶不敢龐然自大，直呼其別號者。而大學士之對於奕訢，則自稱晚生矣。奕訢去位，親貴執政為定例，以迄於亡。
　　清文宗在熱河，臨危之際，密授硃諭一紙與慈安後，謂某如恃子為帝，驕縱不法，卿即可按祖宗家法治之。
　　及文宗崩，慈安以之示慈禧，殆警之也。而慈禧慄慄危懼，先意承志，以事慈安，幾於無微不至，如是者數年，慈安以為其心無他矣。
　　日者慈安嬰小疾，數日，太醫進方不甚效，遂不服藥，竟愈。忽見慈禧左臂纏帛，詫之。慈禧曰：「前日參汁中曾割臂肉一片同煎，聊盡心耳。」慈安大傷感，泣而言曰：「吾不料汝竟如此好人，先皇帝何為尚疑汝哉！」遂取密諭面慈禧焚之。嗣是日漸放肆，語多不遜，事事專權，不與慈安協商。慈安始大悔，然已無及矣。
　　光緒二年春夏間，京師忽傳慈禧大病，不數日，聞死者乃慈安，而慈禧愈矣。或曰慈禧命太醫院以不對症之藥致死之。喪儀甚草草，二十七日後一律除孝，慈禧竟不持服，大臣進御者仍常服。國母之喪如此，誠亙古未有也。
　　予時在京師，主光侍御宅，故知之。
　　清初定鼎以來，直至咸豐初年，各省督撫滿人居十之六七。
　　自洪、楊倡亂，天下分崩，滿督撫殉節者有之，而敢與抗者無有也。會文宗崩，廷議請太后垂簾，恭親王輔政，乃變計汰滿用漢。
　　同治初，僅一官文為湖廣總督，官文罷，天下督撫滿人絕跡者三年。逮英果敏升安徽巡撫，亦碩果耳。當同治八、九年間，十八省督撫提鎮為湘淮軍功臣占其大半，是以天下底定，各國相安，成中興之業者十三年。
　　及恭王去位，瞽瞍秉政，滿人之燄復張。光緒二十年後，滿督撫又遍天下矣，以迄於宣統三年而亡。恭王可謂識時務之俊傑哉！
　　重漢輕滿者，非漢人也，滿人也。以肅順之驕橫，而獨重漢人文士，搜羅人材汲汲不可終日，亦不可解。其對於滿員，直奴隸視之，大呼其名，惡語穢罵無所忌。一見漢吏，立即改容致敬，或稱先生，或稱某翁、某老爺。其索賄也亦惟滿人，若漢員之一絲一粟，不敢受也。豈若後來奕劻、載洵輩無人不收哉？
　　是以人心未去，同治初元，猶有中興之望也。
　　咸豐季年，天下糜爛，幾於不可收拾，故文宗以醇酒婦人自戕。其時有雛伶朱蓮芬者，貌為諸伶冠，善崑曲，歌喉嬌脆無比，且能作小詩，工楷法。文宗嬖之，不時傳召。
　　有陸御史者亦狎之，因不得常見，遂直言極諫，引經據典，洋洋數千言。文宗閱之，大笑曰：「陸都老爺醋矣！」即手批其奏云：「如狗啃骨，被人奪去，豈不恨哉！欽此。」不加罪也。文宗風流滑稽如此。
　　予丙子在京，合肥龔引孫比部為予言。龔亦狎蓮芬者。
　　相傳殉難浙撫王有齡之父，為雲南昆明知縣。伏法兩江總督何桂清之父，即為王之簽稿門丁。有謂何實王之血胤，事屬曖昧，不敢妄斷。惟王有齡幼時讀書署中，桂清亦伴讀，聰穎異常，十五歲所作舉業，老成不能更一字。欲就試而無籍，乃謀之昆明紳士，占籍就試焉。入泮食餼，鄉舉聯捷，成進士，入翰林，年甫十八耳。未幾，躋顯要，任封疆，亦僅三十餘也。
　　咸豐九年，何為江督，王有齡亦由捐納鹽大使洊升至江蘇布政使，皆何力也。當杭城之初陷也，巡撫羅遵殿殉難，廷議難其人，何即洊王可勝任。折初上，文宗硃批連書「王有齡、王有齡、王有齡」九字，不置可否。折再上，批云：「爾但知有王有齡耳。」折三上，言王如負委任，請治臣濫保之罪。於是始簡為浙撫。杭城再陷，竟城亡與亡，可謂不負舉主。然舉主竟不若也。
　　漢陽陶新柏在何幕治摺奏事，後嘗言之。
　　胡林翼為鄂撫也，治軍武昌。所部以鮑超一軍為最強，超壁城外。
　　學使俞某，浙人而北籍，少年科第也。任滿將還京，林翼設筵餞之。以超功高望重，婦孺知名，延作陪客。不意俞蔑視之，終席不與交一言。席散，超怒甚，跨馬出城，謂左右曰：「大眾散了罷。武官真不值錢，俞學使一七品耳，竟瞧不起我，這班人在朝中，我輩為誰立功者。」正忿忿間，林翼馳馬至。林翼於席間情形已瞭然，故超之出也，林翼亦尾之。至是謂曰：「俞某少不更事，明日我面公訓飭之，特設負荊筵，請公明午降臨，使俞某陪客，公不可卻。」超諾之。
　　明日仍三人，超賓位，俞陪位。林翼用翰林大前輩面目，直言訓斥，俞唯唯聽受。席終，林翼又曰：「所謂不打不成相識，我三人何妨換帖，結為兄弟。」俞意猶躊躇，林翼怒視之，即命具紅柬，各書姓名藉貫三代，而互易焉。胡為長，鮑次之，俞又次之。林翼謂超曰；「如今俞某為我輩小兄弟，即有過可面訓，勿相芥蒂也。」超亦唯唯，氣遂平，不萌他志矣。
　　俞返京行至涿洲，投井而死，或曰為其母所逼也。
　　安徽克復，彭玉麟權巡撫，遣人迎曾文正東下。舟未抵岸，忽一急足至，眾視之，彭之親信差弁也。登舟，探懷中出彭書，封口嚴密。文正攜至後艙。其時內巡捕官倪人塏侍側，文正親信者也。及啟函，僅寥寥數字，且無上下稱謂，確為彭親筆，云：「東南半壁無主，老師豈有意乎？」十二字而已。文正面色立變，急言曰：「不成話，不成話！雪琴恃還如此試我，可惡，可惡。」撕而團之，納入口而咽焉。雪琴，彭字也。
　　人塏，字爽軒，皖之望江人，後為江蘇直隸州。言於歐陽潤生，潤生為予言如此。
　　咸豐季年，胡林翼治軍武昌，不媚朝貴。有中以蜚語者，上遣錢寶青查辦。錢挾大欲而來，以為所參情節甚重，必可滿欲。及至鄂，胡照例待之，絕不使人關說。錢探之，胡曰：「就地籌餉，就地練兵，不費國庫一文，不調經制一卒，請星使確查可也。」錢大恨，遂懷一網打盡之計。
　　一日者，送供給委員至行轅，見星使員役皆惶惶，問何故，皆曰：「大人昨晚燈下寫復奏，至今房門不開，而案上燈光仍閃爍，我輩不敢叩門也。」候至午，仍無動靜，乃報胡。
　　胡率司道府縣皆至，命叩門不應，三叩仍不應，命斧以入，大駭，則見錢伏案死，一奏摺尚未書畢，噴血滿紙。亟取出閱之，更大駭，蓋直誣胡、鮑等有反意，將割據湘漢而自王也。胡歎曰：「天有眼，天有眼。」取血折藏於懷。以暴卒聞，上亦不追究也，此事遂罷。設錢章入，縱朝廷不信其言，而胡、鮑等之兵權削矣。胡、鮑一去，大事尚可問哉！其時天心猶佑大清也。
　　此儀徵張肇熊為予言。肇熊父名錚，字鐵夫。當胡治軍時，隨布政理軍餉事，故言之甚悉。
　　予戊寅之夏再入都，留應鄉試。一日，有一滿人同學者邀飲萬福居，予後至，見首座為一白鬚老翁，旁置一珊瑚冠，見予至，咸與為禮。白鬚者吐屬舉止皆粗俗，不似大員身份，然甚謙，詢知予為南省士子，則更謬為恭敬。少間，突然問予曰：「聞前十餘年南方有大亂事，確否？」予遂舉粵捻之亂略言之。彼大詫曰：「如此大亂，其後如何平定？」予曰：「剿平之也。」又曰：「聞南方官兵見賊即逃，誰平之耶？」予又舉胡、曾、左、李諸人以對，皆不知，但曰：「奇哉！奇哉！此數人果真能打仗者耶？」予思此公並胡、曾、左、李皆不知，豈山林中隱逸，不聞外事者耶？遂亦唯唯否否而罷。
　　客散後，予特詢主人，始知此公名阿勒渾，在黑龍江為副都統三十年，今告老還京。不識漢字，無論漢文矣。彼所行公牘除滿文外，他皆不閱，故懵懂如此也。其一生長技，惟騎射耳。異哉！
　　然此猶武人之在邊者，固不足責。乃有開坊翰林，生長京師，且係世族，又為國史纂修，亦不知咸豐間事。其人名麟趾，當時僅二十餘歲。在館校對史傳，閱至羅澤南、劉蓉等列傳，拍案大罵曰：「外省保舉之濫，一至如此。羅澤南何人也，一教官出身，不三年竟保至實缺道員，記名布政使，死且請諡。劉蓉更豈有此理，一候選知縣，遂賞三品銜，署布政使，外省真暗無天日矣。」時同坐者為陽湖惲彥彬，見其愈罵愈烈，萬無可忍，遂耳語曰：「慎毋妄言。若輩皆百戰功臣，若非湘淮軍，我輩今日不知死所矣。」麟曰：「百戰何事？天下太平，與誰戰者？老前輩所謂湘淮軍，何物耳？歸誰將軍統之耶？」惲笑曰：「即與太平戰耳，南方大亂十餘年，失去大小五六百城，君不知耶？」麟大詫曰：「奇哉，奇哉！何以北方如此安靜？所謂與太平戰，更難索解。」惲曰：「爾不知洪秀全造反，自稱太平天國耶？」麟又曰：「賊之事，我如何能知道？」惲知其不足與言，遂不答而出。出即逢人道之，一時傳為笑柄。
　　此聞之張小傳方伯者，亦惲告之也。
　　京師西便門外有白雲觀，每年元宵後，開廟十餘日，傾城士女皆往游，謂之會神仙，住持道士獲貲無數，然猶其小焉者也。其主要在交通宮禁，賣官鬻爵。總管太監與道士高峒元，盟兄弟也。峒元以神仙之術惑慈禧，時入宮數日不出，其觀產之富甲天下。慈禧又封峒元為總道教司，與龍虎山正乙真人並行，其實正乙真人遠不如其勢力也。
　　凡達官貴人妻妾子女有姿色者，皆寄名為義女，得為所幸則大榮耀。有杭州某侍郎妻絕美，亦拜峒元為假父，為言於慈禧，侍郎遂得廣東學差，天下學差之最優者也。此不過舉其一端耳。
　　舉國若狂，毫無顧忌。觀中房闥數十間，衾枕奩具悉精美，皆以備朝貴妻女之來宿廟會神仙者，等閒且不得望見之也。
　　敬事房太監者，專司皇帝交媾之事者也。帝與後交，敬事房則第記其年月日時於冊，以便受孕之證而已。
　　若幸妃之例則不然。每日晚膳時，凡妃子之備幸者皆有一綠頭牌，書姓名於牌面，式與京外官引見之牌同。或十餘牌，或數十牌，敬事房太監舉而置之大銀盤中，備晚膳時呈進，亦謂之膳牌。帝食畢，太監舉盤跪帝前，若無所幸則曰去；若有屬意，則取牌翻轉之，以背向上。太監下，則摘取此牌又交一太監，乃專以駝妃子入帝榻者。屆時，帝先臥，被不覆腳。駝婦者脫妃上下衣皆淨，以大氅裹之，背至帝榻前，去氅，妃子赤身由被腳逆爬而上，與帝交焉。敬事房總管與駝妃之太監皆立候於窗外。如時過久，則總管必高唱曰：「是時候了。」帝不應，則再唱，如是者三。
　　帝命之入，則妃子從帝腳後拖而出，駝妃者仍以氅裹之，駝而去。去後，總管必跪而請命曰：「留不留？」帝曰不留，則總管至妃子後股穴道微按之，則龍精皆流出矣；曰留，則筆之於冊曰：「某月某日某時皇帝幸某妃。」亦所以備受孕之證也。
　　此宮禁中祖宗之定製也。若住圓明園，則此等儀注皆廢，可以隨時愛幸如人家然，然膳牌之遞仍照舊也。所以帝皆住園時多，必至年終始回宮，一至二月中，又幸園矣。
　　覺羅炳半聾為予言。炳言此猶沿前明宮之例，世祖因其可制子孫淫逸之行，遂因之。
　　回疆霍集占之滅，掃穴犁庭，獻俘京師，霍集占夫婦皆下刑部獄。帝夙知霍妻絕色。
　　一日夜半，值班提牢、司員將寢矣，忽傳內庭有硃諭出，司員亟起視，則內監二人捧硃諭，命提叛婦某氏。司員大駭曰：「司員位卑，向無直接奉上諭之例，況已夜半，設開封有變，且奈何！誰任其咎者？」內監大肆咆哮。提牢吏曰：「毋已，飛馬請滿正堂示可耳，但得滿正堂一言，公可謝責矣。」乃命吏馳馬抵滿尚書宅，白其故，尚書立起，命吏隨至部，驗硃諭無誤，遂命開鎖，提霍妻出，至署外，蓋二監已備車久候矣。
　　次日，召見大臣時，滿尚書將有言，帝知其意，即強顏曰：「霍集占累抗王師，致勞我兵力，實屬罪大惡極，我已將其婦糟蹋了。」言畢大笑。嗣封為妃，誕皇子數人。妃思鄉井，輒鬱鬱不樂，帝於皇城外建回回營以媚之，周二里，一切居廬風俗服用皆使回人為之，特編二牛錄以統其眾焉。牛錄者，即佐領也。又於皇城海內建寶月樓，為妃子梳妝樓，高矗牆外，俾得望見回回營，以慰其思鄉之念。
　　光緒初年，予偕數友游南海，曾一登樓，樓上通連九間，壁上皆貼洋法所繪回疆風景圖，極精細。別無陳設，僅一大銅鏡高丈餘，寬五尺，以紫檀架陳之，如是而已。噫，異哉！帝之縱慾敗度，可謂甚矣。設霍妻於侍寢之際，而扼殺帝，將如何？此所謂貪色而忘身也。亦炳半聾為予言。
　　自古以來，皇帝好俳優者，頗不乏人，如陳後主、後唐莊宗皆是也。惟清帝之演劇，可覘人格之高下焉。
　　當道光時，宣宗之生母尚存，帝於母后生日，則演劇以娛之，然只演「斑衣戲彩」一闋耳。帝掛白鬚衣斑連衣，手持鞀鼓作孺子戲舞狀，面太后而唱，惟不設老萊父母耳。此猶足稱大孝孺慕之忱，千載下不能責之。
　　至同治間，穆宗所演則卑劣矣。穆宗好演戲，而又不能合關目，每演必扮戲中無足重要之人。一日演《打灶》，載澂扮小叔，載澂者，恭王奕訢之長子也。某妃扮李三嫂，而帝則扮灶君，身黑袍，手木板，為李三嫂一詈一擊以為樂。
　　等一演劇也，祖孫之人格相去天淵矣。
　　穆宗朝，有翰林侍讀王慶祺者，順天人，生長京師，世家子也。美豐儀，工度曲，擅諂媚之術。初直南書房，帝愛之，至以五品官加二品銜，毓慶宮行走，寵冠同儕，無與倫比。
　　日者，有一內監見帝與王狎坐一榻，共低頭閱一小冊。太監偽為進茶者，逼視之，則秘戲圖，即豐潤縣所售之工細者。兩人閱之津津有味，旁有人亦不覺。此內監遂出而言於王之同列，同列羞之，相戒不與王齒。
　　或又曰，帝竟與王同臥起，如漢哀董賢故事，是則未為人見，不能決也。
　　穆宗後，崇綺之女，端莊貞靜，美而有德。帝甚愛之，以格於慈禧之威，不能相款洽，慈禧又強其愛所不愛之妃，帝遂於家庭無樂趣矣，乃出而縱淫，又不敢至外城著名之妓寮，恐為臣下所睹，遂專覓內城之私賣淫者取樂焉。從行者亦惟一二小內監而已。人初不知為帝，後亦知之，佯為不知耳。
　　久之毒發，始猶不覺，繼而見於面盎於背，傳太醫院治之。太醫院一見大驚，知為淫毒，而不敢言，反請命慈禧是何病症。慈禧傳旨曰：「恐天花耳。」遂以治痘藥治之，不效。
　　帝躁怒，罵曰：「我非患天花，何得以天花治！」太醫奏曰：「太后命也。」帝乃不言，恨恨而已。將死之前數日，下部潰爛，臭不可聞，至洞見腰腎而死。
　　吁！自古中國帝王以色而夭者不知凡幾，然未有死於淫創者。惟法國佛郎西士一世亦患淫創而死，可謂無獨有偶矣。
　　琉璃廠有琴工張春圃者，其為人戇直而樸野，以彈琴為士大夫所賞。慈禧欲學琴，聞其名，召入宮，授琴焉。
　　據雲，授琴之處，似是寢殿，正屋七大間，慈禧坐於極西一間，距西廂房甚近，彈琴處，即在西廂房。張於宣召時即與內監約，不能跪彈，必須坐彈始成聲，皆許之，故不使之面慈禧也。設琴七八具，金徽玉軫，極其富麗，張取彈皆不合節，蓋飾雖美而材則劣也。旋聞慈禧云：「可將我平日所用者付彼彈之。」內監以授張，一落指，覺聲甚清越，連聲贊曰：「好琴，好琴。」慈禧聞之，即命曰：「既他說好，即叫他彈罷。」於是竭其所長，似聞隱隱有贊美聲。闋終，稍憩。忽見有若乳母服飾者數人攜一童子來，衣服極華美，約十歲上下，見琴即以指撥其徽，或抽其軫，以為戲。張阻之曰：「此老佛爺之物，動不得。」童瞪目視。旁一婦即責張曰：「你知他是誰，老佛爺事事都依他，你敢攔他，你不打算要腦袋了。」更一婦人以目止之，遂不言。張是日出宮後，更宣召，則寧死不敢入矣。此春圃親為人言者。
　　春圃為人狷介有志節，以貧為廠肆傭，而琴法甚工，用是馳名於公卿間。當慈禧之召也，命內監傳語曰：「你好好用心供奉，將來為汝納一官，在內務府差遣，不患不富貴也。」自見童子後，絕跡不入宮。同輩問之，張曰：「此等齷齪富貴，吾不羨也。」
　　肅王隆勤在日，亦聞其名，召之至邸彈琴，月俸三十金，早來晚歸以為常。張覺束縛不自由，亟欲擺脫而無策。一日暮雨，王曰：「爾勿歸肆，即宿府中可也。」張不肯，王留之再，張曰：「肆主不知，將以我為宿娼也。」王大怒，逐之出，從此不復召。張頗欣欣以為得計焉。
　　一子，不能世其業。有姊寡居，張迎養於家，事之惟謹。姊善兒醫，亦工琴。光稷甫侍御女公子曾延之教琴，午後來，一彈即歸，並茶飯皆不沾唇也，其狷介如此。張後以貧死。
　　嗟乎！不慕富貴，不趨勢利，賢於士大夫遠矣。吾故表而出之。
　　光緒中葉以後，慈禧忽怡情翰墨，學繪花卉，又學作擘窠大字，常書福壽等字以賜嬖倖大臣等。思得一二之代筆婦人，不可得，乃降旨各省督撫覓之。
　　會四川有官眷繆氏者，雲南人，夫宦蜀死，子亦孝廉。繆氏工花鳥，能彈琴，小楷亦楚楚，頗合格，乃驛送之京。茲禧召見，面試之，大喜，置諸左右，朝夕不離，並免其跪拜。月俸二百金，又為其子捐內閣中書。繆氏遂為慈禧清客，世所稱繆老太太者是也。間亦作應酬筆墨售於廠肆，予曾見之，頗有風韻。自是之後，遍大臣家皆有慈禧所賞花卉扇軸等物，皆繆氏手筆也。
　　會慈禧六旬慶壽。先數日，忽問繆曰：「滿洲婦人大妝，爾曾見之矣；我未見爾漢人大妝果何如。」繆對曰：「所謂鳳冠霞帔是也。」慈禧曰：「慶祝之日，爾須服此為我陪賓。」繆唯唯，即於是日購冠帔服之。慈禧大笑不可仰，謂如戲劇中某某也。至壽中，置繆氏於眾所矚目之地，眾滿婦人入宮叩祝者皆見之，無不大笑失聲者。慈禧是日竟大樂，賞賚無算，而繆氏束縛直立竟日，苦不可勝言矣。
　　滿人以漢人為玩具如此，然當時朝中命婦聞之，莫不豔羨，以為聖眷優隆，天恩高厚也。繆氏名素筠，母家姓未詳。

　　光緒初，恭王奕訢當國，事無大小，皆謹守繩尺，無敢僭越。其時三海雖近在宮禁，自庚申後，不免小有殘破，亦未嘗興修。每當慈安、慈禧率帝、後等幸海時，恭王必從，慈禧輒以言探之曰：「此處該修了。」恭王正色厲聲而言曰：「喳！」絕無下文，慈禧亦不敢再言。慈安則曰：「空乏無錢，奈何？」
　　及慈安不得其死，遂內外交相媒孽，逐恭王出軍機，以瞽瞍繼任。於是迎合慈禧，先修三海，包金鼇玉蝀於海中。時閻敬銘為戶部尚書，閻舉庫中閒款無多寡皆冊報。舊例，凡年終戶部冊報僅各項正款，他如歷年查抄之款、罰款、變價之款皆不呈報，一以恐正款有虧，以此彌縫，二堂上及庫官亦於此有小沾潤。閻掌戶部，此等雜款多報出七百餘萬。慈禧大喜，遂有興復圓明園之意。又有人奏言，修圓明園須三千餘萬，不如萬壽山地大而風景勝圓明，估計千餘萬足矣。乃定議修頤和園。設海軍衙門，以每年提出之海軍經費二百萬兩為修園費，又開海軍報效捐，實銀七千兩，作為一萬，以知縣即選，又得數百萬，亦歸入修園費。
　　不三年，園成，慈禧率帝後宮眷等居之。自移園後，每日園用萬二千金也。園中設電燈廠、小鐵道、小汽船，每一處皆有總辦幫辦委員等數十人，滿員為多數。
　　甲午之敗，李文忠常恨恨曰：「使海軍經費按年如數發給，不過十年，北洋海軍船炮甲地球矣，何致大敗！此次之敗，我不任咎也。」誠然。
　　憶光緒二年，予留京應試時，與友人游三海者二次。三海以南海為最，遍海皆荷花，海中有殿曰瀛臺，旁有儀鸞殿。予初遊時，見儀鸞左偏，有人借地燕會，盤辮解衣，高呼拇戰，殿門廊下即砌行灶為庖廚。予與諸友見之，不禁大笑。此亦禁地中亙古未見者也。瀛臺四圍皆水，一九曲板橋通之，壁上帖落皆清初三王真跡，又有成親王寸楷《赤壁賦》一大幅。房闥曲折數十間，頗精雅，即戊戌變政後幽德宗之處也。
　　恭王奕訢之子載澂，淫惡不法。載澂病，奕訢大喜，日望其死，雖延醫治藥，不過掩人耳目而已。
　　久之，病革，左右以告，王曰：「姑念父子一場，往送其終可耳。」及至澂臥室，見澂側身臥南坑上，氣僅屬，上下衣皆以黑縐綢為之，而以白絲線遍身繡百蝶。王一見，大怒曰：「即此一身匪衣，亦該死久矣。」不顧而出。澂遂絕。
　　當澂出入宮禁最密時，王深恐變作，會澂有劫婦事，遂囚之宗人府高牆，意在永禁。無何奕訢妻死，澂請於慈禧，謂當盡人子之禮，奔喪穿孝，乃特旨赦出之。
　　管劬安者，陽湖人。父營賈業，生計不甚厚。劬安好遊蕩，淫朋狎友，頻年徵逐，累耗父貲。顧其人小有才，面目姣好，且善繪事，工小曲，能為靡靡之音。父以其不可教訓，逐之。
　　劬安遂棄父母妻子，隻身隨同鄉入都。會如意館招考畫工，劬安應試，膺首選，遂入館供奉。內廷太監時至館索畫，獨賞劬安。劬安又善逢迎，極意結納，得內監歡，遂受知於李蓮英。
　　蒙慈禧召見秘殿，而試之畫，大稱後意，驟升如意館首領。時入宮禁，且以江南淫靡之曲為慈禧奏之，此則北人為有生以來所未聞也。後大喜過望，賞賚無算，命近侍為之置家室，賞居廬於東華門外。劬安亦誓願鞠躬盡瘁以報，不南歸矣。
　　十餘年來，積資數十萬，置商業於京師。及老留鬚，遂不恆入宮。當其盛時，宮中園中隨駕往來無虛日，後常以「吾兒」呼之，外人遂訛傳為慈禧乾兒，其實非也。
　　光緒季年，京師江蘇同鄉設畫會，劬安在會中，無錫吳觀岱曾見之。美鬚髯，疏眉朗目，頗有風致，令人想見張緒當年。
　　清例，內外臣僚除內廷供奉如上南兩書房及內務府外，非官至二品，不得賜福字，非年至五十，不得賜壽字。儀徵阮文達歸鄉後，名其居曰福壽庭，志遭遇之隆也。
　　乃慈禧不然。慈禧好觀劇，嫌南苑伶工無歌喉，遍傳外班，如譚鑫培、孫菊仙、汪桂芬、楊小樓先後皆入宮演劇。慈禧晚年最喜觀楊劇，每入宮，必攜其幼女同往。一日演畢，慈禧特召楊攜女入見，指案上所陳豬羊及一切餺飥之屬謂之曰：「皆以賜汝。」楊跪地稽顙曰：「奴才不敢領。」問何故，楊曰：「此等物已蒙賞賚不少，家中無處存放，求老佛爺賞幾個字罷。」慈禧曰：「爾欲何字，聯耶？扇耶？」楊曰：「求賞福壽字數幅，即感恩不盡。」言罷，復稽顙不已。慈禧頷之，立命以紙墨進，書大福字大壽字數方以賜之，並前所指案上各物亦並賜之，且云：「此賞汝小女孩可也。」楊乃率女謝恩出。
　　嗚呼！一優伶耳，得臣僚所不易得之物，復稱家中無處存放，意若藐然，使臣下言此，即以大不敬罪之矣。且率小兒女以覲九重，即至親至近大臣，亦未易遇此。此等異數不施之於朝士大夫，而施之於伶人，宜乎身死而國亦隨之矣。
　　慈禧好觀劇，毅皇后每陪侍，見演淫穢戲劇，則回首面壁不欲觀。慈禧累諭之，不從，已恨之，謂有意形己之短。
　　後美而端重，見人不甚有笑容，穆宗亦雅重之，每欲親近。後見上則微笑以迎，慈禧即加以狐媚惑主之罪。左右有勸後昵慈禧者，否則恐有不利。後曰：「敬則可，昵則不可。我乃奉天地祖宗之命由大清門迎入者，非輕易能動搖也。」
　　有讒者言於慈禧，更切齒痛恨，由是有死之之心矣。然後無失德，事事按禮，知不欲帝近己，則亦遠帝，慈禧無隙可乘。會穆宗病，慈禧往視，或見後未侍疾，則大罵妖婢無夫婦情。後曰：「未奉懿旨，不敢擅專。」慈禧語塞，更恨之。
　　及帝彌留之際，後不待召哭而往，問有遺旨否，且手為拭膿血。帝力疾書一紙與之。尚未閱竟，忽慈禧至，見後悲慘，手拭帝穢，大罵曰：「妖婢，此時爾猶狐媚，必欲死爾夫耶！皇帝與爾何物，可與我。」後不敢匿。慈禧閱迄，冷笑曰：「爾竟敢如此大膽！」立焚之。或曰言繼續事也。順手批其頰無數，慈禧手戴金指甲，致後面血痕縷縷。帝為緩頰，慈禧乃斥令退，不使之送終也。須臾，帝崩。故後以片紙請命於父，父批一「死」字，殉節之志遂決。慈禧之殘忍淫凶無人理如此。
　　載澂者，宣宗之孫，恭王奕訢之長子，群呼之為澂貝勒者也。年少縱慾，狂淫無度。
　　一年復間，率其黨游十剎海。海故多荷，沿岸皆有茶座，賣蓮藉者亦沿岸布地以售。澂見隔座有一婦甚妖治，獨座無偶，屢目澂，一若似曾相識而欲語者。澂見之，命其黨購蓮蓬一束贈之，且謂之曰：「此大爺所贈，欲與爾相會，可乎？」婦曰：「吾家人雜頗不便，請大父擇一地可耳。」澂聞大喜，遂約至酒樓密室相會。從此為雲為雨，已非一日。
　　婦知為載澂，澂不知婦為誰也。一日，澂謂婦曰：「吾兩人情好如此，不得常相廝守，奈何？爾能歸我否？」婦曰：「家有姑有夫，勢必不行，無已，惟有劫我於半途可耳。且大爺劫一婦人，誰敢雲爾者。」澂大喜，乃置金屋，備器具，仍約婦於十剎海茶座間，率其黨一擁而上劫之去。道路沸揚，以為澂貝勒搶奪良家婦女，不知其有約也。婦家甚貧，翁在日曾為浙江布政使，辛酉杭城再陷，逃至普陀為僧，而以殉難聞，得恤如例。子即婦夫，闒冗不能自立，雖亦京曹官，然終身無希望者也。逮婦被劫，知為載澂所為，益不敢控告，因忿而癲，終日被髮袒胸，徜徉於衢路間，口講指畫，述其苦楚而已。
　　有日，炳半聾與予行西單牌樓間遇之，指謂予曰：「此即載澂所劫婦之夫也。」婦為宗室女，論支派，當為載澂族姑。奕訢聞之，囚澂於高牆，即此事也。蔑倫絕理，行同禽獸，皇室固當如是乎！
　　清祖制，皇子生，無論嫡庶，一墮地，即有保母持之出，付乳媼手。一皇子例須用四十人，保母八，乳母八，此外有所謂針線上人、漿洗上人、燈火上人、鍋灶上人。至絕乳後，去乳母，添內監若干人為諳達，所以教之飲食，教之言語，教之行步，教之禮節。
　　至六歲，則備小冠小袍褂小靴，教之隨眾站班當差，教之上學，即上書房也。黎明即起，亦衣冠從容而入乾清門，雜諸王之列，立御前。所過門限不得跨，則內侍舉而置之門內，則又左顧右眄，儀態萬方而雅步焉，皆諳達之教育也。自墮地即不與生母相見，每年見面有定時，見亦不能多言，不能如民間可以隨時隨地相親近也。
　　至十二歲，又有滿文諳達教國語。至十四，則須教之以弓矢騎射。
　　至十六或十八而成婚。如父皇在位，則群居青宮，即俗呼阿哥所也；如皇崩，即率所生母並妻分府而居焉，母為嫡後則否，蓋子已正位，即奉為太后矣。按：自襁褓至成婚，母子相見迨不過百餘面耳，又安得有感情哉！
　　皇女得較皇子為尤疏，自墮地至出閣僅數十面。更可詫者，每公主出嫁，即賜以府第，不與舅姑同居，舅姑且以見帝禮謁其媳。駙馬居府中外舍，公主不宣召，不滿▉共枕席。每宣召一次，公主及駙馬必用無數規費，始得相聚，其權皆在保母，則人所謂管家婆也。公主若不賄保母，即有所宣召，保母必多方間阻，甚至責以無恥。女子多柔懦而軟，焉有不為其所制者。即入宮見母，亦不敢曲訴，勢分相隔，不得進言，即言亦不聽。所以有清一代公主無生子者，有亦駙馬側室所出。若公主先駙馬死，則逐駙馬出府，將府第房屋器用衣飾全數而入於宮中。除屋宇外，其入保母腰纏者，不可考也。大抵清公主十人而九以相思死。
　　清之公主子女眾多而又夫婦相得如民間者，二百年來僅宣宗之大公主與其夫符珍耳。
　　大公主之初嫁也，有所召，亦為保母所阻，年餘不得見駙馬面，怒甚，忍而不言。一日入宮，跪宣宗前請命曰：「父皇究將臣女嫁與何人？」帝曰：「符珍非爾婿耶？」公主曰：「符珍何狀？臣女已嫁一年，未之見也。」上曰：「何以不見？」女曰：「保母不使臣女見也。」上曰：「爾夫婦事保母焉得管？爾自主之可也。」公主得命，回府立斥保母，召符珍，伉儷甚篤，生子女八人，可謂有清以來，首屈一指。
　　可見公主夫婦之相隔，帝並不知之。二百年來之公主，皆無此厚顏，故每每容忍，自傷以死。管家婆之虐待公主尤甚於鴇之虐妓。然宮中不授以照應之權，彼亦不能作惡，特因照應二字，推波助瀾耳。不亦大可畏哉！不亦大可笑哉！吾甚與大公主為女中豪傑也。或曰此二者亦沿明制。
　　李文忠之督畿輔也，凡有造船購械之舉，政府必多方阻撓。或再四請，僅十准一二，動輒以帑絀為言。其甚者，或且謂文忠受外人愚，重價購窳敗之船械而不之察。故文忠致劉丹庭書有云：「弟之地位似唐之使相，然無使相之權，亦徒喚奈何而已。」按其實，則政府齮齕之者非他人，即翁同龢也。
　　同龢本不慊於文忠，因乃兄同書撫皖時，縱苗沛霖仇殺壽州孫家泰全家，同書督師，近在咫尺，熟視無睹。及為人參劾，上命查辦，文忠時為編修，實與有力焉。然亦公事公辦，並非私見也。同書由是革職遣戍。同治改元，始遇赦歸而卒。然同龢因此恨文忠矣。使非文忠有大功於國，使非恭王知人善任，恐亦將以罪同書者羅織而罪文忠矣。
　　所以光緒初年，北洋治海陸軍，皆文忠竭力羅掘而為之。及甲午之敗，文忠有所藉口，而政府猶不悟也。當時朝士無不右翁而左李，無不以李為浪費，動輒以「可使制挺撻秦楚之堅甲利兵」為言。頑固乖謬，不達時務，眾口一詞，亦不可解。至因優伶楊三之死而為聯語云：「楊三已死無蘇醜，李二先生是漢奸。」昌言無忌，不辨是非如此。所以梁鼎芬以劾文忠革職，同年故舊皆以為榮，演劇開筵，公餞其行，至比之楊忠愍之參嚴嵩。其無意識之舉動，真堪發笑。
　　可見當時朝士之昧於時局，絕無開通思想也。甲午之役，文忠已許給小村壽太郎銀百萬，令其退兵。小村已允。及小村入京，文忠不料其覲見時，對上言之，上大怒。翁又慫慂謂文忠賣國。附翁者又謂日本小國何足畏，翁聽門生故舊言，一意主戰。臺灣之割，二萬萬兵費之賠，皆翁一人之力也。文忠憤激時對人曰：「小錢不花要花大錢，我亦無法。」
　　嗚呼！自古大將盡忠報國，未有不嘗為群小所忌者，文忠猶幸不為岳忠武第二也。
　　當光緒初元，予以應試進京，但聞人言李文忠，無不痛詈之者，無論上下社會之人，眾口一詞，竊以為怪。
　　按：文忠得謗之由，自蘇紳起。當蘇州克復之日，大兵進城，偽忠王府有牌坊一座，上刊頌語，款列眾紳，如翁、潘、彭、汪等名，皆一時朝貴。合肥遣兵數百守之，不使拆。其實與名之人非建坊之人，無賴小紳借大紳之名以媚偽王。合肥不知，以為若輩竟暗通反寇，將窮治之，後察知其實，遂聽其拆毀。然而蘇人竟因此恨文忠矣。所不恨者，潘文勤耳，文忠口無擇言，亦不能為之諱。
　　光緒改元，恩科順天鄉試，適文忠因事入覲，公事畢，已請訓辭行矣，因榜期在邇，遂勾留數日以候之。屆期，文忠於賢良寺設筵，邀同鄉顯貴數人，秉燭宵以候報，至天明無一來者。遣人至順天府閱榜，安徽竟無一人。文忠頗怏怏，即大言曰：「咸豐戊午，北闈不中吾皖一人，鬧出柏中堂大案，不要今年又鬧笑話罷。」即登輿出城而去。此言傳於各主司之耳，豈能不恨乎？
　　穆宗奉安之年，文忠照例辦皇差。內廷派出大臣有靈桂者，亦大學士也。而文忠之走卒輿夫等，皆以為中堂僅合肥一人耳，又安知京中尚有無數中堂者。至尖站處，靈桂輿夫將靈桂大轎停堂中，文忠輿夫曰：「此我們中堂停輿地，爾何人敢停此！」靈之人曰：「我家亦中堂，且滿中堂，位在爾中堂上。」李之人不服，大罵曰：「非我中堂，爾中堂尚有今日耶！」遂交鬨。文忠聞之，命巡捕官傳語止鬥，且曰：「讓讓他，讓讓他，不要惹動癲狗亂咬人，不是頑的。」此言也，非指靈桂，乃暗指諸御史也。然靈桂聞之，豈有不恨之理。
　　夫文忠尚能督畿輔二十年而不遭禍者，一由恭親王傾心相託，二由慈禧尚有舊勛之念，三由文忠每年應酬宮闈亦屬不貲，不然，危矣。予出入京師三十年，逮歸自泰西後，始漸聞京師人有信仰文忠者，然亦不過十之二三耳。
　　可笑者，甲午之年，予於冬初到京，但聞京曹官同聲喧詈馬建忠，竟有專摺奏參，謂馬遁至東洋，改名某某一郎，為東洋作間諜。蓋以馬星聯之事，而歸之馬眉叔者。星聯，字梅孫，浙江舉人。癸未以代考職事革捕，而遁至東洋。建忠，號眉叔，江蘇人，候選道，其時為招商局總辦。言者竟合梅孫、眉叔為一人，可笑孰甚。予逢人為眉叔表白，人尚未信。予曰：「眉叔現在上海，一電即來，何妨試之。」及言於丁叔衡太史立鈞，始遍告其同館同年諸人。即黃仲弢太史紹箕亦聞予言，始知眉叔之為人，然猶不深信也。
　　至謂文忠為大漢奸，眉叔為小漢奸，觀御史安維峻劾文忠一疏，無一理由，真同狂吠。此等諫草實足為柏臺玷，而當時朝野上下且崇拜之，交譽之。及獲罪遣戍，貫市李家騾馬店為之備車馬，具餱糧，並在張家口為之賃居廬，備日用，皆不費安一文，蓋若輩皆以忠義目安也。閉塞之世，是非不明，無怪其然。故有與文忠相善者，不曰漢奸，即曰吃教，反對者則人人豎拇指而贊揚之。若執《孟子》「皆曰可殺」一語，則文忠死久矣。
　　所以然者，文忠得風氣之先，其通達外情，即在同治初元上海督師之日，不意三十年來，僅文忠一人有新知識。而一班科第世家，猶以「尊王室攘夷狄」套語，詡詡自鳴得意，絕不思取人之長，救己之短。而通曉洋務者，又多無賴市井，挾洋人以傲世，愈使士林齒冷，如水火之不相入矣。
　　光緒己卯，總理衙門同文館忽下招考學生令。光稷甫先生問予曰：「爾赴考否？」予曰：「未定。」光曰：「爾如赴考，便非我輩，將與爾絕交。」一時風氣如此。予之隨使泰西也，往辭祁文恪師世長，文恪歎曰：「你好好一世家子，何為亦入洋務，甚不可解。」及隨星使出都，沿途州縣迎送者曰：「此算甚麼欽差，直是一群漢奸耳。」處處如此，人人如此，當時頗為氣短也。郭嵩燾之奉使英倫也，求隨員十餘人，竟無有應者。豈若後來一公使奉命後，薦條多至千餘哉！邵友濂隨崇厚使俄也，同年公餞於廣和居，睢州蔣綬珊戶部亦在座，竟向之垂淚，皆以今日此宴，無異易水之送荊軻也，其愚如此。及曾惠敏返國，又遣派十二游歷官，遍遊泰西，朝士始知有外交之一事，又知外洋並不無故殺人。誰之咎歟！時文害之，科名害之也。因述李文忠致謗之由，遂拉雜書之。
　　安疏既發抄，予錄一通存之。竊怪語多不倫，何以朝野推重如此？誠不可解。觀此可以知當時御史之伎倆，亦可知當時京官之錮蔽焉。疏云：
　　　　奏為強臣跋扈，戲侮朝廷，請明正典刑，以專主權而平眾怒，恭折仰祈聖鑒事：竊北洋大臣李鴻章，平日挾外洋以自重，當倭賊犯順，自恐寄頓倭國之私財付之東流，其不欲戰固係隱情。及詔旨嚴切，一意主戰，大拂李鴻章之心，於是倒行逆施，接濟倭賊煤米軍火，日夜望倭賊之來，以實其言。而於我軍前敵糧餉火器故意勒掯之，有言戰者動遭呵斥，聞敗則喜，聞勝則怒。淮軍將領望風希旨，未見賊，先退避，偶遇賊，即驚潰。李鴻章之喪心病狂，九卿科道亦屢言之，臣不復贅陳。惟葉志超、衛汝貴均係革職拿問之人，藏匿天津，以督署為逋逃藪，人言嘖嘖，恐非無因。而於拿問之丁汝昌，竟敢代為乞恩，並謂美國人有能作霧氣者，必須丁汝昌駕馭。此等怪誕不經之說，竟敢陳於君父之前，是以朝廷為兒戲也。而樞臣中竟無人敢為爭論著，良由樞臣暮氣已深，過勞則神昏，如在雲霧之中，霧氣之說入而俱化，故不覺其非耳。張蔭桓、邵友濂為全權大臣，未明奉諭旨，在樞臣亦明知和議之舉不可對人言，既不能以死生爭，復不能以去就爭，只得為掩耳盜鈴之事，而不知通國之人，早已皆知也。倭賊與邵友濂有隙，竟敢令索派李鴻章之子李經方為全權大臣，尚復成何國體！李經方為倭賊之婿，以張邦昌自命，臣前劾之。若令此等悖逆之人前往，適中倭賊之計。倭賊之議和誘我也，我既不能激勵將士決計一戰，而乃俯首聽命於倭賊。然則此舉非議和也，直納款耳，不但誤國，而且賣國。中外臣民，無不切齒痛恨，欲食李鴻章之肉。而又謂和議出自皇太后意旨，太監李蓮英實左右之。此等市井之談，臣未敢深信。何者？皇太后既歸政皇上矣，若猶遇事牽制，將何以上對祖宗，下對天下臣民。至李蓮英是何人斯，敢幹預政事乎！如果屬實，律以祖宗法制，李蓮英豈復可容。惟是朝廷被李鴻章恫喝，未及詳審利害，而樞臣中或係李鴻章私黨，甘心左袒；或恐李鴻章反叛，姑事調停。初不知李鴻章有不臣之心，非不敢反，實不能反。彼之淮軍將領皆貪利小人，無大伎倆，其士卒橫被剋扣，則皆離心離德。曹克忠天津新募之卒，制服李鴻章有餘，此其不能反之實在情形，若能反則早反耳。既不能反，而猶事事挾制朝廷，抗違諭旨。彼其心目中，不復知有我皇上，並不知有皇太后，而乃敢以霧氣之說戲侮之也。臣實恥之，臣實痛之。惟冀皇上赫然震怒，明正李鴻章跋扈之罪，佈告天下。如是而將士有不奮興，倭賊有不破滅，即請斬臣以正妄言之罪。祖宗監臨，臣實不懼，用是披肝膽、冒斧鑕，痛哭直陳，不勝迫切待命之至。
　　奏上，奉旨革職，發往軍臺。時恭王再起秉政，適於是日請假，次日知之，斥同輩曰：「此等奏摺，入字藏可也，何必理他？諸公欲成安之名耶！」眾無言。此足見恭王之有識也。
　　金安清，字梅生，浙之嘉興人。少遊幕於南河，由佐雜起家，洊升至兩淮鹽運使。工詩古文詞，尤長於理財。聲色服玩宮室之奉，窮奢極侈。
　　當咸豐季年，江南全省淪陷，僅江北十餘州縣地，金以運使駐泰州，督辦後路糧臺，設釐捐以供南北防軍，歲有贏餘。所用綜核之員，其最著者曰杜文瀾，曰宗源瀚，曰許道身。當其開辦之初，傳所派重要各員於內室，詢其月需若干金始不絀。或曰多，或曰少，金頷之。次日授檄，則皆如其言而倍之，且謂之曰：「諸君但計日用，未計有意外事，今得此，並意外事亦足辦矣。若此外更有一文染指者，軍法從事。」眾情踴躍。故以一隅之地而供給數萬大軍，無嘩餉之虞，不可謂非人才也。
　　金思大展驥足，包舉一切，非入政府不可。於是輦金入都，首結交劻貝勒。其時劻年甫弱冠，初入政界，為之運動各當道，皆允保薦，內用京卿。軍機中惟文祥不受其賄。一日，文宗顧問大臣曰：「金安清究竟可內用否？」諸人皆極力揄揚，文宗未及答，繼向文祥曰：「爾以為何如？」祥曰：「小有才具，心術不端。」文宗曰：「心術不端，如何要得？」遂罷。未幾，遂有漕督吳棠密參營私舞弊四十餘款，奉旨革職查抄，此同治元年春間事。
　　予時年十三，負笈於泰州，借居某宅。居停同寅王姓者，同巷居。忽一日夜半聞叩門聲，甫拔關，則見夫役數十人，舁皮箱數十具入，雲是金宅奇存者，蓋查抄之信至矣，尚未發表耳。王姓者，亦金之爪牙也。如是者不下二十餘處。及旨到查抄，空宅而已。其機警如此。旋奉旨革職，永不敘用，遞解回籍，交地方官嚴加管束。金則一肩行李逕往本籍縣署投宿，縣令大異之。金曰：「我奉旨交爾管束者，若不住署，何得謂嚴。」令知其無賴，歲致千金始免。
　　乃游說於湘淮諸大帥，求復用。謁曾文正七次，不得見。人問之，文正曰：「我不敢見也。此人口若懸河，江南財政瞭如指掌，一見必為所動，不如用其言不用其人為妙。」同治壬申，增淮南票鹽八十票，從金說也。曾忠襄撫浙時，金往說之，大為所惑，專摺奏保請起用，大受申斥。文正聞之歎曰：「老九幾為其所累。」久之鬱鬱死。
　　金性淫蕩，婦女微有姿，無不被污者。凡親黨之寡婦孤女就養於彼者，皆不能全其節。臣門如市，雜賓滿堂，河工鹽商之惡習，兼而有之。在泰州督餉時，軍書旁午，四面楚歌，金之宅無日不歌舞燕會也。同治癸亥，勝保逮問簿錄時，有奩具首飾百餘事，皆有「平安清吉」四字，或小篆，或八分。譬如鏡函，四角包以黃金，則鑿此四字以飾之。馮魯川先生時在勝幕，見之不解。嗣有人謂曰：「此皆金梅生所獻，『安清』，其名也，即所謂欲使賊名常達鈞聽之意。」始恍然。其工於媚術如此。
　　然其古文胎息腐迂，詩詞則揣摩唐宋，即筆記小說皆卓然成家。惜乎不以文章氣節取功名，而以側媚巧佞博富貴，其心術人品與其文大相徑庭，此聖人所以必聽其言而觀其行歟！
　　杜、宗、許三人者，惟宗能儉約，不尚聲色，杜與許亦竟為姬妾狗馬之奉者。及曾文正東下，製羊裘灰布袍，以為見文正之用。許嘗謂人曰：「吾脫羊皮胎已二十年，不圖今日復用之。」蓋文正東征以來，力戒華侈，減衣縮食，以裕軍餉。故曾軍中無服綢緞者。迨金陵攻克後，始睹黼黻文章之盛。金之著述甚多，凡署名「金坡廢吏」者，皆其手筆。擬之古人，迨魏收、范蔚宗之流亞歟！
　　岑襄勤總督雲南時，以英人馬嘉理游歷內地不受約束，遣人殺之，遂開公使出洋之例，此彰彰在人耳目者也。
　　不知英果敏撫皖時，亦殺傳教士二人，至今人不知之，但訝教士失蹤而已。此事在同治丙寅秋，英初升皖撫，督師駐潁州。忽有英教士二人乘淮河船二艘，率通事侍者十餘人至，自言為上海徐家匯總教士所派，來此傳教者，進謁巡撫取進止。果敏立即延見，詞意慇懃，並云：「購地造屋一切，如百姓有阻撓者，我為爾重懲之。」兩教士欣慰無已，口頌賢中丞不置。及送客出，即傳沿河二營營官至，謂之曰：「今有洋教士二人來，汝知之乎？」對曰：「知之，彼二舟即泊營門外。」果敏曰：「甚善。今夜三更，俟兩船人皆熟寢，爾率兵銜枚入，駢斬之，並舟子婦孺皆不留，殺其人，火其舟，埋其屍，天明時須一律畢事，如逃出一人，爾罪死。」兩營官唯唯。是夜即如法炮製，二舟男婦大小四十餘人盡矣。事後，上海教會行查二人蹤跡至皖，皖吏以未見復之。未幾，雲南事發，果敏謂人曰：「使我辦得不乾淨，亦如雲南，國家又不知賠卻若干矣。」嘗以此自鳴得意。或曰，裕庚之謀略也。
　　兩教士固冤矣，兩船之合家大小不更冤哉！亂世人命如草芥，信然，然亦不達外情所致也。
　　咸豐十年庚申科會試，各省士子到京者不及往年之半，皆以遭亂流離，無力成行也。邊省竟有全無一人者。
　　惟雲南有一人曰倪恩齡，字覃園，乃早年留京者。既入場，不能不中，故場前親友皆向之稱賀雲。此亦僅見之事，故記之。
　　倪得館選，改編修，後簡授知府以終。光景卿戶部雲。
　　清祖制，每日子正三刻，東華門啟扉。首先入門者，布圍騾車一乘，不燃車燈，載活豬二口，車轅坐一老嫗，直入內東華門，循牆而行，不知何往。次則奏事處官員，有圓紗燈一提，隨其後者則各部院衙門遞奏官以及各省折弁，再其後則趨朝各官，蓋皆借奏事處燈光以行。定製，入朝者惟奏事處有燈，講官有燈，南書房有燈。陛見、引見各官員，皆靜候於東華門外，見有一燈來，則蜂擁隨之。
　　予嘗詢炳君半聾，紫禁城內何得行車？何物老嫗敢如此？半聾曰：「宮中祭萬曆太后也，每年三百六十日，每日豬兩口，使一老巫主其事。紫禁城東北隅有小屋三椽，供萬曆太后神牌焉，俗呼為萬曆媽媽。」其掌故則當明萬曆間，清太祖攻撫寧，為明兵所擒，囚於獄，清廷賄內監言於太后而釋之，故以此為報。
　　餕餘則大門侍衛享之，二百餘年老汁白肉也。不設匕箸，各用解手刀片之。不准用鹽醬之屬，侍衛等以淡食無味，用厚高麗紙切成方塊，以好醬油煮透而曬乾之，藏衣囊中，至食時，以一片置碗中，舀肉汁半盂浸之，以肉片蘸而食之，雲其味之佳，較外間所賣逾百倍。半聾有姪在大門上行走，每逢值班即得食，聞之皆垂涎也。
　　凡滿州貴家有大祭祀或喜慶，則設食肉之會，無論識與不識，若明其禮節者即可往，初不發簡延請也。
　　至期，院中建蘆席柵，高過於屋，如人家喜棚然。遍地鋪席，席上又鋪紅氈，氈上又設坐墊無數。客至，席地盤膝坐，墊上或十人一圍，或八九人一圍。坐定，庖人則以肉一方約十斤置二尺徑銅盤中獻之。更一大銅碗滿盛肉汁，碗中一大銅勺。每人座前又人各一小銅盤，徑八九寸者，亦無醯醬之屬。酒則高梁，傾於大瓷碗中，各人捧碗呷之，以次輪飲。客亦備醬煮高麗紙、解手刀等，自片自食，食愈多則主人愈樂。若連聲高呼添肉，則主人必再三致敬，稱謝不已；若並一盤不能竟，則主人不顧也。
　　予於光緒二年冬，在英果敏公宅一與此會。予同坐皆漢人，一方肉竟不能畢。觀隔坐滿人則狼吞虎嚥，有連食三四盤五六盤者，見予等皆竊笑之也。肉皆白煮，例不准加鹽醬，甚嫩美。善片者能以小刀割如掌如紙之大片，兼肥瘦而有之。滿人之量大者，人能至十斤也。是日，主人初備豬十口不足，又於沙鍋居取益之，大約又有十口。蓋食者有百五六十人，除三之一無量者，其餘皆老饕也。主人並不陪食，但巡視各座所食之多寡而已。其儀注則主客皆須有冠，客入門，則向主人半跪道喜畢，即轉身隨意入座，主人不安座也。食畢即行，不准謝，不准拭口，謂此乃享神餕餘，不謝也，拭口則不敬神矣。予肉量不佳，嗣是再有他會不敢赴矣。
　　炳半聾遷居龍樹院時，亦曾一為之。炳之會慘矣，蓋其家舊有食肉銅器全副，因貧已售於人，收其定銀矣，約期取物。半聾於未屆期之前，設一食肉會，以為最後之舉。是日到者亦五六十人，食肉百餘斤，他用稱是，而售器之資馨矣。為貧而售器，器售仍無補於貧，其曠達玩世如此。此事在予到京之前一年，光稷甫侍御為予言之，笑其不知生計也，因並志之。
　　壽州巨紳孫家泰為苗沛霖所害，全家皆死，獨一妾居別墅倖免。妾姓費，河南人，美而有才，擅武勇。其父拳師也。
　　當同治元年春，欽差大臣勝保率大軍解潁州之圍，氣張甚。聞費氏之美，遣人往劫之。費聞，枕戈以待。勝使至，謂之曰：「大帥左右豈少姬侍，而必辱及未亡人，何也？如不利免，我將挾刃以往，俾伏屍二人，流血五步，其無悔。」使者股慄歸報，勝乃罷。
　　費得守節以終，撫一子為後，膺四品封，故稱之曰費恭人云。
　　太和門之左有明庫六，每年欽派滿大臣二員率司屬人等盤查一次。每查一次，即盜一次。覺羅炳半聾曾隨其堂上官往。
　　有一庫皆簾幕衣履之屬，一珍珠帳幔寬長可八尺，皆用珍珠穿就，四圍則以紅綠寶石間之。小者如綠豆，大者竟如龍眼核也。穿線有朽敗處，一抖晾，則珠紛紛落，必一一拾而裹之，記於簿，加印花焉。然所裹皆贗鼎，蓋已為匠役等易之矣。更有宮人繡履七八箱，嵌珠如椒，皆萬曆間物也。
　　更有皮張庫，則皆郭矣。又有藥庫，內藏毒藥甚夥，有不知名者，相戒不敢動。更有金庫銀庫，則歷年報空者。此亦前清具文之一端也。
　　予初至京師，聞光景卿戶部言戶部銀庫庫兵事，不禁狂噱，竊以景卿之言為太甚，及目睹始知之。
　　戶部各差以銀庫郎中為最優，三年一任，任滿，貪者可餘二十萬，至廉者亦能餘十萬。其下司庫書役人等，無不肥美。皆滿缺，無一漢人也。其中尤以庫兵一項為諸役冠，亦三年更替，亦皆滿人，雖有漢人亦必冒滿名，役滿人可餘三四萬金不等。每屆點派時，行賄於滿尚書及尚書左右，一兵須費六七千金。賄託既定，然後滿尚書坐大堂，如演戲然，唱名派充，派畢，眾兵稽顙謝。一兵出，必有拳師數人圍護之，恐人劫也。蓋無力行賄之兵以及地榻等麇集數十人於大堂階下，見兵出，即乘其不備劫之去，囚於家，並不加害，或三日，或五七日，必使誤卯期而後釋。蓋一誤卯，即須另點矣。被劫者，必多方關說，贈以數千金始己。景濂為戶尚時，正點派間，忽一兵為人劫去，景熟視若無睹，不敢發一言也。即退堂傳諭明日重點，蓋為被劫者轉圜地也。每三年一次，僅四十人。既上卯，則逢開庫日即入庫服搬運之役矣。
　　每月開庫堂期九次，又有加班堂期多少不等，計月總有十四五次，或收或放，出入累千萬。每一兵月不過輪班三四期，每期出入庫內外者，多則七八次，少亦三四次，每次夾帶即以五十兩計，若四次亦二百矣。月輪三期，亦六百矣，而況決不止此也。庫兵入庫，無論寒暑皆裸體，由堂官公案前魚貫入，入庫後，內有官制之衣褲取而著之。搬運力乏，可出而稍憩，出則仍赤身至公案前，兩臂平張，露兩脅，胯亦微蹭，更張口作聲如鵝鳴然，然後至彼等休憩室焉。所盜之銀則藏肛門中而出。聞之此中高手，每次能夾江西圓錠十枚，則百金矣。予轉餉入戶部時，見庫門前一矢地有小屋一間，裱糊工整，門戶嚴密，距窗二尺皆以木柵圍之。初以為必堂司官休息地，而敦知不然，乃庫兵脫衣卸贓之地，故四圍以木柵護之，防人近窗窺伺也。
　　為數既多，其運出之法更巧。蓋京師甚囂塵上，每逢庫期，必備清水灑塵，庫兵乃置夾底水桶，藏銀於中，俟堂官散後，從容挑桶而出。祁文恪世長署戶尚時，忽見一桶底脫而銀出，不能不問，隨即鎖拿庫兵數人，將於次日奏參嚴訊。人謂之曰：「爾將興大獄乎？爾不顧身家性命乎？無論大獄不可興，即若輩皆亡命徒，拚出一人認死罪，而半夜刺公，公何處呼冤者！」文恪乃含糊了事。噫，異哉！
　　相傳庫兵之業，各世其家。年少時，須覓嫪毒之具而淫之，繼則用雞卵裹麻油探討之，以次易鴨易鵝，久之門戶加大矣，更用鐵丸塞之，能塞十兩重之鐵丸十枚，則百金不難矣。十枚者甚鮮，六七枚者則普通之塞也。故凡庫兵所盜，皆江西錠為多。江西錠光滑無稜，俗所謂粉潑錠是也。其肛之嫩者，則用豬脬浸濕，裹銀而塞之。故庫兵至老年，無不患脫肛痔漏症，以其納銀太多也。
　　予曾見庫兵赤身對堂官時，陰莖隨身而搖動，不禁大噱。竊以為國家事事講體統，此則成何體統！無怪外人聞之，圖於新聞以為笑柄也。前清財政之紊亂，即戶部銀庫可見，庫款出入但有大數而已，無一定確數也。若詢以今日放出若干，應存若干，則張口結舌不能對也。
　　外省京餉至部驗收之日，有專司劈鞘之役。其人世役也，無論堅極之鞘，三斧即開，劈至尾鞘，則手法顯矣。第三斧下，則銀四散如噴。蓋尾鞘之銀，所以備補平補色之用，或正項之零數，皆碎塊也。既四散噴出，則其手下人偽為揀拾之狀，悉舉而納之囊中。時予一家丁在側，適一塊飛至足邊，亦俯拾而納之靴中，出而權之得八兩。堂上亦如未見。蓋各省解餉皆有部費，多寡不等，費既納，即小有過失，無人挑剔矣。
　　若領餉之費更甚於解餉。予曾代北洋綏鞏軍領餉一次，計十一萬有奇，納費千六百金，庫書允發山西寶銀五萬，俗謂之凹山西。蓋西銀為天下冠，每一寶中有黃金錢許。若不與此千六百金，則潮色低銀盡以付爾矣。庫書之權如此。吾故曰，清之亡，亡於內政之不修，不亡於新政之不善也。

　　光緒二十二年二月十六日，殺奏事處太監寇連才於菜市。
　　太監有兄在琉璃廠松竹齋紙店為伙。予詢其故，寇曰：「余弟違例上奏，條陳十事：請止演戲，請廢頤和園，請還宮辦事，請罷修鐵路，請革李鴻章職，請續修戰備與日本戰，不倫不類者十條。奏上，慈禧疑有指使，嗣見其文理不通，且多別體字，乃信之。即親訊之曰：『爾不知祖制，內監不准言政事乎？』曰：『知之，然事有緩急，不敢拘成例也。』慈禧曰：『爾知此為死罪乎？』曰：『知之，拚死而上也。』慈禧太息曰：『既如此，不怪我太忍心矣。』即命交刑部照例辦理。至菜市，脫一碧玉搬指贈劊子云：『費心從速。』又以玉佩一、金錶一贈同事內監之來送者，從容就死，神色不變，年甫十八也。」
　　慈禧本甚愛此人，所以親訊者，冀其乞哀而生之也，而孰知其至死不變。強哉矯，此真所謂北方之強歟？至其所為，亦不免受小說及腐儒之激刺。其言或中肯或背謬，皆無足責，君子嘉其忠直焉而已。
　　清宣統二年，予在京師，有友人攜一照片示予，乃山西大同府鄉民子九歲、童養媳八歲，野合生子哺乳之象。雲是知府事翁斌孫採訪所得，圖其形以上大府，謂是祥瑞也。予以為是乃人妖，非瑞也。次年遂有革命之事。
　　咸豐季年，京伶胖巧玲者，江蘇泰州人，年十七八，姓梅，面如銀盆，肌膚細白為若輩冠，不甚嫵媚，而落落大方。喜結交文人，好談史事，《綱鑒會纂》及《易知錄》等書不去手。
　　桐城方朝覲，字子觀，己未會試入京，一見器之。自是無日不見，非巧玲則食不甘、臥不安也。其年，方之妻弟光熙亦赴會試，同住前門內西城根試棺。方則風雨無阻，日必往巧玲處，雖無大糜費，然條子酒飯之費亦不免。寒士所攜無多，試資盡賦梅花矣。不足，則以長生庫為後盾。始巧玲以為貴公子，繼乃知為寒畯，不知其衣服皆罄，遂力阻其游，不聽，然思有以報之。
　　會試入場後，巧玲驅車至試館覓方，方僕大罵曰：「我主身家性命送了一半與兔子了，爾來何為？」巧玲曰：「爾無穢言詈我，我來為爾主計，聞爾主衣服皆入質庫，然否？」僕悻悻曰：「尚何言，都為你。」巧玲曰：「質券何在？」僕曰：「爾貪心不足，尚思攫其當票耶！」巧玲曰：「非也，趁爾主此時入場，爾將當票檢齊，攜空箱隨我往可也。」於是以四百餘金全贖之，送其僕返試館而別。
　　次日，方出闈，僕告之，感激至於涕零。及啟笥，則更大駭，除衣服外，更一函盛零星銀券二百兩，媵以一書云：「留為旅費，如報捷後，一切費用當再為設法。場事畢，務須用心寫殿試策。俟館選後再相見，此時若來，當以閉門羹相待，勿怪也。」方閱竟，涕不可抑。同試者皆咄咄稱怪事，即其僕亦眙㗁不知所云，第云：「真耶，真耶，真的此好兔子耶！」方大怒曰：「如此仗義，雖朋友猶難爾，尚呼為兔子耶！」
　　場事畢，方造訪，果不見。無如何，遂閉戶定課程，日作楷書數百字而已。榜發中試，日未暮，巧玲盛服至，跪拜稱駕。復致二百金，謂方曰：「明日謁座師房師及一切賞號，已代為預備矣。」方不肯受。巧玲曰：「爾不受，是侮我也，侮我當絕交。」乃受之。方僕一見巧玲，大叩其頭，口稱：「梅老爺，小的該死，小的以先把爾當個壞兔子，那曉得你比老爺們還大方。」巧玲聞之，笑與怒莫知所可也。
　　及館選，巧玲又以二百金為賀。方曰：「今真不能再領矣，且既入詞林，吾鄉有公費可用，不必再費爾資。」始罷。
　　孰知館選後未匝月即病故。巧玲聞之，白衣冠來弔，撫棺痛哭失聲，復致二百金為賻，且為之持服二十七日。人問之曰：「爾之客亦多矣，何獨於方加厚？」巧玲曰：「我之客皆以優伶待我，雖與我厚，狎侮不免。惟方謂我不似優伶，且謂我如能讀書應試，當不在人下。相交半年，未嘗出一狎語。我平生第一知己也，不此之報，而誰報哉！」
　　從此胖巧玲之名震京師，王公大人皆以得接一談為幸。遂積資數十萬，設商業無數，溫飽以終。子乳名大鎖者，京師胡琴第一也。譚鑫培登臺，非大鎖胡琴不能唱，月俸至三百金，亦奇矣哉。方之僕名方小，族人之為農者，鄉愚也，故出言無狀如是。
　　同治乙丑，庶吉士懷寧郝同篪字仲賡，散館改吏部主事。工駢體詩詞，書法亦秀勁，一時有才子之目。
　　不知其大父乃優伶也，名郝金官。道光間名噪京師，晚年厭倦風塵，舉歷年所積五萬金捆載還鄉，僱鏢師數人護送之。行至山東，直大飢，人相食，官吏勸賑頗惶急。郝慨然以所有所大府，願賑活飢民。大府義之，將奏獎以官。郝固辭曰：「我優人也，即得官亦不齒於同列，若蒙破例，准子孫與齊民一體應試足矣，他無所望也。」大府允之。郝遂返京師終焉。
　　至同治改元，孫同篪捷順天鄉舉，至乙丑遂成進士，入翰林矣。人為賑荒之報也。
　　方朝覲之會試也，往往年內即至京。一年丑月間，偶往前門買用物，攜僕行。日已晡，覺腹餒，遂入一小肆購食，並命僕亦另坐食之，且誡之曰：「爾勿亂要菜，京師物價昂，不似家鄉也。」
　　僕曰：「知之。」
　　乃食畢，給值，肆伙曰：「內外共五十弔零。」
　　方大詫曰：「爾欺我耶？」
　　伙曰：「不敢欺，爺所食不足十弔，餘皆貴價食也。」
　　方大怒，呼僕至責之。僕曰：「可憐可憐，我怕老爺多花錢，連葷腥都不敢吃，只吃了四小盤黃瓜而已。」
　　方曰：「爾知京師正月黃瓜何價？」
　　僕曰：「至多不過三文一條可矣。」
　　伙曰：「此夏日之價也，若正月間則一碟須京錢十弔，合外省制錢一千也。」
　　僕張口伸舌不敢言，呵呵從主人而出。
　　清同治初，曾望顏為陝西巡撫。首縣為唐李杜，字詩甫，四川進士，善滑稽者也。
　　有山西賈夏姓者，營業於陝西省城，頗殷裕，忽動官興，入貲為縣令，分發陝西。人謂之曰：「爾初入仕途，一切未諳，宜聘一富有經驗之通人而朝夕請益焉，庶不為人所笑。」夏然之。
　　到省之日，例須隨眾衙參。至撫署官廳，甫入門，眾見其舉止矯揉造作，已匿笑矣。忽首縣唐問曰：「貴姓？」曰：「夏。」唐乃上其手而作莊容曰：「從前有位夏徵舒，是府上何人？」夏見鄭重而言，以為必顯貴者，遂卒然對曰：「是先祖。」唐一笑頷之。
　　須臾衙參畢，歸寓，所延之友問曰：「今日作何事？作何語？」夏曰：「中丞未見，明日須再往，他無所語。惟在官廳有首縣問我夏什麼舒是府上何人？」言時作冥想狀。友曰：「夏徵舒也。」夏曰：」然。」友人曰：「爾何答？」夏曰：「我見其高舉兩手，鄭重而出，即對曰是先祖。」友曰：「壞了壞了。那夏徵舒是一個龜子子，爾如何說是先祖？」夏大怒罵，即欲赴首縣理論。友曰：「明日仍須上院，必仍見之，何必急急。」
　　次日一見唐，即撲唐身，揪其領而罵曰：「你為何罵我龜子子？」唐曰：「諸公皆在此，我何嘗開口，而彼謂我罵其為龜子子，諸公聞之乎？」夏愈怒，欲揪之見中丞，眾勸不聽。揪至二堂口，文巡官遂以狀白中丞，命傳二人入。
　　曾問唐，唐曰：「請大人問夏令可也。」曾遂問夏，夏曰：「唐令罵卑職龜子子。」曾曰：「願聞其詳。」夏遂以昨所問答陳之，夏徵舒之徵字，終不能記憶也。曾笑曰：「是爾自認，非彼罵也。」命巡官導之出。隨即懸一牌示，大致謂夏某咆哮官廳尚可恕，胸無墨法，何以臨民，著回藉讀書云云。夏見之，氣結不得伸，鬱鬱而已。人笑之曰：「一聲龜子子，斷送一縣令。」
　　此張悟荃茂才雲。
　　光緒初年，吏部有兩雷姓司員，一浙江人，一陝西人，一進士，一拔貢也，同姓同官又同司。浙雷住南橫街，陝雷住魏染衚衕，則一妾也。門榜皆書「吏部雷寓」。
　　一日者，浙雷僕私語其僚曰：「我主人置一妾矣，住魏染衚衕也。」為妻所聞，窮詰之。僕言：「實見魏染衚衕有吏部雷宅。訪之僅一妾，未知是主人外室否，不敢斷也。」妻聞大怒，立命驅車往，至則命僕婦大聲呼太太至。陝雷妾以為有女客來也，出迎。妻一見大罵曰：「淫婢無恥，爾竟敢私居於外，不來見我耶！」陝妾始茫然，繼始悟此必夫之妻也。正支吾間，陝雷歸，妾哭訴曰：「爾初不言有大婦在京也。」陝雷大驚，及熟視曰：「非我妻也。」妾大罵曰：「何來潑婦，冒認我夫。」陝雷忽悟曰：「夫人是浙江雷某妻耶？」妻點首，慚沮無人狀矣。陝雷曰：「是乃誤會，可請歸，無介懷也。」妾不允，曰：「既認為夫，則今夜必伴夫一宿始可。」妻乃大窘。陝雷再三勸其妾，始釋之去，歸即逐其僕雲。
　　此事予其時在京親聞之，一時喧傳。以非佳話，姑諱其名。
　　北方風氣剛勁，好勇鬥狠，意有不惜傷殘肢體以博金錢者。
　　光緒初，余在京目睹二事，記之以徵其俗焉。一年端午節前數日，余往琉璃廠，甫入廠西門，見一餅店前人如堵牆，異之，亦往觀，則見一少年裸上體臥地，一少年舉桿麵大杖用力向兩髀杖之，臥地者絕不聲。杖至五六十，臥地者突起，向餅店人曰：「這遭吃定了。」店人曰：「好小子，吃罷。」余大惑不解，詢之人，始知臥地者欠餅債甚巨，既不償而復強賒如故，故店主以大杖要之，謂如能受杖不呼痛，不但不索前欠，且從此不索值，是以臥地者任其痛擊而不聲也。
　　又一年秋，信步至五道廟三岔路口，遇見一群人皆黑綢夾衫，快靴從北而來，中有一人自袒服至外衣皆敞襟，而面上血淋淋由袒衣直流至足，隨行隨滴。及行近，見之，一目剜去矣。大駭。予適立於羊肉店外，遂問之。店人曰：「此吃寶局者。」蓋開場聚賭為犯法之事，而地痞土棍日索規費為之保護，然非強有力者不能得也。惟能捨得傷殘肢體者奉為上客，日有例規。而傷殘肢體，又分上中下三等，為得費之高下。此剜目者，則可享最上等之規例也。
　　噫，異矣。
　　自來京師，各種貨物行店皆不止一家，惟紅果行（即山楂紅也），只天橋一家，別無分行，他人亦不能開設，蓋呈部立案也。相傳百餘年前，其家始祖亦以性命博得者。當時有兩行，皆山東人。爭售貶價，各不相下，終無了局。忽一日有人調停，謂兩家徒爭無益，我今設餅撐於此（即烙餅之大鐵煎盤也，大者如圓桌面），以火炙熱，有能坐其上而不呼痛者，即歸其獨開，不得爭論。議定，此家主人即解下衣盤膝坐其上，火炙股肉支支有聲，須臾起立，兩股焦爛矣。未至家即倒地死，而此行遂為此家獨設，呈部立案，無得異議焉，故至今只此一家也。
　　又無錫冶鍋坊係王姓世其業，其鍋發售遍江南北，蓋亦特許專利者也。相傳當清初時，王與某姓爭冶業，相約煎油滿鍋至沸度，沈稱錘於鍋中，孰引手取出，即世其業。時王姓店役某，年老矣，思效忠於主人，因即代表王姓入手於沸油攫錘出，投錘於地，臂亦同脫，即時殞命。遂呈部立案，王姓得世其業。今王氏子姓分房殆數十家，各仰給於冶坊，歲時各祀此店役，為報本之祭。此與紅果行事同一例。
　　野蠻時代，往往有之，若律以人道主義，則以性命為嘗試，在所必禁，復何有專利特許之報獎乎。
　　凡旅京應試士子工於楷法者，每逢謄錄供事等試，必為人代考，或數十金、或百金，視其人之名望分貴賤，寒士恃此為旅費，以免借貨，此風由來久矣。在上者亦明知之，但不能說破耳。每逢新皇登極，例須參職一次（此試僅用佐貳，非若停科舉之考職也），第一者註冊四十五日即開選。故宦興濃者，必覓高手代考，俾可速選也。光緒紀元考職，延至癸未始舉行。
　　是年有浙江蕭山縣舉人馬星聯者，楷書極佳，名震一時，所試無不前三名者。有人託其代考，馬曰：「若肯費八百金者，包取第一。」其人允之，榜發果第一，得州同即選。馬於是趾高氣揚，大會賓客於聚寶堂，設盛宴數十席，置獎品無數，徵雛伶而定花榜焉。是日所費千金，除所得外，尚揭債二百金也。當興高采烈時，謂同輩曰：「諸公僅能包取耳，若我則包第一即不爽，諸公視我遠矣。」言罷舉觴大笑，馬設席遍聚寶堂之正屋三進，其偏院不與焉。
　　有御史丁振鐸者，在偏院請客，適逢此會，亦竊窺之，聞馬語，詢於人，乃知其財之所由來，次日遂專摺奏參，奉旨革拿，馬已聞風逃矣。蓋此等考試，皆習焉不察，以為無傷大雅，逮一揭參，即照科場舞弊治罪也。於是出結之京官、考取之人皆革職遣戍。
　　馬則星夜返蕭山，其居與典史署緊鄰，典史某於黃昏時聞馬與母妻語，亟白於令，請速捕欽犯。令曰：「爾偵之確耶？」典史曰：「聞其聲確也。」令曰：「爾姑在此晚飯，飯畢掩捕，不慮其逃也。」隨命一心腹以百元贈焉，命速逃東洋。蓋馬為令縣考所取案首，得意門生也。晚飯罷，令乃傳捕役兵壯等偕典史至馬家。已夜半矣，圍其宅而搜之，無有也。乃大怪典史妄言而罷。
　　馬故貧士，幼失怙，母守節撫孤，得以成立。年十九中鄉舉，娶婦，至逃亡時，僅二十有一。舉業甚工，尤精折卷，可望鼎甲者也，人莫不惜之。
　　先是壬午之冬，有學正學錄之試，陳冕時尚未中進士，為人代考第一，獲三百金，以二百金葬其蒙師，以百金助其友畢姻，同輩皆重之。豈若馬以之定花榜哉，宜乎其獲譴也。陳子癸未大魁天下。
　　大學士穆彰阿，道光朝當國，攬權納賄，避塞賢路，以計易浦城相國王鼎遺折，頗不滿於清議。故文宗登極，即首黜之，詔云：「小忠小信，陰柔以售其奸；偽德偽才，揣摩以逢主意。如達洪阿、姚瑩等盡忠盡力，必欲陷之」云云。其為人可知矣。
　　然其死也，則固有大異乎人者。死之前三日，折簡遍邀親友門生故吏，雲定於某日某時辭世，屆期望屈臨一別。諸人如期至，穆則設盛宴數十席，一一把盞，相與飲啖，連舉十餘觥，並未有死法也。食既半，顧日影曰：「是時候矣。」謂眾曰：「請諸君稍待，俟我沐浴更衣，再訣別也。」乃入內良久，朝服蟒衣出，據坑南面坐，拱手向眾曰：「少陪，少陪。」言畢閉目。少焉，玉箸雙垂五六寸許，視之，逝矣。
　　或曰，入內時即已服毒矣，然服毒死者無玉箸也。豈果為有道高僧入世後而迷失本性耶？奇矣！此炳半聾雲。
　　新會梁任公輯《近世中國秘史》，於康雍乾三朝文字之獄，言之綦詳，而不及桐城戴潛虛及吾鄉《王氏字貫》兩事。
　　戴名名世，字潛虛，安徽桐城人，年五十始登康熙四十八年己丑科進士，以一甲二名授編修，一時文名籍甚。其誅也，為與弟子倪生一書也。書論修史之例，謂清當以康熙元年為定鼎之始，順治雖入關十八年，其時三藩未平，明祀未絕，若循蜀漢之例，則順治不得為正統也云云。為仇家所訐，遂罹慘禍。今《南山集》中不載此文，想其後人刪去矣。集署名曰宋潛虛，以戴姓出於宋後，故諱戴為宋。蓋《南山集》為前清禁書中一種也。
　　至吾邑《王氏字貫》一書，亦全家被禍，著者斬，家屬遣戍。其書因《康熙字典》之陋，乃增損而糾正之，坐是得罪。書尚未刻，聞其稿尚存。周文甫茂才道章雲曾見鈔本。
　　自春秋吳闔閭稱霸以後，二千餘年來，不聞蘇屬有諳軍旅者，故世人以吳人柔弱為誚。
　　然以張勤果論之，亦不得謂之無將才矣。公諱曜，字朗齋。雖浙之錢塘籍，實世居吳江之同里鎮。聞其少年弛斥不羈，恆見惡於鄉里。一日，為其戚陳某批其頰而訓之，乃大悔恨，走河南，投其姑夫州刺使蒯某。蒯以其少年無業不之禮，但月給數金豢之而已。勤果壯偉多力，食兼數人，署中兩餐不得飽，乃日私食於市，所得金輒不敷，而衣之藍縷不顧也。時發捻交鬨，各省戒嚴。光之紳民募鄉兵為捍衛計，請於州守，委一人統之，合署無願往者。勤果請行，蒯許之，遂部勒鄉兵壁城外。未幾，有捻逆大股竄州境，勤果率所部遮擊之，斬獲無數，賊遂潰。蓋為僧忠親王所敗，尾追而至此者。賊退而王至，勤果率眾跪迎道左，王壯之。詢擊賊狀，大喜，立畀五品翎頂，以知縣列保。不二年洊至河南布政使。因得罪巨紳劉姓（劉為御史），劾以目不識丁，奉旨改南陽鎮總兵，仍統所部號為嵩武軍者，累立功於河陝關隴間，擢提督。
　　光緒初年，入衛京師，膺帝眷，授山東巡撫。直歲大飢，勤果捐廉俸並募集巨資以賑之，全活無算。山東民至今感之如父母焉。劉御史後為知府，被劾歸，貧無聊賴，乃與勤果通慇懃。勤果歲必以巨金貽之，其報書則鈐以「目不識丁」四字小印，亦謔矣。勤果書法，有顏之骨、米之肉，頗秀健，尺牘亦雋語絡繹，不似彭剛直之翰墨，專以粗豪勝也。相傳其被劾後，延通人教之，發憤讀書，遂一旦豁然。
　　又有孫金彪者，字紹襄，吳江人，世居邑之盛澤鎮，勤果公之部將也。未達時，即以勇俠稱。父曰孔七，精拳技，恃博為生，有槍船四五十艘。槍船者，首銳棹雙櫓，瞬息百里，鷁首置大統一，中藏四五人，內河寇皆恃此為利器。七有德於鎮，鎮之人無貧富皆善之。七死，金彪年十四，已入武庠為諸生。群槍船以奉七者奉之為主，仍設博於鎮。金彪年雖少，獨能以兵法部勒其眾，刑賞無所私。當是時，蘇城為粵賊所踞。鎮有富人黃某者，慮賊入鎮搜掠，密款於嘉興賊酋，得偽檄，民賴以安。於是江浙商販自上海出入萬賊中者，輒以盛澤為樞筦，鎮益殷富。事無大小，皆陰決於黃。有小鬼法大者，鄰鎮巨猾也。聞盛澤繁盛，牽槍船百艘，蒞鎮設博局已，輒思大掠以投賊，已定期。黃聞之大恐，金彪之師沈玉叔謂黃曰：「君欲除小鬼法大，非金彪不可。」黃大喜，設盛筵款之。金彪曰：「敬諾。」會有皖北巢湖糧艘千人，避亂萃鎮上，金彪說其酋助己，遂與小鬼法大戰，擒而磔之，盡奪其舟。於是設保衛局，集槍船團練為戰守計，事皆一決於金彪矣。
　　初，金彪之滅小鬼法大也，舉盛澤附鎮，使巢酋設博局以為酬，巢酋謂功高，欲分盛澤博之半，弗得，則怏怏弗能平。金彪度巢酋終弗戢也，思並之。會巢酋生日，金彪載羊酒往壽，而陰伏槍船於蘆叢中以待之。飲博至暮，謂酋曰：「今夜月色大佳，吾兩人駕小舟縱飲湖上，可乎？」巢酋從之。中流酒酣，金彪請以銃擊宿鳥賭勝負，巢酋三擊而不中，忿甚。金彪曰：「我一擊便中也。」遂洞酋胸，斃湖中。眾大噪。伏舟盡出，金彪手佩刀號於眾曰：「若主欲為盛澤患，故除之。若毋恐，從者聽約束，不者駕爾舟歸鄉里，弗汝殲也。」眾皆降。於是金彪勢大盛，蘇賊睨之莫敢犯。
　　同治元年，李文忠克吳江，金彪散其眾，以保衛功授千總。東南大定，生計日拙，張勤果返自河南，挈至陝，以功擢記名提督，授陝西漢中鎮總兵，賞黃馬褂。光緒壬辰、癸巳間，統嵩武軍駐山東之煙臺，為東軍冠焉。當金彪之設保衛局也，一日，聞漁父詬曰：「孰謂孫氏人守法者，乃取我大黑魚而不與值！」夜既半，金彪忽呼庖人治黑魚鱠，庖人求魚不得，方咨嗟，一卒以魚獻，命漁父質之信，即斬以徇。自是所部肅然，金鎮以安。此非吳人而知兵者哉！
　　湖南王壬秋孝廉闓運，著《湘軍志》一書，敘軍之緣起與軍中瑣屑事，纖悉無遺，雖表揚功績，而劣跡醜態，曾不少諱，即曾文正亦不免有微詞，何況其他。故湘軍將帥咸惡之，購其板而毀焉。以事皆直筆，非誣也。今上海已有小本翻板矣。厥後王定安又撰《湘軍記》，則一意諛頌，無足觀也。
　　貴池劉薌林觀察含芳，官登、萊兵備時，亦嘗述淮軍之原委，欲作《淮軍志》，未果而卒。劉嘗曰：「淮軍並不始於李氏。」亦猶壬秋先生雲「曾之前已有稱湘軍者矣」。特二公起，繼續而擴充之，遂建大功，名聞天下也。
　　李元度，曾文正部將也。喪師衢州，亡六七千人，文正劾之，並自請議處。軍中有作聯額誚李曰：「士不忘喪其元，公胡為改其度。」額曰：「道旁苦李。」然李雖不長於軍事，固長於文章也。觀其所選《小題正鵠》及所撰《先正事略》，非績學者烏能之。
　　前清一代狀元之最不利者，莫過於龍汝言矣。始也革職永不敘用，繼也特賞內閣中書以終。然其先遭際之奇，眷顧之渥，可指日望枚卜也。
　　初，龍未第時，館某都統家，適逢仁宗萬壽，都統倩龍作祝詞備小貢。龍乃集康熙、乾隆兩朝御製詩百韻以進。上大喜，召見某都統獎之。都統不敢隱，以龍名對。仁宗曰：「南方士子往往不屑讀先皇詩，今此人熟讀如此，具見其愛君之誠。」立賞舉人，一體會試。次年春闈下第。總裁覆命，召見時，大受申斥，謂今科闈墨不佳。及出，密詢近侍太監曰：「今科闈墨甚侍，何以不愜上意？」近侍曰：「因龍汝言落第，不便明言耳。」於是朝臣咸識之。次科，即嘉慶十九年甲戌，主司入場，即將龍取中。上見題名錄大喜。及殿試，即以一甲一名擬進，上私拆彌封視之，乃無言，仍封之。臚唱日，上喜曰：「朕所賞果不謬也。」甫釋褐，即派南書房行走、實錄館纂修等差，賞賚稠疊，舉朝羨之。
　　龍妻素悍，龍幼孤而貧，賴妻父卵翼之，故懼內。一日，與妻反目，避居友家，數日不歸。適館吏送《高宗實錄》請校，龍妻受而置之。越日，吏來取，妻與之，龍始終不知也。忽一日，革職之旨下，大駭，始知「高宗純皇帝」「純」字，館吏誤書作絕，龍雖未寓目，而恭校黃簽則龍名也。仁宗見之大驚，惋惜良久，乃下旨曰：「龍汝言精神不周，辦事疏忽，著革職永不敘用。」猶不忍宣其罪狀，亦不交部議，雖甚愛之，無如書生命薄而已。
　　逮仁宗升遐，龍以內廷舊員，兼受大行非常知遇，例准哭臨，哀痛逾常。宣宗聞之，謂其有良心，特賞內閣中書。道光戊戌科，猶得會試同考官一次。未幾卒。龍，安徽人也。

