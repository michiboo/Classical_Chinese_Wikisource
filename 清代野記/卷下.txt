　　同治庚午，予在揚州，聞丹徒嚴某官浙江嵊縣知縣忽為署中剃髮匠所戕，並殺其幼女及女之乳母，取縣印出，跳舞狂歌於市，似有神經病者。旋獲之，按律治罪。
　　是年，山東青州知府某亦被戕。青州有城守參將，一兵以技勇、資格皆應拔補馬糧，忽為人以賄得，大怒，思得參將而甘心焉。乃於朔日之夜，伏於武廟神座下待之，以參將是日必來拈香也。及黎明，見有一三品頂戴者跪拜神前，突出刺之而斃。諦視，乃知府，非參將也。須臾參將至，乃執而置諸法。
　　至庚午秋，又有張文祥刺馬新貽事。
　　馬新貽，字谷山，山東荷澤人，世為天方教，由進士分發安徽即用知縣。
　　咸豐間，皖北一帶粵捻交訌，馬以署合肥縣失守革職，帶罪立功，唐中丞委辦廬州各鄉團練。一日，與捻戰而敗，被擒，擒之者即張文祥也。文祥本有反正意，優禮馬，且引其同類曹二虎、石錦標與馬深相結納，四人結為兄弟。與馬約，縱之歸，請求大府招降其眾。
　　馬歸為中丞言，允之，張、曹、石三人遂皆投誠。大府乃檄馬選降眾設山字二營，令馬統之，張、曹、石皆為營哨官矣。
　　至同治四年，喬勤恪撫皖時，馬已瀳升至安徽布政，駐省城，兼營務處。抵任後，山字營遣散，張、曹、石皆隨之藩司任，各得差委，甚相得也。無何，曹二虎眷屬至，遂居藩置內。
　　時張已微窺馬意漸薄，大有不屑同群之意，勸曹勿接眷，曹不聽。曹妻既居署中，不能不謁見馬夫人。馬見曹妻，豔之，竟誘與通。又以曹在家，不能暢所欲為，遂使曹頻出短差，皆優美。久之，醜聲四播。
　　文祥知之以告，曹不信。繼聞人言嘖嘖，乃大怒，欲殺妻。文祥止之曰：「殺奸須雙，若止殺妻，須抵償，不如因而贈之，以全交情。」曹首肯，乘間言於馬。馬大怒，謂污衊大僚，痛加申斥。曹出語張，張曰：「禍不遠矣，不如遠引為是。」曹不能決。
　　忽一日，馬檄曹赴壽春鎮署請領軍火。時壽春鎮總兵為徐鷷，字心泉，懷寧人也。喬勤恪大營駐壽州南關外，徐為總營務處。曹得檄甚喜，欣然就道。文祥謂錦標曰：「曹某此去，途中恐有不測，我與若須送之。」蓋防其中途被刺也。於是三人同行。
　　至壽州，無他變。石笑之，謂張多疑，張亦爽然若失。及投文鎮轅謁見，忽中軍官持令箭下，喝綁通匪賊曹二虎。曹大驚，方欲致辯，徐總兵亦戎裝出。曹大聲呼冤，徐曰：「馬大人委爾動身後，即有人告爾通捻，欲以軍火接濟捻匪，已有文來，令即以軍法從事，無多言。」遂引至市曹斬之。
　　張跌足大慟，謂石曰：「此仇必報，我與爾須任之。」石沉吟。張又曰：「爾非朋友，我一人任之可也。」曹既死，張、石收其屍藁葬訖，遂分道去，不知何往。
　　至九年，李慶翱為山西臬司，統水陸各軍防河，駐軍河津縣。石錦標為李之先鋒官，已保至參將矣。一日，委石稽查沿河水師各營，凡十一營營官公宴石於河上，忽有大令至，調石回，謂有江督關文逮石至兩江對案云云。蓋張文祥之難作矣。
　　時馬新貽方督兩江，督署尚未重建，借首府署駐節。署旁有箭道，每月課將弁於此。馬被刺之日，正在閱課，甫下座，忽有一遞呈呼冤者，文祥乘此突出刺之，入馬左脅，刀未拔出，傷口亦無血。方喧嚷間，馬回首見張曰：「是爾耶！」復回顧左右曰：「不要難為他。」遂倒地，舁回臥室遂死。
　　張既刺馬，矗立不少動。時眾兵方執呼冤者拷訊，文祥大呼曰：「毋冤他人，刺馬者我也。我願已遂，我決不逃。」於是司道府縣聞風皆至，藩司梅啟照命發交上元縣收禁。時道府為孫雲錦，上元縣令張開祁、江寧令蕭某即於上元署中同訊。餘等皆在屏後竊聽。文祥上堂，原原本本如數家珍。兩令相對眙咢，莫敢錄供通詳。
　　次日，商於梅啟照，梅曰：「不便直敘。須令改供浙江海盜，挾仇報復。」張不肯。其後種種酷刑，皆逼令改供，非無供也。張又云：「自曹被殺後，我暗中隨馬數年，以精鋼製匕首二，用毒藥淬之，每夜人靜，疊牛皮四五層以刃貫之，初不能入，二年，五層牛皮一刃而洞穿矣，蓋防其冬日著重裘也。馬為浙撫時，曾一遇於城隍山，護從甚眾，不能下手，至今乃遂志耳。」
　　梅言於護督，以海盜入告。護督者，將軍魁玉也。奏入，朝命鄭敦謹為查辦大臣。鄭未來之先，朝命漕督張之萬就近查辦，張不敢問，託故回任，乃改命鄭也。相傳張奉命後，自淮來寧，一日，舟泊瓜州，欲登岸如廁，以小隊二百持械圍護之，時人傳為笑談。鄭至江寧，張之供仍如在上元時，一字不改。鄭無如何，乃徇眾官之請，以海盜挾仇定案。
　　司官有顏姓者，於讞定後棄官而歸，鄭亦引疾去。其年為同治九年庚午鄉試之年，馬死之日在七月下旬，正上下江學使者錄遺極忙時也。次日，上江學使殷兆鏞考貢監場，題為《若刺褐夫》，諸生嘩然，相率請示如何領題。殷沉吟曰：「不用領題，不用領題。」又次日補考，題為《傷人乎》，蓋皆謔而虐矣。
　　馬死後數日，署中一妾自縊，並未棺斂，密埋於後園中，即曹妻也。時上海戲園編出《刺馬傳》全本，皖撫英翰聞之，亟函請上海道塗宗瀛出示禁止，並為馬請祠請諡，鋪張馬之功幾與曾、胡埒，裕庚手筆也。英與馬同官安徽，有休戚相關之誼雲。厥後喬勤恪有七律詠其事，末二句云：「群公章奏分明在，不及歌場獨寫真。」
　　案既定，決張文祥於金陵之小營，馬四親自監斬。馬四者，新貽之弟，浙江候補知縣也。定製一刀一鉤，命劊子以鉤鉤肉而碎割之，自辰至未始割畢，剖腹挖心而致祭焉。文祥始終未一呼號也。子一，閹割發黑龍江為奴。石錦標亦革職遣戍。案既結，馬四後至浙江，為眾指摘，上官亦不禮之，鬱鬱死。新貽既葬數年，河決荷澤，墓為水所沖塌。無子。天之報施固不爽耶。
　　潘文勤公長刑部時，有婦人訴其夫強姦者。文勤曰：「是必有姦夫教之，欲以法死其夫也。」蓋清律載，夫與婦為非法交者，兩相情願以和姦論，若婦不肯而夫用強，則照強姦論。然有律而無案。誠以閨闈之中，事屬曖味，孰知之而孰發之哉。故文勤一見即知有唆使之人，嚴鞠，果然，遂並唆者而治罪焉。
　　此吳江范瑞軒比部為予言，潘文勤門生也。
　　因憶道光中葉，桐城方寶慶掌刑部秋審處，有告室女與表弟通姦者，驗之處女也，然形跡實可疑。堂上將釋之矣，方命承審官曰：「可驗其後庭。」驗之，非完璧，乃以非法淫定姦夫罪，而判女折贖罰鍰。合署稱神明焉。女歸，自縊死，男聞亦自盡於獄。
　　蓋此女極愛其表弟，而幼已字人，表弟亦訂婚，不得偕婚媾，遂於無可聯合之中，而相愛焉。又不忍以破甑貽夫羞，此亦可謂發乎情止乎禮義矣。若我為刑官，即明知而故昧可也，何必逞此精明而傷人命哉！
　　方後授福建漳州知府，以墨敗，三子皆流落以死，無後，妻於咸豐季年亦餓死。人以為谿刻之報。光稷甫侍御雲。
　　咸豐戊午科順天鄉試大獄，伏法者正考官大學士柏葰、同考溥安、士子平齡等，又場外傳遞之程某，而遣戍革職者不知凡幾。原參御史孟傳金，初固不料如是之嚴懲也。
　　蓋自道光以來，凡士子來京應試，遇同鄉京官之考差者，必向之索關節，謂之條子。不必一定為利，亦有為收門生計者，亦有博延攬人才名者。若不向之索條子，則其人必見怪，以為此士瞧不起我，因而存芥蒂者有之。故熱中之士，亦樂得乞條子也。此風已久，昌言無忌，恬不為怪。及戊午事起，而此風遂絕。
　　事後，執政諸大老皆覺殺人太多，追咎孟御史多事，遂摭他事發回原衙門。自是科場嚴肅者十年。己未會試，奉待旨加倍嚴搜，片紙隻字皆不敢挾入。光稷甫侍御即此科中式者，為予言。
　　至同治改元，慈禧秉政，博寬大之名，凡派搜檢之王大臣請訓時，必諭之曰：「勤慎當差，莫要多事。」即隱示以勿搜也。而士子之懷挾，直可設一絕大書肆矣。
　　至同治庚午科，江寧有劉汝霖者，時文高手也，為人代作而中。嗣是每科富貴子弟皆劉之生計矣，劉成進士始已。繼起者為陳光宇，為周鉞，皆江寧槍手之卓卓者，所代中不知凡幾。陳入翰林後，竟因此永不准考差，周後亦分發河南知府。繼陳、周而起者無數矣，直至停科舉之日止。
　　蓋江南一闈，行賄於考官者尚無其人，惟代作者實繁有徒。北闈自光緒改元後，此風亦盛，初猶鄉試為之，繼乃會試亦分然為之。戊戌會試，有寶應劉某者以一人而中三進士，且得一會元，執政知之，廷試時會元與劉皆抑至三甲，會元用中書，劉用主事。二人書法皆佳，皆可得翰林者也，當道不敢興大獄，聊示薄懲而已。至湖南主考楊泰亨、陝西主考周錫恩、浙江主考費念慈大張旗鼓出賣舉人，更卑卑不足道矣。
　　此科場氣運之所以終，而國之所以亡也。
　　浙之上虞縣有土娼葛畢氏者，葛品蓮之妻也，豔名噪一時。縣令劉某之子昵焉，邑諸生楊乃武亦昵焉。楊固虎而冠者，邑人皆畏之，劉之子更嫉之。
　　楊欲娶葛為妾，葛曰：「俟爾今科中式則從爾。」榜發，楊果雋，謂葛曰：「今可如願矣。」葛曰：「前言戲之耳，吾有夫在，不能自主也。」楊曰：「是何傷？」正言間，劉子至，聞楊語，返身去。楊聞有人來，亦去。
　　次日而葛夫中毒死矣，報官請驗，縣令遣典史攜忤作往，草草驗訖。聞楊有納妾語，即逮楊，訊不承。令怒，詳革舉人，刑訊終不服。遂繫楊、葛於獄，延至四年之久。每更一官，楊必具辯狀，皆不直楊，然又無左證，而劉令子又死福星輪船之難，浙之大吏將以楊定讞抵罪，而坐葛以謀死親夫矣。
　　會有某國公使在總署宣言：「貴國刑獄，不過如楊乃武案含糊了結耳。」恭親王聞之，立命提全案至京，發刑部嚴訊。原審之劉令、葛品蓮之屍棺，皆提至京。及開棺檢驗，見屍有白鬚，且以絲棉包裹，兩手指甲皆修潔，既不類窶人子，又非少年，又無毒斃痕跡。訊劉，劉亦無從置對，蓋始終未見屍也。於是劉遣戍，楊、葛皆釋放，案遂結。
　　此案到京之日，刑部署中觀者如堵牆，幾無插足地。陸確齋比部，江西司司員也，亦往觀。據雲葛氏肥白，頗有風致雲。葛出後，削髮為尼。楊則不知所之。
　　或雲當劉子聞楊語時，即潛以毒置葛品蓮茶甌中，品蓮飲之致死；或又曰劉子常攜毒，備覬便毒楊者，未知孰是。要之劉子之死於海，似有天道。楊雖非佳士，此案似非所為。又聞楊每於供詞畫押時，以「屈打成招」四字編為花押書之。吾以為楊必有隱匿，冥冥中特藉此以懲之耳。
　　光緒元年，上海招商局以福星輪船載海運糧米赴津，附舟者江浙海運委員三十餘人，又搭客數十人。
　　行至黑水洋，遇大霧，適迎面一船來，未及避，被撞而沉。時當半夜，全船之人皆已寢，遂及於難。
　　委員中有一滿人者，將自蘇起程時，夢有人持一文牘示之，大書「水府」二字於牘面，雲有公事相邀會議。醒即言於人，以為不祥，將改由陸行，聞者嗤之。其人亦以為夢境無足憑，遂至滬附福星而死。此滿人予尚至其家為人致賻金焉，今忘其名矣。中國鬼神之說甚不可解。
　　又有一林姓者，亦海運委員也，動身之日，已薄暮矣，一犬橫臥於大門外，林未之見，誤踹犬身，傾跌傷足，不能行，改期焉，竟免於難，莫謂此中無天道焉。
　　今京師之琉璃廠乃前明官窯製琉璃瓦之地，基址尚存。在元為海王村。清初尚不繁盛，至乾隆間始成市肆。凡骨董、書籍、字畫、碑帖、南紙各肆，皆麇集於是，幾無他物焉。上至公卿，下至士子，莫不以此地為雅游而消遣歲月。加以每逢鄉會試放榜之前一日，又於此賣紅錄，應試者欲先睹為快，倍形擁擠。至每年正月初六起至十六日止，謂之開廠甸，合九城之地攤皆聚於廠之隙地，而東頭之火神廟，則珍寶、書畫、骨董陳列如山阜，王公、貴人、命婦、嬌娃車馬闐塞無插足地，十日乃止。此廠肆主人所以皆工應對、講酬酢，甚者讀書考據，以便與名人往還者不知凡幾，不似外省肆傭之語言無味面目可憎也。
　　予出入京師幾三十年，廠肆之人幾無不識予者，以予所知有數人焉。
　　有若琴師張春圃者，其志節高尚，已紀於前矣。
　　有若劉振卿者，山西太平縣人，傭於德寶齋骨董肆，晝則應酬交易，夜則手一編專攻金石之學，嘗著《化度寺碑圖考》，洋洋數千言，幾使翁北平無從置喙，皆信而有徵，非武斷也。
　　德寶齋主人李誠甫，亦山西太平人。肆始於咸豐季年，僅千金資本耳，李乃受友人之託而設者。其規矩之嚴肅，出納之不苟，三十年如一日，今則其肆已逾十萬金矣。誠甫能鑒別古彝器甚精，潘文勤、王文敏所蓄，大半皆出其手。誠甫卒，其猶子德宣繼之，亦如誠甫在日，猶蒸蒸日上也。
　　有若李雲從者，直隸故城人。幼習碑賈，長益肆力於考據。當光緒初年，各衙門派員恭送玉牒至盛京，盛伯兮侍郎、王蓮生祭酒、端陶齋尚書，皆在其中。一日，夜宿某站，盛與王縱談碑版，端詢之，王奮然曰：「爾但知挾優飲酒耳，何足語此。」端拍案曰：「三年後再見！」及歸，遂訪廠肆之精於碑版者，得李雲從，朝夕討論，購宋明拓本無數，又購碑碣亦無數。其第一次所購，即郛休碑也，以五百金得之，羅列滿庭院，果不三年而遂負精鑒之名矣。雲從為潘文勤所賞識，有所售輒如數以償，故雲從得以揮霍十餘年，終以貧死。
　　至書肆主人於目錄之學，尤終身習之者也。光緒初，寶森堂之李雨亭，善成堂之饒某，其後又有李蘭甫、談篤生諸人，言及各朝書板、書式、著者、刻者，歷歷如數家珍，士大夫萬不能及焉。
　　又有袁回子者，江寧人。亦精於鑒別碑帖，某拓本多字，某拓本少字，背誦如流。
　　有若古泉劉者，父子皆以售古泉為業，其考據泉之種類，有出乎各家著錄之外者，惜文理不通，不能著述為可恨耳。
　　至博古齋主人祝某，鑑賞為咸、同間第一，人皆推重之。炳半聾時為予言。予生也晚，不及見此人矣。
　　及新學盛行，廠肆多雜售石印鉛板諸書、科學儀器之屬，而好古之士，日見寥寥。此種商業與此種人物，皆將成廣陵散矣。
　　世運升降盛衰之故，不其然哉，不其然哉！予深惜闤闠中有如是之人，而無人傳之也，因拉雜書之。
　　丹徒吳封翁啟，軍機章京臺朗、監察御史臺壽之父也。咸豐戊、己間，由京攜家僑居蘇州，翁時年七十餘，形貌魁梧，白鬚渥丹，性復伉爽，能飲健談，座客常滿。
　　日者有客自京來，翁觴之。客程姓，名堡，字鎮伯。先世亦丹徒人，惟堡官京師已三世矣。時以京曹截取道員發浙江，道出蘇州。年五十餘，無子女，僅攜老妻與一僕而已。居翁家數日，終日求寶刀名馬，翁笑之。程曰：「今粵寇未靖，浙與賊鄰，豈必無戰事？吾今往當請纓自效，與長槍大戟相周旋，不願以毛錐子露頭角也。」
　　迨至浙，未三月，賊襲杭，陷之。會提督張玉良援師至，即克復，前後僅三日也。而堡死矣。
　　先是，賊之來也，為徽寧之敗賊，僅三千餘人。堡所居去賊尚遠，聞賊入，大怒，髮衝冠，髯奮張，揮刀出門，擊殺數十百人，賊麇集交刃之，遂殞，妻亦自縊。其僕於賊去後，殮其夫婦，而至蘇述其狀於翁。翁大哭，設位祭之，且歸葬其櫬於祖籍焉。
　　嗟乎！堡一候補官耳，無守土之責，何必死？即不出殺賊，亦無人責以不義者，更何必死？而堡也則深以未酬其志，必欲殺賊以死，死忠義也。杭城既復，未聞當事有褒恤之者，是豈遺忘之耶？抑以死之無名，而不措意耶？
　　予嘗聞先君子言之甚詳，故特表而出之。

　　勝保，字克齋，滿州鑲藍旗人，以乙榜任國子監助教，轉翰林，開坊洊至侍郎，尚書銜太子少保而終。其居官事跡，載在國史，不必記。記其由皖豫入陝瑣事，皆聞之先君子者。先君子以咸豐十一年冬入勝保潁州戎幕，相從至河南至陝西，至同治二年春逮問而止。前後十六月中，所見甚夥，頗足記也。
　　豫有邢家寨者，附捻逆者也。寨主邢萬鈞，曾擄勝保弟恩保而污辱之。至是恩保為翼長，潁州圍解，乘勝攻克邢家寨，捕邢萬鈞並捕其妻妾子女，恩保令兵士於白晝污而斬之。又製一刀，銘曰「斬邢萬鈞之刀」，用以磔之而泄忿焉。及勝獲罪，恩亦遣戍黑龍江，久之無以為生，遂入馬賊黨，為將軍銘安捕斬之。
　　有張龍者，宿州人，亦捻首也。其妻曰劉三姑娘，美而勇，嘗披紅錦袍，插雙雉尾，乘駿馬舞雙刀，人莫敢敵。張龍有外寵，劉銜之次骨。勝知之，使人誘劉以為義女，劉感勝，遂刺殺龍以眾降。勝又慮人之多言也，以劉配部將某。勝敗，劉復暗結苗沛霖圖舉事，為蒙城知縣尹春霖所殺，並其夫斬之。
　　苗沛霖者，鳳陽諸生，性陰鷙慓悍，有兵略。以團練保衛功，洊至布政使銜四川川北道巴圖魯，又暗通粵寇洪秀全，封為秦王。夜郎自大，目無餘子，獨服膺勝保，執弟子禮甚恭。
　　偽英王陳玉成自安慶為曾忠襄所敗，全軍皆沒，窮無所歸，走鳳陽投苗。苗匿而不見，使其姪天慶縛獻於勝。時勝駐軍於河陝之交，得陳大喜，剋日親訊，盛設軍衛。陳立而不跪，大笑曰：「爾乃我手中敗將，尚靦然高坐以訊我乎！」因歷舉與勝交綏事。勝大慚，命囚之，鋪張入奏，冀行獻俘大典以矜其功。批答反斥其妄，並命就地正法。大失所望，遂切齒於曾氏矣。
　　陳之囚也，有精舍三椽，陳設皆備，環以木柵，兵守之。先君子與馮魯川、裕朗西皆往見。貌極秀美，長不逾中人，二目下皆有黑點，此「四眼狗」之稱所由來也。吐屬極風雅，熟讀歷代兵史，侃侃而談，旁若無人。裕舉賊中悍將以繩之，則曰：「皆非將才，惟馮雲山、石達開差可耳。我死，我朝不振矣。」無一語及私。迨伏誅，所上供詞皆裕手筆，非真也。陳妻絕美，勝納之，寵專房，隨軍次焉。
　　勝性豪侈，聲色狗馬皆酷嗜。生平慕年羹堯之為人，故收局亦如之。
　　勝每食必方丈，每餚必二器，食之甘，則曰以此賜文案某，蓋仿上方賜食之體也。然惟文案得與，他不得焉。一日者，先君子報謁某於他所，忽奉勝召，遂亟歸。勝曰：「大帥之文案，猶皇上之軍機，至尊貴至機密，不得與他員相往來者，爾何報謁之有？」
　　勝豪於飲，每食必傳文案一人侍宴。初，先君子與馮、裕皆常侍宴者，繼以先君子不能飲，遂命馮、裕以為常。一日，軍次同州境，忽謂文案諸員曰：「今午食韭黃甚佳，晚飧時與諸君共嘗之。」及就坐，詢韭黃，則棄其餘於臨潼矣。大怒，立斬庖人於席前，期明早必得。諸庖人大駭，飛馬往回二百餘里，取以進，其泰侈如此。
　　馮魯川，山西進士，由刑部郎簡放廬州知府，出京赴任，道由河南，勝奏留軍中司章奏。馮，端人也，高尚澹泊，不趨時習。一日，與勝言論不翕，決然捨去，恐面辭不得，留書別之。勝閱書大驚，亟命材官齎狐裘一襲、白金二百，飛騎追馮還，戒之曰：「如馮不歸，殺爾無赦。」並手書致馮，略曰：「計此書達左右時，公度韓侯嶺矣，此即『雪擁藍關馬不前』，昔退之咨嗟太息之地也。公於軍事雖非所長，然品望學問當代所重，所以拳拳於公者，以公之品學足以表率群倫也。」云云。馮得書即返，勝大慰。先君子私詢於馮曰：「公何以去而復返？」馮曰：「勝雖跋扈恣睢，然能重斯文，言亦出於至誠，可感也。」
　　勝之章奏往往自屬草，動輒曰「先皇帝曾獎臣以忠勇性成赤心報國」，蓋指咸豐間與英人戰八里橋事也；又曰「古語有云，閫以外將軍治之，非朝廷所能遙制」；又曰「漢周亞夫壁細柳時，軍中但聞將軍令，不聞天子詔」。此三語時時用之。意以為太后婦人，同治幼稚，恐其牽掣耳。而不知致死之由，即伏於此矣。
　　至西安日，入行臺，甫下輿，而冠上珊瑚珠忽不見，遍覓不得，識者已知為不祥矣。及事敗年餘，有人於地肆上以錢四百購得之，可詫也。
　　入陝後，各省督撫交章劾勝，有劾其貪財好色者，有劾其按兵不動者，有劾其軍中降眾雜出、漫無紀律者，惟河南巡撫嚴樹森一疏最刻毒，略曰：「回捻癬疥之患，粵寇亦不過肢體之患，惟勝保為腹心大患。觀其平日奏章，不臣之心已可概見。至其冒功侵餉、漁色害民，猶其餘事。」云云。相傳為桐城方宗誠手筆。是以慈禧震怒，立下逮問之旨，而獄成矣。
　　初，勝之至陝也，軍機處有密書至，屬其日內切勿上言觸怒，因廷議將以陝撫、甘督二者擇一簡任，俾專力於西北軍事。勝得書示文案諸員曰：「姑妄聽之。」逾數日無耗，又曰：「是或有變，不得不上言利害以要之。」眾勸稍緩不聽，乃自屬稿，略曰：「凡治軍非本省大吏則呼應不靈，即如官文、胡林翼、曾國藩、左宗棠等，皆以本省大吏治本省兵事，故事半而功倍。臣以客官辦西北軍務，協餉仰給於各省，又不能按數以濟，兵力不敷，又無從召募，以致事事竭蹷，難奏厥功。若欲使臣專顧西北，則非得一實缺封疆，不足集事。」
　　奏上，大受申飭，至謂該大臣跋扈情形，已可概見，不匝月而逮問矣。
　　勝之為欽差大臣也，與河、陝兩省巡撫皆硃筆札文，文案諸員嘗諫之，勝曰：「爾輩何知，欽差大臣者即昔之大將軍也。大將軍與督撫例用札，不以品級論也。」
　　在陝日，有駐防副都統高福者，出言頂撞，勝大怒呼杖，高福曰：「等二品耳，何得杖我？」勝曰：「我欽差大臣也，以軍法且可斬，何止杖！」立命杖二百逐之出。後之劾疏，高福亦其一也。又有德楞額者，初幫辦陝西軍務，亦副都統也。勝至劾去，降參領，俾統一軍壁黃河岸，德亦銜之。
　　逮問之旨密交多隆阿自齎，即代勝為欽差大臣者。至之日，勝方置酒高會，賓客滿座。有諜者報曰：「灞橋南忽增營壘三十餘座，不知誰何。」蓋橋之北為回逆所據也。須臾又報曰：「來者聞為將軍多隆阿也。」勝綽髯沉吟曰：「豈朝廷命多來受節制乎？若然，則不待營壘成即當入城進謁矣。姑飲酒，且聽之。」有登城見望者，而連營十餘里，刁斗森嚴，燈火相屬，寂無人聲。歸而相謂曰：「事不妙矣。」有潛行整裝待發者。
　　甫黎明，忽報多將軍至。將軍下馬，昂然入中門，手舉黃封，高呼曰：「勝保接旨。」勝失色，即設香案跪聽宣讀。讀畢，並問曰：「勝保遵旨否？」勝對曰：「遵旨。」多即命取關防至，驗畢，交一弁捧之。謂從官曰：「奉旨查抄，除文武僚屬外，皆發封記簿。」勝再三懇，多曰：「與爾八駝行李，其餘皆簿錄之。」當即摘去珊瑚頂孔雀翎，易素服待罪，遣兵百人守之。凡文武員弁兵卒役夫，皆遵旨投多軍矣。所不去者，幕中四人耳，一先君子，一馮魯川，一裕朗西，一丁友笙也。魯川尚作諧語曰：「諸君不觀降者乎？明日皆將傲我矣。」
　　勝於此驕容盡斂，淒然無色。平日庖人四十八人，僅存其二。紅旗小隊二百，並旗械皆不見，材官之便捷者皆亡去，所存者老僕三人，圉人二，皆勝官翰林時舊役也。是晚，即聞炮聲隆隆，徹夜不息。
　　次日黎明，人報灞橋克復，回壘皆掃平矣。即勝四十餘日所不能攻克者也。逾數日，文案舊員楊某，頭銜一新，欣欣然謂先君子曰：「克復灞橋保案，已得知府銜直隸州矣。公等不入多軍，真愚也。」一笑置之。
　　不數日，勝就道，例以鐵索纏輿槓，示鎖拿意。甫至河，德楞額截其輜重侍妾而去，勝訴於多，始返其輜重，而留其侍妾，謂人曰：「此陳玉成賊婦也，不得隨行。」勝亦無如何。
　　四人者，送至山西蒲州府，灑淚而別，勝猶人贈百金為舟車資也。於是四人遂分道矣，馮魯川往安徽赴任，裕朗西往江北寶應省親，丁友笙往河南，先君子由清江至泰州，攜予返上海。魯川，名志沂，山西代州人。朗西，名庚，漢軍正白旗人，原姓徐，父聯翰庭，曾為江蘇縣令。友笙，名憲錚，懷寧人，後不知所終。
　　勝至京，繫刑部獄，奉旨嚴訊，猶桀驁不馴，訊其河南姦淫案，答曰：「有之。河內李棠階、商城周祖培兩家婦人無老幼皆淫之。」周大怒，其後賜帛之命，皆周成之也。
　　是時周值樞府，李掌刑部，死之日，周監刑。勝曰：「勝保臨刑呼冤，乞代奏。」周曰：「聖意難回。」遂死之。勝有印章二，一曰「我戰則克」，一曰「十五入泮宮，二十入詞林，三十為大將」，皆生平得意事也。
　　當庚申年，文宗北狩，洋兵入京，和議成，議建總理衙門以治外交事。大宴各國洋使於禮部堂上，英使巴夏理首座。酒酣，勝笑謂巴曰：「今日和議已成，誓約已定，然兩軍究未分勝負也。今將與君會獵於郊外，勝負無與國事，第請與君之士戲耳，可乎？」巴大恐，乞恭親王和解之。勝大笑曰：「彼懼我矣。」蓋是時勝奉命總統各省援兵，位諸將帥上，當時援師至者十三萬，故巴恐也。
　　八里橋之戰，勝一生最得意事也。洋兵麇集，僧忠親王戰不利，大沽失守，近逼北塘。八里橋者，距北通州八里。洋兵欺我無人，長驅而入，至橋，勝扼之，炮彈破馬腹，頷受微傷，易馬與戰，卒敗洋兵。厥後和議易成，未受大累，未始非勝一戰之力也。當時勝裹創入見，故文宗獎之曰：「忠勇性成，赤心報國。」豈知此二語即長其傲，速其死哉。
　　當洋兵之焚圓明園也，珠玉珍寶皆掠去，獨書畫古玩棄而不顧。有土寇二百餘，掠所餘而遁。至中途，遇勝，聚而殲旃，盡得其所有。
　　簿錄京宅時，並其第皆賜兆公焉。兆公者，慈禧姊子，於穆宗為中表行也。同治季年，兆公之母死，居喪不哀，慈禧大怒，命盡室所有為皇老老焚之。皇老老者，即其姊之俗稱也，焚三日夜始竟。焚之時，命護軍統領率千人監視之，於是勝所得與歷年御賜物皆蕩然矣。聞勝所得者，有項墨林進呈之物數百種，他稱是亦書畫之浩劫哉。此事炳半聾見之，為予言。
　　勝一子海某為藍翎侍衛，以事遭斥，同治壬、癸間，飄泊至皖，英果敏憐之，為集資納同知，分安徽。英去，亦不知所終。
　　予隨侍先君子在皖南時，有揚州人馮繼昌者，曾在勝軍為文案小吏，後為皖北牧令，謂：「一日奉使至宿州，見旅舍有執泛掃役者，貌酷類勝，面亦半青色，密訪之，知其母少時曾一度侍勝寢。」蓋過境時，地方官所進之土妓也，而貴種淪為下賤矣。
　　故世之疵勝者，皆謂勝有應得之罪。惟曾文正有言：「勝克齋有克復保衛之功，無失地喪師之過，雖有私罪而無死罪。」人皆服其公允雲。
　　考勝所部惟雷正綰一軍二千人為官兵，其餘則苗沛霖萬人，宋景詩八百人，長槍會也，又山東大刀會千人，合之不滿五萬千人。苗軍之餓，沛霖自稱報效者；雷軍則就餉於陝者；其餘則或有或無，不能按時按數也。即如先君子在戎幕時，文牘所載皆號稱月二百金，實則月僅得六七千金耳。蓋各路協餉皆積欠，間有來者，必先盡勝揮霍，揮霍所餘，乃歸軍用耳。
　　一日者，方至同州，雷軍後至，猝遇賊伏，未及備，遂大敗，死傷枕藉。雷正綰痛哭入，求發恤賞，勝無以應。須臾負傷者累累舁至轅門下，徹夜呻吟，無過而問者。先君子謂人曰：「實令人慘不忍睹也。」
　　嗚呼！勝治軍如此，自奉又如此，焉得不敗？
　　就逮之次日，苗沛霖率所部返皖北而叛。宋景詩驟馬挺槍而來，哭拜於勝前曰：「沐恩不能終事公矣，世事尚有公道哉！」擲冠帶於階下，率八百人呼嘯而去，一渡河即大掠，後為宋慶所滅。大刀會亦返山東作亂。故曾國荃劾勝疏云：「勝保軍營，降眾雜出。」誠哉是言，未之誣也。
　　予嘗論勝之為人，瑕瑜互見，然瑕多而瑜少，是殆不學無術之故哉！然固一世之雄也。
　　苗沛霖之叛歸皖北也，皖豫之交響應者，大小一千六百餘寨，其中勝兵者不下四十萬人。有勸苗勾結張宗儒、任柱等大股捻逆直撲京津者，而苗逆必欲得蒙城為根據地，圍攻月餘不下，蓋縣令尹某深得民心，竭力守禦也。會僧忠親王援師至，內外夾擊，苗大敗潰。沛霖乘肩輿夜遁，有步卒二尾之曠野，殺苗割其首，將以獻王。
　　至中途，遇王萬青率兵巡緝至，驗其首信，遂受其降，匿二卒於營，至夜殺之，而以苗首級赴王師報功。王大喜，立賞萬金，翌日即專摺奏保提督黃馬褂、輕車都尉世職。
　　萬青家清淮，既思富且貴矣，不可不誇耀鄉里，遂乞假，以巨舟載金而歸。
　　將至家，忽瞪目變色，趨至鷁首，若與人撐拒狀，大呼曰：「莫捉！莫捉！我即去即去。我不合殺爾冒爾功，我知罪矣。」言畢噴血而死。其從者知其事，言於人，謂實二卒索命也。
　　異哉！豈中國真有鬼神哉？豈鬼真能為厲哉？西醫曰：「肝經熱血妄行，則生平惡跡皆現象。」是說也，然乎？否乎？然予必主為厲之說，可以警世人之為惡者。
　　裕庚，字朗西，本姓徐，為漢軍正白旗人。父聯某，字翰庭，道、咸間任江蘇縣令，君子人也。庚貌岐嶷，幼而聰穎，讀書十行並下，過目成誦。有譽庚於其父者，聯曰：「是兒聰穎自恃，不受範圍，愈貴顯愈不能保令名，吾料其必墮家聲，非福也。」太息而罷。
　　庚年十二即入國子監肄業。時勝保為滿助教，亟愛之，遂由官學生入泮。十四食餼，十六選優貢。累應鄉舉不第，遂就職州同，從勝保軍，甫逾弱冠耳。下筆千言，倚馬可待，縱橫跌宕有奇氣。凡奏報軍事，極鋪張揚厲之致，令閱者動目，故所至倒屣。
　　勝敗後，裕回江北省親，旋丁父艱。會馮魯川已由廬州知府權盧鳳道，隨巡撫喬勤恪駐壽州。馮與喬同年同鄉，又京師舊好，言聽計從。裕得馮汲引，入喬戎幕，司章奏，喬甚倚重之。
　　同治五年，喬調撫陝西，裕亦相從，已洊升知府矣。喬乞休，英果敏撫皖，又入英幕，而權勢愈盛。
　　甲戌歲杪，果敏擢廣督，裕以道員留廣東，事無大小，一決於裕，英惟畫諾而已。粵有二督之稱，其信任如此。
　　闈姓捐事起，英入奏，謂歲可益百萬，不待命下，即佈告舉行。巡撫張兆棟、將軍長善、都統果勒敏交章劾之，英、裕皆革職，未半年也。
　　英舉家返京，裕亦隨之。光緒三年，起英為烏魯木齊都統，期年卒於任。裕侘傺無聊。有言於李文忠者，謂裕才可用，遂至津，文忠眾人遇之。適劉銘傳授臺灣巡撫，延裕往，得開復知府，發湖北。時鄂督為張文襄，一見驚為奇才，歷畀沙市、漢口釐稅事，皆鄂省美任也。
　　復得道員，以明保送部，轉內閣侍讀學士。奉使法國，六年歸，升三品卿，而雙目瞽矣，以至於死。
　　裕妻前死，遺一子曰奎齡。妻婢鳳兒者，赤腳婢也，裕悅之，寵專房。繼又納京師妓，不容於鳳兒，服毒死。及罷官入都，邂逅一洋妓，實洋父華母所生也。
　　洋妓者，家上海，有所歡入京，追蹤覓之不得，乃遇裕，納之。鳳兒不忿，而洋妓陰狠，能以術使裕絕鳳兒且凌虐之。鳳兒不堪其虐，亦自經。於是洋妓以為莫予毒也已，與裕約，不得再納妾，不得再有外遇，氣日張，權日重，玩裕於股掌之上，而服從終身焉。
　　久之立為繼室，逼奎齡夫婦母之。奎齡不從，逃之蕪湖，匿縣令鄒雋之署中。雋之即清末外務部尚書鄒嘉來之父也。無何病死，鄒為之殮。
　　奎齡妻為覺羅續慶女，締姻時，續方為潁州守。續無子，僅一女，甚鍾愛，嫁後，續夫婦相繼亡。及奎齡逃，洋妓遂褫其婦之衣飾，斥為爨婢，婦不從，鞭之。裕偶緩頰，則誣以新臺之恥。久之，裕亦與之俱化，而朝夕鞭撻矣。裕之鄰為英教士居，常聞呼號之慘，得其情，甚怒，將與理論經，始稍稍斂其鋒，然續女亦傷重死矣。
　　當洋妓之奔裕也，攜一子，小字羊哥，即上海所歡之種也。繼又為裕生一子二女，裕更視為天上人矣。洋妓固有才，凡英、法語言文字及外國音樂技藝皆能之。
　　二女既長，亦工語言文字之學，嘗夤緣入宮為通譯，西國命婦之覲慈禧者，皆二女為傳言，以故勢傾中外。會有外國女畫師者，慈禧命其繪油像甚肖，將酬以資。畫師以其為太后也，不索值。而二女竟中飽八萬金。未幾為慈禧所聞，逐之出宮，乃之津之滬，廣交遊，開跳舞會，泰西之巨商皆與往來。
　　二子名勛齡、馨齡，皆入資為道員，馨分湖北，勛分江南，皆為端忠敏所擯，不知所往。及裕庚死，洋妓率其二女流寓上海有年，今不知所終，或曰隨洋人至歐洲矣。
　　語云：「知子莫若父。」觀裕庚之結局，而聯翰庭之言驗矣。
　　皖撫喬勤恪公駐軍壽州時，上元宗湘文太守源瀚薦一人來，曰劉傳楨。宗之未仕浙也，曾從事江北糧臺，勤恪時為兩淮運使，管糧臺事，駐泰州，倚宗為左右手。劉之來即委內署文案，劉不能文，不稱職，以宗薦故耳。
　　劉時年二十餘，美豐儀，衣幍蘊藉，風流自賞。馮魯川嘲之雲「顧影翩翩劉太守」，即指傳楨也。劉雖年少，已知府用直隸州矣。既入幕，見裕庚為喬所重，深相結納，師事之，率妻子與裕同居，裕亦不吝教誨，年餘，居然能為公牘文字，即書法亦酷似，其小有才如此。繼知先君子與馮魯川皆裕舊侶，亦過從甚密，厚貌深情，人皆不以為忤。
　　考其官之由來，則得之豫勝營。豫勝營者，李世忠歸誠後所統之軍，皆降眾也。劉入營後不一年，由白丁而至四品官孔雀翎。或曰李豔其貌，將以官為餌而龍陽之。劉微窺其意不善，遂託故而逃，投勤恪也。
　　迨勤恪入陝，繼之者為英果敏，劉大見信用，管捐輸釐金諸要職，亦三品銜記名道矣。
　　同治庚、辛間，揚州捐輸分局亦劉所轄也，故時來揚，藉稽核公事為名為治游計。一日者遇李世忠於青樓，劉莊客對之，李笑曰：「爾勿作態，爾忘在營時為我提虎子邪？」劉大恨次骨，從此不敢與李相見。
　　在揚州以八百金購一小家女，年華碧玉，楚楚動人。畏人多言，不敢以捐局為金屋，攜至炮艇中設陽臺焉。於是鬢影衣香掩映於長槍大戟間矣。
　　劉時駐蕪湖管皖南釐政，歲必數遊揚州以為常。無何，英果敏丁外艱。滿大員例持服百日即視事，惟果敏父沒於京，須奔喪回旗守制，遂陳請半歲假。當是時，議所以護撫印者。故事，惟布政合格。時布政為張兆棟，按察為裕祿，兆棟孤介不與諸人洽，而裕祿則與劉傳楨、裕庚皆結為兄弟，情好甚密，劉乃與裕庚謀，慫慂果敏奏請裕祿護撫印。既捨布政而取按察，則疏中於張不能無微詞，兆棟深銜之，粵東惡感，蓋根於此矣。假滿，英回皖，張亦擢廣撫去，裕祿則坐升布政。
　　同治甲戌冬，果敏擢粵督，裕祿又坐升皖撫。傳楨、裕庚皆為果敏所奏調。裕庚隨果敏先行，傳楨有未了事，約後期。不意次年五月，因擅開闈姓捐，英、裕皆劾革矣。於是傳楨仍留皖，信用如故。繼而權安廬鳳潁等道，駸駸乎將膺簡命而大用焉。
　　數年，裕祿擢鄂督，傳楨自以為皖中老吏，新撫必倚重，忽為御史所糾，奉旨命江督查辦。勘云：「劉傳楨有奔走肆應之才，無監守臨民之器。」降通判，賦閒年餘，夤緣李文忠，得管淮軍支應，駐金陵，於是舊院笙歌，秦淮風月，朝朝暮暮，老死於是間焉。
　　李世忠之罷官閒居也，以演劇博簺為樂，蓄優伶數十人，往來於長江商埠博纏頭資。又於安慶居宅設博局為囊家，賭甚豪，勝負常巨萬，貴遊子弟趨之若鶩。有吳通判弟某者，與博徒齟齬，為眾毆辱，傷其臂，數日死，吳固不敢與李敵，又不甘隱忍，姑控於巡撫取進止。
　　裕祿受其詞，意不決。傳楨進曰：「李世忠怙惡不悛，屢奉亞懲之旨，猶不知斂跡，今又以賭博釀人命，當據實上陳，勿迴護。」裕即命傳楨屬草。奏上，奉旨就地正法，以除後患，遂斬世忠於中軍參將署前。劉之疏稿蓋引用曾文正受降時語，有云：「該逆雖已投城，其心叵測。嗣後各督撫當隨時察看，如果有不安分之處，一面奏聞，一面即行正法。」李之死，即死此數語也。不然，以優柔無識之裕祿，安敢死李世忠哉！非劉之銜恨，又誰憶二十年前之曾疏而引之哉！謂李之死，死於劉也可，死於文正也亦可。李世忠初名兆壽，亦賊中偽王也。投誠後改今名。
　　劉傳楨，字文楠，江南上元人，家世微賤，至傳楨始以斜封貴。子二，長名家怡，捐納湖北知州，為瑞澂劾罷。次某，夤緣入泮，發放時，以衣冠不整為學使者戒飭。傳楨死，家居蘇州，今式微矣。
　　二十年優孟衣冠，居然富貴，槐柯一夢，不堪回首當年。吾猶為傳楨幸也。
　　傳楨有母弟曰傳林，幼失教，長傲飾非，好昵群小，偽為神經病，以抵觸正人。傳楨有客曰姚伯平者，桐城惜抱翁後也，好作諧語。傳林妻醜，見婦人有微姿者輒羨之，於是修容飾貌，冀有所媚。伯平戲謂曰：「爾欲為紅樓之寶玉乎？」傳林聞，初亦不覺，繼忽怒曰：「寶玉曾盜王熙鳳，豈隱刺我盜嫂耶！吾必撲殺此獠。」紛呶竟日，闔局如沸，終使伯平謝過而後已。此在蕪湖事也。
　　傳楨自以得官不正，必欲傳林博一第以光門閭，然傳林亦小有才，詩詞駢體皆可觀，獨八股不能就範。忽於光緒己卯捷南榜，人皆異之。後以通判官廣東，遇麻瘋女，幾死。補廣州通判，通省第一缺也。補十年始得蒞任，一年即被劾歸，然宦囊累巨萬矣。後不知所終。
　　馮志沂，字述仲，亦字魯川，山西代州人。中道光乙未舉人，丙申進士，分邢曹。篤行好學，手不釋卷，於刑律尤有心得。主秋審十餘年，以京察一等授安徽廬州知府。生平於財帛不苟取，聲色無所好。古文私淑惜抱，以上元梅伯言為師，以仁和邵位西、洪洞董研樵、平定張石洲、滿州慶伯蒼為友，皆當時攻經學、肆力於詩古文詞者。
　　及出都，為勝保奏留軍中司奏牘。勝之治軍也，所至無壁矣，兵士皆散處民間，從官皆購良馬留不虞，蓋賊蹤飈忽無定，一聞警，則騎而馳耳。公獨無馬，一帷車，老騾駕之；一牛車，載行李書笥而已。嘗謂人曰：「吾不善騎，設有警，墮馬而死，不如死賊之為愈也。」
　　與人交，無城府，性情相契，則肝膽共之。豪於飲，善詼諧。備兵廬鳳時，隨巡撫駐壽州，署中不攜眷屬，惟以座客常滿樽酒不空為樂。喬勤恪重其資望，凡捐輸營務報銷皆命公總之，此在他人歲入且巨萬，公但稽核公事而已，羨餘皆涓滴歸庫。人曰：「公則清矣，其於後任何？」公曰：「吾不能預為後任作馬牛也。」
　　同治乙丑夏，雉河告警，捻逆已渡渦，將逼壽州，大軍戒嚴，勤恪督師移駐南關外。剌史施照，良吏也，有應變才，檄鄉兵運糧入城，為守禦計，詣公請登陴聽號令，公曰：「吾於軍事未嘗學問，姑從君往，遠眺八公山色可也。一切佈置君主之，勿以我為上官而奉命也。」
　　於是，攜良醞一巨甕，墨汁一盂，紙筆稱是，書若干卷。人曰：「登城守禦武事耳，焉用是為？」公曰：「我不嫻軍旅事，終日據城樓何所事，不如仍以讀書作字消遣也。」人曰：「賊至奈何？」公曰：「賊果至即不飲酒、不讀書、不作字，又奈何！既為守土官，城亡與亡耳，我決不學晏端書守揚州，矢遁也。」言罷大笑。
　　既而大雨數晝夜，城不沒者三，渡舟抵雉堞上下。賊無舟不得至，又不能持久，遂退。公曰：「此所謂一水賢於十萬師也。」
　　有鹽城人孫某者，以鄉團功得縣丞，發安徽，挾吳清惠書投勤恪，留之軍中供奔走。孫自謂工詩，聞公有文名，挾一卷就正。予時居公署，受業於公。是日，見公面客，捧一巨冊，作驚駭狀，大異之。客去，公手一冊至曰：「諸公盍觀奇文乎？」及揭視，皆轟堂，公亦忍俊不禁。蓋其詩有「札飭軍功加六品，借印申詳記宿州」等句，如此甚夥。公曰：「彼欲我題，何以落筆？」既而曰：「有之矣。」遂書曰：「讀大著五體投地，佩服之至，反覆吟誦，不覺毛骨之中，悚出一然。」眾又大笑。其風趣如此。
　　一日，會食時，有勸之迎夫人者，公曰：「內子來，諸公皆將走避矣。」眾問故，公曰：「內子身長一丈，腰大十圍，拳如巨缽，赤髮黑面，聲若驢鳴，那得不怕？」眾大笑。蓋公娶郝氏，同里武世家也，父武進士，兄武狀元，夫人亦有赳赳之風。公通籍後，獨居京師，無姬侍，與夫人不相聞問者三十年矣。聞之公老僕雲，蓋奇悍也。
　　公事上接下，無諂無驕，人皆樂與相近，僚屬進見無拘束。遇文士則尤加禮。合肥徐毅甫、王謙齋皆博雅士也，二人至，必設酒食，酒酣，必爭論不休。一日者，謙齋誤引《西洲曲》「單衫杏子紅」為「黃」，又引上句為「海水搖空碧」，公大笑曰：「此二句不連屬，『紅』不應作『黃』，罰無算爵。」勤恪嘗羨曰：「公齋中乃常有文酒之宴，我則軍書旁午，俗不可耐矣。」
　　項城袁文誠過臨淮，遣人以卷子索勤恪題詠，乃明季李湘君桃花扇真跡也。扇作聚頭式，但餘枝梗而已，血點桃花，久已澌滅，僅餘鉤廊。後幅長二丈餘，歷順治至同治八朝名人題詠迨遍。勤恪命公詠之，公曰：「言為前人所盡。」但署觀款以歸之。予時年尚幼，寶物在前不知玩覽，可惜也。侯與袁世為婚姻，故此卷藏袁氏，今不知存否？
　　公有客陳少塘者，故人楊見山所薦，斗筲也，能以小忠小信動人。公委司度支，大肆侵蝕，公知之。或勸公逐陳，公曰：「見山端人，且不得意，吾不忍拂見山耳，且吾酒皆陳所掌，但能不竊吾酒足矣，財何足論？」公嘗曰：「吾生平無他長，惟司文柄掌刑條或稱職，乃終身不得衡文，誠恨恨。」又權皖臬，平反冤獄無數，有頌其積陰功者，公笑曰：「吾無子，留陰功與誰？或天不靳吾年，俾吾多飲可耳。」
　　同治丙寅，授皖南道。丁卯四月，以酒病卒，年五十七。身後惟餘俸錢數百金，藏書數十笥而已。曾文正為之理其喪焉。後之為皖南道者，無不滿載而歸也。
　　公清廉出天性，非矯飾者比，尤恨錙銖必較之輩，以為精刻非國家之福。誠哉名言！
　　公官京曹時，頗嗜碑版書畫，及分巡廬鳳，則絕口不談。一日，有屬吏以宋拓某碑獻者，匣以文梓，裹以古錦，公亟命還之。先君子曰：「何不一啟視？」公曰：「一見則不能還矣。此著名之物，不啟視，尚可以贗本自解，若果真而精者，我又安忍不受乎？受則為彼用矣。不見可欲，其心不亂，故不如不見為妙。」卒不受。
　　公衣履樸質，除古書佳帖外，無值錢物。予時初學書，公顧而善之，教以用筆與臨摹之法，謂他日必成名家。迄今將五十年，言猶在耳，惜公不得見矣。公手書黃庭小楷一冊贈予，甚精妙，予居公署二年，得公書最多也。
　　公雖膺甲榜官司道，而用非所學，常鬱鬱不得志，讀其詩，可知其大概矣。
　　公貌清冷，長不滿五尺，口能容拳，酒酣輒引以為笑。每飯必飲，每飲必健談。公嘗曰：「吾幼失怙恃，不逮事親，君門萬里，不敢仰望，終鮮兄弟，夫婦失歡。平生所樂，惟友朋之聚耳。」有問公何以無子者，公曰：「吾十七歲時，坐書齋手淫，適一貓驟撲吾肩，一驚而縮，終身不癒。此不孝之罪，百身莫贖也。」
　　公著有《微尚齋詩》五卷，文一卷，皆已梓行，公牘若干卷未刻。身後書籍字畫衣物，皆為其族子馮焯號笠尉者將去。
　　予自有知識以來，所見文人學士達官貴人商賈負版之徒，其中才能傑出，性情伉爽者，頗不乏人，而揮金如土、不屑較錙銖者亦有之，惟口不言錢，不義不取，出納不吝，五十年來僅見公一人而已。豈不難哉！
　　同治間，有與公同姓名者，由大挑補安徽天長知縣。學使景其濬以供張不豐，齮齕之。馮以地瘠民貧對。景大怒。景門生路玉階，河南人，安徽已革知縣也，與馮故有隙，又從而媒孽之。馮已受債累，又不堪其辱，投淮河死。有三言絕命詩云：「吾遭毀，驚嚇死。路玉階，傷天理。七尺軀，亡淮水。」事後英果敏為景極力彌縫，馮冤終不得白。
　　公言晏端書矢遁事，乃晏為團練大臣時，守揚州，賊氛已逼，晏在城上思遁，忽曰：「吾內逼須如廁。」眾曰：「城隅即可。」晏曰：「吾非所習用者不適意。」匆匆下城出門去，不知所往。至今傳為笑談。
　　曾文正之東征也，以大學士兩江總督治軍於安慶，開幕府攬人才，封疆將帥出其門者甚夥，一時稱盛。有所謂「三聖七賢」者，則皆口孔孟、貌程朱，隱然以道學自命者。
　　池州進士楊長年者，亦道學派也，著《不動心說》上文正，文正閱竟，置幕府案頭。時中江李鴻裔亦在幕中，李為文正門人。楊說有「置之二八佳人之側，鴻爐大鼎之旁，此心皆可不動」雲，蓋有矜其詣力也。李閱竟大笑，即援筆批曰：「二八佳人側，鴻爐大鼎旁。此心皆不動，只要見中堂。」
　　至夜分，文正忽憶楊說，將裁答，命取至，閱李批，即問李曰：「爾知所謂名教乎？」李大懼，不敢答，惶恐見於面。文正曰：「爾毋然。爾須知我所謂名教者，彼以此為名，我即以此為教，奚抉其隱也。」人始知文正以道學箝若輩耳，非不知假道學者。
　　於是有桐城方某者，亦儼然附庸於曾門聖賢中矣。方某聞為植之先生東樹之族弟。先生得古文真傳，品亦高潔，與城中桂林望非一族。方某竊先生未刻之稿，游揚於公卿間，坐是享大名。初客吳竹如方伯所，有逾牆窺室女事。方伯善遣之，不暴其罪也。嗣是橐筆為諸侯客者十餘年。相傳客豫撫時，嚴樹森劾勝保一疏即出其手。及文正至皖，為所賞，延之幕府，執弟子禮焉，故與李文忠稱同門也。及文忠督畿輔，方某以知縣分直隸，補冀州屬之棗強知縣。
　　予累年奔走京師，與海王村書賈習。書賈多冀州人，能道方某德政甚詳晰。
　　有富室某獲賊送方某，乞嚴懲，方某曰：「爾失物乎？」曰：「幸未失，甫聞穴壁聲即擒之矣。」方某曰：「彼亦人子也，迫飢寒，始為此。本縣不德，不能以教化感吾民，吾甚慚。人非木石，未有不能感化者。爾姑將此人去，善待之，曉以大義，養其廉恥，飲食之，教誨之，為本縣代勞也可，慎毋以為賊也苛虐之。本縣將五日或十日一驗其感格否。」富室不得已，將賊去。賊聞方某語，至富室家，頓以賓客自居，稍不稱意，即曰：「官命爾何敢違？」富室無如何，又不敢縱之去，懼其驗也，乃輾轉賄以重金，始不問。從此無敢以竊物告者。
　　邑有少孀，無子女，有遺產千金，叔覬覦之，逼其嫁，不從，乃訟其不貞。方某逮孀至，謂之曰：「吾觀爾非不貞者，爾叔誠荒謬。然吾為爾計，日與惡叔居，亦防不勝防，設生他變，將奈何？」婦叩頭求保護。方某曰：「爾年少又無子女，按律應再醮。」婦曰：「醮則產為叔有矣。」方曰：「不然，產為爾所應有，叔不得奪也。」婦叩頭謝曰：「感公曉諭，願醮矣。」方稱善者再，回顧曰：「命縫工來。」指婦謂曰：「以此婦為爾妻，如何？」縫工睨婦微有姿，婦視縫工年相等，皆首肯。方曰：「佳哉！本縣為爾作冰上人。」即令當堂成禮，攜婦去。命隸卒至婦家，盡取所有至署中。明日縫工叩頭謝，並言及婦產，方曰：「爾得人矣，猶冀得財耶？何不知足乃爾。此金應入公家矣。」斥之退。縫工不敢言，婦亦懊喪而已。
　　一日，有省員至，方宴之，命行沽，乃薄劣無酒氣。方曰：「是沽者盜飲益以水耳。」沽者曰：「此間酒無不益以水者，非關盜飲也。」立簽提酒家來，責之曰：「凡人行事當以誠，誠即不欺之謂。爾以水為酒，欺人甚矣，且以冷水飲人豈不病？是乃以詐取財也，律宜重懲。」命將所蓄酒盡入官。酒家叩頭無算，願受罰。方曰：「罰爾若干為書院膏火，免爾罪。」乃已。
　　縣月有集，來者麇聚。方於是日以少許酒食款鄉之耆老於堂上，畢，出所著語錄若干冊遍給之，且曰：「此本縣心得之學，足裨教化，所值無多，爾曹可將去。按都圖散之，大有益於人心風俗也。」耆老以為贈也，稱謝而去。翌日檄諸里長等按戶收刊資，每冊若干，又獲金無算。
　　族弟雅南自故鄉來省兄，意有所白而未言。方一見，作大喜狀曰：「弟來甚善，我薄俸所得惟書數十笥耳，將齎歸以遺子孫，無可託者，弟來甚善，其為我護此以歸可乎？」
　　越日，集空篋數十於堂上，命僕隸具索綯以待。方躬自內室取書出，皆函以木，或以布，往來蹀躞數十百次。堂上下侍者皆見之，有憐其勞欲代之者，方呵之曰：「止。昔陶侃朝暮運百甓以習勞也，我書視甓輕矣，亦藉此習勞耳，何用爾為？」裝既竟，乃以繩嚴束之，即置之廓廡間，非特僕隸等不知中之所藏，即其弟亦茫然也。
　　至夜分，方妻密語雅南曰：「爾途中須加意，是中有白金萬也。」雅南大詫曰：「吾所見書耳，非金也。」妻曰：「不然，金即入書中，函穴書入二大錠百兩也。」雅南大駭，恐途中有變，不欲行。妻曰：「爾仍偽不知可也，苟有失，罪不在爾。我之所以詔爾者，俾途中少加意耳。」事乃泄。
　　故事，帝謁陵，直隸總督治馳道成，須親驗。是日，百官皆鵠立道旁，候文忠至。方亦列班中。文忠一見即握手道故，同步馳道上。文忠好詼諧，忽謂方曰：「爾官棗強有年矣，攫得金錢幾何？」方肅然對曰：「不敢欺，節衣縮食，已積俸金千，將寄歸，尚未有託也。」文忠曰：「可將來，我為爾齎去，我日有急足往來鄉里也。」方稱謝，即摸索靴中，以銀券進。文忠曰：「爾勿以贗鼎欺我，致我累也。」言罷大笑。道旁觀者數萬人，皆指曰：「冠珊瑚者，中堂也，冠銅者，方大令也。」皆嘖嘖驚為異焉。
　　久之，以循良第一薦，例須入覲。去官之日，鄉民數萬聚城下，具糞穢以待，將辱之，為新令吳傳紱所聞，急以敝輿舁方由他道遁，始免。方懼入都為言官持其短長，乞病歸。置良田數百頃，起第宅於安慶城中，又設巨肆於通衢以權子母。三十年前之寒素，一變而為富豪矣。迨方死，子孫猶坐享至今日也。
　　予既聞書賈語，詢之曰：「何邑人甘受其虐，竟無上訴者？」賈曰：「彼與中堂有舊，訟亦不得直，且無巨室與朝貴通，何敢也？」相與太息而罷。
　　棗強者，直隸第一美任也，有「銀南宮、金棗強」之謠。他人令此，歲可餘四萬金。方與文忠昵，既無餽遺之繁，又善掊克之術，更以道學蒙其面，所入當倍之，蒞棗五年，不下四十萬金矣。
　　方仍布衣蔬食敝車羸馬以為常。軍興以來，縣令皆有升階或四品或五品，無以素金為冠頂者。方則始終七品服也。
　　昔文正幕府人才輩出，軍旅吏治外，別為二派，一名士派，如獨山莫友芝郘亭、武昌張裕釗廉卿、中江李鴻裔梅生輩，皆風流儒雅以詩文名者；一道學派，如徽州何慎修子永、程鴻誥伯旉，六安塗宗瀛朗軒，望江倪文蔚豹岑，桐城甘紹盤愚亭及方某輩。然何管蘇州釐政三十年，弊絕風清，死無餘財，鴻誥以校官終，不求仕進，皆卓卓可風者。
　　若塗者以大挑知縣受文正知，奏簡江寧知府，不數年而蘇松道，而江藩，而豫撫，而鄂督，解組歸田，百萬之富矣。又為子納道員，分江蘇。宣統改元，以侍妾盜其黃金忿而歸。倪以編修授荊州守，荊故鄂之美任，亦洊至豫撫，兼河督，富亦百萬，有巨宅在江寧城中，亦為子納道員，分江蘇。子不才，受鴉片毒，不能事上，上官亦以其富家子置之。有黃金置篋中，子常枕之，不知中有金也。一日者為僕挾之去，不知所往，覓枕不得，始悟中有金焉。塗、倪之相類，選物者有意揶揄之者。甘令江蘇，累權繁劇，沽名之事亦為之，後以推諉命案為沈文肅劾免。一孫病不能為人，竟絕嗣。
　　京師諺云：「黃金無假，道學無真。」此之謂歟。

　　穆克登布者，字少若，荊州駐防滿州旗人，前江寧將軍魁玉之第七子。魁玉隨征粵寇有功，洊至專閫，死諡果肅，建專祠於鎮江，富為荊旗冠。湖北鄉試駐防中額二，什之八皆賄得，穆亦其一也。豐姿俊美，長身玉立，見者莫不以為善氣迎人，和藹可親，不知其陰險忌刻也。
　　以久經閱歷之歐陽霖，且墮其術中，況其他哉。初以道員至江南，劉忠誠蔑視之。穆與布政瑞璋善，瑞貪墨最著，為穆道地無效。歐之名曾文襄震之，劉忠誠亦器之，穆遂以媚瑞者媚歐，果一言重於九鼎，歐任善後事，不一年調管釐政。歐家揚州，母年九十餘，歐性孝，不欲久虧溫清，乞解釐政而就揚州堤工，堤工遠遜釐政也，並舉穆可當善後事，忠誠皆許之。未幾，穆亦管釐政，而歐巳丁內艱回籍矣。
　　穆初以歐薦得露頭角，既見歐所造漸不如己，又加以嚴責其子，恨之，遂浸疏，然猶未肆其傾軋之技也。人有以穆之詞氣語歐者，輒斥之。及服闋回江南，見穆子所為加劣，復言於穆，迫使嚴束之，毋為大吏聞。穆於是大恨。同官或有言其子惡者，穆皆以為歐之播揚，然其時歐固未有職司，無所用其排擠也。
　　會有謠傳通州張殿撰謇將條陳穆父子惡跡，屬言官糾之，穆大懼，遂乞退，忠誠許之，思釐政為歐舊任，仍委歐，穆又以為歐之陰謀。交替日，新舊令尹至不相見，歐亦未之覺也。未幾，剛毅來江南，搜括財賦，欲增釐稅。歐為民請命，拂剛意。穆遂密言：「歲可增緡錢三十萬，歐陽霖欲見好於民，而不顧國計，非忠也。」剛於是罷歐而任穆，而宿憾復矣。及剛去，復以民困苦狀白忠誠，以為剛逼之使然，其實萬無可增之理。忠誠本惡剛，頗然穆言，而不知穆之密言於剛也。
　　穆之再管釐政也，大肆貪婪，二子尤縱恣。奔走其門者，皆借風月為關說地。譚嗣同時已知府候補，挾貴人書求大勝關釐稅，穆嚴詞拒之。有唐光照者，以五千金賄穆子得之，譚一怒入都，致蹈康梁之禍，慘矣。穆且言於忠誠曰：「唐某以徐中堂書來，不敢不奉教。」徐中堂，徐郙也，穆在京師，曾執贄門下，人皆知之，託言於徐，使人不疑也。其狡如此。
　　有祿德者，亦荊州駐防旗人，進士也。家甚寒，以穆故，由部曹改知縣來江南，穆委之芒稻河、立法橋兩稅關，皆江北最優之地，更番六年，同僚莫不羨之。祿歎曰：「我僅清宿逋耳，若計六年所獲，當可贏十萬餘金，皆為鄴生、蜀生擲之花間矣。於取於攜，猶之外府。我與穆本為親故，又受其培植，何敢與較，傷哉！我浪得虛名耳。」祿未至儀徵令之前，在江寧為人言者。
　　鄴生文達、蜀生文錦，即穆之二子，皖人陳靜潭孝廉常以孽畜呼之者也。朱寶森、張景祐皆昵於孽畜，凡孽畜冶遊之地，如鎮江、如揚州、如金陵，所費皆二人任之，任情揮霍，一擲千金以為常。此歐陽霖所以自恨無知人之明也。
　　淮安稅關者，特簡內務府司縣為監督，已二百餘年矣。新政行，為外人所詬病，廷議改歸江督委員監收，比武昌、蕪湖例，部議以淮揚道淮安府按年輪直。穆夤緣總督，請加派監司一員專司之。蓋言道府皆有專責，恐不能兼顧，反滋流弊。奉諭允，即以穆當其任，於是者四年，皆相傳獲三十萬金也。乃起巨第於金陵，購物產土田於沿江繁盛之區，其他銀行鹽運皆有巨資，為江南監司中首富矣。權徐州兵備年餘，豐、碭之鴉片，亦存儲數千斤。革命軍起，金陵光復，穆所存鴉片擲道旁無數也。
　　歲丁酉，文錦以捉刀捷京兆，納知府發浙江，不二年，為言官劾罷，永不敘用。至宣統二年，文錦又復職請覲矣。朝廷黜陟無權，親貴苞苴有價，可歎哉！
　　穆初司釐政時，有韓某者，庸妄人也，管鏢捐事，上書言：「歲比不登，稅不足額，蒙允移善地感甚。茲上盈餘千金，願充公用」云云。穆批答嘉許之。未幾，又上言：「千金想蒙察收，久不見調，不知何故」云云。皆印文，非私函也。
　　第二次書至，時正歐陽霖再任受事之日，霖一見大詫之，觀前書更怒，曰：「安有苞苴橫行，居然形諸公牘者！安有正稅不足，而有盈餘者！」遂揭參革職。穆又謂霖揭其短，更恨之，及霖罷，遂與霖絕。辛亥八月，革命軍起，穆長兄札拉哈哩在鄂全家被劫，僅以身免。穆家江寧，亦率妻孥遁上海，城破之日，家盡毀，第宅為墟。或雲父子皆遁日本，不知所終。
　　炳成，字集之，五十後號半聾，以左耳重聽也。為清肇祖後，世貴顯。父桂昌，道光初為浙江糧道，擢寧紹臺道。以治戰艦不如期，為欽差賽尚阿所逼，自經死。伯父桂清，以都御史訊獄湖北道卒，諡文清。家雖貴而貧。
　　炳成幼好學，無貴介習，尤好金石書畫。童年見桐城吳康甫先生甚敬之。吳時年二十餘，為杭州府知事，炳從其習篆隸、識鐘鼎字、學篆刻。年既冠，遭家難，浙之人士憫桂昌清貧，醵二萬為賻，炳成遂奉母攜妻子還京師。以八旗貴冑浮薄無文采，不願與往還，而獨與漢人士相款洽。初居宣武門故第，極亭臺花木之勝，迨母沒，僅妻與子三人耳，又少僕從，遂貨其居，挾妻子賃居南城外龍樹院之東偏天倪閣。
　　炳之返自浙也，菅葬畢，不事生人產，又座客常滿，樽酒不空，有古瓷酒杯三百器，號三百杯齋，不數年，裘敝金盡矣。以蔭為都察院筆帖式，四十年不遷，鬱鬱以終。故事，戶部銀庫司員三年一更替，司庫一缺選各署資深之筆帖式為之，歲可贏千金。其族子某為某部筆帖式，資與炳埒，少數月耳，極力營謀不能得，而炳成適當選。炳不知其猶子之謀也，三年期滿始知之，盡舉所有以與猶子，弗顧也。人以是尤重炳。
　　炳狂傲，嘗蔑視上官，以為不足與語。國初故事，設有司屬與堂上論事久，得自挾坐具席地坐而言，此猶未入關時氈幕中舊習，而《會典》既未刪除，亦未聲明。一日者，炳故擇一長言之事，挾坐具懷《會典》以往見都憲，立談良久，忽設坐具坐於地。都憲大詫，將斥之，炳以《會典》進，都憲瞠目以視，而無如何，同僚咸以為玩世不恭也。
　　子年十五，晝夜課之讀，舉《十三經》皆背誦如流，猶以為未足，更以《國語》、《國策》、《史記》督責之。子不堪其苦，嘔血死，妻痛子亦殞，炳乃大悔。獨居龍樹院，踽踽涼涼，淒然寡歡，時止於光稷甫先生家。予初至京，即於先生家見之者也。
　　繪天倪閣圖冊以悼亡，遍徵題詠。其為人也，一介不取，故舊資以金，皆不受，歲入俸四十條金，不足，則鬻書畫以益之，雖至交如光，亦不受其尺絲寸縷也。
　　能飲健談，尤熟於國朝掌故。嘗言《品花寶鑑》小說，出於道光中葉，其時正隨父居杭州任所，著者挾貴人介紹，以稿本遍閱江浙諸大吏，所至以旬為限，獲金無算。其書中人有身見之者。華公子者，崇華岩，父名玉某，兩任戶部銀庫郎中，集資百餘萬，有園林在平則門外。華公子死，貧無以殮。徐子雲者，名錫某，六枝指，其園即在南下窪，名怡園也。田春航者，畢秋帆制府也。侯石翁者，袁子才太史也。史南湘，蔣苕生也。屈道翁，張船山也。孫亮功者，穆揚阿、慈安後之父，嗣徽、嗣元，即其二子四山、五山也。魏聘才者，常州朱宣初，即江浙時文八名家中朱雪塍之父也。蕭靜宣者，或曰江慎修也。梅學士，或曰鐵保也。奚十一者，孫爾淮之子，爾準時為兩廣總督也。潘其觀者，內城內興隆靴肆主人姓蘇也。梅子玉、杜琴言皆無其人，隱寓言二字之義。高品者，名陳森書，即著書之人也。伶人袁寶珠，則仍其姓名，雲南甘太史為之自盡者也。其餘諸伶皆原姓名，未改也。宏濟寺即興勝寺。金粟者，即桂竹蓀，曾權常州知府，遭吏議者也。其餘如王恂、顏仲清，皆隱當時名人，不可縷紀也。
　　又言《紅樓夢》一書，實隱國初宮闈事，非明珠納蘭成德之事也。其賅洽如此。
　　光緒丁、戊間，京師有歌舞妓厭風塵，欲擇人而事，一日於座上見炳，大悅，以為可偶，遂委身事之，生一子一女。子名增篸，年十三，亦畢《五經》並《爾雅》、《儀禮》皆成誦，為國子監官學生，凡旗生無與匹者，及壯年時，選護軍。
　　乙未予出京，遂與炳長別矣。其子自炳沒後，奉母遷居內城，遂不知所終。
　　炳好讀書，手不釋卷，凡有心得者輒手錄之，名之曰《我愛鈔》，積十餘年，得巨冊厚二尺許，沒時鬻藏書以殮，此手鈔者未知尚存否也。予時不在京，不能以重價易此，可惜也。
　　炳有一可笑事，其妾言於光妾者。炳性僻，不能與人同衾臥，每晚飯時，必使其妾遞戒指，如宮中遞膳牌例，若留侍，則留其戒指，事畢，即遣去，或天癸期則免遞。其可笑如此。光侍御為予言，皆不禁大噱。予戲曰：「此龍子龍孫法乳也。」因附志之。
　　懷寧有楊秉琦者，禮南學士秉璋之九弟也。幼隨兄官京師，從瑞安黃漱蘭學士體芳攻舉業。學士時文名家也，門牆甚眾。同時有廬江人章玕者，字蘊卿，富室子也，以資為戶部郎，亦負笈從黃游，與秉琦有戚誼，叔之，至相得。凡學士所改課作，彼此皆互相留稿，以資揣摩。
　　同治庚午科，秉琦恐兄入闈須迴避，乃出京就本省試。是科順天首題為「季氏使閔子騫為費宰」全章，黃曾改秉琦課作極佳，章玕攜入闈錄之，得中第十名，刻入闈墨。玕父恐秉琦揚其事，手千金贈之。久之，學士死。
　　秉琦屢試不第。其為人乖謬成性，好惡與人殊，妻死無子，遂隻身走金陵就章。
　　先是章捷後，同鄉皆訕笑之，龔引生比部竟於宴會時面誚焉。章恐為言官上聞興大獄，遂改道員，分江蘇。其時曾忠襄督兩江，章挾權貴書以往。未幾，遂得管籌防局務，金陵城中道員第一美差也。
　　當秉琦之造章也，謂章曰：「我貧而病，又無子，將就養於爾，爾當能奉我以終也。」章唯唯，竊怪之，然不敢慢，辟精室處之，飲食起居，事事維謹，少不遂意，則必呼章面責之，如父之訓子然。章有婢美，秉琦欲之，即遣事焉。
　　日者章自上海返，攜廣東藤椅入，甚精美，秉琦見之，命留其半。章曰：「此我購以奉帥者，叔愛之，當別購以進。」秉琦曰：「爾視我不如帥，何也？」章曰：「非帥以一紙與我，安得此美任？」秉琦曰：「我豈無一紙與爾耶！」章無言。如是將十年。
　　秉琦死，章為營喪葬焉。僕婢皆尤之曰：「主人徒多此一策耳，而遂受挾制終身，何為哉！」
　　有榜下知縣周某者，貴州人，以初抵省謁章，諛之曰：「職未第時，即熟讀觀察闈墨，誠名家也。」章以為誚己，大怒，變色而起，即傳呼送客。周惶懼不解，及出，詢之皖人，始知其故。自是僚屬無敢以文章頌章者。
　　清咸豐十一年，各國聯軍入京，文宗挾后妃等走熱河，未幾崩。及梓宮還京，那拉後遂斬戶部尚書宗室肅順於菜市。清祖制，凡宗室有罪，皆於宗人府賜自盡，不刑於市。此次不遵祖制者，以叛逆論也。肅既伏法，京師人莫不以為大奸之除，非那拉後不能有此剛斷，頌聲徹上下。嗚呼！豈知肅順有大功於國，實隱成中興之業哉！
　　咸豐間，左文襄會試入京，伏闕上書，痛陳時事，多觸忌諱。文宗大怒，革舉人，命順天府五城逮捕治罪。旨未下，肅陰命文襄逸，次晨旨下，而文襄已出國門矣。肅與文襄初未謀面也。曾文正皖南之敗，退守祁門，劾者紛起，廷議將改簡，肅大言曰：「勝敗兵家之常，臨敵易帥，兵法大忌，不如使之帶罪立功可也。」文正遂得一心於兵事，卒平大亂。
　　當欽差大臣向榮之沒於軍也，肅力舉張忠武國梁繼其後，文宗將許之。時長洲彭文勤蘊章在樞廷，文宗問彭曰：「爾以為如何？」彭曰：「張國梁究係反賊投誠，其心叵測。」乃簡和春繼向任，而江南軍事大壞。庚申大營潰敗，張忠武陣亡，和亦畏罪自盡，兩江總督何桂清亦逮問伏法。向使從肅言，則張忠武必能支持，待曾軍南下，合圍金陵，決無江浙兩省之糜爛矣。
　　肅之才識，非有大過人哉！直至今日，天下無知左、曾二公隱為肅所用者。徙薪曲突，功人無功，千古傷心矣！世之罪肅者，以其盛氣凌人，驕恣不檢，遂並其功而沒之。不知盛氣驕恣，乃親貴之常態，但使有功於國，其他可未減也。
　　肅極喜延攬人才，邸中客常滿，皆漢人也。湖口高碧湄大令，會試在京，肅聘為記室，欲以狀頭畀之。庚申高式式，迨殿試，適肅奉命為收卷大臣，慮有優於高者，欲困之，遂下令曰：「下午四時不交者撤卷。」乃未晡，即有交者，視其名，鍾駿聲也，通篇七葉半，無一補綴。肅不覺大慍，即受而置之靴中，既畢事，亦忘之矣。歸邸脫靴，始見之，大駭，即遣騎馳送閱卷處。閱卷大臣以為必肅所注意者，遂以一甲一名進呈御覽，而鍾竟得大魁矣。及遍覓高卷，乃知亦在撤卷中。蓋高作字甚緩，日將沒，猶未畢，遂一例被撤，而肅不知也。及朝考，又以出韻置未等，以知縣發江蘇，補吳縣知縣，有強項聲。
　　肅之愛才多此類。如陳孚恩、匡源、焦佑瀛、黃宗漢等，皆肅所舉也。而獨不喜滿人，常謂滿人糊塗不通，不能為國家出力，惟知要錢耳。故其待滿人，不如其待漢人之厚，滿人深惡之。
　　及文宗崩，穆宗幼，那拉後名位又卑，肅常藐視之。言者論其有窺竊大位之志，非無因也。肅隨文宗之幸熱河也，常戲坐寶位，謂人曰：「似否？」那拉後甚忌之。
　　肅每晨未起，坐帳中，即飲人參汁一杯，有小內侍專司其事。杯為和闐羊脂玉所製，文宗賜也。一日，小內侍誤碎之，大懼欲逃，有老監某教之求陳尚書緩頰。陳尚書即孚恩，與肅最莫逆者也。孚恩授以計而去。小內侍歸，黏以膠，次晨仍貯參汁以進。甫揭帳，即驚呼仆地而擲杯焉，肅怪之。對曰：「適見爺兩鼻孔中有黃氣二，如龍狀，長五六尺，故不覺駭而碎杯也。」因請死。肅曰：「速起，毋妄語，何懼為？」竟不問碎杯事。肅自是隱然以為有天命焉。
　　故文宗晏駕，肅命改元為祺祥。穆宗立，始定同治年號。其舉動之躁妄如此。肅之臨刑也，穢語詈那拉後，劊子以刀築其口，齒舌皆糜，猶噴血有詈焉。自是朝中大治肅覺，凡為所賞者，皆禁錮終身，然皆有文武才者也。
　　相傳肅之生也，有冤業焉。肅為鄭親王烏爾棍布之孽子，母回女也。
　　先是，王下朝，途見一女甚美，命心腹包衣趙姓者往探之，欲購為妾，乃知女幼已字人，家粗給，無與人為妾之理。王大懊喪，必欲致之，多金非所吝。趙請緩圖，王不許，予三月限。趙於是偽為革退者，卜居於女之鄰，與女父締交，時助其緩急，誼若管鮑，女父母皆感之，然於女仍無術以致之也。期已迫，王忽奉旨管步軍統領事，受事三日，有以獲盜解署者。趙大喜，得計，賄盜使言回回為窩主，於是女父與諸盜駢斬於市。趙厚為之斂，且周恤其母女，又使人偽為女父貸券，登門追索，趙又為清償，於是母女感之次骨。趙又陰使惡少時登門調女，又陰使人誣其不貞於婿家。婿乃退婚，而母女益大困，商於趙，趙曰：「何不進女於王，不但母女得所，且可享富貴，計莫此之善也。」乃飾女以進，王大喜，重賞趙。次年即生肅順。未幾，王患頸疽而死，如斬然，俗呼落頭疽也。使劊子縫其項，乃能殮。蓋京師惟劊子擅此技也。可異者，趙亦患頸疽而死，以至於肅順之斬，論者以為有天道焉。吁！異矣。
　　保全左、曾及舉張忠武、聘高碧湄、碎玉杯等事皆炳半聾為予言。其父誘買回女事，聞之江寧鄭受之部郎，轉聞之肅邸中者。
　　楊鼎來，字小匡，淮安山陽人。才子也，兼精拳勇，能百人敵。幼隨其父蘇州校官任。署鄰查姓者，浙江海鹽巨族，與校官至交，眷屬相往來。有女幼而有才，嘗來署與楊同嬉遊，兩小固無猜也。楊能詩，女亦能詩，唱酬無虛日。
　　楊固未聘婦，而女則已字吳縣潘祖同矣，雖彼此有情，格於禮法，不能通婚媾。
　　祖同父侍郎曾瑩在籍時，楊曾受業門下，及弱冠，娶彭氏，時為京官，楊走京師就婚，遂館於潘氏。時女已出嫁，祖同亦入翰林。咸豐己未，楊中順天副榜，已與女通。至甲子，又中鄉舉。其年祖同因事革職遣戍，兄祖蔭又由侍郎降編修，驟失勢，楊遂無所顧忌。
　　然其師曾瑩固在也，以侍郎退休，就養於京。一日，見楊與女唱和詩，語多狎褻，逐楊出。次年，楊會試不第，竟夤夜逾牆入潘宅，負女遁。潘氏聘拳師五人，使於中途殺之。追至楊柳青，見楊與女疊騎而馳，五人皆敗而還，楊遂安然歸故鄉矣。
　　於是潘氏父子遍告同鄉故舊，聞者皆惡之。朝臣相戒，如會試得楊卷，即抽換，不使淫凶得志也。
　　無何，楊竟於同治戊辰復入京就試，及拆彌封，楊名在第九，已進呈御覽，不能易。遂更相戒於殿試時抑之。楊素工書，師米襄陽，人皆識之，至是楊變作率更體，眾果不察，進呈前十本，楊之卷又在焉。朝考時始抑入三等，猶得用主事，分工部。
　　楊自知不容於清議，不復作春明之夢，遂歸，築精室於淮之河下，與女居，日相唱和，享閨房之樂二十餘年，授徒以終。淮之人呼女為湯夫人，蓋合其二夫之姓之半而謔之也。楊自書楹帖榜其門曰：「文章有價，陰騭無憑。」
　　女先楊數月死，楊挽以聯云：「前世孽緣今世了，他生未卜此生休。」能於無可著筆之中，曲曲傳出心事，可謂才人之筆。淮之人述女贈楊會試送行詩云：「淮水清清河水渾，安排行李送王孫。明年三月桃花浪，君唱傳臚妾倚門。」風致甚佳，然含蕩意，一望而知非貞婦也。
　　嗟乎！人禽之界，一念之間耳。楊具文武才，使其發乎情止乎禮義，則儒林也，名相也，大將也，楊皆優為之；乃一念之差，縱慾敗度，遂入於衣冠禽獸之途，而不可救藥，吾甚為楊惜也。聞女並不美，且面有痘瘢，惟多才耳。
　　自楊中會試後，朝中大老主會試者，得淮安卷輒擯之，如是者幾二十年，以為淮之士人皆如楊也。有吉元者，亦山陽名下士，坐是困春明終其身，恨楊次骨。楊為山陽世家，五世皆進士，亦難得也，然至楊斬矣。楊妻彭氏，與所歡查氏各生一子，皆不能繼楊業。聞之泗州祁頌芸雲。
　　揚州謝夢漁侍御，清道光三十年庚戌科一甲三名及第，書法甚劣，二甲且不能望，竟問鼎焉。蓋是年殿試之日，猶在宣宗大行百日內也。士子皆素服入試，於策中照例擡寫處，多未留意。惟謝卷遇擡寫皇上陛下之上，必加「當今」二字，通場所無。諸大臣以為得竅，擬置狀頭，以字太劣，置第三，京師人呼為兩字探花。惜仕途蹭蹬，終於御史而已。
　　謝之為人無可議，惟似有神經病，多作可解不可解語，往往能前知。
　　嘗一日謁一宗室，其人並非顯者，坐甫定，閽人進言青麟傳到，宗室立命之入，謝意青乃侍郎，且翰林前輩，彼豈能傳之，或另一人耳。及入，則即侍郎而前輩也，惶悚避席。宗室曰：「彼在我處無坐位，爾不必謙。」即回顧青麟，聲色俱厲，大加申斥而去。謝出謂人曰：「我觀青老前輩，將不得其死。」人曰：「青久蒙簡在，即將外任封圻矣。」謝曰：「放出去，更不得其死，不如死於旗主之逼，猶不害人。」眾以謝囈語也，置之。未幾青果得湖北巡撫，以粵逆陷城失守，伏法。謝之言竟驗。
　　咸豐壬子科順天鄉試，四月考差，謝不赴，人勸之，謝曰：「我一生無差運，故不考。」至秋，同鄉京官宴士子於會館，甫入坐，空中有鴉飛鳴一聲而去，謝瞿然驚曰：「今科我場只中一人，可惜可惜。」人又以為囈語也。及榜發，果中方鼎銳一人，謝言又驗。
　　銀臺儀徵胡隆洵之入都也，並行李而無之，投會館，長班以無行囊不納，使之謁值年者取進止。時值年為陳六舟中丞，胡往謁，陳細詢之，知為諸生，遂留宅中，司筆札，試以時藝，則不佳。陳曰：「既欲應試，非用功不可。」於是督課甚嚴，親為改削。
　　一日，謝至，熟視胡，問陳曰：「此何人？」陳曰：「吾鄉應試者，然不能望中也。」示以胡文，謝曰：「此可中矣，在他人固無望，然在胡不必佳也，爾以為必佳文方中乎？」相與拊掌。及謝出，陳謂人曰：「謝老前輩戲言也，不可為後生法。」是年為同治改元壬戌恩科，秋闈，胡報捷矣。胡於是意得志滿，終日應酬奔走，無暇伏案，陳督責之，亦不聽。
　　逮癸亥會試，首題為《大畏民志此謂知本》，懷寧楊禮南學士為同考官，已撤堂矣，同考中有孫觀者，與楊同鄉至好，得一佳卷，欲補薦，挽楊為伴。楊不得已，隨手取一落卷，加一遊批陪孫上堂，孰知孫薦被擯，楊薦竟入彀，即胡卷也。
　　照例於放榜後，各房考先自磨勘一次，楊勘至胡卷，大駭，惶愧萬狀，隨呼奈何！人問之，閱其中二比起句，皆不覺大笑。蓋出比起句曰：「蓋在夫子。」對比曰：「而在民也。」又無法為之改削，惟不刻入同門錄而已。胡以為我亦送板價與老師，而不刻我文，是輕我也，從此師生無感情焉。胡用主事分吏部，後升至通政司參議而終。謝之言又驗。
　　謝居京三十年，宴客之事寥寥焉。將歿之前一月，忽折簡遍邀同年同鄉至好者，大宴於松筠巷，即楊忠愍公祠堂也。眾異之，屆期往，則十餘席珍饈羅列矣。皆請曰：「公今日何事盛設？」謝曰：「我將與諸君永別，不得不痛飲一回以當離筵也。」眾笑曰：「公何以知之？」謝指忠愍神主曰：「此我故人也，昨夜入夢相告，故知我辭世不遠耳。」皆囅然盡歡而散。果不一月而訃至。
　　謝歿後，囊橐蕭條，老妻以哭子早喪，侍御有子，於粵寇陷揚州時，乳母攜之逃，遂相失。謝屬纊時，謂所親曰：「他年吾子來京，望諸公善視之。」眾唯唯，然皆知其無子也。及歿年餘，忽有老媼攜童子來京，遍叩同鄉之門，謂是謝子，述避寇年月甚悉，以久不得主人消息，故未來，今聞人言主人在京，不料子來而主人死，並言謝家事甚悉，遂醵金教養之。及長，屢應試不售，就館職，得知縣，歷任順天繁劇，有能聲，宦橐甚豐，以道員卒於京，即謝星庵也。
　　吁，異哉！論謝之品學，皆為人所稱許，獨其有先見之明，而故作不倫不類語出之，豈悟道者耶？抑其人果如佛家所云有來歷者耶？予在京，歷聞揚州人云，遂拉雜記之於此。
　　榕興，字吉孫，滿州人，江蘇候補知府也，年三十一。妻為前清兵部尚書鐵良之姪女，年二十九。榕需次蘇州時，納一妾，極寵之，因是不與妻共枕席者五年。
　　光緒三十四年春，奉委荷花池釐差，局在北岸瀕江，屬鎮江境，乃攜家居差次。
　　有薦司事與榕者曰周鳳魁，無錫人。少年美豐姿，善修飾。五月始至，未浹旬即與榕妻通。榕知之，懾於閫威，不敢言，忿而致疾，宿於外寢。
　　榕有一子，妻出也，已六歲，將拜周為假父，擇期六月二十六日設宴稱賀。先期妻謂榕曰：「二十六日將大治具，汝能稍飲一杯否？」榕不答。
　　至二十四日，榕覺疾甚，如瘧狀。
　　次晨，妻忽造榻慇懃慰問，並勸之食。榕夫婦積不能已五年之久，至是人皆異之。是日慰問至八九次，至黃昏，又手粥一甌，力勸加餐。榕不忍卻，遂啜之。未三更死矣，七竅皆有血，舌紫黑。醫者以銀針探其喉，作黑綠色，皆知其中毒也。走告妻，妻若不經意者，猶手風琴而歌，周坐其旁，稚子倚周膝而嬉。妾聞之，奔至榕寢，撫屍大慟，為之洗滌血污，手自含殮。而二十六開筵拜假父之舉不成矣。
　　合局之人大動公憤，誘周至江南岸而痛撻之，並勒其供狀，歷述通姦謀斃始末。
　　有高姓者，北人也，性愚直，將執狀控於官，尼之者謂不合法律而止。當道又礙於鐵良，不欲彰貴家之穢，僅遣人送其子與榕櫬回旗，即周鳳魁亦幸逃法網焉。
　　噫！大員之妻謀斃親夫，若斃一犬然，誠世界罕見之事也。清律，凡捉姦者，必於奸所雙執之，又必其本夫或其父母始可，即翁與伯叔兄弟皆不得而捉之也。又曰，指奸勿論，以其非親見於奸所也。若外人告奸者有禁，恐其妒奸或誣奸也，此高姓之控所以不合法律也。
　　朱銘盤，字曼君，江蘇泰興人。記誦淵雅，文詞典贍。光緒癸巳舉孝廉。瑞安黃漱蘭學士督學江蘇時，拔高才生，肄業南青書院。
　　廬江吳武壯長慶聞其名，聘為軍中記室，與今張季直殿撰同掌機要，武壯賓師之，不以屬吏待也。
　　會武壯卒，所部有欠餉未放者，朱代領萬金舁至舟，待發矣。蓋朱又為駐旅順淮軍將領張某所聘，亦武壯舊部也。盜偵知之，亦附其所乘之輪舶而行，見其舁銀至家，遂往約他盜夜劫之，不知朱舁至家後，忽轉念不如舁往軍中為妥，盜不知也。至夜，盜十餘人破扉入，覓銀無有，詢朱，朱曰：「此軍餉也，已舁至營矣。」
　　一盜將刃之，前隨之盜曰：「不可，我輩與朱某無仇，何必血刃。」遂劫其衣物少許而去。次晨即報張緝之，獲七人，前隨之盜亦在其中，蓋亦武壯革退之兵也。盜直陳不諱，並云：「我輩忌空過，故劫其少許物，計不直百金，無死法也，且我尚有德於爾，爾亦當以德報。」張回顧朱曰：「如何？」朱曰：「爾按軍法辦理可也，何必問。」張不得已，駢斬之。
　　未幾，朱妾生子，彌月之期，大開湯餅宴，賓眾雜沓，朱抱子出示眾賓，時朱年已逾四十始得子也。抱而入，甫至廳事後，忽聞朱狂呼曰：「勿傷吾兒！」旋聞兒亦狂啼一聲，戛然而止。眾趨入視，朱僵於地，兩目直視，歷敘殺盜事，又云：「我錯我錯，乞恕我子。」須臾氣絕。更視其子亦死矣。此甲午冬月事。
　　予時客煙臺東海關道劉薌林觀察署中，有友人自旅順來言如此，皆以為盜索命雲。觀此與王萬青二事，中國豈果有鬼神哉？所以近年西人之講哲學者亦皆主靈魂之說也。
　　前清光緒季年，直隸鹽山縣令史某，杭之錢塘人，無錫王壯武公之孫婿也。
　　署中庖人楊大者，有童養媳年十五矣，尚未成婚。忽一日，覺有人與同臥，始尚隱約，繼更近昵，詢其何氏，答曰：「我侯氏女銀針也。汝三世前邵姓，為錢塘令。我其時亦士人女，因見惡於賣花媼，彼遂誣予不貞。婿家聞之，遽退婚。父不服，訴之官。官受媼賄，誣予非貞體，予遂自盡。此雍正間事。予死後，閻羅憫予屈死，命轉世為男子，富且貴。予不願，但思報仇。閻君謂：『邵令已墮畜生道。爾恨亦可泄矣，不如轉世為佳也。』乃投生中州貴人家為人。既長，迷失本性，無惡不作，及壯而夭。閻君怒，謂亦當墮畜生道。予大哭，但求復仇，遂轉世為猴女，猴父母皆修煉成道去。予同胞尚有一弟一妹皆能修煉，先予得屍解，惟予以心懷復仇故，道念不及弟妹之堅，遲之數十年，亦得屍解。遍覓仇人，知爾今生為楊氏婦，故來覓爾。然吾母與妹皆常來防守，不令我索爾命，以為冤宜解不宜結也。」
　　自是附婦體不去，闔署之人皆昵之，令之女兒輩呼之為銀針姊，幼者姑之。與人接談，恭而有禮。母與妹亦時附婦而言，獨銀針有時作空中笑語聲也。令之諸女有欲見其面者，女曰：「我一猴耳，何足觀？」再三請，女曰：「無已，可於帷後觀予足可也。」則見一足弓鞋窄小如菱，履制亦精美，一足則大如蓮船盈尺，皆哄堂大笑。
　　壯武之孫名恕字心如者，藎臣同守之第三子也，時在署，女亦常與款洽，一日恕問女曰：「爾母爾妹則常來，爾弟何不來？」女曰：「但聞其轉世為大貴人，今在湖廣大衙門。亦不知湖廣為何地也。」問姓名，曰：「不知，但知其為湖廣最大之官耳。」忽一日戲謂恕曰：「三舅老爺，我為爾妾何如？」恕笑曰：「我不慣看猴子面目。」女曰：「我能變形也，然亦只能變一小時耳，不能久也。」
　　楊大夫婦敬之如神明，稱為仙姑。令有小奚奴謂楊曰：「一猴怪耳，何足畏？爾俟其空中發聲時，循其聲抵於壁，我以棍擊之，可使其現形也。」語未畢，忽自批其頰無數，且自投曰：「爾以後再敢狂言否？」奚奴大懼，跪而哀告乃已。如是者五年而去，並不為婦禍，惟婦體贏瘠耳。女作杭音，聲直而粗，其母妹皆然。此心如為人言，蓋於鹽山署中親見之者。
　　據女言，則人云張文襄前身為猴，非虛言矣。文襄之貌似猴，飲食男女之性無不似猴者，亦奇人也。予所紀不載虛渺神怪之跡，惟此乃近年事，且王君兄弟所目擊，言之鑿鑿，當非妄語，故記之，此吳騫《傳信錄》例也。
　　葉伯庚，江寧廩生也，頗有文名。
　　光緒二十三年丁酉，各省鄉試之年也。其秋，葉忽病，旬日不醒，嘗喃喃自語，作湖北鄉音。人問之，答曰：「我周呂氏鬼魂也，嫁周鳳奎為妾。道光中，周以甲榜為福建閩縣令，因口舌細故，忿而縊於鳳凰山之銀杏樹下，山即在縣署後。周知之，不使斂，致屍飽虎狼。周轉世為葉，今科將中江南第四名舉人，予得請於帝而索命焉。」
　　一家大恐，許度脫。鬼曰：「我亦不能遽斃之，緣渠曾辦賑飢事有微勞，上帝亦許貸其死，惟不使之入場耳。」家人環求不已。鬼又曰：「祀我，並使某高僧誦《楞嚴經》千遍，則我去矣。」
　　如其言，至八月八日貢院封門，而葉病癒。訪之閩人，果有閩縣令周鳳奎其人者。逾年為光緒二十四年，葉摒擋入閩，訪詢周呂氏事，竟無人知。至鳳凰山，果有銀杏樹，百年外物也，於其地招魂立塚而歸。
　　其時余在金陵，葉親為人言。此事甚可怪，葉不致造言以自污也。
　　時乃風，字萼卿，浙江仁和人，江蘇候補知府也，管閔行鎮釐稅。會幫辦委員倪祖謙家被盜，鳴官捕數人，內有護卡炮艇勇丁焉。艇有哨弁，素與時有隙，時遂誣以坐地分贓，言於撫院巡捕官申保齡，申白巡撫吳元炳，遂駢斬之。
　　未幾，申權吳江知縣，甫匝月而病，病中喃喃辯殺盜事，遂死。
　　死後數日，時又權松江知府，甫三日，一日送客出廳事，杭聲大言，若對客狀，僕以客去告，則大怒曰：「我正與申大令言，何相混也。」俄頃面目慘變，自投無數而死。此同治戊辰、己巳間事也。
　　石埭徐子靜言。
　　自科舉廢倡言新學，凡留學日本三年畢業歸國者，送部應廷試，或賞翰林，或進士，或舉人，皆出於一榜焉。此從來科名未有之變局也。
　　光緒末年，有粵人某廷試得翰林，呼何秋輦中丞為「秋輩」，讀「姦宄」之「宄」為「究」。予初以為言者過甚耳，迨指其人而實之，始知不謬。
　　吁！此亦國之妖異也，安得不亡哉！
　　同治季年，蕪湖有釐卡委員俞某者，浙人而北籍也。婦為狐所憑，夫入房，輒有物擊之，遂不敢近。
　　在蕪湖時，一日清晨，有僕婦入房灑掃，忽見一壯年男子，冠白氈冠，衣灰色繭綢袍，腰繫大綠皮煙荷包，坐主婦牀上。大駭，欲詢，轉眼即不見。俞自北南來，此狐即隨之而至，歷有年所矣。婦日漸枯瘠，遂死。俞亦無子。
　　予其時亦在蕪湖，一時喧傳，以為怪事。
　　道光間方某，皖人，寒士也，入都應鄉試，館某旗員家。書室在花園中，園故空曠，僅一館童作伴而已。
　　一日，月下，方仰天長歎曰：「家無儋儲，功名未遂。昨有家信來告匱，奈何？」忽空中有答者曰：「公富貴中人也，何憂貧？公無患家計，我已為公備銀二十兩為家用，明日封寄可也。」方大駭，不敢應，遂歸寢。次晨，見案上封裹宛然。視之，銀也，權之，得二十兩，大喜，遂寄家焉。晚坐月下，望空稱謝。又聞人語曰：「公長者，願與公為世外交，可乎？」方曰：「可。」叩其姓名，曰：「胡某，為大內管庫職司也。」
　　是年，方捷順天，胡又為摒擋一切，費不貲，方深感之。次年會試後，遂移居試館，不復館旗員家矣。及聯捷，又助之，且時來與方談論今古，頗淹洽。惟不見形耳，方頗以不得一面為恨。胡曰：「無見面緣也。」方固請，胡曰：「不得已，可於某日午後俟我。」
　　屆期，戒閽者：「凡有客來皆辭謝，以為今日可以見我良友矣。」至午後，忽座師傳喚，命即至，方大恨，然座師命不敢違，怏怏行。甫出門，胡即來，投刺而去。至晚方歸，僕曰：「午後有一人白而頎，四品冠服來拜，素不相識也。」方頷之。至夜，胡至，謂之曰：「如何？我固謂無見面緣也。」久之，胡忽語方曰：「我輩交誼可謂厚矣，欲附為婚姻可乎？家有弱妹，貌頗不惡，堪備箕帚。」方曰：「我有婦矣，胡可者？」胡曰：「不妨，我輩世外人，不爭名分，公即妾之可也。」方曰：「容徐議之。」
　　次日，方出門後，有一李姓來拜，歸視名刺，不識也。至夜，聞空中有聲，非胡聲也。問為誰，答曰：「即日間奉拜之李某也。某亦狐而仙者，久欲奉教，未敢唐突。今聞胡某欲以妹許公，明知交淺言深，公未必信。然視公之危而不救，實不忍。胡妹雖美，而淫蕩，已蠱死多人矣。公奈何墮其術中，不如設詞拒之為是。」方大驚謝。
　　翌日，胡又至，申前說，方絕之，胡詰其故，方曰：「我雖貧，究人類也，豈可與君輩為偶。」胡大怒曰：「相交許久，猶以我為畜類耶？」作恨恨聲而去。
　　自是，遂日作祟無虛日，或食物中置糞穢，或衣服無故自焚，或朋友求書之件污以墨水，種種惡作劇，不堪其擾。方恨之而無如何。
　　李又至，教之曰：「爾第焚疏於前門關帝廟，彼自懼而不敢祟矣。」方如言。至夜，夢一三十許方面壯夫，鋃鐺被體，戟指向方曰：「爾受李某讒，控我於神。我待爾不薄，計我所毀爾之物，尚不敵贈爾十之一，爾何忍乃爾！爾知李某為何如人，大內庫掌我為正，李為副，李久欲謀我缺，不得隙，今遇爾，亦天也。我不過發配陝西三年耳，三年後公亦須來京考散館矣。黃河岸邊相見可也！」方醒而大懼，請假歸，終身不復入京，此即方朝覲之父也。
　　聞朝覲會試後，夢一人，自稱：「胡某，與爾父相善，因爾父信讒，致我得罪充徒三年，今歸仍復舊職。聞爾能繼父志甚喜，然爾命中無進士也，何必跋涉哉！」方夢中大哭，求轉圜。胡曰：「無已，以壽算準折或可。爾具一疏焚於前門關帝廟，我再於冥冥中為爾謀之，惟中後即不永年，勿悔也。」朝覲允之，故殿試後未匝月即死也。
　　朝覲為光稷甫侍御姊夫，於方父子事言之甚詳。予至京，主其家，茶餘飯罷，輒以為談資也。此豈中國人迷信之故哉！然而其事甚確，非空中樓閣也。

