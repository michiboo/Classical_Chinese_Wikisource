　　京師雖輦轂之下，而盜風最盛。然盜亦有道，茲就所聞見者匯記之。
　　西河沿西頭有一民家，僅寡婦孤女二人，其先亦小負販也，微有蓄積。女將嫁，母罄所有備嫁資，為賊所偵，一夜，逾垣入將撬門矣。母聞之，呼女曰：「外間有響動，莫非爾舅舅又來乎？爾舅舅以為我有旨蓄，不知我寡婦孤兒之苦也。今既來，不可使其空過，爾將嫁衣擲一件與之，免我母子受驚也。」女如言，取新衣一襲裹而擲窗外，曰：「請舅舅以之質錢為賭本可也，我母子尚乞爾照應，勿迫我是幸。」賊不言，持衣去。
　　越日，又聞逾垣聲，母復呼女曰：「爾舅舅其以我為魚肉耶，何不諒乃耳！」因啜泣。賊在窗外曰：「非敢再擾，來還賬也。前日吾等不知冒犯，甚歉然。今物在是，我去矣。」言畢而逝。
　　天明，視階下一紙裹，即所贈嫁衣，確由質庫出者。外一小紅封，簽書花儀二兩，下不署名。母女得之意外，喜可知也。
　　南橫街堂子衚衕有住屋一所，頗軒敞，且有亭矗出簷際，可以遠眺，惟後牆外即南下窪，居此者時遭鼠竊，遂久無人居。
　　有王姓部曹者，家甚貧，貪其值廉，賃居之。一年夏間，獨坐棚下納涼，夜已深，尚未寢，忽見屋上火光一閃，如火刀擊火石狀，繼而忽聞屋上人語曰：「火絨無矣。」俯視下有人，以為必更夫或御者庖人之類，遂悄聲曰：「朋友，賞一火抽袋煙。」王即以紙拈燃火遞之。賊見王問曰：「爾家主人寢乎？」王曰：「我即主人也。」賊大驚曰：「小人該死。」王曰：「無傷也，夜深不能寐，得君夜談甚佳。」因自述宦況，並所以賃居之故。賊曰：「王老爺如此清苦，我輩斷不敢擾，請放心可也。」王稱謝，且曰：「君知之，君之儕輩未必皆知，設若光顧，無以敬，奈何？」賊曰：「我所居即去此不遠，凡南路朋友皆在此一方，我明日見之當遍告。」王又謝曰：「無以為敬，票十千，一茶可乎？」賊再三讓，不敢受。王曰：「為數本微，不過與君發利市耳。」賊乃受，道謝而去。
　　自是王宅雖夜不閉門，亦不竊之者，人皆笑王有賊友焉。
　　光緒改元，予入都應順天試，秋闈報罷，遂館於光稷甫侍御家，以待再試。時正季冬，予臥室為廳事之東廂。
　　一夜，忽聞更夫與人語，但聞「不白借」三字，又聞答以「曉得」二字，以為渠與同輩語耳。將黎明，忽聞院中有物墮地聲甚巨，亦不知何物。
　　曉起，主人謂予曰：「今日請爾啖賊贓。」余問故，主人曰：「昨夜有賊屋上過，更夫喝之，賊曰：『借道者。』更夫曰：『不白借。』至天明，遂以此物為借道費耳。」視之，玉田鹽肉一肘，重十餘斤。予乃恍然於所聞之語，乃更夫與賊語也，相與大笑。烹其肘，合宅遍享之。
　　京師有一種力役，名曰掮肩。凡人家移居或小家送嫁妝，皆若輩任之。一橫擔長不過尺餘，擔於肩頸之中，以方桌架其上，桌上陳設各物皆如故。彼能以一肩之力，絲毫不致撞跌，雖貴重之物置其上，皆不致遺失，亦北方一絕技也。
　　由此達彼，雖經若干繁盛之區，流棍竊賊之徒，望即卻步，匪特不竊，且助其憩息而上下焉。予嘗問其故，肩者曰：「此物一上吾肩，若有失，吾輩力豈能償？若輩知竊物必害我遭官刑，故不竊，雖放膽置道旁，不懼也。」
　　予由南橫街移居青廠曾用一次，果如所言，此則外省所萬萬不能者。
　　左文襄初次入覲時，寓善化會館。
　　忽一日，黃馬褂被竊，笥中朝珠及冬裘無數，且有銀數百兩，皆無恙。文襄大驚，乞步軍統領緝之。統領曰：「此衣既不能衣，又不能質錢，竊之何為？此必爾曾大言，故若輩顯其手段耳。不必緝捕，自當送還也。」
　　不數日，文襄出門歸，見榻上置一袱，黃馬褂在焉。文襄舌矯不能下。
　　步軍統領俗呼為九門提督，緝捕盜賊賭博是其專責，然京師遍九城皆有賭坊，歲有例規，不肯捉也。所捉者，偵得一二貴介子弟，或京外官之富有者，聚博於宅中，則彼宅自有通信之人，於是提督衙門番役出焉，至半夜，圍其前後門，一擁而入，無一人能逃者。累累鎖至署，署班房中，聲言明早候堂官蒞署嚴訊。被縶者乃以賄說大班，盈千累百，各具手條，畫押訖，付大班手，然後大班饗以盛筵，食畢，各款款而歸，天未明也。
　　有皖人姚四寶者，名敦布，伯昂姚總憲猶子，湖南巴陵知縣革職者也。無以為生，恃賭為活，無不勝者。一至賭坊，博徒視其所向而隨之，坊主大困，願日奉規例，請勿下注。姚於是月得千金，享用擬貴官。凡京師之雛伶名妓皆父事之。一日者，博於某宅，為番役掩捕，雜貴介中縶之提署，番役志不在姚也。會諸貴介納賄訖，饗盛饌，姚京在坐，偽醉而臥。須臾，見諸人紛紛提燈出門去，姚偽臥劓聲起。俄頃一役拍其肩曰：「醒醒，可去矣。」姚曰：「何往？」役曰：「彼等皆去矣，爾亦可行。」姚曰：「爾逮捕時，不雲明日候堂官訊辦賭棍耶，何為而釋之也？我乃賭棍，必俟明日候訊，且並爾今夜所得之賄，某某若干，皆陳於官。」役曰：「爾傎也耶！」姚曰：「我不傎也，公事公辦，固應如此也。」役恫嚇之，姚大聲曰：「爾輩不聞姚四寶名耶！鼠子敢爾，我一俟官長至即呼冤耳。」役大懼，求勿聲。姚曰：「分肥乃可。」不得已分以千金，姚乃挾金歸。出謂人曰：「公等為大班所食，予乃食大班也。」由是京師無不知有姚四寶者。
　　光緒初歸里，會沈秉成撫皖，姚往謁。沈乃伯昂總憲小門生也，待以世叔禮。姚攜一僕，鄉愚也，撫署號房問姚字，僕以「賊形」二字示之。號房曰：「無以此為字者，爾誤也。」僕爭執良久，繼而詢姚，今字「賦彤」也。皖人傳為笑談。
　　光緒己卯春三月下旬，予在京住潘家河沿。是日，天朗晴明，予正午飯，忽見空中有白片紛紛下。亟至庭中視之，六出雪花也，瞬息即化，炊許始止。不知烈日中何以忽然落雪？甚異之。數日即聞吳柳堂侍御屍諫事。
　　吳名可讀，甘肅人。由道光庚戌進士部曹轉御史，以劾成祿言太激，左遷吏部主事。操行清潔，不附權貴。是年穆宗梓宮永遠奉安，吳乞派隨扈行禮，人皆以為吳貧，冀博此數十金之車馬費耳。不意至薊州，遂密奏穆宗立後事，自盡於所居寺中。折上，慈禧忽然天良發現，批云：「以死建言，孤忠可憫。」云云。京師同官同年等為設祭於文昌館，輓聯無數，惟黃太史貽楫一聯最灑脫，云：「天意憫孤忠，三月長安忽飛雪；臣心完夙願，五更蕭寺尚吟詩。」
　　死時尚有絕命詩七律一首，云：
　　　　回頭六十八年中，往事空談愛與忠。
　　　　抔土已成黃帝鼎，前星預祝紫微宮。
　　　　相逢老輩寥寥甚，到處先生好好同。
　　　　欲識孤臣戀恩所，惠陵風雨薊門東。
　　吳居南橫街，即以宅為祠祀之，其屍諫之疏錄左：
　　　　吏部稽勛司主事、前任河南道監察御史臣吳可讀，跪奏為以一死泣清懿旨，預定大統之歸，以畢今生忠愛事：竊罪臣聞治國不諱亂，安國不忘危，危亂而可諱可忘，則進苦口於堯舜為無疾之呻吟，陳隱患於聖明為不祥之舉動。罪臣前因言事忿激，自甘或斬或囚，經王大臣會議奏請，傳臣質訊，乃蒙我先皇帝曲賜矜全，即免臣於以斬而死，復免臣於以囚而死，又復免臣於傳訊而觸忌觸怒而死。犯三死而未死，不求生而再生，則今日罪臣未盡之餘年，皆我先皇帝數年前所賜也。
　　　　乃天崩地拆，忽遭十三年十二月初五日之變，即日欽奉兩宮皇太后懿旨：「大行皇帝龍馭上賓，未有儲貳，不得已以醇親王之子承繼文宗顯皇帝為子，入承大統，為嗣皇帝。俟嗣皇帝生有皇子，即承繼大行皇帝為嗣，特諭。」罪臣涕泣跪誦，反覆思維，竊以為兩宮皇太后一誤再誤。為文宗顯皇帝立子，不為我大行皇帝立嗣，則今日嗣皇帝所承大統乃奉我兩宮皇太后之命，受之於文宗顯皇帝，非受之於我大行皇帝也。而將來大統之承，亦未奉有明文，必歸之承繼之子，即謂懿旨內既有承繼為嗣一語，則大統之仍舊繼子，自不待言。罪臣竊以為未然。自古擁立推戴之際，有臣子所難言。我朝二百餘年，祖宗家法，子以傳子，骨肉之間，萬世應無間然。況醇親王公忠體國，中外翕然，稱為賢王。觀王當時一奏，令人忠義奮發之氣勃然而生。言為心聲，豈能偽為，罪臣讀之，至於歌哭不能已已。儻王聞臣有此奏，未必不恕臣之妄，而憐臣之愚，必不以臣言為開離間之端。而我皇上仁孝性成，承我兩宮皇太后授以寶位，將來千秋萬歲時，均能以我兩宮皇太后今日之心為心。而在庭之忠佞不齊，即眾論之異同不一。以宋初宰相趙普之賢，猶有首背杜太后之事。以前明大學士王直之為國家舊人，猶以黃𤣾請立景帝太子一疏，出於蠻夷而不出於我輩為愧。賢者如此，遑問不肖；舊人如此，奚責新進。名位已定者如此，況在未定。不得已於一誤再誤中，而求一歸於不誤之策，惟有仰乞我兩宮皇太后，再行明白降一諭旨，將來大統仍舊承繼大行皇帝嗣子，嗣皇帝雖百斯男，中外及左右臣工，均不得以異言進，正名定分，預絕紛紜，如此則猶是本朝祖宗以來子以傳子之家法。而我大行皇帝未有子而有子，即我兩宮皇太后未有孫而有孫，異日繩繩緝緝，相引於萬代者，皆我兩宮皇太后所自出，而不可移易者也。罪臣所謂一誤再誤而終歸於不誤者，此也。
　　　　彼時罪臣即以此意擬成一折，由前察院轉進，呈底奏底俱已就草，伏思罪臣業已降調，不得越職言事，且此何等事，此何等言，出之親臣、重臣、大臣，則為深謀遠慮；出之疏臣、遠臣、小臣，則為干進希名。又思在諸臣中忠直最著者，未必即以此事為可緩，言亦無益而置之，故罪臣且留以有待。洎罪臣以查辦廢員內蒙恩圈出引見，奉旨以主事特用，仍復選授吏部，邇來又已五六年矣。此五六年中，環顧在廷，仍未有念及於此者。今逢我大行皇帝永遠奉安山陵，恐遂漸久漸忘，則罪臣昔日所留以有待者，今則迫不及待矣。仰鼎湖之仙駕，瞻戀九重；望弓劍於橋山，魂依尺帛。謹以我先皇帝所賜餘年，為我先皇帝上乞懿旨數行於我兩宮皇太后之前。惟是臨命之身，神志瞀亂，折中詞意，未克詳明，引用率多遺忘，不及前此未上一折之一二。繕寫又不能莊正，罪臣本無古人學問，豈能似古人從容。昔有赴死而行不復成步者，人曰：「子懼乎？」曰：「懼。」曰：「既懼何不歸？」曰：「懼，吾私也；死，吾公也。」罪臣今日亦猶是。「鳥之將死，其鳴也哀；人之將死，其言也善。」罪臣豈敢比曾參之賢，即死其言亦未必善。惟望我兩宮皇太后我皇上憐其哀鳴，勿以為無病之呻吟，不祥之舉動，則罪臣雖死無憾。
　　　　宋臣有言，凡事言於未然，誠為太過，及其已然，則又無所救，言之何益。可使朝庭受未然之言，不可使臣等有無及之悔。今罪臣誠願異日臣言之不驗，使天下後世笑臣愚，不願異日臣言之或驗，使天下後世謂臣明。等杜牧之罪言，雖逾職分；效史鰌之屍諫，只盡愚忠。罪臣尤願我兩宮皇太后我皇上體聖祖、世宗之心，調劑寬猛，養忠厚和平之福，任用老成，毋爭外國之所獨爭，為中華留不盡，毋創祖宗之所未創，為子孫留有餘。
　　　　罪臣言畢於斯，願畢於斯，命畢於斯。再罪臣曾任御史，故敢昧死具折，又以今職不能專達，懇由臣部掌官代為上進。罪臣前以臣衙門所派隨同行禮司員內，未經派及罪臣，是以罪臣再四面求臣部堂官大學士寶鋆始添派而來，罪臣之死，為寶鋆所不及料，想寶鋆並無不應派而誤派之咎。時當盛世，豈容有疑於古來殉葬不情之事。特以我先皇帝龍馭永歸天上，普天同泣，故不禁哀痛迫切，謹以大統所繫，貪陳慺慺，自稱罪臣以聞，謹奏。
　　光緒己丑科會試之前，潘文勤公祖蔭為同鄉設送場宴，在座惟吳清卿中丞非應試者。公所邀有江寧許鶴巢中翰，年高而鄉科又早，文名又籍甚，官中書，門徒甚眾。是日因腹疾辭。
　　席間文勤謂眾曰：「我新得一鼎，考其款識，乃魯眉壽鼎也，特刊為圖說，以就正博雅君子焉。」語畢，人各贈一紙，諸人亦不介意。吳清卿攜歸置案頭，王同愈見而愛之，乞之去。
　　及試期，文勤得總裁。二場詩經題為《眉壽保魯》。得圖者咸大悟，撇去常解，以鼎話題。榜發，中式八人，同宴者七，元和江標亦在其中。王同愈本不與宴，且中亞元，得之意外。
　　惟公所最屬意者在許，而許竟以疾不能赴宴。場事畢，公尚為許惜也。許屢試不第，以內閣中書終。觀王、許之得失，可見凡事有定數也。
　　曾文正自詡善制輓對，茲錄其膾炙人口者。有門生婦死，公輓之云：「親見夫子為文學侍從之臣，雖死無憾；觀於人言謂父母昆弟無間，其賢可知。」深得老師口脗。又介弟國華陳亡三河，公輓云：「歸去來兮，夜月樓臺花萼影；行不得也，楚天風雨鷓鴣聲。」公其時正在鄂治軍也。不著一字，自然沈痛。
　　又某御史輓伶云：「生在百花先，萬紫千紅齊俯首；春歸三月暮，人間天上總銷魂。」此聯久已傳誦，然以之輓妓，亦無不可。不如李芋仙刺史一聯云：「參不透絮果蘭因，結局竟如斯，逝水年華悲夢斷；拋得下舞衫歌扇，逢場今已矣，落花時節送春歸。」確切不移，的是才人之筆。
　　柏文僖公葰因戊午科場事被誅，時有人輓以聯云：「其生也榮，其死也哀，雨露雷霆皆主德；臣門如市，臣心如水，皇天后土鑒愚衷。」於無可著筆之中，而落落大方，不著痕跡，可謂得體。
　　同治初，山東有餐館售生炒驢肉，味極鮮美。其法釘四木樁於地，以驢四足縛於樁，不宰殺也。座上有傳呼者，或臀或肩，沃以沸湯，生割一塊，熟而薦之。方下箸時，驢猶哀鳴也。館名十里香，極言其香可聞十里也。時長賡為山東按察使，惡其殘忍，執肆主而殺之，遂絕。
　　又有清江浦寡婦某者，富而不仁，嗜食驢陽。其法使牡與牝交，約於酣暢時，以快刀斷其莖，從牝驢陰中抽出，烹而食之。歲死驢無數，雲其味之嫩美，甲於百物。吳清惠公時為清河縣令，亦執而署諸法焉。
　　噫，異哉！食品之佳者甚多，何必肆其殘忍之舉，而供一己之口腹，宜乎其不容於世也。
　　嘗見西史新、舊教之衝突，幾成莫解之仇。卒之，新教近人情，人皆向之，舊教亦不得不漸相混合。
　　豈知回教亦有新、舊耶。回教有《天經》三十部，相傳穆罕默特所著，名曰《甫爾加尼》，凡三十卷六千六百六十六章。隋開皇時，始傳其教入中國，此舊教也。新教有《閔煞力》、《毛魯的》兩經，言馬聖人為華人鋸解以死，回民誦至此，則擗踴哭泣。甘肅河州有四大門宦之目，他屬所無。四大門宦者：一曰穆扶提，猶蒙古語之巴圖魯也，又名臨洮拱拜。一曰華寺，其中有舊教有新教，新教不薙鬢，令與鬚相埒，舊教則否。一曰白莊，以地得名。一曰胡門，以其始傳教者多髭，因以名其教。此外又有大拱拜、畢家湯拱拜、張門拱拜之屬。大拱拜最古，而胡門之起不過五十餘年。拱拜者以祀其始傳教之人，傳教者既有拱拜矣，而其子若孫，因得世其業。核力法者，為門宦子孫之通稱。一麻目為寺中之領拜，而尕音夾自副，尕字字書所無，俗讀若歌甲切。胡門一名紅門。
　　大清順治五年，涼州回米喇印、丁國棟叛；乾隆四十六年，循化新教馬明心、蘇四十三以仇殺舊教，因而作亂；四十八年，其黨伏羗阿渾田五復叛；咸豐同治年間，西寧寧夏馬化龍、馬桂元叛；光緒二十一年，循化韓奴力叛；皆不久平定。回教中所謂罕植阿渾者，朝西域之尊稱。阿渾，猶言塾師也。考乾隆四十六年有諭旨禁習新教。
　　同治六年十月，銘軍追捻賊於贛榆縣，有馬隊營官鄧長安者，其中表潘貴升久陷捻中，隸偽魯王任柱部下。月之上旬，逃歸鄧營，自矢刺任柱為贄而投誠。鄧攜之見主帥劉銘傳。劉諭以不必剃髮，如能得手，保二品官，賞三萬銀。
　　十七日下午，銘中軍駐西門外，左右軍駐東南、西南兩處。正造飯間，探報賊大隊由東南來，即拔隊迎擊。任柱親率大隊順城根來迎，劉師即於西門外順城根擊之。當未交綏時，潘見任柱來，馳馬先迎之，任柱曰：「爾何以得回？」潘回：「有中表為馬隊營官鄧姓者保留得不死。」又問「何以不剃髮？」潘曰：「我偽對劉帥言，留髮以便出入兩軍間，勸大王降也。」任又問：「劉帥現在何處？」潘指從西來白龍長旗者即劉帥坐營也。任即傳令攻之。潘出不意，奮手槍擊其背，斃焉，遂急馳回陣報劉帥。
　　劉不信，以為詐，將斬之。潘曰：「且緩覘之，任柱死，其隊必嘩亂；若不嘩亂，則任未死，大帥殺我未晚也。」頃之，賊隊裡嘩囂而退，左右兩軍合擊大破之，追殺四十里，斬萬餘級。
　　有黃旗馬隊善慶者，舊隸僧王部，王薨，遂隸劉戲下。其時亦順城根迎擊者，爭潘功以為己功，得上賞，而潘僅得三品官、二萬銀。若據奏報之言，則死任柱者善慶也，非潘貴升也。
　　同時有偽魏王李永、偽遵王賴文光，皆被官兵擊散。永逃至舊縣投李世忠，世忠縛獻安徽巡撫斬之；賴文光逃至揚州，為華字營統領記名道吳毓蘭擒斬之。
　　日本服部宇之吉，為京師大學堂師範館教習。光緒三十四年戊申十二月回國，學部奏請賞給文科進士，奉旨依議。傳言服部自乞之也。
　　猶憶光緒初年，總稅務司赫德二子，仰慕中國科名，納監入籍順天，且延名師攻八股，以期應試。至鄉試年，為北皿號生群起而攻之，乃不敢入場。
　　嗚呼！彼時若當國諸大臣能通權變者為之奏請，特賜二舉人，一體會試，既不占鄉試皿號中額，又使外人入我彀中，豈不大妙？乃竟聽其攻而去之。厥後李文忠知之，歎曰：「朝中無人，朝中無人。」誠然。
　　乾隆間，帝南巡至楊州。其時，揚州鹽商綱總為江姓，一切供應皆由江承辦。
　　一日，帝幸大虹園，至一處，顧左右曰：「此處頗似北海之『瓊島春陰』，惜無喇嘛塔耳。」綱總聞之，亟以萬金賄帝左右請圖塔狀，蓋南人未曾見也。既得圖，乃鳩工庀材，一夜而成。
　　次日帝又幸園，見塔巍然，大異之，以為偽也。即之，果磚石成者，詢知其故，歎曰：「鹽商之財力偉哉！」
　　園遭粵寇之亂，已成瓦礫，而此塔至今尚存。
　　乾隆帝之幸江南也，有內侍江姓者，精拳勇，號萬人敵，常侍帝遊幸，頗寵信。揚州綱總與通譜，結為兄弟，骨肉至交也。
　　帝還京後，江太監以竊宮中珍寶事逃去，敕下步軍統領五城查拿。江思：「匿我者惟揚州綱總江某，往投當得保護。」既至揚，綱總大為歡迎，設盛筵款之。飲畢，邀至密室謂曰：「君事大不妙，我處耳目多，藏匿非計，不如逃至海外為佳。今奉黃金千，乘夜即行，至某處海口，有我商號在彼，可設法也。」遂以金屬江圍腰中，導至後門出。
　　門外乃甬道，夾牆皆高三丈許。既出，即聞闔門聲甚厲。江心動，恐甬道中有埋伏，乃一躍登牆，孰知上亦伏勇士數十人，見江上牆，挺擊而顛，縛而獻於巡鹽御史。
　　奏聞，帝賞綱總布政使銜孔雀翎，同業中無不以為至榮焉。蓋彼時鹽商中僅此一枝孔雀翎也。
　　乾嘉間，揚州鹽商豪侈甲天下，百萬以下者皆謂之小商，彼綱總者得嘻笑而呼叱之。
　　有皖人方某者，名下士也，會試落第後，貧無聊賴，思得一館以餬口，遂有友人介紹於揚州鹽商汪姓家。念鄉誼，又為京官所薦，雖留之，不之異也。
　　一日，綱總家大宴會，汪亦在坐。凡諸商宴集時，必各攜一門客往，有觴政等事，可使之代也。是日主人行飛字令，以詩中有紅字者飲。至汪，汪曰：「柳絮飛來一片紅。」眾大笑曰：「此杜撰也，柳絮焉得紅？」舉罰觴以進。方曰：「諸公毋然，此明人詩也。吾居停不憶上句，故不與君等辯，非杜撰也，上句乃『夕陽返照長堤外』也。」眾默然而罷。
　　汪歸，謝以千金，謂：「非君解此圍，則我為眾辱矣。」由是尊為上賓焉。
　　光緒初年，河南鎮平縣盜犯王澍汶臨刑呼冤一事，邸抄所載不甚詳。
　　其時，知鎮平縣者為方某，少年進士而初任也。其事則尋常盜劫耳。案出時，見刑幕東塗西抹，與所供多不合，怪而問之。幕曰：「我等皆老於申、韓者，公讀書初出茅廬，不知其中玄妙也。」方即不敢再問。獄上，決有日矣。
　　是日，縛澍汶赴市曹，監斬官撫標中軍參將並開封知府唐某也。澍汶一出獄，即大聲呼冤。檻車道出城隍廟街，不由人馭，直趨入廟中庭下而止，而澍汶仍呼冤不已。廟距撫署甚近。其時六安塗宗瀛為巡撫，聞之亟遣詢，乃命返獄中另鞫。始知王澍汶為盜首，真者早遠颺，捕者獲其孌童，紿之曰：「官呼爾為王澍汶，爾即應之。」更教以供詞，且言：「澍汶已代爾謀出獄事，慎毋泄。」及將斬，始知為所欺，故呼冤不已。
　　據唐太守云：「是日事誠有異，御檻車者二人，竟不能制一騾，騾直向廟中，亦不可解，豈冥冥中真有鬼神在耶？」是案亦經刑部提訊。知縣方某，潘文勤門生也。文勤時掌刑部，詢其故，方因舉刑幕所言以對。文勤大怒，命逮刑幕，方革職，省中承審各員皆獲咎有差。
　　光緒二十四年歲次戊戌，清德宗皇帝銳意維新，用康、梁之言，設新政府，以圖改革。天下之民莫不引領以觀厥成，竊以為中國之強可計日待也。不料四十日即推翻矣，新章京被斬矣，德宗被幽矣，西後復臨朝矣。漸至於庚子拳匪之亂，其不亡國者幾希。余嘗舉戊戌變政之諭旨，及推翻後之偽諭，錄而存之，俾後來者知當日之梗概焉：
　　二十四年正月初六日上諭：「給事中高燮曾奏請設武備特科一折，著軍機大臣會同兵部參酌中外兵制一併議奏。」
　　同日上諭：「總理衙門遵議貴州學政嚴修請設專科一折。據稱，該原奏一為歲舉，一為特科，先行特科，後行歲舉。特科約以六事：一內政，凡考求方輿險要鄰國利病民情風俗者；二外交，凡考求各國政事條約公法律例章程者；三理財，凡考求稅則礦務農功商務者；四經武，凡考求行軍佈陣管駕測量者；五格物，凡考求中西算學聲光化電者；六考工，凡考求各物製造工作者。由三品以上京官及督撫學政各舉所知，無論已仕未仕，註明其人何所專長，在保和殿試以策論，嚴定去取，評列等第。覆試後，引見候擢。此為經濟特科。以後或十年或二十年一舉，不拘常例。歲舉則每屆鄉試年分，由學政調取新增算學、藝學、各書院學堂高等生監，錄送鄉試，初場專門，次場時務，三場仍四書文。凡試者，名曰經濟科，中貢士者，亦一體覆試殿試朝考等語。仍著該衙門妥議具奏。」
　　四月二十六日上諭：「徐致靖奏保薦通達時務人材一折，康有為、張元濟，著於本月二十八日預備召見；黃遵憲、譚嗣同著送部引見；梁啟超著總理衙門察看。」
　　五月初五日上諭：「乃近來風氣日漓，文體日敝，所試時藝大都隨題敷衍，罕有發明。而空疏者，每濫竽充選。若不因時變通，何以見實學而拔真才？自下科始，鄉、會試及生童歲科各試，一律改試策論，一切詳細章程該部即妥議具奏。」
　　五月初八日上諭：「前因京師大學堂為各行省之倡，特降諭旨，令軍機大臣、總理衙門王大臣會同迅速覆奏。」
　　五月十六日上諭：「總理衙門奏議覆御史曾宗彥奏請振興農務一折。農務為富國之道，是在地方官隨時維持保護，實力奉行。上海近日創設農學會，頗開風氣，著劉坤一查明章程，咨送總理衙門查核頒行。其外洋農學諸書，著廣為編譯以資肄習。」
　　五月十七日上諭：「各省士民若有新書以及新法製成新器，果係足資民用者，允宜獎賞以為之勸。所製之器，酌定年限，准其專利。有能獨立創建學堂、開闢地利、興造槍炮各廠，有裨於興國殖民之計者，並著照軍功例給予特賞。」
　　五月二十九日上諭：「孫家鼐奏原任詹事府中允馮桂芬校《邠廬抗議》一書最為精密，著迅即飭刷一千部，剋日送交軍機處。」
　　六月初一日上諭：「張之洞、陳寶箴奏請飭妥議科舉章程一折。著照所擬，鄉、會試仍定為三場。第一場試中國史事論五道，二場試時務策五道，三場試四書義兩篇、五經義一篇。首場中額十倍錄取，二場三倍錄取，取者始准試次場。每場發榜一次，三場完畢，如額取中。其歲科試生童，亦以此例推之，先試經古一場，專以史論時務命題，正場試以四書五經義各一篇。至詞章楷法未可盡廢，如需用此項人員，自當先期降旨考試，偶一舉行，不為常例。嗣後一切考試，不得憑楷法之優劣為高下。」
　　七月初三日上諭：「嗣後一經殿試，即量為授職。至於朝考一場，著即停止。」
　　七月初六日上諭：「總理衙門代奏主事康有為陳請興農殖民以富國用一折。即於京師設立農工商總局，派直隸霸昌道端方、直隸候補道徐建寅、吳懋鼎等督理。端方著開缺，同徐建寅、吳懋鼎均賞三品卿銜，准其隨時具奏。」
　　七月十三日上諭：「湖南巡撫陳寶箴奏保人材，湖南候補道夏獻銘、黃炳離，前內閣學士陳寶琛、侍讀楊銳，禮部主事黃英采，刑部主事劉光第，廣東候補道楊樞、王秉恩，江蘇候補道歐陽霖、杜俞、柯逢時，江西候補道惲祖祁，湖北候補道徐家幹、薛華培、左孝同，均著來京預備召見。」
　　七月十四日上諭：「近日臣工條奏，多以裁汰冗員為言。如詹事府無事可辦，通政司、光祿寺、鴻臚寺、太僕寺、大理寺等衙門半屬有名無實，均即歸並內閣及禮、兵、刑等部辦事。外省如直隸、甘肅、四川等省皆係總督兼管巡撫事，惟湖北、廣東、雲南三省督撫同城，原未劃一，現在東河在山東境內者，已隸山東巡撫管轄，只南河河工由河督專辦，著將湖北、廣東、雲南三省巡撫並東河總督一併裁撤，均著以總督兼巡撫事，河督即歸並河南巡撫。至各省漕運，多由河運，河運所費無多，應徵漕糧亦多改折，淮鹽所引省分，亦各分設督銷，其各省不辦運務之糧道，及向無鹽場僅管疏銷之鹽道，亦均著裁撤。此外如各省同通佐貳等官，有但兼水利鹽捕並無地方之責者，即查明裁汰。其餘京外猶有應裁文武各缺，著分別詳議趕辦。至各省設立局所，名目繁多，虛糜不可勝計，著將各局所中冗員裁撤淨盡，並將分發捐納勞績人員，嚴加甄別，即一月辦竣。」
　　七月十六日上諭：「懷塔布據稱禮部主事條陳挾制等語，朝廷廣開言路，前經降旨，毋得拘牽忌諱，稍有阻格。若如該尚書所奏，即係狃於積習，致成壅蔽。懷塔布著交部議處，王照原呈著留覽。」七月十九日吏部議：「禮部尚書懷塔布、許應登，左侍郎堃岫、徐會澧，右侍郎溥頲、曾廣漢均著革職，王照賞三品頂戴，以四品京堂用。」
　　七月二十日上諭：「著工部會同步軍統領衙門五城街道廳將京城內外河道一律挑挖深通，並將各街巷修墊平坦。款由戶部籌撥。」
　　同日上諭：「內閣候補侍讀楊銳、刑部候補主事劉光弟、內閣候補中書林旭、江蘇候補知府譚嗣同均著賞四品卿銜，在軍機章京上行走，參預新政事宜。」
　　七月二十四日上諭：「孫家鼐奏請設醫學堂，考求中西醫學，當令大學堂兼轄。」
　　同日上諭：「孫家鼐奏遵議徐致靖酌置散卿一折，酌置三、四、五、六品學士各職，遇有對品之卿並翰林對品缺出，一體開單請旨。」
　　同日上諭：「刑部代遞主事蕭文昭請設茶務學堂、蠶桑學堂，著各督撫迅速籌議開辦。」
　　七月二十七日上諭：「瑞洵奏南漕改折並屯田裁併各折，交奕劻、孫家鼐會同戶部妥議。」
　　同日上諭：「黃思永籌款設辦速成學堂，著即如所請，籌款試辦。」
　　同日上諭：「都察院代奏四川舉人陳天錫所請，將大挑、教職、謄錄各項人員於會試薦卷中挑取，及科甲候補人員准其一體考差。」
　　同日上諭：「中書祁永膺奏請將各省教職改為中小學堂教習，著詳議。」
　　同日上諭：「刑部主事顧厚焜呈請郵政廣設分局，各省一律舉辦，著妥議。」
　　同日上諭：「瑞洵奏稱於京師創設報館，翻譯新報，即著創辦以為之倡。」
　　同日上諭：「國家振興庶務，兼採西法，牧民之政，中西所同，而西人考究較精，故可以補我未及。故日夜孜孜改圖新法，豈為崇尚新奇，乃眷懷赤子皆上天所畀、祖宗所遺，非悉令其康樂和親，朕躬未為盡職。加以各國交通，非取人之長，不能全我之所有。朕用心至苦，而黎庶猶有未知，咎在不肖官吏與守舊士夫，不能廣宣朕意。今將改行新政之意，佈告天下，使百姓咸喻朕意，上下同心以強中國，朕不勝厚望。著查明四月二十三日以後所關乎新政之諭旨，各省督撫均迅速照錄，刊刻謄黃，切實開導，各省州縣教官詳切宣講，各省、藩、臬、道、府飭令上書言事，毋得隱默顧忌。其州縣官應由督撫代遞，即由督撫將原封呈遞，不使稍有阻格，總期民隱盡得上達，督撫無從營私作弊為要。此次諭旨，並著懸掛督撫大堂，俾眾共觀。」
　　七月二十八日上諭：「即著各省督撫傳知藩臬道府，凡有條陳，均令其自行專折具奏，毋庸代遞。至州縣等官言事者，即由督撫將原封呈遞；至士民有欲上書言事者，即由本省道府等隨時代奏，均不准稍有抑格。」
　　以上皆德宗銳意新政切實講求之證，非若後來以新政塗飾天下耳目，藉便私圖也。
　　至八月推翻之後，八月十一日偽諭：「著將詹事府、通政司、大理寺、光祿寺、太僕寺、鴻臚寺等衙門照常設立，毋庸裁併。又凡有言責之員，自當各抒讜論，其餘不應奏事人員，概不准擅遞封奏，以符定製。又時務官報無裨政治，徒惑人心，著即日裁撤。又所有官犯徐致靖、楊深秀、楊銳、林旭、譚嗣同、劉光弟、並康有為之弟康廣仁，著軍機大臣會同刑部都察院嚴行審訊。」
　　八月十三日偽諭：「榮祿著軍機大臣上行走，裕祿著補授直隸總督。所有北洋各軍仍歸榮祿節制。」
　　八月十四日偽諭：「康有為實為叛逆之首，著各省嚴密查拿，極刑懲治。梁啟超狼狽為奸，所著文字，語多狂謬，著一併嚴拿。康有為之弟康廣仁，御史楊深秀，軍機章京譚嗣同、林旭、楊銳、劉光第等，與康有為結黨，隱圖煽惑，情節較重，是以未候覆奏，於昨日諭令將該犯等即行正法。」
　　八月十四日偽諭：「已革翰林院侍讀學士徐致靖著永遠監禁。編修徐仁鑄著革職，永不敘用。」
　　十五、六等日偽諭：「左都御史著懷塔布補授，並授內務府總管。戶部左侍郎著徐會澧署理。」
　　二十日偽諭：「溥頲補授內閣學士兼禮部侍郎。」
　　二十一日偽諭：「湖南巡撫陳寶箴濫保匪人，著革職，永不敘用。伊子吏部主事陳三立招引奸邪、著一併革職。四品京堂江標、庶吉士熊希齡，庇護奸黨，暗通消息，均著革職，永不敘用，並交地方官嚴加管束。」
　　十九日偽諭：「李端棻即行革職，發往新疆，交地方官嚴加管束。」
　　以上皆戊戌一歲中之事。至二十六年庚子夏，拳匪倡亂，親貴庇賊，致啟各國之釁，京師不守，兩宮播遷陝西，於是有十二月初十日敷衍變法之諭，去精神而求糟粕，愈變愈壞，人心愈失，以迄於辛亥十二月壽終矣。
　　合觀前後各諭旨，前者令人歡欣鼓舞，後者令人怒髮衝冠。德宗變法，何等懇切肫摯；西遷後之變法，僅欺飾人民而已。且不僅欺飾也，方藉此破格之名，而大開賄賂之實，在彼親貴，方人人自為得計，不知樹倒猢猻散，迄今日又從何處博得一文哉！尤可笑者，斥康、梁為叛逆、為奸邪，懸賞購之，恨不即日磔之，孰知異日偽行新政，仍不出康、梁所擬範圍以外，自古有如此無恥之政府乎？噫，異矣！
　　按：戊戌新政雖未成，而德宗名譽，已洋溢乎中外，泰西人至稱之為中國大彼得，足徵其佩服深矣。愚以為不有戊戌之推翻新政，必不致有拳亂；不有拳亂，革命事業無從布種。凡事莫不有因果，辛亥之結果，實造因乎戊戌也。

　　京師舊有會同四譯館，在正陽門東城根玉河橋，沿明舊地也。屋共三百餘間，專備外國貢使駐足之地，凡朝鮮、琉球、越南、緬甸、暹羅、廓爾喀諸國來者皆駐焉。
　　以余所知而言，暹羅咸豐間尚入貢，嗣因粵寇作亂，海道不通，遂絕。琉球則於光緒六年滅於日本。越南亦於六七年間為法人蹂躪，直逼其都，國主遣使臣入中國求援，居天津半年餘。時李文忠為直隸總督，以其私訂條約，未曾請示天朝，不便保護，拒之，二使臣痛哭而歸，其實文忠不敢與法人開釁也。琉球尚世子亦在天津，每晨必長跪文忠轅門外，侯文忠輿出，則作秦庭之哭。文忠每遣武弁慰諭之，如是者數月之久，亦痛哭而歸。
　　緬甸之役，在乾隆朝本係敷衍了事，並未掃穴犁庭執訊馘醜也。大兵僅達木邦而止，即以木邦土酋為王，與之訂十年一貢之例。至光緒八九年間，英人佔據緬甸後，大為整頓，至十三年遂與我駐英公使訂緬甸條約矣。朝鮮則歲有例貢，海道距山東一葦可航，然不准由海行，必須遵陸渡鴨綠江，出奉天，過榆關，而至京師。迂道千餘里之遙，不以為苦。彼國商人，恆藉歲貢以獲大利，蓋以貨物雜貢品中，出入兩國之境，皆免稅也。以高麗參為大宗，布次之，紙發海味又次之。每十月來，次年七月歸，以為常，及為日本所滅，而貢亦絕。於是四譯館鞠為茂草矣。
　　惟廓爾喀與前清相終始，至光緒季年，猶見邸抄中有入貢之事。彼國亦十年一貢也。
　　清同治四年，余在常州，喧傳有琉球貢使過鏡，偕眾往觀。
　　使舟泊西門外接官亭下。久之，見二役舁一方箱至，一騎持名帖隨之，立岸上，大呼曰：「使臣接供應！」即見使舟有二人出，如僕隸狀，跪鷁首，向岸叩頭，亦大呼曰：「謝天朝賞！」於是二役既舁箱入舟中，亦不知何物。須臾，舁空箱隨騎者匆匆去。久之，武、陽兩邑令呵殿來，輿立河干，兩令端坐不動，執帖者以名帖兩手高舉，大呼：「使臣接帖！」於是正副二使臣出，至鷁首，向岸長跪，以兩手各捧一邑令之名帖戴於頂，而口中自述職名焉。兩大令但於輿中拱手，令人傳免而已，不下輿也。禮畢，使者入倉，兩令亦呵殿歸署矣。郡守位尊，不往拜也。兩令之名帖，以紅紙為之，長二尺，寬八寸，雙折，居中一行，大書「天朝文林郎知常州某府、某縣、某某人頓首拜」。字大徑二寸許，此余所目睹也。
　　至所聞則更可異矣。琉球貢道只准收福建海口，至閩後，即須由內地前進。聞到閩後，浙閩總督有驗貢之例。是日，總督坐大堂，司道旁坐，府縣則立侍案側，兩貢使手捧表文、貢單，至頭門即跪，報名，膝行而進。至公案前，以表文、貢單呈驗，總督略閱一過，傳詢數語，即令賜食，即有一役以矮桌二置大堂口，酒餚亦續續至，二使者叩頭謝，乃就堂口席地坐而食之，各官仍坐堂上也。須臾食畢，復向上九叩首謝恩畢，乃鳴炮作樂掩門，無私覿之禮也。
　　琉球服裝，衣寬博之衣，腰繫大帶，寬尺許，以顏色分貴賤，冠亦如之，冠似僧冠而稍高，惟足則中國之緞靴，蓋彼居本國皆赤足，惟入貢始靴也。其僕役則宛然戲劇中所扮蒼頭狀，一身皆黑，最易識別。
　　考琉球全國之地，不過中國一大縣，本無國王也。明洪武好大喜功，賜其土酋金印，封為國王，又賜閩人善操舟者三十六姓以為之輔，於是儼然一國矣。其時日本正當幕府時代，列藩分封，不相統一，琉球遂幸延國脈四百餘年。及日本推翻幕府，力行新政，回顧臥榻之下，有人酣睡，又非條約之國，遂一鼓滅之，夷為沖繩縣矣。
　　聞亡國之王為世子時，曾在京師國子監肄業，徐小勿孝廉為其教習，授以試帖詩，居然能工，逮歸國為王後，常與臣下聯吟，亦不廢政事。惟貧小而弱，無力豢兵，國之不國，不待日本之吞而始知也。
　　乾隆間征越南，擬治阮光平篡弒之罪，復黎氏社稷。會王師大敗於富良江，阮光平懼中朝大舉復仇，遂卑詞乞降。帝因彼既勝而降，遂亦許之。於是加封號，揮宸翰，恩禮稠疊。及光平來朝，復賜宴賜詩，賜游三海，待以隆禮。光平歸國，仍復不靖，時以我國沿海盜舟供其指使，劫奪商民，且封海盜為提督總兵諸官，海疆官吏無可如何。黎氏殘裔歸國後，復為阮光平所殲，中朝亦不過問。
　　至同治間，法人開殖民地至越南，見其地勢沿海，土肥人蠢，思久據之，始而通商，繼漸逼入內地。時越南王告急於中國之書不知凡幾矣。朝命李文忠派員前往，偵探實情。令下，無人應者。
　　有桐城馬復賁者，以應試不第，依其兄居天津，兄為操江練船管駕官，忠裔也。復賁請於兄，願應募往，兄遂為介紹於文忠。文忠大喜，許以歸來後，必專折以薦，惟此時亦宜有職銜，乃立畀雙月候選同知執照以行。此光緒七年事。復賁少有大志，好酒任俠，弛斥不羈，好讀書而不工舉業，嘗作乘風破浪之想，此行而願遂矣。其行程由內地廣西出鎮南關，終日行深箐密林中，虎狼之叫嗥，瘴癘之惡毒，一無所恐，隨役死二人，而復賁且無恙也。既間關至越南，達中朝君相意旨，留其國者二年。
　　於八年壬午冬，伴越南二使一范姓一阮姓者來天津乞援師。文忠卻其請，而越遂亡。文忠旋丁內艱，朝命合肥張樹聲署直督，文忠以復賁屬之，張已奏請以五品京堂用。已屬稿矣，會有譖復賁於張者，言其酗酒狎妓事，遂不果薦，僅以同知終。文忠復蒞，亦無如何矣。
　　嘻！以復賁之勇俠，使將一軍，頗足以伍絳、灌，惜不遇知己，奈何！其在越南時，有致友人書一通，茲錄之以證當年之實事焉。書云：
　　　　越土之廣，古交阯無是也，實由乾隆中兼併占城、真臘二國而然。自是分為南北二圻。乃得之未久，而南圻極南海濱沃壤，為法人侵佔。同治十二年，法商以運械往雲南，道出北圻東京，羨其地之富，乘間攻取。法以數十人之力，數日之中，連下八省都會，越人無計禦侮。其時，雲、廣與越交界隙地，土匪出沒於深山密箐中，劫殺邊民。內有劉永福者，廣東欽州人，素梟桀，有越官與相識，遂招其拒法。法受創，與越人成約而罷。因其地形險阻，民心未附，法遂幡然變計，陽尊以虛名，而陰收其利，越人為其所愚。數年以來，察地撫民，根深蒂固，一二年前，時有侵侮之事。越人噬臍莫及，復欲乞援於朝廷，而私與法人立藥一節，顯背國法，自知未能蒙允，忍而不發，以至於今。劉永福自助越人擊退法兵後，該國授為三省提督，駐紮宣光一帶，設關徵稅，裕餉練兵，雖未必忠於越人，而仇視法人，實其本願。雲南自普洱、臨安東至開化各府，皆與越交界。萬山重疊，路極崎嶇，內有大河三：一由蒙化東南流歷元江、臨安至蒙自境入越界，名元江，下流名洮江，東流六百里，歷越之宣光、興化、山西各省至其東京；一由蒙化南流，名李仙江，又名把邊江，歷普洱、思茅南入越之興化省，折而東流七百里，名陀江，亦至東京，北與洮江會；一由開化南流入安平，入越界下流，名宣江，歷越之宣光山南流四百餘里至東京。三江總匯，名為富良江，一名珥河。又東南流三百餘里，分為數十派，瀠洄而東入於海，此地形之大略也。劉永福所駐之地，即洮江中流，雲、越交界要隘。法之圖越也，實意在雲南礦產之富，若越之東京，則早已在其掌握中矣。第因永福積仇，扼守中路，道阻不通。從前法、越約中，原載明通商中國雲南一節，今法人以永福即為越官，礙其通商之路，即係越人背約。去年八九月間，法人定議先攻越南，故賁於十一月奉差赴越，傳語國王，留其都城二十日，反覆筆談數萬言。今年三月初八日，法陡興兵將東京攻破。其時賁適在彼，身入其中，彼此商辦，法人亦知理屈，仍將城池交還越人。賁即飛請速派大員來此，大可補救。適合肥丁艱，張公置任，遂將此事束之高閣雲。
　　據余聞人言，劉永福之棄越投清，亦復賁之計畫，嘗詢之，而彼不承認也。嗟乎！以酗酒狎妓之微嫌，遂沒其困苦艱難之功業，中朝之賞罰不均，於此可見一斑矣。
　　緬甸既敷衍了事後，遂定十年一貢之例。逮英人破阿瓦都城，逐其國酋，夷其宗社，而中朝尚復不知。於是有光緒十三年與英人定《緬甸條約》。茲錄之以證中朝自欺之笑柄焉：大清國大皇帝，大英國大君主、五印度太后帝，因欲固存兩國友睦，歷久不渝，並廣開振興彼此人民通商交涉事宜。茲由大清國特派管理總理各國事務衙門多羅慶郡王、總理各國事務衙門大臣工部左侍郎孫，大英國特派賞佩二等邁吉利寶星、前署駐華大臣、今美京頭等參贊大臣歐，將所議條款開列於左：
　　按：第一條具見英國外交手段，以虛名與中國，第二條則實利歸己矣。第四條更見狡猾，彼已與藏番連年開釁，藏恃城險，英恃炮利，互有勝負，未得便宜，意欲使中國飭令藏番降服，而又不肯明言，恐違公法，故隱約其辭，且示退讓，則中國與藏番不得不入其玄中矣。彼總理衙門群豕烏得知之。
　　乾隆間征服廓爾喀事，載之《聖武記》中。逮至英倫，見使署舊日檔案，始知廓當日舉兵，實非抗中國也，乃欲伐印度也。印與廓有切齒仇，久欲得印而甘心焉，自顧力量不足，擬借上國以為助。其時譯音不通，廓之語言又為印、藏夾雜之音，愈不能解。及見兵起，邊吏倉皇入告，乃命福康安征之，故一戰即降。
　　降後上書於福康安，詳述由廓入印山川道里甚悉，請發大兵收印度，願為嚮導。福據以上聞。乾隆帝忽疑廓此舉為復仇之計，將引我重兵深入腹地聚而殲旃，不允所請。且其時正用兵西北，開闢新疆，亦無暇他顧。厥後英人之滅印度亦廓爾喀導之也。惜哉！使當日移征新疆之師而收印度，而今日富甲地球矣，即鴉片亦無由而興，何有於禁，九州鐵不能鑄此大錯也。自是廓亦定十年一貢之例。
　　光緒元年冬，余在京候試，忽市上喧言有外國人入貢者，奇形怪服，非所常見，余亦隨眾往觀，見其由永定門大街過天橋，入正陽門，而至四譯館止焉。貢品、行李、隨從及護送兵役約四五百人。其使臣二人皆衣滲金寬博之衣，皆紅紫色，冠皆如和尚所冠之毗盧帽，而中較高，上似有金繡之飾。各手一素珠，乘四人肩輿，無蓋無帷，如廟中神轎狀。大惑不解。明日見邸抄，始知為廓爾喀也。相傳四譯館中能廓語者，僅譯吏一人，語且不精。幸廓使能英語，遂以英語相酬答焉。
　　至光緒三十一年，又見其入貢，絕不以中國貧弱而反顏，可謂有始有終矣。今則為英之保護國，亦漸更其政俗，然其教則仍佛教也。
　　印、藏之間又有小國名哲孟雄者，周遭僅中里七十餘里耳。
　　本為藏番部落，每由西藏入貢之期，亦附貢微物，聊以將意而已。英人慾通商西藏，必於達吉嶺開埠為轉輸停頓之地，欲開達吉嶺，必道出哲孟雄，遂力爭哲孟雄於總理衙門，以為本係印屬小國。總署函致駐英公使爭之，於是星使命隨員各抒己見。
　　有湖南新化人鄒代鈞者，為鄒叔績太守漢勛之孫，輿地名家也。援古證今，原原本本考據哲非印屬。呈星使，亦不置可否，以示總文案方培容。
　　方，字子涵，上元人，見鄒說，大聲曰：「欽差如商量此等大事，不可委之書生，彼皆據《海國圖志》及《瀛寰志略》等書，妄騰臆說耳。中國古書，萬不足恃也。既英人慾得哲孟雄，不如與之，中國何在乎此七十里小部落哉！」星使亦不能決。方又曰：「何不與馬參贊商之？」星使以為然。
　　馬參贊者，英人馬格里也，自郭嵩燾奉使時，即授馬二等參贊，藉以通兩國之情。馬雖英人，然忠於所事，並不助英以欺中，英人亦重之。及問馬，馬曰：「容細查之。」即登樓覓鄒曰：「君輿地專家也，請據中國古書為我考察哲孟雄究奚屬者。」鄒曰：「已進一說於公使矣。」馬即詢星使。星使曰：「方子涵雲中國古書恐靠不住。」馬曰：「是何言？中國書論中國事猶以為靠不住，豈外國書論中國事反靠得住耶！」取鄒稿去，即據以譯成英文，而復英外部焉。英外部亦無異說，乃照租借例定議而已。
　　方在八股時代，頗有文名，不料一入仕途，頓喪其天良如此。
　　余隨使泰西時，道出新加坡。其時中國總領事為左秉隆，字子興，廣東人，京師同文館學生也。能通英、法、德三國語言文字，研究外交，頗有心得。曾惠敏公攜之出洋，即任以新加坡總領事。
　　時觴余等於署中，見其書室中有畫龍竹筒十餘枚，皆長三尺許，兩端皆以蠟印封固，異而詢之。左歎曰：「此皆歷年中朝所頒暹羅、緬甸等國恩詔、哀詔也。製成後，循例頒寄，亦不計人之受與不受。代寄者大都皆中國海商，一至新加坡即交與領事衙門，日積月累，遂有如此之多。使果寄至彼邦，彼亦必不承認，反生枝節，不如留此以為紀念而已。」繼又曰：「英人已屢次請求一二幅為博物院之陳列品，吾不敢也。」
　　同治中葉，湘南盜用巡撫印文一獄，幾搖動大局，幸知縣某精細，未釀大禍。
　　先是，長沙有名妓廖玳梅者，色藝冠一時。省紳某位尊而多金，昵之，欲納為妾，廖不允。有外縣紳某者亦昵之，其人家亦不貧，且年少美豐姿，廖久屬意矣。外縣紳每逢省中課書院必至，至即宿廖所，而屏省紳於門外，省紳頗銜之。
　　一日，外縣知縣某忽奉巡撫密札一通，謂該縣紳士某某等六人勾結髮逆餘黨，擬在省城作亂，已偵獲同黨多人，供證鑿確，即將某某等六人密拿正法云云。令得此札大驚異，蓋此六人皆邑中清白公正之士，其中皆舉人五貢之類，且家皆殷實，文名籍甚，何致有悖逆舉動？遂商之刑幕。幕將院札閱數過，拍案曰：「此文偽也，焉有督撫印文而無監印官銜名者乎？公須親赴省垣，密商布政，取進止。」令乃行，謁布政，以情告。
　　布政亦細閱撫札，不能決。語令曰：「爾明日毋出面，俟我上院詢明後，再商辦法。」
　　次早，布政入見巡撫，密問曰：「如某縣某孝廉某拔貢者非公書院門生耶？」中丞曰：「然。是皆高才生，累列首選，吾甚刮目者，豈有所干求耶？」布政曰：「否。聞公欲殺此數人，何也？」中丞大驚曰：「何來此言？孰誑爾耶？」布政曰：「有據在。」乃出印文授之。中丞面色如土，顫聲答曰：「印則是也，我何嘗為此？」布政乃述其由，中丞益駭曰：「是不可不究。」因嚴鞫署中男女僕婢等。有夫人小婢曰：「某日有某賣婆來，似曾向夫人乞印文焚疏事。」亟逮賣婆至，初不承，繼將用刑，乃哭曰：「是省紳某賄我求夫人者。」立命逮某紳，一訊而服。
　　蓋省紳欲娶廖，廖意終不屬。省紳曰：「爾屬意者如目前暴卒，則奈何？」廖曰：「某若死，則嫁爾。」省紳乃出此毒計，思假縣令手而殺之也。彼五人亦因公事與省紳齟齬，結怨甚深，擬一併除之以為快。於是案乃大白。
　　廖逃至外縣，追捕監禁。賣婆與省紳皆擬斬。中丞夫人吞金死，中丞告病去。布政升巡撫。某令則調署大缺以酬之。中丞劉琨，雲南人。布政李恆，江西人。其餘人名、地名當日告者皆詳之，今忘之矣，僅憶一妓一撫一藩耳。
　　曩在京師見有屬對之工者，輒記之，以資談助。
　　「麥秋至」對「桑春榮」，「三白瓜」對「萬青藜」，「青龍棍」對「朱鳳標」，「陶然亭」對「張之洞」，「獅子狗」對「熊伯龍」，「烏鬚藥」對「黃體芳」，「李象寅」對「楊猴子」，「赤奮若」對「朱逌然」，「杜鵑花」對「李鴻藻」，「老闆」對「童華」，又「樹已半枯休縱斧」對「果然一點不相干」。
　　以絕不相當之二語，集而成對，覺字字銖兩悉稱，可稱工妙絕倫。
　　吳翌鳳《遜志堂雜鈔》引《猗覺寮雜記》云：
　　某縣有尉，夜半叩令門求見甚急。令請待旦，尉不可，不得已披衣起，延尉入。問曰：「事何急，豈盜賊待捕恐失時耶？」曰：「否。」
　　「豈有疾病倉猝耶？」曰：「無。」
　　「然則何急？」曰：「某見春夏之交，農事方興，又使養蠶，恐民力不給。」令笑曰：「然則君有何妙策？」曰：「某見冬間農隙無事，不若移養蠶於冬為便。」令曰：「君策真非古人所及，奈冬無桑葉何！」
　　尉瞠目不能答，久之長揖，曰：「夜深矣，請安寢。」
　　閱此不覺失笑。古今事真有如出一轍者：
　　光緒中葉，金陵有需次通判甘某者，司東臺縣釐稅，每夜必戎裝持械攜兵役遍巡城市。一夜，巡至縣署前，已四更矣，叩署門請見甚急。令以為火盜之警也，披衣起見之，問何事。甘曰：「無他，適已出巡遍城闉，恐君更出為勞耳，故來告，請安睡也。」令曰：「吾早寢矣，公來始起也。」甘亦惘惘而去，古今事無獨有偶也如此。
　　寄園《寄所寄》所載：
　　　　明山西喬御中廷棟，起家進士，巡方三省。罷官家居時，每晨必具衣冠，升堂高坐，命僕役呵唱開門，以次伏謁，或作控訴狀，喬一一為之剖判訖，然後如儀掩門。每日如此，聞者無不匿笑。
　　不意今時亦有相類者：
　　　　光緒間，有皖人張傳聲者，入資為河南候補道，加花翎二品銜。其面目臃腫有癡態，腹如五石瓠，食兼數人。需次汴省無差委，每日晨起盥漱早食畢，即冠珊瑚冠、孔雀翎，數珠補服，由內室而出，中門置一雲板，出則擊之，僕則高呼：「大人下簽押房矣。」
　　　　既就坐，一僕進茗碗，一閽者持手版十餘如摺扇式，口稱某某等稟見，其實並無一人也。張則手舉茗碗，作官腔曰：「道乏罷。」閽者斜步出，則又高呼曰：「傳伺候，大人下來矣。」張乃雅步登肩輿，出門拜客矣。亦每日如是，如演劇然。
　　此葉孝廉士芬為予言。葉、張之同鄉也，癸卯借汴闈報罷後即館其家，初見此狀，不覺大笑，以為此公殆官癡也。張丁外艱，奔喪歸，死於中途逆旅中。
　　士大夫命名不可不慎，或貽笑柄，或誤功名，皆由於此。
　　湖南遊子岱方伯智開，應鄉試時名於藝。中式後，主司喬勤恪公謂之曰：「爾名當改。」游不悟，問何故。喬曰：「爾歸閱《日知錄》便知。」游閱至黃幡綽、鏡新磨故事，乃恍然，遂更名智開。
　　江西勒少仲中丞應拔萃科時，名人璧。及選貢，學使者謂之曰：「爾名當改。勒人之璧，是何行止。且璧與逼同音，既勒人，而又人逼，非義也。」乃更名方錡應朝考焉。
　　武進王頌平大令國均，戊辰進士，書法甚佳，殿試已列入前十本進呈矣，及臚唱，太后聞之曰：「好難聽。」蓋「王國均」之音與「亡國君」同也，遂抑置三甲，以知縣發安徽，被議改教職，為山陽教諭二十年。復以卓異選雲南某縣令，未之任而卒，潦倒終身。
　　又曾文正公中鄉舉時，榜名子城，字居武。余在京曾見是科鄉試同年錄。會試時，座師命改國藩焉。此事近三十年殆無人知之矣。若今之以「國」、「魂」、「俠」、「血」等字命名者，更卑卑不足道矣。
　　治咽嗝奇方：
　　　用老梗蘇泡水和麵粉，俟日食時，在日中搓為丸，須即日曬乾，丸皆中空，治咽嗝有神效，此理不可解。
　　　光緒二十二年丙申七月朔，日有食之，余目睹武進王仲光孝廉在蘇州製此丸，中果空也。他時製之則不然。
　　龍眼核止血
　　　龍眼核去黑皮，研極細末，治刀傷，立刻止血止痛。余見此方後，即手製約三四兩許，久未有用。
　　　一日，在金陵見一木工誤以斧傷小童面部，血流如注，憶及此，與敷之，頃刻血止，亦不疼，且能速愈。是亦不可解也。
　　菱灰治小兒黃水瘡
　　　小兒黃水瘡，潰爛出水，甚至不能坐臥。用風菱燒灰研末塗之，一二日即愈。菱殼燒灰，愈陳愈佳，洞庭山所產尤佳。
　　　此極不直錢之物也。崑山張敬夫、廣文芬傳余此方，愈小兒甚多也。
　　蘇州市上有賣一種小麵餅者，大如錢，中有孔，可以索穿之，微甘而脆，名曰光餅。予童時嚐食之。咸豐間，制錢一文可購十餅。
　　曾舉以問塾師：「餅何以光名？」師曰：「想係光福人所創始耳。」遂亦置之。不意越四十餘年，偶閱雷琳《漁磯漫鈔》載錢唐吳中林《詠光餅》詩，始知餅為戚繼光行軍時所作也。
　　一事一物，莫不有其原始，信乎開卷有益哉！
　　光緒初年予留京過夏，有友人邀飲於肆，同座皆過夏者，藏鬮行令，極其歡洽。
　　座有一淮人曰：「予不習酒令，今說一事，如諸君能解決者免飲，否則罰一杯。」眾曰：「可。」淮人曰：「吾淮某甲，一日晨起將赴茶社小食，於途中拾得銀券一紙，視之，固素所交往之錢肆也。欣然往取銀，甫入門，已聞失主央肆主註銷求止付，而甲仍從容取銀去，失主不敢認，肆主亦不敢阻。是操何術以致此？」諸人思之良久，皆不得其故。
　　淮人曰：「各飲一杯，予言之。當甲挾券入肆時，見失主在肆，即偽為怒容，洶洶入。肆主向之點首，亦不答。肆主曰：『先生清晨何怒為？』甲曰：『不可說，不可說，家醜也。然吾兩人交情，言之何傷。予昨以事赴清江，今早歸，見予妻枕邊有銀券一紙。』隨說隨即取券出，擲案上曰：『是必予妻之姦夫所贈者，予將得而甘心焉？今姑取此銀去，會須偵之。』肆主唯唯，目視失主亦無言，遂以銀與甲而去。」
　　同輩聞之，皆駭歎其狡詐而已。
　　常州市有屠肆。一日，有回教阿轟自禮拜寺諷經歸，衣白布回衣，冠尖頂回冠，過屠門，適屠人拒巨斧據高砧斲豬首，血濺其身。阿轟大怒，將撻之，經市人調停，命屠賠償，阿轟堅索銀餅十枚，將行矣，屠人曰：「銀既與爾，衣當與我，且已為血污，爾亦不能服之歸家也。」遂脫而與之。屠忿甚，擲衣於地，足踐而口詈之。
　　一秀才在旁睨之而笑曰：「是奇貨，可使倍價而贖也。」屠猶怒不解。秀才曰，「我非虛言，爾如聽我計，必能使之倍償。」屠曰：「若然，我但得原價足矣，餘皆與君。」秀才曰，「可，爾明早衣其衣，冠其冠，據案賣肉，渠聞之必來觀，可惟爾所欲。」屠如言。
　　次日，喧傳一回人賣豬肉，皆來觀。阿轟一見，更怒，勢將用武。屠曰：「我以十圓買得者，爾豈能禁我不衣乎？何無理取鬧如此？」觀者如堵，皆謂屠言直，阿轟無如何，願將昨所得者還之，求勿衣。屠不許曰：「非十倍不可。」再三請，倍價贖歸。秀才曰：「如何？」欣欣然持十圓而去。
　　此武進余益齋工部為予言。
　　昆明趙蓉舫尚書光，長刑曹二十年，且累得試學差，又累次查辦外省案件，積資至五六十萬。無子，只生三女，長、次皆早嫁早死，惟三女未字。趙沒後，尚遺財三十餘萬，皆三女掌之，嗣子所得甚微也。
　　一日，三女謁萬藕舲尚書青藜曰：「姪女年已逾三十矣，求年伯為我擇婿，一須元配，二須少年翰林，三須海內世家。」萬曰：「難。」會有儀徵胡隆洵者，以赤貧士入都，聯捷授吏部主事，萬之門生也。聞胡未婚，謂三女曰：「胡某已如爾所約之半，如爾不願，我亦不敢過問。」女不得已許之，遂涓吉成禮。胡一旦驟富，夫尊婦如帝天，婦視夫如奴隸，不待言矣。
　　趙存日，有紅綠珮二事，皆大如掌，一則透水玻璃翠，一則雙桃紅碧璽也，朝中大老無不知之。及三女嫁後，二珮歸於胡矣。胡一日佩之入署，眾皆屬目，一少年滿司員謂眾曰：「明日當揶揄之。」
　　次日，胡入署，此少年急趨至胡前，半跪請安曰：「大人一向好。」胡以為誤也，連稱：「不是，不是。」少年忽昂首曰：「我適見雙珮，以為趙大人復活矣，孰知是爾耶！」眾轟堂大噱。自是胡不敢佩矣。
　　三女歸胡後，未數年死，無子。胡再娶亦無子，及卒，以弟之子子焉。資財數十萬，米市衚衕大宅，皆歸其弟矣。
　　明秀水沈德符《敝帚齋餘談》所記：京師李近樓，幼以瞽廢，遂專心琵琶。其聲能以一人兼數人，以一音兼數音。嘗作《八尼僧修佛事》，經唄鼓鈸笙簫之屬無不並奏，酷似其聲，老雉高下曲盡其妙，又不雜以男音，一時推為絕技。
　　不意清光緒季年，京師有瞽者王玉峰，亦能以三弦作諸聲，並能彈二簧各戲曲，生旦淨丑、鑼鼓弦索亦各盡其妙。尤神者，則作洋鼓、洋喇叭、操兵步伐之聲，使遠處聞之，不知其出於三弦也。
　　觀於明之李近樓亦為瞽者，可知瞽人心細，能體會入神。此等絕技，必間世而生，非有師傳，亦不能教人。玉峰上距近樓已四百餘年矣，五百年名世挺生，即微藝亦何莫不然。玉峰每於國忌齋戒等日，必奏技於正陽門外之廣德戲園，蓋是日不演劇也。聽者較觀劇倍之，價亦倍之，因此致富雲。
　　京師兒童玩具有所謂空鐘者，即外省之地鈴，兩頭以竹簡為之，中貫以柱，以繩拉之作聲。惟京師之空鐘，其形圓而翩，如一軸貫兩車輪，其音較外省所製清越而長。有覺羅旗人號「快手羅」者，精此技，久於金陵以此為生，遂致小康。然猶不知麻瑞子之出類拔萃也。
　　麻瑞子亦旗人，而有痘瘢，其姓瑞，以善空鐘得名。嘗奏技於東西兩廟集及新年廠甸中，余曾見之。能以半段空鐘用繩扯之，飛高躍低，左盤右旋，無不如志。西人極詫之，謂兩輪去一，重心力已失，何以能圓轉如意，不致蹉跌。百思不得其解，乃歎中國人之絕技，固匪夷所思也。
　　清宣統三年辛亥四月，鐵路國有之旨下，起長白端方為候補侍郎，督辦川漢、粵漢鐵路事。先是，己酉之秋，端由兩江總督調直隸，正慈禧太后梓宮奉安之日，於隆裕後行禮時，端之左右有以攝影器攝行禮狀，後大怒，以大不敬罪端，革職，抵任甫百日也。至是以親貴及諸大臣薦，遂起用，豈料禍機即伏於此哉。
　　端既受命，於六月九日抵武昌，建行臺於平湖門外，勘路召匠，期於九月朔興工。而川人以川漢鐵路已奉先朝諭旨，歸商集資承辦，懇川督趙爾豐代奏，收回成命，不報。再三請，則以格殺勿論恫嚇之。於是川之士民焚香環跪督署者數千人，大書德宗皇帝神位，頂於首而泣求焉。爾豐大怒，命衛隊銃擊之，死者枕藉，而川亂成矣。事聞於朝，電旨命端方率鄂軍入川平亂。
　　七月下旬，端發武昌，率三十一、三十二兩標兵以行。至宜昌，按兵候消息。端之意蓋不欲臨之以兵也。無何，朝旨嚴迫，不得已進至重慶。至重陽日，聞武昌事起，民軍已據武漢二城，蔭昌率京軍南下，亦敗退。端大恐，亟率師進至資州駐焉。朝命革趙爾豐職，以端代之。端知事無可為，欲入都面陳機宜，兵大嘩。時統兵者一為曾廣大，一為鄧某，皆端任鄂督時所拔之士也，於端皆有師生誼。又有營官董海瀾者，四川人，亦鄂之學生。當端之發武昌也，總督瑞澂力薦於端，謂可大用，端遂命董為營官，隸曾廣大部下。當時廣大禁兵毋暴動。
　　至十月朔，端行有日矣，佈告軍士謂已遣人至成都銀行借四萬兩發本月之餉，並為眾軍辦歸裝，眾怒稍息。至初五日，端束裝待發，眾以銀未至阻其行，並要挾書券，端與之。
　　至初七日黎明，銀猶未至，眾謂誑我，於是董海瀾倡議入行館，驅端至側屋云：「我輩將假爾室開會議。」兵入室，遍搜行篋，無所得，即欲殺端，曾廣大乃宣言曰：「端某非誑人者，彼欲行即聽其行，何必殺？如贊成者舉手。」乃舉者僅少數。曾又再三勸，兵皆洶洶，謂曾有異志，當先殺之。曾乃不敢言，大哭出，謂端曰：「曾某不能保護，罪萬死，然迫於眾，實無可解免矣。」其時兵皆舉銃待發，曾亟止之曰：「此中尚有漢同胞無數，若滿人不過端兄弟二人耳，何為玉石不分耶！」眾乃逼端至行館大門一小屋中，亂刃交下。其弟端錦大罵，迫之跪，不屈，亦亂刃而死，皆斷其首。曾廣大備棺斂之，欲並斂其元，眾曰：「是將函至武昌者，不得斂也。」乃即日東下歸鄂矣。僚友僕從皆隻身分道遁。
　　初八日，成都借銀至，已無及矣，遂為紅十字會所得。先是，端之議行期也，尚未得成都獨立信。至初五日，資州牧以省電告，遂決意還京，資州眾紳環而請曰：「公毋行。公若反正，則成都唾手可得，即眾亦必以都督舉公，且公之兵所以嘩囂者，以公不反正也。若一變計，則皆為心腹矣。」端不可。眾紳又請曰：「公如慮成都不能容，則即於資州樹白幟，某等可函致省紳來資州擁公為主，公幸勿疑。」端歎曰：「我果如此，何以對慈禧太后、德宗皇帝於地下哉！我計決矣，君等毋為我慮也。」皆太息而散。
　　端自入資州後，無日不作還京計，使早日行，亦可無事，乃一因借銀未至，二因有投誠土寇周姓約初四日率眾來降，遂待之。不料，初五日一聞川省獨立之信，而禍不旋踵矣。端之至重慶也，凡南北公私函電，及從官信牘，皆為軍士所遏不得達，是以沿江各省響應反正之舉，一無所聞，蓋至死僅知武漢之事而已。死事聞，贈恤如例，特諡忠敏。此殆清廷最後之予諡矣。
　　其監印官李寅生於十一月望日間關至上海，為予言如此。又聞某君雲，端方陰謀不測，革黨深忌之。當其督鄂督江時，凡黨中魁傑為其所離間者，不知凡幾，屢欲起事，均為所敗。使其久督畿輔，則革命事業，不得成矣。
　　清有長城如此，而顧以微瑕黜之，此清之所以亡哉。端為人無赫赫之威儀，好嬉笑諧謔，而中無城府，待故舊甚厚。好藏古物，生平宦橐皆耗於此。及罷官閒居，猶坐客常滿，樽酒不空，亦近代大吏中之風雅者。非某君言，不過以畢鎮洋、阮儀徵視之耳。嗟乎！瑞澂輩誤國殃民，罪魁禍首，竟逃顯戮。獨端方不保首領，豈天之欲成其名耶！

　　京師黃教喇嘛治病之藥有所謂阿肌酥者，丸藥也，形如綠豆，作丹砂色，又名子母丸，分牝牡二種，以牝牡二粒置淨瓶中，嚴封其口，供養於淨室中，每日清晨焚香咒之，至四十九日，則滿一瓶，取治百病，據雲無不效者。
　　余昔年寓光稷甫侍御家曾見之，乃一宗室顯者所贈，光氏雖得之，亦不敢用也。
　　清同治初年，有皖人朱某者，讀書應試，年逾冠不能青一衿，忿而從軍為書記。輾轉數年，隨大軍度關隴，隸統領陳姓麾下。統領者，記名提督巴圖魯也。朱年少美豐姿，為人亦和藹，統領甚倚重之，諸同僚不如也。
　　一日者，統領忽獨召朱夜飲，留與同榻，朱不肯，拔刀將殺之，不得已，從之。及登牀，孰知統領乃女子，猶處女也，大樂。朱由是夜夜皆宿統領所，同僚皆鄙之，皆以朱為統領龍陽矣。
　　久之，統領腹漸大，將產矣，大懼無策，又不敢冒昧墮胎，商於朱，朱慫慂直言稟大帥，時左文襄公督陝甘，朱且舉木蘭故事，謂必不見斥，從之。文襄得稟，大驚異，將據實奏聞。幕僚曰：「事涉欺罔，恐朝廷見罪，不如其已。」於是，命朱襲陳名，統其軍，而陳於是易弁而釵矣。後朱從征回逆，請歸宗，更納二妾。陳大怒，挾其資財與所生之子居甘肅省城，遂與朱絕。
　　考陳之由來，則當同治初元間，將軍多隆阿由湘入陝時，道出荊子關，軍中募長夫，有童子應募而來，面黧黑而多痘瘢，且碩大多力，人不料其雌也。初入營牧馬，繼拔為兵，屢建奇功，得洊升至記名提督巴圖魯。雄飛十年，一旦雌伏，奇矣。
　　此江夏范嘯雲遊戎為余言。范其時亦從軍關隴間也。此事若付之管弦，播之聲歌，安見紅氍毹上不演出一剛健婀娜之佳人哉！誰復憶其黑而且麻之蠢女也。
　　李文忠督直隸時，有部將姓者名貴，雲南人，生長於合肥。有知其歷史者，謂其高、曾有因事發配至合肥，遂家焉。
　　貴孩提即失怙恃，亦不自知其姓。稍長應募為兵，募者問其姓名，答以不知。募者笑曰：「之乎者也皆可為姓，爾即姓者名貴可也。」以功洊至記名提督巴圖魯，補通州協副將。
　　范嘯雲遊戎曾隸其麾下，為余言如此。從此萬姓統譜又增一奇姓矣。
　　清同治間，湘、淮軍興，削平發、捻、回諸大亂，各路軍功所保記名提督，部冊所載近八千人，總兵則近二萬人，副將以下汗牛充棟矣。故，提鎮大員欲得實缺，非督撫密保不可。
　　有桐城人陳春萬者，農夫也，多力而膽大。同治初年入湘軍為兵，隨大軍轉戰至關隴，亦保至記名提督巴圖魯黃馬褂矣。左文襄頗喜其勇，然以其無智慮，又不識字，十年來位不過營官而已，不但無簡任之望，並數營統領亦不可得，鬱鬱不得志。文襄既出關，陳營又裁撤，更無聊賴，貧不能歸。
　　迨文襄班師回任，陳欲往面求一差委。及見文襄，即向之稱賀。陳曰：「標下來求中堂賞飯吃耳，何賀之有？」文襄曰：「爾尚不知耶？爾文印較我印大且倍也。」陳愈不解。文襄乃命設香案，陳跪聽宣旨，始知已特簡肅州鎮掛印總兵，廷寄到已數日，正覓其人不得也。清制，掛印總兵，體制尊崇，與尋常總兵大異，准專摺奏事，不受總督節制，如宣化鎮總兵，乃掛定邊左副將軍印之類。當時文襄頗疑陳密求李文忠而得此缺，甚忌之。蓋因肅州鎮出缺時，例由文襄奏報，即隨折保二人以進，而皆未用故也。
　　後始聞內廷人言，是日，軍機開單呈請簡放時，帝筆蘸朱太飽，未及見文襄所保之人，而硃點已滴於陳名之上。帝曰：「即此可也。」陳實得之意外。不二年謝病歸，終不能安於位也。
　　亦范嘯雲言。
　　清光緒丙戌曾惠敏公紀澤由西洋歸國，忿京曹官多迂謬，好大言，不達外情，乃建議考游歷官，專取甲乙科出身之部曹，使之分游歐美諸國，練習外事。試畢，選十二人，惟一人乃禮邸家臣之子，非科甲，餘皆甲乙榜也。游英法者，為兵部主事劉啟彤，江蘇寶應人；刑部主事孔昭乾，江蘇吳縣人；工部主事陳爔唐，江蘇江陰人；刑部主事李某，山東文登人。
　　命既下，李與陳皆知劉久客津海關署，通習洋情，遂奉劉為指南，聽命惟謹。孔獨不服，謂人曰：「彼何人，我乃庶常散館者，豈反不如彼，而必聽命於彼乎？」隨行兩翻譯，皆延自總理衙門同文館者，亦惟劉命是聽，孔愈不平，所言皆如小兒爭餅果語，眾皆笑之。
　　一日者，行至意國境，船主號於眾曰：「明日有東行郵船往上海，諸君有寄家報者可於今日書之。」於是皆報平安。次日晚餐，席上忽無牛肉，蓋西行已浹旬之久，牛適罄也。孔忽謂劉曰：「船主私拆我家信矣。」劉曰：「何以知之？」孔曰：「我家世守文昌帝君戒，不食牛肉已數代，及登舟，每飯皆牛，嘗不得飽。昨於家書中及之，今忽無牛肉，是以知其拆閱我家信也。」劉笑曰；「船主未必如此仰體尊意，公自視太尊貴矣。且船主未必識中國字，拆信何為？況歐人以私拆人信為無行乎，公何疑及此？」孔指二舌人謂劉曰：「彼中國人也，何以能識洋字，安保船主不識中文耶？」劉嗤之以鼻。
　　及抵英倫，以舌人不聽彼使令，遍訴於使館中人，初不知其有神經病也。凡游歷各廠各要塞，皆劉語舌人，按路之遠近為游之先後。
　　一日，遊阿模司大炮廠，見所鑄炮彈有長三尺許者，羅列無數。孔問舌人，以炮彈對。孔大怒曰：「爾以我為童呆耶？炮彈乃圓物，我自幼即見之，此明明是一尊小炮，何雲炮彈？」舌人亦不答。
　　凡經游之地，其門者皆有冊請留名，孔必大書翰林院庶吉士，劉每笑而阻之，孔謂是妒，大不懌。久之，使館中人皆知其有神經病矣。彼所言或勸之，或不直之，孔鬱愈甚，而病發矣。
　　一日，忽具衣冠書狀呈公使，大聲呼冤。公使命人收其狀，而卻其見。視其狀則皆控劉語，大可噴飯。
　　閱數日，見公使無動作，遂竊同伴之鴉片膏半茶甌全吞之，復至廚下覓冷飯半盂，咽而下之。人初不知，及毒發，眾詢之，自言如此。急覓醫診救，已無及矣，至夜半，斃焉。牀頭有遺書一通，上分使者，略云：「劉將殺我，前日引我至蠟人館，指所塑印度野蠻酷刑相示，是將以此法處我也。我不如自盡，免遭其屠戮之慘，並乞公使代奏，為之理枉。」云云。於是倫敦各報館大書游歷官自盡，所言皆一面之詞。幸公使及眾人皆知其由，不然劉受其累矣。
　　孔死後，公使奏請給恤如例，並函致其父述其情。其父歎曰：「是兒素有痰疾，其鄉試落第時，亦曾作此狀，幸防護周至，獲免。今又犯此病而死，是乃命也，於劉乎何尤？」
　　時余亦隨使英倫，親見之，悉其詳。
　　京師士夫好作聯語相謔，至今相傳有二聯無屬對者。
　　大興劉位坦有婿三人，人為之語曰：「劉位坦三位令坦：吳福年、喬松年、黃彭年。」吳，錢塘人，道光乙巳探花，未開坊而卒。喬，山西徐溝人，由進士部曹歷任封圻，終於東河總督，諡勤恪。黃，貴州貴築人，亦由進士曆官至江蘇布政，擢巡撫。三公皆顯貴，而當擇配時則皆未第也。
　　又，昆明趙蓉舫大司寇光之次女，為桐城光稷甫侍御繼室，京師為之語曰：「趙光之女光趙氏。」二語皆無屬對者。
　　有泰州王某，同治甲子舉人，以部曹而為軍機章京。
　　一日，入直至半途，忽摸項下忘掛朝珠，遍索車中亦不得。時已入正陽門，勢不得回宅，蓋夜半開城，只許入不許出也。不得已，憶東城有好友浙人汪某，可往假之。驅車往叩門。汪已寢，聞王至，亟起。王告以故，即入取珠出，且曰：「吾較爾長大，吾珠恐不合用，茲以內子所用者假爾用之。」王致謝，且戲吟曰：「百八牟尼珠一串，歸來猶帶粉花香。」此乾隆間京師譏某相義女詩也。汪聞立變色，返身入內。王亦不俟其送，即匆匆出。甫上車，見汪氣洶洶手白刃出，大罵曰：「爾如此污衊我，誓與爾不共戴天！」王亦不解，急驅車去。汪猶追及，斲車尾而返。
　　次早，汪復握刀至王所居巷口俟之，晝夜不懈，致王誤班數日。
　　王後詢於人，始知所吟詩即當時刺其祖母之詩也。嗣以汪尋仇不已，遂謝病歸，終身不入京。
　　揚州李某亦軍機章京也，每下班必至東華門外戶部王宅午飯，無論主人在家與否，蓋李與王同年至好也。
　　一日，李因病請假數日，假滿復入直，及下班，擬仍至王宅午飯。甫入門，一僕半跪擋駕。李曰：「爾新來僕耶？爾不識我耶？」僕曰：「誠新來者。」李曰：「我李某也，爾主既不在家，即稟爾主母，備午飯我食也。」僕以告主母，意必夫之至交也，具盤飧焉。李據案大嚼。未已，主人歸，李視之不識也，手一箸幾無置處，窘不可言。主人曰：「久聞公名，公與前主人王某同年至好，我與王某亦至好，同姓同官又同司。前主人已於三日前移居外城，遂以此宅與我，我故一切門封門榜皆無須更換也。公既可在前主人王某處午飯，何不可在我處午飯？」相與共啖甚歡。嗣是下直午飯亦如曩例。
　　前王聞之，大笑曰：「不圖此宅乃為李某啖飯所？奇矣！」
　　覺羅炳成，號半聾，八旗老名士也，與桐城光稷甫侍御莫逆交。裕庚者，亦光之世交晚輩也。炳無三日不在光所。裕自英果敏罷廣督後，始攜眷居京師內城，亦偶至光宅。
　　一日會食，光坐裕於炳之上，以裕疏而炳親也。食時，炳與裕不交一言。食畢，炳忽謂裕曰：「爾今日短一過節，我因在漢官家，不便挑眼。」裕唯唯謝罪。
　　翌日，半聾語予曰：「凡各項包衣並小五處旗人，或奴籍，或重臺，例不得與宗室覺羅抗禮。若必不得已，必先半跪請曰：『求賞一座。』然後坐，方為合禮。裕庚乃漢軍小五處包衣旗，必先須請命而後坐。裕欺我不言，故詔之。」予笑曰：「公等旗人，過節太多。」半聾又曰：「每有旗主貧無聊賴，執賤役以餬口，或為御者，或為喪車槓夫，或為掮肩者。若途遇其奴，高車駟馬翎頂輝煌者，必喝其名使下車代其役，奴則再三請安，解腰纏以賄之求免焉。故旗奴之富貴者，甚畏見其貧主也。」
　　嘗聞道光間有旗人官兩淮運使，其妻與揚州知府妻往來。知府，漢人也。
　　一日，知府妻欲宴運使妻於署，以不諳待滿人禮，覓一滿婦為陪客。遍查同城官眷，惟參將標下中軍守備係滿人，且世家子，遂往拜致意，守備妻慨允之。屆期，盛筵以待。守備妻絕早至，日中，運使妻至，守備妻據坑南面坐，傲不為禮，主人訝之。運使妻一見，即雙膝跪請安。守備妻曰：「今日主人賞爾飯，不必拘禮，可坐下。」運使妻又雙跪謝，然後坐。
　　及席設，知府婦推運使妻首坐，守備妻曰：「今日我在此，彼不便坐，我代坐可也。」運使妻為之送箸斟酒，侍立於側，若奴隸然。守備妻曰：「爾不可拂主人盛情，權坐下同啖可也。」又請，又安，始就坐，侷促至不敢舉箸，而守備妻則據案大啖。
　　席散客去，守備妻欣欣然，運使妻悻悻然，知府妻則惶惶然，不明其故。
　　繼聞人言守備妻為旗主，運使妻旗奴，奴自不敢與主抗禮也。知府亟趨謝罪，而運使終以此存芥蒂焉。
　　又，道光朝大學士松筠秉政，上甚倚重之，忽請假數日，上不之異也。
　　次日，軍機召見奏對畢，上忽問曰：「松筠何事請假？」一滿軍機對曰：「因該旗主家有白事，松筠照例前往當差。」上曰：「汝往視之，如無甚要事，可命其早日銷假。」
　　滿軍機銜命往，至則見松筠摘纓冠，身白袍，坐大門外司鼓。滿軍機傳旨訖，次早，面奏情形。上大怒，該旗主有意侮辱大臣，即日降旨換松旗，免其奴籍焉。
　　清初武英殿版書籍，精妙邁前代，版書皆存貯殿旁空屋中，積年既久，不常印刷，遂為人盜賣無數。
　　光緒初年，南皮張文襄之洞官翰林時，擬集資奏請印刷，以廣流傳。人謂之曰：「公將興大獄耶？是物久已不完矣，一經發覺，凡歷任殿差者，皆將獲咎，是革數百人職矣，烏乎可？」文襄乃止。
　　殿旁餘屋即為實錄館，供事盤踞其中，一屋宿五六人、三四人不等，以便早晚赴館就近也。宿於斯食於斯，冬日炭不足則劈殿板圍爐焉。又有竊版出，刨去兩面之字，而售於廠肆刻字店，每版易京當十泉四千。版皆紅棗木，厚寸許，經二百年無裂痕，當年不知費幾許金錢而成之者，乃陸續毀於若輩之手，哀哉！
　　文淵閣每年伏日例須曬書一次，十餘日而畢，直閣學士並不親自監視，委之供事下役等，故每曬一次，必盜一次，亦有學士自盜者。惟所盜皆零本，若大部數十百本者，不能盜也。
　　究其弊，皆以國為私之病，不公諸民而私者官。不知官流轉無定者也，民則土著占籍累世不遷者也。觀東西洋各國博物院藏書樓等，皆地方紳士管理之，不經官吏之手，故保存永久焉。
　　河南懷慶府河內縣有郝姓者，為糧店管事。店主有子以賄入泮，至鄉試年，復欲以賄鄉舉，命郝輦金至省城覓搶替焉。郝因其資亦納監倩人代作。
　　榜發，店主子落第，郝竟獲雋，復以金倩人覆試訖，不敢入禮闈也。三科後，大挑得知縣，簽分江蘇。嘗語人曰：「我向不知破題做法，孰知僅有兩句耳。」皆以為笑談。
　　光緒丁酉江南鄉闈，郝奉調簾差，大懼，星夜託病歸里，從此不復業。此河內竇甸膏大令為予言。
　　光緒中葉，金陵有外科王立功者，合城知名者也。設醫室於三山大街。
　　一日晨，有人以銀餅二圓餽王，且曰：「吾外甥為綢莊學徒，遭人奸騙，致患臀風。吾今薄暮約其來求診，先以此為贈。第外甥畏羞，請勿於人前說破也。」王允之。
　　其人遂至綢莊購綢緞約三百金，謂莊主曰：「請遣一學徒隨我往外科王先生處付銀。」市人皆知王，固無不信者，即遣徒挾貨物隨之行。至王室門外，其人曰：「以貨與我，在此坐候，爾隨王先生上樓可也。」
　　王見其人偕一童子來，以為必其外甥也，相喻無言，邀童子登樓。童子以為必給銀也，孰料王謂之曰：「爾有病勿害羞，請脫褲，我為爾治之。」童大怒。王曰：「爾母舅先言之矣，勿諱疾也。」童曰：「孰為我母舅者？其人來我肆購物，我隨來取資耳，何病之有！」王至此始悟遇騙，亟下樓視其人，已杳矣。
　　乃訟於官。時湖南翁延年令上元，斷令王賠其半，綢莊亦認其半，而騙子終不可捕。
　　九麻子者，乾隆中直隸總督方勤襄公之族叔。勤襄，名維甸，即世所稱小宮保是也。九麻子，名不著，少無賴，能以術攫人財，屢犯法，捕弗獲。富人畏之，貧人又甚喜之，蓋詐取之財，施與不吝也。
　　中年，忽走保定投制府，自陳改行，願為走卒以自效。制府以族屬尊行，使佐內署會計事，月給數金而已。久之，勤謹逾常人，且絲毫不苟，性復謙抑，合署之人皆善之，主計者亦屢譽之，制府以為果改行也，數倍其俸給，而勤謹謙抑如故，更重之。方無事不出署，偶出，必購舊皮箱歸，以為常。數年積皮箱百數十具。人問之，答曰：「南方革貨甚名貴，北貸值賤而物堅，雖費舟車資，獲利猶倍蓗也。」皆服其心計。
　　忽一日，謂制府曰：「我離家三年矣，將歸省老母，乞假數月。」制府允之，且厚贐之。方於是僱大車十餘輛，實其箱加鎖焉，亦不知中藏何物也。
　　先是，制府尊人恪敏公出塞省親也，每歲徒步往返數千里，道必經沙河縣之伽藍寺。寺即在大道旁，距保定百餘里。一年，大風雪，凍餓僵寺門外。方丈僧夢有虎臥寺前，驚起集徒眾持械往視，則一死人也。衣履不類丐，撫之體尚溫，舁入救之蘇，更為粥糜藥餌以養之，詢知為孝子也，更贈裘與金焉。數日病已，將行，謂僧曰：「我若得富貴，必大興爾寺，俾為通省冠。」及公受特達知，不十年官直隸總督，加太子少保。公諱觀承，世所稱老宮保是也。公乃捐萬金修寺，於是合省官民佈施無算。寺僧又善營運，有良田數千頃，跨三邑界，下院數十處，京師永興寺亦下院之一也，富果為通省冠矣。九麻子夙知之。
　　是日，驅車出，將抵寺，日已西，謁方丈，謂受制府命，護衣笥還故里，距驛尚遠不得達，求假一宿，僧許之。乃積笥於僧之密室，更命沙彌備浴器，更命購皮紙數十張，麵糊一器，方以浴盆置密室中，以皮紙嚴封其窗隙。僧大異之，謂時正炎暑，何不憚煩乃耳。及入浴，僧竊窺，則見其坐浴盤中，作恨恨聲曰：「皆是爾作怪，致名播全省無立足地。」隨語隨拔其腿之毫毛。僧白之方丈，方丈曰：「是矣，無疑也。」蓋數月前，有大盜號飛毛腿者，入京劫某邸，得贓甚巨，上命步軍統領懸重賞購之，期必獲，遍通都大邑皆懸有賞格，事頗急。
　　至是，僧乃密報縣，官遣兵役掩捕之。方至縣，自陳如告僧語，官不信，繫方獄，遣人至保定偵虛實，信，乃大恐，延方上坐，盛筵請罪，且厚賄之，屬勿為制府知，方曰：「可。但笥存僧寺三日矣，保無有遺亡者，須輦至縣署驗之。」官云：「然。」笥至，啟之，則殘破之袈裟經典以及木魚鐘磬之屬。再啟、三啟亦如之。方怒曰：「此必僧易之矣，豈有迢迢數千里而齎此歸哉！且督署中，安得有是物哉！」擲清單出，命寺僧如數以償。僧大驚愕，無以辯，再三請，官命罰五萬金，俾方成行焉。方歸為富人以終，不復為馮婦矣。
　　後制府知之，歎曰：「其才可愛，其心不可測也！今而後不敢遽信人矣。」後數十年有插天飛事。
　　插天飛者，名亦不傳，亦方族也，才更勝於九麻子矣。其貌方頤廣顙，美鬚髯，望如天神。學問賅洽，熟諳宮廷掌故。有徒黨數十人，周流各省，專伺察地方大吏以取財。
　　有河南巡撫某，以事攖上怒，將罪之，未發也。忽喧傳有操北音者數十人來，賃居城外某巨寺，終日閉門禁出入，惟晨開片刻通樵汲而已。數日來，合城文武皆惶駭，祥符縣令遣幹役終日伺之。
　　一日，薄暮，有人出似閹狀，手提壺將行沽，役尾之至肆，與語不答，提壺返，悄悄掩門入。次日，又遇之，役代給值，初不肯，繼見肆主終不受，乃向役謝，役更邀之飲，詢之，閹曰：「吾主今上大阿哥也，因爾巡撫於某某等案得賄枉法，故命密訪，如得實，聖怒不可測也。爾慎勿泄，否則我無命矣。」役唯唯，亟走報，皆惶懼失色，計惟有重賄以息事耳。
　　次日，自巡撫以下皆具衣冠往謁，車騎喧寺外。叩門不應，但聞敲撲聲、呼號聲，久之寂然。門忽啟，有二人如校尉者，以筐舁一屍出，血肉模糊，役見之，即昨日沽酒之內監也。皆大懼，懍懍然報名膝行而進。插天飛則黃馬褂、珊瑚冠、孔雀翎如侍衛大臣狀，指臺坐少年謂眾官曰：「爺在此，可行禮。」少年欠伸小語，眾不聞。則代宣曰：「明日回京也。」皆唯唯。至暮，巡撫括黃金萬兩密遣之。
　　次日黎明，眾官祖道於城外。忽擲一紙裹與巡撫，命回署啟閱。歸視之，乃以巨幅大書「領謝」二字。始嗒然知遇騙。
　　道光間，漕、河兩督皆駐節清江浦，有山東巡撫署河督者抵任有日矣。忽有老者衣冠謁漕督，謂是新河督之封翁，接見暢談京朝事，皆原原本本。既而曰：「我先小兒一日行，計渠亦應到矣。頃見某骨董肆有古玉數事甚佳，議價三千金，立索不欠，故來挪借，俟小兒一到即奉還。」漕督立命舁三千金出。
　　正酬酢間，忽報新河督至。老者笑曰：「渠亦應到矣。」河督入，見一老翁冠服極品，傲然踞上座，不為禮，不知誰何，不敢問。老者撚鬚微笑曰：「爾來甚善，爾等當有公事，我暫退。」漕督送之出，返，河督問曰：「彼何人，何倨傲若是？」漕督大詫曰：「非公封翁耶？」河督曰：「家君病廢在京，幾曾出都門者？是騙也。」急命捕之，已不知所往。但見綠肩輿一乘、紅傘一柄擲河干而已。他說部記此者微有脫誤，且不知為方氏插天飛也。
　　久之，案累累，京外交緝，邏者遇於蘇州，偵知居專諸巷逆旅，乃會同地方官捕之。兵役數十人，圍其居，將縛之。方曰：「姑緩我，我罪不至死。諸君來，豈可空勞。我牀下有制錢五百緡、冬裘尚十餘笥，不如請諸君分之，免為他人得也。」立命置酒，徵歌舞，數十人皆醉飽，分其裘各數襲，皆披於身，又各攜錢十餘緡圍腰際，挾方行。時正深秋，諸人裹重裘挾錢緡，重累汗下，幾不能步。至歧途，方乘其不備，奔而逸。諸兵役喘息不屬，不能追也，遂不知所往。
　　論者以九麻子視插天飛，誠所謂小巫見大巫矣。具此奇才，而僅以騙術稱雄，不亦大可惜哉！

