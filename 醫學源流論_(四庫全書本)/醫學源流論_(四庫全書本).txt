　　欽定四庫全書　　　　　子部五
　　醫學源流論　　　　　　醫家類
　　提要
　　〈臣〉等謹案醫學源流論二卷
　　國朝徐大椿撰其大綱凡七曰經絡臟腑曰脈曰病曰藥曰治法曰書論曰古今分子目九十有三持論多精鑿有據如謂病之名有萬而脈之象不過數十種是必以望聞問三者叅之又如病同人異之辨兼症兼病之別亡隂亡陽之分病有不愈不死有雖愈必死又有藥誤不即死藥性有古今變遷內經司天運氣之説不可泥針灸之法失傳其説皆可取而人參論一篇涉獵醫書論一篇尤深切著明至於有欲救俗醫之𡚁而矯枉過直者有求勝古人之心而大言失實者以致論病則自岐黃以外秦越人亦不免詆排論方則
　　自張機金匱要略傷寒論以外孫思邈劉守真李杲朱震亨皆遭駁詰於醫學中殆同毛奇齡之説經然其切中庸醫之𡚁者固不可廢也乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　醫學源流論原序
　　醫小道也精義也重任也賤工也古者大人之學將以治天下國家使無一夫不被其澤甚者天地位而萬物育斯學者之極功也若夫日救一人月治數病顧此則失彼雖數十里之近不能兼及況乎不可治者又非能起死者而使之生其道不已小乎雖然古聖人之治病也通於天地之故究乎性命之原經絡臓腑氣血骨脈洞然如見然後察其受病之由用藥以驅除而調劑之其中自有𤣥機妙悟不可得而言喻者葢與造化相維其義不亦精乎道小則有志之士有所不屑為義精則無識之徒有所不能窺也人之所係莫大乎生死王公大人聖賢豪傑可以旋轉乾坤而不能保無疾病之患一有疾病不得不聽之醫者而生殺唯命矣夫一人係天下之重而天下所係之人其命又懸於醫者下而一國一家所係之人更無論矣其任不亦重乎而獨是其人者又非有爵祿道徳之尊父兄師保之重既非世之所隆而其人之自視亦不過為衣食口腹之計雖以一介之㣲呼之而立至其業不甚賤乎任重則托之者必得偉人工賤則業之者必無竒士所以勢出於相違而道因之易墜也余少時頗有志於窮經而骨月數人疾病連年死亡畧盡於是博覽方書寢食俱廢如是數年雖無生死肉骨之方實有尋本溯源之學九折臂而成醫至今尤信而竊慨唐宋以來無儒者為之振興視為下業逡巡失𫝊至理已失良法併亡惄焉傷懷恐自今以往不復有生人之術不揣庸妄用敷厥言倘有所補所全者或不僅一人一世已乎乾隆丁丑秋七月洄溪徐大椿書於吳山之半松書屋




