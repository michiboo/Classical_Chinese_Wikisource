宋陶嶽撰。嶽字介立，潯陽人。宋初薛居正等《五代史》成，嶽嫌其尚多闕略，因取諸國竊據，累朝創業事跡，編次成書，以補所未及。《自序》云：時皇宋祀汾陰之後，歲在壬子。蓋真宗之祥符五年也。晁公武《讀書志》載此書，作《五代補錄》。然考嶽《自序》，實稱《五代史補》，則公武所記為誤。公武又雲共一百七事。今是書所載梁二十一事、後唐二十事、晉二十事、漢二十事、周二十三事，共一百四事，較公武所記少三事。考王明清《揮麈錄》，載毌邱儉貧賤時，借《文選》於交遊，間有難色。發憤異日若貴，當版鏤之，遺學者。後仕蜀為宰相，遂踐其言刊之。印行書籍，創見於此。事載陶嶽《五代史補》云云。今本無此條，殆傳寫有遺漏矣。此書雖頗近小說，然敘事首尾詳具，率得其實。故歐陽修《新五代史》、司馬光《通鑒》多采用之。其間如「莊宗獵中牟為縣令所諫」一條云：忘其姓名。據《通鑒》則縣令乃何澤。又「楊行密詐盲」一條云：首尾僅三年。考行密詐盲至殺朱三郎，實不及三年之久。又「王氏據福建」一條雲，王審知卒，弟延鈞嗣。據薛史、《通鑒》，延鈞乃審知之子。又「梁震裨贊」一條雲，莊宗令高季興歸，行已浹旬。莊宗易慮，遽以詔命襄州節度劉訓伺便囚之。季興行至襄州，心動，遂棄輜車南走。至鳳林關，已昏黑，於是斬關而去。是夜三更，向之急遞果至。《通鑒考異》辨莊宗當時並無詔命遣急遞之事，嶽所據乃傳聞之誤。凡此之類，雖亦不免疏失，然當薛史既出之後，能綱羅散失，裨益缺遺，於史學要不為無助也。
五代之相承也，其闢土則不廣，享祚則非永，干戈尚被於原野，聲教未浹於華夏，雖唐室名儒，或有存者，然俎豆軍旅，勢不兩立，故其史書漏落尤甚。近年以來，議者以國家誕膺寶命，廓清區宇，萬邦輻輳以入貢，九流風動而觀政，五代之書，必然改作。嶽自惟淺陋，久居冗散，一劄詔下，恐非秉筆之數，因思自幼及長，侍長者之座，接通人之談，至於諸國竊據，累朝創業，其閑事跡，頗曾尋究，因書其所聞，得百餘條。均其年代，為之次序，勒成五卷，命曰《五代史補》。雖同小說，頗資大猷，聊以備於闕遺，故不拘於類例，幸將來秉筆者，覽之而已。時皇宋祀汾陰之後歲在壬子序。
毌丘儉貧賤時，嘗借《文選》於交遊間，其人有難色。發憤異日若貴，當板以鏤之遺學者。後仕王蜀為宰，遂踐前言刊之。
