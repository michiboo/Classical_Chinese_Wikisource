　　欽定四庫全書　　　　　子部十一
　　荊川稗編　　　　　　　類書類
　　提要
　　〈臣〉等謹案荊川稗編一百二十卷明唐順之編順之有廣右戰功録已著録是編義例畧仿章如愚山堂考索薈萃羣言區分類聚其大旨欲使萬事萬物畢貫通於一書故鉅細兼陳門目浩博始之以六經終之以六官六經所不能盡則條次以九流諸家之學術凡為類二十有七六官所不能盡則賅括以厯代之史傅凡為類二十有五其門人左烝先為之考校付梓烝沒而書多殘闕茅一相復加釐正刋行所引書名人名原本錯互不合者一相亦為訂正然卷帙既繁檢校難徧牴牾舛駁尚徃徃而有如程大昌詩議在所撰考古編中而乃以為出自新安文獻志正諫本説苑篇名而標之為論林泉髙致集所載荊浩山水賦李成山水訣乃其人所自作而槩以為出郭思之手敖陶孫字器之而訛作孫器之陶九成輟耕録天閽之説與鑑戒無闗而濫引入宦者門中禇淵王儉雖身事二姓然不可謂之佞臣乃列其傅論於倖門此類不知為原本之訛為茅一相之竄亂玉瑕珠纇頗累全書特以其網羅本富渉獵攸資當語録盛行之時尚不失為徵實之學録備多識之一助固亦無不可焉乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


