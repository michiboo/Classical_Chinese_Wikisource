序
甚哉！高尚至人世不常有也！譬如景星、慶雲，非遇聖朝昌運，則豈泛泛而見？自太上出關之後，有關令尹喜傳襲其道，下逮鐘離、處士呂洞賓、陳圖南者，皆相繼而出。於今，得重陽真人及丹陽先生，亦接踵於世。噫！寥寥乎幾千百年之間，此數君者，未易多得，可謂高尚至人，世不常有者也！丹陽先生馬宜甫，本冠裳大姓，富甲寧海。自童稚時，其仙風道骨灑落不凡，已為閭裏欽重，長從鄉校積學，為文便能入第一等，忽遇重陽真人以一言悟意，棄金帛如弊屣；視妻子如路人。幅巾杖屨之外，一亡所有，湛如孤雲，悠然西邁，以為物外之遊，意將不受幻化。儻非夙緣定分、了悟生死者，其孰能與於此？先生入道之後，凡述作賦詠謹數百篇，一一明達至理，深得真筌。門人高弟等，命同其議，裒綴成集，門人靈真子朱抱一，命工鏤板，將行於世，乃屬本府醫學博士韓扆，同扶風馬川訪予求序，諄諄懇切。適有客，在坐聞之，則掀鬢抵掌，舍席趨進而問曰：「道家者流，嘲弄風月固當如是乎？」予即應之曰：「噫嘻！子亦懼矣，且如明眼禪和欲傳妙道，亦必垂一則語以示後之學者，矧茲高尚至人，力欲恢弘正教，闡揚家風，必以言語訓戒，發為文章而啟迪迷人，庶有覺悟。況此冷淡生活，本是道人風味，兼其間無一字塵凡氣，殆非吟詠風月者，無用之空言也。子無誚焉！」客乃醒然改容，悚赧請退。曰：「僕誠淺陋，言且過矣！其徒所請既堅，子盍序之。」予因作此俚語，以書卷首。大定癸卯冬十有一月，上休日營丘府學正國師尹序。
丹陽先生遇重陽真人，顧不異哉！真人一性靈明，夙悟前知。自終南至於吾鄉，地之相去三千餘裏，不辭徒步之遠，而有知己之尋。大定丁亥中元後一日，真人抵郡，竹冠弊衣攜笠，策杖徑入於余侄明叔之南園，憩於遇仙亭，丹陽先生馬公繼踵而至，不差頃刻，可謂不期而會焉。二人相見，禮揖而罷，問應之際，歡若親舊。坐中設瓜，唯真人從蒂而食，眾皆異之。丹陽先生先題詩於亭壁，有「沈醉無人扶」之句，真人讀而笑曰：「吾不遠數千里而來，欲扶醉人。」爾又問：「如何是道」？對曰：「大道無形、無名，出五行之外是其道也。」清談終晷，坐者聽之，纚纚忘倦，使人榮利之心、嬌氣淫志頓然釋去。先生邀真人就城而館之，待以殊禮，日益恭謹，卒至於成，因命所居庵曰「全真」，究其相遇之由，若合符節，苟非夙緣仙契，孰能至於是哉？先生系出扶風，累世青紫，吾鄉顯族也。生而異稟，識度不群，其所居之地，馬範二街相對，與餘世為姻家，有朱陳之好。幼同嬉戲，長同講習。在郡庠數十年間，花時月夕，把酒論文，未常不相從為樂也。先生資產豐厚，輕財好施，故能舍巨萬之富，揖真一之風，真人遂以方便，誘夫婦入道。尚恐未從，乃出神入夢，以天堂地獄警之，俾漸悟焉。至於鎖庵百日，密付玄機，謂「石火光陰，難得易失，如不早悟，虛過一生，下手速修猶太遲也。」謂「攀緣妄想，動成罪業，」索梨分而送之，兼以栗芋賜之，使知其離分而立遇也。謂「不舍冤親，煩惱不斷，去邑裏之冗，為雲水之遊，則鄉好離也。」凡詩詞往來，應唱迭和，皆餘一一目睹而親見之。雖片言隻字，無非發揮至奧，冥合於希夷之趣也。是以收聚所藏，編次至三百餘篇，分為三帙，共成一集。丹陽門人靈真子朱抱一，欲鏤板印行廣傳四方，矚餘為序。餘忘其固陋，即其意而序之。既美其至人相遇之異，又美其仙風勝概可垂。勸於後人，使修真樂道之士玩味斯文，豈小補哉！大定癸卯寧海州學正範澤謹序。
仁人之用心也，大矣哉！身已適於正也，欲天下之人皆去偽而歸真矣。吾鄉丹陽先生之徒行是道者也。先生舊為甯海著性，祖宗皆以通儒顯官。自弱冠之年，遊庠序工詞章，不喜進取，好虛無、樂恬淡，已深悟玄元之理。一日，重陽真人自終南徒步而來，一見而四目相視，移時不已。及開談笑語，如舊交夙契，或對月臨風，或遊山玩水，或動作閑宴，靡不以詩詞唱和，皆以性命道德為意。謂人生於電光石火，如隙駒朝露，不思治身，妄貪名利，儻修之不早，若一入異境，則雖悔可追！常以是而深切勸勉，兾一悟而超脫塵世，顧丹陽依違而未決，乃歎曰：「下手遲也！」遂入環堵，令丹陽日親饋一食。自十月朔而處，所須唯文房四寶、布衣草履，枕石而席海藻，隔窗牖而求詩詞者接跡，舉意即就，略無思索。當隆冬積雪之際，和氣滿室，居百日而方出。嘗入夢於丹陽，警之以天堂地獄，又索梨栗芋每十日而分賜之。自一以至五十五，為陰陽奇偶之數，皆以詩詞往復酬和而顯其旨意。於是丹陽夫婦開悟，厭塵俗而樂雲水，書誓狀，願師事於真人。茲分梨十化之由也。自此易麤衣分三髻，日從事於重陽，視富貴如浮雲，棄子孫如弊屣，忻然違鄉里，西遊梁汴之間，盡傳其道。不久而真人蛻升，遂西入關陝，至終南重陽舊地，築環堵以居焉。無塵事之縈，無火院之累；專心致志以精窮內事。雖嚴寒酷暑，不易常服，或忽然長嘯而自歌自舞，已得希夷之真趣，故人心歸向，無賢不肖，鹹願為門弟子。吾邦之士，素慕其名德不憚，數千里之遠往而求見者無虛日。斯見離五行之外，而超俗出世者也，豈不曰好離鄉乎？凡當時之一篇一詠，不徒然而發，皆所以勸戒愚蒙，免沈溺於愛河慾海，非專為於己也。故門人彙聚二先生之詩詞，分為三集，上曰「教化下手遲」次曰「分梨十化」又其次曰「好離鄉」共三百餘篇。玩其文、究其理者，則全真之道思過半矣。自丹陽得遇，殆今一紀有餘，闡揚其教，四民瞻禮，多入道而從化。《下手遲》三集，雖關中已鏤板印行，以道途遼邈，傳于山東者百無一二，而樂道之士罕得聞見。一日，丹陽門人靈真子朱抱一訪予曰：「先生因重陽真人之誘掖而棄俗，究重陽真人之詩詞而悟道。或以篇章，或以言說廣行其教，欲人人鹹離迷津，超彼岸，得全真之理，豈肯獨善其身哉！」茲見仁人之用心也廣大矣。況此三集皆在吾鄉所作，有目有耳者皆親聞見之，實丹陽發跡之根抵，而得道超脫之因盡在是也。欲命工重雕印造以廣其傳，俾世人皆得以披覽稽考，知趨正而歸真矣。求予為文以敘其事，予老矣！昔與丹陽鄰里，同在郡庠，又相友好，不唯常仰丹陽之道高德重，抑又見門人之仁心弘遠也。雖才學淺陋，不足以形容其事，然於義固不可辭，姑以當時之親見，以道其實。其在他出處之跡，顯異之行，前數公序之詳矣，此不復載。大定癸卯寧海州學錄趙抗謹序。
有生最靈者人，人生至重者命，性命之真弗克保全，其為人也。未如之何語？所以保全性命之真者，非大道將安之乎？世之人徒喜乎高爵之貴，以爲榮豐；貲之富以為樂，謂可以滋益性命於永久。而不知富貴之中，螘食華衣饒給於口體，繁聲豔色侈奉於視聽，心猿易放，情竇難窒，嗜欲耽荒，皆因以萌，驕奢淫泆靡所不至，而勞神憊氣、戕性賊命之患舉在於是，良可鄙也，豈侔乎？邁世違凡，棲心傃道，黜聰明、去徤羨，所樂者淡薄，所守者清靜，紛華弗容蠱於外，情慾無所啟於內，純純悶悶、專氣至柔，久而靈台湛然，神明自得，全真契妙，仙升太清，不其韙歟！達是理者，今吾鄉丹陽先生其人也。
先生本儒官名家，金穴豪士，自幼讀書，聰敏之性異於髫豎輩。迨冠，染翰揣藻，衡視秀造，吾儕亦咸所推重。每於暇日親朋宴集間，多笑發名，談雅有方外趣，鄉黨以是知先生亦留道念之深也。大定丁亥，有重陽真人自終南而來。一見先生，謂宿有仙骨，可與為閬苑蓬壺逍遙侶，乃溫顏青眼傾蓋交談，勸其遠俗脫塵，丞探道妙。先生初以家貲廣貯，妻孥愛深，未之據從。迨重陽多方警化，屢示以詩詞激切勸諭，識其玄機微旨，皆神仙語，忽爾覺悟，願執弟子禮從真人游，將所示篇什依韻賡酬以形服教進道永矢弗渝之意。己丑歲重陽西返，道徒從焉，先生乃銳然捐產舍家，違妻離子，顛髻體褐，躡後而行，徑入梁汴間，棲泊朞月。重陽謂吾道之玄微，授先生者已，竟乃蟬蛻仙去。先生複絜徒西上之終南，訪重陽舊庵所築環堵而居，尊師踵武，養道闡教。居人及鄰州不以長幼歆慕，而宗師者無慮千餘輩。閱禩逾紀至壬寅仲夏，先生默想鄉邦遐僻之地，意其苦海愚迷喪真積釁者眾，即振策東歸，深慈悲之念，躬拯化之勤，庶使人人悟過修真，俱登道岸。杖屨所至亦靈異之徵屢昭，臨井咒泉而泉即變甘，救旱祁雨而雨據應降，修醮儀而彩雲集於庵上，焚魚網而海市見於臘天，餘多異跡，謂非顯然，眾所共見者難以縷形。遂致遠邇之人咸欽風服化，其丱髮縕袍，願受教為門弟子者，日差肩而前不可數計。
先生既化行如是，複想其遇師得道之始，與重陽唱和詩詞數百篇，皆發揮道妙，足以為破迷解惑超凡度世之梯航，要廣傳於世，俾玩辭味旨者，率醒心明道，遠塵勞之苦，全性命之真，異時俱為丹台籍客也。曩者雖門人，已嘗編集分卷命名，印施陝右。尚慮其傳之未周，及知其中多有舛謬字句，由是門人再行編集，詳加讎正，欲於鄉中募工鏤板，普傳四方。委丹陽門人靈真子朱抱一辦其事。一日朱公惠臨圭竇喻予作序，予自商埤汙椎，曾奚足以發揚玄旨？固辭弗可，遂勉摭先生遇師得道闡化之崖略，濡毫燥吻作淟涊下俚語，姑酬其請雲。時大定癸卯歲寧海州鄉貢進士劉孝友序。
嘗聞之，得其道，則仙可成；遇其人，則道可得。以此知仙之難成，道之難得；人之尤難遇也。彼道家者流例多不遇至人，徒學搬運咽漱，區區屑屑，殊可笑也。夫至人之道，其甚易知，其甚易行，所傳於人者豈徒然哉！必視乎有仙風道骨，又知乎聮夙昔之契，雖相去數千里之遠，必勤勤懇懇付之道而後已。此有以見重陽之於馬公也。重陽蜜遇至人，口傳至道，乃結盧於甘水之上，既而雲遊山東，直抵甯海，蓋預知有人可以傳道也。一見馬公情契道合，其一話一言，未嘗不以下手速修為喻。然馬公寧海巨族，家貲千萬，子孫詵詵，雖素樂恬淡，亦未易猛棄也。重陽乃於孟冬之首，鎖庵百日，出神入夢，以天堂地獄為之警勸，又嘗以賜馬公梨一枚、詩一篇，其後十日索梨一枚，分而為二，又賜以芋栗，各有其數，冥合陰陽奇偶之妙，無非托物以喻意，假言而明理。馬公一旦開悟，以所賜詩頌，依韻賡和，欣然棄家，易於去弊屣矣，於是師重陽西遊汴梁之間。重陽既傳道於馬公，矚以後事，遂屍解仙去。馬公果能敷暢玄風，發揚妙理，遠近奉教者不可勝數。其前日賡唱詩頌，有欲願見而不可得者，門人遂收散亡共三百餘篇，欲鏤板印行，傳之四方。偉哉！用心之廣也！一日馬公門人靈真子朱抱一，攜《下手遲》集以求序於餘，曰：「某欲刊行斯文，意使棲心向道之士，諷其言辭，味其旨趣，以之破迷解惑，皆知石火光中雖務速修猶太遲也！」余聞是言知，加以素慕全真之風，兼目睹其實，不能以鄙陋為拒，姑敘其大概雲。時癸卯歲寧海州東牟鄉貢進士梁棟謹序。
夫全真之教，妙矣！其道以無為為本，以清靜為宗，其旨易知，其實易從。然世之人類，履之而無終，行之而鮮久者，何哉？以其信之不篤，執之不固，抱兒女子之惑，無烈丈夫之志，徒眷眷於火宅，不能高蹈遠引而去故也。今丹陽先生其能終始是道，而得至於仙者歟！先生世居東牟，資產巨萬，貌偉神秀，無一點塵俗氣，自總角知書淡乎，無仕進意，混處間裏，德不外耀，鄉人以是慕之。已而，重陽真人徒步出關，直造寧海，具謂與先生有夙昔之契，因警之以詩，悟之以詞，要與俱游於八極之表。先生始而疑中而信，又終而從，遂執弟子之禮而師焉。一旦撥置家務，棄去井邑，而偕為汴梁之行，無複有系著念。雖使涉危蹈傾，冒艱履困竟，志類鐵石，確然而不之變也。以是而盡能傳重陽公之道。若夫陰陽造化之理、性命保全之術、點化傳度之訣、無為清靜之旨，靡不洞索而通明之。以至於重陽歸真，卒赴其托，而主其教焉。故全真之風於今廣行，無智愚賢不肖願從而歸之者唯恐其後。先生事師凡四年而師終，師終凡十餘年而又不返，則先生離鄉之志可知矣。然先生之離鄉豈徒然哉？蓋有說在焉：僕為先生裏人，乃得其詳。方先生之遇也，心雖許之從而身未之逮也。姑以私第南館名其庵而居。一日重陽真人招先生而誨之曰：「子知學道之要乎？要在於遠離鄉而已。遠離鄉則無所系，無所系則心不亂，心不亂則欲不生，無欲欲之是無為也，無為為之是清靜也。以是而求道，何道之不達？以是而望仙，何仙之不為？今子之居是邦也，私故擾擾，不能息於慮；男女嗷嗷，不能絕於聽；紛華種種，不能掩於視；吾懼終奪子之志而無益於吾之道也，子其計之。先生乃懼而悟，顧而笑，即日拂袖去用，能斷俗緣，剔塵染，寂然與物無著，杳然與無物累，乘雲馭風飄飄為神仙中人矣。先生自受師前言，而至於了達然，不敢嘿默自蓄於胸中，特取疇昔唱和三帙，舉其一以名之曰「好離鄉」，庶覺諸未悟者，必式此以為進道之階，噫！先生之用心可謂仁且大矣！僕敢不竭慮而讚揚之？因丹陽門人靈真子朱抱一求序，姑序其萬一雲。大定癸卯歲寧海州東牟鄉貢進士劉愚之謹序。
