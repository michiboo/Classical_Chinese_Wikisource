　　欽定四庫全書　　　　　經部四
　　周禮傳　　　　　　　　禮類一〈周禮之屬〉提要
　　〈臣〉等謹案周禮傳十卷圗説二卷翼傳二卷明王應電撰應電字昭明崑山人嘉靖中遭倭亂避居江西遂終於泰和受業魏校之門其書中稱師雲者即述校語故明史儒林傳即附之校傳後焉史稱應電篤好周禮謂周禮自宋以後胡宏季本各著書指摘其瑕釁至數十萬言俞夀翁呉澄則以為冬官不亡雜見於五官中而更次之近世何喬新陳鳯梧舒芬亦各以己意更定然此皆諸儒之周禮也乃覃研十數載先求聖人之心溯斯禮之源次考天象之文原設官之意推五官離合之故見綱維體統之極因顯以探㣲因細以繹大成周禮傳數十捲雲雲葢應電於周禮之學用力頗深此三書雖各為巻帙實相輔而行核其大致亦瑕瑜互見其傳十卷黜考工記不録猶曰専解古經至割裂序官之文凡同職相統者使區分部居各以類從則頗嫌竄亂然論説頗為醇正雖畧於考證而義理多所發明其圖説二巻用以稽考傳義中如職方氏九州之類有圖無説又有如女宮女奚女奴諸辨有説無圖上巻明堂表一篇亦有録無書葢原本所闕下卷闕井邑邱甸諸圖則別見翼傳故不復載也所説間有舛誤者如謂社即地祇夏至有事於方澤乃祭大社考春官司服飾冕以祀社稷五祀序於毳冕以祀四望山川之下故鄭康成酒正註列社稷於小祭其説本明應電以當地祇大祭殊於經義有乖至謂明堂即王之六寢宗祀文王以配上帝不得於王之寢地當在南郊與郊天同迎屍則於明堂又謂郊天迎屍亦當於明堂考通典載南郊去國五十里明堂在國三里之外七里之內則相距凡四十餘里安有祭時迎屍逺在四十里外者周禮掌次凡祭祀張屍次葢屍幄切近壝宮迎屍即於此幄應電未核註疏故有此訛他如圖南郊於朝日之前既從其序而圖祈榖於迎暑之後又頗顛舛然其自序謂舊周禮圖冕服則類為男女之形而章服仍不明井邑則類為大方隔而溝洫仍不分則亦頗有所訂正今姑與其傳並存以備一家之説其翼傳二卷凡分七篇上卷曰冬官𥙷義曰天王㑹通曰學周禮法曰治地事宜下巻曰握竒經傳曰非周禮辨曰經傳正譌其冬官𥙷義擬補土司空工師梓人器府四瀆匠人壘壁氏巡方攷工準人嗇夫柱下史左史右史水泉魚政鹽法豕人十八官未免意為揣測其天王㑹通以天官書所列諸星分配諸官以為王者憲天而出治亦多涉附㑹其讀周禮法論周禮有必不可復者及凶人假仿之妄舊註解釋之謬改聲改字之非與細物為自古相傳之遺官事有兼涉不擾之法皆為有見餘則多録舊文其治地事宜真欲復井田之制殊失之迂其握竒經傳雜㕘以後世之法亦失之駁其非周禮辨駁正諸家尚為明析其經傳訛字則於周禮以外兼涉羣經非惟以篆改𨽻併欲以籀改篆則拾其師魏校六書精藴之説而不知其流於詭誕矣大抵三書之中多㕘臆説不盡可從周禮儀禮至明幾為絶學故取長棄短畧採數家以姑備一朝之經術所謂不得已而思其次也三書凡十四巻明史作數十卷葢約舉之詞朱𢑴尊經義考惟載傳十卷圖説二卷學周禮法一卷非周禮辨一卷而不載翼傳之名頗為疎漏又所引黃虞稷語乃翼傳之解題而繫之周禮傳下亦為舛誤豈偶然疎畧未及檢其全書歟乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　周禮傳原序
　　天地之道貞觀焉而變易者五氣之行也日月之道貞明焉而往來者所乗之機也帝王之治貞一焉而損益者所值之時也粵稽古羲黃而上未嘗先天以開人成周而下亦不能為太古之無事故五帝不同禮三王不相沿樂而其所以貞夫一者則萬古如一日蓋世有升降治灋不能不與之推移心無滅息則立人之道不可得而改也周公之時何時也當殷之末造成之多難其憂患也深其防慮也周監於四代爰建六官各率其屬以倡九牧覆承生長收藏彌綸宥密如上下四方之六合治敎禮政㓝事卷舒闔闢如花瓣之六出大而王躳後宮切而朝廷圻輔迄於五服四夷百官萬務六官共聞其政一職不專其理錯綜繚繞如束物之六札故一職脩可以扶顛持危撥亂反正六職脩則天下太和萬物咸若今其綱條具在其人存則其政舉矣至其物必有則事必有司其作止有時其措置有所君臣上下之交泰男女內外之交際禮之敘樂之和鬱鬱乎文前作者莫之先後作者莫之繼時焉而已後之學禮者吾惑焉誦其文不究於用泥其名不揆諸道類以當世之弊政而釋先王之良灋致後之瞽矇聖經是疑而或知其分不知其合見其異不見其同迺欲析其合同而化理者分隸以補冬官之缺紛紛臆見人自為書至於鹵莽求之不得其義妄意詆毀竊其糟粕用濟其私卒歸廢弛皆是書之罪人也應電玩習累年不質之註而質之經不求之我而求之天遇有不得虛以待之久之若有所會通者敬為傳詁然愚豈泥其蹟而欲盡如其所設耶器便於盆盂而籩豆猶存服習於長衫而衣常不廢先王製作幸而未墜者有是經在庶乎治有根柢得以取衷不失之太逺雲爾嗚呼三百六十屬洋洋乎廣大而精密師其意不師其跡用其道不用其名變而通之以盡利非英君碩輔孰能與於此且造化不收斂則不能發散不混沌則不開文明丘園之賁先進之從周公孔子蓋嘗發之董子有言少損周之文用夏之忠百世可知矣乃若天王后世子廟朝宮衛之式君臣同體宇內一家之情飬民治兵敷敎用賢之方百職各正六官聨事之灋密於理財而以義為利詳於會攷而謹終如始五常並立而不遺七敎兼陳而不悖是則與天地共為貞觀日月共為貞明者也徴古驗今推舊為新愚所傳者不在茲乎嘉靖戊午秋日吳人王應電書








