
以明經舉者，誦數十萬言，又約通大義，徵辭引類；旁出入他經者，又誦數十萬言，其為業也勤矣。登第於有司者，去民畝而就吏祿，由是進而累為卿相者，常常有之，其為獲也亦大矣。然吾未嘗聞有登第於有司而進謝於其門者，豈有司之待之也，抑以公不以情？舉者之望於有司也，亦將然乎？其進而謝於其門也，則為私乎？抑無乃人事之未思，或者不能舉其禮乎？
若牛堪者，思慮足以及之，材質足以行之，而又不聞其往者，其將有以哉！違眾而求識，立奇而取名，非堪心之所存也。由是而觀之，若堪之用心，其至於大官也，不為幸矣。
堪，太學生也；余，博士也。博士師屬也，於其登第而歸，將榮於其鄉也，能無說乎？
