臣某言：伏奉某月日恩制，授臣兄前湖南觀察判官、侍御史、內供奉賜緋魚袋國子監博士。雨露殊私，忽霑微賤；儒雅盛職，光寵衰門。承命震驚，感恩躍踴。
臣聞聖王勸學，庠序為本。故堯命後夔典樂，以教胄子；周立師氏，以教三德，漢制博士，以教五經。曆考學校之官，蓋今博士之任，用人之選，非賢莫居。臣兄幸遇昌時，守臣之訓，孤貧好學，以傳家業。而聖代推恩，遂及兄弟，位登五品，光賁一門。感鶺鴒之詩，增友悌之愛；齒羔雁之序，愧荀陳之才。況臣受任方隅，莫申涓效，寵榮薦及，灰粉難酬，誓期殺身，以酬萬一。無任感戴隕越之至。
