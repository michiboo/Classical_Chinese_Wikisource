　　欽定四庫全書　　　　　子部七
　　星學大成　　　　　　　術數類五〈命書相書之屬〉提要
　　〈臣〉等謹案星學大成三十卷明萬民英撰民英字育吾大寧都司人嘉靖庚戌進士厯官河南道監察御史出為福建布政司右參議是編取舊時星學家言以次編排間加註釋論斷其一曰星曜圖例其二曰觀星節要宮度主用十二位論其三曰諸家限例琴堂虛實其四曰耶律秘訣其五至七曰仙城望斗三辰通載其八曰總⻱紫府珍藏星經雜著其九曰碧玉真經鄧史拗其十曰光矞淵微星曜格局其於星家古法纎鉅不遺可稱大備自來言術數者惟章世純所云其法有驗有不驗騐者人之智計所及不騐者天之㣲妙斯存其言最為允當而術家必欲事事皆騐故多出其途以測之途愈多而愈不能中其尤難信者無過於喬廟一説其説以火土二星相反而相成晝火參軫及箕壁無咎乃大告夜土角斗及井奎降福亦如之不知五行之理惟主生尅如季土坐於凋零之木本自借其疏通旺火臨於瀺灂之流亦轉樂其滋益若乃冬火坐水鄉春土居木位豈可目為喬廟而定其吉乎且土雖盛而木巳被其沈埋火即熾而水己虞其枯涸有利於此即不利於彼是皆好竒求騐而不計五行生尅之故者民英於此類大抵沿襲舊聞未能駁正其謬且今之五星躔度嵗差既異於古亦難必其盡合然其鳩集衆説多術家不傳之本實為五星之大全與子平之三命通㑹並行不悖後來言果老術者參互考證要必於是取資焉明史藝文志及黃虞稷千頃堂書目皆以此書為陸位撰而別出萬民英三命㑹通十二卷今檢此本卷首自序及凡例確為民英所撰藝文志葢沿黃氏之誤故仍以民英之名著錄焉乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　星學大成原序
　　昔者聖人明於天之道而察於民之故爰命司天首創璣衡以齊七政而厯法始具其大要不外欽若昊天敬授人時而已其流為推歩占𠉀至禆竈甘唐臯石輩相接踵𠉀星氣察禨祥以修人事而祿命之説未之聞也惟唐初呂博士一敘言始及之則又深疑而不敢信五季宋元其説寖盛縉紳學士往往信以為然故蘇子瞻有退之命在尾箕余命亦在磨蝎之語夫以天象之高天道之幽逺一星辰變異皆足以兆妖祥而基理亂近則歲月逺至數十年外無有不騐況人稟天地五行之氣以生其初誕之時羣曜變於上而會逢其適人事協於下而感與天通亦理數自然之符也且如宋德隆盛五星聚奎諸賢輩出而文章世道遂為丕變星家之説不亦有明徴哉葢嘗論之天之化也運諸氣而貞夫理氣有純駁而理則無二命也者合理與氣言之也孔子作春秋紀災異而事應不書天道命不言雖言不著葢皆欲人以理御氣居易以俟命而已余非知天者然星命之説亦留心考究頗得要領旨趣病世之專門者不達天人之故妄言禍福以惑世人乃取三辰通載五星總⻱望斗殿駕耶律喬抝虛實等書及家所藏不傳之秘刪其繁複訂其訛繆或己有所見而古人未發或舊有所解而今則非是分別次第考究註釋纂為全書共若干巻名曰星學大成以廣厥𫝊以助我聖天子欽天授時之政是則余之志也或者謂是書之行將使君子恃命而怠於為善小人恃命而敢於肆惡母乃不可歟嗚呼易以道隂陽是卜筮之書也聖人作之以教人趨吉避凶而一言以蔽之曰天下之動貞夫一者也若曰吉者吾趨之非趨夫吉趨夫所以獲吉之理視履考祥之類是也凶者吾避之非避夫凶避夫所以致凶之故復即命渝安貞之類是也由是則吉而非求也由是則凶而有所不避也六十四卦三百八十四爻無非此理葢聖人幽贊神明開物成務之精意余之心亦若是也而胡不可哉是書之行使知命之士觀之遇富貴則曰命也吾不可以倖致遇貧賤則曰命也吾不可以茍免行法以俟夭壽不貳將齊得喪一死生其為教不既多乎若恃命之將通而㝠行徑趨見命之將否而徼倖茍免是則桎梏而死立乎巖墻之下者雖聖賢亦末如之何矣豈予之所知哉豈予之所知哉是為序嘉靖肆拾貳年歲次癸亥十月朔日易水萬民英謹序









　　星曜凡例前引
　　星命之説頭緒多端如推論星曜有廟樂垣殿遲留伏逆變不變之不同取用神煞有天干地支吉凶善惡用不用之互異遡流窮源顧名思義莫不有一定之理存焉看星者不先明諸星曜神煞所以然之理而欲通貫諸經斷人命吉凶禍福是猶瞽者舍其杖而問途將貿貿焉莫知所之矣今觀星家諸書不能兼綜條貫明示後人或露其易而隱其微或傳其名而昧其實或載其一而遺其二識者病焉余取臺厯諸星圖神煞及諸家之所散見凡有關於是者推求理之所以然總定為凡例三卷上卷定吉凶雜曜中卷定觀星節要下卷論位次強弱諸家限例間多附以巳意別為或問雖未能盡天地古今星煞象數之精其於歴代觀星三命之法亦庶幾根極而有要雲易水育吾子識

