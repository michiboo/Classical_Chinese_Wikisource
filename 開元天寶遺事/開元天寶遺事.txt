五代王仁裕撰。仁裕，字德輦，天水人。唐末為秦州節度判官，後仕蜀為翰林學士。唐莊宗平蜀，復以為秦州節度判官。廢帝時以都官郎中充翰林學士，晉高祖時為諫議大夫。漢高祖時復為翰林學士承旨，遷戶部尚書，罷為兵部尚書、太子少保。周顯德三年乃卒。事跡具《五代史·雜傳》。晁公武《讀書志》曰：「蜀亡，仁裕至鎬京，採摭民言，得開元、天寶遺事一百五十九條」，分為四卷。洪邁《容齋隨筆》則以為託名仁裕，摘其中舛謬者四事：一為姚崇在武后時已為宰相，而云開元初作翰林學士；一為郭元振貶死後十年，張嘉貞乃為宰相，而云元振少時，宰相張嘉貞納為壻；一為張九齡去位十年，楊國忠始得官，而云九齡不肯及其門；一為蘇頲為宰相時，張九齡尚未達，而云九齡覽其文卷，稱為文陳雄師。所駁詰皆為確當。然蘇軾集中有讀《開元天寶遺事》四絕句，司馬光作《通鑑》亦采其中張我象指楊國忠為冰山語，則其書實在二人以前，非《雲仙散錄》之流，晚出於南宋者可比。蓋委巷相傳，語多失實，仁裕採摭於遺民之口，不能證以國史，是即其失。必以為依託其名，則事無顯證。劉義慶《世説新語》，劉孝標註往往摘其牴牾，要不以是謂不出義慶手也。故仍從舊本，題為仁裕撰焉。
開元元年，內中因雨過地潤微裂，至夜有光，宿衛者記其處所，曉乃奏之。 上令鑿其地，得寶玉一片，如柏板樣，上有古篆「天下太平」字，百僚稱賀，收 之內庫。
明皇在便殿，甚思姚元崇論時務。七月十五日，苦雨不止，泥濘盈尺。上令 侍禦者抬步輦召學士來。時元崇爲翰林學士，中外榮之。自古急賢待士，帝王如 此者，未之有也。
宋璟爲宰相，朝野人心歸美焉。時春禦宴，帝以所用金箸令內臣賜璟。雖受 所賜，莫知其由，未敢陳謝。帝曰：「所賜之物，非賜汝金。蓋賜卿之箸，表卿 之直也。」璟遂下殿拜謝。
姚元崇初牧荊州，三年，受代日，闔境民吏泣擁馬首遮道。小使去，所乘之 馬鞭、鐙，民皆截留之，以表瞻戀。新牧具其事奏之，詔褒美焉，就賜中金一千 兩。
進士楊光遠，惟多矯飾，不識忌諱。游謁王公之門，幹索權豪之族，未嘗自 足。稍有不從，便多誹謗，常遭有勢撻辱，略無改悔。時人多鄙之，皆曰：「楊 光遠慚顏，厚如十重鐵甲也。」
明皇於勤政樓以七寶裝成山，座高七尺，召諸學士講議經旨及時務，勝者得 升焉。惟張九齡論辨風生，升此座，餘人不可階也。時論美之。
右拾遺張方回，精神不爽，時人呼爲「癡漢子」。每朝政有失，便抗疏論之， 精彩昂然，進不懼死。明皇嘗謂：「右拾遺張方回，忠賢人也。」
都中名姬楚蓮香者，國色無雙，時貴門子弟爭相詣之。蓮香每出處之間，則 蜂蝶相隨，蓋慕其香也。
巨豪王元寶，每至冬月大雪之際，令僕人自本家坊巷口，掃雪爲徑路，躬親 立於坊巷前，迎揖賓客。就本家具酒炙宴樂之，爲暖寒之會。
周象者，好畋獵，後爲汾陽令，忽夢一乳虎相逼，驚而睡覺，因茲染疾。後有僧海寧者，因過象門，謂鄰叟曰：「此居有妖氣，久則不可救也。」鄰叟遂聞 於象。象召僧令視之，僧曰：「當與君禳之。」遂擇日設壇，持劍禹步誦咒。自大門而入至於寢所，繞患人數遍而叱之，忽於床下作一虎聲，家人悉驚奔散。周 象亦不覺投床下，伏死於地。僧以水噀之，須臾如故。
開元中張説爲宰相，有人惠説二珠，紺色有光，名曰「記事珠。」或有闕忘 之事，則以手持弄此珠，便覺心神開悟，事無巨細，渙然明曉，一無所忘。説秘 而至寶也。
龜茲國進奉枕一枚，其色如瑪瑙，溫溫如玉。其製作甚樸素，若枕之則十洲、 三島、四海、五湖，盡在夢中所見。帝因立名爲「遊仙枕」。後賜與楊國忠。
開元末，明皇每至春月，旦暮宴於宮中，使妃嬪輩爭插豔花。帝親捉粉蝶放 之，隨蝶所止幸之。後因楊妃專寵，遂不復此戲也。
盧奐累任大郡，皆顯治聲，所至之處，畏如神明。或有無良惡跡之人，必行 嚴斷，仍以所犯之罪，刻石立本人門首，再犯處於極刑。民間畏懼，絕無犯法者。 明皇知其能官，賜中金五十兩，璽詔褒諭焉。故民間呼其石爲「記惡碑」。
內庫有一酒杯，青色而有紋如亂絲，其薄如紙，於杯足上有縷金字，名曰 「自暖杯」。上令取酒注之，溫溫然有氣，相次如沸湯，遂收於內藏。
開元二年冬至，交趾國進犀一株，色黃如金。使者請以金盤置於殿中，溫溫 然有暖氣襲人。上問其故，使者對曰：「此辟寒犀也，頃自隋文帝時，本國曾進 一株，直至今日。」上甚悅，厚賜之。
張九齡少年時家養群鴿，每與親知書信往來，只以書系鴿足上，依所寄之處 飛往投之。九齡目之爲「飛奴」。時人無不愛説。
郭元振，少時美風姿，有才藝。宰相張嘉正欲納爲婿。元振曰：「知公門下有女五人，未知孰陋。事不可倉卒，更待忖之。」張曰：「吾女各有姿色，即不 知誰是匹偶。以子風骨奇秀，非常人也。吾欲令五女各持一絲幔前，使子取便牽之，得者爲婚。」元振欣然從命，遂牽一紅絲線，得第三女，大有姿色，後果然 隨夫貴達也。
長安富民王元寶、楊崇義、郭萬金等，國中巨豪也。各以延約四方多士，競 於供送，朝之名寮，往往出於門下。每科場，文士集於數家，時人目之爲「豪友」。
太白山有隱士郭休，字退夫，有運氣絕粒之術。于山中建茅屋百餘間，有白 雲亭、煉丹洞、注易亭、修真亭、朝元壇、集神閣。每於白雲亭與賓客看山禽野 獸，即以槌擊一鐵片子，其聲清響，山中鳥獸聞之集於亭下，呼爲「喚鐵」。
長安城中有豪民楊崇義者，家富數世，服玩之屬，僣於王公。崇義妻劉氏有國色，與鄰舍兒李弇私通，情甚於夫，遂有意欲害崇義。忽一日，醉歸寢於室中，劉氏與李弇同謀而害之，埋於枯井中。其時僕妾輩並無所覺，惟有鸚鵡一隻在堂前架上。洎殺崇義之後，其妻卻令童僕四散尋覓其夫，遂經府陳詞，言其夫不歸，竊慮爲人所害。府縣官吏日夜捕賊，涉疑之人及童僕輩經拷捶者百數人，莫究其 弊。後來縣官等再詣崇義家檢校，其架上鸚鵡忽然聲屈。縣官遂取於臂上，因問其故。鸚鵡曰：「殺家主者，劉氏、李弇也。」官吏等遂執縛劉氏，及捕李弇下 獄，備招情款。府尹具事案奏聞，明皇歎訝久之。其劉氏、李弇依刑處死，封鸚鵡爲「綠衣使者」，付後宮養餵。張説後爲《綠衣使者傳》，好事者傳之。
西涼國進炭百條，各長尺餘，其炭青色堅硬如鐵，名之曰「瑞炭」。燒於爐 中，無焰而有光，每條可燒十日，其熱氣迫人而不可近也。
逸人王休，居太白山下，日與僧道異人往還。每至冬時，取溪冰敲其晶瑩者 煮建茗，共賓客飲之。
王休高尚，不親勢利，常與名僧數人，或跨驢，或騎牛，尋訪山水，自謂結 「物外之遊」。
初，有木芍藥，植於沉香亭前。其花一日忽開，一枝兩頭，朝則深紅，午則 深碧，暮則深黃，夜則粉白。晝夜之內，香豔各異。帝謂左右曰：「此花木之妖， 不足訝也。」
天寶初，甯王日侍，好聲樂，風流蘊藉，諸王弗如也。至春時於後園中紉紅 絲爲繩，密綴金鈴，系於花梢之上。每有鳥鵲翔集，則令園吏制鈴索以驚之，蓋 惜花之故也。諸宮皆效之。
甯王好聲色，有人獻燭百炬，似臘而膩，似脂而硬，不知何物所造也。每至 夜筵，賓妓間坐，酒酣作狂，其燭則昏昏然如物所掩，罷則複明矣，莫測其怪也。
內庫中有七寶硯爐一所，曲盡其功。每至冬寒硯凍，置於爐上，硯水自消， 不勞置火。冬月帝常用之。
張説母夢有一玉鶯，自東南飛來，投入懷中，而有孕生説。果爲宰相，其至 貴之祥也。
南中有魚，肉少而脂多，彼中人取魚脂煉爲油，或將照紡織機杼，則暗而不 明。或使照筵宴，造飲食，則分外光明。時人號爲「饞魚燈」。
御苑新有千葉桃花。帝親折一枝，插於妃子寶冠上，曰：「此個花尤能助嬌 態也。」
葉法善有一鐵鏡，鑒物如水。人每有疾病，以鏡照之，盡見臟腑中所滯之物。 後以藥療之，竟至痊瘥。
明皇正寵妃子，不視朝政，安祿山初承聖眷，因進助情花香百粒，大小如粳 米而色紅。每當寢處之際，則含香一粒。助情發興，筋力不倦。帝秘之曰：「此 亦漢之慎恤膠也。」
念奴者，有姿色，善歌唱，未嘗一日離帝左右。每執板當席顧眄，帝謂妃子 曰：「此女妖麗，眼色媚人，每囀聲歌喉，則聲出於朝霞之上。雖鐘鼓笙竽嘈雜 而莫能遏。」宮妓中帝之鍾愛也。
貴妃父楊玄琰，少時嘗有一刀，每出入於道途間，多佩此刀。或前有惡獸、盜賊，則所佩之刀鏗然有聲，似警於人也。玄琰寶之。
楊國忠出使於江浙，其妻思念至深，荏苒成疾，忽晝夢與國忠交因而有孕，後生男名朏。洎至國忠使歸，其妻具述夢中之事。國忠曰：「此蓋夫妻相念，情感所致。」時人無不譏誚也。
每至秋時，宮中妃妾輩皆以小金籠捉蟋蟀，閉於籠中，置之枕函畔，夜聽其聲。庶民之家，皆效之也。
申王亦務奢侈，蓋時使之然。每夜宮中與諸王、貴妃聚宴，以龍檀木雕成燭跋，童子衣以綠衣袍，系之束帶，使執畫燭列立於宴席之側，目爲「燭奴」。諸官貴戚之家，皆效之。
興慶池南岸有草數叢，葉紫而心殷。有一人醉過於草傍，不覺失其酒態。後有醉者，摘草嗅之，立然醒悟，故目爲「醒醉草」。
明皇以李林甫爲相，後因召張九齡問可否。九齡曰：「宰相之職，四海具瞻。若任人不當，則國受其殃。只如林甫爲相，然寵擢出宸衷。臣恐他日之後，禍延宗社。」帝意不悅。忽一日，帝曲宴近臣于禁苑中，帝指示於九齡、林甫曰：「檻前盆池中所養魚數頭，鮮活可愛。」林甫曰：「賴陛下恩波所養。」九齡曰：「盆池之魚，猶陛下任人，他但能裝景致助兒女之戲爾。」帝甚不悅。時人皆美九齡之忠直。
長安俠少，每至春時，結朋聯黨，各置矮馬，飾以錦韉金鞍，並轡於花樹下往來，使僕從執酒皿而隨之，遇好囿時駐馬而飲。
岐王少惑女色，每至冬寒手冷，不近於火，惟於妙妓懷中揣其肌膚，稱爲「暖手」，常日如是。
明皇每于禁苑中見黃鶯，常呼之爲「金衣公子」。
學士許慎選，放曠不拘小節，多與親友結宴於花圃中，未嘗具帷幄，設坐具，使童僕輩聚落花鋪於坐下。慎選曰：「吾自有花裀，何消坐具。」
明皇于禁苑中，初有千葉桃盛開。帝與貴妃日逐宴於樹下。帝曰：「不獨萱草忘憂，此花亦能銷恨。」
申王每醉，即使宮妓將錦彩結一兜子，令宮妓輩抬舁歸寢室。本宮呼曰「醉輿」。
申王，每至冬月有風雪苦寒之際，使宮妓密圍於坐側以禦寒氣，自呼爲「妓圍」。
長安有平康坊，妓女所居之地。京都俠少萃集於此，兼每年新進士以紅箋名紙，遊謁其中。時人謂：「此坊爲風流藪澤。」
楊國忠權傾天下，四方之士爭詣其門。進士張彖者，陝州人也，方學有文名，志氣高大，未嘗干謁權貴。或有勸彖令修謁國忠，可圖顯榮。彖曰：「爾輩以謂右相之勢，倚靠如泰山，以吾所見乃冰山也。或皎日大明之際，則此山當誤人爾。」後果如其言，時人美張生見幾。後年張生及第，釋褐授華陰尉。時縣令、太守俱非其人，多行不法。張生有吏道，勤於政事，每申舉之日，則太守、令、尹抑而不從。張生曰：「大丈夫有淩霄直上之志，而拘於下位，若立身於矮屋中，使人撞頭不得。」遂拂衣長往，歸遁於嵩山。
李元紘，開元初年爲邑令，賦役平允，不嚴而治，大有政聲。遷潤州司馬，出郊百里，士民號泣遮路，禽獸之類，飛擁行車。有詔褒美之。
朱璟未第時，因於日中覽鏡，見鏡中有影成一「相」字。自此愈修相業，後如其志。
裴耀卿勤於王政，夜看案牘，晝決獄訟。常養一雀，每夜至初更時有聲，至五更則急鳴，耀卿呼爲「知更雀。」又於廳前有一大桐樹，至曉則有群鳥翔集，以此爲出廳之候，故呼爲「報曉鳥」。時人美焉。
明皇遭祿山之亂，鑾輿西幸，禁中枯松複生，枝葉蔥茜，宛若新植者。後肅宗平內難，重興唐祚，枯松再生，祥不誣矣。
長安進士鄭愚、劉參、郭保衡、王沖、張道隱等十數輩，不拘禮節，旁若無人。每春時選妖妓三五人，乘小犢車，詣名園曲沼，藉草裸形，去其巾帽，叫笑喧呼，自謂之「顛飲」。
李林甫有女六人，各有姿色，雨露之家，求之不允。林甫廳事壁間有一小窗，飾以雜寶，幔以絳妙。常日使六女坐於窗中，每有貴家子弟入謁，林甫即使女於窗中自選可意者事之。
姚元崇爲宰相，憂國如家，愛民如子，未嘗私於喜怒，惟以忠孝爲意。四方之民，皆畫元崇之真，神事焉，求之有福。
盧奐爲陝州刺史，嚴毅之聲，聞於關內。玄宗幸京師，次陝城，頓知奐有神政，御筆贊於廳事曰：「專城之重，分陝之雄，仁雖惠愛，性實謙沖。亦既利物，存乎匪躬。斯爲國寶，不墜家聲。」尋除兵部侍郎。陝州之民多有淫祀者，州之士民相語曰：「不須賽神明，不必求巫祝，爾莫犯盧公，立便有禍福。」
楊國忠子弟，每春至之時，求名花異木，植於檻中。以板爲底，以木爲輪，使人牽之自轉，所至之處，檻在目前，而便即歎賞，目之爲「移春檻」。
楊氏子弟，每至伏中，取大冰，使匠琢爲山，周圍於宴席間，座客雖酒酣而各有寒色。亦有挾纊者，其驕貴如此也。
內庭嬪妃，每至春時，各於禁中結伴三人至五人，擲金錢爲戲，蓋孤悶無所遣也。
宮中每到端午節，造粉團、角黍、貯於金盤中。以小角造弓子，纖妙可愛。架箭射籃中粉團，中者得食。蓋粉團滑膩而難食也。都中盛於此戲。
都中每至正月十五日造面璽，以官位帖子，卜官位高下。或賭筵宴以爲戲笑。
蘇頲與李乂對掌文誥，玄宗顧念之深也。八月十五夜，於禁中直宿，諸學士玩月，備文酒之宴。時長天無雲，月色如晝。蘇曰：「清光可愛，何用燈燭。」遂使撤去。
武庫中刀槍自鳴，識者以爲不祥之兆。後果有祿山之亂，大駕西幸之應也。
王元寶，都中巨豪也。常以金銀疊爲屋壁，上以紅泥泥之。於宅中置一禮賢室，以沉檀爲軒檻，以碔砆甃地面，以錦文石爲柱礎，又以銅線穿錢甃於後園花徑中，貴其泥雨不滑也。四方賓客，所至如歸。故時人呼爲「王家富窟」。
元寶好賓客，務於華侈，器玩服用，僣於王公，而四方之士盡歸而仰焉。常於寢帳床前，雕矮童二人，捧七寶博山爐，自暝焚香徹曉，其驕貴如此。
元寶家有一皮扇子，製作甚質。每暑月宴客即以此扇子置於坐前，使新水灑之，則颯然風生。巡酒之間，客有寒色，遂命徹去。明皇亦嘗差中使去取看，愛而不受。帝曰：「此龍皮扇子也。」
李太白，少時夢所用之筆頭上生花。後天才瞻逸，名聞天下。
明皇與貴妃幸華清官，因宿酒初醒，憑妃子肩，同看木芍藥。上親折一枝與妃子，遞嗅其豔。帝曰：「不惟萱草忘憂，此花香豔，尤能醒酒。」
帝與貴妃，每至七月七日夜，在華清宮遊宴。時宮女輩陳瓜花酒饌，列於庭中，求恩於牽牛、織女星也。又各捉蜘蛛於小合中，至曉開視，蛛網稀密，以爲得巧之候。密者言巧多，稀者言巧少。民間亦效之。
隱士郭休，有一拄杖，色如朱染，叩之則有聲。每出處遇夜，則此杖有光，可照十步之內。登危陟險，未嘗足失，則杖之力焉。
張開爲荊州刺史，至郡界，風雨暝晦，不辨面目，惟聞空中有殿喝之聲。相次雲中，有衣紫披甲冑者十數人。開問其故，對曰：「某荊州內外所主之神，久仰使君令名，故相率迎引到任。」謁廟後，各致謝，及建飾廟貌。自此政譽尤善也。
李杲遷洛陽令，嚴刑峻法，民吏畏服。縣之積弊，杲盡革之。逾月之中，縣務清簡。時有進士劉兼，赴舉上都，舍於村邸，至夜中，聞戶外街衢中有數人相語曰：「李令今古正人也。吾輩見其行事威猛，令人破膽，此中不可久居，宜遷於他邑，可求血食也。」兼訝其事，遂啟門視之，寂無影響，方知乃邑之妖神也。兼遂畫《贊》一首於村邸之壁，云：「狡吏畏威，縣妖破膽，好錄政聲，聞於御覽。」後明皇旌其能，賜金百兩及章服焉。
新進士才及第，以泥金書帖子附家書中，用報登科之喜至文宗朝，遂寢削此儀也。
新進士每及第，以泥金書帖子，附於家書中，至鄉曲姻戚，例以聲樂相慶，謂之「喜信」也。
五月五日，明皇避暑遊興慶池，與妃子晝寢於水殿中。宮嬪輩憑欄倚檻，爭看雌雄二鸂鶒戲於水中。帝時擁貴妃於綃帳內，謂宮嬪曰：「爾等愛水中鸂鶒，爭如我被底鴛鴦。」
天寶宮中至寒食節，競豎鞦韆，令宮嬪輩戲笑以爲宴樂。帝呼爲「半仙之戲」。都中士民，因而呼之。
五王宮中各於庭中豎長杆，掛五色旌，於杆頭旌之四垂，綴以小金鈴。有聲即使侍從者視旌之所向，可以知四方之風候也。
學士蘇頲有一錦紋花石，鏤爲筆架，置於硯席間。每天欲雨，即此石架津出如汗，逡巡而雨。以此常爲雨候，固無差矣。
張九齡見朝之文武僚屬趨附楊國忠，爭求富貴，惟九齡未嘗及門，楊甚銜之。九齡嘗與識者議曰：「今時之朝彥，皆是向火乞兒，一旦火盡灰冷，暖氣何在？當凍屍裂體，棄骨於溝壑中，禍不遠矣。」果然，因祿山之亂，附炎者皆罪累，族滅不可勝數。九齡之先見信夫，神智博達也。「向火」，言附炎也。
長安富家子劉逸、李閑、衛曠，家世巨豪，而好接待四方之士，疏財重義，有難必救，真慷慨之士，人皆歸仰焉。每至暑伏中，各於林亭內植畫柱，以錦綺結爲涼棚，設坐具召長安名妓問坐，遞相延請爲避暑之會。時人無不愛美也。
冬至日大雪，至午雪霽，有晴色，因寒所結簷溜皆爲冰條。妃子使侍兒敲下二條看玩。帝自晚朝視政回，問妃子曰：「所玩何物耶？」妃子笑而答曰：「妾所玩者，冰箸也。」帝謂左右曰：「妃子聰慧，此象可愛也。」
長安名妓劉國容，有姿色，能吟詩，與進士郭昭述相愛，他人莫敢窺也。後昭述釋褐授天長簿，遂與國容相別。詰旦赴任，行至咸陽，國容使一女僕馳矮駒齎短書云：「歡寢方濃，恨雞聲之斷愛；恩憐未洽，歎馬足以無情。使我勞心，因君減食。再期後會，以結齊眉。」長安子弟多誦諷焉。
岐王宮中，於竹林內懸碎玉片子。每夜聞玉片子相觸之聲，即知有風，號爲「占風鐸」。
商山隱士高太素，累征不起，在山中構道院二十餘間。太素起居清心亭下，皆茂林秀竹，奇花異卉。每至一時，即有猿一枚，詣亭前鞠躬而啼，不易其候。太素因目之爲「報時猿」。其性度有如此。
長安春時，盛於游賞，園林樹木無間地。故學士蘇頲應制云：「飛埃結紅霧，游蓋飄青雲。」帝覽之，嘉賞焉，遂以禦花親插頲之巾上。時人榮之。
楊貴妃初承恩召，與父母相別，泣涕登車。時天寒淚結爲紅冰。
明皇未得妃子，宮中嬪妃輩，投金錢賭侍帝寢，以親者爲勝。召入妃子，遂罷此戲。
明皇每朝政有闕，則虛懷納諫，大開士路。早朝百辟趨班，帝見張九齡，風威秀整，異於眾僚。謂左右曰：「朕每見九齡，使我精神頓生。」
張九齡累曆刑獄之司，無所不察。每有公事，赴本司行勘，胥吏輩未敢訊劾，先取則於九齡。囚於前面分曲直，口撰案卷，囚無輕重，咸樂其罪。時人謂之「張公口案。」
燕公説，有宰輔之才，而多詭詐，復貪財賄。時亦多之，亦汙之。每中書議事，及眾僚巡廳，或有所忤，立便叱駡，爲眾所嫌。故朝彥相謂曰：「張公之言，毒於極刑。」言好面辱人也。
長安東灞陵有橋，來迎去送，皆至此橋，爲離別之地。故人呼之爲「銷魂橋」。
袁光庭，累典名藩，皆有異政。明皇謂宰輔曰：「袁光庭性逐惡，如扇驅蚊蚋。」
長安自昭應縣至都門，官道左右，村店之民，當大路市酒，量錢數多少飲之；亦有施者，與行人解之。故路人號爲「歇馬杯」。
蘇頲，少不得父意，常與僕夫雜處，而好學不倦。每欲讀書，又患無燈燭，常於馬廄灶中，旋吹火光，照書誦焉。其苦學如此，後至相位。
安祿山受帝眷愛，常與妃子同食，與所不至。帝恐外人以酒毒之，遂賜金牌子系於臂上。每有王公召宴，欲沃以巨觥，祿山即以牌示之云：「准敕斷酒。」
張九齡，常覽蘇頲文卷，謂同僚曰：「蘇生之俊瞻無敵，真文之雄帥也。」
羽林將劉洪，喜騎射，常對禦，使人於風中擲鵝毛，洪連箭射之，無有不中。帝賞歎厚賜焉。
宮中嬪妃輩施素粉於兩頰，相號爲「淚妝」，識者以爲不祥，後有祿山之亂。
李林甫爲性狼狡，不得士心，每有所行之事，多不協群議，而面無和氣，國人謂：「林甫精神剛戾，常如索鬥雞。」
楊國忠，於冬月常選婢妾肥大者，行列於前，令遮風，蓋藉人之氣相暖，故謂之「肉陣」。
長安豪民郭行先，有女子紹蘭。適鉅賈任宗，爲賈於湘中，數年不歸，復音書不達。紹蘭目睹堂中有雙燕戲於梁間，蘭長籲而語於燕曰：「我聞燕子自海東來，往復必徑由於湘中。我婿離家不歸數歲，蔑有音耗，生死存亡弗可知也。欲憑爾附書，投於我婿。」言訖淚下。燕子飛鳴上下，似有所諾。蘭復問曰：「爾若相允，常當我懷中。」燕遂飛於膝上。蘭遂吟詩一首云：「我婿去重湖，臨窗泣血書，殷勤憑燕翼，寄與薄情夫。」蘭遂小書其字，系於足上，燕遂飛鳴而去。任宗時在荊州，忽見一燕飛鳴於頭上。宗訝視之，燕遂泊於肩上，見有一小封書，繫在足上。宗解而視之，乃妻所寄之詩。宗感而泣下，燕復飛鳴而去。宗次年歸首，出詩示蘭。後文士張説傳其事，而好事者寫之。
甯王宮中，每夜於帳前羅列木雕矮婢，飾以彩繪，各執華燈，自昏達且。故目之爲「燈婢」。
明皇秋八月，太液池有千葉白蓮，數枝盛開。帝與貴戚宴賞焉，左右皆嘆羨。久之，帝指貴妃，示於左右曰：「爭如我解語花。」
長安貴家子弟每至春時，遊宴供帳於園圃中，隨行載以油幕，或遇陰雨以幕覆之，盡歡而歸。
長安士女於春時鬥花戴插，以奇花多者爲勝。皆用千金市名花，植於庭苑中，以備春時之鬥也。
長安士女遊春野步，遇名花則設席藉草，以紅裙遞相插掛，以爲宴幄。其奢逸如此也。
楊國忠家，以炭屑用蜜捏塑成雙鳳，至冬月則燃於爐中。及先以白檀木鋪於爐底，餘灰不可參雜也。」
明皇常謂侍臣曰：「張九齡文章自有唐名公皆弗如也。朕終身師之，不得其一二，此人真文場之元帥也。」
宮中以錦結成樓殿，高百尺，上可以勝數十人。陳以瓜果酒炙，設坐具以祀牛、女二星。嬪妃各以九孔針，五色線，向月穿之，過者爲得巧之候。動清商之曲，宴樂達旦，士民之家皆效之。
貴妃每宿酒初消，多苦肺熱，嘗淩晨獨游後苑，傍花樹，以手舉枝，口吸花露，藉其露液潤於肺也。
貴妃素有肉體，至夏苦熱，常有肺渴，每日含一玉魚兒於口中。蓋藉其涼津沃肺也。
貴妃每至夏月，常衣輕綃，使侍兒交扇鼓風，猶不解其熱。每有汗出，紅膩而多香，或拭之於巾帕之上，其色如桃紅也。
明皇憂勤國政，諫無不從。或有章疏規諷，則探其理道優長者，貯於金函中，日置座右，時取讀之，未嘗懈怠也。
長安城中，每月蝕時，士女即取鑒向月擊之，滿郭如是。蓋雲救月蝕也。
宮妓永新者善歌，最受明皇寵愛。每對禦奏歌，則絲竹之聲莫能遏。帝嘗謂左右曰：「此女歌直千金。」
李林甫妒賢嫉能，不協群議，每奏禦之際，多所陷人。眾謂林甫爲「肉腰刀」。又雲林甫嘗以甘言誘人之過，譖於上前。時人皆言：「林甫甘言如蜜。」朝中相謂曰：「李公雖面有笑容，而肚中鑄劍也。」人日憎怨，異口同音。
甯王宮有樂妓寵姐者，美姿色，善謳唱。每宴外客，其諸妓女盡在目前，惟寵姐客莫能見。飲及半酣，詞客李太白恃醉戲曰：「白久聞王有寵姐善歌，今酒肴醉飽，群公宴倦，王何吝此女示於眾！」王笑謂左右曰：「設七寶花障。」召寵姐於障後歌之，白起謝曰：「雖不許見面，聞其聲亦幸矣。」
楊國忠子弟恃後族之貴，極於奢侈，每遊春之際，以大車結彩帛爲樓，載女樂數十人，自私第聲樂前引出，遊園苑中，長安豪民、貴族皆效之。
一日，明後與親王棋，令賀懷智獨奏琵琶，妃子立於局前觀之。上欲輸次，妃子將康國猧子放之，令於局上亂其輸贏。上甚悅焉。
申王有高麗赤鷹，岐王有北山黃鶻，上甚愛之。每弋獵，必置之於駕前，帝目之爲「決雲兒」。
華清宮中除供奉兩湯外，而別更有長湯十六所，嬪御之類浴焉。
奉御湯中，以文瑤密石，中央有玉蓮湯，泉湧以成池，又縫錦繡爲鳧雁於水中。帝與貴妃施鈒鏤小舟，戲玩於其間。宮中退水出於金溝，其中珠纓寶絡流出街渠，貧民日有所得焉。
虢國夫人有夜明枕，設於堂中，光照一室，不假燈燭。
明皇每宴，使祿山坐於禦側，以金雞障隔之。
韓國夫人置百枝燈樹，高八十尺，豎之高山。上元夜點之，百里皆見光明，奪月色也。
楊國忠子弟，每至上元夜，各有千炬紅燭，圍於左右。
宋璟愛民恤物，朝野歸美。人咸謂璟爲「有腳陽春」。言所至之處，如陽春煦物也。
李白有天才俊逸之譽，與人談論，皆成句讀，如春葩麗藻，粲於齒牙之下。時人號曰：「李白粲花之論。」
李白嗜酒，不拘小節，然沈酣中所撰文章，未嘗錯誤，而與不醉之人相對議事，皆不出太白所見。時人號爲「醉聖」。
時人之家聞鵲聲者，皆爲喜兆，故謂「靈鵲報喜」。
張九齡善談論，每與賓客議論經旨，滔滔不竭，如下坡走丸也。時人服其俊辯。
都人士女，每至正月半後，各乘車跨馬，供帳於園圃，或郊野中，爲探春之宴。
楊國忠子弟以奸媚結識朝士，每至伏日，取堅冰，令工人鏤爲鳳獸之形，或飾以金環彩帶，置之雕盤中，送與王公大臣。惟張九齡不受此惠。
甯王驕貴，極於奢侈，每與賓客議論，先含嚼沈麝，方啟口發談，香氣噴於席上。
李林甫，每與同僚議及公直之事，則如癡醉之人，未嘗問答。或語及阿徇之事，則回應如流。張曲江嘗謂賓客曰：「李林甫議事，如醉漢語也，不足言。」
岐王有玉鞍一面，每至冬月則用之。雖天氣嚴寒，而此鞍在上，坐如溫火之氣。
時楊國忠因貴妃專寵，上賜以木芍藥數本，植於家。國忠以百寶妝飾欄楯，雖帝宮之美，不可及也。
國忠又用沈香爲閣，檀香爲欄，以麝香、乳香篩土和爲泥飾壁。每於春時，木芍藥盛開之際，聚賓客於此閣上賞花焉。禁中沈香之亭，遠不侔此壯麗也。
明皇名諸學士宴於便殿，因酒酣，顧謂李白曰：「我朝與天后之朝何如？」白曰：「天后朝政出多門，國由奸幸，任人之道，如小兒市瓜，不擇香味，惟揀肥大者。我朝任人如淘沙取金，剖石采玉，皆得其精粹。」明皇笑曰：「學士過有所飾。」
宋璟求致仕，表云：「臣竊祿簪裳，備員廊廟，霜毫生頷。雪刺滿頭，求退歸耕，養慵岩穴，樂生堯世，死荷聖恩。」
光祿卿王守和，未嘗與人有爭，嘗於几案間大書「忍」字，至於幃幌之屬，以繡畫爲之。明皇知其姓字，非時引對，問曰：「卿名守和，已知不爭，好書忍字，尤見用心。」奏曰：「臣聞堅而必剛，剛則必折，萬事之中，忍字爲上。」帝善，賜帛以旌之。
明皇與貴妃，每至酒酣，使妃子統宮妓百餘人，帝統小中貴百餘人，排兩陣於掖庭中，目爲「風流陣」。以霞帔錦被張之爲旗幟，攻擊相鬥，敗者罰之巨觥，以戲笑。時議以爲不祥之兆，後果有祿山兵亂。天意人事，不偶然也。
玄宗八月十五日夜，與貴妃臨太液池，憑欄望月不盡。帝意不快，遂敕，令左右於池西岸，別築百尺高臺，與吾妃子來年望月。後經祿山之亂，不復置焉，惟有基址而已。
太液池岸有竹數十叢，牙筍未嘗相離，密密如栽也。帝因與諸王閒步於竹間，帝謂諸王曰：「人世父子兄弟，尚有離心離意。此竹宗本不相疏，人有生貳心，懷離間之意，睹此可以爲鑒。」諸親王皆「唯唯」，帝呼爲「竹義」。
李白於便殿對明皇撰詔誥。時十月大寒，凍筆莫能書字。帝敕宮嬪十人侍於李白左右，令執牙筆呵之，遂取而書其詔。其受聖眷如此。

