
貴妃父楊玄琰，少時嘗有一刀，每出入於道途間，多佩此刀。或前有惡獸、盜賊，則所佩之刀鏗然有聲，似警於人也。玄琰寶之。
楊國忠出使於江浙，其妻思念至深，荏苒成疾，忽晝夢與國忠交因而有孕，後生男名朏。洎至國忠使歸，其妻具述夢中之事。國忠曰：「此蓋夫妻相念，情感所致。」時人無不譏誚也。
每至秋時，宮中妃妾輩皆以小金籠捉蟋蟀，閉於籠中，置之枕函畔，夜聽其聲。庶民之家，皆效之也。
申王亦務奢侈，蓋時使之然。每夜宮中與諸王、貴妃聚宴，以龍檀木雕成燭跋，童子衣以綠衣袍，系之束帶，使執畫燭列立於宴席之側，目爲「燭奴」。諸官貴戚之家，皆效之。
興慶池南岸有草數叢，葉紫而心殷。有一人醉過於草傍，不覺失其酒態。後有醉者，摘草嗅之，立然醒悟，故目爲「醒醉草」。
明皇以李林甫爲相，後因召張九齡問可否。九齡曰：「宰相之職，四海具瞻。若任人不當，則國受其殃。只如林甫爲相，然寵擢出宸衷。臣恐他日之後，禍延宗社。」帝意不悅。忽一日，帝曲宴近臣于禁苑中，帝指示於九齡、林甫曰：「檻前盆池中所養魚數頭，鮮活可愛。」林甫曰：「賴陛下恩波所養。」九齡曰：「盆池之魚，猶陛下任人，他但能裝景致助兒女之戲爾。」帝甚不悅。時人皆美九齡之忠直。
長安俠少，每至春時，結朋聯黨，各置矮馬，飾以錦韉金鞍，並轡於花樹下往來，使僕從執酒皿而隨之，遇好囿時駐馬而飲。
岐王少惑女色，每至冬寒手冷，不近於火，惟於妙妓懷中揣其肌膚，稱爲「暖手」，常日如是。
明皇每于禁苑中見黃鶯，常呼之爲「金衣公子」。
學士許慎選，放曠不拘小節，多與親友結宴於花圃中，未嘗具帷幄，設坐具，使童僕輩聚落花鋪於坐下。慎選曰：「吾自有花裀，何消坐具。」
明皇于禁苑中，初有千葉桃盛開。帝與貴妃日逐宴於樹下。帝曰：「不獨萱草忘憂，此花亦能銷恨。」
申王每醉，即使宮妓將錦彩結一兜子，令宮妓輩抬舁歸寢室。本宮呼曰「醉輿」。
申王，每至冬月有風雪苦寒之際，使宮妓密圍於坐側以禦寒氣，自呼爲「妓圍」。
長安有平康坊，妓女所居之地。京都俠少萃集於此，兼每年新進士以紅箋名紙，遊謁其中。時人謂：「此坊爲風流藪澤。」
楊國忠權傾天下，四方之士爭詣其門。進士張彖者，陝州人也，方學有文名，志氣高大，未嘗干謁權貴。或有勸彖令修謁國忠，可圖顯榮。彖曰：「爾輩以謂右相之勢，倚靠如泰山，以吾所見乃冰山也。或皎日大明之際，則此山當誤人爾。」後果如其言，時人美張生見幾。後年張生及第，釋褐授華陰尉。時縣令、太守俱非其人，多行不法。張生有吏道，勤於政事，每申舉之日，則太守、令、尹抑而不從。張生曰：「大丈夫有淩霄直上之志，而拘於下位，若立身於矮屋中，使人撞頭不得。」遂拂衣長往，歸遁於嵩山。
李元紘，開元初年爲邑令，賦役平允，不嚴而治，大有政聲。遷潤州司馬，出郊百里，士民號泣遮路，禽獸之類，飛擁行車。有詔褒美之。
朱璟未第時，因於日中覽鏡，見鏡中有影成一「相」字。自此愈修相業，後如其志。
裴耀卿勤於王政，夜看案牘，晝決獄訟。常養一雀，每夜至初更時有聲，至五更則急鳴，耀卿呼爲「知更雀。」又於廳前有一大桐樹，至曉則有群鳥翔集，以此爲出廳之候，故呼爲「報曉鳥」。時人美焉。
明皇遭祿山之亂，鑾輿西幸，禁中枯松複生，枝葉蔥茜，宛若新植者。後肅宗平內難，重興唐祚，枯松再生，祥不誣矣。
長安進士鄭愚、劉參、郭保衡、王沖、張道隱等十數輩，不拘禮節，旁若無人。每春時選妖妓三五人，乘小犢車，詣名園曲沼，藉草裸形，去其巾帽，叫笑喧呼，自謂之「顛飲」。
李林甫有女六人，各有姿色，雨露之家，求之不允。林甫廳事壁間有一小窗，飾以雜寶，幔以絳妙。常日使六女坐於窗中，每有貴家子弟入謁，林甫即使女於窗中自選可意者事之。
姚元崇爲宰相，憂國如家，愛民如子，未嘗私於喜怒，惟以忠孝爲意。四方之民，皆畫元崇之真，神事焉，求之有福。
盧奐爲陝州刺史，嚴毅之聲，聞於關內。玄宗幸京師，次陝城，頓知奐有神政，御筆贊於廳事曰：「專城之重，分陝之雄，仁雖惠愛，性實謙沖。亦既利物，存乎匪躬。斯爲國寶，不墜家聲。」尋除兵部侍郎。陝州之民多有淫祀者，州之士民相語曰：「不須賽神明，不必求巫祝，爾莫犯盧公，立便有禍福。」
楊國忠子弟，每春至之時，求名花異木，植於檻中。以板爲底，以木爲輪，使人牽之自轉，所至之處，檻在目前，而便即歎賞，目之爲「移春檻」。
楊氏子弟，每至伏中，取大冰，使匠琢爲山，周圍於宴席間，座客雖酒酣而各有寒色。亦有挾纊者，其驕貴如此也。
內庭嬪妃，每至春時，各於禁中結伴三人至五人，擲金錢爲戲，蓋孤悶無所遣也。
宮中每到端午節，造粉團、角黍、貯於金盤中。以小角造弓子，纖妙可愛。架箭射籃中粉團，中者得食。蓋粉團滑膩而難食也。都中盛於此戲。
都中每至正月十五日造面璽，以官位帖子，卜官位高下。或賭筵宴以爲戲笑。
蘇頲與李乂對掌文誥，玄宗顧念之深也。八月十五夜，於禁中直宿，諸學士玩月，備文酒之宴。時長天無雲，月色如晝。蘇曰：「清光可愛，何用燈燭。」遂使撤去。
武庫中刀槍自鳴，識者以爲不祥之兆。後果有祿山之亂，大駕西幸之應也。
王元寶，都中巨豪也。常以金銀疊爲屋壁，上以紅泥泥之。於宅中置一禮賢室，以沉檀爲軒檻，以碔砆甃地面，以錦文石爲柱礎，又以銅線穿錢甃於後園花徑中，貴其泥雨不滑也。四方賓客，所至如歸。故時人呼爲「王家富窟」。
元寶好賓客，務於華侈，器玩服用，僣於王公，而四方之士盡歸而仰焉。常於寢帳床前，雕矮童二人，捧七寶博山爐，自暝焚香徹曉，其驕貴如此。
元寶家有一皮扇子，製作甚質。每暑月宴客即以此扇子置於坐前，使新水灑之，則颯然風生。巡酒之間，客有寒色，遂命徹去。明皇亦嘗差中使去取看，愛而不受。帝曰：「此龍皮扇子也。」
李太白，少時夢所用之筆頭上生花。後天才瞻逸，名聞天下。
明皇與貴妃幸華清官，因宿酒初醒，憑妃子肩，同看木芍藥。上親折一枝與妃子，遞嗅其豔。帝曰：「不惟萱草忘憂，此花香豔，尤能醒酒。」
帝與貴妃，每至七月七日夜，在華清宮遊宴。時宮女輩陳瓜花酒饌，列於庭中，求恩於牽牛、織女星也。又各捉蜘蛛於小合中，至曉開視，蛛網稀密，以爲得巧之候。密者言巧多，稀者言巧少。民間亦效之。
隱士郭休，有一拄杖，色如朱染，叩之則有聲。每出處遇夜，則此杖有光，可照十步之內。登危陟險，未嘗足失，則杖之力焉。
