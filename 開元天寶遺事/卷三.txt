
張開爲荊州刺史，至郡界，風雨暝晦，不辨面目，惟聞空中有殿喝之聲。相次雲中，有衣紫披甲冑者十數人。開問其故，對曰：「某荊州內外所主之神，久仰使君令名，故相率迎引到任。」謁廟後，各致謝，及建飾廟貌。自此政譽尤善也。
李杲遷洛陽令，嚴刑峻法，民吏畏服。縣之積弊，杲盡革之。逾月之中，縣務清簡。時有進士劉兼，赴舉上都，舍於村邸，至夜中，聞戶外街衢中有數人相語曰：「李令今古正人也。吾輩見其行事威猛，令人破膽，此中不可久居，宜遷於他邑，可求血食也。」兼訝其事，遂啟門視之，寂無影響，方知乃邑之妖神也。兼遂畫《贊》一首於村邸之壁，云：「狡吏畏威，縣妖破膽，好錄政聲，聞於御覽。」後明皇旌其能，賜金百兩及章服焉。
新進士才及第，以泥金書帖子附家書中，用報登科之喜至文宗朝，遂寢削此儀也。
新進士每及第，以泥金書帖子，附於家書中，至鄉曲姻戚，例以聲樂相慶，謂之「喜信」也。
五月五日，明皇避暑遊興慶池，與妃子晝寢於水殿中。宮嬪輩憑欄倚檻，爭看雌雄二鸂鶒戲於水中。帝時擁貴妃於綃帳內，謂宮嬪曰：「爾等愛水中鸂鶒，爭如我被底鴛鴦。」
天寶宮中至寒食節，競豎鞦韆，令宮嬪輩戲笑以爲宴樂。帝呼爲「半仙之戲」。都中士民，因而呼之。
五王宮中各於庭中豎長杆，掛五色旌，於杆頭旌之四垂，綴以小金鈴。有聲即使侍從者視旌之所向，可以知四方之風候也。
學士蘇頲有一錦紋花石，鏤爲筆架，置於硯席間。每天欲雨，即此石架津出如汗，逡巡而雨。以此常爲雨候，固無差矣。
張九齡見朝之文武僚屬趨附楊國忠，爭求富貴，惟九齡未嘗及門，楊甚銜之。九齡嘗與識者議曰：「今時之朝彥，皆是向火乞兒，一旦火盡灰冷，暖氣何在？當凍屍裂體，棄骨於溝壑中，禍不遠矣。」果然，因祿山之亂，附炎者皆罪累，族滅不可勝數。九齡之先見信夫，神智博達也。「向火」，言附炎也。
長安富家子劉逸、李閑、衛曠，家世巨豪，而好接待四方之士，疏財重義，有難必救，真慷慨之士，人皆歸仰焉。每至暑伏中，各於林亭內植畫柱，以錦綺結爲涼棚，設坐具召長安名妓問坐，遞相延請爲避暑之會。時人無不愛美也。
冬至日大雪，至午雪霽，有晴色，因寒所結簷溜皆爲冰條。妃子使侍兒敲下二條看玩。帝自晚朝視政回，問妃子曰：「所玩何物耶？」妃子笑而答曰：「妾所玩者，冰箸也。」帝謂左右曰：「妃子聰慧，此象可愛也。」
長安名妓劉國容，有姿色，能吟詩，與進士郭昭述相愛，他人莫敢窺也。後昭述釋褐授天長簿，遂與國容相別。詰旦赴任，行至咸陽，國容使一女僕馳矮駒齎短書云：「歡寢方濃，恨雞聲之斷愛；恩憐未洽，歎馬足以無情。使我勞心，因君減食。再期後會，以結齊眉。」長安子弟多誦諷焉。
岐王宮中，於竹林內懸碎玉片子。每夜聞玉片子相觸之聲，即知有風，號爲「占風鐸」。
商山隱士高太素，累征不起，在山中構道院二十餘間。太素起居清心亭下，皆茂林秀竹，奇花異卉。每至一時，即有猿一枚，詣亭前鞠躬而啼，不易其候。太素因目之爲「報時猿」。其性度有如此。
長安春時，盛於游賞，園林樹木無間地。故學士蘇頲應制云：「飛埃結紅霧，游蓋飄青雲。」帝覽之，嘉賞焉，遂以禦花親插頲之巾上。時人榮之。
楊貴妃初承恩召，與父母相別，泣涕登車。時天寒淚結爲紅冰。
明皇未得妃子，宮中嬪妃輩，投金錢賭侍帝寢，以親者爲勝。召入妃子，遂罷此戲。
明皇每朝政有闕，則虛懷納諫，大開士路。早朝百辟趨班，帝見張九齡，風威秀整，異於眾僚。謂左右曰：「朕每見九齡，使我精神頓生。」
張九齡累曆刑獄之司，無所不察。每有公事，赴本司行勘，胥吏輩未敢訊劾，先取則於九齡。囚於前面分曲直，口撰案卷，囚無輕重，咸樂其罪。時人謂之「張公口案。」
燕公説，有宰輔之才，而多詭詐，復貪財賄。時亦多之，亦汙之。每中書議事，及眾僚巡廳，或有所忤，立便叱駡，爲眾所嫌。故朝彥相謂曰：「張公之言，毒於極刑。」言好面辱人也。
長安東灞陵有橋，來迎去送，皆至此橋，爲離別之地。故人呼之爲「銷魂橋」。
袁光庭，累典名藩，皆有異政。明皇謂宰輔曰：「袁光庭性逐惡，如扇驅蚊蚋。」
長安自昭應縣至都門，官道左右，村店之民，當大路市酒，量錢數多少飲之；亦有施者，與行人解之。故路人號爲「歇馬杯」。
蘇頲，少不得父意，常與僕夫雜處，而好學不倦。每欲讀書，又患無燈燭，常於馬廄灶中，旋吹火光，照書誦焉。其苦學如此，後至相位。
安祿山受帝眷愛，常與妃子同食，與所不至。帝恐外人以酒毒之，遂賜金牌子系於臂上。每有王公召宴，欲沃以巨觥，祿山即以牌示之云：「准敕斷酒。」
張九齡，常覽蘇頲文卷，謂同僚曰：「蘇生之俊瞻無敵，真文之雄帥也。」
羽林將劉洪，喜騎射，常對禦，使人於風中擲鵝毛，洪連箭射之，無有不中。帝賞歎厚賜焉。
宮中嬪妃輩施素粉於兩頰，相號爲「淚妝」，識者以爲不祥，後有祿山之亂。
李林甫爲性狼狡，不得士心，每有所行之事，多不協群議，而面無和氣，國人謂：「林甫精神剛戾，常如索鬥雞。」
楊國忠，於冬月常選婢妾肥大者，行列於前，令遮風，蓋藉人之氣相暖，故謂之「肉陣」。
長安豪民郭行先，有女子紹蘭。適鉅賈任宗，爲賈於湘中，數年不歸，復音書不達。紹蘭目睹堂中有雙燕戲於梁間，蘭長籲而語於燕曰：「我聞燕子自海東來，往復必徑由於湘中。我婿離家不歸數歲，蔑有音耗，生死存亡弗可知也。欲憑爾附書，投於我婿。」言訖淚下。燕子飛鳴上下，似有所諾。蘭復問曰：「爾若相允，常當我懷中。」燕遂飛於膝上。蘭遂吟詩一首云：「我婿去重湖，臨窗泣血書，殷勤憑燕翼，寄與薄情夫。」蘭遂小書其字，系於足上，燕遂飛鳴而去。任宗時在荊州，忽見一燕飛鳴於頭上。宗訝視之，燕遂泊於肩上，見有一小封書，繫在足上。宗解而視之，乃妻所寄之詩。宗感而泣下，燕復飛鳴而去。宗次年歸首，出詩示蘭。後文士張説傳其事，而好事者寫之。
甯王宮中，每夜於帳前羅列木雕矮婢，飾以彩繪，各執華燈，自昏達且。故目之爲「燈婢」。
明皇秋八月，太液池有千葉白蓮，數枝盛開。帝與貴戚宴賞焉，左右皆嘆羨。久之，帝指貴妃，示於左右曰：「爭如我解語花。」
長安貴家子弟每至春時，遊宴供帳於園圃中，隨行載以油幕，或遇陰雨以幕覆之，盡歡而歸。
長安士女於春時鬥花戴插，以奇花多者爲勝。皆用千金市名花，植於庭苑中，以備春時之鬥也。
長安士女遊春野步，遇名花則設席藉草，以紅裙遞相插掛，以爲宴幄。其奢逸如此也。
楊國忠家，以炭屑用蜜捏塑成雙鳳，至冬月則燃於爐中。及先以白檀木鋪於爐底，餘灰不可參雜也。」
