大哉唐之為盛，授寶曆兮握金鏡，禦乾符兮秉坤政，順四時以立法，侔上帝而作聖。其德維新，其照惟均。金也者，取剛克以成質。鏡也者，取清明之在身。染之無汙，磨而不磷，守清淨以自立，形大小而各陳。是故傅咸擬之於良史，莊氏比之於至人。懿夫不鼓不鑄，匪雕匪斫。堅貞為義，同匪石以居心；溥博其功，異明珠之在握。見而後信，動必先覺，細察毫芒，遠包海嶽。處明難疲，居昏不濁，含清輝於寂默，體元化以希夷。有以取象，無得可持，雖每分於動息，終不混於妍媸。斯實百王之道也！可與三光而揭之。原夫司契之君，端拱而理，北辰定位，南面恭已。惟其道之有孚，必心鏡之為始，何彊名於此意？嘗試言其所以。豈非體合衝漠，功優照臨，苟遇物而必覽，信緣情之所任。皎皎團月，既昏曉而常潔；沈沈精彩，豈塵垢之能侵。作此鏡焉，生於化權，無形象以留賞，有光華而克全。清明象水，廣大配天。討之不窮，隨五行而往復；韜之無際，假六氣以周旋。則知守寶者持之罔舍，於以宣化源，統天下，如是三皇之與五帝，較我德之殊寡。
