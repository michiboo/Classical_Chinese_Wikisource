　　御題宋槧謝宣城集
　　李杜稱詩久樓洪鋟版行〈是集於宋紹興丁丑秋宣城守樓昭鋟於郡齋距謝朓已六百五十餘年又六十四年為嘉定庚辰郡守洪伋以舊版字畫漫漶復刊之〉芸香資望古藻繢足怡情詎祇摛辭麗頗多契理精欲嗤劉刺史何據五言城
　　乾隆乙未春










　　欽定四庫全書　　　　　集部二
　　謝宣城集　　　　　　　別集類一〈齊〉
　　提要
　　〈臣〉等謹案謝宣城集五巻齊謝朓撰朓字元暉陳郡陽夏人據南齊書本傳朓以中書郎出為宣城太守以選復為中書郎又出為晉安王鎮北諮議南東海太守行南徐州事遷尚書吏部郎被誅其官實不止於宣城太守然詩家皆稱謝宣城殆以北樓吟詠為世盛傳耶據陳振孫書録解題稱朓集本十巻樓炤知宣州止以上五巻賦與詩刋之下五巻皆當時應用之文衰世之事可采者已見本傳及文選餘視詩劣雖無傳可也考鍾嶸詩品稱朓極與予論詩感激頓挫過其文則振孫之言審矣張溥刻百三家集合朓詩文為一巻此本五巻即紹興二十八年樓炤所刻前有炤序猶南宋佳本也本傳稱朓長於五言詩沈約嘗雲二百年來無此詩鍾嶸詩品乃稱其微傷細宻頗在不倫一章之中自有玉石人稱其善自發端而末篇多躓過毀過譽皆失其真趙紫芝詩曰輔嗣易行無漢學元暉詩變有唐風斯於文質升降之間為得其平矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　南齊吏部郎謝朓長五言詩其在宣城所賦藻繢尤精故李太白詠澄江之句而思其人杜少陵亦曰詩接謝宣城也予至郡視事之暇裒取郡舍石刻並宣城集所載謝詩纔得二十餘首繼得蔣公之竒所集小謝詩以昭亭廟疊嶂樓綺霞閣所刻及文選玉臺新詠本集所有合成一編共五十八篇自謂備矣然小謝自有全集十巻但世所罕傳如宋海陵王墓誌集中有之而筆談乃曰此銘集中不載蓋雖存中之博亦未之見也而余家舊藏偶有之考其上五巻賦與樂章之外詩乃百有二首而唱和聨句他人所附見者不與焉以是知蔣公所謂本集者非全集矣扵是屬之僚士參校謬誤雖是正已多而有無他本可證者故猶有闕文鋟版傳之目曰謝宣城詩集其下五巻則皆當時應用之文衰世之事其可采者已載於本傳文選餘視詩劣焉無傳可也遂置之紹興丁丑秋七月朔東陽樓炤題
　　謝公詩名重天下在宣城所賦為多故杜少陵以謝宣城稱之在宣城宜有公之集矣後公六百五十餘年樞密樓公始克鋟之木距今又六十四年字畫漫毀㡬不可讀是用再刻於郡齋以永其傳嘉定庚辰冬十二月望鄱陽洪伋識











