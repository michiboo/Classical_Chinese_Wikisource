　　欽定四庫全書　　　　　子部十四
　　南華真經義海纂微　　　道家𩔖
　　提要
　　〈臣〉等謹案南華真經義海纂微一百六卷宋禇伯秀撰伯秀杭州道士其書成於咸淳庚午下距宋亡僅六年周宻癸辛識後集載至元丁亥九月與伯秀及王磐𨼆游閲古泉則入元尚在也其書纂郭象呂惠卿林疑獨陳祥道陳景元王雱劉槩吳儔趙以夫林希逸李士錶王旦范元應十三家説而斷以己意謂之管見中多引陸徳明經典釋文而不列於十三家中以是書主義理而不主音訓也成元英疏文如海正義張潛夫補注皆間引之亦不列於十三家以從陳景元書採用也范元應乃蜀中道士本未注莊子以其為伯秀之師故多述其緒論焉葢宋以前解莊子者梗槩畧具於是其間如吳儔趙以夫王旦諸家今皆罕見傳本實賴是書以傳則伯秀編纂之功亦不可沒矣前有劉震孫文及翁湯漢三序皆咸淳初所作也乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　南華真經義海纂㣲原序
　　始余讀莊子頗疑齊物之論荒怪汗漫若與物情戾偶緣病臥夢中有以木雞之告者因復取其書而繹焉始悟其立言本旨最切於救時而人或未之識蓋自周德下衰禮樂征伐不自天子出戰國諸侯蠻觸並鬭以糜爛其生民其禍實起於不知分莊子於是時思有以覺其迷而砭其疾故於逍遙遊篇首寓㣲言其曰鳩鷃之不敢自擬於大鵬物之知分者也其曰許由之不敢受堯之天下人之知分者也夫使天下而皆知分則賤不慕貴小不圖大強不凌弱衆不暴寡君君而臣臣父父而子子舉一世莫不各安其天分之當然而無僭踰爭奪夭閼之患則夫物之不齊者非必物物而齊之而無不齊矣且莊子與孟子同時使其言而悖道無補於世教則孟子固亦距之矣讀者泥其辭而不求其意徃徃例以不經目之如郭象所云者是豈真知莊子哉一日中都道士褚伯秀持所集莊子解且附以己見示余余喜其會萃之勤去取之精而所見之多有超詣也因舉余言告之矍然謝曰以分一字斷齊物之此非我所及也願得以為序鋟諸木可乎余曰此臆也世豈無深於是書者子其博訪而求印可焉他日以復於我相與訂之未晚也若夫為序則不敢咸淳元年夏四月東北人劉震孫書於姑蘇寓舍木雞窠
　　道一而已形於言即為二故曰道無問問無應又曰知道易勿言難知者不言言者不知善者不辯辯者不善然則忘言可乎言可忘則南華經不作矣言不可忘是以有南華經既有南華經是以有諸家解雖然南華經十萬餘言未嘗不言而亦未嘗言何者其言皆寓言也後之人求其所已言而不求其所未言尋行數墨分章析句言愈支而道愈離矣雪巘羽衣禇伯秀身近尺五之天而神遊乎漆園濮水之上輯諸家解斷以己見筆之書以為未足且刻之梓以傳不朽其用心亦勤矣嗚呼道以言而傳昭氏之鼓琴也道不可以言傳昭氏之不鼓琴也大音希聲鼓不鼔琴與音固無恙也抑得魚忘筌得兎忘蹄可也筌蹄豈魚兎哉道也言也一而二二而一者也噫南華之經諸家之解褚之管見予之臆是又寓言中之寓焉耳矣咸淳元年夏五月五日本心翁文及翁書於道山堂
　　古諸子之書若孟氏之正𫎇莊之奇皆立言之極至後世雖有作者無以加之矣而莊子尤難讀大聰明如東坡翁自謂於莊子有得今觀其文間有莊者徃徃猶未契本旨況雱惠卿流毒螫滿懷而可與於帝之縣解乎近時釋莊者益衆其亦有超於昔人然未免翼以吾聖人言挾以禪門關鍵似則似矣是則未是余謂不若直以莊子解莊子上絶攀援下無拖帶庶幾調適上遂之宗可以見其端涯也武林禇君伯秀道家者流非儒非墨故其讀此書也用志不分無多岐亡羊之失特用索初意於千載之上會萃衆附以己見采獲所安不以人廢白首成書志亦勤矣余視其目端而明氣夷而靖斯學之力也余舊喜讀莊時有欣然會心處然未嘗筆之於冊今老病目昏嘉禇君之志有成而已不暇一二勘其得失矣君旣竭力以板行其言且屬余序其篇首余笑曰彼刻雕之工未竟歟則釋椎鑿而上者能為君序之矣咸淳乙丑歲八月甲申鄱陽湯漢書張湛列子釋文載莊子宋之𫎇城人為梁漆園吏著書五十二篇郭象合為三十三篇註之一雲向秀先註莊子二十八篇而卒郭象得其書足成之以行於世後向氏別本出故向郭二註文義一同碧虛子陳景元註卷首敘雲莊子師長桑公受其㣲旨著書十萬餘言目曰南華論內篇三字標題者是其舊外雜篇則為郭象所刪修今通計正文止存六萬五千九百餘字唐開元十九年侍中裴光庭請冊四子天寶元年詔冊莊子宜依舊號曰南華真經義取離明英華發揮道妙也竊詳南華之號其來久矣似是上天職任所司猶東華南極之𩔖不可以人間義理臆度故諸解無聞焉謹表出以備解題一難俟博識考訂之














