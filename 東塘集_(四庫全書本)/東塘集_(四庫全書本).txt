　　欽定四庫全書　　　　　　集部四
　　提要
　　東塘集二十卷　　　　　別集類三〈宋〉
　　臣等謹案東塘集二十卷宋袁説友撰説友字起巖建安人流寓湖州登隆興元年進士第嘉泰中官至同知樞密院參知政事説友學問淹博留心典籍官四川安撫使時嘗命屬官程遇孫等共輯蜀中詩文自西漢迄於淳熈為成都文類五十卷深有表章文獻之功其集則書録解題宋史藝文志皆不載故厲鶚宋詩紀事僅從楊慎全蜀藝文志採其巫山十二峯詩一首從郁逢慶書畫題跋記採其題米敷文瀟湘圖詩一首而不言其有集則非惟詩文散佚併其集名亦湮沒不傳矣今據永樂大典所載蒐羅排纂得詩七卷文十三卷又家傳一篇不知誰作後半文已殘缺而前半所敘仕履頗詳亦並存之以備考證集中題跋諸篇於司馬光韓琦歐陽修蘇舜欽蘇軾黃庭堅蔡襄米芾諸人皆慨想流連服膺甚至而跋黙堂帖一篇於王安石新學之失辨之尤詳知其學問淵源實沿元祐之餘𣲖故其論事之文曲折暢達究悉物情具有歐蘇之體其詩與楊萬里倡和頗多五言近體謹嚴而㣲傷侷促七言近體警快而稍嫌率易至於五七言古體則格調清新意境開拓置之石湖劒南集中淄澠未易辨別矣説友敭歴中外凡三十年其政績雖不盡見於後然章奏敷陳多切時病今集中尚見大凡其論守淮宜用武臣一疏謂文臣不諳兵事不宜以邊務委之切中當時坐談僨事之弊非迂儒之所能言又蜀將當慮其變一疏引崔寧劉闢王建孟知祥為戒説友歿後卒有開禧吳曦之變若先事而預睹之其識慮亦不可及魏了翁鶴山集有祭袁參政文以耆臣宿弼相推惋悼頗深當非無故宋史不為立傳殊不可解今收拾於散佚之餘剰簡殘篇尚能成帙俾其人其文併藉以傳則是集之存其足補史氏之闕者又不僅在詞翰間也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀






