　　欽定四庫全書　　　　集部二
　　雲臺編　　　　　　　別集類一〈唐〉
　　提要
　　臣等謹案雲臺編三巻唐鄭谷撰谷字守愚宜春人光啓三年進士為右拾遺乾寧中仕至都官郎中谷父嘗為永州刺史與司空圖同院圖見谷即竒之謂當為一代風騷主詩名盛於唐末人多傳諷稱為鄭都官與張喬許棠諸人同號十哲其事蹟頗見計有功唐詩記事中新唐書藝文志載谷所著有雲臺編三巻宜陽集三巻乃隨時裒訂分帙各行者今宜陽集已佚不復見惟此編尚存凡上中下三巻所録詩約三百首其名雲臺編者據自序稱乾寧初上幸三峯朝謁多暇寓止雲臺道舍因以所記編而成之葢昭宗以李茂貞犯闕行幸華州時也谷以鷓鴣詩得名至有鄭鷓鴣之稱而其詩格調卑下實非集中上乗方回灜奎律髓又稱谷詩多用僧字凡四十餘處谷自有句雲詩無僧字格還卑其僻好所在殊不可解要亦其詩中一病而其他佳作尚多往往於風調之中獨饒骨力汰其膚淺擷其菁華固亦足為晩唐之巨孹矣乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　雲臺編原序
　　谷勤苦於風雅者自騎竹之年則有賦詠雖屬對聲律未暢而不無㫖諷同年丈人故川守李公朋同官丈人馬博士戴嘗撫頂歎勉謂他日必垂名及冠則編軸盈笥求試春闈歴干於大匠故少師相國太原公深推奬之故薛許昌能李建州頻不以晚軰見待預於唱和之流而忝所得為多遊舉塲凡十六年著述近千餘首自可者無幾登第之後孜孜忘倦甚於始學也喪亂奔離散墜略盡乾寜初上幸三峰朝謁多暇寓止雲臺道舍因以所記或得章句綴於牋毫或得於故侯屋壁或聞於江左近儒或秖首一聨或不知落句遂拾墜補遺編成三百首分為上中下三巻目之為雲臺編所不能自負初心非敢矜於作者唐都官郎中鄭谷守愚序


