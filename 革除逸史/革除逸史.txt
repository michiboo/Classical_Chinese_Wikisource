夫載籍之興，可以勸善，可以懲慝，可以獎成，可以懼敗，斯有國之常訓也。《革除間史》臣遠嫌不紀建文之事，以致四年政令闕而不傳。自仁宣以後，山林之士稍稍出逸文談往事，於是有撰《靖難錄》者，有撰《革除錄》者。余嘗觀二錄，其辭或抑或揚，俱失太過。而《革除錄》失實尤多。如謂「遜國君假髡緇遯去」，又謂「，入居大內以壽終。葬之西山，不封不樹。」又撰偽詩三章，有「流落西南四十秋」之語。此皆好事者為之也。嗚呼！一倡群和，至今百餘年。疑者半，信者半；即海鹽、玉山、東苑皆稱博雅之儒，而不能辨諸說之誤，可慨也！已今上嗣統，首詔有司表章遜國諸臣。余感其事，乃取諸家論述，參以所聞，為書一編，略具四年之事，名曰《革除逸史》。
愧非茂先之強記子產之博聞，爰因舊文聊寓，筆削雖不足，稗補闕遺，庶覽者或有稽焉。
萬歷二年秋七月既望汴上睦㮮撰
