
淵明歸去來，不與世相逐。
爲無杯中物，遂偶本州牧。
因招白衣人，笑酌黃花菊。
我來不得意，虛過重陽時。
題輿何俊發，遂結城南期。
築土按響山，俯臨宛水湄。
胡人呌玉笛，越女彈霜絲。
自作英王胄，斯樂不可窺。
赤鯉湧琴高，白龜道馮夷。
靈仙如彷彿，奠酹遙相知。
古來登高人，今復幾人在。
滄洲違宿諾，明日猶可待。
連山似驚波，合沓出溟海。
揚袂揮四座，酩酊安所知。
齊歌送清揚，起舞亂參差。
賓隨落葉散，帽逐秋風吹。
別後登此臺，願言長相思。

