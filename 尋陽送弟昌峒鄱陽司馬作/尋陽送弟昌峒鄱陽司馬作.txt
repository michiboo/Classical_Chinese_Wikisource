
桑落洲渚連，滄江無雲煙。
潯陽非剡水，忽見子猷船。
飄然欲相近，來遲杳若仙。
人乘海上月，帆落湖中天。
一覩無二諾，朝懽更勝昨。
爾則吾惠連，吾非爾康樂。
朱紱白銀章，上官佐鄱陽。
松門拂中道，石鏡迴清光。
搖扇及于越，水亭風氣涼。
與爾期此亭，期在秋月滿。
時過或未來，兩鄉心已斷。
吳山對楚岸，彭蠡當中州。
相思定如此，有窮盡年愁

