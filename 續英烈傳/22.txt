
　　當時盛庸既戰敗燕王，遂與鐵鉉飛表奏捷。此時正是建文三年正月元旦，正在設朝，而東昌捷至，建文帝親覽捷文，龍顏大悅，群臣稱賀，遂降詔褒賞將士，一面人太廟告東昌大捷，一面詔回齊泰、黃子澄，仍預軍國之事。又聞得燕王被圍，幾乎不免，因降詔諭眾將道：「燕王雖然叛逆，然是朕叔父也，止可生擒，不可暗傷，使朕有殺叔父之名。」詔書下去不題。
　　且說燕王敗回北平，因召道衍問道：「我前日去兵，你言無不得意，為何今日敗還？」道衍道：「臣前已言之矣，特大王不察耳。」燕王道：「卿何曾言東昌之敗？」道衍道：「臣言『多費兩日』，『兩日』非昌字而何？非但臣言之，昔年金忠為大王卜數，他說『靖難師出，攻無不克，戰無不勝，但逢大木穿日，小不利耳。』大木穿日』，非東字而何？勝敗皆已前定。大王再統眾出師，萬萬勿疑。」燕王聽了，回想前言，方大悟道：「原來東昌一敗，也有定數。卿能知禍福，不啻蓍龜矣，敢不敬從。」復下令檢閱將士，以備南下。
　　臨行之日，親祭東昌陣亡將士張玉等。一面奠酒焚帛，一面大慟道：「勝敗兵家常事，不足深計，所恨者艱難之際，喪吾一良輔，令吾至今寢不貼席，食不下咽。」說罷，涕零如雨，又自褫所服衣袍，命左右焚之，以衣亡者。諸將看見，盡皆感激，情願效力。燕王祭畢，又烹宰牛羊，以享將士。因諭諸將道：「凡為將懼死者必死，捐生者必生。前白溝河之戰，南軍怯懦，見敵即走，吾兵故得而殺之，所謂懼死必死也；爾等不畏刀鎗，不顧首領，故能出百死而全一生，所謂捐生必生也。今賊勢鴟張，漸漸見逼，與其坐而受制，莫若先擊之。諸君若體予言，自能一戰而成功。」諸將皆頓首道：「謹遵令旨。
　　燕王遂出師，行至保定，打探得盛庸已離德州，而進兵於夾河。平安之兵，駐於單家橋。因命兵將，由陳家渡過河，與盛庸之軍相逆。盛庸探知，也列陣以待。到了次日，兩陣對圓。燕王聞知朝廷因東昌之捷，有「祇須破敵，無使朕有殺叔父之名」之詔，心膽愈大。因先帥三騎，掠陣而過，以觀南營之虛實。盛庸恐其有詐，又受帝戒，不敢輕動。燕王掠陣歸營，遂揮兵攻其左腋。看見南軍擁盾自蔽，矢刃皆不能人，因制下鐵鑽，長六七尺，鑽上皆橫貫鐵釘，釘末又有利鉤，令勇士奮勇擲於盾上。看被釘鉤鉤住，遂牽連難動，不可輕舉以為蔽。再以矢石攻之，南軍無以蔽，遂棄盾而走。燕兵乘其走，馳騎蹂躪之。南軍遂鬨然奔潰。燕將譚淵看見南軍敗走，遂率部下指揮董中峰等，從旁轉出而迎擊之。不知南軍奔潰，祇因擁盾為鐵鑽鉤牢，一時矢石驟至，無以為蔽，實非戰敗。今忽見譚淵阻其歸路，南將莊得遂率眾上前死戰。南兵人人要歸，則人人死戰。譚淵雖勇，如何抵敵得住，遂同董中峰望，皆被南軍殺死。燕兵欲去救援，會天色近晚，遂各鳴金收兵。
　　到了次早，燕王謂諸將道：「為將臨敵，貴乎審機識變。昨南軍雖少挫，然其鋒尚銳，譚淵竟去逆擊，欲絕其生路，彼安得不死戰耶？皆致喪身！今日若敗走，須順勢擊之，自大破之。」眾皆應諾，因麾眾進戰。盛庸亦遣將來迎。先還是將對將，殺了半晌，不見勝負。這邊添將，那邊加兵。漸漸兩家兵將，一齊擁出。遂戰作一團，殺做一塊。但見旌旗蔽日，金鼓震天，鎗刀亂舞，人馬紛馳，箭下如雨，砲響若雷。陣面上，殺氣騰騰，不分南北；沙場中，征雲冉冉，莫辨東西。雖不分勝敗，早血流滿地；尚未定高低，已屍積如山。自辰時戰起，直到未時。真是棋逢敵手，猶龍爭虎鬥不已。此時盛庸軍在西南，燕王軍在東北。燕王戰急了，因又揮劍，仰天大叫：「鬼神助我！」叫聲未絕，忽東北風大起，卷得塵埃障天，沙礫滿面。吹得南軍眼目昏迷，咫尺看不見人。燕兵知是天助，乘風大呼縱擊。南兵亂慌慌，祇覺風聲皆兵，哪裏還敢戀戰。遂兵不由將，將不顧兵，各各奔潰。燕兵乘勝從後追殺，斬首數萬，溺死滹沱河及被追騎蹂躪死者，不可勝計。盛庸無奈，祇得軍騎逃歸德州。
　　卻說吳傑與平安，聞燕兵攻盛庸，遂引兵欲與盛庸會合，同破燕兵。未至夾河八十里，忽有人報燕兵已大破盛庸，盛庸已敗去德州矣。吳傑、平安聽了大驚，欲要上前，又恐燕兵乘勝，難與爭鋒，祇得退還真定。燕王既擊走盛庸，因謂諸將道：「盛庸雖敗去，尚有吳傑、平安據守真定，未經一創。欲移兵擊之，但思野戰易，攻城難，莫若設計以誘其來，則破之易也。」邱福道：「聞吳傑、平安，昨日來會盛庸，因探知盛庸兵敗，遂引兵回，焉肯復來。」燕王道：「當計誘之。」因散軍四出，聲言各境取糧。又密令校尉扮做百姓，懷抱嬰兒作避兵之狀，奔入真定城內，布散流言道：「燕王在夾河乘風之利，勝了一陣；卻因勝而驕，凡精勇兵將，皆遣去四境取糧，軍中竟不設備。盛元帥是奉旨征燕的，今雖失利，焉肯就往。倘若再來，燕兵定敗、小民等住居，不幸與燕營相近，故各自逃生，以避其難。」吳傑與平安聽了，信為實然，立刻出師，欲掩其不備。不半日，即至滹沱河，距燕營七十里。探馬報知燕王，燕王大喜，忙下令起兵渡河。諸將道：「日將暮矣，夜戰不便，請俟明早，未為晚也。」燕王道：「彼堅城不守，忽爾自至，此時也，機也。乘時與機，當急擊之不可失；若緩至明辰，彼探知吾兵有備，退守真定，城堅糧足，再攻之，難為力矣。」都指揮陸榮道：「時機雖不可失，但今乃十惡之日，為兵家所忌，不宜進兵，奈何犯之？」燕王笑道：「拘小忌者誤大謀，吾焉肯自誤。」遂拔劍揮眾道：「敢有不進者斬！」將士不敢少停，遂拔營急進，與南軍遇於藁城。吳傑見燕王迎戰，知其有備，雖悔其誤來，然而不可退矣，因列方陣於西南以待。燕王看見，謂諸將道：「方陣四面受敵，豈能取勝？我但以精兵攻其一隅，一隅敗，則其餘自潰。」因令兵將盛陳旗鼓，以虛縻其三面，另命朱能、邱福率精勇，擊其北隅。朱能、邱福領命，引兵正與南軍酣戰。燕王就領驍騎數百，沿滹沱河繞出其陣後，大呼突入，奮勇馳擊。南軍一時無將可敵，惟強弓硬弩，緊緊守護。一時矢下如雨，燕王貼身所建的寶纛旗，箭集於上，就如蝟毛。燕師多被射傷。燕王正無奈何，忽東北大風又起，一時風沙走石，廢屋折樹，亂撲向南軍。燕兵看見，以為天助。急乘勢殺來，南軍遂潰。燕王率眾緊追，直追至真定城下，俘斬六萬餘人，生擒都指揮鄧戩、陳鵬等。吳傑與平安，僅保入城。南兵被擒及投降者，燕王俱不殺，悉釋之南還。南軍甚是感激，自是南軍征燕之氣，愈不振而解體矣。
　　正是：
　　　　三次大風起，三番成大功；
　　　　始知聖天子，消息與天通。
　　祇因這一勝，有分教：
　　　　強者愈強，弱者愈弱。
欲知後事，再看下回分解。
