
　　詩曰：
　　　　帝王治國最難論，治到親親更失倫。
　　　　大赦無加誰見德，嚴綸纔及便傷恩。
　　　　仁柔獨斷終非聖，慘刻由人亦是昏。
　　　　覽史不須三歎息，枝柯雖異實同根。
　　話說建文帝將程濟下了獄，群臣退出，遂駕至便殿，遣人密召齊泰、黃子澄入殿，說道：「程濟之言，雖未足深信；然燕王之心，路人知之，亦不可不備。」齊泰奏道：「燕王久蓄異謀，但未發動，若以春秋無將之義誅之，亦未為不可。但陛下存心仁義親親，又不欲以隱罪加兵。若不預備，恐一旦有警，猝難圖也。」建文帝道：「備固不可少，但何以備之？」齊泰道：「臣已思之熟矣。目今北平缺布政，臣舉工部右侍郎張昺。此人忠直，有心計，改他為北平左布政使。聖上面諭其事，使他時時察訪燕王舉動。倘有異謀，即可撲滅。」黃子澄道：「張昺文臣，恐不濟事，莫若再陞謝貴為都指揮使，同守北平，則萬無一失。」建文帝聽了大喜，遂傳旨吏、兵二部，著陞張昺為北平左布政使，謝貴為都指揮使，二臣臨行，建文帝詔入便殿，面諭同察燕王之事。
　　二臣領旨趨出，即時上任。報到北平，燕王忙召道衍商量道：「朝廷差張昺、謝貴來，明明是疑我，預作防禦之計，但不知是誰人起的釁端？又聞有一人奏稱明年北平兵起，現今監候，不知此是何人，有此先見？寡人慾差一人前去打探。你道何如？」道衍道：「打聽固好，但得心腹機密之人方妙。」燕王道：「長史葛誠，寡人素待之厚，況其人謹慎可用。」因召葛誠入內，面諭道：「寡人本高皇帝嫡子第四，先懿文皇兄既已早薨，秦、晉二王，又相繼而逝，承大統者，捨寡人而誰？今允炆小子，僥僥得國，不思篤親親之義，尊禮諸叔，乃當太祖晏駕之初，就假傳遺詔，不許諸王會葬，斷人父子之恩。今又銓選官吏，監察人國，全無叔侄之情。推其設心置慮，不盡滅諸王不已也。此雖允炆小子不知世故所為，當必有奸臣為他圖謀，故至此也。今遣汝入朝，祇說奏報邊情，並防禦之功，實欲汝細細訪明：朝中當國者何人？用事者何人？朝廷意欲何為？寡人好為防備。汝若能打聽詳明，歸來報命，寡人異日得志，定有重賞。」葛誠道：「臣既蒙殿下委用，敢不盡心圖報。」燕王大喜，賜宴遣行。
　　葛誠領了王命，赴京而來。一路想道：「孔子尊周，尊天子也。我雖燕臣，然燕、王也，建文、天子也。即我之臣燕，實受天子之命，以臣燕也；若受燕王之命，而圖建文，是盡小忠而失大忠也。豈孔子尊周之意哉。」主意定了，及到京師，報名朝見。建文帝正要問燕國消息，隨即召入。葛誠朝見過，一一將燕王奏報邊情並防禦之事，數陳明白。建文帝道：「燕王為朕坐鎮北平，使邊疆無虞，非不勞苦功高，但君臣有分，各宜安之。朕既承先帝傳位，年雖沖，君也；燕王職列藩位，分雖叔，臣也。前入朝時，擅馳御道，當陛不拜，藐視朕躬，廷臣交論。朕念親親，置之不問，自宜洗心滌慮，安守臣節。奈何北來之人，盡道燕王屯集軍馬，招致亡命，以圖不軌。廷臣皆勸朕先事撲滅，朕思欲以仁孝治天下，先於骨肉摧殘，豈齊家治國之道。故中外有言，朕俱不信。汝真誠之士，再三所為，果係何如？可細細奏知。」葛誠因俯伏奏道：「臣蒙陛下聖恩，拔為燕府長史，則燕王、主也，臣、臣也，以臣言主之過，罪固當死。然陛下又天下主也，臣若諱而不言，則是以臣下之臣，而欺天下之主，罪尤當萬死。故臣寧甘受負燕王之罪，而不敢當負天子之罪，故不得不實言。燕王近日所為，實如陛下所聞。即臣今日之朝，亦欲臣打探消息，非真為奏報邊情也。」建文帝聽了，歎息道：「汝一小臣，能斟酌大義，不欺朕躬，真忠義臣也。朕當留汝大用。但燕王既如此設謀，將來必有不測，朕若欲更遣人打探，未必忠義如卿。莫若暫屈卿，仍委身燕國，就以燕王之耳目，作朕之腹心。雖曰小就，實為朕之大用也。異日事定，當有重報。」葛誠道：「陛下既誠心委用，臣敢不竭其犬馬？臣還國之後，凡有聞見，即報陛下。」建文帝大喜。又細細問燕王舉動，葛誠俱一一奏知。建文帝長歎道：「燕王與朕同本同枝，何不相忘如此！」留葛誠數日，恐燕王動疑，即賜宴遣還。
　　葛誠回到燕國復命，燕王問道：』『曾召見否？」葛誠道：「臣到之日，即蒙召見。臣將邊情叵測，並殿下防禦之功，細細陳說。皇上大喜，甚稱殿下勞苦功高。」燕王又問道：「曾問寡人有異志否？」葛誠道：「竟不問及。」燕王又問：「你訪得前日張昺、謝貴，是誰之意遣來？」葛誠道：「是兵部尚書齊泰，太常寺黃子澄二人之意。」燕王又問：「前日有人奏北平兵起者是誰？」葛誠道：「是教諭程濟。皇上不聽其言，今已監禁獄中，祇待過期斬首。」燕王又問：「有人議論欲加兵於寡人否？」葛誠道。「時時有人，皇上都不深信，決不允行。」燕王道：「據你說來，他竟相忘於寡人矣。」葛誠道：「縱不相忘，亦實無苛求之意。殿下不必疑之。」燕王道：「既如此，寡人可無憂矣。」遂命出。因召道衍商量道：「吾觀葛誠言語支離，似懷二心，以後有謀，不可使知。」道衍道：「葛誠腐儒，但知小忠，而不知開國承家之大計，宜有如殿下所慮者。且未可說破，留彼訛以傳訛可也。」燕王點頭稱是，按下不題。
　　卻說建文帝自聞葛誠之言，方信燕王陰謀不軌是實，日夜憂心。到了元年四月，忽有人告周王橚與燕、湘、代、岷四府通謀，建文帝因召齊泰、黃子澄商議道：「二卿前言削周使燕知警，朕非不即舉行，因念無實跡可據，而輒加廢削，非親親之道。今既有人告周王與四國通謀，則廢之削之，不為無辭矣。朕意欲降詔，削周王爵為庶人，遷之他方，使他彼此不相顧，庶可無憂。」齊泰道：「陛下念及此，社稷之福也。若明明降詔削爵，則周王必不奉詔，即連合四國，而兵起矣。莫若密遣一武臣，提兵暗至其地，執之到京，然後削之，遷之，方無他變。」黃子澄讚襄道：「齊泰之言甚善。」建文帝道：「二卿如此盡心謀國，何憂天下不治。但此舉誰人可遣？」黃子澄道：「曹國公李景隆，實有文武全才，陛下遣之，當不辱命。」建文帝依奏，即傳旨，令李景隆暗領兵馬，擒捉周王並家屬到京回話。
　　李景隆領了密旨，悄悄帶了一千甲土，潛至河南，將周王府圍住，一一捉出周王並世子闔宅眷屬，不曾走了一個，盡解至京師復命。朝廷發下旨意，說周王大藩，不思衛關，乃交結諸王，謀為不道，本當加法，篤念親親，姑削王爵，廢為庶人，改遷雲南，滌心易慮，以保厥終。周王奉旨有屈無伸，祇得領了世子眷屬，遷往雲南而去。
　　正是：
　　　　九重龍種高皇子，一旦遷為滇庶人。
　　　　王法無情乃如此，算來何貴又何親。
　　周王遷廢之後，各國親王聞知，俱大驚疑，各不自安。山東齊王，恐怕朝廷議己，因輕身入朝，留住京師數月。看見朝廷舉動，一味仁柔，全無重兵防禦，心下想道：「京師重地，疏虞至此，若有精兵一支，可襲而得也。」因悄悄差一心腹歸國，密令護衛柴真，訓練兵馬，以圖襲取。不料差的心腹，一時不密，為青州中護衛軍曾深探知，竟入京告柴真練兵從王謀反。有旨拿柴真赴京師典刑，廢齊王傅為庶人還國。
　　過不多時，又有人告湘王偽造寶鈔及殘虐殺人等事。廷臣議欲加罪。建文帝念其事小，但降詔切責，令其修省。原來湘王名柏，是太祖第十一子，生得丰姿秀骨，具文武全才，好結交名人賢士。自分封到荊州，造一景賢閣，以延攬四方俊彥，一國士民皆稱為賢王。今忽被詔書切責，心甚不平，因口出怨言，謝恩表又詞多不遜，朝廷大怒。發兵至荊州圍其城，又圍其宮，欲執之京師，削奪遷徙。湘王憤恨，便欲自盡。左右勸解道：「殿下無罪，到京自有辯處，何苦乃爾。」湘王道：「寡人非不自知無大罪。但思寡人是太祖之子，今上之叔，南面為王，尊榮極矣。如今為小人離間，遣兵相逮。若至京師，自當聽一班白面書生、刀筆奴吏妄肆譏議，心實不堪；況太祖不豫，寡人不及視疾；太祖殯天，寡人又不能會葬，使寡人抱恨且痛，何樂為人！而猶欲向奴吏之手，苟求生活，寡人不願也！」因痛哭，呼「太祖父皇」不已，灑淚滿地，淚盡繼之以血。左右見者，皆唏噓不勝。湘王又道：「寡人王者，倉卒效庶民自裁，殊失大體。」因命宮中縱火，聚妃妾於大殿，自具衣冠，向北拜辭宗廟。拜畢說道：「寡人文武才也，苟為亂，孰能當之！」遂乘馬執弓，躍人火中而死。闔宮妃妾，盡皆赴火焚死。使者細細回奏，建文帝聽了，慘然不樂。
　　過不多時，又有人告岷王凶悖，有旨削其護衛。過不多時，又有人告代王貪虐，將為不軌。廷臣議要發兵討之，侍讀方孝儒奏道：「治民者當以德化，不當以威武，況諸王至親乎？諸王有過，若盡用兵，則存者無幾，枝葉盡而根本孤，豈立國親親之道哉？」建文帝道：「朕亦知威武不如德化，但諸王驕肆異常，非德化所能人。朕之用兵，不得已也。」方孝儒道：「人生有賢有不肖，賢者，不肖之師也。臣聞蜀王好善樂道，四海欽其賢哲。今代王不肖，與其發兵執之，莫若下詔，遷之於蜀，使與蜀王相親，則不肖者，將漸積而為賢矣。」建文帝聞奏大喜道：「卿言是也，惜朕不早聞此嘉謀，令骨肉多慚。」因詔遷代王於蜀。祇因這廢削五個親王，有分教：
　　　　釁起朝廷，禍生藩國。
不知後來如何，且看下回分解。
