
　　詞曰：
　　　　弱者敗來強者勝，盡思虎鬥龍爭。誰知勝敗是天生。得昌方得位，無福自無成。
　　　　暗測潛窺雖莫定，其中原有高明。似聾似啞似惺惺，已將善後計，指點作前程。
　　卻說建文帝正與程濟商量出亡之事，忽一個老太監，叫做王鉞，跪下哭奏道：「萬歲爺，今日事急矣，奴婢有事，不敢不奏。」建文帝道：「你有何事奏朕，快快說來。」王鉞道：「昔年太祖爺未升遐之先，知奴婢小心謹慎，親同誠意伯劉基，封了一個大篋子，付與奴婢，叫奴婢謹謹收藏。在奉先殿內，不許泄漏。祇候壬午年，萬歲爺有大難臨身之日，方許奏知。今年已是壬午，奴婢又見燕兵圍城，萬歲爺進退無計，想是大難臨身了，故不敢不奏知。」奏罷涕淚如雨。建文帝聽了，忙命取來。王鉞因往奉先殿，叫兩個小近侍抬到御前。建文帝一看，卻是一個朱紅篋子，四面牢固封好，篋口用兩柄大鐵鎖鎖好，鎖門俱灌了鐵汁，使人輕易偷開不得。建文帝見了，大慟道：「前人怎為後人如此用心？」因命程濟打去了鐵鎖，將篋子開了。一看卻無別物，祇得為僧的度牒三張，袈裟三套，僧帽三頂，僧鞋三雙，並祝髮的剃刀亦在內。度牒一張是應文名字，一張是應賢名字，一張是應能名字。又硃書於篋旁：「應文從鬼門出，其餘從御溝水關而行，薄暮會於神樂觀西房。」建文帝細看明白，再三歎息。向程濟道：「你方纔議及祝髮，朕猶詫以為奇異，不知太祖數年前，早已安排及此，雖智者所見相同，然亦數也！」因對篋子再拜受命，就要叫人祝髮。程濟忙止道：「且少緩，此秘舉也，不可令人知。且應酬外事，掩飾耳目。」建文帝會意，乃傳旨，著眾親王並勳衛大臣，分守城門。
　　到了次早，乃六月十三日，燕王正圍城攻打，谷王橞與李景隆分守金川門，知大勢已去，就開城門迎燕王。燕王大喜，遂率兵將一湧入城，先使人在前宣言道：「逆命者死，投誠者榮！」早迎降者，紛紛逃走者不絕，惟刑科給事中葉福並、工部郎中韓節，也不降，也不逃，尚立於城門死守，早被燕兵殺了。又有一個門卒，叫做龔翊，年十七歲，眾門卒見城破了，叫他同報名去降，他不聽，竟大哭一場，逃遁而去，隱於崑山，終身不出。當日燕王兵到，城中迎接者，皆稱功頌德，甚是快暢。忽御史連楹，沖著馬頭而來，燕兵祇認他是迎降，遂讓他走到馬前，不期他對著燕王大聲說道：「燕殿下乃太祖嫡子，既奉太祖之命，分列燕藩，便當盡孝，以遵太祖之成命，而羽翼王朝，為何乘朝廷之柔弱，遂為此叛逆之事？殿下縱恃兵強，篡了大位，而不忠不孝，如何能服天下？」燕王道：「此天命也！汝迂儒不知，但當順受。」連楹道：「天命篡君，既可順受，倘天命殺父，亦當順受耶？」燕王聽了大怒，尚未開言，而左右將士，竟用亂兵殺了。連楹身雖被殺，而屍猶僵立不仆。
　　燕王既殺了連楹，又見徐輝祖引一隊兵來，與之巷戰，故不敢便逼近闕下，建文帝因得在宮中打點。此時一班具位之臣，已各有所圖，皆不入朝矣。惟有數十忠義之臣，或感恩深，或思義重，或激於君臣名分之難逃，竟不顧身家生死，入朝來相傍。程濟因說建文帝道：「時至矣，不容緩矣！陛下雖不死殉，卻當以死傳。」建文帝道：「死何以傳？」程濟道：「縱火焚宮，而以燼餘之袞冕為證，則不死而死矣。然後祝髮遁去，便蹤跡不露，可安然長往矣。」建文帝點頭道「是」，遂命內侍聚珠衣寶帳，並內帑珍異於蘭香殿，縱火焚燒。一時宮中火起，皇后馬娘娘知事不免，因領眾親幸嬪妃，皆赴火焚死。宮內外一時鼎沸，皆亂傳上崩矣。程濟同諸臣，請建文帝至一秘殿，就宣左善世僧溥洽，與帝將髮剃去。剃完，帝脫去龍衣，換上袈裟，並僧帽、僧鞋，竟為和尚。
　　正是：
　　　　可憐王者身，忽為佛弟子。
　　　　細想不須驚，太祖曾如此。
　　　　太祖未及終，建文全其始。
　　程濟就取出應文這張度牒，付與建文帝道：「此牒名與陛下相同，陛下應須領受。」建文帝受了，程濟復取那二張度牒，問諸君道：「有師必有徒相從，不知誰願為徒？」忽有二臣應聲而出，一個是御史葉希賢，一個是吳王教授楊應能，俱說道：「臣二人名應度牒，已是前定之數，又何辭焉？」建文帝大悅。程濟因又使溥洽替二人將髮剃了，換上僧服，付與度牒，使其與帝相隨。其餘眾臣看見，俱伏地哭道：「臣等受陛下深恩，縱不剃髮，也須從亡，少效涓埃。何忍頻年食祿，而一旦危亡，便戛然棄去！」建文帝道：「相從固好，但恐人多，惹出是非，反為不美。」程濟道：「事急矣，非留連之時。」建文帝因舉手揮諸臣退出。諸臣無奈，因大慟，拜別而去。程濟遵太祖遺命，先令御史葉希賢，按察使王良，參政察運，教授楊應能、王資、劉伸，中書舍人梁良玉、梁中節、宋和、郭節，刑部司務馮㴶，待詔鄭洽，欽天監正王之臣等十三人，從御溝水關而出，約於神樂觀相會。然後程濟與兵部侍郎廖平，刑部侍郎金焦，侍讀史仲彬，編修趙天泰，檢討程亨，刑部郎中梁田玉，鎮撫牛景先，太監周恕等九人，請建文帝至鬼門。
　　這鬼門內門在於禁中，外門直在太平門外，乃太祖暗設下一條私路，以備不虞。緊緊封鎖，無人敢走，不知內中是何徑路，盡皆惶惶。此時燕兵滿城，不敢從宮門直出，祇得同走到鬼門。見鬼門的磚門堅厚，磚門外又有柵門緊護，建文帝心驚道：「似此牢固，如何可啟？」牛景先道：「陛下勿憂，待臣啟之。」遂在近侍手中，取了一條鐵棒，要將柵門抉開。祇道年久還要費力，不期鐵棒祇一撥，那一扇柵門，早已撥在半邊，露出磚門。再將鐵棒去搗磚門，誰知鐵棒纔到門上，還不曾用力，那兩扇磚門早呼喇一聲響，又雙雙開了。見一條路，有物塞緊，眾皆喫驚。程濟忙上前，將塞路之物，扯了些出來看，原來是燈草，因奏道：「太祖為陛下心機用盡矣！」建文帝道：「何以知之？」程濟道：「祇留此路，已見親愛之心。又恐空洞中蛇蟲成穴，一時難行，故將燈草填滿其中，便蛇蟲不能容身又無人窺視。今事急，陛下要行，祇消一火，便肅清其路矣。非親愛之至，誰肯如此設策？」建文帝聽了，不勝感激，又望太廟拜了四拜，方命近侍，點起許多火把，一路燒去。果然燈草見火，祇一點著，便頃刻成灰。祇消半個時辰，早已將內鬼門直至外鬼門，一路燈草，燒得乾乾淨淨，竟成了一條草灰之路，且溫煖而無陰氣。君臣們平平穩穩走了出來。程濟恐人蹤跡，被看出破綻，又吩咐近侍，將內外鬼門，照舊關好。然後九人隨建文帝走到後湖邊。祇因這一走，有分教：
　　　　大位不保，年壽尚長。
不知後來如何，且看下回分解。
