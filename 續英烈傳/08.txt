
　　話說周王、齊王、湘王、岷王、代王，不上一年，盡皆廢削。報到燕國，燕王大怒道：「允炆小子，如此聽信奸臣，殺戮諸王，如同草芥。今我若不發兵制人，後將漸次及我矣！」遂欲舉兵。道衍忙止住道：「舉兵自有時，此時若動，徒費刀兵，未能成事。」燕王道：「若不舉兵，目今太祖小祥，例當人祭。寡人不往，朝廷必疑；寡人若往，在廷奸臣甚多，又恐不測，卻將奈何？」道衍道：「殿下不可往，宜遣世子代之。」燕王道：「遣世子代往固妙，倘拘留世子為質，又將奈何？」道衍道：「臣已算定，彼君臣不知大計。我以禮往，彼留之。畏我有辭，必不敢留。」燕王道：「既不敢留，單遣世子高熾一人，莫若並遣次子高煦、三子高燧同往之，更為有禮，愈可使朝廷不疑。」道衍道：「殿下之言是也。」燕王遂遣三子，備了祭禮同往。
　　到了京師，朝見過，齊泰密奏道：「燕王不自來，卻遣三子來，當拘留他。拘留三子，亦與拘留燕王無異。乞陛下降詔拘留之，以繫燕王之心。」黃子澄道：「不可，不可！前日廢削五王，皆五王自作之孽，非朝廷無故加罪。今燕王遣三子來行祭禮，是尊朝廷，無罪也；無罪而拘留之，則燕王之舉兵有辭矣。莫若遣還，以示無疑。」建文帝道：「拘留非禮，子澄之言是也。」
　　原來燕王之妃，即魏國公徐輝祖、都督徐增壽之妹，燕王三子，即輝祖之甥。三子到京，就住在母舅徐輝祖府中。輝祖見次甥高煦，勇悍無賴，因暗暗入朝密奏道：「燕王久蓄異志，今遣三子來，實天奪其魂。陛下留而剪除之，一武士力耳；若縱歸國，必貽後患。」建文帝道：「留之固可除患，但恐無名。」徐輝祖又奏道：「臣觀三子中，次子高煦，騎射絕倫，勇而且悍，異日不獨叛君，抑且叛父，陛下拘留無名，乞且遣世子並高燧還國，單留高煦，亦可剪燕王之一臂。」建文帝躊躇不決，命輝祖退出。召徐增壽問之，不期增壽與燕王相好，力保其無他。建文遂不聽輝祖之言。俟太祖小祥，行畢祭禮，竟有旨著三子還國。輝祖聞旨，忙忙入朝，猶欲勸帝拘留。不期又被增壽得知消息，忙通知高煦。高煦大驚，此時旨意已下，遂不顧世子與高燧，悄悄走入廄中，竊輝祖一疋良馬，假說入朝，竟馳馬出城而去。輝祖候了一會，見建文帝無意拘留，因暗算道：「朝廷雖不拘留，我即以母舅之尊，留他些時，亦未為不可。」忙歸府中。早有人報知高煦竊馬逃去之事，輝祖大驚，忙差人追趕。去遠追不及了，心下想道：「高煦既遁，留此二甥何益？」遂奉明旨送二甥歸國。
　　正是：
　　　　忠臣雖有心，奸雄不無智；
　　　　豈忠不如奸，此中有天意。
　　卻說世子高熾並高燧，趕上高煦，一同歸見燕王，將前情一一說了。燕王大喜道：「吾父子相聚，雖彼君臣所謀不臧，實天贊我也，何憂大事不成！」因問道：「近日朝廷有何舉動？」世子道：「亦無甚舉動，但聞要冊立皇子文奎為皇太子。」燕王笑道：「先皇兄既號懿文，他又自名允炆，改年號又曰建文，今太子又命名文奎，何重複如此！使臣民呼年與呼名相同，無乃不祥乎？且文、奎二字，乃臣下儒生之常稱，豈有一毫帝王氣象？小子吾見其敗也。」過不多日，忽聞有旨，以都督耿瓛掌北平都司事，以左僉都御史景清署北平布政司參議，又遣都督宋忠，調緣邊各衛馬步軍三萬，屯開平備邊，燕府精壯，悉選調隸於宋忠麾下。燕王聞報大怒，因與道衍說道：「前遣張昺、謝貴二人來，明明為我；又今遣耿瓛、景清、宋忠三人來，亦為我也。朝廷如此備我，我其危矣。」道衍笑道：「殿下勿憂。臣視此輩，正如行屍耳。莫說這五人，即傾國而來，有何用處？」燕王道：「寡人聞人傳說，景清、宋忠，皆一時表表人物，汝亦不可輕視。」道衍道：「非臣輕視，彼自不足重耳。殿下若不信臣言，有神相袁柳庄之子，名喚袁忠徹，相亦稱神。待三司官來謁見，例當賜宴。賜宴時，可令袁忠徹扮作股役之人，叫他細相五人，便可釋大王之疑矣。」燕王道：「如此甚妙。」
　　不數日，景清等俱到，朝見過，燕王擇了一日，令三司官一同賜宴。這日景清、宋忠、耿瓛，並張昺、謝貴，一齊都到，照官職次第坐定飲宴。燕王叫袁忠徹假作斟酒人役，襍雜於眾人中，執著一把酒壺，將五個大臣細細相了。不多時，宴畢散去。燕王問袁忠徹道：「五人之相何如？」袁忠徹道：「宋忠面方頭闊，可稱五大，官至都督至矣，然身短氣昏，兩眼如睡，非大福今終之人。張昺身材短小，行步如蛇。謝貴臃腫傷肥，而神氣短促。此二人不成大事，目下俱有殺身之禍。景清身矮聲雄，形容古怪，可稱奇相，為人必多深謀奇計，殿下當防之，然亦必遭奇禍。耿瓛顴骨重鬢，色如飛火，相亦犯凶。以臣相之，此五臣皆不足慮也。」燕王聞言，大喜道：「若果如此，寡人無憂矣。」祇因這一相，有分教：
　　今日評論術士之口，異日血濺忠臣之頸。
欲知後事如何，請看下回便知。
