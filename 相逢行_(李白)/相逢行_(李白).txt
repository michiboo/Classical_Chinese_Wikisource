
朝騎五花馬，謁帝出銀臺。
秀色誰家子，雲車珠箔開。
金鞭遙指點，玉勒近遲回。
夾轂相借問，疑從天上來。
蹙入青綺門，當歌共銜杯。〈一作「嬌羞初解珮，語笑共銜杯」〉
銜杯暎歌扇，似月雲中見。
相見不得親，不如不相見。
相見情已深，未語可知心。
胡爲守空閨，孤眠愁錦衾。
錦衾與羅幃，纏綿會有時。
春風正澹蕩，暮雨來何遲。
願因三青鳥，更報長相思。〈一本長相思下，無此六句。〉
光景不待人，須臾髮成絲。
當年失行樂，老去徒傷悲。
持此道密意，毋令曠佳期。

