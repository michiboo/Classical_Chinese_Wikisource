　　欽定四庫全書　　　　　史部十四
　　金石林時地考　　　　　目錄類二〈金石之屬〉提要
　　〈臣〉等謹案金石林時地考二卷明趙均撰均字靈均呉縣人從其父宧光𫝊六書之學亦喜蒐求金石是編取東觀餘論宣和書譜金石畧墨池編集古録𨽻釋金石總要菉竹堂碑目王世貞金石跋以及各家書目所載與近代續出耳目所及者仿陳思寳刻叢編之例編次郡省分別時代以便訪求其中如南直𨽻唐碑以他本較之失載岑君徳政碑以下五碑及福建玉枕蘭亭作禇遂良書之類俱不免失於考核然亦有足訂他書之訛者明代去今未逺較陳思所記固多可依據也乾隆四十四年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀















　　金石林時地考原序
　　千秋典據所賴者金石古人面目所見者書翰書翰非金石不傳典據非金石不逺是以鼎彝碑碣谷變陵遷時移世易彼之存於天下猶古人之復生於今日也餘生實晚所見無何每得殘碑片言隻字等之天球河圖今也僻處一隅未及遊覽上都循歴齊魯燕秦搜剔梵宇琳宮王侯陵寢間所有珍奇秘藏可令千古常新者顧余家藏先代名人考索如黃伯思東觀餘論秘監中宣和書譜鄭漁仲金石略朱長文墨池編歐陽脩集古錄洪景伯漢𨽻釋我明文夀承金石總要葉文莊公家藏碑目弇州先生金石跋語以及內府書目天下書目中所載叅以近代間出如余耳目睹記者為之編次郡省分立時代以人係時以時係地觀者易明求者易按題曰金石林時地考庶幾同志相知中有能探求共成勝事僻壤窮陬令余不翼而飛此又欲以俟之有心斯道者矣時萬厯己未九月既望墨丘生趙均題於𤣥林小牕














