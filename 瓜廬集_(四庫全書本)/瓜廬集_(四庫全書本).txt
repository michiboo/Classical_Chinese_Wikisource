　　欽定四庫全書　　　　集部四
　　瓜廬集　　　　　　　別集類三〈宋〉
　　提要
　　〈臣〉等謹案瓜廬集一巻宋薛師石撰師石字景石永嘉人隱居不仕築室㑹昌湖西題曰瓜廬趙師秀野水多於地春山半是雲之句即為瓜廬作也是集巻末有王綽所作墓誌述其始末甚詳巻首有趙汝囬序稱其每與四靈聚吟獨主古淡融狹為廣夷鏤為素神悟意到自然清空今觀其詩語多夲色不似四靈以尖新字句為工所謂夷鏤為素者殆於近之至於邉幅太窄興象太近則與四靈同一門徑所謂融狹為廣者殊未見其然蓋方地視四靈稍弱而耕釣優游以詩自適意思蕭散不似四靈之一字一句刻意苦吟故所就大同而小異也荊山劉植跋稱其多肥遯之詞斯言諒矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













　　𤓰廬集序
　　晉宋詩稱陶謝唐稱韋杜當其時人人皆工詩詩非不盛也而四人者獨首稱豈非侯鯖爽口不若不致之羮鄭聲悅耳不若遺音之瑟哉唐風不竸派沿江西此道蝕滅盡矣永嘉徐照翁巻徐璣趙師秀乃始以開元元和作者自命治擇平鍊字字玉響雜之姚賈中人不能辨也水心先生既嘖嘖歎賞之於是四靈之名天下莫不聞而𤓰廬翁薛景石每與聚吟獨主古淡融狹為廣夷縷為素神悟意到自然清空如秋天逈潔風過而成聲雲出而成文間謂四靈君為姚賈吾於陶謝韋杜何如也夫古詩三百不過比興然上下數千年間騷人文士望而知其難擬之而弗似矣四靈陋晚唐不為語不驚人不止而後生常則其步趨謦欬揚揚以晩唐誇人此人所不悟也然則景石脫頴而出自成一家真知機之士哉景石名家子多讀書通八陣八門之變乃心物外至忘形骸築廬㑹昌湖西灌𤓰貼樹篘醇擊鮮日為文㑹論切闓析恐不人人陶謝韋杜也情真氣和庶幾乎有道者而年五十一死矣死後人士無逺近爭致其詩其子弟手鈔不能給於是相與刻之嗚呼使景石健至今詩又止是乎嘉熙元年清明日東閣趙汝回序












　　欽定四庫全書
　　瓜廬集　　　　　　　　宋　薛師石　撰𤓰廬
　　近來有新趣買得薛能園疎壤延𤓰蔓深鋤去草根花時長載酒月夜正開門最識田家樂辛勤更不言
　　𤓰廬至日即事
　　西山起還伏插入萬大潭漁叟操桂棹樵歌過草菴年荒酒味薄天旱井泉甘不願丘園賁惟將易自參
　　送趙㡬道赴台州録事
　　㕔前綆汲何從來清流海底通九垓天河地脈㶏旋轉上中下井纒三台滿城桃花二仙種方廣金殿三門開一時㑹上㡬許人若匪佛種應仙才於公徒知高其閭豈識大化非胚胎今之送言暫相別詩規筆誨紛崔嵬傅説明星定入夢方朔跡穢空詼諧不昵不阿余與汝古交淡淡無嫌猜
　　寄趙紫芝
　　別後訪消息傳言一半虛前官已不就所向定何如苦雨厭羇思春風欺舊廬懷人閉門夕専擬寄來書
　　會宿趙紫芝宅
　　郊居無一事喜見友人來促席坐添火推窻立㸔梅論詩漏欲盡煑茗匣重開此夜思徐照墓松猶未栽
　　贈達西堂
　　卻罷住山縁歸來又十年自知身是妄常道鉢休傳塔路修來直紗燈影處圓與吾相對坐語嘿盡通禪
　　寄蔡任
　　不見三百日問君消息多身閑詩有味水盡月無波琴裏懷孤竹書中寄永和遙憐一江隔何計得相過
　　送趙紫芝入金陵幕
　　為官亦僦居官況定何如昨夜交遊散滿湖秋雨踈此邦佳麗久舊吏拜叅初喜是賢侯幕新年有薦書
　　讀劉靖君碑
　　儒生身上事皆成身外浮華亦甚輕種竹滿山門逕小掛冠當路樹枝橫㡬於顔子三生夀分得陶潛一字名何處時今見前輩只看碑語自心清
　　漁父詞
　　十載江湖不上船捲篷高臥月明天今夜泊杏花村只有笭箵當酒錢
　　鄰家船上小姑兒相問如何是別離雙墮髻一彎眉愛看紅鱗比目魚
　　平明霧靄雨初晴兒子敲針作釣成香餌小蠒絲輕釣得魚兒不識名
　　擊船蘭沚鱠長鱸曲袷方袍忽訪吾神甚爽皃全枯莫是當年楚大夫
　　春融水暖百花開獨棹扁舟過釣臺鷗與鷺莫相猜不是逃名不肯來
　　夜來採石渡頭眠月下相逢李謫仙歌一曲別無言白鶴飛來雪滿船
　　莫論輕重釣竿頭伴得船歸即便休酒味薄勝空甌事事何須著意求
　　寄謝黃元信恵茶
　　建溪金鋌直幾千餘性所嗜一已偏尋常草卉不足進龍圑鳯銙如珉堅長鬚健卒前月到手提萊器急取煎妻兒攅眉笑苦澁為言真味茲天然易牙去已久吾齒若貝編枵腸豈廢食睡省非壯年惜此餘香滯喉頰巡除吟詠聲諓諓詩成寄題建寧郡主茶官吏俱時賢合同緘印一時畢進奉飛馳爭春妍天子不敢嘗薦以寢廟先定自褒嘉到屬郡趣君宻邇玉爐煙一以此味沃天下邪魔驅掃無留連
　　送子舒弟之官華亭
　　執手難為別愁看去棹孤舩官得閒㪚春晩過皇都書附海人便花添住屋圖有時吟句穩還憶老兄無
　　送張直翁之筠陽
　　時平民事少詩句定能清況作江西去放教秋水聲山花香淡泊湘竹恨分眀朝士多知爾慈谿舊有聲
　　送趙端行廷對少寓期待之意
　　甲科知亦有難得是家傳定入中朝局還支內賜錢服青初解褐班後忽趨前獨謝歸廊廟詩成第一篇
　　贈葛天民
　　逃禪已得計易姓豈雲非自説身如幻常人見亦希亭邉㸔荷葉樓上掛蓑衣㡬夜蘇堤月隨君瘦影歸
　　送廬次䕫兼柬盧九秘書
　　蔡邕初入直撰著㡬〈缺〉成所取友若此遙知人至清朝逥收疏藁夜語雜詩情愧我多年別相煩一寄聲
　　挽陳叔望
　　少年曽是魯諸生為立功名別路行嘗擬寳刀嚴漢陛再持符節領江城絶憐詩律雙金在不見林塘五栁成眀月西山歸葬處踏青人散草初平
　　送葉季重之官呉門
　　君繼賢人業試官閶闔門但問要離墓莫看真娘墳虎丘寺前生野草一花一葉皆麗好用心冷淡不嗜此自有詩禮長探討給旁餘閒庭廡空小輿應亦上垂虹橋邉風駛寄書便只寫平安報乃翁漸空空易疎斥時亦摳衣侍函席春膏流滑儻寄將待寫續經藏屋壁
　　寄趙叔魯
　　相知言莫盡別後意如何命笑春氷薄愁因夜雨多全家寓京國無地著吟哦會得窮通理從余緝薜蘿
　　酬劉子至
　　寄來書一紙別後喜安和想見清髙極吟成秋思多山頭靈運立月下謫仙歌共是江湖客斜陽高曬蓑
　　賦二十八字
　　水滿溝塍不愁旱急催租稅卻憂貧家人苦不憐余拙雪袴氷衫要及晨
　　紀夢曲
　　夜夢佳人姱且長星冠霞帔雲衣裳雙眉淺淡畵春色兩耳炫燿垂珠璫組步逡廵倐相近世道人情不可問斂容正笑發一言不識巫山雲雨恨自從十五學仙經今年二十身骨清天上有籍昇其名長聲短聲歌紫瓊紫瓊之章詞宛轉永與人間風調逺餘聲未竟鐘鼓鳴霧散煙收人不見
　　水心先生恵顧𤓰廬
　　未成三徑已荒蕪勞動先生枉棹過數朶葵榴發深愧一池鷗鷺避前呵路通矮屋惟添草橋壓扁舟半沒河再見緇帷訪漁父卻無漁父聽清歌
　　題南塘薛圃
　　門對南塘水亂流竹根橘底自成洲中間老子隠名姓只聽漁歌今白頭
　　巾山
　　兩峯爭起入雲層半屬虛空半屬僧斜日滿山人到少任蕃去後我來登
　　送趙端行
　　紛紛帝族貴欽茲神秀門永嘉分奕葉甚盛二枝蕃吾友天樂翁實惟游之孫身雖羇旅盡詩則騷雅存姪行有科第作尉期高騫是曰提刑後令問方騰喧大心欲圖南小枝不在言十年相聚首偉論孰敢援交比鮑叔知志許諸葛論分攜乃眀發念我守故園君往夫差國不遣呉水渾陸靜翫蟾彩江清烹鮈豚邑宰話鄊曲官廨如荒村昂藏信多暇時憶朋友樽窮達委天分守道無競奔會當春風吹梅實衆花繁
　　挽徐道暉
　　昌黎銘最好友朋更情深身沒復何憾家貧自不禁春山無死草夏木有清隂為鬼詩還別重來何處尋
　　漁家
　　小舟輕似葉曽不畏風濤自説磻溪好翻疑釣瀬高晩來魚換酒歸去子持篙定是逃名者時聞歌楚騷
　　梅雨
　　梅雨潤兼旬暑月不知夏溪流三尺強舟人驚昨夜余家有𤓰田蘋藻紛揉藉魚鰕失憑依跳躍至牀下卑濕畏暮年扶䇿升臺榭難願方丈食互市物踴價四隣各淒涼惟有酒可借五月藉新白咀嚼勝棗炙閉門人事絶向晩烏巾卸震雷壓不住神龍未遑暇或謂蛟為孽胡不寧爾舍旱澇政本農徧恵及間架皇天無所私未遽損禾稼一洗天下清作我聖人化
　　謝陳水雲寄恵𤓰廬字
　　吾向村中住無人知姓名結廬難得就種樹㡬時成扁榜龍蛇動飛簷燕雀驚自憐幽僻地因此亦敷榮
　　和梅氏西澗韻
　　此處宜新月開門亦向西近江潮有信初種樹猶低何日尋梅隠移船繫栁堤詩篇滿窻戶留壁待余題
　　秋晩寄趙紫芝
　　數日秋風冷丘園獨自身閑看籬下菊忽憶社中人苦詠肩常瘦移家債又新極知君淡漠十載得相親
　　送王成叟先生訪丁子桓
　　老懶無拘檢一年身耐貧還思溫嶺去別我若吟人栁色行三日雩風浴暮春舊時同學友迎拜緑袍新
　　和葛天民
　　賈島文章懷素書得來讀罷巻還舒西湖栁下為君宅東海雲邉是我廬千里江山長若此一生心抱欲何如相思惟有加飡食不暇逢人寄鯉魚
　　戱贈趙天樂
　　問隱當時意已深近來全廢是清吟一春祇為風雷變盡日閒觀天地心聞道丹爐初𠉀火能教瓦礫化成金果然成得知何用不似𤓰廬種紫蔘
　　孤山
　　不到西湖今㡬時十年雙鬢欲如絲難尋和靖題詩處空見梅花成老枝
　　望夫石
　　望夫一望㡬千年蒼蘚何曽似翠鈿卻是春深更風雨滿身吹淚使人憐
　　喜翁巻歸
　　我老寡儔侶年荒值冬迫膝下有啼寒缾下無儲積豈不展轉思自欠經營䇿儒冠匪謬誤賦性素褊窄淵明疑夙世荷鋤心便適嗟餘四友朋驚見三化𩲸一翁尚淒涼六秩困行役家貧病難愈詩苦髮全白昨來扣我門偶往比鄰宅聞語亟倒屣已去歘無跡知君懷百憂雖出難久客從今幸安居況有舊泉石清晨過窮廬竟夕話疇昔遊者已雲逺相期守枯瘠
　　寄題趙十四知縣聽雪堂
　　誰彈石上琴涓涓流水響主人性清曠靜夜逾幽想何心指蓬閬取近對秋蕩應有可人來煙蓑曵雙槳
　　塔山和徐道暉壁間韻
　　寺在一山頂江分兩岸田憑何發詩興題字古廊邉近地今埋骨閒人亦助錢昨宵留宿意不忍上歸船
　　葉宰赴豐城
　　君往為官處江西寇已平獄閒空劍氣堂靜響琴聲有法催常稅無私得衆情時方急賢路名定達公卿
　　喜徐璣至
　　榮滿自南歸曽過秦系廬無心縁見道會面只如初詩好多人説官清得薦書柴門勞顧訪未覺四年踈
　　送蔣肖韓
　　岳陽有仙跡君去頗相宜已料官閑日多吟湘水師高風琴斷裂白月酒漣漪無意求人薦惟應我自知
　　懷趙紫芝
　　日沉月上暝煙斜收拾漁竿恰到家為憶城南清瘦友寒宵夢裏見梅花
　　至日遊湖
　　此心全剝落今日一陽生自分安身計難逃素隠名貧中聞道徹閑裏作詩清別有求漁者笑余憂思盈
　　自題
　　半生作計在田廬習懶何曽好讀書誰卻畫作古人様旁邉還是欠犁鋤
　　送謝強學主建德簿
　　少年初試吏濯印富春亭水可清人骨山曽隱客星俸cq=894亷専養母政簡靜公庭守是賢侯子應看薦墨青
　　寄題趙紫芝墓
　　辛未聮詩別九年成恍惚大星墜地旋無光君身入土名不沒呉越之水相交流寂寞詩魂何處遊不聞孤寉喚人醒空見梅花似人影無復東巖招謝客應住西湖伴和靖世上如今一句無一靈獨存勢欲孤我有生芻來未得只愁宿草易荒蕪
　　贈奭上人
　　何人養道得如君房接高樓接半雲山地栽梅寒蘂痩瓦爐留火夜香薫看經尋義心逾靜坐黙觀身耳不聞莫道門前是廛市須知喧寂此中分
　　哀徐致中
　　亡友如今隔杳𡨋畵身只見病時形書窻閉久梅添潤花徑荒來草又青一巻詩編空就緒兩年文會覺凋零㡬回行過深深巷不忍登堂不叩扃
　　送薛詠
　　病裏風光總虛擲岸花園栁雨中休無端好客隨春去送酒吟詩一併愁
　　楊栁枝
　　門前楊栁君莫折長於折處生二枝兩枝難作一枝合一心分作兩心時
　　惟有高枝高莫攀不堪攀處只堪看怪得樓頭畵眉婦春朝長自憑欄干
　　獨於高處接陽和占得春風分外多須信繁華易披拆不如柔弱拂江河
　　汴水堤邉薪可束永豐巷口緑成堆盛衰到底皆惆悵何不移根種馬嵬
　　橫參樓和老杜韻
　　僻懶便幽處江湖深隠心地偏欣改觀樓豁喜初臨暖日低輕帽良朋接短襟潮聲全有韻㠶影半回隂翠麓添重色鱸風出淺林嶼頭煙嶂逺沙觜浪痕深寂靜雲歸壑䦨珊月近參人家已鼾睡漁父尚謳吟造化由來久周廻忽見今愛他斜日照顛倒數山沉
　　湖上
　　勢利絶交初瞿然臥隠廬無營心淡泊見客禮生踈遊有漁樵伴看多佛老書春深草易長忘卻倩人鉏
　　宿瞿溪
　　船泊溪西岸人家見晚舂踈星寒有鴈村寺夜無鐘竹徑通新店茅柴煖病容農夫不相識問我欲何從
　　送從善雲遊
　　鴈蕩天台去閑尋倚杖藤路邉應得句禪坐似無能頂笠偏愁雪山猿不畏僧倘逢清塞伴休願入傳燈
　　多景樓
　　跨淛連淮是潤州好山全對此江樓少年志氣慚霜鬢猶憶曽看打陣舟
　　送法照
　　論著天台教詩參左緯來閑行過蓬蓽相對坐莓苔講席虛前月重遊約後廻仍聞藏禊帖應許為吾開
　　送子舒弟赴金陵兼柬宋君輔
　　祿仕何方好金陵總莫如廟存元帝像家有二王書羽檄時方急文才用有餘功名收拾了歸食會昌魚
　　送夏肯父
　　霜晴鴈蕩白五日計鄉程野燒明山店輕輿憇嶺平乞銘甘久客愛母起歸情孝極天為感師文早晩成
　　挽林敬之
　　閉門常讀易遯世意如何有酒可消悶無堦不種莎閒時尋舊友月夜步新河我亦逃名者題碑愧爾多
　　金賢良
　　虛號賢良豈療饑短衣結袖竟何為空攜痛哭能言䇿不遇勤求下詔時老去説詩猶有味寒來索酒莫教遲家貧身死知無計自有旁人為立碑
　　學海樓和水心先生韻
　　江口潮生夜語喧月殘惟有數星存更憑高處觀空濶始悟乾坤是易門
　　下仙勝因寺有懷
　　山中初寄隠野寺一天星路逺有如此客來應未能蛩催寒嫗緯蟬雜夜僧經忽憶忘形友㣲吟自剔燈
　　趙成子
　　早年名字諸公並惟有清聲獨至今辭卻雙旌更何事自扶靈夀欲閒吟病來更作雲歸岫死矣猶如寉在隂終始哀榮了無恨只愁塵鎻匣中琴
　　送子文監草料場
　　坐局何煩聽曉鷄豆萁苜蓿亦詩題好文不愛今人體色養寧嫌古署低翰苑舊交應顧訪相門新近事招攜嵗寒惟有君於我老去過從許杖藜
　　寄鴈蕩詩僧
　　鴈蕩峯前夜雨晴空房不住有蟬聲一身閑後髮難白五字吟來思極清少見出山多入定還於夏末起秋程何如更待黃花節顧我來遊計已成
　　李白城
　　野火燒殘竹數枝詩魂飄蕩定何之娟娟秋月照採石不在荒墳在水湄
　　漁父二首
　　偶來浦口芰荷香緑葉叢中睡一場須信至人無妄想不曽有夢見文王
　　利薄每言隨分過避名不入愚溪路春深雨足釣絲長夜來又宿蓑衣步
　　州醼席上賦牡丹得日字
　　粉淡與妖紅占盡陽和出春去在商量更費吟人筆此是洛陽花尚帶長安日持上使君墀實缾分甲乙
　　寄龍虎山道士孔野雲
　　上清三十六院閣皆幽清潄齒泉新汲晞髮日始升自除燒墨竈晝夕誦黃庭所得異疇昔出山畏逢迎同當知非年寄詩聊寫情
　　夜坐陳緼靈見訪
　　清夜焚香篆閑看郊島詩自憐多冷淡誰足慰衰遲雪樹明窻紙缾梅落硯池君心亦無事相對坐移時
　　送翁靈舒閒遊
　　袖有新詩如美玉知君去憶十分濃山行見草認靈藥午歇就隂依古松兩鬢已添蓬蓽色三年判作冷零蹤羇情夜後更愁絶深澗斷猿溪寺鐘
　　先寄郭子竒
　　世道祇如此君心我得知先教栽菊在預作去官期夢覺秋風起行吟夜月遲懷人㡬十載欣有扣門時
　　喜葉謙夫歸
　　老思忽蕭爽親朋得意歸菊觴奉親夀栁色上儒衣宅旺看山勢門清有釣磯我來聊問字澹坐月侵扉
　　挽潘母
　　獨翫隔㕔月淒涼三十年渺然儒素業飜以母儀傳生計無中有衰齡病後延誰為市貞石高刻墓之前
　　送趙主簿
　　內地無烽火詩人入仕林定將詠物意移作愛民心晤語初同調分攜便不禁卜鄰曽有約久後得相尋
　　送陳器之赴紹興判官
　　郡古湖如鏡照人心膽清閒曹應事簡盡日讀書聲府主舊知舉同僚親弟兄人言遊宦樂難得比君榮
　　哭周宗彛
　　已嘆交情看漸少聞君怛化重傷神手栽寒竹惟添筍堂掩空山不見人舊説媾婚今且置新懷情悃向誰陳獨憐頭白曽參母清夜悲號血淚頻
　　送項季約入成都幕
　　閣書入兵幕束袖學戎裝峽峭艬侵月秋清猿嗛霜迂程看陣磧到處宿詩堂若比仲宣樂輸君髮未蒼
　　送郭子竒
　　永嘉官滿後歸處是仙居栁舞陶潛徑桃迎阮肇車名高唐寺塔篋滿晉人書看步青雲上題緘寄隠廬
　　送趙澤民赴酃縣
　　高人為令尹政事豈尋常炎月不避暑清風心自涼水流衡嶽色酒帶芷蘭香逺想濯纓暇思予有詠章
　　大龍湫
　　昔聞天下山衡岳稱崇丘又聞天下水江漢為巨流古有山海經厯厯敘九州李唐三百載詩家一無留及觀酈道元此地亦不收不知諾矩那何事能窮捜我來𤣥妙境萬丈懸清秋石壁去無極百里彌道周雲氣冒羣岫龍宮深以幽輕輿巖壑底竟日涉溪遊隂晴異瞻矚逺近難搜摟飄如飛素練粲若散琳璆風掀一潭雨佛坐四時秋喧呼勢益驟洶湧聲彌吼變化有如此溥博誰與儔吾謂神龍力豈繄神鬼謀稽首荷𤣥遇久坐勞雙眸一盃卻嵐暑旋步轟雷稠以吾淡世慮歘起杞人憂何當騎天狼滿引射鬥牛
　　斷橋
　　獨扶瘦杖欲經過為問高僧意若何自倚神通能渡水卻言佛法本無多
　　寒山寺壊莊産盡為勢家所奪余逰天台甚為普賢惜之陳約甫攝郡號不畏強禦者必能與寒山出氣
　　寒山寺廢佛燈寒有客來遊欲住難夙世閭丘今攝郡不妨饒舌似豐年
　　哭劉詠道
　　案上韓文與杜詩小齋寒淡亦相宜人憐貧病憂無計自説文章樂未涯禮合古初山友哭祔從先世夕郎知生平直諒嗟何往不是哀辭是誄辭
　　送張直翁
　　宰公詩句是騷人官舍況臨湘水濱衡嶽望中思䇿蹇滄浪清甚欲垂綸長於一縣花開後獨訪三閭廟裏頻元亮何曽藉知己翻然出處自由身
　　送王倅之興化
　　梅溪好源委流德至今存獨繼賢人業共推君子孫官清五字好州小貳車尊所厯七閩郡從茲水不渾
　　挽趙孺人余中表也
　　幼小同羣戱年加各所之常疑艶花卉終是易離披夫壻新袍緑兒男半髮垂送歸蒿里道興我渭陽思
　　趙叔魯端行胡象德攜酒見顧
　　一賢二公子枉駕𤓰廬丘烹魚載美酒竟夕為我留評詩仍和曲舉白不計籌情忘覺歡暢禮厚愧莫酬今朝風雨橫欲謝出無由
　　挽徐左史
　　左史聲名空復存如今往事不堪論惟應指佞當前陛已判身歸老故園馬引䘮寒有淚麒麟臥塚寂無言人生遇合萍相似何處分明怨與恩
　　送鮑份父
　　地僻官仍小茲行古蹟多矩羅應失笑龐緼亦經過宦業知餘事宗風竟若何
　　挽張彥文提舉
　　七十童顔在翛然物外幽組衣藏蠧篋散服上漁舟此日移松葬前時為菊留山連象浦舘誰記孟家遊
　　淨光長老極能詩
　　近住城中寺隂雲漬竹房雨多香篆久春去藥苗芳室裏從人問吟邉與世忘一身全是道頭白有何妨
　　朱清之
　　漈水日夜白之人信所宜隠於陶令酒甘謝郗詵枝江渡月偏滿家庭歲有規不知君役後誰主菊花期
　　送蔣肖韓赴弋陽
　　弋水橋邉接長官水晶山色讓清寒共知彫弊今稱劇自倚亷勤道不難吏退早衙花谷靜鶴翔秋戺訟庭寛從來遇事無凝滯應只愛民勞寸丹
　　送謹師
　　謹師牢絆腳語別意茫茫入寺春隨杖當禪月滿牀多因新見解拋卻舊篇章為我金山去鉗鎚問一場
　　挽宋耆卿
　　人如韞玉操如氷拾芥推棃世豈能案上有琴忘舊響墓頭無火續寒燈一官祇是幽閑過百行惟須健筆稱此曲調高知者少朗吟喚得九原譍
　　送高郵周主簿兼呈陳居端
　　遶縣重湖色難同主簿清雖雲古郵置不似近邉城月落淮田濶風晴隋栁輕鄉人在曹職相荅為詩情
　　寄守上人歸閩省親
　　從小服緇素三衣竟不長心空無物礙頂重有詩囊去與雲相似來期春未央家山指萱草㣲笑奉高堂
　　無題
　　平生愛菊與梅花菊比淵明梅似逋誰知此道今寥落愛菊愛梅人也無
　　戊子七月十一日
　　貧因㡬首詩閑高一著棊𤓰田常黙坐不願有人知



　　𤓰廬集
　　𤓰廬集附錄
　　四靈留題奉贈薛景石𤓰廬
　　何地有𤓰廬平湖四畆餘自鋤畦上草不放手中書人逺來求字童閑去釣漁山民山上住卻羨水邊居〈徐照〉不作封侯念悠然逺世紛惟應種𤓰事猶被讀書分野水多於地春山半是雲吾生嫌已老學圃未如君〈趙師秀〉近舍新為圃澆鉏及晚涼因看𤓰蔓吐識得道心長隔沼嘉蔬㓗侵畦異草香小舟應買在門外是漁鄉〈徐璣〉卜得無塵地栽花仍結廬雖然親隴畆還不離琴書洲暖煙蔵樹波寒月照魚東陵人已逺新興復何如〈翁巻〉





　　𤓰廬集附錄
　　𤓰廬集
　　余讀四靈詩愛其清而不枯淡而有味及觀𤓰廬詩則清而又清淡而益淡始看若易而意味深長自成一家不入四靈隊也葢四靈詩雖擺脫塵滓然其或仕或客未免與世接猶未純乎淡也若𤓰廬則終身隱約不求人知其所為詩若淳音淡泊自有餘韻其分數又髙矣此水心先生之所稱賞而諸靈之所推遜而待以別席也𤓰廬沒後其詩始出而求者益衆平生所為詩不多其子峻輩始収拾僅得幾篇旋鋟諸板以應好事者之求峻以明經進士為常徳郡博士亦喜吟哦工字畫雅有父風而出處異矣淳祐丙午夏五東畎老人曹豳題




