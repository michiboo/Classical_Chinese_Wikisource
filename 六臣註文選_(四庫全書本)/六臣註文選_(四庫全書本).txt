　　欽定四庫全書
　　文選
　　提要
　　〈臣〉等謹案文選六十卷唐顯慶中李善受曹憲文選之學為之作註至開元六年工部侍郎呂延祚復集衢州常山縣尉呂延濟都水使者劉承祖之子良處士張詵呂向李周翰五人共為之註表進於朝其詆善之短則曰忽發章句是徴載籍述作之由何嘗措翰使復精核註引則陷於末學質訪㫖趣則巋然舊文祇謂攪心胡為析理其述五臣之長則曰相與三復乃詞周知秘㫖一貫於理杳測澄懷目無全文心無留意作者為志森然可觀觀其所言頗欲排突前人髙自位置書首進表之末載髙力士所宣口勅亦有此書甚好之語然唐李匡乂作資暇集備摘其竊據善註巧為顛倒條分縷析言之甚詳又姚寛西溪叢語詆其註揚雄解嘲不知伯夷太公為二老反駁善註之誤王楙野客叢書詆其誤敘王暕世系以覽後為祥後以曇首之曽孫為曇首之子明田汝成重刋文選其子萟衡又摘所註西都賦之龍興虎視東都賦之乾符坤珍東京賦之巨猾間舋蕪城賦之袤廣三墳諸條今觀所註迂陋鄙倍之處尚不止此而以空疎臆見輕詆通儒殆亦韓愈所謂蚍蜉撼樹者歟其書本與善註別行故唐志各著錄黃伯思東觀餘論尚譏崇文總目誤以五臣註本置李善註本之前至陳振孫書録解題始有六臣文選之目葢南宋以來始與善註合刻取便參證元明至今遂輾轉相沿併為一集附驥以傳葢亦幸矣然其疏通文意亦間有可采唐人著述傳世已稀固不必竟廢之也田氏刋本頗有刪改猶明人竄亂古書之習此本為明袁袠所刋朱彛尊跋謂從宋崇寧五年廣都裴氏本翻雕諱字闕筆尚仍其舊頗足亂真惟不題鏤板訖工年月以是為別耳錢曽讀書敏求記稱所藏宋本五臣註作三十巻為不失蕭統之舊其説與延祚表合今未見此本然田氏本及萬厯戊寅徐成位所刻亦均作三十卷葢或合或分各隨刋者之意但不改舊文即為善本正不必定以卷數多寡定其工拙矣乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　欽定四庫全書
　　文選序
　　梁　昭　明　太　子　蕭　統　編
　　唐李善呂延濟劉良張銑呂向李周翰註
　　式觀元始眇覿𤣥風〈銑曰式用也眇逺也覿見也言用視太初逺見𤣥風〉冬穴夏巢之時茹毛飲血之世世質民淳斯文未作〈濟曰茹藴也言上古巢居穴處飲食血肉藴藉毛羽時人質樸文章未作〉逮乎伏羲氏之王〈去〉天下也始畫八卦造書契以代結繩之政由是文籍生焉〈濟曰太古結繩以理逮及也由從也及伏羲畫八卦代結䋲由是書籍生焉〉易曰觀乎天文以察時變觀乎人文以化成天下〈翰曰天文日月星辰時變失常也人文禮樂典籍化成謂化下使成理〉文之時義逺矣哉〈翰曰美文功也〉若夫椎〈直追〉輪為大輅〈路〉之始大輅寧有椎輪之質増冰為積水所成積水曾〈作能〉微増冰之凜〈力錦〉何哉〈向曰椎輪古棧車大輅玉輅寧安質樸増厚積深曾則㣲無凜冷也言玉輅因椎輪生増氷由積水成然玉輅無質積水無寒何哉言何故如斯哉蓋自設疑問以發後詞〉蓋踵〈腫〉其事而増華變其本而加厲物既有之文亦宜然隨時變改難可詳悉〈向曰踵繼也厲嚴也物謂輅氷也言因時變改増加華厲不可備知〉嘗試論之曰詩序雲詩有六義焉一曰風二曰賦三曰比四曰興〈去〉五曰雅六曰頌〈銑曰嘗蹔蹔試論之六義者謂歌事曰風布義曰賦取類曰比感物曰興政事曰雅成功曰頌各隨作者之志名也〉至於今之作者異乎古昔古詩之體今則全取賦名〈良曰言今之述作者詩賦殊體不同古詩隨志立名者也謂班固雲賦者古詩之流〉荀宋表之於前〈濟曰荀卿宋玉為文章之首也〉賈馬繼之於末〈翰曰賈誼司馬相如〉自茲以降源流實繁〈向曰降下也言荀宋已下文章源流實繁〉述邑居則有憑虛亡〈無〉是之作戒畋遊則有長楊羽獵之制〈濟曰張衡西京賦相如上林賦並託憑虛亡是以述邑居揚雄作羽獵長楊賦以戒畋獵〉若其紀一事詠一物風雲草木之興〈去〉魚蟲禽獸之流推而廣之不可勝載矣〈銑曰言紀亊詠物其流既廣不可盡載於此也〉又楚人屈原含忠履潔君匪從流臣進逆耳深思逺慮遂放湘南〈銑曰言屈原秉節忠諒思慮深逺屢進逆耳時君不能從諫如流遂遭放湘水之南〉耿介之意既傷壹鬱之懷靡愬〈音素　向曰耿介忠烈也壹鬰憂思也靡無也言無所申愬〉臨淵有懷沙之志吟澤有憔悴之容〈良曰原既放逐懐石將自沈於水故作懐沙賦以見志初原行吟澤畔顔色憔悴也〉騷人之文自茲而作〈銑曰原於是著離騷離別也騷愁也〉詩者蓋志之所之也情動於中而形於言〈向曰形見也凢作詩者言其志也情發於內必見於言〉闗雎〈七餘〉麟趾〈止〉正始之道著桑間濮〈卜〉上亡國之音表故風雅之道粲然可觀〈濟曰表出也闗雎麟趾詩之篇名也明正理也桑間濮上之音滛樂出於亡國風雅謂謌政事粲然喻眀白也〉自炎漢中葉厥塗漸異退傅有在鄒之作降〈下江〉將著河梁之篇四言五言區以別矣〈翰曰漢火徳故稱炎武帝居十二帝之中故稱中葉言文章漸殊於古退傅謂韋孟傅楚元王孫代作四言詩諷王自此始也降將謂李陵降匃奴蘇武別河樑上作五言詩自此始也是區分也〉又少則三字多則九言各體互興分鑣〈彼嬌〉並驅〈丘遇反取聲也　向曰文始三字起夏侯湛九言出髙貴鄉公言此已上各執一體互有興作亦猶鑣轡雖異馳騖乃同鑣轡排並也〉頌者所以㳺揚徳業襃讚成功〈向曰㳺揚揄揚也謂揚其徳業讚其功成也〉吉甫有穆〈目〉若之談季子有至矣之歎〈銑曰尹吉甫作頌曰穆若清風呉公子季札聘魯觀周樂歎曰至矣哉此亦作頌之體〉舒布為詩既言如彼緫成為頌又亦若此〈良曰舒布猶張設也如彼謂吉甫也緫成謂總括而成也若此謂今之謌頌也〉次則箴興於補闕戒出於弼匡〈翰曰箴所以攻疾防患亦猶針石之針以療疾也戒警弼輔匡正也言可以補闕輔正〉論〈去〉則析〈洗激〉理精微銘則序事清潤〈良曰析分也謂論之體也論則分別精微銘則述其功美使可稱名也〉美終則誄發圖像則讚興〈濟曰誄累也有功業而終者累其功而記之若有徳者後世圖畫其形為文以讚美也〉又詔誥教令之流表奏牋記之列〈向曰詔者照也照人之闇使見事宜誥者告也告喻令曉教者効也言上為下効令領也領之使不相干犯表者思於內以表於外奏進也牋表飾也記之言志也〉書誓符檄〈胡激〉之品弔祭悲哀之作〈銑曰書者如也序言如意曰書諸侯約信曰誓符孚也徵召防偽事資中孚檄者皦也喻彼令皦然明白弔問也祭祀也悲蓋傷痛之文也哀者亦愛念之辭〉荅客指事之制三言八字之文〈濟曰荅客東方朔荅客難指事解嘲之類三言謂漢武秋風辭八字謂魏文帝樂府詩〉篇辭引〈以進〉序碑碣誌狀〈濟曰篇猶偏也偏述一章之事辭猶思也寄辭以遣思序舒也舒其物理碑披也披載其功美也碣傑也亦碑類誌記其年代狀摹其徳行〉衆制鋒起源流間〈去〉出〈良曰鋒起間出皆衆多也〉譬陶匏〈蒲包〉異器並為入耳之娛黼〈甫〉黻〈甫勿〉不同俱為悅目之翫〈向曰譬喻也陶塤匏笙也白黒曰黼黒青曰黻言音聲彩色雖異耳目之翫不殊〉作者之致蓋雲備矣余監〈緘〉撫餘閒居多暇日〈銑曰余昭明自謂監監國撫撫軍也〉歴觀文囿泛覽辭林未嘗不心遊目想移晷〈軌〉忘倦〈向曰厯觀泛覽言徧涉文章之林囿也心遊目想謂慕之深也晷日影言日側不知其倦〉自姬漢以來眇焉悠邈時更〈平〉七代數〈去〉逾千祀〈翰曰姬周姓也眇焉悠邈言逺也七代謂自周至梁也逾越也祀年也言數千年也〉詞人才子則名溢於縹〈匹沼〉囊飛文染翰則巻盈乎緗〈相〉帙〈向曰縹青白色囊有底袋也用以盛書緗淺黃色也帙書衣盈溢言多也〉自非略其蕪穢集其清英蓋欲兼功太半難矣〈濟曰略除也集取也蕪穢喻惡也清英喻善也兼倍也言文章之多若不去惡留善雖欲倍加其功太半亦不能徧覽安能盡乎〉若夫姬公之籍孔父之書與日月俱懸鬼神爭奧〈向曰奧深也言周孔之書明並日月深如鬼神也〉孝敬之準式人倫之師友〈銑曰倫理也言可為孝敬之法式人理之師友〉豈可重〈去〉以芟〈衫〉夷加之剪截〈良曰芟刈夷平剪刻截裁也豈可者言不可〉老莊之作管孟之流〈濟曰老老子莊莊周管管仲孟孟軻〉蓋以立意為宗不以能文為本今之所撰又亦略諸〈翰曰謂上老荘管孟之書以其無文並略而不取〉若賢人之羙辭忠臣之抗直〈濟曰忠正之臣抗直謂進直言〉謀夫之話〈下快〉辯士之端〈銑曰謀夫謀䇿之人也話善言也辯士辯㨗之士也言端者辯士有舌端〉冰釋泉涌金相玉振〈濟曰相質也振發聲也言金質玉聲〉所謂坐狙〈七餘〉丘議稷下〈翰曰狙丘稷下皆齊地之丘山也田巴置館於稷下以延遊談之士〉仲連之卻秦軍〈向曰秦將圍趙聞魯仲連在趙秦為之退舍〉食〈異〉其〈饑〉之下齊國〈良曰酈食其掉三寸舌下齊七十餘城〉留侯之發八難〈去聲　銑曰張良封為留侯時髙祖用食其之計將封六國後良以八難理之髙祖乃止〉曲逆之吐六竒〈銑曰陳平封曲逆侯從髙祖平天下凢六出竒計〉蓋乃事美一時語流千載概〈古害〉見墳籍旁出子史〈銑曰概謂梗概謂大略也子謂諸子史謂史書〉若斯之流又亦繁博雖傳之簡牘而事異篇章今之所集亦所不取至於記事之史繫年之書所以襃貶是非紀別〈入〉異同〈銑曰春秋序雲紀事者以事繫日以日繫月以月繫時以時繫年襃貶謂有徳者襃之無徳者貶之所以別同異〉方之篇翰亦已不同若其讚論〈去〉之綜〈作宋〉緝〈此立〉辭采序述之錯比〈避〉文華〈翰曰讚以美事論言得失也綜緝猶合綴也序序事述述史錯雜比次也〉事出於沈思義歸乎翰藻故與夫篇什雜而集之〈濟曰什拾也言讚論用思深逺故與篇章同拾而集之〉逺自周室迄於聖代〈良曰迄至也聖代謂梁也〉都為三十巻名曰文選雲爾凢次文之體各以彚〈於貴〉聚詩賦體既不一又以類分之中各以時代相次〈銑曰彚類也〉






　　李善上文選註表
　　臣善言竊以道光九野縟景緯以照臨徳載八埏麗山川以錯⿰垂象之文斯著含章之義聿宣協人靈以取則基化成而自逺故羲繩之前飛葛天之浩唱媧簧之後掞叢雲之奧詞歩驟分途星躔殊建球鍾愈暢舞詠方滋楚國詞人御蘭芳於絶代漢朝才子綜鞶帨於遙年虗𤣥流正始之音氣質馳建安之體長離北度騰雅詠於圭陰化龍東騖煽風流於江左爰逮有梁宏材彌劭昭明太子業膺守器譽貞問寢居肅成而講藝開博望以招賢搴中葉之詞林酌前脩之筆海周廵緜嶠品盈尺之珍楚望長瀾比徑寸之寳故撰斯一集名曰文選後進英髦咸資凖的伏惟陛下經緯成徳文思垂風則大居尊耀三辰之珠璧希聲應物宣六代之雲英孰可撮壤崇山導㳙宗海臣蓬衡蕞品樗散陋姿汾河委筴夙非成誦崇山墜簡末議澄心握玩斯文載移涼燠有欣永日實昧通津故勉十舍之勞寄三餘之暇弋釣書部願言註緝合成六十巻殺青甫就輕用上聞享帚自珍緘石知謬敢有塵於廣內庶無遺於小説謹詣闕奉進伏願鴻慈曲垂照覽謹言顯慶三年九月十七日文林郎守太子右內率府錄事參軍崇賢館直學士臣李善上表











　　呂延祚進五臣集註文選表
　　臣延祚言臣受之於師曰同文底績是將大理刋書啓𠂻有用廣化實昭聖代輙極鄙懷臣延祚誠惶誠恐頓首頓首臣覽古集至梁昭明太子所撰文選三十巻閲翫未已吟讀無斁風雅其來不之能尚則有遣詞激切揆度其事宅心隱㣲晦滅其兆飾物反諷假時維情非夫幽識莫能洞究往有李善時謂宿儒推而傳之成六十巻忽發章句是徴載籍述作之由何嘗措翰使復精覈註引則陷於末學質訪指趣則巋然舊文祗謂攪心胡為析理臣懲其若是志為訓釋乃求得衢州常山縣尉臣呂延濟都水使者劉承祖男臣良處士臣張銑臣呂向臣李周翰等或藝術精逺塵遊不雜或詞論頴曜巖居自脩相與三復乃詞周知秘㫖一貫於理杳測澄懷目無全文心無留義作者為志森乎可觀記其所善名曰集註並具字音復三十巻其言約其利溥後事元⻱為學之師豁若撤䝉爛然見景載謂激俗誠惟便人伏惟陛下濬徳乃文嘉言必史特發英藻克光洪猷有彰天心是效臣節敢有所隱斯與同進謹於朝堂拜表以聞輕凟冕旒精爽震越臣誠惶誠恐頓首死罪謹言開元六年九月十日工部侍郎臣呂延祚上表
　　上遣將軍髙力士宣口勅
　　朕近留心此書比見註本惟只引事不説意義略看數巻卿此書甚好賜絹及綵一百段即宜領取








