　　宋百家詩存原序
　　譚詩者大都侈口三唐間有旁獵兩宋僅舉一二選夲輙自為宋人之詩在是縦或好事者廣購遺僻嚢鑠籖牙宻置書櫝終年不一展巻且秘不示人扵是宋人之詩雖傳世尚多勢必日晦日亾漸就淪滅而莫可考余髙祖宗伯峩雪先生當眀季值史舘諸書偹具曽纂宋人集欲彚選行世不果書遂散佚秀水司農倦圃先生余宗大父行也亦嘗裒集宋詩遍采山經地誌得一二首即彚鈔不下二千餘家未及梓今亦散佚畧盡夫以先宗伯及司農之宏攬綜方為両宋詩人表幽發潛乃猶終歸散佚未竟厥緒余何人斯輙欲掇拾殘編謬加甄録將謂古人得我而傳抑我附古人以傳耶良自誣矣頋余束髪時即好聲韻之學津津乎殆三十年竊考唐人詩集則
　　欽定全唐詩至精至偹元則秀埜頋氏之選明則朱竹垞輩先後摭輯亦云盛矣獨有宋一代之詩諸選夲所采寥寥並不獲嫓美元明豈見聞儉陋亦侈口三唐者附頬逐響莫為両宋一揭塵翳也且宋人何嘗不學唐騎省學元和廬陵學昌黎宛邱學香山和靖學韋孟陳黃為西江宗祖亦學少陵四靈為江湖領袖亦學姚賈特風㑹漸移同一門戶塗徑自別外此標新立異不知凡幾若任其散佚勿為蒐輯以傳非風雅遺憾乎嵗庚申余園居多暇敢承先志選刻両宋詩人遺集以廣諸選夲所未及適同里友人陳希馮雅有書癖藏夲甚夥倒篋畀余余復馳書四方朋好曲折羅致一時薈萃因加決擇次第分編刻既竣題曰宋百家詩存蓋取存什一於千百之意並以竟我先人未竟之事雖然作詩難傳詩亦難宋史藝文志所載別集類不知作名者十六人即石湖文集亦書巻亾其流傳乃別集與大全集耳然則両宋詩人之聲銷跡滅自揭陽靈仙湓江等集而外又何可指數余之是選敢謂蒐輯遺僻足補三百餘年間風雅之未偹哉倘識者以掛漏譏焉余又奚辭乾隆六年嵗次辛酉三月既望曺庭棟書於二六書堂















　　欽定四庫全書　　　　　集部八
　　宋百家詩存　　　　　　總集類
　　提要
　　〈臣〉等謹案宋百家詩存四十巻
　　國朝曹庭棟編庭棟有易準等書已著録初潘訒叔有宋元詩陳言揚有宋十五家詩皆不甚行吳之振宋詩鈔雖盛行於世而闕畧尚多且刋刻未竟往往有録無書庭棟因搜采逸佚續為是編所錄凡一百家皆有本集傳世者始於魏野東觀集終於僧斯植採芝集賀鑄本北宋末人而升以弁首置於魏野之前自雲少時所最愛然選六朝詩陶謝不先於潘陸選唐詩李杜不先於沈宋以甲乙而移時代此庭棟之創例古所無也其中如穆修以古文著傅察以忠節傳林亦之陳淵以道學顯於詩家皆非當行許樂張至龍施樞諸人載於江湖小集者王士禎居易錄詆為槩無足取庭棟取盈巻帙務足百家亦不免有所牽就然宋人遺集徐乾學傳是樓二十八家之本朱彛尊曝書亭五十家之本皆未刋刻輾轉傳抄恐或散佚其餘専集行世者又各自為帙未能滙合於一庭棟裒輯成編各存崖畧雖非宋詩之大全要亦不可謂之無功矣乾隆四十四年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






　　例言
　　一宋人各家詩分選彚刻宋時巳有之如呂居仁江西詩𣲖二十五家陳思名賢小集六十四家原夲惜不可得家石倉十二代詩選采宋代百數十家有僅得五六首者存詩至少潘訒叔宋元詩呉孟舉宋詩鈔陳言揚十五家詩雖所采互見存詩較多茲依分選例各仍其集名潘呉及陳巳采者不複入選僅得十首以下者亦不附入
　　一是編俱采僻集若近時坊刻已有専集行世者雖未經前人選輯好古之士自能別出手眼茲限巻帙不偹載
　　一潘訒叔選夲乃未成之書故其原序雲有目列姓氏而無其詩者呉孟舉詩鈔計選百家亦失鐫十餘家茲就潘呉巳采未刻者亦収入數種
　　一顧俠君元詩選以宋遺老編入甲集如熊禾劉辰翁牟巘黃公紹方□諸公俱列於元詩之首數家世罕行夲附元詩中亦可藉以流傳茲不復采
　　一宋人詩散見選夲及山經地誌不下二千餘家茲就成集者入選仍呉選之數凖以百家此外僻集尚多俟續選問世
　　一每集編次有分古今體者有不分體者悉依原夲次序隨選隨録不更另為編定
　　一所購鈔夲居多魯魚亥豕譌舛尤甚頼余友陸蓼九相助校讎其中尚有誤字無可釐正者姑仍其舊未敢臆見改易
　　一毎集冠以小傳竊倣知人論世之意但有事蹟罕著或散見他書殊費稽考余性褊急速於完書以一人心力成之終恐見聞未廣捃摭或漏所望同志教以不逮
　　一小傳內引用夲人詩句特取證明事蹟不論詩之佳否故全篇有不選入集者其佳者仍選也至詩內閒有小註各就原夲存之無所増損
　　一各家詩以時代先後為次此大槩體例也余少時最愛賀方回詩手鈔一編時時雒誦茲彚刻宋集因取慶湖集為百家之冠從所好也












