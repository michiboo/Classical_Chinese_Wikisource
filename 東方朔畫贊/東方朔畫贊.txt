
　　大夫諱朔，字曼倩，平原厭次人也。魏建安中，分厭次以為樂陵郡，故又為郡人焉。事漢武帝，漢書具載其事。
　　先生瑰瑋博達，思周變通，以為濁世不可以富貴也，故薄遊以取位；苟出不可以直道也，故頡頏以傲世。傲世不可以垂訓也，故正諫以明節。明節不可以久安也，故詼諧以取容。潔其道而穢其跡，清其質而濁其文。弛張而不為邪，進退而不離群。若乃遠心曠度，贍智宏材。倜儻博物，觸類多能。合變以明笇，幽贊以知來。自三墳五典八索九丘，陰陽圖緯之學，百家衆流之論，周給敏捷之辯，支離覆逆之數。經脈藥石之藝，射御書計之術。乃研精而究其理，不習而盡其功，經目而諷於口，過耳而闇於心。夫其明濟開豁，包含弘大，凌轢卿相，謿哂豪桀，籠罩靡前，跆籍貴勢，出不休顯，賤不憂戚，戲萬乘若寮友，視儔列如草芥。雄節邁倫，高氣蓋世，可謂拔乎其萃，遊方之外者已。
　　談者又以先生噓吸沖和，吐故納新；蟬蛻龍變，棄俗登仙；神交造化，靈為星辰。此又奇怪惚恍，不可備論者也。
　　大人來守此國，僕自京都言歸定省，睹先生之縣邑，想先生之高風；徘徊路寢，見先生之遺像；逍遙城郭，觀先生之祠宇。慨然有懷，乃作頌焉。其辭曰：

矯矯先生，肥遯居貞。
退不終否，進亦避榮。
臨世濯足，希古振纓。
涅而無滓，既濁能清。
無滓伊何，高明克柔。
能清伊何，視汙若浮。
樂在必行，處淪罔憂。
跨世凌時，遠蹈獨游。
瞻望往代，爰想遐蹤。
邈邈先生，其道猶龍。
染跡朝隱，和而不同。
棲遲下位，聊以從容。

我來自東，言適茲邑。
敬問墟墳，企佇原隰，
墟墓徒存，精靈永戢。
民思其軌，祠宇斯立。
徘徊寺寢，遺像在圖。
周旋祠宇，庭序荒蕪。
榱棟傾落，草萊弗除。
肅肅先生，豈焉是居？
是居弗形，悠悠我情。
昔在有德，罔不遺靈。
天秩有禮，神監孔明。
彷彿風塵，用垂頌聲。

