
生涯何事多羈束，賴此登臨暢心目。 
郭南郭北無數山，萬井逶迤流水間。 
彈琴對酒不知暮，岸幘題詩身自閒。 
風聲肅肅雁飛絕，雲色茫茫欲成雪。 
遙思海客天外歸，坐想征人兩頭別。 
世情多以風塵隔，泣盡無因畫籌策。 
誰知白首窗下人，不接朱門坐中客。 
賤亦不足歎，貴亦不足陳。 
長卿未遇楊朱泣，蔡澤無媒原憲貧。 
如今萬乘方用武，國命天威借貔虎。 
窮達皆為身外名，公侯可廢刀頭取。 
君不見漢家邊將在邊庭，白羽三千出井陘。 
當風看獵擁珠翠，豈在終年窮一經。

