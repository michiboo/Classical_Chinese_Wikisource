　　欽定四庫全書　　　　　經部四
　　表記集傳　　　　　　禮類三〈禮記之屬〉
　　提要
　　〈臣〉等謹案表記集傳二卷明黃道周撰道周有三易洞璣別著錄是書亦在經筵日纂輯進呈其自序以為古者窺測天地日月皆先立表為表記之所由名夫古者制字表裏皆從衣謂衣之著於外者人之言行猶衣之章身鄭康成雲以其記君子之徳見於儀表者是為本義必取義於八尺之表測土深正日景以御遠近髙深反屬濶遠又表記一篇古注約分九節正義曰稱子言之凡有八所皇氏雲皆是發端起義記者詳之故稱子言之若於子言之下更廣開其事或曲説其理則直稱子曰今檢上文體例或如皇氏之言今依用之故於諸節脈絡相承處必詳記之如雲此經又廣明恭敬之事又雲此一節總明仁義之事又雲自此以下至某句更廣明仁義之道前儒説經於章段離合之間其慎如此陳澔不用註疏次第強分四十餘章後來説經者皆譏其失今乃約之為三十六章皆古訓所未有更於説經之法有乖其解首節雲易與詩隱而顯書不矜而莊春秋不厲而威禮樂不言而信更屬強分葢道周此書亦全引春秋解之故曰坊表二記不專為春秋而以春秋發其條例則百世而下有所稽測得其晷影夫坊記一篇如曰以此坊氏諸侯猶有畔者又雲以此示民民猶爭利而忘義又雲以此坊民諸侯猶有薨而不葬者其通於春秋初無事強合至表記篇則多言君子恭敬仁義之徳而必以春秋證之於經之本義反荒矣又引韋鼎見王通之事則誤信偽書於考據亦疏而其説春秋互證旁通頗有發明猶之胡安國春秋傳雖未必盡得經意特以議論正大因事納規甚有關於世教遂亦不可廢雲乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









