　　欽定四庫全書　　　　經部三
　　詩本義　　　　　　　詩類
　　提要
　　〈臣〉等謹案詩本義十六卷宋歐陽修撰是書凡為説一百十有四篇統解十篇時世本末二論豳魯序三問而補亡鄭譜及詩圖總序附於卷末修文章名一世而經術亦復湛深王宏撰山史記嘉靖時欲以修從祀孔子廟衆論靡定世宗諭大學士楊一清曰朕閲書武成篇有引用歐陽修語豈得謂修於六經無羽翼於聖門無功乎一清對以修之論説見於武成葢僅有者耳其從祀一節未敢輕議云云葢均不知修有此書也自唐以來説詩者莫敢議毛鄭雖老師宿儒亦謹守小序至宋而新義日增舊説㡬廢推原所始實𤼵於修然修之言曰後之學者因跡先世之所傳而較得失或有之矣使徒抱焚餘殘脫之經倀倀於去聖人千百年後不見先儒中間之説而欲特立一家之學者果有能哉吾未之信也又曰先儒於經不能無失而所得固已多矣盡其説而理有不通然後以論正之是修作是書本出於和氣平心以意逆志故其立論未嘗輕議二家而亦不曲徇二家其所訓釋往往得詩人之本志後之學者或務立新奇自矜神解至於王柏之流乃併疑及聖經使周南召南俱遭刪竄則變本加厲之過固不得以濫觴之始歸咎於修矣林光朝艾軒集有與趙子直書曰詩本義初得之如洗腸讀之三嵗覺有未穏處大率歐陽二蘇及劉貢父談經多如此又一書駁本義闗雎樛木兔罝麟趾諸解斥辨甚力葢文士之説詩多求其意講學者之説詩務求其理各得一偏互相掊擊其勢則然然不必盡為定論也乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











