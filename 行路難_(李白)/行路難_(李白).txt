


金樽清酒斗十千，玉盤珍羞直萬錢。
停杯投箸不能食，拔劒四顧心茫然。
欲渡黃河冰塞川，將登太行雪暗天。
閑來垂釣碧溪上，忽復乘舟夢日邊。
行路難！行路難！多岐路，今安在？
長風破浪會有時，直掛雲帆濟滄海。

大道如青天，我獨不得出。 
羞逐長安社中兒，赤雞白狗賭梨栗。 
彈劍作歌奏苦聲，曳裾王門不稱情。 
淮陰市井笑韓信，漢朝公卿忌賈生。 
君不見昔時燕家重郭隗，擁篲折節無嫌猜。 
劇辛樂毅感恩分，輸肝剖膽效英才。 
昭王白骨縈爛草，誰人更掃黃金臺。 
行路難，歸去來。

有耳莫洗潁川水，有口莫食首陽蕨。 
含光混世貴無名，何用孤高比雲月。 
吾觀自古賢達人，功成不退皆殞身。 
子胥既棄吳江上，屈原終投湘水濱。 
陸機雄才豈自保，李斯稅駕苦不早。 
華亭鶴唳詎可聞，上蔡蒼鷹何足道。 
君不見吳中張翰稱達生，秋風忽憶江東行。 
且樂生前一杯酒，何須身後千載名。

