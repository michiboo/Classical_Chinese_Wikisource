
吾愛崔秋浦，宛然陶令風。
門前五楊柳，井上二梧桐。
山鳥下廳事，簷花落酒中。
懷君未忍去，惆悵意無窮。
崔令學陶令，北牕常晝眠。
抱琴時弄月，取意任無弦。
見客但傾酒，爲官不愛錢。
東臯春事起，種黍早歸田。
河陽花作縣，秋浦玉爲人。
地逐名賢好，風隨惠化春。
水從天漢落，山逼畫屏新。
應念金門客，投沙弔楚臣。

