
經文參閱周禮。
粵昔周公，纘文武之志，光輔成王，宅中作雒，爰述官政，以垂成憲，有周一代之典，炳然大僃。然非徒周一代之典也，葢自黃帝、顓頊以來，紀於民事以命官，更厯八代，斟汋損益，因襲積絫，以集於文武，其經世大法咸稡於是。故雖古籍陯佚，百不存一，而其政典沿革，猶約略可攷。如《虞書》羲和四子為六官之權輿，《甘誓》六卿為夏法曲禮，六大五官，鄭君以為殷制，咸與此經多相符會，是職名之本於古也。至其閎章縟典幷苞遠古，則如五禮六樂、三兆三易之屬，咸肇耑於五帝而放於二王，以逮職方州服，兼綜四朝大史，歲年通晐三統；若斯之類不可殫舉。葢鴻荒以降，文明日啟，其為治靡不，始於麤觕而漸進於精詳。此經上承百王，集其善而革其弊，葢尤其精詳之至者。故其治，躋於純太平之域，作者之聖，述者之明，蟠際天地，經緯萬端。究其條緒，咸有原本，是豈皆周公所肊定而手剙之哉！其閎意眇恉，通關常變，榷其大較，要不越政教二科。政則自典法刑禮諸大端，外凡王后世子燕遊羞服之細，嬪御閹閽之昵，咸隸於治官，宮府一體，天子不以自私也。而若國危、國遷、立君等非常大故，無不曲為之制、豫為之防、三詢之朝，自卿大夫以逮萬民，咸造在王庭，與決大議。又有匡人、撢人、大小行人、掌交之屬，巡行邦國，通上下之志；而小行人獻五物之書，王以周知天下之故。大司寇、大僕樹肺石、建路鼔，以達窮遽；誦訓土訓，夾王車道圖志，以詔觀事辨物；所以宣上德而通下情者，無所不至。君民上下之閒，若會四枝百衇而達於囟，無或雝閡而弗鬯也。其為教，則國有大學小學，自王世子公卿大夫士之子臮夫，邦國所貢、鄉遂所進，賢能之士咸造焉；㫄及宿衛士庶子六軍之士，亦皆輩作輩學，以德行道蓺相切劘。鄉遂有鄉學六、州學三十、黨學百有五十；遂之屬別如鄉，葢郊甸之內，距王城不過二百里，其為學，辜較已三百七十有奇，而郊里及甸公邑之學，尚不及此數。推之𨛍縣畺之公邑、采邑，遠極於畿外邦國，其學葢十百倍蓰於是，無慮大數九州之內，意當有學數萬，信乎教典之詳，殆莫能尚矣。其政教之備如是，故以四海之大，無不受職之民，無不造學之士；不學而無職者，則有罷民之刑；賢秀挾其才能，愚賤貢其忱悃，鹹得以自通於上，以致純大平之治，豈偶然哉。
此經在西周盛時，葢百官府咸分秉其官法以為司存，而大宰執其總會，司會、天府、大史臧其副貳。成康既沒，昭夷失德，陵遲以極於幽厲之亂，平之東遷，而周公之大經良法蕩滅殆盡。然其典冊散在官府者，世或猶尊守勿替。雖更七雄去籍之後，而齊威王將司馬穰苴尚推明《司馬法》為兵家職志，魏文矦樂人竇公猶袌《大司樂》一經於兵火喪亂之餘。它如朝事之儀、大行之贊述於《大、小戴記》，職方之篇列於《周書》者，咸其枝流之未盡澌滅者也。其全書經於秦火而幾兦，漢興景武之閒，五篇之經復出於河閒而旋入祕府，西京禮家大師多未之見。至劉歆、杜子春始通其章句，著之竹帛，三鄭賈馬諸儒賡續詮釋，其學大興。而儒者以其古文晚出，猶疑信參半，今文經師，何休、臨碩倫相與擯㡿之，唐·趙匡、陸淳以逮宋元諸儒，呰議之者尤眾；或謂戰國瀆亂不經之書，或謂莽歆所增傅，其論大都逞肊不經，學者率知其謬，而其抵巇索痏至今未已者，則以巧辭衺說附託者之為經累也。蓋秦漢以後，聖哲之緒曠絕不續，此經雖存，莫能通之於治；劉歆、蘇綽託之以左王氏、宇文氏之篡，而卒以踣其祚；李林甫託之以修六典而唐亂，王安石託之以行新法而宋亦亂。彼以其詭譎之心、刻覈之政，偷效於旦夕、校利於黍秒而謬託於古經以自文，上以誣其君，下以𢾅天下之口，不探其本而飾其末，其僥倖一試，不旋踵而潰敗不可振，不其宜哉。而懲之者，遂以為此經詬病，即一二閎攬之士亦疑古之政教不可施於今，是皆膠柱鍥舟之見也。夫古今者，積世積年而成之者也；日月與行星相攝相繞，天地之運猶是也；圓顱而方趾，橫目而直榦，人之性猶是也。所異者，其治之跡與禮俗之習已耳。故畫井而居、乘車而戰、裂壤而封建、計夫而授田，今之勢必不能行也，而古人行之。祭則坐，孫而拜，獻之以為王父屍，昏則以姪娣媵而從姑姊，坐則席地，行則立乘，今之情必不能安也，而古人安之。凡此皆跡也、習也，沿襲之久而無害則相與，遵循之久而有所不安則與相變革之，無勿可也。且古人之跡與習亦有至今不變者，日月與地行同度則相掩蝕，地氣之烝盪則為風雨，人之所稔知也，而薄蝕則拜跪而救之，湛旱則號而祈之，古人以為文至今無改也。柷敔拊搏無當於鏗鎗之均，血腥全烝無當於飲食之道，而今之大祀猶沿而不廢。然則古人之跡與習，不必皆協於事理之實，而於人無所厭惡，則亦相與守其故，常千百歲而無變。彼夫政教之閎意眇恉，固將貫百王而不敝，而豈有古今之異哉？今泰西之強國，其為治，非嘗稽覈於周公成王之典法也，而其所為政教者，務博議而廣學以臮通道路，嚴追胥化土物卝之屬，咸與此經冥符而遙契。葢政教修明，則以致富強，若操左契固寰宇之通理，放之四海而皆準者，此又古政教必可行於今者之明效大驗也。
詒讓自勝衣就傅，先太僕君即授以此經，而以鄭注簡奧、賈疏疏略未能盡通也。既長，略窺漢儒治經家法，乃以《爾雅》《說文》正其訓詁，以為《禮經》《大、小戴記》證其制度，研撢絫載於經注微義，略有所寤。竊思我　朝經術昌明，諸經咸有新疏，斯經不宜獨闕，遂博採漢唐宋以來、迄於乾嘉諸經儒舊詁，參互證繹以發鄭注之𣶒奧，裨賈疏之遺闕，艸刱於同治之季年，始為長編數十巨冊，綴輯未竟而舉，主南皮張尚書議集刊　國朝經疏，來徵此書，乃櫽栝䚡理，寫成一帙以就正。然疏牾甚眾，又多最錄近儒異義辯論，滋緐私心未㥦也。繼復更張義例，剟緐補闕，廿年以來稾草屢易，最後迻錄為此本。其於古義古制疏通證明，校之舊疏為略詳矣。至於周公致太平之跡，宋元諸儒所論多閎侈而駢拇枝指，未盡楬其精要。顧惟秉資疏闇，素乏經世之用，豈能有所發明，而亦非箋詁所能鉤稽而揚榷也。故略引其耑而不敢馳騁其說，覬學者深思而自得之。
中年早衰，傫然孤露，意思零落，得一遺十，復以海疆多故，世變日亟，睠懷時局，撫卷增喟。私念今之大患在於政教未修，而上下之情暌閼不能相通。故民窳而失職，則治生之計陿隘而譎觚干紀者眾。士不知學則無以應事偶變效忠厲節，而世常有乏才之憾。夫捨政教而議富強，是猶泛絕潢斷港而蘄至於海也。然則處今日而論治，宜莫若求其道於此經，而承學之士顧徒奉周經漢注為攷證之淵棷幾何，而不以為已陳之芻狗乎，既寫定輒略刺舉其可剴今而振敝一二犖犖大者，用示櫫楬，俾知為治之跡古今不相襲，而政教則固百世以俟聖人而不惑者，世之君子有能通天人之故，明治亂之原者，儻取此經而宣究其說，由古義古制以通政教之閎意眇恉，理董而講貫之，別為專書發揮㫄通，以俟後聖，而或以不佞此書為之擁篲先導，則私心所企望而旦莫遇之者與！
光緒二十有五年八月 瑞安孫詒讓敍
經本以《唐石經》為最古，注本以明嘉靖《放宋本》為最精〈此本原出北宋槧，雖明刻而在諸宋本之上。近黃丕烈有重校刊本。〉。今據此二本為主，閒有譌挩則以《孟蜀石經》〈元石久佚，今僅存宋拓《秋官》上下二卷，首尾亦有殘闕，拓冊臧湖州張氏，今據湖南周編修鑾《詒景寫本》校。又馮登府《石經考異》載有《夏官》殘拓，今未見此刻之佳，在兼載鄭注，惟讎勘極疏，譌踳挩衍不可枚舉；又多妄增助語，蓋沿唐季俗本，難以依據。〉及宋槧諸本〈阮元《校勘記》所據有《宋刻小字大字本》《余仁仲本》《岳珂本》；黃丕烈《札記》所據有《宋紹興董氏本》《互注本》，今所據有陽湖費編修念慈所校《宋婺州唐氏本》《建陽本》《附釋音本》《巾箱本》。又有明汪道昆《放岳本》與《阮黃岳校本》小異。〉參校補正，箸其說於疏〈凡《嘉靖本》注譌挩顯然，它本咸不誤者，今徑補正不箸於疏。唯眾本是非錯出及文通義短，據善本校改者始箸之。〉。至版本文字異同或形體譌別，既無關義訓且已詳阮黃兩記，今並不載以袪緐冗〈近胡培翬《儀禮正義》、阮福孝《經義疏補》、陳立《公羊傳義疏》並全錄阮記，俗本譌文塵穢簡牘非例也。〉。

陸氏《釋文》成於陳隋閒，其出最先，與《賈疏》及《石經》閒有不同，所載異本異讀原流尤古，今並詳議其是非，箸之於疏〈《釋文》據盧文弨校本兼以阮氏《校勘記》及賈昌朝《羣經音辨》參訂之。〉以存六朝舊本之辜較。

《賈疏》蓋據沈重《義疏》重修〈據馬端臨《文獻通攷》引董逌《隋書·經籍志》載沈重《周官禮義疏》四十卷與賈本卷帙並同，董說不為無據。唐修經疏大都沿襲六朝舊本，《賈疏》原出《沈氏全書》，絕無援引沈義，而其移改之跡尚可推案。如〈載師〉，疏引《孝經援神契》一節，《本草·人》注，「黃白宜以種禾」之屬句釋義，賈移入〈載師〉而忘刪其述注之文是其證。至董氏謂賈兼據陳劭《周禮異同評》則肊揣不足據也。〉，在唐人經疏中尚為簡當，今據彼為本〈疏據阮校《宋十行本》，近德化李氏有《宋刊八行本》殘帙，遠出十行本之前，未能叚校也。〉訂譌補闕，凡疏家通例皆釋經，次述注，然鄭注本極詳博，賈氏釋經隨文闡義，或與注複而釋注轉多疏略，於杜鄭三君異義，但有糾駁，略無申證，故書今制揅覈闕如，今欲撟斯失，釋經唯崇簡要，注所已具咸從省約；注文淵奧則詳為疏證，蓋註明即經明，義本一毌也。今疏於舊疏，甄采精要十存七八，雖閒有刪剟移易而絕無羼改，且皆明揭賈義，不敢攘善。唐疏多乾沒舊義，近儒重修亦或類此〈胡氏《儀禮正義》閒襲賈釋，郝懿行《爾雅義疏》亦多沿邵義，竊所未安。〉，非膚學所敢效也。

唐疏例不破注，而六朝義疏家則不盡然〈孔氏《禮記正義·敘》偁皇侃時乖鄭義，《左傳正義·敘》偁劉炫習杜義而攻杜氏，是也。〉。鄭學精毌羣經固不容輕破，然三君之義，後鄭所讚辨者，本互有是非；乾嘉經儒攷釋此經，閒與鄭異，而於古訓古制，宣究詳塙或勝注義，今疏亦唯以尋繹經文，博𥡴眾家為主。注有牾違，輒為匡糾，凡所發正數十百事，匪敢破壞家法，於康成不曲從，杜鄭之意或無誖爾。

古經五篇，文緐事富，而要以〈大宰〉八灋為綱領，眾職分陳區畛，靡越其官屬，一科敍官備矣。至於司存攸寄，悉為官職，總楬大綱則曰官灋〈若〈大宰〉六典、八則之類〉，詳舉庶務則曰官常〈若大宰正月之吉，始和布治於邦國都鄙以下至職末皆是也〉，而官計、官成、官刑亦錯見焉〈若大宰職末受會，則官成也；大計羣吏，則官計也；詔王廢置誅賞，則官刑也。〉。六者自官職官常外，餘雖或此有彼無，詳略互見，而大都分繫當職，不必㫄稽，唯官聯條緒紛緐，衇絡隱互樕見，百職鉤覈為難，今略為甄釋，雖復疏闕，孔多或亦稽古論治之資乎。

議禮羣儒，昔偁聚訟。此經為周代法制所總萃，閎章縟典，經曲畢晐，而侯國軍賦苞何，膠於舊聞，明堂辟廱服蔡，騰其新論，兩漢大師義詁已自舛互，至王肅聖證，意在破鄭，攻瑕索痏，偏戾尤甚。然如郊社禘祫則鄭是而王非，廟制昏期則王長而鄭短，若斯之倫，未容偏主。唐疏各尊其注，每多曲護，未為閎通，今並究極諸經，求厥至當，無所黨伐，以示折衷。

此經在漢為古文之學，與今文家師說不同〈《大小戴記》及《公羊春秋》並今文之學，故與此經義多不合。〉。先秦古子及西漢遺文所述古制，純駮襍陳，尤宜精擇。今廣徵羣籍，甄其合者用資符，譣其不合者則為疏通別白，使不相殽掍。近儒攷釋或綴稡古書，曲為傅合，非徒於經無會，彌復增其紛粈〈如惠士奇《禮說義證》極博而是非互陳，失在緐襍，至沈夢蘭《周禮學而》新奇繆盭甚矣。又陳奐《毛詩傳疏》，及鄒漢勛《讀書偶識》諸書說《禮》亦多此失，學者詳之。〉，今無取焉。

經文多存古字，注則多以今字易之〈如䱷漁、灋法、聯連、頒班、於於、攷考、示祇、眡視、敘序、衺邪、烖災、鱻鮮、𪗉粢、辠罪、貍埋、劀刮、壹一、㮚栗、虣暴、覈核、毓育、眚省、媺美、婣姻、匶柩、囏艱、馭御、毄繫、敂叩、彊強、簭筮、飌風、果祼、䰞煑、虖呼、靁雷、㲈韶、侑宥、龡吹、豳邠、虡鐻、𠧞兆、𦿛夢、𢷎拜、䭫𥡴、邍原、參三，凡四十餘字，並經用古字，鄭則改用今字以通俗。今字者，漢人常用之字，不拘正叚也。〉。《考工記》字例與《五官》又不盡同〈如殺作閷、擊作毄之類。又：五篇古字，如敍、攷、畮、於、辠諸文記並從今字，疑故書本如是矣。〉，宋元刻本未通此例，或改經從注或改注從經，遂滋岐互，非復舊觀。段玉裁《漢讀考》及阮黃兩記舉正頗多，尚有未盡，今通校經注字例兼采眾本，理董畫一，或各本並誤，則仍之而表明於疏〈經注字體咸依《唐石經》《嘉靖本》《岳本》參互校定，註疏中閒有隋唐以來相沿俗書，如總揔、畞畝、齔齓之類，形聲省別，以承習既久，姑仍其舊。唯疏中蒙、案、閒，用六書正字以崇古雅。此自是鄙書私定義例，不敢以是盡改古書也。〉。至經注傳譌，或遠在陸賈以前，為段阮諸家及王引之《經義述聞》所刊正者，則不敢專，輒改定並詳箸其說於疏，俾學者擇焉。

此經舊義最古者則《五經異義》所引《古周禮說》〈謂古文周禮說也〉，或出杜、鄭之前，次則賈逵、馬融、干寶三家，佚詁亦多存古訓，無論與鄭異同，並為攟拾〈近世所傳有唐杜牧《攷工記注》二卷，義恉弇陋，多襲宋林希逸《考工記解說》，偽託顯然，今並不取。〉。至於六朝唐人禮議經疏多與此經關涉，義既精博，甄錄尤詳〈凡錄舊說，唐以前皆備舉書名，宋元以後迄於近代時代未遠，篇帙見存，則唯箸某雲以省緐碎。大氐宋元明舊說多采之王與之《訂義》、陳友仁《集說》、及官纂《義疏》。至　國朝諸儒攷釋，則以廣東學海堂《經解》、江蘇南菁書院《續經解》為淵藪。此外，如吳廷華《疑義》、李光坡《述注》、李鍾倫《纂訓》、方苞《集注析疑》、莊有可《集說》、蔣載康《心解》及林喬蔭《三禮陳數求義》、黃以周《禮經通故》之類，唯吳書僅見傳鈔殘帙，莊書亦未有梓本，餘咸世所通行，故疏中並唯箸姓名，不詳篇目也。至如許珩《註疏獻疑》之疏淺，莊有可《指掌》之武斷，若斯之屬，雖覽涉所及亦無譏焉。〉，閒有未允則略為辨證，用釋疑牾。宋元諸儒說，於周公致太平之跡，推論至詳，而於周制漢詁或多疏繆，今所搴擇百一而已〈宋元迄今，訓釋既多，唯擇其義據通深者錄之，或一條之中是非錯出，則為芟剟瑕類，以歸純粹。凡有繆迕悉不暇論也。〉。

天筭之學古疏今密，然此經遠出周初。鄭詁，如圜率則徑一圍三天，行則四游升降，並據《九章》《考靈曜》，雖法數疏闊而以古術釋古經，致為塙當。今疏惟《考工》一篇，輪葢周徑，校密率於圜觚柯欘倨句，證弧角於西筭，餘咸據古毖緯史志及唐以前筭經。《占經》為釋後世新法，古所未有，不可以釋《周經》及漢注也〈如鄒伯奇《學計一得》以西法推《大司徒》土圭側景，謂非營雒時，實測雖據密率，然非周漢人所知也。〉。

二鄭釋經多徵今制，攷之馬班史志、衛應官儀，率多符合，良以舊典隊文留遺，因襲時代匪遙，足相比況。晉宋而降，去古彌遠，政法滋更，北周李唐建官頒典，雖復依放六職而揆之禮經，多不相應，故此疏於魏晉以後，儀制槩不援證。惟州國山川宜詳因革，故職方輿地備釋今名以昭徵實之學。

舉證古書咸楬篇目以示審塙，所據或宋元舊槧，或近儒精校，擇善而從，多與俗本不同，其文義殊別有關恉要者，則於疏中特箸某本，非恆例也。佚書則咸詳根氐〈或兩書同引而互有省改宜兼采者，則兩箸之。〉，用懲肊造，兼資覆勘〈近代佚書輯本甚夥，然多舛誤難據，若劉逢祿《論語述何》以何晏《論語集解》為何休說佚文，乃沿《北堂書鈔》陳禹謨本之誤，陳氏《詩》疏，以《儀禮經傳通解》說五門制為《尚書·大傳》佚文及沿董豐垣《輯本書傳》之誤，並由討覈不審，故有茲失。〉。昔儒說解，援據古籍或尚沿俗本，及刪改舊文義恉未備者，今並檢元書勘正，此迺校讐非改竄也。

〈編按：原書正文前僅序文及凡例，無目錄。此依維基各書體例列出卷數及各卷內容。《考工記》各卷目錄則參考賈公彥《周禮註疏》，欽定四庫全書本為之。。〉。





