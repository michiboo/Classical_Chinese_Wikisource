
經文參閱周禮/夏官司馬，〈大司馬〉：自「中秋」至「馬牲」。
周禮正義卷五十六
瑞安孫詒讓學

中秋，教治兵，如振旅之陳。
●疏〈中秋教治兵者秋習兵之法也穀梁莊八年傳雲出曰治兵習戰也左傳隱五年杜注云治兵始治其事爾雅釋天雲出為治兵尚威武也郭注云幼賤在前貴勇力案教治兵者教始出治軍之事春秋莊八年經正月甲午治兵左氏謂治兵於廟公羊作祠兵何注謂將出兵祠於近郊與此經不合鄭所不從詳前疏雲如振旅之陳者亦如戰之陳也〉

辨旗物之用：王載大常，諸侯載旂，軍吏載旗，師都載旜，鄉遂載物，郊野載旐，百官載旟，各書其事與其號焉。其他皆如振旅。
〈軍吏，諸軍帥也。師都，遂大夫也。鄉遂，鄉大夫也。或載旜，或載物，眾屬軍吏，無所將也。郊，謂鄉遂之州長、縣正以下也。野，謂公邑大夫。載旐者，以其將羨卒也。百官，卿大夫也。載旟者，以其屬衛王也。凡旌旗，有軍眾者畫異物，無者帛而已。書當為畫，事也，號也，皆畫以雲氣。〉
●疏〈辨旗物之用者賈疏雲按下文注以出軍之旗則如秋則此經是在軍旌旗也案賈說非也此辨旗物即左宣十二年傳所謂百官象物而動也秋治兵所載旗與司常冬大閱所載旗同而文有錯綜互見鄭不得其義遂強為之說謂此經為出軍之法司常為平時尊卑之常亦沿其誤今攷定旜物為五旗之通制經故錯文見義大閱與治兵載旗物本不異也詳後疏雲王載大常諸侯載旂者與司常大閱所建同凡五等諸侯同載旂唯斿數依命數各異詳司常疏雲軍吏載旗者謂六軍將吏通軍將以下至伍長言之軍將當載熊旗之旜師帥以下當載熊旗之物以命數差之葢軍將六斿師帥旅帥四斿卒長三斿兩司馬二斿伍長一斿也案此經列七等載旗敍次並與司常同唯彼文以旗列旜物後者以旜物為五旗之通制而常旂為王侯所載唯有旜而無物旗則旜物兩有宜與旟同列也今此經獨以旗列旜物前與彼不合未詳其義雲師都載旜者師當作帥司常師都建旗經注誤同石經及各本亦並誤凡五旗通有旜此帥即六軍之將以其皆命卿故建熊旗之旜上軍吏內雖亦含有軍將然彼通乎大小明其同載熊旗此又特出軍將以明其別為通帛以示尊異亦互文見義也都則為大小都之長凡食都者必卿以上故亦載熊旗之旜以下諸旗斿數之異並詳司常疏雲鄉家載物者唐石經初刻家作遂後磨改家宋以來各本並作遂段玉裁雲此當從唐石經作鄉家各本作鄉遂非也假令是鄉遂則注不得雲鄉大夫也嚴可均雲上文師都建旜鄭注師都遂大夫也既師都為遂此不得復言遂案段嚴說是也賈疏所據本已誤月令注引此職亦作遂葢後人依此經誤文追改之俗本彼注或又改作師遂尤誤物亦五旗所通有此鄉所載者為鳥旟之物故司常雲州里建旟州里即鄉吏也家為家邑之長所載者為熊旗之物與上都旗同而以純駮為降殺詳後疏雲郊野載旐者郊為四郊野為六遂及四等公邑郊遂公邑地相連比故�載旐司常縣鄙建旐縣鄙即公邑也上文茇舍縣鄙與野並列故彼野中不含公邑此文不見縣鄙唯有野明野中兼有遂及公邑散文通也詳後疏雲百官載旟者通晐孤卿大夫士司常雲孤卿建旜大夫士建物葢同建鳥旟而以旜物為尊卑之異又依輈人旟當尊於旗旐而列於末者經文不次也並詳司常疏雲各書其事與其號焉者謂大常以下諸旗物亦書事號以相別異與茇舍所辨之號名制略同也凡旗物徽識並有書詳司常疏賈疏謂此二者即是仲夏百官各象其事及號名等秋雖不具辨號名略舉之見四時皆有此物鄭意或當如是然非經義也[1]〉
〈注云軍吏諸軍帥也者賈疏雲亦謂從軍將至下伍長皆是軍吏也雲師都遂大夫也者師亦當為帥各本並誤司常注云帥都六鄉六遂大夫也此但云遂大夫鄭意下文又有鄉家載物鄉大夫既別在鄉中則帥都內止有遂大夫故與司常注義異賈疏謂司常孤卿建旜鄉大夫是卿建旜是其常師都載旜不嫌無鄉大夫故鄭直舉遂大夫實非鄭恉然遂大夫為中大夫於常法不得載旜又全經五篇別無六遂稱都之文即依其說亦與司常經注岐牾足徵其非達詁今案帥都當分為二帥當與前茇舍章之帥以門名同葢專屬六軍之將都則當從江永說為都家葢此都即載師之大都小都彼注云大都公之采地王子弟所食邑也小都卿之采地並指大小都之君長也此皆與鄉遂無涉鄭二注並誤詳司常疏雲鄉遂鄉大夫也者遂當依唐石經經文作家賈疏及宋以來各本並誤鄭以遂大夫已在上帥都內明此鄉家止有鄉大夫也今攷帥都非遂大夫而此鄉家亦當分為二鄉則專指六鄉之官葢與司常州里正同皆通州長至比長諸官言之說文勿部謂勿為州里所建勿即物正字許疑即據此經舊說葢亦謂鄉即州里也但鄉大夫為卿當載旜則不得在此鄉內而鄉大夫在軍多因為軍將則上文帥建旜足以晐之明此鄉當斷自州里以下鄭賈說殊未析家即前茇舍章家以號名之家亦即載師之家邑彼注云大夫之采地是也葢大小都之長為公卿王子弟故載旜家邑之長為大夫故載物此與司常孤卿建旜大夫士建物亦足互證若然鄉家雖同載物而鄉所載者為旟物家所載者為旗物章色實不同也綜而論之此鄉與上雲帥文互相備而家則與上雲都文又正相對其等衰亦適合鄭誤以鄉家為一葢謂六鄉七萬五千家所居亦得謂之鄉家其說固非賈又據誤本作鄉遂疏雲以其遂大夫是中大夫建物是其常今鄉遂建物不嫌無遂大夫故鄭直舉鄉大夫也案依賈述鄭是遂大夫載旜又與鄉大夫同載物一官兩載其謬明矣雲或載旜或載物眾屬軍吏無所將也者鄭謂旜物皆無畫章無軍眾者乃載之也賈疏雲鄉遂大夫若為軍將則在軍吏載旗軍中令眾來時亦載旗今載旜載物不載旗故知己之所管之眾屬他軍吏己無所將以其己無武用非直不為軍將亦不為諸帥故全無所將以是載旜載物而已若然既不為軍吏遂大夫上得與卿同載旜鄉大夫則是卿下得與大夫同載物也以鄉遂大夫掌眾同故同載物也俱兩載者以其不為軍將又不任鄉職卿大夫尊卑之常當載旜載物而已故容其兩載也案賈說非也鄭誤以帥都載旜為遂大夫之不為軍將者鄉家載物為鄉大夫之不為軍將者故為此說今案帥都之帥明是軍將況旜物為五旗之通法非無畫章亦不必無軍眾者載之又鄉大夫為卿不為軍將亦當載旜不載物而遂大夫則是中大夫當載物不載旜皆不得如鄭說又依鄭說遂大夫載旜不載物鄉大夫載物不載旜賈雲俱兩載尤非鄭恉矣雲郊謂鄉遂之州長縣正以下也者鄭以六鄉在遠郊以內六遂雖在甸不在郊而郊甸地相連比故小司徒大比六鄉四郊之吏注云吏在四郊之內主民事者又遂士掌四郊注謂六遂之獄在四郊是也鄉州長以下則有黨正族師閭胥比長遂縣正以下則有鄙師酇長里宰鄰長故此注亦以郊為兼鄉遂羣吏然小司徒以六鄉與四郊並言則郊與鄉異六遂在甸縣師以稍甸與郊里並言則郊與遂亦異鄭說亦與經不合今攷郊雖與鄉遂地相連比而實不同葢遠郊以內地居四同以七萬五千家為六鄉其外餘地並謂之郊此建旐之郊吏即四郊之吏也蠟氏雲令州里除不蠲以及郊野彼州里即鄉里而別言郊野明郊野得包四郊六遂公邑而不得有鄉州足證此經之義矣雲野謂公邑大夫者前注同案縣師徵野之賦貢縣士掌野並晐四等公邑言之但六遂亦在甸此野當兼有六遂與遂人掌邦野義同吳廷華莊有司亦釋此野為六遂自遂大夫至鄰長皆是也遂地內接四郊而外接甸公邑故吏所載並同互詳前疏雲載旐者以其將羨卒也者鄭意旐有畫章明亦有軍眾也賈疏雲以其六鄉之內上劑致民一家一人為正卒其餘皆為羨卒六遂之內下劑致民家一人為正卒一人為羨卒其餘為餘夫正卒既屬軍吏其餘羨卒使此州長已下等不為軍吏者令之但公邑之內雖不見有出軍之法若出軍亦當與鄉遂同以其得為溝洫法故也若出軍亦正卒使大夫等為軍吏其餘羨卒亦使不為軍吏者領之案賈據匠人注公邑不制井田故謂其軍制同於六遂實則公吧介於采地之閒不宜獨為不井之田則其軍制亦當依司馬法丘甸出車馬之法不得與鄉遂同也互詳小司徒匠人疏羨卒詳小司徒疏雲百官卿大夫也載旟者以其屬衞王也者此亦謂無地治者即上注云百官以其職從王者明其屬亦有軍眾故旗有畫章也然此說亦未塙雲凡旌旗有軍眾者畫異物者畫物謂日月交龍熊虎鳥隼龜蛇等旗各異章賈疏雲即經天子諸侯軍吏郊野百官是也雲無者帛而已者賈疏雲鄉遂載旜物是也詒讓案帛謂通帛襍帛鄭以旜物無畫章又以有軍眾畫異物無軍眾者不畫亦肊說也今攷定旜物為五旗之通制郊野為四郊六遂皆有軍眾與畫異物之說尚不相違而帥都為六軍之帥及大小都之長鄉家為六鄉之吏及采邑之長則亦有軍眾鄭說不可通也雲書當為畫者段玉裁雲司常職不從子春易畫為書此易書為畫者作畫義長也雲當為者謂為字之誤也詒讓案此當從書為是鄭破為畫未塙詳司常疏雲事也號也者賈疏雲事即上百官言事號即上家言號不言名此亦有名文略耳雲皆畫以雲氣者釋文雲氣本或作乞案說文氣部雲氣雲氣也米部雲氣饋客之芻米也則雲氣正字當作氣乞即氣之省經典通叚氣為之鄭意事號書於徽識其㫄更畫以雲氣也雲氣賈疏謂畫五色雲氣此義亦未塙詳冪人司常疏〉

遂以獮田，如蒐田之灋，羅弊致禽以祀祊。
〈秋田為獮。獮，殺也。羅弊，罔止也。秋田主用罔，中殺者多也。皆殺而罔止。祊當為方，聲之誤也。秋田主祭四方，報成萬物，《詩》曰「以社以方」。〉
●疏〈遂以獮田如蒐之灋者秋大田之法也俗本蒐下有田字今依唐石經刪阮元雲中夏雲遂以苗田如蒐之灋無下田則此為衍文無疑嚴可均說同賈疏雲上文教載旗旜物訖遂入防行獮田之禮其灋如蒐田之灋雲羅弊致禽以祀祊者賈疏雲秋田主用羅羅止田畢入國過郊之神位乃致禽以祀四方之神詒讓案致禽謂使獲者以禽來致於虞中既致乃擇取以獻祭於四方之神此致禽與春蒐夏苗言獻禽異甸師先鄭注約引此文作獻殊未審詳前疏[1]〉
〈注云秋田為獮獮殺也者說文犬部雲𤣔秋田也從犬璽聲獮即𤣔之省獮殺爾雅釋詁文又釋天雲秋獵為獮郭注云順殺氣也左隱五年傳秋獮杜注云獮殺也以殺為名順秋氣也國語周語雲獮於既烝韋注云秋田曰獮獮殺也順時始殺也烝升也月令孟秋乃升穀天子嘗新既升謂仲秋也又齊語雲秋以獮治兵管子小匡篇亦云秋以田曰獮治兵漢書刑法志雲秋治兵以獮案月令季秋雲天子乃教於田獵以習五戎班馬政命僕及七騶咸駕載旌旐授車以級整設於屏內司徒搢撲北面誓之天子乃厲飾執弓挾矢以獵彼說秋獵在季秋不在中秋者秦制與周不同也雲羅弊罔止也者羅即罔之通稱詳敍官疏弊訓止亦與上文火弊車弊同雲秋田主用罔中殺者多也者王制雲禽器魚鼈不中殺不粥於市注云殺之非時不中用則中殺謂時當殺中用者也秋萬物長成中殺多取之無所擇故以罔為主雲皆殺而罔止者謂田畢則罔弛不復用亦以罔止為田止之節也雲祊當為方聲之誤也者段玉裁雲此因祭名加示㫄同於或𥛱字呂飛鵬雲說文雲𥛱門內祭先祖所以𢔚徨重文祊雲𥛱或從方據此則祊為𥛱之或體所謂祭先祖者鄭注以此為主祭四方故易其字曰當為方賈疏雲以祊乃是廟門之外內惟因祭宗廟及明日繹祭乃為祊祭今既因秋田而祭當是祭四方之神故云誤也雲秋田主祭四方報成萬物者與詩甫田箋義同此因田而告薦四方非正祭也月令季秋說天子獵命主祠祭禽於四方彼注亦引此經祀方為證彼在季秋與此仲秋時雖不相當而因田獵祭四方事則同則方為兼四方之神可知又此四方之神禮秩與社相等即大宗伯地示之五祀與四方百物之小神異葢以分主五行言之則曰五神以分位四方言之則曰四方其實一也故曲禮雲天子祭四方注云謂祭五官之神於四郊國語越語雲皇天后土四鄉地主正之韋注云鄉方也彼四鄉地主葢亦指四方地示而言御覽天部引易緯通卦驗亦有祭四鄉之文是也凡天子惟仲秋時祭四方五神而大獮又有告薦之禮二者不同互詳大宗伯疏呂氏春秋季秋紀亦有主祠祭禽四方之文高注云祭始設禽獸者於四方報其功也不知其神所在故博求於四方此以四方為博求始造田獵之神不為地示之五祀與鄭不同恐非引詩曰以社以方者小雅甫田篇文毛傳雲方迎四方氣於郊也鄭箋雲秋祭社與四方為五穀成熟報其功也案毛以方為迎氣則是通祭五帝五神與御覽禮儀部引鴻範五行傳六沴之祭亦云祭四方略同依鄭箋義則彼為四方之正祭特祀五神而不及五帝然與此因田告薦四方事亦小異此引以證秋有祭四方之事耳非謂此祀方亦為正祭也〉

中冬，教大閱：
〈春辨鼓鐸，夏辨號名，秋辨旗物，至冬大閱，𥳑軍實。凡頒旗物，以出軍之旗則如秋，以尊卑之常則如冬，司常左司馬時也。大閱備軍禮，而旌旗不如出軍之時，空辟實。〉
●疏〈中冬孝大閱者冬習兵之法也賈疏雲以冬時農隙故大𥳑閱軍實之凡要也江永雲大閱不分班習戰則車徒甚眾四表之地無多縱列大狹橫列大闊竊意四時之田並分番教閱一田不必徧集王畿之民一人不必歲供四役否則𡩬無妨農乎[1]〉
〈注云春辨鼓鐸夏辨號名秋辨旗物至冬大閱𥳑軍實者說文門部雲閱具數於門中也賈疏雲欲見春夏秋各教其一至冬大閱之時揔教之詒讓案鄭知大閱為𥳑軍實者春秋桓六年經秋八月壬午大閱左傳雲大閱𥳑車馬也公羊傳雲大閱者何𥳑車徒也何注云大閱𥳑兵車使可任用而習之比年𥳑徒謂之蒐三年𥳑車謂之大閱五年大𥳑車徒謂之大蒐漢書刑法志於四時常田之外亦云連帥比年𥳑車卒正三年閱徒羣牧五載大𥳑車徒並與禮經不合不足據大戴禮記夏小正雲十有一月王狩陳筋革陳筋革者省兵甲也亦大閱𥳑軍實之證軍實詳獸人疏雲凡頒旗物以出軍之旗則如秋以尊卑之常則如冬司常佐司馬時也者賈疏雲以其王與諸侯所建秋冬同又秋雲軍吏載旗師都載旜鄉遂載物郊野載旐百官載旟不言旞旌二者以其是出軍之法故不言道實游車所載大閱之時見尊卑之常故司常雲孤卿建旜大夫士建物師都建旗州里建旟縣鄙建旐道車載旞游車載旌此為異也詒讓案鄭以司常大閱贊司馬頒旗物與前中秋治兵所頒旗物不同遂以為秋冬異法不知治兵大閱同屬軍禮不當有異司常與此兩經乃互文錯見義實同也詳司常及前疏雲大閱備軍禮而旌旗不如出軍之時空辟實者賈疏雲大閱雖備禮是教戰非實出軍法是�空也秋教治兵治兵是出軍法故寄出軍之旗於彼是冬之空辟實出軍法者也趙商問巾車職建大麾以田注田四時田獵商按大司馬職四時皆建大常何鄭荅曰麾夏之正色田雖習戰春夏尚生其時宜入兵夏本不以兵得天下故建其正色以春夏田至秋冬出兵之時乃建大常趙商又問巾車職曰建大白以即戎注云謂兵事司馬職仲秋辨旗物以治兵王載大常注凡頒物以出軍之旗則如秋不知大白以即戎為何時荅曰白者殷之正色王即戎者或命將或勞師不自親將故建先王之正色異於親自將也案鄭賈並以司常與此經文小異而不得其義故為此說以釋秋冬治兵頒旗異同之故其說亦非也金㮄謂大閱旗物與治兵同又駁鄭說雲四時之田春辨鼓鐸夏辨號名秋辨旗物至大閱備焉鼓鐸號名辨於春夏者無變也不當獨於旗物空辟實案金說足正鄭說之誤金又謂王四時田乘木路即戎乘革路皆建大常巾車木路建大麾革路建大白者乃有大事陳路備五旗時所建彼文建大麾大白與以田即戎之文不相冡其說亦致塙鄭荅趙商以為春夏田建大麾秋冬田建大常戎事親將建大常不親將建大白並失之互詳巾車疏〉

前期，羣吏戒眾庶修戰灋。
〈羣吏，鄉師以下。〉
●疏〈前期者賈疏雲謂若大宰職雲前期十日此亦在教戰前不必要十日前也詒讓案司馬法嚴位篇雲凡戰三軍之戒無過三日此雲前期葢在大閱三日以內雲羣吏戒眾庶脩戰灋者江永雲即鄉師出田法於州里之事非羣吏又分教戰法也案江說是也戰法者大司馬所掌師田之官法以習兵言之則曰戰法以田事言之則曰田法二事本相因鄉師注云田法人徒及所當有[1]〉
〈注云羣吏鄉師以下者即小司徒雲六鄉四郊之吏是也賈疏雲見鄉師職雲凡四時之田前期出田法於州里𥳑其鼓鐸旗物兵器脩其卒伍是其事也言鄉師以下則不及鄉鄉是鄉大夫則卿也則可及州長故州長職雲若國作民而師田行役之事則帥而致之掌其戒令與其賞罰黨正雲凡作民而師田行役則以其法治其政事族師亦云若作民而師田行役則合其卒伍𥳑其兵器以鼓鐸旗物帥而至是其以下之事也案賈說非也注云鄉師以下則鄉師即在羣吏之列安得雲不及鄉若鄉大夫則不掌田役致眾之事故注不數之非謂不及鄉也〉

虞人萊所田之野，為表，百步則一，為三表，又五十步為一表。田之日，司馬建旗於後表之中，羣吏以旗物鼓鐸鐲鐃，各帥其民而致。質明弊旗，誅後至者。乃陳車徒如戰之陳，皆坐。
〈鄭司農云：「虞人萊所田之野，芟除其草萊，令車得驅馳。」《詩》曰：「田卒污萊。」玄謂萊，芟除可陳之處。後表之中五十步，表之中央。表，所以識正行列也。四表積二百五十步。左右之廣當容三軍，步數未聞。致，致之司馬。質，正也。弊，仆也。皆坐，當聽誓。〉
●疏〈虞人萊所田之野者獸人先鄭注約此經萊作釐音近字通疑故書或本有作釐者注偶失校也賈疏雲虞人者若田在澤澤虞若田在山山虞謂使其地之民於可陳之處芟除草萊云為表百步則一為三表者賈疏雲按下注引月令司徒北面以誓之此經雲司馬建旗於後表之中車徒皆坐則此於可陳之中從南頭立表以北頭為後表也雲田之日司馬建旗於後表之中者田之日謂大閱日之旦質明之前建旗亦大司馬命司常建之後弊旗同雲質明弊旗誅後至者者致民以質明為限過此則為後至其時則弊前所建之旗示不復致有後至者則治以失期之罪後大師致眾亦同雲乃陳車徒如戰之陳者戰陳每車一兩士徒二十五人車徒相將同列一處與田狩之陳事徒異屯不同建旗致民在後表之中至弊旗之後列陳則當在後表之外葢四表之北尚有餘地表內則皆習戰之地不能容六軍也[1]〉
〈注鄭司農雲虞人萊所田之野芟除其草萊令車得驅馳者山虞後鄭注云萊除其草萊也先鄭意田獵之地草盛則田車不得疾行故必除草令車得驅馳也引詩曰田卒汙萊者小雅十月之交篇文毛傳雲下則汙高則萊引之者證萊謂草萊也雲玄謂萊芟除可陳之處者先鄭以萊為芟除草萊後鄭所同惟先鄭以萊所田之野為環所田獵之地除草辟道以通車後鄭因經雲萊所田之野下即說為四表及除車徒之事故謂所萊者止據列陳之處而言不及陳外田獵之處今攷穀梁昭八年傳說蒐狩之事雲艾蘭以為防過防弗逐范注云蘭香草也防為田之大限毛詩小雅車攻傳亦云田者大艾草以為防又雲戰不出頃田不出防然則田之芟除之地有二一為習戰之地則盡艾其草以為列陳及立表之所所謂頃也一為田獵之地則艾禁外四㫄之草以通車且以為田限而留其中厲禁之地不艾以藏獸所謂防也田之防包羅原野其限至廣闊而戰之頃則四表從不過二百五十步廣足容六軍而止益以列陳之地廣袤亦當不逾百步其界域有定葢即於防之內為之車攻孔疏謂鄭言教戰之所毛言田獵之處二者同處是也二鄭此注各舉其一義實互相備賈疏據王制有火田及車攻傳大艾草為防然後焚射之文謂田處不得芟草萊不知田處雖不芟草而為防及通車之道仍須芟艾也雲後表之中五十步表之中央者經雲後表明是最後第一表距第二表五十步之中若然建旗之處距第一第二兩表各二十五步也雲表所以識正行列也者荀子大略篇雲水行者表深楊注云表標志也管子君臣篇雲猶揭表而令之止也尹注云表以木為標有所告示也國策燕策韓魏其攻燕楚王使景陽將而救之暮舍使左右司馬各營壁地已植表是軍禮營壁必先樹表此大閱既不為營壘又萊所田之野廣平無畔限故樹木為表標識步數以正進退之行列也公羊定四年徐疏雲表者謂其戰時旅進旅退之限約賈疏雲於可陳之中央立此四表表兩相各有三軍之眾至表則閒一而坐坐而更起是表正行列也雲四表積二百五十步者賈疏雲以三表之閒有二百步又加一表五十步故揔為二百五十步也詒讓案此謂最北一表為後表以南五十步為二表又南百步為三表又南百步為四表謂之前表是四表積二百五十步也尉繚子兵教上篇雲大將教之陳於中野置大表三百步而一尉繚書葢不數後表五十步故止三表而每表相去步數與此經正同司馬法仁本篇雲古者逐奔不過百步故此表遠者亦以百步為限雲左右之廣當容三軍者謂所萊之野中建四表南北步數有定表之東西經無見文要度其廣輪必足容三軍之陳也賈疏雲天子六軍左右之地各容三軍此鄭據天子六軍整數而言其實兼羨卒之等故小司徒職雲凡起徒役無過家一人唯田與追胥竭作鄭雲國人盡行是非止六鄉之民六軍而已雲步數未聞者以南北三表東西不別立表列陳步數無文今攷戰不出頃東西疑亦三百步左右足容三軍互詳後冬狩疏雲致致之司馬者州長雲若國作民而師田行役之事則帥而致之注云致之致之於司徒也此雲致之司馬者以司徒掌眾庶司馬掌師田相與聯事故鄉師等率其民而致之司徒亦致之司馬也雲質正也者詛祝注同士冠禮質明注亦訓質為正地官敍官注云質平也正與平義亦相近質明謂天正明時即左傳昭五年杜注說十二時之平旦在雞鳴後食時前是也此四時習戰春振旅秋治兵冬大閱葢皆質明而陳惟夏茇舍習夜事為異也雲弊仆也者獸人注同弊旗猶言下旗王制天子殺則下大綏鄭注云下謂弊之雲皆坐當聽誓者據下文坐謂坐陳也尉繚子兵令篇雲立陳所以行也坐陳所以止也晏子春秋內篇諫下雲吾聞介冑坐陳不席左桓十三年傳雲楚伐絞坐其北門又文十二年傳雲裹糧坐甲昭二十七年傳雲王使甲坐於道左司馬法嚴位篇雲立進俯坐進跪又雲徒以坐固荀子正論篇雲庶士介而坐道及樂記說大武舞亂皆坐亦象軍列也〉

羣吏聽誓於陳前，斬牲以左右徇陳，曰：「不用命者斬之。」
〈羣吏，諸軍帥也。陳前，南面鄉表也。《月令》：「季秋，天子教于田獵，以習五戎，司徒搢撲，北面以誓之。」此大閱禮實正歲之中冬，而說季秋之政，於周為中冬，為《月令》者失之矣。斬牲者，小子也。凡誓之大略，《甘誓》、《湯誓》之屬是也。〉
●疏〈羣吏聽誓於陳前者司馬法天子之義篇雲有虞氏戒於國中夏后氏誓于軍中殷誓于軍門之外周將交刃而誓之以致民志也文選東京賦李注引尹文子云將戰有司讀誥誓三令而五申之既畢然後即敵案誓即誓以士師田役之禁毛詩鄘風定之方中傳說大夫九能之事雲田能施命命即誓命也此習戰前之誓誓以軍法與表貉後之誓誓以田法異此表貉後不雲誓民者與大蒐章互相備也詳前疏賈疏雲士卒皆於後表北面坐羣吏諸軍帥皆在士卒前南面立以聽誓雲斬牲以左右徇陳者說文彳部雲𢓈行示也引司馬法斬以徇徇即𢓈之俗賈疏雲從表左右向外以徇陳雲曰不用命者斬之者不用將帥之命其刑則斬也大司寇五刑二曰軍刑上命糾守注云命將命也大田用軍法誓眾故亦以犯命為最重也[1]〉
〈注云羣吏諸軍帥也者上羣吏戒眾庶脩戰法注云鄉師以下此既陳軍則宜為軍將以下亦以鄉吏在軍即為軍將以下名異而實不異也賈疏雲從軍將以至伍長謂眾軍吏建旗者也雲陳前南面鄉表也者初列陳時羣吏帥士卒陳於後表之中將聽誓則士卒表內北面坐群吏出至表外陳前南面鄉後表而立以聽誓與司徒北面誓正相對也以士卒皆北面坐故以北為前與立表以南為前異引月令季秋天子教于田獵以習五戎司徒搢撲北面以誓之者鄭彼注云教于田獵因田獵之禮教民以戰法也五戎謂五兵弓矢殳矛戈戟也北面誓之誓眾以軍法也孔疏雲搢插也案釋文雲搢一音初洽反則或亦讀為插也司徒北面誓葢正負後表賈疏雲引月令者證所誓者是司徒使司徒誓者此軍吏及士本是六鄉之民今雖屬司馬猶是己之民眾故使司徒誓之也雲此大閱禮實正歲之中冬者謂夏正建子之月在周為孟春也凡此經紀時皆據夏正夏之孟春謂之正歲詳小宰內宰疏雲而說季秋之政於周為中冬為月令者失之矣者賈疏雲呂��作月令者以為此經中冬為周之中冬當夏之季秋故說於季秋是失之矣按月令季秋雲是月也天子乃教於田獵以習五戎班馬政云云注引中秋教治兵法王載大常已下為證不雲失至此乃以月令是中冬教大閱法而言為月令者失鄭君兩解之以其彼雲司徒誓眾與此誓眾之等同故為大閱彼為治兵法者以彼文授車以等級月命主祠祭於四方又與中秋治兵者同故彼為治兵法也詒讓案依前注則四時習戰田獵並司徒誓之月令所說不必即此中冬大閱且以祭禽四方之文推之與秋蒐之禮尤合似當以月令注為正雲斬牲者小子也者賈疏雲小子職雲凡師田斬牲以左右徇陳是也雲凡誓之大略甘誓湯誓之屬是也者士師注義同以二誓並征伐誓神之辭故舉以為證書釋文引馬融書注云軍旅曰誓會同曰誥亦本士師文〉

中軍以鼙令鼓，鼓人皆三鼓，司馬振鐸，羣吏作旗，車徒皆作；鼓行，鳴鐲，車徒皆行，及表乃止；三鼓，摝鐸，羣吏弊旗，車徒皆坐。
〈中軍，中軍之將也。天子六軍，三三而居一偏。羣吏既聽誓，各復其部曲。中軍之將令鼓，鼓以作其士眾之氣也。鼓人者，中軍之將、師帥、旅師也。司馬，兩司馬也。振鐸以作眾。作，起也。既起，鼓人擊鼓以行之，伍長鳴鐲以節之。伍長一曰公司馬。及表，自後表前至第二表也。三鼓者，鼓人也。鄭司農云：「摝讀如弄。」玄謂如涿鹿之鹿。掩上振之為摝。摝者，止行息氣也。《司馬法》曰：「鼓聲不過閶，鼙聲不過闒，鐸聲不過琅。」〉
●疏〈中軍以鼙令鼓者江永雲鼙所以引鼓樂有朔鼙應鼙亦是先擊鼙而後擊鼓以小鼓引大鼓也賈疏雲此經揔說聽誓既已將欲向南第二表象戰陳初發面敵此即仲春振旅疾徐坐作之一事也雲羣吏作旗者諸軍吏各舉其所建之旗也吳子治兵篇雲教戰之令一鼓整兵二鼓習陳三鼓趨食四鼓嚴辨五鼓就行聞鼓聲合然後舉旗故此作旗亦在鼓人三鼓之後雲車徒皆坐者吳廷華雲車猶言坐止亦坐也[1]〉
〈注云中軍中軍之將也者周書武順篇雲天道尚左地道尚右人道尚中吉禮左還順天以利本武禮右還順地以利兵將居中軍順人以利陳江永雲中軍元帥也三軍六軍必有元帥如王在軍則王為中軍雲天子六軍三三而居一偏者謂左三軍居一偏右三軍居一偏也詩大雅常武篇孔疏雲天子六軍當分之為三中與左右各二軍也春秋桓五年蔡人衞人陳人從王伐鄭左傳雲王為中軍虢公林父將右軍周公黑肩將左軍是天子之軍分為左右之事也案據孔說則天子六軍有二中軍賈疏亦謂此六軍三軍居一偏皆自有中軍葢依注說六軍分居左右則中軍自不能並居一偏但軍令要當從王所處之一偏出耳墨子明鬼篇雲夏書禹誓曰大戰於甘王乃命左右六人下聽誓於中軍此亦不居中軍與左傳同但元帥所居何偏經注並無攷少儀雲軍尚左卒尚右注云左陽也陽主生將軍有廟勝之策左將軍為上貴不敗績右陰也陰主殺卒之行伍以右為上示有死志葢敍位次則尊左陳行列則尚右故老子云君子居則貴左用兵則貴右吉事尚左凶事尚右偏將軍居左上將軍居右言以喪禮處之左桓八年傳雲季梁曰楚人尚左君必左明周禮尚右若然中軍之將或當居右偏與雲羣吏既聽誓各復其部曲者賈疏雲軍吏本各主其部分曲別謂若伍長主五人兩司馬主二十五人卒長主百人之等皆是部曲至於誓之時出向眾前聽誓訖各復其部伍本處故云復其部曲也案部曲詳鄉師疏雲中軍之將令鼓者中軍之將自擊鼙以令鼓人鼓也雲鼓以作其士眾之氣也者賈疏述注無也字阮元雲通典無也賈疏雲春秋左氏曹翽雲一鼓作氣再而衰三而竭是鼓以作士眾之氣也雲鼓人者中軍之將師帥旅師也者賈疏雲按左氏成二年傳晉與齊戰於鞌郤克傷於矢曰余病矣張侯曰師之耳目在吾旗鼓進退從之於是右援枹而鼓之時郤克擊鼓哀二年左傳鐵之戰趙𥳑子曰伏弢嘔血鼓音不衰是皆將居鼓下知兼有師帥旅帥者按上文春辨鼓鐸雲軍將執晉鼓師帥執提旅帥執鼙皆是鼓人故知是軍將師帥旅巾也其卒長執鐃以下皆金非鼓也吳廷華雲注既謂令鼓者為中軍將又以鼓人亦中軍將是將自令而自鼓之有是理乎竊謂鼓人當即司徒之鼓人鼓人職雲軍動則鼓其眾田役亦如之即此經所謂三鼓也天子六軍故序官鼓人中士六人曰皆三鼓者是中軍一令而六軍皆鼓也江永亦云此鼓人謂地官之鼓人下文鼓行鼓進鼓退乃是軍將師帥旅帥之鼓葢中軍先以小鼓號令而鼓人主軍動鼓其眾者遂承中軍之令三鼓以作士氣於是振鐸作旗而諸鼓皆鳴也注謂鼓人為中軍之將師帥旅帥則地官鼓人不得聯事矣且中軍將亦不可謂之鼓人下文鼓人皆三鼓放此皆者鼓人非一也凡雲三鼓者疑皆鼓人之鼓案吳江說是也林喬蔭說同鄭賈說並失之凡軍將以上鼓皆別載詳前疏雲司馬兩司馬也者賈疏雲以其上文雲兩司馬執鐸故知此經雲司馬振鐸者是兩司馬也黃以周雲本職於大司馬皆曰司馬其餘別之曰兩司馬公司馬又統之則曰羣司馬司馬以旗致民平列陳謂大司馬也司馬建旗於後表之中司馬振鐸其文皆與羣吏�對兩伍司馬在羣吏中則司馬亦謂大司馬也鄭以振鐸之司馬為兩司馬意欲合上兩司馬執鐸之文則下文鼓行鳴鐲鼓進鳴鐲是公司馬鼓退鳴鐃是卒長竊謂上文辨鐸鐲鐃為卒兩伍所執而大司馬別自有鐸鐲鐃猶上辨鼓軍將執晉鼓師帥執提旅帥執鼙而軍將令鼓別自有鼙也凡鼓主於軍將軍將以鼙令鼓則晉鼓提鼓鼙鼓皆應凡金主於大司馬大司馬振鐸兩司馬應之故後又統之曰羣司馬表鐸羣者羣兩司馬也大司馬鳴鐲則公司馬應之鳴鐃則卒長應之是卒長執鐃兩司馬執鐸公司馬執鐲皆節制於大司馬猶師帥執提旅帥執鼙皆聽命於軍將也裨將聽命於中軍中軍主謀卒兩伍節制於大司馬大司馬主坐作進退疾徐疏數之節案黃謂大司馬別自有鐸鐲鐃此司馬振鐸當為大司馬其說是也凡軍將及王侯六卿車皆金鼓兼有故國語吳語說吳王親鳴丁𡩬振鐸左宣四年傳亦載伯棼射楚王車及丁𡩬丁𡩬即鐲也但後文之羣司馬振鐸羣司馬與秋官小司寇之羣士文例正同彼羣士為鄉士遂士等不關大司寇明此羣司馬亦不上關大司馬以正貳𣝣尊不當與屬官同以羣晐之也葢凡金鼓等皆長帥令而屬官裨將應之此雲司馬自為大司馬以見發令之倡自上後雲羣司馬則為兩司馬以見應和之徧於下此經前後立文不同實互相備也襍記諸侯正柩於廟雲司馬執鐸左八人右八人彼葢兩司馬與雲振鐸以作眾者亦謂金鐸也鼓人云以金鐸通鼓振以通鼓亦所以作士眾之氣左僖二十二年傳雲金鼓以聲氣是也雲作起也者胥注同初聽誓時車徒皆坐今聞鼓鐸坐者則皆作起也雲既起鼓人擊鼓以行之者車徒皆作立而未行俟擊鼓乃行此鼓者即軍將等與前鼓人為地官鼓人異鄭釋前鼓人為軍將等故以此鼓行亦冡上為文失之雲伍長鳴鐸以節之者賈疏雲上文雲公司馬執鐲鼓人職雲金鐲節鼓故云伍長鳴鐲以節之也雲伍長一曰公司馬者見上文鄭言此者以經不云何官鳴鐲明冡上司馬振鐸為文以伍長亦得稱司馬也雲及表自後表前至第二表也者從後表前行五十步至第二表也雲三鼓者鼓人也者與前初令鼓時三鼓同鄭意亦中軍之將師帥旅帥也今案亦地官鼓人鄭司農雲摝讀如弄者段玉裁雲此擬其音也釋文雲摝音鹿李扶表反盧文弨雲李音必所見本或從麃然二字皆不見說文案李軌本葢當如盧說然摝字以六書之例求之當從手鹿聲鹿弄一聲之轉李音為㩠則與二鄭讀皆不合葢傳寫之誤雲玄謂如涿鹿之鹿者後鄭以摝從鹿得聲故不從先鄭讀賈疏雲謂從史記黃帝與蚩尤戰於涿鹿之鹿直取音同不從義也此是鹿鹿然作聲也雲掩上振之為摝也者賈疏雲以手在上向下掩而執之案依鄭賈說則上雲振鐸不掩上執之矣然振之與摝異同之義未聞其審雲摝者止行息氣也者以行時三鼓振鐸同為作氣此摝鐸即弊旗徒皆坐明為止行息氣司馬法嚴位篇雲譟鼓而進則以鐸止之管子兵法篇雲金所以坐也此摝鐸亦所以令車徒止坐也引司馬法曰鼓聲不過閶鼙聲不過闒鐸聲不過琅者證鼓鼙鐸三者之聲各有高下之差故振鐸與摝鐸聲異也今司馬法佚此文案閶闒亦作鼞䶀說文鼓部雲鼞鼓聲也引詩曰擊鼓其鼞又雲䶀鼓聲也段玉裁雲音義曰閶吐剛反闒吐獵反然則閶闒即鼞䶀也投壺音義曰□鄭呼為鼓其聲高其音鏜鏜然○鄭呼為鼙也其聲下其音榻榻然是則鏜榻亦即鼞䶀也史記上林賦鏗鏘鏜䶀漢書文選作闛鞈郭璞曰闛鞈鼓音也此渾言之耳鼙亦鼓也淮南兵略訓若聲之與響若鏜之與鞈高注鏜鞈鼓鼙聲此謂鏜鼓聲鞈聲也〉

又三鼓，振鐸，作旗，車徒皆作。鼓進，鳴鐲，車驟徒趨，及表乃止，坐作如初。
〈趨者，赴敵尚疾之漸也。《春秋傳》曰：「先人有奪人之心。」及表，自第二前至第三。〉
●疏〈又三鼓振鐸作旗車徒皆作者此與前自後表至第二表同雲車驟徒趨者說文馬部雲驟馬疾步也樂師注云趨疾於步前雲車徒皆行此雲車驟徒趨疾於行也[1]〉
〈注云趨者赴敵尚疾之漸也者釋名釋姿容雲兩腳進曰行疾行曰趨趨赴也赴所期也前自後表至第二表徒行此雲徒趨趨疾於行亦象戰陳疾行赴敵下雲徒走尤疾故此雲尚疾之漸也引春秋傳者賈疏雲昭二十一年左傳冬十月華登以吳師救華氏宋廚人濮曰軍志有之先人有奪人之心注云戰氣未定故也後人有待其衰注云待敵之衰乃攻是其事也案賈所引左傳注亦賈服義此注引彼文者證赴敵尚疾即取先人奪人之意雲及表自第二前至第三者前已至第二表此又進及表明更前行百步至第三表也〉

乃鼓，車馳徒走，及表乃止。
〈及表，自第三前至前表。〉
●疏〈乃鼓車馳徒走者此亦與前自後表至第二表同說文馬部雲馳大驅也釋名釋姿容雲疾趨曰走走奏也促有所奏至也左宣十二年晉楚戰於邲傳雲車馳卒奔乘晉軍奔走義同前自二表至第三表車驟徒趨此馳疾於驟走疾於趨象與敵近尤尚疾也前振旅雲教疾徐之節即此尉繚子兵教上篇雲既陳去表百步而決百步而趨百步而騖與此略同[1]〉
〈注云及表自第三前至前表者前已至第三表此又進及表明更前行百步至最前第四表〉

鼓戒三闋，車三發，徒三刺。
〈鼓戒，戒攻敵。鼓壹闋，車壹轉，徒壹刺，三而止，象服敵。〉
●疏〈鼓戒三闋者此既及最南第四表遂象與敵接習合戰之事大射儀注云闋止也謂三戒三止[1]〉
〈注云鼓戒戒攻敵者大僕注云戒鼓擊鼓以警眾也此鼓戒象警眾攻敵同尉繚子兵教篇雲一步一鼓步鼓也十步一鼓趨鼓也音不絕警鼓也戒警義同此鼓戒葢亦音不絕也若然上文鼓行當步鼓鼓進當趨鼓與雲鼓壹闋車壹慱徒壹刺三而止象服敵者通典軍禮引壹並作一阮元雲注中不當用古字諸本作壹非疏中皆作一黃丕烈校同江永雲車三發舊以車轉為發恐不然車既及表乃止矣又三轉胡為葢車上主射者三發矢以象克數耳發刺皆三者戰車有三人斃其左右御也案江說是也蔣載康說同墨子迎敵祠篇說誓廟之禮雲射參發告勝與此三發義正同徒壹刺者所謂一伐書牧誓雲不愆於四伐五伐六伐七伐乃止齊焉詩周頌孔疏引鄭書注云伐謂擊刺也一擊一刺曰一伐是也〉

乃鼓退，鳴鐃且卻，及表乃止，坐作如初。
〈鐃所以止鼓。軍退，卒長鳴鐃以和眾，鼓人為止之也。退，自前表至後表。鼓鐸則同，習戰之禮，出入一也；異者，廢鐲而鳴鐃。〉
●疏〈乃鼓退鳴鐃且卻及表乃止者賈疏雲謂至南表軍吏及士卒回身向北更從南為始也此鳴鐃且卻據初至南表退軍之時象在軍軍退亦鳴鐃是以左氏哀公傳艾陵之戰陳子云吾聞鼓不聞金亦是鳴鐃退軍法及其向北即更為習戰之事故云及表乃止坐作如初江永雲鼓退鳴鐃疑鼓退音節與鼓進不同葢鐃聲不能及遠欲退軍必將帥擊退鼓而後卒長皆鳴鐃否則卒長不能自主退案江說是也司馬法嚴位篇雲奏鼓輕舒鼓重疑即鼓進鼓退之異廣雅釋言云卻退也此退時行止坐作之節與進時同亦當鼓退鳴鐃車徒皆卻向北行由前表至第三表乃止三鼓摝鐸羣吏弊旗車徒皆坐又三鼓振鐸作旗車徒皆作鼓退鳴鐃車驟徒趨及第二表乃止坐作如初乃鼓車馳徒走及後表乃止[1]〉
〈注云鐃所以止鼓者賈疏雲鼓人職雲金鐃止鼓是也雲軍退卒長鳴鐃以和眾者以釋文作㠯案經注以字皆作以不作㠯釋文葢後人所改前振旅雲卒長執鐃鼓人注以鐲為鉦詩小雅采芑篇鉦人伐鼓彼箋雲鉦也鼓也各有人焉言鉦人伐鼓互言爾然則鉦人疑即卒長矣以象退軍恐眾志𦮃亂故云和眾明與進軍時作眾異也雲鼓人為止之也者謂聞鐲則暫止不鼓也�及表以後坐作之時仍有鼓雲退自前表至後表者前進時自後表進至前表為三節此退時則自前表卻至後表亦為三節也雲鼓鐸則同者葢亦鼓人三鼓軍吏鼓退兩司馬振鐸摝鐸與前自後表至前表同雲習戰之禮出入一也者據公羊莊八年傳雲出曰祠兵入曰振旅其禮一也案出謂進入謂退也凡習戰之禮雖退亦當整軍以備掩襲故行止坐作之節一與進同雲異者廢鐲而鳴鐃者賈疏雲前向南時雲鼓行鳴鐲此北向不言鳴鐲而言鼓退鳴鐃以其雖習戰出入一猶象退軍故鳴鐃也〉

遂以狩田，以旌為左右和之門，羣吏各帥其車徒以敘和出，左右陳車徒，有司平之。旗居卒閒以分地，前後有屯百步，有司巡其前後。險野，人為主；易野，車為主。
〈冬田為狩，言守取之，無所擇也。軍門曰和，今謂之壘門，立兩旌以為之。敘和出，用次第出和門也。左右，或出而左，或出而右。有司平之，鄉師居門，正其出入之行列也。旗，軍吏所載。分地，調其部曲疏數。前後有屯百，步車徙異羣相去之數也。車徒畢出和門，鄉師又巡其行陳。鄭司農云：「險野人為主，人居前；易野車為主，車居前。」〉
●疏〈遂以狩田者冬大田之法也月令注云凡田之禮唯狩最備故此經四時田法亦唯狩最詳賈疏雲此一節揔論教戰訖入防田獵之事雲以旌為左右和之門者謂於前教戰之頃內別為軍舍使全軍盡舍其中乃樹旌為門分別左右出門而屯也賈疏雲六軍分三軍各處東西為左右各為一門雲羣吏各帥其車徒以敍和出者賈疏雲以教戰處內故以田處出江永雲羣吏各帥其車徒以敍和出象士卒之出軍門亦欲試御者過君表之法也雲左右陳車徒者以六軍分列左右每廂又各自以車徒分列為陳也江永雲未習戰以前陳徒如戰之陳此車徒同羣車以率徒徒以衞車擬戰時之陳也既習戰以後車徒遂分列也將田時車徒所以必分者逐獸不必以徒衞車山澤閒車徒又不可錯雜故須分隊而進是以先異之也雲旗居卒閒以分地者居唐石經誤作車今從宋本嘉靖本賈疏雲軍吏各領己之士卒執旗以表之故旗居卒閒也吳廷華雲卒百人卒長統之旗居卒閒則一卒長一旗以分部也江永雲旗居卒閒以分地車徒皆如是徒一廂百人樹一旗則事一廂亦容兩偏之地而樹一旗也司馬法車十五乘為偏兩偏為卒車徒各有卒疏謂軍吏各領己之士卒執旗以表之非卒閒之義也案吳江說是也國語吳語雲陳士卒百人以為徹行百行行頭皆官師建肥胡十行一嬖大夫建旌十旌一將軍載常為萬人以為方陳彼軍制雖與此經不同而百人為徹行即一卒之陳也行頭建肥胡十行建旌十旌載常與此以旗為表之法亦略同雲前後有屯百步者謂每廂又以車徒分列前後二屯每屯葢各占地百步南北東西自相去亦各百步也[1]〉
〈注云冬田為狩者說文犬部雲狩犬田也爾雅釋天雲冬獵為狩隱五年左傳桓四年公羊穀梁傳義並同大戴禮記夏小正雲十有一月王狩狩者言王之時田冬獵為狩雲言守取之無所擇也者左傳隱五年傳杜注云狩圍守也冬物畢成獲則取之無所擇也詩鄭風叔于田孔疏引李巡雲圍守取之無所擇也爾雅郭注及穀梁桓四年范注國語周語韋注義並略同管子五行篇雲壬子水御令民出獵禽獸不釋巨少而殺所以貴天地之所閉藏也釋擇字通亦說冬狩之事說苑脩文篇雲狩者守留之又雲春蒐者不殺小麛及孕重者冬狩皆取之左傳隱五年孔疏引白虎通義雲冬謂之狩何守地而取之也公羊桓四年何注云狩猶獸也冬時禽獸長大遭獸可取此釋狩義小異而與取無所擇之義亦同雲軍門曰和者戰國策齊策雲秦攻齊威王使章子將而應之與秦交和而舍孫子軍爭篇雲將受命於君合軍聚眾交和而舍曹注云軍門為和門兩軍相對為交和國語吳語雲遷軍接龢龢和字同惠士奇雲戰國策燕策齊韓魏其攻燕燕請救於楚楚使景陽將而救之三國懼乃罷兵魏軍其西齊軍其東楚軍欲還不可得也景陽乃開西和門通使於魏齊師怪之以為燕楚與魏謀之乃引兵而去楚師乃還是軍門有東西和也韓非子外儲說左曰李悝警其兩和曰敵人且至如是再三而敵不至兩和懈怠不信秦襲之幾奪其軍一曰悝與秦人戰謂左和曰速上右和已上矣又馳而至右和曰左和已上矣左右和皆爭上是軍壘有左右和也和者壁壘之名因於其壘立旌門是為左右和之門唐開元禮仲冬講武四出為和門建旗為之如其方色是軍之四面皆有和門矣詒讓案依上注云天子六軍三三而居一偏葢偏為一門左偏東出為一和門右偏西出為一和門故有左右和左右和即東西和也然則偏止一和門即軍之正門文選東京賦敍和樹表薛注云軍之正門為和是也唐禮為四出和既不分偏又增南北二門恐非古制詩小雅車攻孔疏謂門葢南開並為二門亦肊說不足據雲今謂之壘門者舉漢法為況量人注云軍壁曰壘漢書百官表雲中壘校尉掌北軍壘門文選潘岳西征賦雲距華葢於壘和史記酈商傳擊黥布攻其前拒索隱引徐廣雲一作和和軍門也則漢時軍壘亦稱和矣雲立兩旌以為之者每和各立兩旌為之掌舍為帷宮設旌門注云樹旌以表門此兩和通包六軍則必不為帷宮而門制則略同國語齊語執枹鼓立於軍門韋注云軍門立斿為軍門若今牙門矣旌斿字同孫子軍爭篇曹注亦云左右為旗門墨子號令篇雲吏卒民下效寇徵職和旌者斷葢樹旌為和門因謂其旌為和旌矣賈疏雲昭八年穀梁傳雲秋蒐於紅正也又雲刈蘭以為防置旜以為轅門以葛覆質以為槷注云質椹也槷門中臬又雲流旁握御轚者不得入注流旁握謂車兩轊頭各去門邊宰握握四寸也又車攻詩傳雲大艾草以為防或舍其中褐纏旃以為門裘纏質以為褹閒容握驅而入轚則不得入左者之左右者之右然後焚而射焉又雲古者戰不出頃田不出防是其事也案賈據穀梁毛詩說證此旌門亦用旜是也詩小雅車攻孔疏說同攷四時大田王在軍則旌門當即建大常而注析羽王若不親行則當建軍吏之大旗二者皆為通帛之旜故穀梁毛詩說皆謂以旜為門葢旜旌並五旗之通制也至穀梁說旌門又兼為轅門之制則與此經小異御覽資產部又引韓詩內傳謂天子親射禽於旌門經亦無其事恐未足據也雲敍和出用次第出和門也者敍注例當作序各本並誤說文攴部雲敍次第也謂以先後次第出之不得躐次也雲左右或出而左或出而右者謂出和門而分趨左右故曲禮雲左右有局各司其局亦即毛詩車攻傳所謂左者之左右者之右也雲有司平之鄉師居門正其出入之行列也者賈疏雲按鄉師職雲巡其前後之屯而鐵其犯命者斷其爭禽之訟故知此經雲有司皆是鄉師也曾釗雲注義未盡遂師職雲田獵平野民若然則有司統鄉師遂師而言葢鄉師平其鄉之車徒遂師平其遂之車徒也雲旗軍吏所載者上文雲軍吏載旗是也雲分地調其部曲疏數者軍吏各有分地以均調其部曲屯集之疏數也雲前後有屯百步車徒異羣相去之數也者此即鄉師注云前後屯軍徒異部也賈疏雲出軍之時一車甲士三人步卒七十二人車徒同羣今在軍行列之時則車徒異羣故車人有異也案賈說非也大田雖羨卒竭作然此列陳自是正軍當依軍法二十五人為兩一車甲士三人卒二十五人與調發之法不同又諦審鄭意似以左右各陳三軍前後屯雖車徒異部而百步二屯不足以容三軍故以百步為兩屯相去之空地則一屯不止百步也江永則謂即前後屯之地以經文推校義似可通竊疑此列陳之地葢方三百步於北方正中百步為軍舍建旌為兩和門左右三百步則於南北各以百步為屯於中留百步為空地是四屯占地各百步其中南北東西自相距亦各百步於經注之義皆無迕矣至每屯百步足容陳車徒者今以左右各三軍計之為車千五百乘卒三萬七千五百人車一兩約占地二丈百步六十丈陳車三十乘每行適符車一卒之數橫列每兩約占地丈二尺為二步百步得五十行從橫相乘適容一千五百乘也至車雖自為屯亦非空設必有御及左右但三人不能成伍當更有持輪二人葢車配五人也是陳車之屯兼有徒七千五百人以減三軍之卒存三萬人百步之屯步約容一人每行百人亦適符一卒之數橫列每步約容三人百步得三百行從橫相乘亦適容三萬人也此雖無文可證而通計步數與車徒之數似皆相合姑附記之以備一義雲車徒畢出和門鄉師又巡其行陳者即據鄉師職文前出和門時鄉師正其行列既畢出則又巡行視其行陳察其整否也鄭司農雲險野人為主人居前易野車為主車居前者明險野人為主亦有車但以徒居車前易野車為主亦有徒但以車居人前也六韜均兵篇雲易戰之法一車當步卒八十人八十人當一車險戰之法一車當步卒四十人四十人當一車彼易戰險戰之法亦與此經義合依先鄭說則險野主人易野主車不過列陳車徒前後分佈不同於車徒多少之數無與也〉

既陳，乃設驅逆之車，有司表貉於陳前。
〈驅，驅出禽獸使趨田者也。逆，逆要不得令走。設此車者，田僕也。〉
●疏〈既陳者即上文陳車徒事訖也雲乃設驅逆之車者此為驅禽獸之車與前後屯所陳三軍之車異故陳訖命田僕別設之也雲有司表貉於陳前者有司亦謂肆師甸祝之屬賈疏雲設車訖即為表貉之祭於陳前也[1]〉
〈注云驅驅出禽獸使趨田者也者田僕注云驅驅禽使前趨獲案謂禽獸奔逸在圍外者乘此車驅之使趨所圍厲禁之中也雲逆逆要不得令走者田僕注云逆衙還之使不出圍爾雅釋言云逆迎也謂禽獸已在厲禁內者則迎而要之令不得走出圍外也或驅或逆皆乘此車故謂之驅逆之車惠士奇雲驅逆之車車僕職所謂輕車之萃即此一名輶車駟驖詩曰輶車鸞鑣毛傳輶輕也麼雲輕車驅逆之車也車驅而犬獲則知驅逆之車並有田犬以從禽矣雲設此車者田僕也者據田僕職文葢大司馬命田僕設車山虞澤虞乘而驅之故詩召南騶虞篇壹發五豝毛傳雲虞人翼五豝以待公之發賈子禮篇亦云虞人翼五豝以待一發所以優中也騶虞孔疏雲易曰王用三驅失前禽也故知田獵有使人驅禽之義知虞人驅之者以田獵則虞人庂事田僕雲設驅逆之車則僕人設車虞人乘之以驅禽也惠士奇雲田僕設之校之帥之〉

中軍以鼙令鼓，鼓人皆三鼓，羣司馬振鐸，車徒皆作。遂鼓行，徒銜枚而進。大獸公之，小禽私之，獲者取左耳。
〈羣司馬，謂兩司馬也。枚如箸，銜之，有繣結項中。軍法止語，為相疑惑也。進，行也。鄭司農云：「大獸公之，輸之於公；小禽私之，以自畀也。《詩》云：『言私其豵，獻肩於公。』一歲為豵，二歲為豝，三歲為特，四歲為肩，五歲為愼。此明其獻大者於公，自取其小者。」玄謂愼讀為麎，《爾雅》曰：「豕生三曰豵，豕牝曰豝，糜牝曰麎。」獲，得也。得禽獸者取左耳，當以計功。〉
●疏〈中軍以鼙令鼓者賈疏雲此令鼓之事與上文教戰時大同惟徒銜枚為異[1]〉
〈注云羣司馬謂兩司馬也者與前司馬振鐸注義同但前大閱司馬振鐸者司馬為大司馬此羣司馬振鐸則為兩司馬實則兩次振鐸皆大司馬先振而兩司等應之經各一舉一耑亦互相備也詳前疏雲枚如箸銜之有繣結項中者秋官敍官注云枚狀如箸橫銜之為繣結於項與此注義同賈疏雲雖無正文以意言之繣即兩頭繫也既有兩繫明於項後中央結之漢書高帝紀顏注云銜枚者止言語讙囂欲令敵人不知其來也周官有銜枚氏枚狀如箸橫銜之繣絜於項繣者結礙也絜繞也葢為結紐而繞項也案顏說葢本秋官敍官注義段玉裁雲顏注勝於賈說𢾝繣漢魏人皆以戾釋之結礙是戾意葢此物兩耑必稍為鉏鋙而後繫組不脫毛詩東山音義亦引繣絜於項中案段說是也詩釋文所引亦秋官注文然則此注結亦當為絜今本作結者葢後人所改毛詩豳風東山傳雲枚微也胡承珙雲枚微者葢訓棭為徽也說文無繣字攴部𢾝戾也玉篇繣乖戾也合言之則為𢾝㦎廣雅釋訓𢾝㦎乖剌也又作緯繣離騷忽緯繣其難遷王注緯繣乖戾也又作徽嫿馬融廣成頌徽嫿霍奕別騖分奔是則銜枚於口組繫兩頭分紐於項有違戾結礙之意雲軍法止語為相疑惑也者秋官敍官注云銜枚止言語囂讙也在軍恐言語相疑惑故令銜枚以止之雲進行也者輪人注同說文辵部雲進登也引申之凡前行並曰進廣雅釋詁亦云進行也鄭司農雲大獸公之輸之於公小禽私之以自畀也者���鄭注云公之��之於虞中即所謂輸之公也葢王取三十其餘則射於澤宮而頒之獲者不得擅取也自畀則獲者自取之小禽不獻於虞中穀梁昭八年傳及詩小雅車攻毛傳並雲��禽不獻是也引詩云言私其豵獻肩於公者豳風七月文彼文肩作豜字通前蒐田章後鄭注引亦作肩毛傳亦依此經為釋雲一歲為豵二歲為豝三歲為特四歲為肩五歲為愼者此釋毛詩義也釋文雲豝本亦作巴案巴即豝之借字詩毛傳雲豕一歲曰豵三歲曰豜齊風還傳雲獸三歲曰肩魏風伐檀傳又雲獸三歲曰特此並以豵特肩為豕生歲多寡之名而說各小異說文豕部雲豵生六月豚一曰一歲豵尚叢聚也豝牝豕也一曰二熊相把拏也豜三歲豕肩相及者說與毛略同但許似據家豕言之毛鄭則指庖人六獸之田豕或家家田豕通得此稱矣廣雅釋獸雲獸一歲為豵二歲為豝三歲為肩四歲為特此亦繫獸言之而肩特文又互異葢亦別有所據愼無攷雲此明其獻大者於公自取其小者者亦釋詩義明豵一歲為小肩四歲為大也詩小雅言日亦云發彼小豝然則獸二歲以下皆為小三歲以上皆為大與雲玄謂愼讀為麎者段玉裁雲鎭麎聲類略同大鄭說別有所本後鄭以爾雅正之引爾雅曰豕生三曰豵豕牝曰豝者破先鄭說也豵葉鈔本釋文作猣雲本亦作豵案釋獸雲豕生三豵二師一特牝豝郭注云豬生子常多故別其小者之名又擇畜雲犬生三猣二師一玂盧文弨引宋本釋文作三猣無曰字與彼文同但猣為犬生三之名豕子無此名陸所據本誤騶虞孔疏雲鄭志張逸問豕生三曰豵不知母豕也豚也荅曰豚也過三以往猶謂之豵以自三以上更無名也故知過三亦為豵雲麋牝曰麎者破先鄭五歲為愼之說也釋獸雲麋牡麔牝麎即鄭所據也依鄭此說則豵豝特肩�並不為豕生歲多寡之名肩鄭此注無說賈疏及詩騶虞疏並據釋獸雲麕絕有力豜鹿絕有力𪊑為釋鄭意或然也雲獲得也者小爾雅廣言文說文犬部雲獲獵所獲也雲得禽獸者取左耳當以計功者即山虞所謂珥也計功者聚而校計其所獲之多少取左耳詳獸人及山虞疏〉

及所弊，鼓皆駴，車徒皆譟。
〈鄭司農云：「及所弊，至所弊之處。」玄謂至所弊之處，田所當於止也。天子諸侯蒐狩有常，至其常處，吏士鼓譟，象攻敵剋勝而喜也。疾雷擊鼓曰駴。譟，讙也。《書》曰「前師乃鼓䵾譟」，亦謂喜也。〉
●疏〈及所弊者賈疏雲冬徒弊止之處謂百姓獵止[1]〉
〈注鄭司農雲及所弊至所弊之處者廣雅釋詁雲及至也至田弊之處雲玄謂至所弊之處田所當於止也者申先鄭義田有畍限至其所則止弊訓止詳前疏雲天子諸侯蒐狩有常者據穀梁傳雲過防弗逐毛詩傳雲田不出防並諸侯以上法若然依鄭說則大夫以下田無常處也雲至其常處吏士鼓譟象攻敵剋勝而喜也者田以習兵故弊止之時亦鼓譟象軍攻敵剋勝而喜也雲疾雷擊鼓曰駴者釋文雲駴本亦作駭段玉裁雲謂擊鼓聲如疾雷響而促雷亦音盧對切或作攂作𢺢丁晏雲文選西京賦駴雷鼓李注引周禮鼓皆駭鄭曰雷擊鼓曰駭駭與駴同詒讓案李所據葢與陸所見或本同說文馬部雲駭驚也無駴字駴即駭之俗大僕戒鼓注云故書戒為駭是故書有駭字釋文或本近是但大僕故書以駭為戒而此經上文雲鼓戒此又雲鼓皆駴兩文不同穀梁莊二十五年傳雲既戒鼓而駭眾明駭戒義微異葢鼓戒者唯音不絕而鼓駴則聲彌高而節彌促方與䵾譟相應故鄭以疾雷為釋耳雲譟讙也者國語鄭語韋注云譟讙呼也一切經音義引聲類雲譟羣呼煩擾也引書曰前師乃鼓譟者賈疏雲書傳文彼說武王伐紂時事案御覽人事部引尚書大傳雲惟丙午王逮師師乃鼓譟師乃慆前歌後舞即賈所據也然鄭雲書曰則自據書太誓文詩大雅大明孔疏引太誓曰師乃鼓譟前歌後舞格於上天下地咸曰孜孜無怠葢漢時今文書及鄭所注古文書皆有太誓此注所述即出於彼不必據伏傳也諸書引太誓及伏傳皆無䵾字者葢文有省節楚辭天問王注云言武王三軍人人樂戰並前歌後舞鳧藻讙呼王說正本太誓而䵾譟又作鳧藻後漢書杜詩劉陶傳同䵾字亦作拊文選馬融長笛賦雲拊譟踴躍隷釋魏大饗碑雲士有拊譟之讙䵾鳧拊並聲近字通王鳴盛雲䵾說文無此字疑當為拊拊亦擊耳師心喜說或有鼓或有拊而讙譟案王說是也雲亦謂喜也者釋大誓雲鼓譟亦即攻敵剋勝而喜也〉

徒乃弊，致禽饁獸於郊，入獻禽以享烝。
〈徒乃弊，徒止也。冬田主用眾，物多，眾得取也。致禽饁獸於郊，聚所獲禽，因以祭四方神於郊。《月令》「季秋，天子既田，命主祠祭禽四方」是也。入又以禽祭宗廟。〉
●疏〈致禽饁獸於郊者賈疏雲亦謂因田過郊之神位而饋之[1]〉
〈注云徒乃弊徒止也者亦訓弊為止謂以徒止為田止之節也雲冬田主用眾物多眾得取也者冬時萬物成就眾多故曰主用眾使眾人皆得取也雲致禽饁獸於郊聚所獲禽因以祭四方神於郊者於亦當作於小宗伯及甸祝注義同饁獸於郊謂以獸獻於四郊羣神之兆言非正祭也詳小宗伯疏雲月令季秋天子既田命主祠祭禽四方是也者月令季秋令雲天子乃厲飾執弓挾矢以獵命主祠祭禽於四方鄭彼注云以所獲禽祀四方之神也司馬職曰羅弊致禽以祀方賈疏雲證彼祭禽於四郊與此饁獸於郊為一物其實彼一�以為是仲秋祭禽以祀祊為一也詒讓案月令此文即前秋獼祭祊之事彼注不誤此引以證饁獸於郊事不相當非也月令孔疏據此注謂秋冬之田皆祭四方亦誤雲入又以禽祭宗廟者凡冬祭宗廟通謂之烝此亦因田獵而獻禽非正祭也當用薦禮詳前疏〉

及師，大合軍，以行禁令，以救無辜，伐有罪。
〈師，所謂王巡守若會同，司馬起師合軍以從，所以威天下、行其政也。不言大者，未有敵，不尚武。〉
●疏〈及師大合軍者此平時因事起師從王之事與上師田異也雲以救無辜伐有罪者罪經例用古字當作辠石經及各本並誤詳甸師疏王巡守會同不定有征伐之事但所至之國或無辜被侵有罪不服則亦以六師救之伐之不必別徵發也[1]〉
〈注云師所謂王巡守若會同司馬起師合軍以從所以威天下行其政也者謂王十二歲巡守殷國及時見曰會殷見曰同凡兵車之會大司馬並起師合軍以從王也巡守會同詳小宗伯大行人職詩周頌時邁孔疏雲大司馬上雲及師下雲若大師則二者之師不同也大師言釁主及軍器是征伐實事則上雲及師非征伐也明大師為征伐及師為巡守言大合軍猶大司樂言大合樂大合樂者徧作六代之樂則知大合軍者亦六軍皆行也而雜問志雲天子巡守禮無大軍之文者鄭意巡守必有六軍但禮無正文故云無六軍之文耳天子海內之主安不忘危且雲救無辜伐有罪安得無六軍也惠士奇雲大行人時會以發四方之禁殷同以施天下之政時會者諸侯有不順服王將討之乃為壇以合諸侯而發禁焉殷同者十二歲王不巡守六服盡來朝王亦為壇合諸侯而命其政政與禁謂九法九伐所以平邦國正邦國而大合軍以行其禁令者也詩曰周王於邁六師及之巡守有六軍見於此矣雲不言大者未有敵不尚武者賈疏雲以對下文雲若大師是出軍法〉

若大師，則掌其戒令，涖大卜，帥執事涖釁主及軍器。
〈大師，王出征伐也。涖，臨也。臨大卜，卜出兵吉凶也。《司馬法》曰：「上卜下謀，是謂參之。」主，謂遷廟之主及社主在軍者也。軍器，鼓鐸之屬。凡師既受甲，迎主於廟及社主，祝奉以從，殺牲以血塗主及軍器，皆神之。〉
●疏〈帥執事涖釁主及軍器者賈疏雲按小子職雲釁邦器及軍器彼官釁之而大司馬臨之[1]〉
〈注云大師王出征伐也者對上王巡守會同師從不言大及小司寇小師為王不自出之師明此大師為王自出征伐也大宗伯軍禮亦云大師之禮用眾也白虎通義誅伐篇雲王法天誅者天子自出者以為王者乃天之所立而欲謀危社稷故自出重天命也犯王法使方伯誅之雲涖臨也者天官世婦注同雲臨大卜卜出兵吉凶也者大卜雲國大師則貞龜是大師大卜貞龜大司馬涖卜也大卜疏謂大師大宗伯涖卜與此經違非也引司馬法曰上卜下謀是謂參之者今司馬法佚此文賈疏雲卜在廟又龜有神故云上卜謀人在下故云下謀君居其中故云參也雲主謂遷廟之主及社主在軍者也者小宗伯若大師則帥有司而立軍社奉主車注云王出軍必先有事於社及遷廟而以其主行社主曰軍社遷主曰主案廟主木主社主石主也詳彼疏雲軍器鼓鐸之屬者左定四年傳雲君以軍行祓社釁鼓彼雲祓社即此釁主釁鼓即此釁軍器之事也呂氏春秋愼大篇雲釁鼓旗甲兵藏之府庫是旗及甲兵皆軍器亦有釁此不言者文不具鐸鍾之類鍾有釁知鐸亦然也雲凡師既受甲迎主於廟及社主祝奉以從者左定四年傳文祝即大祝也詳小宗伯及大祝疏雲殺牲以血塗主及軍器皆神之者塗即釁也呂氏春秋愼大篇高注云殺牲祭以血塗之曰釁案龜人釁龜注亦云釁者殺牲以血之神之也釁主之牲於禮無文以珥社稷之禮例之葢當用犬羊釁軍器則以豭豚詳小子疏〉

及致，建大常，比軍眾，誅後至者。
〈比或作庀。鄭司農云：「致，謂聚眾也。庀，具也。」玄謂致，鄉師致民於司馬。比，校次之也。〉
●疏〈及致建大常者此猶大閱禮司馬建旗於後表之中羣吏以旗物鼓鐸鐲鐃各帥其民而致是也賈疏雲司馬用王大常者以上文大師王親御六軍故司馬用王之大常致眾若王不親則司馬自用大旗致之雲誅後至者者以大閱禮校之葢亦既致弊旗誅後至者史記周本紀及國語魯語韋注並引今文書大誓師尚父誓師雲後至者斬史記司馬穰苴傳雲軍法期而後至當斬即後至之刑也[1]〉
〈注云比或作庀者遂師注故書庀為比先鄭讀為庀此比或作庀並聲類相近字通葉鈔釋文庀作庇亦通詳遂師疏鄭司農雲致謂聚眾也者左哀四年傳致蔡於負函杜注云致之者會其眾也遂人凡治野以下劑致甿注云致猶會也廣雅釋詁雲會聚也雲庀具也者遂師先鄭注同賈疏雲先鄭從故書庀後鄭不從以為校次者凡物有數者皆須校次乃知具不故不從具也雲玄謂致鄉師致民於司馬者以六師還出於六鄉故鄉師先致其眾既至乃師而致之司馬鄉師職時田有致眾庶之法大師與大田致民事葢略同雲比校次之者宰夫注義同〉

及戰，巡陳，眡事而賞罰。
〈事，謂戰功也。〉
●疏〈及戰巡陳眡事而賞罰者賈疏雲司馬當戰對陳之時巡軍陳眡其戰功之事知其有功無功而行賞罰也[1]〉
〈注云事謂戰功也者若司勳雲戰功曰多是也〉

若師有功，則左執律，右秉鉞，以先愷樂獻於社。
〈功，勝也。律所以聽軍聲，鉞所以為將威也。先猶道也。兵樂曰愷。獻於社，獻功於社也。《司馬法》曰：「得意則愷樂，愷歌，示喜也。」鄭司農云：「故城濮之戰，《春秋傳》曰，振旅愷以入於晉。」〉
●疏〈若師有功者則左執律右秉鉞者爾雅釋詁雲秉執也以下並大師戰後還師之事[1]〉
〈注云功勝也者爾雅釋詁文雲律所以聽軍聲者賈疏雲大師職文彼初出軍時大師執聽至此剋勝司馬執之案詳大師疏雲鉞所以為將威也者伊耆氏注云將軍杖鉞說文戉部雲戉大斧也司馬法曰夏執玄戉殷執白戚周左杖黃戉右把白髦金部雲鉞車鑾聲也經通借鉞為戉御覽兵部引司馬法雲周左執黃鉞右執白旄所以示不進者審察斬殺之威也釋名釋兵雲戉豁也所向莫敢當前豁然破散也書牧誓雲王左杖黃鉞右秉白旄以麾偽孔傳雲黃鉞以黃金飾斧左手杖鉞示無事於誅右手把旄亦有事於殺案鉞所以誅斬故將秉之以示威此左執律右秉鉞與牧誓司馬法不同者凱旋之禮與在軍誓眾異也雲先猶道也者說文先部雲先前進也引申為前道之義郊特牲注云先謂倡道之也詩大雅緜傳雲相道前後曰先後雲兵樂曰愷者大司樂雲王師大獻則令奏愷樂注云愷樂獻功之樂以其軍禮所用故云兵樂也雲獻於社獻功於社也者於亦並當作於此獻克敵之功於大社也大司樂大獻注云大獻獻捷於祖與此經異者社祖皆得有獻法詳彼疏引司馬法曰得意則愷樂愷歌示喜也者司馬法天子之義篇文今本無愷歌二字後漢書馬融傳李注引司馬法亦有今本葢傳寫挩之彼文愷樂與此經同愷歌謂作樂時奏歌以紀武功之盛此引以為兵樂之證司馬法仁本篇又雲天下既平天子大愷亦謂此也愷歌亦見樂師職鄭司農雲故城濮之戰春秋傳曰振旅愷以入於晉者此左僖二十八年傳文引之者證師有功有愷樂之事亦詳大司樂疏〉

若師不功，則厭而奉主車。
〈鄭司農云：「厭謂厭冠，喪服也。軍敗則以喪禮，故秦伯之敗於殽也，《春秋傳》曰『秦伯素服郊次，鄉師而哭』。」玄謂厭，伏冠也。奉猶送也。送主歸於廟與社。〉
●疏〈若師不功者王引之雲不無也師不功言師無功也與上若師有功相對為文[1]〉
〈注鄭司農雲厭謂厭冠喪服也者據曲禮檀弓並有厭冠也雲軍敗則以喪禮者檀弓雲國亾大縣邑公卿大夫士皆厭冠哭於大廟三日君不舉注云軍敗失地以喪歸也孔叢子問軍禮雲軍敗天子素服哭於庫門之外三日大夫素服哭於社亦如之葢喪禮也此軍敗以喪禮之證雲故秦伯之敗於殽也春秋傳曰秦伯素服郊次鄉師而哭者僖三十三年夏四月晉人及姜戎敗秦師於殽左傳文杜注云郊次待之於郊先鄭引之證厭冠亦素服也賈疏雲按檀弓注厭冠喪冠其服未聞若然先鄭引秦伯素服者據在國向外哭此則從外向內不同故云其服未聞後鄭不破者已有檀弓注此從破可知案依賈說則先鄭義與後鄭不同檀弓雲軍有憂則素服哭於庫門之外注云憂謂為敵所敗也素服者縞冠也審後鄭及賈意葢謂在國聞師敗之服當縞冠與司服大烖素服同秦伯素服亦當依彼法與厭冠用布異縞冠素服所謂縞素淮南子人閒訓說魯君縞素而朝齊越絕書句踐敗於吳亦云衣服純素不袀不玄並軍敗之服也雲玄謂厭伏冠也者既夕記雲冠六升外縪纓條屬厭注云縪謂縫著於武也外之者外其餘也纓條屬者通屈一條纓為武垂下為纓屬之冠厭伏也曲禮雲苞屨扱衽厭冠不入公門注厭猶伏也喪冠厭伏賈疏雲按下曲禮雲厭冠不入公門彼差次當緦小功之冠以義言之五服之冠皆厭以其喪冠反吉冠吉冠於武上向內縫之喪冠於武下向上縫之以伏冠在武故得厭伏之名曲禮孔疏雲喪冠厭帖無耆彊案厭伏者謂冠梁低伏不隆起也孔雲無耆彊者耆與�同厭伏則冠梁弱不能榰柱賈謂喪冠外縫故得厭名未析至五服之冠並厭伏其冠布自斬衰六升至小功十二升以次遞增多寡互異此師不功厭冠之布依賈說則十二升也戰國策秦策呂氏春秋不屈篇說魏惠王軍敗布冠自拘亦即喪冠也雲奉猶送也者天府注同雲送主歸於廟與社者主即遷廟之主及社主故師還仍送主歸廟與社也凡廟主社主皆載以齊車詳小宗伯疏〉

王弔勞士庶子，則相。
〈師敗，王親弔士庶子之死者，勞其傷者；則相，王之禮。庶子，卿大夫之子從軍者，或謂之庶士。〉
●疏〈王弔勞士庶子則相者謂㝛衞士庶子從軍而死傷者王或親弔勞之以此官掌軍事故相其禮其平時弔勞恆禮當以禮官為相故大宗伯職王哭諸侯為上相則弔勞諸臣疑亦彼官相其禮非司馬所掌也凡弔士庶子禮葢並如士禮喪大記雲君於士既殯而往為之賜大斂焉是也互詳喪祝疏[1]〉
〈注云師敗王親弔士庶子之死者勞其傷者則相王之禮者鄭以此文冡上師不功故知是師敗王弔勞士庶子死傷者之事其實師有功歸如有死傷者王亦當有弔勞之典又大僕雲掌三公孤卿之弔勞小臣雲掌士大夫之弔勞注云王使往則王於諸臣容有不親往者此以軍事尤重故王必親往弔勞之也雲庶子卿大夫之子從軍者者賈疏雲案宮伯雲掌宮中士庶子注云士適子庶子其支庶與此注云庶子為卿大夫之子適庶俱兼則經中士為卿大夫士之身與宮伯注不同者彼宮正掌卿大夫士身宮伯別掌士庶子士庶子為適子支子明矣此惟一文雲弔勞士庶子不見別有弔勞卿大夫士身故分之鄭望經為注故不同也若然此注不雲士之子者以其卿大夫之適子為王與後與士同故親弔勞之士之子如眾人不得為王及後如士故不弔勞之也案鄭意或當如賈說然非經義也宮伯士庶子注以士為王宮諸吏之適子庶子其支庶二者分別釋之此注則雲庶子卿大夫之子不釋經士者葢以經之庶子通晐彼職士庶子明國子庂士即在庶子中故下文又雲或謂之庶士也又不及士之子葢文不具今通校全經凡總目士庶子者並為㝛衞羣子之稱無以士為卿大夫士者況司服王為三公孤卿大夫士咸有弔服葢諸臣弔勞自有恆典此師還弔勞士庶子則是殊恩特賜禮越恆科葢㝛衞羣子以貴游而初登仕籍其士亦不過一命而庶子則又未命班更在士下平時或不必有弔勞故經特箸之以示優異且弔勞常法詔相之事亦非大司馬所掌自無不見卿大夫士身之嫌鄭賈說並未允又經凡言士庶子者皆以已命未命為別不關適庶之異宮伯注義亦非塙詁也詳宮伯疏雲或謂之庶士者謂庶子亦得稱庶士也書大誥酒誥並有庶士偽孔傳並釋為眾士鄭或以彼為即指庶子與偽孔義異但鄭書注久佚其庶士義今無可攷未審此注果據書義否也〉

大役，與慮事屬其植，受其要，以待攷而賞誅。
〈大役，築城邑也。鄭司農云：「國有大役，大司馬與謀慮其事也。植，謂部曲將吏。故宋城，《春秋傳》曰『華元為植巡功』。屬謂聚會之也。要者，簿書也。考，謂考校其功。」玄謂慮事者，封人也。於有役，司馬與之。植，築城楨也。屬，賦丈尺與其用人數。〉
●疏〈大役與慮事屬其植受其要者大宗伯軍禮雲大役之禮任眾也是大役為軍禮之一故大司馬亦掌其事也賈疏雲屬謂屬聚徒役計其人數賦其丈尺以課其功也[1]〉
〈注云大役築城邑也者謂大起徒役有所功作知築城邑者以下文雲屬其植是土功之事也大宗伯大役注釋為築宮邑此注不雲宮者文不具其築作游觀苑囿及府庫次舍之等為小役非大司馬所掌鄭司農雲國有大役大司馬與謀慮其事也者爾雅釋詁雲慮謀也左傳宣十一年杜注云慮事無慮計功先鄭讀與為預又讀與慮事為句後鄭不從雲植謂部曲將吏者先鄭據左氏為說大役人徒眾多略依軍法部署故亦有將吏先鄭葢以植為部曲羣聚之名莊子田子方篇雲列士壞植散羣即其義也部曲羣聚謂之植因以為帥領將吏之稱周書大匡篇雲伍有植是也部曲詳鄉師疏雲故宋城春秋傳曰華元為植巡功者賈疏雲按宣二年左氏傳雲宋城華元為植巡功注云植將主也案賈所引疑賈服注義與先鄭注說同杜注亦同孔疏雲植謂將領主帥監作者也雲屬謂聚會之也者州長注云屬猶合也聚也左傳昭三十二年杜注云屬役謂屬聚丁役也聚會與合聚義同雲要者簿書也者鄉師雲大役既役則受州里之役要注云役要所遣民徒之數此要與彼義同小宰注云要會謂計最之簿書是要即簿書惠士奇雲左傳昭三十二年諸侯城成周屬役賦丈書以授帥書者要也雲考謂考校其功者說文攴部雲攷敂也引申為考校此經作攷注作考者亦經用古字注用今字之例詳大宰疏國語晉語雲考省不倦韋注云考校也謂比校其功役之善否雲玄謂慮事者封人也於有役司馬與之者後鄭讀與如字又讀與慮事屬其植為句謂司馬與慮事之封人同屬其植二官為聯事大史雲大祭祀與執事卜日此與慮事猶彼雲與執事也賈疏雲按宣十一年楚令尹蒍艾獵城沂使封人慮事以授司徒注云封人司徒之屬官是封人慮事司馬與在謀慮中也案賈所引左傳注與杜小異葢亦賈服佚義賈謂司馬與謀慮其事則仍是先鄭義既失其句讀又未達後鄭之恉趣疏矣江永雲後鄭說本左傳然此諸侯之制疑王朝大役慮事當是大司空鄉師雲攷司空之辟案江說亦通雲植築城楨也者此破先鄭說謂植為築城所樹版榦之材也淮南子覽冥訓高注云植材也爾雅釋詁雲楨榦也書費誓峙乃楨榦偽孔傳雲題曰楨旁曰榦孔疏雲楨謂當牆兩端者也榦謂在牆兩邊者也又引舍人云楨正也築牆所立兩木也榦所以當牆兩邊障土者左傳說楚城沂亦云平版榦杜注云榦楨也案楨榦皆植地之長杙所以持版者此注言榦不言楨者通言之榦亦得稱楨也黃以周雲植謂楨後鄭注是凡木之�立謂之植楨榦是也惠士奇雲左傳昭三十二年諸侯城成周及會城而栽宋仲幾不受功栽者植也呂飛鵬雲說文栽下雲築牆長版也春秋傳曰楚圍蔡里而栽左莊二十九年傳凡土功水昏正而栽杜注樹版榦而興作植義葢與栽同詒讓案左傳定元年城成周庚寅栽杜注云栽謂版築是栽與楨榦義亦通雲屬賦丈尺與其用人數者亦破先鄭說丈尺謂楨榦之度用人數亦即治植之人也賈疏雲按昭三十二年晉士彌牟營成周計丈數揣高卑度厚薄仞溝血又雲以令役於諸侯屬役賦丈尺宣十一年計慮用人功之數以此知屬謂賦丈尺與人數也案後鄭說葢隱據左傳與先鄭聚會之訓亦可互通賈引宣十一年云云非傳文葢亦賈服注義黃以周雲以左傳營成周事例之司徒屬役司空賦丈書以授帥授諸司馬也故曰屬其植受其要植為立楨屬司空事要為役簿屬司徒事司馬屬之受之其有不功者即以軍法治之〉

大會同，則帥士庶子而掌其政令。
〈帥，帥以從王。〉
●疏〈注云帥帥以從王者賈疏雲按諸子職雲若會同賓客作羣子從注云從從王是其事也〉

若大射，則合諸侯之六耦。
〈大射，王將祭，射於射宮，以選賢也。王射三侯，以諸侯為六耦。〉
●疏〈若大射則合諸侯之六耦者掌次注云耦俱升射者案合猶比也鄉射禮雲司射比三耦於堂西注云比選次其才相近者也大射儀亦以射人為司射比三耦彼畿外諸侯大射禮與天子異此王大射蓋以大司馬為司射故合諸侯之六耦也[1]〉
〈注云大射王將祭射於射宮以選賢也者於亦當作於司裘注義同將祭通郊廟大祭言之選賢以助祭也凡大射射宮在郊詳司裘諸子疏雲王射三侯以諸侯為六耦者賈疏雲司裘雲王大射則共虎侯熊侯豹侯是�此大射是將祭而射故用諸侯為六耦若賓射射人亦用六耦但不用諸侯當用卿大夫為之燕射三耦自然用卿大夫已下為之案詩大雅既醉孔疏引白虎通雲王者射以公為耦公即諸侯通五等言之非必上公也通典軍禮引崔靈恩雲若有二王後助祭則天子與其射之若時無則與諸侯共為耦也案崔說是也依大射儀射有三次第一次司射比三耦先射第二次司射請射於公命賓御於公遂比公卿大夫士為眾耦三耦與眾耦皆射第三次亦然此王大射蓋亦第一次司馬比諸侯之六耦第二次請射於王而命諸侯為賓者御於王遂比公卿大夫士為眾耦凡三耦六耦為正耦有定數眾耦則不必以諸侯又無常數亦不定六耦故詩小雅賓之初筵孔疏雲天子大射賓射但六耦之外亦當有眾耦射以正耦為主故禮定其尊卑之數其餘眾耦纔廁末而已金鶚雲諸侯大射以大夫為三耦大射儀司射選三耦告於君曰大夫與大夫是也大夫不足以士充之大射儀所謂士御於大夫也據此推之天子大射若諸侯不足當以大夫充之也天子大射公卿相與為耦王與賓為耦王為上射諸侯在六耦外者亦自相耦或與公卿為耦皆可推而知也賓射以諸侯為賓則不以諸侯為六耦當以羣臣為之燕射亦然吳廷華雲王燕射耦數無考據燕禮雲若射則大射正為司射如鄉射之禮則燕射與鄉射同三耦諸侯禮皆三耦燕射未嘗少於大射賓射也天子大射賓射皆六耦則燕射亦應六耦矣疏以為燕射三耦則以諸侯耦數例王謬矣案金吳說是也黃以周說同射人云王以六耦射三侯亦據大射言之賈以為賓射乃襲鄭說之誤詳彼疏〉

大祭祀、饗食，羞牲魚，授其祭。
〈牲魚，魚牲也。祭，謂屍賓所以祭也。鄭司農云：「大司馬主進魚牲。」〉
●疏〈大祭祀饗食羞牲魚者賈疏雲大祭祀謂天地宗廟其中小之祭祀亦為之矣饗食謂諸侯來朝上公三饗三食之等行之在廟故與大祭祀同皆羞進魚牲詒讓案羞牲魚者羞魚俎也大戴禮記禮三本篇荀子禮論篇竝雲大饗尚玄尊俎生魚楊注云大饗祫祭先王此大祭祀有牲魚也左襄三十七年傳宋人享趙文子司馬置折俎彼司馬為小臣然與饗食司馬進俎事足相比例又此官之屬有羊人故小宗伯雲毛六牲而頒之於五官使共奉之先鄭注云司馬主馬及羊案大祭祀饗食雖不用馬牲而羊則宜此官奉之經文不具也[1]〉
〈注云牲魚魚牲也者王引之雲膳夫六牲牛羊豕犬鴈魚故魚亦謂之牲昏義曰教成祭之牲用魚管子禁藏篇曰舉春祭塞久禱以魚為牲輕重己篇曰祭日犧牲以魚是也雲祭謂屍賓所以祭也者賈疏雲大祭祀授屍祭饗食授賓祭祭者魚之大臠即少牢下篇雲主人主婦屍侑各一魚加膴祭於其上膴謂魚之反覆者公食大夫亦云授賓祭故云祭謂屍賓所以祭若王祭則膳夫雲授王祭是也江永雲特牲少牢魚十有五正祭時屍以一魚振祭嚌之少牢儐屍加膴祭於其上賓長三獻時司士羞湆魚屍取膴祭祭之此言授其祭亦通正祭繹祭言之呂飛鵬雲此指大祭宗廟而言楚茨為賓為客傳雲繹而賓屍及賓客信南山詩云畀我屍賓屍與賓連文皆言祭祀賈疏引少牢下篇以證屍祭又引公食大夫禮以證賓祭失之矣少牢饋食禮雲上佐食舉屍一魚屍受振祭嚌之少牢下篇雲司士朼魚亦司士載屍俎五魚橫載之侑主人皆一魚亦橫載之皆加膴祭於其上注云刳魚時割其腹以為大臠也可用祭也此疏約舉其詞以為屍祭用魚之證而不知侑為賓中之賢者也少牢下篇雲議侑於賓注云擇賓之賢者可以侑屍是也又雲司士羞湆魚𦄲執俎以升屍取膴祭祭之是屍祭也大雲酌獻侑侑拜受三獻北面荅拜司馬羞湆魚一如屍禮可見屍取膴祭祭之侑亦當祭不言祭者省文也故後鄭兼屍賓以言祭也案呂謂祭祀亦有授賓祭足補賈義葢經雲大祭祀饗食祭祀授屍祭並授賓祭饗食則惟授賓祭無授屍祭之事注以屍賓祭為釋實兼二者而言賈呂兩義亦相兼乃備也又案公食大夫禮雲魚臘醬湆不祭又雲贊者取庶羞之大一以授賓賓受兼壹祭之是彼禮魚俎不祭唯庶羞魚膾有祭此葢唯食禮為然若大祭祀以少牢饋食禮證之魚俎當亦有祭不徒庶羞也饗禮無文疑當與祭禮同授祭即大祝九祭之共祭詳大祝疏鄭司農雲大司馬主進魚牲者江永雲夏官主二牲羊也魚也小子羞羊肆而大司馬尊官羞牲魚者豈禮欲其變與抑以魚為水產與陸產相埒而異之與宗伯不言羞雞牲者文不具〉

大喪，平士大夫。
〈鄭司農云：「平，一其服也。」玄謂平者，正其職與其位。〉
●疏〈大喪者宰夫注云大喪王后世子也雲平士大夫者此通公卿大夫士言之賈疏雲司馬之屬有司士主羣吏今王喪不得使司士故司馬平之[1]〉
〈注鄭司農雲平一其服也者書堯典偽孔傳雲平均也是平有均一之訓服謂衰及冠絰等先鄭義未晐故後鄭不從賈疏雲後鄭不從者小宗伯已懸衰冠故也雲玄謂平者正其職與其位者前注云平猶正也職謂其所掌職事位尊卑之位次大喪非常之變恐職有不舉及位次淆舛故大司馬主平正之〉

喪祭，奉詔馬牲。
〈王喪之以馬祭者，葢遣奠也。奉猶送也，送之至墓，告而藏之。〉
●疏〈喪祭奉詔馬牲者馬為牧人六牲之一蔡邕集月令荅問雲禮不以馬為牲與此經違非也惠士奇雲古有乘馬有食馬穆天子傳獻食馬三百是也食無馬牲自秦漢始[1]〉
〈注云王喪之以馬祭者葢遣奠也者謂大遣奠後包其牲體也賈疏雲鄭知喪祭是大遣奠者以其喪奠反虞卒哭祭之等無奉送詔告唯有大遣奠入壙之時有奉送之事故知喪祭是大遣奠耳詒讓案既夕禮說士大遣奠雲陳鼎五於門外注云士禮特牲三鼎盛葬奠加一等用少牢也依彼注推之則天子禮用大牢大遣奠加等用馬牲其他殷奠則並用大牢無馬牲故鄭此注偏舉遣奠為說賈既夕疏說遣奠亦云天子一大牢又加以馬牲九包包各九個是也禮例凡有屍謂之祭無屍謂之奠散文祭奠亦通稱故遣奠謂之喪祭量人云掌喪祭奠竁之俎實彼注亦云謂所句遣奠與庖人小宗伯喪祝喪祭為虞祔異也遣奠亦詳大史量人疏雲奉猶送也者詳前疏雲送之至墓告而藏之者大宰注云詔告也告謂告於柩藏之謂藏於棺㫄槨內也〉

周禮正義卷五十六終

