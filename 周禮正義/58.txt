
經文參閱周禮/夏官司馬，自〈司險〉至〈掌畜〉。
周禮正義卷五十八
瑞安孫詒讓學

司險掌九州之圖，以周知其山林川澤之阻，而達其道路。
〈周，猶徧也。達道路者，山林之阻則開鑿之，川澤之阻則橋梁之。〉
●疏〈掌九州之圖者即大司徒職所謂天下土地之圖此官掌案圖以攷其險要形劫及道路遠近雲九州者明司險達道路之事及要服而止九州以外不必徧及也九州詳職方氏疏雲以周知其山林川澤之阻而達其道路者說文𨸏部雲阻險也。國野險阻有守禁者及道�所適皆攷圖以知之管子地圓篇雲凡兵主者必先審知地圖轘轅之險濫車之水名山通谷經川陵陸丘阜之所在苴草林木蒲葦之所茂道里之遠近城郭之大小名邑廢邑困殖之地必盡知之地形之出入相錯者盡藏之然後可以行軍襲邑舉錯知先後不失地利此地圖之常也[1]〉
〈注云周猶徧也者司會注同雲達道路者山林之阻則開鑿之者賈疏雲謂若禹鑿龍門之類雲川澤之阻則橋梁之者說文木部雲梁水橋也合方氏注云津梁相湊不得陷絕是也賈疏雲謂若十月車梁成之類是也〉

設國之五溝五塗，而樹之林，以為阻固，皆有守禁，而達其道路。
〈五溝，遂、溝、洫、澮、川也。五塗，徑、畛、塗、道、路也。樹之林，作藩落也。〉
●疏〈設國之五溝五塗而樹之林以為阻固者說文言部雲設施陳也惠士奇雲管子度地篇曰水之出於山流於海曰經水水別為他水曰枝水山之溝一有水一無水者曰谷水水之出於溝流入大水及海者曰川水出地而不流者曰淵水此五水者因其利而注之因而阨之乃迂其道而遠之以勢行之是為司險所設之五溝其設之之法先具備水之器籠臿板築土車兩�藏於里中常以朔日出具閱之取完堅補弊久去苦惡而以冬少事之時令其徒以次積薪水㫄其積之也以事之已其作之也以事未起大為堤小為防地不生草者必為之囊夾水四道禾稼不傷歲埤增之樹以荊棘以固其地雜之以柏楊以備決水民得其饒是為流膏令其地之民守之往往而為界司險職所謂樹之林以為阻固其大略如此[1]〉
〈注云五溝遂溝洫澮川也五塗徑畛塗道路也者賈疏雲遂人云夫閒有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路是也此五溝五塗而言樹之林以為阻固皆有守禁則非遂人田閒五溝五塗但溝塗所作隨所須大小而為之皆準約田閒五溝五塗其溝上亦皆有道路以相湊故以五溝五塗而言之也案賈說未允爾雅釋水雲水注谷曰溝說文水部雲溝瀆也釋名釋水雲水注谷曰溝田閒之水亦曰溝溝構也縱橫相交搆也又釋道雲塗度也人所由得通度也是溝為注水之通名塗為行路之通名故五溝總稱溝五塗總稱塗也賈以此官主達道路而不掌治田故謂此五溝五塗非遂人田閒之溝塗蓋謂即匠人之梢溝及經塗環塗野塗等皆不為田設也但經明雲五溝五塗注即據遂人職為釋則不知賈所說竊謂此官所設溝塗自兼匠人遂人兩職而言凡田閒之溝塗其近野塗者此官亦兼守治之經雲五溝五塗固通大小經緯之言矣雲樹之林作藩落也者即因林木以為阻固掌固所謂樹渠也林亦即荊棘榆柳之屬於溝塗之㫄樹以為藩籬所以遮圉行人使不踰越也齊民要術有作圍籬法亦種酸棗柳榆等剶編為巴籬與管子度地篇所謂樹以荊棘上相穡著者正同互詳掌固疏〉

國有故，則藩塞阻路而止行者，以其屬守之，唯有節者達之。
〈有故，喪災及兵也。閉絕要害之道，備姦寇也。〉
●疏〈國有故則藩塞阻路而止行者者藩亦謂作藩落以遮遏行人也說文㠭部雲𡫳窒也土部雲塞隔也此塞即𡫳之叚字阻路即上山林川澤之阻及五塗之路其通達者國有故並藩塞之雲以其屬守之者賈疏雲謂使司險之下胥徒四十人之屬守其要者其餘使其地之民為守也雲唯有節者達之者賈疏雲節為道路用旌節也案大司徒職若國有大故則致萬民於王門令無節者不行於天下即此職有故止行者也[1]〉
〈注云有故喪災及兵也者宮正注云有故凡非常也此三者皆非常之變賈疏雲喪謂王喪災謂水火兵謂寇戎之等詒讓案喪當亦兼大札言之朝士雲若邦凶荒札喪寇戎之故是也雲閉絕要害之道備姦寇也者淮南子主術訓高注云塞閉也以經雲阻路即要害之處藩塞皆是閉絕之若國策秦策雲塞轘轅緱氏之口是也〉

掌疆〈闕〉

𠋫人各掌其方之道治，與其禁令，以設𠋫人。
〈道治，治道也。《國語》曰「𠋫不在竟」，譏不居其方也。禁令，備姦寇也。以設候人者，選士卒以為之。《詩》云：「彼𠋫人兮，何戈與祋。」〉
●疏〈各掌其方之道治與其禁令以設𠋫人者賈疏雲以其上士六人下士十有二人徒百有二十人以道路多故設官及徒亦多也詒讓案左昭二十三年傳明其伍𠋫孔疏雲賈服王董皆作五𠋫董雲五𠋫𠋫四方及國中之姦謀也董遇說與此經𠋫人各掌其方之道治文合若然此官分方設之四方方各上士一人下士二人徒二十人國中上士二人下士四人徒四十人與[1]〉
〈注云道治治道也者謂治道路辨�司察之事與遂師道脩為脩除異也雲道治者到文雲國語曰𠋫不在竟譏不居其方也者周語雲定王使單襄公聘於宋遂假道於陳以聘於楚火朝覿矣道茀不可行也𠋫不在疆司空不視塗膳宰不致餼司里不授館韋注云𠋫𠋫人也掌送迎賓客者疆境也彼文作𠋫不在疆此引作竟者鄭以義改之彼𠋫人不居四方單襄公譏之明常法方各設𠋫人居當方竟上而治其道也遺人五十里有市市有𠋫館𠋫館即𠋫人往來所居矣雲禁令備姦寇也者亦謂道路�察之禁令所以備姦寇之竊發也雲以設𠋫人者選士卒以為之者謂𠋫人之長自選具徒屬也經例舉其官之徒屬者皆曰人若內饔之饔人大祝之甸人射人之僕人是也其官長本名人者亦不易其稱若此設𠋫人即本職之徒屬廋人正校人即校人之屬官圉師圉人是也賈疏雲即徒百二十人皆是甲士與步卒之內為之也案此當選鄉遂之羨卒習甲兵者為之以備姦寇亦追胥之事故得以羨卒更番共役也賈說未析引詩云彼𠋫人兮何戈與祋者曹風𠋫人篇文毛傳雲𠋫人道路送迎賓客者何揭祋殳也言賢者之官不過𠋫人孔疏雲此說賢者為𠋫人乃身荷戈祋謂作𠋫人之徒屬非𠋫人之官長也案此引詩文亦證徒屬得通稱𠋫人尊卑不嫌同名之意〉

若有方治，則帥而致於朝。及歸，送之於竟。
〈方治，其方來治國事者也。《春秋傳》曰「晉欒盈過周，王使𠋫人出諸轘轅」，是其送之。〉
●疏〈若有方治則帥而致於朝者此亦毛詩𠋫人傳道路送迎賓客之事帥而致於朝謂來時迎而道之聘禮過邦假道曰請帥注云帥猶道也請道己道路所當由國語周語雲周之秩官有之曰敵國賓至行理以節逆之𠋫人為導韋注云導賓至於朝出送之境是朝聘賓客亦𠋫人迎送之與掌訝為官聯也經唯言方治者文不具耳[1]〉
〈注云方治其方來治國事者也者若訝士雲四方之有治於士者亦方治之一耑也賈疏雲謂國有事不能自決當決於王國或有國事須報在上皆是也雲春秋傳曰晉欒盈過周王使𠋫人出諸轘轅是其送之者襄二十一年左傳晉欒盈出奔楚過於周周西鄙撩之王使司徒禁掠欒氏者歸所取焉使𠋫出諸轘轅杜注云𠋫送迎賓客之官也彼出諸轘轅是送之出竟之事故引以為證賈疏雲彼雲𠋫鄭君以義言之故言𠋫人也〉

環人掌致師，
〈致師者，致其必戰之志。古者將戰，先使勇力之士犯敵焉。《春秋傳》曰：「楚許伯御樂伯，攝叔為右，以致晉師。許伯曰：『吾聞致師者，御靡旌摩壘而還。』樂伯曰：『吾聞致師者，左射以菆，代御執轡，御下，掚馬掉鞅而還。』攝叔曰：『吾聞致師者，右入壘，折馘執俘而還。』皆行其所聞而復之。」〉
●疏〈注云致師者致其必戰之志者左宣二年傳雲致果為毅杜注云致謂達之於敵此致義與彼同以其志在必戰致而示之於敵求速戰亦謂之挑戰周書克殷篇雲陳於牧野帝辛從武王使尚父與伯夫致師孔注云挑戰也國語晉語雲公令韓𥳑挑戰史記項羽本紀集解引臣瓚雲挑戰擿嬈敵求戰古謂之致師是也雲古者將戰先使勇力之士犯敵焉者賈疏雲按文十二年秦伯伐晉秦人慾戰秦伯謂士會曰若何而戰對曰若使輕者肆焉其可注云肆哭言使輕銳之兵往驅突晉軍隱九年北戎侵鄭公子突曰使勇而無剛者嘗寇而速去之注云勇則能往無剛不恥退案賈引文十二年左傳注與杜異蓋賈服義引春秋傳者左宣十二年晉楚戰於邲傳文掚杜本作兩左傳釋文雲兩徐雲或作掚鄭所據與徐引或本同杜注云靡旌驅疾也摩近也左車左也菆矢之善者兩飾也掉正也示閒暇折馘斷耳引之者證勇力之士犯敵致師之事〉

察軍慝，
〈慝，陰姦也。視軍中有為慝者，則執之。〉
●疏〈注云慝陰姦也者慝之言匿也謂姦謀陰匿者匡人注云慝姦偽之惡也左昭十五年傳日入慝作杜注云慝姦惡也釋名釋天雲慝態也有姦態也雲視軍中有為慝者則執之者謂在軍陰為姦慝謀逃畔及惑眾者則執而誅之賈疏謂欲陰私為姦取此軍之事往彼言之則與下謀賊同非經義〉

環四方之故，
〈卻其以事謀來侵伐者，所謂折衝禦侮。〉
●疏〈注云卻其以事謀來侵伐者者敍官注云環猶卻也以勇方卻敵謂彼以事謀來侵伐環人則豫卻之也雲所謂折衝禦侮者毛詩大雅緜傳雲武臣折衝曰禦侮即鄭所本淮南子說山訓雲故國有賢君折衝萬里高注云衝兵車也所以衝突敵城也言賢君德不可伐故能折遠敵之衝車於千里之外此皆先事卻敵之事故舉以為釋〉

巡邦國，搏諜賊，
〈諜賊，反閒為國賊。〉
●疏〈巡邦國者邦國謂王國凡王畿之內更迭巡行之雲搏諜賊者說文手部雲搏索持也謂遇有諜賊則搏執繫治之此與巡邦國為二事賈疏謂巡侯國有諜賊搏捉取之非也環人王官豈能為侯國搏諜賊乎明亦謂畿內之諜賊耳[1]〉
〈注云諜賊反閒為國賊者掌戮掌斬殺賊諜而搏之注云諜謂姦寇反閒者說文言部雲諜軍中反閒也左宣八年傳晉人獲秦諜釋文雲諜閒也今謂之細作孫子用閒篇雲用閒有五有因閒有內閒有反閒有死閒有生閒因閒者因其鄉人而用之內閒者因其官人而用之反閒者因其敵閒而用之死閒者為誑事於外令吾閒知之而傳於敵閒也生閒者反報也案諜賊為二事大戴禮記千乘篇雲飭五兵及木石曰賊以中情出小曰閒大曰諜即此經諜賊之義賊謂私蓄兵養士欲為寇畔諜謂行反閒以內情輸敵者掌戮注亦以賊與諜為二此注似誤並為一當以掌戮注為正〉

訟敵國，
〈敵國兵來，則往之與訟曲直，若齊國佐如師。〉
●疏〈注云敵國兵來則往之與訟曲直者說文言部雲訟爭也廣雅釋詁雲訟責也謂至敵軍與爭辯曲直陳義以責之也雲若齊國佐如師者春秋成二年經六月癸酉季孫行公臧孫許叔孫僑如公孫嬰齊帥師會晉郤克衞孫良夫曹公子首及齊侯戰於鞌齊師敗績秋七月齊侯使國佐如師左傳說國佐與晉人爭以蕭同叔子為質反使齊之封內盡東其畞事甚詳亦是敵國來伐使與訟曲直故引以為證也〉

揚軍旅，
〈為之威武以觀敵。《詩》云：「惟師尚父，時惟鷹揚。」〉
●疏〈注云為之威武以觀敵者說文手部雲揚飛舉也漢書五行志顏注云揚謂振揚張大也國語周語雲祭公謀父曰先王耀德不觀兵揚軍旅所謂觀兵也引詩云惟師尚父時惟鷹揚者大雅大明篇文毛詩惟並作維毛傳雲鷹揚如鷹之飛揚也鄭箋雲尚父呂望也尊稱焉引之者證軍旅當揚威武以觀敵之事〉

降圍邑。
〈圍邑欲降者，受而降之。《春秋傳》曰：「齊人降鄣。」〉
●疏〈注云圍邑欲降者受面降之者說文𨸏部雲降下也又夂部雲夅服也經典皆借降為夅言出師征討圍其城邑有自服下者則就而受之引春秋傳曰齊人降鄣者莊三十年經文穀梁傳雲降猶下也鄣紀之遺邑也引之證降圍邑之事〉

挈壺氏掌挈壺以令軍井，挈轡以令舍，挈畚以令糧。
〈鄭司農云：「挈壺以令軍井，謂為軍穿井，井成，挈壺縣其上，令軍中士眾皆望見，知此下有井。壺所以盛飲，故以壺表井。挈轡以令舍，亦縣轡於所當舍止之處，使軍望見，知當舍止於此。轡所以駕舍，故以轡表舍。挈畚以令糧，亦縣畚於所當稟假之處，令軍望見，知當稟假於此下也。畚所以盛糧之器，故以畚表稟。軍中人多，車騎雜會讙囂，號令不能相聞，故各以其物為表，省煩趨疾，於事便也。〉
●疏〈掌挈壺以令軍井挈轡以令舍挈畚以令糧者此皆大師在軍憲令之事此官掌縣壺在軍或縣挈器物以布令故並使掌之尉繚子戰威篇雲夫勤勞之師將必先己暑不張蓋寒不重衣險必下步軍井成而後飲軍食孰而後飲軍壘成而後舍然則令軍井者以資飲令軍糧者以班食令軍舍者以表壘舍也[1]〉
〈注鄭司農雲挈壺以令軍井謂為軍穿井井成挈壺縣其上令軍中士眾皆望見知此下有井者挈縣持也詳敍官疏雲壺所以盛飲故以壺表井者敍官注云壺盛水器也盛飲盛水義同雲挈轡以令舍亦縣轡於所當舍止之處使軍望見知當舍止於此者天官敍官注云舍行所解止之處此舍亦謂軍所止宿之處與大司馬茇舍量人營軍之壘舍義並同雲轡所以駕舍故以轡表舍者說文絲部雲轡馬轡也一切經音義引字書雲轡馬縻也所以制牧車馬也家語執轡篇王注云轡繫軾前者釋名釋車雲轡拂也牽引拂戾以制馬也轡所以駕車軍止則車舍不駕故縣轡以表舍止之處也雲挈畚以令糧亦縣畚於所當稟假之處令軍望見知當稟假於此下也者於注例並當作於各本並誤說文米部雲糧穀也後漢書張禹傳禹上疏求入三歲租稅以助郡國稟假李注云稟給也假貸也軍士當稟給假貸糧穀故縣畚以表儲糧之處也雲畚所以盛糧之器故以畚表稟也者說文�部雲畚缾屬蒲器也所以盛糧公羊宣六年何注云畚草器若今市所量穀者是也齊人謂之鍾又左傳宣二年杜注云畚以草索為之筥屬列子黃帝篇雲商丘開假糧荷畚之子華之門是畚為盛糧之器故以表稟假軍糧之處也雲軍中人多車騎雜會讙囂號令不能相聞故各以其物為表省煩趨疾於事便也者於亦當作於明經挈壺轡畚令軍井舍糧各假物以表事所以省號令之煩使眾�見也案賈大司馬疏謂周時無輕騎法曲禮前有車騎孔疏亦謂當是周末時禮若然注云車騎亦據後世法言之周時軍中實止有車徒無騎也〉

凡軍事，縣壺以序聚𣟄；凡喪，縣壺以代哭者。皆以水火守之，分以日夜。
〈鄭司農云：「縣壺以為漏，以序聚𣟄，以次更聚擊𣟄備守也」。玄謂：擊𣟄，兩木相敲，行夜時也。代亦更也。《禮》，未大斂，代哭。以水守壺者，為沃漏也。以火守壺者，夜則視刻數也。分以日夜者，異晝夜漏也。漏之箭，晝夜共百刻，冬夏之閒有長短焉。大史立成法，有四十八箭。〉
●疏〈凡軍事縣壺以序聚𣟄者序經例用古字當作敍石經及各本並誤縣壺者以校時刻為聚𣟄者更迭直事之節也雲凡喪縣壺以代哭者者喪謂王后世子及諸侯公卿大夫之喪也喪大記謂大夫代哭無縣壺彼據侯國之臣言之天子大夫四命禮禮子男疑亦有縣壺故經不別大小喪也雲分以日夜者縣壺下漏以定晝夜時刻也詩齊風東方未明敍雲朝廷興居無節號令不時挈壺氏不能掌其職焉毛傳雲古者有挈壺氏以水火分日夜以告時於朝則平時此官��掌告時與雞人為官聯經唯著軍事及喪事者文不具耳孔疏及賈雞人疏並謂彼諸侯兼官挈壺氏兼雞人恐不塙也[1]〉
〈注鄭司農雲縣壺以為漏者明與上表井事異也說文水部雲漏以銅受水刻節晝夜百刻續漢書律厤志雲孔壺為漏浮箭為刻下漏數刻以考中星昏明生焉案軍事為漏者亦以校時刻史記司馬穰苴傳雲穰苴馳至軍立表下漏賈疏雲謂縣壺於上以水沃之水漏下入器中以沒刻為准法詩東方未明孔疏雲置箭壺內刻以為節而浮之水上令水漏而刻下以記晝夜昏明之數也案賈此及後疏謂下水沒箭而孔依續漢志說雲浮箭二說小差今諦審鄭賈之義蓋壺以盛水為漏下當有槃以承之箭刻百刻樹之槃中水下槃內淹箭以定刻數古刻漏之制約略如是孔謂置箭壺內浮箭水上似失其制未足馮也雲以序聚𣟄以次更聚擊𣟄備守也者肆師注云序使相次秩又御僕注云序更也是序兼次更二義謂以次敍更迭聚而擊𣟄備守非常也賈疏雲先鄭意特更人擊𣟄洪頤煊雲說文手部掫夜戒守有所擊春秋傳曰賓將掫左氏襄二十五年傳陪臣干掫聚即掫之假借字案洪說亦通雲玄謂擊𣟄兩木相敲行夜時也者宮正疏引鄭易注亦云手持二木以相敵是為擊柝擊柝為守備警戒也易釋文引馬融易注云柝兩木相擊以行夜詳宮正疏賈疏雲謂行夜者擊之按脩閭氏掌比國中宿互𣟄者先鄭雲𣟄謂行夜擊𣟄野廬氏雲若有賓客則令守塗地之人聚𣟄之司農雲聚擊𣟄以宿衞乲也彼二注後鄭皆從先鄭及至此注不從先鄭者以野廬氏無行夜者㝛人自擊故後鄭從之此文與脩閭氏同有行夜者故此不從先鄭㝛者自擊之是以宮正雲夕擊𣟄而比之注云行夜以比直㝛者先鄭雲𣟄戒守者所擊也是亦為行夜者所擊也雲代亦更也者亦上更聚擊𣟄也廣雅釋詁雲代更也雲禮未大斂代哭者明代哭在小斂後殯前以王喪言之則不數崩日自五日至七日皆代哭也喪大記雲君喪狄人出壺司馬縣之乃官代哭大夫官代哭不縣壺士代哭不以官鄭彼注云代更也未殯哭不絕聲為其罷倦既小斂可以為漏刻分時而更哭也此挈壺氏所掌也屬司馬司馬涖縣其器士喪禮既小斂雲乃代哭鄭彼注云孝子始有親喪悲哀憔悴禮坊其以死傷生使之更哭不絕聲而已人君以官尊卑士賤以親疏為之三日之後哭無時又既殯雲朝夕哭注云既殯之後朝夕及哀至乃哭不代器也案此雲禮即據士喪禮也凡喪未大斂則有更代而哭取其不絕聲諸侯以上則以漏為代哭之節大斂畢則殯既殯則朝夕哭無時可以絕聲無代哭也雲以水守壺者為沃漏也者漏晝夜下水不息恐其乾涸則壓力減少下水遲緩不能如其平速故必守而沃之使壺水常滿而後水下速率平均刻數乃得其正也雲以火守壺者夜則視刻數也者夕須視刻數以傳五夜故以火守漏為明也雲分以日夜者異晝夜漏也者賈疏雲若冬至則晝短夜長夏至則晝長夜短二分則晝夜等晝夜長短不同須分之故云異晝夜漏也雲漏之箭晝夜共百刻者晝夜一箭箭上鍥為百刻也靈樞經五十營篇雲漏水下百刻以分晝夜樂記雲百度得數而有常注云百度百刻也王溥五代會要引漏刻經雲晝夜一百刻分為十二時每時有八刻三分之一以六十分為一刻一時有八刻二十分案周秦無十二辰加時之法而別分日中至隅中十二時見左傳昭五年杜注則以百刻分繫十二時其得數同也又漢書哀帝紀建平二年詔漏刻以百二十為度則每時正得十刻其法尋即蠲除故鄭仍據百刻為說雲冬夏之閒有長短焉者賈疏雲馬氏雲漏凡百刻春秋分晝夜各五十刻冬至晝則四十刻夜則六十刻夏至晝六十刻夜四十刻鄭注堯典雲日中者日見之漏與不見者齊日長者日見之漏五十五刻於四時最長也夜中者日不見之漏與見者齊日短者日見之漏四十五刻於四時最短此與馬義異以其馬雲春秋分晝夜五十刻據日見之漏若兼日未見日沒後五刻晝五十五刻夜四十五刻若夏至晝六十刻通日未見日沒後五刻則晝六十五刻夜三十五刻一年通閏有三百六十五日四分日之一四時之閒九日有餘校一刻為率又書堯典孔疏亦云馬融據日出見為說天之晝夜以日出入為分人之晝夜以昏明為限日未出前二刻半為明日入後二刻半為昏損夜五刻以裨於晝則晝多於夜復校五刻古今歷術與太史所𠋫皆雲夏至之晝六十五刻夜三十五刻冬至之晝四十五刻夜五十五刻春分秋分之晝五十五刻夜四十五刻此其不易之法也從春分至於夏至晝漸長增九刻半夏至至於秋分所減亦如之從秋分至於冬至晝漸短減十刻半從冬至至於春分其增亦如之又於每氣之閒增減刻數有多有少不可通而為率漢初未能審知率九日增減一刻和帝時待詔霍融始請改之鄭注書緯考靈曜仍雲九日增減一刻猶尚未覺誤也又載王肅難鄭雲知日見之漏減晝漏五刻不意馬融為傳已減之矣因馬融所減而又減之故日長為五十五刻因以冬至反之取其夏至夜刻以為冬至晝短此其所以誤耳案孔所述厤術分至晝夜刻數與續漢書律厤志劉洪乾象厤正同鄭書注說日長日短刻數並與馬異其日短刻數同於乾象惟日長刻數所減過多晝贏夜朒與厤校至十刻宜子雍之㡿其誤也又月令孔疏雲日夜分蔡邕以為星見為夜日入後三刻日出前三刻皆屬晝晝有五十六刻夜有四十四刻鄭注尚書日中星以為日見之漏五十五刻不見之漏四十五刻與蔡校一刻也案此引鄭書注與賈不同而與乾象厤正合疑有舛誤至所引蔡氏月令章句說晝多於夜六刻則校之厤術又贏一刻大抵諸家所說刻數所以不同者並以日入之後日出之前損夜裨晝任情增減本無定率遂滋差互今欲嚴定界域用�緐惑則馬氏據日出見之說庶得厥中矣雲大史立成法有四十八箭者易緯乾鑿度鄭注云大史司刻漏者每氣兩箭續漢律厤志雲永元十四年詔曰今官漏以計率分昏明九日增減一刻違失其實太史待詔霍融上言不與天相應今下晷景漏刻四十八箭立成斧官府當用者計吏到班予四十八箭賈疏雲此據漢法而言則以器盛四十八箭箭各百刻以壺盛水縣於箭上節而下之水水淹一刻則為一刻四十八箭者葢取倍二十四氣也詩東方未明孔疏雲以一年有二十四氣每一氣之閒又分為二通率七日強半而易一箭故周年而用箭四十八也〉

及冬，則以火爨鼎水而沸之，而沃之。
〈鄭司農云：「冬水凍，漏不下，故以火炊水，沸以沃之，謂沃漏也。」〉
●疏〈注鄭司農雲冬水凍漏不下故以火炊水沸以沃之者說文爨部雲爨炊也又水部雲沸畢沸濫泉也鬲部雲𩰾涫也經典通叚沸為𩰾喪大記說縣壺之事雲虞人出木角雍人出鼎鄭彼注云木給爨竈冬漏以火爨鼎沸而後沃之據此則以火爨鼎水鼎即雍人所共之鼎蓋冬寒水凍則漏下遲故以涫沸熱水沃之使無凍也雲謂沃漏也者說文水部雲𣵽溉灌也沃即𣵽之省左傳僖二十四年孔疏雲沃謂澆水也沃漏亦謂沸水以澆沃漏壺〉

射人掌國之三公、孤、卿、大夫之位，三公北面，孤東面，卿、大夫西面。其摯，三公執璧，孤執皮帛，卿執羔，大夫執鴈。
〈位，將射，始入見君之位。不言士者，此與諸侯之賓射，士不與也。《燕禮》曰：「公升，即位於席西。鄉小臣納卿大夫，卿大夫皆入門右，北面東上。士位於西方，東面北上。」《大射》亦云。則凡朝燕及射，臣見於君之禮同。〉
●疏〈掌國之三公孤卿大夫之位者此治朝朝位之法與宰夫掌治朝之灋司士正朝儀之位並同射人掌以官法敍其位與彼二官為官聯也凡天子三朝共一在路門內謂之燕朝其朝位大僕掌之其二在路門外謂之治朝其朝位射人與宰夫司士大僕共掌之其三在庫門外皋門內謂之外朝其朝位小司寇朝士掌之三朝各有常位左昭十一年傳所謂朝有著定也黃度雲此即司士朝儀之位射人掌公卿大夫其初命見於王則其位如朝儀之位而有摯康成謂將射始入見君之位非也將射始入見君其位或當如此而何用摯哉經文�掌其治達以上未有射事是其設職不專為射也金㮄雲射人掌三公孤卿大夫之朝位故並明其所執之摯不言士者羣士之朝位與摯司士掌之也朱大韶雲官以射人名而射法特職中之一發首但著三公孤卿大夫位與摯之不同非常朝必用摯也下雲祭祀會同朝覲大賓客大饗所掌者眾射非其專職也案黃金朱說是也郝敬金鶚俞樾說同雲三公北面孤東面卿大夫西面者北面者東上東西面者皆北上詳司士職賈疏雲三公特北面者君南面荅陽臣之北面荅君三公臣中最尊故屈之使北面荅君之義孤東面者西方者賓位以孤無職尊而賓客之故在西也卿大夫西面者以其皆有職故在東近君居主位也玉海禮儀引三禮義宗雲每朝列位所向不同其三公之位常北面不變者以三公內臣位尊故屈之其餘諸侯孤卿大夫皆以地道尊右故尊者東面卑者西面於外朝諸侯東面於內朝孤東面時無諸侯故也案崔說即賈所本曲禮孔疏雲凡朝三公北面者以其貴臣荅王之義也案孔說與崔賈異是也亦詳司士疏雲三公執璧者與子男之瑞同大宗伯六瑞公執桓圭注云公二王之後及王之上公賈彼疏謂據九命之上公是也通典賓禮引高堂隆雲周禮公執桓珪公謂上公九命分陝而理及二王後也八命之公則執璧金鶚雲三公有二等八命者三公之常秩也若有功德加一命令為東西二伯與二王之後胴大宗伯所謂九命作伯也成王之初周公為大傅召公為大保三公之職也公羊傳雲自陝而東者周公主之自陝而西者召公主之是又為東西二伯也二公分陝作伯始於武王時金滕言武王克商二年周公禱於三王而秉圭則三公九命得執圭案金說是也通典謂天子三公執璧為臣之屈與子男同非經義也杜氏又雲佐王論道理取圓足以璧為贄不必飾以蒲穀今攷三公八命者命數加於子三等疑亦執蒲璧杜謂無飾恐未塙雲大夫執鴈者舊本並挩執字今據唐石經校增[1]〉
〈注云位將射始入見君之位者鄭不知此經位即治朝之朝位因官名射人遂謂位為將射始入見君之位其說非也雲不言士者此與諸侯之賓射士不與也者下文雲以射法治射儀本言大射鄭誤釋為賓射故於此亦以賓射為說賈疏雲士無臣祭無所擇不得自大射得與君大射故司裘雲大射不言士也按下文士豻侯二正則士得自行賓射不得與君賓射矣金鶚雲射人亦掌治朝其位與司士同經文明言掌國之三公孤卿大夫之位是謂朝位之法未嘗言射位也下雲以射法治射儀乃言射事耳此經所言射當是大射非賓射也而雲士以三耦射豻侯射位明有士矣案金說是正鄭賈之說此說朝位不及士者士賤其朝位蓋司士掌之射人唯掌卿大夫故不言士也引燕禮日公升即位於席西鄉小臣納卿大夫卿大夫皆入門右北面東上士立於西方東面北上者於於儀禮皆作於依注例或當皆作於各本於於並錯出誤賈疏雲引燕禮者欲見天子諸侯朝燕射三者位同之義黃以周雲鄭引燕大射之文為射人但記射位未及其始入門時公卿大夫有北面東上之立故據禮經補言之明天子大射亦當然也案黃說是也燕禮卿大夫士位本與此經不同而鄭弔之者鄭意此經所云乃入門得王揖後各就其本位燕禮所云乃初入門待揖之位也司士注說朝位雲公及孤卿大夫始入門右皆北面東上王揖之乃就位蓋鄭謂朝禮射禮初入門時亦如燕禮卿大夫入門右北面士立於西方東面待王揖就位則三公北面孤東面卿大夫西面如此經之位其燕禮公降揖後則卿移而西面大夫仍北面士仍東面與此經微不同也鄭欲見初入門之位與彼同故引彼文補經文之所未及耳賈說未析雲大射亦云者大射儀雲小臣師納諸公卿大夫諸公卿大夫皆入門右北面東上士西方東面北上是彼初入門之位與燕禮同其入門得揖之後位亦與燕禮同與此經異也雲則凡朝燕及射臣見於君之禮同者於舊本亦誤於今據宋註疏本正賈疏雲以儀禮內諸侯有燕朝及射朝不見正朝周禮內天子有射朝與正朝不見燕朝諸侯射朝與燕朝位同則天子燕朝亦與射朝位同則諸侯正朝亦與射朝位同是天子諸侯之朝各自同故鄭引儀禮見天子諸侯互見為義耳案依賈說則鄭意燕禮大射儀立同是諸侯燕與射同明天子燕與射禮亦同也此職及司士位同是天子射與朝禮同明諸侯射與朝禮亦同也若然則朝燕射諸臣初入門之位天子與諸侯總同若得揖後之位天子朝燕射自相同如此職及司士所說諸侯朝燕射亦自相同如燕禮大射儀所說其天子與諸侯則固不相同也然此經實亦朝位鄭誤以為射位於經義究未協金鶚雲天子朝位見於司士射人朝士諸職諸侯之朝位不見於經曲禮疏據燕禮及大射雲卿西面大夫北面士東面謂諸侯無三公及諸侯當同燕禮大射之位非也朝位之最尊者北面蓋君南面北面正與君對故其位為最尊燕禮大射之位非朝位也燕禮以大夫為賓故卿轉西面而大夫少進仍北面以將為賓故尊之使與君相對也朝位必辨尊卑豈得如此竊謂諸侯朝位卿北面有孤者亦然蓋諸侯之孤卿猶天子之三公故其面位同黃以周雲公卿大夫朝見其君皆入門右北面東上君揖之乃就位位即司士所正三公北面東上孤東面北上卿大夫西面北上之位與射人職所言同鄭注射人引燕大射禮明始入門右皆北面為人臣見君之通禮故云凡朝燕及射臣見於君之禮同非謂其所就之位同也亦非謂諸侯正朝亦同射位也賈說非也諸侯正朝之位自當以天子差之諸侯無三公有孤卿孤卿視天子之三公北面其大夫西面其士東面一同天子正朝之禮天子大射射位同正朝諸侯大射射位不同於正朝而同於燕燕大射禮並雲公在阼階東南南鄉觀此自與朝位有別曲禮雲君子下卿位君子謂諸侯凡人君出入必中道過此則下為卿位在治朝中廷北面也大夫位在其東故不雲大夫凡朝位以中廷北面為尊賀循說三公北面屈之賈公彥說諸侯在朝皆北面屈之從三公位皆非其列廷之左右者以上下定其位初不以東西分貴賤與宗廟之昭穆同天子之朝禮孤東面而卿大夫西面明堂位諸侯西面諸伯東面兩不相妨聘禮授幣受命諸節皆在朝其時使者北面重其事也於卿大夫皆雲西面北上依朝位而立也案金黃二家並謂天子射朝位同諸侯朝位則卿當北面與射位異其說是也黃又謂諸侯朝位大夫西面士東面以燕禮大射禮覈之亦近是葢燕禮惟以大夫為賓故尊之使與卿互易其位若士固無事自可就其本位也〉

諸侯在朝，則皆北面，詔相其灋。
〈謂諸侯來朝而未歸，王與之射於朝者，皆北面，從三公位，法其禮儀。〉
●疏〈諸侯在朝則皆北面詔相其灋者謂來朝諸侯在治朝射人亦掌其位也[1]〉
〈注云謂諸侯來朝而未歸王與之射於朝者者此亦因官名射人誤以此位為王與諸侯射於治朝之位即所謂賓射也金㮄雲射人掌三公孤卿大夫之朝位諸侯在朝則皆北面亦指朝位與公卿同下經言相孤卿大夫之法儀大賓客作卿大夫從會同朝覲作大夫介大喪作卿大夫掌事又言諸侯在朝若有國事則掌其戒令詔相其事掌其治達凡射人所掌諸侯及三公孤卿大夫事甚眾不專於射其不得以諸侯北面為專指賓射時之位較然審矣案金說是也雲皆北面從三公位者金鶚雲朝位以北面為尊諸侯與三公同北面所以尊之賈疏謂諸侯南面之尊故屈之從三公位非也所以異於小司寇外朝者外朝非常朝詣國危國遷立君此等大事必廣集諸侯公侯伯子男與羣吏皆至其人眾矣而三公之後有州長百姓其人尤眾若諸侯亦北面不能容矣北面西面之人皆眾而東面止有三孤又不稱矣故諸侯東面不北面也治朝每日常朝多無諸侯其朝位如司士所說若有諸侯來朝與王臣同行朝禮則與三公皆北面如射人所說也此諸侯或一二人或三四人不若外朝之公侯伯子男畢至又三公之後無州長百姓故諸侯得與三公北面也可知射人所言諸侯之位正治朝之位也鄭謂諸侯來朝而未歸王與之射於朝者皆北面是不以為正朝之位抑又誤矣案金說是也曲禮雲天子當依而立諸侯北面而見天子曰覲彼諸侯北面位與此同然主覲言之故天子當依與常朝事異互詳大宗伯疏雲法其禮儀者此亦注用今字作法也下並同賈疏雲謂在朝進退周旋拱揖之儀也〉

若有國事，則掌其戒令，詔相其事，
〈謂王有祭祀之事，諸侯當助其薦獻者也。戒令，告以齊與期。〉
●疏〈若有國事則掌其戒令者此冡上諸侯在朝而言國事注以為專屬祭祀然亦當廣晐餘事言之大射儀說射人戒射亦戒令之一耑與[1]〉
〈注云謂王有祭祀之事諸侯當助其薦獻者也者李光坡雲司士職雲凡祭祀掌士之戒令詔相其灋事彼雖掌士而文與此同故以此國事當祭事也雲戒令告以齊與期者賈疏雲齊謂散齊期謂祭日也〉

掌其治達。
〈謂諸侯因與王射及助祭，而有所治受而達之於王。王有命，又受而下之。〉
●疏〈掌其治達者達宋本釋文作逆盧文弨雲注云受而達之王王有命又受而下之則與掌復逆者無以異案盧說近是阮元說同蓋陸本作逆賈本作達二本不同而治逆於義較長此猶宰夫雲敍羣吏之治以待賓客之令諸臣之復萬民之逆大僕雲掌諸侯之復逆此官掌朝位而諸侯在朝有復逆之事則亦為達之王與大僕為官聯也凡復逆通謂之治詳小宰宰夫疏[1]〉
〈注云謂諸侯因與王射及助祭而有所治受而達之於王王有命又受而下之者明此亦冡上諸侯在朝為文也賈疏雲如鄭之意則治達之中非直諸侯有治於王王之有治亦下達於諸侯也案依陸本作逆則鄭以受下正釋逆字先鄭大僕注云逆謂受下奏是也但此治逆並舉則當為復逆之逆其義則當如小宰注以為上書此注釋為受下尚未得其解若依賈本作達則為通乎上下之言於經注義亦得通但此亦當廣晐眾事言之鄭唯以射及祭祀為釋說仍未備也〉

以射灋治射儀。王以六耦射三侯，三獲三容，樂以《騶虞》，九節五正；諸侯以四耦射二侯，二獲二容，樂以《貍首》，七節三正；孤卿大夫以三耦射一侯，一獲一容，樂以《采蘋》，五節二正；士以三耦射豻侯，一獲一容，樂以《采蘩》，五節二正。
〈射法，王射之禮。治射儀，謂肆之也。鄭司農云：「三侯，熊、虎、豹也。容者，乏也。待獲者所蔽也。九節，析羽九重，設於長槓也。正，所射也。《詩》云：『終日射侯，不出正兮。』二侯，熊、豹也。豻侯，豻者，獸名也。有貙豻熊虎。」玄謂三侯者，五正、三正、二正之侯也。二侯者，三正、二正之侯也。一侯者，二正而已。此皆與賓射於朝之禮也。《考工·梓人職》曰：「張五采之侯則遠國屬。」遠國，謂諸侯來朝者也。五采之侯，即五正之侯也。正之言正也，射者內志正則能中焉。畫五正之侯，中朱，次白，次蒼，次黃，玄居外。三正，損玄黃。二正，去白蒼而畫以朱綠。其外之廣，皆居侯中參分之一，中二尺。今儒家云：「四尺曰正，二尺曰鵠，鵠乃用皮，其大如正。」此說失之矣。《大射禮》豻作干，讀如「宜豻宜獄」之豻。豻，胡犬也。士與士射則以豻皮飾侯，下大夫也。大夫以上與賓射，飾侯以雲氣，用采各如其正。九節、七節、五節者，奏樂以為射節之差。言節者，容侯道之數也。《樂記》曰：「明乎其節之志，不失其事，則功成而德行立。」〉
●疏〈以射灋治射儀者此明天子以下大射禮樂器數之等差射法即射人之官法射儀即大射之儀大戴禮記朝事篇雲古者天子為諸侯不行禮義不脩法度不附於德不服於義故使射人以射禮選其德行即謂此也大射儀雲射人戒諸錢卿大夫射鄭彼注亦引此經是諸侯大射亦以射人掌其儀與天子同雲王以六耦射三侯者王大射以諸侯為六耦大司馬雲若大射則合諸侯之六耦是也雲三獲三容者三侯侯各一乏每乏各以一人居之以待獲鄭鄉射注云射者中則大言獲獲得也射講武田之類是以中為獲也三獲皆以服不氏之徒為之詳服不氏疏雲諸侯以四耦射二侯者諸侯亦以其臣為四耦大射儀雲遂�三耦左襄二十九年傳雲范獻子來聘公享之射者三耦彼諸侯禮皆三耦與此經異者賈大射疏雲天子大射賓射六耦三侯畿內諸侯則二侯四耦畿外諸侯大射賓射皆三侯三耦但諸侯畿外畿內各有一中一屈故畿外三侯遠尊得申與天子同三耦則屈畿內二侯近尊則屈四耦則申若燕射則天子諸侯例同三耦一侯而已以其燕私同也若卿大夫士例同一侯三耦左傳乃射義孔疏義同詩小雅賓之初筵疏則雲射人云諸侯四耦大射唯三耦者賓射對鄰國之君尊故四耦大射與己之臣子卑故降之與左傳禮記疏及賈說並異金鶚駁之雲射人言士豻侯明是大射孔氏從後鄭說以為賓射非也大射賓射耦數皆同左傳言魯君享范獻子公臣不足三耦可知諸侯賓射亦無四耦也司裘雲諸侯則共熊侯豹侯司裘是王朝之官所共諸侯則畿內之諸侯也熊侯豹侯是二侯也大射儀有諸公卿百官之偁明是畿外諸侯之禮而有大侯參侯干侯是三侯也然則四耦二侯必為畿內諸侯之制矣蓋射人亦王朝之官故但言畿內諸侯之制與司裘同也賈說視孔為長賈又謂燕射則天子諸侯例同三耦一侯此則不然射人但言以射法治射儀不言何射雖主大射說亦統賓射燕射而言然則三射耦數皆無異也案金說是也吳廷華黃以周說並同互詳大司馬疏雲士以三耦射豻侯者孫希旦雲豻侯皮侯也皮侯大射所用則射人所言乃大射之禮而士之得大射可見矣案孫說是也士大射亦以其臣為三耦與孤卿大夫同司裘注云士不大射士無臣祭無所擇者非也詳彼疏[1]〉
〈注云射法王射之禮者明雖兼有諸侯孤卿大夫士法以王為主也朱大韶雲射法射儀統大射燕射言云治射儀謂肆之也者肆肄字通釋文引劉昌宗亦讀為肄小宗伯肄儀注云肄習也此治射儀亦謂肄習其禮儀也鄭司農雲三侯熊虎豹也者熊虎舊本作虎熊今從宋余仁仲本及宋註疏本此據司裘雲王大射則共虎侯熊侯豹侯先鄭以此治射儀亦屬大射故據彼皮侯為釋其說最塙後鄭則以此為賓射采侯與司裘大射不同故不從也司裘說三侯先虎侯次熊侯此注熊在虎上者先鄭讀與後鄭異今本多依彼文以改此注非也詳彼疏金鶚雲此經有豻侯而大射儀有豻五十其為大射甚明司裘雲王大射則共虎侯熊侯豹侯諸侯則共熊侯豹侯卿大夫則共麋侯此雲三侯二侯一侯與彼正合雲容者乏也待獲者所蔽也者服不氏雲射則贊張侯以旌居乏而待獲又車僕雲大射共三乏即此三容也鄉射禮乏參侯道注云容謂之乏所以為獲者御矢也爾雅釋器雲容謂之防郭注云形如今牀頭小曲屏風唱射所以自防隱聶氏禮圖引舊圖雲乏一名容似今之屏風其制從廣七尺以牛革鞔漆之賈鄉射疏雲容者以革為之可以容身故云容也雲九節析羽九重設於長槓也者此謂獲旌也鄉射記雲旌各以其物無物則以白羽與朱羽糅槓長三仞以鴻脰韜上二尋鄭注云襍帛為物大夫士之所建也不命者無物此翿旌也槓橦也記又雲君國中射則以翿旌獲白羽與朱羽糅於郊則以旌獲於竟則龍旜大夫各以其物獲士翿旌以獲注云國中城中也謂燕射也於郊謂大射也析羽為旌於竟謂與鄰國君射也通帛為旜案依鄉射記則諸侯燕射以翿旌獲唯有注羽而無帛大射以旌獲蓋用大旂而注羽賓射以龍旜獲亦用大旂而不注羽天子三射獲旌無文疑當與諸侯同唯易大旂為大常耳先鄭意此經九節七節五節皆據旌羽重數而言然天子諸侯大射雖以旌獲而大射經諸侯無七節之文且叚令九節等是獲旌經當次於三獲等之下不當繼射樂言之故後鄭不從也雲正所射也者二鄭並以正為射正但先鄭司裘注云四尺曰鵠二尺曰正則是以正鵠為同在一侯而正在鵠內與後鄭不同黃以周雲先鄭意王三侯五正亦謂虎熊豹三侯之正皆五采詒讓案先鄭說正鵠之制較後鄭為長詳司裘疏但此經五正三正二正則當為樂節二鄭皆未得其義詩大雅賓之初筵孔疏引賈逵雲正五重賈說正鵠與先鄭義異然似亦以五正為射正又文選張衡東京賦說辟雍大射雲張大侯制五正語本此經蓋亦釋五正等為射正與賈鄭同李善注引此經說之雲以布畫取五方正色於大侯之上也亦依後鄭義而微異未審得平子意否引詩云終日射侯不出正兮者齊風猗嗟文以證正為所射物之名也雲二侯熊豹也者亦據司裘卜先鄭不釋孤卿大夫侯者金㮄雲大夫一侯為麋推之可知雲豻侯豻者獸名也獸有貙豻熊虎者明豻與熊虎並為獸射侯無貙先鄭牽連舉之耳金鶚雲卿大夫士同一侯而士必著豻侯之名蓋司裘未言士共豻侯恐其混同於卿大夫之麋侯故特著之麋侯已見於司裘故但言一侯此詳略互見之法也雲玄謂三侯者五正三正二正之侯也二侯者三正二正之侯也一侯者二正而已此皆與賓射於朝之禮也者鄭以此為賓射采侯故破先鄭大射皮侯之說而別以五正三正二正之侯釋之小臣注云賓射與諸侯來朝者射是也王常朝在路門外之治朝故與諸侯射亦於此互詳大宗伯疏金鶚雲司農引司裘以解此文其說自確又下文雲若王大射則以貍步張三侯若是發語辭非轉語辭鄭泥看若字為轉語因以此節為賓射殊不思若王大射以下果是別出大射則上文當有賓射之文今但云射法射儀安見必為賓射乎且賓射惟天子諸侯得有之非大夫士所得有又賓射張采侯安有豻侯乎鄭必指為賓射誤矣黃以周雲鄭以六耦射三侯為五正三正二正之侯下以貍步張三侯為虎熊豹之侯上下同文異解亦不如先鄭三侯虎熊豹二侯熊豹之說為安且經雲王五正而後鄭則雲有三正二正更覺支離案金黃說是也雲考工梓人職曰張五采之侯則遠國屬遠國謂諸侯來朝者也五采之侯即五正之侯也者後鄭以正為采侯侯中畫布之名故引梓人職以證義但經五正三正文承射樂鄭說與經究不合敖繼公雲鄉射之歌五終而鼓五節其三節先以聽而二節之閒拾發以將乘矢此雲五節二正是也王之大射九節五正諸侯七節三正卿大夫與士同姜兆錫孫希旦莊有可蔣載康說並同金鶚雲敖說視鄭注為長但王五節諸侯三節安得拾發以將乘矢果如其說是射必不與鼓節相應也且卿大夫士三節先以聽諸侯四節先以聽而王乃亦四節先以聽是尊者之先以聽不多於卑者非所以優之也鄉射禮賈疏尊卑樂節雖多少不同四節以盡乘矢則同其餘皆以聽王九節五節先以聽諸侯七節三節先以聽卿大夫士五節一節先以聽皆四節拾將乘矢如此射方與樂節相應尊卑亦有差然則所謂正者非射之樂節乃聽之樂節聽之審欲得其正故謂之正也竊疑經文二正二字當為一字之誤五正三正一正皆降殺以兩尊卑之差等也朱大韶說略同林喬蔭雲如註疏言正是侯中之物經當連侯言之不應敍於樂以騶虞之下今曰九節五正七節三正五節二正是正與節皆繫於樂不繫於侯明矣蓋正者樂之闋也樂之每闋為成而小成曰終大成曰正謂之正者經所云正歌備也大射未射之前工歌鹿鳴管新宮及射而奏貍首此諸侯之三正也鄉射未射之前合樂二南及射而奏騶虞此大夫士之二正也推之天子五正蓋升歌一正笙入二正閒歌三正合樂四正及射而奏騶虞是為五正然則九節七節五節者天子以下樂節疏數之差而五正三正二正則其用樂多寡之等案金林諸說並從敖以正為射樂較鄭為長而義復小異金席敖說與拾發乘矢之節不相應蓋深中其失而金說破經文二正為一正又謂射節以先聽為正於經並無可證似皆不如林說之義據明塙但鄉射禮工告于樂正曰正歌備在未射之前明射節不得為正樂林說惟此微有未合竊謂此五正三正二正自據射前正樂言之與九節七節五節文不相冡也天子五正者一金奏二升歌三下管四閒歌五合樂也諸侯大射無閒歌合樂故止三正大射儀雲公升即席奏肆夏即金奏也與歌鹿鳴管新宮適合三正之數其大夫士二正疑當為閒歌合樂鄉射禮止有合樂者或文不具或侯國大夫之禮殺於王朝大夫上皆未可定也此經眾說咸是非錯出故具述而辯證之至射義引逸詩云曾孫侯氏四正俱舉大戴禮記投壺篇亦同彼詩云侯氏則是諸侯射禮鄭射義注釋為正爵四行與此經天子五正諸侯三正並不相涉也雲正之言正也射者內志正則能中焉者祭義雲故射者內志正外體直然後持弓矢審固持弓矢審固然後可以言中鄭彼注亦云正之言正也鵠之言梏也言人正直乃能中也此注訓正為內志正與鵠訓直義相成是也大射儀注又以正為題肩鳥名疑非雲畫五正之侯中朱次白次蒼次黃玄居外三正損玄黃二正去白蒼而畫以朱綠者此無正文鄭以意定之梓人注義亦同惟彼注說五采以黑居外此雲玄者玄黑色略同也賈疏雲中朱以下皆以相剋為次向南為首故先畫朱知三正去玄黃二正朱綠者皆依聘禮記繅藉而�三采者朱白蒼二采者朱綠也雲其外之廣皆居侯中參分之一者賈疏雲此亦約梓人云參分其廣而鵠居一焉彼據大射之侯若賓射之侯亦當參分其廣正居一焉九十步者侯中丈八尺七十步者侯中丈四尺五十步者侯中一丈也雲中二尺者謂畫朱者也詩齊風猗嗟孔疏雲鄭言中二尺是中央之采方二尺以外準其采之多少正之廣狹均布之以至於外�也又雲侯身一丈八尺者正方六尺侯身一丈四尺者正方四尺六寸大半寸侯身一丈者正方三尺三寸少半寸正以綵畫為之其外之廣雖則不同其內皆方二尺金鶚雲所謂中二尺者專指九十步五采之侯中二尺朱色其外四色合為四尺案金說與孔不同竊謂鄭以正雖大小不同而中皆二尺蓋隱據詩猗嗟傳二尺曰正之文則似孔說為長若依金說正中二尺專指九十弓之侯則七十弓之侯中丈四尺正方四尺六寸大半寸正中當得一尺五寸少半寸五十弓之侯中丈正方三尺三寸少半寸則正中當得一尺一寸強是正居侯中三分之一正中亦居正三分之一其說亦可通姑兩存之雲今儒家雲四尺曰正二尺曰鵠者詩賓之初筵疏引賈逵雲四尺曰正正五重鵠居其內而方二尺是也賈蓋即釋此五正之義金榜雲大射之侯棲皮為鵠鵠外以采畫之以為正天子五重諸侯三重大夫士再重案賈意或如金說但以正在鵠外義不可通故後鄭不從互詳司裘疏雲鵠乃用皮其大如正此說失之矣者此駁賈說也梓人注亦云正之方外如鵠蓋鄭以棲皮曰鵠大射用之畫布曰正賓射用之正鵠各異而大小同不得如賈說正大鵠小實則正鵠本無大射賓射之分而有大小之別司裘先鄭注謂鵠大正小最得其實賈說固非後鄭亦未為得也雲大射禮豻作干者大射儀雲干五十是也雲讀如宜豻宜獄之豻者段玉裁改如為為雲讀為今本作讀如誤此以周禮正儀禮字也儀禮注曰干讀為豻從周禮易字也案宜豻宜獄詩小雅小宛篇文毛詩豻作岸釋文引韓詩作犴同此兼校正大射經段說是也雲豻故犬也者巾車注同雲士與士射則以豻皮飾侯下大夫也者大射儀注云豻侯者豻鵠豻飾也然則此豻侯亦當兼以豻皮為鵠鄭止言飾者文不具司裘注謂士無大射天子賓射士又不得與故此雲上與士射以豻飾侯又不畫朱綠是下大夫也今攷此豻侯即士大射之侯說文矢部說大射之侯雲士射鹿豕為田除害也此亦謂士有大射而所射之侯別據鄉射記為說與此經不合疑不足據士有大射詳司裘疏雲大夫以上與賓射飾侯以雲氣用采各如其正者梓人五采之侯注云其侯之飾又以五采畫雲氣焉是也賈疏雲鄉射記雲凡畫者丹質注云賓射之侯燕射之侯皆畫雲氣於側以為飾必先以丹采其地是賓射大夫以上皆畫雲氣其大射之侯兩畔飾以皮故鄭直言賓射燕射賈鄉射記疏雲若賓射之侯天子九十步侯朱白蒼黃玄五正者還畫此五色雲氣於其側七十步侯朱白蒼三正者還畫此三色雲氣於其側五十步侯朱綠二正者還畫此二色雲氣於其側以為飾也詒讓案後鄭謂賓射燕射大夫以上侯畫雲氣用采各如五正三正二正之數梓人采侯鄭謂即五正故直言五采畫也雲九節七節五節者奏樂以為射節之差者鄉射禮雲可射命樂正曰請以樂樂於賓賓許司射遂適階閒堂下北面命曰不鼓不釋注云鄉射之鼓五節歌五終所以將八矢一節之閒當拾發四節四拾其一節先以聽也此即卿大夫士五節之樂天子諸侯節數增多而拾發以四則同賈疏雲九節者五節先以聽七節者三節先以聽五節者一節以聽尊者先聽多卑者少為差皆留四節以乘矢拾發雲言節者容侯道之數也者賈疏雲謂若九節者侯道九十弓七節者侯道七十弓五節者侯道五十弓也案賈據司裘注說大射天子諸侯大夫侯道之數如是白虎通義謂天子射百二十步說與鄭異不足據也詳司裘疏引樂記曰明乎其節之志不失其事則功成而德行立者賈疏雲證侯道遠近亦為節也此射義文雲樂記者誤也詒讓案此疑是河閒樂記逸十二篇文詳樂師疏〉

若王大射，則以貍步張三侯。
〈鄭司農云：「貍步，謂一舉足為一步，於今為半步。」玄謂貍，善搏者也，行則止而擬度焉，其發必獲，是以量侯道法之也。侯道者，各以弓為度。九節者九十弓，七節者七十弓，五節者五十弓。弓之下制長六尺。《大射禮》曰「大侯九十，參七十，干五十」是也。三侯者，司裘所共虎侯、熊侯、豹侯也。列國之君大射亦張三侯，數與天子同。大侯，熊侯也。參讀為糝。糝，雜也。雜者，豹鵠而糜飾，下天子大夫。〉
●疏〈若王大射則以貍步張三侯者言王大射前三日射人先設其侯大射儀注云前射三日張侯設乏欲使有事者豫志焉是也金榜雲射人以射法治射儀通職王與諸侯孤卿大夫士下言若王大射則以貍步張三侯則事主於王經以為王張侯見義非為大射變文承上經三侯五正言張三侯其非異侯可知金鶚說同朱大韶雲史記大宛傳徐廣曰若意義猶及也謂及王大射則以貍步張三侯其張之者自有巾車量人案金朱說是也鄭誤以若為轉語故解上經為賓射梓人注亦據此文雲若王大射以對上文賓射為分別之辭非經意也[1]〉
〈注鄭司農雲貍步謂一舉足為一步於今為半步者小爾雅廣度雲跬一舉足也倍跬謂之步說文�部雲�半步也讀若跬同�貍聲相近先鄭蓋以經雲貍步則與步之恆法不同故以一舉足之跬為釋爾雅釋宮邢疏引白虎通雲人踐三尺法天地人再舉足曰步備陰陽也蓋三尺為跬即一舉足再舉足乃成步是跬於六尺之步為半先鄭此義與鄉射禮量侯道以弓不合故後鄭不從黃以周雲先鄭意鄉射量侯道可用常法大射�與射遠之不能至的近之又不見鵠故用貍步法貍者跬之借字一舉足謂之跬再舉足�之步而侯中之廣亦各取數於侯道減半雲玄謂貍善搏者也行則止而擬度焉其發必獲是以量侯道法之也者釋文雲擬本又作儗案瓬人注亦作儗度說文手部雲擬度也人部雲儗僭也擬度之字當以擬為正作儗者叚借字也此後鄭不從先鄭貍步為半步而依本字釋之謂此量侯道之器即準度野六尺之步也說文豸部雲貍伏獸似貙大射儀注亦云貍之伺物每舉足者止視遠近為發必中也是以量侯道取象焉義與此同雲侯道者各以弓為度九節者九十弓七節者七十弓五節者五十弓者鄉射記侯道五十弓注云量侯道以貍步而雲弓者侯之所取數宜於射器也天子大射熊侯九十弓豹侯七十弓畿內諸侯大射豹侯九十弓麋侯七十弓畿外諸侯大射大侯九十弓糝侯七十弓豻侯五十弓大夫大射麋侯七十弓士大射豻侯五十弓鄭不雲天子諸侯大夫士而雲九節七節五節者明侯道與樂節相應也雲弓之下制長六尺者據弓人文大射儀注亦引弓人下制以證貍步六尺與此義同鄭知必取下制者小司徒注引司馬法雲六尺為步弓之下制與步相應故也雲大射禮曰大侯九十參七十干五十是也者引以證上九十弓七十弓五十弓之文也雲三侯者司裘所共虎侯熊侯豹侯也者上所引大侯參侯干侯並畿外諸侯之制天子三侯與諸侯不同故又據司裘明天子三侯之制也雲列國之君大射亦張三侯數與天子同者列國諸侯謂畿外諸侯也畿內諸侯大射止用熊侯豹侯無干侯則止有二侯畿外諸侯得備三侯與天子同亦詳司裘疏雲大侯熊侯也者明畿外諸侯不得射虎侯也大射儀注云大侯熊侯謂之大者與天子熊侯同雲參讀為糝糝雜也者以下大射儀注義並同說文米部雲糂以米和羮也重文糝古文糂從參案古文糂從參得聲故鄭讀從之糝為以米和羮引申之雜飾亦謂之糝雲雜者豹鵠而麋飾下天子大夫者賈疏雲以司裘雲諸侯熊侯豹侯卿大夫麋侯畿外不得純如天子近侯已用豻則大侯不得用虎侯明大侯用畿內諸侯熊侯為之其中豹侯麋侯則諸侯兼此二侯乃稱糝豹尊於麋明以豹為鵠以麋為飾耳不純用豹麋者下天子大夫故也〉

王射，則令去侯，立於後，以矢行告，卒，令取矢。
〈鄭司農云：「射人主令人去侯所而立於後也。以矢行告，射人主以矢行高下左右告於王也。《大射禮》曰：『大射正立於公後，以矢行告於公，下曰留，上曰揚，左右曰方。』杜子春說以矢行告，告白射事於王，王則執矢也。杜子春說不與《禮經》合，疑非是也。卒令取矢，謂射卒，射人令當取矢者使取矢也。」玄謂令去侯者，命負侯者去侯也。《鄉射》曰：「司馬命獲者執旌以負侯。」〉
●疏〈王射者亦冡上文大射而言特言王者以別於六耦之射賈疏謂承賓射大射非也但賓射燕射事亦同耳[1]〉
〈注鄭司農雲射人主令人去侯所而立於後也者於注例當作於各本並誤下並同服不氏雲射則贊張侯以旌居乏而待獲此人即服不氏及其徒二人分居三侯者未射則負侯將射則令去侯而居乏也詳服不氏疏立於後謂射人自立於王後雲以矢行告射人主以矢行高下左右告於王也者此據大射儀為說也引大射禮曰大射正立於公後以矢行告於公下曰留上曰揚左右曰方者證立於後及以矢行告之事鄭彼注云若不中使君當知而改其度留不至也揚過去也方出㫄也案大射之大射正即以射人官之長為之其屬為小射正至將射時又立大射正為司射以主射禮實皆一官也彼為諸侯禮故云告於公王大射則射人以矢行告王禮與彼同雲杜子春說以矢行告告白射事於王王則執矢也者杜意謂此雲以矢行告是王未射以前以射事告白王使王執矢大射儀雲司射去撲適阼階下告射於公公許是其事也雲杜子春說不與禮經合疑非是也者先鄭以告矢行之事大射儀有明文杜說與彼不合故不從也雲卒令取矢謂射卒射人令當取矢者使取矢也者大射儀雲卒射司馬正命取矢小臣坐委矢於楅若矢不備司馬正又命取矢如初是其事也彼命取矢者為司馬正而此令取矢者為射人彼取矢者為小臣而此取矢者為射鳥氏故射鳥氏雲射則取矢矢在侯高則以並夾取之皆天子諸侯禮異也雲玄謂令去侯者命負侯者去侯也者大射儀雲司馬師命負侯者執旌以負侯又雲司馬正命去侯注云命去侯者將射當獲也即其事也引鄉射曰司馬命獲者執旌以負侯者賈疏雲先鄭雲射人主令人去侯所者不辨其去侯之人故後鄭增成其義其負侯之人是服不氏也又引鄉射直雲司馬命負侯不言官者大夫士家無服不氏家臣為之故也案獲者即服不氏之徒詳服不氏疏〉

祭侯，則為位。
〈祭侯，獻服不，服不以祭侯。為位，為服不受獻之位也。《大射》曰：「服不侯西北三步，北面拜受爵。」〉
●疏〈注云祭侯獻服不服不以祭侯者據大射儀文必獻服不者為其負侯也凡負侯天子虎侯即服不負之熊豹二侯則服不之徒負之大射儀謂之獲者彼經獻大侯服不之後又雲司馬師受虛爵洗獻獲者皆如大侯之禮然則三侯皆祭虎侯獻服不服不以祭侯熊豹二侯則獻服不之徒亦徒以祭侯注不雲服不之徒者卑統於尊文從省也云為位為服不受獻之位也者三侯皆張於射宮之廷各於侯西北三步為獻服不之位也引大射者證服不受獻之位所在也彼文雲司宮尊侯於服不之東北兩獻酒東面南上皆加勺設洗於尊西北篚在南東肆實一散於篚司馬正洗散遂實爵獻服不服不侯西北三步北面拜受爵司馬正西面拜送爵反位宰夫有司薦庶子設折俎卒錯獲者適右個薦俎從之獲者左執爵右祭薦俎二手祭酒適左個祭如右個中亦如之卒祭左個之西北三步東面設薦俎立卒爵是獻服不之禮服不祭右個左個及中即此所謂祭侯也〉

與大史數射中，
〈射中，數射者中侯之筭也。《大射》曰：「司射適階西，釋弓，去撲，襲，進，由中東立於中南，北面視筭。」〉
●疏〈與大史數射中者凡射皆有三次第一次射不釋獲無數射中之事第二次三次射釋獲此官則與大史共掌其事相與為官聯也[1]〉
〈注云射中數射者中侯之筭也者賈疏雲數筭大史數之射人但視之耳詒讓案射中上當有數字大史先鄭注云中所以盛筭也則中乃盛筭之器非即筭也大射儀雲大史釋獲又雲釋獲者東面於中西坐先數右獲二筭為純一純以取實於左手十純則𦄲而委之每委異之有餘純則橫諸下一筭為奇奇則又𦄲諸純下興自前適左東面坐坐兼斂算實於左手一純以委十則異之其餘如右獲即大史數筭之事引大射曰司射適階西釋弓去撲襲進由中東立於中南北面視筭者證射人數射中之事鄭彼注云釋弓去撲射事已也彼經又雲司射適次注云司射射人也是諸侯大射之司射亦即以射人為之彼雲視筭即視數射中之事也凡中設於射宮之廷西當西序南北以堂深〉

佐司馬治射正。
〈射正，射之法儀也。〉
●疏〈佐司馬治射正者大司馬雲若大射則合諸侯之六耦又大射儀治射事者有司馬鄭注云司馬於天子政官之卿則即大司馬也又有司馬正司馬師注云司馬正政官之屬司馬師正之佐也則以小司馬以下官為之大射又雲司射曰為政請射注云為政謂司馬也司馬政官主射禮是射禮大司馬為政射人為司射與小司馬以下佐之屬從其長也[1]〉
〈注云射正射之法儀也者地官敍官注云正之言政也射之法儀即是射政故謂之射正賈疏雲射之威儀乃是禮之正故名射儀為射正也司馬所主射儀謂若命去侯命取矢乘矢之等皆當佐之言治者亦謂預習之類也〉

祭祀，則贊射牲，相孤卿大夫之灋儀。
〈烝嘗之禮有射豕者。《國語》曰：「禘郊之事，天子必自射其牲。」今立秋有貙劉雲。〉
●疏〈祭祀則贊射牲者謂內外大祀天地宗廟之屬賈大僕疏謂祭社稷亦射牲又史記封禪書說漢武帝時諸儒采封禪尚書周官王制之望祀射牛事則社稷望祀亦並有射牲法凡射牲皆於廟庭祭義雲祭之日君牽牲既入廟門麗於碑蓋於是時王則親射之此官贊助其事也外祭祀在壇兆亦然雲相孤卿大夫之灋儀者劉台拱雲射人相孤卿大夫之法儀司士相士之法事猶射人作卿大夫掌事司士作士掌事射人作卿大夫從司士作士從諸子作羣子從是也案劉說是也上朝位射儀等並諸侯三公孤卿大夫士內外尊卑通掌不別自此以下則並專掌卿大夫之事下文掌作卿大夫司士作士諸子作羣子是卿大夫士庶子各以𣝣秩尊卑三官分作之小宰六敍所謂以敍作其事者其分職固較然不同也[1]〉
〈注云烝嘗之禮有射豕者者賈疏謂據逸烝嘗禮而知案逸烝嘗禮蓋逸禮三十九篇之一中有射豕之文故引以證大祭祀有射牲之法但天子諸侯宗廟之祭並用大牢則當兼射牛羊豕逸禮止雲射豕者蓋文不具引國語曰禘郊之事天子必自射其牲者楚語觀射父曰天子禘郊之事必自射其牲諸侯宗廟之事必自射其牛刲羊擊豕亦引以證大祭祀有射牲之法賈疏雲據祭天之時牲則犢也若然宗廟之祭秋冬則射之春夏否也祭天則四時常射天尊故也是以司弓矢共王射牲之弓矢此射人贊射牲也諸侯以下則不射案此經及司弓矢並雲祭祀射牲蓋通郊廟而言無宗廟之祭秋冬射牲春夏否之說賈氏所云蓋據注引烝嘗禮射豕之文而肊為之說不知鄭引烝嘗禮者據漢時所存逸禮唯此耳未必祠禴禮無射豕之事也賈又謂諸侯不射與楚語射牛文不合亦非也雲今立秋有貙劉雲者漢書武帝紀顏注引如湻雲漢儀注立秋貙膢伏儼雲膢音劉劉殺也蘇林雲膢祭名也貙虎屬常以立秋日祭獸王者亦以此日出獵還以祭宗廟故有貙膢之祭也續漢書禮儀志雲立秋之日自郊禮畢斬牲於郊東門以屬陵廟其儀乘輿御戎路白馬朱巡躬執弩射牲斬牲之儀名曰貙劉又祭祀志雲立秋天子入囿射牲以祭宗廟名曰貙劉是漢制貙劉天子躬射牲與周法相類故引以為證〉

會同朝覲，作大夫介，凡有爵者。
〈作，讀如「作止爵」之作。諸侯來至，王使公卿有事焉，則作大夫使之介也。有爵者，命士以上。不使賤者。〉
●疏〈會同朝覲作大夫介者賈疏雲作使也有會同朝覲王使公卿有事於會同則射人使大夫為上介詒讓案王使卿大聘於諸侯則當以大夫為上介士為眾介司士雲作士適四方使為介此射人掌作卿大夫則聘諸侯亦射人作大夫為上介經不言者文略雲凡有爵者者賈疏雲使凡有爵者命士以上為眾介也劉台拱雲射人掌孤卿大夫此有𣝣者當指大夫以上也記曰古者生無𣝣死無謚案劉說是也姜兆錫莊有可蔣載康說同射人專掌卿大夫下文大賓客作卿大夫從作大史及大夫介大喪作卿大夫掌事皆不及士是其證經雲作大夫介又雲凡有爵者明介之外凡使卿大夫將事者並此官作之非謂此官兼作上中下士也[1]〉
〈注云作讀如作止爵之作者賈疏雲讀從特牲少牢三獻作止爵按彼主人主婦二獻屍訖賓長為三獻屍爵止鄭注云欲神惠之均於室中使主人主婦致爵訖三獻則賓長也賓長作起前所止之爵使屍飲之讀從者取動作使之義也詒讓案此擬其音以見義也鄭注特牲雲謂三獻者以事命之作起作起與役使義亦相因故象胥注云作使也與彼義同鄭意此作大夫介凡有爵者亦謂射人以事命使彼二者作起為介也凡經雲作某事作某官者義並同雲諸侯來至王使公卿有事焉則作大夫使之介也者謂問勞禮賜贈送諸事有使公卿行者則作起大夫使為之介以往也雲有爵者命士以上者大行人云等諸臣之爵注云爵孤卿大夫士也是鄭謂命士以上並為有爵者伐案士介當是司士作之非射人所掌此凡有爵者當依劉說廣含孤卿大夫而不及士與它職不同鄭說未允雲不使賤者者以介與眾介皆與使者為副貳故不使賤者為之賤者謂不命之士及庶人在官者以下〉

大師，令有爵者乘王之倅車。
〈倅車，戎車之副。〉
●疏〈大師令有爵者乘王之倅車者依鄭賈義謂命士以上今案當亦指孤卿大夫言之無命士戎車有倅車者備革路有損壞則王當乘其副必令有𣝣者乘之者以王所乘不敢虛之也士喪禮注云貳車君出使異姓之士乘之在後據彼注則此有𣝣者亦當為異姓之臣但彼注云士乘而此經司士不雲令士乘倅車者疑文略抑或士卑不得乘王車矣[1]〉
〈注云倅車戎車之副者賈疏雲王出征伐王乘戎路副車十二乘皆從王行則使有𣝣者命士已上乘之知倅車戎車之副者戎僕雲掌王倅車之政鄭雲倅副也〉

有大賓客，則作卿大夫從，
〈作者，選使從王見諸侯。〉
●疏〈有大賓客者賈疏雲大賓客不言會同則是秋冬覲遇並春夏受享在廟之時從王見諸侯也案司士疏謂此雖不雲會同明會同與賓客同與此疏說異彼疏為允[1]〉
〈注云作者選使從王見諸侯者此亦訓作為使也王選卿大夫之賢者從見諸侯以備使令此官則作使之〉

戒大史及大夫介。
〈戒，戒其當行者。《覲禮》曰：「諸公奉篋服，加命書於其上，升自西階，東面，大史氏右。」〉
●疏〈戒大史及大夫介者大史亦下大夫特言之者以大史有錫命之事諸大夫則為介其事不同故也賈疏雲此謂王有命使三公命諸侯及衣服就館賜之時則射人戒大史及大夫與諸公介[1]〉
〈注云戒戒其當行者者大史與大夫非一人考其次當行者則戒之也引覲禮曰諸公奉篋服加命書於其上升自西階東面大史氏右者覲禮載王賜侯氏車服之事禮今文經大史氏右作大史是右鄭彼注云言諸公者王同時分命之而使賜侯氏也右讀如周公右王之右是右者始隨入於升東面乃居其右古文是為氏也此引之者證大賓客當特戒大史也賈疏雲大史氏右者謂於西階東面之時大史在公之右命侯氏也〉

大喪，與僕人遷屍，作卿大夫掌事，比其廬，不敬者苛罰之。
〈僕人，大僕也。僕人與射人俱掌王之朝位也。王崩，小斂、大斂，遷屍於室堂，朝之象也。《檀弓》曰：「扶君，卜人師扶右，射人扶左。君薨，以是舉。」苛謂詰問之。〉
●疏〈大喪與僕人遷屍者謂王喪五日小斂七日大斂此官與大僕同遷屍相與為官聯也互詳小宗伯疏雲作卿大夫掌事者賈疏雲謂王喪宜各有職掌詒讓案此則宜兼有後世子之喪與上遷屍唯據王喪小異雲比其廬不敬者苛罰之者賈疏謂若宮正所云親者貴者居廬當比其本服親疏及貴賤案比其廬謂校比其居廬之人數並糾察其禮儀也不敬者苛罰之亦即比之事春官世婦雲大喪比外內命婦之朝莫哭不敬者而苛罰之與此事相類蓋世婦比命婦此官比命男內外職掌互相備也賈謂比其親疏貴賤義未晐[1]〉
〈注云僕人大僕也僕人與射人俱掌王之朝位也者賈疏雲見大僕掌內朝射人掌正朝掌事是同周禮又更無僕人職故知是大僕詒讓案大射儀有僕人正僕人師僕人士相工當是大僕又左襄三年傳國語魯語晉語並有僕人杜預以為御僕蓋僕人者通舉官長徒屬之�大僕與御僕同�屬故大僕御僕通得稱僕人也雲王崩小斂大斂遷屍於室堂者於亦當作於知此大喪不兼後喪者以後喪遷屍自有婦官執其事以職掌秩次相推約疑當世婦宮卿及女御同遷之非此官所掌故鄭唯雲王也賈疏雲始死於北牖下遷屍於南牖下又雲小斂於戶內是遷屍於室小斂訖遷屍於戶外又遷屍小斂大斂於阼階大斂訖又遷屍於西階以入棺是遷屍於堂也雲朝之象也者常朝皆在廷此大小斂在堂室雖不在廷以臣見君屍亦有朝象鄭言此者欲見射人與大僕遷屍亦因同掌朝位故使為聯事也引檀弓者證射人與僕人遷屍之事射人下監本毛本有師字案檀弓亦有鄭彼注云扶君謂君疾時也卜當為僕聲之誤也僕人射人皆平生時贊正君服位者君薨以是舉不忍變也彼舉即謂遷屍故彼又雲叔孫武叔之母死既小斂舉者出戶亦是也雲苛謂詰問之者廣雅釋詁云何詰問也苛何聲近字通互詳宮正及春官世婦疏〉

服不氏掌養猛獸而教擾之。
〈猛獸，虎豹熊羆之屬。擾，馴也。教習使之馴服。王者之教，無不服。〉
●疏〈掌養猛獸而教擾之者獸人冥氏穴氏搏取生獸以與此官養之亦相與為官聯也[1]〉
〈注云猛獸虎豹熊羆之屬者說文犬部雲猛建犬也引申為野獸健者之稱雲擾馴也者大宰注義同雲教習使之馴服者古有教擾猛獸之術史記五帝本紀雲黃帝教熊羆貔貅貙虎列子黃帝篇雲周宣王之牧正有役人梁鴦者能養野禽獸委食於園庭之內雖虎狼鵰鶚之類無不柔者柔與馴擾義同彼牧正兼養野禽獸與牧人牧師養家嘼不同疑即此官及囿人之屬雲王者之教無不服者兼釋官名服不之義〉

凡祭祀，共猛獸。
〈謂中膳羞者。獸人冬獻狼。《春秋傳》曰「熊蹯不孰」。〉
●疏〈凡祭祀共猛獸者與獸人囿人為官聯也[1]〉
〈注云謂中膳羞者者謂若膳夫雲羞用百有二十品及庖人六獸共王及後世子之膳羞中有猛獸之肉賈疏雲上雲養猛獸則猛獸皆養之此言祭祀所共據堪食者故鄭雲謂中膳羞引獸人冬獻狼者證猛獸亦中膳羞庖人注說六獸有狼引春秋傳曰熊蹯不孰者左宣二年傳晉靈公不君宰夫胹熊蹯不熟殺之引以證熊蹯中膳羞亦猛獸之一也庖人六獸先鄭注有熊釋文雲蹯掌也〉

賓客之事則抗皮，
〈鄭司農云：「謂賓客來朝聘，布皮帛者，服不氏主舉藏之。抗讀為『亢其讎』之亢。」玄謂抗者，若《聘禮》曰「有司二人舉皮以東」。〉
●疏〈注鄭司農雲謂賓客來朝聘布皮帛者服不氏主舉藏之者覲禮雲四享皆束帛加璧庭實唯國所有鄭彼注云初享或用馬或用虎豹之皮是朝覲布皮帛之事又聘禮雲賓裼奉束帛加璧享庭實皮則攝之毛在內內攝之入設也賓入門左升致命張皮公再拜受幣士受皮者自後右客公側授宰幣皮如入右首面東彼注云皮虎豹之皮凡君於臣臣於君麋鹿皮可也是聘布皮帛之事也郊特牲雲虎豹之皮示服猛也是庭實用皮亦取服猛之義故亦使服不氏舉藏之廣雅釋詁雲抗舉也雲沆讀為亢其讎之亢者賈疏雲讀從僖二十八年城濮之戰子犯雲背惠食言以亢其讎引之者取亢舉之義也段玉裁改讀為為讀如雲讀如今本作讀為誤也此擬其音耳不若馬質注用亢禦義也丁晏雲抗從亢聲梓人故沆而射汝大戴禮作亢雲玄為抗者若聘禮曰有司二人舉皮以東者聘禮說受聘賓介私覿事後鄭以此抗皮與彼舉皮義同賈疏雲後鄭引聘禮者增成先鄭義二人者即服不氏也〉

射則贊張侯，以旌居乏而待獲。
〈贊，佐也。《大射禮》曰：「命量人、巾車張三侯。」杜子春云：「待當為持，書亦或為持。乏讀為匱乏之乏，持獲者所蔽。」玄謂待獲，待射者中舉旌以獲。〉
●疏〈射則贊張侯者通三射而言與射人為官聯也雲以旌居乏而待獲者司常共旌與此官始則以旌負侯繼則去侯居乏以待獲終則以旌唱獲也王獲旌以大常亦兼有翿旌之屬詳司常疏[1]〉
〈注云贊佐也者外宗注義同引大射禮曰命量人巾車張三侯者鄭彼注云巾車於天子宗伯之屬掌裝衣車者亦使張侯侯巾類曾釗雲大射諸侯禮射人職曰以貍步張三侯是張侯射人掌之蓋諸侯官省故以巾車量人同兼攝王朝官備故仍歸射人案曾謂此官贊射人是也鄭引大射亦證張侯非一官耳非必謂天子諸侯禮同也杜子春雲待當為持書亦或為持者徐養原雲持為字之誤與儀禮公食大夫左人待載古文作持同鄭於二經俱從待雲乏讀為匱乏之乏者車僕先鄭注同詳彼疏雲持獲者所蔽者杜破待為持蓋謂執持獲旌與御僕持翣義同射人三容先鄭注云容者乏也待獲者所蔽也先鄭蓋亦不從杜讀詳彼疏雲玄謂待獲待射者中舉旌以獲者此不從子春破待為持也大射儀雲司馬師命負侯者執旌以負侯負侯者皆適侯執旌負侯而俟又雲司馬正命去侯負侯皆許諾以宮趨直西及乏南又諾以商至乏聲止授獲者退立於四方獲者興共而俟又雲乃射獲者坐而獲舉旌以宮偃旌以商鄭彼注云欲令射者見侯與旌深志於侯中也負侯獲者也天子服不氏下士一人徒四人掌以旌居乏待獲槐羽為旌大侯服不氏負侯徒一人居乏相代而獲參侯干侯徒負侯居乏不相代坐而獲坐言獲也案大射所云獲者即服不之徒主唱獲者也王及畿外諸侯大射皆二侯侯各一乏乏各以獲者一人居之射人所謂三侯三獲三容是也依鄭大射注約之則王大射未射時則服不執旌負熊侯而立別令其徒一人居熊侯之乏其虎侯豹侯各以服不之徒執旌居之無居乏者及射時則司馬正命三負侯者各去其侯而適乏服不以旌授其徒而同居熊侯之乏其徒二人各以旌居虎侯豹侯之乏射中則居乏者各舉旌而唱獲蓋熊侯服不負侯射則其徒代而唱獲虎侯豹侯則先負侯後唱獲即以服不徒一人兼之不相代其賓射亦三侯燕射一侯侯制不同負侯待獲事則一也〉

射鳥氏掌射鳥。
〈鳥謂中膳羞者，鳧、鴈、鴇、鴞之屬。〉
●疏〈注云鳥謂中膳羞者者庖人掌共王及後世子之膳羞內有六禽先鄭注以為鴈鶉鷃雉鳩鴿又膳夫王羞百二十品其禽皆使此官射之雲鳧鴈鴇鴞之屬者據內則說膳羞有此諸鳥也鴇釋文作𪀀說文鳥部雲鴇鴇鳥也肉出尺胾重文𪀀鴇或從包詩陳風墓門孔疏引陸璣疏雲鴞大如班鳩綠色惡聲之鳥也入人家凶賈誼所賦鵩鳥是也其肉甚美可為羮𦞦又可以炙案說文肉出尺胾疑當作肉中炙胾即謂中膳羞也莊子齊物論有鴞炙爾雅釋鳥別有鴟鴞鸋鴂乃小鳥即鷦鷯也與單名鴞者別〉

祭祀，以弓矢𢿛烏鳶。凡賓客、會同、軍旅，亦如之。
〈烏鳶，善鈔盜，便汙人。〉
●疏〈祭祀以弓矢𢿛烏鳶者敺唐石經作毆今從嘉靖本及明汪道昆本正阮元雲釋文作敺按敺從攴說文之古文驅也與殳部之毆純不同唐石經大誤案阮說是也此經𢿛字凡七見占夢雲𢿛疫此職雲𢿛烏鳶方相氏雲𢿛疫𢿛方良冥氏雲以靈鼓𢿛之庶氏雲𢿛蠱壺涿氏雲以炮土之鼓𢿛之占夢之𢿛字釋文無音唐石經亦損缺無以攷其異同此職及方相氏冥氏庶氏壺涿氏諸文釋文並作敺音起俱𠀌於二反則皆古文驅字也唐石經並作毆張參五經文字音一口反與釋文不合殆不足據又案此經𢿛逐字並作敺驅馬字又並作驅若大司馬田僕之驅逆大僕小臣之前驅大馭之遂驅之是也此如飌風禩祀之例同一字而錯出葢此經字例與說文本不同也雲凡賓客會同軍旅亦如之者賈疏雲以其會同皆有盟詛之禮殺牲之事軍旅亦有斬牲巡陳之事故須𢿛烏鳶[1]〉
〈注云烏鳶善鈔盜使汙人者詩大雅旱麓箋雲鳶鴟之類鳥之貪惡者也孔疏引蒼頡解詁雲鳶即鴟也烏詳羅氏疏一切經音義引字書雲鈔掠也便汙人謂遺�汙人〉

射則取矢，矢在侯高，則以並夾取之。
〈鄭司農云：「王射，則射鳥氏主取其矢。矢在侯高者，矢著侯高，人手不能及，則以並夾取之。並夾，鍼箭具。夾讀為甲，故《司弓矢》職曰『大射燕射共弓矢並夾』。」〉
●疏〈射則取矢者亦通三射而言[1]〉
〈注鄭司農雲王射則射鳥氏主取其矢者大射儀雲司馬正命取矢又雲小臣委矢於楅彼畿外諸侯大射禮使小臣取矢此經使射鳥氏取矢亦王與諸侯禮異也其命取矢者王射則射人掌之亦與彼異詳射人疏雲矢在侯高者矢著侯高人手不能及則以並夾取之者大射儀雲大侯之崇見鵠於參參見鵠於乾乾不及地武然則天子三侯豹侯最低其上綱去地亦二丈七尺四寸其虎侯豹侯更有見鵠之增其高可知射時矢若著於侯之高處人手自不能及故必以並夾取之雲並夾鍼箭具者釋文雲鍼沈雲或作鉆後漢書陳寵傳李注引蒼頡篇雲鉆持也司弓矢注云並夾矢籋也惠士奇雲說文籋箝也箝與鉗同一作鍼皆從金以甘鹹得聲丁晏雲文選東京賦並夾既設儲乎廣庭薛綜注並夾鉗矢者雲夾讀為甲者段玉裁改為為如雲讀如各本作讀為非也此擬其音雲故司弓矢職曰大射燕射共弓矢並夾者賈疏雲先鄭引司弓矢職直有大射燕射不言賓射亦同大射燕射也〉

羅氏掌羅烏鳥。
〈烏謂卑居，鵲之屬。〉
●疏〈注云烏謂卑居鵲之屬者說文烏部雲烏孝鳥也舄𩁆也𩁆篆文舄從隹㫺鳥部雲𪇬卑居也又隹部雲雅楚烏也一名鷽一名卑居爾雅釋鳥雲鷽斯鵯鶋郭注云雅烏也小而多羣腹下白江東亦呼為鵯鳥詩小雅小弁弁彼鷽斯毛傳雲鷽卑居卑居雅烏也是卑居即烏屬案鵲即𩁆之俗釋鳥雲鷽山鵲鵲非烏屬而形與烏相近故說文舄隷烏部鄭廣言烏屬遂並舉鵲也〉

蠟，則作羅襦。
〈作，猶用也。鄭司農云：「蠟，謂十二月大祭萬物也。《郊特牲》曰：『天子大蜡，謂歲十二月，合聚萬物而索饗之。』襦，細密之羅。襦讀為『繻有衣袽』之繻。」玄謂蠟，建亥之月，此時火伏，蟄者畢矣，豺既祭獸，可以羅罔圍取禽也。《王制》曰「豺祭獸，然後田」，又曰「昆蟲已蟄，可以火田」。今俗放火張羅，其遺教。〉
●疏〈注云作猶用也者易離象辭明兩作離彼釋文引荀爽雲作用也毛詩大雅常武箋雲作行也方言云用行也是作用義同鄭意既蠟則得用細密之羅襦羅襦非此官所作也鄭司農雲蠟謂十二月大祭萬物也者據郊特牲為說引郊特牲曰天子大蜡謂歲十二月合聚萬物而索饗之�此隱括郊特牲文證蠟為十二月大祭萬物也並詳黨正籥章疏雲襦細密之羅者謂罔目之數密可以捕小鳥者郊特牲孔疏引舊解雲順秋冬殺物故羅氏用細密之羅網以捕禽鳥矣雲襦讀為繻有衣袽之繻者葉鈔本釋文袽作絮雲又作袽繻有衣袽易既濟六四爻辭段玉裁雲讀為疑當作讀如案段說是也凡擬其音例當雲讀如易釋文雲繻子夏作襦王廙同袽說文作䋈縕也京作䋈李氏周易集解引虞翻亦作襦案說文糸部雲䋈絜縕也引易曰襦有衣䋈先鄭與許蓋並依京氏作䋈弓人先鄭注作絮即䋈之誤今本易釋文䋈亦誤絮包愼言云司農轉襦為�繻者衣帛端末之識羅氏言繻正形其羅之細也雲玄謂蠟建亥之月者先鄭但以蠟為十二月大祭萬物不辨周正夏正故後鄭補其義謂建亥之月即周十二月夏十月也黨正籥章郊特牲注並同亦詳籥章疏雲此時火伏蟄者異矣者左哀十二年傳火伏而後蟄者畢杜雲火心星也火伏在今十月案此十月亦即夏十月蜡祭之時後鄭言此者欲見蜡月蟄畢可以火田故有作羅繻之事火伏詳司爟疏雲豺既祭獸可以羅罔圍取禽也者據王制說也引王制曰豺祭獸然後田者王制孔疏雲按月令九月豺乃祭獸夏小正十月豺祭獸則是九月末十月之初豺祭獸之後百姓可以田獵引又曰昆蟲已蟄可以火田者彼文雲昆蟲未蟄不以火田此引不同者鄭以意改之案鄭彼注云昆明也明蟲者得陽而生得陰而藏孔疏雲從十月以後至仲春皆得火田故司馬職雲春火弊是也引此二文者賈疏雲證十月蜡祭後得火田有張羅之事雲今俗放火張羅其遺教者此鄭據漢俗為說爾雅釋天雲火田為狩左傳桓七年孔疏引李巡孫炎雲放火燒草守其下風此放火張羅亦謂放火而以羅掩其下風也〉

中春，羅春鳥，獻鳩以養國老，行羽物。
〈春鳥，蟄而始出者，若今南郡黃雀之屬。是時鷹化為鳩。鳩與春鳥變舊為新，宜以養老助生氣。行謂賦賜。〉
●疏〈獻鳩以養國老者王制雲周人養國老於東膠養庶老於虞庠孔疏引熊氏雲國老謂卿大夫致仕者庶老謂士也皇氏雲庶老兼庶人在官者左僖二十七年傳國老皆賀子文孔疏雲國老者國之卿大夫士致仕者也陳祥道雲貴冑謂之國子則貴而老者謂之國老賤者謂之庶人則賤而老者謂之庶老案陳說與熊皇孔說相兼乃備王制雲君子耆老不徒行庶人耆老不徒食禮器注云君子謂大夫以上然則此國老即君子耆老亦謂卿大夫致仕者也大司樂國子兼有命士之子則此國老當兼含元士之老故孔下兼士言之其庶士以下則與庶人同為庶老國老養於國學之東膠庶老則養於郊學之虞庠故文王世子云適東序釋奠於先老遂設三老五更羣老之席位焉東序即東膠皆國學也此國老亦兼三老五更羣老言之續漢書禮儀志劉注引盧植雲選三公老者為三老卿大夫中之老者為五更是老更即卿大夫之老故鄭注亦謂皆老年更事致仕者也國老之內以老更為尤尊王制祭義皆雲食三老五更於大學天子袒而割牲執醬而饋執𣝣而酳是也羣老蓋卿大夫之不為老更以及元士之老雖與老更同處而養且同稱國老然其禮較殺若庶老則養於虞庠其尤卑可知而續漢禮儀志注引月令章句雲三老國老也五更庶老也金鶚雲羣老亦國老庶老不得與三老五更同食至五更則尤非庶老大戴禮保傅雲春秋入學坐國老於牖前執醬而親饋之所以明有孝也國老即三老五更此五更為國老之確證蔡氏以五更為庶老非也案金說是也外饔酒正槁人云饗耆老並兼養四等之老遺人司門雲養老則又專指死政之老與此國老義異但四等之老同時並養雖地殊禮異而獻鳩助生氣惠宜普及經惟舉國老者文不具耳其養老之時月令仲秋雲養衰老授几杖行糜粥飲食郊特牲雲春饗孤子秋食耆老彼並謂秋養老此經養國老以中春者王制雲凡養老有虞氏以燕禮夏后氏以饗禮殷人以食禮周人脩而兼用之注云兼用之備陰陽也凡飲養陽氣凡食養陰氣陽用春夏陰用秋冬疏引熊氏雲天子視學之年養老一歲有七謂四時皆養老故鄭注陽用春夏陰用秋冬是四時凡四也按文王世子云凡大合樂必遂養老注云大合樂謂春入學舍菜合舞秋頒學合聲通前為六又季春大合樂天子視學亦養老世子云凡視學必遂養它是揔為七也孔氏又駁熊說雲或鄭因春而言夏因秋而見冬周冬夏不養老也又春合舞秋合聲即是春秋養老之事冬夏更無養老通季春大合樂有三養老也熊氏以為春秋各再養老故為一年七養老也去冬夏猶為五義實可疑黃以周雲王制周人養老兼用燕饗食鄭注以為備用養陽春夏養陰秋冬是一歲因舉也而羅氏仲春養國老月令仲秋養衰老舉入學禮盛者言鄭注文王世子凡大合樂必遂養老據大胥文春入學舍菜合舞秋頒學合聲為言先鄭注大胥亦引月令仲春上丁仲丁以證然大胥春合舞秋合聲本無與養老之事而文王世子大合樂之養老自指羅氏仲春養國老月令仲秋養衰老之月非四時養老外又有大合樂之養也保傅盧注云仲春舍菜合舞仲秋班學合聲天子視學而遂養老與鄭注合而鄭虛並不據月令季春大合樂以為說為養老惟在春秋兩仲月不關季春之事也月令季春大合樂與季冬大合吹同季冬不養老季春亦不養老可知孔疏季春大合樂亦養老一歲三養老熊氏於四時養老外加春秋大合樂為六又加季春大合樂為七並非鄭意其實以學禮言止有仲春仲秋兩養老而已案黃說是也熊氏謂一年有七養老緐複無理孔氏已駁之矣文王世子云凡大合樂必遂養老注云大合樂謂春入學釋菜合舞秋頒學合聲於斯時也天子則視學焉遂養老者謂用其明日也是鄭謂一年止有春秋二養老之明文與保傅春秋入學之文亦正合此中春養國老即春入學合舞時之養老月令仲秋養衰老及郊特牲秋食耆老即秋頒學合聲時之養老蓋春養用饗禮秋養用食禮即所謂周兼修三代之禮也但月令季春大合樂與中春合舞事相成不必有比月養老之禮二禮經注亦並無季春養老之文孔謂一年有三養老尚當刪其一耳其養老有四種及春饗秋食之義詳外饔疏[1]〉
〈注云春鳥蟄而始出者若今南郡黃雀之屬者惠棟雲御覽郭義恭廣志雲黃雀脂肥絕美江夏竟陵常給獻大官詒讓案續漢書郡國志江夏與南郡同屬荊州故物產略同雲是時鷹化為鳩鳩與春鳥變舊為新宜以養老助生氣者鷹化為鳩月令仲春令文此獻鳩者以為養老之庶羞呂氏春秋仲秋紀高注云禮大羅氏掌獻鳩杖以養疑傅會此經獻鳩為鳩杖不為典要也賈疏雲此文仲春行羽物案司裘職雲仲秋獻良裘王乃行羽物彼注云仲秋鳩化為鷹仲春鷹化為鳩順其始殺與其將止而大班羽物若然則一年二時行羽物雲行謂賦賜者司裘先鄭注云行羽物以羽物飛鳥賜羣吏此說與彼同〉

掌畜掌養鳥而阜蕃教擾之。
〈阜，猶盛也。蕃，蕃息也。鳥之可養使盛大蕃息者，謂鵞鶩之屬。〉
●疏〈注云阜猶盛也者大宰注義同雲蕃蕃息也者大司徒注同雲鳥之可養使盛大蕃息者謂鵞鶩之屬者此謂家鳥也鵞即膳夫六牲之雁爾雅釋鳥雲舒鴈鵝舒鳧鶩郭注云鴨也鵞鶩等並民閒常畜故掌畜養之〉

祭祀，共卵鳥，
〈其卵可薦之鳥。〉
●疏〈祭祀共卵鳥者與牧人雞人為官聯也釋文雲卵劉本作卯音卵案劉本蓋傳寫之誤[1]〉
〈注云其卵可薦之鳥者亦謂家鳥鵞鶩雞之屬淮南子本經訓高注云鳥未鷇曰卵薦謂薦於宗廟王制庶人春薦韭以卵王祭祀蓋亦有薦卵之法其雞牲則雞人掌之蓋此官共與雞人雞人共與庖人內外饔諸官也〉

歲時貢鳥物，
〈鴞鴈之屬，以四時來。〉
●疏〈注云鴞鴈之屬以四時來者此謂野鳥新序襍事篇莊辛曰隨時鳥是也詩陳風墓門孔疏引陸璣疏雲漢供御物各隨其時唯鴞冬夏常施之以其美故也案據陸說則鴞冬夏常有鴈則春去秋來故鄭總雲以四時來也鴞詳射鳥氏疏〉

共膳獻之鳥。
〈雉及鶉鴽之屬。〉
●疏〈共膳獻之鳥者謂共庶羞若內則說上大夫庶羞二十豆亦謂之膳是也膳夫膳用六牲為正饌與此義別膳羞散文亦通對文則異詳膳夫疏[1]〉
〈注云雉及鶉鴽之屬者亦謂野鳥也公食大夫禮上大夫庶羞二十加於下大夫以雉兔鶉鴽鄭注云鴽無母內則載諸膳之目亦有雉及鶉鷃又雲鶉羮鴽釀之蓼爾雅釋鳥雲鷯鶉郭注云鶉䳺屬又雲鴽鴾母郭注云䳺也青州呼鴾母據公食禮內則爾雅及鄭郭諸說鶉鴽為二物淮南子時則訓高注云鴽鶉也公食禮賈疏亦據莊子田鼠化為鶉月令作化為鴽謂鴽鶉一物非也〉

周禮正義卷五十八終

