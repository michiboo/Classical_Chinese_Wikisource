次山有文章，可惋只在碎。
然長於指敘，約㓗有餘態。
心語適相應，出句多分外。
於諸作者間，拔㦸成一隊。
中行雖富劇，粹美若可蓋。
子昻感遇佳，未若君雅裁。
退之全而神，上與千載對。
李杜才海翻，高下非可槩。
文與一氣間，為物莫與大。
先王路不荒，豈不仰吾輩。
石屛立衙衙，溪口揚素瀬。
我思何人知，徙倚如有待。

