
解印歸田裡，賢哉此丈夫。
少年曾任俠，晚節更爲儒。
遯跡東山下，因家滄海隅。
已聞能狎鳥，余欲共乘桴。
寶劒千金裝，登君白玉堂。
身爲平原客，家有邯鄲娼。
使氣公卿坐，論心遊俠場。
中年不得意，謝病客遊梁。
翩翩繁華子，多出金張門。
幸有先人業，早蒙明主恩。
童年且未學，肉食騖華軒。
豈乏中林士，無人薦至尊。
鄭公老泉石，霍子安丘樊。
賣藥不二價，著書盈萬言。
息陰無惡木，飲水必清源。
吾賤不及議，斯人竟誰論。

