　　惲毓鼎曾任光緒帝起居注官十九年。書中自言感懷皇帝天挺英明欲奮發有所為，但生平遭際困厄，終損天年，後人又多有誤解。因於宣統三年，將所見所聞錄為此書，傳之後世，以告慰先帝。
　　自忌諱排比之法行，而國史為官書，朝野所傳聞，其軼事時見諸野史。雖或愛憎發於恩私，是非生於黨議，而朝局真相，亦頗存焉。毓鼎事先帝十九年，侍螭頭，領闌台，所居皆史職。《起居注》，名《記言動第錄》，排日諭旨，而以《懋勤殿內記注》附益之。史館做本紀，根據《實錄》，稍變其體裁；大臣列傳，則綴拾邸抄公牘，不得有所采訪，申己意，蓋太史南董之風墜地盡矣。緬維先帝御宇，不為不久，幼而提攜，長而禁制，終於損其天年，無母子之親，無夫婦、昆季之愛，無臣下侍從宴遊暇豫之樂，平世齊民之福，且有勝於一人之尊者。毓鼎侍左右，近且久，天顏戚戚，常若不愉，未嘗一日展容舒氣也。棄臣民之後半月，沖主御法駕，升正殿，行即位禮。毓鼎侍班御座前，默思先帝生平遭際困厄，心酸鼻辛，欲制淚不禁涔涔被面矣。後之人稽光緒一朝事，所見者懿旨耳，上諭耳，奏疏耳。先帝一多病柔懦之主而已，庸詎知天挺英明，豁達大度，奮發欲有所為，處萬難之會，遵養時晦，以求自全，有大不得已之苦衷哉！監國醇親王以河間東平之親，居明堂負扆之重，竊謂繼志述事，為先帝吐氣，此其時矣。荏苒二年，東海逋臣，交章薦之而不召；西市沉冤，遺孤言之而不雪，毓鼎知其無意於先帝矣。乃始反袂吮毫，舉十九年所見所聞，纂為此錄。無恩私，無黨議，可以告先帝而質鬼神。扃之篋笥，傳諸子孫，他日陵谷變遷，函開心史，三十四年之朝局，庶有大明之一日乎？至若赤鳳之謠，楊華之歌，怨口流傳幾成事實，宮廷隱秘，姑從闕如。宣統三年辛亥四月湖濱舊史惲毓鼎。
　　德宗景皇帝為宣宗之孫、醇賢親王之長子，母曰葉赫那拉氏，以同治十年六月二十八日誕於宣武門內西太平街醇王府之槐陰齋。同治十三年十二月初五日，穆宗上賓，前星未曜，慈安太后、慈禧太后宮中定策，以初六日夜半具法駕迎上，入承大統。時年四歲，初七日始發喪。兩宮垂簾聽政，以每歲七月朔日孟秋時享太廟，致齋三日，二十八日為齋戒期，乃移上二日，以六月二十六日為聖誕節。
　　光緒十五年正月大婚，皇后葉赫那拉氏，滿洲桂祥長女，孝欽顯皇后之內侄女也。納侍郎長敘二女，冊為珍嬪、瑾嬪，上始親裁大政。
　　上讀書之所為毓慶宮，常熟翁同龢、壽州孫家鼐、仁和夏同善、孫詒經，先後充師傅，以松溎充滿文教習。故事，授清文者不名師傅，其體亦殺。夏公出為學政，薨於外；仁和孫公以失旨出書房；翁相國以罪去；獨孫相國恩禮始終無間雲。
　　惠陵上仙，實係患痘，外傳花柳毒者非也。甲戌十二月初四日痘已結痂，宮中循舊例謝痘神娘娘，幡蓋香花鼓樂，送諸大清門外。是日太醫院判李德立入請脈，已報大安，兩宮且許以厚賞矣。夜半忽急詔促入診，踉蹌至乾清宮，則見帝顏色大變，痘瘡潰陷，其氣甚惡。德立大驚，知事已不可為，而莫解其故。未久即傳帝崩矣。嗣後始有泄其事者。孝哲毅皇后為是郎崇綺之女，明慧得帝心，而不見悅於姑慈禧太后，待之苛虐。初四日，不知何事，復受譴責。後省帝疾於乾清宮，泣訴冤苦。帝宿宮之暖閣，屋深邃苦寒，中以幕隔之。慈禧偵後詣帝所，竊尾之。宮監將入啟，搖手令勿聲，去履襪行，伏幕外聽之，適聞後語。帝慰之曰：「卿暫忍耐，終有出頭日也。」慈禧大怒，揭幕入，牽後髮以出，且行且痛抶之，傳內廷備大杖。帝驚恐且悲，墜於地，昏暈移時始蘇，痘遂變。慈禧聞帝疾劇，始釋後，而誣以房幃不謹致聖躬驟危矣。德宗嗣祚，上徽號曰「嘉順皇后」。後悲鬱不欲生，遂於次年二月二十日吞金以殉。崇侍郎亦因此忤旨閑廢者二十餘年。
　　光緒辛巳三月十一日，孝貞皇后崩時，慈禧病甚劇，慈安固健康無恙。凶信出，百官皆以為西聖也。繼而知為東後（時兩太后分居東西，即以東太后、西太后別之，宮中則呼曰「東佛爺」、「西佛爺」），乃大驚詫。相傳兩太后一日聽政之暇，偶話咸豐末舊事，慈安忽語慈禧曰：「我有一事，久思為妹言之。今請妹觀一物。」在篋中取卷紙出，乃顯廟手敕也，略謂：葉赫氏祖制不得備椒房，今既生皇子，異日母以子貴，自不能不尊為太后，唯朕實不能深信其人。此後如能安分守法則已，否則汝可出此詔，命廷臣傳遺命除之。慈安持示慈禧，且笑曰：「吾姊妹相處久，無閑言，何必留此詔乎？」立取火焚之。慈禧面發赤，雖申謝，意怏怏不自得，旋辭去。十一日，慈安閑立庭中，倚缸玩金魚，西宮太監捧盒至，跪陳曰：「外舍頃進克食（滿洲語，牛奶餅之類），西佛爺食之甚美，不肯獨用，特分呈東佛爺。」慈安甚喜，啟盒，拈一餅對使者嘗之，以示感意。旋即傳太醫，謂東聖驟痰。厥醫未入宮，而鳳馭上升矣。慈安沉默寡言笑，守家法，知大體。同治初年，戡定海內大計，慈安主持於上，恭忠親王文相國翊贊於下，以成中興之功。慈禧素嚴憚之。辛巳後，土木遊宴之風始盛（或傳咸豐時，大學士肅順曾密疏請文宗行鈎弋故事，固孝欽聽政，首除肅順，而摭拾跋扈罪狀，以成其獄）。
　　德宗既理萬機，有意右文之治。元和陸相國時值南齋，上語之曰：「《天祿琳琅》初集之書，向儲頤和園，庚申毀於兵火。二集各書，聞在宮中，汝可詣宮中藏書處試檢之。」陸相往檢，書雖多，俱與二集目錄不合。覆命，上沉吟良久曰：「昭德殿尚有書數屋，恐是矣。」昭德殿，宮中最後殿也。常熟翁師傅在側，請於上，願與陸潤庠同往。殿扃鐍久，凝塵數寸，無從措手足。二公共出銀十兩，給守殿太監為掃除費。次日復往，則宋元明鎸本頗多，且有精抄本，然以二集目錄証之亦非也。有舊閹知其事者，謂聞諸前輩，此蓋嘉慶初欲編《天祿琳琅》三集而未行者。翁、陸乃擇最精數種呈上，置玉案備乙覽焉（有乾隆朝翰苑分書袖珍《昭明文選》一部，皆詞臣工書者。第一冊首頁，有純皇御容。聞德宗以此書置案頭，時展覽，頤和駐蹕，亦攜以自隨）。
　　癸巳甲午間，上習聞翁師傅之說，頗究碑版目錄之學，翁亦時以新出版本進上。猶憶甲午五月初，毓鼎因考試翰詹，由編修擢贊善召見。上首問翰林院藏書及《永樂大典》所存冊數，又問近有新出金石否，諭毓鼎在家宜多看書，不可專習詩賦，此足以覘聖學矣。（明修《永樂大典》凡二部，一置乾清宮，一賜翰林院。明亡後，宮中一部不知存否。其儲院者，一萬二千餘冊，國初開《四庫》，館臣就《大典》所錄，搜輯佚書甚夥，其後漸有亡失。毓鼎初入詞館，猶見有八千餘冊。光緒庚子，兵攻使館，翰林院後牆正界英館，亦毀於火，《大典》散入英館，焚毀遺失者過半。院中所存，僅八百餘冊。最後由院移送學部，則僅數十冊。金題玉笈，散在好古者之家。煌煌巨編，無復能窺全豹。此亦書林一大掌故也。壬寅年聞廣肆有《大典》十餘冊出售，每冊份三十兩、二十兩不等。毓鼎急網求之，則已為捷足者所得，至今思之猶耿耿。）
　　上幼畏雷聲，雖在書房，必投身翁師傅懷中。大婚後迄無皇嗣，或謂有隱疾，宮掖事秘，莫知其詳也。體氣健實，三十四年無疾病，未嘗一日輟朝，郊廟大祀必親臨，大風雪，無幾微怠容，步穩而速。扈從諸臣，常疾趨追隨。性寬厚，侍臣或偶失儀，不究也。
　　故事：廷試貢士，閱卷大臣擬前十本進呈候欽定，然後拆彌封姓名宣布，往往如所擬名次，不更動也。乙未殿試，上念國步多艱，思得氣節知士而用之。四川駱成驤名在第十，上見其卷中有「主憂臣辱、主辱臣死」二語，大賞之，拔置第一。
　　上既親政，以頤和園為頤養母后之所，間日往請安，每日章疏，上閱後皆封送園中。丁酉年，毓鼎附片劾太監牛姓在外招權納賄，請嚴懲以符祖制。牛姓者，頤和園親近小閹也。上謂翁師傅曰：「此疏若為太后見，言官禍且不測，朕當保全之。」乃撤去附片，僅以正摺呈園。翁師傅後語毓鼎，感激聖慈，至於流涕。
　　是時權操於上，亦頗有通內營進者。玉昆者，木廠商人也，以入資助園工，得道員，忽授四川鹽茶道。召見日，上見其舉動粗鄙，心惡之，因詢其曾否讀書。玉對曾讀《百家姓》及《大學》。上授以筆，命書履歷，良久僅能成「玉昆」二字，上怒斥出，即日罷之。一日，蘇松太道缺員，樞臣列單請簡。上海道兼管海關，膏腴甲天下，上命授魯伯陽，且申之曰：「是李鴻章所保。」樞臣聞命，相顧錯愕，遍稽舊籍，始得其人。嘗以微勞列保案，李所奏也。先是魯以道員需次金陵，制府及司道皆輕之，魯頗不平，乃輦巨金輸幸門，期必得斯缺。既有成說，揚陽意得甚，預誇示同僚，咸嗤其妄。命下果然，制府劉坤一大驚詫。奏改常鎮通海道，旋劾降為通判。方請謁之言得入也，未嘗不以人才可用欺上，迨覺其不稱，立斥之，而不稍一護前。此如日月之食，何足為聖明之累耶？
　　甲午遼東喪師，上憤外難日追，國勢阽危，銳欲革新庶政致富強。環顧樞輔大臣，皆庸懦玩愒，無動為大，無足與謀天下大計者。南海康有為，甲午公車一再上書，上固心識之。戊戌四月，常熟罷去，朝局漸變，張閣學百熙、徐學士致靖先後疏薦有為。召見，以日本改制維新之說進，上大悅。是時二品以上大員黜陟，皆須詣頤和園取進止，上不得自專，故康僅以工部主事在總理事務衙門行走。其門人舉人梁啟超，僅領譯書局，而樞輔閣部大臣，固無力去之也。其時廣開言路，庶民皆得實封言事。禮部主事王照疏陳四事，請上遊歷東西洋各國。尚書懷塔布、許應騤等抑不為代奏，堂司交鬨。事聞於朝，上正思藉事黜一二守舊大臣，以厲威而風眾，聞之震怒，特詔革禮部六堂職，破格拔少詹事王錫蕃、翰林院侍讀學士徐致靖署左右侍郎。舉朝知上意所在，望風而靡。懷之妻素侍頤和宴遊，哭訴於太后，謂且盡除滿人，太后固不善上所為矣。會上特擢譚嗣同、楊銳、劉光第、林旭參贊軍機事，專理新政，時謂之「四貴」，樞輔咸側目。譚、楊憤上之受制，頗有不平語。上手詔答之，大略謂：頑固守舊大臣，朕固無如之何，然卿曹宜調處其間，使國可富強，大臣大掣肘，而朕又上不失慈母之意，否則朕位且不保，何有於國？（此詔宣統元年，楊銳之子繳呈監國，命付實錄館。）於是蜚語浸聞，西朝御史楊崇伊、龐鴻書揣知太后意，潛謀之慶親王奕劻，密疏告變，請太后再臨朝。袖疏付奕劻，轉達頤和園。八月初四日黎明，上詣宮門請安，太后已由間道入西直門，車駕倉皇而返。太后直抵上寢宮，盡括章疏，攜之去。召上，怒詰曰：「我撫養汝二十餘年，乃聽小人之言謀我乎！」上戰慄不發一語，良久囁嚅曰：「我無此意。」太后唾之曰：「痴兒今日無我，明日安有汝乎！」遂傳懿旨，以上病不能理萬機為辭，臨朝訓政，凡上所興革悉反之。（政變各節，凡已見官書及外間記載者，概略之，以此錄非政紀也。）譚、楊、劉、臨及康廣仁之死，御史黃桂鋆實促之，疏謂該員罪狀已明，可無事審訊。說者謂桂鋆恐對簿時牽及聖躬也。於是士大夫畏新政如虎，談之色變。八月前內外所保人才，不能不入都，至者猶召見，見後皆報罷雲。
　　兩宮之垂簾也，帝中坐，後蔽以紗幕，孝貞、孝欽左右對面坐。孝貞既崩，孝欽獨坐於後。至戊戌訓政，則太后與上並坐，若二君焉。臣工奏對，上嘿不發言。有時太后肘上使言，不過一二語止矣。遷上於南海瀛臺，三面皆水，隆冬冰堅結，傳聞上常攜小閹踏冰出，為門者所阻，於是有傳匠鑿冰之舉。上常至一太監屋，幾有書，取視之，《三國演義》也。閱數行擲去，長嘆曰：「朕並不如漢獻帝也！」
　　己亥十月，毓鼎自江南回京銷假日，召見於儀鸞殿。太后偶語及豫省疏報雹災事，而忘其縣名，顧上曰：「皇帝記為何處？」上即應曰：「鞏縣也。」時馬家埠抵永定門，新設電車，太后問及焉，復顧上曰：「此何國所為？」上應曰：「德使海靖也。」因嘆雖一循例報災之摺，數年前所興之工，上猶留心不忘如此。常熟罷相為四月二十七日，常熟誕辰也，黎明尚入朝，寂無消息。上沖齡典學，暱就翁師傅，或捋其髯，或以手入懷撫其乳，故常熟在書房二十五年，最為上所親。常乞假回虞山省墓，上雅不願其去，不得已，始允一月假。陛辭日，堅與約曰：「下月今日，朕與師傅相見於此矣。」先是，錢塘汪侍郎鳴鑾奏對當聖意，屢召見，有所陳，太后聞而惡之。忽傳懿旨，以跡近離間，褫汪職。因此尤忌翁，猝用朱筆逐之，蓋不欲其在上左右也。八月政變，復坐以舉康有為之罪，下詔編管。是年四月二十四日，新進士傳臚狀元為貴州夏同龢，恰與常熟同名，未三日，而常熟罷，亦異事也。
　　懋勤殿在乾清宮西廊，屋五楹，列聖燕居念典處。咸豐中葉，何秋濤福建主事，以進《朔方備乘》（原名《北徼匯編》，文宗賜今名），詔在懋勤殿行走。同治後，殿久虛，惟南書房諸臣時就其中應製作書，以其與南齋毗連也。戊戌六月，上有意復古賓師之禮，將開懋勤殿，擇康有為、梁啟超、黃紹箕等八人待制，燕見賜坐，討論政事。聞者謂為二千年未有之盛舉，竟未及開而罷。
　　八月以後，內外籍籍，謂將有桐宮之舉。每日造脈案藥方，傳示各衙門，人心洶懼。於是候選知府經元善在上海聯合海外僑民，公電西朝請保護聖躬。雖奉嚴旨名捕元善，而非常之謀竟寢。次年己亥，上春秋三十有九矣。時承恩公崇綺久廢在私第，大學士徐桐覬政地綦切。尚書啟秀在樞廷與徐殊洽，咸思邀定策功。而大學士榮祿居次輔，雖在親王下，最為孝欽所親信，言無不從，大權實歸之。三公者，日夕密謀，相約造榮第，說以伊霍之事。崇、徐密具疏草，要榮署名，同奏永寧宮。十一月二十八日，啟退朝，先詣榮達二公意。榮大驚，佯依違其詞，速啟去，藉閽者毋納客。二公至，閽者辭焉。次日朝罷，榮相請獨對，問太后曰：「傳聞將有廢立事信乎？」太后曰：「事且露，奈何？」榮曰：「無妨也。上春秋已盛，無皇子，不如擇宗室近支子建為大阿哥，為上嗣，兼祧穆宗，育之宮中，徐承大統，則此舉為有名矣。」太后沉吟久之曰：「汝言是也。」遂於二十四日召集近支王貝勒、御前大臣、內務府大臣、南上兩書房、翰林部院尚書於儀鸞殿，上下驚傳將廢立。內廷蘇拉且昌言曰：「今日換皇上矣。」迨詔下，乃立溥儁為大阿哥也。康熙末年，諸皇子陰謀奪嫡，理密親王再立再廢，諸子各樹黨羽，互相傾軋，聖祖因此憂憤而殂。泰陵既以智數登大寶，有鑑於前，遂垂永不建儲之諭，臣下有請者立斬。晚年，金盒緘嗣皇帝名，藏正大光明匾上，憑幾末命，乃啟鐍，傳遺詔立之，繼此傳為家法。穆宗之崩，不嗣子而立弟。光緒戊寅，惠陵奉安，吏部主事吳可讀在陵次疏言：異日今上有皇子，當後穆宗。草疏後，即仰藥死。懿旨下廷臣，即當日所稱大禮議也，且予可讀恤贈。德宗儲貳久虛，至是乃立大阿哥，兼祧穆宗，以符前議。溥儁者，宣廟之曾孫，惇慎親王之孫，父為端郡王載漪。其時恭親王溥偉、貝子溥倫，依倫次皆可當選。而載漪平日得太后歡心，故立其子，年十五矣，入居阿哥所（在景遠門外，即青宮也）。辟弘德殿，西苑則在萬善殿。命崇綺充師傅，召陝西陝安道高慶恩入京，與翰林院侍讀寶豐、崇壽俱授讀，命徐桐照料弘德殿。大阿哥素不悅學，有所喜二犬，次日即宣索入宮，識者早有以慮其不終。徐相是日適考校八旗官學，遽以使之主祭，而百神享之。使之主事而事治，百姓安之。命題蓋隱寓推戴之意雲。
　　義和拳之為邪教，即八卦、白蓮之支流苗裔，勞玉初京卿考證最詳。顧朝廷所以信之者，意固別有所在。邵陵高貴之舉，兩年終未嘗稍釋，特忌東西鄰責言，未敢倉猝行。載漪又急欲其子得天位，計非藉兵力懾使臣，固難得志也。適義和拳起，詭言能避火器，以仇教為名，載漪等遂利用之，以發大難。故廷臣據理力爭，謂邪術不足信，兵端未可開，皆隔靴搔癢之談也。甲午之喪師，戊戌之變政，己亥之建儲，庚子之義和團，名雖四事，實一貫相生，必知此而後可論十年之朝局。
　　京師演拳，始於三月間，不一月，其勢漸盛，淶水治戕彈壓武官楊福同。朝廷雖屢顏諭拿辦，復命樞臣趙舒翹往涿州，名為宣旨解散，實隱察其情勢也。舒翹見皆市井無賴，乞丐窮民，殊不足用，回京揣太后意向之，不以實對。五月十五日，戕日本使館書記杉山彬於馬家埠，日日毀教堂，殺教民，株連無辜。二十日，復縱焚正陽門西，火及城樓，二百年精華，一朝而盡。其時使館街西兵擐甲實槍，嚴守東西街口，如臨大敵。午刻忽傳旨召王大臣、六部、九卿入見於儀鸞殿東室，約百餘人，室中跪滿，後至者乃跪於檻外。殿南向，上及太后背窗向北坐，樞臣禮親王世鐸、榮祿、王文韶、趙書翹跪御案旁，自南而北，若雁行，諸臣皆面南。樞臣剛毅，則出京查看拳民未歸。既跪行一叩禮，上首詰責諸臣不能彈壓亂民，色甚厲。翰林院侍讀學士劉永亨跪在後，與毓鼎相接，默語毓鼎：「適在提督董福祥處，據董自任，可驅拳匪出城外。」毓鼎促其上聞。永亨膝行而前，奏云：「臣頃見董福祥，欲請上旨，令其驅逐亂民。」語甫半，端王載漪伸大指，厲聲呼曰：「好！此即失人心第一法。」永亨懾，不能畢其詞。太后默然。太常卿袁昶在檻外，高呼：「臣袁昶有話上奏！」上諭之入，乃詳言拳實亂民，萬不可恃。就令有邪術，自古及今，斷無仗此成事者。太后折之曰：「法術不足恃，豈人心亦不足恃？今日中國積弱已極，所仗者人心耳。若並人心而失之，何以立國？」太后又曰：「今京城擾亂，洋人有調兵之說，將何以處之？爾等有何見識，各據所見，從速奏來！」群臣紛紛奏對，或言宜剿，或言宜撫，或言宜速止洋兵，或言宜調兵保護。隨面派侍郎那桐、許景澄出京，勸阻洋兵，一面安撫亂民，設法解散。遂麾群臣出。毓鼎與光祿卿曾廣漢、大理少卿張亨嘉、侍讀學士朱祖謀見太后意仍右拳匪，今日之議，未得要領，亂且未已也，乃行稍後，留身復跪曰：「臣等尚有言。」亨嘉力言拳匪之當剿，但誅數人，大事即定。張閩人，語多土音，又氣急，不盡可辨。祖謀言：「皇太后信亂民，敵西洋，不知欲倚何人辦此大事？」太后曰：「我恃董福祥。」祖謀率然對曰：「董福祥第一即不可恃。」太后大怒，色變，厲聲曰：「汝何姓名？」對曰：「臣為翰林院侍讀學士朱祖謀。」太后怒曰：「汝言福祥不可恃。汝保人來！」祖謀猝不能對。毓鼎應聲曰：「山東巡撫袁世凱，忠勇有膽識，可調入京鎮壓亂民。」曾廣漢曰：「兩江總督劉坤一亦可。」軍機大臣榮祿在旁，應曰：「劉坤一太遠，袁世凱將往調矣。」毓鼎復言：「風聞鑾輿有西幸之說，根本重地，一舉足，天下搖動矣。」太后力辯並無此說，四臣遂起。太后於祖謀之出，猶怒目送之。
　　二十一日未刻，復傳急詔入見。申刻召對儀鸞殿。上先詰問總理事務衙門大臣尚書徐用儀，用儀奏辯，語細不可聞，惟聞上厲聲拍案曰：「汝如此搪塞，便可了事耶？」太后隨宣諭：「頃得洋人照會四條，一、指明一地，令中國皇帝居注；一、代收各省錢糧；一、代掌天下兵權。今日釁開自彼，國亡在目前。若竟拱手讓之，我死無面目見列聖。等亡也，一戰而亡，不猶愈乎？」群臣咸頓首曰：「臣等願效死力！」有泣下者。惟既雲照會有四條，而所述只得其三，退班後，詢之榮相，其一勒令皇太后歸政，太后諱言之也。其時載漪及侍郎溥良力主戰，語尤激昂。太后復高聲諭曰：「今日之事，諸大臣均聞之矣。我為江山社稷，不得已而宣戰。顧事未可知，有如戰之後，江山社稷仍不保，諸公今日皆在此，當知我苦心，勿歸咎予一人，謂皇太后送祖宗三百年天下。」群臣復叩首曰：「臣等同心報國！」玉音一則曰諸大臣，再則曰諸公，群臣咸震動。於是命徐用儀、立山、聯元往使館，諭以利害，若必欲開釁者，可即下旗歸國。立山以非總理衙門辭，上曰：「去歲各國使臣瞻仰頤和園，非汝為之接待乎？今日事亟，乃畏難乎？」太后怒曰：「汝敢往，固當往；不敢往，亦當往！」三臣先出，即諭榮祿以武衛軍備戰守，復諭曰：「徐用儀等深入險地，可派兵遙護之。」群臣既退，集瀛秀門外，以各國照會事質之譯署諸公，皆相顧不知所自來。或疑北洋督臣裕祿實傳之，亦無之。嗣乃知二十夜三鼓，江蘇糧道羅某遣其子扣榮相門云：「有機密事告急！」既見，以四條進。榮相繞屋行，徬徨終夜，黎明遽進御。太后悲且憤，遂開戰端。其實某官輕信何人之言，各國無是說也。故二十五日宣戰詔，不及此事。
　　二十二日申刻，復傳入見，籌議和戰，少頃即退。二十三日未刻，再召見於儀鸞殿，太后決定宣戰，命許景澄等往告各國使臣，限二十四點鐘內出京，派兵護行。上雅不願輕開釁，搴景澄手曰：「更妥商量。」太后斥曰：「皇帝放手，毋誤事！」侍郎聯元諫曰：「法蘭西為傳教國，釁亦啟自法。即戰，只能仇法，斷無結怨十一國之理。果若是，國危矣！」言且泣，額汗如珠。聞有與辯論者。即派載潤等加意捍衛宮牆，備不虞。賞內膳房飯食，不必下班。諸臣皆退，旋傳諭二十四日辰刻更入見。次晨俱集瀛秀門外，使臣來照會，要慶、端二王往議。召二王及樞臣先入見，剛毅適還朝，亦召入。二王旋出，命譯署復使臣：有言但以書來，二王不能往也。須臾樞臣下，傳旨徹全起（內呼召見曰叫起）。蓋戰議成，無事諮謀矣。是為庚子御前四次大會議。方事之興，廟謨蓋已預定，特藉盈廷集議，一以為佐證，一以備分謗。始也端王主之，西朝聽之。厥後勢浸熾，雖西朝亦無可如何。親暱如立山，視其駢誅，莫能阻也。當宣戰之日，固逆計異時之必歸於和ｍ使館朝夷，皇位夕易矣。大事既成，盲風怪雨，不轉瞬而月星復明，雖割地以贖前愆，亦所不恤，無如一勝之不可倖邀也，天也。
　　六月召莊親王載勛、大學士剛毅提督義和團，褒團為義民，月賜太倉粟，在虎坊橋湖廣館發米。拳民益發舒，紅帕首腰刀，遊行街市，莫敢誰何。一紙書可啟內城門，王公府第皆設壇，勢張甚。擒翰林院侍讀學士黃思永囚莊親王府三日，送刑部獄。殺編修劉可毅。京朝官紛紛南遁，曹部闃無人。武衛軍大掠東城，入東單門樓頭條胡同壽州相國宅，剽劫一空。相國衣短衣舁出，居安徽會館。侍郎陳學棻朝回，馬驚而馳，甘軍槍擊之，彈穿車中過，輿夫立斃。榮相遣材官持令箭彈壓，兵以槍擬之，跳而免。使館皆在東交民巷，南迫城壇，北臨長安街，武衛軍、甘軍環攻之，竟不能克。或雲榮相實左右之，隆隆者，皆空炮，且陰致粟米瓜果，為他日議和地也。天國天主教堂在西安門內西什庫，剛相嘗督兵攻之，亦不能破。拳實不敢前，嘩譟而已。拳匪既不得志，無以塞後意，乃噪而出永定門。鄉民適趨市，集七十餘人，悉縶以來，偽飾優伶，冠服兒童戲物，指為白蓮教，下刑部一夕，未訊供，駢斬西市。有婦人寧家，亦陷其中，雜誅之，兒猶在抱也。是日風霾晦冥，見者冤痛。毓鼎上疏力爭之，謂謀亂當有據，羸翁弱婦，非謀亂之人，優裝玩具，非謀亂之物，而不分首從，不分男女，尤非我皇上好生如天之德，應飭刑部詳讞，分別以聞。疏入，獄已具，時趙舒翹長秋官，未鞫囚，遽羅織附成其獄，法司為失職矣。
　　二十日下戶部尚書立山於獄。先是立山眷西城口袋底一妓，莊親王載勛爭之不能得。立山久長內務府，家豪於財，載勛貸巨資，亦不能得，積忿，遂誣奏立山家有地道通西什庫，潛為接應，故教堂久不下。矯詔率拳匪至酒醋局第中，大索無所獲，乃囚之。詔文荒誕鄙俚，官文書所不載，特錄存之，以為此詔非出宮廷之證。其文曰：「欽命義和團王大臣奉懿旨，聞戶部尚書立山藏匿洋人，行蹤詭秘，著該大臣查明辦理。該大臣至該尚書宅，搜查並無洋人，當將該尚書拿至壇中，焚香拜表，神即下壇，斥以溝通洋人，行蹤詭秘。該尚書神色倉皇，著即革職交刑部牢圈監禁。倘有疏虞，定惟該王大臣是問。」
　　孝欽顧立山厚，雖下獄，猶諭趙舒翹曰：「立山素吸洋煙，汝其善視之。」故立山不自意遽死也。七月初三日，逮吏部左侍郎許景澄、太常寺卿袁昶。初四日，詔數其辦理洋務，各存私心，莠言亂政，語多離間，大不敬，斬西市。袁太常詆拳匪最力，致書慶親王奕劻，請其勸載漪勿為禍首，中有云：「端郡王所居勢位，與醇賢親王相同，尤當善處嫌疑之地。」書為載漪所得，遽上聞，諭旨所謂離間，指此也。外傳太常有諫止信拳開釁三疏，或雲疏雖草，為儕輩所阻，實未上。許侍郎則帝黨也。十七日辰刻，逮兵部尚書徐用儀、內閣學士聯元，申刻並立山皆斬於市。徐以辦理洋務，貽患甚深，立、聯皆以離間罪之。自十五日至是日，沉陰慘霧，微雨時作，正陽、崇文、宣武三門皆晝閉，氣象蕭條，士民愀然，知大禍之將至矣。徐、許、袁皆浙人，立山內務府旗人，本性楊。聯閣學既廷阻戰事，退與朝臣言，激昂不平，往往流涕，又為帝所信，故及於禍。先是載漪力主外攘，累攻戰，不得逞，欲襲桓溫枋頭故智，多誅戮大臣，以示威而逼上，將以次及大學士王文韶、尚書廖壽恆、侍郎那桐等。諸大臣咸岌岌自危，未三日而聯軍陷京師，乃免，復矯詔殺已革侍郎張蔭桓於新疆。蔭桓廣東人，因小吏致位九卿，才捷有機變。有清延明制，吏、禮二部，漢堂上官，非科甲不得預。蔭桓獨以監生貳宗伯。戊戌新政，康有為時主其家，密疏藉以上達，孝欽深恨之，謫戍伊犁。初，蔭桓嘗以西藥進御，事頗聞於外，至是載漪訟言上奉天主教，宮閹多入教者。率大師兄（拳匪呼團長曰大師兄）入宮大索，幾及聖躬，卒無佐證，追坐蔭桓罪賜死。（按庚子御前會議及殺五大臣事，公司記載，皆不得其詳。余故悉著其實，備後世秉史筆者取材焉。）
　　拳匪攻使館久無功，法亦不效。日妄言乾字團將至，或謂山東老團且至，以誑上而欺眾。太后浸厭之。六月十七日，天津失守，寇氛日迫，朝廷始有講和意。二十二日，詔保護教堂教士，除戰事外，所殺洋人及焚毀房屋什物，均俟查明辦理，以全權大臣畀李鴻章。詔已具，會有言李秉衡自清江入援，待其至，徐議和戰者，後意稍移。七月初一日，李督師到京。朱學士祖謀、馬編修吉樟先要諸途，述京師亂象，宗社之危如累卵；公入見，當力為太后言拳匪恣謾狀；茍議和，大禍紓矣。督師深以為然。迨入朝，徐相首迎之，大聲曰：「鑒翁，萬世瞻仰，在此一舉！」鑒翁者，督師字鑒堂也。復見剛相，知太后旨所在，意遽變，奏言：「外國多不可滅，異日必趨於和。然必能戰而後能和，臣請赴前敵決一戰。」太后大喜，命統率武衛全軍及陳澤霖等各營。武衛軍實不成軍，十五日始出都，至通州，聞敵將至，師潰。督師吞金自盡，隨員王編修廷相投河死之，皆蒿葬通州東關外。
　　二十六日，上三旬萬壽，猶御乾清宮受賀。東華門不啟，群臣皆入神武門。冠裳寥落，僅成朝儀。紅巾滿都市，服飾詭異，持刀洶洶殺人，諸臣入賀者，咸有戒心。
　　七月二十日，英軍陷京師。翌日，聯軍繼之。兩宮黎明倉皇乘民車出德勝門。甫出門，白旗遍城上矣。太后御夏衣，挽便髻，上御青綢衫，皇后及大阿哥隨行，妃嬪罕從者。瀕行，太后命崔閹自三所出珍妃（三所在景遠門外），推墮井中。初，珍妃聰慧，得上心。幼時讀書家中，江西文廷式為之師，頗通文史。廷式以庚寅第三人及第，妃屢為上道之。甲午大考翰詹，上手廷式卷授閱卷大臣，拔置第一，擢侍讀學士，充日講官。廷侍感奮，驟言事。遼東敗聞亟，廷 式合朝臣聯銜上疏，請起恭親王主軍國事。太后素不善恭王所為，上力請而用之。內監或構蜚語，譖妃干預外廷事，太后怒杖之，囚三所，僅通飲食。妃兄禮部侍郎志銳謫烏里雅蘇臺，上由是悒悒寡歡。聯軍入，日本軍護禁城，內廷晏然，乃出妃屍於井。淺葬京西田村。（朱學士祖謀、王給諫鵬遠賦《落葉詞》以紀其事。余亦賦詩云：「金井一葉墮，淒涼瑤殿旁。殘枝未零落，映日有輝光。溝水空流恨，霓裳與斷腸。何如澤畔草，猶得宿鴛鴦。」）
　　徐相宅在使館街，與法館對宇，兵事起毀焉，遷居故相國寶文靖園中。聯軍入城日，徐相謂其子承熊曰：「我為首輔，遭國難當死。汝三兄位卿貳，當知所以自處。我死，汝可歸隱易州丙舍，課子孫耕讀，勿仕也。」三兄指刑部侍郎承煜也。老僕於屋樑結兩繩，一左一右，徐相就其左，既承頸猶以目視右結，意固在承煜。承煜竟不死，且不敢行服，草草殮其父。承煜刻深矯情，五大臣之死，承煜實主之。徐尚書等刑西市，承煜監斬有得色。或請用誅大臣禮，怒斥曰：「此漢奸，殺之猶輕，何恤？」為此數姓孤兒銜之甚。或告日本軍官發其奸，與尚書啟秀同被囚。起秀憤自經，承煜呼人救之。次年議和條約懲禍首，詔俱斬西市，就刑日，西人用快鏡攝影去。
　　京師既陷，承恩公崇綺走保定，其子葆初在宅做大坑，自瘞死，並老母幼子皆生葬土中。崇公聞變，自縊蓮池書院，竟絕嗣。兵部主事安徽王鐵珊，跌宕有奇氣，憤時事危亂，七月十八日賦《絕命詩》，自縊於所居六安會館。遺書曰：「吾不忍見白旗也！」御史江蘇宋承庠，二十一日賭北城火發，疑為宮禁，徬徨終夕，亦縊死。前侍郎景善朝服將投井，徘徊景欄旁，子恩某自後推之墮，或謂將以邀恤蔭也。事為日本軍官所聞，槍斃之。祭酒山東王懿榮投井死。祭酒熙元、大阿哥師傅寶豐、崇壽皆自經死。熙祭酒，直隸總督裕祿子，父子俱死國難。崇公諡文節，王諡文敏，熙諡文貞，寶諡文潔，崇諡文勤。（城內旗官，恐受戮辱，闔門自焚者頗多。）
　　戊戌新政，各國盛稱上英明剛斷。拳匪之亂，皆知非出帝意。使聯軍入時，上獨留，出而與西帥相見，治首禍諸臣罪，事當易了。孝欽慮帝留之不為己利也，挾之俱西。既達西安，惴惴然恐天下不直其所為，頗有意復辟。已而鄂督張之洞、在籍侍郎盛宣懷貢使首至，所以媚茲者甚備。太后乃大悅，知天下未予叛也，意潛輟然。上視在京日稍發舒矣，議和締約，用平原函首故事。剛毅已病死中途，遣尚書葛寶華誅莊親王載勛於蒲州。載勛讀詔訖，從容再拜，謝罪畢，闔戶自經。命布政使何福坤殺毓賢於長安市。命巡撫岑春煊賜趙舒翹自盡。舒翹故健實，吞金不死，服洋藥不死，春煊迫待覆旨，有老刑卒獻策，以桑皮紙浸燒酒閉口鼻，氣始絕。安置端郡王載漪於寧夏，鎮國公載瀾於安西。載漪既謫，大阿哥法不當立，遂宣詔廢之，襆被出宮門，居八旗會館，士民無憐之者。時辛丑四月也。蓋至是而戊巳之局始結。
　　辛丑和議成，中外交章請回鑾。太后躊躇未敢歸，召尚書敬信赴行在，詢知宮廷無恙，十月始啟駕，駐蹕開封者十餘日。十一月二十一日入永定門。正陽門經拳匪縱火後，樓堞殘缺，垣棟傾頹，無復承平舊觀。大僕少卿陳璧管將作，皆粉而新之，識者謂雖足安聖母之心，而河北蕪萎之意則稀矣。次日上告謝太廟，三品以上進名起居。先是車駕在保定，詔詢禮部謁廟服色。曹郎議當素服，而尚書徐桐主朝服。上閱奏，怒擲諸地，乃改常服行事。樂設而不作，並祀太廟後殿。上還宮，即召見乾清宮。太后曰：「我不意猶能見爾等！」失聲哭，諸臣伏地痛哭。太后歷數出都日途中艱苦狀，淚與聲俱。又曰：「予聞爾等在危城中，多有損失，不知爾等近狀如何？家口均平安否？」諸臣對曰：「皇太后、皇上垂詢及此，真天地父母之恩，臣等託賴宏福，得保餘生，感激無可言報。」上復溫諭數語而退。隨傳諭給事中御史暨各衙門實缺司官，排日入見。見之日，諸臣輒先哭數聲，若舉哀焉，慈顏則稍霽矣。
　　光緒初年，承穆廟中興之後，西北以次戡定，海宇無事，想望太平，兩宮勵精圖治，彌重視言路。會俄人渝盟，盈廷論和戰，惠陵大禮議起，一時稜稜具風骨者，咸有以自見。吳縣潘祖蔭、宗室寶廷、南皮張之洞、豐潤張佩綸、瑞安黃體芳、閔縣陳寶琛、吳橋劉恩溥、鎮平鄧承修尤激昂喜言事，號曰清流。而高陽李文正公當國，實為之魁，疏入多報可，彈擊不避權貴，白簡朝入，鞶帶夕褫，舉朝為之震竦。松筠庵、諫草堂，明楊椒山先生故宅也。言官欲有所論列。輒集於此，赤棒盈門，見者驚相傳，次日必有文字。南皮畏見客，惟同志四五得入門。豐潤喜著竹布衫，士大夫爭效之。侍郎長敘、布政使葆亨以國忌日嫁娶，鎮平素服往賀，座客疑且詫。俄而彈章上，兩親家罷官矣。尚書賀壽慈演皇槓過琉璃廠寶名堂茗話，諸公合數人之力傾之，至摭拾曖昧為罪案，率罷去。二張蒙眷注特厚，南皮以閱學撫晉，豐潤以庶子攝都堂，知癸未科貢舉，駸駸大用矣。當是時，法蘭西窺安南，中朝懷柔藩服，銳用兵，豐潤以欽差大臣視師福建。閩縣會辦南洋，鎮平使桂定邊界。豐潤過上海，中外人士，仰望風采。既而海疆不竟，豐潤主持重，為敵所乘，聞炮聲先遁，狼狽走鄉村，賴海軍學生炮擊法師孤拔，殲之，敵始退。豐潤猶疏辦，朝廷震怒，削職戍新疆。閩縣、鎮平，相繼謝病去。寶侍郎典閩試，歸途納江山船女為妾，上疏自劾罷官。言路名望銳減。孝欽知諸臣好大言，實不足用，自此遂輕視言官矣。
　　甲申以後，群臣務為慎重，以奉公守職為賢，論事更張者多報罷。自聖祖提倡理學，持宋明諸儒學說范圍天下，名臣多出其中，士重廉恥知自愛，女子葆名節，風俗蓋蒸蒸焉。常熟鋪政，紹明漢學，號復古，吳縣潘文勤、錢塘汪侍郎治之尤勤，場屋，士不明小學，不能中程式，鄙夷程朱之學，斥為迂陋，摒不談，道德之防漸弛。歲甲午，日本攘我朝鮮。當是時，國家練海軍垂二十年矣，歲糜金錢無算。孝欽修復圓明園故事，營頤和園。水衡錢不供，醇賢親王乃移海軍費奉之，庫帑大虛。遼事起，常熟用遊客言，力主戰。合肥李文忠久鎮北洋，知海軍軍容雖盛，實窳弱不可恃，力主和，顧無如樞府何，不得已而戰。群帥渡鴨綠江，莫相統一，又不戢士卒，韓人離心。日本窺朝鮮久，地理軍謀皆夙備。大軍屢挫，總兵左寶貴死之。湘撫吳大澂早官詞林，有才名，負大志，心慕李合肥，欲以遼功邀封拜，上疏請纓。常熟力薦之，命領一軍出關助戰。吳攜書畫古玩自隨，日與椽屬雅歌投壺，示整暇。提督宋慶兵敗田莊臺，吳軍望風潰，軍資輜重盡棄之，槍械有未啟封者。吳遁入關，詔仍回湘任。軍法不舉蓋如此。恭王起當國，授兩江總督劉坤一督師，盡護諸軍。劉耄而怯，久之始出關。時海艦皆熸，沿海城島戒嚴。道員龔照璵守旅順。旅夙稱天險，水雷炮臺甚嚴備。照璵悉毀之而遁，日人自不意得之。旅順為北洋門戶，京師大震。時十月初十日，正孝欽後六旬萬壽也。遼瀋盡失，王師不能軍，烽火迫三輔，乃棄朝鮮，割臺灣，以銀三百兆兩議和，度支大困。中國無海軍，處列強間，貧弱幾不國，於是有心者視為奇辱，知閉關自封，不足以自立也，稍稍講救亡之策。而公卿大臣，猶多株守敝法，視日影朝暮，僅息圖存。上乃毅然伸乾斷，更新庶政矣。
　　上雅不善八旗所為，頗思黜滿人，倚漢人，又欲革舊習，冠漢姓，融洽無間，為子孫久遠計。滿人多怨之，萋菲之言日聞。改制才數月，遽遘仲秋之變，上幾蹈不測禍，新政悉廢。因鈎稽黨人，朝野諱言西學，時局為之一變。當丁戊之際，士大夫講改革者，皆學具根柢，有士君子之行一二激烈者流，憤論胥之日深，亦皆志在救亡而已。誅鋤之後，或逋伏海外，或戢影荒江，俊彥宿儒，摧折殆無生氣。厥後步趨東瀛，以新政知名，揭櫫天下，而黨錮諸賢，終帝世不復召，論者不能不為人才悲也。孝欽後當同治時，倚漢大臣削平大難，故特重漢臣，敬禮有加，而滿臣則兒子畜之。親貴中，恭忠親王重漢人，醇賢親王則反之，章皇初入關，朝廷大政事，皆範文肅、洪文襄所定，懲奇渥溫氏以蒙古、色目人壓漢人之害，制為滿漢雙行之法。閣部卿寺，分缺若鴻溝，不相侵越，惟將軍都統專屬焉。而王公不親吏事，陽尊之，陰為漢人保登之路。辛丑回鑾，孝欽內慚，始特詔天下議改革，定新官制。少年新進，不深維祖宗朝立法本意，第覺滿洲人十，以八旗區區一部分，與我二十一行省漢人對掌邦政，其事太不平，欲力破此局以均勢。滿漢之界既融，於是天潢貴冑，豐沛故家，聯翩而掌部務，漢人之勢大絀，乃不得一席地以自暖。先是諸皇子讀書之所曰上書房，選翰林官教之，其制較弘德、毓慶稍殺。光緒中葉，師傅闕不補，書房遂無人，近支王公，年十五六，即令備拱衛扈從之役，輕裘翠羽，日趨蹌清乾景遠間，暇則臂鷹馳馬以為樂。一旦加諸百僚上，與謀天下事，祖制盡亡，中外側目。於是革命排滿之說興矣。二十年前，嘉定徐侍郎致祥嘗語毓鼎曰：「王室其遂微矣。」毓鼎請其故，侍郎曰：「吾立朝近四十年，識近屬親貴迨遍，異日御區宇、握大權者，皆出其中，察其器識，無一足當軍國之重者。吾是以知皇靈之不永也。」其言至是而信。綜計光緒三十四年，朝局凡四變，而甲午、庚子，尤為變局所從出。夫垂裳萬里，束手於三島，樓櫓十重，不能以一戰，臨朝發奮，烏能已乎？南宮坐錮，骨肉之情益乖，相激相乘，遂構滔天之禍，蒙塵之恥中於上，歲幣之繁窮於下，大勢所趨，立憲之名以上。孝欽自顧倦勤，畏後世之議己，姑以塗飾耳目，倖免及身，豈真為子孫苞桑計哉！語曰：「殷憂啟聖，多難興邦。」德宗之世，故殷憂多難矣。聖非不啟，若或尼之，邦不足興，適以敝之，且虛名實禍。孝欽大漸時，亦悔之矣。神器至重，遂遺大投艱於我沖主。
　　孝欽後為葉赫那拉氏。天命朝，大兵定葉赫，頗行威戮，男丁罕免者。部長布揚古臨沒憤言曰：「吾子孫雖存一女子，亦必覆滿洲！」以此祖制宮闈不選葉赫氏。孝欽父任湖南副將，卒官。姊妹歸喪，貧甚，幾不能辦裝。舟過青江浦，時吳勤惠公棠宰清江。適有故人官副將者，喪舟亦艤河畔，勤惠致賻三百兩（或傳二千兩非也），將命者誤送孝欽舟。覆命，勤惠怒，欲返璧。一幕客曰：「聞舟中為滿洲閨秀，入京選秀女，安知非貴人，姑結好焉，於公或有利。」勤惠從之，且登舟行弔。孝欽感之甚，以名刺置奩具中，語妹曰：「吾姊妹他日倘得志，無忘此令也。」既而孝欽得入宮，被寵幸，誕穆宗；妹亦為醇賢親王福晉，誕德宗。孝欽垂簾日，勤惠已任知府，累擢至方面，不數年督四川。勤惠實無他才能，言官屢劾之，皆不聽。薨於位，易名曰惠，猶志前事也。或傳副將嘗繫獄，孝欽以眷屬入視，故沈少司寇家本召見，太后詢獄中情狀甚悉雲。孝欽年七十餘，望之如四十許人，髮無一莖白者。聞同治年間李閹蓮英曾得大何首烏，獻於孝欽，制蒸不如法，融化類粥糜，並汁啜之。相傳千年何首烏，九蒸九曬，服之能延年。
　　歷史載偽太子事，若漢，若明，多有之；至出亡之建文帝，則故主也，從未有偽託萬乘者。若庚子武昌之事，真人妖矣。己亥年，湖北有巡檢某，赴內閣驗看，出東華門，誤觸中貴車，爭持久不解。倏一騎自門出，儀觀甚偉，中貴執禮維謹，其人指揮數語，立散去。巡檢心異之。逾遂黃州忽來一男子，自詣府廨，驕倨不可一世，問姓名不答。知府驚異莫測，傳致武昌。其時上困瀛臺，或傳有遁荒說。總督張文襄自光緒初出鎮山右，歷擁旌節，未入朝，初不識天顏，遲疑不敢決，始羈禁江夏獄，陰囑守令善視之。遍徵各官辨識，巡檢一見則大驚，即東華門策騎人也。馳告文襄，於是各官皆入獄瞻仰。男子微示意為光緒皇帝，避太后凶威而出，巡檢、典史深信之。日朝服往起居。男子書一紙：「巡檢可守武昌，典史可守漢陽。」此二人則詣督署傳恩命，文襄已疑之。無何，男子復書一紙諭張之洞：「吾在獄困甚，速致銀三千兩。」文襄決知其偽，會兩司嚴鞫，乃供為御前侍衛，北京漢人也，貧甚，謀假託，攫金遁耳。文襄不敢上聞，陰斃之獄中。別摭他事，革巡檢、典史職。
　　上天表靜穆，廣額豐下，於法當壽。穎悟好學，有以聖學叩翁師傅者，則以魯鈍對，蓋知太后忌之，不敢質言也。上素儉，衣皆經浣濯縫紉，聲色狗馬之好泊如也。孝欽嗜梨園曲，上不能不預。或傳上善撾鼓，事亦無證。畏太后甚，上本口吃，遇責問，益戰慄不能發語。歸自西安，尤養晦不問事，寄位而已。左右侍閹，俱易以長信心腹。上枯坐無聊，日盤辟一室中。戊申秋，突傳聖躬不豫，徵京外名醫雜治之。請脈時，上以雙手仰置御案，默不出一言，別紙書病狀陳案間。或有所問，輒大怒，或指為虛損則尤怒。入診者僉雲六脈平和無病也。七月二十一日，日初夕，有大星從西北來掠屋檐過，其聲如雷，尾長數十丈，光爍爍照庭宇，至東南而隕。都市喧傳紫微星墮，群訝其不祥。十月初十日，上率百僚晨賀太后萬歲壽。《起居注》官應侍班，先集於來熏風門外。上步行自南海來，入德昌門。門罅未闔，侍班窺見上正扶閹肩，以兩足起落作勢，舒筋骨為跪拜計。須臾忽奉懿旨：皇帝臥病在床，免率百官行禮，輟侍班。上聞之大慟。時太后病泄數日矣。有譖上者，謂帝聞太后病，有喜色。太后怒曰：「我不能先爾死！」十六日，尚書溥良自東陵覆命，直隸提學使傅增淯陛辭。太后就上於瀛臺，猶召二臣入見，數語而退。太后神殊憊，上天顏黯淡。十八日慶親王奕劻奉太后命，往普陀峪視壽宮，二十一日始返命。或曰有意出之。十九日，禁門增兵衛，稽出入，伺察非常，諸閹出東華門淨髮，昌言駕崩矣。次日，寂無聞。午後傳宮中教養醇王監國之諭。二十一日，皇后始省上於寢宮，不知何時氣絕矣，哭而出奔告，太后長嘆而已。以吉祥轎舁帝屍，出西苑門，入西華門。吉祥轎者，似御輦而長，傳備載大行，若古之輼輬車也。皇后被髮，群閹執香哭隨之。甫至乾清宮，有侍閹馳告太后病危。皇后率諸閹踉蹌回西苑。李蓮英睹帝屍委殿中，意良不忍，語小閹曰：「盍先殮乎？」乃草草舉而納諸梓宮。時禮臣持《殮祭儀注》入東華門，門者拒不納；迨回部具文書來，乃入乾清宮，則殮事久畢矣。故事，皇帝即位數年，即營壽兆，上御宇三十四年，竟無敢議及者，鼎湖既升，始命溥倫卜地。西陵附近舊有絕龍峪，孝欽曾指以賜醇賢親王為園寢，嗣乃置之。至是倉促擇吉壤不得，欲用之，改名「九龍」。有謂自世祖至德宗，恰九世，疑於數終，似不祥，遂定名「金龍」。上尊號曰崇陵。逾年三月十二日，奉移梓宮於去陵六里之梁格莊暫安殿，以時致祭焉。帝崩之次日，太后乃崩。
