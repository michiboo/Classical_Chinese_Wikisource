
秦地見碧草，楚謠對清樽。
把酒爾何思，鷓鴣啼南園。
余欲羅浮隱，猶懷明主恩。
躊躇紫宮戀，孤負滄洲言。
終然無心雲，海上同飛翻。
相期乃不淺，幽桂有芳根。
爾家何在瀟湘川，青莎白石長沙邊。
昨夢江花照江日，幾枝正發東牕前。
覺來欲往心悠然，魂隨越鳥飛南天。
秦雲連山海相接，桂水橫煙不可涉。
送君此去令人愁，風帆茫茫隔河洲。
春潭瓊草綠可折，西寄長安明月樓。

