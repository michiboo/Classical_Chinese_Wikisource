淼淼霅寺前，白蘋多清風。
昔游詩會滿，今遊詩會空。
孤吟玉淒惻，遠思景蒙籠。
杼山磚塔禪，竟陵廣宵翁。
饒彼草木聲，彷彿聞餘聰。
因君寄數句，遍為書其叢。
追吟當時說，來者實不窮。
江調難再得，京塵徒滿躬。
送君溪鴛鴦，彩色雙飛東。
東多高靜鄉，芳宅冬亦崇。
手自擷甘旨，供養歡沖融。
待我遂前心，收拾使有終。
不然洛岸亭，歸死為大同。
