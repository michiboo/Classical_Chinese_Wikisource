　　欽定四庫全書　　　　　集部十
　　樂府補題　　　　　　　詞曲類二〈詞選之屬〉提要
　　〈臣〉等謹案樂府補題一巻不著編輯人名氏皆宋末遺民倡和之作凡賦龍涎香八首其調為天香賦白蓮十首其調為水龍吟賦蓴五首其調為摸魚兒賦蟬十首其調為齊天樂賦蠏四首其調為桂枝香作者為王沂孫周宻王易簡馮應瑞唐藝孫呂同李彭老陳恕可唐珏趙汝鈉李居仁張炎仇逺等十三人又無名氏二人其書諸家皆不著録前有朱彝尊序稱為常熟吳氏抄本休寧汪晉賢購之長興藏書家而蔣景祁鏤版以傳云云則康熙中始傳於世也彝尊序又稱當日倡和之篇必不止此亦必有序以誌嵗月惜今皆逸云云其説亦是然疑或墨跡流傳後人録之成帙未必當時即編次為集故無序目亦未可知也乾隆四十四年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　樂府補題原序
　　樂府補題倡和作者為玉笥王沂孫聖與蘋洲周宻公謹天柱王易簡理得犮竹馮應瑞祥父瑤翠唐藝孫英發紫雲呂同老和甫篔房李彭老商隱宛委陳恕可行之菊山唐珏玉潛月洲趙汝鈉真卿五松李居仁師呂玉田張炎叔夏山村仇逺仁近共十三人又無名氏二人題為宛委山房賦龍涎香浮翠山房賦白蓮紫雲山房賦蓴餘間書院賦蟬天柱山房賦蠏調則為天香為水龍吟為摸魚兒齊天樂桂枝香凡五共詞三十七首為一巻嗟乎此皆趙宋遺民作也粵自雲迷五國橋䜟啼鵑潮歇三江營荒夾馬夀皇大去巳無南內之笙簫賈相難歸不見西湖之燈火三聲石鼔汪水雲之闗塞含愁一巻金陀王昭儀之琵琶冩怨臯亭雨黒旗搖犀弩之城葛嶺煙青箭滿錦衣之巷則有臨平故老天水王孫無聊而別署漫郎有謂而竟成逋客飄零孰恤自放於酒旗歌扇之間惆悵疇依相逢於僧寺倡樓之際盤中燭灺間有狂言帳底香焦時而讕語援微詞而通志倚小令以成聲此則飛卿麗句不過開元宮女之閒談至於崇祚新編大都才老夢華之軼事也乃瓿間覆醤偶剰殘縑而市上懸金從無雕本葢赤文綠字幾經嬴政之灰餘而玉軸牙籖久患江陵之道盡盈篇亥豕既粉黦而鉛昏滿幅烏焉亦紙渝而墨敝韭花已𩞾蠆尾長鬈徒存鼎上之一臠僅現雲中之寸爪於是竹垞朱子捜於里媼之筐梧月蔣生鋟以國門之版頓成完好足任流傳譬之折釵出後再鐫龍鳯之形破鏡歸時重鑄蛟螭之狀雖或楮上缺文間同夏五行中脫簡畧類呼豨古錢掘得銅蚨則輪廓槎牙斷碣捫來石獸則觚稜缺齾然而牆邊擫笛猶能彷彿其聲海上刺船尚可低回是曲周公瑾聞茲妍唱定屬賞心桓子野聆此清歌要為撫掌雲耳陳維崧序
　　樂府補題一巻常熟呉氏抄白本休寜汪晉賢購之長興藏書家余愛而亟錄之攜至京師宜興蔣京少好倚聲為長短句讀之賞擊不已遂鏤版以傳按集中作者唐玉潛氏以攅宮改殯義聲著聞周公謹氏寓居西呉自稱弁陽老人而武陵遺事題曰泗水潛夫者研北襍志謂即公謹仇近仁氏詩載月泉吟社中張叔夏氏詞序為鄭所南氏作王聖與氏先叔夏卒叔夏為題集繹其詞殆嘗仕宋為翰林其餘雖無行事可考大率皆宋末隠君子也誦其詞可以觀志意所存雖有山林朋犮之娯而身世之感別有悽然言外者其騷人橘頌之遺音乎度諸君子在當日倡和之篇必不止此亦必有序以志歳月惜今皆逸矣幸而是編僅存不為蟫蝕鼠齧經四百年藉二子之功得復流播於世詞章之傳不傳葢亦有數焉朱彝尊序




　　欽定四庫全書
　　樂府補題
　　天香〈宛委山房賦龍涎香〉
　　玉笥　王沂孫聖與
　　孤嶠蟠煙層濤蛻月驪宮夜探鉛水汎逺槎風夢深薇露化作斷魂心字紅甆𠉀火還乍識氷環玉指一縷縈簾翠影依稀海山雲氣　幾回殢嬌半醉剪春燈夜寒花碎更好故溪飛雪小窓深閉荀令如今頓老總忘卻尊前舊風味謾惜餘熏空篝素被
　　蘋洲　周　宻公謹
　　碧腦浮氷紅薇染露驪宮玉唾誰搗麝月雙心鳯雲百和寶玦珮環爭巧濃熏淺炷疑醉度千花春曉金餅著衣餘潤銀葉透簾微裊　素被瓊篝夜悄酒初醒翠屏深窈一縷舊情空趂斷煙飛繞羅袖餘馨漸少悵朱閣淒涼夢難到誰念韓郎清愁漸老
　　天柱　王易簡理得
　　煙嶠收痕雲沙擁沫孤槎萬里春聚䗶杵氷塵水研花片帶得海山風露纎痕透曉銀鏤小初浮一縷重剪紗窓暗燭深垂綉簾微雨　餘馨腦人最苦染羅衣少年情緒謾省珮珠曽解蕙羞蘭妬好是芳鈿翠嫵恨素被濃熏夢無據侍剪秋雲殷勤寄與
　　友竹　馮應瑞祥父
　　枯石流痕殘沙擁沬驪宮夜蟄驚起海市收時鮫人分處誤入衆芳叢裡春霖未就都化作淒涼雲氣惟有清寒一㸃消磨小窓殘醉　當年素篝翠被拂餘熏倦懐如水謾惜舞紅猶在為誰重試幾片金昏字古向故匣聊將伴憔悴斷續風流柔情縷縷
　　瑤翠　唐藝孫英發
　　螺甲磨星犀株杵月蕤英嫩壓拖水海蜃樓高仙娥鈿小縹緲結成心字麝煤𠉀煖載一朶輕雲不起銀葉初生薄暈金猊旋翻纎指　芳杯腦人漸醉碾㣲馨鳯團閒試滿架舞紅都換懶收珠珮幾片菱花鏡裡更摘索雙環伴秋睡早是新涼重熏翠被
　　紫雲　呂同老和甫
　　氷片鎔肌水沈換骨蜿蜒夢斷瀛島剪碎腥雲杵勻枯沬妙手製成翻巧金篝𠉀火無似有微熏初好簾影垂風不動屏深䕶春宜小　殘梅舞紅褪了珮珠寒滿懐清峭幾度酒餘重省舊愁多少荀令風流未減怎奈向飄零賦情老待寄相思仙山路杳
　　篔房　李彭老商隠
　　搗麝成塵熏薇注露風酣百和花氣品重雲頭葉翻蕉様共説內家新製波浮海沬誰喚覺鮫人春睡清潤俱饒片腦芬馡半是瀋水　相逢酒邊雨外火初溫翠爐煙細不似寶珠金縷領巾紅墜荀令如今憔悴消不盡當時愛香意燼煖燈寒秋聲素被
　　失名氏
　　瀛嶠浮煙滄波掛月潛虬睡起清曉萬里查程一畨花信付與露薇氷腦纎雲漸暖凝翠席氤氳不了銀葉重調火活珠簾日垂風悄　螺屏酒醒夢好綉羅幬依舊痕少幾度試拈心字暗驚芳抱隠約仙洲路杳謾珮影玲瓏䕶嬌小素手金篝春情未老
　　水龍吟〈浮翠山房賦白蓮〉
　　蘋洲　周　宻公謹
　　素鸞飛下青冥舞衣半惹涼雲碎藍田種玉綠房迎曉一奩秋意擎露盤深憶君清夜暗傾鉛水想鴛鴦正結梨花好夢西風冷還驚起　應是飛瓊仙㑹倚涼颷碧簪斜墜輕籹鬭目明璫照影紅衣羞避霽月三更粉雲千㸃靜香十里聽湘絃奏徹氷綃偷剪聚相思淚
　　天柱　王易簡理得
　　翠裳㣲䕶氷肌夜深暗泣瑤臺露芳容澹濘風神蕭散凌波晚步西子殘籹環兒初起未須勻注㸔明璫素襪相逢憔悴應當被熏風誤　十里雲愁雪妬抱淒涼盼嬌無語當時姊妺朱顔褪酒紅衣按舞別浦重尋舊盟惟有一行鷗鷺伴玉顔月曉盈盈冷艷洗人間暑
　　宛委　陳恕可行之
　　素姬初宴瑤池珮環誤落雲深處分香華井洗粧湘渚天姿澹濘碧葢吹涼玉冠迎曉盈盈笑語記當時乍識江明夜淨只愁被嬋娟誤　幾㸃沙邊飛鷺舊盟寒逺迷煙雨相思未盡纎羅曳水清鉛泣露玉鏡臺空銀瓶綆絶斷魂何許待今宵試採中流一葉共凌波去
　　菊山　唐　珏玉潛
　　淡粧人更嬋娟晚奩淨洗鉛華膩泠泠月色蕭蕭風度嬌紅欲避太液池空霓裳舞倦不堪重記嘆氷魂猶在翠輿難駐玉簪為誰輕墜　別有凌空一葉泛清寒素波千里珠房淚濕明璫恨逺舊㳺夢裡羽扇生秋璚樓不夜尚遺仙意奈香雲易散綃衣半脫露涼如水
　　紫雲　呂同老和甫
　　素肌不汚天真曉來玉立瑤池裏亭亭翠葢盈盈素靨時粧淨洗太液波翻霓裳舞罷斷魂流水甚依然舊日濃香淡粉花不似人憔悴　欲喚凌波仙子泛扁舟浩波千里只愁回首氷奩半掩明璫亂墜月影淒迷露華零落小闌誰倚共芳盟猶有雙棲雪鷺夜寒驚起
　　月洲　趙汝鈉真卿
　　露華洗盡凡籹玉妃來侍瑤池宴風裳水珮氷肌雪艷清涼不汗解語多情凌波歩穩酒容消散想溫泉浴罷天然真態渾疑是宮籹淺　暗憶淒愁別岸粉痕消香腮凝汗雪空水冷此情唯許鷺知鷗見羽扇微搖翠帷低擁清涼亭院待夜深月上闌干更邀取姮娥伴
　　玉笥　王沂孫聖與
　　澹籹不掃蛾眉為誰佇立羞明鏡真妃解語西施淨洗娉婷顧影薄露初勻纎塵不染移根玉井想飄然一葉颼颼短髪中流臥浮煙艇　可惜瑤臺路迥抱淒涼月中難認相逢還是氷壺浴罷牙牀酒醒步襪空留羽衣微褪粉殘香冷望海山依約時時夢想素波千頃
　　五松　李居仁師呂
　　蕋仙羣擁宸遊素肌似怯波心冷霜裳縞夜氷壺凝露紅塵洗盡弄玉輕盈飛瓊綽約淡籹臨鏡更柔情一片碧雲不捲籠嬌面目清影　菱唱數聲乍聽載名娃藕絲縈艇雪鷗沙鷺夜來同夢曉風吹醒酒暈全消粉痕㣲漬色明香瑩問此花盍貯瑤池應未許繁紅並
　　玉田　張　炎叔夏
　　仙人掌上芙蓉娟娟猶滴金盤露淡妝照水纎裳玉立無言暗舞幾度消凝滿湖煙月一汀鷗鷺記小舟清夜波明香逺渾不見花開處　應是浣紗人妬褪紅衣被誰輕誤六郎意態何郎標格泠然意趣待折瓊芳楚江難涉謾搖心素怕湘娥珮解綠雲十里捲西風去
　　玉笥　王沂孫聖與
　　翠雲遙擁環妃夜涼按徹霓裳舞鉛華淨洗娟娟出浴盈盈解語太液荒寒海山依約斷魂何許甚人間別有氷肌雪艷嬌無奈頻相顧　三十六陂煙雨舊淒涼向誰堪訴如今謾説仙姿自㓗芳心更苦羅襪初停玉璫還解早臨波去試乗風一葉重來月底與修花譜
　　摸魚兒〈紫雲山房賦蓴〉
　　天柱　王易簡理得
　　怪鮫宮水晶簾捲氷痕初斷香縷柔波蕩槳人初到三十六陂煙雨春又去伴㸃㸃荷錢隠約呉中路相思日暮恨洛浦娉婷芳鈿翠剪奩影炤淒楚　功名夢消得西風一度高人今在何許鱸香菰冷斜陽裏多少天涯意緒誰記取但枯䜴紅鹽溜玉凝秋筯尊前起舞算唯有淵明黃花歳晚此興共千古
　　失名氏
　　過湘臯碧龍驚起氷涎猶䕶髯影春洲未有菱歌伴獨占暮煙千頃呼短艇試剪取纎條玉溜青絲瑩尊前細認似水面新荷波心半捲㸃㸃翠鈿淨　淒涼味酪乳那堪比並呉鹽一筯秋冷當時不為鱸魚去聊爾動渠歸興還記省是幾度西風幾度吹愁醒鷗昏鷺暝漫換得霜痕蕭蕭兩鬢羞與共秋鏡
　　菊山　唐　珏玉潛
　　漸滄浪凍痕消盡瓊絲初漾明鏡鮫人夜剪龍髯滑織就水晶簾冷鳬葉淨最好似嫩荷半捲浮晴影玉流翠凝早枯豉融香紅鹽和雪醉齒嚼清瑩　功名夢曽被秋風喚醒故人應動高興悠然世味渾如水千里舊懐誰省空對景奈回首姑蘇臺畔愁波瞑煙寒夜靜但只有芳洲蘋花共老何日泛歸艇
　　玉笥　王沂孫聖與
　　玉簾寒翠絲㣲斷浮空清影零碎碧芽也抱春洲怨雙巻小緘芳字還又似繋羅帶相思幾㸃青鈿綴呉中舊事悵酪乳爭竒鱸魚漫好誰與共秋醉　江湖興昨夜西風又起年年輕誤歸計如今不怕歸無凖卻怕故人千里何況是正落日垂虹怎賦登臨意滄浪夢裡縱一舸重逰孤懐暗老餘恨渺煙水
　　篔房　李彭老商隠
　　過垂虹四橋飛雨沙痕初漲春水腥波十里呉歈逺綠蔓半縈船尾連復斷愛滑巻青綃香晨氷絲細山人雋味笑杜老無情香羮碧澗空抵賤芹美　歸期早誰似季鷹高致鱸魚相伴菰米紅塵如海丘園夢一葉又秋風起湘湖外㸔采擷芳條際曉隨漁市舊㳺漫記但望裡江南秦鬟賀鏡渺渺隔煙翠
　　齊天樂〈餘閒書院賦蟬〉
　　紫雲　呂同老和甫
　　綠隂初蔽林塘路淒淒乍流清韻倦咽高槐驚嘶別栁還憶當時曽聽西窓夢醒歎絃絶重調珥空難整綽約氷綃夜深誰念露華冷　不知身世易老一聲聲斷續頻報秋信墜葉山空踈枝月小惆悵齊姬薄倖餘音未盡早枯翼飛仙暗嗟殘景見洗氷奩怕翻雙翠鬢
　　天柱　王易簡理得
　　碧雲深鎖齊姬恨纎柯暗飛氷羽錦瑟重調綃衣乍著聊飲人間風露相逢甚處記槐影初涼栁隂新雨聽盡殘聲為誰驚起又飛去　商量秋信最早晚來吟未徹都是淒楚斷韻還連餘悲似咽欲和愁邊佳句幽期與語怕寒葉凋零蛻痕塵土古朩斜暉向人懐抱苦
　　玉笥　王沂孫聖與
　　綠隂千樹西窓悄厭厭晝眠驚起嫩翼風微流聲露悄半剪氷牋誰寄淒涼倦耳謾重拂琴絲怕尋冠珥夢短宮深向人猶與訴憔悴　殘紅收盡過雨晚來頻斷續都是秋意病葉難留纎柯易老空憶斜陽身世山明月碎甚已絶餘音尚遺枯蛻鬢影參差斷魂青鏡裏
　　蘋洲　周　宻公謹
　　槐隂忽送清商怨依稀乍聞還歇故苑愁深危枝調苦前夢蛻痕枯葉傷情念別是幾度斜陽幾回殘月轉恨西風一襟幽恨向誰說　轉鬟猶記動影翠娥應怪我雙鬢如雪枝冷頻移葉疎猶抱空負好秋時節淒淒切切漸迤𨓦黃昏砌蛩相接露洗餘悲暮寒聲更咽
　　宛委　陳恕可行之
　　碧柯搖曳聲何許隂隂晚涼庭院露濕身輕風生翅薄昨夜綃衣初剪琴絲宛轉弄幾回新聲幾畨悽惋過雨髙槐為渠一洗故宮怨　清虛襟度漫與向人低訴處幽思無限敗葉枯形殘陽絶響消得西風腸斷塵情巳倦任翻鬂雲寒綴貂金淺蛻羽難回頓覺仙夢逺
　　菊山　唐　珏玉潛
　　蛻痕初染仙莖露新聲又移涼影珮玉流空綃衣剪霧幾度槐昏栁暝幽窓睡醒奈欲斷還連不堪重聽怨結齊姬故宮煙樹翠隂冷　當時舊情在否晚籹清鏡裡猶記嬌鬂亂咽頻驚餘悲漸杳搖曳風枝未定秋期話盡又抱葉淒淒暮寒山靜付與孤蛩苦吟清夜永
　　瑤翠　唐藝孫英發
　　栁風㣲扇閑池閣深林翠隂人靜漸理琴絲誰調金奏淒咽流空清韻虹明雨潤正乍集庭柯憑闌新聽午夢驚回有人嬌困酒初醒　西軒曉涼又嫩向枝頭占得銀露千頃蛻剪花輕翼翻紙薄老去易驚秋信殘聲送暝恨秦樹斜陽暗催光景淡月疎桐半窓留鬢影
　　宛委　陳恕可行之
　　蛻仙飛珮流空逺珊珊數聲林杪薄暑眠輕濃隂聽久勾引淒涼多少長吟未了想猶怯髙寒又移深窈與整綃衣滿身風露正清曉　㣲熏庭院晝永那回曽記得如訴幽抱斷響難尋餘悲獨省葉底還驚秋早齊宮路杳歎事徃魂消夜闌人悄謾想輕盈粉奩雙鬢好
　　山村　仇　逺仁近
　　夕陽門巷荒城曲清音早鳴秋樹薄剪綃衣涼生鬂影獨飲天邊風露朝朝暮暮奈一度淒吟一畨淒楚尚有殘聲驀然飛過別枝去　齊宮徃事謾省行人猶與説當時齊女雨歇空山月籠古栁彷彿舊曾聽處離情正苦甚嬾拂氷牋倦拈琴譜滿地霜紅淺莎尋蛻羽
　　玉笥　王沂孫聖與
　　一襟遺恨宮魂斷年年翠隂庭樹乍咽涼柯還移暗葉重把離愁低訴西園過雨漸金錯鳴刀玉箏移柱鏡掩殘粧為誰嬌鬢尚如許　銅仙鉛淚如洗嘆移盤去逺難貯零露病翼驚秋枯形閲世消得斜陽幾度餘音更苦甚獨抱清商頓成淒楚漫想熏風栁絲千萬縷
　　桂枝香〈天柱山房賦蟹〉
　　宛委　陳恕可行之
　　西風故國記乍免內黃歸夢溪曲還是秦星夜映楚霜秋足無腸枉抱東流恨任年年褪筐㣲綠草汀篝火蘆洲緯箔早寒魚屋　料舊別芳蒭薦玉正香擘新橙清泛佳菊依約行沙亂雪誤驚窓竹江湖歳晚相思逺對寒燈謾懐幽獨嫩湯浮眼枯形蛻殻斷魂重續
　　瑤翠　唐藝孫英發
　　收㠶渡口認逺岸夜篝松炬如晝還見沙痕雪漲水紋霜後秦宮夢到無腸斷望明河月殘疎栁瑣窓相對茶邊猶記眼波頻溜　漸嫩菊新蒭綠酒嘆風味尊前瀟灑如舊幾度金橙香霧玉盤纎手清愁小醉淒涼裡拚今生容易消痩草心春淺年年相憶㸔燈時𠉀
　　菊山　唐　珏玉潛
　　松江舍北正水落晚汀霜老枯荻還見青筐似綉紺螯如㦸西風有恨無腸斷悵東流幾畨潮汐夜燈爭聚微光掛影輕投簾隙　更喜薦新蒭玉液正半殻含黃一醉秋色纎手香橙風味有人相憶江湖歳晚聽飛雪但沙痕空記行跡至今茶鼎時時猶記眼波愁碧
　　紫雲　呂同老和甫
　　松江岸側正亂葉墜紅殘浪收碧猶記燈寒暗聚籪疎輕入休嫌郭索尊前笑且開顔共傾芳液翠橙含霧玉蔥涴雪嫩黃初擘　與那日新詩換得又幾度相逢落潮秋色常是籬邊早菊慰渠岑寂如今漫有江湖興更誰憐草泥蹤跡但將身世浮沈醉鄉舊逰休憶





　　樂府補題
