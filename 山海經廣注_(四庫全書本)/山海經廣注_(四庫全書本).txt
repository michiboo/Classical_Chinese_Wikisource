　　欽定四庫全書　　　　　子部十二
　　山海經廣注　　　　　　小説家𩔖二〈異聞之屬〉提要
　　〈臣〉等謹案山海經廣注十八巻
　　國朝呉任臣撰任臣有十國春秋已著録是書因郭璞山海經注而補之故曰廣注於名物訓詁山川道里皆有所訂正雖嗜竒愛博引據稍繁如堂庭山之黃金青邱山之鴛鴦雖販婦傭奴皆識其物而旁徵典籍未免贅疣然掎摭宏富多足為考證之資所列逸文三十四條自楊慎丹鉛録以下十八條皆明代之書所見實無別本其為稗販誤記無可致疑至應劭漢書注以下十四條則或古本有異亦頗足以廣見聞也舊本載圖五巻分為五𩔖曰靈祇曰異域曰獸族曰羽禽曰鱗介雲本宋咸平舒雅舊稿雅本之張僧繇其説影響依稀未之敢據其圖亦以意為之無論不真出雅與僧繇即説果確實二人亦何由見而圖之故今惟録其注圖則從刪又前列引用書目五百三十餘種多採自𩔖書虛陳名目亦不瑣録焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







