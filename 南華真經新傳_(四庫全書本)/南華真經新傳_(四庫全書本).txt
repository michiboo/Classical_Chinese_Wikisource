　　欽定四庫全書　　　　　　子部十四
　　南華真經新傳　　　　　　道家𩔖
　　提要
　　〈臣〉等謹案南華真經新傳二十巻宋王雱撰雱字元澤臨川人王安石子也未冠登進士累官龍圖閣直學士事跡附見宋史安石傳是書體例畧仿郭象之注而更約其詞標舉大意不屑屑詮釋文句大㫖謂內七篇皆有次序綸貫其十五外篇十一雜篇不過藏內篇之宏綽幽廣故所説內篇為詳後附拾遺雜記一卷以發揮餘義疑其書成後所𥙷綴也史稱雱睥睨一世無所顧忌其很愎本不足道顧率其傲然自恣之意與荘周之滉漾肆論破規矩而任自然者反若相近往往能得其微㫖孫應鼇序謂取言不以人廢諒矣是書宋志不著録晁公武讀書志作十卷此本倍之疑讀書志誤脫二字或明人重刋每卷分為二歟王宏撰山志曰注道徳南華者無慮百家而呂惠卿王雱所作頗稱善雱之才尤異使當時從學於程子之門所就當不可量又曰竊又疑惠卿之姦諂雱之恣戾豈宜有此小人攫名或倩門客為之亦未可知案小人凶狡其依凴道學不過假借聲名邢恕何嘗不及程子之門〈見伊洛淵源録〉章惇何嘗不及邵子之門〈見聞見録〉而一旦決裂不可收拾安見雱一從程子必有所就至於雱之材學原自出羣王安石所作新經義惟周禮是其手藁其餘皆雱所助成蔡絛鐡圍山叢談言之甚詳又何有於荘子注而必需假手乎宏撰所言不過好為議論均未詳考其實也乾隆四十六年三月恭校上
　　總纂官〈臣〉紀昀〈臣〉陸熊〈臣〉孫士毅
　　總　校　官〈臣〉陸　費　墀















　　南華真經原序
　　前代解莊子甚多自郭象成𤣥英注䟽外若林疑獨呂惠卿陳景元王元澤劉槩吳儔趙以夫各有傳林希逸有口義李士表有十論王旦有發題范無隱有講語至武林禇伯秀彚採為義海纂㣲而獨斷之於是諸家全書行於世者益罕雖吳澄有訂正羅勉道有循本亦多濶略未備乃萬厯己夘侍御九澤劉公按滇訪余清平別墅出王元澤新傳曰是書為胡廬山督學楚中示張太衡氏而張太衡氏得之不釋手玩索最力者爰屬餘一言欲廣其傳余受而卒業則再三嘆嗟謂元澤之為人世多訾㸃其解莊子顧翹楚諸家而雅馴若此此宋史稱元澤性敏氣豪睥睨一世要亦不誣侍御取言不以人廢厥㫖逺哉縁諸家各持己意解莊子是以有合有不合元澤持莊子解莊子是以無不合粵稽莊子之指義大都以至理自然故首逍遙遊逍遙則彼此齊故次齊物論齊則無生無生而生所以存故次養生主善養生則足處世變故次人間世能處世變則徳日起故次徳充符徳者得其所真宰也故次大宗師真宰得則天下不能違故次應帝王此論著之綸貫皆括於內篇七篇其十五外篇十一雜篇或激而宣憤或詭而𣗳矯或放而遣滯或深而造朴不過蕆內篇之宏綽幽廣已爾元澤妙渉斯趣獨提挈綱領因以批卻𨗳窽曲暢條䟽其拾遺雜說尤推見至隱卒會通於內篇之本根雖駢拇馬蹄胠篋在宥簡袠脫失然其精證未嘗不賅存於他註之中讀莊子獲此如泛江河有利楫陟華嵩有濟勝具豈不快哉余既敘新傳之崖略如是又更端請於侍御曰世評莊子不經而為百家之冠夫不經何足冠百家蓋徒見決聖智棄仁義諸語為悖堯舜周孔皆泥其辭不達其意惟大儒邵康節達其意而曰莊子善通物曷言通物道之形體曰物物之性命曰道道自通物物自通我我自通道凡役我於大小是非成毀生死得喪禍福奚繇通物不通物奚繇通道不通道我與天地萬物奚繇復通為一此本堯舜周孔之宗緒莊子窺見之遂竊以陶鑄南華因鼓舞縱橫其辨駁以自成曠古之竒談正言若反何謂不經茍但襲堯舜周孔為名髙而大小是非成毀生死得喪禍福日樊籠膠漆其中何謂經是莊子所姍笑也為堯舜周孔之學不蹈莊子姍笑也者則莊子方將拜下風行而望進矣萬厯己卯六月胐淮海山人孫應鰲書








