
聞道黃金地，仍開白玉田。 
擲山移巨石，呪嶺出飛泉。 
猛虎同三逕，愁猿學四禪。 
買香然綠桂，乞火踏紅蓮。 
草色搖霞上，松聲汎月邊。 
山河窮百二，世界接三千。 
梵宇聊憑視，王城遂渺然。 
灞陵纔出樹，渭水欲連天。 
遠縣分諸郭，孤村起白煙。 
望雲思聖主，披霧隱群賢。 
薄宦慚屍素，終身擬尚玄。 
誰知草菴客，會和柏梁篇。

