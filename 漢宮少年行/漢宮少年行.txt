
君不見上宮警夜營八屯，鼕鼕街鼓朝朱軒。 
玉階霜仗擁未合，少年排入銅龍門。 
暗聞弦管九天上，宮漏沈沈清吹繁。 
平明走馬絕馳道，呼鷹挾彈通繚垣。 
玉籠金鎖養黃口，探雛取卵伴王孫。 
分曹陸博快一擲，迎歡先意笑語喧。 
巧為柔媚學優孟，儒衣嬉戲冠沐猿。 
晚來香街經柳市，行過倡舍宿桃根。 
相逢杯酒一言失，迴朱點白聞至尊。 
金張許史伺顏色，王侯將相莫敢論。 
豈知人事無定勢，朝歡暮戚如掌翻。 
椒房寵移子愛奪，一夕秋風生戾園。 
徒用黃金將買賦，寧知白玉暗成痕。 
持杯收水水已覆，徙薪避火火更燔。 
欲求四老張丞相，南山如天不可上。

