文字經藝之本，王政之始也。倉頡象山川江海之狀，龍蛇鳥獸之跡，而立六書。戰國政異俗殊，書文各別，秦患多門，約為八體，後復訛謬，凡五易焉，然並不述用筆之妙。及乎蔡邕、張、索之輩，鐘繇、衛、王之流，皆造意精微，自悟其旨也。
心為君，妙用無窮，故為君也。手為輔，承命竭股肱之用故也。力為任使，纖毫不撓，尺寸有餘故也。管為將帥，處運用之道，執生殺之權，虛心納物，守節藏鋒故也。毫為士卒，隨管任使，跡不凝滯故也。字為城池，大不虛，小不孤故也。
用筆須手腕輕虛。虞安吉云：夫未解書意者，一點一畫皆求象本，乃轉自取拙，豈成書邪!太緩而無筋，太急而無骨，橫毫側管則鈍慢而肉多，豎管直鋒則乾枯而露骨。終其悟也，粗而能銳，細而能壯，長者不為有餘，短者不為不足。
筆長不過六寸，捉管不過三寸，真一、行二、草三。指實掌虛。右軍云：書弱紙強筆，強紙弱筆；強者弱之，弱者強之。遲速虛實，若輪扁斲輪，不疾不徐，得之於心，應之於手，口所不能言也。拂掠輕重，若浮雲蔽於晴天；波撇勾截，若微風搖於碧海。氣如奔馬，亦如朵鉤，輕重出於心，而妙用應乎手。然則體若八分，勢同章草，而各有趣，無問鉅細，皆有虛散，其鋒圓毫口，按轉易也。豈真書一體，篆、草、章、行、八分等，當覆腕上搶，掠毫下開，牽撇撥赲，鋒轉，行草稍助指端鉤距轉腕之狀矣。
行書之體，略同於真。至於頓挫盤礴，若猛獸之搏噬；進退鉤距，若秋鷹之迅擊。故覆筆搶毫，乃按鋒而直行，其腕則內旋外拓，而環轉紓結也。旋毫不絕，內轉鋒也。加以掉筆聯毫，若石口玉瑕，自然之理。亦如長空游絲，容曳而來往；又以蟲網絡壁，勁而復虛。右軍云：「游絲斷而能續，皆契以天真，同於輪扁。」羲之又云：「每作一點畫，皆懸管掉之，令其鋒開，自然勁健矣。」
草即縱心奔放，覆腕轉蹙，懸管聚鋒，柔毫外拓，左為外，右為內，起伏連轉，收攬吐納，內轉藏鋒也。既如舞袖，揮拂而縈紆；又若垂藤，樛盤而繚繞。蹙旋轉鋒，亦如騰猿過樹，逸蚪得水，輕兵追虜，烈火燎原。或體雄而不可抑，或勢逸而不可止，縱於狂逸，不違筆意也。羲之雲。：透嵩華兮不高，逾懸壑兮能越，或連或絕，如花亂飛；若雄若強，逸意而不相副，亦何益矣。但先緩引興，心逸自急也，仍接鋒而取興，興盡則已。又生口鋒，任毫端之奇，象兔絲之縈結，轉剔刓角多鉤，篆體或如蛇形，或如兵陣，故兵無常陣，字無常體矣；謂如水火，勢多不定，故雲字無常定也。
字雖有質，跡本無為，稟陰陽而動靜，體萬物以成形，達性通變，其常不主。故知書道玄妙，必資神遇，不可以力求也。機巧必須心悟，不可以目取也。字形者，如目之視也。為目有止限，由執字體既有質滯，為目所視遠近不同，如水在方圓，豈由乎水?且筆妙喻水，方圓喻字，所視則同，遠近則異，故明執字體也。字有態度，心之輔也；心悟非心，合於妙也。且如鑄銅為鏡，非匠者之明；假筆轉心，非毫端之妙。必在澄心運思至微至妙之間，神應思徹。又同鼓瑟輪音，妙響隨意而生；握管使鋒，逸態逐毫而應。學者心悟於至道，則書契於無為，苟涉浮華，終懵於斯理也。
