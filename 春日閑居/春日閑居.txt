
一似桃源隱，將令過客迷。 
礙冠門柳長，驚夢院鶯啼。 
澆藥泉流細，圍棋日影低。 
舉家無外事，共愛草萋萋。
長謠朝復暝，幽獨幾人知。 
老鶴兼雛弄，叢篁帶筍移。 
白雲將袖拂，青鏡出簷窺。 
邀取漁家叟，花間把酒卮。
寂寂池亭裡，軒窗間綠苔。 
游魚牽荇沒，戲鳥踏花摧。 
小徑僧尋去，高峰鹿下來。 
中年曾屢辟，多病復遲迴。

