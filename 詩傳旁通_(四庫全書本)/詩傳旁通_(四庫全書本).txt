　　欽定四庫全書　　　　　　經部三
　　詩傳旁通　　　　　　　　詩類
　　提要
　　〈臣〉等謹案詩傳旁通十五卷元梁益撰益字友直號庸齋江隂人自署三山者以其先福州人也嘗舉江浙鄉試不及仕宦教授鄉里以終事蹟附載元史儒學傳陸文圭傳內朱子詩傳詳於作詩之意而名物訓詁僅舉大凡蓋是書仿孔賈註䟽證明註文之例凡集傳所引故實一一引據出處辨柝源委因杜文瑛先有語孟旁通體例相似故亦以旁通為名其中如聖人之耦則引西漢書劉歆論董仲舒語見堯於羹見舜於牆則引後漢書李固傳以明出典或朱子所未詳者亦旁引諸說以補之如五緎五總引陸佃之語三單引鄭箋羨卒孔疏副丁之類亦間有與朱子之說稍異者如頃筐塈之集傳音許器切大雅民之攸暨集傳音許既切者從陸徳明經典釋文益則引禮部韻謂許既切者在未韻音餼注云取也許器切者在至韻音洎作巨至切朱子之音與禮部韻不同云云是是非非絶不堅持門戶視胡炳文等之攀附髙名言言附合相去逺矣卷首為類目末一卷則其敘説內一條論秦造父封趙因録羅泌國姓紀原之文自謂此於詩傳雖無所繫而宋氏有國其姓亦當知故通之則冗贅之文汗漫無理可已而不已者也前有至正四年太平路總管府推官濱州翟思忠序明朱睦㮮授經圖遂以詩傳旁通為思忠作殊為踈舛今從朱彛尊經義考所辨〈案彛尊所引乃陸元輔之言〉附訂正馬乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀















　　詩傳旁通原序
　　夫詩六經中之一經也三百篇一言以蔽之曰思無邪六義以該之曰風賦比興雅頌蓋其言之羙惡勸焉懲焉使人各正其性情也自聖人刪之後分而為四曰齊曰魯曰韓曰毛校之三氏獨毛與經合學者多宗之故曰毛詩由漢而唐諸大名儒有傳有箋有䟽有註異焉同焉各成一家至於有宋文公朱先生為之集傳闡聖人之微言指學者之㨗徑上以正國風下以明人倫豈但塲屋之資而已哉三山樑先生友直號庸齋搰搰於此昧必欲聞懵必欲解參諸先正問之老宿遇有所得手纂成帙曰詩傳旁通旁通者引用羣經兼輯諸説不泥不僻如易之六爻發揮旁通周流該貫也用功懋矣淑人多矣嗚呼先生可謂溫柔敦厚深於詩之教者與至正四年秋九月十三日承直郎太平路摠管府推官致仕𤣥隠居士濵州翟思忠序
