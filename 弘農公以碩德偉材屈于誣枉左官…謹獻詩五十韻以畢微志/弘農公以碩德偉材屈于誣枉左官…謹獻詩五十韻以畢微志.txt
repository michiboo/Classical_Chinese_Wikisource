知命儒為貴，時中聖所臧。處心齊寵辱，遇物任行藏。 
關識新安地，封傳臨晉鄉。挺生推豹蔚，遐步仰龍驤。 
幹有千尋竦，精聞百煉鋼。茂功期舜禹，高韻狀羲黃。 
足逸詩書囿，鋒搖翰墨場。雅歌張仲德，頌祝魯侯昌。 
憲府初騰價，神州轉耀鋩。右言盈簡策，左轄備條綱。 
響切晨趨佩，煙濃近侍香。司儀六禮洽，論將七兵揚。 
合樂來儀鳳，尊祠重餼羊。卿材優柱石，公器擅岩廊。 
峻節臨衡嶠，和風滿豫章。人歸父母育，郡得股肱良。 
細故誰留念，煩言肯過防。璧非真盜客，金有誤持郎。 
龜虎休前寄，貂蟬冠舊行。訓刑方命呂，理劇復推張。 
直用明銷惡，還將道勝剛。敬逾齊國社，恩比召南棠。 
希怨猶逢怒，多容競忤強。火炎侵琬琰，鷹擊謬鸞凰。 
刻木終難對，焚芝未改芳。遠遷逾桂嶺，中徙滯餘杭。 
顧土雖懷趙，知天詎畏匡。論嫌齊物誕，騷愛遠遊傷。 
麗澤周群品，重明照萬方。鬥間收紫氣，臺上掛清光。 
福為深仁集，妖從盛德禳。秦民啼畎畝，周士舞康莊。 
采綬還垂艾，華簪更截肪。高居遷鼎邑，遙傅好書王。 
碧樹環金穀，丹霞映上陽。留歡唱容與，要醉對清涼。 
故友仍同里，常僚每合堂。淵龍過許劭，冰鯉吊王祥。 
玉漏天門靜，銅駝御路荒。澗瀍秋瀲灩，嵩少暮微茫。 
遵渚徒雲樂，沖天自不遑。降神終入輔，種德會明揚。 
獨棄傖人國，難窺夫子牆。通家殊孔李，舊好即潘楊。 
世議排張摯，時情棄仲翔。不言縲絏枉，徒恨纆徽長。 
賈賦愁單閼，鄒書怯大樑。炯心那自是，昭世懶佯狂。 
鳴玉機全息，懷沙事不忘。戀恩何敢死，垂淚對清湘。

