
天曠莽兮杳泱茫，氣浩浩兮色蒼蒼。
上何有兮人不測，積清寥兮成元極。
彼元極兮靈且異，思一見兮藐難至。
思不從兮空自傷，心慅𢜱兮意惶懹。
思假翼兮鸞鳳，乘長風兮上羾〈音貢〉。
揖元氣兮本深實，餐至和兮永終日。

山鑿落兮眇嶔岑，雲溶溶兮木棽棽。
中何有兮人不覩，遠欹差兮閟仙府。
彼仙府兮深且幽，望一至兮藐無由。
望不從兮知如何，心混混兮意渾和。
思假足兮虎豹，超阻絕兮凌趠。
詣仙府兮從羽人，餌五靈兮保清真。

海浩淼兮汩洪溶，流蘊蘊兮濤洶洶。
下何有兮人不聞，深溢漭兮居潛君。
彼潛君兮聖且神，思一見兮藐無因。
思不從兮空踟躕，心回迷兮意縈紆。
思假鱗兮鯤龍，激沆浪兮奔從。
拜潛君兮索玄寶，佩元符兮軌皇道。

