東風葉時，匪沃匪飄。
莫雪凝川，莫陰冱郊。
朝不徯，夕乃銷，
東風之行地上兮。
上德臨慝，匪戮匪梟。
莫暴在野，莫醜在階。
以踣以殲，夕不徯朝。
隴西公來浚都兮。

東風葉時，匪鑿匪穮。
莫蟄在泉，莫枯在條。
宵不徯，晨乃繇，
東風之行地上兮。
上德為政，匪食匪招。
莫顧於家，莫流於遼。
以飽以回，晨不徯宵。
隴西公來浚都兮。
