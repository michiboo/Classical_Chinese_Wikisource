可能為吳三桂手下的文人謀士所寫。
欽差鎮守遼東等處地方團練總兵官平西伯吳，為興兵勦賊，光復神京，奠安宗社事。
闖賊李自成，以麼魔小丑，糾集草寇，長驅犯闕，盪穢神京，弒我帝後，禁我太子，刑我縉紳，汙我子女，掠我財物，戮我士庶。豺狼突於宗社，犬豕踞我朝廷。赤縣坵墟，黔黎塗炭，妖氛吐焰，日月無光。成祖烈宗之陰恨，天壽淒風；元勳懿戚之盡鋤，鬼門泣日。圖之不早，病已成於養癰；局尚可為，涉必窮乎滅頂。悲夫悲夫！虜塵未滅，寇焰旋騰，血濺天潢，烽傳陵寢。秦稱天府，誰能封以一丸，晉有霸圖，豈無追其三駕。乃者駕馬橫馳乎畿輔，羽書不絕於殿廷，南北之耗莫通，河山之險盡失。天威不測，極知漢天子自有神靈，兵勢無常，豈得謝太傅但憑歌嘯。義不共天，但憑指日，克襄大舉，實賴同仇。請無分宦遊，無分家食，或世貴如王謝，或最勝如金張，或子虛之以貲起，或輓輅之以談興。乃至射策孝廉，明經文學，亦往往名班國士，橐為里雄，各施壯謀，共圖義旅。仗不需於武庫，糗無壅於庖廚。飛附大軍，力爭一決，醜類之鋤，普天大酺，此則萬代之所瞻仰，而九廟為之鑑臨者也。
