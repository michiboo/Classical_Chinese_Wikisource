
井上桐葉雨，灞亭卷秋風。
故人適戰勝，匹馬歸山東。
問君今年三十幾，能使香名滿人耳。
君不見三峰直上五千仞，見君文章亦如此。
如君兄弟天下稀，雄辭健筆皆若飛。
將軍金印嚲紫綬，御史鐵冠重繡衣。
喬生作尉別來久，因君爲問平安否。
魏侯校理復何如，前日人來不得書。
陸渾山下佳可賞，蓬閣閑時日應往。
自料青雲未有期，誰知白髮偏能長。
壚頭青絲白玉瓶，別時相顧酒如傾。
搖鞭舉袂忽不見，千樹萬樹空蟬鳴。

