　　欽定四庫金書　　　　　史部十一
　　治河奏績書　　　　　　地理類四〈河渠之屬〉提要
　　〈臣〉等謹案治河奏績書四卷
　　國朝靳輔撰輔字紫垣鑲紅旗漢軍官至兵部尚書總督河道諡文襄是書卷一為川澤考諸泉考諸湖考漕運考河決考河道考卷二為職官考堤河考及修防汛地埽規河夫額數閘壩修規船料工值皆附焉卷三為輔所上章疏及部議卷四為各河疏濬事宜及緩急先後之處其川澤考所載黃河自龍門以下所經之地以至淮徐注海凡分滙各流悉考古證今頗為詳盡又於注河各水及河所瀦畜各水亦縷陳最悉其漕運考亦然河道考於近河州縣臨河要地及距河遠近分條序載較志乘加詳至於堤工修築事宜則皆輔所親驗立為條制者矣輔自康熈十六年至三十一年凡三膺總河之任故疏議獨多別有文襄奏疏一書已著於録是編所載乃更摘其精要者其専以治上河為治下河之䇿雖據一時所見與後來形勢稍殊然所論修築事宜實為剴切詳明可資採擇與張伯行居濟一得均近時河道書中足備參考者也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





