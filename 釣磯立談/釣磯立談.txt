是書世有兩本。此本為葉林宗從錢曾家宋刻抄出，後題「臨安府太廟前尹家書籍鋪刊行」，不著撰人名氏。前有自序雲：「叟，山東一無聞人也。清泰年中，隨先校書避地江表，始營釣磯於江渚。割江之後，先校書不祿，叟嗣守敝廬，不復以進取為念。王師吊伐，時移事往，將就蕪沒。隨意所向，跡之於紙，得二百二十許條，題之曰《釣磯立談》」雲雲。別一本為曹寅所刊，卷首佚其自序。又卷首有「楊氏奄有江淮」、「趙王李德誠」二條，其餘亦多異同，而題曰史虛白撰，蓋據《宋史·藝文誌》之文。考馬令《南唐書》，虛白，山東人。中原多事，同韓熙載渡淮，以詩酒自娛，不言其有所著述。觀書中「山東有隱君子者」一條，稱與熙載同時渡淮，以書幹烈祖，擢為校書郎，非其所願，遂卒不仕。又「唐祚中興」一條雲，有隱君子作《割江賦》以諷，又有《隱士詩》雲：「風雨揭卻屋，渾家醉不知」雲雲，與《虛白傳》悉合，則隱君子當即虛白。序中兩稱先校書，則作書者當為虛白之子。《宋誌》荒謬，不足為據。曹氏新本竟題虛白者，殊未考也。又南宋費樞亦嘗撰《釣磯立談》，今尚載陶宗儀《說郛》中，其文與此迥別，則又名同而實異者矣。其書雜錄南唐事跡，附以論斷。其中徐鉉一條，稱鉉方奉詔與湯悅書江南事，慮鉉與潘佑不協，或誣以他詞。則亦雜史中之不失是非者也。
叟，山東一無聞人也。清泰年中，隨先校書避地江表，始營釣磯於江渚。先校書意薄簪組，心許泉石，每乘雙犢版轅車，車後掛酒壺，山童三五人，例各總角，負瓢並席具以自隨。遇景物勝概，則取酒徑醉，或為歌詩，自號釣磯間客。割江之後，先校書不祿，叟嗣守弊廬，頗窺先誌，不復以進取為念。會王師吊伐，李氏挈宗以朝，湖海表裹，俱為王人。大同之慶，有識之所共，鹹以為百生不可逢之盛際，叟獨何者，而私自怫鬱，如有懷舊之思。追惟江表自建國以來，烈祖、元宗其所以撫奄斯人，蓋有不可忘者。時移事往，將就蕪沒，叟身非朝行，口不食祿，固無預於史事，顧耳目之所及，非網罟之至議，則波濤之囈語也。隨意所商，聊復疏之於紙，僅得百二十許條，總而題之曰《釣磯立談》，使小子溫成誦於口，粗以存其梗概雲。籲！文慚子山之麗，興哀則有之；才愧士衡之多，辨亡亦幾矣。
自楊氏奄有江淮，其牧守多武夫悍人，類以威驁相高，平居齋幾之間，往往以斬伐為事。至有位居侯伯，而目不識點畫，手不能捉筆者。及烈祖以軍功牧昇州，初以文藝自好，招徠儒俊，共論治體，總督廉吏，勤恤民隱。由是遠邇宅心，以為己歸。義祖聞之，自京口往視其所為，見其城隍浚整，樓堞完固，府署中外肅肅，鹹有條理，遂自徙治而居之，更以京口付烈祖。時金陵之民，顧懷其惠，莫不心折氣沮，但逼迫義祖之威，而無敢建白者。初，烈祖雅不欲朱方之行，旁為宣城，而義祖不之許，尚遲回若有所待。客有宋齊邱者，私勸烈祖曰：「昔項羽叛約，王沛公以漢中之地，時皆以為失職左遷，唯蕭何贊之，以為語有天漢，其稱甚美。今明使君中有大誌，而忽得京口，其名殆不可失也。且西朝拱己，知訓童昏，老臣宿將，不甘詬辱，度其勢亂在旦暮，蒜山之津，曾不一昔而可以定事。更舍此利而求入宣城山中，卒卒度歲月，其亡聊奈何？」烈祖驚起執其手，曰：「善哉子嵩，非吾子，吾無所聞之。」中夕促駕而之官。其在京口，政猶金陵也。居無何，朱瑾殺知訓，廣陵大亂。烈祖以兵宵濟朝，不易位而中外晏如，遂代知訓執政柄，霸圖兆於此矣。
叟曰：禍福之來，雖各象德，而事有機會，皆相憑藉。是以風旋而上升，水激則彌悍，有情之所忘，每為無情之所轉，大空之中，夫疇覺之哉！向若義祖本無歆羨金陵之心，則烈祖不得徙鎮矣。又烈祖以梅冶自乞，或如其欲，則亦無因而至京口矣。京口之不至，則廣陵之亂，孰恃而弭。廣陵之功不在烈祖。則霸圖亦無自而托業矣。籲，夫豈人謀之所及也邪！非人謀之所及，然後有以知天命之至，不可以幸而冀也。昔者伊摯以媵女而相成湯，百里奚鬻羊而見知於秦，竇姬行號而母漢室，袁婦伏膝而媲曹宗，是故非意之意，嘗為事之基胎，一日之濩落，君子不以為病焉，知卒業之有所在故也。
趙王李德誠有客，能言天文，以之占測時事，十有七八。一旦，謂德誠曰：「昨夕元象大異，揚州當流血無限，朝貴陷首穴胸。」後考其日，乃朱瑾殺知訓之夕也。又烈祖執政柄時，義祖忌之，將啟以知詢為代，中外岌岌，人無固誌。宋齊邱夜召知術者劉通微，同宿而徵其事。坐久，聞鼓聲，通微投袂而起曰：「子嵩，事必中變，政事僕射安若太山，不足多慮也。彼懷惡誌者，自當受禍。金鼓之聲澌澌然，殆有大喪與！」夕未曙，捷步至，白義祖死矣。
叟曰：吉兇之萌，未見兆朕，而上動躔次，旁關聲象，彼知術者，乃能言之於事先，若合契券，曾無毫釐之差。然則阪之不可以為陵，陵之不可以為隰，高下降殺，固已有經分而懸定於冥默間者矣。世之味者，方且逞智計，榮思慮，虛憍誇毗，以意其所不可必，顛狂妄行，而卒與禍會，籲，可勝恨也邪！
吳王稱號淮海，時廣陵殷盛，士庶駢闐。忽一旦，有黃冠道人，狀如病狂，手持一竿，竿首掛一木，刻為鯉魚形，自雲鐘離人也，行歌於市曰：「盟津鯉魚肉為角，濠梁鯉魚金刻鱗。盟津鯉魚死欲盡，濠梁鯉魚始驚人。」又雲：「橫排三十六條鱗，個個圓如紫磨真。為甚竿頭挑著走？世間難遇識魚人。」大率如此意者，凡數十篇，時人莫能曉。歲餘，忽不知所之。其後武義年中，江南謠言又有「東海鯉魚飛上天」之語。及烈祖受命，復姓李氏，立唐社稷。其言方驗。
叟曰：鯉之與李，聲相通也，魚而肉角，則龍矣，雖以金刻鱗，猶為魚也。江南雖為強國，而以偏霸終焉，魚之象也。頃嘗讀西天竺書，說因因相襲，皆如旦之有夕，相隨不舍，其言將信然。大抵帝王稱制，其德澤方廣，滋被滲漉，流以及遠，根葉旉布，雖五運互疊，不無興衰，要其種姓，當有肖似者。是以二帝三王，共祖軒轅，卯金之祚，絕而復續。江南諸蕭，雖享國之日淺，然無大罪戾。向契丹使至江南，乃雲：「有蕭氏者，與耶律氏相為始終。」由是觀之，濠梁胄出盟津，厥有旨哉！
列祖初得政，盡反知訓之所為，接禦士大夫，曲加禮敬，躬履素樸，去浮靡，而又寬刑勤理，孜孜不倦。是時方鎮窺伺，事資彈壓，烈祖視聽不妄，指撝中節，平居自號曰政事僕射，高位重爵，推與宿舊，故得上下順從，人無異意。齊臺之建，擢宋齊邱、徐玠為左右丞相，於其所居第旁，創為延賓亭，以待四方之士，遣人司守關僥，物色北來衣冠，凡形狀奇偉者，必使引見，語有可采，隨即升用。聽政稍暇，則又延見士類，談宴賦詩，必盡歡而罷，了無上下賤貴之隔。以此二十年間，委曲庶務，無不通知，興利去害，人望日隆。沈彬先事《獻山水畫障》詩雲：「須知手筆安排定，不怕山河整頓難。」及將受禪，頭陀範誌嵩賦《月詩》雲：「徐徐東海出，漸漸到亨衢。此夜一輪滿，清光何處無？」概以是言之，人之與能也，有自來矣。是以吳社遷換，而國中夷然，無易姓之戚，蓋盛德之所移故也。
叟曰：峻極之山，神明憑依，翳薈之邱，雲氣出焉。凡水之有旋桓折波者，必生修鱗，帝王之量，其亦有以異人者矣。嘗試觀孝高皇帝，其總收權網，維禦群雋，當國匪解，郭守純樸，雖漢之高、光，不是過也。徒以其崎嶇偏左之國，地勢不便，加以天之付畀，自有限量，只是遠圖之所就，僅足以稱霸而巳，惜夫！
武義中，有童謠雲：「江北楊花作雪飛，江南李樹玉團枝。李花結子可憐在，不似楊花沒了期。」及烈祖受禪，其日白雀翔於庭，郡國以符瑞言者，不可以數計。其尢著者，江西楊化為李，臨川李樹生連理，於是始下還宗之議。初立唐宗廟，定郊堂之位，圜丘毖祀之夕，乃孟夏上旬，月至三鼓當沒。而升壇之際，皎然如晝，柴燎畢乃沒。太史奏言：「月延三刻。」遠近嘆以為異事。
叟嘗見長老相與言，頗有疑，以為未必然者，其意蓋以謂南唐在六合間，才數州之境，詎得天應以祥眚如是之審也。叟辯之曰：「人之精誠，上下感假，旦晝之所接，精祲之所交，亦何所不有。昔衛先生畫長平之策，而太白襲月，燕丹謀秦，而白虹貫日，魯陽揮戈，而羲輪輟禦，宋景有一言之善，而法星退舍，以至柳起上林，石立太山，赤伏登漢，金雌讖晉，或曲為一姓，或專繇一人，亦有庶女含冤，而赤地千里，隕霜殺菽，匹夫致孝而魚躍冰開，冬竹生萌。近世馬仁裕之生也，紫氣充庭，盧文進出軍失律，而黑蟒擁膝，及其歿也，赤氛宵騰，有星落如杯，姚景晝寢，而丹蛇遊於顴準之間，王輿夢有流星之警，而幾斃於飛石。凡此數子者，位不過節將，然猶胖蠻昭彰，又況胙土開國，五十年中江表無事，為人神主以對越上下者耶！說者乃以隋誌日行上道，遂疑往事無準，固不可以執一而廢百也。
烈祖每言：「百姓皆父母所生，安用爭城廣地，使之肝腦異處，膏塗草野。」是以執吳朝之政，僅將一紀，才一拒越師，所謂不得已而用之。及受禪年，兩江土寓，比諸侯最廣，兵力雄盛，氣可以吞噬，謀臣桀將，方有建立功名之意。一日內宴，中坐有詔曰：「知足不辱，道祖之至戒，革廓則裂，前哲之元龜。子嘉與一二卿士大夫共服斯箴，討伐之議，願勿復關白也。」其後錢塘大火，宮室器械為之一室，宋齊邱乘間進言曰：「夫越與我，唇齒之國也。我有大施，而越人背之，虔劉我邊陲，汙濁我原泉，股不附髀，終非我用。今天實棄之，我師晨出而暮踐其庭，願勿失機，為後世憂。」烈祖愀然久之，曰：「疆域雖分，生齒理一，人各為主，其心未離，橫生屠戮，朕所弗忍。且救災睦鄰，治古之道，朕誓以後世子孫，付之於天，不願以力營也，大司徒其勿復以為言。」於是特命行人，厚遺之金粟繒綺，蓋車馬相望於道焉。暮年先理治命，引元宗而告之曰：「德昌宮凡積兵器緡帛七百餘萬，吾棄代後，汝善和鄰好，以安宗祐為意，不宜襲隋煬帝之跡，恃食阻兵，以自取亡覆也。」於時中外寢兵，耕織歲滋，文物彬煥，漸有中朝之風采。元宗之初，尚守先訓，改元保大，蓋有止戈之旨，三四年間，皆以為守文之良主。會元老去位，新進後生用事，爭以事業自許，以謂蕩定天下，可以指日而就。上意熒惑，移於多口，由是構怨連禍，蹙國之勢，遂如削肌。其後宋齊邱復起於遷謫之中，謀為自固，更相唱和，兵結而不得解矣。未及十年，國用耗半。有杜昌鄰者，經事永陵，還自外鎮，復領計司，撫案大慟曰：「國事去矣！夫鴻鵠養護六翮，將致千里，今拔取之，以傅斥晏，寧不使人恨恨也！」
叟嘗笑諸葛孔明號稱王佐才，然不知地小人單，窮兵不體，兩川之人，坐是不聊生。忠則忠矣，安所事智。今江南壤毛瘠薄，土泉不深，其人輕佼剽悍，不能耐久，非中國之敵也。自有宇宙以來，未有偏據而可以成大功者。稽考永陵之心，夫豈不欲以並包席捲為事耶，顧其所處勢，有未便故也。有如孫、陳之季，皆區區不度，以至魚爛，由是言之，江表五十年間，父不哭子，兄不喪弟，四封之內，安恬舒嬉，雖流離僑寓之人，亦獲案堵，弗夭弗橫，以得及真人之期。籲！烈祖為有大造於斯土也，明矣。
周世宗伐淮之歲，建陽孟貫於駕前獻所業。其首篇《貽棲隱峒章先生》，有「不伐有巢樹，多移無主花」之句。世宗宣見，問貫曰：「朕伐罪弔民，何有巢無主之有？然獻朕則可，他人應不汝容矣。」
叟以謂孟貫小生，不知所以邀說萬乘之道，而世宗皇帝，亦不得不為失辭。古訓有之：「師以直為壯，曲為老。」又魏絳之辭曰：「師眾以順為武。」王者之師，有不出則已矣，其舉事也，沛如時雨之將至，百嘉仰之以生焉，夫人胥仰之以生，則孰肯為敵而輸死。江南初未有失德也，徒以連叛臣而致討，且疆場之故，一彼一此，亦胡可勝言。乃如周之本謀，但規取淮壤，而藉此以為之辭。詩雲：「鼓鐘於官，聲聞於外，聲之所馳，無翼而能飛。」方將幸人之不之知，弗可得也。頃見故老，猶能言淮上事。周師之出也，畝無棲糧，裩無留藏，捲地以往，視人如土芥，墳墓圮毀，老幼傒縲，墟落之地，胔腐骨填，裏鼓絕響，殆無炊煙。於是自邢溝以北，皆群眾聚而成團，糊紙以為甲，壤鋤耰以為器，因廢壘以為固，官軍與之對，則往往折北。是以劉仁贍以死守壽春，人相啖食，而城卒不肯下，孫忌睢盱於樓車之上，不顧身首異處，違詔而致其區區之忠。為人臣有如此二人者，可以與古烈士比，曾不標異以獎薄俗，而俱從顯戮，文武之師，固如是乎！當此之時，人心踽踽然南首，以冀會李氏，君臣失謀，橫生嫌間，其兵出不返，望旗而先潰，然且鑾輿再駕，而僅足以成割江之計。所謂楚則過矣，齊未為得也，顧豈如甲戍之師，曾不衄而一國歸命焉。《詩》雲：「匪疚匪棘，王國來極。」正斯之謂歟！
宋子嵩以布衣幹烈祖，言聽計售，遂開五十三州之業，宗祀嚴配，不改唐舊，可為南國之宗臣矣。及世事移改，新用事者爪距銛銳，方曹起而朋擠之，當其弔影於九峰之底，所謂幾瀕於死地。一旦復得政柄，內顧根柢失據，危而易搖，因隳其初心，而更思所以自完計，首開拓境之說，規以矜企動上心。於是南生楚隙，西結越釁，晚舉全國之力，而頓兵於甌閩，堅壁之下，飛挽芻粟，徵發徭戍，四境之內，為之騷然。鐘山李公建勛為賦詩，有「粟多未必為全策，師老須防有伏兵」之句，蓋切中於當時之病。李宗坐是不競，而子嵩之名，亦因以隕。悲夫！
叟嘗謂頹垣夷塹，何有於汙墁；毀冕裂弁，孰施於面目，正子嵩之謂矣。且古之欲固其位者，亦何所不為為，女寵婦謁，所以蕩其情也；為田獵觀遊，所以耗其誌也；為落落不合，所以開其矜誇也；為戰鬥危事，所以胥其忄匡怯也，人君倘不自覺知，未有不墮其計中者。竊嘗譬之，一國之有君，猶心之宅百體也，荀一體之不密，則膚腠受邪，而病氣於其正矣。病氣於其正，日以漸靡，而曾不知懼，猶且表表自喜，以為完人其可復覬也耶！有如子嵩者，其生平誌業，蓋以孔明、茂宏為不足法，至其晚節末路，乃乘人主膚腠之隙，而危為一竅之邪。鄙哉斯人也？鄙哉斯人也！古語不雲乎：「棟折榱崩，僑將壓焉。」抑謂是也夫！
邊南院之始為將也，愛惜士卒，分甘絕苦，其所過之地，秋毫不犯，出入城邑，整齊而有容，時人從而目之曰邊菩薩。望其旄纛之所指，舉欣欣然相告曰：「是庶幾其撩理我也。」及其既耄，則威不克愛，綱紀紊亂，玩侮饕瀆，禁約不勝。時人又從而目之曰邊和尚，望其旄纛之所指，舉疾視而相告曰：「是憒憒者，無寧其浼我也。」
叟曰：夫愛憎之實，既貿於區中，則毀譽之形，必遷於外次。譬之龜焉，灼其中者，文見於兆矣。古語雲：「愛其人者，愛其屋上鳥；憎其人者，憎其儲胥。」夫鳥之所集，其屋必潤，儲胥者，主人儲意以待客之地，其敬我者，更將致憎，故君子之所以自立，不可不戒。
唐祚中興，大臣議廣土宇，往往皆以為當自潭、越始，烈祖不以為是。一旦，召宋齊邱、馮延己等人俱入，元宗侍側。上曰：「天下之勢，抵昂如權衡，要當以河山為腹背，腹背奠，然後手足有所運。朕藉揚徐遺業，撫有東夏，地勢未便，猶如繪事窘於邊幅，雖有手筆，無所縱放。毛遂雲：「錐未得處囊中故也，如得處囊中，則必穎脫而出矣。我之所誌，大有以似此。每思高祖、太宗之基緒，若墜冰谷，痿人不忘起，盲人不忘視，以方我心，未足以訓其勤。然所以不能躬執幹戈為士卒先者，非有所顧吝也，未得處囊中故也。」馮延己越次而對曰：「河山居中，以制四極，誠如聖旨。然臣愚以謂羽毛不備，不可以遠舉；旌麾黯暗，不可以號召；輿賦不充，不可以興事。陛下撫封境之內，共己靜默，所以自守者足矣，如將有所誌，必從跬步始。今王潮餘孽，負固閩僥，井蛙跳梁，人不堪命；錢塘君臣，孱駑不能自立，而又刮地重斂，下戶斃踣；荊楚之君，國小而誇，以法論之，皆將肇亂。故其壤接地連，風馬相及，臣愚以為興王之功，當先事於三國。」上曰：「不然。土德中否，日失其序，倘天人之望，或未之改，朕尚庶幾，從一二股肱之後，如得一拜陵寢，死必目暝。然嘗觀劉德輿乘累捷之威，群胡斂衽之際，不得據有中原，乃留弱子，而狼狽東歸，朕甚陋之。及聞李密勸元感鼓行入關，意壯其言，至密自王，亦不能決意以西也。近徐敬業起江淮之眾，鋒銳不可當，不能因人之心，直趨河雒，而返遊兵南渡，自營割據，識者知其不能成事矣。此皆已事之驗也，朕每傷之。錢氏父子，動以奉事中國為辭，卒然犯之，其名不祥。閩土險瘠，若連之以兵，必半歲乃能下，恐所得不能當所失也。況其俗怙強喜亂，既平之後，彌煩經防。唯諸馬在湖湘間，恣為不法，兵若南指，易如拾芥。孟子謂齊人取燕，恐動四鄰之兵，徒得尺寸地，而享天下之惡名，我不願也。孰若悉輿稅之入君臣，共為節儉，惟是不腆之圭幣，以奉四鄰之嘆，結之以盟詛，要之以神明，四封之外，俾人自為守。是我之存三國，乃外以為蔽障者也。疆場之虞，不警於外廷，則寬刑平政，得以施之於統內，男不失秉耒，女無廢機織，如此數年，國必殷足，兵旅訓練，積日而不試，則其氣必倍。有如天啟其意，而中原忽有變故，朕將投袂而起，為天下倡。倘得遂北平潛竊，寧乂舊都，然後拱揖以招諸國意，雖折簡可致也，亦何以兵為哉！」於是孫忌及宋齊邱同辭以對曰：「聖誌遠大，誠非愚臣等所及也。」上嘗服金石藥，疽劇將崩，呼元宗登禦榻，嚙其指，至血出，戒之曰：「他日北方當有事，勿忘吾言。」保大中，查文徽、馮延魯、陳覺等爭為討閩之役，馮延己因侍宴，為嫚言曰：「先帝齪齪無大略，每曰戢兵，自喜邊壘，偶殺一二百人，則必賫咨動色，竟日不怡。此殆田舍翁所為，不足以集大事也。今陛下暴師數萬，流血於野，而俳優燕樂，不輟於前，真天下英雄主也。」元宗頗領其語。其後閩土判渙，竟成遷延之兵，湖湘既定而復變，地不加辟，財乏而不振。會耶律南入，中國大亂，邊地連表請歸命，而南唐君臣束手，無能延納者。韓熙載上疏，請乘釁北略，而兵力頓匱，茫洋不可為計，刮瘍裹創，曾未得稍完。而周祖受命，世宗南征，全淮之地，再戰而失，元宗始自嘆恨，厭厭以至於棄代。時有隱君子作為《割江賦》，以譏諷其事。又有隱士詩雲：「風雨揭卻屋，渾家醉不知。」將遷幸南都，而伶人李家明亦獻詩雲：「龍舟悠漾錦帆風，雅稱宸遊望遠空。偏恨皖公山色翠，影斜不入壽杯中。」故知傾國之漸，良由廢烈祖之聖訓而致然也（按所雲隱士，即叟父虛白也）。
叟曰：國之將亡，反本塞源，元宗自在藩邸，仁孝播聞，及怵於賊臣之諛言，至詆誣先烈以自聖，嚙指顧命，忽如風之過耳，天不祚唐，可為傷心。籲，憸人小夫，不足以共謀國也如此，叟每寘念於中，則不覺為之墮睫。
烈祖使馮延己為齊王賓佐，孫晟面數延己曰：「君常輕我，我知之矣。文章不如君也，技藝不知君也，談諧不如君也，然上置君於親賢門，下期以道義相輔，不可以誤國朝大計也。」延己失色，不對而起。
叟曰：昔賈誼為漢建治安之策，其言反覆，每以太子為根本，及太宗皇帝朝劉洎，亦推明其說，蓋傳付之重，當慎厥初。伏觀元宗天資粹美，聞見卓遠，儻使重厚識體之臣，左右前後助成聖德，則必能拱手垂衣，克承負荷。叟聞長老說，馮延己之為人，亦有可喜處，其學問淵博，文章穎發，辨說縱橫，如傾懸河，暴而聽之，不覺膝席之屢前，使人忘寢與食，但所養不厚，急於功名，持頤豎頰，先意希旨，有如脂膩。其入人肌理也，習久而不自覺，卒使烈祖之業，委靡而不立。夫然後知孫丞相可謂有先知之明，世之議者，乃指以為由忮心而發，豈其然耶！
陳覺不俟詔旨，進討福州，馮延魯貪功，亟謀掎角。及戎律大撓，輿屍不歸，元宗大怒，命鎖二臣至國都，奪官流之支郡。秘書丞韓熙載上疏，請誅斬以謝國人，其略雲：「擅興者無罪，則疆場生事之臣，恬不知畏；喪師者獲存，則行陣效死之士，何視而勸？」元宗不能用其語。
叟初聞江南老人言，熙載素惡於二馮，又與陳覺故不相知，是以因其隙而危攻之，其言不無過也。及見後主歸命，家國湮覆，求其傾圯之漸，乃兆於討閩之役，然則雖斷二子之首，蓋不足以贖責。自樊若冰裒取陰事，輸之於天朝，國人恨之，入於骨髓，至發其先壟，投骨於江流。由是以考之，韓之至言，當自為體國而發，彼輕以小人之心，而揣量君子，殊愧前聞之陋。
元宗神彩精粹，詞旨清暢，臨朝之際，曲盡姿制。湖南嘗遣廖法正將聘，既還，語人曰：「汝未識東朝官家，其為人粹若琢玉，南嶽真君恐未如也。」是以荊渚孫光憲敘《續通歷》雲：「聖表聞於四鄰。」蓋謂此也。又其天性雅好古道，被服樸素，宛同儒者，時時作為歌詩，皆出入風騷，士子傳以為玩，服其新麗。是時承烈祖勤儉之後，國家富給，群臣操觚管小技，侍從左右，承間納科說，多自謂國勢崇盛，如舉太山以壓朽壤，蕩定之期，指日可俟。會閩、荊兄弟爭國，有釁可乘，上亦昧於幾先，營惑利口，於是連兵十許年，國削民乏，渺然視太平之象，更若捕風系影。初，惠昭太子少有遠見，力諫上不知息兵養民，不蒙聽納，忽忽自失，以至暴亡。至是上痛自懲艾，復思太子語，往往涕下交頤。自議南遷豫章，百不如意，邑邑無聊，以至捐棄服禦。
叟嘗讀《漢書》，見班固贊元帝優柔，大率頗似元宗，古今異世，而乃適同尊號，西都坐是不振，而南國亦復陰陰如日就暮，因感揚雄論魯不用真儒之說，又傳稱是儀也，非禮也，唯禮為能定國。籲，非真儒不足以救國之危削，非明禮不足以權國之安榮，元宗君臣，殆有遺恨於此。
西平王周本經事諸楊，最為純臣，雖不知書，而愛重儒士，賓禮寮屬，不撓其權，故所至稱治。後唐莊宗初入洛，吳遣盧蘋致賀，帝歷數南朝大臣，尤多本以為忠勇。叟嘗記危全諷以十萬眾據象牙潭，楚人為圍高安，以為之聲援。朝廷旰食，嚴可求薦本可以為將，本堅辭不肯起，徐自建白曰：「往年長洲之戰，非不敵也，特以上將權輕，下皆專命，互相觀望，以至軍不克振。今必見委，倘不設偏裨，老臣願出死力，以報厚恩。」朝廷許之。本乃具選兵七千人，計日賫糧，晨夕兼馳，朝貴或有追送者，不肯少留，且曰：「兵事神速，停營信宿，眾寡情見，則不可用也，吾欲及其銳而使之。」是時高安危急，人皆謂當先策援。本曰：「不然，楚人非有戰心也，姑欲牽綴我師，使全諷得畢力爾。我必先擒此賊，彼自當解。」遂直搗象牙潭，突其壘，疾攻之。全諷少其眾，且笑本率易，殊不顧答。本先遣勁卒穿出其後，乘高疾呼，撫人大崩，矢石未及接，爭赴水以死。本建大將旗鼓，徐趨而薄之，全諷據胡床瞪視，不及指揮而就擒。我軍大歡，楚人果宵遁矣。
叟嘗壯西平此舉，以為近世未有成功之速如此比者。嘗見中朝常丞相袞有言曰：「自二漢以來，每有兵戎，必建專征之帥，衛青、霍去病專統五道，連率九郡之師，遂清漠北，竇憲發北軍五校黎陽沿邊十二郡騎，及羌胡匈奴兵，卒勒燕然。魏命夏侯惇都督二十六軍，留鎮於巢，終成帝業。晉命王浚、杜預等七軍都督二十萬眾，卒平東吳。後周時，奚胡雜種叛於夏州，一城之難，賊眾至少，猶命於謹置大行臺，統五州軍事以討平之。隋五原部落雜叛，敵甚易取，亦使高頻熲領行軍元帥以出征。及國初，輔公祐反丹陽，命李靖為副元帥，統李績等七總管以擒之，吐谷渾寇邊，命任城王道宗等五軍擊降之。開元以後，天下無事，戎鎮玩安，浸紊經制，然至德以來，尚有統帥也，唯鄴城之役，九節度之師，逡巡而潰，以無統帥，無所制命故也。籲！纆牽俱長，則顛蹶可俟，驂服共駕，則輪輿必奔，孰謂西平不知書耶，蓋與兵法可謂暗合者矣。
高審思守壽春，大為儆備，晨夕出號，刁鬥相屬，躬率士卒，繕完城塹，樓櫓渠答，色色整飭。或誚以為選懦，大不可以示敵也。掾史聞而恥之，因間入白曰：「此城天險，號曰金湯。今以明將軍之威，士卒莫不效命，亦安用曉昏孜孜，勞苦神算者耶？」審思笑而答曰：「君以老兵為怯耶？夫兵固多變，不可以不懼，過而防之，策之上者。君但治曹事，看老兵格虜如何爾。」一旦北兵奄至城下，先使水工奪城中水道，穿浚所從入，每礙於角勒不得進，又為棚車載兵，以臨城上。城中飛竿起火，隨方而焚之，立盡。又為地道潛攻，向城而隧之所出，適與金鼓相值。北兵相顧失色曰：「此真守邊將軍也。」解圍而去。行未數裏，而審思先為潛機，載勁卒行地中，繞出北兵之前，曳薪揚塵，岔埃漲天，鳴鼓疾呼而至。北兵齶眙，皆以為從天墮也。審思又發懸門，出眾夾而攻之，北兵殲焉。由是終審思之世，壽春不受圍。向日掾史，拜而言曰：「將軍天也，愚不能及矣。」
叟曰：古之善將兵者，能勇能怯，能弱能強，高審思其有焉。
徐丞相玠反覆於楊、李之際，竟以恩澤自固，累臨方鎮，率以貪濁聞。其性本好神仙，頗修服餌之術，然乃以賤價市丹砂之下者，以充其用。
叟曰：彼甘心以營服食，蓋至誠以愛其軀命者也，尚猶顧吝若是，求其蒞官政，處國事，夫又何觀。籲，充徐侯之操，真所謂膏肓之疾歟！
烈祖初造唐，勞心五十餘年，須發為之早白，其所以側席傾遲，天下之士，蓋可謂無所不至者矣，然僅得宋齊邱、孫忌、李建勛等數人而已。就數人中，孫與宋不能善終，而鐘山公又雅尚廉退，是以三世開國，而譜傳所錄，無大可紀者。當是時，天下瓜裂，中國衣冠多依齊臺，以故江南稱為文物最盛處，然其濯濯如此雲爾。及宋子嵩用意一變，群憸人乘資以騁，二馮、查、陳遂有五鬼之目，望風塵而投款者，至不可以數計，彼正人端士，雖數路廣取，勞謙遲久，而不可以多得，翕訾詭隨之黨，順風一呼，而肩摩踵決，唯恐其不容。天意之不齊，乃至於是。
叟曰：昔漢武帝營甘泉宮，度為千門萬戶，以致神靈。是時南山中有所謂捲舌柏者，一名側柏，一名珠子松，帝受其縭縭下垂，如建翠鳳之旗，如仙女委珮，其色相照耀，有如奪人之目，因詔凡旁南山諸縣如藍田等處，率歲致三十本，列植於階廡之間。考漢之諸帝，唯孝武長年以歲計，其所致不知其為數幾何，其後孝元帝用諸儒之說，盡廢諸秘祝之祠。自武至元，為日亦未幾也，祠官長陵董可宗按行故宮，求識所謂珠子松者，漫不可復得，毀垣斷塹，但有胡耳等蒙密充牣乎其中。彼所謂胡耳者，本西域植物，中國故無有也。自張騫通諸國，時有為羊馬之獻者，胡耳之實，偶綴於毛端，因得遺種五陵，人所謂鄙棄樵牧，以下為材者，霜冬就槁，常困焚如之禍。嗚呼！近如南山，而過為萬乘之所愛錄，又率歲以致之，側柏顧不能存之於數十年間，遠如西域，特因羊馬之殘毳，而燔芿鄙賤之餘，未有如胡耳者，而乃延曼彌滿，至不可勝除。然則是果天意歟，是果非天意歟！千世之下，而士之多感激者，必將潸然於叟之斯言。
太祖討李重進於揚州，南唐遣馮延己受命。太祖召對，謂延己曰：「凡舉事不欲再籍，我遂欲朝服濟江、汝主何以相待？」延已對曰：「重進奸雄聞於一時，尚且一戰就擒，易如拉朽，蕞爾小國，誠不足仰煩神慮。但江南士庶，眷戀主恩，各有必死之誌，若天威暴臨，恐須少延晷刻。大朝儻肯捐棄數十萬卒與之血戰，何慮而不可。」太祖笑曰：「吾與汝主大義已定，前言聊以戲卿耳。」
叟嘗謂延己此言，可以寒心，遭逢太祖，聖德宏達，籠絡宇宙，方且置江南於度外，是以延己小夫，奉使失辭，曾不加質責，聊答之以一笑也。向若褊量如魏祖，有忮心似隋文，則延己之斯言，乃為致討之因矣。曾憶春秋時，齊、魯構兵，齊侯謂魯之行人曰：「魯人恐乎？」對曰：「不和則有之，恐則未也。」齊侯曰：「野無青草，室如懸磬，何恃而不恐？」對曰：「其小人痛其父兄之仇，不能茹度而願致其死力，何有於恐？君子則更悼失言，以致君討。」且曰：「先公僖、桓以來，世尋載盟，祖宗之言，明神實聞，無寧及君之世，而肯覆其成，唯此之恃，亦何有於恐。齊侯曰：「善。」解兵而加聘焉。是故小之所以事大，信不諭焉，將托傳於說辭，忠信以守之，說辭以行之，猶恐不免焉。故曰：延己此言，可為寒心。
義祖嘗夢臨大水，水中有黃龍無數，旁有一古丈夫，冠服如《三禮圖》所畫節服氏之形，荷一大戟而立，語義祖曰：「汝可隨意捉之。」義祖袒身而入，捉得一龍而出，驚悸而覺。未幾，掠得烈祖，養以為子。又烈祖一日晝寢，夢一黃龍出殿之西楹，矯首內向，如窺伺狀。烈祖驚起，使人偵之，顧見元宗，方倚楹而立，遣人候上動靜，於是立嫡之意遂決。後主時，潯陽潮退，有一大鰍環體於洲上，時時舉首噞喁，水自腦而出，數日乃死。瀕江之人，饜食其肉，世說以為海神鑿腦取珠，因以致斃。
叟時不悅，知江南國將除矣。何則？受命之初，黃龍入夢，今龍之弗兆，而海鰍見形。夫鰍之不可以為龍也，顧其軀體雖大，亦何所益，然且不容於其藏，而暴露於江渚，骨節解而膏肉分，非亡征而何。
後主天性喜學問，嘗命兩省丞郎給諫、詞掖集賢、勤政殿學士，分夕於光政殿，賜之對坐，與相劇談，至夜分乃罷。其論國事，每以富民為務，好生戒殺，本其天性，承蹙國之後，群臣又皆尋常充位之人，議論率不如旨嘗。一日嘆曰：「周公、仲尼忽去人遠，吾道蕪騫，其誰與明？」乃著為《雜說》數千萬言，曰：「特垂此空文，庶幾百世之下，有以知吾心耳。」
叟昔於江表民家，見竊寫真容，觀其廣顙隆準，風神灑落，居然自有塵外意。會大明在天，爝火不約，而銷滅興王，撫運四海，居然而面內，加之保大以來，國謀顛錯，民因財匱，百度隳紊，後主適當頹年，勢不能支久，蓋亦天時人事，互備於斯焉。
徐鉉與其弟鍇久被眷顧，家素富貴，多收奇書，弟兄皆力學，以儒術名一時。是以後進晚生，莫不宗尚，唯張洎、潘佑每每訕譏，蓋二人負其才藻，不肯少自低下故也。及鍇早卒，鉉後遂當國，洎因詭與之合，遂出力共擠佑，佑以故多不調，世指徐為少容，而恨潘以不讓交，以為失焉。及潘以直諫死，士大夫仰高其德名，為爭作詩誄以哀之。是時鉉方從容持祿，與國俱亡，故主公論者，少貶其所為。
叟比聞鉉及湯悅奉詔書江南事，居處猥僻，未及見其成書，然妄意深疑徐尚有忮心，或將幸潘之歿，而厚誣潘於泉下。夫佑實疏雋，為人少法度，譬如長松古栝，固自瓃砢多節目，乃若趣操必不肯忍為非義也。平居一言之不酬，雖即刎決而不顧，及其當大事，立危議，挺然不回，去古人亦何遠之有。後主既巳誅佑，而察其無他腸，意甚悔之，是以厚撫其家，語及佑事，則往往投饋，至為作感傷之文，此南州士大夫所共知也。叟誠逆詐貪書其事，以遺後之人，使正史或出不能，傳其謬悠，是亦仁人之用心也。
盧多遜來聘，南伐之形見矣。後主亦微知之，因遣使乞受封冊，不報。甲戍歲，季穆銜命，詔後主入陪郊禋，舉國震恐。後主憸擾，辭疾不敢赴。九月，王師克池州。先是，江南夙將並以殂歿，主兵者多新進後生，大臣皆媕婀取容，幃幄籌議，自相舛駁，其間輕佼者，日幸兵戈之興，以為功名可圖。張遇、鄭彥華不請於朝，遽以輕兵北襲建安軍，又慾火滁州之郛，皆不克而返。上流鎮守，迎旗奔潰，王師不血刃而傅城下。先是，光政使、門下侍郎陳喬自以為忠義可以謀國，後主亦雅信之，於是誅皇甫繼勛，定為城守之計。城中有盧絳者，粗名驍勇，舊經征戰，人心倚以為固。喬因與之爭言，氣白後主，遣率所領授南徐。絳命鳴鼓整旗，由水道方舟而出，王師知其必死，為開圍而縱之。自是孤城坐守，無復方略。會劉澄以京口降於越，盧絳轉入宣歙山間，中外喪沮，始有請降之議。其日，後主悉坐群臣於殿下，問計所從出。丞相徐鉉等皆唯唯不得對，陳喬建白，欲遣人冒圍，悉起上流之兵，背城一戰，降固未晚也。衛尉卿陳大雅舉笏而言曰：「侍郎平日自謂赤心許國，是以陛下悉心相待，名位舄奕，流輩所不敢望。今都城受圍，復欲遣何人犯難者耶？」後主字大雅而謂之曰：「審己儒者也，平時尚欲急人之急，能強為孤一行，所謂，疾風知勁草，板蕩識誠臣也。」大雅再拜而言曰：「陛下十許年來，焦心養士，群臣不能報稱萬分之一，今倉卒之際，至煩玉音反覆如此，臣罪合萬死，然臣愚以謂覆水之勢，殆於難圖，臣雖幸承威靈，恐不克辦。」後主曰：「我平生喜耽佛學，其於世味淡如也。先帝棄代，冢嫡不天，越升非次，誠非本心。自割江以來，亡形巳見，屈身以奉中朝，唯恐獲罪，嘗思脫屣，顧無計耳，竟煩天討，蹙迫如是，孤亦安能惜一日之辱。正以城圍淹時，旅拒既久，暴輸降款，將不見納，是以欲起上江征戍，共相影答，然後投誠請命，於是亦或為允。」大雅曰：「陛下乏使令，不以下臣為不佞，臣請死生以之。然敢問上江主帥，誰可委以集事？」後主曰：「洪州朱令斌誌不營私，其庶幾分孤之憂。」大雅曰：「臣頃經與之同事，至悉令斌之為人，雖斷斷顧國而無遠謀，頗愎諫而自用，臣懼非解紛之才也。」後主曰：「古人有言：『中流失船，一壺千金。』今日之急，遑暇於擇。」大雅曰：「臣請得奉將明命，都護諸軍進止，臣雖不武，願竭駑蹇，或有千慮之一得。若與令斌共事，必無益也。」後主色不懌曰：「諸人平時高談卨稷，眼前但欲為任蠻奴計，孤亦何所託命也。」因歔欷而起。晚出詔付大雅，發令斌等軍，督促即行。在雅不敢復辭，以其夜三鼓犯圍馳出，時令斌亦以團聚江西軍馬，欲絡繹赴難。大雅至，勸令斌倍道星行，令斌不能用，乃於潯陽口縛大筏，載糧糗軍資數十萬計，行至石牌，營於新開河口。是日，苦霧晝集，如帟幕籠罩營上，雖對面人顧不見其掌。自外來者言：「有白氣如虹，上互於天。」大雅謂令斌曰：「吾輩為勤王之舉，而奇祥若斯，公赴審度，不可忽也。」令斌亦畏懼不悅，斬有罪者數人，引軍以行。次日，至虎罅洲，軍士望見王師上有氣，皆如鸞翔鳳舞狀，鹹知不敵。令斌謂大雅曰：「仆此頭顱，決為國家效一死，念與卿俱沒無益也，煩卿為先事入白，可乎？」大雅曰：「入城易爾，北兵氣象如此，願明將軍明算審數，勿輕舉動也。」於是大雅馳還臺城，辛勤冒矢石，才得潛入，君臣相持，喑嗚泣下。大雅曰：「令斌軍必無成。」於是使喬草降表焉。其日，令斌獨乘大航，高數十重，上設旗鼓，蔽江而下。王師聚而攻之，矢集如蝟，令斌窘不知所為，乃發急火油以禦之。北風暴起，煙焰漲空，軍遂大潰，令斌死之。自旦至申，約降未定，而城北角陷，王師入城矣。陳喬羞悸，雉經於闕下。大雅拜辭後主，出投殿角井中，衣掛井幹，不得促決，兵人引而出之。統帥曹公義其事，下令葬喬以其品，又錄大雅，使與後主自隨入朝，拜太子洗馬，歲余忽忽而卒。
叟嘗聞此三人者，皆孤介特立，無遊談之助，故致位不甚通顯，及臨危效命，獨先於眾人，乃知忠義激發，見於臨事有如此者。叟嘗欲為之作傳，苦不知其譜系，今行且老矣，私念不腆之文，不足以表襮，況復國亡之際，舉朝持祿相為沈淪，往往爭言其君之短長，以自媒炫，甚可醜也。彼其視朱、陳死事，大雅忘身，宜其娟忌而橫相抵訾，必欲其無傳而後止。籲，此叟所以執筆涕下，浪浪而不自禁者也。
丞相孫侯忌之在重位也，介獨自守，不接見賓客，生平所不喜者；惡之不能忘。其與宋齊邱、馮延己輩，幾如不同天之仇。及將命周朝，自知不免，私謂副使王崇質曰：「吾思之熟矣，終不忍負永陵一抔土，余非所知也。」是時鐘謨亦拔自下位，預聞國事，銳意有為而不肯比數，時輩朝臣嫉之，上下側目。及北使還朝，為唐鎬所擠，卒以竄死。
叟嘗謂此二人者，誌業不同，雖俱負許國之誌，至死而不變，乃如經濟庶務，位在百工之上，則似非叟之所聞。何以言之？夫宰相者，大官也，處大官者，不務小察，不規小智。故曰：「大匠不斫，大庖不豆，大勇不鬥，大兵不冠。」齊桓公問相於管仲矣，管仲對曰：「鮑叔之為人，清廉潔直，視人不己若者，不以比之於人，聞人之不善入耳而不能忘，無已則隰朋其可。其為人也，上誌而下求醜，不若黃帝而哀不己若者。其於國也，有不聞也，其於物也，有不知也，其於人也，有不見也，無巳則隰朋其可。」其宰相者，鮑叔之所不能為也，而亦何有於孫、鐘孤刺而狼狽，雖周公亦不足觀也已。獨孤郁有言曰：今之在位者，其無公歟，見一善莫之或稱也，其意則曰：「非我事也。」茍以為非我所當事，則無所往而非我事矣，無所往而非我事，天地之間，無乃大寂寥矣乎！今孫、鐘之量，不直以為非我所當事而巳矣，蓋又挈挈焉規露其所有，唯恐人之或先於我也，是以護前而排下，欲以兩手為天下之障。嗚呼！天地之生材也實難，宰相者當代天工，以匠成庶類者也，其不任責，則必有大譴。今孫、鐘非止不任責也，操一國之勢而顧與士為仇，然則卒懼於非命者，非不幸也。
常夢錫性獷直。初升朝，見黨人互相推挽，日以謬悠嘗試之說，聾瞽朝聽，夢錫大驚，因發狂歸，杜門匄外補。又數年，復還朝列。會上巳日，朝貴出秦淮遊宴，坐中有詆大朝事者。夢錫瞪目戟手，曰：「諸君平時每言致君如堯舜，今返自為小朝耶？」眾莫之對。夢錫歸，遂上表，歷指權要朋私賣國，及發宰執狼籍數事。朝廷不能加察，以其語大忤，奪官流徙，夢錫因忽忽不得誌以卒。後主時，方追加甄贈。
叟嘗謂上古之時，人偽未熾，有所謂指邪戒佞之草，非能切痛於人也，然其芒穎之所搖，巳足以破非心於肝鬲矣。德之下衰，文奸而飾詐者漸起，於是有神羊獬存之獸，造形而致觸，然未尚有聲氣也，而其頭角之所取，亦足以判曲直，明是非。德又下衰，混淆而區處，以智力相軋，爭其消息，乃如寒暑之序，而莫得其端倪，不可復以衡決矣。乃有悻悻頩怒之氣鐘於中，不能之節士，叫號疾呼，陵等而犯分，不惜其軀命而貪，以其不訾之孤力，思有以排拔山之根黨。雖且不格以死亡，猶將使後世之下，粗有概操者，亦皆為之毛發森愯，有如夢錫者，真其人歟！籲，自草而獸，自獸而人，至於人亦極矣，而又且不勝焉。吾不知繼其後者，又將孰恃以寄其直耶！冥冥之上，不曰有天乎，借或天且恝然而不以為事，則吾知其末如之何矣。
晉王景遂性好寶玉，嘗以玉杯行酒，坐客傳玩，以為希世之奇，贊善張易佯醉抵之地，曰：「貴寶賤士，大王不當如是。」坐上客皆齶眙失色，王斂容謝之。自是每慰薦易。及易當使海東，王驚促入白上，以為朝臣如張易不可多得，柰何遠使，使之冒犯風濤也。上曰：「無憂也。如易之為人，海神豈敢侮之耶？」
叟嘗謂人之常情，甘於耳目之近玩，而■〈目匿〉於左右之諛言，泯泯以終其身，而不之知覺者，舉皆是也。古語有之：「自非聖人，不能受人盡言。」張易輕以胸臆，而回宗藩之嗜好，非惟不加吝惜，而更得褒敬焉。故張易言之無難也，晉王受之為難。回視坐上逢意而贊奇之人，何啻奴顏婢膝乞匄者之所為夫！彼既忍於是態矣，卒然而正直之言，橫出於其所不意，求其不沾沾巧讒，以娟嫉正士者，幸矣，則其齶眙瑟縮，顏色不能自主，亦無足怪也。今晉王乃能超然出於流俗尋常之見，而危受國士之言於群枉之中，至為之終身愛惜，惟恐其不至，以是而跡王之所存，其有以大過人者。世之人連連於形跡之偽，而促為斂容以謝者，蓋有之矣，然未必由衷也，未必由衷，則不能如王之慰薦易者矣。嗚呼！九泉而可作也，叟其擁彗於晉邸之門。
天長令江夢孫，初至官，吏白大廳妖怪不可居，請止便室。夢孫曰：「勿卹，吾自當之。」既夕，果有魅呼笑而至，掀投床幾，叩寢室疾呼曰：「江夢孫速出。」夢孫臥聞，答之以喏，乃整服朝服，秉執出戶，爇爐奠爵而祝曰：「不知何人，輒敢召縣令？夫令為民長，必有正廳以禦群吏，汝或為神，必當受民祀祠，豈得非理與王者主宰爭居官府？日月昭晰，吾當奏白。汝雖後悔，其可及乎？」由是闃然，不復聞靈向矣。
叟曰：太古之時，民神雜擾，申命重黎，絕地天通，禹鑄九鼎，以圖神奸，使人人通知其名象，雖入山林而繆□弗祥之氣，弗敢奸也，聖人之所以慮，天下後世者，可謂詳盡矣。今天長之魅，乃據縣令治所，而與其官長爭處。籲，豈不怪矣乎！然而人之心靜者，天地可鑒也，日月可照也，出其言而不戾於正，則群枉者必將撓服。考夢孫之所以行己者，魅固不格矣。柰何尚且恣睢，作為淫威，及聞正言，然後情得意沮，藏匿伏息，彼亦下愚之類，非所謂黠鬼也。
宋子嵩初佐烈祖，招徠俊傑，布在班行，如孫晟、韓熙載等，皆有特操，議論可聽。及晚年惑於陳覺、馮延己等，更疏薄平時素所知獎者，新進用事之人，聲勢氣焰，往往炙手可熱，孫丞相等嘗所嘆咤。一日，晟間見齊邱曰：「君侯以管樂之材，當阿衡之地，好惡舉動，不可不審。且人主所與共心意者，近則法從數君子，遠則七人之列，與三院禦史，皆繩愆糾繆之任，又勸講金華，所以開發上聽，羽儀儲宮，所以隆重國本，皆須搜擇碩德，其性方整重質，有守而不回邪之人。比日所除，群聽尚且不愜，將復何所冀耶？」齊邱曰：「無忌素以大量稱，號能容同異者，方今大業草創，實藉眾俊，柰何銖稱而衡較？且人全材，實不易得，若以一節一目而廢其尋常，仆懼無時而可以得人也。」晟曰：「不然。仆聞之，昔墨子見染素絲者而嘆曰：『所入者變，其色亦變，凡五入而為五色矣。故染不可不慎也，舜染於許由、伯陽，禹染於臯陶、伯益，湯染於伊尹、仲虺，武王染於太公望周公旦。此四王者，所以染當，故王天下。夏桀染於羊辛、岐踵之戎，紂染於崇侯、惡來，厲王染於虢公長父、榮夷終，幽王染於虢公鼓、祭敦，此四王者，所染不當，故為天下戮。』今晟之私憂過計，非謂求備於人材也，畏所入者變，則其色亦變也。夫戒在於所染，豈惟人主則然，自千乘之國，百乘之家，以至於士庶人，無不其然。君侯德操內定，洞鑒情偽，灼知事物之數，小夫憸人，固無竄察，晟實恐九重淵深，四聰之路不宜壅塞，倘若左右前後，坌至霧集，政當有敷受之垢，或可以移乾剛之斷。當爾之日，君侯方將挈其契領，無所及矣。晟本羈旅之餘，智意昏痗，誠感主上不世之遇，而懷君侯推轂之私，故貪竭其毣毣之思，唯君侯才幸。」又數日，韓熙載入見齊邱，曰：「小人今旦出郊，見群兒為飛鳶之戲，竊有所感激也。今為相君言之，可乎？」齊邱曰：「願聞之。」熙載曰：「夫飛鳶之初逝也，其絲發於輪，緩急在掌握之間，或上或下，蓋唯群兒所欲爾。及空回風迅，線尾端直，進或激昂動搖，群兒相語曰：『此名索線也，慎不可縱，縱則斷線而去矣。』執線輪者，心知其如此，然獨念其決起可以快一時之觀，而又力亦有所不能加。力不能加，則雖欲不縱，亦不可得也，既縱之，後怦怦如鼓危弦，其聲琮琤，忽一得勢，則大挽裂以往，或盤珊太虛之上，或投於滄洲杳渺之外，或寧於積莽翳薈之間，群兒躡斷緒，窮荒徑，盡日力而不可得，踵穿衣決而返，至為其親加撲捶焉。嗟夫！世事大有似此者，願相君以為念。」齊邱曰：「日者無忌有言，於齊邱之心鼎鼎然，今叔言之辨，可謂微矣。吾方思之，異日有以教我，願有所承。」熙載曰：「天下之勢，蓋又有甚於此者，須別日謁之。」及馮、陳、朱查之黨成，齊邱地在嫌甚，不得已遜於九峰之谷。一日，晨起覽鏡，曰：「吾貌有慚色，應愧孫無忌、韓叔言。」蓋謂此也。
叟曰：「憸猾之移人也，顧不怪哉！宋子嵩心知其故，而且不免焉。古詩有之：「當路莫栽荊棘樹，他時免掛子孫衣。」乃如子嵩則身懼其難，由其用智之不明故也，惜夫！
山東有隱君子者，素負傑人之材，與昌黎韓熙載同時南渡。初以說幹宋齊邱，為五可十必然之論，大抵多指湯、武、伊、呂事。齊邱謝曰：「子之道大，吾懼不能了此。」因引以見烈祖。烈祖曰：「江南之埒如覆甌，子幸何以教我。」對曰：「昔關中父老語劉德輿曰：『長安千門萬戶，是公家百姓，五陵聯絡，是公家墳墓，舍此將欲何之。』故小人亦以是為明使君願，倘不能拓定中土，王有京雒，終不足言也。烈祖頗喜其言，然以南國初基，未能用也，遂擢為校書郎，縻以群從事。雅非其所欲也，於是放意泉石，以詩酒自娛。及嗣主登位，韓叔言表薦其名，召將用之，見於便殿，曰：「臣草野之人，漁釣而已，邦國大計，非臣所能知。」嗣主賜之以酒，飲即徑醉，溺於殿陛之下。上笑曰：「真隱士也。」賜田五畝以遣之，遂卒不仕。
叟嘗聞帝者得其根荄，王者得其英華，霸者得其附枝，小之不可以為大，猶東之不可以為西也。有如之人者，邀說烈祖以王者之事而不合，則有卷之而巳矣，夫豈肯斫而小之也哉！
昌黎韓熙載，字叔言，慷慨有才學。嘗著書，號《格言》傳於世。家故富豪，頗好侈■〈亻太〉，不為烈祖所禮。元宗愛其詞章，且東宮舊僚也，故驟見任用。在朝挺挺諒直，不為權勢所喜，至誣以縱酒，黜為和州司馬，其實熙載酒量，涓滴而巳。久之，復入綸掖，誥令典雅，有元和風采，江表碑碣大手筆，鹹出其手。初，熙載自以羈旅被遇，思展布支體，以報人主，內念報國之意，莫急於人材，於是大開門館，延納雋彥，凡占一伎一能之士，無不加意收采，唯恐不及。雖久病疲茶，亦不廢接對，至誠獎進後輩，乃其天性。每得一文筆，手自繕寫，展轉愛玩，至其紙生毛，猶不忍遽舍。後房蓄聲妓，皆天下妙絕，彈絲吹竹，清歌艷舞之觀，所以娛侑賓客者，皆曲臻其極。是以一時豪傑，如蕭儼、江文蔚、常夢錫、馮延己、馮延魯、徐鉉、徐鍇、潘佑、舒雅、張洎之徒，舉集其門。熙載又長於劇談，與相反覆論難，多深切當世之務。故熙載每有表疏論列，聞聽翕然，以為當愜。後主即位，適會朱元反叛，頗有疑北客之意，唯待熙載不衰。又熙載曾將命大朝，留不得遣，有詩題館中曰：「我本江北人，去作江南客。還至江北時，舉目無相識。清風吹我寒，明月為誰白。不如歸去來，江南有人憶。」時宰見而憫之，為白天子遣還，以此之故，嫌疑不及。然熙載內亦不自安，因彌事荒宴，殆於廢日，俸祿之數，不得充其用。及身沒之日，後主痛惜曰：「天奪吾良臣何速也！」遂不爰立，顧左右曰：「今將贈熙載以平章事，前代嘗有此例否？」或對曰：「劉穆之贈開府儀同三司，即其例也。」後主即日出手書，詔贈以平章事，追謚曰文靖。葬於梅嶺岡謝安墓側，江南人臣恩禮，少有其比。
叟嘗謂進賢受上賞，蔽賢蒙顯戮，此興王之令典也。及讀《虞書》稱「天秩五禮，天討五罪。」又《大易》之辭曰：「君子以遏惡揚善，順天休命。」乃知興王之所柄，以賞罰者，是乃天意也。宋子嵩、孫無忌以才名高於南唐，子嵩在位三十許年，歷處權任，然睢盱自大，而尤恨人之不同己者。無忌鐵心石腸，落落以忠赤自許，至其論人材，則門下蓋如掃焉。二丞相之死，雖其事不同，而皆懼非命，並其孫子殄殲無遺，叟意其為天之所殛故也。韓叔言雖奉養過腆，動呈譏議，處世逼迫，略無好悰，然身死之日，備享哀榮，蓋其平生特以愛禮人士為稱而巳矣。叟又意其為天之所佑故也。夫天之所為，人莫之知，雖勇如賁育者，不能支亦不能移也。後之有位之君子，其戒之哉，其戒之哉！
劍浦人陳陶，學通天人，自負臺鉉之器，不肯妄幹托。及聞宋子嵩秉政，凡所薦擢，率浮靡憸佞，陶自知決不能入，因築室南都之西山，以吟詠自放。及齊邱出鎮，陶更有蒲輪之望，仍自詠曰：「中原莫道無鸞鳳，自是皇家結網疏。」故與水曹郎任畹相善，以詩寄之雲：「好向明時薦遺逸，莫教千古吊靈均。」朝廷亦自知其名，欲加召用。會割江多故，未暇也。是時江南多妖孽，彗孛晝見，陶察運祚衰替，不可扶持，遂絕意於薦紳，專以服食煉氣為事。又詩有雲：「乾坤見了文章懶，龍虎成來印綬疏。」又雲：「近來世上無徐庶，誰向桑麻識臥龍？」又雲：「蟠溪老叟無人問，間列柤梨教《六韜》。」柤、梨，其二子小字也。或問其優劣，陶答曰：「味雖不同，皆可於口。」
叟嘗謂明王馭世，哲匠宰物，要當使一世之士，相為低昂，無有賫誌遺恨者，夫然後物物得其平，夫是之謂太平。昔應侯與賈子坐於堂上，聞有鼓琴之聲。應侯曰：「一何悲耶？」賈子曰：「張急調下，故使之悲耳。夫張急者，良材也；調下者，卑處也。取彼良材而卑處之，能勿悲矣乎！是故騏驥不遺能於良樂，良寶不藏耀於隋郢，蓋其輝光夜射，則價高秦趙，飛駟滅沒，則豈論燕越。物尚有之，士亦宜然。庾闡有雲：「桂林生於五嶺，杞梓出於南荊。」夫以卉木之盛，猶載在方誌，況千里之朝，懷其良彥，而俾之滯於常流，莫登於龍津者乎？故叟以陳陶之誌業考之，有以知唐室之不競。
