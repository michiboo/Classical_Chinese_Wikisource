
行至上留田，孤墳何崢嶸。
積此萬古恨，春草不復生。
悲風四邊來，腸斷白楊聲。
借問誰家地，埋沒蒿里塋。
古老向余言，言是上留田。
蓬科馬鬣今已平，昔之弟死兄不葬，他人於此舉銘旌。
一鳥死，百鳥鳴，一獸走，百獸驚。
桓山之禽別離苦，欲去迴翔不能征。
田氏倉卒骨肉分，青天白日摧紫荊。
交柯之木本同形，東枝顦顇西枝榮。
無心之物尚如此，參商胡乃尋天兵。
孤竹延陵，讓國揚名。
高風緬邈，頹波激清。
尺布之謠，塞耳不能聽。

