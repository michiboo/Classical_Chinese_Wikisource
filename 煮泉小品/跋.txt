子藝作《泉品》，品天下之泉也。予問之曰：「盡乎？」子藝曰：「未也。夫泉之名，有甘、有醴、有冷、有溫、有廉、有讓、有君子焉。皆榮也。在廣有貪，在柳有愚，在狂國有狂，在安豐軍有咄，在日南有淫，雖孔子亦不飲者有盜，皆辱也。」予聞之曰：「有是哉？亦存乎其人爾。天下之泉一也。惟和士飲之則為甘，祥士飲之則為醴，清水飲之則為冷，厚土飲之則為溫；飲之於伯夷則為廉，飲之於虞舜則為讓，飲之於孔門諸賢則為君子。使泉雖惡，亦不得而汙之也。惡乎辱？泉遇伯封可名為貪，遇宋人可名為愚，遇謝奕可名為狂，遇項羽可名為咄，遇鄭衛之俗可名為淫，其遇蹠也，又不得不名為盜。使泉雖美，亦不得而自濯也，惡乎榮？」子藝曰：「噫！予品泉矣，子將兼品其人乎？」予山中泉數種，請附其語於集，且以貽同志者，毋混飲以吾泉。餘杭蔣灼題。
