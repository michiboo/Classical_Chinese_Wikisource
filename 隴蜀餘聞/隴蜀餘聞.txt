
定州阿六祖師者，不知所從來，駐錫上生寺。一日，口唱叱叱，騎牆壁一堵，倏然上升，高數十仞。舉手謝鄉人曰：「好住持。」見者皆禮拜。頃之，漸入雲際而歿。
綿山有神林介子推祠，其林樹極鬱茂，然皆半榮半枯，蓋文公焚林之地。祠中有牡丹一叢，不知年歲。花開最盛，色紅紫，獨一株白花，歲無定處，或密識之。明年輒易其地，人以為神。
劉以平，字近塘，猗氏人。諸生時，夢入宮殿，中有王者，命坐對奕。又至一所，石門上懸聯句云：「鸚鵡能回千載夢，麒麟空臥萬年秋。」不解所謂。既登進士，為潞府王官。王敬禮如賓師，遷陝西行太僕寺卿。過武曌墓，墓上石刻一聯，即夢中所見也。以平，初聘邑關處士長女，未娶而女病廢。及婚，乃以次女行。合巹之夕，以平疑其無病容，詰之，媒以實告。以平悵然曰：「吾聘者，病女也，棄之不義，且恐速其死。然次女已歸吾家，無復還理，即室吾弟以寬可也。」 更迎病女，女果泣涕求死。親迎後，病遂愈。兄弟同日畢姻，後登萬曆庚辰進士。
猗氏人原良相者，性願謹，明末為倉老人。受郭某交，代皆平斛。及役滿，而代之者荊某也。其人狡黠，故尖其斛，折數多。良相夜寢倉中，拜禱於神。夜分，忽有紅光見東南隅，繼聞空中擲米聲，覺米大充溢，漸逼臥處。質明，則倉廩悉滿。縣令聞之往驗，溢米六十餘石。人以為忠厚之報雲。
康熙十九年五月二十九日午時，潼關南城外，忽有黑雲一片，滃然而作。俄大雨如注，水憑城而入，漂沒公私廨舍，男女死者二千三百八十五人。族弟幼華（又旦）給諫，有詩紀異。三十三年，興安州江漲入城，亦與此變相似。
《爾稚·釋山》云：「河南華。」郭璞曰：「華陰山，又雲河西嶽。郭曰吳嶽，是以華為中嶽，吳為西嶽也。」下又云：「河東岱，河北恆，河南衡。」又云：「山大而高崧，山小而高岑。」崧與岑對，舉非嵩山也。是五嶽，關內有其二，而無嵩山矣。然末又云：「泰山為東嶽，華山為西嶽，霍山為南嶽，恆山為北嶽，嵩山為中嶽。」郭曰：「太室山也，則又有嵩山而無吳山，有霍山而無衡山。」與前大相刺謬，不可解也。
華山谷口玉泉院希夷洞側，有大石，玉泉環流其下。上鐫「山蓀亭」三大字，有樹四株，名無憂樹。
明初無壞禪師者，西域人。與秦湣王有宿緣。卓錫默川南普光寺。夜擊木魚，聲達王宮。王異之，遂往見。師與語，怳然悟前生事。命席禮師，師攜石甑炊飰，石瓶煮水，飲食王從者千人皆遍。後示寂。又有一西域僧，貌絕類師。來遊於此，蹤跡詭異。或飲食無算，或累日不食。飲之酒，數斗不醉。或自遺矢，取雜缽中並食之。一居士欲從之遊，師指矢令食，有難色，師笑舍之去。後所遺矢處，輒生白蓮華，人謂是無壞化身遊戲。周櫟園侍郎（亮工）有詩云：「花寒今十日酒，冷古重陽。」唐文宗開成元年，歸融為京兆尹。時兩公主出降，有司供張事繁，又逼上巳曲江賜宴，請改日。上曰：「去年重陽，取九月十九日，不失重陽之意，可以十三日作上巳。」周詩此事，而語甚工。
長安薦福寺塔，名小雁塔，唐時建，凡十五級。嘉靖乙卯，地震裂為二。及癸亥，地震復合。滇逆之變，王輔臣叛據平涼，塔忽中裂。亂平，塔復如故。
蒲城士人簡某，家有牛，左脅下忽生銀翦一股。其端有孔，掣之則牛負痛，醫不識其何症。事在明萬曆丙辰。
興平，古廢邱地，項羽封章邯為雍王，都此。萬曆四十三年，土人於地中得一金印，龜紐，方寸許，文曰「雍王章邯印」。
吳山為西鎮，在隴州南七十里。《水經注》以為即古之岍山（《爾雅》為河西鎮。《埤雅》以華山為中嶽，吳山為兩嶽）。按《隴志》，岍山在州西四十里，舊汧源縣汧水所出。《禹貢》導汧及岐，是也。則吳與岍，自是兩山，酈注未詳也。
吳嶽碑，自首至座凡七段，明皇八分書。書時日才三字，發三驛，刻工亦然。為巢寇所焚，摧剝僅可辨。見《晝墁錄》。
吳山縣故城，今為縣頭鎮，本漢隃糜縣也。元知縣丁帶，有十詩，似姚合武功縣作，而人無知者。予語州守族侄鶴（孟津文安公孫）。刻之石。今錄其半云：「瀟灑吳山縣，岡巒繞四維。官卑新令尹，邑古舊隃糜。趣有陶彭澤，才非陸浚儀。折腰身體重，歎適兩相宜。」「瀟灑吳山縣，居民近百家。孤城連阜起，小市枕溪斜。土潤宜栽竹，泉甘好試茶。公餘無一事，何處息紛華。」「瀟灑吳山縣，岩居共幾層。風清聞遠笛，月黑見孤燈。酒釀南溪水，琴邀北閣僧。城隅修檻穩，衙退晚來憑。」「瀟灑吳山縣，庭虛夏亦涼。奇雲藏峻嶽，木葉暗稠桑。種稻連荊箔，分泉過石堂。不知關塞近，風物滿西鄉。」「瀟灑吳山縣，雲峰信有餘。地偏長畏虎，水急不生魚。夢去遊鄉國，愁來厭簿書。拂衣空有願，何日賦歸與。」
寶雞縣北二里蟠龍山，有故相國少傅黨公（崇雅）別業。公好蒔花竹。一日，有樵人獻牡丹一枝，色如墨，四邊作金線界道，雲得之棧中。令人蹤跡之，不復見矣。
鳳縣三絕手柳酒，今金絲柳猶有之。宋元豐中，嘗取百株植禁中。
紫柏山，在柴關嶺之南，相傳留侯辟穀於此。下有留侯祠，有峨眉僧，居山巔丈室，獨坐數十年。蛇虎皆馴伏。今九十有六，尚無恙（洋縣子房山，亦云辟穀處）。
明正德十五年，洋縣椒溪，獲白鹿一。項有銅牌，上有鐫刻，皆漫滅，惟「唐」字可辨。
唐武后生於利州，今廣元縣也。縣西南江上，有皇澤寺，則天石像尚存，乃是一比邱尼。
劍州南武連驛，武連廢縣也，本名武功。郭璞《讖記》云：「縣路翠，武功貴；縣路青，武功榮。」宋慶元丁巳，縣令何琰，治路種鬆，刻石紀之，名種鬆碑。今碑尚完好，與顏忠烈公榜書「逍遙樓」大字，皆在驛北覺苑寺。元人王惠《魏文貞公書院記》，刻碑陰（文貞生於此）。
白芨花，白色五瓣，瓣中有苞。白質紫點，內吐黃須，極可玩。武連、梓潼間山谷，多有之。予嘗喜陳白沙詩，「恰到溪窮處，山山枳殼花」，楊夢山詩：「常記任家亭子上，連翹花發共銜杯」，皆未經前人道及。因得絕句云：「西風盡日濛濛雨，開遍空山白芨花。」
崇正末，梓潼縣龍江寺僧，晨起汲水，見霞光燭天，潛伺之。小頃，有麟浮出潼水，逾時乃隱。未幾，蜀有逆獻之亂，則麟出果非休徵也。
知慧菩薩，明梓潼人周曉師女。生不茹葷，好誦梵典。年十九，絕粒食，惟餐柏葉。成化五年，促父母送往江村口白馬寺樓。跏趺而化，今肉身在焉。又裴氏女者，父應舉，細民也。幼好趺坐，食柏葉。天啟中，年十三坐化。縣人建剎奉之，屢現五色光雲。
綿州水陸院，瀕溪有石龜。每夕北斗見時，視之正在其首。斗柄雖轉，而星影常然。
涪江沿岸多民田，每秋夏，潦水逆流，魚隨水上食禾稼，民甚病之。忽有道人，於江上鯉魚橋，鑿一乂一網狀，魚集灘下不敢上，漁人利焉。後橋圯，魚復大上。
綿州龍會觀，宏治間，居人廖天惠者，募工畫壁版。已施膠粉，偶以事去，旬月不至。每夜靜，聞殿內有聲簌簌然。比工來起視，畫已就矣。妙跡天成，莫測起止。至今尚存。
綿州東涪水、安昌水合處，彙為芙蓉溪，即杜子美所雲「東津觀打魚地」。今有漁父村，相傳漢涪翁所居。羅江廢縣南落鳳坡，有漢龍鳳二公祠，祀武侯龐士元。逆獻之亂，其部將張可望毀之。夜夢士元為厲，懼而新之，壯麗倍往日。王屏藩亂蜀，祠復毀。今惟一石狻猊尚在。士元墓，在鹿頭山。
顛和尚者，長安人，蹤跡詭異。蜀臬某，迎之成都。禮拜甚恭，而往往麵斥之，言無忌憚。嘗食犬肉，帽簷插花一枝，引群丐遊行市中。入昭覺，見雪丈禪師，詼嘲不屑，禪師頗敬憚焉。一旦，騎馬出城數里，語廄吏曰：「吾歸矣。」徑舍騎徒步去。臬追贐不受，往來秦蜀棧中，所至輒畫達摩像施人。歸至長安，數日遂坐化。人言是初祖遊戲震旦耳。
康熙壬子入蜀，過新都縣，假館楊升庵先生故第。瓦礫之間，有二桂樹尚存。丙子再入蜀，詢先生第，已為尉署。訊二桂樹猶在，為之感歎。得簡紹芳所著年譜讀之，先生以嘉靖甲申，遣戍永昌衛。初至滇，病憊，方就醫，而巡撫黃衷，力促之去。賴巡按御史郭楠、清軍御史江良材，營護不死。其後七十二歲歸蜀，嚴檄催赴戍所。遂以是年己未，卒於滇，則巡撫遊居敬也。郭楠旋上疏，請宥議禮諸臣下獄。君子小人，其用心不同如此。
蜀門人陳汝明黼功云：「成都某縣山中，有一僧臥石穴中，二十餘年不起，亦不飲食。當臥處，痕跡宛然。山中樵牧習見，就問之，亦不答。一日，有士子於山中遇髯道人云：『此山有六祖應化，知不？』士子即詣僧禮拜，雲師六祖耶。久之，張目曰：『莫信髯道人亂道。』明日再過之，不復見矣。」
故蜀王宮，王衍宣華苑也，今為貢院。正殿基，即摩訶池。百花潭有巨石三，水流其中。汲之煎茶，清冽異他水。
蒙山，在名山縣西十五里，有五峰，最高者曰上清峰。其巔一石，大如數間屋。有茶七株生石上，無縫罅，雲是甘露大師手植。每茶時葉生，智炬寺僧，報有司往視，籍記葉之多少，采製才得數錢許。明時，貢京師僅一錢有奇。環石別有數十株，曰陪茶，則供藩府諸司而已。其旁有泉，恆用石覆之。味清妙，在惠泉之上。
成都有換色芙蓉，開時，顏色日數變易。日初出，作澹紅色。日中猩紅，日晡純白。
成都號龜城，父老言東門外江岸間，有巨龜大如夏屋。不易出，出則有龜千百隨之。康熙癸丑，滇藩未作逆，曾一見之。
杜宇、鼇靈塚，皆在郫，二塚對峙。鼇靈墓入淨林寺，寺僧夷為台觀，惟杜宇墓在（今閬中靈山，亦有鼇靈墓）。
黃蓮蛇甚小，產雅州。恆食黃連，遍體作黃金色。宗人省齋（曰曾），官分巡川南道，曾貽予一枚。又有黃連雞，大如鴿，色黃白，食黃連葉，人罕捕之。
嘉州有月竹，每月輒生筍。蜀又有竹蜂，好於野竹上結房。蜂與蜜並紺色，一名蛒，方言曰笛師，一曰留師。
正德間，灌口朝天寺僧，於土中得斷碣。上有詩二句云：「天孫縱有閑針線，難繡西川百里圖。」餘剝落不可辨。巴賨出小駟，其最駛駿者，名夾山馬。
嘉州有花，名鵝毛玉鳳。花如翦絨，狀似茉莉，大如椀，香亦類之。
蠍子草，即杜詩所雲「其毒甚蜂蠆」者，吳若注「爇草」是也。一名山韭，觸之如蠆尾之螫人。今城郭彌望皆是。又有蟆子者，蚊虻之屬。元微之蟆子詩序云：「黑而小，不礙紗縠，夜伏晝飛，齧人成瘡。秋夏不愈，膏楸葉傅之則差。聞柏煙麝香即去。此二物，皆蜀地之最可憎者。
卬州盤陀山下一石佛，有唐時鐫「昊師」及「郭汾陽師」六字。
劉道貞，字墨仙，卬人，名士也。明末，起兵討張獻忠不克，病卒於軍。妻子皆遇害。其子暌度，妻馮氏，詩甚清婉。有《春日即事》云：「閑步小橋東，黃鶯處處逢。梨花風雨後，人在綠楊中。」
天啟中，卬州有老僧，結茅山中，戒律清苦。一日，忽庵上現彩雲，雲中有缽盂狀。因掘其下，得金缽盂。州人為建寺，曰金缽寺。
成都東門內大慈寺，有唐肅宗御書賜額，蜀金堂令張蠙題詩。有「牆頭細雨垂纖草，水面回風聚落花」之句，王衍與徐太后遊寺見之。給筆劄，令進詩三百首。又東坡有《與子由大慈寺觀盧楞伽畫蹤留題》，今盡毀。
汪光翰，字文卿，婺源人。幼涉書史，知大義。明崇正末，景陵胡恆，官川南道。光翰為幕客，恆駐節印州。逆獻陷成都，分兵狥卬，恆命光翰出調兵，並檄寧越守備楊起泰，將兵援卬，未至而城陷。恆與其子士驊戰死，闔門百口皆遇害。惟士驊妻朱氏，洎幼子峨生，得脫匿民間，隨士驊母舅陳君美者，轉徙榮經縣。降賊武大定，駐嘉州，聞朱有殊色，劫致之。朱剺麵毀容以免，堅操撫孤。光翰間關彝猓中，得朱氏母子所在，事之甚謹。值劍南大饑，斗米十金，光翰不避刀俎，多方保護之，母子乃得全。自是或服賈，或課蒙，或為僧，獲稍贏餘，以給饘粥，二十餘年不倦。朱教子極嚴，峨生亦讀書知自奮，能文章矣。蜀平，峽路通，光翰乃躬送朱氏母子歸景陵。於是楚蜀人，莫不高朱氏之節，誦光翰之義，以為忠臣孝子之報雲。是時，從胡公死義者，有夫人樊氏、成氏、馮氏之驊妾周氏、仆京兒、弩來、婢二女，凡七人。又有鍾之綬者，字楷士，亦景陵人。從胡入蜀，遊峨眉，遂不歸。聞胡公父子殉義，乃自瓦屋山至榮經，與光翰同撫孤兒，曆八年所。入滇，至昆陽死。時有李華者，黎州人。年八十矣，倡義拒賊，戰雅州，兵敗死之。
馬京及弟亭，黎州宣慰司土官，與賊相持兩載，兵敗死。楊之明，碉門天全招討使司土官，亦倡義討賊戰死。
李君實云：髹剔銀銅，雕鈿諸器，滇南者最佳。蓋唐時閣羅鳳犯蜀，俘其巧匠三十六行以歸，故至今擅之。大抵蜀匠最巧，不但錦機紙局，冶鑄扇製而已。予再使蜀，成都居人，雖視壬子為多。然率秦楚賈人耳，土著什不得一。至於錦扇等製，詢之皆懵然不知，況其遺法耶。
成都北郭外昭覺寺，佛果圓悟禪師道場也。又有李時澤者，遂寧人，為僧，亦名圓悟。善畫，學武洞清羅漢，亦住昭覺。大殿成，畫十六羅漢，及文殊、普賢、藥師菩薩等像於壁。見《蜀中畫苑》。
宋文憲公（濂）墓，在成都東門外六七里，淨居寺文殊殿後。墓皆磚甓甃成，高如連阜。其上修竹成林，殿外二華表尚在。北為明月池、清風亭、文殊殿，即宋方二公祠也。今惟文憲像存。
薛濤井，在萬里橋西錦江之渙。明時，蜀王府作亭其上，闌楯護之。每以三月三日汲水，造箋二十四幅，以十六幅進禦，餘不盡以上巳造也。今其法亦不傳。井旁一石盆猶在，中刻鏤花鳥極工。
李衛公籌邊樓，在保縣城市中。樓凡二層，每層高二丈許。其樑柱皆當時故物，保與鬆維相連。唐廣德三年，吐蕃陷鬆維保三城，即其地，地界雪山。明末，逆獻亂蜀，不至其處，樓故不毀。門人知保縣事高崇岩，說成都亦有籌邊樓。
建昌衛以南，其俗：人病將死，輒舁置山林中，往往變為虎。地與雲南武定府相接。
大雅堂，在丹稜縣南三里。宋人楊素，請黃山谷書杜蜀中全詩刻石，作堂貯之，山谷為之記。見《豫章集》。明宏治丁巳，巡按御史榮華，重新祠宇，立像勒石。知縣事江謙，春秋率紳士往祭焉，自然遂為故事。蜀亂後，祭廢。
成都府署，有吳道子畫龜蛇碑。每端午，輒有蛇龜聚碑下，至屋瓦庭樹皆滿。麻城人梅朗中為守，厭之，鑿其目，自後遂少。其墨拓，上方押成都府印，可以鎮辟邪祟，治瘧亦驗。
府署有木槿一株，治癬最效。所謂川槿，惟此為最。梅守厭索之者眾，以湯澆之，遂枯。
鬆潘建昌諸蠻，所居皆累石為之。高者至八九層，人居其上，牛豕居其下，名曰碉樓。《九州記》云：「卬州沈黎縣，即武侯征羌之路。每十里作一石樓，令鼓聲相應。今夷人效之，所居悉以石為樓。」此碉樓之始。
打箭爐，在建昌西南，地與番蠻喇嘛相接，與雅州榮經名山亦近。江南、江西、湖廣等茶商，利彝貨，多往焉。其俗女子不嫁，輒招中國商人與之通，謂之打沙鴇（或作卜）。凡商人與番蠻交易，則此輩主之。商人流宕其地，多不思歸，生女更為沙鴇。其衣如舞衣，衣一稱，有直錢二百萬者。康熙丙子春，命郎中金圖等勘正地界。至其處，金為予兵部舊屬，雲路極險惡，視棧道如康莊矣。
自劍州已南，盡梓潼縣界。古柏千株，皆大數十圍，形狀詭異。有一株，根裂為二，巨石負之，如贔屭之狀。又有一根而三四幹者，高皆入雲。蜀道奇觀也，是正德中劍州守李璧所植。
重慶府有紅茉莉，與白者香無差別。嘉州海棠有香。成都有金絲海棠，深黃色，狀與海棠不甚類，亦有素馨。至於梅桂皆有之，蜀人不知貴重，往往樵蘇供爨。惟芭蕉，家家院落皆植之。
蜀禪教，皆祖破山禪師，梁山人天童悟法嗣第二人也。其弟子丈雪禪師，內江人，演化於成都昭覺寺，門徒甚盛。康熙丙子五月，至蜀訪之，則示寂半載矣，年八十餘。今住持弟子佛冤禪師，即其侄。
蜀金堂縣三學山，有古樹三四株，不記年代。每春月，其葉，夜輒有光如炬，遠近數百里，以為佛光，皆裹糧往觀。
獻賊亂蜀，迫尊梓潼神為太祖高皇帝。重修七曲山神祠，又建壯繆侯祠於其東，皆極鉅麗。獻賊嘗賦詩於此，使其偽官屬嚴錫命等，皆和，立成，稍遲，輒殺之。其詩刻石，置祠八卦亭，知縣王維坤（長垣人，順治辛丑進士）碎之。
西番彝人，每歲春月，輒攜家禮峨嵋，謂普賢為姑娘，頂禮瞻戀，或至流涕。其可笑如此。
眉州中岩，有諾俱羅尊者遺跡。按雁宕山，有尊者肉身像，十八應真，惟尊者在震旦，灼然可考。
蜀多虎，滇之大理多龍，粵西多鳳凰。峒中蠻女，往往緝以為裘，甚麗。南恩州人，或截取其觜為杯，曰鳳凰杯。
貔貅產峨嵋，自木皮殿以上，林木間有之。形類犬，黃質白章，龐贅遲鈍。見人不驚，群犬常侮之。其聲似念陀佛，非猛獸也。予按《毛詩》陸疏云：「貔似虎，或曰似熊，一名執夷，一名白狐。遼東人謂之白羆。」與此差異。□角端，產瓦屋山，不傷人，惟食虎豹。山僧恆養之以資衛獲。按《中華古今注》：「渠搜國獻獵犬，能飛食虎豹。」□寧羌州嶓塚山下，有大禹廟，僅存茅茨一間。有嘉靖二十二年《重修祠記碑》，監察御史閬中舒鵬翼撰。文頗條暢，惜其將泐。錄於左方云：當堯之時，氵夅水滔天。民遭陷溺，茹毛飲血。厥食維艱，堯有憂焉。舉禹治之，俾繩鯀業。禹自冀州、梁岐、嶽陽、覃懷，至於衡漳。又自積石、龍門、壺口、雷首、砥柱、析城，至於王屋。又自嶓塚、荊山、內方、大別、衡山、敷淺、雲夢，至於彭蠡。蓋不敢堙塞汨亂，以取震怒。故浩浩湯湯，東注江海。禹可謂智矣。禹傷先人鯀，以功不成坐誅，乃手足胼胝，居外十三年，過門不入。生啟不得子，惡衣菲食，陸行乘車，水行乘船，泥行乘橇，山行乘扌輦。日孳孳排決浚淪，弗遑寧處。禹可渭孝矣；方其隨山刊木，鬼神龍蛇，護惜巢穴，作為妖怪，風沙晝暝，迷失道路。禹乃仰空諮嗟，俄見上帝，授以太上呼召萬靈之書，且令其臣狂章、虞餘、黃魔、大費、庚辰、童律、為之助。由是能呼吸風雲，役使神物，竟得開鑿之志。禹可謂神矣；四隩既宅，九州攸同，棄得以播百穀，契得以敷五教。垂得以司百工，皋陶得以明五刑，伯夷得以典三禮，後夔得以正五音，龍得以主賓客。任土作貢，勞而不伐。禹可謂功矣。是故天錫洪範，舜禪帝位，致彝倫之攸敘，會諸侯於塗山。而下民底定，萬世允賴。孔子曰：「禹盡力乎溝洫，吾無閑然矣。」劉定公曰：「洪水橫流，微禹吾其魚乎。」嗚呼，禹之功，史雖載之，而不知其由於孝；禹之智，人能言之，而不知其由於神；合智與神謂之聖，合功與孝謂之德。德且聖，庶幾其記禹哉。復作九歌，俾土人誦之，以侑饗祀。歌曰：洚水儆堯兮泛濫中國，四嶽薦禹兮俾為司空，禹治水兮注之東。力拯橫流兮為民粒食，言乘四載兮勞身焦思，克蓋前愆兮萬世之利。聲為律兮身為度，其言可信兮其仁可附，庶士交正兮底慎財賦。不自滿假兮拜昌言，聲教訖兮莫黎元，水上平兮生齒繁。洛出書兮錫九疇，通九道兮開九州，亹穆穆兮六府孔修。娶塗山兮辛壬，啟呱呱兮何心，荒度土功兮五服弼成。膺曆數兮帝命赫，泣罪人兮痛自責，舞幹羽兮有苗格。輯五瑞兮建皇極，朝玉帛兮會萬國，戮防風兮明黜陟。宅百揆兮股肱良，敷文明兮庶事康，於堯舜兮大耿光。
東粵鸚鵡，自洋舶來有數種。予使廣州時，所見有純赤者，毛羽鮮妍，類猩紅剪絨之狀。又一種純赤，惟兩翅綠如翠鳥。又有五色者，紅黃白綠碧皆具，尤珍麗。每一隻，索直至二十四金。其純白者，首有黃冠，名秦吉了。別自一種，予宮廣陵時曾畜之。在蜀，惟於德陽落鳳坡見之。皆尋常隴產綠衣耳。
漢中風俗尚白，男子婦女，皆以白布裹頭。或用黃絹，而加白帕其上。昔人謂為諸葛武侯帶孝，後遂不除。漢中滕太守嚴其禁，十年來，漸以衰止。然西鳳諸府，風俗皆然。而華州、渭南等處尤甚。凡元旦吉禮，必用素冠白衣相賀，則為武侯之說非也。
顧華玉（璘）云：武侯兵書匣，在定軍山上。壁立萬仞，非人蹤可到。餘兩經其地。初視匣，其色淡紅；後則鮮明若更新者。殆不可曉。按三峽中亦有兵書峽，傳為武侯藏書之地。大抵秦楚巴蜀間，人思侯德，輒舉名跡傅會之，不須辨其真偽也。
武侯與張裔書去，婦不顧門，委韭不入，園似漢魏樂府。
辰沅里中，緣江皆峭壁，高可百丈。避兵者，以修綆係腰，從山嶺縋下，距江面數十丈許。度火攻弩箭，皆不可到處。於壁上鑿孔，以巨木橫貫之，即於此木之上，縱橫間架，欄楯翏葛，飛簷承霤，房廊四起。鄰裏交通，殆成阡術。從江中逆數而上，正得八十三層。最上層，距山巔亦數十丈。虛無縹緲，雖海市蜃樓，無以加也。又邠州燈山，居民數百家亦類此，但不臨江耳。
趙函，字子函，一字屏國，盩厘人。萬曆己酉舉人。家有傲山樓，藏書萬卷。所居近周秦漢唐故都，古金石名書多在。時跨一驢，掛偏提，拓工挾楮墨以從。每遇片石闕文，必坐臥其下，手剔苔蘚，椎拓裝潢，援據考證。略仿歐陽公、趙明誠、洪丞相三家，名曰石墨鐫華。自謂窮三十年之力，多都玄敬、楊用修所未見也。
郭宗昌，字胤伯，華州人。闕址園白厓湖上地，介二華之間，造一舟居之，曰齋舫。自謂一水盈盈，與世都絕。淪落崎嵌，任心獨往。又有別業在鄭南，即杜子美西溪。與其友王承之東蔭，商為南玼社著園。藏《六齋疏》、《二戎記》諸書。趙忠毅、陳征君序之。以為似先秦古策《周官考工記》、《遠公宗雷八關齋文》也。又著《金石史》，華陰王宏撰刻之。
開元末，於宏農古函谷關，得寶符。白石篆文，正成乘字。解之者曰：「乘者，四十八年。」因作《宏農得寶歌》云：「宏農得寶耶，遂改元天寶。」事載《傳信記》。
陝州北濱黃河，與山西平陸縣隔河，煙火相望。按《開天傳信記》，天寶中開月河，得古鐵鏟，上有「平陸」二字。上異之，藏於內庫，遂改河北縣為平陸縣。
明萬曆二十年，鞏縣東路旁聞仙樂，細聆之，聲出樹中。一匠欲窮其怪，揮斤斫之，樂聲自樹飛去。巡按御史姚思仁聞於朝。
緱山，在偃師縣南四十里，有升仙太子祠。則天碑，尚完好。宋謝絳一碑亦存。
宣德四年，鄭州玄帝廟，忽天降銅棺一具。人爭往試之，體皆不宜。有驛官鄒宿者，挺身入，適相合，即有銅蓋降自空中覆之。音樂競作，升天而去，人盡觀焉（與王喬事同）。
天啟七年，鄭州書院中，開蓮花一枝如品字。國朝順治十三年十一月望日，興國寺殿前，夜湧花一枝如佛手，高可尺許。表裏皆豎紋，潔白似雪。次日又湧一花，根有二。上合為一，色紋如前，略似荷花。二十五日，又生一花，高三尺許，大如箕。下分上合，色紋亦如前，略似牡丹，或曰天花也。
宋魯肅簡公（宗道），以祥符五年令中牟。至縣，即立漢令魯恭祠，勒恭傳於碑，至今尚存。
張民表，字林宗，中牟名士，戶部尚書孟男子也。沒於汴梁之水。其門人周侍郎亮工，在金陵請趙澄寫真。趙與林宗初不相識，屢易稿，終不似。一夕，夢一丈夫古冠服，自言是張林宗，笑而掣其筆。旦起，信筆而就，見者駭其神肖。
河洛會處，舊名洛口，在鞏縣北。今徙汜水縣西南成皋山下，名玉門，俗曰滿家溝。
唐人記板橋三娘子事，甚怪異。板橋，在今中牟縣東十五里。白樂天詩：「梁苑城西三十里，一渠春水柳千條。若為此路今重過，十五年前舊板橋。」李義山亦有《板橋曉別》詩，皆此地。
門人陳戶部子文（奕禧），說所見數奇姓。算（真定人）、香（山東人）、炅（音桂）而最奇者，崇效寺碑陰列名有斬姓。又字之奇者山（安邑人，音如妾）、[1234]（音厥）。
田少司寇漪亭（雯），說巡撫貴州時，有一孝廉黃姓，名之驂。耳不能聽，以眉聽。古謂龍以角聽，牛以鼻聽，人亦有之。
