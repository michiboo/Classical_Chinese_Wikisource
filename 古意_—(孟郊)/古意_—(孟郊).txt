蕩子守邊戍，佳人莫相從。
去來年月多，苦愁改形容。
上山復下山，踏草成古蹤。
徒言采蘼蕪，十度一不逢。
鑒獨是明月，識志唯寒松。
井桃始開花，一見悲萬重。
人顏不再春，桃色有再濃。
捐氣入空房，無憀乍從容。
啟貼理針線，非獨學裁縫。
手持未染彩，繡為白芙蓉。
芙蓉無染汙，將以表心素。
欲寄未歸人，當春無信去。
無信反增愁，愁心緣隴頭。
願君如隴水，冰鏡水還流。
宛宛青絲線，纖纖白玉鉤。
玉鉤不虧缺，青絲無斷絕。
回還勝雙手，解盡心中結。
