　　欽定四庫全書　　　　　　子部十一
　　小字錄　　　　　　　　　類書類
　　提要
　　〈臣〉等謹案小字錄一卷宋陳思撰思有寳刻叢編巳著錄是書因陸龜𫎇侍兒小名錄所載未廣思復為推衍集史傳所載小字以為一編龜𫎇之書叢襍無緒思故條分縷析先列厯代帝王而自漢以後諸臣則按代臚載較原書為有條理然如北周晉公字文䕶小字薩保見於本傳而此顧遺之則亦不免於漏畧矣原本尚有明沈宏正補錄一卷以思原本未備續為増輯與思書合刋行之較思雖似詳悉而徴引訛謬不一而足中間如遼金元諸臣所載小字皆不知音譯隨意牽引頗不足依據茲刪汰宏正所補錄専錄存思書為識小之助焉乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　欽定四庫全書
　　小字録　　　　　　　　　宋　陳思　撰歴代帝王
　　阿瞞
　　魏太祖武帝姓曹諱操字孟徳漢相國參之後一名吉利小字阿瞞〈魏本紀〉
　　寄奴
　　宋髙祖武帝諱裕字徳輿小字寄奴姓劉氏〈宋本紀〉
　　車兵
　　宋少帝諱義符小字車兵武帝長子〈宋本紀〉
　　車兒
　　宋太祖文帝諱義隆小字車兒武帝第三子〈宋本紀〉
　　道民
　　宋世祖孝武帝諱駿字休龍小字道民文帝第三子〈宋本紀〉
　　法師
　　宋前廢帝諱子業小字法師孝武帝長子〈宋本紀〉
　　榮期
　　宋太宗眀帝諱彧字休炳小字榮期文帝第十一子〈宋本紀〉
　　慧震
　　宋後廢帝諱昱字徳融小字慧震明帝長子明帝諸子在孕皆以周易筮之即以所得卦為小字故帝小字慧震〈宋本紀〉
　　知觀
　　宋順帝諱準字仲謀小字知觀眀帝第三子〈宋本紀〉
　　鬬將
　　齊太祖髙帝諱道成字紹伯小字鬬將姓蕭氏〈齊本紀〉
　　龍兒
　　齊世祖武帝諱賾字宣逺小字龍兒髙帝長子生建康縣之清溪宅將産之夕陳孝皇后昭皇后並夢龍據屋故小字為龍兒〈齊本紀〉
　　法身
　　齊廢帝鬱林王昭業字元尚小字法身文惠太子長子〈齊本紀〉
　　𤣥度
　　齊髙宗明帝諱鸞字景棲始安貞王道生之子小字𤣥度〈齊本紀〉
　　練兒
　　梁髙祖武帝諱衍字叔達小字練兒姓蕭氏漢相國何之後〈梁本紀〉
　　六通
　　梁太宗簡文帝諱綱字世纘小字六通武帝第三子〈梁本紀〉
　　七符
　　梁世祖孝元帝諱繹字世誠小字七符武帝第七子〈梁本紀〉
　　法真
　　梁敬帝諱方智字慧相小字法真元帝第九子〈梁本紀〉
　　法生
　　陳髙祖武帝諱霸先字興國小字法生姓陳氏漢太丘長寔之後也〈陳本紀〉
　　藥王
　　陳廢帝諱伯宗字奉業小字藥王文帝長子在位無人君之器太后稱文帝遺志廢為臨海王〈陳本紀〉
　　師利
　　陳髙宗孝宣帝諱頊字紹世小字師利始興昭烈王第二子嘗被酒張燈而寢李總適出尋反見帝是大龍便驚走他室〈陳本紀〉
　　黃奴
　　陳後主諱叔寶字元秀小字黃奴宣帝長子〈陳本紀〉
　　那羅延
　　隋髙祖文帝姓楊氏諱堅小字那羅延漢太尉震十四世孫大統七年六月生於馮翊般若寺有尼來自河東謂皇妣曰此兒所從來甚異不可於俗間處之皇妣嘗抱髙祖忽頭上出角遍體鱗起皇妣大駭墜於地尼外入見曰巳驚我兒致令晚得天下〈北史隋本紀〉
　　阿𡡉
　　隋煬帝諱廣小字阿𡡉髙祖第二子髙祖嘗密令善相者來和視諸子和曰晉王眉上雙骨隆起貴不可言及太子勇廢立為皇太子〈隋本紀〉
　　雉奴
　　唐髙宗諱治字為善小字雉奴太宗第九子始封晉王太子承乾敗太宗隂許立魏王泰長孫無忌固欲立晉王帝以太原石文有治萬吉復從無忌帝猶謂無忌曰公勸我立雉奴雉奴仁懦得無為宗社憂奈何〈唐濮恭王傳〉
　　桃符
　　晉齊獻王諱攸字大猷小字桃符文帝第二子親賢好施愛經籍能屬文善尺牘特為文帝所寵愛每見攸輒撫牀呼其小字曰此桃符座也〈晉本傳〉
　　智隨
　　宋武陵王諱贊字仲敷小字智隨眀帝第九子〈宋本傳〉
　　闍梨
　　齊江夏王諱鋒字宣穎小字闍梨髙祖第十二子工書為當時藩王所推南郡王昭業亦稍工書嘗謂武帝曰臣書固應勝江夏王武帝答曰闍梨第一法身第二〈法身即昭業小名齊本傳〉
　　白澤
　　齊文惠太子長懋字雲喬小字白澤武帝長子〈齊本傳〉
　　維摩
　　梁昭眀太子統字徳施小字維摩武帝長子美姿容善舉止讀書數行並下過目背憶〈梁本傳〉
　　四果
　　梁南康簡王績字世謹小字四果武帝第四子〈梁本傳〉
　　六真
　　梁邵陵擕王綸字世調小字六真武帝第六子少聰穎博學善屬文尤工尺牘〈梁本傳〉
　　明進
　　隋衛昭王爽字師仁小字眀進髙祖異母弟〈隋本傳〉
　　睍地代
　　隋房陵王勇小名睍地代文帝長子文帝受禪立為皇太子以罪廢黜追封房陵王〈北史隋本傳〉
　　益錢
　　隋庶人諒字徳章小字益錢又㓜字阿客文帝子開皇初封漢王後以罪幽死〈北史隋本傳〉
　　阿孩
　　隋齊王暕字世朏小字阿孩煬帝子〈北史隋本傳〉
　　季子
　　隋趙王杲小字季子煬帝子〈北史隋本傳〉
　　毗沙門
　　唐隠太子建成小字毗沙門髙祖子〈唐本傳〉
　　三胡
　　唐巢刺王元吉小字三胡髙祖子與建成謀作亂伏誅〈唐本傳〉
　　漢
　　犬子
　　司馬相如字長卿成都人少名犬子好讀書學擊劒慕藺相如之為人乃更名相如〈前漢本傳〉
　　鼎
　　匡衡字稚圭一曰衡小名鼎家貧好學諸儒為之語曰無說詩匡鼎來匡説詩解人頤衡少字鼎長乃易字稚圭〈前漢本傳〉
　　童烏
　　揚雄子小字童烏九嵗與雄論𤣥〈陸龜𫎇小名録〉魏
　　萬億
　　李通字文達江夏人小字萬億以俠聞於江汝之間勇冠諸將為太祖所知卒諡剛侯〈魏志本傳〉
　　別成
　　傅幹字彥林漢陽太守燮子小字別成位扶風太守〈世說敘録〉
　　晉
　　阿童
　　王濬字士治小字阿童為益州刺史時吳中童謠曰阿童復阿童銜刀浮渡江不畏岸上獸但畏水中龍羊祜聞之曰此必水軍有功但當思應其名者耳乃表濬為監益州諸軍事加龍驤將軍竟平吳〈晉羊祜傳〉
　　齊奴
　　石崇字季倫大司馬侍中苞子崇生於青州故小字齊奴〈晉本傳〉
　　阿龍
　　王導字茂𢎞鎮軍司馬裁子小字阿龍少有風鑑識量清逺位丞相進封始興郡公卒諡文獻〈晉本傳〉王丞相拜司空廷尉桓彛作兩髻葛裙策杖路邉窺之嘆曰人言阿龍超阿龍固自超不覺至臺門〈世説〉
　　阿太
　　王恱字長豫丞相導子小字阿太位吳王友中書侍郎贈常侍始興貞世子〈世說録〉
　　阿螭
　　王恬字敬豫丞相導子小字阿螭位吳國會稽內史散騎常侍卒諡曰憲恬少好武不為公門所重導見恱輒喜見恬便有怒色恬多技藝善奕棋為中興第一〈晉本傳〉
　　大奴
　　王劭字敬倫丞相導子小字大奴位建威將軍尚書僕射中領軍卒諡曰簡〈世說録〉
　　小奴
　　王薈字敬文丞相導子小字小奴位鎮軍將軍散騎常侍贈衛將軍
　　王僧彌珉謝車騎𤣥共王小奴讌集僧彌舉酒勸謝雲奉使君一觴謝曰可爾僧彌勃然作色曰汝故是吳興谿中釣碣耳何敢譸張謝徐撫掌而笑曰衛軍僧彌殊不肅省乃侵陵上國也〈世說〉
　　阿黑
　　王敦字處仲治書御史基子丞相導從父兄也小字阿黑位大將軍
　　王大將軍始欲下都處分樹置先遣參軍告朝廷諷㫖時賢祖車騎逖尚未鎮夀春瞋目厲聲語使人曰卿語阿黑何敢不遜催攝面去須臾不爾我將三千兵槊腳令上王聞之而止〈世說〉
　　阿戎
　　王戎字濬沖貞陵侯渾子位司徒以功封安豐縣侯薨諡曰元
　　阮籍素與渾友戎年十五阮曰濬沖清賞非卿倫也與卿言不如與阿戎談〈世説〉
　　阿菟
　　王羲之字逸少淮南太守曠子小字阿菟位臨川太守右將軍會稽內史卒贈金紫光祿大夫〈世說敘録〉
　　阿齡
　　王胡之字修齡驃騎將軍廙子小字阿齡位司州刺史〈世說〉
　　胡之治身清約以風操自居謝太傅安語劉惔阿齡於此事故欲太厲劉曰亦名士之髙操者〈世說〉
　　虎㹠
　　王彭之字安夀右僕射彬子小字虎㹠位黃門郎襲爵〈世說敘録〉
　　虎犢
　　王彪之字叔虎彭之弟小字虎犢位光祿大夫尚書令儀同三司卒諡曰簡
　　王右軍在南丞相導與書每嘆子姪不令雲虎⿰虎犢還其所如彪之年二十而頭鬚皓白時人謂之王白鬚少有局幹之稱〈世說〉
　　荊產
　　王徽字㓜仁南鄉侯澄子小字荊產位右軍司馬劉惔雲人想王荊產佳此想長松下當有清風耳〈世説〉
　　法䕶　　阿𤓰
　　王珣字元琳中領軍洽子小字法䕶又小字阿𤓰位前將軍司徒東亭侯卒諡獻穆謝太傅安領中書監王東亭有事應同上省王後至坐促王謝雖不通太傅猶斂容待之王神意閒暢謝公傾目還謂劉夫人曰向見阿𤓰故自未易有雖不相關正自使人不能己巳〈世說〉
　　僧彌
　　王珉字季琰珣弟小字僧彌有才藝擅書名出兄右時人語曰僧彌難為兄法䕶難為弟代獻之為中書令時謂小令卒贈太常〈世說〉
　　阿奴
　　王濛字仲祖新淦令訥子小字阿奴位司徒左長史劉惔撫王長史背曰阿奴比丞相尊但有都長〈都美也〉劉惔王長史同坐長史酒酣起舞劉惔曰阿奴今日不復減向子期〈類向秀之任率也世說〉
　　茍子
　　王脩字敬仁司徒左長史濛子小字茍子眀秀有美稱善𨽻行書起家著作郎轉中軍司馬〈晉本傳〉劉惔至王長史許清言茍子年十三倚牀邊聽既去問父曰劉惔語何如尊長史曰韶音令辭不如我往輒破的勝我〈世說〉
　　阿興
　　王藴字叔仁脩弟小字阿興位左將軍左僕射會稽內史卒追贈光祿大夫〈晉本傳〉
　　世稱茍子秀出阿興清和〈世説〉
　　阿訥
　　王坦之字文度尚書令述子小字阿訥位中書令北中郎將左衛將軍襲封藍田侯卒諡曰憲〈世說敘録〉
　　阿智
　　王處之字文將述子小字阿智州辟別駕不就〈世説敘録〉
　　僧恩
　　王褘之字文劭述子小字僧恩位中書侍郎年未三十而卒〈世説敘録〉
　　駒
　　王愉字茂和小字駒晉尚書僕射江左冠族子綏亦有重名〈陸龜䝉小名録〉
　　佛大
　　王忱字元逹坦之子小字佛大位建威將軍荊州刺史卒贈右將軍諡曰穆
　　王佛大歎言三日不飲酒覺形神不復相親為吏部郎嘗作選草臨當奏王僧彌來聊出示之僧彌得便以巳意改易所選者近半佛大甚以為佳更冩即奏〈世説〉
　　寗
　　王恭字季伯左僕射藴子小字寗位前將軍贈侍中太保諡曰忠簡〈世説敘録〉
　　齊
　　王熈字叔和藴子小字齊〈世説敘録〉
　　睹
　　王爽字季眀藴子小字暏位黃門侍郎寧朔將軍〈世説敘録〉
　　堅石
　　謝尚字仁祖咸亭侯鯤子小字堅石初為王導椽襲爵咸亭侯鎮西將軍卒諡曰簡〈世說敘録〉
　　虎子
　　謝據字𤣥通吏部尚書裒第二子小字虎子號中郎〈世説序録〉
　　末婢
　　謝琰字瑗度太傅安子小字末婢位輔國將軍以功封望蔡縣公㑹稽內史為孫恩所害贈侍中司空諡曰忠肅〈世説敘録〉
　　封
　　謝韶字穆度散騎常侍萬子小字封位車騎司馬〈世說敘録〉
　　胡兒
　　謝朗字長度安次兄據長子小字胡兒名亞於𤣥仕至東陽太守
　　謝太傅安雪寒日內集與兒女講論文義俄而雪驟公欣然曰白雪紛紛何所似兄子胡兒曰撒鹽空中差可擬兄女曰未若栁絮因風起公大笑樂即公大兄奕女名道藴右將軍王凝之妻也〈世説〉
　　遏
　　謝𤣥字幻度鎮西將軍奕子小字遏晉都督徐兗青司冀幽并七州軍事封康樂公卒諡曰獻武
　　謝太傅安因子弟集聚問毛詩何句最佳遏稱曰昔我往矣楊柳依依今我來思雨雪霏霏公曰訏謨定命逺猶辰告謂此句偏有雅人深致〈世說〉
　　末
　　謝淵字叔度奕子小字末晉義興太守〈世說敘録〉
　　益夀
　　謝混字叔源望蔡縣公琰子小字益夀襲爵歴中書令中領軍尚書左僕射以黨劉毅誅國除及宋武受禪謝晦謂劉裕曰陛下應天受命登壇日恨不得謝益夀捧璽黻裕亦歎曰吾甚恨之使後生不得見其風流〈晉本傳〉
　　買得
　　桓沖字㓜子散騎常侍彛子小字買得晉䕶南蠻校尉車騎將軍荊州刺史卒諡曰宣穆沖溫弟也初彛亡後沖兄弟並少家貧母患需羊以解無由得之溫乃以沖為質羊主甚富言不欲為質幸為養買得郎及沖為江州出射羊主於射堂邊看沖識之謂曰我買得也遂厚報之〈晉本傳〉
　　石頭
　　桓熈字伯道南郡公溫子小字石頭為沖徒長沙〈世説敘録〉
　　式
　　桓歆字叔道溫子小字式臨賀公〈世說敘録〉
　　靈寶
　　桓𤣥字敬道溫孽子小字靈寶襲封南郡公年三十六伏誅其母馬氏常與溫同輦夜坐月下見流星墜銅盆中如寸二火珠競以瓢接取獨馬氏得而吞之有感遂娠及生有光照室占者竒之故小名曰靈寶〈晉本傳〉
　　桓宣武薨𤣥五嵗服始除桓車騎沖與送故文武別因指𤣥此皆汝家故史佐𤣥應聲慟哭酸感傍人車騎每自目己坐曰靈寶成人當以此坐還之鞠愛過於所生〈世說〉
　　鎮惡
　　桓石䖍司空豁子小字鎮惡冠軍將軍作塘侯卒追贈右將軍
　　石䖍年十七八未被舉而童𨽻己呼為鎮惡郎嘗往宣武齋頭從征枋頭車騎沖沒陣左右莫敢先救宣武謂曰汝叔落賊汝知否石䖍聞之氣甚奮命朱辟為副策馬於數萬衆中莫有抗者徑取沖還三軍嘆服河朔後以其名斷瘧〈世説〉
　　豹奴
　　桓嗣字恭祖車騎將軍沖子小字豹奴領江夏相追贈南中郎將諡曰靖
　　桓豹奴是王丹陽外甥〈王丹陽混字奉正晉丹陽尹〉形似其舅桓甚諱之宣武曰不恆相似時似耳恆似是形時似是神桓逾不恱〈世說〉
　　崖
　　桓脩字承祖沖子小字崖龍驤將軍為劉裕所誅桓𤣥素輕桓崖崖在京下有好桃𤣥連就求之遂不得佳者𤣥與殷仲文書以為嗤笑曰徳之休眀肅愼貢其楛矢如其不爾籬壁間物亦不可得也〈世説〉
　　子野〈一雲野王〉
　　桓伊字叔夏譙國銍人小字子野一雲野王累遷豫州刺史贈右將軍少有才藝善音律為王濛劉惔所知有蔡邕柯亭笛嘗自吹
　　王子猷出都尚在渚下舊聞桓子野善吹笛而不相識遇桓於岸上過王在船中客有識之者雲是桓子野王便令人與相聞雲聞君善吹笛試為我一奏桓時已貴顯素聞王名即便回下車踞胡牀為三調弄畢便上車去客主不交一言〈世説〉
　　阿恭
　　庾㑹字㑹宗太尉亮子小字阿恭年十九為蘇峻所害
　　庾太尉風儀偉長不輕舉止時人皆以為假亮有大兒數嵗雅重之質便自如此人知是天性溫太眞嘗隠幔怛之大兒神色恬然乃徐跪曰君侯何以為此論者謂不減亮或雲見阿恭知元規非假〈世説〉
　　道恩
　　庾羲字義叔亮子小字道恩晉吳國內史〈世説敘録〉
　　道季
　　庾龢亮子小字道季晉中領軍〈世説敘録〉
　　赤玉
　　庾統字長仁衛將軍懌子小字赤玉少有令名仕至建威將軍潯陽太守
　　簡文帝曰庾赤玉省率治除謝仁祖常雲庾赤玉胸中無宿物〈世説〉
　　玉臺
　　庾友字惠彥又字𢎞之司空氷第三子小字玉臺晉中書郎東陽太守
　　庾玉臺希之弟也希誅將及玉臺玉臺子婦宣武弟桓豁女也徒跣求進閽禁不內女厲聲曰是何小人我伯父門下聽我前因突入號泣請曰庾玉臺常因人腳短三寸當復能作賊不宣武笑曰壻故自急遂原玉臺一門〈世説〉
　　倪
　　庾倩字少彥氷子小字倪晉太宰長史〈世説敘録〉
　　園客
　　庾爰之字仲眞車騎將軍翼子小字園客有父風仕至輔國將軍
　　庾翼為荊州臨終自表其子園客自代朝廷慮其不從命未知所遣乃共議用桓溫劉惔曰使伊去必能尅定西楚恐不可復制後果如惔言〈世說〉
　　嘉賓
　　郗超字景興司空愔子小字嘉賓晉中書侍郎司徒左長史超少有才氣越世負俗不循常檢時人為一代盛譽語曰盛徳日新郗嘉賓江東獨步王文度〈坦之字文度世說〉
　　倉
　　郗融字景山愔子小字倉〈世説敘録〉
　　阿乞
　　郗恢字道𦙍東安伯曇子小字阿乞襲爵征虜將軍秦州刺史贈鎮軍將軍〈世說敘録〉
　　羊
　　袁喬字彥叔光祿大夫瓌子小字羊龍驤將軍湘西伯卒追贈益州刺史諡曰簡
　　袁羊嘗詣劉恢恢在內眠未起袁因作詩調之曰角枕粲文茵錦衾爛長筵〈唐風詩曰角枕粲兮錦衾爛兮子美亡此誰與獨旦袁故嘲之〉劉尚晉眀帝女主見詩不平曰袁羊古之遺狂
　　虎
　　衛玠字叔寶黃門郎恆子小字虎晉太子洗馬〈世説敘録〉袁宏字彥伯臨汝令朂子小字虎晉東陽郡守時號袁開美故王子敬詩云袁生開美度桓公入洛過淮泗踐北境與諸僚屬登平乘樓眺曯中原慨然曰遂使神州陸沉百年丘墟王夷甫諸人不得不任其責袁虎率爾對曰運自有廢興豈必諸人之過桓公懍然作色顧謂四座曰諸君頗聞劉景升不有大牛重千觔噉芻豆十倍於常牛負重致逺曾不若一羸牸魏武入荊州烹以饗士卒於時莫不稱快意以況袁四座皆駭袁亦失色〈世説〉
　　阿訥
　　許詢字𤣥度小字阿訥〈世説敘録〉
　　暎
　　先生名邁字叔𤣥許副第四子小名暎清虛懷道遐棲物外故自改名逺逰與王右軍父子周旋子猷乃修在三之敬〈眞誥〉
　　揆
　　長史名謐字思𤣥一名穆許副第五子少知名儒雅清素博學有才章長史三男長男名甽小名揆〈真誥〉
　　虎牙
　　許長史中男名聮字元暉小名虎牙謝安為䕶軍引為功曹除永康令衛尉丞晉康太守不之官又為輔國司馬〈眞誥〉
　　玉斧
　　許長史小男名翽字道翔小字玉斧幼有珪璋標挺長史器異之郡舉上計掾簿並不赴清秀瑩潔糠粃塵務居雷平山下脩業勤精常願早逰洞室不欲久停人世遂詣北洞告終眞誥有雲瓊刃者譬許掾小名也〈眞誥〉
　　嗣伯
　　許確字義𤣥副第七男小名嗣伯梗概有大度好學出為桓溫揚州從事謝安衛軍參軍隨謝𤣥討苻堅有功封都鄉侯〈眞誥〉
　　道助
　　吳坦之字處靖堅子小字道助濮陽人仕至西中郎功曹〈世説〉
　　附子
　　呉隠之字處黙坦之弟小字附子兄弟居在丹陽郡俱有孝行後遭母喪童夫人艱朝夕哭臨及思至賓客弔省號踴哀絶路人為之落淚韓康伯時為丹陽尹母揚州刺史殷浩之妹在郡隣居每聞二呉之哭輒為悽惻語康伯曰汝若為選官當好料理此人康伯亦甚相知韓後果為吏部尚書大呉不免制哀小呉遂大貴達〈世説〉
　　阿源
　　殷浩字淵源光祿勲羨子小字阿源晉中軍將軍揚州刺史
　　桓公語嘉賓阿源有徳有言向使作令僕足以儀刑百揆朝廷用違其才耳〈世説〉
　　胡奴
　　陶範字道則太尉侃第十九子小字胡奴諸子中最知名歴尚書秘書監
　　袁宏始作東征賦都不道陶公胡奴誘之狹室中臨以白刃曰先公勲業如是君作東征賦何相忽畧宏窘蹙無計便答我曾大道何以雲無因誦曰精金百鍊在割能斷功則治人職思靖亂長沙之勲為史所讚〈世説〉
　　盧奴
　　江敳字仲愷僕射彪子小字盧奴敳歴內外簡退著稱位瑯琊內史驃騎咨議叅軍王恭欲請江盧奴為長史晨往詣江江猶在帳中王坐不敢即言良久乃得及江直喚人取酒自飲一盌又不與王王且笑且言那得獨飲江雲卿亦復須耶更使酌與王王飲酒畢因得自解去未出戶江曰人自量固為難〈世説〉
　　阿奴
　　周謨字叔治浚子小字阿奴兄顗字伯仁尚書左僕射次兄嵩字仲智
　　周伯仁母冬至舉酒賜三子曰吾本謂度江託足無所爾家有相爾等並羅列吾前復何憂周嵩起長跪泣曰不如阿母言伯仁為人志大而才短名重而識闇好乘人之𡚁此非自全之道嵩性狼抗亦不容於世惟阿奴碌碌當在阿母目下耳〈世説〉
　　僧奴
　　孫騰字北海餘杭令統子小字僧奴仕至廷尉〈世説敘録〉
　　盤龍
　　劉毅字希樂彭城人小字盤龍仕晉至都督淮南五郡諸軍事初桓𤣥在南州起齋悉畫盤龍於其上號為盤龍齋毅小字盤龍至是遂居之〈晉本傳〉
　　驎
　　張湛字處度小字驎張驎酒後好輓歌甚悽苦車騎桓沖曰卿非田橫門人何故頓至爾歌〈世説〉
　　期生
　　褚爽字𢎞茂祕書監歆子小字期生晉義興太守贈金紫光祿大夫〈世説敘録〉
　　武生
　　毛穆之字憲祖征虜將軍寶子小字武生〈晉本傳〉
　　長生
　　李暠字𤣥盛隴西成紀人小字長生晉涼武昭王
　　獨活
　　張天錫字純嘏駿少子也小名獨活曾祖軌永嘉中為涼州刺史值京師大亂遂據涼土天錫簒位自立為涼州牧自軌為涼州至天錫凡九世七十六年苻堅使姚萇攻沒涼州天錫歸長安堅以為侍中後於壽陽俱敗遂南歸拜散騎常侍西平公〈世説〉
　　蜍
　　曹茂之字永世小字蜍少府卿曼子仕至尚書郎庾道季雲亷頗相如雖千載上死人懍懍常如有生氣曹蜍李志〈志字溫祖仕至員外常侍南康相〉雖見在厭厭如九泉下人人皆如此便可結繩而治但恐狐狸猯狢噉盡〈言人皆如曹李質魯天下可結繩致治世説〉
　　元龍
　　盧循字子先司空從事中郎湛之曾孫小字元龍晉征虜將軍廣州刺史平越中郎將〈晉本傳〉
　　宋
　　阿答
　　王藴字彥深太中大夫楷子小字阿答宋湘州刺史給事黃門侍郎成陽侯伏誅〈世説敘録〉
　　童烏
　　王絢字長素太傅彧子小字童烏宋秘書丞卒諡曰恭
　　道兒
　　謝述字景先宣城內史允子小字道兒宋吳興太守左將軍劉湛並與述為異常之交述美風姿善舉止湛毎謂人曰我見謝道兒未嘗足〈宋本傳〉
　　客兒
　　謝靈運太傅𤣥孫祕書郎瑍子小字客兒襲封康樂公永嘉太守臨川內史元嘉十年伏誅〈世説敘録〉
　　阿連
　　謝惠連給事方眀子小字阿連宋彭城王義康法曹叅軍〈世説敘録〉
　　阿多
　　謝曜晉黃門郎思子小字阿多宋御史中丞〈世説敘録〉
　　佛佛
　　褚澹之字仲原晉義興太守爽子小字佛佛位尚書吏部廷尉卿左衛將軍諡曰質
　　宋武帝以舊功愛之㑹稽郡有闕朝議欲用蔡廓為之武帝曰彼自是蔡家佳兒何闗人事可用佛佛乃用澹之為㑹稽太守〈宋本傳〉
　　阿壽
　　劉敬宣字萬壽鎮北將軍牢之子小字阿壽為青州都督諸葛長民貽書敬宣曰盤龍狼戾專恣自取夷滅異端將盡世路方夷富貴之事相與共之敬宣遣使進呈髙祖謂王誕曰阿壽故為不負我也〈宋本傳〉
　　愍孫
　　袁粲字景倩父早卒祖哀其孤幼名之曰愍孫宋尚書令開府儀同三司司徒〈宋本傳〉
　　班虎
　　劉湛字𢎞仁小字班虎太祖自豫州長史詔為太子詹事兼給事時彭城王義康專執朝權而湛昔為上佐遂以舊情委心自結晚節驅煽義康陵轢朝廷上謂所親曰劉班初自西還吾與語嘗看日早晚慮其當去比入朝亦看日早晚慮其不去湛小字班虎故云班也遷丹陽尹詹事如故後謀亂伏誅〈宋本傳〉
　　道民
　　劉穆之字道和小字道民宋尚書左僕射前將軍追封南康郡王諡曰文宣〈宋本傳〉
　　干木
　　徐羨之字宗立小字干木時傅亮任寄隆重朝廷典儀皆取定於亮蔡廓徴為吏部尚書因北地傅隆問亮選事亮以語録尚書徐羨之羨之曰黃門郎以下悉以委蔡吾徒不復厝懐自此以上固宜共叅同異廓曰我不能為徐幹木署紙尾遂不拜干木羨之小字也〈宋本傳〉
　　仙童
　　徐湛之字孝源司空羨之從孫小字仙童幼狐為武帝所愛范蔚宗謀反湛之始與之同後發其事為蔚宗欵辭所連有司以湛之闗豫疑黨請免官削爵付廷尉上不許湛之詣闕上書請罪上優詔不許蔚宗付廷尉入獄然後知為湛之所發後與謝綜等隔壁遙問綜曰疑誰所告綜曰不知蔚宗稱湛之小名曰乃是徐仙童也〈宋本傳〉
　　磚兒
　　范蔚宗車騎將軍泰之子小字磚兒其母如厠産之額為磚所傷故以磚為小字少好學善為文章位左衞將軍太子詹事與謝綜等謀反伏誅〈宋本傳〉
　　梨　樝
　　張敷字景𦙍小字樝父劭字茂宗小字梨宋文帝戱曰樝何如梨敷對曰梨是百菓之宗樝何敢及也〈宋本傳〉
　　約
　　傅瑗字叔玉晉御史中丞咸孫小字約仕至安成太守〈世説敘録〉
　　女生
　　魯爽小字女生扶風郿人南歸仕至豫州刺史加都督〈宋本傳〉
　　天念
　　魯秀爽弟小字天念仕魏太武與爽南歸文帝悅以爽為司州刺史秀為榮陽潁川二郡太守孝武即位以為司州刺史加都督領汝南太守〈宋魯爽傳〉
　　長生
　　劉凝之字隠安小名長生宋朝隠逸不仕〈宋隠逸傳〉
　　阿舒　阿宣　雍　端　通
　　宋徴士陶潛集載責子詩曰白髮被兩鬢肌膚不復實雖有五男兒揔不好紙筆阿舒巳二八懶惰故無匹阿宣行志學而不愛文術雍端年十三不識六與七通子垂九齡但覔棗與栗天運茍如此且進盃中物
　　舒〈名儼〉宣〈名俟〉雍〈名份〉端〈名佚〉通〈名佟〉皆小名也齊
　　彥孫
　　王粹字景深豫章侯僧綽子小字彥孫齊黃門侍郎〈世説敘録〉
　　史公
　　袁彖字偉才宋左僕射顗子小字史公齊侍中卒諡曰靖〈世説敘録〉
　　狗兒
　　張敬兒南陽冠軍人父醜為郡將始其母於田中臥夢犬子有角牴之因感而有娠遂生敬兒故初名狗兒宋眀帝嫌狗兒名鄙改為敬兒位至開府儀同三司〈齊本傳〉
　　梁
　　迦葉
　　蕭藻字靜藝小字迦葉善屬文尤好古律髙祖每稱其小字嘆曰子弟如迦葉吾復何憂累遷開府儀同中書令侍中〈梁本傳〉
　　養
　　王泰字仲通冠軍將軍慈子小字養梁驍騎將軍諡曰夷〈世説敘録〉
　　炬
　　王筠字元禮太中大夫揖子小字炬梁太子詹事〈世説敘録〉
　　文殊
　　王訓字懐範國子祭酒暕子小字文殊梁侍中卒諡曰溫子〈世説敘録〉
　　阿士
　　劉孝綽字孝綽齊大司馬從事中郎繪子小字阿士七嵗能屬文舅齊中書郎王融深賞異之親友號曰神童融每曰天下文章若無我當歸阿士〈梁本傳〉
　　阿堆
　　任昉字彥升樂安人齊中散大夫遙子小字阿堆幼而聰敏早稱神悟八嵗能屬文從叔晷有知人之量見而稱其小名曰阿堆吾家千里駒也仕梁至太常〈梁本傳〉
　　東里　西華　南容　北叟
　　任昉有四子東里西華南容北叟並無術業墜其家聲兄弟流離不能自振生平舊交莫有收䘏西華冬月着葛帔練裙道逢平原劉孝標然矜之謂曰我當為卿作計乃著廣絶交論以譏其舊友到溉見其論抵幾於地終身恨之東里位尚書外兵郎〈梁任昉傳〉
　　僧伽
　　劉之遴字思貞虬子小字僧伽八嵗能屬文虬曰此兒必以文興吾宗時有沙門僧恵有異識每詣虬必呼之遴小字曰僧伽福徳兒握手而進之仕梁位都官尚書太常卿〈梁本傳〉
　　陳
　　僧悅
　　徐陵字孝穆侍中摛子善屬文為兒時小字僧悅陵年數嵗家人攜以候沙門釋寶誌誌摩其頂曰天上石麒麟也位至光祿大夫太子少傅特進〈陳本傳〉
　　蠻奴
　　任忠字奉誠小字蠻奴詭譎多計略膂力過人尤善騎射累以戰功進鎮南將軍〈陳本傳〉
　　後趙
　　棘奴
　　冉閔字永曾小字棘奴石季龍養孫也父瞻字𢎞武本姓冉名良魏郡內黃人也閔幼而果鋭季龍撫之如孫及長身長八尺善謀䇿勇力絶人〈晉載記〉前秦
　　肩頭
　　苻堅字永固一名文王雄之子也小字肩頭祖洪從石季龍徙鄴家於永貴里堅生背有赤文隠起成字曰草付臣又土王咸陽臂垂過膝目有紫光洪竒而愛之名曰肩頭〈晉載記〉
　　前燕
　　鳯凰
　　慕容沖小字鳯凰苻堅之滅燕慕容沖姊偽清河公主年十四有殊色堅納之寵冠後庭沖年十二亦有龍陽之姿堅又幸之姊弟專寵宮人莫進長安歌之曰一雌復一雄雙飛入紫宮咸懼為亂王猛諫堅乃出沖長安乂謠曰鳯凰鳯凰止阿房堅以鳯凰非梧桐不棲非竹實不食堅乃植桐竹數十萬株於阿房以待之沖小字鳯凰至是終為堅賊入止阿房城焉〈晉載紀苻堅傳〉
　　後燕
　　惡奴
　　慕容農小字惡奴垂第三子〈晉載記〉
　　禿頭
　　慕容雲字子雨寶之養子也父名拔姓髙氏小字禿頭三子而雲季也初童謠曰一束藳兩頭然禿頭小兒來滅燕藳字上有草下有禾兩頭然則禾草俱盡而成髙字垂少子燕竟為雲所滅如童謠焉〈晉載記〉後魏
　　烏頭
　　房法壽小字烏頭清河東武城人幼孤少好射獵仕至魏郡太守以功封壯武侯〈本傳〉
　　白頭
　　盧景裕字仲孺太常丞靜子小字白頭少敏專經為學謙恭守道貞素自得位中書郎除國子博士〈本傳〉
　　柰
　　畢衆敬小名柰少好弓馬仕宋至泰山太守後北歸皇興初拜散騎常侍兗州刺史賜爵東平公〈本傳〉
　　陁兒
　　畢義雲衆敬子小字陁兒少麤俠文宣受禪累遷御史中丞後為司徒左長史〈本傳〉
　　眞奴
　　李訢字元盛小字眞奴范陽人父崇率十郡歸降太武甚禮之以為幽州刺史固安侯訢位至司空〈本傳〉
　　秦玉
　　楊愔字遵彥小字秦玉神武時位至行臺右丞〈本傳〉
　　黃頭
　　㳺雅字伯度小字黃頭太武時為祕書監卒贈相州刺史諡曰宣侯〈本傳〉
　　繼伯
　　李崇字繼長小字繼伯文成元後第二兄誕之子襲爵陳留公鎭西大將軍〈本傳〉
　　記祖
　　酈範字世則范陽人小字記祖少給事東宮累遷尚書右丞平東將軍青州刺史假范陽公卒謚曰穆〈本傳〉
　　桃簡
　　崔浩字伯源白馬公宏子小字桃簡少好文學博覽經史𤣥象隂陽百家之書無不闗綜研精義理位至侍中特進領軍大將軍左光祿大夫世祖朝被誅浩之姻親盡夷其族〈本傳〉
　　周兒
　　崔頥小名周兒位至冀州刺史始崔浩與冀州刺史崔頥榮陽太守崔模年皆相次浩為長次模次頥三人別祖而模頥為親浩恃其家世常侮模頥模謂人曰桃簡正可欺我何合輕我家周兒邪浩小名桃簡頥小名周兒世祖頗聞之故誅浩時二家獲免〈本傳〉
　　陽烏
　　盧淵字伯源平東將軍度世子小字陽烏敦尚學業位至祕書監贈安北將軍幽州刺史諡曰懿〈本傳〉
　　洪崖
　　盧敏字仲通淵弟小字洪崖少有大量太和初拜議郎早卒贈威逺將軍范陽太守諡曰靖
　　師顏
　　盧昶字叔逹淵弟小字師顏學涉經史早有時譽位至太常卿進號鎭西將軍加散騎常侍卒諡曰穆
　　羨夏
　　盧尚之字季儒昶弟小字羨夏亦以儒素見重位光祿大夫卒贈散騎常侍安東將軍青州刺史
　　皮
　　裴駿字神駒小名皮𢎞農太守雙碩子幼而聰慧親表稱為神駒因以為字弱冠通涉經史崔浩深器之目為三可領袖位中書侍郎
　　金
　　盧仲宣儀曹郎中觀弟小名金才學優洽兄弟俱以文章顯位至太尉
　　巨引
　　于謙字思敬小字巨引沈深有識量略窺經史尤好孫子兵書位至雍州牧薨贈加使持節太師雍恆等二十州諸軍事諡曰文
　　夜叉
　　元乂字伯雋江陽王繼長子小名夜叉靈太后臨朝以乂妺夫除通直散騎常侍後位至尚書令侍中
　　兾歸
　　長孫稚字承業小名兾歸年六嵗襲爵降為公髙祖以其幼承家業賜名稚字承業聰敏有才藝累以戰功遷太傅〈俱本傳〉
　　北齊
　　須拔
　　趙郡王琛字元寳齊神武皇帝之弟子叡小名須拔幼孤聰慧夙成特為神武所愛養於宮中襲爵南趙郡公天保二年出為定州刺史六州大都督時年十七稱為良牧
　　佛助
　　魏收字伯起鉅鹿人小字佛助少機警年十五能屬文天保中詔撰魏史表而上之
　　桂
　　李裔字徽伯小字桂性溫直太和中為頓丘相豪右畏之齊神武大丞相諮議叅軍參定策功封固安伯為𠉀軍大將軍陜州刺史周文帝攻尅州城見害
　　皮
　　封隆之字祖裔小名皮寛和有度量累遷河內太守齊神武贈太保諡曰宣懿
　　搔
　　封繪字仲藻隆之子小名搔釋褐祕書郎累遷平陽太守徴補大行臺吏部郎中文襄徴拜儀同三司右僕射卒諡曰簡子〈俱本傳〉
　　後周
　　沙門
　　王軌小字沙門漢司徒允之後世為州郡冠族髙祖即位頗有戰功周文帝遇之甚厚以功進位上將軍郯國公
　　永貴
　　宇文貴字永貴貴母初孕夢老人抱一子授之曰賜爾是子俾壽且貴及生形類所夢故以永貴字之歴位大司徒遷太保
　　沙彌
　　王晞字叔朗小名沙彌幼而孝謹好學不倦魏神武中補外兵曹參軍齊天保初行太原郡事齊亡周武帝以晞為儀同大將軍開皇元年卒〈俱本傳〉
　　蘭成
　　庾信字子山父肩吾梁太子中庶子小字蘭成幼而俊邁聰敏絶倫有天竺僧呼信為蘭成因以為小字使西魏留長安周孝閔帝踐祚拜洛州刺史後作哀江南賦有曰王子洛濵之嵗蘭成射策之年〈小名録〉隋
　　洪兒
　　李敏字樹生小字洪兒父崇為幽州總管突厥圍城死之高祖以其父死王事養於宮中及長襲爵廣宗縣公起家左千牛敏美姿儀善騎射從征髙麗加光祿大夫或言敏一名洪兒煬帝疑洪字當䜟嘗面告之冀其引決由是大懼敏數與金才等屏人私語宇文述知而奏帝乃伏誅
　　釋奴
　　盧思道字子行祖陽烏〈淵小字〉父道亮隠居不仕思道小字釋奴聰爽俊辯才學兼著左僕射楊彥薦之於朝直中書省周武平齊授儀同三司開皇初徴為散騎侍郎
　　龍子
　　盧昌衡字子均魏尚書僕射道䖍子小字龍子風神澹雅容止可法博涉經史從弟思道小字釋奴宗中俱稱英妙故幽州為之語曰盧家千里釋奴龍子齊受禪太子舍人遷金部郎中周武平齊授司玉中士隋開皇初拜尚書祠部侍郎仁壽中授儀同三司大業初徴為太子詹事〈俱本傳〉
　　唐
　　阿買
　　韓退之集載醉贈張祕書詩人皆勸我酒我若耳不聞今日到君家呼酒持勸君為此座上士及余各為文君詩多態度藹藹春空雲東野動驚俗天葩吐竒芬張籍學古淡軒昻避雞羣阿買不識字頗知書八分詩成使之冩亦足張吾軍〈雲　雲〉或問黃魯直阿買是退之何人魯直曰是退之姪必有據也
　　阿宜
　　杜牧之集載冬至日寄小姪阿宜詩小姪名阿宜未得三尺長頭圜筋骨緊兩臉眀且光去年學官人竹馬遶四廊指揮羣兒輩意氣何堅剛〈云云〉
　　添丁
　　盧仝生子名曰添丁欲為國持役也
　　龜兒
　　白樂天集載見小姪龜兒詠燈詩並臘孃製衣因寄行簡己知臘子能裁服復報龜兒解詠燈巧婦才人常薄命莫教男女苦多能〈俱本傳〉
　　五代
　　通逹
　　李昭嗣字宇益光武皇母弟代州刺史克柔之假子小字通達不知族姓所出少事克柔頗謹愿雖形貌眇小而精悍有膽略位侍中中書令莊宗即位贈太師隴西郡王
　　留得
　　李繼韜昭嗣子小字留得
　　陽五
　　周徳威字鎭逺小字陽五朔州馬邑人徳威身長面黑笑不改容凡對敵列陣凜凜然有肅殺之風同光初追贈太師配饗莊宗廟
　　鐵山
　　薛志勤蔚州奉誠人小字鐵山初為獻祖帳中親信武皇定雲中授右牙都校後以功為大同軍防禦使檢校司空乾寧初為昭義軍節度使
　　雲郎
　　王都本姓劉小字雲郎中山陘邑人太原王王處直養為已子後奪據父位遷太尉侍中周𤣥豹見之曰王都形似鯉魚難免刀機明宗即位加中書令以其奪據父位心深惡之後以謀叛自焚
　　生鐵
　　張敬逹字志通代州人小字生鐵少以騎射著名眀宗即位拜檢校太保應州節度使清泰中自彭門移鎭平陽加檢校少傅末帝詔以敬達為北面行營都招討使以定州節度楊光逺副焉以軍敗為安審琦楊光逺斬敬逹首以降晉〈俱舊五代史唐傳〉
　　阿檀
　　楊光逺字徳眀小字阿檀其先沙陀部人也事莊宗為騎將明宗朝歴媯瀛冀易四州刺史累加檢校少傅將兵戍蔚州晉髙祖舉義兵於太原唐末帝遣光逺與張敬逹屯兵於城下俄而契丹大至為其所敗光逺與次將安審琦殺敬逹歸命髙祖少帝嗣位冊拜太師封壽王後謀叛逆拉殺之〈五代史晉傳〉
　　鐵胡
　　安重榮小字鐵胡朔州人有力善騎射為振武巡邊指揮使晉髙祖起太原使張穎陰招重榮髙祖即位拜成徳軍節度使後以反逆斬首晉髙祖漆其首送於契丹〈五代史本傳〉
　　本朝
　　樵夫
　　趙曮尚書右丞上交子小字樵夫官至著作郎〈三朝國史〉
　　虎兒
　　蘇轍字子由生子逺小字虎兒東坡集載虎兒詩云舊聞老蚌生明珠未省老兎生於莵老兎自謂月中物不騎快馬騎蟾蜍蟾蜍沙不肯行坐令青衫垂白鬚於莵駿猛不類渠指揮黃熊駕黑貙丹砂紫麝不用塗眼光百步走妖狐妖狐莫誇智有餘不勞搖牙咀爾徒〈東坡文集〉
　　米友仁字元暉禮部員外郎元章子小字虎兒位至兵部侍郎敷文閣待制幼年山谷贈詩云我有元暉古印章印刓不忍與諸郎虎兒筆力能扛鼎教字元暉繼阿章〈山谷文集〉
　　梁　羅
　　蘇遲小名梁適小名羅並子由子東坡詩載端午㳺真如遲適逺從子由在酒局雲一與子由別郤數七端午隨身綵絲繫心與昌𤢜苦今年疋馬來佳節日夜數兒童喜我至典衣具雞黍水餅既懐鄉飯筒仍愍楚謂言必一醉快作西川語寧知是官身糟麴困薰煮獨擕三子出古剎訪禪祖髙談付梁羅〈梁羅遲適小名〉詩律到阿虎〈逺小名〉歸來一調笑慰此長齟齬〈東坡文集〉







　　小字録
