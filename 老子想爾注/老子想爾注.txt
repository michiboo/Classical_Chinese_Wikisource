
老子想爾注 
　　則民不爭，亦不盜。「不見可欲，使心不亂。」□□□不欲視之，比如不見，勿令心動。若動自誡，即□道去復還，心亂遂之，道去之矣。「聖人治，靈其心，實其腹。」心者，規也，中有吉兇善惡。腹者，道囊，氣常欲實。心為兇惡，道去囊空。空者耶入，便煞人。虛去心中兇惡，道來歸之，腹則實矣。「弱其志，強其骨。」志隨心有善惡，骨隨腹仰氣。強志為惡，氣去骨枯，弱其惡志，氣歸髓滿。「常使民無知無欲。」道絕不行，耶文滋起，貨賂為生，民竟貪學之。身隨危傾，當禁之。勿知耶文，勿貪寶貨，國則易治。上之化下，猶風之靡草。欲如此，上要當知信道。「使知者不敢不為。」上信道不倦，多知之士，雖有耶心，猶志是非。見上勤勤，亦不敢不為也。「則無不治。」如此國以治也。 
　　 「道衝而用之不盈。」道貴中和，當中和行之，志意不可盈溢違道誡。「淵似萬物之宗。」道也。人行道不違誡，淵深似道。「挫其銳，解其忿。」銳者，心方欲圖惡。忿者，怒也。皆非道所喜。心欲為惡，挫還之，怒欲發寬解之，勿使五藏忿怒也。自威以道誡，自勸以長生，於此致當。忿爭激，急弦聲，所以者過。積死遲怒，傷死以疾，五藏以傷，道不能治，故道誡之重，教之丁寧。五藏所以傷者，皆金木水火土氣不和也。和則相生，戰則相剋，隨怒事情，輒有所發。發一藏則故克所勝，成病煞人。人遇陽者，發囚刻王，怒而無傷，雖爾去死如發耳。如人衰者，發王刻囚，禍成矣。「和其光，同其塵。」情性不動，喜怒不發，五藏皆和同相生，與道同光塵也。「湛似常存。」如此湛然常在不亡。「吾不知誰子，像帝之先。」吾事，道也。帝先者，亦道也，與無名萬物始同一耳。未知誰家子能行此道，能行者便像道也，似帝先矣。 
　　 「天地不仁，以萬物為芻茍。」天地像道，仁於諸善，不仁於諸惡，故煞萬物惡者不愛也，視之如芻草如茍畜耳。「聖人不仁，以百姓為芻茍。」聖人法天地，仁於善人，不仁惡人。當王政煞惡，亦視之如芻茍也。是以人當積善功，其精神與天通。設欲侵害者，天即救之。庸庸之人，皆是芻茍之徒耳，精神不能通天。所以者，譬如盜賊懷惡，不敢見部史也。精氣自然，與天不親，生死之際，天不知也。黃帝仁聖，知後世意，故結芻草為茍，以置門戶上。欲言後世門戶，皆芻茍之徒耳。人不解黃帝微意，空而效之，而噁心不改，可謂大患也。「天地之間，其猶橐龠。」道氣在間，清微不見。含血之類，莫不欽仰。愚者不信，故猶橐者治工排橐。龠者可吹竹，氣動有聲，不可見，故以為喻，以解愚心也。「虛而不屈，動而愈出。」清氣不見，像如虛也，然呼吸不屈竭也，動之愈益出。「多聞數窮，不如守中。」多知浮華，不如守道全身。壽盡輒窮，數數非一也，不如學生守中和之道。 
　　 「穀神不死，是謂玄牝。」谷者，欲也。精結為神，欲令神不死，當結精自守。牝者，地也。體性安，女像之，故不掔。男欲結精，心當像地似女，勿為事先。「玄牝門，天地根。」牝，地也，女像之。陰孔為門，死生之官也，最要故名根。男荼亦名根。「綿綿若存。」陰陽之道，以若結精為生，年以知命，當名自止。年少之時，雖有當閒省之。綿綿者，微也。從其微少，若少年則長存矣。今此乃為大害。道造之何？道重繼祠，種類不絕。欲令合精產生，故教之年少微省不絕，不教之勤力也。勤力之計，出愚人之心耳，豈可怨道乎！上德之人，志操堅強，能不戀結產生，少時便絕，又善神早成。言此者，道精也，故令天地無祠，龍無子，仙人無妻，玉女無夫，其大信也。「用之不勤。」能用此道，應得仙壽，男女之事，不可不勤也。 
　　 「天長地久。天地所以能長久者，以其不自生，故能長久。」能法道，故能自生而長久也。「是以聖人後其身而身先。」求長生者，不勞精思求財以養身，不以無功劫君取祿以榮身，不食五味以恣，衣弊履穿，不與俗爭，即為後其身也。而目此得仙壽獲福。在俗人先，即為身先。「外其身而身存。」與上同義。「以其無屍，故能成其屍。」不知長生之道。身皆屍行耳，非道所行，悉屍行也。道人所以得仙壽者，不行屍行，與俗別異，故能成其屍，令為仙士也。 
　　 「上善若水，水善利萬物又不爭。」水善能柔弱，像道去高就下，避實歸虛。常潤利萬物，終不爭，故欲令人法則之也。「處眾人之所惡。故幾於道。」水能受垢辱不潔之物，幾像道也。「居善地，心善淵。」水善得窐空，便居止為淵。淵，深也。「與善仁。」人當法水，心常樂善仁。「言善信。」人當常相教為善有誠信。「政善治。」人君理國，常當法道為政則致治。「事善能。」人等當欲事師，當求善能知真道者，不當事耶偽伎巧耶知驕奢也。「動善時。」人慾舉動，勿違道誡，不可得傷王氣。「夫唯不爭，故無尤。」唯，獨也。尤，大也。人獨能放水不爭，終不遇大害。 
　　 「持而滿之，不若其己，揣而悅之，不可長寶。」道教人結精成神，今世間偽伎詐稱道，託黃帝、玄女、龔子、容成之文，相教從女不施。思還精補腦，心神不一，失其所守，為揣悅，不可長寶。若，如也，不如直自然如也。「金玉滿堂，莫之能守。」人之精氣滿藏中，苦無愛守之者。不肯自然閉心，而揣悅之，即大迷矣。「富貴而驕，自遺咎。」精結成神，陽炁有餘，務當自愛，閉心絕念，不可驕欺陰也。驕欺，咎即成。又外說，秉權富貴而驕世，即有咎也。「名成功遂身退，天之道。」名與功，身之仇。功名就，身即滅，故道誡之。范蠡乘舟去，道意謙信。不隱身形剝，是其效也。 
　　 「載營魄抱一，能無離。」魄，白也，故精白與元同色。身為精車，精落故當載營之。神成氣來，載營人身。欲全此功，無離一。一者，道也。今在人身何許？守之雲何？一不在人身也，諸附身者。悉世間常偽伎，非真道也。一在天地外，人在天地間，但往來人身中耳。都皮裏悉是，非獨一處。一散形為氣，聚形為太上老君，常治崑崙。或言虛無，或言自然，或言無名，皆同一耳。今布道誡，教人守誡不違，即為守一矣。不行其誡，即為失一也。世間常偽伎，指五藏以名一。瞑目思想，欲從求福，非也，去生遂遠矣。「專氣致柔，能嬰兒。」嬰兒無為，故合道，但不知自製。
知稍生，故致老，謂欲為柔致氣，法兒小時。「滌除玄覽，能無疵。」人身像天地。覽，廣也。疵，惡也。非道所熹，當滌除一身，行必令無惡也。「愛民治國而無知。」人君欲愛民令壽考，治國令太平，當精心鑿道意，教民皆令知道真，無令知偽道耶知也。「明白四達而無為。」上士心通，自多所知，知惡而棄，知善能行，勿敢為惡事也。「天地開闔而為雌。」男女陰陽孔也。男當法地似女，前章已說矣。「生之畜之，生而不有，為而不恃，長而不宰，是謂玄德。」玄，天也。常法道行如此，欲令人法也。 
　　 「卅輻共一轂，當其無，有車之用。」古未有車時，退然，道遣奚仲作之。愚者得車，貪利而已，不念行道，不覺道神。賢者見之，乃知道恩，默而自厲，重守道真也。「埏殖為器，當其無，有器之用。」亦與車同說。「鑿戶牖以為室，當其無，有室之用。」道使黃帝為之，亦與車同說。「有之以為利，無之以為用。」此三物本難作，非道不成。俗人得之，但貪其利，不知其元。賢者見之，還守其用。用道為本，賢愚之心，如南與北，萬不同。此三之義指如是耳。今世間偽伎，因緣真文，設詐巧言。道有天轂，人身有轂，專炁為柔。輻指形為錧，又培胎練形，當如土為瓦時。又言道有戶牖，在人身中，皆耶偽不可用，用之者大迷矣。 
　　 「五色令人目肓。」目光散故盲。「五音令人耳聾。」非雅音也。鄭衛之聲。抗諍傷人，聽過神去，故聾。「五味令人口爽。」道不食之。口爽者，糜爛生瘡。「馳騁田獵，令人心發狂。」心不念正，但念煞無罪之獸，當得故狂。「難得之貨，令人行妨。」道所不欲也，行道致生不致貨，貨有為，乃致貨妨道矣。「是以聖人為腹不為目，故去彼取此。」腹與目，前章以說矣。去彼惡行，取此道誡也。 
　　 「寵辱若驚，貴大患若身。」道不熹強求尊貴，有寵輒有辱。若，如也。得之當如驚不熹也。若者，謂彼人也。必違道求榮，患歸若身矣。「何謂寵辱為下，得之若驚，失之若驚，是謂寵辱若驚。」為下者，貪寵之人，計之下者耳，非道所貴也。「何謂貴大患若身。」如前說。「吾所以有大患，為我有身。」吾，道也。我者，吾同。道至尊，常畏患，不敢求榮。思欲損身，彼貪寵之人，身豈能勝道乎！為身而違誡，非也。「及我無身，吾有何患。」吾我，道也。志欲無身，但欲養神耳。欲令人自法，故雲之。「故貴以身於天下。」若者，謂彼有身貪寵之人，若以貪寵有身，不可託天下之號也。
所以者，此人但知貪寵有身，必欲好衣美食，廣宮室，高臺榭，積珍寶，則有為。令百姓勞弊，故不可令為天子也。設如道意，有身不愛，不求榮好，不奢侈飲食，常弊薄羸行，有天下，必無為。守樸素，合道意矣。人但當保身，不當愛身，何謂也？奉道誡，積善成功，積精成神，神成仙壽，以此為身寶矣。貪榮寵，勞精思，以求財，美食以恣身，此為愛身者也，不合於道也。「愛以身為天下，若可寄天下。」與上同義。 
　　 「視之不見，名曰夷；聽之不聞，名曰希；摶之不得，名曰微。」夷者，平且廣；希者，大度形；微者，道清：此三事欲嘆道之德美耳。「此三者不可致詰，故混而為一。」此三者淳說道之美。道者天下萬事之本，詰之者所況多，竹素不能勝載也，故還歸一。多者何傷，樸散淳薄更入耶！故不可詰也。「其上不皦，其下不忽。」道炁常上下，經營天地內外，所以不見，清微故也。上則不皦，下則不忽，忽有聲也。「蠅蠅不可名，復歸於無物。」道如是不可見名，如無所有也。「是無狀之狀，無物之像。」道至尊，微而隱，無狀貌形像也。但可從其誡，不可見知也。今世間偽伎，指形名道，令有服色名字狀貌長短，非也。悉耶偽耳。「是謂惚慌，迎不見其首，隨不見其後。」道明不可見知，無形像也。「執古之道，以禦今之有。」何以知此道今端有，觀古得仙壽者悉行之，以得知今俗有不絕也。「以故古始，是謂道紀。」能以古仙壽若喻，今自勉厲守道真，即得道綱紀也。 
　　 「古之善為士者，微妙玄通。」玄，天也。古之仙士，能守信微妙，與天相通，深不可識。人行道奉誡，微氣歸之，為氣淵淵深也，故不可識也。「夫唯不可識，故強為之容。」唯，獨也。容，形狀也。獨行道，德備淵深。不知當名之雲何，強名之善為士者，道美大之也。「豫若冬涉川，猶若畏四鄰。」冬涉川者，恐懼也；畏四憐，不敢為非，恐鄰里知也。尊道奉誡之人，猶豫行止之間，常當畏敬如此。「儼若客。」謙不敢犯惡，若客坐主人堂也。
「散若冰將汋。」情慾思慮，怒熹惡事；道不所欲，心欲規之，便即制止解散，令如冰見日散汋。「混若樸，曠若谷。」勉信道真，棄耶知，守本樸，無他思慮。心中曠曠，但信道如谷冰之志，東氵不欲歸海也。「肫若濁，濁以靜之徐清。」求生之人，與不謝，奪不恨，不隨俗轉移。真思志道，學知清靜，意當時如癡濁也。以能癡濁，樸且欲就矣，然後清靜能睹眾微。內自清明，不欲於俗，清靜大要，道微所樂。天地湛然，則雲起露吐，萬物滋潤；迅雷風趣，則漢燥物疼，道氣隱藏，常不週處。
人法天地，故不得燥處。常清靜為務，晨暮露上下，人身氣亦布至。師設晨暮，清靜為大要。故雖天地有失，為人為誡，輒能自反，還歸道素。人德不及，若其有失，遂去不顧，致當自約持也。「安以動之徐生。」人慾舉事，先孝之道誡。安思其義，不犯道，乃徐施之，生道不去。「保此道者不欲盈。」不欲志意盈溢，思念惡事也。「夫唯不盈，能辭復成。」屍死為弊，屍生為成。獨能守道不盈溢，故能改弊為成耳。 
　　 「致虛極，守靜篤。」道真自有常度，人不能明之，必復企暮（慕）世間常為伎，因出教授，指形名道，令有處所服色，長短有分數，而思想之。苦極無福報，此虛詐耳。強欲令虛詐為真，甚極。不如守靜自篤也。「萬物並作，吾以觀其復。夫物云云，各歸其根。」萬物含道精，並作，初生起時也。吾，道也。觀其精復時，皆歸其根，故令人寶慎恨也。「歸根日靜。」道氣歸根，愈當清凈也。「靜曰復命，復命曰常。」知寶根清靜，復命之常法也。「知常明。」知此常法，乃為明耳。「不知常，妄作兇。」世間常偽伎，不知常意，妄有指書，故悉兇。「知常容。
」知常法意，常保形容。「容能公。」以道保形容，為天地上容。處天地間，不畏死，故公也。「公能生。」能行道公政，故常生也。「生能天。」能致長生，則副天也。「天能道。」天能久生，法道故也。「道能久。」人法道意，便能長久也。「沒身不殆。」太陰道積練形之宮也。世有不可處，賢者避去託死。過太陰中，而復一邊生像，沒而不殆也。俗人不能積善行，死便真死，屬地官去也。 
　　 「太上下知有之。」知道，上知也。知也惡事，下知也。雖有上知，當具識惡事，改之不敢為也。「其次親之譽之。」見求善之人，曉道意，可親也。見學善之人，勤勤者，可就譽也，復教勸之，勉力助道宣教。「其次畏之。」見惡人，誡為說善，其人聞義則服，可教改也。就申道誡示之，畏以天威，令自改也。「悔之。」為惡人說善，不化而甫笑之者，此即芻茍之徒耳，非人也。可欺侮也，勿與語也。「信不足，有不信。」芻茍之徒，內信不足，故不信善人之言也。「猶其貴言，成功事遂。」道之所言，無一可棄者。得仙之士，但貴道言，故輒成功事遂也。「百姓謂我自然。」我，仙士也。百姓不學我有貴信道言，以致此功，而意我自然，當示不肯企及效我也。 
　　 「大道廢，有仁義。」上古道用時，以人為名，皆行仁義，同相像類，仁義不別。今道不用，人悉弊薄，時有一人行義，便共表別之，故言有也。「智慧出，有大偽。」真道藏，耶文出。世間常偽伎稱道教，皆為大偽不可用。何謂耶文？其五經半入耶，其五經以外，眾書傳記，屍人所作悉耶耳。「六親不和，有孝慈。」道用時，家家慈孝，皆同相類，慈孝不別。今道不用，人不慈孝，六親不和，時有一人行慈孝，便共表別之，故言有也。「國家昏亂，有忠臣。」道用時，帝王躬奉行之，練明其意以臣庶，於此吏民莫不傚法者。知道意，賤死貴仙，竟行忠孝，質樸愨端，以臣為名，皆忠相類不別。
今道不用，臣皆學耶文，習權詐，隨心情，面言善，內懷惡，時有一人行忠誠，便共表別之，故言有也。道用時，臣忠子孝，國則易治。時臣子不畏君父也，乃畏天神。孝其行，不得仙壽，故自至誠。既為忠孝，不欲令君父知，自默而行。欲蒙天報，設君父知之，必賞以高官，報以意氣，如此功盡，天福不至。是故默而行之，不欲見功。今之臣子，雖忠孝，皆欲以買君父，求功名。過時不顯異之，便屏恕之，言無所知。此類外是內非，無至誠感天之行，故令國難治。今欲復此疾，要在帝王當專心信道誡也。 
　　 「絕聖棄知，民利百倍。」謂詐聖知耶文者。夫聖人天所挺，生必有表，河雒著名，然常宣真，不至受有誤。耶道不信明聖人之言，故令千百歲大聖演真，滌徐耶文。今人無狀，載通經藝，未貫道真，便自稱聖。不因本而章篇自揆，不能得道，言先為身；不勸民真道可得仙壽，修善自勤，反言仙自有骨錄；非行所臻，雲無生道，道書欺人，此乃罪盈三千，為大惡人。至令後學者不復信道。元元不旋，子不念供養，民不念田，但逐耶學，傾側師門，盡氣誦病，到於窮年。會不能忠孝至誠感天，民治身不能仙壽，佐君不能致太平，民用此不息，倍城邑虛空，是故絕詐聖耶知，不絕真聖道知也。
「絕仁棄義，民復孝慈。」治國法道，聽任天下仁義之人，勿得強賞也。所以者，尊大其化，廣聞道心，人為仁義，自當至誠，天自賞之；不至誠者，天自罰之。天察必審於人，皆知尊道畏天，仁義便至誠矣。今王政強賞之，民不復歸天。見人可欺，便詐為仁義，欲求祿賞。旁人雖知其都交，見得官祿，便復慕之，詐為仁義，終不相及也。世人察之不審，故絕之勿賞，民悉自復慈孝矣。此義平忤俗夫心，久久自解，與道合矣。人君深當明之也。「絕巧棄利，盜賊無有。」耶巧也，所得財寶也。世不用之，盜賊亦不利也。「此三言為文未足，故令有所屬，見素抱樸。」三事天下大亂之源，欲演散之。億文復不足，竹素不勝矣，受故令屬此道文，不在外書也，揲說其大略，可知之為亂原。「少私寡慾。」道之所說，無私少欲於世俗耳。 
　　 「絕學無憂，唯之與何，相去幾何。」未知者復怪問之，絕耶學，道與之何？耶與道相去近遠？絕耶學，獨守道，道必與之。耶道與耶學甚遠，道生耶死，死屬地，生屬天，故極遠。「美之與惡，相去何若。」未知者復怪問之，欲知美惡相去近遠何如，道與耶學近遠也，今等耳。美，善也。生故屬天，惡死亦屬地也。「人之所畏，不可不畏，莽其未央。」道設生以賞善，設死以威惡，死是人之所畏也。仙王士與俗人，同知畏死樂生，但所行異耳。俗人莽莽，未央脫死也。俗人雖畏死，端不信道，好為惡事，奈何未央脫死乎！仙士畏死，信道守誡，故與生合也。
「眾人熙熙，若亨大牢，若春登臺。」眾俗之人不信道，樂為惡事，若飲食之，春登高臺也。「我魄未兆，若嬰兒未孩，鬿無所歸。」我，仙士也。但樂信道守誡，不樂惡事。至惡事之間，無心意，如嬰兒未生時也。「眾人皆有餘，我獨若遺。」眾俗之懷惡，常有餘意，計念思慮。仙士意中，都遺忘之，無所有也。「我愚人之心純純。」仙士味道，不知俗事。純純，若癡也。「俗人照照。」俗人不信道，但見耶惡利得。照照，甚明也。「我獨若昏。」仙士閉心，不思慮耶惡利得，若昏昏冥也。「俗人察察。」知俗事審明也。「我獨悶悶。」不知俗事也。
「忽若晦，家無所止。」仙士意志道如晦，思臥安床，不複雜俗事也。精思止於道，不止於俗事也。「眾人皆有已，我獨頑以鄙。」俗人於世間自有財寶功名，仙士於俗如頑鄙也。「我欲異於人，而貴食母。」仙士與俗人異，不貴榮祿財寶，但貴食母。食母者，身也，於內為胃，主五藏氣。俗人食穀，穀絕便死。仙士有穀食之，無則食氣。氣歸胃，即腸重囊也。腹之為寶，前章已說之矣。 
　　 「孔德之容，唯道是從。」道甚大，教孔丘為知。後世不信道文，但上孔書，以為無上，道故明之，告後賢。「道之為物，唯慌唯惚。」道微，獨能慌惚不可見也。慌惚中有物，惚慌中有像，不可以道不見故輕也。中有大神氣，故喻囊龠。「窈冥中有精。」大除中也。有道精分之與萬物，萬物精共一本，其精甚真，生死之官也，精其真，當寶之也。「其中有信。」古仙士寶精以生，今人失精以死，大信也。今但結精，便可得生乎？不也。
要諸行當備，所以精者道之別氣也。入人身中為根本，持其半，乃先言之。夫欲寶精，百行當備，萬善當著，調和五行，喜怒悉去。天曹左契，{竹下}有餘數，精乃守之。惡人寶精，唐自苦終不居，必自泄漏也。心應規制萬事，故號明堂。三道布陽耶陰害，以中正度道氣。精並喻像池水，身為池堤封，善行為水源。若斯三備，池乃全堅。心不專善，無堤封；水必去，行善不積；源不通，水必燥幹；決水溉野，渠如溪江。雖堤在，源氵不泄，必亦空。{山行}燥炘裂，百病並生。斯三不慎，池為空坑也。「自古及今，其名不去。」古今常共此一道，不去離人也。「以閱眾甫。」道有以來，更閱終始，非一也。甫者，始也。「吾何以知終甫之然，以此。」吾，道也，所以知古今終始共此一道。其事如此也。 
　　 「曲則全。」謙也。月謙先曲後全明，學道反俗，當時如曲不足也，後亦令明。「枉則正。」枉亦曲也，曲變則正。學道反俗，獨自勤苦，當時如相侵枉也，後致正。「窐則盈。」謙虛意也。行無惡，其處空。道喻水喜歸空居惡處，便為善，歸滿故盈。「弊則新。」物弊變更新，學道羸弊，後更致新福也。「少則得，多則或。」陳力殖穀，裁令自足。天與之，無基考可得福，多望不止則或，或耶歸之也。「是以聖人抱一為天下式。」一，道也。設誡，聖人行之為抱一也，常教天下為法式也。「不自是故章。」明者樂之，就誡教之，不樂者墨以不言。我是若非，勿與之爭也。
「不自見故明。」聖人法道，有功不多，不見德能也。「不自伐故有功。」惡者伐身之斧也。聖人法道不為惡，故不伐身，常全其功也。「不自矜故長。」聖人法道，但念積行，令身長生。生之行，垢辱貧羸，不矜傷身，以好衣美食與之也。「夫唯不爭，故莫能與爭。」聖人不與俗人爭，有爭避之高逝，俗人如何能與之共爭乎？「古之所謂曲則全，豈虛語，故成全而歸之。」謙曲後全，明非虛語也。恐人不解，故重申示之也。 
　　 「希言自然。」自然，道也。樂清靜，希言入清靜；合自然，可久也。「飄風不終朝，趍雨不終日。」不合清靜自然，故不久竟日也。「孰為此天地。」孰，誰也。天地為飄風趍雨，為人為誡，不合道，故令不久也。「天地尚不能久，而況於人。」天地尚不能久，人慾為煩躁之事，思慮耶計，安能得久乎？「故從事而道得之。」而，如也。人舉事令如道，道善欲得之，曰自然也。「同於德者，德得之。」人舉事與德合，德欲得之也。「同於失者，道失之。」人舉事不懼畏道誡。失道意，道即去之，自然如此。「信不足，有不信。」前章已說之也。 
　　 「喘者不久。」用氣喘息，不合清靜，不可久也。「跨者不行。」欲行千里，一步而始，積之以漸。今大跨而立，非能行者也，不可久也。「自見不明，自是不彰，自饒無功，自矜不長。」復解前章之意耳。「其在道。」欲求仙壽天福，要在信道，守誡守信，不為貳過。罪成結在天曹，右契無到而窮，不復在余也。「曰餘食餟行，物有惡之。」行道者生，失道者死，天之正法，不在祭餟禱祠也。道故禁祭餟禱祠，與之重罰，祭餟與耶通同，故有餘食器物，道人終不欲食用之也。「故有道不處。」有道者不處祭餟禱祠之間也。 
　　 「有物混成，先天地生，家漠獨立不改，周行不殆，可以為天下母。」嘆無名大道之巍巍也，真天下之母也。「吾不知其名，字之曰道。」吾，道也。還嘆道美，難可名字，故曰道也。「吾強為之名曰大。」言道甚大。言強者，恐不復不能副其德也。「大曰逝。」逝，去也。大神無能制者，便立能去之也。「逝曰遠。」翕然便能遠去也。「遠曰反。」翕然便能還反也。「道大天大地大生大。」四大之中，何者最大乎？道最大也。「域中有四大，而生處一。」四大之中，所以令生處一者。生，道之別體也。「人法地，地法天，天法道，道法自然。」自然者，與道同號異體。令更相法，皆共法道也，天地廣大，常法道以生，況人可不敬道乎。 
　　 「重為輕根，靜為躁君。」道人當自重精神，清靜為本。「是以君子終日行，不離輜重。」重精神清凈，君子輜重也，終日行之，不可離也。「雖有榮觀。燕處超然。」天子王公也，雖有榮觀，為人所尊，務當重清靜，奉行道誡也。「如何萬乘之主，以身輕天下。」天子乘人之權，尤當畏天尊道。設誤意自謂尊貴，不復懼天道，即為自輕其身於天下也。「輕則失本，躁則失君。」輕躁多違道度，則受罰辱，失其本身，亡其尊推矣。
　　 「善行無徹跡。」信道行善，無惡跡也。「善言無瑕適。」人非道言惡，天輒奪{竹下}。今信道言善，教授不耶，則無過也。「善計不用籌{竹下}。」明計者心解，可不須用{竹下}。至心信道者，發自至誠，不須旁人自勸。「善閉無關鍵不可開。」心三川，陽耶陰害，悉當閉之勿用。中道為正，至誠能閉耶志者，雖無關鍵，永不可開。不至誠者，雖有關鍵，猶可開也。「善結無繩約不可解。」結志求生，務從道誡。至誠者為之，雖無繩約，永不可解。不至誠者，雖有繩約，猶可解也。「是以聖人常善救人，而無棄人。」常為善，見惡人不棄也。就往教之，示道誡。
讜其人不化，不可如何也。「常善救物，而無棄物。」與上同義也。「是謂襲明。」襲，常明也，能知此意明明也。「善人不善人師。」不善人從善人學善，故為師。終無善人從不善人學善也。「不善人善人之資。」善人無惡，乃以惡人為資。若不善人見人其惡不可，善人益自勤勸。「不貴其師，不愛其資，雖知大迷。」不善人不貴善人，善人不以惡人自改，皆為大迷也。「此謂要妙。」明知此甚要妙也。 
　　 「知其雄，守其雌，為天下奚。」欲令雄如雌。奚，何也，亦近要也。知要安精神，即得天下之要。「常德不離，復歸於嬰兒。」專精無為，道德常不離之，更反為嬰兒。「知其白，守其黑，為天下式。」精白與元同色，黑太陰中也。於人在腎，精藏之，安如不用為守黑，天下常法式也。「常德不貸，復歸於無極。」知守黑者，道德常在，不從人貸，必當償之，不如自有也。行《玄女經》、龔子、容成之法，悉欲貸，何人主當貸若者乎？故令不得也。唯有自守，絕心閉念者，大無極也。「知其榮，守其辱，為天下谷。」有榮必有辱。道人畏辱，故不貪榮，但歸志於道。
唯願長生，如天下谷水之欲東流歸於海也。「為天下谷，常德乃足，復歸於樸。」志道當如谷水之志欲歸海，道德常足。樸，道本氣也。人行道歸樸，與道合。「樸散為器，聖人用為官長。」為器以離道矣，不當令樸散也。聖人能不散之，故官長治人，能致太平。「是以大制無割。」道人同知俗事、高官、重祿、好衣、美食、珍寶之味耳，皆不能致長生。長生為大福，為道人慾制大，故自忍不以俗事割心情也。 
　　 「將欲取天下而為之。」狂或之人，圖欲纂弒，天必煞之，不可為也。「吾見。」吾，道也。同見天下之尊，非當所為，不敢為之。愚人寧能勝道乎？為之故有害也。「其不得已。」國不可一日無君。五帝精生，河雒著名；七宿精見，五緯合同。明受天任而令為之，其不得已耳，非天下所任，不可妄庶幾也。「天下神器不可為，為者敗之，執者失之。」非天所任，往必敗失之矣。夫物或行或隨，自然相感也。行善，道隨之；行惡，害隨之也。
或噓或吹，噓溫吹寒，善惡同規，禍福同根，雖得噓溫，慎復吹寒，得福慎禍來。「或強或羸。」強後必更羸，羸復反更強，先處強者，後必有羸；道人發先處羸，後更強。「或接或隨。」身常當自生，安精神為本，不可恃人，自扶接也。夫危國之君，忠臣接之，不則亡。夫病人醫至救之，不制則死。「是以聖人去甚去奢去泰。」去甚惡及奢太也。 
　　 「以道佐人主者，不以兵強天下。」治國之君，務修道德，忠臣輔佐，務在行道，道普德溢，太平至矣。吏民懷慕，則易治矣，悉如信道，皆仙壽矣，不可 攵兵強也。兵者非吉器也，道之設形，以威不化，不可專心甘樂也。道故斥庫樓，遠狼狐。將軍騎官房外居，鋒星修柔去極疏，但當信道，於武略耳。「其事好還。」以兵定事，傷煞不應度，其殃禍反還人身及子孫。「師之所處，荊棘生。」天子之軍稱師。兵不合道，所在淳見煞氣，不見人民，但見荊棘生。
「故善者果而已，不以取強。」果，誠也。為善至誠而已，不得依兵圖惡以自強。「果而勿驕。」至誠守善，勿驕上人。「果而勿矜。」至誠守善，勿矜身。「果而勿伐。」至誠守善，勿伐身也。「果而不得已，是果而勿強。」至誠守善，勿貪兵威。設當時佐帝王圖兵，當不得已而有。勿甘樂也，勿以常為強也。風後佐黃帝伐蚩尤，呂望佐武王伐紂，皆不得已而為之耳。「物壯則老，謂之非道，非道早已。」聞道不能行，故老，老不止早已矣。 
　　 「夫佳兵者，不祥之器，物或惡之，有道不處。」兵者非道所，有道者不處之。「君子居則貴左，用兵則貴右。」左右契也。「兵者不祥器，非君子之器。」重明其凶事也。「不得已而用之。」前章已說之也。「恬淡為上，故不美。」道人恬淡，不美兵也。「若美必樂之，是煞人。夫樂煞者，不可得意於天下。」明樂兵樂煞不可也。「故吉事尚左，喪事尚右。」左右契也。「是以偏將軍居左，上將軍居右。」偏將軍不專煞生之機，像左；上將軍專煞，像右。「言以喪禮處之，煞人眾多，以悲哀泣之，戰勝以喪禮處之。」不得已而有者，輒三申五令，示以道誡，願受其降。不從者當閔傷悲泣之，如家有喪，勿喜快也。 
　　 「道常無名。」不名大，託微小也。「樸雖小，天下不敢臣。」道雖微小，為天下母，故不可得臣。「王侯若能守，萬物將自賓。」人不可以貴輕道，當之，萬物皆自賓伏。「天地相合，以降甘露。」王者行道，天地，滋澤生。「民莫之令而自均。」王者尊道，吏民企效，不畏法律，乃畏天神。，敢為非惡。皆欲全身，不須令敕而自平均。「始制有名。」道人求生，不貪榮名。今王侯承先人之後，有榮名，不強求也。道聽之，但欲令務尊道行誡，勿驕溢也。「名亦既有，夫亦將知止。」王侯承先人之後。既有名，當知止足，不得復思高尊強求也。「知止不殆。」諸知止足，終不危殆。「譬道在天下，猶川谷與江海。」道在天下，譬如江海，人一心志道，當如谷水之欲歸海也。 
　　 「知人者智。」知平他人善惡，知不合道德，道人但當自省其身，令不陷於死地，勿平他人也。「自知者明。」如此甚明矣。「勝人有力。」好勝人者，但名有力也。「自勝者強。」自修身行善勝惡，此乃強也。「知足者富。」道與謙也。「強行有志。」道誡甚難，仙士得之，但志耳，非有伎巧也。「不失其所者久。」富貴貧賤，各自守道為務，至誠者道與之，貧賤者無自鄙強欲求富貴也。不強求者，為不失其所故久也。又一說曰，喜怒五行戰傷者，人病死，不復待罪滿地。今當和五行，令各安其位勿相犯，亦久也。「死而不亡者壽。」道人行備，道神歸之，避世託死，遇太陰中，復生去為不亡，故壽也。俗人無善功，死者屬地官，便為亡矣。 
　　 「大道泛，其可左右。」泛，廣也。道甚廣大，處柔弱，不與俗人爭，教人以誡慎者宜左契，不誡慎者置左契。「萬物恃以生而不辭。」不辭謝恩，道不貴也。「成功不名有，衣被萬物不為主，可名於小。」道不名功，常稱小也。「萬物歸之不為主，可名於大。」歸，仰也。以為生既不責恩，復不名主，道乃能常大耳。「是以聖人終不為大，故能成其大。」法道常先稱小，後必乃能大，大者長生，與道等壽。 
　　 「執大象天下往。」王者執正法，像大道，天下歸往，曠塞重驛，向風而至。道之為化，自高而降，指謂王者，故貴一人。制無二君，是以帝王常當行道，然後乃及吏民。非獨道士可行，王者棄捐也。上聖之君，師道至行以教化。天下如治，太平符瑞，皆感人功所積，致之者道君也。中賢之君，志信不純，政復扶接，能任賢良，臣弼之以道。雖存國，會不蕩蕩，勞精躬勤，良輔朝去，暮國傾危，制不在上，故在彼去臣。所以者，化逆也，猶水不不西。雖有良臣，常難致治。況群耶雜政，制君諱道，非賤真文，以為人世可久隨之。王者道可久棄捐，道尊且神，終不聽人，故放精耶。
變異汾汾，將以誡誨。道隱卻觀，亂極必理，道意必宣，是以帝王大臣，不可不用心殷勤審察之焉。「佳而不害。」王者行道，道來歸往。王者亦皆樂道，知神明不可欺負。不畏法律也，乃畏天神，不敢為非惡。臣忠子孝，出自然至心。王法無所復害，形罰格藏，故易治，王者樂也。「安平大樂。」如此之治，甚大樂也。「與珥過客止。」諸與天災變怪，日月運珥，倍臣縱橫，刺貫之咎，過罪所致；五星順軌，客逆不曜，疾疫之氣，都悉止矣。「道出言，淡無味。」道之所言，反俗絕巧，於俗人中，甚無味也。無味之中，有大生味，故聖人味無味之味。「視不足見，聽不足聞，用不可既。」道樂質樸，辭無余，視道言，聽道誡，或不足見聞耳而難行。能行能用，慶福不可既盡也。 
　　 「將欲翕之，必固張之。」善惡同規，禍福同根，其先張者後必翕。「將欲弱之，必固強之。」先強後必弱。「將欲廢之，必固興之。」先興後必衰廢。「將奪之，必固與之。」先得後必奪也。「是謂微明。」此四事即四怨、四賊也。能知之者，微且明。知則副道也，道人畏翕弱廢奪，故造行先自翕自弱自廢自奪，然後乃得其吉。及俗人廢言，先取張強興之利，然後返兇矣。故誡知止足，令人於世間裁自如，便思施惠散財除殃，不敢多求。
奉道誡者，可長處吉不兇，不能止足，相返不虛也。道人不可敢非，實有微明之知。「柔弱勝剛強。」道氣微弱，故久在無所不伏。水法道柔弱，故能消穿崖石，道人當法之。「魚不可勝於淵。」誡為淵，道猶水，人猶魚，魚失淵去水則死；人不行誡守道，道去則死。「國有利器，不可以視人。」寶精勿費，令行缺也。又一說曰，道人寧施人勿為人所施，寧避人勿為人所避，寧教人為善勿為人所教，寧為人所怒勿怒人，分均寧與人多勿為人所與多。其返此者，即為示人利器也。 
　　 「道常無為而無不為。」道性不為惡事，故能神無所不作，道人當法之。「王侯若能守。」王者雖尊，猶常畏道，奉誡行之。「萬物將自化。」王者法道為政，吏民庶孽子，悉化為道。「化如欲作，吾將鎮之以無名之樸。」失正變得耶，耶改得正。今王者法道，民悉從正，齋正而止，不可復變，變為耶矣。觀其將變，道便鎮制之。檢以無名之樸，教誡見也。王者亦當法道鎮制之，而不能制者，世俗悉變為耶矣，下古世是也。「無名之樸，亦將不欲。」道性於俗間都無所欲，王者亦當法之。「無欲以靜，天地自正。」道常無欲樂清靜，故令天地常正。天地道臣也，王者法道行誡，臣下悉皆自正矣。
