　　卻說孟嘗君見客自刎而死，哭臨其喪，甚為哀慟。眾客無不感動，歸者益眾，食客嘗蒲數千人。諸侯聞孟嘗君之賢，且多賓客，皆尊重齊國，相戒不敢犯其境。正是：
　　　　虎豹踞山禽獸遠，蚊龍在水怪魚藏。
　　　　堂中有客三千輩，天下人人畏孟嘗。
　　再說張儀相魏三年，而魏襄王薨，子哀王立。楚懷王遣使弔喪，因徵兵伐秦。哀王許之。韓宣惠王、趙武靈王即肅侯子、燕王噲即易王子，皆樂於從兵。
　　楚使者至齊。齊湣王集群臣問計，左右皆道：「秦與齊，甥舅之親，未有讎隙，不可伐。」蘇秦主合縱之約，堅執以為可伐。孟嘗君獨進言道：「言可伐與不可伐，皆非也。伐則結秦之仇，不伐則觸五國之怒。以臣愚計，莫如發兵而緩其行，兵發，則不與五國為異；同行緩，則可觀望為進退。」湣王以為然。即使孟嘗君率兵二萬以往。
　　孟嘗君方出齊郊，遽稱得病延醫療治，一路耽擱不行。
　　卻說韓、趙、魏、燕四王，與楚懷王相會於函谷關外，關在今河南府靈寶縣，刻期進攻。懷王雖為縱約長，那四王各將其軍，不相統一。秦守將樗里疾，大開關門，陳兵索戰。五國互相推諉，莫敢先發。相持數日，樗里疾出奇兵絕楚餉道，楚兵乏食，兵士皆嘩。樗里疾乘機襲之，楚兵敗走，於是四國皆還。孟嘗君未至秦境，而五國之師已撤矣。此乃孟嘗君之巧計也。
　　孟嘗君回。齊湣王歎道：「幾誤聽蘇秦之計。」乃贈孟嘗君黃金百斤，為食客費，蓋受重之。蘇秦自愧以為不及。楚懷王恐齊、秦交合，乃遣使厚詰於孟嘗君，與齊申盟結好，兩國聘使往來不絕。
　　自齊宣王之世，蘇秦專貴寵用，左右貴戚多有妒之者。及湣王時，秦寵未衰。今日湣王不用蘇秦之計，卻依了孟嘗君，果然伐秦失利，孟嘗君受多金之賞。左右遂疑湣王已不喜蘇秦矣。乃募壯士懷利匕首刺蘇秦於朝，匕首入秦腹。秦以手按腹而走，訴於湣王。湣王命擒賊，賊已逃去，不可得。
　　蘇秦道：「臣死之後，願大王斬臣之頭，號令於市，道：『蘇秦為燕行反間於齊，今幸誅死。有人知其陰事來告者，賞以千金。』如是，則賊可得也。」言訖拔出匕首，血流匍地而死。
　　湣王依其言，號令蘇秦之頭於齊市中。
　　須臾，有人過其頭下，見賞格自誇於人道：「殺蘇秦者，我也。」市吏因執之以見湣王。王令到寇以嚴刑鞠之，盡得主使之人，凡數家皆誅滅之。史官論蘇秦雖身死，猶能用計自報其仇，可謂智矣。而身不免見刺，豈非反覆不忠之報乎？
　　蘇秦死後，其賓客往往泄蘇秦之謀，言秦為燕而仕齊。湣王始悟蘇秦之詐。自是與燕有隙，欲使孟嘗君將兵伐燕。
　　蘇代說燕王納質子以和齊，燕王從之。使蘇厲引質子來見湣王。湣王恨蘇秦不已，欲囚蘇厲。蘇厲呼叫道：「燕王欲以國依秦，臣之兄弟陳大王之威德，以為事秦不如事齊，故使臣納質請平，大王奈何疑死者之心，而加生者之罪乎？」湣王悅，乃厚待蘇厲，厲遂委質為齊大夫。蘇代留仕燕國，史官有蘇秦贊，道：
　　　　季子周人，師事鬼谷。揣摩既就，《陰符》伏讀。
　　　　合縱離橫，佩印者六。晚節不終，燕齊反覆。
　　再說張儀見六國伐秦無成，心中暗喜。及聞蘇秦已死，乃大喜道：「今日乃我吐舌之時。」儀遂乘間說魏哀王道：「以秦之強御王國而有餘，此其不可抗明矣。本倡合縱之議者蘇秦。而秦且不保其身，況能保人國乎？夫親兄弟共父母者，或因錢財爭鬥不休，況異國哉？大王猶執蘇秦之議，不肯事秦，倘列國有先事秦者，合兵攻魏，魏其危矣。」哀王道：「寡人願從相國事秦，誠恐秦不見納，奈何？」張儀答道：「臣請為大王謝罪於秦，以結兩國之好。」哀王乃飾車從，遣張儀入秦求和。於是秦、魏通好。張儀遂留秦，仍為秦相。
　　再說齊湣王乘燕王噲讓國於燕相國子之，噲反北面列於臣位。燕人不服，而自相亂。湣王命匡章為大將，率兵伐之。凡五十日，兵不留行，直達燕都。百姓開門納之，遂擒子之處死，意欲滅燕。而燕士卒雖恨子之，未嘗忘燕。乃共立故太子平為昭王，郭隗為相國，於易水〈（即保定府婁州）〉築高臺，積金臺上以奉四方賢士，名曰招賢臺，亦曰黃金臺。後昭王用樂毅計，說趙、韓、魏、秦等國共伐齊，以雪二十八年銜恨之怨。遂大破齊國，湣王竟以身免。此是後話不提。
　　卻說齊湣王既勝燕，殺燕王噲與子之，威振天下。秦惠文王患之。而楚懷王為縱約長，與齊深相結納，置符為信。秦王欲離間齊楚之黨，召張儀問計。張儀奏道：「臣憑三寸不爛之舌，南遊於楚，伺便進言，必使楚王絕齊，而親於秦。」惠文王道：「寡人聽子。」張儀乃辭相印，遊楚。
　　知懷王有嬖臣，姓靳名尚，在王左右，言無不從。乃先以重賄納交於尚，然後往見懷王。懷王重張儀之名，迎之於郊。賜坐而問道：「先生辱臨敝邑，有何見教？」張儀道：「臣之此來，欲合秦、楚之交耳。」楚懷王道：「寡人豈不願納交於秦哉！但秦侵伐不已，是以不敢求親也。」張儀答道：「今天下之國雖七，然大者無過楚、齊與秦而三耳，秦東合於齊，則齊重；南合於楚，則楚重。然寡君之意，竊在楚，而不在齊。何也？以齊為婚姻之國，而負秦獨深也。寡君欲事大王，雖儀亦願為大王門闌之廝。而大王與齊通好，犯寡君之所忌。大王誠能閉關而絕齊，寡君願以商君所取楚商子之地六百里，還歸於楚；使秦女為大王箕箒妾，秦楚世為婚姻兄弟，以禦諸侯之患。惟大王納之。」懷王大悅道：「秦肯還楚故地，寡人又何愛於齊！」
　　群臣皆以楚復得地，合詞稱賀。獨一人挺然出奏道：「不可，不可！以臣觀之，此事宜弔不宜賀。」楚懷王視之，乃客卿陳軫也。懷王道：「寡人不費一兵，坐而得地六百里。群臣賀，子獨弔，何故？」陳軫道：「王以張儀為可信乎？」懷王笑道：「何為不信？」陳軫道：「秦所以重楚者，以有齊也。今若絕齊則楚孤矣。秦何重於孤國而割六百里之地以奉之耶？此張儀之詭計也。倘絕齊而張儀負王，不與王地，齊又怨王而反附於秦。齊、秦合而攻楚，楚亡可待矣。臣所謂宜弔者，為此也。王不如先遣一使，隨張儀往秦受地，地入楚而後絕齊未晚。」大夫屈平進言道：「陳軫之言是也。張儀反覆小人，決不可信！」嬖臣靳尚道：「不絕齊，秦肯與我地乎？」懷王點頭道：「張儀不負寡人明矣。陳子閉口勿言，請看寡人受地。」遂以相印授張儀，賜黃金百鎰、良馬十駟，命北關守將勿通齊使。
　　一面使逢侯丑隨張儀入秦受地。張儀一路與逢侯丑飲酒談心，歡若骨肉。
　　將近咸陽，張儀詐作酒醉，失足墜於車下，左右慌忙扶起。張儀告道：「吾足脛損傷，急欲就醫。先乘臥車入城，表奏秦王。」留逢侯丑於館驛，儀閉門養病不入朝。逢侯丑來見秦王不得，往候張儀，只推未癒。如此二月。
　　丑乃上書秦王，述張儀許地之言。惠文王答書道：「儀如有約，寡人必當踐之。但聞與齊尚，尚未決絕，寡人恐受欺於楚。非得張儀病起，不可信也。」
　　逢侯丑再往張儀之門，儀終不出。乃遣人以秦王之言還報懷王。懷王道：「秦猶謂楚之絕齊未甚耶？」乃遣勇士宋遺假道於宋，借宋符直造齊界，辱罵湣王。
　　湣王大怒，遂遣使西入秦，願與秦共攻楚國。
　　張儀聞齊使至，知其計已行。乃稱病癒入朝，遇逢侯丑於朝門，故意訝道：「將軍何不受地，乃尚淹我國耶？」丑答道：「秦王專候相國面決。今幸相國玉體無恙，請入言於王，早定地界，回覆寡君。」張儀道：「此事何須關白秦王耶？儀所言者，乃儀之俸邑六里，自願獻於楚王耳。」丑道：「臣受命於寡君，言商於之地六百里，未聞只六里也。」張儀道：「楚王殆誤聽乎。秦地皆百戰所得，豈肯以尺土讓人？況六百里哉！」逢侯丑還報懷王。
　　懷王大怒道：「張儀果是反覆小人！吾得之必生食其肉！」遂傳旨發兵攻秦。客卿陳軫進言道：「臣今日可以開口乎？」懷王道：「寡人不聽先生之言，為陖賊所欺。先生今日有何妙計？」陳軫道：「大王已失齊助，今復攻秦未見利也。不如割兩城以賂秦，與之合兵而攻齊。雖失地於秦，尚可取償於齊。」懷王道：「本欺楚者，秦也，齊何罪焉？合兵而攻齊，人將笑吾。」
　　即日拜屈丐為大將，逢侯丑副之，興兵十萬，取路天柱山〈（在漢申府金州）〉西北而進，逕襲藍田〈（縣在西安府）〉。秦王命魏章為大將，甘茂為副，起兵十萬拒之。一面使人徵兵於齊。齊將匡章亦帥師助戰。
　　屈丐雖勇，怎當二國夾攻？連戰俱北。秦、齊之兵追至丹陽，屈丐聚兵復戰，被甘茂斬之。前後獲首級八萬有餘，名將逢侯丑等皆死，共七十餘人。盡取漢中之地〈（今漢中府）〉六百里。
　　楚國震動，韓、魏聞楚敗，亦謀襲楚。楚懷王大懼，乃使屈平如齊謝罪；使陳軫如秦軍，獻二城以求和。魏章遣人請命於秦王。
　　惠文王道：「寡人慾得黔中之地〈（今貴州省）〉，請以商於地易之。如允，便可罷兵。」魏章奉秦王之命，使人言於懷王。懷王道：「寡人不願得地，願得張儀而甘心焉。如上國肯以張儀㘟楚，寡人情願獻黔中之地為謝。」
　　秦左右忌嫉張儀者，皆道：「以一人而易數百里之地，利莫大焉。」秦惠文王道：「張儀吾股肱之臣，寡人寧不得地，何忍棄之！」張儀自請道：「微臣願往。」惠文王道：「楚王含盛怒以待先生，往必見殺。故寡人不忍遣也。」張儀奏道：「殺臣一人，而為秦得黔中之地，臣死有餘榮矣，況未必死乎？」惠文王說：「先生何計自脫？試為寡人言之。」張儀道：「楚夫人鄭袖，美而有智，得王之寵。臣昔在楚時，聞楚王新幸一美人，鄭袖謂美人道：『大王惡人以鼻氣觸之，子見王必掩其鼻。』美人信其言。楚王問於鄭袖道：『美人見寡人輒掩鼻，何也？』鄭袖答道：『嫌大王體臭，故惡聞之。』楚王大怒，命劓美人之鼻，袖遂專寵。又有嬖臣靳尚媚事鄭袖，內外用事，而臣與靳尚相善，臣自料能借其庇，可以不死。大王但詔魏章等留兵漢中，遙為進取之勢，楚必然不敢殺臣矣。」秦王乃遣儀行。
　　張儀既至楚國，懷王即命使者執而囚之，將擇日告於太廟，然後行誅。張儀別遣人打靳尚關節。
　　靳尚入言於鄭袖道：「夫人之寵不終矣，奈何？」鄭袖問道：「何故？」靳尚道：「秦不知楚王之怒張儀，故遣使。足今，聞楚王欲殺儀，秦將還楚侵地，使親女下嫁於楚，以美人善歌者為勝，以贖張儀之罪。秦女至，楚王必尊而禮之。夫人雖欲擅寵，得乎？」鄭袖大驚道：「子有何計，可止其事？」靳尚道：「夫人若為不知者而以利害言於大王，使出張儀還秦，事宜可已。」
　　鄭袖乃中夜涕泣言於懷王道：「大王欲以地易張儀，地未入秦，而張儀先至，是秦之有禮於大王也。秦兵一舉而席捲漢中，有吞楚之勢。若殺張儀以怒之，必將益兵攻楚，我夫婦不能相保。妾中心如刺，飲食不甘者，累日矣。且人臣各為其主。張儀天下智士，其相秦國久，與秦偏厚，何怪其然？大王若厚儀以禮儀之事，楚亦猶秦也。」懷王道：「卿勿憂容，寡人從長計議。」靳尚復乘間言道：「殺一張儀，何損於秦，而又失黔中數百里之地？不如留儀以為和秦之地。」懷王意亦惜黔中之地，不肯與秦。
　　於是出張儀，因厚禮之。張儀遂說懷王以事秦之利，懷王即遣張儀歸秦，通兩國之好。
　　屈平出使齊國而歸，聞張儀已去，乃諫道：「前大王見欺於張儀，儀至，臣以為大王必烹其肉而食之，今反赦之不誅。又欲聽其邪說，率先事秦。夫匹夫猶不忘仇讐，況君乎？未得秦歡而先觸天下之公憤，臣竊以為非計也。」懷王悔，使人駕軺車追之，張儀已星馳出郊二日矣。張儀既還秦，魏章亦班師而歸，史臣有詩云：
　　　　張儀反覆為嬴秦，朝作俘囚暮上賓。
　　　　堪笑懷王如木偶，不從忠計聽諂人。
　　張儀謂秦王道：「儀萬死一生，得復見大王之面，楚王誠畏秦甚，雖然不可使臣失信於楚，大王誠割漢中之半，以為楚德，與為婚姻。臣請借楚為端，說六國連袂以事秦。」秦王許之，遂割漢中五縣，遣人往楚修好；因求懷王之女為太子蕩妃；復以秦女許妻懷王之少子蘭。懷王大喜，以為張儀果不欺楚也。
　　秦王念張儀之勞，封以五邑，號武信君。因具黃金、白璧、高車、駟馬，使以連橫之術往說列國。
　　張儀果見齊湣王道：「大王自料土地孰與秦廣？甲兵孰與秦強？從人為齊計者，皆謂齊去秦遠，可以無患。此但狃於目前，不顧後患。今秦、楚嫁女娶婦，結昆弟之好。三晉莫不悚懼，爭獻地以事秦。大王獨與秦為仇，秦驅韓魏攻齊之南境，悉趙兵渡黃河以乘臨淄、即墨之敝，大王雖欲事秦，尚可得乎？今日之計，事秦者安，背秦者危。」齊湣王道：「寡人願以國聽於先生。」乃厚贈張儀。
　　儀復西說趙王道：「敝邑秦王有敝甲凋兵，願與君會於邯鄲之下，使微臣先聞於左右。大王所恃者，蘇秦之約耳。秦背燕逃齊，又以反誅，一身不保而人猶信之，誤矣。今秦、楚結婚；齊獻魚鹽之地；韓、魏稱東藩之臣，是五國為一也。大王欲以孤趙，抗五國之鋒，萬無一幸。故臣為大王計，莫如事秦。」趙王許諾。
　　儀復北往燕國，說燕昭王道：「大王所最親者，莫如趙。昔趙襄子嘗以其姊為代王夫人，襄子欲併代國，約與代王為好會，令工人製為長柄金斗〈（飲器方者曰斗）〉。方讌，廚人進羹，反斗柄以擊代王，破腦而死，遂襲據代國。其姊聞之，泣而呼天，因摩笄〈（簪屬）〉以自刺。後人因號其山，曰摩笄之山〈（在大同蔚州）〉。夫親姊猶欺之以取利，況他人哉？今趙王已割地謝過於秦，將入朝秦王於澠〈（音免）〉池〈（在今河南府永寧縣）〉。一旦驅趙而攻燕，則易水長城非六王之有也。」燕昭王道：「寡人願獻恆山之東五城以和秦。」
　　張儀連衡之說既行，將歸報秦。未至咸陽，秦惠文王已病薨。太子蕩即位，是為武王。
　　齊湣王初聽張儀之說，以為三晉皆已獻地事秦，故不敢自異。及聞儀說齊之後，方往說趙，以儀為欺，大怒。又聞秦惠文王之薨，乃使孟嘗君致書列國，約共背秦復為合縱。疑楚已結婚姻於秦，恐其不從，先欲伐之。楚懷王遣其太子獻為質於齊，齊兵乃止。湣王自為縱約長，結連諸侯，約能得張儀者賞以十城。
　　秦武王生性粗直，自為太子時，素惡張儀之多詐，群臣先忌儀寵者，至是皆䜛譖之。儀懼禍，乃入見武王道：「儀有愚計，願效於左右。」武王道：「君計安出？」張儀道：「聞齊王甚憎儀，儀之所在，必興師伐之。儀願辭大王東往大梁，齊之伐梁必矣。梁、齊兵連而不解，大王乃乘間伐韓。通三用以窺周室，此王業也。」武王以為然，乃具革車三十乘，送張儀入大梁。魏哀王〈（襄王之子）〉用為相國，以代公孫衍之位，衍乃去魏入秦。
　　齊湣王知張儀相魏，果然大怒，興師伐魏。魏哀王大懼，謀於張儀。儀乃使其舍人馮喜偽為楚客，見湣王道：「聞大王甚憎張儀，信乎？」湣王答道：「然。」馮喜道：「大王如憎儀，願無伐魏也。臣適從咸陽來，聞儀去秦時，與秦王有約，言：『齊王惡儀，儀所在必與師伐之。』故秦王具車乘送儀於魏，欲以挑齊、魏之鬥，齊、魏兵連而不解，秦乃得乘間而圖事於北方。王今伐魏中儀計，王不如無伐，使秦不信張儀，儀雖在魏亦無能為矣。」湣王遂罷兵不伐魏。魏哀王益厚張儀。
　　逾年，張儀竟病卒於魏。
　　正應前鬼谷子所占云：「蘇秦先吉後凶，張儀先凶後吉。」又云：「秦說先行，儀當晚達。」張儀果先為楚昭陽之辱，幾欲鞭死；後得蘇秦之激，入秦為相，名重六國，並得無傷，仍卒本國。則先凶後吉、晚達之言，一毫不爽。而蘇秦始雖不遇於秦，鬼谷曾言，如失志，當於《陰符篇》探討。既相六國，榮顯已極。時張儀尚在困苦，豈非秦先吉說先行乎！及至齊國被刺後，凶之言益驗。
　　鬼谷子又云：「汝二人異日宜互相推讓，以成名譽。」果蘇秦薦張儀於秦，張儀陰主秦柄，使不伐蘇秦所在之國，以報汲引之情，互相成名又驗。
　　鬼谷嘗有書遺於蘇、張二人曰：
　　二足下功名赫赫，但春華至秋，不得久茂。今二子好朝露之榮，忽長久之功，輕喬松之永延，貴一旦之浮爵。夫女愛不及席，男歡不畢輪，痛哉！
　　鬼谷子處人間數百歲，後不知所之，有《陰符》、《鬼谷》二書行於世。
　　田文論從五國伐秦與否，彷彿孫臏論救韓與不救同調異事。臏曰：「若不救韓，是棄韓肥魏；言不救者，非韓未敝往救之，先受其危；亦非文曰伐則結秦之仇。論伐者為非，不伐觸五國之怒，言不伐亦非。」臏曰：「許韓必救，俟魏兵弊，攻弊魏存，危韓力少功多。」文曰發兵緩行，兵發，與五國不異，緩行則可觀望。進退謀略，皆佳。
　　蘇秦居河南洛陽，學於鬼谷，艱難於秦不用，於周顯王不喜愛，於趙相奉陽君始仕。燕文公，既趙肅侯，次韓宣惠公，次魏惠王，次齊宣王，次楚威王。洹水合縱，佩六國相印，統轄六國軍民，威名大丕，此因苦志，昔年當受此享。然不諒時勢，人心移易，貪鄙目前。各君貳心，尤執己見。合縱堅拗，匕首入腹，由斯至也。在以死後訃報刺家，雖曰九泉快心，亦自先受身屍分斬，號令徒博一間耳。抑又死後遺臭，晚節不終，燕齊反覆議謗乎。
　　蘇秦死得甚不乾淨，皆因在日作事無成，死後被人作話柄爾，故張儀藉言身且不保，安望其保國。又曰親兄弟，共父母，尚以錢財爭鬥，況異國等語，實為確切。蓋六國外雖共盟，同聲遵依合縱，內實反覆，不常。惟利自視，稍有目前益處，即亦不顧山盟海誓。卻被張儀看得透逖，故敢輕身率入他國，如自己家中一般，其拿得穩者，參得透也。
　　楚懷王被張儀輕許商於六百里地面，反以陳軫之言為非，令閉口勿言，看寡人受地，已屬笑事。又益好佞稱慶其總，欲人捧腹不絕耳。及逢侯丑還報，又大怒，而欲得張儀生食其肉，何其憒憒乎。至如陳軫計割兩城賂秦，合兵攻齊，仍欲取償於齊。懷王辭答以欺楚本秦，與齊無罪，若反與秦合兵攻齊，人將笑吾等語，又似明理之君，非呆豎所道者。若論其勢，從陳軫議固為不可。如懷王獨攻強秦，憎怒一時，即一秦國尚不能必勝，況不慮齊助乎？以秦、齊二大國，同心拒楚，不敗何待！為楚之計，今雖受秦欺詐，又失齊助，宜堅守待時亦可。如急欲復仇，則割兩城，使能事至齊說明謝過，同力攻秦，庶或可以勝秦。一以原齊向好，一以受欺於秦，不被其再辱。乃計不出此，徒博一時血氣，師喪地失。復以如齊謝罪，如秦獻城，又種種奇想。欲以地易張儀，及儀至又不即殺，反聽嬖細，敬禮又使歸秦通好，許秦婚姻，為儀不欺楚。德之諺云：「娶妻不得力，一世煩惱；買賣不得時，一遭。」今懷王以一國君長，不如常人，受欺張儀一次、兩次、三四次，未足為常，直待身死異國，而後免於秦，斯此真木偶人耳。任人搬演，無主之人，一至斯哉！
　　蘇秦之合縱計，與六國之君序兄弟也，反各不見信，瞬息背敗。張儀以連橫術說六國事秦，此尊卑上下懸絕，非以兄弟比肩為然。乃君臣之分，反喜兒聽，樂與相從，雖湣王共約背秦，乃一時興頭耳。吾知六國終不免稱臣於秦也哉！
　　張儀之詐，非惟異國憎恨，即秦武王亦惡之。然雖湣王、武王等恨其欺詐，欲得而殺之甚易，而彼竟以欺詐脫鬼，此所以為大狡獪也乎！
　　鬼谷遺書於蘇、張二人，何等澈底，指示喚醒迷途。惜二子溺於人慾，貪其目前娛快，不顧死後昏昏，細究世道擾攘之中，無一實濟，真似早露、春花。思此二人當日事業，豈不赫赫，故公孫衍得以大丈夫稱之，而今安在乎？吾夫子云：不義而富且貴，於吾如浮雲、之漠然，無所動於其中也。
　　此書以鬼谷先生起，以鬼谷先生終，中述孫、龐、蘇、張四人。自始至終，一生事業，往來列國，如層波疊浪，反覆頃側，忽爾高山，忽爾平壤，直至鐘鳴漏盡而後己，焉未以鬼谷一書喚醒今古。
