　　淄川松齡蒲子有云：「曾涇滄海難為水，除卻巫山不是雲。」余於經史而外輒喜讀百家小傳稗史野乘。雖小說淺率，尤必究其原。往往將古事與今事較略是非，一日讀《東周列國傳》，有鬼谷四弟子日：孫臏、龐涓、蘇秦、張儀等輩，所載其行事舉止，大與昔日總角時讀坊刻所謂孫龐鬥志一書殊異。然傳獨載蘇秦張儀，其與孫臏龐涓何略而亡載？太史公曰：「孫子臏腳，兵法以修。」則其人有定矣。而於龐涓何據乎？而於鬼谷又何據乎，然則經傳既已亡略，坊刻又不可式，惟列國一書，稍為上正。第列國亦屬稗史，未足全憑。然有孟子所云：「晉國天下莫強」一言可原。其曰：「東敗於齊，長子死焉」則龐涓有其人矣。今業卜筮談星，輒多鬼谷之所傳流，雖婦人稚子，無不知其名而稱道者，豈有人獨遺亡於經傳也哉？世有出仕而名，有不出仕而名。其出仕而名者，入於經傳也。何有其不出仕而名者，於經傳或難舉而缺略也。余於鬼谷之教人也，往者不追，來者不拒，其定人質，如玉工之雕玉，遇圓成璧，遇方成圭，為學不厭，教誨不倦，深有合於聖人之行也。至於孫臏忠直可師，龐涓殘酷可警，有志竟成，效季子之初哉！實梯滑稽，思刻下之張儀也。蓋《列國》之繁，坊刻之鄙，於是摘取斯編，卷列為之。揣其近理，謬加評點，也有同餘志而省蒲子所言，讀百家小傳，完實其原，以舉經傳缺略，有稗於正道者，請以是為剞劂為。
　　時乾隆六十年歲次旃蒙單閼授衣之上浣日，書於樂志軒中東泖楊澹游筆。
　　坊刻有《孫龐演義》一書，甚屬唐突誕妄，非惟不揣情理，兼文勢鄙陋層出。如朱亥乃田文之勇友，而強扯作魏國大夫。刖足乃剔去人之兩膝蓋骨，使不得豎挺行走，只好匍匐往來。為是彼竟指作割去足指為刖刑。夫足指雖去，何害行走？又言鬼谷先生所授孫臏有三卷天書、六甲靈符，可以呼使風雨，又能隱遁於木幾中，複化為石，使誤人肩背。此又西遊上孫行者所為。夫西遊乃纂發至理，皆是寓言，借人身之意馬心猿為首，故言西遊真詮。其文雅其理。原非仙莫道之書，亦非仙莫解之書。今孫臏雖聰明忠直，鬼谷雖道高技博，豈亦如孫行者身外法，瞬息間變化諸般奇弄，以炫耀其術。即使真能之，亦何取是？況萬無是理乎！今輯是傳，雖未知能盡當日之事是非與否，然於情理揣度，庶幾有得施之於今，亦可醒心度之於古，不謂無因。
　　是書雖世人所常聞，戲演所常見，易取重述乎？曰：世所常聞常見者，乃半為妄說妄演，以愚庸惡陋劣之人，其義與此書大為掣謬。蓋未嘗細審其品行良猾，是非合事。今集是書，師弟朋友，處事言論，可醒，可戒，可勸獎，如張儀之志，雖屬反覆狡詐，倘遇危險誣在，亦可權措其術，以解燃眉到懸。但不可常師其道，為心術偏僻耳。
　　孫臏受刑後，繕寫兵秘，尚不知龐涓加害。因蒼頭誠見私告，遂省及昔日師受錦囊，然後為佯狂詐瘋。演義所載，孫臏被刖寫簡，以蒼蠅群聚，污墨跡，遺「詐風魔」三字。雖屬致誠格天，究涉支離難拘，不可為信。
　　凡作書，無論經文，即如小說，亦須先知其源。約者多所掛漏，俚者豈堪入目，膚者無能醒心，繁者不勝流覽。今此書悉照列國評選，稍加增刪，去其謬妄穿鑿，獨存樸茂，自然合理，言簡義盡，無掛漏不勝之苦，讀之惟覺古人可愛、可慕，醒諸，戒諸。
　　四友志者，志孫龐蘇張四人之事也。其四人自始至終，成敗利鈍，其心術賢奸忠佞，有不同處。如孫臏始流離困憊而學道，道既成而慕仕，既仕成而歸隱。其待狡獪友人處，疑其太直。其辭爵歸山，一無系吝，長行不顧，何爽絕之致！又疑其為太聰敏。龐涓不念同窗，並不念拜結交情，即親受學業，尚爾轉背不認，何況同類然？不過無信義耳。既不容孫臏同列朝班，盡有遣法，何至必欲生計殺害？此人殘忍已極，萬弩自作罪當之。致蘇秦家少有薄田困守，亦可慕仕從師，逆父母妻婈兄弟，跋涉千里，不過空歸，中人皆有悔心。其反發憤自咎，攻苦晝夜，富貴必然，有志竟成。慎不可三心兩意，中道而廢。舉業要者，取蘇秦之初哉！張儀入楚，幾為楚用，而遇鹵莽之昭陽者，逃故土時運方至。同一師受，同一秦惠王，一遇一不遇，至於得善終故里。雖曰狡猾而成，亦是天命所至此。舉論四人之志略者也。上加鬼谷者，以別夫子四友雲。
　　是集文雖不古奧，然有一等，但喜淺陋誕妄為，真有所謂中人以上，可以語上；中人以下，不可語上。如稍近中質，先取演義閱過，再讀是書，詳較實際，可通世用，可警世悖，取其所長，去其所短，其與荒唐鬼神、纏綿男女等事俱無。稚幼讀之，興其進業；已仕讀之，堅其忠貞；庶人讀，可去狡詐；隱居讀，可操其志。事無幾許，義舉多方。
