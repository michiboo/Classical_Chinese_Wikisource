　　羊城每當士子雲集之時，珠江風景，分外清娛。其往游穀埠，呼妓侑酒者，紛如也。有某生狎一妓，名阿雲，甚為眷愛，形影不離。阿雲明眸善睞，膚如凝脂，殆江淹賦所云「氣柔色靡」者也。頗能識字，解誦風詞，每一掉文，幾如匡說解頤，不數鄭家婢泥中之對也。某生曾贈以詞曰：「簾前記執纖纖手，堂中細酌盈盈酒。語軟情溫，惆悵巫山一段雲。背人特地留儂住，驚風又拂衣衫去。無悶無愁，萬喚千呼不轉頭。」又云：「驚春正滯珠江棹，悲秋始返雪山道。此日相適，疑是飛瓊下碧空。繡裙半掩名花飾，雲鬟低亞胭脂赤。相對多情，只少些兒畫不成。」某生擬娶之為側室，以千金為之脫樂籍。惟須待鹿鳴宴罷，然後仍商之堂上也。然二詞盛傳於勾欄中。

