　　欽定四庫全書　　　　　子部八
　　寓意編　　　　　　　　藝術類一〈書畫之屬〉提要
　　〈臣〉等謹案寓意編一卷明都穆撰穆有壬午功臣爵賞録已著録此書記所見書畫名蹟載陳繼儒秘笈中僅有一卷而世所刻本別有穆鐵網珊瑚二十卷其第五第六兩卷題曰寓意上寓意下乃多一卷考其上卷所載書畫每條各系以收藏之家而下卷則否上卷之末雲余家髙祖以來好蓄名畫皆往往為好事者所得亦不留意也云云詳其語意已為終篇之詞不應更有下卷況下卷之末併載何良俊書畫銘心録中有嘉靖丁巳正月人日記所觀書畫事考王寵所作穆墓誌穆卒於嘉靖四年乙酉而何良俊之撰銘心録則在嘉靖三十六年穆何從而載其事又其下卷以下每卷皆標太僕少卿都穆之名而中間載文徴明山水二軸一作於嘉靖乙未一作於嘉靖戊午乙未為嘉靖十四年戊午為嘉靖三十七年皆在穆卒以後是即鐵網珊瑚一書出於偽托之明證然則其下一卷為妄人附益審矣今仍以陳繼儒所刻一卷著録以存其舊所載如顔真卿爭坐位帖薛尚功鐘鼎欵識帖亦足資考核惟成化戊申一段成化實無戊申殊為牴牾當由誤記抑或刻本偶譌歟乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　欽定四庫全書
　　寓意編
　　明　都穆　撰
　　李少卿貞伯藏懷素酒狂帖後有楊凝式鍳定王晉卿䟦山谷題名是光福士人家物非真蹟
　　睢陽五老圖在崑山朱氏朱葢五老之一兵部郎中貫之後御史天昭出以示余圖有錢明逸序歐陽公司馬公而下詩皆不存今存者惟南宋及元人題跋
　　常熟劉以則家藏有小李將軍落照圖宋秘府物藏於崑山道士黃𤣥微家永樂中人有疾𤣥微者具告其收買黃子澄書葢幾至不測為此圖也後劉氏購得之以則又藏釋夢休鳯竹圖〈六字宋徽宗御題〉有內府圖書印趙雍題名
　　張長史宛陵帖李西臺蘇才翁跋江陰卞氏物非真蹟沈丈啟南藏胡瓌畨騎圖
　　郭忠恕雪霽江行圖上有徽宗御書雪霽江行圖郭忠恕真蹟十字
　　謝康樂半身像〈碧玉冠氅衣〉
　　蘇滄浪蔡端明蘇文忠文定山谷海岳諸賢遺墨共一冊
　　宋人摹周文矩宮中圖一卷有紹興間張澹崖跋山谷書老杜律詩二首〈大真字〉
　　王文正秦淮海米海岳樓攻媿楊慈湖諸賢手帖一卷蘇文忠前後赤壁賦李龍眠作圖𨽻字書旁註雲是海岳筆共八節惟前賦不完
　　龍眠畫女孝經四章〈每章亦龍眠書〉
　　林和靖與僧二帖
　　蔡端明自書絶句詩
　　海岳自書詞一卷
　　蔡蘇黃米真蹟一卷
　　李忠定張忠獻忠簡呂忠穆李莊簡五賢手札一卷張忠獻父子與虞丞相劄子
　　山谷書馬伏波廟詩一卷〈大字〉谷自有跋
　　趙子昻臨伏生授書圖〈白描〉
　　鄧侍郎程雪樓徐子方盧疏齋諸公詩蹟
　　嘉興王廷槐藏張長史帖雲春草青青千里餘邊城落日見離居情知海上三年別不寄雲間一紙書白麻紙真蹟嘗入宋秘府宋元人題名並跋甚多
　　趙子昻秋江待別圖〈長幅青緑〉旁細書官銜云為叔固公摹〈李叔固也〉上有張伯雨詩常熟陳元錫家物後丹客得之以售郡人沙生今二十五年歸洞庭人家
　　宋陳居中蘇李泣別圖
　　李迪猿三幅
　　居中畨馬圖皆南京人家藏
　　湯叔雅霜入千林圖一卷前梅後蘭在皇甫氏叔雅自題其後雲余作此圖七載而就所謂能事不受相促迫也
　　崑山黃應龍藏吳傅朋游絲書
　　宋髙宗賜岳武穆手詔〈近被人竊去〉
　　金顯宗雨竹上有張疇齋跋
　　城西張氏藏鍾元常薦進吳季直表上有晝錦堂米芾賈似道等印元人跋雲是宋僧存此山物又薛紹彭四帖元張伯雨藏趙松雪金蓀璧跋後伯雨歸倪雲林二物今在石田翁家李少卿近跋鍾書定為真蹟余不敢以為然也
　　宋迪瀟湘八景圖一卷每幅有印文曰雲谷寓物宋徽宗畫貓上書賜貫有御印葢徽宗畫以賜童貫者東坡笠屐圖〈小軸〉
　　以上三畫雍熙寺僧藏秘而不以示人余嘗讀書寺中屢懇於僧方獲見之
　　宜興尹氏藏禇摹禊帖中縫折處鈐墨寳小印後有翰林學士承㫖中書舍人蘇易簡詩云有若象夫子尚與闕里門虎賁狀中郎猶傍文舉尊昭陵自一閟真蹟不復存余今獲此本亦可比璵璠後有範文正蔡君謨裴煜馮當世跋富鄭公梅都官呂汲公蘇氏兄弟米海岳諸公題名小米鍳定此卷後歸陳祭酒緝熙祭酒投於火
　　朱性父藏老米臨黃庭經今歸石田翁虞丞相允文手帖今歸黃應龍又曰虞文靖公正書金剛經一卷寧波人謝某藏文丞相書其逺祖敬川先生論蘇章事並丞相跋約行草千餘字稱後學文天祥書無印章後有王伯厚題語
　　吳江史文明古藏唐趙模集晉字千文
　　禇河南書文皇哀冊文硬黃紙米友仁鍳定
　　歐陽率更夢奠帖〈行書〉疑是臨本元郭畀天藏後入楊東里家郭楊皆有跋
　　陸晃昭君圖
　　僧巨然山水大幅
　　韓熙載夜宴圖
　　宋蔡端明八帖洪興祖范大年跋胡珵等題名
　　宋賢諸帖一卷李西臺周益公胡邦衡文文山而下九十八人
　　李龍眠九歌圖一卷
　　王佚老二帖〈大行書〉
　　宋人畫文姬歸漢圖
　　朱文公與六十郎帖〈行書〉貢尚書湯鐡崖跋
　　宋孝宗賜虞丞相手詔
　　趙千里福祿夀三星圖〈長幅〉
　　又春江待渡圖〈小幅〉
　　郭熙祝夀一望松圖〈長幅〉
　　趙子固書梅竹詩三首趙子昻葉士則等跋
　　陳居中五馬圖
　　元張師道書木蘭花慢詞一卷後元人題識
　　錢舜舉垂絲海棠又班姬題扇圖舜舉自賦詩其上子昻臨大令帖並自書詩一卷
　　又松雪書歸去來詞一卷
　　鮮于伯機自書詩文一卷〈小字〉有郡人龔肅子敬跋子昻人馬圖自有跋並元人詩跋
　　又秋江煙靄圖
　　溫日觀葡萄
　　黃大癡溪山圖有王國器詞倪雲林跋
　　吳仲圭擬范寛雲峰蕭寺圖〈長幅〉
　　周伯溫書四體千文一卷前畫伯溫小像門人蔣晃侍立於傍自有賛葢周公書以貽冕者冕吾郡人亦精書焉
　　史丈復有薛尚功摹鍾鼎款識真蹟二十卷後題雲嘉熙三年冬十有一月望後二十一日外孫朝奉郎新知臨江軍事楊伯岳拜觀於廿四叔外翁書室後二十年弁陽周密得之外舅泳齋書房趙孟頫鍳定白野不花周伯琦題名張伯雨柯九思跋此帖舊為吾鄉沈雄仲藏雄仲名洪元巨室號萬三之後人善草𨽻老而貧故史氏得之成化戊申余館授史氏九月其家火作書畫多付煨燼惟此卷及歐禇趙模書數卷獨存豈奇寳神固衛之耶
　　東坡謝陳後山惠巾詩一首上有大方印曰趙郡蘇氏江陰薛堯卿藏
　　文潞公半身像
　　周元公半身像
　　文文山半身像上有呉孟恩篆書文山自賛
　　倪雲林小像坐牀上慿幾左一童子捧朱拂右侍姬提盥頮之器
　　以上四像觀於濓溪坊周氏
　　南京梁中書藏陸宣公書陸士衡文賦小字章草余不曾見
　　劉僉憲廷美藏僧巨然赤壁雪屋㑹琴二圖有金趙閒閒諸人詠又髙克明山水一卷宋秘府物今皆歸沈氏葢僉憲長子石翁之姊夫也
　　鄭所南墨蘭自題詩云一國之香一國之殤懷彼懷王於楚有光所南宋太學生而不仕元其畫蘭獨不畫土人問其故答曰土為他人奪去近朱堯民與余觀於夏家橋沈氏堯民雲是韓䝉庵故物
　　松江人攜示陸放翁自書詩一卷〈大字行書〉詩凡七首今見其集中字畫遒勁山陰杜思永跋
　　馬主事仰之藏顔魯公爭坐位帖上有賈似道印在元人袁文靖公家公跋雲坐位帖真蹟在京兆安氏嘗刻以傳世吳中復守永興謂安氏石本未盡筆法因再摹刻安氏分析坐位帖乃剖為二此帖至僕射指下平分為兩以石刻較之正居其半蘇公見安師文時帖尚全嘗手榻數十本書遂大進余嘗得蘇公榻本無毫髮失真米襄陽少年亦嘗臨之此卷筆法絶類米老往見乞米帖於子昻子昻以重價得之心有疑而不敢言今得此帖紙色行墨絶相類遂定為米老所臨無疑至治二年秋七月桷記後復書雲余歸真後蘇本付瓘米本付瑾以免安氏兄弟之誚按米氏書史雲爭坐位帖在顔最為傑出年少時臨一本不復記所在後二十年謝景溫尹京時大豪郭氏分産內一房欲此帖至析八百千衆乃許取視之縫有元章戲筆字印中間筆氣甚有如余書者面諭之乃雲家世收之不以公言為然觀袁跋及書史此帖其真是耶
　　徐禹功畫梅趙子固跋並元人詩跋共一卷袁泰戒卿新收雲宜興寺僧物也
　　崑山項方伯家藏朱文公李泰發二帖泰發名光宋參知政事卒諡莊簡後人跋其帖見有光字遂以為司馬公筆可發一笑史文新收顔魯公劉中使帖凡四十一〈行書〉白湛淵鮮于樞田師孟跋是嘉興物
　　盧廷璧藏小李將軍踏錦圖〈長幅〉上有思訓小字
　　范寛臨落照圖小幅
　　文與可墨行三幅絹攅上有大方印曰文與可
　　米元暉湖山煙雨圖一卷有元暉自題黃松瀑戴九多詩跋今歸袁戒卿
　　金王黃華書絶句詩一卷詩凡七首〈大行書〉廷璧嗜茶成癖號茶菴嘗蓄元僧詎可延茶具十事時具衣冠拜之杭州董氏藏龍眠西園雅集圖一卷〈著色〉又有好事家藏馬逺畫宋南薰殿屏幛淺色今歸許國用國用亦杭人親見之也
　　裱禙孫生家有人寄賣三官像三幅每幅下有大方印曰姑蘇曹迪孫生嘗求鍳於石田翁翁雲此李嵩筆曹氏葢收藏者又元初人臨閻立本水月觀音像一軸上有馮海粟詩跋與三官像皆索價太髙經年不售老米作朱樂圃墓表一卷非真蹟是劉以則家物今在吳江張氏
　　王醫士家藏其前代逺祖唐水部郎中棨宋著作先生蘋畫像著作程門髙弟也
　　又藏老米苕溪春曉圖燕穆之楚江秋晚圖皆妙劉僉憲家藏宋黃巖叟李樂菴梁充家趙令畤范石湖李㤗發諸賢手帖一冊
　　海鹽張黃門靜之藏顔魯公祭姪文〈果卿子〉史親丈嘗為予説者
　　黃大癡天池石壁圖真本在陳處士夢賢家上有桞道傳詩下有錢翼之收藏印又王叔明岱宗密雪圖亦陳氏物近二十年歸嘉興姚御史已遭囘祿
　　陳惟允仙女圖青緑有倪雲林跋相傳惟允畫以夀潘左丞者左丞張士誠姊婿惟允時為張氏參謀且左丞客也又惟允溪山秋霽圖一卷後元人詩跋甚多皆陳氏藏葢孟賢惟允諸孫雲
　　遼東蕭黃門文明藏宋錢文僖鄒忠介張伯雨而下二十一帖
　　李孝卿嘗為郎中奉使河朔道過江西於石亭寺僧處得山谷草書一卷後有山谷真字跋紙墨如新餘生平閲黃書頗多此其最也
　　張伯雨自書詩五十五首後人裱為二冊題跋一冊楊亷夫而下共十五人常熟劉氏物今歸袁戒卿
　　宋人雙鈎唐摹本蘭亭有陳氏寳藏漢中趙氏印朱堯民藏今屬他姓
　　小米山水橫軸在陳湖陳大理家上題雲霄壤千千萬萬山東南勝地熟躋攀古人作語詠不得我寓無聲縑楮間紹興已未除守琅邪待次中江寓居大姚村即妹家戲作城中沈氏嘗有大姚江圖亦小米筆成化壬寅為中官取去
　　江貫道百牛圖一卷上有虞伯生鄧文原仇逺諸公題跋昔曾見於鄧尉山中寺今為陽山顧大有家藏賣畫孫生持示元李雪庵絹書唐人絶句詩四軸其字大可數寸似學顔魯公惜無神氣
　　宜興徐閣老藏東坡乞居常州奏狀〈小字〉謝采伯跋徐公嘗以李少卿所藏楚頌與此帖共摹刻石
　　王叔明摹王維劍閣圖小幅甚佳在張太守起韶家李少卿有文與可畫竹一卷上坡翁詩一律後元人跋宋陳亞之自書詩一卷〈亞之後山之祖〉司馬公蘇氏兄弟跋王廷槐藏
　　侍郎吳公原博藏唐林藻深慰帖宋秘府物
　　五代胡瓌番騎圖
　　南唐周文矩詩意圖
　　宋許道寧溪山風雨圖
　　宋人畫聚禽圖後有紹興小印
　　宋人畫徳星圖後有朱子門人胡泳跋宋末藏周公謹家
　　宋錢舜舉秋巖行旅圖
　　元趙子俊蕭翼賺蘭亭圖
　　無錫鄒氏藏許道寧秋山晴靄圖元柯九思家物李後主雀屛圖後有宋人書白樂天及荊公詩元滕玉霄詞楊儀部藏楊致仕囘已贈之京師人矣
　　懷素草書千文一冊顧少參崇善藏雲得之河南民家易元吉猿
　　江陰葛維善藏趙千里明皇幸蜀圖小幅妙
　　五代楊凝式書神仙起居法草字真蹟小米鍳定上有永興節度使印及賈丞相悅生圖書郡人王氏藏范文正公書伯夷頌黃素紙小字宋元名人題識甚多世謂首陽之節韓子之文文正之書為三絶范氏子孫嘗摹以刻石真蹟今存義莊
　　松江曹涇陽藏唐韓幹神駿圖
　　南唐王齊翰勘書圖上有李後主建業文房之印宋徽宗御題及睂山兩蘇王晉卿跋
　　蔡蘇黃米真蹟一卷
　　宋徽宗翎毛寫畫圖橫卷長幾一丈
　　宋陸放翁自書詩一卷
　　宋夏圭千巖競秀圖
　　元錢舜舉行溪六逸圖
　　元趙子昻袁安臥雪圖
　　郡城楊氏藏南唐董源風雨起蟄圖宋秘府物嘗入賈丞相家
　　宋李嵩龍宮海藏圖
　　歐陽公寄蘇子美詩真蹟姚少師跋
　　余家自髙祖南山翁以來好蓄名畫聞之家君雲妙品有吳道子魚籃觀音像王摩詰輞川圖范寛袁安臥雪圖惜今不存余近所收有唐人畫牛圖滕玉霄白廷玉詩李昇畫楊通老移居圖馬興祖畨人擊毬圖畨人雪獵圖龍眠折枝榴花梔子小幅龍眠畫君臣故實八事伯生跋李唐春江不老圖小幅上有雙龍瓢印王珏蘆鴈宋人畫福星圖皆往往為好事者所得不留意也





　　寓意編
