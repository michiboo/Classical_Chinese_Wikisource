劉師培原輯，鍾夏補
　　神農以為走禽難以久養民，乃求可食之物，嘗百草，察實醎苦之味，〈「察實」，劉師培曰︰「二字互乙。」〉教民食穀。〈劉師培曰︰「藝文類聚卷十一引。太平御覽七十八、八百三十七引，同。北堂書鈔卷十亦引『教民食穀』語。此疑修政語上脫文。」夏案︰太平御覽卷七十八引同，唯「察實」乙，「實」屬上爲句。卷八百三十七引，「神農」上有「至於」二字。「百草」下有「之實」二字。「察實」作「察容」。又，校記所引劉說，見所纂賈子新書佚文輯補。下同。有劉說者，皆爲其所輯。〉
　　古者，〈「者」，劉輯本脫，茲據初學記、太平御覽補。〉天子二十而冠，帶劍；諸侯三十而冠，帶劍；大夫四十而冠，帶劍。隸人不得冠，庶人有事得帶劍，無事不得帶劍。〈劉師培：「初學記二十二引。」亦見太平御覽卷三百四十四引。唯「庶人」二句作「庶人不帶劍」。〉
　　天子黑方履，諸侯素方履，大夫素圈履。〈劉師培︰「初學記二十六引。此上二條，疑等齊諸篇脫文。」夏案︰此條亦見太平御覽卷六百九十七引，唯「圈」作「圓」，疑是。〉
　　沸唇沒塞垣之下。〈劉師培︰「太平御覽三百六十八引。原注云︰「匈奴號也。』此條疑是匈奴篇脫文。〉
　　懇言則辭淺而不入，深言則逆耳而失指。〈此條載鹽鐵論鹽鐵箴石。〉
　　為君既不易，為臣良獨難。〈此條載太平御覽卷六百二十一，當係官人佚文。〉
　　人君不可以不學。〈此條見後漢書樊宏傳引。〉
　　此古天子自輔弼之禮也，自為天子而賢智維之，故能慮無失計，舉無過事，終身得中。〈此條見後漢書百官志「太傅，上公一人」劉昭注引，其上所引即本書傅職「天子不諭於先聖人之德」齊段。此六句與本書保傅「故成王中立聽朝」三句相近，「慮無失計，舉無過事」八字悉同，「自爲」句相似，首尾二句本書無，疑即保傅或傅職佚文。〉
