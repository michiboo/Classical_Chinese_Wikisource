
燕子與百勞，一西復一東。 
天空信寥廓，翔集何時同。 
知己悵難遇，良朋非易逢。 
憐君心相親，與我家又通。 
言笑日無度，書札凡幾封。 
湛湛萬頃陂，森森千丈松。 
不知有機巧，無事干心胸。 
滿堂皆酒徒，豈復羨王公。 
早年抱將略，累歲依幕中。 
昨者從淮西，歸來奏邊功。 
承恩長樂殿，醉出明光宮。 
逆旅悲寒蟬，客夢驚飛鴻。 
發家見春草，卻去聞秋風。 
月色冷楚城，淮光透霜空。 
各自務功業，當須激深衷。 
別後能相思，何嗟山水重。

