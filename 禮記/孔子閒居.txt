
孔子閑居，子夏侍。子夏曰：「敢問《詩》雲『凱弟君子，民之父母』何如斯可謂民之父母矣？」孔子曰：「夫民之父母乎！必達於禮樂之原，以致五至，而行三無，以橫於天下，四方有敗，必先知之。此之謂民之父母矣。」
子夏曰：「民之父母，既得而聞之矣，敢問何謂五至？」孔子曰：「誌之所至，詩亦至焉。詩之所至，禮亦至焉。禮之所至，樂亦至焉。樂之所至，哀亦至焉。哀樂相生。是故，正明目而視之，不可得而見也；傾耳而聽之，不可得而聞也；誌氣塞乎天地，此之謂五至。」
子夏曰：「五至既得而聞之矣，敢問何謂三無？」孔子曰：「無聲之樂，無體之禮，無服之喪，此之謂三無。」子夏曰：「三無既得略而聞之矣，敢問何詩近之？」孔子曰：「『夙夜其命宥密』，無聲之樂也。『威儀逮逮，不可選也』，無體之禮也。『凡民有喪，匍匐救之」，無服之喪也。」
子夏曰：「言 則大矣！美矣！盛矣！言盡於此而已乎？」孔子曰：「何為其然也！君子之服之也，猶有五起焉。」子夏曰：「何如？」子曰：「無聲之樂，氣誌不違；無體之禮，威儀遲遲；無服之喪，內恕孔悲。無聲之樂，氣誌既得；無體之禮，威儀翼翼；無服之喪，施及四國。無聲之樂，氣誌既從；無體之禮，上下和同；無服之喪，以畜萬邦。無聲之樂，日聞四方；無體之禮，日就月將；無服之喪，純德孔明。無聲之樂，氣誌既起；無體之禮，施及四海；無服之喪，施於孫子。」
子夏曰：「三王之德，參於天地，敢問：何如斯可謂參於天地矣？」孔子曰：「奉三無私以勞天下。」子夏曰：「敢問何謂三無私？」孔子曰：「天無私覆，地無私載，日月無私照。奉斯三者以勞天下，此之謂三無私。其在《詩》，曰：『帝命不違，至於湯齊。湯降不遲，聖敬日齊。昭假遲遲，上帝是祇。帝命式於九圍。』；是湯之德也。天有四時，春秋冬夏，風雨霜露，無非教也。地載神氣，神氣風霆，風霆流形，庶物露生，無非教也。清明在躬，氣誌如神，嗜欲將至，有開必先。開降時雨，山川出雲。其在詩曰：「嵩高唯嶽，峻極於天。惟嶽降神，生甫及申。惟申及甫，惟周之翰。四國於蕃，四方於宣」。此文武之德也。三代之王也，必先令聞，《詩》云：『明明天子，令聞不已』。三代之德也。『弛其文德，協此四國』。大王之德也。」子夏蹶然而起，負牆而立，曰：「弟子敢不承乎？」
