
〈一作夜遊詩〉
玉漏銀壺且莫催，鐵關金鎖徹明開。
誰家見月能閑坐，何處聞燈不看來？
神燈佛火百輪張，刻像圖形七寶裝。
影裏如聞金口說，空中似散玉毫光。
今年春色勝常年，此夜風光最可憐。
鳷鵲樓前新月滿，鳳皇臺上寶燈燃。
金勒銀鞍控紫騮，玉輪珠幰駕青牛。
驂驔始散東城曲，倏忽還來南陌頭。
公子王孫意氣驕，不論相識也相邀。
最憐長袖風前弱，更賞新弦暗裏調。
星移漢轉日將微，露灑煙飄燈漸稀。
猶惜路傍歌舞處，躊躕相顧不能歸。

