一步復一步，出行千里幽。
為取山水意，故作寂寞遊。
太行青巔高，枋口碧照浮。
明明無底鏡，泛泛忘機鷗。
老逸不自限，病狂不可周。
恣閑饒淡薄，怠玩多淹留。
芳物競晼晚，綠梢掛新柔。
和友鶯相繞，言語亦以稠。
始知萬類然，靜躁難相求。
聳我殘病骨，健如一仙人。
鏡中照千里，鏡浪洞百神。
此神日月華，不作尋常春。
三十夜皆明，四時晝恆新。
鳥聲盡依依，獸心亦忻忻。
澄幽出所怪，閃異坐微絪。
可來復可來，此地靈相親。
