　　欽定四庫全書　　　　經部一
　　易酌　　　　　　　易𩔖
　　提要
　　〈臣〉等謹案易酌十四卷
　　國朝刁包撰包字蒙吉祁州人前明天啟辛邜舉人是書用註疏本以程傳本義為主雖亦偶言𧰼數然皆陳摶李之才之學非漢以來相傳之法也原序稱陸隴其官靈壽時欲為刋板不果雍正初其孫顯祖又以已意附益之卷首凡例雜卦諸圖及卷中細字稱謹案者皆顯祖筆原序又稱此書為經學之津梁亦舉業之凖的考包在
　　國初與諸儒徃來講學其著書一本於義理惟以明道為主絶不為程試之計是書推闡易理亦大抵明白正大足以羽翼程朱於宋學之中實深有所得以為科舉之書則失包之本意多矣乾隆四十五年十月恭校上總纂官〈臣〉紀昀〈臣〉陸錫熊〈臣〉孫士毅總　校　官　〈臣〉　陸　費　墀













　　易酌原序
　　易何昉乎自庖羲一畫始也而康莭教學者直遡諸未畫以前夫畫前之易生天生地生人者也舉天地不能出其範圍而易扵是乎見矣學畫前之易即心見易學畫後之易即易見心故曰易心畫也由一畫而加之至三百八十有四交易變易妙有權衡故用酌或仰酌諸天或俯酌諸地或中酌諸人變化生心萬理具備聊以待夫神而明之者而未𫉬一遇也越數千載文王作扵前周公扵後一則酌羲之畫合而為有下之辭一則酌羲之畫分而為爻有爻下之辭讀其辭離竒奧衍非上智茫不得其觧潔浄精微之教難言矣越數百載天縱孔子而假之年畫酌羲酌文爻酌周公用成十翼易由此為古今完書開五經之祖標四書之宗神靈呵䕶雖秦火不能焚也已嗣是而後言易者無慮數十家若焦延夀若京房若郭璞其表表者然皆相𫝊為卜筮之書以自神其術數雲爾唯韓康伯之註王輔嗣之䟽粗知義理惜其旁酌老莊未免影響支離揣摩其皮膚而無由洞見其腠理也潔浄精微之教難言矣越千四百載得伊川程子其人以周元公為師太極圖通書既有以酌其源流以明道為兄家庭間講習討論又有以酌其體用行年七十有三尚兾少進不輕以其書示人竭終身之力破除術數小技歸乎綱常名教洗滌註䟽陋徴乎日用行習原夲孔翼發揮之聖之藴以教天下來世扵無窮一人而已雖然作者固難知者亦未易孔子而後唯伊川為能作是書唯考亭為能明是書本義翼程為二𫝊功臣正猶程𫝊翼孔為十翼功臣也讀者不察判然視為兩書可謂知言乎國家以制科取士考其始程之𫝊朱之本義蓋嘗並列學宮其既也厭慱而就約避難而趨易扵是專主本義程𫝊不得而與焉業易者童而習之白首而不知為何書其所為舉業家言則又彷彿扵不可知之象馳騖扵無所用之辭程之奧㫖宏綱棄置有如隔世朱之㣲言約義奉行又徒具文易所可見者畫焉耳易所可讀者辭焉耳若夫義理之存蓋寥寥也義理亡而簡編存天下豈復有易哉潔浄精㣲之教難言矣包也有憂之竊以為學易者學畫學學爻功夫固有次第使非肆力扵孔子之翼以求作易者之心扵憂患之中則羲之畫文之周公之爻懵如也學畫學學爻者學十翼功夫乃有着落使非肆力扵程子之傳以求賛易者之心扵韋編之外則孔子之翼懵如也夫是以矻矻窮年纂輯成書大都以孔子十翼為三聖之階梯以程子二𫝊為孔子之階梯或録其辭而表章之或述其志而推廣之而亦間以朱義補程𫝊所未備而亦間以諸儒及已意補程朱所未備摠之酌朱以合扵程酌程以合扵孔酌孔以合扵羲文周公統四聖二賢之易為一心之易內省吾心一易之注存也外觀吾身一易之𤼵見也極而至扵家扵國扵天下何莫非一易之洋溢也哉夫然後學畫後之易可學畫前之易亦無不可矣順治庚子孟夏吉伊祁用六居士刁包蒙吉氏序
　　先生父郷薦後屏除帖括業究心性命之學以著述為已任其學以四書五經為經以諸史綱目為緯以諸先儒名賢文集語録為之組絍而繅織慱洽淹貫四十餘年其時又有北平孫少宰北海先生蔚州魏司㓂環極先生江南髙學憲彚㫋先生書札徃來反覆論辨雖千里不啻同堂又舘徴君孫先生五公山人王先生扵家質疑䉸難無間晨夕扵是所着有四書翊註斯文正統用六集潛室劄記諸書業已前後刋行矣乆貯篋中者尚有易酌一編是書也昔年稼書陸先生尹靈夀時謀付梓而不果子未孫先生課士保陽時謀付梓而又不果余向官上元坊人梓匠輻輳之所梨棗稱便焉而以囊羞宧拙蹉跎至今每念先君子終嵗編謄不遺餘力未嘗不耐然欲泚也夫制科取士周易定為首經豈非以其潔浄精㣲成於四大聖人之手故歟先是程𫝊朱義並列學宮今則祧程而宗朱矣返慱歸約就易去難非不至善但其有簡括非好學深思之士不能得其説於意言之貴也此酌之所由起也酌於程之𫝊酌於朱之義又酌於大全蒙引註䟽暨諸先儒之説亦或問出已意以酌於至當摠以發明四聖人之㣲言奧義俾不至影響於占筮支離於莊老而止故言理不遺乎數言數必歸於理引經㨿史凡一字一句莫不明白曉暢使學者洞若觀㫖則經學之津梁亦舉業之凖的也家季紹武取而校讐之六年以來三卒業矣今又取而重訂之兼取周易折中暨諸講義之暢逹者附於簡末以備參考間有一得之見為羣書所未及者亦綴焉俟余公務餘暇每以疑義相商質見其用意刻苦夙夜不遑或亦兩先人在天之靈有以黙牖其𠂻也歟今余又官江南未必非天假之縁也亟付剞劂以質海內雍正十年嵗次壬子正月上浣之吉孫男承祖歩武氏識於姑蘇之臬署
