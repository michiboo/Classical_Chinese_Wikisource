
山縣繞古堞，悠悠快登望。 
雨餘秋天高，目盡無隱狀。 
綿連滍川迴，杳渺鴉路深。 
彭澤興不淺，臨風動歸心。 
賴茲琴堂暇，傲睨傾菊酒。 
人和歲已登，從政復何有。 
遠山十里碧，一道銜長雲。 
青霞半落日，混合疑晴曛。 
漸聞驚棲羽，坐歎清夜月。 
中歡愴有違，行子念明發。 
僅能泯寵辱，未免傷別離。 
江湖不可忘，風雨勞相思。 
明時當盛才，短伎安所設。 
何日謝百里，從君漢之澨。

