
胡塵輕拂建章臺，聖主西巡蜀道來。
劒壁門高五千尺，石爲樓閣九天開。
九天開出一成都，萬戶千門入畫圖。
草樹雲山如錦繡，秦川得及此間無。
華陽春樹號新豐，行入新都若舊宮。
柳色未饒秦地綠，花光不滅上陽紅。
誰道君王行路難，六龍西幸萬人歡。
地轉錦江成渭水，天迴玉壘作長安。
萬國同風共一時，錦江何謝曲江池。
石鏡更明天上月，後宮親得照蛾眉。
濯錦清江萬里流，雲帆龍舸下揚州。
北地雖誇上林苑，南京還有散花樓。
錦水東流繞錦城，星橋北掛象天星。
四海此中朝聖主，峨眉山下列仙庭。
秦開蜀道置金牛，漢水元通星漢流。
天子一行遺聖跡，錦城長作帝王州。
水綠天青不起塵，風光和暖勝三秦。
萬國煙花隨玉輦，西來添作錦江春。
劒閣重關蜀北門，上皇歸馬若雲屯。
少帝長安開紫極，雙懸日月照乾坤。

