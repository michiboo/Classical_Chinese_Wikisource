　　欽定四庫全書　　　　　子部十一
　　事類賦目録　　　　　　類書類
　　卷一
　　天部一
　　天　　　　日　　　　月
　　卷二
　　天部二
　　星　　　　風　　　　雲
　　卷三
　　天部三
　　雨　　　　霧　　　　露
　　霜　　　　雪　　　　雷
　　卷四
　　嵗時部一
　　春　　　　夏
　　卷五
　　嵗時部二
　　秋　　　　冬
　　卷六
　　地部一
　　地　　　　海　　　　江
　　河
　　卷七
　　地部二
　　山　　　　水　　　　石
　　卷八
　　地部三
　　井　　　　冰　　　　火
　　卷九
　　寶貨部一
　　金　　　　玉　　　　珠
　　卷十
　　寶貨部二
　　錦　　　　絲　　　　錢
　　卷十一
　　樂部
　　歌　　　　舞　　　　琴
　　笛　　　　皷
　　卷十二
　　服用部一
　　衣　　　　冠
　　卷十三
　　服用部二
　　弓　　　　箭　　　　劍
　　卷十四
　　服用部三
　　幾　　　　杖　　　　扇
　　卷十五
　　什物部一
　　筆　　　　硯　　　　紙
　　墨
　　巻十六
　　什物部二
　　舟　　　　車　　　　鼎
　　巻十七
　　飲食部
　　茶　　　　酒
　　巻十八
　　禽部一
　　鳯　　　　鶴　　　　鷹
　　雞
　　巻十九
　　禽部二
　　雁　　　　烏　　　　鵲
　　燕　　　　雀
　　卷二十
　　獸部一
　　麟　　　　象　　　　虎
　　巻二十一
　　獸部二
　　馬
　　卷二十二
　　獸部三
　　牛　　　　羊
　　卷二十三
　　獸部四
　　狗　　　　鹿　　　　兎
　　巻二十四
　　草木部一
　　草　　　　竹　　　　木
　　松
　　巻二十五
　　草木部二
　　柏　　　　槐　　　　栁
　　桐　　　　桑
　　巻二十六
　　果部一
　　桃　　　　李　　　　梅
　　杏　　　　柰　　　　棗
　　巻二十七
　　果部二
　　梨　　　　栗　　　　柑
　　橘　　　　𤓰
　　巻二十八
　　鱗介部一
　　龍　　　　蛇　　　　⻱
　　巻二十九
　　鱗介部二
　　魚
　　巻三十
　　蟲部
　　蟲　　　　蟬　　　　蜂
　　蟻
　　〈臣〉等謹案事類賦三十巻宋吳淑撰併自注淑有江淮異人録已於永樂大典內裒輯成編別著録是編乃所作類事之書淑後官至起居舍人職方員外郎而此書原本結銜稱博士葢據其進書時官也淑進書原狀稱先進所著一字題詞百首退惟蕪累方積兢憂遽奉訓詞俾加注釋又稱前所進二十巻加以註解巻帙差大今廣為三十巻目之曰事類賦云云是淑初進此賦二十巻尚無書名及奉勑自注乃增益巻數定著今稱也凡天部三巻嵗時部二巻地部三巻寳貨部二巻樂部一巻服用部三巻什物部二巻飲食部一巻禽部二巻獸部四巻艸木部果部鱗介部各二巻蟲部一巻分子目一百與進狀數合類書始於皇覽六朝以前舊笈據隋書經籍志所載有朱澹逺語對十巻又有對要三巻羣書事對三巻是為偶句隷事之始然今盡不傳不能知其體例髙士竒所刻編珠稱隋杜公瞻撰者偽書也今所見者唐以來諸本駢青妃白排比對偶者自徐堅初學記始鎔鑄故寔諧以聲律者自李嶠單題詩始其聨而為賦者則自淑始嶠詩一巻今尚存然已佚其注如桂詩中俠客條為馬仙人葉作舟之類古書散亡今皆不知為何語故世不行用淑賦詞既工雅又注與賦出自一手事無舛誤故傳誦至今觀其進書狀稱凡讖緯之書及謝承後漢書張璠漢記續漢書帝系譜徐整長厯元中記物理論皆今所遺逸而著述之家相承為用不忍棄去亦復存之云云則自此逸書數種外皆採自本書非輾轉撏撦者比其精審益為可貴不得以習見忽之矣乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　吳淑進注事類賦狀
　　右臣先進所著一字題賦百首退惟蕪累方積兢憂遽奉訓辭俾加注釋伏以類書之作相㳂頗多蓋無綱條率難記誦今綜而成賦則煥焉可觀然而所徵既繁必資箋注仰聖謨之所及在陋學以何稱今並於逐句之下以事解釋隨所稱引本於何書庶令學者知其所自又集類之體要在易知聊存觧釋不復備舉必不可去亦具存之凡䜟緯之書及謝承後漢書張璠漢記續漢書帝系譜徐整長厯𤣥中記物理論之類皆今所遺逸而著述之家相承為用不忍棄去亦復存之前所進二十巻加以註解巻秩差大今廣為三十巻目之曰事類賦乏張華之博物叨預升聞謝陸賈之著書敢期稱善徒傾鄙思曷副宸心伏乞皇帝陛下俯録微能特䊸睿覽茍乾坤之施不遺芻狗之微則鈆槧之勤庶耀縑緗之末冒黷斧扆兢惶載深

　　事類賦原序
　　淳化中博士呉淑進事類賦百篇於朝太宗嘉其精贍因命注釋之擢為水曹郎今觀其書駢四儷六文約事備經史百家傳記方外之説靡所不有其視李嶠單題詩丁晉公青衿集用功蓋萬萬矣嵗月寢乆世罕其傳提舉滎陽鄭公將命東浙蒞事未幾百廢具舉暇日裒集羣書曉析涵泳以為退食之娯因以所藏事類賦善本俾鏤版以備士夫章句檢討之益且俾惇徳著其述作之始於右惇徳切觀四聲之作起於齊梁而盛於隋唐今遂以為取士之階其協辭比事法度纎密足以抑天下豪傑之氣至於源流𣲖別凡有補於對偶聲韻者豈可靳而不傳雖淑之書用意浩博將以貽惠來今然非鄭公則不能廣其説使學者有所觀覽雲紹興丙寅仲夏廿三日右迪功郎特差監潭州南嶽廟邊惇徳謹序
