　　欽定四庫全書　　　　　集部二
　　李太白集注　　　　　　別集類一〈唐〉
　　提要
　　〈臣〉等謹案　李太白集注三十六巻
　　國朝王琦撰琦字琢崖錢塘人註李詩者自楊齊賢蕭士贇後明林兆珂有李詩鈔述註十六巻簡陋殊甚胡震亨駁正舊注作李詩通二十一巻琦以其尚多漏略乃重為編次箋釋定為此夲其詩㕘合諸夲益以逸篇釐為三十巻以合曾鞏序所言之數別以序誌碑傳贈答題詠詩文發語年譜外紀為附録六巻而繆氏夲所謂考異一巻散入文句之下不另列焉其注欲補三家之遺闕故採摭頗富不免㣲傷於蕪襍然捃拾殘賸時亦寸有所長自宋以來註杜詩者如林而註李詩者寥寥僅二三夲録而存之亦足以資考証是固物少見珍之義也乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











