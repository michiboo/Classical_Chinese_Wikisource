位是才能取，時因際會遭。
羽儀呈鸑鷟，鋩刃試豪曹。
洛下推年少，山東許地高。
門承金鉉鼎，家有玉璜韜。
海浪扶鵬翅，天風引驥髦。
便知蓬閣閟，不識魯衣褒。
興發春塘草，魂交益部刀。
形開猶抱膝，燭盡遽揮毫。
昔仕當初筮，逢時詠載橐。
懷鉛辨蟲蠹，染素學鵝毛。
車騎方休汝，歸來欲效陶。
南台資謇諤，內署選風騷。
羽化如乘鯉，樓居舊冠鼇。
美香焚濕麝，名果賜幹萄。
議赦蠅棲筆，邀歌蟻泛醪。
代言無所戲，謝表自稱叨。
蘭焰凝芳澤，芝泥瑩玉膏。
對頻聲價出，直久夢魂勞。
草詔令歸馬，批章答獻獒。
銀花懸院榜，翠羽映簾絛。
諷諫欣然納，奇觚率爾操。
禁中時諤諤，天下免忉忉。
左顧龜成印，雙飛鵠織袍。
謝賓緣地密，潔己是心豪。
五日思歸沐，三春羨眾邀。
茶爐依綠筍，棋局就紅桃。
溟海桑潛變，陰陽炭暗熬。
仙成脫屣去，臣戀捧弓號。
建節辭烏柏，宣風看鷺濤。
土山京口峻，鐵甕郡城牢。
曲島花千樹，官池水一篙。
鶯來和絲管，雁起拂麾旄。
宛轉傾羅扇，迴旋墮玉搔。
罰籌長豎纛，觥盞樣如舠。
山是千重障，江為四面濠。
臥龍曾得雨，孤鶴尚鳴皋。
劍用雄開匣，弓閑蟄受弢。
鳳姿嘗在竹，鷃羽不離蒿。
吳越分雙鎮，東西接萬艘。
今朝比潘陸，江海更滔滔。
