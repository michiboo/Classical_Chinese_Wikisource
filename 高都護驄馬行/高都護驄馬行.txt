
安西都護胡青驄，聲價歘然來向東。
此馬臨陣久無敵，與人一心成大功。
功成惠養〈赭白馬賦，願終惠養〉隨所致，飄飄遠自流沙至。
雄姿未受伏櫪恩，猛氣猶思戰場利。
腕促蹄高如踣鐵，交河幾蹴曾冰裂。
五花剪〈鬃爲辮，或三花，或增長花，或雲印以三花飛風之字〉散作雲滿身，萬里方看汗流血。
長安壯兒不敢騎，走過掣電傾城知。
青絲絡頭爲君老，何由卻出橫門道〈長安城北出西頭第一門曰橫門，其外有橫橋〉。

