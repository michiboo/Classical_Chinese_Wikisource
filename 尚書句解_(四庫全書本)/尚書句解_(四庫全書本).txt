　　欽定四庫全書　　　　　經部二
　　尚書句解　　　　　　　書類
　　提要
　　〈臣〉等謹案尚書句解十三卷元朱祖義撰祖義字子由廬陵人於諸經皆有句解今多散佚此書僅存元延祐中定經義取士之制尚書以古註疏及蔡沈集傳為宗故王充耘書義矜式尚兼用孔傳迨其末流病古註疏之繁而蔡傳遂獨立於學官業科舉者童而習之莫或出入祖義是書專為啟迪幼學而設故多宗蔡義不復考證舊文於訓詁名物之間亦罕所引據然隨文詮釋詞意顯明使殷盤周誥誥屈聱牙之句皆可於展卷之下瞭然於心口其亦古者離經辨志之意歟以視附㑹穿鑿浮文妨要反以晦蝕經義者此猶有先儒篤實之遺矣亦未可以其淺近廢也乾隆四十六年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　尚書序
　　〈此序孔安國所作以其上古帝王之書為後世所慕尚故曰尚書序中言伏生年過九十失其本經口以傳授裁二十餘篇以其上古之書謂之尚書是知書是本名尚是伏生所加也〉
　　古者伏犧氏之王天下也〈古者有伏犧氏即太皥也以木德王天下〉始畫八卦〈始畫乾坤艮巽震離坎兌八卦〉造書契〈造作書契謂書之於木刻其側為契各持其一以相考合〉以代結繩之政〈以代上古洪荒之世結繩以識其政事事大大其繩事小小其繩〉由是文籍生焉〈因此而三墳五典之文籍以生焉〉伏犧神農黃帝之書〈三皇之書〉謂之三墳〈名謂之三墳墳大也〉言大道也〈是其書之所言皆大道也〉少昊顓頊髙辛唐虞之書〈五帝之書〉謂之五典〈名謂之五典典常也〉言常道也〈是其書之所言者皆常行之道〉至於夏啇周之書〈至於三代之書〉雖設教不倫〈雖禹湯文武設教不見倫類〉雅誥奧義〈要之雅正之誥皆有深奧之義〉其歸一揆〈如人之於射其歸於一揆度其的而已〉是故〈此所以〉歴代寳之〈經歴萬代莫不珍惜墳典訓誥之書〉以為大訓〈以之為大訓〉八卦之說〈如八卦之說文〉謂之八索〈其書名謂八索索求也〉求其義也〈所以求索八卦之義理也〉九州之志〈九州所說〉謂之九丘〈其書名謂之九丘〉丘聚也〈丘者聚集也〉言九州所有〈言九州所有之物〉土地所生〈土地所生之物〉風氣所宜〈風氣所宜之物〉皆聚此書也〈皆聚載於九丘之書〉春秋左氏傳曰〈春秋左氏傳有言〉楚左史倚相〈楚靈王時有左史倚相史官居左故曰左史也〉能讀三墳五典八索九丘〈號為能讀三墳五典八索九丘之書也〉即謂上世帝王遺書也〈即以謂上世帝王遺書不知其混殽〉先君孔子〈安國是孔子十一世孫尊其祖故曰先君〉生於周末〈孔子生於周衰之末〉覩史籍之繁文〈見八索九丘之書皆史籍之繁文〉懼覽之者不一〈恐覧而觀之者無所統一〉遂乃定禮樂明舊章〈述而不改曰定遂乃定禮樂制度之舛錯以發明先世舊章典法〉刪詩為三百篇〈就而減削曰刪詩本三千篇削其不合於禮義者特存三百一十篇止言三百以成數言之者也〉約史記而修春秋〈凖依其事曰約依魯史而修春秋〉讃易道以黜八索〈因而佐成曰讃因伏羲畫之文王重之不可強改特佐成十翼則易道以明而八索之書不必用矣是以黜而棄之焉〉述職方以除九丘〈顯而明之曰述蓋職方者即周禮職方氏所掌皆九州所有夫子述其所職而載之於經則九丘之書亦不必用故刪除之〉討論墳典〈墳典之書傳之既乆不無淆亂孔子討論而整理之〉斷自唐虞以下訖於周〈上至三墳五典之書斷自唐虞獨取二典下至有周〉芟夷煩亂〈其間有雜亂難考之處皆芟除之而使至於平夷也〉翦截浮辭〈浮華無實之言皆剪截而剔去之〉舉其宏綱〈綱綱之索但舉大綱而衆目自張〉撮其機要〈機弩之括但撮機括之至要非泛無所統撮七括反〉足以垂世立教〈誠足以垂示後世而立教於人〉典謨訓誥誓命之文〈其典謨訓誥誓命之書〉凡百篇〈凡有百篇〉所以恢𢎞至道〈皆所以發明張大二帝三王至治之要道〉示人主以軌範也〈以明後世人君出治之軌範如車之有軌所行皆由乎是如器之有範所為不外乎是也〉帝王之制〈二帝三王之製作〉坦然明白〈平易明白〉可舉而行〈後世可舉而見於行〉三千之徒〈孔子三千徒弟〉並受其義〈皆傳受百篇之義〉及秦始皇〈及至秦王名政尊為皇帝以初併天下號為始皇〉滅先代典籍〈滅除先代經典文籍〉焚書坑儒〈焚古書坑儒士〉天下學士〈天下儒者〉逃難解散〈率皆隱身避世以逃患難分散於四方解音蟹〉我先人用藏其家書於屋壁〈時孔子七世孫子襄安國以為先祖故稱我先人慮家書之不傳乃以藏於屋壁中也〉漢室龍興〈漢家繼秦如龍之興〉開設學校〈開設學校之乆廢者〉旁求儒雅〈遍求儒之雅正者〉以闡大猷〈以闡明大道〉濟南伏生〈濟南有伏生名勝為秦二世博士〉年過九十〈年過九十餘老不能行文帝詔晁錯受之〉失其本經〈奈何遭秦火之餘散失其百篇本經〉口以傳授〈幸伏生記誦之熟以口傳授於晁錯〉裁二十餘篇〈僅得堯典舜典臯陶謨益稷禹貢甘誓湯誓盤庚三篇髙宗肜日西伯戡黎㣲子牧誓洪範金縢大誥康誥酒誥梓材召誥洛誥多士無逸君奭多方立政顧命康王之誥呂刑文侯之命秦誓費誓凡三十三篇除堯典舜典合為一臯陶謨益稷合為一盤庚三篇合為一顧命康王之誥合為一此二十八篇故謂之二十餘篇〉以其上古之書〈以其為上古帝王之書〉謂之尚書〈名謂之尚書以其為後世所慕尚是知書是本名尚是伏生所加〉百篇之義〈百篇之文義〉世莫得聞〈世不得而聞〉至魯共王〈至漢景帝之子共王名餘封為魯王死諡曰共〉好治宮室〈存曰居魯近孔子宅好修治宮室〉壊孔子舊宅〈毀壊孔子舊宅壊怪〉以廣其居〈以廣大其所居〉於壁中得先人所藏古文〈於所壊壁內得安國先人子襄所藏上古帝王之文〉虞夏啇周之書〈乃虞夏商周之書〉及傳論語孝經〈及孔子所傳論語孝經〉皆科斗文字〈皆以科斗文其字科斗蝦蟇子也字形多頭麤尾細肚腹團圓似科斗〉王又升孔子堂〈共王又登孔子廟堂〉聞金石絲竹之音〈聞金鐘石罄絲琴竹管之聲以此神異〉乃不壊宅〈乃不敢毀其居〉悉以書還孔氏〈盡以其所得古文虞夏商周之書與傳論孝經還孔氏〉科斗書廢已乆〈科斗之書始於倉頡其文至三代不改經秦火廢而不用至漢則其廢已乆〉時人無能知者〈漢時人無有能知之者〉以所聞伏生之書〈安國乃以前所聞伏生口授之書〉考論文義〈考校論說古文之義〉定其可知者〈定其可知識者〉為𨽻古定〈為𨽻以寫古文而後定〉更以竹簡寫之〈又別更以竹簡寫之簡一尺二寸竹簡者以竹長一尺二寸為之更音庚〉増多伏生二十五篇〈至此復以屋壁古文校定乃得大禹謨五子之歌𦙍征仲虺之誥湯誥伊訓太甲三篇咸有一徳説命三篇泰誓三篇武成旅獒微子之命蔡仲之命周官君陳畢命君牙冏命凡二十五篇伏生初得二十八篇今又増多此二十五篇是已得五十三篇矣〉伏生又以舜典合於堯典〈於五十三篇之中伏生又以舜典合堯典為一〉益稷合於臯陶謨〈益稷合臯陶謨為一篇〉盤庚三篇合為一〈盤庚三篇合為一篇〉康王之誥合於顧命〈康王之誥合顧命為一篇〉復出此篇並序〈今依古經分堯典舜典為二篇益稷臯陶謨為三篇盤庚為三篇康王之誥顧命為二篇是於三篇復出此五篇並孔子所作書序自作一篇〉凡五十九篇〈總得五十九篇〉為四十六卷〈除序在外不以卷計由五十八篇同序者同卷異序者異卷如太甲盤庚說命泰誓皆一篇同卷是減八卷矣又大禹謨臯陶謨益稷三篇同序共一卷康誥酒誥梓材三篇同序共一卷是又減四卷矣前減八卷後減四卷共十二卷以五十八卷除十二是為四十六卷〉其餘錯亂摩滅弗可復知〈其餘如汨作九共九篇槖飫帝告釐沃湯征汝鳩汝方夏社疑至臣扈典寶明居肆命徂後沃丁咸乂四篇伊陟原命仲丁河亶甲祖乙髙宗之訓分器旅巢命歸禾嘉禾成王政將蒲姑賄肅慎之命亳姑凡四十二篇亡皆錯亂而無序摩滅而不明不可復通知〉悉上送官〈安國乃並與竹簡所冩五十八篇盡以上送於官〉藏之書府〈藏於秘府〉以待能者〈以待後世有能整理而讀之者〉承詔為五十九篇作傳〈安國時為武帝博士既考正古文以聞於帝又承詔旨為五十九篇之傳傳通釋解其意也〉於是遂研精覃思〈於是遂研覈精專覃靜思求其理〉博考經籍〈廣博推考羣經六籍〉採摭羣言〈於經籍中採摭衆言互相參考摭隻〉以立訓傳〈作為詁訓傳通其意〉約文由義〈其作傳之體則貴於約省其文而申明一書之義也〉敷暢厥㫖〈以敷布宣暢其㫖意〉庻幾有補於將米〈庶幾天下後世即其所傳以求聖經之㫖有所補益耳〉書序〈即孔子所序〉序所以為作者之意〈序述所以為作書者之意〉昭然義見〈言其意義昭明無隱〉宜相附近〈但作序者不敢厠於正經故以序自作一篇列於百篇之後今安國從宜以序附近於正經〉故引之各冠其篇首〈故引而分之各冠其本篇之首〉定五十八篇既畢〈書本連序五十九篇今序既分則是損其一篇則定為五十八篇既畢〉會國有巫蠱事〈㑹值武帝末年淫惑鬼神崇信巫術有巫蠱事蠱者怪惑之名謂以藥毒害人與行符厭俗為魅令人蠱惑夭年傷性謂之巫蠱以蠱皆巫之所行也奸人江充因行其詐先於太子宮埋桐人告上雲太子宮有蠱氣上使充治之於太子宮果得桐人太子知充䧟已乃殺充武帝詔討之太子走奔壺闗自殺蠱音古〉經籍道息〈故武帝好經籍之道至此滅息〉用不復以聞〈用是不復以所傳聞於上〉傳之子孫〈惟自傳於已之子孫〉以貽後代〈使之貽於後世之人行之〉若好古博雅君子〈後世若有好愛古道廣博學問志懐雅正之君子〉與我同志〈與我同慕古之意〉亦所不隱也〈亦發明吾道庶㡬傳而不至於隱蔽也〉





　　尚書序
