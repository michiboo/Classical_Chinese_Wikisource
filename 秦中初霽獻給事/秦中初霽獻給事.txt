
渭水收暮雨，處處多新澤。
宮苑傍山明，雲林帶天碧。
君子聳高駕，英聲邈今昔。
鏘珮出中臺，彯纓入仙掖。
夙心幸清鑒，晚志欣良覿。
鳴盜非足徵，願言同下客。
南國久爲思，西都嘗作賓。
雲開天地色，日照山河春。
善聽在知己，揚光唯達人。
妙年弄柔翰，弱冠偶良晨。
擢第文昌閣，還家滄海濱。
寸心何所望，東掖有賢臣。

