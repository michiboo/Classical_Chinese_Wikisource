驅馬至益昌，倍驚風俗和。
耕夫隴上謠，負者途中歌。
處處川復原，重重山與河。
人煙遍餘田，時稼無閑坡。
問業一何修，太守德化加。
問身一何安，太守恩懷多。
賢哉我太守，在古無以過。
愛人甚愛身，治郡如治家。
雲雷既奮騰，草木遂萌芽。
乃知良二千，德足為國華。
今時固精求，漢帝非徒嗟。
四海有青春，眾植佇揚葩。
期當作說霖，天下同滂沱。
