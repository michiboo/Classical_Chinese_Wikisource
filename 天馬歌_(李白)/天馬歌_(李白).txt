
天馬來出月支窟，背爲虎文龍翼骨。
嘶青雲，振綠髮，蘭筋權奇走滅沒。
騰崑崙，歷西極，四足無一蹶。
雞鳴刷燕晡秣越，神行電邁躡慌惚。
天馬呼，飛龍趨，目明長庚臆雙鳧。
尾如流星首渴烏，口噴紅光汗溝朱。
曾陪時龍躡天衢，羈金絡月照皇都。
逸氣稜稜淩九區，白璧如山誰敢沽。
回頭笑紫燕，但覺爾輩愚。
天馬奔，戀君軒，駷〈音竦〉躍驚矯浮雲飜。
萬里足躑躅，遙瞻閶闔門。
不逢寒風子，誰採逸景孫。
白雲在青天〈一本無青字〉，丘陵遠崔嵬。
鹽車上峻坂，倒行逆施畏日晚。
伯樂翦拂中道遺，少盡其力老棄之。
願逢田子方，惻然爲我悲。
雖有玉山禾，不能療苦飢。
嚴霜五月凋桂枝，伏櫪銜冤摧兩眉。
請君贖獻穆天子，猶堪弄影舞瑤池。

