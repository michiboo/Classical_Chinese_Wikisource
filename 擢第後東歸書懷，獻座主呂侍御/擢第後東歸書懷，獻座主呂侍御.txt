昔歲辭親淚，今為戀主泣。
去住情難並，別離景易戢。
夭矯大空鱗，曾為小泉蟄。
幽意獨沉時，震雷忽相及。
神行既不宰，直致非所執。
至運本遺功，輕生各自立。
大君思此化，良佐自然集。
寶鏡無私光，時文有新習。
慈親誡志就，賤子歸情急。
擢第謝靈台，牽衣出皇邑。
行襟海日曙，逸抱江風入。
蒹葭得波浪，芙蓉紅岸濕。
雲寺勢動搖，山鐘韻噓吸。
舊遊期再踐，懸水得重挹。
松蘿雖可居，青紫終當拾。
