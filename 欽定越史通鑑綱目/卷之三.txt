〈庚寅，漢建安十五年〉冬十二月，吳主孫權以步騭爲交州刺史。
綱目：初，士燮爲交阯太守，表其三弟領合浦、九眞、南海太守，雄長一方。而交州刺史張津好鬼神事，嘗著絳帕頭，讀道書，爲其將所殺。至是，孫權以騭爲刺史，燮率兄弟奉承節度。由是嶺南始服於權。
註：步騭，臨淮淮陰人。交州、九眞，竝註見趙武王十年。
漢交阯太守士燮遣子入質於吳，吳封士燮爲龍編侯。
吳志本傳：辰燮遣子廞〈虛金切，音歆〉入質，權以爲武昌太守。燮、壹諸子在南者，皆拜中郎將。燮又誘益州豪姓雍闓等，率郡人民，使遙東附。權益嘉之，遷衞將軍，封龍編侯；弟壹偏將軍、都鄉侯。燮每遣使詣權，致雜香細葛，輒以千數，明珠、大貝、琉璃翡翠、玳瑁、犀象及異菓、蕉椰、龍眼之屬，無歲不至。又貢馬凡數百匹。權輒爲書，厚加寵賜，以答慰之。
〈御批：士燮特一漢守耳，隨辰柔媚，只求自便，全無雄才遠略，以致再傳已敗，無足稱也。舊史謂雖尉佗不能逾，毋乃過乎。〉
謹按：子廞，舊史作子𢋻〈魚錦反〉，誤。

