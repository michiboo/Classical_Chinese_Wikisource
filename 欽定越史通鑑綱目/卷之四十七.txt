
〈起丁未黎愍帝昭統元年，盡己酉黎愍帝昭統三年〉凡三年
〈丁未〉愍帝昭統元年〈清乾隆五十二年〉春正月郊。
故事，郊祀駕出大興門，鑰由奉天府開閉。辰阮伯瓓爲府尹，從駕後行。及帝還移辰不得入。朝臣欲治其罪。帝特宥之。
註：阮伯瓓，嘉林古靈人，景興乙巳科進士。
追尊皇考故太子爲佑宗皇帝，尊母阮氏爲皇太后。
二月，以潘黎藩平章事，張登揆、汪士琠、陳功燦同平章事，范廷璵、阮輝濯參知政事，阮廷𥳑副都御史。 
有整旣得志，稍驕滿。帝以國步多艱，除授制置，多徇所請。黎藩等以平日爲有整所素與，士琠初以所領兵部印降於有整，有整亦信向之，於是竝參大政，皆其意也。先是，阮廷𥳑言於鄭槰，極陳有整援外兵、覆邦家之罪，誓不與之俱生；請回清花募兵，以殄國讐。公論壯之，槰不之許。至是有整懼不爲國人所與，欲用廷𥳑，以收人望。乃使人致之，辭極卑遜。廷𥳑乃赴召，授是職。自是有整威權太盛，援引親黨，分佈內外。凡事皆自專決。又開府於邸第之東，使其子有攸居之，倣鄭王世子出閤故事，偃蹇陵逼。帝稍厭之，密與內翰吳爲貴等謀召有整入便殿議事，因酖殺之。一日，武楨入見，帝以其事告楨。楨大驚曰：「誰爲陛下畫此計，臣竊危之。今彊敵陵逼，邊報正急，朝廷未睦，人心未安。陛下當倚用有整爲爪牙，何乃逆其詐而億其不信，形跡未露，遽誅彊臣，萬一其下爲變，如社稷何。」帝大悟而止。有整頗知之。自是屢廢朝謁，肆門下所爲，四方豪傑失望，所在驅煽，莫不以續鄭誅有整爲名。
註：阮輝濯，文江丹染人；阮廷𥳑，弘化永治人；竝景興己丑科進士。范廷璵，武江金堆人，景興乙未科進士。吳爲貴，靑威左靑威人；武楨，良才春關人；竝鄉貢。
〈御批：事勢至此，而依反覆之賊整，是猶積薪措火，無刻可安。但此辰黎之諸臣無一恃，是亦可愧深矣。〉
三月，復開制科。
有整奏請倣宋司馬光十科試士法，特開制科，命朝臣三品以上各舉所知，悉令入大庭對策。辰應舉者數百人。賜陳伯覽、阮嘉吉制科出身二名，恩典與進士同。又擢阮輝宿、汝公瑀進朝，餘充補員外郎及州縣才學者皆敍用。辰帝雅好文學，經筵六日一進講，內翰院日一進講。供奉裴楊瓑尤被寵遇，常召入內講論不怠。
註：陳伯覽，慈廉雲耕人。阮嘉吉，文江春梂人。阮輝宿，靑池金縷人。汝公瑀，唐安穫澤人。十科試士法，綱目續編：宋哲宗元祐元年，司馬光乞設行義純固、可爲師表、節操方正、可備獻納、知勇國人、可備將帥、公正聰明、可備監司、經術精通、可備講讀、學問該博、可備顧問、文章典麗、可備著述、善聽獄訟、盡公得實、善治財賦、公私俱便、練習法令、能斷請讞，凡十科舉士。詔從之。
〈御批：宋人多好名無寔，奈何效之。〉
括諸路寺觀銅器鑄錢。
府庫空虛，軍用不繼。上游諸銅礦又爲土司所阻，不復輸納。有整奏請大括諸路寺觀銅像，悉運至京，鑄昭統通寶錢。
夏四月，阮文岳稱帝於歸仁。
文岳旣歸，自稱皇帝，居歸仁；封其弟文惠爲北平王，居順化，據廣南以北；文侶爲東定王，據嘉定。
註：歸仁，註見顯宗景興三十六年。順化，註見聖宗光順十年。嘉定，古水眞臘國地。
阮文惠遣其將武文仕據乂安。
初，文岳南還，畱其將阮睿守乂安。及文惠、文岳有隙，以兵相攻，睿自以文岳舊將，恐爲文惠所害，陰與前參議阮廷院相結，令潛通於有整，約以併力攻文惠，事濟之後交還乂安，永結鄰好。廷院詣闕言之，有整不應。睿懼謀泄，間道逃歸文岳，囑廷院據之。睿部將阮佺在沙南，不從睿，反攻廷院。廷院勢孤，與其子玉璉、玉肇、玉振，壻韶、尊、洽俱戰死。文惠自歸仁解兵還，令召有整。有整辭以四鎭未寧，不赴召。文惠大怒，遣武文仕爲節制水歩諸軍，引兵據乂安，徵兵催糧，以圖北河。
註：阮廷院，興元美裕人，鄉貢。阮玉璉，阮廷院之子，鄉貢。沙南，社名，屬乂安南塘縣。
遣皇親大宗維祅〈音軒〉、同平章事陳功燦、戸科給事中吳儒等如西山。
始文惠與文岳治兵相攻，帝欲乘釁收復乂安。有整以妻子爲文惠所畱，專主和議。遂遣使遺書於文惠，言：「乂安乃中興根本之地，猛將精兵多在於此。一旦委而外之，固所不忍。」要文惠還其地。廷議擇使，而難其人。功燦初爲有整業師，文惠至昇龍，有整先引入見，與語，大悅。至是，功燦毅然請往，舉吳儒偕行。及至，文惠見書大怒，反復詰之。功燦終不屈，乃錮維祅、功燦等於獄，尋令沈於江中，而以回舟溺水告。
註：維祅，懿宗第六子，帝之從祖叔。吳儒，富川知止人，景興乙巳科進士。
是日晚，日食晝，星辰見。
楊仲謙伏誅。
初，仲謙自平望奔樂道，與其姪楊雲、門生阮茂儞募兵，於嘉林築壘，自如京至富市分兵自守，移檄諸縣，約共恢復鄭氏。有整使其將黃曰選等擊之。曰選驅兵大進，四面交射。仲謙兵敗夜遁，爲旁邑玉舍民所獲，送京師。帝下詔罪狀仲謙，其略曰：以臣叛君，無所容於天地，其名爲賊，得共誅於國人。命獻俘於太廟誅之。
註：樂道、如京、富市，竝社名，均屬北寧嘉林縣。玉舍，社名，今改安舍，屬錦江縣。
秋七月，尊顯宗廟號。
尊皇祖考諡永皇帝，廟號顯宗。或言廟號須入廟乃可。潘黎藩曰：「國事未可知，正當以此辰定先帝廟號耳。」乃議定，奏請帝行之。
〈御批：言甚痛切。〉
八月，阮有整與黃馮基戰於大馮，獲馮基，殺之。
馮基在山西，謀舉兵入衞，移檄廣、國諸路，以誅有整爲名。有整使其將阮遹迎戰於大馮，而自督大軍接戰。馮基與遹交鋒，遹兵退。馮基子嘉勸乘勝長驅直抵京城，馮基不聽，曰：「吾擒有整，如捕小兒耳。且暫休追奔未晚。」遹走至半路，望見馮基兵不追，卽收軍，結陣而前。馮基兵方食，不及措手潰走。馮基與其子單象力鬭，遹兵四面圍之。有整奄至，麾鐵突軍合射。馮基象棚落，被執送京師，將斬之。帝以馮基前有卻茂儞功，賜仰藥死。
註：阮遹，南塘嫩柳人。大馮，社名，屬丹鳳縣。廣，廣威府，註見李惠宗建嘉八年。國，國威府，註見陳裕宗大治五年。
〈御批：黃馮基亦反覆之徒耳，何得稱爲名將。〉
遣皇弟維䄂討鄭槰於東關。槰遁走。
先是，槰奔桂塢，與外戚桂塢舊將阮仲邁等分屯固守。又使屬將得武〈缺姓〉守東湖壘，以爲屏蔽。有整使阮如泰等攻之，槰敗走海陽。丁錫壤挾槰復取花封、雲屯、塗山沿海之兵眾至數萬，舟百餘艘，進泊山南之博澤。初，槰勢日蹙，遺平章張登揆書，請詣闕謝罪。登揆以聞，帝命爲導迎使以邀之。適麟陽侯范廷僐謀迎槰，以號召豪目起兵討有整。舟楫蔽江而上，登揆不克迎而還。槰又使人密齎書至京，而使舊臣裴潤爲內應。事覺，有整奏誅潤，而使山南鎭守黃曰選大發兵船擊之。至梧桐江，廷僐與錫壤以海船戰。會東南風起，捨舟登岸。欲乘順風以戰。而兵皆爲烏合，無鬭志。旣登陸，奪路而走，軍遂潰。曰選因擊敗之，錫壤僅以身免。廷僐以奔槰。東關豪目陳孟匡聚眾應之，遂挾槰入屯沛下，築壘浚濠，爲死守計。曰選等攻之數月不克，軍勢稍沮。至是，帝與有整謀曰：「今芟夷大難，僭亂悉平。孟匡獨據孤壘爲梗，諸鎭將視此爲高下。東關未破，無以制服天下。」乃命皇弟維䄂率禁衞親軍督戰。內翰裴楊瓑、參戎務曰選等聞維䄂至，恐功不由己，乃與阮如泰合兵夾擊之。曰選等踰壘而上，孟匡走四岐。曰選兵焚掠東關沿江，遂成白地。槰奔安廣，尋棲諒山，爲土民所逐，遁歸右隴，後不知所終。
註：阮仲邁，桂陽桂塢人，阮仲珅之後。范廷僐，眞定博澤人，范廷仕之後，後從帝北奔，畱燕十八年始還，以病卒於家。孟匡，東關東關人。阮如泰，眞祿上舍人，崗國公阮熾之後。桂塢，社名，屬北寧桂陽縣。東湖，社名，屬北寧超類縣。梧桐江，在東關梧桐社。雲屯總，屬堯封縣。沛下邑，屬靑關縣。花封，卽堯封，縣名，屬山定府。東關，縣名，屬太平府。右隴，卽古隴，縣名，註見陳順宗光泰十年。四岐，縣名，註見世宗光興十九年。
冬十月，高平督鎭劉㫸殺督同阮翰，滅其家。
阮翰初受帝密旨，招諭本鎭藩目。劉㫸又受鄭槰命募兵俟發。一鎭遂分爲二黨，相視如仇。㫸陰使藩屬詐叛歸翰，而自率眾攻圍翰營。翰驛書告變，㫸亦奏稱翰反。廷議請以樞院阮廷傃及阮輝宿代領鎭務，而召㫸等回朝。傃未到鎭，翰已爲㫸所殺，闔門皆遇害。後㫸至京，會兵亂，事寢不問。
註：劉㫸，靑池月盎人，景興壬辰科進士。阮翰，嘉林富市人，景興己未科進士。阮廷傃，東安平民人，廷伯之子，景興己丑科進士。
十一月，武文仕寇淸花。遣阮有整禦於靑厥江，師潰走。
文仕初至乂安也，眾議以爲文仕孤軍乍來，宜急調重兵，與之決戰。且成敗繫此一舉，勿使資彼兵糧，養成敵勢。阮如泰亦毅然請行。有整心憚文仕，且以家小俱畱於賊，思欲委曲以成和議，猶豫不決。辰文惠復遣其將吳文楚等協同文仕北寇。文仕過士山，淸花鎭守阮遹不敢拒戰，退保禎山江。文仕進次南岸，先遣文楚從山路潛渡漆馬江，襲遹軍後。遹敗死。遂乘勝直踰三疊，抵澗口渡。有整乃盡發本道精銳，幷調各道兵二萬餘人，使阮如泰將之。如泰令別將守澗口渡，而自引大軍由間道出藝渡，從賊後掩擊。適遇賊將瓊〈缺姓〉於恬舍，與戰，大敗，走山明。後爲賊所獲，殺之。賊遂進至靑厥江。報至，京師大駭。有整倉卒，請出師以禦之。帝御殿，授節鉞，諭之曰：「卿此行，社稷安危所繫。早奏膚公，以慰朕懷。」有整對曰：「文仕非臣敵，臣但督戰，使偏禆取之足矣。」於是盡發昇龍兵及諸別道將皆屬焉，凡三萬餘人，次於靑厥北岸，沿江築壘，爲固守計。又遣有攸將戰船五十餘艘，盡載大礮、火器諸戰具於江口，與賊隔江相對。有攸船依岸停泊，全不設備。賊夜氽水潛渡，以長繩繫船，挽過南岸。船中驚走，不知所爲，爭赴水走，戰船、大礮皆爲賊獲。有整與諸將議退守珠橋，夜半鳴鼓收軍。諸軍虛驚，遂大潰，爭相踐蹅逃竄，械仗委棄滿路。有整、有攸僅以數百卒奔回昇龍。
註：靑厥江，註見顯宗景興四十七年。士山，屬玉山文齋社。禎山江，在美化禎山社分。漆馬江，在瑞原、安定、永祿三縣接夾江分，均屬淸花。三疊山，在淸化、寧平接界處。澗口渡，在澗口社分。恬舍社，屬嘉遠縣。藝渡，在嘉遠大有社藝寨，均屬寧平。珠橋，註見顯宗景興五年。
十二月，帝出奔京北。武文仕入據昇龍。
有整軍潰報至，帝議欲西幸，由上道歸淸花，保險以圖興復。夜半，有整自靑厥回，命召之。數輩不至，密委參知政事阮奎入奏，請帝北幸，云：「京北阮景爍勇略可恃，且據堅城，阻大河以爲守。急徵勤王之師，則上而太原、山西，下而海陽、山南等處，氣脈相通，大兵不日可集。然後相機而動，方有興復之期。」帝從之。黎明命、皇弟維䄂護送皇太后及皇妃、元子、宮嬪先行。將發，帝詣寢廟哭拜。辰侍衞諸臣皆暗地散去。帝憂懼，計無所出。侍臣裴楊瓑趨前奏曰：「有整雖潰敗，然手下尚多，人猶知畏。請傳旨幸有整第，逼之從駕，辰呼召尚且不至單虛。」帝以爲然。楊瓑又遣人當庭大聲宣旨，侍衞稍稍復集。帝與內臣阮國棟、阮楷等至有整第。有整倉卒，哭拜迎駕，設交椅於堂之正中間。帝入，諭令從駕。有整因使有攸先行扈侍，移刻，有整收拾散卒數千，擁帝北渡河。薄暮，賊入據城，縱兵大掠，城市、鋪舍爲之一空。
註：阮國棟，良才琵琶人，皇妃之兄。阮楷，奇英香墨人。
京北鎭守阮景爍反。帝如安勇，知縣阮倘、土豪楊廷俊率兵民來衞。遂進次安世。
帝至京北，鎭守阮景爍先已密降於賊，閉城稱疾不出。帝與有整皇遽，渡月德江，文臣從者，惟阮廷𥳑、范廷璵、朱允勵、張登揆、武楨六七人而已。景爍縱手下邀掠諸扈從者，又追奪帝御袍。帝垂淚，解而授之。過安勇，縣令阮倘年六十，率眾扈駕，願保昌江爲固，誅景爍，守京北，以圖恢復。帝壯之，拜倘吏科給事中。尋命皇弟維祗率侍臣黎與尊室三十餘人，奉太后及元子如高平，仍統管高、太二鎭，撫集藩臣効用。帝進次安世睦山，土豪楊廷俊率兵民拜迎道左。廷俊初以豪富，爲諒江一路魁傑，逋逃者倚爲淵藪，朝廷置而不問。至是有旨勤王，廷俊感激，奉命先來保衞。特拜平寇將軍以獎之。
註：朱允勵，東岸育秀人，景興戊戌科進士。阮倘，嘉林嘉瑞人，鄉貢。黎，超類大卯人，允僩之子，後從愍帝，北奔十八年，全髮而還，卒於家。楊廷俊，安世楊林仁，累與西賊拒戰，因病卒。阮景爍，南塘都梁人，晉國公阮景模之後。月德江，在武江、越安二縣間，註見裕宗保泰六年。昌江，一名壽昌河，亦名日德江，在安勇、保祿二縣間，下達白藤江，入于海。諒江，卽古諒江州，註見丁帝璿太平十一年。安勇、安世，二縣名，竝屬北省。睦山，社名，屬安世縣。
賊犯睦山，帝自將禦之，師敗，賊獲阮有整殺之。
帝駐蹕睦山，賊部將阮文和追及之。帝率師拒戰，欲以激勵將士。諸臣皆諫，乃按馬立於陣後，命裴楊瓑、阮倘前往督戰。楊廷俊據山左，阮有整據山右。賊兵陣於中野，廷俊下山衝擊，文和密分兵，遶山後襲之。有整軍亂自潰。廷俊敗走，二子〈缺名〉死焉。有攸力鬭，殺十數人，陣死。視師阮奎亦死於亂軍之中。有整北走，馬蹶，爲賊所獲。廷俊收餘眾，擁帝奔保祿山寨。諸臣皆潰散，不知帝所在矣。文和送有整至昇龍。文仕數其不忠之罪，支解諸城門以徇。
〈御批：有整猶死難，反勝鄭氏諸人多矣。〉
阮曰康敗賊於綠江，進圍賊將瓊於憲營，不克，尋退師渭潢。
有整旣敗，屬將黃曰選以妻子皆質於賊，按兵不動，謀俟文惠至乃降。安廣鎭守阮曰康聞昇龍失守，卽將舟師至山南，與曰選會，推曰選爲統帥，合兵討賊。曰選遲回不決。曰康拔劍慟哭曰：「京城不守，君父蒙塵，是誰之咎。今部下人心思奮，不戰，將何待。」曰選之將佐亦皆怒目視之。曰選不得已，遂與曰康引兵自渭潢至綠江口。賊將瓊據憲營，聞曰選等且至，乃盡將所獲戰船幷商船二百餘艘，悉驅步兵下船迎戰。曰選等分海船爲十行，船頭列置巨礮，輪次互發，連壞賊船十數。賊力戰不退，曰康乘風利帆，飽直衝賊舟。賊舟小，皆沈覆，軍大潰，盡棄船艘、器械，赴水走。瓊僅以身免，走歸憲營，閉壘自守。曰選等分兵擊之，軍聲大振。山南豪傑多應之，民皆供錢糧以助軍。文仕聞瓊敗，大發昇龍兵來援，於河堤、半月池、赤藤澫增壘以守之。曰選攻圍，久不拔。或說曰選曰：「賊自綠江之敗，舟船皆空。大江之中，我獨擅其利。今莫若畱一將絆賊瓊，使自爲守。將軍親率大隊舟師進據昇龍北岸，截中原之半而取之，東北豪傑自然響應，數鎭之地可以不戰而定。然後奉天子，建朝廷，大事可濟。若坐守山南，攻其堅實，虛費日月，師老財匱，是自屈其力，非計之得也。」曰選不以爲然，復增兵攻瓊。瓊閉壘固守，數月不克。會文仕遣別將，自昇龍從珠橋陸路徑取渭潢，以遶其後。有遣招遠將軍阮勇將兵，從海陽略取太平、先興諸府。曰選恐陸路有失，水軍難以獨守，乃退師渭潢，與賊相拒。
註：阮曰康，眞祿福壽人。阮勇，靑沔丹甲人。綠江，註見景興四十七年。憲營，註見懿宗永治六年。河堤、半月池、赤藤澫，竝在金洞縣，屬興安省。渭潢，註見裕宗保泰十年。
〈戊申〉二年〈清乾隆五十三年〉春正月，帝在嘉定。
帝自睦山之敗，潛駐保祿山寨。楊廷俊率眾扈從，又驅安勇民夫據月德江。武文仕進兵大破之。廷俊弟瓏爲其所獲，文仕不之殺，使持書諭廷俊，曰：「嗣皇乃我家所立，爲有整挾，與俱奔。遂執狐疑，迷而不返。若能自悔先來，猶可復追前過。不然，別求監國，主鬯有人。卽嗣皇無返駕之期，而汝等有延林之禍。」仍責廷俊，使獻帝。帝知之，恐廷俊攜貳，使范廷璵、張登揆等各回本土召募，而與阮廷𥳑潛往嘉定。辰從幸者，惟內翰院武楨、吳俧及陳名案數人而已。
註：吳俧，吳仕之子，靑威左靑威人。陳名案，嘉平實篆人，昭統丁未科進士。嘉定，卽嘉平，縣名，註見李仁宗太寧四年。保祿，註見顯宗景興十年。安勇，註見昭統元年。
二月，帝如至靈，東北土豪陳光珠、黃春秀等處兵勤王。
辰帝在嘉定，復移蹕至靈。東北諸道土豪嘉定陳光珠，至靈陳珽、黃春秀，四岐武瑢，及靑河阮世獻、阮有濟，鳳眼武致亨等，各率義兵，迎駕駐於靑河，分屯防守。帝命武?爲宣諭使撫慰之。賊攻靑河，又分攻嘉定、鳳眼，以絕光珠、致亨之援。世獻、致亨各力戰死。賊圍嘉定，光珠率死士突戰，大破之。賊懼，引去，猶分兵屯拋山，而?出水軍，從六頭江而下，步兵相依，爲必取計。春秀乘夜以漁舟數十，載火器，潛就賊軍，鼓譟縱火焚之。賊驚亂走。辰諸道義兵，惟光珠最稱健鬭。帝常稱之曰：「壯哉，眞將軍矣。」因賜爵琔武侯。
註：陳光珠，嘉平浮灘人，後與西賊戰，被獲，不屈死；嘉隆元年，錄其子爲員子項。黃春秀，至靈傑特人，鄉貢；嘉隆年間，仕至京北參協。陳珽，至靈滇池人，陳璡之子。阮世獻，靑河及上人。阮有濟，靑河前烈人。武致亨，鳳眼丹會人。武?，武棉之子。至靈，註見陳仁宗紹寶四年。四岐、靑河，竝註見世宗光興十九年。嘉定，卽嘉平，縣名，註見李仁宗太寧四年。鳳眼，註見陳仁宗紹寶六年。拋山，社名，屬至靈，註見懿宗永佑六年。六頭江，一名平灘江，在海陽至靈縣，夾北寧鳳眼、安勇、桂陽、嘉平等縣界。
皇親維祌〈音仲〉、維𥛟〈音璞〉起兵於淸花。
維祌等歸淸花起兵，藩酋朋郡公〈姓名缺詳〉、土豪壬武〈缺姓〉皆應之。賊都督鏘〈缺姓〉率兵圍逼，祌與戰，斬之。遣使間道奏捷行在。
註：維祌、維𥛟，皆懿宗之子，後不知所終。
丁錫壤叛，以兵逼駕。義民陳珽、黃春秀等擊破之。
初，錫壤從鄭槰作亂。自梧桐之敗，遁歸東潮。至是聞帝在至靈，乃遣其黨陳蓮降賊，引賊兵圍逼行在，謀欲劫駕。帝溫詔諭之，不肯退。攻圍月餘，海陽義民陳珽、黃春秀率鄉兵乘間掩擊，斬其弟丁武岑、丁武敬等。錫壤僅以身免，圍乃解。
〈御批：忠義之心根，於天性不關。食祿與否，高權重祿，而平居則姦濫，遇事則反覆，是禽犢之不若也，烏足道哉。〉
註：梧桐，社名，註見顯宗景興三十九年。東潮，註見陳帝頠興慶元年。至靈，註見陳仁宗紹寶四年。
帝如水棠。
賊兵日迫，陳光珠、黃春秀等晝夜拒戰，致亨、有濟皆戰死。帝乃移駕於水棠。
帝如渭潢勞軍。
辰帝間關東北，所在豪傑義兵從者如市。然皆鄉里子弟，不習戰陣，見賊輒北。帝聞曰選在山南，聲勢震薄，欲往依靠之。適曰選馳奏，請帝勞軍，以作士氣。帝乃自水棠浮海如眞定。曰選親來迎謁，帝慰勞有加。遂進次渭潢。辰丁迓衡亦引兵來會，曰選奉帝居中。帝下詔，獎勞諸軍，而遣送駕諸義兵各歸本道，與陳珽等相應，以圖海陽。
註：丁迓衡，錦江邯江人，太傅丁文復之後；後從帝北奔，病卒於燕。水棠，註見帝維祊永慶二年。眞定，註見世宗光興十六年。
皇弟維祗起兵定州，太原、宣光皆應之。
西賊之陷昇龍也，維祗奔定州，與藩臣麻世固收集州民，築壘自守。又約宣光、保樂藩目相合，稍徵太原上游兵，以益其勢。賊將琬〈缺姓〉攻之不克，尋引兵退。皇親海郡公〈缺名〉初鎭太原，及昇龍失守，潛匿於司農、同喜間，密誘土豪起兵，與賊戰，兵敗被執，死之。
註：司農，卽西農，註見李太宗乾符有道元年。同喜，縣名，屬太原。定州，屬太原。保樂州，註見李仁宗昭勝九年。
夏四月，阮文惠入昇龍，殺武文仕，以吳文楚代領其眾。
文惠初遣文仕北寇，心頗疑之。使吳文楚、潘文璘爲參贊，以分其權，密謂文楚曰：「文仕，兄王壻子也。我與王有隙，他心必不自安。是行也，握重兵以入人國，事變不可逆料。我所慮不在北河，只在文仕耳。汝宜察之於微，速以告我。」及文仕乘勝北驅，入昇龍，擒有整，自謂威武足以服人，無所避忌，所爲多不法。自鑄印章，擅命專制。文楚素與文仕有隙，卽密書誣訴文仕反狀。文惠乃自提親兵馳抵昇龍。文仕出迎，文惠溫語撫慰，命以所乘蓋馬擁之。旣入城，文惠使人庭縛，讞究無狀。乃斷然曰：「不須多言。汝才出我上，非我所得而用。」遂斬之。尋以文楚爲大司馬，代領其眾，兼昇龍鎭撫。
帝復如京北。
初，帝之如渭潢也，以曰選爲依。至是，賊將吳文楚提兵，自昇龍順流來攻。曰選率舟師逆戰於黃江口。兩軍相交，文楚以曰選父妻縛船頭示之。曰選望見慟哭，不敢與戰，退軍還渭潢江。帝聞曰選敗，急移舟退，次於羣英。及暮，曰選等亦以舟師繼至。是夜颶風大作，天色晦冥，舟船漂蕩相失。御舟入淸花鐵甲港。曰康不知所終。曰選亦泊入芹海口，後詣昇龍降賊，賊殺之。辰軍士四散，淸花已爲賊所據。帝不得已，復自淸花由陸路出山南金榜。尋如京北，駐蹕諒江。
註：黃江，今屬南昌縣。羣英，社名，屬南定南眞縣。鐵甲，社名，屬淸花莪山縣。芹海，社名，屬乂安瓊璢縣。諒江府，註見丁帝璿太平十一年。
五月，阮文惠召黎文武舊臣，逼令勸進。參知政事阮輝濯死之。文惠尋令崇讓公黎維監國，引兵南歸。
文惠遣悉索文武諸臣，逼令詣闕，合表勸進。輝濯被執至御史臺，不肯署名，夜仰藥卒，事亦寢。居數日，乃令維監國，主祀事，引兵南歸。以吳壬爲吏部左侍郎，潘輝益爲刑部左侍郎。又以阮世歷、寧遜、阮瑜、阮伯瓓爲翰林直學士，畱隨文楚辦事。阮俒、潘黎藩等出首，仍以原官，許歸田裡。其隱遁不出者，同樞密院事范仲烜、添差知工番范貴適、都給事中阮廷賜、監察御史阮登運、給事中黎仲穎，及進士杜令善、寺丞黎輝珅、阮輝燾數人而已。
註：范仲烜，懿安勇決人，景興戊戌科進士。阮廷賜，彰德保慈人，景興乙巳科進士。阮登運，仙遊懷抱人。黎仲穎，靑威多士人；杜令善，靑池仁睦人，竝昭統丁未科進士。黎輝珅，靑威貝溪人；阮輝燾，嘉林嘉瑞人，竝鄉貢。阮世歷，慈廉安隴人，景興乙未科進士；後從僞西，官吏部尚書。
秋七月，皇太后如淸乞師。
太后初至高平，諸藩酋各率兵防截。藩目閉阮儔引賊將菊渙等，徑襲擊鎭營。督同阮輝宿，藩臣迪郡公黃益曉，從臣黎、阮國棟等保衞太后、元子，由水口關奔入大淸龍州。州官陳倅以事達於督撫。兩廣總督孫士毅、廣西巡撫孫永淸會於南寧，太后引元子庭謁，慟哭求援。士毅等奏言：「黎嗣奔播，義當拯救。且安南，中國故地。復黎之後，因以兵戎之是，存黎而取安南，尤爲兩得。」淸帝從之，手詔云：「朕將伸大義於天下，扶綱常於屬國。南交之事，一以委卿。」士毅得詔，遂謀大舉調兩廣、雲貴四省兵，刻期來援。先發檄數百道，宣布遠近；又使黎、阮國棟，持密札，間道回奏。
〈御批：己懷不正，安能正人。〉
遣黎惟亶、陳名案等如淸。
黎等未回諒山，安廣諸路土目先得檄馳奏。帝遣阮珽前往詢探，等抵京北入見，進上密札。帝方悉其事，乃遣參知政事黎惟亶、翰林校討陳名案奉齎稟文，間道前向迎師。
冬十月，淸兩廣總督孫士毅以師來援。賊將吳文楚棄昇龍走。帝復入京城。
士毅奉命，將出師。適惟亶等至，士毅延見，大喜，乃檄諸道齊進。雲貴提督烏〈缺姓〉由宣光入，田州知府岑宜棟由高平入，士毅與提督許世亨由鎭南關大路進發。賊將諒山鎭守潘啓德以城降。士毅進至京北，文楚遣將扼於昌江渡，又發昇龍精銳萬餘，使內侯潘文璘將之，次於市梂。淸師屢破之，進據三層山。文璘乘夜冒寒潛渡，月德江薄，士毅營陣堅不動，火鎗齊發，賊不得近。淸先鋒張士龍當先殺賊，左右翼弓矢交射，賊兵死者無算。士毅先出奇兵，從上流渡江，徑襲市梂營。營中火發，賊望見，大驚，越壘而走。淸師乘勝長驅，大敗之。文璘奔還昇龍。士毅進抵珥河北岸。文楚與吳壬議，昇龍必不可守。乃收餘眾走淸花，列水屯於汴山洋，分步兵阻三疊山以自固，馳書告急於文惠。辰帝發鳳眼，至嘉林，具牛酒犒師。次日，帝入京城。士毅作浮橋於菩提以渡軍。設將幕於河岸西龍宮，分佈屯札，勢甚壯固。
註：潘啓德，香山安邑人。鎭南關，註見莊宗元和八年。昌江、市梂、註見顯宗景興五年。珥河，卽富良江，註見李太祖順天二年。三層山，在北寧安勇縣。鳳眼，卽龍眼，註見陳仁宗紹寶六年。嘉林，註見陳仁宗重興元年。
十一月，淸冊封安南國王。
初，士毅出師，淸帝給交冊印，諭以克復都城，卽封嗣孫爲安南國王，以維繫人心。至是，宣命擇日行禮。帝以陵寢尚陷賊境未獲，展拜泣請少緩。士毅答云：「嗣君所言實出至情。然皇帝有命，不可久稽。豈應以私情黷請。」帝不得已受之。冊文有曰：「披十有一道之提封，原非利夫土地，溯百五十年之職貢，能不念其祖宗。」帝深感信之。
諭扈從功陞職有差，治降賊罪。
帝旣復國，命加扈從諸臣范廷璵吏部尚書平章事，黎惟亶、武楨參知政事，阮廷簡兵部尚書知樞密院事，阮惟洽、朱允勵同知院事，陳名案副都御史，黎中軍都督、長派侯。餘陞職各有差。尋命治降賊罪，吳壬、潘輝益竝黜還民，罷阮俒郡公爵，貶潘黎藩爲東閣學士，枚世汪爲司訓。宣光鎭守范如璲、駙馬楊彭，賊至先降。如璲又執皇弟維䄂送賊，爲賊所害。彭又引賊兵追逼乘輿。至是，竝捕誅之。辰京北憲察副使吳蔣燾亦以翊戴功敍用。蔣燾以老病辭不拜，上疏曰：「天造方屯，不圖復見天日，實社稷無疆之休。惟兵貴神速，機有可乘，何必專倚外兵。動淹旬日，方今諸路勤王，孰不願効死力。賊兵旣退，卽以大軍躡之，使狂寇不暇爲謀，疾雷不及掩耳。淸、乂處聞之，亦必響應。文惠阻橫山之南，文楚等孤軍無援，形格勢禁，不能相通。不出十日，可以就擒。彼之羽翼旣剪，則其巢穴可以取，次淸夷矣，中興之機，正在於此，不可失也。」帝與廷簡等議，皆以爲然，使黎詣士毅言之。士毅不可。是辰四方豪傑爭願効用，帝惟倚淸人爲重，及分職，止授從亡及在行諸臣，凡舊臣、豪傑，竝不錄用。諸臣亦無一人以出師復讐言者。中外解體，成敗之機，一聽淸人，而國事不可爲矣。
註：范如璲，香山福陽人，造士。楊彭，石河豐富人。橫山，南界廣平平政縣，北界乂安奇英縣。
〈御批：不藉淸兵，恐亦未易。言易行難，古今同病。〉
封皇弟維祗爲翊武公。
維祗自定州率高平、太原諸藩臣入朝。帝嘉之，故有是命。
令文武官分理糧餉。
辰連歲荒歉，是年爲甚。淸兵在京城者，肆行抄掠，民益厭之。朝廷徵催兵糧，州縣皆不應。帝乃命官分理其事。民至，有涕泣輸納者。淸人餉餽道遠，所得糧錢，盡以供之。諸道義兵及淸、乂舊兵數萬人皆枵腹從戎，人心益離散矣。
〈御批：天命已去，人心已離，事勢不可爲已久矣。烏足責哉。〉
皇太后至自淸。
帝性褊刻，宗室女有嫁賊將而孕者，命刳之。又刖其皇叔三人，投於宮市〈宮中市也〉。人情稍稍疑貳。太后至昇龍，聞帝所爲乖戾，專以喜怒行誅賞，大恚曰：「我辛苦請得援兵來，國家能經幾番恩讐破壞，亡無日矣。」號泣不肯入宮。從臣阮輝宿勸解之，乃止。
〈御批：賢哉母氏，不愧申胥。〉
以阮輝宿爲兵部侍郎同平章事。
帝以輝宿有扈慈駕功，故擢是職。
阮文惠自稱帝，復大舉北寇。
文楚報至，盛言淸兵聲勢。文惠笑曰：「何事張皇，彼自來送死耳。且先正位號，以繫南北人心；然後擒此，未晚也。」乃蠲吉，僭郊於彬山，遂稱帝，改泰德十一年爲光中元年。卽日盡驅在壇將士渡河北發，過乂安、淸花，增徵兵至八萬。遂按兵於壽鶴，先馳書乞降，辭極卑屈。
註：彬山，在香茶安舊社分。壽鶴，屬東山縣，今淸花省城地是。
〈己酉〉三年〈清乾隆五十四年〉春正月朔，兩日相鬭。
淸師與阮文惠戰於上福、靑池，敗績。提督許世亨、先鋒張士龍、左翼尚維昇、田州知府岑宜棟等皆死之。孫士毅奔還廣西。
士毅自出關，所至克捷，有輕敵心。旣克昇龍，自謂蕆事。諸鎭豪傑應義者爭詣軍門，請進兵，皆置不問。及得淸帝手詔，命以盡復黎王土地，方得班師。士毅始爲行計。至是，文惠兵至三疊山。帝聞之憂懼，問計於士毅。士毅曰：「吾以逸勞，無須急戰。」揚揚不以爲意。賊長驅而北，㪅無一人一騎抗之者。旣至山南，士毅令提督許世亨率四翼兵先行，分屯河洄、玉洄以拒之。是月初四日，賊遊兵先至，屢戰輒敗。士毅頗易之。次日五鼓，文惠壤袂而起，督所部，驅兵大進，親自督戰。以雄象百餘爲前行。黎明，北軍大驅精騎前進。忽見象，羣馬皆驚嘶奔，跑還相蹴轔。賊又驅象大至，急不相救，各入壘自守。鐵籤四布，礮箭雨集。賊以禾稈作大束，亂滾而前，勁兵隨之，前僨後繼，齊力死戰。諸壘同辰潰走。賊追至南同屯，乘勝掩殺，北軍死傷太半，世亨及先鋒張士龍、左翼尚維昇戰死。岑宜棟屯於螺山〈俗號棟多〉，賊別將攻之。援絕，宜棟自縊，親兵從縊者數百。辰士毅方在幕次，忽聞賊兵逼近昇龍，不知所爲，遂拔壘渡河而走。橋斷，死者無算。
註：河洄社，屬上福縣；玉洄社，屬靑池縣；南同寨，屬永順縣；竝屬河內。
〈御批：以乾隆帝彊盛之辰，而委用不得人。兵驕者敗，古語諒不訛矣。亦黎運告終，難回天也。〉
帝出奔淸。諸臣阮曰肇等二十五人從。黎亡。
辰帝方與士毅會於幕次，黃益曉、阮國棟、黎昕、范如松、阮曰肇、范廷僐、黎文張、黎貴適八人侍。適敗報至，士毅走，帝亦匹馬與士毅偕北。獨曰肇執靮以從命。黃益曉等馳歸內殿，護太后、元子濟河。皇帝維祗扈皇妃、宮嬪等至河津，橋斷，不得渡，望西遁走。帝至鎭南關，諸臣從者陸續繼至。帝辭於士毅曰：「失守社稷，辱承赴援，感激無限。今又棄去，不敢再瀆。孤願返國，收拾兵民，以圖再舉。」士毅曰：「已奏請兵矣。不日大軍且至。」因邀帝入桂林城安歇。帝從之。〈御批：黎自太祖創業未幾傳，惟有聖尊頗稱盛治，餘皆昏懦不足論。中興而後，政歸鄭氏，徒存虛名，不知開創正大艱難如此，而傳繼紊亂削弱如彼，其爲報應何如。抑規模有未善歟。然能傳祚久長，勝於李、陳，則太祖之功德有以致歟。〉旣而淸帝命閣臣福康安爲兩廣總督，提督九省兵馬，料理安南事。二月，康安至廣西太平幕府。文惠隨使其臣吳壬潛往歸降謝罪，又多以金賂，懇康安爲之主張。康安旣得厚賂，又幸其無事，奏請因而許之，毋開邊釁。淸帝從之。辰從亡諸臣，皇叔黎維𥙔由同油隘入，丁迓衡、丁令胤等十數人由欽州龍門鎭入，陳輝林、黎允、黎灝、潘啓德由鎭南關入，閉阮?、閉阮允等由高平隘入，次第竝至。康安以丁迓衡爲全州守備，潘啓德爲柳州都司，餘皆隨地安住，惟黎維𥙔及陳輝林、黎允、黎灝送入桂林，從帝所。四月，康安回至桂林，託言：「夏天炎暑，暫且休兵。俟秋後調遣。」又紿帝曰：「師期不遠，嗣王當親率將屬前導。但安南服色素爲西山所侮，兵行詭道，不若薙髮改裝，以眩賊兵。俟復國後，仍從本俗。」帝不虞其詐，遂勉從之。凡我國人前後至者，康安亦悉令薙髮易服。卽密奏言：「黎嗣王情願安居中土，無意乞援。請納西山使。」閣臣和珅陰主其議，力勸淸帝罷兵。淸帝可其奏命，封文惠爲安南國王，而召帝及諸臣；先後從亡者，竝許陸續入燕。〈御批：伸大義之言安在，抑爲姦臣所欺，耄而智昏厥，或好名而無寔歟。〉康安又召黎、黎允值、鄭憲、李嘉猷等數十人至廣西，誘令薙髮易服。等答曰：「辱承寵召，未聞明敎。今獨令薙髮，豈等二三千里奔走應命之初意乎。我輩頭可斷，髮不可薙。」康安怒，幷解送燕。等行至山東，適淸帝東巡，召等入見，諭曰：「汝主旣願安居中土，汝等一念從君。可卽薙髮易服，以俟簡迪。」辭曰：「萬里從亡，願得以土俗一見國王，然後奉旨薙髮未晚。」淸帝嘉之曰：「黎氏忠臣。」仍送入燕京。後以不肯薙髮，照違命罪，下愼刑司北所獄拘禁。庚戌〈淸乾隆五十五年〉春正月，帝自廣西至燕，丁迓衡及諸臣尋亦隨召竝至。居數日，見鑲黃旗都統金簡奉旨，授帝世襲佐領職，頒三品冠服。帝知事無可奈，黽勉受之。及淸帝東還，復以潘啓德爲驍騎校，丁迓衡、范廷僐爲領催，餘各給月銀三兩、米一石。帝恨爲淸人所騙，乃與諸臣范如松、黃益曉、黎昕、阮國棟、阮曰肇、黎貴適、阮廷緜、黎文張、黎松、黎式等十人歃血盟誓，具表請兵。如不允，願得宣光、太原二州地歸，奉宗祀；或潛回嘉定，依我本朝，徐圖興復，決不偷生北地。伏庭固請，如有不測，死生以之。諸臣先就金簡通知，金簡邀入慰勞，且云：「暫可歸館，待有商量。」金簡遂與和珅謀，各分背之。辛亥〈淸乾隆五十六年〉夏四月，發黃益曉送伊犁，黎昕送奉天，范如松送黑龍江，阮國棟送吉林，阮曰肇、黎貴適、阮廷緜、阮雄忠、譚愼廠、黎文張等送熱河張家口。惟范廷僐、丁迓衡仍畱燕侍護。帝憂憤薰灼，太早馳馬入金簡第，欲爲諸臣苦訴。金簡辰方奉侍圓明園，帝急馳入園門。守園者恐，奪馬，掖之上。車馬僮阮文涓執轡呼曰：「汝等無禮，敢辱我國王。」卽取庭甓打之。守園者羣毆，文涓幾死，勒去愼刑司月餘，方許還營。文涓因得病死。壬子〈淸乾隆五十七年〉夏五月，元子薨。帝由此不豫。癸丑〈淸乾隆五十八年〉冬十月乙巳〈十六日〉，帝疾大漸，召維康、廷僐、迓衡等，囑曰：「遭家不造，不能死守社稷。越在他境，以圖恢復，不意爲人所賣。鬱鬱至此，勢無可奈。他日汝等有能還國，當負我殘骸歸葬，以正首丘。」諸臣拜哭受命。遂殂。淸帝命以公禮，葬於東直門外將臺窩，以養子黎維康世襲佐領。諸臣依禮制服，輪往守護。曰肇在熱河，聞訃，設位拜哭，極哀，因得病死。己未〈淸嘉慶四年〉冬十一月，太后亦憂悶殂。是年，淸帝命赦黎等出獄，頭髮衣服聽其自便。壬戌，本朝嘉隆元年〈淸嘉慶七年〉，我世祖高皇帝滅西山，統一疆宇，通使於淸。黎諸臣因具表，乞回本國。甲子，嘉隆三年〈淸嘉慶九年〉，淸帝許送黎帝及太后、元子櫬還。二月，啓殯，𦠄肉俱化，獨不壞血點，鮮赤如生，見者莫不悲詫。〈御批：千古餘悲。令北人愧死。〉八月至鎭南關。九月回，抵昇龍城。〈皇妃阮氏，先避亂，潛隱京北。至是迎殯，扶侍回，抵昇龍，仰藥卒。〉十一月，葬盤石陵。〈以曰肇、文涓附。〉甲申，建福元年〈淸光緒十年〉二月，追諡曰愍皇帝。〈先是，帝奔淸，國人號爲出帝，或號爲昭統帝，而淸省橋代村黎廟神牌則書誼皇帝此或從亡諸臣私諡也。奉我翼宗英皇帝批示，略云：「帝爲人所賺異地，羈縻憂憤，抱痛以沒身。雖死而心不死，良亦可哀。宜追諡爲愍帝。」經下廷議，至是追諡，遵成命也。冊文有云：「羈靮二三臣僕賦中露兮胡爲棲遲，一十餘年控大邦而誰極。」又云：「縻常者命，爲復夏之少康，不死其心，無愧殉明之莊烈。」〉
右黎，起太祖元年戊戌，至昭宗光紹十一年丙戌，凡九帝，一百九年。附莫登庸三年、登瀛三年。後黎起莊宗元和元年癸巳，至愍帝昭統三年己酉，凡十六年，二百五十七年。共三百七十二年。
謹按：黎自太祖藍山起義，破明立國，勝殘去殺，弘濟蒼生，德厚功高，陳、李以前未之有也。數傳，至聖宗，內修文治，外奮武功，炳炳麒麟，增光前烈，亦云盛矣。威穆而後，篡弒相尋，黎祚式微。莫氏上僭，尚賴天命未改，我肇祖靖皇帝首先唱義，迎莊宗而立之。統紀復明，綱疇復正，再造之功，振焯千古。鄭人藉垂成之業，專執國柄，黎帝徒擁虛器，無敢誰何。猶幸名分尚存，天下戴爲共主。正和、永盛年間，四方無事，國中粗安，亦一辰之少康也。顯宗以拘繫之餘，入承大統，韜明順變，雍雍默默，無所施設。雖鄭森之傲妄恣雎，亦不敢大肆其惡，享祚四十餘年。鄭氏不道，天奪其鑑，蕭牆起釁，軍士驕橫。賊整乘之，援引外兵，破壞邦國，於是鄭亡，而黎亦隨之。溯夫黎家積弱，不能自振；鄭氏世濟其凶，屢肆陵逼，然終不敢據而有之。猶能延世祚於二百餘年之久者，蓋亦我朝列聖南服開基，仁立義正，聲靈所被，有以銷其睥睨之心，故讋而不敢動耳。愍帝遭辰不競，而其輔之者，無古昔中興之佐，欲其不亡得乎。然一辰奔播，而君義臣忠，誠感北人；光流簡冊，自非祖宗仁厚立國德澤所流疇以及茲。
註：黃益，上琅豐稔人。范如松，舒池安老人。阮曰肇，南塘靑水人。黎文張，南塘義崗人。黎灝，香山安邑人。黎貴適，安定同滂人。丁令胤，錦江邯江人。陳輝林，南眞縣南眞人。黎允，瓊瑰同澤人。閉阮?、閉阮允，高平藩臣。黎允值，超類大卯人，黎之弟。鄭憲，永祿槊山人；嘉隆年間仕至兵部參知。阮廷緜，慈廉香梗人。黎松，慈廉西就人。黎式，弘化答梂人。阮雄忠，舒池平安人。譚愼廠，東岸香墨人。李嘉猷，金榜瑞雷人；嘉隆年間，仕至侍中學士；尋授廣德營該簿。阮文涓，東山布衞人。皇妃阮氏，諱金，良才琵琶人。盤石陵，註見顯宗景興四十七年。昇龍，註見李太祖順天元年。
