
〈起戊辰丁先皇元年，盡丁未黎帝龍鋌應天十四年〉凡四十年
〈戊辰〉丁先皇帝元年〈宋太祖開寶元年〉，萬勝王卽皇帝位，國號大瞿越〈月缺無考〉。
帝大黃花閭洞人，父公著，母譚氏。著初爲楊延藝牙將，授攝驩州刺史。後屬吳王，仍舊職。公著卒，帝尚幼，譚氏攜歸山峒居焉。牧牛於野，與羣童戲，眾其下之，行必交手，捧之爲乘輿狀。又以蘆花左右導引，象天子儀衞，相與往擊別村兒童。所至皆服，供樵爨充課役。母喜，爲烹家豚饗之。稍長，能役屬近邑，諸柵父老相告曰：此兒器量非常，必能濟事。遂率子弟從之，立爲長。居陶澳柵，日往攻他柵之未服者。辰叔預據芃柵，與帝拒戰。帝以眾寡弗敵敗走。過譚家橋，橋折，陷淖〈音鬧，泥也〉中。預追刺之，見黃龍夾擁，懼而退。帝收餘眾復戰，預乃降。辰南北紛紜，諸部使君迭起，互相雄長，割據土宇。帝聞陳明公有德，往依之。明公使典兵柄。及明公卒，帝因其眾。遂據花閭，收攬豪傑，依險自守。吳南晉、天策二王攻之不克。及吳亡，降范防遏，破杜洞，拔城邑，所至克捷，號萬勝王。遂平十二使君，自立爲帝。
註：大黃，州名，今寧平嘉遠縣是。譚家，村名，今嘉遠恬舍社是。花閭洞，註見前編南晉吳昌文元年。十二使君，詳見前編當宋乾德四年。
〈御批：天道福謙，人道戎滿。丁先皇不學無術，專用驕猛，卒致父子不能令終，纔及二世而亡。仁暴異途，可爲明鑒。而萬勝之與萬世之期亦同泰轍。悲夫。〉
都花閭。
帝欲都譚村，以其地隘狹，又無設險之利，遂建新都於華閭，築城鑿池，起宮殿，制朝儀。
羣臣上尊號，尊號曰大勝明皇帝。
置鼎養虎，以威罪人。
帝欲以威制天下，乃置大鼎於廷，養猛虎於檻，下令曰：有違者，烹嚙之。人皆脅息，無有犯者。
〈己巳〉二年〈宋開寶二年〉夏五月，立子璉爲南越王。
〈庚午〉太平元年〈宋開寶三年〉春正月，建元，遣使如宋。
辰南漢主劉鋹拒命，宋遣大將潘美伐之。帝聞之懼，遣使如宋通好。
初立皇后五。
五後，一曰丹嘉，二曰貞明，三曰矯國，四曰瞿國，五曰歌翁。
黎文休曰：丁先皇無稽古學，而羣臣又無匡正之者，致使溺私，竝立五後。其後黎李多效而行之，先皇倡始之也。
〈辛未〉二年〈宋開寶四年〉，定文武階品。以阮匐爲定國公，劉基爲都護府士師，黎桓爲十道將軍。
註：都護府，唐書地理志：唐置都護府，治龍編。丁因其名，置官領之。士師，官名，蓋倣唐虞之刑官也。阮匐、劉基，皆大黃花閭人。黎桓，青廉保泰人。
賜僧統吳眞流號匡越大師。
帝崇尚釋敎，初定僧道階品。眞流旣號大師，又以張麻尼爲僧錄道士，授鄧玄光崇眞威儀。
〈壬申〉三年〈宋開寶五年〉，遣南越王璉如宋，以方物聘。
〈癸酉〉四年〈宋開寶六年〉，宋使來。
辰南越王璉使還，宋遣使冊封帝爲交阯郡王，復授璉檢校太師、靜海軍節度使、安南都護。制詞略曰：世爲右族，能保遐方志。慕華風，常思內附。九州混一，五嶺廓淸，遂達梯航。乃輸職貢。嘉令子稱藩之意，賜乃父裂土之秩，以維師疇之井賦，用褒耆德。豈限彝章。
〈甲戌〉五年〈宋開寶七年〉春二月，定十道軍。
分國內爲十道，置軍旅。一道十軍，一軍十旅，一旅十卒，一卒十伍，一伍十人，各戴四方平頂帽。
註：平頂帽，以皮爲之，四邊夾縫上狹下寬，謂之平頂。十道，分置未詳。
〈乙亥〉六年〈宋開寶八年定〉春，定文武冠服。
秋，宋使復來。
辰帝遣鄭琇以方物遺宋。宋遣鴻臚寺卿高保緒、王彥符齎制冊，加授南越王璉開府儀同三司、檢校太師、交阯郡王。自是遣使如宋，以璉爲主。
〈御批：當日情事如何，誠不可解。或有所隱避，如何而然邪。〉
謹按：綱目續編：部領署其子璉爲節度使，尋遜璉位。漢亡，璉入貢。東都事略：璉襲父位，宋平嶺南，璉遣使內附，意是辰先皇自主其國，而邦交大事，一委於璉。宋王璉，蓋使之襲父位也。而先皇於國稱帝，故不以爲嫌歟。
註：鄭琇，大黃州人。
〈丙子〉七年〈宋太宗太平興國元年〉春，遣使如宋。
遣陳元泰以方物聘。
〈丁丑〉八年〈宋太平興國二年〉，遣使如宋，賀太宗卽位。
〈戊寅〉九年〈宋太平興國三年〉春三月，地震。
立少子項郎爲太子，次子璿爲衞王。
二月，雨雹。
註：雹，雨冰也。陽爲陰所薄，不相入散而爲雹。
夏六月，旱。
仙田阮儼曰：按：先皇立項郎，前乎此爲地震，後乎此爲雨雹爲旱，天之示人顯矣。忽之不圖，悟之不早，其欲無亡得乎。
〈己卯〉十年〈宋太平興國四年〉春，南越王璉殺太子項郎。
璉，帝長子，勞苦而功高。帝旣得國，封南越王，又嘗請命受封於宋。及項郎生，帝偏愛之，立爲太子。璉以是不平，使人陰殺之。
冬十月，祗候內人杜釋弒帝及南越王璉。定國公阮匐等捕釋，誅之，奉衞王璿卽位。
初，釋爲桐關吏，夜臥橋上。忽見流星入口，自負神異，遂圖非望。自是乘帝夜宴醉臥宮庭中，遂弒之，害及南越王璉。辰捕賊甚急，釋潛伏宮霤，踰三日，渴甚，遇雨，引手承水飲。宮女見之，奔告匐。匐收斬之，遂與丁佃、黎桓等奉衞王璿卽位，追尊帝曰先皇帝。帝在位十二年，壽五十六。
註：杜釋，天本大堤人。桐關吏，吳仕史作潼關，今無考。霤，力救切，音溜。記註：堂前有承霤。說文：屋水流也。
葬花閭山陵。
謹按：舊史於丁先皇及黎大行，皆書葬長安山陵。今據寧平冊，先皇陵在長安上社馬鞍山，大行陵在長安下社品山。長安二社，卽丁、黎故都花閭地也。李順天元年，始改花閭爲長安府。則長安之名，丁、黎所未有。舊史所書謬，今正之。
尊母楊氏爲皇太后。
十道將軍黎桓自稱副王，定國公阮匐、外甲丁佃、范盍等起兵討桓，不克，死之。
帝嗣位，年六歲，匐等皆以大臣輔政，而桓專掌軍旅，出入禁中。太后見而悅之，遂與之私，令攝行周公之事。桓挾後寵，無所避忌。匐等相與謀曰：黎桓將不利於孺子，吾輩受國厚恩，若不早圖，以安社稷，何面目見先帝於地下乎。遂相與起兵，分水陸竝進，欲向京師誅桓。太后聞之，謂桓曰：匐等唱亂，官家幼弱，未堪多難，公其圖之。桓對曰：臣居攝副，死生以之。乃整旅，與匐、佃戰於愛州。匐、佃敗北，復以舟師進戰。桓乘風縱火，焚其戰艦。佃死於陣。執匐送京師，面數之曰：先帝罹難，神人共憤。汝乃乘其喪亂，身爲戎首，臣子之義，固如是乎。遂害之。匐、佃旣死，盍軍氣沮喪，奔北江。桓追，執歸京師殺之。
謹按：舊史書：匐、佃相率起兵，欲向京師誅桓。而起兵之地略不見載。今按桓與匐、佃戰於西都，西都卽愛州也。或是誅桓謀定，遂往愛州起兵。而舊史闕之，姑存俟考。
註：外甲，官名。丁佃，大黃花閭人。范盍，南冊人。南冊，今海陽南策府是。北江，卽京北，註見黎聖宗光順十年。
吳日慶以占人入寇。
日慶，吳先主權之後。初稱安王，與十二使君據帝爭雄。先皇討平之，納其母爲後，妹爲南越王璉夫人。又以公主妻之。而日慶怨怒不已。因挈其妻出奔。抵南界海門，引佩刀斫公主臉，數之曰：汝父欺脅我母子，我豈以汝故，而忘汝父之惡哉。汝且歸，我獨往，以求能救我者。遂奔占城。至是，聞先皇崩，引占人由海道入寇，經大鵶、小康二海口，會大風，舟皆覆沒。日慶溺死，惟占主倖免，乃收餘眾而還。
註：日慶，唐林人。唐林，今甘霖社，屬山西福壽縣。占城，卽林邑，註見前編屬晉穆帝永和九年。南界海門，在天祿、石河二縣分界。大鵶海口，卽大鴉，註見前編李後帝元年。小康海口，在寧平安謨縣界，今乾海口是。
〈庚辰〉十一年〈帝璿仍稱太平十一年，七月以後黎大行皇帝天福元年。宋太平興國五年〉秋七月，楊氏遣黎桓發兵拒宋。桓遂稱帝，廢帝璿復爲衞王。丁亡。
先是，宋知邕州侯仁寶上言交州內擾，可以偏師取之，願詣闕面陳其狀。宋帝喜，將驛召之。盧多遜言：彼內自擾亂，此天亡之秋，當出其不意襲擊之，所謂疾雷不及掩耳者也。若先召仁寶，其謀必泄。彼得預之爲備，未易取也。不如密令仁寶經度其事，發兵長驅，勢必萬全。宋帝以爲然。遂以仁寶爲交州水陸轉運使，孫全興、陳欽祚、劉澄、賈湜等竝爲兵馬都部署，約日來侵。諒州以事聞。楊後遣黎桓選勇士拒之。以范巨倆爲大將軍，畫策出師。巨倆與諸將各被戎服，直入殿庭，謂眾曰：夫賞有功而罰不用命，行師之法。今主上幼弱，我輩雖盡死力脫，有尺寸之功，其誰知之。不如先冊十道將軍爲天子，然後出師。軍士皆呼萬歲。楊後見眾心悅服，命以龍袞加桓身，親爲勸進。桓遂卽位改元，降封帝復爲衞王。
〈御批：南北殊疆，而運會則一。黎之龍袞加身，李之木識，不覺何與宋一般相似也。抑作史者見此傳，會以神之，豈天有意而爲哉。〉
謹按：綱目：歲年，例天子繼世，則但於行下朱書諡號。註雲後有被廢無諡者，但曰帝某，而不用後人所貶之爵。晉海西公爲桓溫所廢，綱目大書帝奕，書法旣無帝諡，則稱其名。此綱目之變例。舊史於丁璿，乃以廢帝書之。今改書帝璿，以合義例。
註：邕州，淸一統志：邕州屬廣西統部。侯仁寶，綱目續編：侯仁寶，趙普女弟夫也。盧多遜與普有隙，出仁寶於邕州，九年不得代。仁寶恐因循死嶺外，乃上言交州事，請詣闕面陳其狀。交州，註見前編屬唐高宗調露元年。諒州，黎、李爲路，陳爲諒江路，今諒山省。范巨倆，范盍弟。
右丁，起先皇元年戊辰〈三年，紀元太平〉，至帝璿仍稱太平十一年庚辰，共二帝，十三年。
追尊父覔爲長興王，鄧氏爲皇太后。
初，帝母鄧氏懷娠，夢腹生蓮花。俄而結子取之，分以與人，己獨不食。旣覺，甚怪之。及生帝，鄧氏見其采貌異常，語人曰：此兒他日當大貴，恐吾不及享其祿。數年母亡，父亦尋沒。愛州黎觀察〈缺名〉見而異之，養爲己子。常遇冬寒，帝覆舂臥，夜光滿室，黃龍擁其上。觀察愈奇之。及長，事南越王璉，倜儻有大志。先皇嘉其智勇，以兵二千與之，累遷至十道將軍、殿前指揮使。至是篡位，追崇其父母焉。
謹按：周武興王追太上王王季、文王。宋祖稱帝，禧祖、翼祖竝尊爲帝。黎大行旣稱帝，而但尊其父爲王，祖考以上不與焉，不經甚矣。況尊父爲王，而母爲皇太后，顚倒如此。厥後李太祖尊父爲顯慶王、母爲明德太后，大行始之也。
註：愛州，卽淸化，註見黎聖宗光順十年。
冬十月，遣使如宋。
辰宋詔出師，遣盧多遜以書告諭。其書略曰：煌煌炎州，煙蒸霧烤⿰火者。我飛堯雲沛爲甘雨，湯湯海瘴，雲燒石鎔，我張舜絃扇爲薰風。又曰：整其車徒，戒其𨨨鼓，向化其赦，逆命其伐。帝得書，遣牙校江巨望、王紹祚齎書於宋，詐爲璿表，求襲父位，乞賜眞命，以緩宋師。辰宋已興師，不許。遣張尊權齎諭之曰：丁氏傳襲三世，朕欲以璿爲統帥，卿副之。若璿將才無取，猶有童心，宜速遣母子及親屬來歸，俟其入朝，必示優禮。卻授卿以節鉞，凡茲二途，宜審其一。帝皆寢不報。
〈辛巳，黎大行皇帝天福〉二年〈宋太平興國六年〉春三月，宋兵來侵，帝自將擊敗之。
是辰，宋兵分道來侵。侯仁寶、孫全興至諒山，陳欽祚至西結，劉澄至白藤江。帝自將禦之，令士卒植樁於白藤將捍之。宋兵甚盛，官軍不利，戰艦二百艘皆爲所獲。侯仁寶率前軍以進。孫全興頓兵不行，仁寶累促之。至支稜江，帝令人詐降，誘仁寶，擒斬之。澄等引退。欽祚聞之，收軍還。帝復率諸將擊之，欽祚軍大敗，死者太半，擒其部將郭君辨、趙奉勳等歸京師。宋轉運使許仲宣以敗狀聞。宋帝遂詔班師。
註：諒山，古陸海部，漢屬交阯，唐屬交州。丁分爲諒山道，又爲諒州。黎、李爲路。陳爲諒江路。黎爲諒山承宣。今諒山省。白藤江，註見前編屬晉高祖天福三年。支稜，社名，屬長慶府溫州，爲諒山界首。支稜江，支稜社江也。西結，失詳。
羣臣上尊號。
帝旣敗宋師，海內大定。羣臣上尊號曰明乾應運神武昇平至仁廣孝皇帝。
〈壬午〉三年〈宋太平興國七年〉，立丁太后楊氏爲大勝明皇后。
楊氏初配丁先皇，生衞王璿。璿繼位，年幼，後遂與帝私，謀移丁祚。至是，立爲大勝明皇后。又立奉乾至理皇后、順聖明道皇后、鄭國皇后、范皇后爲五皇后。
吳仕曰：大勝明，丁先皇尊號。大行以故君之號爲其後名，無所忌憚甚矣。書之於冊，貽笑千古。
遣使如宋。
帝託爲璿使入貢。懼宋師復來故也。
帝親政占城，大破之。
先是，帝遣徐穆、吳子庚使占，占人拘之。帝怒，繕戰船，治戈甲，自將征之，斬其將篦〈邊兮切〉眉稅於陣，俘獲甚眾。占主棄城走，獲其宮女百人，收金銀貨寶以萬，夷其城池，毀其宗廟。朞月，還京師。
註：占城，卽林邑。註見前編屬晉穆帝永和九年。
大饑。
〈癸未〉四年〈宋太平興國八年〉春，遣使如宋。
新港成。
帝征占。辰歷銅鼓山，至婆和江，山路險難，人馬困憊。乃命浚新港，至是成。公私皆得其便。
註：銅鼓山，在淸化安定縣丹泥社。婆和江，在淸化玉山縣，今同和社江是。
〈甲申〉五年〈宋雍熙元年〉春二月，鑄天福錢。建百寶千歲殿。
造殿於大雲山，裝以金銀，爲視朝之所。東曰風流殿，西曰紫華殿，左曰蓬萊殿，右曰極樂殿。又構大雲樓，起長春殿，爲御寢之所。長春殿側，起龍祿殿，蓋以銀瓦。
註：大雲山，在華閭城，今長安社山是。
〈乙酉〉六年〈宋雍熙二年〉秋七月，誕日競舟。
以竹作假山於舟上，號南山，作競舟戲。自是歲以爲常。
遣使如宋。
辰宋使來，帝因遣使，以金龜、象牙往聘之，求領節鎭也。
〈丙戌〉七年〈宋雍熙三年〉秋八月，選親軍。
選其驍健者，補宿衞，謂之親軍。皆黥額，涅天子軍三字。
冬十月，宋使來。
宋遣左補闕李若拙、國子監博士李覺齎制，冊封帝爲金紫光祿大夫、檢校太尉、安南都護、靜海軍節度使、京兆郡開國侯。制冊略曰：士燮彊明，化越俗以咸乂，尉佗恭順，稟漢詔以無違。其撫夷落，對揚王休。帝受制，盡恭饗禮甚厚。以前所獲郭君辨、趙奉勳還之。又謂若拙、李覺曰：蕞爾小邦，山川悠遠，去天萬里，僻地一隅，行使往來，跋涉山川，不亦勞乎。覺曰：本朝提封萬里，列郡四百，地有坦有夷，亦有險阻。此一方，何足爲遠。
以徐穆爲總管，知軍民事，賜侯爵。范巨倆爲太尉。
註：總管，唐官名，專掌軍政。黎倣唐制置官，又使兼領民事。
遣使如宋。
遣吳國恩以方物聘，且言：占人蒲羅遏率其族百餘人內附。吳仕史：是辰，帝初平占。占人畏其侵逼，舉族百餘，求附於宋。儋州以狀聞。修史者誤認爲國使所奏之事。按此與舊史不同，併錄備考。
註：儋州，卽儋耳，註見前編趙王建德元年。
〈丁亥〉八年〈宋雍熙四年〉，春耕耤田。
初，耕於隊山，得金一甕。又耕蟠海山，得銀一甕。因名金銀田。
註：隊山，一名龍隊山，在河內維先縣隊山社。蟠海山，無考。
大熟。
〈戊子〉九年〈宋端拱元年〉，宋使來。
是歲，宋帝改元，遣戶部員外郎魏庠、直史館李度齎制冊，進封帝開國公。帝遣使如宋，以方物聘。
謹按：高熊徵安南志及交阯遺編：雍熙三年，宋封帝檢校太尉、京兆郡開國侯。端拱元年，進封開國公。有次第。舊史前書封京兆郡侯，此書封檢校太尉，謬，今正之。
〈己丑〉興統元年〈宋端拱二年〉春正月，大赦。
以改元興統故也。
立子龍鉞爲南封王。
長子龍鍮封擎天大王，次子銀錫封東城王，立第三子龍鉞爲南封王。
楊進祿以驩、愛叛，捕誅之。
管甲進祿奉命往徵驩、愛稅，因率二州叛，附於占城。占人不納。帝率諸軍捕誅之，殺州人不可勝數。
註：驩州，卽乂安。愛州，卽淸化。竝註見黎聖宗光順十年。占城，卽林邑，註見前編屬晉穆帝永和九年。管甲，官名。
〈庚寅〉二年〈宋淳化元年〉，宋使來。
宋遣左正言宋鎬、右正言王世則齎制冊，加帝特進。帝遣指揮使丁承正以舟師往太平軍迎之。經半月，至白藤江，乘潮而行。比至長州，帝郊迎，與之按轡偕行。至明德門，帝奉制書不拜，自言：近歲與蠻寇接戰，墜馬傷足。鎬等信之。翌日，設宴筵行饗禮。帝謂鎬曰：道里悠遠，山川阻深，後有國信，當於界首交割，毋煩使君至此。鎬歸以聞。宋帝允之。明張燮東西洋考註：宋鎬使還，言於宋帝曰：去歲抵交州，桓率軍民乘船鼓譟，近城之山，虛張白旗，爲陳兵之象。比至都門，桓受詔不拜。嘗以大蛇饋使館，曰：若能食此，當治之饌以獻。又羈送二虎，皆卻之不受。其卒三千人，悉黥其面額曰天子軍。
註：太平軍，淸一統志：太平軍，秦象郡地。漢合浦縣。唐改廉州。宋太平興國，置爲太平軍。咸平，復置廉州。今淸因之，屬廣東統部。白藤江，註見前編屬晉高祖天福三年。長州，註見前編屬唐高宗調露元年。
〈辛卯〉三年〈宋淳化二年〉春二月，遣使如宋。
遣陶勤以方物聘。
〈壬辰〉四年〈宋淳化三年〉春正月，帝觀燈於乾元殿。
立子龍鋌爲開明王。
辰諸子以次受封，分居州郡。開明王龍鋌居藤州，禦蠻王龍釘居峯州，禦北王龍釿居扶蘭，定藩王龍鏦居五縣江司營城，副王龍鏘居杜洞，中國王龍鏡居末連，南國王龍鋩居武瀧，行軍王龍鍉居古覽，扶帶王義子〈缺名〉居扶帶。
註：龍鋌，第五子。龍釘，第四子。龍釿，第六子。龍鏦，第七子。龍鏘，第八子。龍鏡，第九子。龍鋩，第十子。龍鍉，第十一子。藤州，註見前編屬宋乾德四年。峯州，註見前編雄王都峯州。扶蘭，寨名，今扶衞社，屬海陽唐豪縣。五縣江，在山西安朗縣，南注金英，東岸環繞安豐、仙遊等縣，放於月德江。司營城，無考。杜洞，註見前編當宋乾德四年。末連，縣名，今仙侶縣，屬興安快州府。武瀧，州名，屬淸化省，節次分隸，今無考。古覽，州名，今東岸縣，屬北寧慈山府。扶帶，鄉名，今扶載社，屬海陽永賴縣。
夏六月，放所獲占人歸國。
放地哩舊城人歸烏里州，凡三百六十餘人。
註：地哩，註見李聖宗神武元年。烏里，古越裳地。秦屬象郡，漢屬日南，唐爲景州。宋辰爲占城北境，曰烏里州。陳興隆年間，占主納之於陳，改順州、化州。屬明置順化府，以順州、化州隸之。黎置順化承宣，今廣治之登昌、海陵，承天之豐田、廣田、香茶是。古順州地，承天之富祿、富榮。廣南之延福、和榮，是古化州地。
命輔國吳子安率三萬人開陸路，自南界海門至占城地哩州。
註：輔國，官名。南界海門，註見丁太平十年。
〈癸巳〉五年〈宋淳化四年〉春二月朔，日食。
宋使來。
辰帝遣使入貢，幷上丁璿讓表。宋帝懲孫全興之敗，許之。乃遣王世則、李居簡齎制冊，冊封靜海軍節度使、交阯郡王。綱目續編：淳化四年，黎桓入貢，以桓爲交阯郡王。發明所貴乎天子者，以其奉行天命，誅亂討逆而已。交州乃丁氏所據，開寶六年，丁璉入貢，受命爲王。則是子孫承襲，禮之正也。丁璉旣卒，弟璿嗣位。部將黎桓欺制其主，遂執國政，是誠亂臣賊子，在王法之所必誅。茲因來貢，亦加王爵。則是交阯之王可以勢取，不可以義受也。使桓之臣亦尤而效之，將何以制哉。於乎，討伐不行，則亂臣無所懲戒矣。綱目上書，黎桓入貢，下書詔封爲王，則中外均以利，爲利而不以義。爲利也，公道何由而伸乎。
〈丙午〉應天元年〈宋淳化五年〉春正月，遣使如宋。
遣牙校費崇德以方物聘。
占制荄入朝。
先是，占主使制冬來獻方物。帝責其違禮，拒之。占主懼，遣其孫制荄來朝。
〈乙未〉二年〈宋至道元年〉

〈丙申〉三年〈宋至道二年〉春二月，遣使如宋。
是辰，帝縱邊民，侵掠宋境。廣西路轉運使張觀、如洪鎭兵馬監押衞昭美以事聞。宋帝意在撫寧，置而不問。觀又上言帝，爲丁氏斥逐，擁餘眾居海島間，寇抄自給，今已沒。宋帝命太常丞陳士龍爲採訪使，偵其虛實，知觀所言皆妄，詔議觀等罪，更以陳堯叟充廣西路轉運使，仍遣海康尉李建中齎詔賜之。先是，潮陽民文勇等得罪，出亡宋欽州如昔鎭。鎭將黃令德匿之。帝遣潮陽鎭將黃成雅追捕，不獲。至是，堯叟至如昔，詰得藏匿之由，盡以所匿男女老少百餘人還之。帝遂執蛋人不曉華言者二十七人送廣西。因遣使如宋謝恩，且言已執送海賊，約勒溪峒，不復騷動矣。
註：如洪、如昔，淸一統志：如洪、如昔二鎭，皆在欽州西，屬廣東廉州府。潮陽，鎭名，註見李太祖順天十四年。蛋人，蛋音但，胡夷蛋蠻。周去非嶺外代答：以舟爲室，視水如陸，浮生江海者，蛋也。
宋使來錫命。
宋復遣李若拙齎詔書、玉帶來賜。旣至，帝郊迎，慢不爲禮。謂若拙曰：昔劫如洪，乃外境賊，皇帝知否。使交州構叛，當先入廣州，次入閩州諸郡，豈止如洪而已。若拙從容言曰：足下拔自牙將，授以節鉞，禮合盡恭，必無他意。然大臣皆以海賊攘亂，交州不能獨制，請發兵會勦，以絕後患。帝慮交州不測，朝旨或致驚駭，是故不復會兵。帝愕然曰：海賊犯邊，守臣之罪也。自今願凜恭朝化，肅淸瘴海。言訖頓首謝。
註：交州，註見前編屬唐高宗調露元年。廣州，註見前編屬梁大同七年。閩州，今屬福建統部。
〈丁酉〉四年〈宋至道三年〉夏四月，宋加封帝南平王。
宋眞宗卽位，加封南平王。先是，宋使至，常以貢鹹爲辭，因緣賦斂。眞宗聞之，至是只令疆吏召授綸命，而不復專遣使者。
遣使如宋。
是歲，占城寇邊，帝擊走之。遂以方物聘於宋。因上表，略云：交州境接占城，一二年間，鄰部騷動，掠近鄉之稅戶，侵邊境之良民。累發兵戈往捍禦，致稽朝貢，深負典章。宋優答之，賜以玉帶、甲、馬。
大水。
〈戊戌〉五年〈宋眞宗咸平元年〉春三月，地震。夏五月朔，日食。是月不雨，至於六月。冬十月朔，日食。
〈己亥〉六年〈宋咸平二年〉，帝親征何洞，平之。
何洞等四十九洞悉平之。自是諸洞莫不率服。
註：何洞，卽何蠻洞，今淸化石城縣是其地也。
〈庚子〉七年〈宋咸平三年〉，峯州鄭航等作亂，詔平之。
航等作亂。帝遣兵討之，奔傘圓。
註：峯州，註見前編雄王都峯州。傘圓，山名，在山西不拔縣，山勢聳拔如傘，故名。
遣將分巡邊陲。
遣徐穆巡海西境，吳子安巡北境，覘察邊情。
〈辛丑〉八年〈宋咸平四年〉，故丁主璿卒於莒隆。
帝征莒隆，衞王璿從。辰賊眾見帝張弓注矢，將發，矢墜。再舉絃，又斷，懼引退。帝乘舟沿江追之。賊夾兩岸拒戰。官軍陷於江，衞王爲流矢所中，卒於陣。帝呼天者三，親自督戰。賊乃敗。
〈御批：黎桓旣乘辰奪人之國，又不善待其故主，故擯之死地，不得不亡。其呼天投地，同一詐僞，誠難掩於秋公論也。〉
註：莒隆，蠻名，丁、黎爲莒隆蠻，李滅之，黎順天置洛水縣，光順改錦水，今因之。屬淸化、廣化府。
〈壬寅〉九年〈宋咸平五年〉，春三月，定律令。
揀諸軍。
揀民丁之壯勇者，充補隊伍。分將校爲兩班。造兜鍪數千頂，頒賜六軍。
註：兜鍪，註見前編趙越王元年。
改十道爲路、府、州。
註：路、府、州，改置失詳。
〈癸卯〉十年〈宋咸平六年〉帝如驩州，浚多蓋港。
辰浚多蓋港，人有怨叛者。帝令斬之以徇。日効城民頭目黃慶集等，挈其屬四百五十餘人，出亡宋欽州。宋人慰撫，令還。慶集等畏罪不還，遂於海岸居焉。
註：驩州，卽乂安，註見黎聖宗光順十年。多蓋，社名，今興元香蓋社是。乂安志：香蓋港在興元縣西南。日効城，安南志作効城場，今無考。欽州，今屬淸廣東廉州府。交阯遺編：黃慶集入居欽州界勇步江烏土村。
〈甲辰〉十一年〈宋景德元年〉春正月，立南封王龍鉞爲太子。
先是，長子擎天大王龍鍮薨，銀錫以次當立。辰龍鋌求爲太子，帝欲許之。廷臣議以爲不立長而立次，非禮也。乃止。至是立龍鉞爲太子，仍加東城王銀錫、開明王龍鋌爲大王。
遣行軍王明提如宋。
遣行軍王明提稱攝驩州刺史，往聘宋。明提至汴，懇求恩命。宋帝許之，召入便殿勞問，賜賚甚厚，授以金紫榮祿大夫、檢校太尉、驩州刺史。
註：明提，卽龍鍉，第十一子。
觀漁於大黃江。
註：大黃江，今嘉遠大有江是。
〈乙巳〉十二年〈宋景德二年〉春三月，帝崩。
帝初崩，號大行皇帝。因爲廟號而不改。在位二十四年，壽六十五。
註：漢書：高帝初崩，朝臣稱爲大行皇帝。魏孫毓曰：諡法，大行受大名，小行受小名。先君未諡，嗣君已立，臣下稱之。宜有異詞，故謂之大行。大行之號，蓋祖於此。
葬花閭山陵。
冬十月，太子龍鉞卽位。
先是，東城王銀錫、中國王龍鏡及開明王龍鋌俱作亂，太子不得立。相持八月，國內無主。至是始卽位。銀錫出奔，爲石河人所殺。
註：石河，州名。丁、黎爲石河州，李改爲縣。陳改爲日南州。屬明爲南靖州。後黎復爲石河縣。今河靜省石河縣是。
開明王龍鋌弒帝龍鉞而自立。
帝龍鉞卽位三日，龍鋌使盜踰入宮中，弒之。遂篡位，追諡帝曰中宗皇帝。
以李公蘊爲四廂軍副指揮使。
帝龍鉞之弒也，羣臣皆奔亡，惟殿前軍李公蘊抱屍而哭。龍鋌以爲忠，擢用之。
追尊母爲興國廣聖皇太后。
帝旣篡立，稱尊號曰開天應運聖文神武則天崇道大勝明光孝皇帝，追尊母爲皇太后，
註：太后，祗候妙女，缺姓。
立皇后四。
帝親征禦北王龍釿、中國王龍鏡，平之。
辰帝卽位，龍釿、龍鏡據扶蘭以拒。帝親征之，二王堅壁固守，圍之數月，糧盡。龍釿執龍鏡以獻。帝命斬之，原龍釿罪。因引兵伐禦蠻王龍釘於峯州，降之。自是諸王皆服。
註：扶蘭，註見興統四年。峯州，註見前編雄王都峯州。
升藤州爲太平府。
師還，至藤州，因命升爲府。
註：藤州，註見前編當宋太祖乾德四年。
親征莒隆。
初，帝在扶蘭驛，奏莒隆入寇至神投海門。及峯州平，師還至㵅，遂幸愛州，以討之。
註：莒隆，蠻名，註見大行應天八年。神投海門，在寧平安謨縣界。黎改爲神符，今大正汛是。㵅，音貪，水名，的處未詳。愛州，卽淸化，註見黎聖宗光順十年。
〈丙午〉十三年〈帝龍鋌仍稱應天十三年，宋景德三年〉春二月，立子乍爲開封王，養子紹理爲楚王、紹興爲漢王。
謹按：龍鋌弒立，荒淫成疾，臥而視朝，因號臥朝。舊史書臥朝皇帝，蓋據當辰所稱，而非諡號也，不經甚矣。夫旣無諡號，則書其名，此綱目之變例。今改書帝龍鋌，以合義例。
改定官制朝服。
改定文武官制及朝服，一遵於宋。
註：宋朝服之冠有三，一曰進賢冠，一品、二品之服；二曰貂蟬冠，諸司三品、御史臺三品、兩省五品之服；三曰獬豸冠，四品至六品之服，公卿以上服紫，五品以上服朱，七品以上服綠，九品以上服靑。
夏六月，宋使來。
先是，諸王爭立，國中擾亂。宋帝聞之，令廣州知州淩策與沿邊安撫使邵曄經度便宜以聞。策等上言，准廉州所送到交阯人黃慶集等言：南平王諸子各散據寨柵，官屬離析，刻日可取。若朝廷允其請，以廣南諸州屯兵，益以荊湖勁卒五千，水路竝進，立可平定。宋帝以黎氏久修職貢，不忍加兵，詔策等依舊招撫，務令安靜。仍命曄齎書曉諭之。帝懼，請遣弟入貢。
註：廣南，淸一統志：廣東，五代辰爲南漢。宋置爲廣南東西路。元合置廣東道。明改爲省。淸因之。廣州，註見前編屬梁大同七年。
明提還自宋。
應天末，明提奉命如宋，以國亂不能還，駐廣州。至是宋詔安撫使邵曄給賜人船遣還。曄欲乘此以圖進取，乃上邕州至交州水陸圖。宋帝以示近臣曰：交州，瘴癘之地，若出師征伐，傷損必多，當愼守祖宗境土而已。事遂寢。
註：邕州，註見丁帝璿太平十一年。交州，註見前編屬唐高宗調露元年。
〈丁未〉十四年〈宋景德四年〉春，遣弟明昶如宋。
遣明昶與掌書記黃成雅獻白犀於宋，表乞九經及大藏經文。宋帝許之。帝復遣使遺之馴犀。宋以犀遠來違土性，令候使者回，縱之海濱。帝表請甲冑金裝。宋帝許之。又求於邕州互市。宋帝不從，止許於廉州及如洪鎭通市。
註：大藏，佛經也。互市，言交互有無貿易於市也。廉州，卽太平軍，註見黎大行興統二年。如洪鎭，註見應天三年。
秋八月，宋使來。
冊封交阯郡王，領靜海軍節度使，賜名至忠。舊制，初授交州者，惟加節鉞，未賜王爵。眞宗以交州遠地，須朝廷恩命方可鎭服，特命鑄交阯郡王印賜之。又追封大行皇帝爲南越王，備禮弔祭焉。

