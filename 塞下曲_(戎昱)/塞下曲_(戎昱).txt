
↑ 全唐詩·卷270
慘慘寒日沒，北風卷蓬根。
將軍領疲兵，卻入古塞門。
回頭指陰山，殺氣成黃雲。

上山望胡兵，胡馬馳驟速。
黃河冰已合，意又向南牧。
嫖姚夜出軍，霜雪割人肉。

塞北無草木，烏鳶巢僵屍。
泱渀沙漠空，終日胡風吹。
戰卒多苦辛，苦辛無四時。

晚渡西海西，向東看日沒。
傍岸砂礫堆，半和戰兵骨。
單于竟未滅，陰氣常勃勃。

城上畫角哀，即知兵心苦。
試問左右人，無言淚如雨。
何意休明時，終年事鼙鼓。

北風凋白草，胡馬日駸駸。
夜後戍樓月，秋來邊將心。
鐵衣霜露重，戰馬歲年深。
自有盧龍塞，煙塵飛至今。
↑ 全唐詩·卷270
漢將歸來虜塞空，旌旗初下玉關東。 
高蹄戰馬三千匹，落日平原秋草中。

