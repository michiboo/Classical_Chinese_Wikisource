　　欽定四庫全書　　　　集部三
　　金氏文集　　　　　　　別集類二〈宋〉
　　提要
　　〈臣〉等謹案金氏文集二巻宋金君卿撰君卿字正叔浮梁人江西通志載君卿登厯進士累官知臨川權江西提刑入為度支郎中洪邁夷堅志載君卿讀書浮梁山一條稱其䇿髙科厯郡守部使者積代至度支郎中與通志相合然亦不詳其事跡考曽鞏元豐類稿有衛尉寺丞致仕金君墓誌銘一篇乃為君卿父溫叟而作稱溫叟四子君著君佐君卿君佑皆舉進士君卿以皇祐二年官秘書丞五年官太常博士得以褒崇其親其敘述頗詳又稱君卿方以材自起於貧賤欲以其所為為天下慨然有志則其人亦非碌碌者也宋史藝文志載金君卿集十巻江西通志作十五巻考永樂大典載是集有富臨原序一篇稱臨川江明仲求遺稿編成十五巻號金氏文集則宋志稱十巻者悞矣原本久佚今掇拾永樂大典所載僅得十之一二然北宋文集傳者日稀此本尤世所罕見殘珪碎璧彌少彌珍謹以類編次分為上下二巻集中所作有文彥博韓琦生日詩范仲淹移鎮杭州次韻詩和毆陽修潁州西湖及芍藥二詩是君卿所與逰者皆一代端人正士故詩文皆清醇雅猶有古風陳災事貢舉諸疏剴切詳明尤為有禆世用又如和介甫寄安豐張無儀一首即用臨川集中安豐張令修芍陂之韻而據君卿詩知張字為公儀為李璧注所未引又和曽子固直言謫官者一首檢元豐類藁無其原唱知此篇為鞏所自刪均可互資考証富臨序稱君卿長於易甞著易説易箋今並不存猶有傳易之家一篇具載傳授本末疑即易説前所載之敘録今既無可考姑並附於集末焉乾隆四十六年三月恭校
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










　　原序
　　金氏文集故尚書度支郎中金公之文也公諱君卿字正叔少穎悟善屬文康定中文正范公出守鄱陽延致門館議論縱橫聞望卓著踰冠舉進士登甲科治五經尤長於易嘗撰易説易箋自謂可以起諸儒之膏肓清輔嗣之耳目者矣仁宗時公以便親調官江左最為踈逺屢上封章極言利病即毀其奏藳故今傳者十無一二也知制誥曾子固嘗誌先府君諫議墓以為公能以才自起於貧賤欲以所為為天下慨然有志者也至和中公上封事乞建國根本此人所未敢言者公不畏逆鱗之怒而引文景光明故事以言之此足見公之志也公所至之地興修學校教導諸生自公之暇常為詩篇言詞絢美文格清新有韓柳之風焉故所進仁宗輓詞五篇翰苑中編為巻首所作賦詩尤為藻麗文正公嘗榜公賦於郡庠以為格式詳議法律皆主平恕銘誄傳序公正不欺時人稱公有良史之才也神宗更立法度以底於治故公受命出使皆兼數職奉行制詔綽有條理熙寧中降勅書奨諭曰爾使於逺方盡瘁乃事推我新令為天下先此又足見其匡君澤物之用心也公以憂勤成疾享年不永噫倘使公遭遇其時居卿相之任則澄清天下未易量也臨川江君明仲學出於公而不忘公善誘之力求公遺稿十得其一編成十五巻號金氏文集以臨嘗參佐於公實知公之所存惠然見借誦讀再四如覿其顔采命筆為序庶幾垂信於後世俾觀公之文即知公之所存也逺矣公之登科入仕治已化民備於墓碑今吏部侍郎彭公器資之所作也載於集後元祐六年五月日序富臨撰




