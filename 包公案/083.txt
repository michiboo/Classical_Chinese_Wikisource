
　　話說池州府青陽縣民趙康，家私巨富，生子嘉賓，恃財恣性，姦淫博奕，徹夜謳歌。一日，命僕人跟隨在後，逕往南莊閒遊，偶見二女子，年方二八，淡妝素服，自然雅潔，觀不厭目，盡可賞心。問僕人道：「此誰家婦？」僕道：「此山後丘四妻妹，因夫出外經商，數載未回，常往庵廟求籤。」嘉賓道：「你去問她，家中若少銀米，隨她要多少，我把借她。」僕道：「伊親頗富，縱有不給，必自周濟。」是夜賓想二婦的顏色竟不能寐。次日飯後，取一錠銀子約有十兩，往其家調奸。二婦貞節不從，厲色罵詈，叫喊鄰人。賓見不可，拂袖而出。思謀無策，即著僕人去請友人李化龍、孫必豹二人來莊，令莊人備酒。飲至半酣，二友道：「今日蒙召，有何見諭？」賓道：「今日事甚掃我興，特請二位同設一計。」二人問道：「何事？快請教。」賓道：「昨日閒遊，偶遇丘四妻、妹二人過此，貌均奇絕。今上午將銀一錠到彼家只求一會，不惟不許，反被惡言罵詈，故拂我意。」二人道：「此事甚易。」賓道：「兄有何妙計，請教一二。」友道：「今夜候至三更，將一人後山吶喊，兩人前門進去擒此二婦，放在山窠，任你擺佈，何難之有？」賓道：「此計甚妙。」是夜，飲酒候至三更，瞞了莊人，私自潛出，把一人在山後吶喊，二人向前衝門而進，傭工人即忙起看，二人就將工人綁縛丟在地上，使其不能出喊。遂入房中，只捉得曾氏一人，不意丘四妹子因家有事，傍晚接回。三人將曾氏捉入山中平窠內，至天微明，三人散去，賓不意遺一手帕在旁。
　　次早，鄰人方知曾氏家被劫，眾人入看，解放工人，即報丘四妹家。許早夫婦往看，遍覓無蹤，尋至山窠，只聽哀哀叫苦。三人近看，羞不能遮，不能動止。許早背回曾氏，姑以湯灌，久之略蘇，方能言語。姑道：「因何如此？」曾氏羞言，姑問再三，乃道：「昨夜三更，二人衝門而進，我以為賊，起身欲走，穿衣不及，二人進房將我捉上山去，三人強姦。」姑曰：「三人認得否？」曾氏道：「昏月之下認人不真。」許早拾得白綾手帕，解開一看，只見帕上寫有嘉賓之名，乃是戲婦所贈。其妻知之，乃告夫許早道：「昨日上午，嘉賓將銀一錠來家求奸，被我罵去，想必不甘心，晚上湊合光棍來捉去強姦，幸我不在，不然亦難逃矣。」許早聽了妻子言語，即具狀首於包公。
　　呈首為獲實強姦事：鷹鷂搏擊，鳩雀無遺，虎豹縱橫，犬羊無類。淫豪趙嘉賓，逞富踐踏地方，兩三丘度荒秀麥，止供群馬半餐；恃強派食莊戶，百十斤抵債洪豬，不夠多人一嚼。無犯平民淚汪汪，常遭鞭打；有貌少婦眉蹙蹙，弗洗污淫。金銀包膽，奸宿匪彝。瞰舅丘四遠出，來家贈銀調奸。舅婦曾氏，貞節不從，喊鄰逐出。惡即串黨數人，標紅抹黑，執斧持刀，深夜明火入室，突衝擒入山窠，彼此更番，輪奸幾死。夫早覓獲，命若懸絲。遺帕存證，四鄰驚駭痛恨。黑夜入人家，老少聞風股慄。山塢奸婦人，樵牧見影膽寒。不啻斜陽閉戶，止聲於夜啼之兒。
　　真同明月滿村，吠瘦乎守家之犬。見者睡不貼席，即如越王勾踐臥薪。聞者夢不至酣，酷似司馬溫公警木。山路滾滾塵飛，合村洋洋鼎沸。懇天驗帕剿惡，燭奸正法。遺帕不止乎絕纓，荒野倍慘於暗室。萬民有口，三尺有法。上告。
　　包公即拘齊人犯，先問鄰右蕭興等道：「你是近鄰，知其詳否？」興道：「是夜之事，小人通未知之。次早起來，聽得傭工人喊叫，眾人入內，看見工人綁在地上，遂即解放，報知許早夫婦，覓至山窠才獲曾氏，不能行止，遺帕在旁是的。餘事不知，不敢妄言。」包公道：「旁遺有帕，帕上既有嘉賓的名，必是他無疑了。」賓道：「小人三日前遺此帕於路，並未在山。況一人安能捉人而綁人？此皆夙仇誣陷。」早道：「日間分明是你擲銀調戲，二婦喊罵才出。是晚被劫，並未去財，況有手帕硬證。若是賊劫必定擄財，何獨奸婦？乞老爺嚴刑拷出同黨，以伸此冤。」包公喝叫將賓重打二十，令其招認，賓仍巧言爭辯。包公令將原被告二人一起收監。鄰證發出。私囑禁子道：「你謹守監門，若有什閒人來看嘉賓，不可令他相見，速拿來見我，明日賞你。若泄漏賣放，杖六十革役！」禁子道：「不敢。」包公退堂，禁子坐守。
　　不多時，有二人來監門前呼賓，禁子開了頭門，守堂皂隸齊出，扭住二人，進堂敲梆。包公升堂。禁子道：「獲得二人，俱皆來探嘉賓的。」包公問明姓名，喝道：「你二人同奸曾氏，嘉賓先已報出，正欲出牌捕捉，你卻自來湊巧。」二人面皆失色，兩不相照。化龍道：「並無小人兩個，彼何妄扳？」包公道：「嘉賓說，若非你二人，他一人必於此事不得。從直招來！」化龍道：「彼自乾出，妄扳我等。」包公見其詞遁，乃令各打二十，不招。又將二人夾起，遠置廊下。監中取嘉賓出來，但見夾起二人，心中慌張，包公高聲罵道：「分明是你這賊強姦曾氏，我已審出；二人係你同奸，彼已招承道是你叫他，非管他事，故將他夾起。」嘉賓更自爭辯不已。仍令夾起，嘉賓畏刑乃招道：「是日，小人不合到其家擲銀，被他罵出，遂叫二人商議，計出化龍。乞老爺寬刑。」包公道：「你二人先說妄扳，嘉賓招明，各畫供招來。」三人面面相視，無言抵答，只得招認。判道：「審得趙嘉賓，不羈浪子，恃富荒淫，罔知官法之如爐。
　　尚倚爪牙，擒奸婦女，勝若探囊而取物。棍徒化龍等，既不能盡忠告以善道，抑且相助而為非。又不能陳藥石之箴規，究且設謀以縱欲。明火衝家，綁縛二人於地上。開門擒捉，輪奸曾氏於山中。敗壞紀綱，強姦不容於寬宥。毋勿首從，大辟用戒乎刁淫。」
