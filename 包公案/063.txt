
　　話說河南開封府陳州管下商水縣，有一人姓梅名敬，少入郡學，家道殷實，父母俱慶，只鮮兄弟。娶鄰邑西華縣姜氏為妻。後父母雙亡，服滿赴試。屢科不第，乃謂其妻道：「我幼習儒業，將欲顯祖耀親，榮妻蔭子，為天地間一偉人。奈何蒼天不遂我願，使二親不及見我成立大志已沒，誠天地間一罪人也。今輾轉尋思，常憶古人有言，若有腰纏十萬貫，除非騎鶴上揚州。意欲棄儒就商，遨遊四海，以伸其志。豈肯屈守田園，甘老丘林。不知賢妻意下如何？」姜氏道：「妾聞古人有云：『在家從父，出嫁從夫。』君既志從商，妾當聽從。但願君此去以千金之軀為重，保全父母遺體，休貪路柳牆花。若得稍獲微利，即當快整歸鞭。」梅敬聽得妻言有理，遂收置貨物，逕往四川成都府經商，姜氏餞別而去。
　　梅敬一去六載未回，一日忽懷歸計，遂收拾財物，竟入諸葛武侯廟中祈簽。當禱祝已畢，求得一簽云：逢崖切莫宿，逢湯切莫浴。
　　　　斗粟三升米，解卻一身曲。
　　梅敬祈得此簽，茫然不曉其意，只得起程而回。這一日舟子將船泊於大崖之下，梅敬忽然想起簽中「逢崖切莫宿」之句，遂自省悟，即令舟子移船別處。方移舟時，大崖忽然崩下，陷了無限之物。梅敬心下大驚，方信簽中之言有驗。一路無礙至家，姜氏接入堂上，再盡夫婦之禮，略敘離別之情。時天色已晚，是夜昏黑無光。一時間姜氏燒湯水一盆，謂梅敬道：「賢夫路途勞苦，請去洗澡，方好歇息。」梅敬聽了妻言，又大省悟，神簽道：「逢湯切莫浴」，遂乃推故對妻道：「我今日偶不喜浴，不勞賢妻候問。」姜氏見夫言如此，遂不催促，即自去洗澡。姜氏正浴間，不防被一人預匿房中，將利槍從腹中一戮，可憐姜氏姣姿秀美，化作南柯一夢。其人溜躲房外去了。梅敬在外等候，見姜氏多久不出，執燈入往浴房喚之，方知被殺在地，哭得幾次昏迷。次日正欲具狀告理，又不知是何人所殺。
　　卻有街坊鄰舍知之，忙往開封府首告梅敬無故自殺其妻。
　　包公看了狀詞，即拘梅敬審勘。梅敬遂以祈簽之事告知。
　　包公自思：梅敬才回，決無自殺其妻之理。乃對梅敬道：「你出六年不回，你妻美貌，必有姦夫，想是姦夫起情造意要謀殺你，你因悟神簽的話，故得脫免其禍。今詳觀神簽中語云：「斗粟三升米」，我想官鬥十升只得米三升，更有七升是糠無疑，莫非這姦夫就是康七麼？」梅敬道：「生員對鄰果有一人名喚康七。」包公即令左右拘喚來審，康七亦不推賴，叩頭供狀道：「小人因見姜氏美貌，不合故起謀心，本意欲殺其夫，不知誤傷其妻。相公明見萬里，小人情願伏罪。」包公押了供狀，遂斷其償命，即令典刑。遠近人人歎服。
