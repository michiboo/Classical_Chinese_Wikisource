
　　卻說包公任南直隸巡按時，池州有一老者，年登八旬，姓周名德，性極風騷，心甚狡偽。因見族房寡婦羅氏，貌賽羞花，周德意欲圖奸，日日來往彼家，窺調稔熟。羅氏年方少艾，被德牽動。適一日，彼此交言偷情，相約深夜來會。是夜羅氏見德來至，遂引就榻，共效鴛鴦。倏而年餘，親鄰皆知。羅氏夫主親弟周宗海屢次微諫不止，只得具告於包公。包公看狀，暗自忖度：八旬老子氣衰力倦，豈有姦情？遂差張龍先拿周德到廳鞠拷。德泣道：「衰老就死，惟恐不瞻，豈敢亂倫犯奸，乞老爺詳情。」包公愈疑，將德收監後，差黃勝拘羅氏到廳勘究。
　　羅氏哭道：「妾寡居，半步不出，況與周德有尊卑內外之分，並不敢交談，豈有通姦情由？老爺詳情。」這二人言訴如一，甘心受刑，不肯招認。包公悶悶不已。退入後堂，茶飯不食。
　　其嫂汪氏問及叔何故不食。包公應道：「小叔今遇這場詞訟，難以分割，故此納悶忘食。」汪氏欲言不便，即將牙簪插地，諭叔知之。包公即悟，遂升堂差人去獄中取出周德、羅氏來問，喚左右將此二人捆打，大喝道：「老賊無知，敗喪綱常，死有餘辜。」又指羅氏大罵：「潑婦淫亂，分明與德通姦，還要瞞我？」包公急令拿拶棍二副，把周德、羅氏拶起，各棒二百。
　　那二人受刑不過，只得將通姦情由，從實招供。包公將周德、羅氏二人各杖一百，趕周德回家。牌喚周宗海到，押羅氏別嫁，周宗海領羅氏去訖。倫法肅然。
