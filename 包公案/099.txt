
　　話說岳州之野有一古廟，背水臨山，川澤險峻，黃茅綠草，一望無際，大木參天而蔽日者不知其數。內有妖蛇藏於枯木之中，食人無數，身大如桶，長十餘丈，舌如利刀，眼似銅鈴，人皆畏而事之，過者必以牲牢獻於其下，方可往來。不然，風雨暴至，雲霧晝瞑，近尺不辨，遂失其人，如是者有年。
　　值鄭宗孔執任岳州府尹，書吏等遠接，俯伏叩頭。府尹道：「勞你眾等如此遠接。」眾人等道：「小的一則分該遠接，二則預報爺爺得知，小的地方有一異事。」遂將道旁古廟枯木藏蛇，要人奠祭，不然，疾風暴雨吹吸人去，不知生死。
　　將此原由說了一遍。府尹大笑道：「焉有此理。」越二日，道經廟邊，果不設莫，遽然而往，未及一里，大風振作，飛沙走石，玄雲黑霧，自後擁至，回頭見甲兵甚眾，似千乘萬騎趕來，自分必死。府尹未第時，曾誦《玉樞經》，見事勢既迫，且行且誦，不絕於口。須臾，則雲收風息，天地開闢，所迫兵騎竟不復有，全獲其性命，得至岳州蒞任。各縣縣尹大小官員參見禮畢，既而與各官坐談，敘及：古廟枯木之中巨蛇成精，食人無數，日前本府書吏軍民出關接我，報說此事，我深不信。及至其所，行未一里，果見狂風猛雨如此如此。今請問列位賢宰，此妖猖獗，民不聊生，卻將如何殄滅？一則為國治民，二則與民除害，皆我等分所當為。」各縣尹答道：「卑職下僚，德輕行薄，何能祛之？幸有老府尊職任憲司，風清海宇，虎牝渡河，可以返風，可以滅火，不讓劉琨之德政，可並元規之十奇，何患此妖之不屏跡。」說罷，各各禮揖而別。
　　次日，府尹升堂，叫城中男婦老幼俱要虔誠齋戒，沐浴齎香，跟我叩謁城隍廟三朝。府尹縣疏禱於案前。城隍見府尹帶領男婦老幼誠心齋戒，又鄭宗孔生平正大，鬼伏神欽，乃將蛇精害事一一陳奏。玉帝在九重天上嘗照見宗孔念《玉樞經》虔誠感應，即差天兵、五雷大神，前去岳州古廟枯木之中殛死蛇精，不得遲延。又道：「那包文拯雖為陽官，實兼陰職，可攝其精靈。」天兵乘馬持槍，雷神揮火持斧，同往託夢。包公令登赴陰牀偕行，一時擁至其所，登時天昏地黑，猛雨滂沱，疾風迅雷，電光閃灼，府縣人民駭得無處奔逃。須臾間，只聽得一聲霹雷震地，蛇精登時殛死。不多時，天開明朗，眾口嘵嘵，俱道是鄭爺德感天地，殛死蛇精。眾皆往看，果見巨蛇斷作兩截，人骨聚集成堆。報知府尹，府尹同各官一齊躬詣其所觀看，見者無不驚駭。府尹吩咐將蛇精焚卻，燒了一日一夜，才成灰燼。於是岳州人民戶戶稱慶。皆道：非鄭爺誠心恪天，至德動神，曷克臻此。
　　上司聞知鄭侯至德通神明，忠誠恪天地，惠澤被生民，與百姓除害有功，遂資獎勵，以彰其美。未及一載，見其才德攸宜改，調大邦濟南府府尹，岳州父老黎民不忍其去。適當包公在朝中奉使巡行其地方，眾各奔投保留：呈為保留循良以安黔首以庇地方事：本府居界一隅，路通三省，貯賦下於休寧，兵荒首於東南。幸賴鄭宰父母，愷悌宅心，勵精圖治。越自下車之始，首殄妖魔，繼以彈絲之餘，每容民隱。省耕問稼，視民饑猶己饑。斷獄詳刑，處公事如家事。葺社倉備四時凶歉，賑貧乏免老幼流亡。精派分限催征，民咸稱便；差役當堂檢點，吏難受欺。裁濫冗總甲百餘，鄉間不擾；摘潛伏劫寇十數，烽火無驚。門閉懲頑，狐鼠之奸頓息；本皂勾犯，衙胥之暴何施？禁牛而牛利皆蠲，疏鹽而鹽弊盡革。常例全除纖悉，鋪戶不取分毫。操若玉壺冰，邁今從政；澤如金莖露，紹古循良。抑且樂育英才，作新學校，士沾時雨，人坐春風，遍地弦歌，滿門桃李，兒童幸依慈母，子弟慶得宗師。蒙德政之未幾，聞調任之在即，班塵將起，冠傘難留；攀轅心切，臥轍心遑。矧今饑饉漸臻於頻仍，盜賊交馳於鄰境；非復長城之寄，曷遺貼席之安。幸際天台按臨郡邑，伏乞軫憂時變，俯徇輿情，奏善政於九重，另撥調任；留福星於一路，用奠子元。非獨黎庶更生，且俾士林稱慶。上呈。
　　包公隨即奏請俯從民願，留守舊邦，暫紀功優獎，指日不次超升。人心共快。
