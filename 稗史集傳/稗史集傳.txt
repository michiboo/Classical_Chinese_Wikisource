稗史集傳（元）徐顯撰
●序
占者鄉塾裏閭亦各有史，所以紀善惡而垂勸戒。後世惟天於有太史，而庶民之有德業者，非附賢士大夫為之紀，其聞者蔑焉。世傳筆談、麈錄、僉載、友議等作，目之為野史，而後之修國史者，不能不有取之，則野史者亦古閭史之流也歟？夫以四海之廣，兆民之眾，今其列於史傳者，蓋可指數，而其存不存又有幸不車者焉。就其幸者，如佞幸、滑稽、貨殖，皆得托良史以稱於後世；而其不幸者，則魯有大臣，史失其姓，壺關三老不少概見，其所遺失多矣。就其存者，則又有蔡邕之自愧，陳壽之索米，韓愈之諛墓，所傳者又豈可以盡信？而所不傳者，又豈可謂無其人哉？予生季世之下，不能操觚以選，論當代賢人君子之德業，而竊誌其所與遊及耳目所聞見者，敘而錄之，自比於稗官小說，題曰《稗史集傳》，以俟夫後世歐陽子擇焉。或有位於朝法，當入國史者，此不著。
至正十年秋八月廿日福溪徐顯克昭謹序
○王艮
王艮字止善，紹興諸暨人也，少而穎特，如老成人。早遊鄉校，諸先輩皆折節與之交。既壯，遊吳興，遇淩公芝巖將赴淮東憲幕，辟公以行。既至，以歲貢士補淮東憲史。未幾，南人例革，調轉運司，授廬州錄事判官，屢轉為江浙檢校、朝列大夫、廣東市舶提舉，未四月拜江西省左右司員外郎。時年六十八，即慨然謝事而歸，朝廷從其請，以中憲大夫、淮東宣慰副使致仕。公耳目聰明，強健如五十許人，每小舟黎杖，自樂於山巔水涯，或遇勝景，數日忘返。至正已醜六月，自卜壽藏於暨陽之大巖，既穿穴，即臥疾而卒，年七十二。公慷慨有大誌，喜論天下士，慕范文正公之為人，其在鹽司漕府，皆有惠政。越人立碑以頌德，見於國子博士陳旅為之記。其檢校中書，自顧而言曰：「王某止檢校耶？」會松江民徐晉詣丞相府，告民有匿田不占於官者數萬頃，丞相命公還，上議曰：「田實無有。此奸民欲以利啖官，漁民以市怨，宜勿聽事。」遂得寢民，鹹德之。其提舉市舶，寶貨山積，至者皆以賄敗，公毫無所視。其歸於鄉，雖尊且貴，則猶服被如儒生。予以鄉裏故，獲拜公於床下，因與予言初出鄉時得見宋季之遺老，觀其典型，莫若趙公子昂、鄧公善之、楊君仲弘、杜君伯原，皆其相與。則公之成德，蓋有所自。末歲，見世變之愈下也，嘆曰：「吾於斯世不忍見矣，所求速化耳。」公沒二年而四海變作。故杜君伯原誌公之葬，有「才不盡用」之嘆，其為世所推惜如此。所為詩文，有《王員外集》：二卷，虞公集為之序，藏其家。子仲揚以公蔭任泰州如臯縣主簿，卒於官次。仲廬今為南臺掾，皆與子善。
論曰：韓愈氏以為古今人不相及，古今人同不同未可知也。以予觀公之風節凜然，使登於廊廟，豈讓古人哉？而用事之臣方汲汲以南人為等第，故公才不盡用於世道，不大行於時也。及中原多故，亟擢南士使居憲職，以風厲天下，而罷愞不勝，為天下笑。然北方大夫士論南人之賢，必以公為巨擘，士猶賴之以蓋其醜雲。
○柯九思
柯九思，字敬仲，臺州仙居人也。父謙，由文學掾為江浙提舉，九思以父蔭補華亭尉，不就。遇文宗皇帝於潛邸，及即位，擢為典瑞院都事。置奎章閣，特授學士院鑒書博士，凡內府所藏法書名畫，鹹命鑒定，賜牙章，得通籍禁署。念其父謙善教，錫碑名「訓忠」，敕侍讀學士虞集為文以旌之，寵顧日隆，由是言者見忌。公乘間跪白上曰：「臣以文藝末技遭逢聖明，而蹤跡孤危，殞越無地，願乞補外以自效，庶幾仰報日月照臨之萬一。惟陛下哀憐幸甚！」上曰：「朕在，汝復何憂？」翌日，御史章入不報故事，諫臣言不行，則納印請去。上重違諫臣意，而慮危公，召公諭之曰：「朕本意留卿，而欲伸言者路。已敕中書除外，卿其少避。俟朕至上京宣汝矣。」公拜且泣，辭出，而中書竟格詔不行。未幾大行上賓，公因流寓中吳，予獲從公遊，語及先朝，則誦其所為詩，嗚咽流涕。夫人情群居相聚則歡，相離則思，況以布衣獲人主之知，抱烏號而無從者乎？此亦人情之所至悲也。至正癸未冬十月壬寅夜，夢有炳義公招之者，且請予筮其吉兇，發蓍得履之乾，其謠曰：履虎尾不咥入，兇。謂公曰「虎」者，公之生肖也，「履虎尾」者，寅之末運也，夫子無用於時，不能咥人，而為命所困，殆將有憂乎？如應之，則申亥之辰也。公曰：「申寅之沖也，吾畏之；亥寅之合也，無所忌。」乙巳，公與臨川饒旭及予出遊於上方，移舟陸庵，暨臨海陳基、吳人錢逵皆會丙午過靈巖，遂次天平，拜文正祠，宿留六日始歸，蓋欲厭其夢也。辛亥丙夜，暴得風疾，越六日丁巳卒，年五十四。公善寫竹石，始得筆法於文同，嘗自謂寫幹用篆法，枝用草書法，寫葉用八分，或用魯公撤筆法，木石用金釵股。古漏痕之遺意，雖其妙至不言，然其生意飛動，有龍翔鳳翥之狀，故四方大夫士爭寶愛之。又善鑒識金石、鼎彜之器，時吳人陸友號為博物，亦嘆以為不及，有《任齋詩集》四卷，虞集、陳旅為之序。公沒後，皆散失不傳，獨有詩二卷藏於家。
論曰：唐鄭虔以才藝遇玄宗，號稱「三絕」，特置廣文館，命虔為博士。而晚節流落，君子惜之。公亦以布衣侍天子左右，特授鑒書博士，其榮寵視虔等矣，而竟流滯以死，才之不可恃也如此。予嘗讀其《城南詩》，有「尺五城南，墾田能減漕海船」之句，當時蓋嘗言之，而不以為信。後二十餘年，天子用大臣議，募江南農師，開燕薊田數百萬頃，比中原多，故海漕不繼，而公之言卒驗。雖在上前或有封奏，公不宣洩，不能與聞。由此觀之，則公之所陳，蓋必有可裨益者矣。惜乎吾不得而知也。
○陳謙
陳謙字子平，平江人也。性至孝，自幼如成人，善候父母顏色，問起居，躬飲食寒暖之節。及長，讀書不少懈，未嘗一日遠去其親之側。溫溫雅飭，言若不出諸口，而內行甚備。其師林公寬、龔公璛勉應鄉貢。既入院，門卒有儒士衣索挾書者，乃嘆曰：「是豈士所以致身之意邪？」遂趨出，不復就試。隱居教授，資弟子束修以為養。而甘旨之奉，必極為營致，每饌饋，進跪膝下以勸加膳，親盡一食，則心為之喜，日以為常。及父母卒，居處葬祭悉遵禮制，哀毀逾瘠，猶疏食飲水以終其喪。初，父病重思鱖，因市以進，而父沒，遂終身不忍食鱖。少多病，其親憂之，後每讀書至《論語》「父母惟其疾之憂」，則必廢書而泣。奉其兄訓尤極友愛，訓字師敬，嘗為鹽運司史，以廉能稱。及滿考歸，則甚窶，君養之如嚴父。未幾，師敬復宦遊於外，而君獨留。常熟東始裏人範某，築室其裏，延君與居，教其子。家東始者十年，弟子信從益眾。及範君沒，而所教之子亦卒，因還吳城。京口有士友孫子翼者，厚於君，而家甚貧，有女及笄，不能嫁，君嘗許以資助。及聞子翼病且篤，瞿然曰：「吾與子翼約，其可食言乎？」即持資詣京口，訪子翼，為畢嫁事。於書無所不讀，而尤邃於太玄皇極之學，文章非古道不茍作，其有所述，必推於理，渾渾不窮。其樂府歌詩，尤能追古作者，而其一篇出，人多傳誦之。蜀郡虞公集、金華黃公溍、晉寧張公翥，鹹所推重，嘗欲論薦，君不屑也。晚歲註意於《易》，以為四聖之經，各有攸主，而同於象。於是分卦辭象、彖，會粹諸傳以附其說，題曰《周易解詁》，別為《河圖說》一卷，《占法》一卷，世莫得聞。至正丙申，師敬為江浙行中書省照磨，謁告還吳。適外兵薄城甚急，俄聞城陷，即呼其妻並與君訣曰：「吾雖位卑，嘗為主臣，義不可辱，吾不可出。弟處士耳，宜往避。」語訖，即拔佩刀欲自刺，家人抱止，方共譬解。兵入，脅使拜不屈，遂刃其胸，君翼蔽之，乞以身代。眾以君儒冠，掖之於門，復求入，見其兄已殪，伏屍號慟，因並見害，悉投於河。其嫂與老僕王皆自經死。君妻已先卒，唯一子十餘歲，逃他捨得脫。明日事定，其門弟子範文綗亟告於主帥。而廣陵成元章素善君，亦與言之。募人求其屍，得於筱橋下，兄弟猶相倚立水中，若抱持然，人鹹以為異。官為給粟助之斂，訪其子詔以棺屬陳氏。文綗與詔奉二柩葬之。而求其所著書，皆散失，獨得其《周易解詁》二卷，古體詩二十四篇而已。君嘗與予講《易》，故知君為深，時予居東城，瀕危者數四，以幸而免。而君竟徇兄以罹禍，其命矣夫。
論曰：太史公謂「天道無親，常與善人。若伯夷叔齊，積仁潔行而餓死，盜跖暴戾恣睢而壽終。天道之是耶，非耶？」予以為太史焉知天道，夫夷、齊讓國而不居，恥粟而不食，求仁得仁，失於人者薄，得於天者厚矣。盜跖橫行於一時，得於人者雖若厚，失於天者厚矣，安有一息之存哉！太史焉知天道，世多疑君德尊行修，而致無妄之禍，則以天道之不可信，而不知其兄死於忠，弟死於義，妻徇其夫，奴徇其主，忠義之節，萃於一門。使今僥幸富貴，而以君為疑。視君之死雖若少後，然世有知君如夷齊，則其全於天者何如也。或又謂其不能趨吉避兇，非知《易》者，是大不然。夫易者，變也；通塞者，時也；中正者，道也。裏之囚，陳蔡之厄，不死者，天耳。聖人豈不知易而致身兇危之所哉！《易》曰：艮其背，不獲其身；行其庭，不見其人，無咎。」君其知之矣。雖魯西狩獲麟，《春秋》以為終事。蓋麟者，聖王之瑞，而為魯所獲，魯不知其瑞而獲之，豈麟之瑞哉？聖人蓋傷吾道之窮，而哀麟之不幸也。嗚呼！有能知予之言，則其知君也無惑焉。
○葛乾孫
葛乾孫，字可久，平江人也。生而負奇氣，儀狀偉特，膂力絕倫。未冠，好為擊刺之術，戰陣之教，百家眾技，靡不精究。及長，遂更折節讀書，應進士舉所業，出語驚人。主司方按圖索駿，不能識斥弛之士，把玩不忍舍，置君亞選。君曰：「此不足為也。吾寧齷齪從諛，離析經旨以媚有司意乎！」遂不復應試。猶時時指授弟子，皆有可觀。金華黃公溍尤奇其文，勸之仕，不應。世傳藥書方論，而君之工巧，獨自天得，治疾多奇驗。自丞相以下諸貴人得奇疾，他醫所不能治者，鹹以謁君，無不隨愈。有士人患傷寒疾，不得汗，比君往見，則發狂，循河而走，君就摔置水中，使禁不得出。良久出之，裹以重繭，得汗解，其治他疾多類此。當是時可久之名，重於南北，吳人有之四方者，必以可久為問，四方士大夫過吳中，亦必造可久之居而請焉。其為人倜儻而溫雅，慈愛而好施，故人無賢不肖皆愛敬之。至正壬辰，徽寇轉掠江浙，吳人震恐。浙西廉訪僉事李公仲善請與君圖，君勸城之，因守以討賊，仍請身任其事。李公壯其言，然其計，卒城之，而民賴以安。明年癸巳春正月，與予遊開元佛舍，私與子言：「吾聞中原豪傑方興，而吾不及預命也夫。」公云：「六氣淫厲，吾犯司地，殆將死矣。如期必於秋。」予曰：「何至是！」逾月果疾，予往視之，則猶談笑無他苦。秋七月，沐浴竟，遂偃然而逝，年四十有九。其詩未及詮次，藏於家。其行於世者，有《醫學啟蒙》，又《經絡十二論》。君既沒，而朝廷聘君之命適至，已無及矣。
論曰：君少尚氣節，故勇力之士，爭言君之長於武；長而服儒，故逢掖之士，爭言君之長於文；濟人以醫，故方論之士，爭言君之長於醫。斯各取其所偏長，而未睹其學之所至也。予幸識君於血氣既定，資質既變之時，方將舉聖人之道而修之，則凡前所稱譽，皆君所厭棄而羞道者，予於是又病世人之知君者淺也。烏乎！使君早用於時，功業豈少哉！然則君之沒，其必有所系也夫。
○潘純
潘純，字子素，廬州人也。少有俊才。遊京師，一時文學之士、貴卿之家爭延致之。每宴集，輒雲「潘君不在，令人無歡。」聞其至，皆倒屣出迎，及談笑大噱，一座為傾。嘗著《袞卦》以諷切當世，其初之辭曰「出門即袞，永無咎也」。其上曰：「以袞受爵，亦不足貴也。」或以達於文宗皇帝，欲系治之。亡徙江湖間，遇有以君事為滑稽士解者，事乃得釋。因客江南，值京師所與遊者平章事吳公可堂、治書侍御史廉公亮、秘書卿達公兼善、廉訪使幹公克莊、御史中丞吳公元震、廉訪副使杜公德常、廉訪僉事魯公誌道等皆持節在外，遂往來諸公間，名聲藉甚。而江南大姓慕君氣勢，望風承謁。於是挈妻子居東吳，日與諸貴人觴詠為樂，所賦詩音節精麗，李義山、溫庭筠輩不能過也。至正壬辰間，兵起淮東西。淮南行省郎公曹公德照雅君言於上官，具書幣辟參軍謀事，君度不可為，謝遣使者，移家避地於越。時太尉高公為御史大夫，開行臺於會稽，以君為上客，與參謀議。而大夫之子安為樞密院官判，掌兵柄。恃己為父客，以安事語大夫，公因召訓戒。安忿懼，遂中君於法械，系以吏，送還吳郡。行次蕭山道中，拉殺之，以暴疾聞。其子谷間走，竊得其屍，藏之會稽嶽王墳。僧可觀請於谷，葬君西湖嶽王墓側，大夫公不知也。
論曰：禍其可避乎？以郭璞之智而不能免，禍不可避也。果不可避乎？孔子微服而過，有避之道矣。必也盡其避之道，然後聽於天，斯可以言命也。君嘗約予避地，予留以全，君往以斃，其故何耶？君知避其身不知避其言，豈獨兵之能殺身也哉？日見太山不睹眉睫，禍所由來矣。昔馬援恃故舊以致主疑，梁松挾忿怨而害父客，《易》曰「言行，君子之樞機也」，可不慎乎！
○陸友
陸友，字友仁，姑蘇人也。姑蘇為東南都會，富庶甲於天下，其列肆大賈皆靡衣甘食，其子弟自幼讀書，稍能執筆識姓名，即教為商賈事，以故文學日少。友仁生市廛鬧之所，父以市布為業，獨能異其所好，苦攻於學，鄰裏多竊笑之，雖其父亦不樂其子之習傳也。及長，益親賢士大夫，往來其家。鄰裏雖有大姓，賢士大夫不入也。於是復皆自愧，欲教其子以陸君為法。君善為歌詩，長於唐人五言律，工漢八分、隸、楷。又博極群物，時海內治平，富家巨室皆以古器物相尚，凡三代以下鐘鼎銘刻，漢唐以來法書名畫，皆從陸氏鑒定真贗，一經品題，價遂十倍。嘗觀光上國，奎章閣鑒書博士柯公九思一見服其識，而侍書學士虞公集亦善其書，遂相與言於文宗皇帝。未及任用而二公去職，君內顧無知己，乃與柯公南歸吳，辟小室，僅可容膝，中庭植翠竹數竿，旁樹湖石，峰巒秀異。室中左右圖書，集古今雜錄，前列烏幾，上置天祿辟邪紫鳳池、金銅鎮紙，皆可愛玩。客至，出漢傳，鼎爇古龍涎，汲虎邱劍池水，煮建溪小鳳團，清坐竟日，自號「硯壯生」。著《硯史》、《墨史》。得衛青古玉印，並著《印史》，翰林諸賢皆賦詠之。所為詩文，有《杞菊軒稿》，年四十八以疾卒。
論曰：大、小二篆，變為八分，漢世多用之，而秦隸人之書未行也。晉王右軍善隸書，而八分之法隱，學者罕習焉。唐所傳者韓擇木、蔡有鄰，李潮而已。今觀其書，去漢遠甚。近世洛陽楊友直，蜀郡虞伯生，大梁趙子期、吳彥暉，京兆杜伯原，皆著名當代而所尚不同，君獨追蹤石經，欲與蔡中郎、鐘太傅相上下，可謂神於藝矣。杜公嘗與予書杜子美詩一章，方正嚴重，如通經巨儒，進止有法。君亦為予書八分小篆歌，如昆刀切玉，不見形跡，而剛勁之風，溫潤之質，望之儼然。今二書亡矣，而兩君不復可見，故論著之，以慰懷思雲耳。
○王冕
王冕，字元章，紹興諸暨人也。父力農。冕為田家子，少即好學，長七尺余，儀觀甚偉，須髯若神，通《春秋》諸傳，嘗一試進士舉，不第，即焚所為文，益讀古兵法，有當世大略。著高檐帽，被綠蓑衣，履長齒木屐，擊木劍，行歌會稽市。或騎黃牛，持《漢書》以讀，人或以為狂生。同裏王公止善甚愛重之，為拜其母。王後為江浙檢校，君往謁，衣敝，履不完足，指踐地。王公深念，遺草履一■〈革兩〉，諷使就吏祿，君笑不言，置其履而去。歸會稽，依浮屠廡下教授弟子，倚壁庋土釜，爨以為養。人或遺之，不受也。時高郵申屠公■〈馬冏〉新任紹興理官，過武林，問交於王公。公曰：「越多傳先君子，非所敢知。吾裏人有王元章者，其誌行不求於俗。公欲與語，非就見不可。」垌至，即遣吏以自通。君曰：「我不識申屠公，所問者他王先生耳。」謝不與見，吏請不已。君斥曰：「我處士，寧與官府事！毋擾乃公為也。」■〈馬冏〉既重王公言，且奇其為人，進謁禮益恭，以白於其大尹宋公子章，具書幣，制冠服，俱造其廬以請，君為之強起入爨舍，講授歲余。會他官禮待不如意，乃為書謝申屠公，東遊吳，吳人雅為君名。君又善寫梅花竹石，士大夫皆爭走館下，縑素山積。君援筆立揮，千花萬蕊成於俄傾。每畫竟，則自題其上，皆假圖以見意。為歌詩，雄渾跌宕，以古豪傑自居久之。復遊金陵，諸御史雖新貴，皆加敬待。遂北上燕薊，縱觀居庸、古北之塞，主秘書卿達公兼善家，翰林諸賢爭譽薦之。君題寫梅張座間，有云：「花團冰玉，羌笛吹不下來」之句，見者皆縮首齰舌不敢與語。至正戍子南歸，過吳中，謂予言「黃河將北流，天下且大亂。吾亦南棲以遂誌，子其勉之」。於是擇會稽山九裏買山一頃許，築草堂，讀書其中。服古衣冠，或乘小扁舟曰「浮萍軒」，自放於鑒湖之曲，好事者多載酒從之。歲己亥，君方晝臥，適外寇入，君大呼曰：「我王元章也。」寇大驚，重其名，與君至天章寺，其大帥置君上坐，再拜請事。君曰：「今四海鼎沸，爾不能進安生民，乃肆虜掠，滅亡無日矣。汝能為義，誰敢不服；汝為不義，誰則非敵？越人秉義，不可以犯，吾寧教汝與吾父兄子弟相殺乎？汝能聽吾，即改過以從善；不能聽，即速殺我。我不與若更言也。」大帥復再拜，終願受教。明日，君疾，遂不起，數日以卒。眾為之具棺服，斂之。葬山陰蘭亭之側，署曰「王先生墓」雲。
論曰：孔子曰「不得中行而與之，必也狂狷乎」。君生於衰世之下，而能旁薄萬古，傲睨一時，其言曰：「子房誌於報韓，孔明誌於興蜀，誌雖正而心則狹。誌於生民者，其惟伊周乎？」論議誠高矣。雖其所見不逮所言，卒能使暴戾之寇格心起敬，浩然之氣，至死不衰。其制行若不合於中行，斯亦一世之奇士也。
○王漸
王漸，字元翰，臨江人也。少落魄不羈，日與酒徒劍客引滿呼白，擊劍拓戟以為樂，而家產益壞。其父兄患之，君於是聚書數千卷，謝常所往來者，閉戶誦讀，目數行下，一過終身不忘，雖ㄗ官稗史，皆可成誦。比三年，作為文章歌詩以示裏中，諸先生始大驚，皆不信為君作也。君曰：「儒者之學，如斯而已乎？吾將縱觀四方以適吾誌。」遂北走燕薊，南遊金陵，登鳳凰臺，慷慨長嘯，人無知者。金陵富豪王氏聞君善飲，白下有道士，亦素能引無算爵，為設席，邀道士與共酌以觀其量。君升席，命贊者實酒置甕中，起揖道士，捧甕，若鯨吸川，一飲而盡。復命實酒酬道士，道士飲既，君再實酒如前，命道士先飲，道士強飲至半，跪謝不勝。君笑曰：「是何足與飲？」乃更酌大杯，盡一石，談笑終席不至醉，王乃嘆服。每麻履布袍，簡絕禮法，至賢士大夫家，輒造堂上中席坐，不讓，或不交一談而去。大夫士知其才，皆畏敬之。留吳中，嘗與客過闤闠，見官示律令數十事，約萬余言，君與客俱覽一過。歸至所館，呼酒共酌，問客以所覽事，客不記一二。君即援筆引紙，書之闤闠如己出。比對讀之，不誤一字，其強記如此。常以世人齷齪，無足以當其意者，而其誌欲將大有為，故其傲誕，下視一世如無人，鬱鬱之氣久不得伸，遂疽發背，卒。無妻與子，其友人為殯僧舍中。後數年，前御史劉公廷幹為海道萬戶，訪其柩，為葬之。
論曰：士讀聖人之書，將以變化氣質，求合乎中庸之道也。君記誦誠富矣，吾知其所讀者何書，豈昔人所謂「書儲」者耶？夫通塞有時，用舍有道，雖以孔孟之賢聖，不能必行誌於天下。而君之所抱負，乃若有幸變之心，則其歿也，蓋亦有天道焉。予既惜其才，而又憫其不善用之，而竟落落以死也。烏乎！學者觀於君，則亦可以得師矣。
○楊椿
楊椿，字子壽，平江人也，以尚書教授裏中。嘗戰藝於有司，屢進屢屈於人，而誌不少衄，益講磨淬厲，期於必克，而文日有名，弟子日益進。其設教必月試季考，皆有程式。至正丙申，郡守將治兵，命有司藉民以守陴，君告子曰：「椿雖賤貢士也，即今有司不別擇列予於編氓以守陴，豈國家所以重士意哉？子盍與我言之？」予即以告其參軍謀事鄔密公筠，署君，李司馬賓客佐其軍。時司馬本以豫王傅留吳，而所募皆少年良家子。君入募之明日，外兵即附城，君戎衣，率其卒，晝夜獨守一隅。比明，大官綰郡紱者皆已遁去，兵奪門入，君猶持弓矢督民伍接戰，遂死城下。其一子年十六，亦死。其妻王氏聞之，被發徒跣，蹂於亂軍中，不得見，循河而慟。忽一屍自水躍出，浮於河之面，乃君也，因載以歸。撫其柩，晝夜慟哭，絕而復蘇。三日，君附其妻坐，呼其二女曰：「吾為短兵所中，仆於地，斂身匍匐入林中求水飲，而民家畏吾呻吟聲，掖吾入水以死。汝一弟亦已斃，我不忍令汝母孤苦於世也，後三日，吾索汝母去，中堂有坐榻，可與汝母斂。」言訖遂仆。既覺，不記憶其何言也。如期果卒。他日子往過其門，吊之。二女出拜於予，泣訴如上雲。
論曰：士幼而學之，壯而欲行焉。君之勤於藝也，蓋欲用其萬一以自見，故齟齬其身而不悔。及國家多難，君未嘗食其一日之祿，而捐軀以赴之，使君立於其位，必不肯奉身鼠竄以求活也。然君可以無死，而不知變，豈亦死生之有命者歟？怪神之事，孔子不語，而君躍屍附婦，蓋亦杞梁之妻之比夫婦一體判合，其精神有感通之理而致然也。君則已矣，而子死於孝，妻死於義，遂使楊氏一門，鬼絕其祀，哀哉！
○王德元
東門王德元，字仲德，東平人也，其先女真人，姓抹燃。德元少慕全真之教，遍遊名山，始參鐵牛定禪師。問師如何是道，師曰：「東山水上行。」德元不契，師以拄杖撞其口，流血淋漓，退坐松下，凝心竟究，忽聞人呼賣糖聲，豁然有省，進以所得禮叩於師，隨機響答，師大器異，遂為印可，即出宋穆陵所賜金襴法衣付德元，傳信如達摩衣缽故事。德元受信訖，復遊諸方，大闡其說。然不挽發，不異俗服，冠古冠，自號「東門子」。所至人多向仰之，呼為「東門」而不氏。其足跡所歷，東極高麗，西逾川陜，南盡災荒，北極沙漠。其受法者，上自王公後妃，下至卿相士庶，皆其弟子。其教人，必問其姓與名，其人曰某姓甲名乙，則斥曰：「我聞爾姓乙名甲。而誑我何歟？」其人疑愕，則誨之曰：「汝未生之前，豈有姓耶？且生於其家，則姓某姓，強名耳。汝執其強名者以為真姓，非汝姓也。」復問曰：「汝年幾何？」曰：「某若干歲矣。」曰：「若干歲何處安身立命乎？所謂若干歲者，世以此約言之耳。其所以為汝者，自無始劫以來，不可以歲數也。」故其自贊曰「懵懂癡憨，白髮老贅。一念萬年，在世出世。不識不知，天地之外。」其所以為道而示人者如此。至元六年，特進神仙演道。太宗師完顏真人重其道，擬號「清玄」，誠微妙大師、教門高士。充嶧陽碧雲宮山主，贈金襴紫服。德元為一，至其處，即去衣，其與人遊處，不為崖絕之行，雖其弟子之家，亦親與執爨，所食不擇潔修，所居不求安逸。意有所適，輒飄然長往。年九十餘歲，日行百餘裏，步履如飛。或雲為李壇帳下卒，或雲嘗受學於容城劉因，通知《易》說，皆不果知其如何也。至正二十年四月，卒於京師，年一百歲。其子弟中，吳曹淡然與予遊，因知東門之道，故傳之。
論曰：聖人之道不傳，一變而老，再變而佛，三變而全真。其教本於老，而其說猶禪學也。初世祖皇帝征方外士，丘處機至京師，為立其教，賜金印章，曰「神仙符命」，此全真之所由始。而德元立於其庭，乃服儒衣冠闡其禪說，其教之所被，可謂寵矣。以德元之自信如此，其篤天下之人信之如此，宜乎。向使移其心誌以從事於聖人之學道，其有不行者乎？雖然，為彼則易從，為此則難入，此其所以為東門道也。
○徐文中
徐文中，字用和，宣州人也。宋季之亂，其先為同郡仇人倪氏所滅，時文中之父在幼，倪將殺之，而欲其母，其母為徐氏宗祀故，忍辱保徐子得不死。因冒姓倪氏，為娶有室。及母老卒，哭謂其子，始知其為徐氏子。然未能即復其姓，故文中亦以姓倪氏。文中自少傳其婦翁針藥方術，又善符咒，鞭龍縛鬼，以此名湖間。始為縣吏，即棄去。又為安陸府吏，復棄去。遊吳，吳大戶患濕腿疾，延文中與療，針行病除，留為郡吏。時鎮南王妃臥病，不可起坐，王府禦醫皆不能愈，南臺侍御史禿魯以文中名聞，即馳驛就吳郡召之。至則王以禮見，賜坐便殿，道妃所疾苦，延入診視。王曰：「疾可為乎？」對曰：「臣以針石加於玉體，不痊，其安用臣？」遂請妃舉手足，妃謝不能，文中因請診候，按手合谷、曲池，而針隨以入，妃不覺知。少頃，請舉如前，妃復謝不能，文中曰：「針氣已行，請舉玉手。」妃不覺為一舉。請舉足，足舉。王大喜。明日，妃起坐。王大設賜宴，賞賚無算，聲震廣陵，皆以為盧、扁復出也。值天久旱，方士禱祈皆不應，文中謂王曰：「王欲雨乎？」王曰：「然。」文中曰：「臣請為王致雨。王欲雨而雷，雷而雨乎？」王曰：「先雨後雷，始驗其為法爾。」文中曰：「諾。」即望西北奮袖一揮，雲隨手布，四被王宮，大雨如註，雨止雷震，而天日復霽。留廣陵月余，門下輻輳，多所救活。由吳郡遷武林。未幾，吳郡守吳公秉彜被病臥治，郡醫鹹舉君。君至，病立已。以故雖為吏而家日益饒，嘗謂予曰：「予所傳弟子亦眾，然皆不能如吾術之神。彼急於見利而不知義，吾以茲術遊江湖，垂四十餘年，所為療者，不可勝計，而未嘗責其報。吾知施吾術而已。今幸造物有以還於吾，而大官貴人之所賜予者，予不得而辭，而亦未嘗為貧乏者，不敢不盡其心也。」又泣謂予曰：「文中得有大罪，敢謀之於子。頃吾父歿時，屬文中以復姓，至今不敢忘。而吾久隸於宮，欲一復之，而懼案牘之煩也。如之何？」予謂之曰：「《春秋》大復仇而君子於心之不安也者，不可一朝居也。且爾祖母忍死以全爾父，欲以報於徐氏，今幸而有子，獨不能念徐氏之痛，以大慰於祖母之靈乎？子其後矣，尚何以案牘之煩不煩為哉？」文中即以泣告於其府尹趙公伯器，為復姓徐氏，給告歸宣城，省徐氏墳基，訪其宗族，買田置祠，以奉祭祀，人鹹義之。自宣城還，升充江浙行省理，問所提控案牘，改授紹興路知事，以疾卒。
論曰：方技之士，孰不為利，而鮮有神其術者，予嘗怪之。及聞徐君之言，然後知其術無以大過於其人，而心之仁不仁，術之神不神系矣。孔子曰：「仁者先難而後獲。」豈醫者哉！
○後載妻
後載妻某氏者，平江人也。始為妾，侍後妻周氏，能卑順以承意。周氏卒，嗣為正室，生一女一子，年未三十，姿色殊麗。後為郡吏，賴其內助。至正丙申春正月，後行役如京口，妻與子獨居。二月城陷，後與予為鄰，某氏先屬其子女於他戚裏，過予舍，將啟水關，欲入水。予令家人勸止之。某氏曰：「曩吾夫居室時，每論婦人失節事，妾常笑之。今吾夫在遠，而遘此大變，使幸而免，尚不能不為夫子憂。不幸為所辱，雖欲死不可得矣。妾寧捐吾身以全吾心，他日尚有以見吾夫於地下也。」語未訖，外兵攻予門甚急，予前往視門，比兵入，則某氏已赴水死矣。
論曰：夫婦以義合，義，天性也。世衰夫婦之義薄，至有公相棄背者矣。況其夫之在遠，而以身殉義者乎？是則發於其性者也。然其夫徒知其死，而不知其所以死。向使其生，必不能自明以免於怨憎。彼誠知所處，可不謂之賢矣乎？
○沈烈婦
吳興千涇沈氏者，同裏邵氏婦也。夫邵為軍士所害，沈有殊色，虜置快船上，溪流迅急，乘間躍身投水中。船去疾，意其已沒，不及顧。適張掾舟過之，見鬒發如雲，被水面。視之，乃婦人，衣漾水上，不能下沈。即引救而問之，乃知其姓與其裏居，易衣置後艦內，使守視之。其下喻之曰：「汝遇吾張君，幸得不死。張掾今貴人，汝能事之，且更得福，勿憂也。」沈氏謝曰：「幸諸君見憐，欲活我，吾見吾夫被創甚，吾心已許之，恨不及生時使之見也。且張君欲我，安用失節婦人哉？」遂噤不復言。度勢不可出，視其旁有竹箸一束，夜二鼓，即以箸納口中，面力觸舟，箸入喉以死。明日，張為斂而焚之。予至吳興，張為予言如此。
論曰：丙申之變，婦人之死多矣。其死有二焉：或迫於威，或懼其辱。感慨於一時，有羞惡者皆能之。至於患難交於前，利慾誘於後，屢變而益堅，委命以遂誌，惟明於義者，乃能有以處此。而沈氏以纖怯之姿，矢誌靡他，其節尤異，雖古烈丈夫何以加焉。向使入水以沒，則已無聞矣，而幸君見之，豈天憫其貞烈，使傳於予，以表現於世哉？
