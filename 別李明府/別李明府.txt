
寵光五世腰青組，出入珠宮引簫鼓。 
醉舞雄王玳瑁床，嬌嘶駿馬珊瑚柱。 
胡兒夾鼓越婢隨，行捧玉盤嘗荔枝。 
羅山道士請人送，林邑使臣調象騎。 
愛君一身遊上國，闕下名公如舊識。 
萬里初懷印綬歸，湘江過盡嶺花飛。 
五侯焦石烹江筍，千戶沈香染客衣。 
別後想君難可見，蒼梧雲裡空山縣。 
漢苑芳菲入夏闌，待君障日蒲葵扇。

