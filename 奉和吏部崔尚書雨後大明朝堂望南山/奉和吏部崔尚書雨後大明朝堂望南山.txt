
迢遞終南頂，朝朝閶闔前。 
朅來青綺外，高在翠微先。 
雙鳳褰為闕，群龍儼若仙。 
還知到玄圃，更是謁甘泉。 
夜雨塵初滅，秋空月正懸。 
詭容紛入望，霽色宛成妍。 
東極華陰踐，西彌嶓冢連。 
奔峰出嶺外，瀑水落雲邊。 
漢帝宮將苑，商君陌與阡。 
林華鋪近甸，煙靄繞晴川。 
既庶仁斯及，分憂政已宣。 
山公啟事罷，吉甫頌聲傳。 
濟濟金門步，洋洋玉樹篇。 
徒歌雖有屬，清越豈同年。

