
逆天者亡，海上之孫恩必敗；無德不報，車中之糜竺何傷。嗟小醜之潛形，地難鑄錯；喜神奸之革面，水可銷兵。
時參議與指揮並坐，見道人至，起詢以萬赤何為尚稽天討。道人曰：「西南兵劫未完，留彼為點鬼簿之主吏耳。」指揮進見中丞，請立廟白雲山頭，模龍女像，以為歲時享祀。且勒石書勛，並褒矮道人。中丞曰：「道人龍女之烈，吾固將奏請封號焉。是文非區君不能為也！」參議坐小閣半日，碑詞告成，呈稿本於中丞雲：
歲次疆圉大荒落，相月庚申日，兼嶺南制使禦史中丞石玨，率其參議區星，指揮甘鼎，及附垣將吏等，擒石灣賊鄺天龍磔之，余黨悉平，治典也。先是壬子日，賊變起，妖之傅婁萬赤，咒區星將歿，際遼東羽客矮道人，先名李長腳，自北海飛至，借星立命，化樓招魂，為水銀劍以遏妖氛，用雹神彈丸以除火蠥。大智慧，極神通，嗚呼爍矣！古稱灌壇之令，能返邪風；蜀郡之守，力平水怪，尚不足以方斯。洎區星既生，道人無首，為妖所算，國人人自危焉。則有東海龍女，以勁旅百人，附甘鼎之師徒，同修矛戟，隱形入夢，績首於黿，輔翊元妙，實與道人同功。既而中丞玨被惡魔所侵，幾乘舟而泛逝。道人又詭跡漁父，援之海濱，避震出震，完神歸庭，雖我生有命，不幸而為巫蠱奪魄者何限？噫其生死人，肉白骨，於我兩人有再造功，而充周此義，全活善類者，奚止什百也哉。及我兵退河上，鼎與五十人甘同焦土，將托沈淵，而龍女所率百人，附眾卒以露鱗爪，龍女附鼎以飛大珠，馘斬三百徒，咒驅元惡，不死而遁。延頸待時，又可畏乎其駭人也。夫蔣帝八公，幻草木助謝玄；項王江陽，敵茍兒報蕭琛。庶稱前烈。不聞轉戰之能，從翠羽明珠中來者。龍公弱息，神武照耀。視夫鬥朝那而借兵，離洞庭而受牧者，俊傑非其等倫。世所艷稱之夫人城，娘子軍，固宜瞠乎後矣。鄺賊初抗天戈，為其仇渠灌兒襲執，惡木不勞仙斧，穢形不待軒鏡也。凡九日而賊滅，誅斬者四百二十級，禦魑魅者三十六醜，分道擊賊，峙糧不及五百人，破賊巢，收叛業四千戶。《書》曰：「惟爾有神，尚克相予。」自玨以下將吏之力不及此，會當請命天子，錫褒封，晉鴻號，以昭龍女之靈，紀道人之績。神廟有赫，斯碈告功，崇報也。謹勒石。
中丞稱善，付石工為之。參議自書丹畢，尋道人不見，送指揮還甲子。甫登舟，龍女暗呼風，頃刻而至。燭生迎賀，龍女言於囊中曰：「桑從事別久矣。行以不辱命之舉，歸告君父耳。乞鎮撫將名冊投之中央井中，兒自以百人去也。」指揮方欲致謝，而佩囊人杳，乃從其請，投名冊於井。聞其下有歡笑聲。燭生曰：「鎮撫之擢信乎？」指揮曰：「中丞陳奏有是言，龍女亦解趨風耳。」燭生曰：「馮盎碑下之怪，竟無能蹤跡耶！」指揮曰：「此事甚秘，先生何從知之。」燭生曰：「昨者矮道人半夜來訪，雲將入地肺求之，故吾得知也。」指揮曰：「亦不知此怪與萬赤同聲氣否？盍展天人圖觀之。」燭生同拜展，見第一幅為巨鼠臥穴中，數十貓垂涎，一稚貓銜其耳。篆雲：「鼠輩成擒」。第二幅為大蟹浮海中，天半有鐵絙來系。篆雲：「橫行自斃」。第三幅為妖禽九首立庭中，小人長二尺余，皆罹拜。篆雲：「鬼車下世」。是一而二，指揮掩卷。問燭生曰：「鄺賊為灌兒所執，疑即稚貓之銜鼠耳矣。大蟹妖禽，則何以言之。」燭生曰：「以意淺窺，萬赤其先亡，而碑下之怪，未可量也。天下惠此一方民，兵事將疊起乎？」指揮曰：「人臣為將，當如馬伏波之以革裹屍；否則李臨淮靴中之刀，可以遂誌。非是而徒擁半部鼓吹，演軍士如戲魚龍，忠孝惟事空談，戰陣先憂無勇，朝廷安用吾輩？令仆以俟賢人可矣。」燭生曰：「公之節概，超出恆流，狷雖懦夫，願同皎日。」相與涕泗未已。
門卒來告，常越入城，將有所白。指揮命進，大溜拜賀，起曰：「城上懸一足，何號令也。」指揮曰：「鄺賊誅，分足釘衛城耳！」燭生曰：「圖中甲部遙分龍一爪之言果驗矣。」大溜曰：「老魯近日貪淫倍常，恃其泊舟處得海中地利，以五十巨艦，聯為偽宮室，居其中，自置門戶，單桅雙桅之船。日夜巡警，以螄眼代角，黿殼代鼓，西南兩鎮兵士受縛者，將及百人矣。乞帥示令。」指揮與燭生計曰：「賊魄力愈大，前策似不足以餌之。」燭生曰：「貨奇色艷，賊必墮術中。仆與大溜為番賈，以三海鰍下南交，上列假洋物，下伏甲士，俟賊來劫，從艎底飛出。上斫之，可殲其精銳。命小溜亦載美男女三艇，飾服色以獻，賊爭奪男女，得以行反間也。」指揮從其議，潛以盾士二百，駕四艇為之接應。燭生與大溜駛海鰍，將及大澳，鄔郁乘漁艇迎至。謂大溜曰：「賊中今日與交人會，初不設備，可擊也。斯主兵為何人？」大溜曰：「吾城中桑從事，偕吾以計破賊。」鄔郁拜燭生，即自棹舟去。
大溜命舟人折帆前進，將及賊艇，見小溜以三船男女獻。老魯方與交人宴，小溜進曰：「某知大王享客，敬以美人助一觴。」老魯狂喜曰：「何方民？如是恭順！」小溜曰：「某亦大王之鄉人也，鄔郁為舅氏，招某來附，是物將不腆耳。」老魯命美人進見：男十人，俱潮童；女十二人，多揚州產，而飾為蛋女者。交人即攜一潮童手，問姓名，但搖首，蓋不解語故。老魯通其義，童曰：「吊獰光，」交人亦搖首，老魯代之答曰「張銀官！」於是蛋女皆笑，擁地都坐。交人吸一巨杯，為詩贈老魯雲：
豈復存崖岸，惟堪共酒漿。
雲霞兼萬態，簫鼓自重洋。
艷曲傳金鏤，雄名問鐵槍。
漢家銅柱業，休更指扶桑。
老魯遜謝畢，遣幕賊蒍宥藩捉刀和雲：
中原如幾肉，率土有壺漿。
與客同依鬥，何人不望洋。
纏頭紅錦段，滿眼綠沈槍。
肉味從君飽，無為餓翳桑。
交人大笑曰：「吊獰光之肉味，吾徒實未之嘗。若十二金釵有長物者，俱能饜足矣。何至目吾為靈輒？」老魯亦笑曰：「此吾中書君之庸筆累人也！」罰宥藩一觥，呼小溜入，賜以酒肉。小溜顧視二詩曰：「主客興高，民亦不忘塗抹。」取一紙疾書，交人驚絕，曰：「海間舟子，亦善風詩。吾南邦定無是俊物。」其詞曰：
獻非真玉杵，飲或誤瓊漿。讒殄朕師震，聲名中國洋。高懸蘇武節，潛伏妙真槍。得誌輒填海，君看滄變桑。
老魯曰：「詩意殊奧，要是能手，非若中書君之凡陋。」交人曰：「其靈隱寺之僧，點長明燈者乎？」蛋女齊呼大王，聯臂而歌者六人：金寒娘，戈森娘、鐵柔娘、馬莧兒、全牛兒、來鳳兒。歌曰：
天也清，地也寧，何事人心獨不平，金甌有沸羹。
日又晴，月又明，不解妖星到處生，無端鼙鼓聲。
歌滿船，哭滿川，要索珠宮獻納錢，驪龍只暫眠。
水作仙，風作傎，四海無家我見憐，追歡及此年。
交人掩淚曰：「激楚之音，何其悲也。」又六女聯臂歌者，為蒼亞悠、水亞玩、朱亞研、顏小玉、何小羊、幸小澤。曰：
身是趙王宮女伴，如此山河，屢見居停換。蜂目豺聲頭易斷，請將惡夢頻時喚。世間萬事隨蓬轉，封豕長蛇，自古無全算。帳暖芙蓉消夜半，海風又卷降帆亂。
老魯點頭曰：「是有諷意，何時新曲耶？」亞悠等雲，「近日廣州小兒，多能學唱，兒輩喜新而仿其音節耳。」交人曰：「想亦區星之幕士，懼吾徒擾攘，故作此以惑人聽者矣。」老魯笑曰：「若然，正欲譜此調，回環諷詠，以破其機。」以刀劃船板，和前詞韻，自歌之，命十二蛋女和。雲：「我鹽徒也。請為本事曲。」
我亦高郵九四伴，破浪南中，今始漁蓑換。仰見海雲飄不斷，鯨鯢水底親相喚。昨夜初逢地軸轉，跣足科頭，暗把星辰算。紫色蛙聲從古半，看予只手能戡亂。
十二蛋女齊聲更唱，交人擊節，酩酊後辭去。及夜，老魯先命潮童十人薦寢，居蛋女於隔戶，以偽左軍白蝦須一名老段者關鑰之。老段舊常充蛋船庖人，寒娘柔娘，向在花艇中目逆而送之久矣，以賤者不敢冀染指。今也宛在海中央，又偽職頗聳動，暗啁二女曰：「娘等此行，亦知入吾網羅否？」二女曰：「慕左軍才望，匪朝斯夕矣。願托巾櫛，且有所求。」老段喜曰：「巾櫛則以侍大王，我如韓壽足矣。茍有事相計，敢不竭忠！」
是夕，老段即邀金鐵二女至密室同臥，而戒十女：「毋得妄言，盍視吾劍。」夜半，十女方竊竊私語，聞隔舍呼曰：「大王何棄吾兩人之甚也！」蓋潮童十人：張銀官、弓亞六、舒小囝、谷應兒、道雲雲、滿精、路交、慶豐、黃雀、花妖，老魯已淫過張弓等八人，而黃花不與接，是以積忿發聲也。老魯舊契弟老龍，因拉二童去，代鉆穴焉。老魯醒，索二童不見，大怒，呼從賊取黃花兩頭來。老龍聞而更怒，掣劍出曰：「獸兄敢作威福耶！吾劍方利，決不使魚頭聲勢，行於黃雀花妖也。」老魯曰：「獸弟何為然，方將富貴與共，男女之欲，何嫌何疑，請分半以贈！」老龍擲劍曰：「自此男得其五，女得其六，少而斷袖，長而分金，交道當如是矣！請拜賜。」越宿，老魯入蛋女室，計不見金鐵二人。問十女，俱笑而不言，引入老段密寢，聞金寒娘雲：「左軍善戰，比大王何如？」老段雲：「彼尾大不掉，故為大王；吾器小易盈，故為左軍也。」老魯排戶入，見一男二女，縱橫跌宕，鐵柔娘坐老段旁，兩手擒毒龍而肆其唇槍舌劍。老段大呼，「奇才！」寒娘批其頰雲：「何奇？人食汝肉為貪，汝探其喉為很，小醜事耳。且鐵姊已食吾余，何徒嘆賞於後來也！」老魯徐言曰：「左軍乃先進食器哉，」十女並掩口。老段脫於虎口，始伏地請死。老魯曰：「熊旅絕纓之會，無使專美於前。茲二姝以事左軍耳；但婦舌可畏，奚而不報之？」老段命柔娘仰盂，竟為舐痔。剛吐柔茹，下焉者勿克承也。雲液散註，亦黯然而銷魂，老魯攜老段手，出帳中。偽右軍黃蟹頭，一名老解，進曰：「有三番舶將近龍舟，似可劫也！」老魯命左右軍齊出。時大溜偽為洋賈，跪言曰：「諸君勿鹵莽，願獻其物。」老解等所部驍賊四十人，紛然入舟取物。艎底甲士突出奮擊之，四十賊皆死，左右軍僅以身免。大溜陰使鄔郁通小溜，約以內外舉事矣。老解將以戰敗歸告，老魯已入內，不及見。老段入內覘之，則黃花二童，殆創鉅痛深焉。老魯裸而笑，方陳兵事，忽老龍曳劍奔入曰：「分半之言猶在耳，而我之二童，狼狽此極，惜死何為？」以劍擬老魯，劈其勢，老段亦進視金鐵二女，皆哭雲：「左軍不庇妾等，致為大王所辱，人之無情，皮肉如猥，請自絕。」老段勃然曰：「吾當割魚頭以報娘等！」出視老魯，血流漬兩胯，痛極不能語，便斬其首。偕老龍出帳外呼曰：「老魯失倫理，淫人之男女，吾輩誅之。」二溜聞變，入揚言曰：「我常越沙明，以甘指揮檄，來收汝等，可就撫乎？」老龍老段率偽倭黨，鹹大呼曰：「願降國家。」遂降其眾五百人，拆其偽宮室，仍五十艦，指揮之盾士未至，而二溜已獻捷矣。燭生曰：「吾夜觀於天文，指揮應被人刺。二君其探之。」二溜駭絕，駛漁舟，逆流至大鵬，迎指揮之艇，不見一卒在外，亟入謁。眾盾士曰：「指揮昨者三躍而臥，殆疾革，且有不測。」二溜發被視之，頸有赤痕，氣不絕如線。即大叫曰：「甘使君，某等歸報命矣。」指揮微點首，聲如小兒，言曰：「二公殊勛已成，仆將死，奈何？」二溜亦小語問曰：「覺何戕賊也！」指揮曰：「前夜聞舟中作聲，自出船舷望，見空際一火蜈蚣飛來，繞吾頸三匝。還伏枕，頭如被刎，氣未絕者，待二公傳言於桑從事也。可亟請至，生死見而未可知矣。」各泣下。小溜曰：「使君枕中圖在否？盍先開視？」指揮曰：「吾誠忘之，然吾病不能起視，卿用顯微鏡耶！」小溜曰：「某目雖俗，能於虱腦辨五色，於蚊眸見瞳人，鏡何能為助也。但書當展何冊，實苦不知。」指揮密語曰：「展第三篋方書閱之，冀有遇耳。」小溜乃薰沐者三，就枕中捧出。虔祝曰：「使君得愈，翻手即是。」內展出一方雲：
劍術有化飛蜈蚣繞人頸者，多於夜，天仙猶遠避之。地仙逢惡，一月而絕。凡人弱者五刻死，強亦不過五日。俱自折其首，惟取白雄雞初交精一滴，以子時塗頸周遭，當有蜈蚣穿頸飛去，人不死，其破處，即呼前雞啄之，血盡痂成，真怪疾也。大率妖人所為，下方醫不能治。
閱畢，拜而納枕。大溜自去邀燭生，小溜依方覓其物，白雄雞不易得，未交之雛更難。第四日始獲，如法治之。所見若圖中語。指揮疾已失，小溜與盾士稱賀。適大溜以燭生至，相見悲喜。指揮曰：「婁賊嘗害中丞及參議矣。今而及吾，乃第三舉也，未審何日能滅此妖？」燭生曰：「明公小劫之來，自無所慮，西南近警，亦聞之乎？」指揮曰：「吾病中，誰以告，究竟如何？」燭生曰：「曾在征艫，得吾師周浮邱書雲：『旄頭射鶉尾，主南交兵革。』《明夷》之爻雲：『明夷於南狩，獲其大首。』此明公事也。昨筮《易》得之。近聞彼中將軍屈蠔，駙馬都尉郎善相，率江坪市舶犯龍門，都督海中柱，尚大寶，備兵兩月而無功。明公宜有徵調矣。」指揮命打鼓發船前進，見賊艘數十，大驚。二溜急告曰：「此即老魯之眾來降者也。」抵船頭，持老魯頭而獻者，為老段老龍，再拜求宥罪。指揮曰：「公等成則為盜，敗則為民，既已來歸，何言罪也？」令五十艦載五百降賊為前導，雲：「海道險夷，熟悉無過公等，吾舟師誠不如。」老段等各率其徒，鳴金鼓以進。至陽江縣，有飛騎報入舟。中丞檄來，啟視雲：
兼制使中丞石，飛飭甘鼎知之：頃奉旨，甘鼎著加鎮撫使京銜，隨制使石玨協剿海寇，區星授廣西右布政，甲子城中央井中龍女，封天女，護廣州海艇。道人李長腳，賜號滅火真人。渠灌兒擒賊報父兄仇，授千夫長職。曹鎮擢南海土尉，將備進二秩。兵給三月食，年月日。由樞密院劄吏禮兵三部奉行，下粵閩，爾鎮撫使臣，其望闕稽拜。奉表入謝。如禮儀。指揮謝闕畢。使人又出區參議手書雲：
星之於足下，如羅浮兩山，風雨離合，今將別矣。足下與星之於廣州，如太極生兩儀，陰陽偏缺，則四象八卦，無所附麗。星遷桂林，足下在廣，是陽變陰合，惟足下一人兼之。又譬諸一身，中丞為心，天君也；星與足下，臂指也。乃置一臂一手指於戶外，設天君有令，而戶內之一臂一手指，甘於痿痹不仁乎？星會當辭廣州，交人為患，中丞廢寢食，故走薦足下，乞以師援海尚二都督，不克則星之罪。克之則國之威，年月日。廣西右布政區星，致書於甘鎮撫使麾下。
燭生觀書，謂甘君雲：「明公晉位鎮撫，可賀也。宜分兵至龍門，待賊至擊之。」甘君謝不敏。二溜請曰：「老段等以五十艦先行，將抵江坪矣。越明二人，願率敢死士往援，使君四艇，亦克日進發。」甘君曰：「諾！但沙氏之男女，別買舟送還廣州潮州也。王者之師，豈容妖童嬖女錯雜行間？使兵氣衰颯耶！」小溜自將二小舟載男女去。大溜鄔郁自隨征。至江坪，甘君命探海尚二都督勝負。翼日，還報雲：「前夜海尚二都督臥帳中，天明皆失其所在，兩軍皇皇，正未有處。」甘君問燭生曰：「得非婁賊之術？」燭生曰：「未必然！矮道人且至。」甘君曰：「何在？」燭生以昨夢告。甘君嘆息泣下雲：「道人安得至而為國家破賊耶！」言未既，鄔郁引一道人至，延入視之，則非李長腳也。其人三目炯炯，衣雲霞之服，戴瓊玖之冠。揖甘君及燭生曰：「吾巨靈神，來謁鎮撫。蓋有所請耳。」甘君曰：「願神人賜之話言，拯我將帥，鼎得以聞其說矣。」其人曰：「海尚二都督，為婁萬赤擒去，何鎮撫不發兵相救耶？」甘君曰：「受天子命，力援海疆，焉忍恝視。但幻術非尋常，豈能以戈甲從事？」其人曰：「吾自往救，勿勞鎮撫一兵卒，一器械也。」燭生曰：「吾願與神人去，觀厥神力，比矮道人何如？」其人雲：「矮道人獨入交址，行曹沫、荊軻之事，吾代之救海中柱尚大寶耳。」燭生亦為道士服，與三目道人去。見海上有二夜叉行水，徑登岸撲人，三目道人叩齒咒雲：
咄爾海與尚，遽變夜叉相。
遇吾三弓人，負之歸虎帳。
二夜叉俱附三目道人肩，湧雲起，旋墮舟中。甘君迎出，問燭生曰：「二都督乃作此狀耶？」燭生曰：「然！」甘君懇三目道人復二都督形質，道人唯唯，疊三指望天半喝。二夜叉墮水中，舟人撈之，則海尚斃矣。甘君取皂莢燒之，嚏而醒，痛哭謝甘君。三目道人辭去。甘君曰：「二都督被鬼物憑，試言其狀？」海尚同答曰：「夜方臥，身癢不可忍，有道士自屋樑下，曰吾為汝搔，伸一指曳我二人頭發，俱即昏絕，不覺入海為夜叉也。」燭生曰：「頃援二都督者，巨靈神，請望空頂禮。」甘君曰：「曩者區君告予，矮道人示節度使隱語驗矣。雲『三口平吞廣利王』，則區君為三口，而鄺天龍為廣利王也。雲『三弓救取海和尚』，則巨靈神為三弓，而海尚二都督為海和尚也。」遣盾士送二都督還帳，大溜密入告曰：「頃老段等來報，其所率五十艦，已抵交址將軍屈蠔市舶矣。我師正縱兵出擊，聞交人舟中哭聲起，屈蠔即返旆。」繼偵之雲：「駙馬都尉郎善相，忽登柁樓，自決其首。軍中震驚舉哀，為國戚也。」甘君曰：「斯亦足以報海尚矣。當乘其軍心惶亂，進攻之，蠔可擒也。」燭生曰：「使大溜往吊，彼必以禮接，致明公手諭，可不戰自降耳。」甘君乃為招降書雲：
爾交址，一羈縻小君長耳！非國之外藩，比於嶽牧者也。往者犁爾庭，籍爾版，為爾設行省，置郡縣，尺地皆毛土。一夫皆石民，涵濡聖澍，鼓扇仁春，久歲月日時之無易矣。自邊吏失職，致南訛雜種，狡焉啟疆，乃夜郎遽王。矯竊年號，不奉正朔，甘為化外之倫。昔先王之制，變禮易樂則君流，革制度衣服則君討，將盡俘諸海濱，以實二廣，厥罪彰而天威礱焉。何其舉國若狂，尚思蠅營狗茍，爾亡命蟣虱，亦詡鬥大印，撓我海舶，驚我澤漁，窘迫我鎮臣，張皇我介士，天降之罰，館甥刎身，茍見先聲奪人，便應略識時務。或潛駕輕舠，款我牙纛，堂堂天吏，詎即坑降。倘愚昧怙終，誨言罔覺，行膏斧，毋追悔也。鎮撫使者特諭。
大溜受書，備祭物，揚帆前進。令人呼曰：「爾舟中有死喪，吾奉主兵令來吊，可告爾將軍知之。」交人亟言於屈蠔，果以白衣冠出迓。大溜曰：「駙馬之靈安在，吾將入奠，且慰諸將士！」屈蠔垂涕答曰：「駙馬何罪，為鬼所刑，而中朝虎賁，降誌來唁，同於凡民之喪，民間匍匐，亦若天王之琩。天上來歸，不敢失容，無忘稽顙。」即下拜，大溜握其手。入駙馬殮處，瀝酒漿以陳。執香帛而□，號哭如禮。交人齊擗踴酬謝。吊畢，屈蠔請展悃，屏左右言曰：「小國安敢興無名之師，惟死者實構此怨，天奪之魄，戚乃自貽。我等誠亦誅殛之餘，未審能宥災乎否？」大溜曰：「主兵甘君有書來，請自權衡耳！」出袖中諭示之。屈蠔默誦數過，乃膝行前曰：「謹如指迷，明夜當自投，願戒強弩弗相加也。」大溜諾而出，歸報甘君。則小溜隨矮道人已先至。坐論帳中，知屈蠔將降矣。曰：「交人所恃此二渠，今一死一降，善戰者不足患也。惟婁賊非吾力所能擒戮，須乞哀於本師。」甘君曰：「真人尊師為誰，其能自來相助耶？抑以禮聘也？」道人曰：「吾師劉元海，檢校太行真君，歷五百劫而上升。今已四百六十劫矣。隱顯不常，應念皆見，告急書，吾已繕成，明公北行，但攜此書去，可自相請矣。」甘君曰：「吾方有事南征，豈遑北轍。」道人笑曰：「且將書置篋中，鞭長自有所及。」即飄然出舟去。其明日午刻，樞密院急遞下。上念甘鼎石灣之功，加三等官，擢兵馬總帥，調赴楚、蜀、黔、廣，備九股苗。甲子右衛指揮，命甘鼎舉以自代。聞命後，三日內，疾馳入見天子，且與君國謀。甘君謝恩訖，嘆曰：「道人真前知矣。」
及夜二鼓，屈蠔果以四艇來降。甘君執手慰勞，即告於海尚二都督，奏署偏將，盡降其隨行兵將。凡三百四十人，復與燭生計曰：「從事從我遊中原乎？或善刀而藏，還閩中乎？」燭生曰：「姑歸甲子，佐代者以報所知。明公入覲南還，將於彼中謁鈴閣耳。」常越、沙明、鄔郁俱願隨去。甘君曰：「亦與從事偕來，各如教。」燭生問曰：「甲子代者將屬於誰？」甘君曰：「東海之高公，貪而無即；碣石衛之張公，怯而無才。皆非其人。仆意在刑餘之利達，其操心慮患。殆可用矣。」燭生曰：「始請治之，繼復庸之，有古名帥風哉！」其後日，獨與海尚二都督辭曰：「交人之事，未可猝圖也。吾於楚蜀諸道蕩平後，當奏請還粵，與諸公戢幹戈，橐弓矢耳。幸自固，毋與挑戰，凡有舉動，與屈蠔商之，此人忠義可任也。」海尚皆諾，致書中丞，起利達復職，仍轄兩衛，來率舟師隨征。條理軍務畢，自攜二健奴，日馳二百裏，入京，朝覲禮成。上問粵中水師強弱。奏曰：「勁兵無過虎門，南澳為次，余皆將士支離，公私矯強。籌食不足，當問文臣，煉兵不精，誠由武帥也。」上頷之，問「今撫軍者石玨，能兵事乎？」奏曰：「玨所不能者獨用兵，無事則靜鎮可矣。」又問區星，奏曰：「星有雄略，而好大喜功之病，間亦中之，要是橫流砥柱，可以勵臣節，養士心也。」上問：「如爾鼎之將兵，能勝乎？能敗乎！」鼎免冠謝曰：「臣未能勝也，況敢雲能敗。」上曰：「能敗較難於能勝，知此者，可與論將才矣。交址黠夷，爾鼎以為可掃除否？九股苗擾四行省，所以制之之策安在耶。」鼎奏曰：「交人自君其國，亦不敢爭炎方。請命將吏守邊塞以觀其變，似乎計萬全也。九股苗如蜂蟻騷動，不盡殺，雖數十年，亂未可已。撫之亦終剿之也，姑息養奸，遂有今日連兵之害，各路帥臣，先據地勢，通崎嶇之餉道，勿為賊所掠，則必勝。」上曰：「賊中俱恃妖人，殲除多多矣。而尚有綿延不絕者何歟？」鼎奏曰：「誅之誠不勝也，臣舉一人，即在粵著奇勛，封號滅火真人者，即不往召，彼亦自來。用之則可省無數兵火之烈。」上可其奏，遣行人官赴粵，就石玨幕府，召李真人入楚軍治妖孽。甘鼎揚對三日，陛辭，乃倍道援楚。行抵定州，大風雨，憩逆旅，望城中高陵，人言即古中山也。春秋時鼓子之都。雨稍霽，甘君縱步獨訪之。山下忽現一城門，僅容客，遂側身進十步余，回顧來路，悉怪石惡木，狐嗥石旁，□鳴木末。將自凝神定氣，而足底有風穴，黑霧卷踝，忽爾四體下墮，杳不知其幾千尋也。甘君懵然坐荊莽中，自撫皮肉，仍不少挫，乃倦而寢。夢中聞地底隱隱奏天樂，開眸遠矚，則四山環列，日杲杲焉。甘君訝曰：「時當曛黑矣！返舍日光，定非人間世。」一古衣冠吏出迎道左，曰：「寡君候總帥一日夜矣，臣請為導，」隨之行數十步，見殿庭翼然，進三殿，見羽衛森列，迥非外藩棨戟，一君侯降階而迎。瓊面金髭，翠眉珠目。延入相見，各跪拜興，東西面坐，君侯曰：「予與總帥，仇也，而以禮接者，岸穀穀陵，往往而復。故無仇非恩，今而慰百千劫上天下地蘊結之私，亦以知億萬人攘往熙來經營之惑。」甘君惘惘。君侯曰：「總帥乃黃帝時十六相中之風後也，予為蚩尤，涿鹿之戰，予方興大霧，總帥以指南車破之。遂使鐵額銅頭，身命不保，斯地為當時埋骨之墟，每歷一劫，叱咤不能自平。出世弄兵，卒為天討，今思從古之穢德，洗濯無由，與二三入道之賢，開浚哲以契無為，蓄溫恭而懲有欲，手扶地軸，心洞天庭，以被戮之軀，養重胎之性，銅頭自懺，蓮舌重生，不報前愆，以培世德。」甘君請視其懺悔處。君侯攜手出旁殿，猙獰數獸，屏息不嘩，慈悲兩童，鞠躬為禮。侯自擊屈戍者三，應聲若雷，則兩長頭人啟鑰扉豁。殿中見一大頭顱，圍三尺，長四尺余，其外則銅鐵剝落，內為白骨長紅肉，君侯入跪團蒲說偈雲：
銅鐵實生我，人有三昧火。銅鐵能殺人，淬火焚吾身。無火無銅鐵，我今與我說。以我銅鐵像，化為人人相。以人銅鐵心，誅我於來今。咦，傾倒乾坤此皮肉，拘攣星鬥此手足。天帝玉爐銷我頭，厭聞弄兵古諸侯。
侯說偈畢，其銅鐵皆化蛺蝶飛盡，骨肉之頭亦旋空而沒。甘君賀曰：「我侯真善懺者也。」復進東西坐處。君侯曰：「予以造兵啟覬覦之漸，今將銷兵息征誅之緣。」甘君稽首問曰：「願聞銷之說。」君侯曰：「苑中自有澄潭，下置風琴雅管，命神妃四人掌之，投一兵刃，化為水泡。今日已銷中州十二武庫物矣。」甘君以手加額曰：「遂可兵不用乎？」君侯曰：「國之戎兵，不可不詰也。予所銷者，乃攘竊兇器，弄兵之兵。」甘君曰：「何年遂無此兵？」君侯蹙然曰：「構亂以六年，定亂三倍之，需二紀也。」甘君再拜曰：「勝殘去殺之德，格於皇天，我侯其贊化之神乎？」君侯曰：「俟九首之蛇，浸水以死，則二紀銷兵之候也。予生而應運，死亦乘時，何言乎贊化。」內侍進白：「漢主淵來詣。」君侯肅於戶右，見老道士鬢須連白，起居君侯，揖甘君而坐其次。甘君謙退。君侯曰：「是嘗北面師事於予者，其弟子則總帥故人也。」甘君就坐，問「故人為誰？」老道士答雲：「小徒李長腳。」甘君復頂禮。興曰：「真人有書來懇吾師，惜在某篋中，當取來相證。」老道士曰：「已閱過。」甘君奇其語。則又雲：「始君在逆旅風雨中，吾命介士來取書矣。」甘君愕然，老道士出書袖中，甘君寓目焉：
魔賊婁萬赤，披猖海嶠，屢戕大僚，弟子以十年果力；稍破兇殘，而客氣方張。似難掃棄，甘侯自來詣告。惟吾師衡六合而籌九天，秘旨微音，請從默契。
老道士曰：「迫欲見君者，婁賊兇數未盡，誅之仍用無術人，吾不能勝彼，亦以術故也。」甘君然曰：「古雲，俟河之清，人壽幾何，此賊未殄，何以解聖人之憂哉！」君侯曰：「其弟子李長腳，亦能辦此賊；讓之其師，問時數何如耳。總帥還粵之年，予老徒至，不用術取之，只不出二紀也。」甘君再拜欲出，老道士曰：「至此，則無生還理，願吾師為熙朝存此柱礎。」亦稽首請。君侯笑曰：「老徒狡獪伎倆，寧不能援總帥出死入生，而效儒者偽恭乎。」老道士雲：「請於吾師，則當仁無所讓矣！」提甘君發，呼曰：「速出，毋為冢中骨。」甘君然如出萬丈潭，湧身而跌，在定州城門外，城頭三鼓矣。倉皇還逆旅，神氣颯如。及明，搜篋中書，則已烏有，小劫已過，沈思轉迷，急與兩健仆馳去。至恆山，朝廷復有密敕，命由秦入蜀，方赴楚軍也。
孰使風烏亂海濱，天兵飛渡駭潛鱗。
雄才未必非降將，奇計何妨出美人。
曾化妖星常召變，忽傳疑冢幻歸真。
帝庭泛愛蒼生命，玉燭時時瓘鬼磷。
雲梯山人詮曰：
奇書不可以泄洪荒也，故攫之以怪物。怪物不可以彌宇宙也，故收之以五兵。兵之有五，造物者之以金鑄物也。鑄金之事，始於銷金。惟銷兵而後能用兵，是刑期無刑之意。
蚩尤古天子，失考之詞也。諸侯弄兵，遂兆易姓。蚩尤造五兵，後世之罪歸之，實則有功於千秋萬世戡亂之人。而千秋萬世召亂之人，不得歸罪也。蓋無五兵，則無武事，而斬木為之者遍天下可乎？設非蚩尤之造五兵，當軒轅之世，清修訪道，民不知兵，固無兵之害，亦何有於兵之利？恐他人所為之兵，有不可終窮者矣。自蚩尤造之，而後鏡之用神焉，車之方正焉。故蚩尤得罪於軒轅，而有功於軒轅以後之帝王。俾帝王知無不能弄兵之諸侯，而蚩尤其首也。
銅頭鐵額人，則宜可弄兵。然蚩尤之所以滅亡者，職是之故。及其既滅亡矣，宜可以無懺悔，而不知賦質較奇，得悟尤妙，斯不懺其弄兵，而懺其恃頭額而弄兵，死而怙惡，則負此奇質，非誕降之理。且銅頭鐵額之人，生生無已，三代而下，更無前朝之十六相，何以禦之？不能禦而任其橫行，將堯之眉，舜之目，反不若叛侯之頭額，而可無懺乎。
銷兵始於秦政，故斬木者出焉。兵宜鑄而不宜銷，方是三代盛時氣象。作史者以秦政之銷兵，不啻其鑄兵者也。能銷兵者，其惟鑄兵之蚩尤乎？知天下不可一日無備，而銷兵之意，不可不常存於宇宙間。乃以救世苦心，托之蚩尤也，悲夫！
