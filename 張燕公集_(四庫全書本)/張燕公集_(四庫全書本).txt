　　欽定四庫全書　　　　　集部二
　　張燕公集　　　　　　　別集類一〈唐〉
　　提要
　　〈臣〉等謹案張燕公集二十五巻唐張説撰説字道濟一字説之洛陽人官至左丞相封燕國公事蹟具唐書夲傳其文章典麗宏贍當時與蘇頲並稱朝廷大述作多出其手號曰燕許唐書藝文志載其集三十巻今所傳夲止二十五巻然自宋以後諸家著録並同則其五巻之佚久矣集中元處士碣銘稱序為處士子將作少監行沖撰而唐書行沖傳乃不載其為此官為留守奏慶山醴泉表稱萬年縣令鄭固忠狀六月十四日縣界霸陵鄉有慶山見醴泉出而唐書武后傳載此事乃作新豐縣皆與史傳頗有異同然説在當時必無訛誤知唐書之疏舛多矣此書所以貴舊本也是書至嘉靖間其子孫始為梓行而訛舛特甚又叅考本傳及文粹文苑英華諸書其文不載於集者尚多今旁加捜輯於集外得頌一首箴一首表十八首疏二首狀六首䇿三首批答一首序十一首啟一首書二首露布一首碑四首墓誌九首行狀一首凡六十餘首皆依類補入而原集目次錯互者亦詮次更定仍釐為二十五巻庶㡬復成完本焉乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




