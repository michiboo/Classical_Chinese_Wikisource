　　欽定四庫全書　　　　　　集部四
　　提要
　　定齋集二十卷　　　　　別集類三〈宋〉
　　〈臣〉等謹案定齋集二十巻宋蔡戡撰戡字定夫其先興化軍仙遊人端明殿學士襄之四世孫也祖紳紹興中官左中大夫始寓常州武進縣戡㓜承門䕃補溧陽尉後中乾道丙戌進士甲科官至寳謨閣直學士宋史不為立傳故其行事不槩見凌迪知萬姓統譜載戡持節五羊代輸賦銀民甚便之為湖南憲有定亂功為京兆尹嵗澇糴艱亟請發廩民頼以濟其敘述頗詳然案集中諸表啟則又嘗任京西運判廣東運判湖北總領廣西經略淮西總領等官其乞致仕劄子及效白樂天自詠詩中亦頗見其槩而迪知均未之及蓋其集久佚不傳故迪知莫能詳也集本四十巻乃紹定三年其季子戶部郎官總領四川財賦廙所刋眉山為序見於陳振孫書録解題今據永樂大典所載者蒐採彚集並從歴代名臣奏議得所未載者二十篇互相訂正釐為二十巻較諸原目十殆得其五矣序稱戡鯁挺不阿屢更繁劇宣力四方無不殫盡汔以全節始終今觀集中所上奏劄條列明確類皆侃直忠亮為經世有用之言其論邊事專以嚴備自守為主而不汲汲於和戰紛爭逺慮深謀亦非好事偷安者所可幾及方之同時名臣實龔茂良之流亞惜史家不備其生平幾至湮沒今幸遺集復彰尚得以考見大畧謹旁採紀傳於人名事實有可稽核者悉為參互證明庶以補宋史之闕漏焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀















　　原序
　　自建炎渡江中興立國百度草創然厥初收合一時之才亦自足供一時之用撥亂反正運竒敵愾固歸於將相大臣若其他列職士大夫主謨議諌諍者有人司典章討論者有人掌書命制詔者有人理財賦出入者有人皆克稱其職有益於國有聞於後是皆髙宗神術興起作成有以致然詩云古之人無斁譽髦斯士斯之謂矣髙宗能運作人之妙享得士之寧人才衆多公是別白雖中厄於秦氏之斵喪然脈理之流傳聲氣之陸續終不可沒及孝宗嗣徳龍飛而羣才奮揚發於久抑之餘詵然角立傑出孝宗培壅護持日加月益至於乾道淳熙之際則其成效大驗著於天下光明碩大有不可揜當此之時孝宗以神智英睿聽覽於上羣臣亦精白罄竭奉承於下兵革不用海內乂安風俗純茂民物殷富蓋自渡江幾六十年至是為盛可不謂懿哉惟寳謨閣直學士定齋蔡公是乃特出於乾道淳熙之際者也尚論其世而考其行事究其立言固知其為卓然一時之傑矣公端明殿學士忠惠公四世孫早擢上第踐冊府方北門條對便殿造辟皆有鯁挺不阿之言雖上拂下摩身幾殆危無所回忌自是益為士論推服繼膺天子之眷屢更內外繁劇凡四十年其間當事任扞方面將使指總賦輿宣力四方無不殫盡然亦以方正不撓違世戾俗因至落拓不偶久勞於外晚節獨荷天子恩顧益寵進躋法從則公亦既老矣雖以權門勢燄烜赫欲以熱官怵公者甚至而公乃晦匿避逺不少汚其膩汔以全節始終又豈非人之所難能哉嘗獲從廬陵劉公清之游雖不獲一親君子光儀第因劉公稔聞公建明植立之懿竊所佩服甚久今又伏觀公之文集繩墨謹嚴製作森具巨細得體豐約中度詩圓美清遒渾然不見刻雕之跡賦則規古體物宏肆羅絡闖於衡思之閾論奏確訒懇惻實而不浮務求為可行而不近名竊嘗謂自昔有問學志節之士不屑以文名者則其文必純質渾大而趣味有餘有専期以文名者其文嘗艱深迫急而氣質淺薄何則士不屑以文名豈非其道徳之藴義理之積溢而見諸立言遣辭之間如風行水上有自然之文詞達而理舉其専期以文名者其語非不工且善顧每傷於雕刻攟裂摸擬綴緝不近古人夷曠渾灝之體如絺繪組繡非無可觀然其美亦盡於一觀而已惟公平生砥礪操持蓋欲以節業自見於世豈屑以文名者而見於論著固視前修無愧然則公信可謂卓然一時之傑足以追繼忠惠之盛烈也哉公之季子戶部郎官總領四州財賦廙素厚善𡌴頃嘗相遇於沙羡今又相遇於蜀𡌴亦久知戶部為人英毅敏達親仁從善體國愛人雖出其天性然亦家法之素所習聞也既以公集四十巻鋟木將廣其傳以幸惠後學且不鄙衰陋俾為之序𡌴不敢辭紹定庚寅人日眉山李𡌴序

