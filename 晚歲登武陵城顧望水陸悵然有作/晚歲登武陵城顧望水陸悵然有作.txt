星象承烏翼，蠻陬想犬牙。
俚人祠竹節，仙洞閉桃花。
城基曆漢魏，江源自賨巴。
華表廖王墓，菜地黃瓊家。
霜輕菊秀晚，石淺水紋斜。
樵音繞故壘，汲路明寒沙。
凊風稍改葉，盧橘始含葩。
野橋過驛騎，叢祠發迥笳。
跳鱗避舉網，倦鳥寄行楂。
路塵高出樹，山火遠連霞。
夕曛轉赤岸，浮靄起蒼葭。
軋軋渡水槳，連連赴林鴉。
叫閽道非遠，賜環期自賒。
孤臣本危涕，喬木在天涯。
