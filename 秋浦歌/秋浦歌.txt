
秋浦長似秋，蕭條使人愁。
客愁不可度，行上東大樓。
正西望長安，下見江水流。
寄言向江水，汝意憶儂不。
遙傳一掬淚，爲我達揚州。
秋浦猨夜愁，黃山堪白頭。
清溪非隴水，翻作斷腸流。
欲去不得去，薄遊成久遊。
何年是歸日，雨淚下孤舟。
秋浦錦駝鳥，人間天上稀。
山雞羞淥水，不敢照毛衣。
兩鬢入秋浦，一朝颯已衰。
猨聲催白髮，長短盡成絲。
秋浦多白猨，超騰若飛雪。
牽引條上兒，飲弄水中月。
愁作秋浦客，強看秋浦花。
山川如剡縣，風日似長沙。
醉上山公馬，寒歌甯戚牛。
空吟白石爛，淚滿黑貂裘。
秋浦千重嶺，水車嶺最奇。
天傾欲墮石，水拂寄生枝。
江祖一片石，青天掃畫屏。
題詩留萬古，綠字錦苔生。
千千石楠樹，萬萬女貞林。
山山白鷺滿，澗澗白猨吟。
君莫向秋浦，猨聲碎客心。
邏人橫鳥道，江祖出魚梁。
水急客舟疾，山花拂面香。
水如一匹練，此地即平天。
耐可乘明月，看花上酒船。
淥水淨素月，月明白鷺飛。
郎聽採菱女，一道夜歌歸。
爐火照天地，紅星亂紫煙。
𧹞郎明月夜，歌曲動寒川。
白髮三千丈，離愁似箇長。
不知明鏡裡，何處惹秋霜。
秋浦田舍翁，採魚水中宿。
妻子張白鷴，結罝暎深竹。
桃波一步地，了了語聲聞。
闇與山僧別，低頭禮白雲。

