西陸動涼氣，驚烏號北林。
棲息豈殊性，集枯安可任。 
鴻鵠去不返，勾吳阻且深。
徒嗟日沉湎，丸鼓騖奇音。 
東海久搖蕩，南風已駸駸。
坐使青天暮，小星愁太陰。 
眾情嗜奸利，居貨捐千金。
危根一以振，齊斧來相尋。 
攬衣中夜起，感物涕盈襟。
微霜眾所踐，誰念歲寒心。
旭日照寒野，鸒斯起蒿萊。
啁啾有餘樂，飛舞西陵隈。 
回風旦夕至，零葉委陳荄。
所棲不足恃，鷹隼縱橫來。

