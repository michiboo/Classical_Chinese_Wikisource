
玄塞隔陰戎，朱光分昧谷。
地遊窮北際，雲崖盡西陸。
星次絕軒臺，風衢乖禹服。
寰區無所外，天覆今咸育。
竄苗猶有孽，戮負自貽辜。
疎網妖鯢漏，盤藪怪禽逋。
髯飛尚假息，乳視暫稽誅。
乾靈振玉弩，神略運璇樞。
日羽廓遊氣，天陣清華野。
升晅光西夜，馳恩溢東瀉。
揮袂靜崑炎，開關納流赭。
錦軺凌右地，華纓羇大夏。
清臺映羅葉，玄沚控瑤池。
駝鹿輸珍貺，樹羽饗來儀。
輟餚觀化宇，棲籞萃條支。
熏風交閬闕，就日泛濛漪。
充庭延飲至，絢簡敷春藻。
迎姜已創圖，命力方論道。
昔託遊河乘，再備商山皓。
欣逢德化流，思效登封草。

