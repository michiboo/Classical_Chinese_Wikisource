　　欽定四庫全書　　　　　經部八
　　孟子音義　　　　　　　四書類
　　提要
　　〈臣〉等謹案孟子音義二卷宋孫奭撰奭字宗古博平人九經及第官至龍圖閣學士以太子少傅致仕諡曰宣唐陸徳明經典釋文於羣經皆有音義獨缺孟子奭奉勑校定趙岐注因刋正唐張鎰孟子音義及丁公著孟子平音二書兼引陸善經孟子注以為音義上下卷今十三經註疏中孟子正義稱為奭撰朱子語類及王應麟困學紀聞皆言邵武士人所假託奭於音義之外未嘗更作正義今考正義序文其前半即此書之序後半乃稍竄改其詞知正義即縁此書而依託也書中所釋稱一遵趙注而以今本校之多不相符如梁惠王篇上曰集穆曰太平曰譎篇下曰恂曰無墮曰夫將公孫丑篇上曰介者篇下曰素餐曰藉道曰危行曰食功滕文公篇上曰景行曰論語曰力行近仁曰師知篇下曰素餐曰涅曰駢躓曰周公卬思離婁篇上曰踣曰恐粟曰三省曰而錯曰桐子篇下曰不比曰由天曰風諭曰見幾曰好言曰忮曰之行曰行其曰五伯曰辟害曰跌曰汙萬章篇上曰百行曰舍小篇下曰沮溺曰景行曰伊𤼵有莘告子篇上曰長義曰好下曰幾成篇下曰雨雪曰瀌瀌曰見晛曰或折盡心篇上曰逺之曰下賤曰邪辟曰辟若曰蟠辟曰論之曰瞀曰柚梓曰和寡篇下曰逺禍曰惡殺曰捨生曰為之曰造曰臧否曰自遺曰子率曰剖其末孟子篇敘曰其行曰當期曰括凡六十有九條皆今本注文所無惟孟子注之單行者世有傳鈔宋本尚可稽考偽正義刪改其文非復趙岐原書故與音義不相應也因奭是書可以証岐注之舊並可以証奭疏之偽則是書之有功典籍亦不細矣乾隆四十一年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　孟子音義原序
　　夫總羣聖之道者莫大乎六經詔六經之教者莫尚乎孟子自昔仲尼既沒戰國初興至化陵遲異端並作儀衍肆其詭辯楊墨飾其淫辭遂致王公納其謀以紛亂於上學者循其踵以蔽惑於下猶洚水懐山時盡昬墊繁蕪塞路孰可芟夷惟孟子挺名世之才秉先覺之志㧞邪樹正髙行厲辭導王化之源以救時弊開聖人之道以斷羣疑其言精而贍其旨淵而通致仲尼之教獨尊於千古非聖賢之倫安能至於此乎其書由炎漢之後盛傳於世為之注者則有趙岐陸善經為之音者則有張鎰丁公著自陸善經已降其所訓説雖小有異同而共宗趙氏今既奉勑校定仍據趙注為本惟是音釋宜在討論臣今詳二家撰録俱未精當張氏則徒分章句漏略頗多丁氏則稍識指歸譌謬時有若非刋正詎可通行謹與尚書虞部員外郎同判國子監臣王旭諸王府侍講太常博士國子監直講臣馬龜符鎮寧軍節度推官國子學説書臣吳易直前江隂軍江隂縣尉國子學説書臣馮元等推究本文參考舊注采諸儒之善削異説之煩證以字書質諸經訓疏其疑滯備其闕遺集成音義二卷雖仰測至言莫窮於奧妙而廣傳博識更俟於發揮謹上










