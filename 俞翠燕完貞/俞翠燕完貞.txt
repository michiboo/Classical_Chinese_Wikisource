　　俞叟名愚，字真愚，年將杖鄉，只有一女名翠燕，貌妍麗若天人。愚因抱鄧攸戚，盡以生平文藝授之，有林下風焉。幼字同里石生名鼎者。生日日抱本頭，業中落，賴寡母紡績為活，而窘狀時露。戚里咸藐視之，炊煙斷，雖貸一文錢亦不與。愚漸悔，以金啗生母。生知之，頗不平。母笑曰：「吾患兒不成，不患無兒媳，倘賴祖宗蔭竟發籍，何患無金釵十二行也？渠俗骨，那有眼覷孤寡，曷允其請為便。」生泣受教。明日，遂以離婚書換金歸，藉免餒矣。里有張武舉，名大點，字其信者，家素饒，瞰女美，以多資強委禽妝，且期速遣嫁，愚欣然諾。
　　愚婦知其事已成，無如何，惟不敢遽告女。至驚詫私慮危於衷者，惟女之寡嬸安山氏耳。素與香積庵尼阿鸚善，鸚適索月供，見滿座置箱篋，几榻皆嶄新衣裙，釵鈿正營制，笑謂女曰：「翠姑大喜，鵲橋不遠矣。」女正疑懼，聞尼言，心怔忡，益慮有他變，私詢於嬸曰：「阿鸚日間言，究云何？」嬸半晌不能對。女又問，嬸曰：「汝今夕將出閣，何絮絮。」女面頳良久曰：「女子終有下嫁日，兒原知之，但婿家素貧，不知何若是之華麗？」嬸笑曰：「小妮子太顏厚，汝知婿家姓乎？」曰：「石郎也。」曰：「石郎耶？張孝廉也。」女大驚曰：「耳幼字石郎，媒妁所憑，神天共鑒，何曾字張？」嬸遂為女述顛末，且曰：「汝父恐汝嬌惰慣，不耐守四壁，張豪富，里有小鄧通之號，行將錦衣玉食，不勝於依窮措大操井臼，尚不獲一飽耶？」女哭曰：「嬸素鍾愛女猶子，今何忍加戲謔？」嬸又以離婚書對。女益悲不自勝，曰：「死耳，死耳，復何言。」嬸見其意決，籌久之，慨然曰：「且少安，倘萬無策，吾當導爾遁。」問：「遁何處？」曰：「汝有姨母居郭外三里許，渠又寡，家無應門童，汝忘之耶？遁彼處極便。」女伏地叩曰：「事急矣，曷即遁？」曰：「可。」
　　咸椎髻布衣，啟後戶，篝燈出。行許時，繭足遲滯，汗涔涔，氣吁吁，頗苦，賴嬸挾之行，將抵門，曰：「到矣。」女欲扣扉，曰：「且緩。」須臾，自門隙瞰之，則見姨與少年僧燈下偎依昵飲，狀甚褻。女哭曰：「進退俱不可，奈何？」嬸亦棘手，繼自笑曰：「唉，此去石家不遠，曷即往投，匆匆成嘉禮，雖天王子不能攫矣。」女曰：「私奔可乎？」嬸曰：「小妮子何其癡，老身雖巾幗，汝長上也，豈有長上送之家而曰私奔乎？」女恍然悟，遂偕之尋別徑行，惝恍間，果見老屋數椽，熒熒露燈光，機聲軋軋，與書聲相倡和。蓋生方夜讀，而母正紡績。
　　兩人遽掩入，母固識女，駭問何來？安山氏具述之，且曰：「請闔扉下鍵，草草即合巹，脫有變，老身自當之。」又謂女曰：「我憐汝志，始作女崑崙。石郎非終於貧賤者，善事姑與良人，無恃嬌，貽老身憂。」相與灑涕，立俟成禮而去。
　　是夕，即張親迎夕也，夜午，僕從鼓吹舁肩輿至，而愚正尋女與嬸不見，惶急非常，詢傭媼及門外擊柝人，始審二女向某路行，度是姨家，遂偕張輿從往尋。姨正與僧裸登榻，忽聞剝啄甚厲，倉皇無匿僧處，與窮褲，外以被裹之置榻下，自則著衣出詢為誰？以尋女對，姨大罵，不肯啟。張益信，叩門益急。無已啟之，眾哄入，姨色變，眾遍搜，得榻下裹，捫之膩然者人也。張大喜，抱置輿中，鼓吹立抵家，呼婢妾速扶新人出，再遲恐悶煞沒頭鵝矣。詎解被睇視，則光其顱而目灼灼者，僧也。婢妾譁然奔避。張怒恨，叩署鳴於官。官命且鎖置門房邊側室，俟天曙始訊。
　　安山氏聞之大詫曰：「渠雖不貞，然究由我故喪廉恥，罪戾深矣。」夤夜遣幹僕袖金賂衙役，且懇庵尼阿鸚為更鶩計。遂出僧而置尼於裹。明日，官坐堂皇，提裹勘解，則光其顱而目灼灼者，尼也。呼媒媼捫之，果尼。鸚號泣曰：「尼與孀婦本舊識，共習女紅，夜深不能歸，留宿作方外談，有何罪過而縛置公堂。此大辱，不願生矣。乞杖下斃之為快。」官亦拍案怒未已。然究不知愚女往何處。安山氏遂自首，詳述顛末，且證姨無淫行，慷慨陳詞，淚隨聲墮。官為動容，即飛簽械張、俞至，欲懲以刑。叩數十，始罰張出百金為女作奩資，出百金半與尼，半與安山氏。又罰俞出腴田百餘畝，與生供膏火。案結，釋眾出。
　　生由是家漸裕，讀更倍。明年，成進士，曆官守牧，有政聲，皆翠燕內助功也。愚晚景頗困，如生當日，猶賴生恤。太夫人故，官再起，堅請安山氏進署，奉之如母焉。偶有訟僧奸狀者，庭訊時，安山自屏後窺之，即當日婦狎之僧也，托缽遁此，又遭法網，立予重懲，逐還俗雲。
　　懊儂氏曰：翠燕守貞，阿嬸之功也。否則一死而已，於事有何裨益？賢哉安山氏，亦俠，亦仁，亦智，亦勇，亦權。鬚眉中且不可多見，況且巾幗乎？舉世迂儒拘牽繩墨而憤大事者，若以安山氏為法，則化臭腐為神奇矣。嘻！

