　　欽定四庫全書　　　　　集部五
　　淮陽集　　　　　　　　別集類四〈元〉
　　提要
　　〈臣〉等謹案淮陽集一巻附録詩餘一巻元張宏範撰宏範字仲疇易州定興人汝南忠武王柔之第九子也官至鎮國上將軍䝉古漢軍都元帥將兵入閩廣滅宋於厓山師還而卒累贈太師淮陽王諡憲武事蹟具元史本傳其遺詩一百二十篇詞三十餘篇燕山王氏嘗刻之敬義堂故宋禮部侍郎廬陵鄧光薦為之序光薦即宏範南征時被獲不屈因命其子珪事以為師者也後其曽孫監察御史旭重刋明正徳中公安知縣周鉞又重刋之此本即從鉞刻傳録蓋猶舊帙宏範嘗從事於郝經頗留心儒術其詩皆五七言近體雖沿南宋末派然大抵爽朗可誦如中酒未醒過似病搜詩不得勝如愁置之江湖集中不辨也亦無愧曹景宗之賦競病矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　淮陽集原序
　　曩者天兵克季宋於崖山時則淮陽獻武王實以元帥統師爰振其武用熸趙燼勲勞之大載在史冊藏之金匱天下後世知其功髙乃若詞章之盛人或不能盡知也王之里人金臺王氏嘗以王之詩歌樂府刻於其家敬義堂雖特其僅存之稿然於是足以知王之詞章為優為耳葢王以事業之餘適其性情而聊以見之吟詠往往託物感興為多而在於射獵擊毬之事者無幾況夫雅韻清辭雍容諧協固非服介冑者之所能及至其讀韓信李廣傳諸作英氣偉論卓犖發揚又豈拘拘律度之士所能道哉惟王世在名門天資超邁幼嘗學於郝公伯常而友鄧公光薦恆與鉅儒學士大夫交故屬意文字為甚王之子恆陽忠獻王歴事累朝弼成文治為世文臣平生立朝大節若漢之丙魏唐之房杜皆王所素教焉今其曾孫旭為江南諸道行御史臺監察御史訪求先世遺文得敬義堂所刻顧其集猶王之舊謚武烈題其首欲重梓之從宣因僭為之敘以著王之好儒尚文辭章祇其餘事且使天下後世之人知王之世家不獨髙於武功也至正十年庚寅九月吉日中憲大夫江南諸道行御史臺治書侍御史許從宣謹敘故都元帥贈平章謚武烈張公諱宏範字仲疇河內人蔡國武康公第九子也天分英特少從郝經學士雖觀書大略率意吐辭往往踔厲竒偉據鞍縱橫橫槊釃酒叱咤風生豪快天縱其詩類楚漢間烈士語余嘗謂氣文章之主詩筆特功名餘豪曹氏父子氣雄建安劉越石悲憤之作猶度越晉人逺甚斛律金勅勒六朝文士所無唐劉幽求嚴武張建封輩一聨半句音節豪宕自別是固難以常人撿押翰墨逕畦論也中原文獻荒蕪士少有得輒自有餘惟武烈公所作未嘗屬稿篇什隨手㪚落後親友網羅遺失得其僅有者為詩詞若干將傳於後屬余序惟立功立言自古難並勲業葢世往往掩其他長矧公文章赫赫照映非出偏長以與文士角逐者然英英在紙略見其人決非營度出吻筆下輒止者所能學亦非凌煙閣上進賢冠大羽箭所能盡存之穹壤要是古今一竒廬陵鄧光薦序













　　欽定四庫全書
　　淮陽集
　　元　張宏範　撰
　　五言律
　　泛舟繼韻
　　風軟扁舟穩行依綠柳隄孤尊秋露滑短棹晩煙迷夜靜月初上江空天更低飄飄信流去誤過子猷溪
　　雨霽登樓
　　樓外雨初霽乾坤望眼明岸髙秋漲滿簾捲暮霞生燕入泥香潤龍歸海氣清闌干殘照底一片古今情
　　月夜獨酌
　　白酒誰同飲青尊秪自開山風吹雨去海月上天來雅興髙千古狂歌復一杯何當呼李白同醉鳳凰臺
　　柳塘避暑
　　避暑溪塘上悠然世慮踈掛冠疑過鳥濯足礙行魚雨過波紋細風來樹影虛消磨長日事棋罷數行書
　　蓮湖泛舟
　　載酒扁舟穩平湖綺繡鄉半竿殘月暮十里晩風香桂楫分雲錦荷杯吸露漿浩歌明月底驚起宿鴛鴦
　　攜妓泛舟遇雨
　　醉漾扁舟去歡生儘棹遲舞囬風過處歌罷雨來時鳳斚傳瓊液鸞刀膾玉絲池塘煙樹外一一畫中詩
　　夏日道中
　　六月長安道功名兩字催雲頭烘赤日馬首滲黃埃汗額揮淫雨饑腸轉殷雷輸他河朔客氷酒瀉荷杯
　　逺煙
　　慘澹㣲風外氤氳老樹頭乍驚香霧薄遙認斷雲浮日落山腰暮雨晴天際秋清明藏不得一片晉家羞
　　宿
　　馬疲盤道峻投宿入招提雨急山溪漲雲迷嶺樹低涼風來殿角赤日下天西偃腹虛簾外林空鳥恣啼
　　枕上
　　客懐苦長夜欹枕冷掀髯半壁荒燈暗窮途老淚淹驚烏疑月樹竊䑕怯風簾百慮秋中集無由到黑甜五言絶句
　　醉中遣興〈六首〉
　　把酒莫辭頻呼童更疾溫清明三月節庭院又黃昏把酒莫辭霎休教尊酒空光陰不復得流水只流東酒興唯詩賴詩懐實酒因髙吟到佳處滿酌岸清巾滿酌莫宜側髙歌不論聲醉時狂起舞何必待鷄鳴酒盡興不盡心竒詩亦竒更沽一斗酒須到百篇詩飲酒莫妨事吟詩休費心酒從閒裏飲詩向興來吟
　　缾中桃竹
　　竹同君子操花勝麗人糚洞裏神仙客誰教嫁阮郎
　　花影
　　明月招春魄移痕上小牕暗香浮枕簟乘興滅銀釭
　　寄劉仲澤
　　已負中秋約休愆九日期東籬把菊坐共賦南山詩
　　述懷
　　太古一輪月浮雲㡬度漫隂晴從萬態桂影自髙寒七言律詩
　　述懷
　　巳著戎衣十載過江南未了鬢先皤前生應欠路途債今世故教離別多功業千年須好在榮華一笑待如何幾時得遂歸歟志髙詠淵明歲暮歌
　　赴大名路任
　　詔引春風下帝庭恩教遷鎮大名城天寒日短催行色霧重霜濃接去程鵬翼垂天今日誌馬頭灑淚故鄉情深承父老殷勤送何日兒童竹馬迎
　　晩涼樓飲
　　攜壺信步曳長笻來趁樓頭滿面風龍駕金烏啼海北鯨吹璧月上天東愁空濁酒襟懐豁氣入新詩句法雄此意誰人能㑹得古今好個謫仙翁
　　初夏
　　醉𥦗睡足碧紗涼簾巻薰風燕子忙滿地落花驚晩吹一溪流水帶斜陽等閒歲月過難再牢落功名拙自傷青鏡秪愁霜髩改光隂空老郭汾陽
　　新蟬
　　齊宮怨女夢初驚猶對薰風訴別情一自返魂遺舊殻便將秋恨入新聲斷橋髙柳天將暮落日空山雨乍晴鐵石肝腸人聽得也應白髮為君生
　　雛燕
　　羽為香潤態含癡睡足雲兜力尚㣲喚母但能啾唧語戀巢猶倦往來飛薰風庭院簾初捲落日池臺人乍歸白鳳赤龍渾異事爭如隨分著烏衣
　　和鄭雲表初夏
　　一年好處艶陽天風絮苔紅意慘然寂寂妍春空造化炎炎畏日乍威權香盈脾蜜蜂衙歇泥足梁巢燕寢便旋坼酒香澆鬱氣園林青杏落詩箋
　　射柳
　　年少將軍耀武威人如輕燕馬如飛黃金箭落星三㸃白玉弓𨳩月一圍簫鼓聲中驚霹靂綺羅筵上動光輝囬頭笑煞無功子羞對薫風脫錦衣
　　打毬
　　錦繡衣分上下朋畫門雙柱聳亭亭半空綵仗翻殘月一㸃緋毬迸落星翠栁小㕔喧鼓吹玉鞭驕馬蹙雷霆少年得意風流事可勝書生對夜螢
　　假山
　　性癖佳山未得親旋移逺石象天真峰巒草樹安排好巖壑風煙領略新路轉栁遮青隠約雨餘苔漬碧嶙峋儘教做盡千竒怪時下𥦗前愛主人
　　述懐
　　春風滿鬢緑鬅鬆落落胸懐氣吐虹節操自知堅雪竹行藏未必屬秋蓬歌中牛角兩行淚舞徹鷄聲一劍雄肯似少年場上客笙簫日醉軟香中
　　過雙墖
　　千丈黃塵倦客途林梢遙認兩浮圖數家荒店留行李一帶遙山入酒壺勲業壯年勞夢寐等閒老境寄江湖前途黯黯深滄海惆悵西樓日向晡
　　宿龍門
　　落日蒼崕列翠屏翠屏圍宿暮雲橫溪聲清入詩人耳山勢斜盤客子程青草路涼羸馬飽碧林月冷倦烏驚明朝飛過龍門去直挽春風下赤城
　　遇雨未發
　　寒侵詩夢曉初囬風雨長松撼半崕絶岫黑雲籠古殿虛檐玉柱碎空堦紗𥦗正熟佳人睡石磴應傷客子懐鞍馬待晴行未得木魚聲裏過晨齋
　　述懐〈三首〉
　　飄零孤影寄天涯夢斷春風二鼓撾悶上心來須賴酒愁驅睡去勝如茶龍潛北海收雷跡豹隠南山養霧花天産我材應有意不成空使二毛華
　　梅時又過牡丹期晝掩重門坐似癡為擘愁眉須賴酒欲言雅志豈無詩浮雲暖日隂晴裏殘夢春風富貴時一片肝腸堅玉石肯隨風絮入狂吹
　　思量閒裏百優㳺只得尋常兩事憂中酒未醒過似病搜詩不得勝如愁便教酒病慿詩解縱有詩愁着酒酧此外誰無名利念紅塵千丈儘悠悠
　　襄陽答王仲思
　　晝夜干戈備不虞等閒詩酒興全踈承君西屬三詞至愧我東囬一字無麾下雄兵山有虎目中窮寇釜奔魚秋風咫尺襄樊了好約扁舟泛五湖
　　初夏
　　好在薰風入舜楊花飛去了三眠迎眸新綠初長日囬首殘紅又隔年香滿蜜脾蜂翅懶泥乾畫棟燕巢全多情無奈春歸去賴是園林煮酒天
　　梅雨
　　犀浦光風四月新一天細雨弄寒溫絲絲檐外難成滴湛湛江心不見痕煮酒園林妨飲興暮雲樓閣入吟魂儘教燕子銜春去半濕紗𥦗睡正昏
　　春隂
　　輕雲薄薄鎻峰巒㣲暗書𥦗覺嫩寒寂寞梨花渾欲濕顛狂栁絮尚猶乾爭泥燕子情應喜抱蘂遊蜂意欲闌説與宻雲休吝雨一犁早足老農歡
　　風栁
　　澹澹池塘近楚宮綠腰裊娜學盤中亂搖荒草飛輕白細搭朱䦨拂落紅枝上嬌鶯啼恰恰樹邉舞蝶意悤悤東君應着吹噓力要把春愁一埽空
　　題保定抱陽山寺
　　山僧掣脫利名韁特去幽巖搆一堂兀坐忘機禪榻靜髙吟縱意竹𥦗涼奔馳世外心千里參透人間夢一場終日杜門稀萬事此中滋味少人嘗
　　題池州九華山〈二首〉
　　萍浦波平兩岸風羣山爭妬九華雄城頭秋日掀髯裏檻外詩成極目中霞日晩時山更翠江鷗潛處蓼偏紅樓間多少前賢句惆悵煙嵐自古同
　　客逢佳節若為酬地主相邀上北樓滿目竒觀風日晩一襟清興不勝秋笑傾琥珀歡無極醉指芙蓉看未休莫怪羣山竟遮映數峰髙處愈風流
　　南征〈二首〉
　　百戰歸來氣未鬆紫泥又起作元戎樓船萬艓三山外塞馬千羣百粵中舉目山川渾各異傷心風景不相同明年事了朝天去銅柱東邉第一功
　　離多㑹少古皆然惟我平生苦太偏已是十年驅戰馬又還萬里駕征船相思囬首南天角獨許傾心北闕邉寄語古人知道否戮鯨沈海在來年
　　送張孝先
　　乘驛歸來氣未停江頭還又送君行少年鞍馬崢嶸路暮歲笙歌富貴程半紙荒詩千里贐一杯別酒十分情故鄉為向諸公道功業悠悠白髪生
　　讀韓信傳
　　一怒燕齊楚趙收將軍今古果誰儔後來肯為陳豨計先日何辭蒯徹謀自是多年慚噲等何能輕舉學留侯可憐一片肝腸鐵卻使終遺萬古羞
　　共賦行田
　　不屑人間事業忙日迷歌舞少年場樓臺夜月延佳客花竹春風擁謝娘笑倩釵金挑燭影醉嫌杯玉擘橙香誰知原上農家子鞭裊殘星曉露涼
　　春雪
　　餘寒料峭黃昏暮驚見東風吹栁絮杜陵野老獨歸來卻入灞陵橋上路黃鶯愁立花深處恨濕金衣寒兩羽園林渾似晩春時一片瓊花飛玉樹
　　寄樞宻院郭良弼
　　三百年基數戰休君臣束手願歸囚上天有命聖皇福下國無謀賢相籌笑我青蠅隨驥尾看人滄海據鼇頭此行幸見太平了收拾琴書覔舊遊
　　七言絶句
　　槐井
　　翠浮石甃雨苔青影落寒泉墮月明酒醒渴懐無處着綠陰風送轆轤聲
　　即席贈別
　　離筵不必奏笙簧説劍論詩醉一場別後有期期不定水萍風絮雨茫茫
　　遊春
　　閒逐東風信馬啼一鞭詩思曲江隄行行貪詠梨花雪卻被桃花約帽低
　　讀李廣傳
　　弧矢威盈塞北屯漢家飛將氣如神伹教千古英名在不得封侯也快人
　　老子送西遊圖
　　𤣥教淵源自廣成五千文字總忘情先生本是無為者何苦青牛萬里行
　　醉中〈二首〉
　　玉液流春暢白鷗醉時不覺有離愁軒昂兩袖乾坤窄疑是隂陽之外遊
　　金杯㶑灔漲蒲萄玉頰潮紅意氣豪一撮乾坤是何物古今只解戲兒曹
　　墨竹
　　麝墨雲香小木叢淡煙橫月翠玲瓏小屏春鎻綠𥦗夢也勝江湖煙雨中
　　射虎
　　黑風髙騎巻空山怒吼巖林出錦斑得意將軍飛鐵鏃忽驚一㸃草梢殷
　　出獵
　　臂鷹攜犬袴腰弓四野長圍馬疾風恨煞棘林狐兔走肯教容易出圍中
　　新燕
　　海棠開後月黃昏王謝樓臺寂寂春栁外東風花外雨香泥髙壘畫堂深
　　燕語
　　入戶穿簾語畫梁㡬驚春睡惱人膓爭如慿此呢喃舌説與東君莫去忙
　　青杏
　　落盡殘紅緑滿枝青青如豆釀酸時佳人摘得新嘗怯一㸃春愁鎻畫眉
　　栁絮
　　東風殢煞栁梢頭吹去香綿得自由不到池塘成翠靨顛狂飛入酒家樓
　　柳綿
　　暗織千絲了不忙不須蠶繭不須桑請君試看春風外楊柳枝頭噴雪香
　　詩魂
　　渺𣺌幽懐與月髙花前醉裏興增豪也曾天外搜佳句又逐東風到酒槽
　　聞角
　　戍樓一曲老龍嘶霜滿秋空月影西客裏夢囬聴不得殘燈明滅伴人啼
　　寒食後
　　家家鑽火露新煙花褪殘紅柳吐綿底是遊人膓斷處杏桃影裏拆鞦韆
　　自遣
　　獨對西風酒一尊可憐庭院正黃昏何當釣出滄浪月豁我詩魂伴醉魂
　　碧桃花
　　應是𤣥都觀裏仙為嫌白淡厭紅蔫故栽一種新顔色疑是飛仙墜翠鈿
　　燭淚
　　惜別終宵話不休煌煌燈燭照離愁蠟花本是無情物特向人前也淚流
　　未開牡丹
　　包藏國色與天香儘使游蜂自在狂直待百花零落後旋誇魏紫共姚黃
　　紅梨花
　　嫣然帶雨濕胭脂卻似去年霜葉時説與謫仙渾不識向人誰詠雪香詩
　　梅雨
　　輕雲薄薄暗江干幾陣紗𥦗送嫩寒濃醉呼童新摘得未黃梅子已㣲酸
　　送春
　　東君囬馭欲何之把酒江頭話別離流水泛紅留不住儘教沈醉不須思
　　垂絲海棠
　　環兒宴罷沈香下困竒東風綠樹陰可是醉頭扶不起低垂芳臉謾沈吟
　　拆鞦韆
　　畫柱青苔臥寂寥綵繩無計戀春嬌可憐明月梨花院閒煞春風第一宵
　　花落
　　流水無情來洞口狂風何意戀枝頭惜花人在東風外更比鶯兒燕子愁
　　紅葉
　　怪來清曉霜如雪一夜千林染猩血豪氣如虹酒似川直教醉臉紅如葉
　　晩歸
　　笑談尊俎興何窮鯨吸琉璃琥珀濃沈醉㦸門歸去晩月明街靜一聲鐘
　　壓沙懐古〈二首〉
　　秦宮漢苑為功名梵寺何由也廢興試問雪香庭上月向人脈脈不能譍
　　桃花慣聽𤣥都觀萬樹梨花是壓沙一夕春風俱埽地雪香庭下盡桑麻
　　春寒
　　去歲清明花簇檐今年寒食尚凝嚴往來忙煞蜂兒翅偷採崕花釀蜜甜
　　晩涼
　　綠陰庭院半昏黃月窟風來桂子香好挈一壺呼李白扁舟歸去醉滄浪
　　榴花
　　猩血誰教染絳囊緑雲堆裏潤生香遊蜂錯認枝頭火忙駕薫風過短牆
　　效呂洞賔步虛詞〈三首〉
　　紫微朝罷下天關穏跨青鸞落世間兩袖春風何處去洞庭東畔有三山
　　踏遍塵寰天外天興亡萬刼入幽𤣥儘教鷄曉鐘催夜一㸃虛名日月先
　　俯視王侯一介輕愚聾人世可憐生隂陽縱有難拘束惟恨人間落姓名
　　晩蟬
　　三生齊女舊精魂哭斷殘陽雨後村千古閨愁無處著斷腸聲裏又黃昏
　　落霞
　　夕陽紅影襯雲衣一段龍文錦不機詩在滕王高閣下半天孤鶩與齊飛
　　驟雨〈二首〉
　　滄海龍飛霹靂驚雲間電影萬蛇明六丁怒挽天河水特為人間洗甲兵
　　風擁黃雲龍駕海雷驅紫電雨翻盆長虹千丈忽截斷一片風波起市門
　　雪谷早行圖〈二首〉
　　短衣匹馬五更寒老雪荒山去路難為問此行成底事要攜春色下長安
　　馬駞殘夢過前溪雲鎻空山雪四垂勲業本從辛苦得可憐歌酒富家兒
　　問梅
　　東風桃李競春光何苦前村雪裏芳孤潔不教塵眼涴野橋斜月自昏黃
　　憶梅
　　記得年時雪後村月明詩酒共黃昏自從別後無消息一片相思入夢魂
　　春信
　　庾嶺梅花噴雪香灞橋煙栁弄鵝黃故鄉望斷無消息獨倚東風雁數行
　　讀書燈
　　半𥦗寒雨夜深深燒斷蘭膏一寸金莫笑十年塵壁上也曽明破聖賢心
　　跋張伯寧義士圖
　　刺襄豫讓不日死立武程嬰冠青史燕山義士張伯寧千古英名高二子
　　述懐
　　氣吐長虹志未攄劍華生澁土模糊收藏好在甘無用夜半荒鷄待一呼
　　泛舟
　　半岸澄波雨後平一篙軟綠信流行滿船明月雙瓶酒歌入荷花深處橫
　　水鷗
　　萬里長江兩白鷗溶溶洩洩恣沈浮一般都在春風裏反不如他得自由
　　落花
　　莫為春歸怨子規百花開盡是飛時算來只是東君罪不合當時着力吹
　　題採蓮圖
　　小娃採得白蓮還此個工夫有底難多少桑間辛苦婦誰人移向畫圖看
　　投宿
　　荒村投宿馬悤悤暫歇離鞍古院中酒盡一杯春日暮吟鞭輕裊興無窮
　　題曹娥廟
　　一夕為親猶盡孝若為男子事君何江淮多少英雄將厚祿肥家學倒戈
　　霜月早行
　　霜滿溪橋月滿山哦詩驢背怯清寒那知年少青樓客醉擁芙蓉夢木蘭
　　壓沙懐古
　　巳聞春日雪生香更着秋來葉醉霜到此春秋無一物不堪回首弔興亡
　　過江
　　磨劍劍石石痕裂飲馬長江江水竭我軍百萬戰袍紅盡是江南兒女血
　　春月
　　分破黃昏綠栁煙娟娟落影臥鞦韆休誇八月中秋夜桃杏香中更苦憐
　　栁眉〈二首〉
　　似歛還舒嫩覺羞隋隄如為古今憂翠尖管取傳春意莫向長亭管別愁
　　睡起紗𥦗對曉奩暫時初識逺山尖多情笑煞張京兆應恐香螺涴玉纎
　　海棠
　　風巻晴霞空樹頭東皇西去太真愁可憐零落胭脂色綠葉爭如枝上稠
　　白蓮
　　灑淚湘妃不喜粧和煙迷月漲秋塘翠盤影裏呈妍白恨煞詩人玉有香
　　佳人晝寢圖
　　午枕風㣲霧縠涼日長睡損玉霓裳此生倖免春蠶苦何事無心到繡牀
　　守一巻頭
　　世事翻騰儘萬般一心長擬泰山安酒壺書巻林泉意更要詩人仔細看
　　淮陽集
　　淮陽集詩餘
　　樂府
　　木蘭花慢〈題亳州武津闗〉
　　憶譙都風物飛一夢過千年羨百里溪程兩行隄栁數萬人煙傷心舊家遺跡謾斜陽栁水接長天冷落故祠香火白雲涙眼澘然　行蔵好向故人傳椽筆舞蠻箋總糾糾貔貅秋風江上髙臥南邊功名笑談尊俎問錦江何必上樓船他日武津闗下春風驕馬金鞭
　　又〈征南三首〉
　　混魚龍人海快一夕起鵾鵬駕萬里長風髙掀北海直入南溟生平許身報國等人間生死一毫輕落日旌旗萬馬秋風鼓角連營　炎方灰冷已如氷餘燼淡孤星愛銅柱新功玉闗奇節特請髙纓胸中泠然氷雪任蠻煙瘴霧不須驚整頓乾坤事了歸來虎拜龍庭
　　又
　　功名歸墮甑便拂袖不須驚且書劍蹉跎林泉笑傲詩酒飄零人間事良可笑似長空雲影弄隂晴莫泣窮途老淚休憐兒女新亭　浩歌一曲飯牛聲天際暮煙冥正百二河山一時冠帶老卻昇平英雄亦應無用擬風塵萬里奮鵬程誰憶青春富貴為憐四海蒼生
　　又
　　乾坤秋更老聴鼔角壯邊聲縱馬蹙重山舟橫滄海戮虎誅鯨笑入蠻煙瘴霧看旌麾一舉要澄清仰報九重聖徳俯憐四海蒼生　一尊別後短長亭寒日促行程甚翠袖停杯紅裙住舞有雨君聴鵬翼豈徒髙舉巻天南地北日昇平記取歸來時𠉀海棠風裏相迎
　　滿江紅〈襄陽寄順天友人〉
　　奔驛南來擁貔貅且趨江右良自愧劣才微渺聖恩洪厚萬里長江今我有百年堅壁非他守看虎牙飛上萬山頭誅羣醜　風雨夢鄉闗友南北事君知否寄一緘梅信小春時𠉀夜靜㦸門嚴鼔角月明蓮幕閒詩酒怕故人相憶問歸期平蠻後
　　臨江山
　　千古武陵溪上路桃花流水潺潺可憐仙侶剰濃歡黃鸝驚夢破青鳥喚春還　回首舊遊渾不見蒼煙一片荒山玉人何處倚闌干紫簫明月底翠袖暮雲寒
　　又
　　愛煞林泉風物好羨他歸去來兮世緣相挽又還思功名當壯嵗疎嬾記當時　肝膽自知塵輩異鳯池麟閣須期風雲滿目任時宜東山髙臥處絲竹醉呉姬
　　㸃綘唇〈詠海棠〉
　　醉臉勻紅向人無語誇顔色一枝春雪猶染嵬坡血庭院黃昏燕子來時節芳心折露垂香頰羞對開元月
　　又
　　庭院黃昏子規啼破開元夢晩風吹動似舞霓裳弄有色無香好著詩人諷和誰共月廊煙重燒徹蘭膏鳯
　　又
　　星鬥文章詞源落落傾胸臆十年南北幾度空相憶把酒留君後㑹知何夕愁如織一鞭行色春雪梅花驛
　　又
　　春日前村一枝香徹江頭路月明風度清煞西湖句昨夜幽歡夢裏誰呼去愁如許覺來無語青鳥啼芳樹
　　又
　　獨上髙樓恨隨長草連天去亂山無數隔斷巫陽路信斷梅花惆悵人何處愁無語野鴉煙樹一㸃斜陽暮
　　南鄉子
　　深院日初長萬巻詩書一炷香竹掩茅齋人不到清涼茶罷西軒讀老莊　世事莫論量今古都輸夢一場笑煞利名途上客乾忙千丈紅塵兩髩霜
　　又〈送劉仲澤夀〉
　　天地萃英靈秀出人龍問世生不只文章為第一崢嶸氣吐虹霓萬丈橫　白褐黒頭卿埋滅黃塵氣未平昨夜長庚髙似月分明光照乾坤徹五更
　　又〈贈歌妓〉
　　淺淡漢宮糚扇底春風玉有香特地向人歌一曲非常縱使無情也斷腸　寶髻繡霓裳雲雨巫山窈窕娘好著千金攜得去何妨絲竹東山醉玉觴
　　又〈送友人劉仲澤北歸〉
　　煙草入重城馬首闗山接去程幾度留君留不住傷情一片秋蟬雨後聲　無語淚縱橫別酒和愁且強傾後㑹有期須記取叮嚀莫負中秋夜月明
　　又〈寄劉仲澤〉
　　音信怪來稀世態時情固自宜莫比紅塵兒女輩須知義士交情死不移　應是占花期簫鼓東城醉玉姬誰念書生寒屋底傷悲忍涙窻前聴子規
　　太常引
　　晚涼庭院鎖黃昏鼓角靜譙門酒興戀詩魂清遶斷梅梢月㾗　胸中豪氣壺中春色醉眼小乾坤今古不須論且更盡花前幾尊
　　浣溪沙
　　山掩人家水繞坡野狼巖鳥太平歌黃雞白酒興偏多幸自琴書消日月儘教名利走風波釣臺麟閣竟如
　　何
　　其二
　　一片西山畫不成無人來此結茅亭野猿山鳥樂昇平名利著人濃似酒肝腸熟醉不能醒黃塵奔走過浮
　　生
　　其三
　　新卜西山崦下莊疎籬編竹草苫堂門前流水栁成行滿目煙嵐詩酒地十年鞍馬是非場虛名半紙幾多
　　忙
　　青玉案〈寄劉仲澤〉
　　西風天際征鴻去問曽過燕山路葉落虛亭空緑樹一川秋意滿懷愁緒樓外蕭蕭雨　天涯望斷行雲暮好著蠻箋寄情句底是相思斷腸處吟風賦月論文説劍無個知音侶
　　清平樂〈四首〉
　　闗河南北有雁無消息落日樓頭人正憶啼烏一聲山碧　鶯鶯燕燕爭春紅塵馬足車輪惟有新豐豪客東風老淚霑巾
　　髙眠𥦗北偃臥喧雷息依約闗山歸路憶夢繞池塘春碧　功名負我青春悤悤日月奔輪且把琴書歸去山林道髪儒巾
　　天南地北何日兵塵息四海昇平歸老憶鳯逺岐山空碧　衣冠滾滾爭春誰能臥轍攀輪一劍風雲未遂幾回怒髪衝巾
　　窮冬冷落客思添蕭索濁酒沽來須強酌要把閒愁推卻　時間榮辱何驚胸中氣象休更且匣風雲長劍天容兩髩青青
　　青春來
　　金裝寶劍蔵龍口玉帶紅絨掛虎頭旌旗影裏驟驊騮得志秋喧滿鳯凰樓
　　殿前歡〈襄陽戰〉
　　鬼門闗朝中宰相五更寒錦衣繡襖兵十萬拔劍揺環定輸嬴此陣間無辭憚捨性命爭功汗將軍戰敵宰相清閒
　　鷓鴣天〈圍襄陽〉
　　鐵甲珊珊渡漢江南蠻猶自不歸降東西勢列千層厚南北軍屯百萬長　弓扣月劍磨霜征鞍遙日下襄陽玉門今日功勞了好去臨江醉一場
　　天凈紗〈梅梢月〉
　　黃昏低映梅枝照人兩處相思那的是愁腸斷時彎彎何似渾如弓樣眉兒
　　又
　　西風落葉長安夕陽老雁闗山今古別離最難故人何處玉簫明月空閒

　　淮陽集詩餘
　　淮陽集後序
　　勝國淮陽張獻武王初以中州著姓臣事蒙古為之奔走効力逼宋海隅遂滅其國功業雖盛君子弗取獨其詩集之僅存者嘗取讀之據鞍撗槊意氣豪放由軍中雅歌而下少見其比況時方馳逐金戈銕馬間自非有志於投戈講藝息馬論道奚暇及此是則為可取焉者也詩集首題淮陽張獻武王元人蓋侈其爵諡雲爾乃今僭易之曰張淮陽詩集若唐之韋蘇州以詩鳴宋之秦淮海以樂府鳴之類是已樂府仍附於其後顧舊本觸首隨落且傳之者復甚鈔於是拾遺補闕重加校正命工翻刻庶備元詩之一家張諱宏範字仲疇中州河內人履歴之詳具載元史本傳雲時正徳辛未嵗孟冬之吉知公安縣事宿人周鉞書


