　　欽定四庫全書　　　　　經部九
　　樂律表微　　　　　　　樂類
　　提要
　　〈臣〉等謹案樂律表微八卷
　　國朝胡彥昇撰彥昇字竹軒徳清人雍正庚戌進士官定陶縣知縣是書凡度律二卷審音二卷製調二卷考器二卷其糾正古人之謬如謂十二律相生終於中呂其復生黃鍾之清聲以為中呂之徴夷則之角者淮南所謂變宮生徴變徴生商變商生羽變羽生角變角生宮也〈按變宮生徴謂徴音由宮音之變而生非七律中之變宮律也變徴變商皆倣此淮南子天文訓自以應鐘㽔賔為和繆不名變宮變徴也〉其聲由五音之變生非由中呂之數生若欲由中呂還生黃鍾則其數有所不足五音相生窮於角其又生變宮遞相生以至中呂之為角者淮南所謂角生姑洗姑洗生應鍾應鍾生㽔賔也其音由律生非由角之數生若欲由角更生變宮再生變徴則其數有所不盡故十二律相生不計餘數五音相生不計變音其論甚正葢旋宮之法清濁以漸而清極則反濁濁極則反清亦一定之理中呂為宮其黃清之為徴者在音則黃鍾之半音在管音則太蔟之半音由絲竹之生聲取分各有不同但取高下之相協不必計其數之損益者盡與不盡也必欲數之適盡則京房之六十律錢樂之三百律杜佑之十二變律蔡西山之六變律皆有不盡之數可謂求通反滯矣古人止十二律旋宮最為簡便即如琴之七每必有三準其音皆與全散音合簫笛六孔並出音孔為七而四字髙吹即五合字髙吹即六此其聲之髙下清濁自然相應豈假於變律耶至於變宮變徴二音本在五音之外故以變目之京房因中呂還生黃鍾不及原數別名執始轉生四十八律後世因之遂有變律之説縱黃鍾變律與正律有分然必不能獨成一聲彥昇是論可謂精且審矣彥昇又謂荀朂十二笛是古人遺法今但作黃鍾大呂二笛而十二畢具其法黃鍾笛用黃林太南姑應㽔七律大呂笛用大夷夾無中黃林七律作大呂笛之法但以黃鍾笛相較其黃林二律之孔無所那移餘四孔及出音孔皆下黃鍾笛半孔其七調除黃林二調相同外其大夾中夷無五調合黃鍾笛之七調為十二律調較古人之雲六十調及八十四調者亦為簡易可從在近代講樂諸家猶為有所心得者也乾隆四十六年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉　陸　費　墀














