生死悠悠爾，一氣聚散之。
偶來紛喜怒，奄忽已復辭。 
為役孰賤辱，為貴非神奇。
一朝纊息定，枯朽無妍媸。 
生平勤皂櫪，剉秣不告疲。
既死給槥櫝，葬之東山基。 
奈何值崩湍，蕩析臨路垂。
髐然暴百骸，散亂不復支。 
從者幸告余，眷之涓然悲。
貓虎獲迎祭，犬馬有蓋帷。 
佇立唁爾魂，豈復識此為。
畚鍤載埋瘞，溝瀆護其危。 
我心得所安，不謂爾有知。
掩骼著春令，茲焉適其時。 
及物非吾事，聊且顧爾私。
