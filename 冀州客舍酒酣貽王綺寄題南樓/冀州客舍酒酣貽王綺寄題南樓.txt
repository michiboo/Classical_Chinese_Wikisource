
夫子傲常調，詔書下徵求。 
知君欲謁帝，秣馬趨西周。 
逸足何駸駸，美聲實風流。 
學富贍清詞，下筆不能休。 
君家一何盛，赫奕難為儔。 
伯父四五人，同時為諸侯。 
憶昨始相值，值君客貝丘。 
相看復乘興，攜手到冀州。 
前日在南縣，與君上北樓。 
野曠不見山，白日落草頭。 
客舍梨花繁，深花隱鳴鳩。 
南鄰新酒熟，有女彈箜篌。 
醉後或狂歌，酒醒滿離憂。 
主人不相識，此地難淹留。 
吾廬終南下，堪與王孫遊。 
何當肯相尋，澧上一孤舟。

