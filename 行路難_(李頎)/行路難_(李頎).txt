
漢家名臣楊德祖，四代五公享茅土。
父子兄弟綰銀黃，躍馬鳴珂朝建章。
火浣單衣繡方領，茱萸錦帶玉盤囊。
賓客填街復滿座，片言出口生輝光。
世人逐勢爭奔走，瀝膽墮肝惟恐後。
當時一顧登青雲，自謂生死長隨君。
一朝謝病還鄉里，窮巷蒼苔絕知己。
秋風落葉閉重門，昨日論交竟誰是。
薄俗嗟嗟難重陳，深山麋鹿可爲鄰。
魯連所以蹈東海，古往今來稱達人。

