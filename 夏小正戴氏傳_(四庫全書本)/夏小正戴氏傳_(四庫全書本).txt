　　欽定四庫全書　　　　經部四
　　夏小正戴氏傳　　　　禮類三〈附録〉
　　提要
　　〈臣〉等謹按夏小正戴氏傳四卷宋傅崧卿撰崧卿字子駿山隂人官至給事中夏小正本大戴禮記之一篇隋書經籍志始於大戴禮記外別出夏小正一卷註雲戴徳撰崧卿序謂隋重賞以求逸書進書遂多以邀賞帛故離析篇目而為此有司受此又不加辨而作志者亦不復考是於理亦或然然考呉陸璣詩草木鳥獸蟲魚疏曰大戴禮夏小正傳雲繁遊胡游胡旁勃也則三國時已有傳名疑大戴禮記舊本但有夏小正之文而無其傳戴徳為之作傳別行遂自為一卷故隋志分著於録後盧辯作大戴禮記注始采其傳編入書中故唐志遂不著録耳又隋志根據七録最為精核不容不知夏小正為三代之書漫題戴德撰也疑夏小正下當有戴氏傳字或戴德撰字當作戴德傳字今本訛脫一字亦未可定觀小爾雅亦孔叢之一篇因有李軌之注遂別著録是亦旁證矣崧卿以為隋代誤分似不然也惟是篇屢經傳冩傳與本文混淆為一崧卿始仿杜預編次左氏春秋之例列正文於前而列傳於下每月各為一篇而附以注釋又以闗澮藏本與集賢所藏大戴禮記本叅校異同注於下方其闗本注釋二十三處亦併附録題曰舊注以別之蓋是書之分經傳自崧卿始朱子作儀禮經傳通解以夏小正分析經得實沿其例其詮釋之詳亦自崧卿始金履祥通鑑前編所注實無以勝之於是書可謂有功儒者盛稱朱子考定之本與履祥續作之注而不以創始稱崧卿蓋講學家各尊所聞非公論也其中如正月之斗柄縣在下五月之菽𧃲將間諸則九月之辰繫於日十一月之於時日也萬物不通皆冝為經文而誤列於傳其正月之始用暢乃以解初嵗祭耒明用暢以祭自此始冝為傳文而誤列於經皆為未允然大戴之學治之者稀小正文句簡奧尤不易讀崧卿獨稽核舊文得其端緒俾讀者有徑之可循固考古者之所必資矣乾隆四十一年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀




