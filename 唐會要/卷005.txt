舊制，親王食封八百戶，有至一千戶；公主三百戶，長公主加三百戶，有至六百戶。高宗朝，以沛、英、豫三王及太平公主，武后所生，食封逾於常制。垂拱中，太平至一千二百戶。聖曆初，皇嗣封爲相王，太平公主皆三千戶。長安中，壽春王兄弟五人，各三百戶。神龍初，相王、太平公主同至五千戶，衞王三千戶，溫王二千戶，成王七百戶，壽春等王皆七百戶，嗣雍王、衡陽、臨淄、巴陵、中山王五百戶，安樂公主二千戶，長寧一千五百戶，宣城、宜城、宣安各一千戶，相王女爲縣主者各三百戶。衞王升儲位，相王加至七千戶，安樂三千戶，長寧二千五百戶，宣城以下二千戶。長寧、安樂皆以七千戶爲限，雖水旱亦不損免，以正租庸充數。唐隆中，嗣雍王、壽春王封爲親王，各加至一千戶。開元中，寧王五千五百戶，岐王、薛王各五千戶，申王四千戶，邠王一千八百戶，皇妹爲公主一千戶，咸宜公主加至一千戶。其後，皇子封王者二千戶，皇女爲公主者五百戶，又諸皇女爲公主者例加一千戶。其封自開元以後，約以三千戶爲限。初，貞觀中，高宗爲晉王，以文德皇后最少子，於後崩後累年，太宗憐之，不令出閣。高宗朝，睿宗爲殷、豫王，雖長成，亦以則天最少子，不令出閣；嗣聖纂大位，聖曆初，封爲相王，始出閣。中宗時，以譙王重福失愛，出遷外藩。衞王重俊爲太子，又與成王千里等起兵，將誅韋後，故溫王重茂雖年十六七，竟亦居宮中。先天之後，皇子幼則居內，東封後，以年漸長成，乃於安國寺東附苑城爲大宅，分院居之，名爲「十王宅」。令中官押之。於夾城中起居，每日家令進膳。又引詞學工書之士入敎，謂之侍讀。「十王」，謂慶、忠、棣、鄂、榮、光、儀、潁、永、延、盛、濟等，以十舉全數。其後，壽、信、義、陳、豐、恆、涼七王，又就封，入內宅。開元二十五年，鄂、光得罪，忠王繼大統，天寶中，慶、棣又歿，惟榮、儀十四王居內，而府幕列於外坊，歲時通名起居而已。外諸孫長成，又於十宅外置百孫院。每歲幸華清宮，側亦有十王宅、百孫院。十王宮人每院四百餘人，百孫院三四十人。又於宮中置維城庫，以給諸王月俸。諸孫納妃嫁女，亦就十宅中。太子不居於東宮，但居於乘輿所幸之別院；太子之子，亦分院而居，婚嫁則同親王、公主，於崇仁里之禮院。
高祖二十王：衞王元霸，〈追諡懷。〉巢王元吉，〈建成同謀，伏法，諡剌。〉楚王智雲，〈追諡哀。〉荊王元景，〈與房遺愛同謀，伏法。〉漢王元昌，〈承乾同謀，伏法。〉酆王元亨，周王元方，徐王元禮，韓王元嘉，〈事具雜錄。〉彭王元則，〈諡曰思。〉鄭王元懿，〈諡曰惠。〉霍王元軌，〈事具雜錄。〉虢王元鳳，〈諡曰莊。〉道王元慶，〈諡曰孝，事具雜錄。〉鄧王元裕，〈諡曰康，事具雜錄。〉魯王靈夔，舒王元名，〈丘神勣所陷，死非其罪，事具雜錄。〉江王元祥，〈諡曰安，事具雜錄。〉密王元曉，〈諡曰貞。〉滕王元嬰。〈事具雜錄。〉
太宗十二王：楚王寬，吳王恪，〈事具雜錄。〉濮王泰，〈諡曰恭，事具雜錄。〉齊王祐，〈庶人。〉蜀王愔，〈庶人，諡曰悼，事具雜錄。〉蔣王惲，〈爲人誣告，惶恐自殺，事具雜錄。〉越王貞，〈事具雜錄。〉紀王慎，〈事具雜錄。〉江王囂，〈諡曰殤。〉趙王福，曹王明，〈庶人賢通謀，徙於黔州而自殺。〉代王簡。
高宗三王：原王孝，〈諡曰悼。〉澤王上金，〈周興誣告，恐懼自殺。〉許王素節。〈事具雜錄。〉
中宗一王：譙王重福。〈謀反。伏法。〉
睿宗一王：隨王隆悌。
玄宗十九王：棣王琰，鄂王瑤，〈得罪自殺。〉光王琚，〈爲人誣告，死非其罪。〉夏王一，〈事具雜錄。〉儀王璲，潁王璬，懷王敏，〈諡曰哀。〉永王璘，〈事具雜錄。〉壽王瑁，〈事具雜錄。〉延王玢，盛王琦，濟王環，信王瑝，義王玭，陳王珪，豐王珙，〈言不遜，賜死。〉恆王瑱，〈事具雜錄。〉涼王璿，汴王璥。〈諡曰哀。〉
肅宗十一王：越王係，〈事具雜錄。〉西平王佖，〈追封衞王。〉彭王僅，兗王僴，涇王𠈰，靈昌王榮，襄王僙，杞王倕，召王偲，定王侗，淮陽王僖。〈追封宋王。〉
代宗十八王：均王遐，〈追封。〉睦王述，丹王逾，恩王連，韓王迴，簡王遘，益王迺，隋王迅，荊王選，〈追封。〉蜀王遡，忻王造，韶王暹，嘉王運，端王遇，循王遹，恭王通，原王逵，雅王逸。
德宗九王：舒王誼，〈本名謨，係昭靖太子之子，德宗憐之，命爲子。〉通王諶，虔王諒，肅王詳，〈事具雜錄。〉資王謙，雲王諲，〈追封代王。〉昭王誡，欽王諤，珍王諴。
順宗二十二王：郯王經，均王緯，漵王縱，莒王紓，密王綢，郇王綜，邵王約，宋王結，集王緗，冀王絿，和王綺，衡王絢，欽王績，會王纁，福王綰，珍王繕，撫王紘，岳王緄，袁王紳，桂王綸，翼王綽，蘄王緝。
憲宗十七王：灃王惲，深王悰，洋王忻，絳王悟，建王恪，鄜王憬，瓊王悅，沔王恂，婺王懌，茂王愔，淄王協，衡王憺，澶王㤝，棣王惴，彭王惕，信王憻，榮王㥽。
穆宗一王：安王溶。
敬宗四王：梁王休復，襄王執中，紀王言揚，陳王成美。〈開成四年十月，立爲皇太子，求行冊禮，尋降爲陳王。〉
文宗一王：蔣王宗儉。
武宗四王：益王峴，兗王岐，德王嶧，昌王嵯。
宣宗十一王：雍王漢，雅王涇，衞王灌，夔王滋，慶王沂，濮王澤，鄂王潤，懷王洽，昭王汭，康王汶，廣王澭。
懿宗六王：魏王佾，涼王健，蜀王佶，威王侃，吉王保，睦王倚。
僖宗二王：建王震，益王陞。
昭宗十五王：棣王祤，虔王禊，沂王禋，遂王禕，景王祕，祁王祺，雅王禛，瓊王祥，端王禎，豐王祁，和王福，登王禧，嘉王祜，潁王禔，蔡王祐。
韓王元嘉，少好學，聚書至萬卷，皆文句詳定，秘府所不及。又愛碑文古跡，多得異本。閨門修整，有類寒素。與其弟靈夔相友愛，兄弟集見，如布衣之禮。修身潔己，內外如一，當代諸王，莫能及者。唯霍王元軌抑其次焉。元嘉子黃公譔，少以文才稱，諸王子之中，與琅邪王沖爲一時之秀。
霍王元軌，初爲蜀王，徙封吳王。太宗嘗問羣臣曰：「朕子弟孰賢？」侍中魏徵對曰：「臣愚昧，不盡知其能。唯吳王數與臣言，未嘗不自失。」上曰：「朕亦器之，卿以爲前代誰比？」徵曰：「經學文雅，亦漢之閒、平也。」由是寵遇彌厚，因令妻徵女焉。又嘗從太宗遊獵，遇羣獸，命元軌射之，矢不虛發，太宗撫背曰：「汝武藝過人，恨今無所施焉。當天下未定，我得汝豈不安乎！」高祖崩，去職，毀瘠過禮，自後常布衣，示有終身之戚焉。每至忌辰，輒數日不食。後改封霍王，爲絳州刺史，遷徐州。元軌前後爲刺史，唯閉閣讀書，吏事責成於長史、司馬，謹愼自守，與物無忤，不忘接士。在徐州，唯與處士劉玄平爲布衣之交。人或問玄平王之所長，答曰：「無。」問者怪而復問之，玄平曰：「夫人有短，所以見其長。至於霍王，無所不備，吾何以稱之哉？」爲定州刺史，有突厥來寇，元軌令開門偃旗，虜疑有伏，懼而宵遁。州人李嘉運與賊連謀，事洩，高宗令收按其黨。元軌以強寇在境，人心不安，唯殺嘉運，餘無所及，因自劾違制。上覽表大悅，謂使者曰：「朕亦悔之，向無王，則失定州矣。」有王文操者遇賊，二子鳳、賢以身蔽捍，文操獲全，二子皆死。縣司抑而不申，元軌察之，遣使弔祭，表其事，詔並贈朝散大夫，令加旌表，其禮賢愛善如此。後因入朝，屢上表陳時政得失，多有匡益，高宗甚尊重之。及在外藩，朝廷每有大事，或密制問焉。高宗崩，與侍中劉齊賢等知山陵事，齊賢服其諳練，謂人曰：「非我輩所及。」元軌嘗使國令徵封，令白：「請依諸國賦貿易取利。」元軌曰：「汝爲國令，當正吾失，反說吾以利耶！」拒而不納。
道王元慶，歷趙、豫、滑、徐、沁、衞州刺史，皆以政聞。事母甚謹，及母薨，請躬修墳墓，優詔不許。
鄧王元裕好學，善談名理，與典籤盧照鄰爲布衣之交。
舒王元名，高祖在大安宮時，太宗晨夕使尚宮起居，送珍饌，元名保傅等謂元名曰：「尚宮有品秩高者，見宜拜之。」元名曰：「此我二哥家婢也，何用拜爲？」太宗聞而壯之，曰：「此眞我弟也。」封王之後，歷數郡刺史。元名性高潔，罕問家人產業，朝夕矜莊，門庭清肅。嘗誡其子豫章王亶等曰：「藩王所乏，不慮無錢財官職，但勉行善事，忠孝持身，此吾志也。」及亶爲江州刺史，以善政聞，高宗手勅褒美元名，以賞其義方之訓。高宗每欲授元名大州刺史，固辭曰：「忝預藩戚，豈以州郡戶口爲仕進之資？」辭情懇到，故在石州向二十年，賞玩林泉，有塵外之意。垂拱中，轉青州，又拜鄭州。州境鄰接都畿，諸王及帝戚涖官者，或不檢攝家人，爲百姓所苦，及元名到，大革其弊。
江王元祥，貪鄙多聚金寶，營求無厭，爲民吏所患。時滕王元嬰、蔣王惲、虢王鳳亦以貪暴，有授得其府官者，以比嶺南惡處，爲之語曰：「寧向儋、崖、振、白，不事江、滕、蔣、虢。」滕王元嬰爲金州刺史，頗驕縱，動作無度，高宗與書誡之曰：「王地在宗枝，寄深磐石，幼聞《詩》、《禮》，夙奉義訓。實冀孜孜無怠，漸以成德；豈謂不遵軌轍，踰越典章。且城池作固，以備不虞；關鎖閉開，須有常準。鳩合散樂，並集府寮，嚴關夜開，非復一度。遏密之悲，尚纏比屋，王以此情事，何遽紛紜？又巡省百姓，本觀風問俗，遂乃驅率老幼，借狗求罝，志從禽之娛，忽黎元之重。時妨農要，屢出畋遊，以彈彈人，將爲笑樂。取適之方，亦應多緒，何必此事，方得娛歡？晉靈虐主，未可取則。趙孝文趨走小人，張四又倡優賤隸，王親與博戲，極爲輕脫，一府官寮，何所瞻望？凝寒方甚，以雪埋人，虐物旣深，何以爲樂？家人奴僕，侮弄官人，至於此事，彌不可長。朕以骨肉至親，不欲致王於法，今與王下上考，以愧王心。人之有過，貴在能改，國有憲章，私恩難再。興言及此，慙歎盈懷。」
吳王恪，授安州都督，及將赴職，太宗以書誡之曰：「吾以君臨兆庶，表正萬邦。汝地居茂親，寄惟藩屏，勉思喬梓之道，善侔閒、平之德。以義制事，以禮制心，三風十愆，不可不愼。如此則克固磐石，永保維城。外爲君臣之忠，內有父子之孝，宜自勵志，以勖日新。汝方違膝下，悽戀何已，欲遺汝珍玩，恐益驕奢。故誡此一言，以爲庭訓。」恪有文武才，太宗嘗稱其類己。旣名望素高，甚爲物情所向。長孫無忌旣輔立高宗，深所忌嫉。永徽中，會房遺愛謀反，遂因事誅恪，以絕衆望，海內冤之。
太宗以魏王泰愛文學，特令就府別置文學館，任自引召學士。又以泰腰腹洪大，趨拜稍難，復令乘小輿舁至於朝所。其寵異如此。後司馬蘇勖以自古名王多引賓客，以著述爲美，勸泰請撰《括地誌》。遂奏引著作郎蕭德言等就府修撰，數歲方畢。及上表之日，詔令付祕閣，賜泰物萬段，德言等賜物有差。貞觀十六年四月，詔泰移居武德殿。泰爲太宗所愛，禮秩如嫡，魏徵上疏諫曰：「陛下愛魏王，宜使知定分，抑其驕奢，不處嫌疑之地。今武德殿近儲後焉，上陵下替，不可以訓。」太宗曰︰「我幾錯誤。」遂遣泰歸本第。十七年五月，上親謁太廟，以謝承乾之過，魏王泰以罪降爵爲東萊郡王，太宗因謂侍臣曰：「自今太子不道，藩王窺伺者，兩棄之。傳之子孫，以爲永制。」於是列宮寮等，各以大義責之，流降有差。初，承乾旣廢，魏王泰因入侍奉，太宗面許立爲太子。翌日，謂侍臣曰：「泰昨入見，自投我懷中，云：『臣今日始得與陛下爲子，是更生之日。臣有一孽子，臣百年之後，當爲陛下殺之，傳國晉王。』父子之道，固當天性，我見其如此，甚憐之。」褚遂良進曰︰「陛下失言，伏願審思，無令錯誤也。安有陛下百年之後，魏王持國執權，爲天下主，而能殺其愛子，傳國晉王者乎？陛下比者立承乾爲太子，復寵魏王，愛之踰嫡，嫡庶不分，所以至今日。旣立魏王，伏願陛下別安置晉王，始得全矣。」太宗涕泗交下曰：「我不能。」因起入內。是日，太宗御兩儀殿，羣臣盡出，詔司徒長孫無忌、司空房玄齡、兵部尚書李勣、諫議大夫褚遂良，謂曰：「我三子一弟，所爲如此，我心無聊。」因自投於牀，引佩刀欲自刺。無忌等驚懼，爭前扶抱，取佩刀以授晉王。無忌等請太宗所欲，報曰：「我欲立晉王。」無忌曰︰「謹奉詔，有異議者，臣請斬之。」太宗謂晉王曰︰「舅許汝也，汝宜拜謝。」晉王因下拜，太宗於是御太極殿，召文武六品以上，告立晉王爲太子。羣臣皆蹈舞稱慶。詔幽泰於北苑。
蜀王愔，累授襄州刺史，改封蜀王，轉益州都督。嘗非理毆繫所部縣令，又畋獵無度，數爲非法，太宗怒曰：「禽獸調伏，可以馴擾於人；鐵石鐫鍊，可以成方圓之器。至於愔者，曾不如禽獸鐵石乎！」乃削封邑及國官之半，貶爲虢州刺史。後復加實封滿千戶。愔在州數遊獵，不避禾稼，深爲百姓所怨。典軍楊道整叩馬諫，愔曳而捶之。後爲御史大夫李乾祐所劾，高宗謂荊王元景曰：「先朝櫛風沐雨，平定四方，遠近肅清，車書混一。上天降禍，奄棄萬邦，朕纂承洪業，懼如馭朽，與王共戚同憂，爲國爲家。蜀王畋獵無度，侵擾黎庶，縣令無故被罰。阿諛卽喜，忤旨便瞋，如此居官，何以共理？歷觀古來諸王，若能動遵禮度，則流慶子孫；違越朝章，則誅不旋踵。愔爲法司所劾，朕實恥之。」帝又引楊道整勞勉之，拜爲匡道府折衝都尉，賜絹五十疋。貶愔爲黃州刺史。
蔣王惲，自安州都督除梁州。惲在安州，多造器用玩具，及將行，有車四百兩，州縣不堪其勞。
越王貞累授相州刺史，善騎射，涉文史，兼有吏幹。但信讒言，官寮有正直者，多被貶退。又縱諸僮豎，侵暴部民，由是皆伏其才而鄙其行。則天臨朝，加太子太傅，除蔡州刺史。則天稱制，貞與韓王元嘉、魯王靈夔、霍王元軌等，密有匡復之志。垂拱三年七月，遂各起兵赴神都。則天命左豹韜衞大將軍麴崇裕等，率兵十萬討之，其衆大潰，貞等首並梟闕下。貞將起兵，與壽州刺史駙馬都尉趙瓌書曰︰「佇總義兵，來入貴境。」瓌甚喜，復許率兵相應。瓌妻常樂公主，高祖第七女，和思皇后之母也，謂其使者曰：「爲我報王，與其進不與其退。爾諸王若是男兒，不應至許時尚未舉動。我嘗見耆老雲，隋文帝將篡奪周室，尉遲迥是周室外甥，猶能起兵相州，天下響應。況爾諸王，並國家懿親，宗社是託，豈不學尉遲迥感恩效節，捨生取義耶？夫爲臣子，若救國難則爲忠，不救爲逆。諸王必須以匡救爲急，不可虛生浪死，取笑於後代。」及貞等敗，瓌與公主皆死。貞長子沖，好文學，善騎射。歷密、濟、博三州刺史，皆有能名。與父貞相次舉兵，七日而敗。神龍初，侍中敬暉等以沖父子翼戴皇家，義存社稷，請復其官爵。武三思令昭容上官氏代中宗下手詔不許。開元四年，詔追復爵土，令備禮改葬。太常請諡曰敬，詔從之。五年，又下詔封貞姪孫琳爲嗣越王，以奉其祀，仍爲立碑。至開成四年六月，其裔孫女道士元貞，護先代數喪歸葬，時論稱之，因降勅曰：「越王事跡，國史著明，枉陷非辜，尋已昭雪。其孫珍子，他事配流，數代漂蓬，不還京國。元貞弱女，孝節卓然，啓護四喪，綿歷萬里。況是近族，必可加恩，行路猶或嗟稱，朝廷固須卹助。委宗正寺、京兆府與訪越王墳報知。如不是陪陵，任祔塋卜葬。其事仍令京兆府接厝，必使備禮葬畢。元貞如願往京城，便配咸宜觀安置。」
紀王愼爲襄州刺史，以善政聞，璽書勞勉，百姓爲之立碑。愼少好學，長於文史，與越王貞齊名，時人號爲紀、越。
許王素節，六歲封雍王，尋授雍州牧。素節能誦古詩賦五百餘言，受業於學士徐齊耼，精勤不倦，高宗甚愛之。則天立爲皇后，每被讒嫉，出爲申州刺史。乾封初，詔曰：「素節旣患舊疾，宜不須入朝。」而素節實無疾，自以久乖朝覲，遂著《忠孝論》以見意。時王府倉曹張柬之因使潛封此論以進，則天見之不悅，誣以贓賄，降封鄱陽郡王，仍於袁州安置。累進封爲許王，除舒州刺史。天授中，與澤王上金同被誣告，追赴都。臨發州，聞遭喪哭者，謂左右曰：「病死何由可得，更何須哭！」行至都城南，被縊死。
夏悼王一，母貞順皇后爲惠妃時生，鍾愛無敵，故名爲一。孩孺而薨，時駕在東都，葬於城南龍門東岑，欲宮中舉目見之。
永王璘，數歲失母，肅宗收養，夜自抱眠之。及玄宗幸蜀，詔璘爲山南東路及嶺南等道采訪使、江陵郡大都督。璘至江陵，召募將土數萬人，恣情補署，江淮租賦，破用鉅億。以薛鏐、李臺卿、蔡坰爲謀主，因有異志。肅宗聞之，詔令歸覲於蜀。璘不從命，遂擅領舟師東下，甲仗五千人，趨廣陵，以季廣琛爲將。璘生宮中，不更人事，其子襄城王㑥，又勇而有力，旣握兵權，爲左右眩惑，遂謀狂亂。璘雖有窺江左之心，未露其事。吳郡采訪使李希言乃平牒璘，大署其名，璘遂激怒，牒報曰：「寡人上皇天屬，皇帝友於，地尊侯王，禮絕寮佐，而簡書來往，應有常儀，今乃平牒抗威，落筆署字，漢儀隳紊，一至於斯！」乃使渾惟明取希言，季廣琛趣廣陵。采訪李成式、希言等，各以兵拒之。先是，肅宗以璘不受命，使內官啖廷瑤等招討之。後兵敗，將南投嶺外，爲江西采訪使皇甫侁下防禦兵所擒，因中流矢而死。
壽王瑁，母武惠妃，頻產夏王、懷王及上僊公主，皆襁褓不育。瑁之初生，讓帝妃元氏請於邸中收養。妃自乳之，名爲己子。十餘年在寧邸，故封建晚於諸王。邸中常呼爲十八郎。及讓帝薨，瑁請制服，以報乳養之恩，玄宗從之。
恆王瑱，性好道，常服道衣。天寶末，從駕幸蜀，不復衣道衣矣。
越王係，本名儋。乾元二年七月，爲天下兵馬元帥。後與張皇后搆異謀得罪。
肅王詳，德宗第五子。建中三年薨。性聰慧，上尤憐之，追念無已，詔如西域法，造塔安置。禮儀使判官、司門郎中李岩上疏曰︰「墳墓之義，經典有常，自古至今，無聞異制。層甎起塔，始於天竺，名曰『浮圖』，行之中華，竊恐非禮。況肅王天屬，名位尊崇，喪葬之儀，存乎簡冊，舉而不法，垂訓非輕。伏請準令造墳，庶遵典禮。」從之。
