兗州刺史薛胄，以天下太平，登封告禪，帝王盛烈，遂遣博士登太山觀古跡，撰《封禪圖》及儀上之，高祖謙讓不許。〈《冊府元龜》。〉
貞觀五年正月癸未，朝集使請封禪。〈《舊唐書‧太宗本紀》。〉
貞觀五年正月，朝集使趙郡王孝恭等僉議，以爲天下一統，四夷來同，詣闕上表請封禪。帝手詔曰：「省表具懷。自有隋失道，四海橫流，百王之弊，於斯爲甚。朕提劍鞠旅，首啓戎行，扶翼興運，克成鴻業，遂荷慈睠，恭承大寶。每日昃思治，弗敢康寧，兢兢夕惕，用忘興寢，履薄馭朽，不足爲喻。賴三靈顯命，百辟同心，海外無塵，遠夷慕義。但流遁永久，凋殘未復，田疇多曠，倉廩猶虛，家給人足，尚懷多愧，豈可遽追前代，取譏虛美？所望恂恂濟濟，協力盡誠，輔其不逮，致之王道，如得《雅》《頌》形於金石，菽粟同於水火，反樸還淳，當如來議。」十一月己亥，朝集使利州都督武士彠等詣朝堂，又上表請封禪，帝曰：「隋末分離，羣兇競逐，我提三尺劍，數年之閒，正一四海，是朕武功所定也。突厥強梁，世爲紛更，今乃襲我衣冠，爲我臣吏，殊方異類，輻輳鴻臚，是朕文敎所來也。突厥破滅，君臣爲俘，安養之情，同於赤子，是朕仁愛之道也。林邑貢能言鳥，新羅獻女樂，憫其離本，皆令反國，是朕敦本也。酬功錄效，必依賞格，懲惡罰罪，必據刑書，割親愛，捨嫌隙，以弘至公之遺，是朕崇信也。非朕專自矜伐，欲明聖人之敎不徒然也。比年穀稼頻登，疾疚不作，誠宜展禮名山，以謝天地。但以喪亂之後，民物凋殘，憚於勞費，所未遑也。」〈《冊府元龜》。〉
貞觀六年，平突厥，年穀屢登，羣臣上言請封泰山。太宗曰：「議者以封禪爲大典。如朕本心，但使天下太平，家給人足，雖闕封禪之禮，亦可比德堯、舜；若百姓不足，夷狄內侵，縱修封禪之儀，亦何異於桀、紂？昔秦始皇自謂德洽天心，自稱皇帝，登封岱宗，奢侈自矜。漢文帝竟不登封，而躬行儉約，刑措不用。人皆稱始皇爲暴虐，漢文爲有德之君。以此而言，無假封禪。《禮》雲︰『至敬不壇。』埽地而祭，足表至誠，何必遠登高山，封數尺之土也！」侍中王珪曰：「陛下發德音，明封禪本末，非愚臣之所及。」秘書監魏徵曰︰「隋末大亂，黎民遇陛下始有生望。養之則至仁，勞之則未可。升中之禮，須備千乘萬騎之費，動役數州，戶口蕭條，何以能給？」太宗深嘉徵言，而中外表章不已。上問禮官兩漢封山儀注，因遣中書侍郎杜正倫行太山，上七十二帝壇跡。是年，兩河水潦，其事乃寢。〈《舊唐書‧禮儀志》。〉
貞觀中，百官上表請封禪，太宗許焉。唯魏徵切諫，以爲不可。太宗謂魏徵曰：「朕欲封禪，卿極言之，豈功不高耶？德不厚耶？遠夷不服耶？嘉瑞不至耶？年穀不登耶？何爲不可！」徵對曰：「陛下功則高矣，而人未懷惠；德雖厚矣，而澤未旁流；諸夏雖安，未足以供其事；遠夷慕義，未足以供其求。符瑞雖臻，罻羅猶密；積歲一豐，倉廩尚虛，臣所以竊謂未可。臣未能遠譬，但喻於人。今有人十年長患瘵，治且愈，皮骨僅存，便欲使負米一石，日行百里，必不可得。隋氏之亂，非止十年，陛下之良醫，除其疾苦，雖已乂安，未甚充寔。告成天地，臣竊有疑，且陛下東封，萬國咸集，要荒之外，莫不奔走。自今伊、洛，洎於海、岱，灌莽巨澤，茫茫千里，人煙斷絕，雞犬不聞，道路蕭條，進退艱阻，豈可引彼夷狄，示之虛弱？殫府竭財，未厭遠人之望；加年給復，不償百姓之勞。或水旱之災，風雨之變，庸夫橫議，悔不可追，豈獨臣言，兆人咸爾！」太宗不能奪，乃罷封禪。〈《大唐新語》。〉
太宗謂房玄齡曰：「封禪是帝王盛事，比奏請者不絕，公等以爲何如？」魏徵對曰︰「帝王在德，不在封禪。自喪亂以來，近泰山州縣，凋殘最甚。若車駕旣行，不能令無使役，此便是因封禪而勞役百姓。」太宗曰︰「封禪之事，不自取功績，歸之於天；譬如玄齡等功臣，雖有益於國，能自謙讓，歸之於朕，豈以不言而欲自取？今向泰山，功歸於天，有似於此。然朕意常以嵩高旣是中嶽，何謝泰山？公等評議。」
貞觀六年，公卿百寮以天下太平，四夷賓服，詣闕請封禪者，首尾相屬。帝不許，嘗從容而言曰：「朕本諸公子也，始望不及此。屬天下喪亂，遂有捄焚拯溺之志。義師入關之始，羣凶鼎沸，當此之時，但得三分天下，亦爲足矣。朕以不武，內稟太上皇之謀，外假士大夫之力，數年之閒，六合大定，升中告禪，信亦其時。然朕往昔蒙犯霜露，遂嬰氣疾，但恐登封之後，彌增誡懼，有乖營衞，非所以益朕也。少欲自怡，用安年壽，公卿等勿復爲言。」〈《冊府元龜》。〉
貞觀十一年，羣臣復勸封山，始議其禮。於是國子博士劉伯莊、睦州刺史徐令言等，各上封禪之事，互設疑議，所見不同。多言新禮中封禪儀注，簡略未周。太宗勅祕書少監顏師古、諫議大夫朱子奢等，與四方名儒博物之士參議得失。議者數十家，遞相駁難，紛紜久不決。於是左僕射房玄齡、特進魏徵、中書令楊師道博採衆議，堪行用而於舊禮不同者，奏之。其議昊天上帝壇曰：「將封先祭，義在告神，且備謁敬之儀，方展慶成之禮。固當於壇下阯，先申齊潔。贊享已畢，然後登封。旣表重愼之深，兼示行事有漸。今請祭於泰山下，設壇以祀上帝，以景皇帝配享。壇長一十二丈，高一丈二尺。」又議製玉牒曰︰「金玉重寶，質性貞堅，宗祀郊禋，皆充器幣，豈嫌華美，寔貴精確。況三神壯觀，萬代鴻名，禮極殷崇，事資藻縟。玉牒玉簡，式韞靈奇，傳之無窮，永存不朽。今請玉牒長一尺三寸，廣厚各五寸。玉簡厚二寸，長短闊狹一如玉牒。其印齒請隨璽大小，仍纏以金繩五周。」又議玉策曰︰「封禪之祭，嚴配作主，皆奠玉策，肅奉誠虔。今玉策四枚，各長一尺三寸，廣一寸五分，厚五分。每策五簡，俱以金編。其一奠上帝，一奠太祖座，一奠皇地祇，一奠高祖座。」又議金匱曰：「登配之策，盛以金匱，歸格藝祖之廟室。今請長短令容玉策，高廣各六寸。形制如今之表函。纏以金繩，封以金泥，印以受命璽。」又議方石再累曰：「舊藏玉牒，止用石函，亦猶盛書篋笥，所以或呼石篋。今請方石三枚，以爲再累。其十枚石簡，刻方石四邊而立之。纏以金繩，封以石泥，印以受命璽。」又議泰山上圜壇曰︰「四出開道，壇場通義，南面入升，於事爲允。今請介邱上圜壇廣五丈，高九尺，用五色土加之。四面各設一階，御位在壇南，升自南階，而就上封玉牒。」又議圜壇上土封曰︰「凡言封者，皆是積土之名。利建分封，亦以班社立號，謂之封禪，厥義可知。今請於圜壇之上，安置方石，璽緘旣畢，加土築以爲封。高一丈二尺，而廣二丈，以五色土益封，玉牒藏於其內。祀禪之土封，制亦同此。」又議玉璽曰︰「謹詳前載方石緘封，玉檢金泥，必資印璽，以爲祕固。今請依令用受命璽，以封石檢。其玉檢旣與石檢大小不同，請更造璽一枚，方一寸二分，文同受命璽，以封玉牒。石檢形制，依漢建武故事。」又議立碑曰︰「勒石紀號，顯揚功業，登封降禪，肆覲之壇，立碑紀之。」又議設告至壇曰︰「旣至山下，禮行告至，柴於東方上帝，望秩遍禮羣神。今請其壇方八丈一尺，高三尺，陛仍四出。其禪方壇及餘飾，請從今禮。仍請式柴祭、望秩同時行事。」又議廢石闕及大小距石曰︰「距石之設，意取牢固，本資寔用，豈雲雕飾。今旣積土厚封，足與天長地久。其小距環壇，石闕迴建，事非經誥，無益禮儀，煩而非要，請從減省。」太宗從其議，仍令附之於禮。〈《舊唐書‧禮儀志》。〉
貞觀十一年，顏師古封禪議：「將封先祭，義在告神，且備款謁。〈《舊唐書》作「謁敬」。〉之儀，方展慶成之禮。固當爲〈《唐書》作「於」。〉壇下距，〈《唐書》作「阯」。〉預〈《通典》一作「先」。〉申齊潔。贊饗已畢，然後登封。旣表重愼之深，兼示行事有漸。今請祭于山下，封于山上，四出開道，壇場通義，南面入升，於事爲允。今請山上圜壇，廣五尺，高九尺，用五色土爲之。〈《唐書》作「加」。〉四面各設一陛。〈《唐書》作「階」。〉御位在壇南，升自南陛，〈《唐書》作「階」。〉而〈舊本作「宜」。〉就行事。〈「行事」，《唐書》作「上附玉牒」。〉舊藏玉牒，止用石函，亦猶書盛篋笥，所以或呼爲石篋。然其形大質重，轉徙非易。岱宗倘無此石，皆應取自他山，所以不爲混成。累輯而作，大要在於周固，稽其縝〈舊本作「緝」。〉密，而近代儀注，更名『石䃭』。『䃭』非稽古之文，〈舊本作「稱」。〉本無義訓可尋。贏〈舊本作「盈」。〉縮之閒，貴在折中，〈舊本作「衷」。〉不煩紛議，更增疑惑。今請方石三枚，以爲再累。其十枚石檢，刻方石四邊而立之，纏以金繩，用備檢約。凡言封者，皆是積土之名，利建分封，亦以班社立號，謂之封禪，厥義可知。今若置牒壇上，止因累石，不加繕築，卽以爲封，匪唯嚴祕之道，有妨簡率，亦乃名實不副，理恐乖爽。今請於圜壇之上，安置方石，封印〈《唐書》、《通典》作「璽緘」。〉旣訖，〈舊本作「畢」。〉加五色土築以爲封。高一丈二尺，而廣二丈。金玉重寶，質性堅貞，宗祀嚴禋，皆充器幣，豈嫌華美，寔貴精確。況乎三神壯觀，萬代鴻名，禮極殷崇，事資藻縟。玉牒玉檢，式韞靈奇，〈舊本作「事韞靈奇」。〉傳之無窮，永存〈舊本作「在」。〉不朽。至於廣袤之數，足以載文辭；緘束之方，務在申膠固。今宜立制，隨時損益，豐功厚德，旣以跨躡前蹤；盛典宏規，無勞一遵曩式。今請玉牒長一尺三寸，廣厚各五寸，玉檢厚二寸。〈《唐書》有「長短闊狹一如玉牒」。〉其印齒疎密，隨印大小。距石之設，意取牢固，本資實用，豈雲巧〈《唐書》作「雕」。〉飾。今旣積土厚封，更無差動，天長地久，寧假支持？斜設橫安，請並弗〈舊本作「不」。〉置。勒石紀號，垂裕後昆，美盛德之形容，闡後王之休烈，其義遠〈《通典》作「大」。〉矣，其事尚焉。我皇聲暢九垓，威橫八極，靈祇不愛其寶，兆庶無得而稽，但當贊述希夷，以攄臣下之至。具〈舊本作「其」。〉祭壇之例，〈舊本作「制」。〉登封之所，肆覲萬國，受記〈舊本作「職」。〉百神，固宜刻頌，顯〈《通典》作「明」，舊本作「播」。〉揚功業。至於小距環壇，〈舊本作「圜」。〉石闕別樹，〈《唐書》作「迴建」。〉事非經據，無益禮儀，煩而非要，請從減省。神靈璽寶而弗用，由來無所施行。其六璽雖以封書，莫不披於羣下。受命之璽，登封則用昭事上元，表茲介福，休徵緯兆，豈因常貫。又封檢之璽，分寸不同，卽事而言，請並更造，旣順肅虔之理，永垂創制之名。禪壇制度，請從新禮。行事儀式，亦並依之。自外委細，不載於文者，職在所司，隨事量定。議曰：謹率愚管，其錄如前，庸疑之言，不足觀採。但封禪大禮，舊典不存。秦、漢以來，頗有遺跡。闕而不備，難可甄詳。昔在元封，倪寬專贊其決；逮乎光武，梁松獨屍其事。搢紳雜議，不知所裁。至如流俗傳聞，記注臆說，未嘗從事，徒有空言，乖殊不一，曷足雲也。且夫沿革不同，著之前誥，自君作古，聞諸往冊。方今台鉉佐時，遠超風后，秩宗典職，追邁伯夷。究《六經》之妙旨，畢天下之能事，納於聖德，稟自宸衷，果斷而行，文質斯允。詔旨集公卿及儒生學士議登封事，謹依訪聞，具件如右。但封禪大禮，舊典不存。秦、漢以來，頗有遺跡。闕而不備，難可甄詳。昔在元封，時主博採羣論，建武有司，亦稟成規。至如記注近書，委巷浮說，不足憑據，無所取材。且夫沿革不同，著於往冊，自君作古，寔惟令範。聖朝丕業，方貽萬載。臣下庸蔽，不敢專決。請垂鑒察，克斷宸衷。謹錄奏聞，伏聽裁擇。謹議。」〈《文苑英華》。〉
貞觀十四年十月甲戌，趙王元景等，表請封禪，奏曰：「夫功成道合，古今以爲隆平；登封降禪，聖賢謂之大典。是以出震則天之後，革夏變商之君，繼韶夏而施尊名，崇號諡而廣符瑞，顧遲遲焉。羣臣區區，誠爲此也。原夫大始雲構，生靈厥萌，黎庶布乎穹壤，皇王司其右契。遐哉上古，以迄於茲，歷選休徵，未有如今日之盛也。所以敢罄窺管，無懼觸鱗；瀝膽披肝，言亦備矣；援天引聖，辭亦殫矣。幸蒙亭育之澤，降以聽覽之恩。大賚雖敷，猶申後命，未便渙汗，方事逡巡。懷生之徒，不遑寧處。伏乞皇帝陛下，則天成務，應物爲心，協三才之會昌，乃霈然而動色；遂萬姓之延首，俯凝旒而改容。雖復龍圖告徵，龜書襲吉，尚諮諏於四岳，建明謨於兆人。欲使六合之中，沃心遍於朝野，八紘之內，下問浹於華戎，凡在人靈，疇無忭躍。今茲百辟咸集，九有攸同，並執玉以來庭，俱式歌而且舞。遠則重譯僉議，近則端笏參謀，欣覩增天之高，願逢加地之厚。絕域忘生而越險，華髮忍死而爭趨，中外之心克諧，愚智之情允睦。掌故事者，草登封而待期；執羈靮者，儼車徒而俟命。庶官承職，三事夙興，遠邇昌言，明靈幽贊。莫不傾視俯聽，希陪肆覲之禮；效祉呈祥，欽承告成之慶。山稱萬歲，企和鑾而發奇；雲浮五彩，佇華蓋而交蔭。兩儀之情轉迫，萬國之望愈深。臣又聞之，屈己從衆，至人所以稱仁；絲言顯發，哲王以之敷信。昨已奉明詔，許以試之，寔降皇情，俯同人慾，寬仁之利斯博，示信之道宜弘。卽日庶尹馳心，咸奉章而守闕；列藩翹足，各伏地以祈恩。所冀天慈，深加昭察。制可羣寮之奏，尅以發軫之期，頒示普天，申明絕典。使夫一時之士，欣獨高於萬代；八荒之酋，荷周霑於再造。則臣等死日，猶生之年，不任誠懇之至。謹與連率方牧等，奉表詣闕固請以聞。」帝沖讓不許，至於再三，於是下詔曰：「自古明王，君臨區宇，功濟天下，道被生民。內外無虞，年穀豐稔，莫不歸功上元，致禮厚地，騰茂實於六合，飛英聲於百代。今公卿在列，屢述虛心，岳牧具僚，固陳僉願，理在難奪，敬依來請，顧循諸己，仍懷慙德。」〈《冊府元龜》。〉
貞觀十五年四月辛卯，詔以來歲二月有事於泰山。六月己酉，有星孛於太微。丙辰，停封泰山。〈《唐書‧太宗本紀》。〉
唐太宗已平突厥，年穀屢豐，羣臣請封泰山。太宗初頗非之，已而遣中書侍郎杜正倫行泰山上七十二君壇跡。以是歲兩河大水而止。其後羣臣言封禪者多。至十五年，將東幸，行至洛陽，而彗星見，乃止。〈《唐書‧禮樂志》。〉
貞觀十五年三月庚辰，肅州言所部川原，遍生芝草。先是，百僚及雍州父老，詣朝堂上表請封禪。四月辛卯朔，下詔曰：「肇有蒸庶，樹之司牧，載籍所紀，風烈猶存。至於道洽品物，功成宇縣，天眷彰於符瑞，人事表於隆平。莫不增封岱宗，廣禪梁甫，榮鏡六合，對越三神。前聖所以垂其尊名，後王所以仰其休烈，蓋由此也。自火德旣衰，三光分裂；金行失御，九鼎沈淪。諸華競逐，彝倫大壞。雖周室削平趙、魏，隋氏混一文軌，而金革之事，未戢於封疆；雅頌之音，弗聞於朝廷。遂使至敎闕如，淳風莫反，齊郊絕類帝之禮，日觀缺升中之儀，其已久矣。朕丕膺景命，嗣守洪基，承大亂之餘，當率土之責，負扆興惕，納隍在慮。上憑宗社之靈，下資士庶之力，草昧伊始，援干戈以靖亂；區夏旣平，宏禮樂以緯俗。尉候無警，菑畬有年，比屋咸保其歡，含氣不違其性。殊方異域，盡地界而來庭；應圖合牒，殫天符而表瑞。緬懷前載，詳求諸己，豈伊寡德，能致此乎？固乃上玄所葉贊也。而羣公卿士，百辟庶僚，因陳人祇之意，請遵封禪之典。推而不居，至於數四，文武之情彌切，內外之議日聞。誠請頻繁，淹歷年載。朕繼跡百王，因心萬物，上奉蒼昊，義在薦功，下撫黎元，方祈厚福。旣迫茲理，敢不祗從？猥以眇身，齊美上代，永言夙志，凜乎增惕。可以來年二月，有事泰山。所司宜與公卿並諸儒士及朝臣有學業者，詳定其儀，博考聖賢之旨，以允古今之中，務盡誠敬，稱朕意焉。」於是詔太常卿韋挺爲檢校封禪大使，禮部侍郎令狐德棻副焉。朝廷參議其儀，異端競起，祕書少監顏師古乃奏稱「臣撰定封禪之禮書，在十一年春」，於是諸儒參詳，以爲適中。詔公卿定其可否，多從師古之禮。六月己酉，有星孛於太微宮，犯帝位。辛亥，朝散大夫行起居郎褚遂良進曰：「陛下撥亂反正，功昭前烈，告成升岳，天下幸甚。而行至雒陽，彗星輒見，此或有所未允合者也。且漢武優柔數年，始行岱禮。臣愚伏願詳擇。」丙辰，詔曰：「自古皇王，受天之命，建顯號於封禪，揚功名於竹帛者，莫不功濟夷夏，道葉人祇，然後登泰山之高，刊梁甫之石。未有七德靡記，九部寂寥，而欲齊聲於聖哲，垂美於篆籀者也。朕承宗廟之重，當區宇之責，寅畏三靈，憂勤萬姓。雖戡翦禍亂，克定遐荒，而至敎猶鬱，刑典未厝。勝殘之化，未洽於率土；平和之風，多慙於往烈。是以覽經籍而自失，想壇場而增懼，亟寢搢紳之奏，屢拒公卿之請。逡巡大典，荏苒歷載。近者文武百僚，州縣庶尹，頻繁抗表，殷勤固陳。咸以爲兩儀交泰，四夷賓服，禮樂興行，年穀豐稔。蒼昊呈符於上，靈符不可以久替；黎獻協心於下，衆欲不可以固拒。朕迫茲羣議，敢不敬從？欲薦功上玄，大報后土，升中之儀已具，省方之期有日。今太史奏彗星出於西方，朕撫躬自省，深以戰慄。良由功業之被六合，猶有未著；德化之覃八表，尚多所闕。遂使神祇垂祐，警戒昭然。朕畏天之威，寢興靡措，且曠代盛典，禮數非一，行途之閒，勞費不少，冬夏凋弊，多未克復。將送儀仗，轉運糧儲，雖存節省之義，終煩黎庶之力。非惟上虧天意，亦恐下失人心，解而更張，抑有故實。前以來年二月有事泰山，宜停。庶夙夜自修，遂其罪己之志；勤恤匪懈，申其納隍之情。倘蒙靈祇迴睠，宗社分福，朝廷同於大道，風俗歸於樸素，告成之美，更思其宜。仍命所司，泰山有前代帝王，因封禪立碑，及石函檢之類，往遭離亂，被賊毀發，並修立瘞藏之。」〈《冊府元龜》。〉
二十年十一月，司徒長孫無忌與百官及方岳等，上表請封禪，不許。司徒長孫無忌與百僚又請封禪，詔曰︰「朕念遠役初寧，頗須休息，深知所請，甚合機宜。卽事省方，恐生勞擾，俟百姓閒逸，可徐議之。」十二月己丑，司徒長孫無忌等，又詣順天門抗表請封禪曰︰「臣聞陰陽不測，陶冶生靈之謂神；道德玄通，仁育黎元之謂聖。聖也者，自天之攸縱也；神也者，代天之理物也。是以惟天稱辟，靈心作其會昌；惟辟奉天，至誠表其封禪。升中之道，抑斯之謂歟？由是先王急焉。當仁不讓，景中必熭，時至則行，務在告其成功，故無俟於終日。伏見綸旨，辭遠役之初寧，緩此嘉期，託俟人之逸豫。豈容前歌拔拒，戢武之後辭勞；拓境開疆，太平之秋有勌。誠如睿慮，未昭百姓之心；假此空言，寔乖千里之應。臣等伏膺麟閣，縱觀太始之初；沈研鳥文，歷選橧巢之上。悠悠栗陸，未辨犧牲，淼淼大庭，孰知罇俎。袞心爲飾，尚報大帝之功；茹毛充薦，輕展介丘之禮。西敍窮乎積石，東漸迫乎滄江，化未覃於九夷，貢有關於三脊。猶且範圍天地，斡運羲舒，揚翠旌於奉高，撫朱絃於岱嶽，迓百神而賓上帝，契三靈而謁大壇。玉牘靈文，飛英華於萬古；金繩祕檢，騰清輝於八埏。是知紀號垂名，崇高莫加於肆類；推功輯瑞，廣厚莫大於登封。若乃靈貺所集，人謀允洽，雖固執於撝謙，諒無得而辭也。伏惟皇帝陛下，研精探賾，神無不照。唯幾所鑒，洞出象帝之初；先天成則，超貫混元之際。由是大明揚彩，麗雕軒於再中；景宿騰輝，藻璇題以霄映。奔山車而疊軫，促日馭之鳴鑾；躍澤馬而相趨，徵天駟之徐軔。煙川清野，蓄洩於弈弈之阿；薰風驚途，扇蕩於云云之嶠。其冥兆也如彼，其顯應也若斯。而陛下因事逡巡，方稽大典，使尊名顯號，韜光於琰碑；絕異殊尤，沮絢於瓊簡。孰謂畏天之命，順人之欲者歟？率土悽悽，深所未喻。臣又聞之，游海若者，馮夷之宮爲陋；登太山者，魯侯之邦蓋小。是知絳霄不極，九垓網絡於胸中；赤縣無涯，四海括囊於度內。何者？升山巢睫，竊比所以懸殊；朝菌靈椿，長短自然相度也。若夫大樂雲替，封豨盜鐘，大禮旣湮，長鯨裂冕。酌撫石於無體，鈞天之響鬱興；採埽地於無形，禋宗之道愈劭。則女希慙其創制，軒後歸其正名矣。至若比屋見誅，農夫化爲京觀；稟噍無類，芻牧窮於染鍔。重興粒食，頌棲畝之餘糧；首建驂騵，詠徒行之兼乘。則農皇貶於推轂，羲氏退以扶輪矣。旣而凝旒闡化，中外禔福，負扆勝殘，飛沈遂性。亭育侔於宇宙，就望體於雲日，荷其德以難名，用其功而無謝。故乃邈高辛之順義，孕顓頊之疏通矣。加以刑清政肅，委金科而罔施；毀犴空囹，設畫衣而莫犯。通關梁於敻服，共苑囿於黎蒸。擊壤而謠，傳清音於戎狄；耕田而食，建可封於皁隸。外戶設而不扃，神獸馴而靡觸，故以光融伊帝，景煥虞廷。至於卑宮菲膳，孝享通於鬼神；大路越席，至敬極於嚴配。黃屋建三辰之旆，垂範裕於千祀；元𠵨垂九旒之藻，設法懸於萬代。小正調其玉燭，應祥蓂而不虧；中天朗其金鏡，與貞明而同晷。則文命以是伏膺，玄王於茲負笈矣。洎乎翦商除害，夷項墾災，戮冀野而復皇猷，誅疇華而清帝道。提倚天之長劍，拯塗炭於遊魂；揮駐日之雕戈，暢懷生於仁壽。則駭文武之仍代，吞高光之累葉矣。論彼數君，時聞一善，能兼之者，寔歸仁聖。若乃提封海外，總一寰中，日域窮芳華之津，月竁跨濛波之表。喁喁向內，並爲冠帶之倫；飄飄駕風，總萃王庭之會。賮北荒之明月，牣天府以摛光，筐南州之火毛，鬻旗亭而吐曜。龍伯釣鰲之旅，咸編列於武臣；鳳洲君子之渠，各委質於文吏。斯乃書契之所未覩，超古先而絕類矣。竊惟域中三大，義均一體，感通由乎影響，彌綸切乎交際，是知德逾厚者貺逾深，功尤高者祥尤著。當今皞穹儲祉，浹天紘以宅心；后土錫符，總坤維而服化。由是百官累息，萬國聳神，僉發叩閽之請，佇副上靈之望。伏願時紆睿紱，遠振天聲，徵鴻儒，聘鯢齒，考逸義，緝遺編，摭秦煨之逸文，採魯壁之餘蠹，酌雲經而定議，憲河圖而繕儀。然後玉路乘春，金鑣肅景，五牛翻其析羽，六龍輝其鏤鍚；鼓豐隆而驚翠微，振列缺而清綠野。凝笳發岫，合萬歲於山言；飛蓋登巒，錯五松於林秀。登圜壇而接武，隆曜魄而齊尊。俾夫一代衣冠，寘其名於冊府；四方夷狄，鑿其竅於靈宮。則普天欣賴，懷生再造，朝聞夕死，抃若登仙。臣等深荷玉成，不勝至願，重竭愚瞽，昧死以聞。」詔曰︰「朕遐觀哲王，煥在方冊。功旣成矣，咸備禮以升中；道旣行焉，必奉符而告禪。所以發揮天命，昭格上靈，其有建顯號以創鴻徽，施尊名而騰茂烈者，莫不揚輝於鏤玉，絢景於塗金。昭昭然，麗三辰而並運；滔滔焉，播四冥而極深。朕誠寡德，良深景慕。曩者氓俗凋弊，國步甫安，勉致隆平，日不暇給。而槐卿守闕，請繼美於雲亭；岳牧叩閽，祈踵武於梁岱。自惟菲薄，至道未凝；抗禮皞穹，寔懷疑懼。緬尋幼齒，運鍾交喪，忘其家以徇天下，委其體以濟寰中。翊戴先皇，削平諸夏，出於萬死，首導五橫之源；不顧一生，光錫兆人之命。越自鑪炭，獲返營魂，拔於鬼錄，並登仁壽。竊惟天地之大德，存於施生，朕以徑寸之小心，襲於造育，降期體泰。諒或繇茲。不然者何能致於此也？遂得池隍象浦，苑囿龍沙，置一候於鶼林，同六爻於鰥水，寔資天睠，賁以咸亨。豈朕微庸，而能及此？今茲列辟卿士，鴻生碩德，各述靈徵，累陳丹款，旣迫羣議，當事敬從。」乃詔有司，廣召搢紳先生，議方石圜壇之制，草封禪射牛之禮，修造羽儀輦輅，並送之雒陽宮。〈《冊府元龜》。〉
貞觀二十一年正月丁酉，詔以來歲二月，有事於泰山。八月，泉州海溢。壬戌，停封泰山。〈《唐書‧太宗本紀》。〉
貞觀二十一年正月丁酉，詔曰︰「朕聞天高地大，首播黎方，媧皇、燧人，肇恭玄籙。是知施生爲德，處崇高而不言；亭毒攸資，委欽明以司契。洎乎三正迭建，五運相遷，休烈存乎典墳，至道流乎雅頌。其有仰齊七政，俯會百神，察靈眷於祥符，報玄功於昭告，莫不罄情梁岱，繼踵雲亭。對越兩儀，盡先聖之能事；揚蕤三統，垂曩哲之尊名。懸鏡天衢，罔不繇於此也。自中陽絕組，堙白水於窮流；宮孽紹興，阻黃星於天塹。永嘉東播，化金馬以爲牛；道武南徂，飛蒼鵝以登阼。周吞岳裔，逮三葉而巢傾；隋幷舜後，及二帝而舟覆。莫不以凶易亂，以暴代昏，各肆巨壑之心，規享上靈之佑，卻行求進，其可得乎？由是寂寥千祀，無懷之風不嗣；泯棄七經，子長之言殆絕。遂使成山日觀，久闕升中之儀；汶上明堂，疇聞類帝之義。顧瞻禮樂，深有可嗟。朕幼踐危機，愍斯窮運，上同負翼，下靡息肩，負荷休徵，投旗鞠旅。肅恭儲祉，吟雲躍鱗，順朱鳥以行誅，騫丹鳳而遐舉，射九烏而懸日月，區品物以煦陽和，練五石以造乾坤，濟崩角以全眉壽。於是尊奉先帝，凝旒於廟堂；躬履兵鋒，憂勤於燮輔。旣而仰逼威命，俯順樂推，越自唐侯，言膺下武；深惟憂責之重，自勗若厲之懷。遂致靈貺無涯，翦毛頭而降錫；遊魂削袵，盡窮髮以開疆。東苑蟠桃，西池昧谷，咸覃正朔，並充和氣。較凝禎於往代，窮今古而罕聞，考光澤於前皇，罄縹緗而莫覩。豈朕眇身，勤勞所逮？諒由高明垂鑒，祚此隆平。今茲三事大夫，百僚庶尹，各述天人之意，請躡封禪之蹤。顧惟寡薄，推而不有；杜絕羣言，至於數四；中外之情尤切，企佇之望逾深。朕又詳思，荷裁成於穹昊，自古賢哲，並歸功於大帝。迫斯至理，弗獲固辭，展禮上玄，實增慙懼。可以貞觀二十二載仲春之月，式遵故實，有事於泰山。諸內外具僚，岳牧卿士，旣相敦喻，將事告成。各罄乃心，無虧政道，恪居職務，以協時雍。所司宜與搢紳先生，載筆圓冠之士，詳求通典，裁其折中，深加嚴敬，稱朕意焉。仍令天下諸州，明揚側陋，其有學藝優洽，文蔚翰林，政術甄明，才膺國器者，並宜總集泰山。庶令作賦擲金，不韞天庭之掞；被褐懷玉，無溺屠釣之閒。務得英奇，當加不次也。」遣太常卿楊師道爲檢校封禪大使，戶部侍郎盧承慶爲副。後改令禮部尚書江夏郡王道宗爲大使。司空梁國公房玄齡等議雲︰「梁甫、社首二山，並是古昔禪祭之所。十五年議奏，請禪梁甫，今更奉詔詳議。梁甫去泰山七十里，又在東南，至於行事，未爲穩便。社首去泰山五里，是周家禪處。臣等參詳，請禪社首。」有詔依奏，餘並依十五年議。八月壬戌，詔曰︰「朕聞探玄賾者，先實而後賓；體至公者，本仁而末禮。名歸於己，往哲存而弗務；德利於人，前聖徇而爲急。是用範圍天地，權輕重以會時宜；取則陰陽，適變通以從衆欲。由古之封禪，無奪事機，所謂奉天，咸資務隙。朕仰窺前志，歷選哲王，無懷、有巢，緬逾繩契之末；龜文鳳紀，越在俎豆之先。扣寂寞以傳疑，故可略而言也。至於三元立統，百物正名，步驟之軌非遙，損益之源可挹。雖堯心廣運，局疆域於流沙；禹跡遐宣，限提封於碣石。猶且先引卽敍，次展玉帛之儀；首創賓門，方備雲亭之典。告成之義，罔弗由茲。況朕奄有方輿，閫域該於千古；仰承靈睠，降福超於百王。巨海所環，莫非臣妾；長河攸括，並入封疆。日者夷夏同文，禎符狎至，謂可鳴鑾日觀，勒牒仙閭。許以來春，親行告禪。而今延陁一姓，流竄西陲，控弦萬計，初歸正朔。新就縶維，又以公卿庶僚，各陳誠請，遂有翠微之役，無非板築之勞。旣而山谷阻深，朝宗有礙，重披丹懇，請建玉華。且復頻有興造，恐致煩勞，兼聞河北數州，頗傷淹澇。朕爲人父母，思濟黎元，順動升中，理無兼遂。其介丘之禮，宜且權停；其玉華宮制度，務從菲薄，更令卑陋，庶免風雨，稱朕意焉。」〈《冊府元龜》。〉
《唐實錄》︰貞觀五年正月，朝集使趙王孝恭等請封禪，手詔不許。十二月己亥，朝集使表請，帝曰：「未遑。」六年，百僚又請，不許。十一年，帝將有事封禪，國子博士劉伯莊等皆上封禪事，言新禮簡略，勅呂儒及顏師古、朱子奢參議得失。議者數十家，遞相駁難，不決。於是玄齡、徵、師道采衆議，以爲永式。十四年十月甲戌，趙郡王元景等表請。壬辰，詔從。十五年三月庚辰，肅州言所部川原，遍生芝草。先是，百僚及雍州父老詣朝堂表請。四月辛卯朔，詔以來歲二月，有事於泰山。詔太常卿韋挺爲檢校封禪大使，禮部侍郎令狐德棻副焉。祕書少監顏師古奏：「臣撰《禮書》，在十一年春。」詔公卿定可否，多從師古之禮。六月己酉，有星孛太微宮。辛亥，起居郎褚遂良進曰︰「行至洛陽，彗星輒見，或有未允合者。」丙辰，停封泰山。
顯慶四年六月，詔許敬宗議封禪儀。敬宗請以高祖、太宗俱配昊天上帝，太穆、文德二後並配地祇。從之。〈《通鑑》。〉
麟德元年七月丁未，詔以三年正月，有事於泰山。〈《唐書‧高宗本紀》。〉
麟德元年七月丁未朔，詔宜以三年正月，式遵故寔，有事於岱宗，所司詳求茂典，以從折衷。其諸州都督刺史，以二年十二月便集岳下，諸王十月集東都。緣邊州府襟要之處，不在集限。天下諸州，明揚才彥，或銷聲幽藪，或藏器下僚，並隨岳牧舉選。九月乙丑，詔曰︰「來年行幸岱宗，州縣不得浪有煩擾，其水淺可涉，不可繕造橋梁，所行之處，亦勿開道路，諸州及寺觀幷百姓，不得輒獻食。」〈《冊府元龜》。〉
麟德二年二月壬午，如東都。十月丁卯，如泰山。〈《唐書‧高宗本紀》。〉
麟德二年春正月壬午，幸東都。丁酉，幸合璧宮。甲子，以發向泰山，停選。五月，以司空英國公李勣、少師高陽郡公許敬宗、右相嘉興縣子陸敦信、右相鉅鹿男竇德玄爲檢校封禪使。冬十月戊午，皇后請封禪，司禮太常伯劉祥道上疏請封禪。丁卯，將封泰山，發自東都。十一月丙子，次於原武，以少牢祭漢將紀信墓，贈驃騎大將軍。十二月丙午，御齊州大廳。乙卯，命有司祭泰山。丙辰，發靈巖頓。〈《舊唐書‧高宗本紀》。〉
麟德二年十月丁卯，帝發東都，赴東岳。從駕文武兵士及儀仗法物，相繼數百里，列營置幕，彌亙郊原。突厥、于闐、波斯、天竺國、罽賓、烏萇、崑崙、倭國及新羅、百濟、高麗等諸蕃酋長，各率其屬扈從，穹廬氈帳及牛羊駝馬，塡候道路。是時，頻歲豐稔，斗米至五錢，豆麥不列於市。議者以爲古來帝王封禪，未有若斯之盛者也。十二月丙午，至齊州，停十日。丙辰，發靈巖頓，至於泰岳之下。庚申，帝御行宮牙帳，以朝羣臣。〈《冊府元龜》。〉
乾封元年正月戊辰，封於泰山。庚午，禪於社首，以皇后爲亞獻。壬申，大赦，改元。〈《唐書‧高宗本紀》。〉
乾封元年，封泰山。爲圓壇山南四里，如圜丘，三壝。壇上飾以青，四方如其色，號封祀壇。玉策三，以玉爲簡，長一尺二寸、廣一寸二分、厚三分，刻以金文。玉匱一，長一尺三寸，以藏上帝之冊。金匱二，以藏配帝之冊，纏以金繩五周。金泥玉璽，璽方一寸二分，文如受命璽。石䃭以方石再累，皆方五尺，厚一尺。刻方其中，以容玉匱。䃭旁施檢刻，深三寸三分，闊一尺。當繩刻深三分，闊一寸五分。石檢十枚，以檢石䃭，皆長三尺，闊一尺，厚七分。印齒三道，皆深四寸。當璽方五寸，當繩闊一寸五分。檢立於䃭旁，南方、北方皆三，東方、西方皆二，去䃭隅皆一尺。䃭纏以金繩五周，封以石泥。距石十二，分距䃭隅，皆再累，皆闊二尺，長一丈，斜刻其首，令與䃭隅相應。又爲壇于山上，廣五丈，高九尺，四出陛。一壝，號登封壇。玉檢，玉牒，石䃭，石距，玉匱，石檢，皆如之。爲降禪壇於社首山上，八隅，一成八階，加方丘三壝。上飾以黃，四方如其色。其餘皆如登封。其議略定，而天子詔曰︰「古今之制，文質不同。今封禪以玉牒金繩，而瓦尊匏爵秸席，宜改從文。」於是昊天上帝褥以蒼，地祇褥以黃，配褥皆以紫，而尊爵亦更焉。是歲正月，天子祀昊天上帝于山下之封祀壇，以高祖、太宗配，如圜丘之禮。親封玉冊，置石䃭，聚五色土封之。徑一丈二尺，高九尺。已事，升山。明日，又封玉冊於登封壇。又明日，祀皇地祇於社首山之降禪壇，如方丘之禮，以太穆皇后、文德皇后配，而以皇后武氏爲亞獻，越國太妃燕氏爲終獻。率六宮以登，其帷帟皆錦繡，羣臣瞻望，多竊笑之。又明日，御朝覲壇，以朝羣臣，如元日之禮。乃詔立登封壇曰萬歲臺，降禪壇曰景雲臺，以紀瑞焉。其後將封嵩岳，以吐番、突厥寇邊而止。〈《禮樂志》。〉
高宗卽位，公卿數請封禪，則天旣立爲皇后，又密贊之。麟德二年十一月，車駕東發巡狩，詔禮官、博士撰定封禪儀註：有司於乾封元年正月戊辰朔。先是，有司齋戒。於前祀七日，平旦，太尉誓百官於行從中臺，云：「來月一日封祀，二日登封泰山，三日禪社首。各揚其職，不供其事，國有常刑。」上齋於行宮四日，致齋三日。近侍之官應從升者及從事羣官、諸方客使，各本司公館清齋一宿。前祀一日，諸衞令其屬：未後一刻，設黃麾半仗於外壝之外，與樂工人俱清齋一宿。至其年十二月，車駕至山下。及有司進奏儀注，封祀壇以高祖、太宗同配，禪社首以太穆皇后、文德皇后同配，皆以公卿充亞獻、終獻之禮。於是皇后抗表曰︰「伏尋登封之禮，遠邁古先，而降禪之儀，竊爲未允。其祭地祇之日，以太后昭配，至於行事，皆以公卿。以妾愚誠，恐未周備。何者？乾坤定位，剛柔之義已殊；經義載陳，中外之儀斯別。瑤壇作配，旣合於方祇；玉豆薦芳，實歸於內職。況推尊先後，親饗瓊筵，豈有外命宰臣，內參禋祭？詳於至理，有紊徽章。但禮節之源，雖興於昔典；而升降之制，尚缺於遙圖。且往代封岳，雖雲顯號，或因時省俗，意在尋僊；或以情覬名，事深爲己。豈如化被乎四表，推美於神宗；道冠乎二儀，歸功於先德。寧可仍遵舊軌，靡創彝章？妾繆處椒闈，叨居蘭掖，祇以職惟中饋，道屬於蒸嘗；義切奉先，理光於蘋藻。罔極之思，載結於因心；祗肅之懷，實深於明祀。但妾早乖定省，已闕侍於晨昏；今屬崇禋，豈敢安於帷帟。是故馳情夕寢，睠嬴里而翹魂；疊慮宵興，仰梁郊而聳念。伏望展禮之日，總率六宮內外命婦，以親奉奠，冀申如在之敬，式展虔拜之儀。積此微誠，已淹氣序。旣屬鑾輿將警，奠璧非賒，輒效丹心，庶裨大禮。冀聖朝垂則，永播於芳規；螢燭末光，增輝於日月。」於是祭地祇、梁甫，皆以皇后爲亞獻，諸王太妃爲終獻。丙辰，前羅文府果毅李敬貞論封禪須明水實樽︰「《淮南子》雲︰『方諸見月，則津而爲水。』高誘注云︰『方諸，陰燧大蛤也。熟摩拭令熱，以向月，則水生。以銅盤受之，下數石。』王充《論衡》雲︰『陽燧取火於日，方諸取水於月，相去甚遠，而火至水來者，氣感之驗也。』《漢書儀》雲︰『八月飲酎，車駕夕牲，以鑑諸取水於月，以陽燧取火於日。』《周禮‧考工記》雲︰『金有六齊，金錫半，謂之鑑燧之齊。』鄭玄注云︰『鑑燧，取水火於日月之器也。』準鄭此注，則水火之器，皆以金錫爲之。今司宰有陽燧，形如圓鏡，以取明火；陰鑑形如方鏡，以取明水。但比年祀祭，皆用陽燧取火，應時得；以陰鑑取水，未有得者，嘗用井水替明水之處。」奉勅令禮司研究。敬貞因說先儒是非，言及明水，乃雲︰「《周禮》金錫相半，自是造陽燧法，鄭玄錯解以爲陰鑑之制。依古取明水法，合用方諸，引《淮南子》等書，用大蛤也。」又稱︰「敬貞曾八九月中，取蛤一尺二寸者，依法試之。自人定至夜半，得水四五斗。敬貞所陳，檢有故實。」又稱︰「先經試驗確執，望請差敬貞自取蚌蛤，便赴泰山與所司對試。」是日，制曰︰「古今典制，文質不同，至於制度，隨世代沿革。惟祀天地，獨不改張，斯乃自處於厚，奉天以薄。又今封禪，卽用玉牒金繩，器物之閒，復有瓦罇秸席。一時行禮，文質頓乖，駁而不倫，深爲未愜。其封祀降禪所設上帝、后土位，先設稾秸、瓦甒、瓢杯等物，並宜改用裀褥罍爵，每事從文。其諸郊祀，亦宜準此。」於是昊天上帝之座，褥以蒼；皇地祇，褥以黃；配帝及後，褥以紫；五方上帝及大明、夜明席，皆以五色；內官以下席，皆以莞。〈《舊唐書‧禮儀志》。〉
乾封元年正月戊辰朔，有事於泰山，親祀昊天上帝於封祀之壇。己巳，帝登於泰山，封玉牒於介丘。庚午，降禪於社首山，皇后爲亞獻，越國太妃燕氏爲終獻。先是，李勣、許敬宗等議封禪儀注，請以高祖、太宗二座俱配昊天上帝，詔從之。壬申，帝御朝覲壇受朝賀，大赦天下。癸酉，帝謂羣官曰：「升中大禮，不行來數千載。近代帝王，雖稱封禪，其閒事有不同，或爲求僊克禋，或以巡遊望拜，皆非尊崇祖業。近在隋朝，喪亂最甚，老者塡溝壑，少壯染兵鋒。高祖發自晉陽，撥亂反正，先朝躬擐甲冑，纘成大業。埽除氛祲，廓清區宇，遂得四海宅心，萬方仰德。朕丕承寶歷，十有七年，終日孜孜，夙夜無怠。屬國家無事，天下太平，華夷乂安，遠近輯睦。所以躬親展禮，褒贊先勳，情在歸功，固非爲己，遂得上應天心，下允人望。今大禮旣畢，深以爲慰，公等休戚是同，故應共有此慶，欲與公等飲宴盡歡，各宜在外更衣，卽求相見。」仍勅所司撤幄帳，施玉牀，三品以上升壇，四品以下縱列坐壇下，縱酒設樂。羣臣及諸岳牧，競來上壽起舞，日晏方止。戊寅，詔兗州置寺觀各三所，觀以紫雲、僊鶴、萬歲爲稱，寺以封巒、非煙、重輪爲名。丙戌，發自泰山，改號封祀壇爲舞鶴臺，介丘壇爲萬歲臺，降禪壇爲景雲臺，以祀日各有靈鶴及山呼萬歲之瑞故也。〈《冊府元龜》。〉
乾封元年正月，帝親享昊天上帝於山下封祀之壇，如圜丘之儀。祭訖，親封玉策，置石䃭，聚五色土封之。圜徑一丈二尺，高九尺。其日，帝率侍臣以下升泰山。翌日，就山上登封之壇，封玉策訖，復還山下之齋宮。其明日，親祀皇地祇於社首山上降禪之壇，如方丘之儀。皇后爲亞獻，越國太妃燕氏爲終獻。翌日，上御朝覲壇，以朝羣臣，如元日之儀。禮畢，讌文武百寮，大赦，改元。〈案《本紀》︰「是年三月，改元總章。」　《舊唐書‧禮儀志》。〉
上元三年二月，詔今冬有事於嵩岳。閏三月，以吐蕃犯塞，停之。〈案《本紀》︰「是年十一月，改元儀鳳。」〉
上元三年二月，詔以今冬有事於嵩岳，命所司草儀注，務從典故。閏三月，詔以吐蕃犯塞，停嵩岳封禪之禮。〈《冊府元龜》。〉
調露元年秋七月己卯，詔以今年冬至有事嵩岳，禮官學士詳定儀注。冬十月，單于大都護府突厥阿史德溫傳及奉職二部相率反叛。庚申，詔封嵩山宜停。〈《舊唐書‧高宗本紀》。〉
永淳二年春正月甲午朔，幸奉天宮，遣使祭嵩岳、少室、箕山、具茨等山，西王母、啓母、巢父、許由等祠。十一月癸亥，幸奉天宮。時天后自封岱之後，勸上封中嶽。每下詔草儀注，卽歲饑、邊事警急而止。至是復行封中嶽禮，上疾而止。〈《舊唐書‧高宗本紀》。〉
高宗旣封泰山之後，又欲遍封五嶽。至永淳元年，於洛州嵩山之南置崇陽縣。其年七月，勅其所造奉天宮。二年正月，駕幸奉天宮。至七月，下詔將以其年十一月封禪於嵩岳。詔國子司業李行偉，考功員外郎賈大隱，太常博士韋叔夏、裴守貞、輔抱素等詳定儀注。於是議：「立封祀壇，如圜丘之制。上飾以玄，四面依方色。爲圜壇，三成，高二丈四尺，每等高三尺。壇上徑一十六步，三等各闊四步。設十二陛，陛皆上闊八尺，下闊一丈四尺。爲三重壝，距外壝三十步，內壝距五十步。燎壇在壇東南外壝之內，高三尺，方一丈五尺，南出陛。登封壇，圓徑五丈，高九尺。四出陛，爲一壝，飾以五色，準封祀禪祭壇。上飾以金，四面依方色，爲八角方壇，再成，高一丈二尺，每等高四尺。壇上方十六步，每等廣四步，設八陛。其上壇陛皆廣八尺，中等陛皆廣一丈，下等陛皆廣一丈二尺。爲三重壝之大小，準封祀。爲埋埳，在壇之末地外壝之內，方深取足容物，南出陛。朝覲壇，於行宮之前爲壇宮。方三分。壝二，在南。壇方二十四丈，高九尺，南面兩陛，餘三面各一陛。封祀、登封，五色土封石䃭爲圜封，上徑一丈二尺，下徑三丈，高九尺。禪祭，五色土封爲八角方封，大小準封祀制度。所用尺寸，準歷東封，並用古尺。諸壇並築土爲之，禮無用石之文。並度影以定方位。登封、降禪，四出陛各當四方之中，陛各上廣七尺，下廣一丈二尺。封祀玉帛料，有蒼璧，四圭有邸，圭璧。禪祭有黃琮，兩圭有邸，無圭璧。又定登封、降禪、朝覲等日。準禮，冬至祭天於圜丘，其封祀請用十二日。準東封祀故事，十二日登封，十三日禪祭，十四日朝覲。若有故，須改登封已下期日，在禮無妨。」又輦輿料雲︰封祀、登封，皇帝出乘玉輅，還乘金輅。皇太子往還金輅。禪祭，皇帝、太子如封祀。又衣服料雲︰東封祀祭日，天皇服袞冕，近奉制，依《貞觀禮》，服大裘。又云：袞冕服一具，齋服之；通天冠服一具，迴服之；翼善冠服一具，馬上服之。皇太子袞冕服。又齋則服遠遊冠，受朝則公服遠遊冠服，馬上則進德冠服。〈《禮儀志》。〉
永淳二年七月庚申，詔以今年十月有事於嵩岳，宜令禮官學士等審定儀注，務展誠敬。仍令天下岳牧及京官五品以上各舉所知，有孝行、儒學、文武之士。於是詔禮官議射牛之事。太常博士裴守眞奏議曰：「據《周禮》及《國語》，郊祀天地，天子自射其牲。漢武惟封泰山，令侍中儒者射牛行事。至於餘祀，亦無射牲之文。但親舂射牲，雖是古禮，久從廢省，不可復行。據封禪祀禮，日未明十五刻，宰人以鸞刀割牲，質明而行事。比鑾駕至祠所，牢牲總畢，天皇惟奠玉酌獻而已。今若祀前一日射牲，事卽傷早；祀日方始射牲，事又傷晚。若依漢武故事，卽非親射之儀，事貴隨時，不可行。」用《神功破陣樂》及《功臣慶善樂》，二舞每奏，上皆立對。守眞又議曰：「竊惟二舞肇興，謳吟攸屬，贊九功之茂烈，葉萬國之歡心。義均韶夏，用兼賓祭，皆祖宗聖德，而子孫享之。詳覽傳記，未有皇王立觀之禮。況升中大事，華夷畢集，九服仰垂拱之安，百蠻懷率舞之慶。陶甄化育，莫匪神功，豈於樂舞，別申嚴敬。臣等詳議，二舞時，天皇不合起立。」詔並從之。尋以帝不豫，改用來年正月行封禪之禮。十月癸亥，車駕幸奉天宮。十一月丙戌，詔曰：「朕聞仁者德之本，葉亭育之至途；禮者道之末，乃帝王之餘事。歷選往初，詳觀曩躅，惻隱以孚其化，變通以會其神。朕以虛薄，祗膺寶位，旰食宵衣，懼忝於宗社，如傷若厲，佇濟於黎元。每以皇基肇闢，範圍覆載，遺惠所覃，照格區宇，虔荷靈命，嘗慮下虧鴻業，遍刊羣岳，不足報玄功。已升聞於日觀，思款謁於天臺，志在告成，諒非爲己。屬今茲豐稔，方有事於嵩丘，崇累聖之丕績，祈兆人之嘉佑。頃者分使出巡，存問風俗，河南、河北，尚有十餘州旱澇，加以朔方寇盜，時或侵邊，關內流離，未能復業。一物失所，猶甚納隍；數郡不寧，豈宜備禮。前欲以來年正月封禪中嶽者，宜停。」〈《冊府元龜》。〉
嗣聖十三年，〈卽武后萬歲通天元年。〉臘月甲戌，如神岳。甲申，封於神岳。丁亥，禪於少室山。〈《唐書‧中宗本紀》。〉
案《王元感傳》，天授中，元感直宏文館。武后時已郊，遂享明堂，封嵩山，紹與韋叔夏等草儀具，衆推練洽。
