獻祖宣皇帝諱熙。〈涼武昭王暠曾孫，嗣涼王歆孫，弘農太守重耳之子也。〉武德元年六月二十二日，追尊爲宣簡公。咸亨五年八月十五日，追尊宣皇帝，廟號獻祖，葬建初陵。〈在趙州昭慶縣界。儀鳳二年五月一日，追封爲建昌陵。開元二十八年七月十八日，詔改爲建初陵。〉
懿祖光皇帝諱天賜。〈宣皇帝長子。〉武德元年六月二十二日，追尊懿王。咸亨五年八月十五日，追尊光皇帝，廟號懿祖，葬啓運陵。〈在趙州昭慶縣界。儀鳳二年三月一日，追封爲延光陵。開元二十八年七月十八日，詔改爲啓運陵。〉
太祖景皇帝諱虎。〈光皇帝第二子。〉武德元年六月二十二日，追尊景皇帝，廟號太祖，葬永康陵。〈在京兆府三原縣界。〉
世祖元皇帝諱昺。〈景皇帝第二子。〉武德元年六月二十二日，追尊元皇帝，廟號世祖，葬興寧陵。〈在京兆府咸陽縣界。〉
高祖神堯大聖大光孝皇帝諱淵。〈元皇帝第四子，母曰元貞皇后獨孤氏。〉隋義寧二年五月二十日，受禪於太極殿。〈年五十三。〉武德九年八月八日，傳位，稱太上皇。貞觀九年五月六日崩於大安宮垂拱前殿。〈年七十。〉其年十月庚寅，葬獻陵。〈在京兆府三原縣界。〉諡曰大武皇帝，廟號高祖。哀冊文，〈祕書監虞世南撰。〉諡冊文，〈闕。〉諡議。〈闕。〉咸亨五年八月十五日，追尊高祖神堯皇帝。天寶八載六月十五日，加尊高祖神堯大聖皇帝。十三載二月九日，加尊高祖神堯大聖大光孝皇帝。年號一。〈盡武德，九年。〉
宰相十六人：秦王、裴寂、劉文靜、蕭瑀、竇威、竇抗、陳叔達、楊恭仁、封德彝、裴矩、高士廉、齊王元吉、宇文士及、長孫無忌、杜如晦、房玄齡。
太宗文武大聖大廣孝皇帝諱世民。〈高祖第二子，母曰太穆順聖皇后竇氏。〉隋開皇十八年十二月戊午，生於武功別館。武德元年六月一日，封秦王。九年六月七日，冊爲皇太子；八月九日，卽位於東宮顯德殿。〈年二十九。〉貞觀二十三年五月二十六日，崩於翠微宮含風殿。〈年五十二。〉其年八月庚寅，葬昭陵。〈在京兆府醴泉縣界。〉諡曰文皇帝，廟號太宗。哀冊文，〈中書令褚遂良撰。〉諡冊文，〈闕。〉諡議。〈闕。〉咸亨五年八月十五日，追尊太宗文武聖皇帝。天寶八載六月十五日，加尊太宗文武大聖皇帝。十三載二月九日，加尊太宗文武大聖大廣孝皇帝。年號一。〈貞觀，二十三年。〉
宰相二十九人：裴寂、蕭瑀、陳叔達、李靖、封德彝、宇文士及、長孫無忌、杜如晦、房玄齡、高士廉、溫彥博、岑文本、魏徵、侯君集、楊師道、戴冑、劉洎、李世勣、張亮、馬周、褚遂良、崔仁師、楊弘武、王珪、杜淹、楊恭仁、許敬宗、高季輔、張行成。
高宗天皇大聖大弘孝皇帝諱治。〈太宗第九子，母曰文德順聖皇后長孫氏。〉貞觀二年六月十三日，生於東宮麗正殿。五年，封晉王。十七年四月七日，冊爲皇太子。二十三年六月一日，卽位。〈年二十二。〉咸亨五年八月十五日，稱天皇。弘道元年十二月四日，崩於東都貞觀殿。〈年五十六。〉文明元年八月庚寅，葬乾陵。〈在京兆府奉天縣界。〉諡曰天皇大帝，廟號高宗。哀冊文，〈天后武氏撰。〉諡冊文，〈闕。〉諡議。〈闕。〉天寶八載六月十五日，追尊高宗天皇大聖皇帝。十三載二月六日，加尊高宗天皇大聖大弘孝皇帝。年號十五。〈永徽七年正月七日，改爲顯慶。顯慶六年二月三十日，改爲龍朔。龍朔四年正月一日，改爲麟德。麟德三年正月五日，改爲乾封。乾封三年二月二十九日，改爲總章。總章三年三月十八日，改爲咸亨。咸亨五年八月十五日，改爲上元。上元三年十一月三日，改爲儀鳳。儀鳳三年四月二十二日，勅改來年正月一日爲通乾元年，十二月十日勅停不行；四年六月十五日，改爲調露。調露二年八月二十三日，改爲永隆。永隆二年十月六日，改爲開耀。開耀二年二月十三日，改爲永淳。永淳二年十二月四日，改爲弘道元年。〉
宰相四十七人：長孫無忌、褚遂良、于志寧、張行成、高季輔、李世勣、柳奭、宇文節、韓瑗、來濟、崔敦禮、李義府、許敬宗、杜正倫、辛茂將、任雅相、盧承慶、許圉師、上官儀、劉祥道、竇德玄、樂彥瑋、孫處約、姜恪、陸敦信、戴至德、劉仁軌、楊武、李安期、張文瓘、趙仁本、閻立本、李敬玄、郝處俊、來恆、薛元超、李義琰、高智周、張大安、裴炎、王德眞、崔知溫、郭待舉、岑長倩、郭正一、魏玄同、劉齊賢。
中宗孝和大聖大昭孝皇帝諱顯。〈高宗第七子，母曰則天順聖皇后武氏。〉顯慶元年十一月五日生。二年二月二日，封周王。儀鳳二年十月三日，徙封英王，改名哲。永隆元年八月二十三日，冊爲皇太子。弘道元年十二月六日，卽位。〈年二十八。〉嗣聖元年二月六日，改爲廬陵郡王，房州安置。〈聖曆元年六月，遣職方員外郎徐彥伯迎於房州。〉聖曆元年九月十五日，冊爲皇太子，依舊名顯。二年臘月二十五日，賜姓武氏。神龍元年正月二十四日，卽位於通天宮端扆殿。〈年五十。〉二月五日，國號依舊稱大唐。十一月，上尊號應天皇帝。三年八月三日，加尊號應天神龍皇帝。景龍四年六月二十二日，崩於神龍殿。〈年五十五。〉景雲元年十一月己酉，葬定陵。〈在京兆府富平縣界。〉諡曰孝和皇帝，廟號中宗。哀冊文，〈工部侍郎徐彥伯撰。〉諡冊文，〈闕。〉諡議。〈闕。〉天寶八載六月，追尊中宗孝和大聖皇帝。十三載二月，加尊中宗孝和大聖大昭孝皇帝。年號三。〈神龍三年九月，改爲景龍。景龍四年六月四日，改爲唐隆元年。〉
宰相三十八人：劉景先、岑長倩、郭待舉、韋弘敏、安國相王、姚元之、韋安石、唐休璟、崔玄暐、楊再思、張柬之、房融、韋承慶、袁恕己、桓彥範、敬暉、武三思、祝欽明、魏元忠、李懷遠、豆盧欽望、韋巨源、李嶠、於惟謙、蘇瑰、宗楚客、蕭至忠、紀處訥、張仁亶、韋嗣立、崔湜、趙彥昭、韋溫、鄭愔、張錫、裴談、岑羲、張嘉福。
睿宗玄眞大聖大興孝皇帝諱旦。〈高宗第八子，母曰則天順聖皇后武氏。〉龍朔二年六月一日，生於蓬萊宮含涼殿。十一月十八日，封殷王。乾封元年七月，徙封豫王。總章二年十一月十二日，徙封冀王。初名旭輪，改名輪。上元三年正月，徙封相王。永隆二年，又改封豫王，改名旦。嗣聖元年二月七日，卽位。〈年二十二。〉太后臨朝，天授元年九月，降爲皇嗣，仍名輪。聖曆元年，封相王，又名旦。神龍二年正月六日，立爲皇太弟，辭不就；二月十四日，改封安國相王。唐隆元年六月二十四日，卽位於承天門樓。〈年四十九。〉延和元年八月二十五日，傳位。開元四年五月二十日，崩於百福殿。〈年五十五。〉其年十月庚午，葬橋陵。〈在京兆府奉先縣界。〉諡曰大聖玄眞皇帝，廟號睿宗。哀冊文，〈紫微侍郎蘇頲撰。〉諡冊文，〈闕。〉諡議。〈闕。〉天寶八載六月，追尊睿宗玄眞大聖皇帝。十二載二月，加尊睿宗玄眞大聖大興孝皇帝。年號三。〈景雲二年正月十九日，改爲太極。太極元年五月，改爲延和元年。〉
宰相二十五人︰平王、李嶠、蕭至忠、張仁亶、韋嗣立、趙彥昭、韋安石、蘇瑰、唐休璟、裴談、張錫、岑羲、崔湜、劉幽求、鍾紹京、李日知、薛稷、姚元之、崔日用、宋璟、郭元振、張說、竇懷貞、魏知古、陸象先。
玄宗至道大聖大明孝皇帝諱隆基。〈睿宗第三子，母曰昭成順聖皇后竇氏。〉垂拱元年八月五日，生於東宮之別殿。〈以其日爲千秋節，後改爲天長節。〉三年閏正月二日，封楚王。長壽二年十二月，降封爲臨淄郡王。唐隆元年六月二十一日，進封爲平王。七月二十六日，冊爲皇太子。延和元年七月五日，卽位。〈年二十八。〉先天二年十一月，上尊號開元神武皇帝。開元二十七年二月七日，加尊號開元聖文神武皇帝。天寶元載二月十一日，又加尊號開元天寶聖文神武皇帝。七載五月十三日，又加尊號開元天寶聖文神武應道皇帝。八載閏六月五日，又加尊號開元天地大寶聖文神武應道皇帝。十二載十二月七日，又加尊號開元天地大寶聖文神武孝德證道皇帝。至德元載七月十二日，傳位，冊爲太上皇帝。乾元元年正月五日，加尊號太上至道聖皇天帝。元年建巳月五日，崩於神龍殿。〈年七十八。〉廣德元年三月辛酉，葬泰陵。〈在京兆府奉先縣界。〉諡曰至道大聖大明孝皇帝，廟號玄宗。哀冊文，〈左散騎常侍王縉撰。〉諡冊文，〈闕。〉諡議。〈闕。〉年號三。〈先天二年十一月一日，改爲開元。開元三十年正月一日，改爲天寶。天寶十五載八月十五日，傳位。〉
宰相三十四人︰劉幽求、韋安石、魏知古、崔湜、陸象先、竇懷貞、岑羲、蕭至忠、郭元振、張說、姚元之、盧懷愼、源乾曜、宋璟、蘇頲、張嘉貞、王晙、李元紘、杜暹、蕭嵩、宇文融、裴光庭、韓休、裴耀卿、張九齡、李林甫、牛仙客、李適之、陳希烈、楊國忠、韋見素、崔圓、房琯、崔渙。
使相八人：源乾曜、張說、王晙、張嘉貞、王琚、杜暹、蕭嵩、哥舒翰。
肅宗文明武德大聖大宣孝皇帝諱亨。〈玄宗第三子，母曰元獻皇后楊氏。〉景雲三年九月三日，生於東宮之別殿。〈以其日爲天平地成節。〉初名嗣昇。先天元年九月，封陝王。開元十五年三月，徙封忠王，改名浚。二十三年七月，改名璵。二十六年六月三日，冊爲皇太子，改名紹。天寶三載，又改名亨。十五載七月十二日，卽位於靈武郡。〈年四十六。〉至德三載正月五日，上尊號光天文武大聖孝感皇帝。乾元二年正月一日，加尊號乾元大聖光天文武孝感皇帝。上元二年九月二十一日，詔去乾元大聖光天文武孝感等尊號，惟稱皇帝。寶應元年四月十八日，崩於長生殿。〈年五十二。〉寶應二年三月庚午，葬於建陵。〈在京兆府醴泉縣界。〉諡文明武德大聖大宣孝皇帝，廟號肅宗。哀冊文，〈兵部侍郎裴士淹撰。〉諡冊文，〈闕。〉諡議。〈闕。〉年號五。〈至德三載三月五日，改爲乾元。乾元三年閏四月九日，改爲上元。上元二年九月二日，改爲元年。以今年十一月建子爲歲首，以斗所建辰爲名。至建巳月，改元寶應。後以正月爲歲首，建巳月仍爲四月。〉
宰相十六人：韋見素、崔圓、房琯、裴冕、崔渙、李麟、苗晉卿、張鎬、王璵、呂諲、李峴、第五琦、李揆、蕭華、裴遵慶、元載。
使相八人：裴冕、郭子儀、李光弼、崔渙、崔圓、張鎬、王璵、呂諲。
代宗睿文孝武皇帝諱豫。〈肅宗長子，母曰章敬皇后吳氏。〉開元十四年十二月十三日，生於東都上陽宮之別殿。〈以其日爲天興節。〉二十年八月二十一日，封廣平郡王，名俶。至德二年十二月十五日，進封楚王。乾元元年三月，改封成王。五月十九日，冊爲皇太子。十月五日，改名豫。寶應元年四月二十一日，卽位。〈年三十七。〉二年七月七日，上尊號寶應元聖文武孝皇帝。大曆十四年五月二十日，崩於紫宸之內殿。〈年五十四。〉其年十月己酉，葬元陵。〈在京兆府富平縣界。〉諡曰睿文孝武皇帝，廟號代宗。哀冊文，〈中書侍郎崔佑甫撰。〉諡冊文，〈闕。〉諡議。〈闕。〉年號三。〈寶應二年七月二十日，改爲廣德。廣德三年正月一日，改爲永泰。永泰二年十月十二日，改爲大曆。〉
宰相十二人：雍王適、苗晉卿、裴遵慶、元載、李輔國、劉晏、李峴、王縉、杜鴻漸、裴冕、楊綰、常袞。
使相十九人：郭子儀、李光弼、僕固懷恩、李懷仙、王縉、辛雲京、杜鴻漸、崔圓、裴冕、田承嗣、朱泚、李正己、李寶臣、李忠臣、李抱玉、來瑱、馬璘、崔寧、薛嵩。
德宗神武孝文皇帝諱適。〈代宗長子，母曰睿眞皇后沈氏。〉天寶元載壬戌歲四月十九日，生於長安大內之東宮。〈不置節名。〉元年建丑月，拜特進，封奉節郡王。寶應元年五月，充天下兵馬元帥，進封魯王。八月，改封雍王。十月，出鎭陝州。廣德元年，拜尚書令，元帥如故，食實封二千戶，賜鐵券，圖形凌煙閣。三年，冊爲皇太子。大曆十四年五月，卽位。〈年三十八。〉建中元年正月，上尊號曰聖神文武皇帝。貞元二十一年正月，崩於會寧殿。〈年六十四。〉十月，葬崇陵。〈在京兆府雲陽縣界。〉諡曰神武孝文皇帝，廟號德宗。哀冊文，〈刑部侍郎許孟容撰。〉諡冊文，〈闕。〉諡議。〈闕。〉年號三。〈建中，盡四年。興元，一年。貞元，盡二十一年。〉
宰相三十五人：崔佑甫、常袞、李勉、楊炎、盧杞、馬燧、關播、蕭復、喬琳、劉從一、姜公輔、盧翰、李晟、張延賞、韓滉、崔造、柳渾、李泌、董晉、趙憬、陸贄、賈耽、盧邁、崔損、趙宗儒、鄭餘慶、杜佑、齊抗、高郢、鄭珣瑜、張鎰、劉滋、齊映、渾瑊、竇參。
使相二十人：郭子儀、朱泚、李寶臣、李正己、李忠臣、梁崇義、李希烈、李懷光、陳少遊、李抱眞、張孝思、王武俊、劉玄佐、渾瑊、李納、嚴震、田緒、劉滋、韋皋、李師古。
順宗至德弘道大聖大安孝皇帝諱誦。〈德宗長子，母曰昭德皇后王氏。〉上元二年辛丑歲正月十二日，生於長安之東內。〈不置節名。〉大曆十四年六月，封爲宣王。建中元年正月，冊爲皇太子。貞元二十一年正月，卽位。〈年四十五。〉七月，以疾未瘳，令皇太子監國。八月，傳位，居興慶宮，稱誥。元和元年正月，上尊號曰應乾聖壽太上皇。其月十九日，崩於興慶宮之咸寧殿。〈年四十六。〉七月，葬豐陵。諡曰至德大聖大安孝皇帝，廟號順宗。哀冊文，〈禮部侍郎趙宗儒撰〉，諡冊文，〈禮部侍郎崔汾撰。〉諡議。〈太常寺少卿崔樞撰。〉大中三年十二月，追崇尊諡曰至德弘道大聖大安孝皇帝。諡冊文，〈中書侍郎馬植撰。〉諡議。〈兵部尚書歸融撰。〉年號一。〈永貞一年。〉
宰相七人：賈耽、杜佑、鄭珣瑜、高郢、韋執誼、杜黃裳、袁滋。
使相五人：劉滋、韋皋、李師古、張茂昭、吳少誠。
憲宗昭文章武大聖至神孝皇帝諱純。〈順宗長子，母曰莊憲皇后王氏。〉大曆十三年戊午歲二月十四日，生於長安之東內。〈不置節名。〉貞元四年六月，封爲廣陵郡王，開府儀同三司，名淳。二十一年四月，冊爲皇太子，改名純。七月，權勾當軍國政事。永貞元年八月，卽位。〈年二十八。〉元和三年正月，上尊號曰睿聖文武皇帝。十四年七月，又上尊號曰元和聖文神武法天應道皇帝。十五年正月二十七日，崩於大明宮之中和殿。〈年四十三。〉五月，葬景陵。〈在京兆府奉先縣界。〉諡曰聖神章武孝皇帝，廟號憲宗。哀冊文，〈門下侍郎令狐楚撰。〉諡冊文，〈戶部侍郎楊於陵撰。〉諡議。〈權知禮部侍郎李建撰。〉大中三年十二月，追崇尊諡曰昭文章武大聖至神孝皇帝。諡冊文，〈左僕射平章白敏中撰。〉諡議。〈兵部尚書太常卿歸融撰。〉年號一。〈元和，盡十五年。〉
宰相共二十九人：賈耽、韋執誼、杜佑、杜黃裳、袁滋、鄭餘慶、於頔、鄭絪、武元衡、李吉甫、韓弘、裴洎、李藩、權德輿、李絳、張弘靖、韋貫之、裴度、李逢吉、王涯、崔羣、李鄘、李夷簡、皇甫鎛、程異、令狐楚、蕭俛、段文昌、崔植。
使相十一人：劉濟、李師古、張茂昭、吳少誠、王士眞、田季安、高崇文、裴均、王鍔、劉總、田弘正。
穆宗睿聖文惠孝皇帝諱恆。〈憲宗第三子，母曰懿安皇后郭氏。〉貞元十一年乙亥歲七月六日，生於大明宮之別殿。〈不置節名。〉二十一年四月，封爲建安郡王，名宥。元和元年八月，進封遂王。七年十月，冊爲皇太子，改名恆。十五年正月，卽位。〈年二十六。〉長慶元年七月，上尊號曰文武孝德皇帝。四年正月二十二日，崩於寢殿。〈年三十。〉十一月，葬光陵。〈在京兆府奉先縣界。〉諡曰睿聖文惠孝皇帝，廟號穆宗。哀冊文，〈右僕射平章李逢吉撰。〉諡冊文，〈中書侍郎平章事牛僧孺撰。〉諡議。〈闕。〉年號一。〈長慶，四年。〉
宰相十四人：韓弘、裴度、李夷簡、皇甫鎛、令狐楚、張弘靖、蕭俛、段文昌、崔植、杜元穎、王播、元稹、李逢吉、牛僧孺。
使相五人：劉總、田弘正、李光顏、李愬、劉悟。
敬宗睿武昭愍孝皇帝諱湛。〈穆宗長子，母曰恭僖皇后王氏。〉元和四年己丑歲六月九日，生於東宮之別殿。〈不置節名。〉長慶元年三月，封爲鄂王，尋改爲景王。二年十二月，冊爲皇太子。四年正月，卽位。〈年一十六。〉寶曆元年四月，上尊號曰文武大聖廣孝皇帝。二年十二月八日，中官蘇佐明等作難，帝遇害。〈年十八。〉太和元年七月，葬莊陵。〈在京兆府三原縣界。〉諡曰睿武昭愍孝皇帝，廟號敬宗。哀冊文，〈司空平章事裴度撰。〉諡冊文，〈右僕射竇易直撰。〉諡議。〈闕。〉年號一。〈寶曆，盡二年。〉
宰相七人：杜元穎、王播、李逢吉、牛僧孺、李程、裴度、竇易直。
使相三人：李光顏、劉悟、烏重胤。
