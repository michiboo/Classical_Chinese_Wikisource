文宗元聖昭獻孝皇帝諱昂。〈穆宗第二子，母曰貞獻皇后蕭氏。〉元和四年十月十日生。〈以其日爲慶成節。〉長慶元年，封爲江王。名涵。寶曆二年十二月，卽位，改名昂。〈年十八。〉開成五年正月四日，崩於大明宮之太和殿。〈年三十二。〉八月，葬章陵。〈在京兆府富平縣界。〉諡曰元聖昭獻孝皇帝，廟號文宗。哀冊文，〈中書侍郎平章事崔鄲撰。〉諡冊文，〈中書侍郎平章事李珏撰。〉諡議。〈太常少卿楊敬之撰。〉年號二。〈太和，盡九年。開成，盡五年。〉
宰相二十四人：杜元穎、王播、李逢吉、牛僧孺、竇易直、裴度、韋處厚、楊嗣復、李珏、路隨、李宗閔、段文昌、宋申錫、李德裕、李固言、鄭覃、王涯、李訓、賈餗、舒元輿、李石、陳夷行、崔珙、崔鄲。
使相五人：烏重胤、史憲誠、王智興、李載義、劉從諫。
武宗至道昭肅孝皇帝諱炎。〈穆宗第五子，母曰宣懿皇后韋氏。〉元和九年甲午歲六月十一日，生於東宮。〈以其日爲慶陽節。〉長慶元年三月，封穎王。名澧。開成五年正月，立爲皇太子。其年卽位。〈年二十七。〉會昌二年正月，上尊號曰仁聖文武至神大孝皇帝。五年正月，又上尊號曰仁聖文武章天成功神德明道大孝皇帝。六年三月，改名炎。其月二十三日，崩。〈年三十三。〉八月，葬端陵。〈在京兆府三原縣界。〉諡曰至道昭肅孝皇帝。諡議。〈禮部侍郎陳商撰。〉年號一。〈會昌，盡六年。〉
宰相十五人：李固言、李石、楊嗣復、李珏、崔鄲、牛僧孺、崔珙、李德裕、陳夷行、李紳、李讓夷、崔鉉、杜悰、李回、鄭肅。
使相四人：劉從諫、王元逵、王起、何弘敬。
宣宗聖武獻文孝皇帝諱忱。〈憲宗第十三子，母曰孝明皇后鄭氏。〉元和五年庚寅六月二十三日，生於大明宮。〈以其日爲壽昌節。〉長慶元年三月，封光王。名怡。會昌六年丙寅三月二十一日，武宗不豫，立皇太叔，勾當軍國政事。翌日，卽位，改名忱。〈年三十七。〉大中二年戊辰正月，上尊號曰聖敬文思和武光孝皇帝。大中十三年己卯八月七日，崩於大明宮。〈年五十。〉大中十四年二月庚辰，葬貞陵。〈在京兆府雲陽縣界。〉諡曰聖武獻文孝皇帝，廟號宣宗。哀冊文，〈中書侍郎蔣伸撰。〉諡冊文，〈門下侍郎平章事夏侯孜撰。〉諡議。〈兵部侍郎鄭穎撰。〉咸通十三年壬申，追崇尊號曰元聖至明成武獻文睿智章仁神聰懿道大孝皇帝。年號一。〈大中，十三年。〉
宰相二十三人：李讓夷、李紳、鄭肅、李回、白敏中、韋琮、崔元式、李德裕、盧商、馬植、周墀、崔龜從、任銘、魏扶、令狐綯、裴休、魏謩、崔愼由、鄭朗、蕭鄴、劉瑑、夏侯孜、蔣伸。
使相十一人：魏墓、杜悰、崔鄲、王元逵、何弘敬、王起、張仲武、崔愼由、盧耽、白敏中、鄭涯。
懿宗睿文昭聖恭惠孝皇帝諱漼。〈宣宗長子，母曰元昭皇后鼂氏。〉太和七年癸丑十一月十四日，生於藩邸。〈以其日爲延慶節。〉大中元年丙寅，封鄆王。名溫。大中十三年己卯八月，立爲皇太子，監國，改名漼。翌日，宣宗崩，卽位。〈年二十七。〉咸通三年壬午正月，上尊號曰睿文明聖孝德皇帝。咸通十二年辛卯正月，再上尊號曰睿文英武明德至仁大聖廣孝皇帝。咸通十四年癸巳七月，崩於咸寧殿。〈年四十一。〉乾符元年二月甲午，葬簡陵。〈在京兆府富平縣界。〉諡曰睿文昭聖恭惠孝皇帝，廟號懿宗。哀冊文，〈中書侍郎平章事崔彥昭撰。〉諡冊文，〈門下侍郎平章事王鐸撰。〉諡議。〈禮部侍郎崔沆撰。〉年號一。〈咸通，盡十四年。〉
宰相二十一人：令狐綯、白敏中、蕭鄴、夏侯孜、蔣伸、杜審權、杜悰、畢諴、楊收、曹確、高璩、蕭寘、徐商、路巖、於琮、韋保衡、王鐸、劉鄴、趙隱、蕭倣、崔彥昭。
使相十人：盧耽、何弘敬、張允伸、何全皞、李福、崔愼由、崔鉉、康承訓、曹確、韋宙。
僖宗惠聖恭定孝皇帝諱儇。〈懿宗第五子，母曰惠安皇后王氏。〉咸通三年壬午五月八日，生於東內。〈以其日爲應天節。〉初封普王。名儼。咸通十四年癸巳七月，立爲皇太子，改名儇。是月，懿宗崩，卽位。〈年十二。〉乾符二年乙未正月，上尊號曰聖神聰睿仁哲明孝皇帝。光啓元年五月，上尊號曰至德光烈皇帝。文德元年三月，崩於武德殿。〈年二十七。〉十二月，葬靖陵。〈在京兆府奉天縣界。〉諡曰惠聖恭定孝皇帝，廟號僖宗。哀冊文，〈中書侍郎平章事孔緯撰。〉諡冊文，〈門下侍郎平章事韋昭度撰。〉諡議。〈右丞權知禮部侍郎柳玭撰。〉年號五。〈乾符七年，改廣明元年。廣明二年，改中和元年。中和五年，改光啓元年。光啓四年，改文德元年。〉
宰相二十三人：蕭倣、崔彥昭、鄭畋、盧攜、王鐸、李蔚、鄭從讜、崔沆、豆盧瑑、王徽、裴澈、蕭遘、韋昭度、鄭昌圖、杜讓能、孔緯、張濬、韋保衡、趙隱、劉鄴、裴坦、劉瞻、劉崇望。
使相六十人：王鐸、鄭從讜、高駢、李可舉、王重榮、李克用、陳敬瑄、朱玫、孫惟晟、李匡威、張均、王敬武、陳儒、鍾傅、李鋋、李茂貞、朱全忠、王處存、東方達、令狐綯、杜悰、路巖、曹確、杜審權、趙隱、李蔚、韋昭度、鄭畋、李都、崔安潛、周寶、張允伸、王鎔、劉鄴、王重盈、王行瑜、李罕之、李昌言、李昌符、齊克儉、齊克讓、楊師立、朱瑄、滿存、樂彥貞、劉巨容、諸葛爽、趙德諲、李思恭、時溥、安師儒、周岌、秦宗權、曹金正、楊守亮、楊守忠、楊守信、顧彥暉、顧彥朗、曹誠。
昭宗聖穆景文孝皇帝諱曄。〈懿宗第七子，母曰惠安皇后王氏。〉咸通八年三月二十二日，生於東內。〈以其日爲嘉會節。〉十三年壬辰四月，封壽王。名傑。乾符四年丁酉，遙鎭幽州。文德元年戊申三月，立爲皇太弟，監國，改名敏。翌日卽位，改名曄。〈年二十二。〉大順元年庚戌正月，上尊號曰聖文睿德光武弘孝皇帝。天祐元年甲子八月，梁王密令蔣玄暉等弒於東都椒殿。〈年三十八。〉葬和陵。〈在河南府緱縣界。〉諡曰聖穆景文孝皇帝，廟號昭宗。哀冊文，〈中書侍郎平章事柳璨撰。〉諡冊文，〈右僕射平章事裴樞撰。〉諡議。〈太常卿王溥撰。〉年號七。〈龍紀二年，改大順。大順三年，改景福。景福三年，改乾寧。乾寧五年，改光化。光化四年，改天復。天復四年，改天祐。〉
宰相二十五人：韋昭度、孔緯、杜讓能、張濬、劉崇望、崔昭緯、徐彥若、鄭延昌、王摶、崔胤、李磎、陸扆、孫偓、鄭綮、朱朴、崔遠、裴贄、裴樞、王溥、獨孤損、柳璨、陸希聲、蘇檢、盧光啓、韋貽範。
使相三十九人：李鋋、張全義、孫惟晟、王重盈、錢鏐、羅弘信、李罕之、雷滿、王建、趙匡凝、成汭、孫德昭、周承誨、李匡威、楊守信、張均、李磎、趙德諲、崔安潛、董彥弼、徐彥若、韋昭度、王鎔、王處直、陳敬瑄、朱瑄、時溥、王珙、杜洪、劉崇望、朱全忠、李思恭、王行瑜、李茂貞、王摶、楊守亮、楊守忠、顧彥朗、楊晟。
哀皇帝諱柷。〈昭宗第九子，母曰積善皇太后何氏。〉景福元年壬子九月三日，生於大內。〈以其日爲乾和節。〉乾寧四年丁巳，封輝王。名祚。天復三年癸亥二月，拜開府儀同三司，充諸道兵馬元帥。天祐元年甲子，昭宗崩。翌日，蔣玄暉矯遺詔，以帝卽位，改今名。〈年十三。〉天祐四年丁卯三月，禪位於梁。梁奉帝爲濟陰王，遷於曹州。明年二月，遇害前刺史氏叔琮之第。〈年十七。〉葬濟陰之定陶鄉。諡曰哀皇帝。〈後唐明宗初就故陵置園邑。有司請諡曰︰「昭宣光烈孝皇帝，廟號景宗。」中書復奏︰「據少帝行事，不合稱宗，存諡而已。」知禮者亦以昭宣之諡非宜。〉年號一。〈盡天祐，四年。〉
宰相六人：裴樞、獨孤損、崔遠、柳璨、張文蔚、楊涉。
使相十三人：王師範、錢鏐、韓建、張全義、王鎔、羅紹威、劉仁恭、朱全忠、王處直、李茂貞、趙德諲、王建、趙匡凝。
大曆十四年七月，禮儀使、吏部尚書顏眞卿上言︰「高祖至肅宗七聖，廟號尊號，文字繁多。皇帝則悉有大聖之號，皇后則盡有順聖之名，使言之者惑於今，行之者異於古。請高祖以下累聖諡號，悉取初諡爲定。謹按舊制上諡號：高祖爲武皇帝，太宗爲文皇帝，高宗爲天皇大帝，中宗爲孝和皇帝，睿宗爲聖眞皇帝，玄宗爲孝明皇帝，肅宗爲孝宣皇帝；其廟號如故。仍請準漢、魏及國朝故事，於尚書省議定奏御。」乃令尚書省議之。時以諡號前後繁多不經，儒學之臣思改者久矣，會眞卿上奏，皆謂必克正焉。而兵部侍郎袁傪，官以兵達，不詳典故，乃上言：「陵廟中玉冊旣刊矣，不可輕改。」遂罷之。傪曾不知陵中玉冊，實紀其初號，後雖追尊，而冊文如故。
興元元年正月，上在奉天，頒罪己之詔，讓去徽號。其後雖翦大盜，復天步，羣臣屢請，終不許焉。
元和十五年四月，禮儀使奏：「羣臣告天，請大行皇帝諡，準禮及故事，合集中書門下御史臺五品以上，尚書省四品以上，於南郊告天畢議定，然後連署聞奏。」
太和七年十二月，宰臣王涯等四人上表請冊徽號，不許。至開成二年二月，因御紫宸殿，宰相鄭覃、李固言、李石等以請，諸道節度觀察使頻有表章，以加徽號爲請。上固謙抑不允。其月自朔至晦，諸道節度觀察使請上徽號者，凡二十餘道，或再請三請者，皆報不許焉。
大中三年十二月二十五日，追尊順宗憲宗諡號。初，羣臣以河湟旣復，請加尊號，上深執謙讓，三表不許，曰：「河湟已復，繼承先志。朕欲追尊順宗、憲宗諡號，以成功烈，其事如何？」宰臣白敏中等對曰︰「臣等愚昧，思慮所不及。」故遂行之。至冊日，上御宣政殿，百僚拜訖，乃降階受玉冊於太尉。拜受訖，授禮官，將奉迎以退，上俯僂，不瞬目送使者，流涕嗚咽。俟太尉奉策出，升殿，羣臣莫敢動焉。〈先是，中書門下奏︰「追尊二祖儀注，皇帝行事與差官展禮，舊記不同，禮許從宜，不必法古。臣等商量，其日皇帝於宣政殿受玉冊遣宰相已下持節奉冊赴太廟，庶協典禮。」詔可之。〉
天祐二年三月，起居郎蘇楷議昭宗諡號曰︰「皇帝御宇，由治亂以審汙隆；宗祀配天，資諡號以定升降，故臣下君上，皆不得而私也。有司先定尊諡曰聖穆景文孝皇帝，廟號昭宗。按後漢和帝、安帝、順帝，緣非功德，遂改尊稱，亦允臣下之請。今郊禋有日，祫祭惟時，伏望別議新廟之稱，庶協先朝罪己之德。」於是太常卿張廷範改諡曰恭靈莊閔孝皇帝，廟號襄宗。〈楷，禮部尚書循之子，凡劣無藝。乾寧二年，應進士登第，物論以爲濫。昭宗命翰林學士陸扆、秘書監馮渥復試，黜落，不許再入舉場。楷負愧銜怨，至是與起居郎羅扆、起居舍人盧鼎連署議。楷目不知書，其文羅扆所作，蓋時政出賊臣，哀帝亦不能制之也。〉
孝敬皇帝諱弘。〈高宗第五子，永徽四年正月封代王。顯慶元年，冊爲皇太子。上元二年四月二十五日，薨於合璧宮倚雲殿，五月五日贈諡曰孝敬皇帝。〉
殤皇帝重茂。〈中宗第四子。聖曆三年臘月，封北海郡王。神龍元年二月，改封溫王。景龍四年六月，冊爲皇太子；七日，卽帝位；二十四日，讓位於睿宗，降封溫王。景雲二年正月，改封襄王，集州安置。開元二年四月，薨於房州，年十七，追諡殤皇帝。〉
讓皇帝憲。〈睿宗長子。本名成器。文明元年，立爲皇太子。及睿宗立，降爲皇嗣，改爲皇孫。後爲蔡王，又爲宋王，復爲寧王。開元二十九年薨，追冊讓皇帝，葬惠陵。〉
奉天皇帝琮。〈玄宗長子。本名嗣直。封郯王，改名潭，又名琮。天寶十載薨，諡靖德皇太子。肅宗元年，追冊爲奉天皇帝，葬齊陵。〉
承天皇帝倓。〈肅宗第三子。本封建寧郡王，薨。寶應初，贈封齊王。大曆三年，追封承天皇帝，葬順陵。〉
龍朔元年，孝敬命太子賓客許敬宗等，於文思殿博採古今集，摘其英詞麗句，以類相從，勒成五百卷，名曰《瑤山玉彩》，表上之，制賜物三萬段。總章元年二月，勅征遼軍逃亡，限內不首，及更有逃亡者，身並處斬，家口沒官。孝敬上表切諫，請免其配沒，從之。其月，親釋奠司成館，因請贈顏回太子少師、曾參太子少保，制並從之。咸亨二年，駕幸東都，太子監國。時屬大旱，關中饑乏，取廊下兵馬糧視之，見有食榆皮、蓬實者，乃令家令等各給米使足。時義陽、宣城二公主，以母得罪，幽於掖庭，太子見之驚惻，遽奏請出降。又請以同州沙苑地分借貧人，詔並許之。
承天皇帝倓旣爲張良娣所搆，肅宗怒而幽死，又欲搖動代宗。時代宗收復兩京，遣判官李泌入朝獻捷，從容語及倓事。泌曰：「臣幼稚時，念得《黃臺瓜辭》，陛下聞其說乎？高宗大帝有子八，天后所生四子，自爲行第，故睿宗第四。長曰孝敬皇帝弘，爲太子監國，仁明孝悌。天后方圖臨朝，乃鴆殺之，立雍王賢。賢每自憂惕，知必不保全，與二弟同侍父母之側，無由敢諫，乃作《黃臺瓜辭》，令樂工歌之，冀天后聞之哀愍。辭曰：『種瓜黃臺下，瓜熟子離離，一摘使瓜好，再摘令瓜稀。三摘尚自可，四摘抱蔓歸。』太子賢終爲天后所逐，死於黔中。陛下有今日運祚，已一摘矣，愼無再摘。」上愕然曰︰「卿安得有是言。」自是奪宗之計不行。
玄宗嘗與讓帝憲及岐王範等書曰︰「昔魏文帝詩云︰『西山一何高，高處殊無極。上有兩仙童，不飲亦不食。賜我一丸藥，光輝有五色。服藥四五日，身體生羽翼。』朕每思服藥而求羽翼，何如骨肉兄弟，天生之羽翼乎！夫陳思王有超代之才，堪任經國之務，絕其朝謁，卒令憂死。魏祚未終，遭司馬宣王之奪，豈神丸之效也！虞舜至聖，捨傲象之𠎝，以親九族，九族旣睦，平章百姓。此爲帝王之軌則，於今數千歲，天下歸善焉，朕未嘗不廢寢忘餐欽歎也！頃因餘暇，妙選仙經，得此神效方，古老雲服之必驗。今分此藥，願與兄弟同保長齡，永無限極。」時申王等皆先薨，唯憲獨在，上尤加恩貸。每至憲生日，必幸其宅，移時宴樂。居常無日不賜憲酒酪及異饌等，尚食總監及四方有所進獻，食稍甘，卽皆分以賜之。憲奏請年終錄付史館，每年至數百紙。開元二十九年冬十月，京城寒甚，凝霜封樹，學者以爲《春秋》「雨木冰」卽是，亦名樹介，言其象介冑也。憲見而歎曰︰「此俗爲樹稼者也，諺曰︰『樹生稼，達官怕。』必有大臣當之，我其死矣。」其年十一月薨。上聞之，號呼失聲，左右莫不掩淚。
