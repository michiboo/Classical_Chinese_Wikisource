
吐蕃者，在長安西八千里，本漢西羌之種也，不知有國之所由。〈或雲南涼禿髮利鹿孤之子曰樊尼。國滅之後。西奔於羌中。建國。為眾所懷。故姓窣勃野。或雲以禿髮為國號。語訛謂之吐蕃。歷魏及隋。隔闊諸羌。未通中國。〉國人號其王為贊普以統理國事。無文字，刻木結繩爲約。徵兵爲金箭，寇至舉燧，與臣下一年一小盟〈用羊、狗、獮猴。〉，三年一大盟〈用人、馬、牛、驢〉。以麥熟爲歲首。其國都號爲邏婆城，用法嚴整。議事則自下而起，因人所利而行之，此其所以強且久也。重壯賤老，母拜於子；重兵死，惡病終，以累世戰沒者爲甲門，臨陣奔逃者懸狐尾於其首，表其似狐之怯。其贊普弄讚雄霸西域。
貞觀八年九月，朝貢使至。十四年，遣其相祿東贊致禮，請婚姻，獻金五千兩，自餘寶玩數百事。十五年，以文成公主妻之。弄讚至柏海，親迎於河源見王人，執子婿之禮甚恭，而歎大國禮儀之美，俯仰有媿沮之色。及與公主歸國，謂所親曰：「我祖父未有通婚上國者。今我得尚大唐公主，為幸實多。當為公主築一城以誇示後代。」遂築城立棟宇以居處之。公生惡其赭面，弄普遂下禁之。身釋氊裘，襲紈綺，漸慕華風。又請中國識文字之人，典其表疏。上征遼還，獻大鵝，黃金鑄成，高七尺，可受酒三斛。高宗即位，拜駙馬都尉，封西海郡王。致書於長孫無忌云：「天子初即位，若臣下有不忠之心者，當勒兵以助。」並獻金銀珠寶十五種，置太宗靈座之前。高宗進封賓王，因請蠶種及造酒碾磑紙筆之匠，並許之。
永徽元年弄讚卒，其子早卒，立其孫，年幼，國事皆委祿東贊。祿東贊有謀略。初。太宗許降文成公主，東贊來迎，召見，顧問進對，合旨，乃拜為右衛大將軍。又以琅邪公主孫女妻之，東贊辭曰：「臣本國有婦，父母所聘，情不忍乖。且贊普未謁公主，陪臣安敢妄婚？」上嘉之。東贊有子五人，長贊悉若早卒，次欽陵，三贊婆，四悉多於，五勃論。及東贊死，欽陵兄弟復專其國。
咸亨元年，薛仁貴討吐蕃，敗於大非川。
上元二年，李敬玄又敗於青海，自是贊婆則專在東境，欽陵王主內政三十餘年，恆為邊患。
儀鳳三年，上以李敬元初敗，吐蕃為患轉甚，召侍臣曰：「吐蕃小醜，屢犯邊境，置之則疆埸日駭，圖之則未聞上策。宜論其得失，各書所懷。」給事中劉景先曰：「攻之則兵威不足，鎮之則國力有餘。且撫養士卒，守禦邊境。」中書舍人郭正一曰：「吐蕃作梗，年歲已深，興師不絕，非無勞費，追討則徒損兵威，深入則未窮巢穴。臣望少發兵士，且遣備邊，明立烽候，勿令侵掠。待國用豐足，一舉而滅之！」給事中皇甫文亮曰：「且令大將鎮撫，畜養將士，仍命良吏營田，以收糧儲，必待足兵足食，方可以舉而取之。」上曰：「宿將舊人，多從物故，自非投戈俊傑，安能克滅兇渠？」中書舍人劉禕之曰：「臣觀自古聖主明君，皆有邊戎狄為梗。今吐蕃憑陵，未足為恥，願養萬乘之威以寬百姓之役。」給事中楊思忠曰：「聖人御物，貴在從時。今兇寇不能懷德，未肯畏威，和好之謀，臣謂非便。」中書侍郎薛元超曰：「臣以為敵不可縱，縱敵則患生；邊不可守，守邊則卒老。不如料簡士卒，一舉滅之。」上顧謂黃門侍郎來恆：「李勣已後，實無好將，當今以張虔勗紀及善等差為優耳。」恆曰：「昨者，洮河兵馬足堪制敵，但為諸將失於部分，遂無成功。今無好將，誠如聖旨。」
聖厯二年，贊普器弩悉弄年長，乃與大臣論巖密圖欽陵，召其親黨二千餘人殺之，欽陵自殺。
景龍四年來請婚，以左衛大將軍楊矩為送金城公主使。後矩為鄯州都督，吐蕃厚賂之，因請河西九曲之地以為公主湯沐之邑，矩遂奏與之。吐蕃既得九曲，其地肥良，又與唐境接近，自後復叛。楊矩懼，飲藥而死。
先天元年十月二十六日，吐蕃遣使來朝。吐蕃自漢界出鄯城五百里，過島海，入吐谷渾部落、彌多彌蘇毗及白蘭等國。風雨雷電，隔日有之。夏氣如中國，暮春之月，山有積雪，地有冷瘴。令人氣急，不甚為害。其俗重漢繒而貴瑟瑟，男女用為首飾。其君長或居拔布州，或居邏婆州。有小城而不居。坐大氊帳，張大拂廬，其大可容數百人。兵衛極嚴。而衙府甚狹。俗養牛羊取乳酪供食，兼取毛為褐而衣焉。不食驢馬肉，以麥為麵。人死，殺牛馬以徇，取牛馬頭周壘於墓上，正方壘石為之，狀若平頭屋焉。其臣與君自為友，號曰共命人，其數不過五人。君死之日，共命人皆日夜縱酒，葬日，於腳下刺血，出盡及死，便以殯葬。又有親信人，用刀當腦縫鋸。亦有將四尺木，大如指，刺兩肋下，死者十有四五，亦殉葬焉。設官，父死子代，絕嗣則近親襲焉，非其種類輒不相代。其官章飾有五等，一謂瑟瑟，二謂金，三謂金飾銀上，四謂銀，五謂熟銅，各以方圓三寸褐上裝之，安膊前，以辨貴賤。其戰必下馬列行而陣，死則遞收之，終不肯退。槍細而長於漢者，弓矢弱而甲堅，人皆用劍，不戰亦負劍而行。其驛以鐵箭為契，其箭長七寸，若急驛，膊前加一銀鶻。有草名速古芒，葉二寸，狀若斜蒿。有鼠，尾長於常鼠，其國禁殺鼠，殺之者加其罪。有可跋海，去赤嶺百里，方圓七里，東南流入蠻，與西洱河合流而東，號為撲鼻水。又東南出會川，為瀘水焉。自赤嶺至邏婆川，絕無樹木，唯有楊柳，人以為貴。
開元二年五月，吐蕃宰相坌達延陀獻書於宰相曰：「兩國地界，事資早定，界定之後，然後立盟。」其月，吐蕃使其宰相尚欽藏及御史名悉獵來獻盟書，玄宗御承天門樓，命有司引見，置酒於內殿宴遣之。其月，坌達延陀率眾侵我渭源，帝下制親征，會薛訥遇賊數萬眾，戰於武階驛，大破之，乃罷。自五年至十年，凡八來朝，並貢方物。二十一年二月，金城公主上言，請以今年九月一日，樹碑於赤嶺，定蕃漢兩界。時李暠使於蕃，金城度其還期在暮秋，故有是請。及樹之日，詔張守珪、李行褘與其使莽布支同訖其事。是月，遣其大臣屬盧論莽藏來朝，及獻方物。自二十二年，每歲遣使賀正，並貢獻。至二十九年七月。金城公主薨。
神龍元年，其贊普器弩悉弄卒，其子棄肆蹜贊嗣位。贊時年七歲，使來告喪，中宗為之舉哀，廢朝一日。俄而，棄肆祖母遣使獻金二千兩，為棄肆求婚，中宗以所養雍王女降嫁之，自是頻歲貢獻，然亦時犯西邊。十三年。遣使來賀。不許。
十七年，復遣使來朝，詔忠王及皇甫惟明及內侍張元方使於吐蕃。惟明既見贊普及公主，皆欣然請和，盡出貞觀以來敕書以示惟明，又遣其重臣名悉獵隨惟明入朝。贊普既獻寶，公主又獻盤雜盞器等物。悉獵頗知山書，先是，迎公主長安。當時朝廷皆稱有才辨。及引入賜宴。與語。甚禮之。詔御史大夫崔琳充使宣諭。於赤嶺各樹分界之碑。約不相侵。至是，公主薨，遣使告哀，仍請和，不許。使到數月，始命有司為公主於光順門發哀，輟朝三日。天寶中，連事西討，進收黃河九曲，拔其石堡城。
至德二年三月，復遣使請和，且助國討逆。詔遣南巨川報之。明年二月，又遣使來朝復盟，詔從之。
大厯元年至十年，凡七來朝貢。十三年正月，遣將馬重英率眾四萬侵靈州，奪我水口，填漢渠、御史渠，以弊屯田。
建中元年正月，入蕃使太常少卿韋倫至。自大厯已後，吐蕃陷我河隴諸州，勅使前後數輩，皆留之不遣。邊上每俘獲其人，亦令中官部紀，徙之江嶺。德宗初即位，務以德綏遠方，徵其俘囚五百人，給衣一襲，使韋倫給還其國，與之約和，仍敕邊將無得侵伐。吐蕃始歸其人，不之信，及蕃俘入境，部落皆畏威懷惠焉。又命倫為太常卿，復使蕃中。其年十二月，倫至自蕃中，與其宰相論欽、明思等五十五人皆至，獻其方物。吐蕃見倫再至，甚歡，既館，聲樂以娛之，留九日而旋。兼遣其渠帥報命。倫一歲再往絕域。戎夷奉教，無此之速也。
二年三月，以萬年縣令崔漢衡為殿中少監，持節使西戎。初，吐蕃遣使，求沙門之善講者。至是，遣僧良琇、文素二人行，每人歲一更之。其年十二月入蕃，使判官監察御史常魯與吐蕃使論悉諾羅等至自蕃中，奏請改敕書以貢獻為進，以賜為賞，以領取為領之。優詔降諭曰：「前相楊炎不修故事，致此誤耳。並從之。」
三年九月，崔漢衡與蕃使區頰贊至自吐蕃，乃約靈州以賀蘭，涇州以彈箏峽西口，隴州以清水，為漢界，皆建碑以誌之。遂以是年十月十五日，相與同盟於境上。其年十月，以都督員外郎樊澤兼御史中丞充吐蕃計會使，約以來年正月十日，會盟於清水。
四年正月，詔隴右節度使張鎰與吐蕃使尚結贊等於清水，會盟官崔漢衡等七人與結贊及宰相等七人，俱昇壇為盟。夏四月，吐蕃將士僧尼等至自沙州，凡八百人，報元年之德。
貞元元年九月，遣左監門衛將軍康成，使於蕃中，且定界。十月，鳳翔節度使李晟遣兵襲吐蕃衆於推沙堡，大破之，焚其儲積，斬渠長扈屈律悉等七人，傳首京師。結贊等聞而大懼，累遣使請和，仍用永盟，皆不許。會馬燧自河東至，且保明其誠至乃許之。
二年九月，吐蕃遊騎及於好畤，京師戒嚴，遂遣左金吾衛將軍張獻甫等統兵屯於咸陽。其月，二萬餘眾又寇鳳翔城下，李晟出兵禦之，一夕而退。其年十一月，吐蕃陷我鹽州。初，賊之來寇也。刺史杜彥光使以牛酒犒之，吐蕃謂曰：「我欲州城以居之，聽爾率其人而去。」彥光乃率眾歸鄜州。其年十一月，吐蕃陷夏州，亦令刺史拓拔乾曜率眾而復據其城，自是又寇銀州。銀州素無城壁，居者奔散，蕃亦棄之。
三年二月，以前太子右諭德崔澣為檢校左庶子兼御史中丞，充入蕃使。四月，至自鳴沙。不數日，澣復以鴻臚卿兼中丞，又充入蕃使。令澣報蕃宰相尚結贊曰：「杜希全職在靈州，不可出境；李觀又已改官，遣侍中渾瑊充盟會使，約以五月二十四日，復盟於清水。」又令告尚結贊以鹽、夏二州歸於我，然後就盟會。其年夏，吐蕃刼盟於平涼川。
八年，山南西道節度使嚴農奏：「擊破吐蕃於芳州及黑水堡，焚其積聚，並獻首獲。」九月，劍南西川節度使韋皋攻吐蕃之維州，獲大將軍輪贊熱以獻。
十年五月，劍南西川節度使韋皋又奏：「西山峨和城擊破吐蕃二萬餘眾，攻拔城柵，斬首三千八百餘級，獲其器械牛馬。」其年八月，先沒蕃中使李朝清歸自吐蕃。
十三年正月，贊普遣使農桑昔賚表請和好，帝以其豺狼之性，數負恩約，不受表狀，放其使歸蕃。七月，韋皋奏：「去年二月十七日，吐蕃於劍山、馬嶺三路分軍下營，僅往一月，進軍逼臺登城。嶲州刺史曹高任率諸軍將士並東蠻子弟，合勢接戰，自朝及午，大破之，生擒大籠官七人，陣上殺獲甚眾。」
十七年七月，吐蕃陷我麟州，殺刺史郭鋒，毀城隍，大掠居人，驅党項部落而去，次鹽州西九十里橫槽烽頓軍。有蕃卒傳呼延州僧延素輩七人，稱徐舍人召，其大陣沒勒處引延素等疾超至帳前，皆馬革梏手，麻繩縲頸。見一吐蕃年少，身長六尺餘，朱髮大目，乃徐舍人也，命解縛坐帳中曰：「師勿懼，予本漢人，司空英公五代孫也，屬武后斲喪王室。余高祖建義中泯，子孫流播絕域，今三代矣。雖代居戎職，位掌兵要，思本之心無涯，故血族無由自拔耳。此蕃漢交境也，復九十里至安樂州，師無由東矣。」延素曰：「僧身孤親老，敢祈全活，悲不自勝。」又曰：「余奉命率師備邊，因求資食，遂涉漢疆，展轉東進至麟州城下。城既無備，援兵又絕，是以拔之。知郭使君是勳臣子孫，必將活之，不虞為亂兵所害。」適有飛鳥使至，飛鳥猶中國驛騎也。雲使者上變，召軍亟還，遂解縛歸之。時詔命韋皋，分遣偏將勒步騎合二萬，出都城西山，南北九道並進逼。樓離老翁，故維州、保州、松州諸城，以紓北邊故也。其年九月，韋皋又奏大破吐蕃於維州。  唐會要卷九十七~卷一百  26
　　十八年正月。韋皋又破吐蕃。生擒大首領論莽熱來獻。至二十年三月。以吐蕃贊普卒。廢朝三日。命工部侍郎兼御史大夫張薦弔祭之。四月。吐蕃使臧河南觀察使論乞冉等五十四人來朝貢。至二十一年七月。贊普使論乞縷勃藏來奉獻德宗皇帝山陵金銀衣服牛馬等。陳於太極殿庭。
　　元和元年七月。遣使論勃藏等來朝。並獻方物。
　　五年春。以吐蕃俘人歸於西蕃。虜遣使論思邪熟來朝。並歸鄭叔矩路泌之柩。及叔矩男文延等一十三人。叔矩。貞元初平涼背盟所陷。凡二十餘年。竟不屈節。
　　其年五月。命宰臣杜佑等與吐蕃使議事於中書令廳。且言歸我秦原安樂州地。自六年至十年。遣使朝見。並獻方物。相繼不絕。
　　十一年。西川奏。吐蕃贊普卒。
　　十二年。吐蕃告哀使論乞冉。獻馬十匹玉帶金器等。
　　十三年。宴吐蕃使於中書。八月。吐蕃使論司熱等七人辭於宣政衙。已事不退。且徵國使。詔有司諭之。方出。敕。今後入迴鶻吐蕃南詔使。所奏隨從。不得過三十人。新羅使不得過二十人。迴鶻吐蕃使下合授正官。不得過十人。南詔不得過五人。其年十月。吐蕃圍我宥州。命夏州兵擊退之。　　十四年三月詔。蕃使論矩立藏等並後般來使。並宜放歸本國。八月。寇我鹽州及慶州方渠下營。大軍至河州界。其年。復遣論矩立藏來朝貢。立藏自稱曰和好。詔納其請。遣還。其年十月。以太子中允張賈為太府少卿。攝御史中丞。持節充入蕃答請和好使。尋貶賈為撫州。責其逗留不行也。以邵同代之。至其年十二月。靈武奏。吐蕃大軍營於黃河北。煙塵數十里。鳳翔進吐蕃表函一封。西川奏。吐蕃入雅州界。時方鎮鄰接蕃界者。皆奉詔備禦。東川節度使王涯上言。臣道當出軍。徑入賊腹。有兩路。一路從龍州青川鎮人吐蕃界。直抵故松州城。是吐蕃舊置節度之所。一路從綿州威蕃柵入蕃界。直抵棲雞城。是吐蕃險要之地。涯又陳備禦吐蕃要略曰。臣伏願陛下不愛金帛之費。以釣北虜之心。遣信臣與之定約曰。犬戎為邊患者數矣。能制而伏者。惟有北蕃。如能發而深入。殺若干人。取若干地。則投若干之賞。開懷以示之。厚利以啗之。一戰之後。西戎亦衰矣。　　長慶元年四月。遣尚綺力陀思來朝。並獻國信。其月。吐蕃使郭居簡朝貢。兼遺宰臣馬。又遣使論納羅來請盟。
　　其年八月。吐蕃請盟。許之。宰相欲重其事。請告太廟。太常禮院奏。謹按肅宗代宗故事。與吐蕃會盟。並不告廟。惟德宗建中末。會盟於延平門。欲重其誠信。特令告廟。至貞元三年。會於平涼。亦無告廟之文。伏以事出一時。又非經制。求之典故。亦無其文。今參詳不合告。從之。十月。命宰相崔植等十四人。與吐蕃使論納羅盟於郡城西王會寺。十一月。又遣使論答熱等來朝。
　　二年五月。又遣使論贊等來朝。並進馬六十匹。羊二百口。及銀器玉帶等。七月。入蕃會盟使劉元鼎奏。以五月六日與吐蕃盟於悶懼盧川。是川蓋贊普之夏衙也。中有臧河流焉。滿川多紫薇樹。其月。吐蕃使論悉諾息等隨元鼎來謝。十月。命太僕少卿兼御史中丞杜載。持節充答吐蕃謝會盟使。
　　三年正月。遣使論答熟來賀正朔。並進羊六百口。　　四年。遣使來求五臺山圖。　　寶歷元年三月。遣尚綺立熱來朝。且請和好。　　二年十一月。詔遣光祿卿兼御史大夫李銳。持節入蕃。充答和好使。
　　太和五年正月。遣使論乞熟來朝。
　　六年。又遣使論董勃藏來朝。
　　九年正月。遣使論籠熟來朝。
　　開成元年。遣使論悉立熟來朝正。並獻國信及馬。　　二年。遣使論監通來朝。先是。遣宗正少卿兼御史中丞李從簡入蕃。其年五月。至自蕃中。進國信金銀器。玉帶。獺褐。犛牛尾。朝霞氈。雜藥並馬牛？駝等。詔以其信物頒賜宰臣已下。
　　四年。遣使論焦熟等來朝。
　　會昌二年。贊普卒。至十二月。遣論贊熱等來告喪。詔廢朝三日。仍令文武常參官四品已上。就鴻臚寺弔其使者。詔遣將作少監兼御史中丞李璟。持節入西蕃。充弔祭使。
　　三年正月。璟至自吐蕃。
　　大中三年春。吐蕃宰相尚恐熱殺東道節度使。以秦原安樂等三州。並石門木硤等七關款塞。涇原節度使康季榮以狀聞。上命太僕卿陸耽往勞焉。其年七月。河隴耆老率長幼千餘人赴闕下。上御延喜樓觀之。莫不懽呼作舞。更相解辮。爭冠帶於康衢。然後命善地以處之。觀者咸稱萬歲。八月。敕曰。自昔王之有國也。何嘗不文以守成。武以集事。參諸二柄。歸乎太寧。朕猥荷丕圖。思宏景業。憂勤戒惕。四載於茲。每念河湟土疆。綿亙遐闊。自天寶末。犬戎乘我多難。無力禦姦。遂縱腥羶。不遠京邑。事更十葉。時近百年。進士試能。靡不竭其長策。朝廷下議。亦皆聽其直詞。盡以不生邊事為永圖。且守舊地為明理。荏苒於是。收復無由。今者天地儲祥。祖宗垂佑。左衽輸款。邊壘連降。創業建功。所謀必克。實賴樞衡妙算。將帥雄俊。副元元不爭之文。絕漢武遠征之悔。甌脫頓空於內地。斥堠全據於新封。莫大之休。指期而就。況將士等櫛風沐雨。暴露郊原。披荊棘而刁斗夜嚴。逐豺狼而穹廬曉破。動皆如意。古無與京。念此誠勤。宜加寵賞。涇原宜賜絹六萬匹。靈武五萬匹。鳳翔邠寧四萬匹。並以戶部產物充。仍待季榮叔明玭君緒各領征師到本鎮。度支差腳。兩司各差人押領。送至本道分付。令充節級優賞。四道牧州牧有功勞軍將。各宜具名銜聞奏。當議甄獎。原州秦州威州並七關側近。訪聞土地肥沃。水草豐美。如有百姓要墾闢耕種。五年不加賦稅。五年已後。量定戶籍使。任為產業。溫地有鹽。頗聞厚利。如置榷稅。可贍邊陲。仍委度支計度制置聞奏。四道長吏如能各於鎮守處遣官健營田。度支出牛糧種子。每年量得多少充軍糧。亦不限約定數。原州秦州威州並七關鎮守官健。每人各給衣料兩分。一分依常年例支給。一分度支加給。仍二年一度替換其家口委長吏切加安存。官健有莊田戶籍者。仰州縣放免雜差役。秦州至隴州已來道路。要置堡柵。與秦州應接。委李玭與劉皋即便計度聞奏。如商賈往來。興販貨物。任澤利潤。一切聽從。關鎮不得邀詰。其官健父兄子弟來往。通傳家信。不限多少任去。如要墾闢種田。依百姓例處分。三州七關。如要器仗。長吏與量據所要申奏。除授刺史關使後三五月內。差人巡檢。有如修築部署。課績殊尤。並訓練有度者。其刺史關使雖新授官爵。亦更與超昇。其官健節級更與優賞。山南西道劍南西川邊界沒蕃州縣。量力收復。其兵士委本道差遣。如要錢物接借。亦具聞奏。三州七關創置戍卒。且要務靜。如有羌戎潛來博易。輒不得容受。委刺史關使切加禁斷。或有投降吐蕃到邊上收取。本道令長史奏取進止。其京城有犯事合流役囚徒。從今已後。一切配在十處收管。嗚呼。七關要害。三郡膏腴。候館之長址可尋。唐人之遺風尚在。溯懷往事。良用興嗟。夫取不在廣。貴保其金湯。得必有時。詎計於遲速。今則便務修築。不逞干戈。必使足食足兵。有備無患。載洽亭育之道。永致生靈之安。遠邇臣僚。宜體朕意。
　　咸通七年十月。沙州節度使張義潮奏。差迴鶻首領僕固俊與吐蕃大將尚恐熱交戰。大敗蕃寇。斬尚恐熱。傳首京師。
