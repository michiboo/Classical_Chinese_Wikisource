凡公主封，有以國名者，鄎國、代國、霍國是也；有以郡名者，平陽、宣陽、東陽是也；有以美名者，太平、安樂、長寧是也，惟玄宗之女皆以美名名之。
高祖十九女：長沙，〈降馮少師。〉襄陽，〈降竇誕。〉平陽，〈降柴紹。〉高密，〈降長孫孝政，後降段綸。〉長廣，〈降趙慈景，後降楊師道。〉長沙，〈始封萬春，降豆盧懷讓。〉房陵，〈降竇奉節，後降賀蘭僧伽。〉九江，〈降執失思力。〉廬陵，〈降喬師望。〉南昌，〈降蘇勖。〉安平，〈降楊思敬。〉淮南，〈降封道言。〉貞定，〈降崔恭禮。〉衡陽，〈降阿史那社爾。〉丹陽，〈降薛萬徹。〉臨海，〈降裴律師。〉館陶，〈降崔宣慶。〉安定，〈降溫挺，後降鄭敬玄。〉長樂。〈降趙瓌。〉
太宗二十一女：襄城，〈降蕭銳，後降姜簡。〉汝南，〈早薨。〉南平，〈降王敬直，後降劉玄意。〉遂安，〈降竇逵，後降王大禮。〉長樂，〈降長孫沖。〉豫章，〈降唐義識。〉巴陵，〈降柴令武。〉普安，〈降史仁表。〉東陽，〈降高履行。〉臨川，〈降周道務。〉清河，〈降程懷亮。〉蘭陵，〈降竇懷悊。〉晉安，〈降韋思安，後降楊仁輅。〉安康，〈降獨孤諶。〉新興，〈降長孫曦。〉城陽，〈降杜荷，後降薛瓘。〉高陽，〈降房遺愛。〉金山，〈早薨。〉晉陽，〈早薨。〉常山，〈早薨。〉新城。〈降長孫詮，後降韋正矩。〉
高宗三女：義陽，〈降權毅。〉高安，〈降王勖。〉鎭國太平。〈降薛紹，後降武攸暨。〉
中宗八女：新都，〈降武延暉。〉宜城，〈降裴㢲。〉定安，〈降王同皎，後降韋濯，三降崔銑。〉長寧，〈降楊慎交，後降蘇彥伯。〉永壽，〈降韋鐬。〉永泰，〈降武延基。〉安樂，〈降武崇訓，後降武延秀。〉成安。〈降韋捷。〉
睿宗十一女：壽昌，〈降崔眞。〉安興，〈早薨。〉荊山，〈降薛伯陽。〉淮陽，〈降王承慶。〉代國，〈降鄭萬鈞。〉涼國，〈降薛伯陽，後降溫義。〉蔡國，〈降王守一，後降裴㢲。〉鄎國，〈降薛敬，後降鄭孝義。〉金仙，〈入道。〉玉眞，〈入道。〉霍國。〈降裴虛己。〉
玄宗三十女：永穆，〈降王繇。〉常芬，〈降張去奢。〉孝昌，〈早薨。〉唐昌，〈降薛鏽。〉靈昌，〈早薨。〉常山，〈降薛譚，後降竇澤。〉萬安，〈入道。〉上仙，〈早薨。〉懷思，〈早薨。〉高都，〈降崔惠童。〉新昌，〈降蕭衡。〉臨晉，〈降郭潛曜。〉建平，〈降豆盧建，後降楊說。封衛國。〉眞陽〈降源清，後降蘇震。〉信成，〈降獨孤明。〉壽春，〈降吳澄江，後入道。封楚國。〉普康，〈早薨。〉昌樂，〈降竇鍔。〉永寧，〈降裴齊丘。〉平昌，〈降溫西華，後降楊徽。封宋國。〉興信，〈降張垍，後降裴頴，三降楊敷。封齊國。〉咸直，〈降陽洄，後降崔嵩。〉宜春，〈早薨。〉廣寧，〈降程昌胤，後降蘇克貞。〉萬春，〈降楊朏。〉太華，〈降楊錡。〉壽光，〈降郭液。〉樂城，〈降薛履謙。〉新平，〈降裴玪，後降姜慶初。〉壽安。〈降蘇發。〉
肅宗七女：長樂，〈降豆盧諶，改封宿國。〉寧國，〈降鄭巽，後降回紇可汗，三降薛康衡。封蕭國。〉和政，〈降柳潭。〉大寧，〈降張清。封郯國。〉宜寧，〈降鄭沛。封紀國。〉永和，〈降王詮。〉延光。〈降裴徽，後降蕭升。封郜國。〉
代宗十八女。靈仙，〈早薨。〉眞定，〈早薨。〉永清，〈降裴倣。〉昇平，〈降郭曖。封虢國。〉華陽，〈入道。〉玉清，〈早薨。〉嘉豐，〈降高怡。〉長林，〈降沈明。〉太和，〈早薨。〉嘉誠，〈降田緒。初封武清，贈趙國，諡莊懿。〉玉虛，〈早薨。〉普寧，〈降吳士廣。〉晉陽，〈降裴液。〉義清，〈降柳杲。〉壽昌，〈降竇克良。〉新都，〈降王贊，後降田華。〉西平，〈早薨。〉章寧。〈早薨。〉
德宗十一女：唐安，〈降韋宥，早薨，贈韓國，諡貞穆。〉義陽，〈降王士平，贈魏國，諡憲穆。〉義章，〈降張茂宗，尋薨，贈鄭國，諡莊穆。〉臨貞，〈降薛釗。〉永陽，〈降崔諲。〉普寧，〈早薨。〉文安，〈入道。〉咸安，〈降回紇武義成功可汗，贈燕國，諡襄穆。〉義川，〈早薨。〉宜都，〈降柳昱。〉晉平。〈早薨。〉
順宗十一女：漢陽，〈降郭鏦。〉普安，〈降鄭何，贈梁國，諡恭靖。〉東陽，〈降崔杞。〉西河，〈降沈翬。〉雲陽，〈降劉士涇。〉襄陽，〈降張克禮。〉潯陽，〈入道。〉臨汝，〈早薨。〉陽安，〈降王承系。〉平恩，〈早薨。〉邵陽。〈早薨。〉
憲宗十九女：普寧，〈降於季友。改封永昌，贈梁國，諡惠康。〉永嘉，〈入道。〉衡陽，〈早薨。〉汾陽，〈降韋讓。贈鄭國，諡溫儀。〉宣城，〈降沈𥫃。〉岐陽，〈降杜琮。贈晉國，諡莊淑。〉陳留，〈降裴模。〉眞寧，〈降薛翊。〉南康，〈降沈汾。〉普康，〈早薨。〉臨眞，〈降衛洙。〉眞源，〈降杜中立。〉永順，〈降劉弘景。〉安平，〈降劉異。〉壽安，〈降王元逵。本琛王女。〉永安，〈入道。〉義寧，〈早薨。〉定安，〈初封太和，降回鶻崇德可汗。〉貴鄉。〈早薨。〉
穆宗八女：義豐，〈降韋處仁。〉淮陽，〈降柳正元。〉延安，〈降竇澣。〉金堂，〈降郭仲恭。初封晉陵。〉清源，〈早薨。〉饒陽，〈降郭仲詞。〉義昌，〈入道。〉安康。〈入道。〉
敬宗三女：永興，天長，寧國。
文宗四女：興唐，西平，朗寧，光化。
武宗七女：昌樂，壽春，永清，延慶，靜樂，樂溫，長寧。
宣宗十一女：萬壽，〈降鄭顥。〉永福，西華，〈降嚴祁。贈齊國，諡恭懷。〉廣德，〈降於琮。〉義和，饒安，盛唐，平原，唐陽，許昌，豐陽。
懿宗八女：同昌，〈降韋保衡。封衛國，諡文懿。〉安化，普康，昌元，昌寧，金華，仁壽，永壽。
僖宗二女：唐興，永平。
昭宗十一女：新安，平原，〈降李繼侃。〉信都，益昌，唐興，德清，太康，永明，新興，普安，樂平。
高祖第三女平陽公主，義兵起，公主於鄠縣莊散家資招引山中亡命，得數百人，起兵以應高祖，略地至盩厔、武功、始平，皆下之。每申明法令，禁兵無得侵掠，故遠近奔赴甚衆，得兵七萬人。公主間使以聞，使者至，高祖大悅。及義軍渡河，公主引精兵萬餘與太宗會於渭北，與其駙馬柴紹各置幕府，營中號爲「娘子軍」。京城平，封爲平陽公主，以獨有軍功，每賞賜異於他主，及薨，追諡曰昭。
太宗長女襄城公主，出降中書令蕭瑀子銳。公主雅有禮度，太宗每令諸公主，凡厥所爲，皆視其楷則。又令所司別爲營第，公主辭曰：「婦事舅姑如事父母，若居處不同，則定省多闕。」再三固讓，乃止。令於舊宅而改創焉，卽薦福寺是也。
貞觀五年，長樂公主出降，太宗以皇后所生，勅有司資送倍於永嘉長公主。秘書監魏徵諫曰：「不可。昔漢明帝欲封其子，雲︰『我子豈得與先帝子等乎？可半楚、淮陽。』前史以爲美談。天子姊妹爲長公主，天子之女爲公主，旣加長字，卽是有所尊崇，或可情有淺深，無容禮有踰越。」上然其言。長孫皇后遣使賫錢四十萬、絹五百疋，詣徵家賜之。
十一年，侍中王珪子敬直尚南平公主。禮有婦見舅姑之儀，近代以來，公主出降，此禮皆廢。珪曰：「今主上欽明，動循法制，吾受公主謁見，豈爲身榮，所以成國家之美耳！」遂與其妻就位而坐，令公主親執笲，行盥饋之道，禮成而退，物議韙之。自是公主下降，有舅姑者皆備禮，自珪始也。
十六年七月三日，勅晉王宜班於朝列。〈晉王及晉陽公主幼而偏孤，上親加鞠養。晉王或暫出閤，公主必送出虔化門，涕淚而別，至是公主言於太宗曰︰「兄今與百僚同列，將不得在內耶？」言訖，哽噎不自勝，上爲之流涕。〉
永徽元年正月，衡山公主欲出降長孫氏，議者以時旣公除，合行吉禮。侍中于志寧上疏曰︰「伏見衡山公主出降，欲就今秋成禮。竊按《禮記》雲︰『女十五而笄，二十而嫁，有故，二十三年而嫁。』鄭玄雲︰『有故，謂遭喪也。』固知須終三年，其有議者，准制，公除之後，須並從吉。此漢文創制其儀，爲天下百姓。至於公主，服是斬縗，使服隨例除，無宜情隨例改。心喪之內，方復成婚，非惟違於禮經，亦是人情不可。陛下方獎仁孝之日，敦崇名敎之秋，此事行之若難，猶宜抑而守禮，況行之甚易，何容廢而受譏？伏願遵高宗之令軌，略孝文之權制，國家於法無虧，公主情禮得畢，則天下幸甚。」於是待三年服闋。然後降。
咸亨二年五月十六日，城陽公主薨。公主初適杜荷，坐承乾事誅，公主改適薛瓘。太宗使卜之，卜人曰：「兩火俱食，始則同榮，末亦雙悴，若晝日行合𢀿之禮，則終吉。」上將從之。馬周諫曰︰「臣聞朝謁以朝，思相戒也；講習以晝，思相成也；讌飲以昃，思相歡也；婚合以夜，思相親也。是以上下有成，內外有親，動息有時，吉凶有儀，先王之敎，不可黷也。今陛下欲謀其始而亂其紀，不可爲也。夫卜筮者所以決嫌疑，若黷禮亂常，先王所不用。」上從其言。瓘後爲房州刺史，公主隨之，及薨，雙柩齊引而還。
顯慶三年九月十九日，詔︰「古稱釐降，唯屬王姬。比聞縣主適人，皆雲『出降』。娶王女者，亦云『尚主』。濫假名器，深乖禮經。其縣主出嫁，宜稱『適』；娶王女者，稱『娶』。仍改令文。」
神龍二年閏正月一日，勅置公主設官屬，鎭國太平公主儀比親王，長寧、安樂唯不置長史，餘並同親王。宣城、新都、安定、金城等公主非皇后生，官員減半。其金城公主以出降吐蕃，特宜置司馬。至景龍四年六月二十二日，停公主府，依舊置邑司。唐隆元年六月二十六日，勅公主置府，近有勅總停，其太平公主有崇保社稷功，其鎭國太平公主府，卽宜依舊。酸棗縣尉袁楚客奏記於中書令魏元忠曰：「女有內，男有外，男女有別，剛柔分矣；中外斯隔，陰陽著矣，豈可相濫哉！然而幕府者，丈夫之職，非婦人之事。今公主開府建寮，崇置法官，秩若親王，以女處男職，所謂長陰而抑陽也；而望陰陽不愆，風雨不爽，其可得乎？竊謂非致遠之計，乖久安之策。《書》曰︰『事不師古，以克永世，匪說攸聞。』此之謂也！君侯不正，誰正之哉？」
開元十年，永穆公主出降，勅有司優厚發遣，依太平公主故事。僧一行諫曰：「高宗末年，唯有一女，所以殊其禮。又太平驕僭，竟以得罪，不應引以爲例。」上納其言。
天寶七載，皇女道士萬安公主出就金仙觀安置，賜實封一千戶，奴婢，所司准公主例給付。
乾元三年正月十九日，永昌縣主壻韋嗣道宜付吏部與散官。自今以後，縣主壻出身者，並准此爲恆例。
建中元年九月，詔婚嫁函書，出於近代，旣無經據，卽可停之。時縣主將嫁，旣有吉日，所司供設已備矣。而襄王之幼女卒，上從妹也，命改用中旬，或奏曰：「禮物已備，供帳已設，撤之倍勞，且殤服不足以廢事。」上曰︰「爾愛其費，我愛其禮。」卒罷之。十二月，出嫁岳陽等十一縣主。初，開元中，置禮會院於崇仁里，自兵興以來，廢而不修。公、郡、縣主，不時降嫁，殆三十年。凡皇族子弟，皆散棄無位，或流落他縣。上卽位，始敍用枝屬，以時婚嫁，公族老幼，莫不悲感。及縣主將嫁，小大之物，必周其用。於是有司度人用一籠花，計錢七十萬。上使損之，及三萬，乃止。上曰：「吾非有所愛，但不欲無益之費耳！各以其餘錢賜之，以備他用。」舊例，皇姬下嫁，舅姑反拜而婦不答，至是乃刊去慝禮，率由典訓。
貞元二年二月，太常奏：「長林公主出降，準《開元禮》，合乘厭翟車。去年嘉誠公主出降，得駕部牒，造來多年，不堪乘駕。又得內侍省報，舊例相沿乘金根車，其時便已行用。今緣禮會日逼，創造必不及，請準嘉誠公主例，乘金根車。」勅：「宜依。」自是公主出降，相承金根車，至今不改。至四年二月七日，太常卿董晉奏曰：「今月八日正衙，冊新都長公主，準《開元禮》，其日皇帝御正衙，命使行冊禮，陳樂懸。伏準貞元二年五月，冊嘉誠公主，二年三月，冊長林公主，皇帝並不御正殿，亦不設樂懸，遂爲典故。」又奏：「今月十日，新都長公主出嫁，行五禮，準舊例，並合前一日於光順門行五禮。今奉勅，其日早於光順門便行冊禮。」遂爲故事。至十五年七月三日，有司奏：「冊公主儀注，伏準開元之儀，侍中合宣制，〈今儀注誤以中書令宣制，則其日侍中闕行事之儀。〉中書令合受冊，又合以冊授與冊使。〈今儀注誤以中書侍郎授冊使，則其日闕中書令授冊之儀。〉內冊案自東上閣出，詣橫街北，合宣付中書門下，其侍中、中書令其日並行事，〈今儀注誤，獨宣付中書令，則侍中無憑宣付。〉今欲改正。」制曰：「可。」至二十一年四月七日，勅禮部。禮儀使奏：「舊制例正衙命使，使出含元殿西廊側門外，登輅車，從光範門入，詣光順門進冊。伏緣諸王及公主，並同日內冊，其載冊輅車，車數不足。今商量冊使出宣政門，便自興禮門出，各赴延英、光順門進冊，旣便於事，又合禮經。」制曰：「可。」
五年十二月十八日，諸郡縣主壻每停官後，郡主每季給錢七十千文，縣主每季五十千文。如受官後，卽停。其郡縣主壻已亡歿者，依準此。仍令度支隨季折給綾絹。
六年十一月，詔：「郡主壻檢校四品京官者，戶部月給俸錢三十千文，度支歲給祿米一百二十石；縣主壻檢校五品京官，給俸錢二十千文，祿米百石。其有出身及先任正官，幷負才學政術，欲從上舉選者，聽之。如官已登朝，不用此制。」又勅諸公主每年各給封物七百段疋，此依舊例，春秋兩限支給。諸郡主每季各賜錢一百貫文，諸縣主每季各賜錢七十貫文，其郡、縣主壻見任前資正員外員官等，一依支給。
十一年十月，義陽公主出降祕書少監王士平。士平，武俊之子也。上愼重其事，先時令宰臣訪於禮官，令參定見舅姑之儀禮，又武俊在鎭，仍定公主遣使儀。
十四年，故懷澤縣主壻檢校右贊善大夫竇克構狀言：「臣頃以國親，超受寵祿，及縣主薨逝，臣官遂停。臣陪位出身未授檢校官日，自有本官，伏乞宣付所司，許取前銜婺州司戶參軍，隨例調選。」詔許赴集，仍委所司比類前任正員官，依資注擬。自今以後，郡、縣主壻除丁憂外，有曾任正員官停檢校官俸料後者，準此處分。其餘先是兼試同正員等不在選序者，停檢校官俸料後，任便赴集有司。據檢校官量降三資與正員官元無官者，與解褐正員官。
十五年七月勅：「駙馬郡、縣主，如實無子，準式養男，並不得用母蔭。」
永貞元年正月，度支奏：「故永昌公主薨，準貞元中義陽義章公主葬料，一切甎瓦等充給。」上令度支都支三千萬於數內圓融造作。
元和三年三月勅：「縣主壻請授外官，如赴任，縣主不得離京，自今以後，永爲常例。」
七年十一月，京兆尹元義方奏：「永昌公主祠堂制度，勅宜減制。」宰臣李吉甫奏：「竊以祠堂之設，禮典無文，蓋德宗皇帝恩出一時，事因習俗，當時人間，不無竊議。昔漢章帝欲爲光武原陵，明帝顯節陵，各起邑屋，東平王蒼上疏言其不可。東平王卽光武之愛子、明帝之愛弟，賢王之心，豈惜費於父兄哉？誠以非禮之事，人君所當愼也。今者，依義陽公主欲起祠堂，恐不如量置墓戶以充守奉。」翌日，上謂吉甫曰：「昨日所奏罷祠堂，深愜朕心。朕初疑其宂費，緣未知故實，是以量減，及覽所奏，方知無據。然朕不欲破二十戶百姓，當揀官戶謹信委之。」十二月，詔曰：「王者敎化，本於婚姻，由親以理疎，自內而刑外，故《詩》稱好合，所以成子姓也；《禮》有待年，明其必及時也。恭惟累聖之後，子孫衆多，敎於公宮，已知婦順，而從人之義重，擇配之才難，以茲兢兢，久曠嘉禮，況時方無事，年及有行，宜加祿邑之榮，以俟御輪之吉。言念於此，惕然興懷，思弘厚恩，用協敦敍，恩王等女六人，可並封縣主。仍委中書門下與宗正卿及吏部尚書、侍郎計會，諸親之內，及常選之中，精求其人，副我誠意。」時十六王宅諸王女，久不降嫁，德音初下，人感嘆焉。
九年八月，岐陽公主出降杜悰，發左右神策兵三百赴光範門翼道，至其宅。京兆尹裴武充禮會使。
大和三年正月勅：「潯陽、平恩、邵陽三公主，皆捨俗入道，宜令每年各賜封物七百段疋，仍準舊例，春秋兩限支付。」四年五月勅：「出降縣主妝粉錢，宜令所司，自今以後，從出降日支。」
四年正月勅：「駙馬竇澣，公主衣服逾制，從夫之義，過有所歸，宜罰兩月賜錢。」
開成二年十二月勅：「駙馬嘗爲公主行服三年，頗乖典法，自此準禮，夫妻服齊縗，杖周。」〈時岐陽公主旣薨，駙馬杜悰因禮文不爲重服，時論推美，故有是詔。〉
三年十二月勅：「駙馬都尉尚公主後，宜令守檢校官二周，年滿則量人材資序，改轉正員官，仍爲定例。」
會昌五年七月，中書門下奏：「伏見公主上表稱妾李氏者，伏以臣妾之義，取其賤稱，家人之禮，卽宜區別。臣等商量公主上表。請如長公主之例。並雲某邑公主、第幾女上表，郡、縣主亦望依此例稱。」從之。
大中四年二月，以起居郎、駙馬都尉鄭顥尚萬壽公主，其年詔曰：「女人之德，雅合愼修，嚴奉舅姑，夙夜勤事，此婦之節也。先王制禮，貴賤同遵，旣以下嫁臣寮，儀則須依古典，萬壽公主婦禮，宜依士庶。」
其年二月勅：「諸縣主壻選尚之初，多無官緒，或正員初秩，授檢校朝官，從前條流，都未詳備。自今以後，縣主壻如先有官，宜超資與進改，如未有官者，且授檢校官，待三周年後，與第二任正員官。仍委宗正卿檢勘聞奏。」
五年四月勅：「夫婦之際，敎化之端，人倫所先，王猷爲大。況枝連帝戚，事繫國風，苟失常儀，卽紊彝典。其有節義乖常，須資立制，如或情有可愍，卽務從權，俾協通規，必惟中道。起自今以後，先降嫁公主、縣主，如有兒女者，並不得再請從人。如無兒者，卽任陳奏，宜委宗正等準此處分。如有兒女妄稱無有，輒請再從人者，仍委所司察獲奏聞，別議處分，並宣付命婦院，永爲常式。」其月勅：「親王、公主葬，宜準故事，輟朝一日。」
其年八月勅：「公主邑司，擅行文牒，恐多影占，有紊朝章。今後公主除緣徵封外，不得令邑司行文書牒府縣，如緣公事，令邑司申宗正寺，與酌量事體施行。」
咸通十二年二月，葬衞國公主於少陵原。先是，詔百寮爲輓歌詞，仍令駙馬韋保衡自撰公主神道碑，京兆尹薛能爲外監護，供奉官楊復璟爲內監護，儀注甚盛。上與郭淑妃御延興門哭送。
弘化。〈宗室女。貞觀十三年十一月，降吐谷渾慕容諸葛鉢。〉文成。〈宗室女。貞觀十五年正月十五日封，降於吐蕃贊普弄讚，命江夏王送之。弄讚親迎於河源，見王，行子壻禮甚謹，歎大國服飾禮儀之美，俯仰有媿沮之色，謂所親曰：「我祖父未有通婚大國者，今我得尚大唐公主，當築一城，以誇示後世！」仍遣酋豪子弟，請入國學，以習《詩》《書》，從之。〉金城。〈雍王守禮女。神龍三年四月十四日，降於吐蕃贊普。〉寧國。〈肅宗女。乾元元年七月十七日，出降回鶻英武威遠毘伽可汗，置公主府。二年八月二十三日，自蕃還。至貞元五年四月十二日，議罷公主府，置邑司。〉永樂。〈宗室女。開元二十五年十一月三日，出降契丹松漠郡王李失活。〉燕郡。〈餘姚公主女，慕容氏。開元十五年閏五月十九日，出降契丹松漠郡王李鬱於焉。〉固安。〈從外甥女辛氏。開元五年二月，出降奚首領李大酺。至八年，大酺戮死，共立季弟魯蘇爲主，仍以公主爲妻。時魯蘇牙官塞默羯謀害魯蘇，翻歸突厥，公主密知之，遂誘而殺之。上嘉其功，賞賜累萬。公主嫡母嫉主榮寵，乃上言云主是庶生，請別以所生主嫁魯蘇。上怒，乃令離婚。〉東光。〈咸安公主女韋氏。降奚首領魯蘇。〉交河。〈十姓可汗阿史那懷道女。開元五年十二月，出降突騎施可汗蘇祿。〉和義。〈宗室女。天寶三載十二月十四日，出降寧國奉化王。〉靜樂。〈天寶四載三月十四日，封外甥女獨孤氏，降松漠都督懷順王李懷節。〉宜芳。〈外甥女楊氏。天寶四載三月十四日，出降饒樂都督懷信王李延寵。〉崇徽。〈僕固懷恩女。大歷四年五月二十四日，出降回鶻可汗。〉咸安。〈德宗女。貞元四年十月，出降回紇天親可汗。其月二十六日，勅置咸安公主府，準親王例。〉太和。〈憲宗女。長慶元年二月，出降回紇崇德可汗。〉
景龍四年正月二十七日，幸始平縣，送金城公主，以驍衞大將軍楊矩爲使。〈上初謂侍中紀處訥曰：「昔文成公主出降，卽江夏王送之，卿識蕃情，又有安邊之略，可爲朕充此使也。」處訥辭以不練邊事。上又使中書侍郎趙彥昭代行，司農卿趙履溫謂之曰：「公國之宰輔，而爲一介之使，不亦鄙乎？」彥昭曰：「計將安出？」履溫因爲陰託安樂公主，密奏留之，至是命矩行。〉
二月一日，改始平縣爲金城縣，又改地爲鳳臺鄉愴別里。
開元二十一年正月，命工部尚書李暠持節於吐蕃，以國信物一萬匹，私覿物二千匹，皆雜以五綵，遣之。及還，而金城公主上言，請以今年九月一日，樹碑於赤嶺，定蕃、漢界。詔張守珪、李行褘與吐蕃使莽布支同往觀樹焉。旣樹，而吐蕃遣其臣隨漢使人分往劍南及河西磧，歷告邊州曰：「兩國和好，無相侵掠。」漢使告亦如之。
二十九年，金城公主薨，吐蕃使來告哀。
貞元二年四月二十九日，太常卿董晉奏：「公主出降蕃國，請加玉冊。」制曰：「可。」三年九月，遣回紇使合闕將軍歸其國。初，合闕將其君命請婚於我，許以咸安公主嫁之，命公主見合闕於麟德殿，且命中謁者賫公主畫圖，就示可汗，以馬價絹五萬疋還之，許其互市而去。以殿中監嗣滕王湛然爲送咸安公主使，仍兼婚禮使。
四年十月，回紇公主及使至自蕃，上御延喜門，禁婦人及車輿觀者。時回紇可汗喜於和親，其禮甚恭，乃上言曰：「昔爲兄弟，今卽子壻，子壻半子也，彼猶父，此猶子也。父若患於西戎，子當遣兵除之。」又罵辱吐蕃使者。及使其宰相等率衆千餘人，及其妹骨吐祿毗伽公主、夷妹迷敍骨吐祿公主，及職使大首領等妻妾，凡五十六婦人來迎可敦。凡遣人千餘，納聘馬三千匹。上令朔州及太原分留回紇七百餘人，其宰相大首領至者，館於鴻臚寺、將作監。回紇使者見於宣政殿，上召回紇公主及使對於麟德殿，頒賜有差。
元和三年正月，咸安公主薨，廢朝三日。初，王師平史朝義，北虜微有功，恃此不修臣禮。至貞元四年，回紇武義成功可汗，始遣使獻方物，仍求結親。德宗與羣臣議，許之，遂以公主降焉。命使冊可汗爲勇猛分相智惠長壽天親可汗，冊公主爲孝順端正智惠長壽可敦，御製詩送之。事具《德宗實錄》。天親可汗卒，子忠貞可汗立；忠貞可汗卒，子奉誠可汗立；奉誠可汗卒，國人立其相，是爲懷相可汗，皆從故法尚公主。在蕃二十一年卒，冊贈燕國大長公主，賜諡曰襄穆。
太和公主，長慶元年二月封爲公主，冊爲回紇可敦，出降愛登里邏骨沒密施合毗伽保義可汗，以中書侍郎平章事崔植充冊使，戶部侍郎平章事杜元穎充五禮使。五月，詔緣改定太和公主出降回紇事宜，令中書舍人王起赴鴻臚寺宣示回紇等使。保義可汗旣立，遣使求婚，遂封第九妹爲永安公主，將以降嫁焉。其年三月，保義可汗卒；四月，冊九姓回紇爲崇德可汗；五月，遣使請迎所許嫁公主。朝廷以封第五妹爲太和公主以降，今回紇雖狄人，固請永安而終不許，故命中書舍人王起充鴻臚寺以宣諭焉。又詔左金吾大將軍胡證充送公主爲回紇可敦歸國及加冊可汗等使，光祿卿李憲充副使，太常卿李銳充婚禮使。公主置府，官屬準親王例，仍鑄邑司印一面。及發，上以半仗御通化門送之，勅常參官於章敬寺前立班，儀衞甚盛，仍令京兆府權置公主幕次，暫駐受百寮之謁見，士女傾城觀焉。
會昌元年十一月，勅：「緣回紇國中離亂頗甚，太和公主恐未安寧，須遣文臣專往訪問，宜差通使舍人苗綰充使。」三年二月，太常禮院奏：「太和公主到日，百寮於章敬寺門立班，舊例並以邑司承命入拜，命承命出答拜。今商量邑司官秩，多是至卑者，緣恐事太輕。今請公主左右一人，戴鬢帛承拜裲襠，將命出入，以代邑司官，謂得禮之變。」從之。其月二十五日，公主自蕃還京，詔左右神策各出軍二百人，及太常儀仗鹵簿，從長樂驛迎公主入城。其日，改封定安大長公主，罷太和公主府，宰臣及文武百寮於章敬寺門立班候參。參畢，太和公主便赴太廟，謁憲宗、穆宗二室，回從光化門入內。其日，宰相及文武百寮赴宣政衙，於東上閣門進名奉賀，赴興慶宮賀太皇太后。二十七日勅：「安定大長公主自蕃還京，莫不哀憫，百辟卿士，皆出拜迎。宣城、貞寧、臨貞、貞源、義昌等公主並宗室近親，合先慰問，晏然私第，竟已不至，度於物體，稍似非宜，各罰封絹一百匹，以塞𠎝違。陽安長公主旣不與定安、光順相見，又兩日就宅宣事，皆不在家，罰封物三百匹。」三月，中書門下奏：「伏聞定安大長公主，二月二十五日，以回紇背叛恩德，侵軼邊陲，於光順門內脫去簪珥，變服請罪，陛下釋其𠎝負，方敢對見。又以宣城公主等違勅不到，各罰封物。伏以禮法之行，始此中壼，王化盛事，人倫美談，《周易》雲︰『正家而天下定』矣。臣等忝在樞近，不任抃賀踴躍之至，伏望宣付史館紀述，爲百代典制。」從之。
