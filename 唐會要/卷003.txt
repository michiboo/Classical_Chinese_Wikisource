宣皇帝皇后張氏。諡宣獻。咸亨五年八月十五日追諡。
光皇帝皇后賈氏。諡光懿。咸亨五年八月十五日追諡。
景皇帝皇后梁氏。諡景烈。咸亨五年八月十五日追諡。
元皇帝皇后獨孤氏。諡元貞。武德元年六月二十二日追諡。
高祖皇后竇氏。武德元年六月二十二日，追諡穆皇后。貞觀九年五月九日，追尊太穆神皇后。天寶八載六月十五日，追尊太穆順聖皇后。
太宗皇后長孫氏。武德九年八月二十一日，立爲皇后。貞觀十年五月二十六日，崩於立政殿。〈年三十六。〉諡曰文德皇后。咸亨五年八月，追諡文德聖皇后。天寶八載六月，加尊文德順聖皇后。
高宗皇后王氏。永徽元年正月，立爲皇后。六年十月十二日，廢爲庶人。
天后武氏。貞觀十年，文德皇后崩。太宗聞武士彠女有才貌，召入宮，以爲才人。時上在東宮，因入侍，悅之。太宗崩，隨嬪御之例出家，爲尼感業寺。上因忌日行香，見之，武氏泣，上亦潸然。時蕭良娣有寵，王皇后惡之，乃召入宮，潛令長髮，欲以間良娣之寵。旣入宮，寵待踰於良娣，立爲昭儀。良娣、王皇后協心謀之，遞相譖毀，上終不納。俄誣王皇后與母柳氏求厭勝之術，昭儀所生女暴卒，又奏王皇后殺之，上遂有廢立之意。上從容言王氏無子，以風長孫無忌，無忌竟不順旨。永徽五年，中書舍人李義府上表請廢王皇后，立昭儀，以厭衆庶之心。上悅，謂李勣曰︰「立昭儀之事，褚遂良固執不從。遂良旣是顧命大臣，事不可，當止也。」勣遂密奏曰︰「此是陛下家事，何須更問外人。」許敬宗又言於朝曰︰「田舍翁積得十斛麥，尚欲換卻舊老婦，況天子富有四海，立一皇后，有何不可，關諸人何事，妄生異議。」上意乃定，遂立爲皇后。顯慶五年十月已後，上苦風眩，表奏時令皇后詳決，自此參預朝政，幾三十年。當時畏威，稱爲「二聖」。咸亨五年八月十五日，稱天后。弘道元年十二月，高宗崩。十二月，皇太子卽位，尊爲皇太后，臨朝攝政。載初元年九月九日卽位，改國號稱周，賜帝姓武氏。神龍元年正月二十三日，傳位於中宗。二十六日，徙居上陽宮。二十七日，上尊號則天大聖皇帝。十二月二十六日，崩於洛陽仙居殿。〈年八十一。〉諡曰則天大聖皇后。國子司業崔融爲哀冊文。二年五月二十八日。祔葬乾陵。唐隆元年七月七日，依舊爲天后。景雲元年十月十八日，改爲大聖天后。延和元年六月十七日，又改爲天后聖帝。八月五日，改爲聖后。開元四年十二月，改爲則天后。天寶八載六月十五日，追尊則天順聖皇后。年號二十。〈嗣聖二年二月七日，改爲文明。文明元年九月五日，改爲光宅。光宅二年正月一日，改爲垂拱。垂拱五年正月一日，改爲永昌。永昌五年十一月一日，改爲載初。載初元年九月九日稱周，改爲天授。天授三年四月四日，改爲如意。如意元年九月九日，改爲長壽。長壽三年五月十日，改爲延載。延載二年三月一日，改爲證聖。證聖元年九月二十九日，改爲天冊萬歲。天冊萬歲二年臘月，改爲萬歲登封。萬歲登封元年四月一日，改爲萬歲通天。萬歲通天二年九月九日，改爲神功。神功二年正月一日，改爲聖曆。聖曆三年五月五日，改爲久視。久視二年正月五日，改爲大足。大足元年十月二十三日，改爲長安。長安五年正月一日，改爲神龍。〉
宰相七十八人：劉仁軌、薛元超、郭正一、姚元崇、裴炎、袁恕己、敬暉、岑長倩、郭待舉、魏玄同、劉齊賢、韋弘敏、桓彥範、王德眞、劉褘之、武承嗣、騫味道、崔詧、李景諶、韋方質、沈君諒、裴居道、韋思謙、蘇良嗣、韋待價、張光輔、王本立、范履冰、邢文偉、武攸寧、傅遊藝、史務滋、宗秦客、格輔元、樂思誨、任知古、歐陽通、裴行本、狄仁傑、楊執柔、李遊道、袁智宏、崔神基、崔元綜、李昭德、姚璹、李元素、王璿、婁師德、韋巨源、陸元方、豆盧欽望、蘇味道、王孝傑、武什方、楊再思、杜景佺、周允元、孫元亨、李道廣、王方慶、王及善、宗楚客、武三思、吉頊、李嶠、張錫、韋安石、李懷遠、顧琮、李迥秀、朱敬則、唐休璟、韋嗣立、崔玄暐、張柬之、房融、韋承慶。
中宗皇后趙氏。天寶八載六月十五日，追尊和思皇后。皇后初爲英王妃，母常樂公主得罪，妃坐廢，幽死於內侍省。中宗崩，將葬於定陵，莫知瘞所。將行招魂祔葬之禮。太常博士彭景直曰︰「招魂葬禮非古，不可備棺槨，置轀輬，宜據《漢書‧郊祀志》，葬黃帝衣冠於橋山。」遂以皇后褘衣於陵所寢宮招魂，置衣魂轝，以太牢告祭，遷衣於寢宮御榻之右，覆以夷衾焉。
皇后韋氏。神龍元年二月十二日，立爲皇后，十一月二日，尊爲順天皇后。三年八月十五日，加順天翊聖皇后。唐隆元年六月二十日，降爲庶人。初，神龍元年十二月，侍中桓彥範上表曰︰「昔孔子論《詩》，《關雎》爲始，言后妃者人倫之本，理亂之端也。故英、皇降而虞道興，任姒歸而周宗盛。桀奔南巢，禍階妹喜；魯桓滅國，惑以齊媛。伏見陛下每臨朝聽政，皇后必施帷幔，坐於殿上，得聞政事。臣歷選列辟，詳求往代，帝王有與婦人謀及政者，莫不破國亡身，傾輈繼路。且以陰乘陽，違天也；以婦凌夫，違人也。違天不祥，違人不義，由是古人譬以『牝雞司晨，惟家之索』。《易》曰︰『無攸遂，在中饋。』言婦人不得預於國政也。伏願鑒古人之言，察古人之意，上以社稷爲重，下以蒼生爲念，宜令皇后無往正殿，干及外朝，專在中宮，聿修陰敎，則坤儀式固，鼎命維新。」
睿宗皇后劉氏。唐隆元年六月二十八日。贈皇后。景雲元年二月二十三日。追諡肅明皇后。天寶八載六月十五日。追尊肅明順聖皇后。
皇后竇氏。唐隆元年贈皇后。景雲二年，追諡昭成皇后。天寶八載，追尊昭成順聖皇后，贈諡日月，並與肅明皇后同。
玄宗皇后王氏。長壽二年，納爲妃。先天元年八月二十日，立爲皇后。開元十二年二月二十一日，廢爲庶人。
皇后楊氏。至德二年六月二十四日，追尊皇后，諡曰元獻。立廟於太廟之西，四時薦享，皆準太廟一室之儀。至寶應二年四月，遷神主於太廟，祔玄宗室。
皇后武氏。恆安王攸止女。攸止卒後，後尚幼，隨例入宮。及王皇后廢，賜號惠妃，宮中禮秩，一同皇后。開元二十五年十二月七日薨。〈年四十。〉贈皇后，諡曰貞順，仍立廟於京師昊天觀之角。乾元之後，享祀仍停。初，十四年四月，侍御史潘好禮聞上欲以惠妃爲皇后，進疏諫曰︰「臣嘗聞《禮記》曰︰『父母之讎，不共戴天。』《公羊傳》曰︰『子不復父讎，不子也。』昔齊襄公復九世之讎，丁蘭報木母之恩，《春秋》美其義，漢史稱其孝。陛下旣不以齊襄爲法，丁蘭爲戒，豈得欲以武氏爲國母，當何以見天下之人乎！不亦取笑於天下乎！非止虧損禮經，實恐污辱名敎。又惠妃再從叔三思、從父延秀等，並干亂朝綱，遞窺神器。豺狼同穴，梟獍同林，至如惡木垂陰，志士不息，盜泉飛液，正夫莫飲，良有旨哉！且匹夫匹婦，欲結夫妻者尚相揀擇，況陛下是累聖之貴，天子之尊乎！伏願陛下詳察古今，鑒戒成敗。愼擇華族之女，必在禮義之家，稱神祇之心，允億兆之望。爲國大計，其在於茲。且惠妃本是左右執巾櫛者也，不當參立之。故《春秋》書宋人夏父之會，無以妾爲夫人；齊桓公誓命於葵丘，亦曰無以妾爲妻。此則夫子恐開窺競之端，深明嫡庶之別。又漢成帝欲立趙氏爲皇后，劉輔極言；漢桓帝欲立薄氏於中宮，李雲切諫。又見人間盛言，尚書左丞相張說自被停知政事之後，每諂附惠妃，誘蕩上心，欲取立後之功，更圖入相之計。伏願杜之於將漸，不可悔之於已成。且太子本非惠妃所生，惠妃復自有子，若惠妃一登宸極，則儲位實恐不安。皇太子旣守器承祧，爲萬國之主本，何可輕易，輒有搖動？古人所以見其漸者，良以是也。昔漢高祖以戚夫人之故，將易太子之位，時有商山四皓，雖不食漢庭之祿，尚能輔翼太子，況臣愚昧，職參憲府，慷慨關心，感激懷憤，陛下留神省察。」
肅宗皇后吳氏。寶應元年五月十九日，追尊皇后，諡曰章敬。
皇后張氏。至德二年十二月十五日，良娣張氏冊爲淑妃。乾元元年三月六日，立爲皇后。寶應元年，有罪幽死別所。
代宗皇后獨孤氏。大曆十年，追尊曰貞懿皇后，十月十六日忌。
皇后沈氏。開元末，選入宮。天寶末，以胡寇犯闕，玄宗西狩棄妃，故爲賊所得，拘於東都之掖庭。代宗收東都，見之，留宮中。及史思明再犯河洛，遂失所在，十餘年求之不得。至德宗卽位，建中元年八月，追尊爲皇太后。遂以睦王述爲奉迎皇太后使，工部尚書喬琳爲副，昇平公主宜備起居，候知行在，卽嚴扈法駕奉迎。至二年二月，羣臣以皇太后問至，稱賀，旣而謬焉。四方詐稱太后者數四，至貞元元年九月，禮儀使奏︰「太皇太后沈氏，厭代登眞，於今二十有七年，大行皇帝至孝惟深，哀思罔極。建中初，已發明詔，舟車所至，靡不週遍，歲月滋深，迎訪理絕。謹按晉庾蔚之議雲︰『尋求三年之外，又俟中壽而服之。』今參詳禮經，博稽故事，伏請以大行皇帝啓攢宮日，百官舉哀於肅章門內之正殿，先令有司造褘衣一副，發哀日，令內官以褘衣置於幄座，自後令宮人朝夕上食。先告元陵，次告宗廟，上太皇太后諡冊，次造神主，擇日祔代宗廟。其褘衣，備法駕奉遷於元陵祠殿，置於代宗皇帝袞衣之右。便以今年十一月二日發哀爲忌，追冊曰睿眞皇后。」從之。
德宗皇后王氏。貞元二年十一月，冊爲皇后，其月二十一日忌。三年正月，上尊諡曰昭德皇后。其諡冊文初令兵部侍郎李紓撰，上以紓謂皇后爲「大行皇后」，非也，詔學士吳通元爲之。通元又雲「咨後王氏」，亦非也。按貞觀中岑文本撰文德皇后諡冊文，曰「皇后長孫氏」，斯得之矣。其年二月，皇后發引，梓宮進辭太廟於永安門，升轀輬車於安福門，從陰陽之吉也。三月，以皇后廟樂章九首付有司，令議廟舞之號。禮官請號《坤元》之舞，從之。其樂章初令宰臣張延賞、柳渾等撰，及進，留中不下。又命翰林學士吳通元爲之。時上務簡約，不立廟，令於陵所祠殿奉安神主。三年正月十八日，太常博士李吉甫奏曰：「準國朝故事，昭成皇后、肅明皇后、元獻皇后並置別廟。若於大行皇帝陵所祠殿奉安神主，禮經典故，檢討無文。伏以元獻皇后廟在太社之西，今請修葺，以爲大行皇后別廟。」勅旨︰「宜依，仍付所司。」至三年二月二十七日，翰林待詔楊季炎等奏︰「奉進止，宜於兩儀殿虞祭畢，擇日祔廟。準經勘擇，用三月十八日一時，兩儀靈座，便請除之。」詔下太常，詳求典故。太常卿董晉與博士李吉甫、張薦等奏曰︰「伏惟古禮，合用今年七月卒哭，祔廟。國朝故事，高祖六月而葬，睿宗十月而葬，並葬訖便卒哭，祔廟。聖朝典故，伏請遵仍，令所司於今月十八日已前擇卒哭位。哭訖，以十八日祔廟。」制曰︰「可。」
順宗皇后王氏。貞元元年八月，冊爲太上皇后。元和元年五月，冊爲皇太后。十一年三月四日忌。
憲宗皇后郭氏。元和十五年閏正月，冊爲皇太后。大中二年五月二十一日忌。其年七月，上尊諡曰懿安皇太后。
皇后鄭氏。會昌六年四月，上尊號曰皇太后。大中元年，上尊號曰孝明皇太后。
穆宗皇后王氏。長慶四年二月，冊爲皇太后。會昌四年正月十二日忌。五年四月，上尊諡曰恭僖皇太后。
皇后蕭氏。寶曆三年三月，冊爲皇太后。大中元年四月十五日忌。其年八月，上尊諡曰貞獻皇太后。
穆宗皇后韋氏。會昌時，追冊爲皇太后，諡曰宣懿，武宗母也。
敬宗皇后。〈史闕。〉
文宗皇后。〈史闕。〉
武宗皇后鄭氏。
宣宗皇后鼂氏。大中十三年九月，上尊諡曰元昭皇太后。
懿宗皇后王氏。咸通十四年八月，冊爲惠安太后。文德元年四月，上尊諡曰恭獻皇太后。
僖宗皇后。〈史闕。〉
昭宗皇后何氏。光化元年四月，冊爲皇后。天祐元年，冊爲皇太后，居積善宮。天祐二年十二月，爲梁王密遣人所害。
開元四年正月，大理少卿李衢奏︰「奉進止，令修皇后譜牒事，伏請降明勅。」奉勅︰「宜依，仍令戶部量事供其紙筆。」貞元二年十二月，有司以皇后在殯，請禁公私聲樂，詔曰︰「大行皇后喪，庶民之間，並已除服。緣情制禮，須使合宜。其太常權停敎習，京城及諸府任舉樂音。」
三年正月，詔中書門下兩省及常參官，各宜撰大行皇后輓歌詞三首。其月，詔內外諸親設祭於大行皇后，並不假飾花果。已後公私集會，並宜準此。初，皇后母郕國夫人鄭氏等請設祭，可之。自是宗室諸親及李晟、渾瑊、神策六軍大將，皆請設祭。自啓攢宮後，日有數祭，至於將遷座乃止。
元和十一年三月，順宗皇后王氏崩於南內之咸寧殿，諡曰莊憲。初，太常少卿韋纁進諡議，公卿署定，欲告天地宗廟，禮院奏議曰：「謹按《曾子問》︰『賤不誄貴，幼不誄長，禮也。』古者天子稱天以誄之。皇后之諡，則讀於廟。《江都集禮》引《白虎通》曰︰『皇后何所諡之？諡之於廟。』又曰︰『皇后無外事，無爲於郊。』《傳》曰︰『故雖天子，必有尊也。』準禮，賤不得誄貴，子不得爵母。所以必諡於廟者，諡宜受成於宗廟，故天子諡成於郊，皇后諡成於廟。今請準禮，集百官連署諡狀訖，讀於太廟，然後上諡於兩儀殿，旣符故事，允合禮經。」從之。其年四月，西川節度使李儀簡遣使往南詔告皇太后哀。凡天子之喪，嗣天子以卿大夫告於四夷；太后皇后之喪，則方鎭告之，故事也。〈時以太后崩，不聽政，欲準故事，冢宰以總百官。宰相禮儀使裴度獻議曰：「冢宰是殷、周六官之首，旣掌邦禮，實統百司，故王者諒陰，百官權聽之制。後代設官，旣無此號，不可虛設。且國朝故事，或置或否，古今異制，不必因循。其諸司公事，望請中書門下處分。」從之。〉其年七月，禮儀使奏：「自秦、漢以來，天子之後稱皇后，母稱皇太后，祖母稱太皇太后。加『太』字者，所以加尊稱也。國朝典禮，皆稱舊制。開元六年正月，太常奏昭成皇太后諡號，已牒禮部，禮部以『太』字非之。太常報曰︰『入廟稱後，義係於夫；在朝稱太后，義係於子。』並載在史策，垂之不朽。今百司文牒及奏狀，參詳典故，恐不合除『太』字。如諡冊入陵，神主入廟，卽當去之。」奏可。十五年五月，莊憲皇太后弟故左金吾衞大將軍王用妻胡氏進狀雲︰「請用姑莊憲皇太后蔭，補千牛。申中書門下，稱准格無條。伏見貞元中，沈翬用姑睿眞皇太后蔭；元和中，妾弟二男浩，亦用皇太后蔭。伏乞天恩，允妾所奏。」可之，仍入格令。
天祐元年九月，冊昭宗皇后何氏爲皇太后。中書門下奏請太后宮請以積善爲名，從之。
舊制，皇后之下有貴妃、淑妃、德妃、賢妃各一人，爲夫人，正一品；昭儀、昭容、昭媛、修儀、修容、修媛、充儀、充容、充媛各一人，爲九嬪，正二品；婕妤九人，正三品；美人九人，正四品；才人九人，正五品；寶林二十七人，正六品；御女二十七人，正七品；采女二十七人，正八品，以備《周禮》六宮之數。其外又有尚宮、尚儀、尚服、尚食、尚寢、尚功，分掌宮中服御藥膳之事。宮正糾愆失，彤史紀功書過。龍朔二年，改易官名，置贊德二人，正一品，以代夫人；宣儀四人，正二品，以代九嬪；承閨五人，正四品，以代美人；承旨五人，正五品，以代才人；衞僊六人，正六品，以代寶林；供奉八人，正七品，以代御女；侍櫛二十人，正八品，以代采女。又置侍巾三十人，正九品。咸亨二年，復舊。高祖、太宗黜隋之亂政，未下車而大放宮女。正位配尊，惟其舊德；宮閫之職，備員而已，所謂刑於內以正乎外。及高宗永徽之後，政出宮中，公卿大夫罔不憚服，其取威也多。山陵未畢，而冢嗣再廢。遂闕翦王室，改立宗社，非一朝一夕之故，其所由來漸矣。及中宗追王韋氏，崇寵三思，使以先朝故事尊誘之。於是慶雲之瑞，宣於朝廷；桑女之歌，布於天下。防閑之道大壞，亂逆之謀預召矣。卒以禍敗，爲後王誡。玄宗卽位，大加懲革，內外有別，家道正矣。
懿宗淑妃郭氏。〈生同昌公主，帝在藩邸，常經重疾，妃侍醫藥，見黃龍出入臥內。旣間，妃以異告，帝曰：「愼勿言之，貴必不相忘。」〉婕妤崔氏、王氏。〈此條原本有闕。〉
貞觀十三年二月二十五日，尚書八座議曰：「謹按王者正位，作爲人極，朝有公卿之列，室有嬪御之序。內政修而家理，外敎和而國安。爰自周代，洎乎漢室，名號損益，時或不同，然皆寤寐賢才，博採淑令，非唯德洽宮壼，抑亦慶流邦國。近代以降，情溺私寵，掖庭之選，有乖故實。或微賤之族，禮訓蔑聞；或刑戮之家，怨憤充積。而濫吹名級，入侍宮闈，卽事而言，竊未爲得。臣等伏請，今日以後，後宮及東宮內職員有闕者，皆選有才行充之。若內無其人，則旁求於外，采擇良家，以禮聘納。」
永徽六年十月，武后未立，上特號爲宸妃。侍中韓瑗、中書令來濟奏言︰「帝王嬪妃，自有恆數，今若別立妃號，臣等竊以爲不可。」乃止。
貞元六年七月九日，太常卿崔縱奏：「謹按《司封令》及《六典》，王母爲太妃。高祖宇文昭儀生韓王元嘉，後爲韓國太妃。太宗燕妃生越王貞，後爲越國太妃。今諸王母未有封號，請遵典故。」其月，吏部郎中柳冕署狀，稱︰「歷代故事及《六典》無公主母稱號，臣謹約文比義，公主母旣因公主而貴，伏請降於王母一等，命爲太儀，各以公主本封，加太儀之上。」旨依。
元和四年，德宗皇帝妃韋氏卒，廢朝三日。妃祖濯尚中宗女定安公主，官至衞尉少卿。父會昌中爲義王駙馬。妃少入宮，性敏順，善於承奉，德宗重之，遂冊爲妃，六宮服其德。崇陵復土畢，於園寢終三年之制，至是卒。
尚宮宋氏葬，奉勅令所司供鹵簿。準故事，只合給儀仗，詔以鼓吹賜之。宋氏姊妹五人，皆有文學。貞元中，澤潞節度使李抱眞貢至闕下，德宗召入宮試，兼問經史文義，深加賞歎。自後皇太子及諸王公主等，多從受學。姊妹中，尚宮尤通達人事，自憲宗、穆宗，呼爲先生。其名實根本，具在《憲宗實錄》。寶曆元年，贈梁國夫人。其年七月，勅殿中上奉御郭環曾祖故陳州刺史崇，可封工部尚書；曾祖母唐氏，可贈晉昌郡夫人；祖母李氏，可贈隴西郡夫人；父右威衞將軍義，可贈禮部尚書，以環妹才人有寵故也。未爲妃後，一旦褒贈，榮及祖禰，前例無之。
天祐二年九月六日，內出宣旨：「乳母楊氏可賜號昭儀，乳母王氏可封郡夫人，第二乳母先帝已封郡夫人，可準楊氏例改封。」中書奏議言︰「乳母古無封夫人、賜內職之例，近代因循，殊乖典故。昔漢順帝以乳母宋氏爲山陽君，安帝乳母王聖爲野王君，當時朝議，猶或非之。惟中宗封乳母于氏爲平恩郡夫人，尚食高氏爲蓨國夫人。今國祚中興，禮儀革舊，臣等商量，楊氏望賜號安聖君，王氏福聖君，第二王氏康聖君。」從之。
其年十二月勅︰「宮嬪女職，本備內任，近年以來，稍失禮儀。今後每遇延英坐朝日，只令小黃門祇候引從，宮人不得擅出內。」
武德九年八月十八日詔︰「王者內職，取象天官，上備列宿之序，下供埽除之役，肇自古昔，具有節文。末代奢淫，搜算無度，朕顧省宮掖，其數實多。憫茲深閉，久離親族，一時減省，各從娶聘。」自是中宮前後所出，計三千餘人。貞觀二年春三月，中書舍人李百藥上封事曰：「自陛下受命已來，詔示天下，薄賦輕徭，恤刑愼獄，躬行節儉，減損服御，雖堯、舜德音，無以過此。然陰氣鬱積，亦恐是旱之咎徵。往年雖出宮人，未爲盡善。竊聞大安宮及掖庭內，無用宮人，動有數萬，衣食之費，固自倍多。幽閉之冤，足感和氣，亢陽爲害，亦或由茲。」至七月三日，上謂侍臣曰：「婦人幽閉深宮，情實可愍。隋氏末年，求采無已，此皆竭人財力，朕所弗取。且灑埽之餘，更何所用。今將出之，任求伉儷，非獨以省費息人，亦各得遂其性。」於是命尚書左丞戴冑、給事中杜正倫等，於掖庭宮西門簡出之。開元二年八月十日詔曰：「古者三夫人、九嬪、二十七世婦、八十一御女，以備內職焉。朕恭膺大寶，頗修舊號。而六宮曠位，未副於周禮；八月算人，不行於漢法。至於姜後進諫，永巷脫簪；袁盎有言，上林引席，此則朕之所慕，未曾忘也。頃者，人頗喧譁，聞於道路，以爲朕求聲色，選備掖庭。豈余志之未孚，何斯言之妄作！往緣太平公主取人入宮，朕以事雖順從，未能拒抑。見不賢莫若自省，欲止謗莫若自修，改而更張，損之可也。妃嬪已下，朕當揀擇，使還其家。宜令所司將車牛，今月十二日赴崇明門待進止。」
大曆十四年五月，出宮人百餘人。
貞元二十一年三月，出後宮人三百人。其月，又出後宮及敎坊女妓六百人，聽其親戚迎於九僊門。百姓莫不叫呼大喜。
元和八年六月，出宮人二百車，任其嫁配。十年十二月，出宮人七十二人。
長慶四年二月，勅先在掖庭宮人及逆人家口幷配內園者，並放出外，任其所適。其月敕文：「宮中老年及殘疾不任使役，幷有父母者，並委所司，選擇放出。」
寶曆二年十二月勅︰「在內宮女，放三千人，願嫁及歸近親，並從所便，不須尋問。」
開成三年二月，文宗以旱出宮人劉好奴等五百餘人，送兩街寺觀，任歸親戚。翌日，因紫宸對，宰相李珏曰︰「陛下放宮女數多，德邁千古。漢制八月算人，晉武平吳，亦多採擇，仲尼所謂未見好德如好色者。」宰相鄭覃曰︰「昔晉武以採擇之失，中原化爲左袵，千古可爲殷鑒矣。」
