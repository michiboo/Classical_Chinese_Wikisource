經脈第一（上）
雷公問曰︰外揣言渾束為一，未知其所謂，敢問約之奈何？黃帝答曰︰寸口主內，人迎主外，兩者相應，俱往俱來，若引繩，大小齊等，春夏人迎微大，秋冬寸口微大者，如是者名曰平人。人迎大一倍於寸口，病在少陽，再倍病在太陽，三倍病在陽明。盛則為熱，虛則為寒，緊則為痛痺，代則乍甚乍間。盛則瀉之，虛則補之，緊則取之分肉，代則取之血絡，且飲以藥，陷下者則從而灸之，不盛不虛者，以經取之，名曰經刺。人迎四倍名曰外格。外格者，且大且數。則死不治。必審按其本末，察其寒熱，以驗其臟腑之病。寸口大一倍於人迎，病在厥陰，再倍病於少陰。盛則脹滿，寒則食不消化，虛則熱中出糜，少氣溺色變，緊則為痛痺，代則乍寒乍熱，下熱上寒（《太素》作代則乍痛乍止）。盛則瀉之，虛則補之，緊則先刺之而後灸之，代則取血絡而後調（《太素》作泄字）之，陷下者則從而灸之。陷下者，其脈血結於中，中有著血則血寒，故宜灸。不盛不虛，以經取之。寸口四倍者，名曰內關。內關者，且大且數，則死不治。必審按其本末，察其寒熱，以驗其臟腑之病，通其滎俞，乃可傳於大數。大曰盛則從瀉，小曰虛則從補。緊則從灸刺之，且飲藥。陷下則從灸之。不盛不虛，以經取之。所謂經治者，飲藥，亦用灸刺。脈急則引，脈代（一本作脈大以弱）則欲安靜，無勞用力。
黃帝問曰︰病之益甚，與其方衰何如？岐伯對曰︰外內皆在焉。切其脈口滑小緊以沉者，病益甚在中；人迎脈大緊以浮者，病益甚在外。其脈口浮而滑者病日進，人迎沉而滑者病日損。其脈口滑而沉者，病日進在內；其人迎脈滑盛以浮者，病日進在外。
脈之浮沉及人迎與氣口氣大小齊等者，其病難已。病在臟，沉而大者其病易已，以小為逆；病在腑，浮而大者，其病易已。人迎盛緊者傷於寒，脈口盛緊者傷於食。其脈滑大以代而長者，病從外來。目有所見，志有所存，此陽之並也，可變而已。曰︰平人何如？曰︰人一呼脈再動，一吸脈亦再動，呼吸定息，脈五動，閏（疑誤）以太息，名曰平人。平人者，不病也。常以不病之人，以調病患。醫不病，故為病患平息以調之。人一呼脈一動，一吸脈一動者，曰少氣。人一呼脈三動而躁，尺熱曰病溫，尺不熱脈滑曰病風（《素》作脈澀曰痺）。人一呼脈四動以上曰死，脈絕不至曰死，乍疏乍數曰死。人常稟氣於胃，脈以胃氣為本，無胃氣曰逆，逆者死。持其脈口，數其至也，五十動而不一代者，五臟皆受氣矣。
四十動而一代者一臟無氣，三十動而一代者二臟無氣，二十動而一代者三臟無氣，十動而一代者四臟無氣，不滿十動而一代者五臟無氣，與之短期，要在終始，所謂五十而一代者，以為常也，以知五臟之期也。與之短期者，乍數乍疏也。
肝脈弦，心脈鉤，脾脈代，肺脈毛，腎脈石。
心脈來，累累然如連珠，如循琅 曰平。累累（《素》作喘喘）連屬，其中微曲曰病，前鉤後居，如操帶鉤曰死。
肺脈來，厭厭聶聶，如循（《素問》作落）榆葉曰平。不上不下，如循雞羽曰病。如物之浮，如風吹毛曰死。
肝脈來，軟弱招招，如揭長竿末梢曰平。盈實而滑，如循長竿曰病。急而益勁，如新張弓弦曰死。
脾脈來，和柔相離，如雞足踐地曰平。實而盈數，如雞舉足曰病。堅銳如鳥之喙，如鳥之距，如屋之漏，如水之流曰死。
腎脈來，喘喘累累如鉤，按之堅曰平。來如引葛，按之益堅曰病。發如奪索，闢辟如彈石曰死。
脾脈虛浮似肺，腎脈小浮似脾，肝脈急沉散似腎。
曰︰見真臟曰死，何也？曰︰五臟者皆稟氣於胃，胃者五臟之本。臟氣者，皆不能自致於手太陰，必因於胃氣乃能至於手太陰。故五臟各以其時，自為而至於手太陰。故邪氣勝者，精氣衰也。故病甚者，胃氣不能與之俱至於手太陰，故真臟之氣獨見，獨見者病勝臟也，故曰死。
春脈，肝也，東方木也，萬物之所始生也。故其氣軟弱輕虛而滑，端直以長，故曰弦。
反此者病。其氣來實而強，此謂太過，病在外；其氣來不實而微，此謂不及，病在中。太過則令人善忘，忽忽眩冒而癲疾；不及則令人胸滿（一作痛）引背，下則兩脅 滿。
夏脈，心也，南方火也，萬物之所盛長也。故其氣來盛去衰，故曰鉤。反此者病，其氣來盛去亦盛，此謂太過，病在外；其氣來不盛，去反盛，此謂不及，病在內。太過則令人身熱而骨痛（一作膚痛），為浸淫；不及則令人煩心，上見咳唾，下為氣泄。
秋脈，肺也，西方金也，萬物之所收成也。故其氣來輕虛以浮，來急去散故曰浮。反此者病。其來毛而中央堅，兩傍虛，此謂太過，病在外；其氣來毛而微，此謂不及，病在中。太過則令人逆氣而背痛，慍慍然；不及則令人喘呼，少氣而咳，上氣見血，下聞病音。
冬脈，腎也，北方水也，萬物之所合藏也。故其氣來沉以濡（《素問》作搏），故曰營。
反此者病。其氣來如彈石者，此謂太過，病在外；其去如數者，此謂不及，病在中。太過則令人解，脊脈痛而少氣，不欲言；不及則令人心懸如病飢。（《素問》下有中清，脊中痛，小腹滿，小便變赤黃四句）脾脈，土也，孤臟，以灌四傍者也。其善者不可見，惡者可見。其來如水之流者，此謂太過，病在外；如鳥之喙者，此謂不及，病在中。太過則令人四肢不舉；不及則令人九竅不通，名曰重強。
經脈第一（中）
春得秋脈，夏得冬脈，長夏得春脈，秋得夏脈，冬得長夏脈，名曰陰出之陽，病善怒不治，是謂五邪，皆同，死不治。
春胃微弦曰平，弦多胃少曰肝病，但弦無胃曰死，胃而有毛曰秋病，毛甚曰今病，臟真散於肝，肝藏筋膜之氣也。
夏胃微鉤曰平，鉤多胃少曰心病，但鉤無胃曰死，胃而有石曰冬病，石甚曰今病，臟真通於心，心藏血脈之氣也。
長夏，胃微軟弱曰平，胃少軟弱多曰脾病，但代無胃曰死，軟弱有石曰冬病，軟（《素》作弱）甚曰今病，臟真濡於脾，脾藏肌肉之氣也。
秋胃微毛曰平，毛多胃少曰肺病，但毛無胃曰死，毛而有弦曰春病，弦甚曰今病，臟真高於肺，肺行營衛陰陽也。
冬胃微石曰平，胃少石多曰腎病，但石無胃曰死，石而有鉤曰夏病，鉤甚曰今病，臟真下於腎，腎藏骨髓之氣也。
胃之大絡，名曰虛裡，貫膈絡肺，出於左乳下，其動應手，脈之宗氣也。盛喘數絕者。
則病在中，結而橫有積矣，絕不至曰死。診得胃脈則能食，虛則泄也。
心脈揣（《素問》作搏）堅而長，病舌卷不能言。其軟而散者，病消渴（《素》作煩）自已。
肺脈揣（《素》作搏，下同）堅而長，病唾血。其軟而散者，病灌汗，至令不複散發。
肝脈揣堅而長，色不青，病墜若搏，因血在脅下，令人喘逆。其軟而散，色澤者，病溢飲。溢飲者，渴渴多飲，而溢入肌皮腸胃之外也。
胃脈揣堅而長，其色赤，病折髀。其軟而散者，病食痺痛髀。
脾脈揣堅而長，其色黃，病少氣。其軟而散，色不澤者，病足 腫，若水狀。
腎脈揣堅而長，其色黃而赤者，病折腰。其軟而散者，病少血，至令不複。
夫脈者，血氣之府也。長則氣和，短則氣病，數則煩心，大則病進，上盛則氣高，下盛則氣脹，代則氣衰，細則氣少，澀則心痛，渾渾革革至如湧泉，病進而色，弊之綽綽（一本作綿綿）其去如弦絕者死。
寸口脈中手短者，曰頭痛；寸口脈中手長者，曰足脛痛；寸口脈沉而堅者，病在中；寸口脈浮而盛者，病在外；寸口脈中手促上數（《素問》作擊）者，曰肩背痛；寸口脈緊而橫堅熱；寸口脈盛滑堅者，曰病在外；寸口脈小實而堅者，曰病在內。脈小弱以澀者，謂之久病；脈浮滑而實大（《素問》作滑浮而疾）者，謂之新病。病甚有胃氣而和者，曰病無他；脈急者曰病無他，反四時及不間臟曰死。
太陽脈至，洪大以長。少陽脈至，乍數乍疏，乍短乍長。陽明脈至，浮大而短。
厥陰有餘，病陰痺，不足病生熱痺，滑則病狐疝風，澀則病少腹積氣（一本作積厥）。
少陰有餘，病皮痺癮疹，不足病肺痺，滑則病肺風疝，澀則病積溲血。
太陰有餘，病肉痺寒中，不足病脾痺，滑則病脾風疝，澀則病積心腹時滿。
陽明有餘，病脈痺身時熱，不足病心痺，滑則病心風疝，澀則病積時善驚。
太陽有餘，病骨痺身重，不足病腎痺，滑則病腎風疝，澀則病積時善癲疾。
少陽有餘，病筋痺脅痛，不足病肝痺，滑則病肝風疝，澀則病積時筋急目痛。
太陰厥逆， 急攣，心痛引腹，治主病者。
少陰厥逆，虛滿嘔變，下泄清，治主病者。
厥陰厥逆，攣，腰痛，虛滿前閉 語，治主病者。
三陰俱逆，不得前後，使人手足寒，三日死。
太陽厥逆，僵仆嘔血善衄，治主病者。
少陽厥逆，機關不利。機關不利者，腰不可以行，項不可以顧，發腸癰，不可治，驚者死。
陽明厥逆，喘咳身熱，善驚，衄血嘔血，不可治，驚者死。
手太陰厥逆，虛滿而咳，善嘔吐沫，治主病者。
手心主少陰厥逆，心痛引喉，身熱者死，不熱者可治。
手太陽厥逆，耳聾泣出，項不可以顧，腰不可以俯仰，治主病者。
手陽明少陽厥逆，發喉痺，嗌腫痛，治主病者。
來疾去徐，上實下虛，為厥癲疾；來徐去疾，上虛下實，為惡風也。故中惡風者，陽氣受也。有脈俱沉細數者，少陰厥也；沉細數散者，寒熱也；浮而散者，為（音順）仆。諸浮而不躁者，皆在陽，則為熱；其有躁者，在手。諸細而沉者，皆在陰，則為骨痛；其有靜者，在足。數動一代者，病在陽之脈也。其澀者，陽氣有餘也；滑者，陰氣有餘也。
陽氣有餘則為身熱無汗，陰氣有餘則為多汗身寒，陰陽有餘則為無汗而寒。推而外之，內而不外者，有心腹積也。推而內之，外而不內者，中有熱也。推而上之，下而不上者，腰足清也。推而下之，上而不下者，頭項痛也。按之至骨，脈氣少者，腰脊痛而身有痺也。
經脈第一（下）
三陽為經，二陽為維，一陽為游部。三陽者，太陽也，至手太陰而弦，浮而不沉，決以度，察以心，合之陰陽之論。二陽者，陽明也，至手太陰弦而沉急不鼓，炅至以病皆死。一陽者，少陽也，至手太陰上連人迎弦急懸不絕，此少陽之病也，搏陰則死。三陰者，六經之所主也，交於太陰，伏鼓不浮，上空至心。二陰至肺，其氣歸於膀胱，外連脾胃。一陰獨至，經絕氣浮不鼓，鉤而滑。此六脈者，乍陰乍陽，交屬相並，繆通五臟，合於陰陽。先至為主，後至為客。三陽為父，二陽為衛，一陽為紀；三陰為母，二陰為雌，一陰為獨使。二陽一陰，陽明主脾（一本無脾字）病，不勝一陰，脈軟而動，九竅皆沉。三陽一陰，太陽脈勝，一陰不能止，內亂五臟，外為驚駭。二陰二陽，病在肺，少陽（一作陰）脈沉，勝肺傷脾，故外傷四肢。二陰二陽皆交至，病在腎，罵詈妄行，癲疾為狂。二陰一陽，病出於腎，陰氣客游於心，脘下空竅，堤閉塞不通，四支別離。一陰一陽代絕，此陰氣至心，上下無常，出入不知，喉嗌乾燥，病在土脾。二陽三陰，至陰皆在，陰不過陽，陽氣不能止陰，陰陽並絕，浮為血瘕，沉為膿也。三陽獨至者，是三陽並至，並至如風雨，上為癲疾，下為漏血病。三陽者，至陽也。積並則為驚，病起如風霹靂，九竅皆塞，陽氣滂溢，嗌乾喉塞。並於陰則上下無常，薄為腸 。此謂三陽直心，坐不得起臥者，身重，三陽之病也。
黃帝問曰︰脈有四時動奈何？岐伯對曰︰六合之內，天地之變，陰陽之應，彼春之暖，為夏之暑，彼秋之忿，為冬之怒，四變之動，脈與之上下，以春應中規，夏應中矩，秋應中衡，冬應中權。是故冬至四十五日，陽氣微上，陰氣微下；夏至四十五日，陰氣微上，陽氣微下。陰陽有時，與脈為期，期而相失，如脈所分，分之有期，故知死時。微妙在脈，不可不察，察之有紀，從陰陽始。是故聲合五音，色合五行，脈合陰陽。持脈有道，虛靜為寶。
春日浮，如魚之游在波；夏日在膚，泛泛乎萬物有餘；秋日下膚，蟄蟲將去；冬日在骨，蟄蟲周密，君子居室。故曰知內者，按而紀之；知外者，終而始之，此六者，持脈之大法也。
赤脈之至也，喘而堅，診曰，有積氣在中，時害於食，名曰心痺，得之外疾，思慮而心虛，故邪從之。
白脈之至也，喘而浮，上虛下實，驚，為積氣在胸中，喘而虛，名曰肺痺，寒熱，得之醉而使內也。
黃脈之至也，大而虛，有積氣在腹中，有厥氣，名曰厥疝，女子同法，得之疾使四肢汗出當風。
青脈之至也，長而弦，左右彈，有積氣在心下支，名曰肝痺，得之寒濕，與疝同法，腰痛足清頭痛（一本雲頭脈緊）。
黑脈之至也，上堅而大，有積氣在少腹與陰，名曰腎痺，得之沐浴，清水而臥。
形氣有餘，脈氣不足死；脈氣有餘，形氣不足生；形氣相得，謂之可治。脈弱以滑，是有胃氣，命曰易治，治之趨之，無後其時。形氣相失，謂之難治；色夭不澤，謂之難已；脈實以堅，謂之益甚；脈逆四時，謂之不治。所謂逆四時者，春得肺脈，夏得腎脈，秋得心脈，冬得脾脈，其至皆懸絕沉澀者，名曰逆四時。未有臟形，於春夏而脈沉澀，秋冬而脈浮大，病熱脈靜，泄而脈大，脫血而脈實，病在中而脈實堅，病在外而脈不實堅者，皆為難治，名曰逆四時也。
曰︰願聞虛實之要？曰︰氣實形實，氣虛形虛，此其常也，反此者病。谷盛氣盛，谷虛氣虛，此其常也，反此者病。脈實血實，脈虛血虛，此其常也，反此者病。氣盛身寒氣虛身熱曰反，穀入多而氣少曰反，谷不入而氣多曰反，脈盛血少曰反，脈少血多曰反。氣盛身寒，得之傷寒；氣虛身熱，得之傷暑。穀入多而氣少者，得之有所脫血，濕居其下也；穀入少而氣多者，邪在胃及與肺也。脈少血多者，飲中熱也；脈大血少者，脈有風氣，水漿不入，此謂反也。夫實者氣入也，虛者氣出也。氣實者熱也，氣虛者寒也。入實者，左手開針孔也；入虛者，左手閉針孔也。
脈小色不奪者，新病也；脈不奪色奪者，久病也；脈與五色俱奪者，久病也；脈與五色俱不奪者，新病也。肝與腎脈並至，其色蒼赤，當病毀傷，不見血，已見血，濕若中水也。尺內兩傍則季脅也，尺外以候腎，尺裡以候腹中。附上，左外以候肝，內以候鬲；右外以候胃，內以候脾。上附上，右外以候肺，內以候胸中；左外以候心，內以候膻中。前以候前，後以候後。上竟上者，胸喉中事也；下竟下者，少腹腰股膝脛中事也。粗大者，陰不足，陽有餘，為熱中也。
腹脹身熱脈大（一作小），是一逆也。腹鳴而滿，四肢清泄脈大者，是二逆也；血衄不止脈大者，是三逆也；咳且溲血脫形，脈小而勁者，是四逆也；咳脫形，身熱脈小而疾者，是五逆也。如是者，不過十五日死矣。腹大脹，四末清，脫形泄甚，是一逆也；腹脹便（一作後）血，其脈大時絕，是二逆也；咳溲血，形肉脫，喘，是三逆也；嘔血胸滿引背，脈小而疾，是四逆也；咳嘔腹脹，且飧泄，其脈絕，是五逆也。如是者，不及一時而死矣。工不察此者而刺之，是謂逆治。
治熱病脈靜汗已出，脈盛躁，是一逆也；病泄脈洪大，是二逆也；著痺不移，肉破，身熱，脈偏絕，是三逆也；淫而奪形，身熱色夭然白，及後下血，篤重，是四逆也；寒熱奪形，脈堅搏，是五逆也。
五實死，五虛死。脈盛，皮熱，腹脹，前後不通，悶瞀，是謂五實；脈細，皮寒，氣少，泄利前後，飲食不入，是謂五虛。漿粥入胃，泄注止，則虛者活，身汗得後利，則實者活。此其候也。
心脈滿大，癇 筋攣。肝脈小急，癇筋攣。肝脈瞀悶，有所驚駭，脈不至若喑，不治。肝腎脈並沉為石水，並浮為風水，並虛為死，並小弦欲為驚。心脈揣（《素問》揣作搏，下同）滑急為心疝。肺脈沉揣為肺疝。三陽急為瘕。二陰急為癇厥（一本作二陰急為疝）。二陽，血濕（《素問》作溫）身熱者死。心肝亦下血，二臟同病者可治，其脈小沉澀為腸，其身熱者死，熱甚（《素》作熱見）七日死。胃脈沉鼓澀，胃外鼓大，心脈小堅急，皆鬲偏枯。男子發左，女子發右。不喑舌轉者，可治，三十日起。其從者，喑三歲起。年不滿二十者三歲死。脈至而揣，衄血身有熱者死。脈來懸鉤浮者為熱（《素》作常脈）。脈至而揣名曰暴厥，暴厥者，不知與人言。脈至而數，使人暴驚，三四日自已。脈至浮合，浮合如數，一息十至以上，是經氣予不足也，微見九十日死。脈至如火薪然，是心精予奪也，草乾而死。脈至如叢棘（《素》作如散葉），是肝氣予虛也，木葉落而死。脈至如省客，省客者脈寒（一本作塞）如故也，是腎氣予不足也，懸去棗華而死。脈至如丸泥，是胃精予不足也，榆莢落而死。脈至如橫格，是膽氣予不足也，禾熟而死。脈至如弦縷，是胞精予不足也，病善言，下霜而死，不言可治。脈至如交棘（《素》作交漆）交棘者，左右傍至也，微見三十日而死。脈至如湧泉，浮鼓肌中，是太陽氣予不足也，少氣味，韭花生而死。脈至如頹土之狀，按之不足，是肌氣予不足也，五色見黑白，累發而死。脈至如懸雍。懸雍者，浮揣切之益大，是十二俞之氣予不足也，水凍而死。脈至如偃刀。偃刀者，浮之小急，按之堅大，五臟寒熱（《素》作菀熱），寒熱獨並於腎，如此其人不得坐，立春而死。脈至如丸，滑不著（《素》作不直）手，丸滑不著者，按之不可得也，是大腸氣予不足也，棗葉生而死。脈至如舂者，令人善恐，不欲坐臥，行立常聽，是小腸氣予不足也，季秋而死。
病形脈診第二（上）
黃帝問曰︰邪氣之中人奈何？高下有度乎？岐伯對曰︰身半以上者，邪中之；身半以下者，濕中之；中於陰則留腑，中於陽則留臟。曰︰陰之與陽，異名同類，上下相會，經絡之相貫也，如環之無端。夫邪之中人也，或中於陰，或中於陽，上下左右，無有恆常。曰︰諸陽之會，皆在於面，人之方乘虛時及新用力，若熱飲汗出，腠理開而中於邪，中於首則下陽明，中於面則下太陽，中於頰則下少陽，中於膺背兩脅，亦中其經。中於陰者，常從臂始。夫臂與，其陰皮薄，其肉淖澤，故俱受於風，獨傷於其陰也。曰︰此故傷其臟乎？曰︰身之中於風也，不必動臟。故邪入於陰經，其臟氣實，邪氣入而不容，故還之於腑。是故陽中則留於經，陰中則留於腑。曰︰邪之中臟者奈何？曰︰恐懼憂愁則傷心。形寒飲冷則傷肺，以其兩寒相感，中外皆傷，故氣逆而上行。有所墮墜，惡血留內，有所大怒，氣上而不能下，積於脅下則傷肝。有所擊仆，若醉以入房，汗出當風則傷脾。有所用力舉重，若入房過度，汗出浴水則傷腎。
曰︰五臟之中風奈何？曰︰陰陽俱相感，邪乃得往。十二經脈，三百六十五絡，其血氣皆上於面而走空竅。其精陽之氣，上走於目而為睛，其別氣走於耳而為聽，其宗氣上出於鼻而為臭，其濁氣下出於胃而走唇舌而為味。其氣之津液皆上熏於面，而皮又濃，其肉堅，故大熱甚，寒不能勝之也。虛邪之中身也，洒淅動其形。正邪之中人也微，先見於色，不知於身，若存若亡，有形無形，莫知其情。夫色脈與尺之皮膚相應，如桴鼓影響之相應，不得相失，此亦本末根葉之出候也，根死則葉枯矣。故色青者其脈弦，色赤者其脈鉤，色黃者其脈代，色白者其脈毛，色黑者其脈石。見其色而不得其脈，反得相勝之脈則死矣；得相生之脈則病已矣。曰︰五臟之所生變化之病形何如？曰︰先定其五色五脈之應，其病乃可別也。曰︰色脈已定，別之奈何？曰︰調其脈之緩急大小滑澀，而病形定矣。曰︰調之何如？曰︰脈急者，尺之皮膚亦急；脈緩者，尺之皮膚亦緩；脈小者，尺之皮膚亦減而少氣；脈大者，尺之皮膚亦大；脈沉者，尺之皮膚亦沉；脈滑者，尺之皮膚亦滑；脈澀者，尺之皮膚亦澀。凡此變者，有微有甚。故善調尺者，不待於寸；善調脈者，不待於色。能參合而行之者，可以為上工，十全其九；行二者為中工，十全其七；行一者為下工，十全其六。尺膚溫（一作滑）以淖澤者，風也。尺肉弱者，解 也。安臥脫肉者，寒熱也（一本下作不治）。
尺膚澀者，風痺也。尺膚粗如枯魚鱗者，水飲也。尺膚寒甚脈急（一作小）者，泄少氣也。尺膚熱甚脈盛躁者，病溫也。其脈盛而滑者，汗且出（一作病且出）也。尺膚燒炙人手（一作炬然），先熱後寒者，寒熱也。尺膚先寒，久持之而熱者，亦寒熱也。尺膚炬然熱，人迎大者，當奪血也。尺堅大脈小甚則少氣，有加者，立死（《脈經》雲︰尺緊於人迎者少氣）。肘所獨熱者，腰以上熱。肘後獨熱者，肩背熱。肘前獨熱者，膺前熱。肘後廉以下三四寸熱者，腸中有蟲。手所獨熱者，腰以上（一作下）熱。臂中獨熱者，腰腹熱。
掌中熱者，腹中熱也。掌中寒者，腹中寒也。魚際白肉有青血脈者，胃中有寒也。
曰︰人有尺膚緩甚（一雲尺脈數甚）筋急而見，此為何病？曰︰此所謂狐（狐，《素問》作疹）筋。狐筋者，是人腹必急，白色黑色見，則病甚。
病形脈診第二（下）
黃帝問曰︰脈之緩急小大滑澀之病形何如？岐伯對曰︰心脈急甚為瘈瘲；微急為心痛引背，食不下，緩甚為狂笑；微緩為伏梁，在心下，上下行，有時唾血。大甚為喉；微大為心痺，引背善淚。小甚為善噦；微小為消癉。滑甚為善渴；微滑為心疝，引臍少腹鳴。澀甚為喑；微澀為血溢維（經絡有陽維陰維）厥，耳鳴癲疾。
肺脈急甚為癲疾；微急為肺寒熱怠惰，咳唾血，引腰背胸，若鼻息肉不通。緩甚為多汗，微緩為痿偏風，頭以下汗出不止。大甚為頸腫；微大為肺痺，引胸背起，惡日光。小甚為泄；微小為消癉。滑甚為息賁上氣；微滑為上下出血。澀甚為嘔血，微澀為鼠（一作漏），在頸支腋之間，下不勝其上，甚能善酸。
肝脈急甚為惡言（一作忘言）；微急為肥氣，在脅下若履杯。緩甚為善嘔；微緩為水瘕痺。大甚為內癰，善嘔衄；微大為肝痺，陰縮，咳引少腹。小甚為多飲；微小為消癉。滑甚為疝，微滑為遺溺。澀甚為溢飲；微澀為瘈瘲 攣筋。
脾脈急甚為瘈瘲 ；微急為鬲中，食飲入而還出，後沃沫。緩甚為痿厥；微緩為風痿，四肢不用，心慧然若無病。大甚為擊仆；微大為疝氣，腹裡大膿血在腸胃之外。小甚為寒熱；微小為消癉。滑甚為 癃；微滑為蟲毒 蠍腹熱。澀甚為腸 （一作潰）；微澀為內潰，多下膿血。
腎脈急甚為骨痿癲疾；微急為奔豚沉厥，足不收，不得前後。緩甚為折脊；微緩為洞泄。洞泄者，食不化，下嗌還出。大甚為陰痿；微大為石水，起臍下至小腹垂垂然，上至胃脘，死不治。小甚為洞泄；微小為消癉。滑甚為癰 （一作癃）；微滑為骨痿，坐不能起，起則目無所見，視黑丸。澀甚為大癰，微澀為不月沉痔。
曰︰病亦有甚變（一作病之六變）者，刺之奈何？曰︰諸急者多寒，緩者多熱，大者多氣少血，小者血氣皆少，滑者陽氣盛而微有熱，澀者多血少氣而微有寒。是故刺急者，深內而久留之；刺緩者，淺內而疾發針，以去其熱；刺大者，微瀉其氣，無出其血；刺滑者，疾發針而淺內之，以瀉其陽氣，去其熱；刺澀者必中其脈，隨其逆順而久留之，必先按而循之，已發針，疾按其，無令出血，以和其諸脈；小者陰陽形氣俱不足，勿取以針，而調之以甘藥。
曰︰五臟六腑之氣，滎俞所入為合，今何道從入，入安從道？曰︰此陽明之別入於內，屬於腑者也。曰滎俞與合，各有名乎？曰︰滎俞治外臟，經合治內腑。曰︰治內腑奈何？曰︰取之於合。合各有名乎？曰︰胃合入於三裡，大腸合入於巨虛上廉，小腸合入於巨虛下廉，三焦合入於委陽，膀胱合入於委中央，膽合入於陽陵泉（按大腸合於曲池，小腸合於小海，三焦合於天井，今此不同者，古之別法也。又詳巨虛上廉乃足陽明與小腸相合之穴也。與胃合三裡，膀胱合委中，膽合陽陵泉，以脈之所入為合不同。三焦合委陽。委陽者，乃三焦下輔也，亦未見有為合之說）。曰︰取之奈何？曰︰取之三裡者，低跗取之；巨虛者，舉足取之；委陽者，屈伸而取之；委中者，屈膝而取之；陽陵泉者，正立豎膝予之齊，下至委陽之陽取之；諸外經者，揄伸而取之。
曰︰願聞六腑之病？曰︰面熱者，足陽明病；魚絡血者，手陽明病；兩跗之上，脈堅若陷者，足陽明病，此胃脈也。
三部九候第三
黃帝問曰︰何謂三部？岐伯對曰︰上部中部下部，其部各有三候，三候者，有天，有地，有人。上部天，兩額之動脈；上部地，兩頰之動脈；上部人，耳前之動脈。中部天，手太陰；中部地，手陽明；中部人，手少陰。下部天，足厥陰；下部地，足少陰；下部人，足太陰。下部之天以候肝，地以候腎，人以候脾胃之氣。中部之天以候肺，地以候胸中之氣，人以候心。上部之天以候頭角之氣，地以候口齒之氣，人以候耳目之氣。此三部者，三而成天，三而成地，三而成人。三而三之，合為九，九分為九野，九野為九臟。故神臟五，形臟四，合為九臟。五臟已敗，其色必夭，夭必死矣。曰︰以候奈何？曰︰必先度其形之肥瘦，以調其氣之虛實，實則瀉之，虛則補之，必先去其血脈而後調之，無問其病，以平為期。
曰︰決死生奈何？曰形盛脈細，少氣不足以息者危。形瘦脈大，胸中多氣者死。形氣相得者生。參伍不調者病。三部九候皆相失者死。上下左右之脈相應如參舂者病甚。上下左右相失不可數者死。中部之候雖獨調，與眾臟相失者死。中部之候相減者死。目內陷者死。曰︰何以知病之所在？曰︰察九候獨小者病。獨大者病。獨疾者病。獨遲者病。獨熱者病。獨寒者病。獨陷下者病。以左手於左足上去踝五寸而按之，以右手當踝而彈之，其應過五寸以上蠕蠕然者不病。其應疾中手渾渾然者病。中手徐徐然者病，其應上不能至五寸，彈之不應者死。脫肉身不去者死。中部乍疏乍數者死。代脈而鉤者，病在絡脈。九候之相應也，上下若一，不得相失。一候後則病，二候後則病甚，三候後則病危。所謂後者，應不俱也。察其腑臟，以知生死之期。必先知經脈而後知病脈，真臟脈見者，邪（《素問》無邪字）勝，死也。足太陽之氣絕者，其足不可以屈伸，死必戴眼。曰︰冬陰夏陽奈何？曰︰九候之脈皆平旦死。熱中及熱病者以日中死。病風者以日夕死。病水者以夜半死。其脈乍數乍疏，乍遲乍疾者，以日乘四季死。形肉已脫，九候雖調者猶死。七診雖見，九候皆順者不死。所言不死者，風氣之病，及經月之病，似七診之病而非也，故言不死。若有七診之病，其脈候亦敗者死矣，必發噦噫。必審問其所始病，與今之所方病，而後（《素問》下有各字）切循其脈，視其經絡浮沉，以上下逆從循之。其脈疾者不病，其脈遲者病，不往不來者（《素問》作脈不往來者）死，皮膚著者死。曰︰其可治者奈何？曰︰經病者治其經，絡病者治其絡（《素問》二絡上有孫字），身有痛者治其經絡。其病者在奇邪，奇邪之脈則繆刺之。留瘦不移，節而刺之。上實下虛，切而順之，索其結絡脈，刺出其血，以通其氣。瞳子高者太陽不足，戴眼者太陽已絕，此決死生之要，不可不察也。
