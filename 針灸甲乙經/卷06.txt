八正八虛八風大論第一
黃帝問曰︰歲之所以皆同病者，何氣使然？少師對曰︰此八正之候也。候此者，常以冬至之日。風從南方來者，名曰虛風，賊傷人者也。其以夜半至者，萬民皆臥而不犯，故其歲民少病。其以晝至者，萬民懈惰而皆中於邪風，故民多病。虛邪入客於骨而不發於外，至其立春，陽氣大發，腠理開。有因立春之日，風從西方來，萬民皆中虛風。此兩邪相搏，經氣結代，故諸逢其風而遇其雨者，名曰遇歲露焉。因歲之和而少賊風者，民少病而少死；歲多賊風邪氣，寒溫不和，則民多病而死矣。
曰︰虛邪之風，其所貴賤何如，候之奈何？曰︰正月朔日，風從西方來而大，名曰白骨。將國有殃，人多死亡。正月朔日，平旦西北風行，民病多，十有三也。正月朔日，日中北風，夏，民多死（一作多病）者。正月朔日，平旦北風，春，民多死者。正月朔日，夕時北風，秋，民多死者。正月朔日，天時和溫不風，民無病；大寒疾風，民多病。二月丑不風，民多心腹病。三月戌不溫，民多寒熱病。四月巳不暑，民多癉病。十月申不寒，民多暴死。諸所謂風者，發屋拔樹，揚沙石，起毫毛，發腠理者也。風從其沖後來者，名曰虛風，賊傷人者也，主殺害，必謹候虛風而謹避之。避邪之道，如避矢石，然後邪弗能害也。
風從南方來，名曰大弱風。其傷人也，內舍於心，外在於脈，其氣主為熱。
風從西南方來，名曰謀風。其傷人也，內舍於脾，外在於肌肉，其氣主為弱。
風從西方來，名曰剛風。其傷人也，內舍於肺，外在於皮膚，其氣主為燥。
風從西北方來，名曰折風。其傷人也，內舍於小腸，外在於手太陽之脈，脈絕則泄，脈閉則結不通，善暴死。
風從北方來，名曰大剛風。其傷人也，內舍於腎，外在於骨與肩背之膂筋，其氣主為寒風從東北方來，名曰凶風。其傷人也，內舍於大腸，外在於兩脅腋骨下及肢節。
風從東方來，名曰嬰兒風。其傷人也，內舍於肝，外在於筋紐，其氣主為濕。
風從東南方來，名曰弱風。其傷人也，內舍於胃，外在於肌，其氣主為體重。
凡此八風者，皆從其虛之鄉來，乃能病患。三虛相搏，則為暴病卒死。兩虛一實，則為淋露寒熱。犯其雨濕之地則為痿。故聖人避邪，如避矢石。其三虛偏中於邪風，則為擊仆偏枯矣。曰︰四時八風之中人也，因有寒暑。寒則皮膚急，腠理閉；暑則皮膚緩，腠理開。賊風邪氣，因得以入乎？將必須八正風邪，乃能傷人乎？曰︰賊風邪氣之中人也，不得以時。然必因其開也，其入深，其內亟（一作極）也疾，其病患也卒暴；因其閉也，其入淺以留，其病人也徐以遲。曰︰其有寒溫和適，腠理不開，然有卒病者，其故何也？曰︰人雖平居，其腠理開閉緩急，固常有時也。夫人與天地相參，與日月相應。故月滿則海水西盛，人血氣積，肌肉充，皮膚致，毛髮堅，腠理，垢著。當是之時，雖遇賊風，其入淺，亦不深。至其月郭空，則海水東盛，人血氣虛，其衛氣去，形獨居，肌肉減，皮膚緩，腠理開，毛髮薄，垢澤。當是之時，遇賊風，其入深，其病患卒暴。曰︰人有卒然暴死者，何邪使然？曰︰得三虛者其死疾；得三實者邪不能傷也。乘年之衰，逢月之空，失時之和，人氣乏少，因為賊風邪氣所傷，是謂三虛。故論不知三虛，工反為粗。若逢年之盛，遇月之滿，得時之和，雖有賊風邪氣，不能傷也。
逆順病本末方宜形志大論第二
黃帝問曰︰治民治身，可得聞乎？岐伯對曰︰治民與自治，治彼與治此，治小與治大，治國與治家，未有逆而能治者，夫唯順而已矣。故入國問其俗，臨病患問所便。曰︰便病奈何？曰︰中熱消癉則便寒，寒中之屬則便熱。胃中熱則消穀，令人懸心善飢，臍以上皮熱。腸中熱，則出黃如糜色，臍以下皮寒。胃中寒則脹。腸中寒則腸鳴飧泄。胃中寒，腸中熱，則脹且泄。胃中熱，腸中寒，則疾飢，少腹痛脹。曰︰胃欲寒飲，腸欲熱飲，兩者相逆，治之奈何？曰︰春夏先治其標，後治其本；秋冬先治其本，後治其標。曰︰便其相逆者奈何？曰︰便此者，食飲衣服，欲適寒溫。寒無淒愴，暑無出汗。食飲者，熱無灼灼，寒無滄滄。寒溫中適，故氣搏持，乃不致邪僻。先病而後逆者治其本，先逆而後病者治其本，先寒而後生病者治其本，先病而後生寒者治其本，先熱而後生病者治其本，先病而後生熱者治其本，先病而後生中滿者治其標，先病而後泄者治其本。先泄而後生他病者治其本，必先調之，乃治其他病。先病而後中滿者治其標，先中滿而後煩心者治其本。人有客氣同（同一作固）氣，小大不利治其標。小大便利治其本。病發而有餘，本而標之，先治其本，後治其標；病發而不足，標而本之，先治其標，後治其本。謹察間甚而調之，間者並行，甚者獨行。小大不利而後生他病者，治其本。
東方濱海傍水，其民食魚嗜咸。魚者使人熱中，咸者勝血。其民皆黑色疏理，其病多壅腫，其治宜砭石。
西方水土剛強，其民華食而脂肥，故邪不能傷其形體，其病生於內，其治宜毒藥。
北方風寒冰冽，其民樂野處而乳食，臟寒生滿病，其治宜灸 。
南方其地下，水土弱，霧露之所聚也。其民嗜酸而食臊，故致理而赤色，其病攣痺，其治宜微針。
中央其地平以濕，天地所生物者眾，其民食雜而不勞。故其病多痿厥寒熱，其治宜導引按蹺。故聖人離合以治，各得其宜。
形樂志苦，病生於脈，治之以灸刺。形苦志樂，病生於筋，治之以熨引。形樂志樂，病生於肉，治之以針石。形苦志苦，病生於困竭（一作咽喝），治之以甘藥。形數驚恐，經絡不通，病生於不仁，治之以按摩醪醴。是謂五形。故志曰刺陽明出血氣，刺太陽出血惡氣，刺少陽出氣惡血，刺太陰出氣惡血，刺少陰出血惡血，刺厥陰出血惡氣。
五臟六腑虛實大論第三
黃帝問曰︰刺法言，有餘瀉之，不足補之，何謂也？岐伯對曰︰神有有餘，有不足；氣有有餘，有不足；血有有餘，有不足；形有有餘，有不足；志有有餘，有不足。心藏神，肺藏氣，肝藏血，脾藏肉，腎藏志。志意通達，內連骨髓，而成形。五臟之道。皆出於經渠，以行血氣；血氣不和，百病乃變化而生，故守經渠焉。
神有餘則笑不休，不足則憂（《素問》作悲，王冰曰作憂者誤）。血氣未並，五臟安定，邪客於形，淒厥（《素問》作洒淅）起於毫毛，未入於經絡，故命曰神之微。神有餘則瀉其小絡之血，出血勿之深斥，無中其大經，神氣乃平。神不足者，視其虛絡，切而致之，刺而和之，無出其血，無泄其氣，以通其經，神氣乃平。曰︰刺微奈何？曰︰按摩勿釋，著針勿斥，移氣於足（《素問》作不足），神氣乃得複。
氣有餘則喘咳上氣，不足則息利少氣。血氣未並，五臟安定，皮膚微病，命曰白氣微泄。有餘則瀉其經渠，無傷其經，無出其血，無泄其氣。不足則補其經渠，無出其氣。曰︰刺微奈何？曰︰按摩勿釋，出針視之。曰︰故將深之，適人必革，精氣自伏，邪氣亂散，無所休息，氣泄腠理，真氣乃相得。
血有餘則怒，不足則慧（《素問》作恐）。血氣未並，五臟安定，孫絡外溢，則絡有留血。有餘則刺其盛經，出其血。不足則視其虛，內針其脈中，久留之血至（《素問》作而視），脈大，疾出其針，無令血泄。曰︰刺留奈何？曰︰視其血絡，刺出其血，無令惡血得入於經，以成其病。
形有餘則腹脹，涇溲不利，不足則四肢不用。血氣未並，五臟安定，肌肉蠕（一作溢）動，名曰微風。有餘則瀉其陽經，不足則補其陽絡。曰︰刺微奈何？曰︰取分肉間，無中其經，無傷其絡，衛氣得複，邪氣乃索。
志有餘則腹脹飧泄，不足則厥。血氣未並，五臟安定，骨節有傷。有餘則瀉。然筋血者出其血，不足則補其複溜。曰︰剌未並奈何？曰︰即取之無中其經，以去其邪，乃能立虛。
曰︰虛實之形，不知其何以生？曰︰血氣已並，陰陽相頃，氣亂於衛，血逆於經，血氣離居，一實一虛，血並於陰，氣並於陽，故為驚狂。血並於陽，氣並於陰，乃為炅中。血並於上，氣並於下，心煩悶，善怒。血並於下，氣並於上，亂而喜忘（《素》作善忘）。曰︰血並於陰，氣並於陽，如是血氣離居。何者為實，何者為虛？曰︰血氣者，喜溫而惡寒。寒則泣不流，溫則消而去之。是故氣之所並為血虛，血之所並為氣虛。曰︰人之所有者，血與氣耳。乃言血並為虛，氣並為虛，是無實乎？曰︰有者為實，無者為虛。故氣並則無血，血並則無氣。今血與氣相失，故為虛焉。絡之與孫脈，俱注（一作輸）於經，血與氣並，則為實焉。血之與氣並走於上，則為大厥，厥則暴死，氣複反則生，不反則死。曰︰實者何道從來。
虛者何道從去？曰夫陰與陽，皆有輸會。陽注於陰，陰滿之外，陰陽（音巡）平（《素》作均平），以充其形，九候若一，名曰平人。夫邪之所生，或生於陽，或生於陰。其生於陽者，得之風雨寒暑；其生於陰者，得之飲食起居，陰陽喜怒。曰︰風雨之傷人奈何？曰︰風雨之傷人也，先客於皮膚，傳入於孫脈，孫脈滿則傳入於絡脈，絡脈滿乃注於大經脈，血氣與邪氣並客於分腠之間，其脈堅大，故曰實。實者外堅充滿不可按，按之則痛。曰︰寒濕之傷人奈何？曰︰寒濕之中人也，皮膚收（《素問》作不收），肌肉堅緊，營血澀，衛氣去，故曰虛。虛者攝辟氣不足，血澀，按之則氣足溫之，故快然而不痛。
曰︰陰之生實奈何？曰︰喜怒不節，則陰氣上逆，上逆則下虛，下虛則陽氣走之，故曰實。曰︰陰之生虛奈何？曰︰喜則氣下，悲則氣消，消則脈空虛，因寒飲食，寒氣動臟（一作重滿），則血泣氣去，故曰虛。曰︰陽虛則外寒，陰虛則內熱，陽盛則外熱，陰盛則內寒，不知所由然？曰︰陽受氣於上焦，以溫皮膚分肉之間。今寒氣在外，則上焦不通，不通則寒獨留於外，故寒慄。有所勞倦，形氣衰少，穀氣不盛，上焦不行，下焦（《素問》作下脘）不通，胃氣熱，熏胸中，故內熱。上焦不通利，皮膚緻密，腠理閉塞（《素問》下有玄府二字）不通，衛氣不得泄越，故外熱。厥氣上逆，寒氣積於胸中而不瀉，不瀉則溫氣去，寒獨留，則血凝泣，凝則腠理不通，其脈盛大以澀，故中寒。
曰︰陰與陽並，血氣與並，病形已成，刺之奈何？曰︰刺此者取之經渠，取血於營，取氣於衛，用形哉，因四時多少高下。曰︰血氣已並，病形已成，陰陽相頃，補瀉奈何？曰︰瀉實者氣盛乃內針，針與氣俱內，以開其門，如利其戶，針與氣俱出，精氣不傷，邪氣乃下，外門不閉，以出其疾，搖大其道，如利其路，是謂大瀉，必切而出，大氣乃屈。曰︰補虛奈何？曰︰持針勿置，以定其意，候呼內針，氣出針入，針空四塞，精無從去，方實而疾出針，氣入針出，熱不得還，閉塞其門，邪氣布散，精氣乃得存，動後時（《素問》作動氣後時），近氣不失，遠氣乃來，是謂追之。曰︰虛實有十，生於五臟五脈耳。夫十二經脈者，皆生百（《素》作其）病，今獨言五臟。夫十二經脈者，皆絡三百六十五節，節有病，必被經脈，經脈之病者，皆有虛實，何以合之乎？曰︰五臟與六腑為表裡，經絡肢節，各生虛實，視其病所居，隨而調之。病在脈調之血，病在血調之絡，病在氣調諸衛，病在肉，調之分肉，病在筋調之筋，病在骨調之骨。燔針劫刺其下，及與急者。病在骨， 針藥熨。病不知所痛，兩蹺為上。身形有痛，九候莫病，則繆刺之。病在於左而右脈病者，則巨刺之。必謹察其九候，針道畢矣。
陰陽清濁順治逆亂大論第四
黃帝問曰︰經脈十二者，別為五行，分為四時，何失而亂，何得而治？岐伯對曰︰五行有序，四時有分，相順而治，相逆而亂。曰︰何謂相順而治？曰︰經脈十二，以應十二月。十二月者，分為四時。四時者，春夏秋冬，其氣各異。營衛相隨，陰陽相合，清濁不相干，如是則順而治矣。曰︰何謂相逆而亂？曰︰清氣在陰，濁氣在陽，營氣順脈，衛氣逆行，清濁相干，亂於胸中，是謂大。故氣亂於心，則煩心密默，俯首靜伏；亂於肺，則俯仰喘喝，按手以呼；亂於腸胃，則為霍亂；亂於臂脛，則為四厥；亂於頭則為厥逆，頭痛（一作頭重）眩仆。氣在心者，取之手少陰心主之俞。氣在於肺者，取之手太陰滎，足少陰俞。
氣在於腸胃者，取之手足太陰、陽明，不下者，取之三裡。氣在於頭者，取之天柱、大杼，不知取足（《靈樞》作手）太陽之滎俞。氣在臂足者，先去血脈，後取其陽明、少陽之滎俞。徐入徐出，是謂之導氣。補瀉無形，是謂之同精。是非有餘不足也，亂氣之相逆也。
四時賊風邪氣大論第五
黃帝問曰︰有人於此，並行並立，其年之長少等也，衣之濃薄均也，卒然遇烈風疾雨，或病或不病或皆死，其故何也？岐伯對曰︰春溫風，夏陽風，秋涼風，冬寒風。凡此四時之風者，其所病各不同形。黃色薄皮弱肉者，不勝春之虛風；白色薄皮弱肉者，不勝夏之虛風；表色薄皮弱肉者，不勝秋之虛風；赤色薄皮弱肉者，不勝冬之虛風；曰︰黑色不病乎？曰︰黑色而皮濃肉堅，固不能傷於四時之風。其皮薄而肉不堅，色不一者，長夏至而有虛風者病矣。其皮濃而肌肉堅者，長夏至而有虛風者不病矣。其皮濃而肌肉堅者，必重感於寒，內外皆然，乃病也。曰︰賊風邪氣之傷人也，令人病焉。今有不離屏蔽，不出室穴之中，卒然而病者，其故何也？曰︰此皆嘗有所傷於濕氣，藏於血脈之中，分肉之間，久留而不去。
若有所墜墮，惡血在內而不去。卒然喜怒不節，飲食不適，寒溫不時，腠理閉不通（《素》下有其開二字），而適遇風寒，則血氣凝結，與故邪相襲，則為寒痺。其有熱則汗出，汗出則受風，雖不遇賊風邪氣，必有因加而發矣。曰︰夫子之所言皆病患所自知也，其無遇邪風，又無怵惕之志，卒然而病，其故何也？唯有因鬼神之事乎？曰︰此亦有故邪留而未發也。因而志有所惡，及有所慕，血氣內亂，兩氣相搏，其所從來者微，視之不見，聽之不聞，故似鬼神。曰︰其有祝由而已者，其故何也？曰︰先巫者，因知百病之勝，先知百病之所從者，可祝由而已也。
內外形診老壯肥瘦病旦慧夜甚大論第六
黃帝問曰︰人之生也，有剛有柔，有弱有強，有短有長，有陰有陽，願聞其方？岐伯對曰︰陰中有陽，陽中有陰，審知陰陽，刺之有方，得病所始，刺之有理，謹度病端，與時相應，內合於五臟六腑，外合於筋骨皮膚。是故內有陰陽，外有陰陽。在內者，五臟為陰，六腑為陽；在外者，筋骨為陰，皮膚為陽。故曰病在陰之陰者，刺陰之滎俞；病在陽之陽者，刺陽之合；病在陽之陰者，刺陰之經；病在陰之陽者，刺陽之絡。病在陽者名曰風，病在陰者名曰痺，陰陽俱病名曰風痺。病有形而不痛者，陽之類；無形而痛者，陰之類。
無形而痛者，其陽完（《九墟》完作緩，下同）而陰傷，急治其陽。無攻其陰（《九墟》作急治其陰，無攻其陽）；有形而不痛者，其陰完而陽傷，急治其陰，無攻其陽（《九墟》作急治其陽，無攻其陰）。陰陽俱動，乍有乍無，加以煩心，名曰陰勝其陽，此謂不表不裡，其形不久也。曰︰形氣病之先後，內外之應奈何？曰︰風寒傷形，憂恐忿怒傷氣。氣傷臟，乃病臟；寒傷形，乃應形；風傷筋脈，筋脈乃應。此形氣內外之相應也。曰︰刺之奈何？曰︰病九日者，三刺而已。病一月者，十刺而已。多少遠近，以此衰之。久痺不去身者，視其血絡，盡去其血。曰︰外內之病，難易之治奈何？曰︰形先病而未入臟者，刺之半其日；臟先病而形乃應者，刺之倍其日，此外內難易之應也。
曰︰何以知其皮肉血氣筋骨之病也？曰︰色起兩眉間薄澤者，病在皮。唇色青黃赤白黑者，病在肌肉。營氣濡然者，病在血氣（《千金翼》方作脈）目色青黃赤白黑者，病在筋。耳焦枯受塵垢者，病在骨。曰︰形病何如，取之奈何？曰︰皮有部，肉有柱，氣血有俞（《千金翼》下有筋有結），骨有屬。皮之部俞在於四末。肉之柱在臂諸陽肉分間，與足少陰分間。氣血之俞在於諸絡脈，氣血留居，則盛而起。筋部無陰無陽，無左無右，候病所在。骨之屬者骨空之所以受液而溢腦髓者也。曰︰取之奈何？曰夫病之變化，浮沉淺深，不可勝窮，各在其處。病間者淺之，甚者深之，間者少之，甚者眾之。隨變而調氣，故曰上工也。曰︰人之肥瘦小大寒溫，有老壯少小之別奈何？曰︰人年五十以上為老，三十以上為壯，十八以上為少，六歲以上為小。曰︰何以度其肥瘦？曰︰人有脂，有膏，有肉。曰︰別此奈何？曰︰ 肉堅，皮滿者，脂。肉不堅，皮緩者，膏。皮肉不相離者，肉。曰︰身之寒溫何如？曰︰膏者其肉淖，而粗理者身寒，細理者身熱。脂者其肉堅，細理者和（《靈》作熱），粗理者，寒。（少肉者寒溫之症未詳）曰︰其肥瘦大小奈何？曰︰膏者，多氣而皮縱緩，故能縱腹垂腴。肉者，身體容大。脂者，其身收小。曰︰三者之氣血多少何如？曰︰ 膏者多氣，多氣者熱，熱者耐寒也。肉者多血，多血者則形充，形充者則平也。脂者，其血清，氣滑少，故不能大。此別於眾人也。曰︰眾人如何？曰︰眾人之皮肉脂膏不能相加也，血與氣不能相多也，故其形不小不大，各自稱其身，名曰眾人。曰︰治之奈何？曰︰必先別其五形，血之多少，氣之清濁，而後調之，治無失常經。是故膏人者縱腹垂腴，肉人者上下容大，脂人者雖脂不能大。曰︰病者多以旦慧晝安，夕加夜甚者，何也？曰︰春生夏長，秋收冬藏，是氣之常也人。亦應之，以一日一夜分為四時之氣，朝為春，日中為夏，日入為秋，夜為冬。朝則人氣始生，病氣衰，故旦慧；日中則人氣長，長則勝邪，故安；夕則人氣始衰，邪氣始生，故加；夜半人氣入臟，邪氣獨居於身，故甚。曰︰其時有反者何也？曰︰是不應四時之氣，臟獨主其病者，是必以臟氣之所不勝時者甚，以其所勝時者起也。曰︰治之奈何？曰︰順天之時，而病可與期。順者為工，逆者為粗也。
陰陽大論第七
陰靜陽躁，陽生陰長，陽殺陰藏。陽化氣，陰成形。寒極生熱，熱極生寒。寒氣生濁，熱氣生清。清氣在下，則生飧泄；濁氣在上，則生脹。此陰陽反作，病之逆順也。故清陽為天，濁陰為地；地氣上為雲，天氣下為雨；雨出地氣，雲出天氣。故清陽出上竅，濁陰出下竅；清陽發腠理，濁陰走五臟；清陽實四肢，濁陰歸六腑。水為陰，火為陽。陽為氣，陰為味，味歸形，形歸氣，氣歸精，精歸化。精食氣，形食味，化生精，氣生形。味傷形，氣傷精，精化為氣，氣傷於味，陰味出下竅，陽氣出上竅。味濃者為陰，薄為陰之陽；氣濃者為陽，薄為陰之陰。味濃則泄，薄則通；氣薄則發泄，濃則發熱。壯火之氣衰，少火之氣壯。壯火食氣，氣食少火。壯火散氣，少火生氣。氣味辛甘發散為陽，酸苦涌泄為陰。陰勝則陽病，陽勝則陰病。陰病則熱，陽病則寒（《素問》作陽勝則熱，陰勝則寒）。重寒則熱，重熱則寒。寒傷形，熱傷氣。氣傷痛，形傷腫。故先痛而後腫者，氣傷形也；先腫而後痛者，形傷氣也。風勝則動，熱勝則腫，燥勝則乾，寒勝則浮，濕勝則濡泄。天有四時五行以生長收藏，以生寒暑燥濕風，人有五臟，化為五氣，以生喜怒悲憂恐。故喜怒傷氣，寒暑傷形，暴怒傷陰，暴喜傷陽，厥氣上行，滿脈去形。故曰喜怒不節，寒暑過度，生乃不固。重陰必陽，重陽必陰，此陰陽之變也。夫陰在內，陽之守也；陽在外，陰之使也。陽勝則身熱，腠理閉，喘息粗，為之後悶（《素問》作俯仰）汗不出而熱，齒乾，以煩悶腹脹死，耐冬不耐夏。陰勝則身寒，汗出，身常清，數栗而寒，寒則厥，厥則腹滿死，耐夏不耐冬。此陰陽更勝之變，病之形能也。曰︰調此二者奈何？曰︰能知七損八益，則二者可調也；不知用此，則早衰矣。清陽上天，濁陰歸地。天氣通於肺，地氣通於咽，風氣通於肝，雷氣通於心，穀氣通於脾，雨氣通於腎。六經為川，腸胃為海，九竅為水注之氣，暴風象雷，逆氣象陽。故治不法天之紀，不用地之理，則災害至矣。邪風之至，疾如風雨。故善治者治皮毛，其次治肌膚，其次治筋脈，其次治六腑，其次治五臟。治五臟者，半生半死矣。故天之邪氣，感則害五臟；水穀之寒熱，感則害六腑；地之濕氣，感則害皮肉筋脈。故善用針者，從陰引陽，從陽引陰，以右治左，以左治右，以我知彼，以表知裡，以觀過與不及之理，見微知過，用之不殆。善診者，察色按脈，先別陰陽。審清濁，而知部分；視喘息，聽聲音，而知病所則無失矣。故曰病之始起，可刺而已，其盛也，可待衰而已。故因其輕而揚之，因其重而下者，引而竭之。中滿者，瀉之於內。其有形者，漬形以為汗。其在皮者，汗而發之。其悍者，按而收之。其實者，散而瀉之。審其陰陽，以別柔剛。陽病治陰，陰病治陽。定其血氣，各守其鄉，血實宜決之，氣實宜掣之引之。陽從右，陰從左（《素問》作陽從左，陰從右）。老從上，少從下。是以春夏歸陽為生，歸秋冬為死，反之則歸秋冬為生。是以氣之多少逆順，皆為厥。有餘者，厥也。血上不下，寒厥到膝，少者秋冬死，老者秋冬生。氣上不下，頭痛癲疾，求陽不得，求之於陰（《素問》作求陰不審），五部隔無征，若居曠野，若伏空室，綿綿乎屬不滿目。
春三月之病，在理已盡，草與柳葉皆殺，陰陽皆絕，期在孟春。冬三月之病，病合陽者，至春正月，脈有死征，皆歸於春（《素問》作始春）。春三月之病，曰陽殺，陰陽皆絕，期在草乾。夏三月之病，至陰不過十日，陰陽交，期在水。秋三月之病，三陽俱起，不治自已。陰陽交合者，立不能坐，坐不能起。三陽獨至，期在石水，二陰獨至，期在盛水。
正邪襲內生夢大論第八
黃帝問曰︰淫邪泮衍奈何？岐伯對曰︰正邪從外襲內，未有定舍，反淫於臟，不得定處，與榮衛俱行，而與魂魄飛揚，使人臥不得安而喜夢。凡氣淫於腑，則夢有餘於外，不足於內；氣淫於臟，則夢有餘於內，不足於外。曰︰有餘不足有形乎？曰︰陰盛則夢涉大水而恐懼，陽盛則夢大火而燔，陰陽俱盛則夢相殺毀傷。上盛則夢飛，下盛則夢墮。甚飽則夢予，甚飢則夢取。肝氣盛則夢怒。肺氣盛則夢哭泣，恐懼飛揚。心氣盛則夢喜笑及恐怖。脾氣盛則夢歌樂體重，手足不舉。腎氣盛則夢腰脊兩解而不屬。凡此十二盛者，至而瀉之立已。厥氣客於心，則夢見丘山煙火，客於肺，則夢飛揚，見金鐵之器及奇物。客於肝，則夢見山林樹木。客於脾，則夢見丘陵大澤，壞屋風雨。客於腎，則夢臨淵，沒居水中。
客街（一作沖衢）。客於膽，則夢見斗訟自刳。客於陰器，則夢接內。客於項，則夢斬首。客於，則夢行走不能前，及居深地 苑中。客於股肱，則夢禮節拜跪。客於胞，則夢溲便利。凡此十五不足者，至而補之立已。
五味所宜五臟生病大論第九
黃帝問曰︰穀氣有五味，其入臟分別奈何？岐伯對曰︰胃者，五臟六腑之海，皆入於胃，五臟六腑皆稟於胃，五味各走其所喜。故谷味酸，先走肝。《九卷》又曰︰酸入胃，其氣澀（一作澀以收），不能出入。不出則留於胃中，胃中和溫，則下注於膀胱之胞，膀胱之胞薄以軟，得酸則縮綣，約而不能，水道不行，故癃。陰者，積筋之所終聚也，故酸入胃而走於筋。《素問》曰︰酸走筋，筋病無多食酸。其義相順。又曰︰肝欲辛，多食酸，由肉胝而唇揭。謂木勝土也。（木辛與《九卷》義錯。《素問》肝欲辛作欲酸。）苦先走心。《九卷》又曰︰苦入胃，五穀之氣皆不能勝苦。苦入下脘。下脘者，三焦之路，皆閉而不通，故氣變嘔也。齒者，骨之所終也。故苦入胃而走骨，入而複出，必黧疏，是知其走骨也。水火相既，骨氣通於心也。《素問》曰︰苦走骨，骨病無多食苦。其義相順。又曰︰心欲酸，食苦則皮槁而毛拔。謂火勝金也。（火酸與《九卷》義錯）甘先走脾。《九卷》又曰︰甘入脾，其氣弱少，不能上至上焦，而與谷俱留於胃中。甘者，令人柔潤也。胃柔則緩，緩則蟲動，蟲動則令人心悶。其氣通於皮，故曰甘走皮。皮者，肉之餘。蓋皮雖屬肺，與肉連體，故甘潤肌肉並皮也。《素問》曰︰甘走肉，肉病無多食甘。其義相順。又曰︰多食甘，則骨痛而發落。謂土勝水也。（與《九卷》不錯。）辛先走肺。《九卷》又曰︰辛入胃，其氣走於上焦。上焦者，受諸氣而營諸陽者也。薑韭之氣，熏至營衛，營衛不時受之，久留於心下，故洞（一作）心。辛者，與氣俱行，故辛入胃，則與汗俱出矣，（《千金》雲︰辛入胃而走氣，與氣俱出，故氣盛）。《素問》曰︰（肺欲苦與《九卷》義錯）咸先走腎。《九卷》又曰︰咸入胃，其氣上走中焦，注於諸脈。脈者，血之所走也。血與咸相得則血 （一作凝，下同），血 則胃中竭，竭則咽路焦，故舌乾而善渴。
血脈者，中焦之路，故咸入而走血矣。腎合三焦，血脈雖屬肝心，而為中焦之道，故咸入而走血也。《素問》曰︰鹹走血，血病無多食咸。其義相順。又曰︰多食鹹，則脈凝泣而變色，謂水勝火也。（雖俱言血脈，其義不同）。穀氣營衛俱行，津液已行，營衛大通，乃糟粕以次傳下。曰︰營衛俱行奈何？曰︰ 谷始入於胃，其精微者，先出於胃之兩焦，以溉五臟，別出兩焦，行於營衛之道。其大氣之搏而不行者，積於胸中，名曰氣海，出於肺，循於喉嚨，故呼則出，吸則入。天地之精氣，其大數常出三而入一，故谷不入，半日則氣衰，一日則氣少矣。曰︰谷之五味可得聞乎？曰︰五穀︰粳米甘，麻（《素問》作小豆）酸，大豆鹹，小麥苦，黃黍辛。五果︰棗甘，李酸，栗鹹，杏苦，桃辛。五畜︰牛肉甘，犬肉酸，豕肉鹹，羊肉苦，雞肉辛。五菜︰葵甘，韭酸，藿鹹，薤苦，蔥辛。五色︰黃宜甘，青宜酸，黑宜鹹，赤宜苦，白宜辛。脾病者，宜食粳米、牛肉、棗、葵，甘者入脾用之。心病者，宜食麥、羊肉、杏、薤，苦者，入心用之。腎病者，宜食大豆、豕肉、栗、藿。咸者，入腎用之。
肺病者，宜食黃黍、雞肉、桃、蔥。辛者，入肺用之。肝病者，宜食麻、犬肉、李、韭，酸者，入肝用之。肝病禁辛，心病禁鹹，脾病禁酸，肺病禁苦，腎病禁甘。
肝，足厥陰、少陽主治。肝苦急，食甘以緩之。心，手少陰、太陽主治。心苦緩，急食咸以收，急。
毒藥攻邪，五穀為養，五果為助，五畜為益，五菜為充。氣味合而服之，以補精益氣。
此五味者，各有所利，辛散，酸收，甘緩，苦堅，鹹軟。
肺病者，兩脅下痛引少腹，令人善怒。虛則目KT KT 無所見，耳無所聞，善恐，如人將捕之。取其經厥陰與少陽血者，氣逆則頭痛，耳聾不聰，頰腫，取血者。又曰︰徇蒙招尤，目瞑耳聾，下實上虛，過在足少陽、厥陰，甚則入肝。
心病者，胸中痛，脅支滿，兩 下痛，膺背肩胛間痛，兩臂內痛。虛則胸腹大，脅下與腰相引而痛。取其經少陰、太陽血者（《素問》舌下血者），其變病，刺 中血者。
又，過在手巨陽、少陰。）脾病者，身重善飢，肌肉痿，足不收，行善瘈瘲，腳下痛。虛則腹脹，腸鳴飧泄，食不化。取其經太陰、陽明、少陰血者。又曰︰腹滿 脹，支滿 脅，下厥上冒，過在足太陰、陽明。
肝病者喘咳逆氣，肩背痛，汗出，尻陰股膝攣，髀 足皆痛。虛則少氣不能報息，耳聾，喉嚨乾。取其經手太陰、足太陽外厥陰內少陰血者，又曰︰咳嗽上氣，病（《素問》作厥）在胸中，過在手陽明、太陰。
腎病者，腹大脛腫痛，咳喘身重，寢汗出憎風。虛則胸中痛，大腸小腸（《素問》作大腹小腹）痛，清厥，意不樂。取其經少陰、太陽血者。又曰︰頭痛癲疾，下實上虛，過在足少陰、太陽，甚則入腎。
五臟傳病大論第十
病在肝，俞於夏。夏不愈，甚於秋。秋不死，持於冬，起於春。病在肝，愈於丙丁。丙丁不愈。加於庚辛。庚辛不加（《素問》作不死，下同），持於壬癸，起於甲乙。禁當風。病在肝，平旦慧，下晡甚，夜半靜。
病在心，愈於長夏。長夏不愈，甚於冬。冬不死，持於春，起於夏。病在心，愈於戊己。戊己不愈，加於壬癸。壬癸不加，持於甲乙，起於丙丁。禁衣溫食熱。病在心，日中慧，夜半甚，平旦靜。
病在脾，愈於秋。秋不愈，甚於春。春不死，持於夏，起於長夏。病在脾，愈於庚辛。
庚辛不愈，加於甲乙。甲乙不加，持於丙丁，起於戊己。禁溫衣濕地（《素問》雲︰禁溫衣飽食濕地濡衣）。病在脾，日 慧，平旦（《素問》作日出）甚，下晡靜。
病在肺，俞於冬。冬不愈，甚於夏。夏不死，持於長夏，起於秋。病在肺，愈於壬癸。
壬癸不愈，加於丙丁。丙丁不加，持於戊己，起於庚辛。禁寒衣、冷凍飲料食。病在肺，下晡慧，日中甚，夜半靜。
病在腎，愈於春。春不愈，甚至長夏。長夏不死，持於秋，起於冬。病在腎，愈於甲乙。甲乙不愈，加於戊己。戊己不死，持於庚辛，起於壬癸。禁犯 ○，無食熱，無溫衣（《素問》作犯 ○ 、熱食、溫炙衣）病在腎，夜半慧，日乘四季甚，下晡靜。
邪氣之客於身也，以勝相加，至其所生而愈，至其所不勝而甚，至其所生而持，自得其位而起。
腎移寒於脾，癰腫少氣。脾移寒於肝，癰腫筋攣。肝移寒於心，狂，鬲中。心移寒於肺，為肺消，肺消者飲一溲二，死不治。肺移寒於腎，為湧水。湧水者，按其腹不堅，水氣客於大腸，疾行腸鳴濯濯，如囊裹漿，治主肺者（《素問》作水之病也）。
脾移熱於肝，則為驚衄。肝移熱於心則死。心移熱於肺，傳為膈消。肺移熱於腎，傳為柔。腎移熱於脾，傳為虛腸，死不可治。胞移熱於膀胱，則癃溺血。膀胱移熱於小腸，膈腸不便，上為口糜。小腸移熱於大腸，為○ 瘕，為沉。大腸移熱於胃，善食而溲，名曰食，又暝目，故得之厥也。
正臟受氣於其所生，傳之於其所勝，氣舍於其所生，死於其所不勝。病之且死，必先傳其所行，至不勝乃死。此言氣之逆行也，故死。
肝受氣於心，傳之於脾，氣舍於腎，至肺而死。心受氣於脾，傳之於肺，氣舍於肝，至腎而死。脾受氣於肺，傳之於腎，氣舍於心，至肝而死。肺受氣於腎，傳之於肝，氣舍於脾，至心而死。腎受氣於肝，傳之於心，氣舍於肺，至脾而死。此皆逆死也。一日一夜五臟之此，所以占死者之早暮也。
黃帝問曰︰余受九針於夫子，而私覽於諸方，或有導引行氣，按摩灸熨，刺飲藥，一者可獨守耶，將盡行之乎？岐伯對曰︰諸人者，眾人之方也，非一人之所盡行也。曰︰此乃所謂守一勿失，萬物畢者也。余已聞陰陽之要，虛實之理，傾移之過，可治之屬。願聞病之變化，淫傳絕敗而不可治者，可得聞乎？曰︰要乎哉問，道昭乎其如旦醒，窘乎其如夜瞑。能被而服之，神與俱成。畢將服之，神自得之。生神之理，可著於竹帛，不可傳之於子孫也。曰︰何謂旦醒？曰︰明於陰陽，如惑之解，如醉之醒。曰︰何謂夜暝？曰︰喑乎其無聲，漠乎其無形。折毛髮理，正氣橫傾。淫邪泮衍，血脈傳留。大氣入臟，腹痛下淫。可以致死，不可以致生。曰︰大氣入臟奈何？曰︰病先發於心，心痛。一日之肺而咳。三日之肝肋支滿。五日之脾閉塞不通，身體重。三日不已，死。冬夜半，夏日中。病先發於肺，喘咳。三日之肝脅支滿。一日之脾而身體痛。五日之胃而脹。十日不已，死。冬日入，夏日出。病先發於肝，頭痛目眩，肋支滿。一日之脾而身體痛。五日之胃而腹脹。三日之腎，腰脊少腹一日之胃而脹。二日之腎，少腹腰脊痛，酸。三日之膀胱，背膂筋痛，小便閉。十日不已，死。冬人定，夏晏食。病先發於胃，脹滿。五日之腎，少腹腰脊痛， 酸。三日之先發於腎，少腹腰脊痛，酸。三日之膀胱，背膂筋痛，小便閉。三日而上之心（按《靈樞》、《素問》雲三心脹閉。五日之腎，少腹脹，腰脊痛，酸。一日之小腸而腹脹。二日之脾而身體痛。二日不已，死。冬雞鳴，夏下晡。諸病以次相傳，如是者，皆有死期，不可刺也。
壽夭形診病候耐痛不耐痛大論第十一
黃帝問曰︰形有緩急，氣有盛衰，骨有大小，肉有堅脆，皮有濃薄，其以立壽夭奈何？伯高對曰︰形與氣相任則壽，不相任則夭。皮與肉相裹則壽，不相裹則夭。血氣經絡勝形則壽，不勝形則夭。曰︰何謂形緩急？曰︰形充而皮膚緩則壽，形充而皮膚急則夭。形充而脈堅大者順也，形充而脈小以弱者氣衰也，衰則危矣。形充而顴不起者腎小也，小則夭矣。形充而大，皮肉堅而有分者肉堅，堅則壽矣。形充而大，皮肉無分理不堅者肉脆，脆則夭矣。此天之生命，所以立形定氣而視壽夭者也。必明於此，以立形定氣，而後可以臨病人，決死生也。曰︰形氣之相勝，以立壽夭奈何？曰︰平人而氣勝形者壽，病而形肉脫氣勝形者死，形勝氣者危也。凡五臟者中之府，中盛臟滿，氣勝傷恐者，聲如從室中言，是中氣之濕也。言而微，終日乃複言者，此奪氣也。衣被不斂，言語善惡不避親疏者，此神明之亂也。倉稟不藏者，是門戶不要也。水泉不止者，是膀胱不藏也。得守者生，失守者死。夫五臟者，身之強也。頭者精明之府，頭傾視深，神將奪矣。背者胸中之府，背曲肩隨，府將壞矣。腰者腎之府，轉搖不能，腎將憊矣。膝者筋之府，屈伸不能，行則僂俯，筋將憊矣。骨者髓之府，不能久立，行則掉栗，骨將憊矣。得強則生，失強則死。
岐伯曰︰反四時者，有餘者為精，不足為消。應太過，不足為精；應不足，有餘為消。
陰陽不相應，病名曰關格。人之骨強筋勁，肉緩皮膚濃者，耐痛。其於針石之痛，大熱亦然。加以黑色而善（一本作美）骨者，耐火 。堅肉薄皮者，不耐針石之痛，於火亦然。同時而傷其身，多熱者易已，多寒者難已。胃濃色黑，大骨肉肥者，皆勝毒；其瘦而薄者，皆不勝毒也。
形氣盛衰大論第十二
黃帝問曰︰氣之盛衰，可得聞乎？岐伯對曰︰人年十歲（一作十六），五臟始定，血氣已通，其氣在下，故好走。二十歲，血氣始盛，肌肉方長，故好趨。三十歲，五臟大定，肌肉堅固，血脈盛滿，故好步。四十歲，五臟六腑十二經脈皆大盛平定，腠理始開，榮華剝落，鬢發頒白，平盛不搖，故好坐。五十歲，肝氣始衰，肝葉始薄，膽汁始減，目始不明。六十歲，心氣始衰，乃善憂悲，血氣懈墮，故好臥。七十歲，脾氣虛，皮膚始枯，故四肢不舉。八十歲，肺氣衰，魂魄離散，故言善誤。九十歲，腎氣焦，臟乃萎枯，經脈空虛。至百歲，五臟皆虛，神氣皆去，形骸獨居而終盡矣。
女子七歲，腎氣盛，齒更發長。二七天水至（《素問》作天癸至），任脈通，太衝脈盛，月事以時下，故有子。三七腎氣平均，故真牙生而長極。四七筋骨堅，發長極，身體盛壯。
五七陽明脈衰，面皆焦，發始白。七七任脈虛，太沖（一作任）脈衰少，天水竭，地道不通，故形壞而無子耳。
丈夫八歲，腎氣實，發長齒更。二八腎氣盛，天水至而精氣溢瀉，陰陽和，故能有子。三八腎氣平均，筋骨勁強，故真牙生而長極。四八筋骨隆盛，肌肉滿壯。五八腎氣衰，發墮齒槁。六八陽氣衰於上，面焦，鬢發頒白。七八肝氣衰，筋不能動，天水竭，精少，腎氣衰，形體皆極，八八則齒發去。腎者主水，受五臟六腑之精而藏之，故五臟盛乃能瀉。今五臟皆衰，筋懈骨墮，天水盡矣。故發鬢白，體重，行步不正而無子耳。
