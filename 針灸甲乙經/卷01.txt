黃帝問曰︰凡刺之法，必先本於神。血脈營氣精神，此五臟之所藏也。何謂德、氣、生、精、神、魂、魄、心、意、志、思、智、慮，請問其故？岐伯對曰︰ 天之在我者德也，地之在我者氣也，德流氣薄而生也。故生之來謂之精，兩精相搏謂之神，隨神往來謂之魂，並精出入謂之魄，可以任物謂之心，心有所憶謂之意，意有所存謂之志，因志存變謂之思，因思遠慕謂之慮，因慮處物謂之智。故智以養生也，必順四時而適寒暑，和喜怒而安居處，節陰陽而調剛柔；如是則邪僻不生，長生久視。是故怵惕思慮者則神傷，神傷則恐懼流淫而不正；因悲哀動中者，則竭絕而失生；喜樂者，神憚散而不藏；愁憂者，氣閉塞而不行；盛怒者，迷惑而不治；恐懼者，蕩憚而不收〈（《太素》「不收」作「失守」。）〉。
《素問》曰︰怒則氣逆，甚則嘔血，及食而氣逆，故氣上。喜則氣和志達，營衛通利，故氣緩。悲則心系急，肺布葉舉，兩焦不通，營衛不散，熱氣在中，故氣消。恐則神卻，卻則上焦閉，閉則氣還，還則下焦脹，故氣不行。熱則腠理開，營衛通，汗大泄，驚則心無所倚，神無所歸，慮無所定，故氣亂。勞則喘且汗出，內外皆越，故氣耗。思則心有所傷，神有所止，氣流而不行，故氣結。〈（以上言九氣，其義小異大同。）〉肝藏血，血舍魂；在氣為語，在液為淚。肝氣虛則恐，實則怒。《素問》曰︰人臥血歸於肝，肝受血而能視，足受血而能步，掌受血而能握，指受血而能攝。
心藏脈，脈舍神；在氣為吞，在液為汗。心氣虛則悲憂，實則笑不休。脾藏營，營舍意；在氣為噫，在液為涎。脾氣虛則四肢不用，五臟不安；實則腹脹，涇溲不利。〈（噫音作噯。）〉
肺藏氣，氣舍魄；在氣為咳，在液為涕。肺氣虛則鼻息不利少氣，實則喘喝胸憑〈（《九墟》作「盈」。）〉仰息。腎藏精，精舍氣；在氣為欠，在液為唾。腎氣虛則厥，實則脹，五臟不安。必審察五臟之病形，以知其氣之虛實而謹調之。
肝氣悲哀動中則傷魂，魂傷則狂妄，其精不守。令人陰縮而筋攣，兩脅肋骨不舉，毛悴色夭，死於秋。《素問》曰︰ 肝在聲為呼，在變動為握，在志為怒，怒傷肝。《九卷》及《素問》又曰︰精氣並於肝則憂。解曰︰肝虛則恐，實則怒，怒而不已，亦生憂矣。肝之與腎，脾之與肺，互相成也。脾者土也，四臟皆受成焉。故恐發於肝而成於腎；愛發於脾，而成於肝。肝合膽，膽者中精之府也。
腎藏精，故恐同其怒，怒同其恐，一過其節，則二臟俱傷，經言若錯，其歸一也。
心，怵惕思慮則傷神，神傷則恐懼自失，破〈（音窘）〉脫肉，毛悴色夭，死於冬。《素問》曰︰心在聲為笑，在變動為憂，在志為喜，喜傷心。《九卷》及《素問》又曰︰精氣並於心則喜，或言︰心與肺脾二經有錯，何謂也？解曰︰心虛則悲，悲則憂；心實則笑，笑則喜。心之與肺，脾之與心，亦互相成也。故喜發於心而成於肺，思發於脾而成於心，一過其節，則二臟俱傷。此經互言其義耳，非有錯也。〈（又楊上善雲︰心之憂在心變動，肺之憂在肺之志。是則肺主於秋，憂為正也；心主於憂，變而生憂也。）〉
脾，愁憂不解則傷意，意傷則悶亂，四肢不舉，毛悴色夭，死於春。《素問》曰︰脾在聲為歌，在變動為噦，在志為思，思傷脾。《九卷》及《素問》又曰︰精氣並於脾則飢。
肺喜樂，樂極則傷魄，魄傷則狂，狂者意不存，其人皮革焦，毛悴色夭，死於夏。《素問》曰︰肺在聲為哭，在變動為咳，在志為憂，憂傷肺。《九卷》及《素問》又曰︰精氣並於肺則悲。
腎，盛怒不止則傷志，志傷則喜忘其前言，腰脊不可俯仰，毛悴色夭，死於季夏。《素問》曰；腎在聲為呻，在變動為栗，在志為怒，怒傷腎。《九卷》及《素問》又曰︰精氣並於腎則恐，故恐懼而不改則傷精，精傷則骨酸痿厥，精時自下。
是故五臟主藏精者也，不可傷；傷則失守陰虛，陰虛則無氣，無氣則死矣。是故用針者，觀察病患之態，以知精神魂魄之存亡得失之意。五者已傷，針不可以治也。 

