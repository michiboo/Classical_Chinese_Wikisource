針灸禁忌第一（上）
黃帝問曰︰四時之氣，各不同形，百病之起，皆有所生，灸刺之道，何者為寶？岐伯對曰︰四時之氣，各有所在，灸刺之道，氣穴為寶。
故春刺絡脈諸滎大經分肉之間，甚者深取之，間者淺取之。《素問》曰︰春刺散俞，及與分理，血出而止。又曰︰春者木始治，肝氣始生，肝氣急，其風疾，經脈常深，萁氣少不能深入，故取絡脈分肉之間。《九卷》雲春刺滎者正同，於義為是。又曰︰春取絡脈治皮膚。又曰︰春取經與脈分肉之間。二者義亦略同。又曰︰春氣在經脈。
夏取諸俞孫絡肌肉皮膚之上。又曰︰春刺俞。二者正同，於義為是。長夏刺經。又曰︰取盛經孫絡，取分間，絕皮膚。又曰︰夏取分腠，治肌肉。義亦略同。《素問》曰︰夏刺絡俞，見血而止。又曰︰夏者火始治，心氣始長，脈瘦氣弱，陽氣流（一作留）溢，血溫於腠，內至於經，故取盛經分腠，絕膚而病去者，邪居淺也。所謂盛經者，陽脈也。義亦略同。
又曰︰夏氣在孫絡，長夏氣在肌肉。
秋刺諸合，余如春法。秋取經俞，邪氣在府，取之於合。素問曰︰秋刺皮膚循理，上下同法。又曰︰秋者金始治，肺將收殺，金將勝火，陽氣在合，陰初勝，濕氣及體，陰氣未盛，未能深入，故取俞以瀉陰邪，取合以虛陽邪，陽氣始衰，故取於合。是謂始秋之治變也。又曰︰秋氣在膚，腠閉者是也。《九卷》又曰︰秋取氣口，治筋脈。於義不同。
冬取井諸俞之分，欲深而留之。又曰︰冬取井滎。《素問》曰︰冬取俞竅，及於分理，甚者直下，間者散下。俞竅與諸俞之分，義亦略同。又曰︰ 冬者水始治，腎方閉，陽氣衰少，陰氣堅盛，巨陽伏沉，陽脈乃去，取井以下陰逆，取滎以通氣（一雲以實陽氣）。曰冬取井滎，春不鼽衄。是謂末冬之治變也。又曰︰冬氣在骨髓。又曰︰冬刺井，病在臟取之井。二者正同，於義為是。又曰︰冬取經俞治骨髓五臟。五臟則同，經俞有疑。
春刺夏分，脈亂氣微，入淫骨髓，病不得愈，令人不嗜食，又且少氣。春刺秋分，筋攣逆氣，環為咳嗽，病不愈，令人時驚，又且笑（一作哭）。春刺冬分，邪氣著臟，令人腹脹，病不愈，又且欲言語。
夏刺春分，病不愈，令人解墮。夏刺秋分，病不愈，令人心中悶，無言，惕惕如人將捕之。夏刺冬分，病不愈令人少氣，時欲怒。
秋刺春分，病不愈，令人惕然，欲有所為，起而忘之。秋刺夏分，病不愈，令人益嗜臥，又且善夢（謂立秋之後）。秋刺冬分，病不愈，令人淒淒時寒。
冬刺春分，病不愈，令人慾臥不能眠，眠而有見（謂十二月中旬以前）。冬刺夏分，病不愈，令人氣上，發為諸痺。冬刺秋分，病不愈，令人善渴。
足之陽者，陰中之少陽也。足之陰者，陰中之太陰也。手之陽者，陽中之太陽也。手之陰者，陽中之少陰也。
正月、二月、三月，人氣在左，無刺左足之陽。
四月、五月、六月，人氣在右，無刺右足之陽。
七月、八月、九月，人氣在右，無刺右足之陽。
十月、十一月、十二月，人氣在左，無刺左足之陰。
刺法曰︰無刺 之熱，無刺漉漉之汗，無刺渾渾（音魂）之脈，無刺病與脈相逆者。上工刺其未生者也。其次刺其未成者也，其次刺其已衰者也。下工刺其方襲者，與其形之盛者，與其病之與脈相逆者也。故曰方其盛也，勿敢毀傷。刺其已衰，事必大昌。
故曰上工治未病，不治已病。大寒無刺，大溫無凝，月生無瀉，月滿無補，月郭空無治。
新內無刺，已刺勿內。大怒無刺，已刺勿怒。大勞無刺，已刺勿勞。大醉無刺，已刺勿醉。
大飽無刺，已刺勿飽。大飢無刺，已刺勿飢。已渴勿刺，已刺勿渴。乘車來者，臥而休之，如食頃乃刺之。步行來者，坐而休之，如行十裡頃乃刺之。大驚大怒，必定其氣，乃刺之。
凡禁者，脈亂氣散，逆其榮衛，經氣不次，因而刺之，則陽病入於陰，陰病出為陽，則邪複生，粗工不察，是謂伐形；身體淫濼，反消骨髓，津液不化，脫其五味，是謂失氣也。
曰︰願聞刺淺深之分？曰︰刺骨者無傷筋，刺筋者無傷肉，刺肉者無傷脈，刺脈者無傷皮，刺皮者無傷肉，刺肉者無傷筋，刺筋者無傷骨。曰︰余不知所謂，願聞其詳？曰︰刺骨無傷筋者，針至筋而去，不及骨也。刺筋無傷肉者，至肉而去，不及筋也。
刺肉無傷脈者，至脈而去，不及肉也。刺脈無傷皮者，至皮而去，不及脈也。刺皮無傷肉者，病在皮中，針入皮無中肉也。刺肉無傷筋者，過肉中筋，刺筋無傷骨者，過筋中骨，此之謂反也。
刺中心，一日死，其動為噫。刺中肺，三日死，其動為咳。刺中肝，五日死，其動為欠（《素問》作語）。刺中脾，十五日（《素問》作十日，一作五日）死，其動為吞。刺中腎，三日（《素問》作六日，一作七日）死，其動為嚏。刺中膽，一日半死，其動為嘔。刺中膈，為傷中，其病雖愈，不過一歲必死。刺跗上中大脈，血出不止死。刺陰股中大脈，血出不止死。刺面中流脈，不幸為盲。刺客主人，內陷中脈，為漏為聾。刺頭中腦戶，入腦立死。刺膝臏出液為跛。
刺舌下中脈太過，出血不止為喑。刺腎中太陰脈出血多，立死。刺足下布絡中脈，血不出為腫。刺足少陰脈，重虛出血。為舌難以言。刺 中大脈，令人仆脫色。刺膺中。
浮上中乳房，為腫，根蝕。刺腋下脅間內陷，令人咳。刺缺盆中內陷氣泄，令人喘咳逆。
刺少腹中膀胱，溺出，令人少腹滿。刺手魚腹內陷，為腫，刺 腸內陷，為腫。刺眶上陷骨中脈為漏為盲。刺關節中液出，不得屈伸。
針灸禁忌第一（下）
黃帝問曰︰願聞刺要。岐伯對曰︰病有浮沉，刺有淺深，各至其理，無過其道，過之則內傷，不及則生外壅，壅則邪從之。淺深不及，反為大賊，內傷五臟，後生大病。故曰，病有在毫毛腠理者，有在皮膚者，有在肌肉者，有在脈者，有在筋者，有在骨者，有在髓者。是故刺毫毛腠理無傷皮，皮傷則內動肺，肺動則秋病溫瘧，熱厥，淅然寒慄。刺皮無傷肉，肉傷則內動脾，脾動則七十二日四季之月，病腹脹煩滿，不嗜食。刺肉無傷脈，脈傷則內動心，心動則夏病心痛。刺脈無傷筋，筋傷則內動肝，肝動則春病熱而筋弛。刺筋無傷骨，骨傷則內動腎，腎動則冬病脹腰痛。刺骨無傷髓，髓傷則消濼 酸，體解酸然不去矣。
神庭禁不可刺。上關禁不可刺深（深則令人耳無所聞）。顱息刺不可多出血。左角刺不可久留，人迎刺過深殺人。雲門刺不可深（深則使人逆息不能食）。臍中禁不可刺。伏兔禁不可刺（本穴雲刺入五分）。三陽絡禁不可刺。複留刺無多見血。承筋禁不可刺。然谷刺無多見血。乳中禁不可刺。鳩尾禁不可刺。
上刺禁。
頭維禁不可灸。承光禁不可灸。腦戶禁不可灸，風府禁不可灸。喑門禁不可灸（灸之令人喑）。下關耳中有乾糙，（一作）。禁不可灸。耳門耳中有膿，禁不可灸。人迎禁不可灸。絲竹空禁不可灸（灸之不幸令人目小或盲）。承泣禁不可灸。脊中禁不可灸（灸之使人僂）。白環俞禁不可灸。乳中禁不可灸。石門女子禁不可灸。氣街禁不可灸（灸之不幸不得息）。淵腋禁不可灸。（灸之不幸生腫蝕）。經渠禁不可灸（傷人神）。鳩尾禁不可灸。陰市禁不可灸。陽關禁不可灸。天府禁不可灸。（使人逆息）。伏兔禁不可灸。地五會禁不可灸（使人瘦）。脈禁不可灸。
上灸禁。
凡刺之道，必中氣穴，無中肉節，中氣穴則針游於巷，中肉節則皮膚痛。補瀉反則病益篤。中筋則筋緩，邪氣不出，與真相搏，亂而不去，反還內著，用針不審，以順為逆也。凡刺之理，補瀉無過其度。病與脈逆者，無刺。形肉已奪，是一奪也。大奪血之後，是二奪也。大奪汗之後，是三奪也。大泄之後，是四奪也。新產及大下血，是五奪也。此皆不可瀉也。
曰︰針能殺生人，不能起死人乎？曰︰能殺生人不起死，生者是人之所受氣谷，谷之所注者胃也。胃者，水穀氣血之海也。海之所行雲雨者，天下也。胃之所出氣血者，經隧也。經隧者，五臟六腑之大絡也。逆而奪之而已矣。迎之五裡，中道而止，五至而已，五往（一作注）而臟之氣盡矣。故五五二十五而竭其俞矣。此所謂奪其天氣。故曰窺門而刺之者，死於家；入門而刺之者，死於堂。帝曰︰請傳之後世，以為刺禁。
九針九變十二節五刺五邪第二
黃帝問曰︰九針安生？岐伯對曰︰九針者天地之數也。天地之數，始於一，終於九。
故一以法天，二以法地，三以法人，四以法四時，五以法五音，六以法六律，七以法七星，八以法八風，九以法九野。曰︰以針應九之數奈何？曰︰ 一者天，天者陽也，五臟之應天者肺也，肺者五臟六腑之蓋也，皮者肺之合也，人之陽也，故為之治 針。針者，取法於布（一作巾），針去末半寸，卒銳之，長一寸六分，大其頭而銳其末，令無得深入而陽氣出，主熱在頭身。故曰病在皮膚無常處者，取之針於病所。膚白勿取。
二者地，地者土也，人之所以應土者肉也，故為之治員針。員針者，取法於絮，針筒其身而員其末，其鋒如卵，長一寸六分，以瀉分肉之氣，令不傷肌肉，則邪氣得竭。故曰病在分肉間，取以員針。
三者人也，人之所以成生者血脈也，故為之治 （音低）針。 針者，取法於黍粟，大其身而員其末，如黍粟之銳，長三寸五分，令可以按脈勿陷以致其氣，使邪獨出。故曰病在脈，少氣，當補之以 針。針於井滎分俞。
四者時也，時者，人於四時八正之風，客於經絡之中，為痼病者也，故為之治鋒針。鋒針者，病在五臟固居者，取以鋒針。瀉於井滎分俞，取以四時也。
五者音也，音者冬夏之分，分於子午，陰與陽別，寒與熱爭，兩氣相搏，合為癰腫者，故為之治鈹針，鈹針者，取法於劍，令末如劍鋒，廣二分半，長四寸，可以取大膿出血，故曰病為大膿血，取以鈹針。
六者津也，律者調陰陽四時合十二經脈，虛邪客於經絡而為暴痺者也，故為之治員利針。員利針者，取法於毫，針且員且銳，身中微大，長一寸六分，以取癰腫暴痺。一曰尖如毫，微大其末，反小其身，令可深內也。故曰痺氣暴發者，取以員利針。
七者星也，星者人之七竅，邪之所客於經，舍於絡，而為痛痺者也，故為之治毫針。
毫針者，取法於毫毛，長一寸六分，令尖如蚊虻喙，靜以徐往，微以久留，正氣因之，真邪俱往，出針而養，主以治痛痺在絡也。故曰病痺氣補而去之者，取之毫針。
八者風也。風者人之股肱八節也，八正之虛風傷人，內舍於骨解腰脊節腠之間為深痺者也，故為之治長針。長針者，取法於綦，針長七寸，其身薄而鋒其末，令可以取深邪遠痺。故曰病在中者，取以長針。
九者野也，野者人之骨解，虛風傷人，內舍於骨解皮膚之間也，淫邪流溢於身，如風水之狀，不能過於機關大節者也，故為之治大針。大針者，取法於鋒針（一作 針），其鋒微員，長四寸，以瀉機關內外大氣之不能過關節者也。故曰病水腫不能過關節者，取以大針。
凡刺之要，官針最妙。九針之宜，各有所為。長短大小，各有所施。不得其用，病不能移。疾淺針深，內傷良肉，皮膚為癰。疾深針淺，病氣不瀉，反為大膿。病小針大，氣瀉太甚，病後必為害。病大針小，大氣不瀉泄，亦為後敗。失針之宜，大者大瀉，小者不移，已言其過，請言其所施。
凡刺有九，以應九變。一曰 刺。刺者，刺諸經滎俞臟俞也。二曰道刺。道刺者，病在上，取之下，刺腑俞也。三曰經刺。經刺者，刺大經之結絡經分也。四曰絡刺。絡刺者，刺小絡之血脈也。五曰分刺。分刺者，刺分肉之間也。六曰大瀉刺（一作太刺）。大瀉刺者，刺大膿以鈹針也。七曰毛刺。毛刺者，刺浮痺於皮膚也。八曰巨刺。巨刺者，左取右，右取左也。九曰淬刺。淬刺者，燔針取痺氣也。
凡刺有十二節，以應十二經。一曰偶刺。偶刺者，以手直心若背，直痛所，一刺前，一刺後，以刺心痺，刺此者傍針之也。二曰報刺，報刺者，刺痛無常處，上下行者，直內拔針，以左手隨病所按之，乃出針複刺之也。三曰恢刺。恢刺者，直刺傍之舉之，前後恢筋急，以治筋痺也。四曰齊刺。齊刺者，直入一，傍入二，以治寒熱氣小深者。或曰參刺。參刺者，治痺氣小深者也。五曰揚刺。揚刺者，正內一，傍內四而浮之，以治寒熱之博大者也。
六曰直針刺。直針刺者，引皮乃刺之，以治寒氣之淺者也。七曰 刺。刺者，直入直出，稀發針而深之，以治氣盛而熱者也。八曰短刺。短刺者，刺骨痺，稍搖而深之，致針骨所，以上下摩骨也。九曰浮刺。浮刺者，傍入而浮之，此治肌急而寒者也。十曰陰刺。陰刺者，左右率刺之，此治寒厥中寒者，取踝後少陰也。十一曰傍刺。傍刺者，直刺傍刺各一，此治留痺久居者也。十二曰贊刺。贊刺者，直入直出，數發針而淺之出血，此治癰腫者也。
脈之所居深不見者刺之，微內針而久留之，致其脈空。脈氣之淺者勿刺。按絕其脈刺之，無令精出，獨出其邪氣耳。所謂三刺之則穀氣出者，先淺刺絕皮以出陽邪；再刺則陰邪出者，少益深，絕皮致肌肉，未入分肉之間；後刺深之，已入分肉之間，則穀氣出矣。故刺法曰︰始刺淺之，以逐陽邪之氣；後刺深之，以致陰邪之氣；最後刺極深之，以下穀氣。此之謂也。（此文乃解後針道終始篇三刺至穀氣之文也）故用針者，不知年之所加，氣之盛衰，虛實之所起，不可以為工矣。
凡刺有五，以應五臟。一曰半刺。半刺者，淺內而疾發針，無針傷肉，如拔發（一作毛）狀，以取皮氣，此肺之應也。二曰豹文刺。豹文刺者，左右前後針之，中脈為故，以取經絡之血者，此心之應也。三曰關刺。關刺者，直刺左右盡筋上以取筋痺，慎無出血，此肝之應也。四曰合谷刺。或曰淵刺，又曰豈刺。合谷刺者，左右雞足針於分肉之間以取肌痺，此脾之應也。五曰 刺。 刺者，直入直出，深內之至骨，以取骨痺，此腎之應也。
曰︰刺有五邪，何謂五邪？曰︰病有持癰者，有大者，有小者，有熱者，有寒者，是謂五邪。凡刺癰邪（用鈹針）無迎隴。易俗移性不得膿。越道更行去其鄉。不安處所乃散亡。諸陰陽遇癰所者，取之其俞，瀉也。凡刺大邪用鋒針，曰以少泄。奪其有餘乃益虛，其道針其邪於肌肉。視之無有，乃自直道，刺諸陽分肉之間。凡刺小邪用員針，曰以大補益其不足，乃無害。視其所在迎之界。遠近盡至不得外。侵而行之乃自貴（一作費）。刺分肉之間。凡刺熱邪用針，越而滄出遊不歸，乃無病。為開道乎辟門戶，使邪得出病乃已。凡刺寒邪用毫針，曰以溫。徐往疾去致其神，門戶已閉氣不分，虛實得調真氣存。
繆刺第三
黃帝問曰︰何謂繆刺？岐伯對曰︰夫邪之客於形也，必先舍於皮毛，留而不去，入舍於絡脈，留而不去，入舍於經脈，內連五臟，散於腸胃，陰陽俱感，五臟乃傷，此乃邪之從皮毛而入，極於五臟之次也。如此則治其經焉。
今邪客於皮毛，入舍於孫絡，留而不去，閉塞不通，不得入經，溢於大絡而生奇病焉。
夫邪客大絡者，左注右，右注左，上下左右，與經相干，而布於四末，其氣無常處，不及於經俞，名曰繆刺。曰︰以左取右，以右取左，其與巨刺何以別之？曰︰邪客於經也，左盛則右病，右盛則左病，亦有易且移者，左痛未已而右脈先病，如此者，必巨刺之，必中其經，非絡脈也。故絡病者，其痛與經脈繆處，故曰繆刺。（巨刺者刺其經，繆刺者刺其絡。）曰︰繆刺取之何如？曰︰邪客於足少陰之絡，令人卒心痛，暴脹，胸脅支滿。無積者，刺然谷之前出血，如食頃而已，左取右，右取左。病新發者，五日已。
邪客於手少陽（一作陰）之絡，令人喉痺舌卷，口乾心煩，臂外廉痛，手不及頭。刺手中指（當作小指）次指爪甲上去端如韭葉，各一 （音悔），壯者立已，老者有頃已，左取右，右取左，此新病，數日已。
邪客於足厥陰之絡，令人卒疝暴痛。刺足大指爪甲上與肉交者各一，男子立已，女子有頃已，左取右，右取左。
邪客於足太陽之絡，令人頭項痛，肩痛。刺足小指爪甲上與肉交者各一，立已，不已刺外踝上三，左取右，右取左，如食頃已。
邪客於手陽明之絡，令人氣滿胸中，喘急而支怯胸中熱。刺手大指次指爪甲上去端如韭葉，各一，左取右，右取左，如食頃已。
邪客於臂掌之間，不得屈，刺其踝後，先以指按之，痛乃刺之。以月死生為數，月生一日一，二日二，十五日十五，十六日十四 。
邪客於足陽蹺之脈，令人目痛，從內 始。刺外踝之下半寸所，各二，左取右，右取左，如行十裡頃而已。
人有所墮墜，惡血留於內，腹中脹滿，不得前後，先飲利藥，此上傷厥陰之脈，下傷少陰之絡。刺足內踝之下，然谷之前，血脈出血，刺跗上動脈。不已。刺三毛上各一，見血立已，左取右，右取左。善驚善悲不樂，刺如右方。
邪客於手陽明之絡，令人耳聾，時不聞音，刺手大指次指爪甲上端如韭葉，各一，立聞。不已，刺中指爪甲上與肉交者，立聞。其不時聞者，不可刺也。耳中生風者，亦刺之如此數，右取左，左取右。
凡痺行往來無常處者，在分肉間痛而刺之，以月生死為數。用針者，隨氣盛衰，以為 數，針過其日數則脫氣，不及其日數則氣不瀉，左刺右，右刺左。病如故，複刺之如法，以月生死為數，月生一日一，二日二，漸多之，十五日十五，十六日十四，漸少之。
邪客於足陽明之絡（《素問》作經，王冰雲︰以其脈左右交於面部，故舉經脈之病，以明繆刺之類），令人鼽衄，上齒寒。刺足中指（《素問》注云︰刺大指次指）爪甲上與肉交者，各一 。左取右，右取左。
邪客於足少陽之絡，令人脅痛不得息，咳而汗出。刺足小指（《素》有次指二字）爪甲上與肉交者各一，不得息立已，汗出立止，咳者溫衣飲食，一日已，左刺右，右則左，病立已，不已，複刺如法。
邪客於足少陰之絡，令人咽痛，不可內食，無故善怒，氣上走賁上。刺足中央之絡，各三，凡六刺立已，左刺右，右刺左。
邪客於足太陰之絡，令人腰痛，引少腹控，不可以仰息。刺其腰尻之解，兩胂之上，是腰俞，以月死生為 數，發針立已，左刺右，右刺左。
邪客於足太陽之絡，令人拘攣背急引脅而痛，內引心而痛。刺之從項始數脊椎俠脊，疾按之應手而痛，刺入傍三，立已。
邪客於足少陽之絡，令人留於樞中痛，髀不得氣（一作髀不可舉），刺樞中以毫針，寒則留針，以月死生為 數立已。
諸經刺之，所過者不病，則繆刺之。耳聾刺手陽明，不已，刺其過脈出耳前者。齒齲刺手陽明立已，不已，刺其脈入齒中者立已。
邪客於五臟之間，其病也脈引而痛，時來時止，視其病脈，繆刺之於手足爪甲上，視其脈，出其血，間日一刺，一刺不已，五刺已。繆傳引上齒，齒唇寒（《素》多一痛字），視其手背脈血者去之，刺足陽明中指爪甲上一，手大指次指爪甲上各一立已，左取右，右取左。嗌中腫，不能內唾，不能出唾者，繆刺然骨之前出血立已，左取右，右取左。（自溢腫至此二十九字，《素問》王冰注原在邪客足少陰絡之下，今移在此。）邪客於手足少陰、太陰（一作陽）、足陽明之絡，此五絡者，皆會於耳中，上絡左角，五絡俱竭，足心，後刺足中指爪甲上各有一，後刺手大指內側爪甲上端如韭葉（《素問》又雲後刺手心主者，非也），後刺手少陰銳骨之端各一，立已。不已，以竹筒吹其兩耳中，剔其左角之發方寸，燔治，飲以美酒一杯，不能飲者，灌之立已。
凡刺之數，先視其經脈，切而循之，審其虛實而調之。不調者，經刺之；有痛而經不病者，繆刺之。目視其皮部有血絡者，盡取之。此繆刺之數也。
針道第四
夫針之要，易陳而難入。粗守形，上守神。神乎神，客在門。未睹其病，惡知其原。刺之微，在速遲。粗守關，上守機。機之不動，不離其空，空中之機，清靜以微。其來不可逢，其往不可追。知機道者，不可掛以發。不知機者，叩之不發。知其往來，要與之期。粗之暗乎，妙哉上獨有之也。往者為逆，來者為順。明知逆順，正行無問。迎而奪之，惡得無虛。追而濟之，惡得無實。迎而隨之，以意和之。針道畢矣。凡用針者，虛則實之，滿則泄之，菀陳則除之，邪勝則虛之。《大要》曰︰徐而疾則實，疾而徐則虛。言其實與虛，若有若無。察後與先，若存若亡。為虛為實，若得若失。虛實之要，九針最妙。補瀉之時，以針為之。瀉曰迎之。迎之意，必持而內之，放而出之。排揚出針，疾氣得泄。按而引針，是謂內溫。血不得散，氣不得出。補曰隨之。隨之意，若忘之。若行若按，如蚊虻止。如留如環，去如絕弦。令左屬右，其氣故止。外門已閉，中氣乃實。必無留血，急取誅之。持針之道，堅者為實，（《素問》注作寶）。正指直刺，無針左右。神在秋毫，屬意病者，審視血脈，刺之居。視之獨滿，切之獨堅。夫氣之在脈也，邪氣在上，濁氣在中，清氣在下。故針陷脈則邪氣出，針中脈則濁氣出，針太深則邪反沉，病益甚。故曰皮肉筋脈，各有所處。病各有所舍，針各有所宜。各不同形，各以任其所宜。無實實虛虛，損不足，益有餘，是為重病，病益甚。取五脈者死，取三脈者。奪陰者厥，奪陽者狂，針害畢矣。
知其所苦。鬲有上下，知其氣之所。先得其道，布而涿之（《太素》作希而疏之），稍深而留之，故能徐入之。大熱在上者，推而下之，從下上者，引而去之，視前痛者，常先取之。
大寒在外，留而從之。陰陽皆虛，火自當之，厥而寒甚，骨廉陷下，寒過於膝，下陵三裡，陰絡所過，得之留止，寒入於中，推而行之，經陷下者，即火當之。結絡堅緊，火之所治。不知其苦，兩蹺之下，男陽女陰，良工所禁，針論畢矣。凡刺虛者實之，滿者泄之，此皆眾工之所共知也。
若夫法天則地，隨應而動，和之若響，隨之若影，道無鬼神，獨來獨往。凡刺之真，必先治神。五臟已定，九候已明，後乃存針。眾脈所（《素》作不）見，眾凶所（《素》作弗）聞。外內相得，無以形先。可玩往來，乃施於人。虛實之要，五虛勿近，五實勿遠。至其當發，間不容。手動若務，針耀而勻。靜意視義，觀適之變，是謂冥冥，莫知其形。見其烏烏，見其稷稷；從見其飛，不知其誰。伏如橫弩，起若發機。刺虛者須其實，刺實者須其虛。經氣已至，慎守勿失。深淺在志，遠近若一。如臨深淵，手如握虎，神無營於眾物。
黃帝問曰︰願聞禁數？岐伯對曰︰臟有要害，不可不察。肝生於左，肺藏於右。心部於表，腎治於裡，脾為之使，胃為之市。膈肓之上，中有父母。七節之傍，中有志心（《素》作小心）。順之有福，逆之有咎。瀉必用方（《太素》作員）。切而轉之，其氣乃行。疾入徐出，邪氣乃出。伸而迎之，搖大其穴，氣出乃疾。補必用員（《太素》作方），外引其皮，令當其門。左引其樞，右推其膚，微旋而徐推之。必端以正，安以靜，堅心無解，欲微以留，氣下而疾出之。推其皮，蓋其外門，真氣乃存。用針之要，無忘養神。瀉者以氣方盛，以月方滿，以日方溫，以身方定，以息方吸而內針，乃複候其方吸而轉針，乃複候其方呼而徐引針。補者行也。行者移也，刺必中其滎，複以吸排針也。必知形之肥瘦。營衛血氣之衰盛。血氣者，人之神，不可不謹養。形乎形，目瞑瞑。捫其所痛（《素》作問其所痛），索之於經，慧然在前，按之弗得，不知其情，故曰形。神乎神，耳不聞。目明心開而志光，慧然獨覺，口弗能言，俱視獨見，象若昏，昭然獨明，若風吹雲，故曰神。三部九候為之原，九針之論不必存。凡刺之而氣不至，無問其數；刺之而氣至乃去之，勿複針。針各有所宜，各不同形，各任其所為。刺之要，氣至而效，效之信，若風吹雲，昭然於天，凡刺之道畢矣。節之交，凡三百六十五會。知其要者，一言而終；不知其要者，流散無窮。所言節者，神氣之所遊行出入也，非皮肉筋骨也。睹其色，察其目，知其散複。一其形，聽其動靜，知其邪正。右主推之，左持而御之，氣至而去之。凡將用針，必先視脈氣之劇易，乃可以治病。
五臟之氣已絕於內，而用針者反實其外，是謂重竭。重竭必死，其死也靜，治之者輒反其氣，取腑與膺。五臟之氣已絕於外，而用針者反實其內，是謂逆厥。逆厥則必死，其死也躁，治之者反取四末。刺之害，中而不去則精泄；害中而去則致氣；精泄則病甚而，致氣則生為癰瘍。刺針必肅，刺腫搖針，經刺勿搖，此刺之道也。刺諸熱者，如手探湯；刺寒清者，如人不欲行。刺虛者，刺其去；刺實者，刺其來。刺上關者，KT 不能欠；刺下關者，欠不能KT 。刺犢鼻者，屈不能伸；刺內關者，伸不能屈。病高而內者，取之陰陵始矣。
針道終始第五
凡刺之道，畢於終始。明知終始，五臟為紀，陰陽定矣。陰者主臟，陽者主腑。陽受氣於四肢，陰受氣於五臟。故瀉者迎之，補者隨之。知迎知隨，氣可令和。和氣之方，必通陰陽。五臟為陰，六腑為陽。謹奉天道，請言終始。終始者，經脈為紀，持其脈口人迎，以知陰陽有餘不足，平與不平，天道畢矣。所謂平人者，不病也。不病者，脈口人迎應四時也，上下相應而俱往來也，六經之脈不結動也，本末相遇，寒溫相守司，形肉血氣必相稱也，是謂平人。若少氣者，脈口人迎俱少而不稱尺寸。如是者，則陰陽俱不足，補陽則陰竭，瀉陰則陽脫。如是者，可將以甘藥，不可飲以至劑。如此者弗灸。不已者，因而瀉之，則五臟氣壞矣。人迎一盛，病在足少陽，一盛而躁在手少陽。人迎二盛，病在足太陽，二盛而躁在手太陽。人迎三盛，病在足陽明，三盛而躁在手陽明。人迎四盛且大且數，名曰溢陽，溢陽為外格。脈口一盛，病在足厥陰，一盛而躁在手心主。脈口二盛，病在足少陰，二盛而躁在手少陰。脈口三盛，在足太陰，三盛而躁在手太陰。脈口四盛且大且數，名曰溢陰。溢陰為內關，不通者死不治。人迎與太陰脈口俱盛四倍以上，名曰關格。關格者與之短期。人迎一盛，瀉足少陽而補足厥陰，二瀉一補，日一取之，必切而驗之，疏取之，上氣和乃止。人迎二盛，瀉足太陽而補足少陰，二瀉一補，二日一取之，必切而驗之，疏取之，上氣和乃止。
人迎三盛，瀉足陽明而補足太陰，二瀉一補，日一取之，必切而驗之，疏取之，上氣和乃止。脈口一盛，瀉足厥陰而補足少陽，二補一瀉，日一取之，必切而驗之，氣和乃止，疏取之。脈口二盛，瀉足少陰而補足太陽，二瀉一補，二日一取之，必切而驗之，氣和乃止，疏取之。脈口三盛，瀉足太陰而補足陽明，二補一瀉，日二取之，必切而驗之，氣和乃止，疏取之。所以日二取之者，太陰主胃，大富於谷，故可日二取之也。人迎脈口俱盛四倍（《靈樞》作三倍）以上，名曰陰陽俱溢。如是者，不開則血脈閉塞，氣無所行，流淫音聲益彰，耳目聰明，反此者，血氣不行。所謂氣至而有效者，瀉則益虛，虛者脈大如其故而不堅也。大如故而益堅者，適雖言快，病未去也。補則益實，實者脈大如其故而益堅也。大如故而不堅者，適雖言快，病未去也。故補則實，瀉則虛，病雖不隨針減，病必衰去矣。必先通十二經之所生病，而後可傳於終始。故陰陽不相移，虛實不相頃，取之其經。
凡刺之屬三刺至穀氣，邪僻妄合，陰陽移居，逆順相反，浮沉異處，四時不相得，稽留淫，須針而去。故一刺陽邪出，再刺陰邪出，三刺則穀氣至而止。所謂穀氣至者，已補而實，已瀉而虛，故知穀氣至也。邪氣獨去者，陰與陽未能調而病知愈也。故曰補則實，瀉則虛，病雖不隨針減，病必衰去矣。（此文似解前第三篇中。）陽盛而陰虛，先補其陰，後瀉其陽而和之。陰盛而陽虛，先補其陽，後瀉其陰而和之。
三脈動於足大指之間，必審其虛實。虛而瀉之，是謂重虛，重虛病益甚。凡刺此者，以指按之，脈動而實且疾者則瀉之，虛而徐者則補之，反此者病益甚。三脈動（一作重）於大指者，謂陽明在上，厥陰在中，少陰在下。膺 中膺，背 中背，肩虛者取之上。重舌，刺舌柱以鈹針也。手屈而不伸者，其病在筋；伸而不可屈者，其病在骨。在骨守骨，在筋守筋。補須一方實，深取之，稀按其，以極出其邪氣。一方虛，淺刺之，以養其脈，疾按其，無使邪氣得入。邪氣之來也緊而疾，穀氣之來也徐而和。脈實者，深刺之以泄其氣；脈虛者，淺刺之使精氣無得出，以養其脈，獨出其邪氣。刺諸痛者深刺之，諸痛者其脈皆實。從腰以上者，手太陰、陽明主之；從腰以下者，足太陰、陽明主之。病在下者高取之，病在上者下取之，病在頭者取之足，病在腰者取之，病生於頭者頭重，生於手者臂重，生於足者足重。治病者，先刺其病所從生者也。
春氣在毫毛，夏氣在皮膚，秋氣在分肉，冬氣在筋骨。刺此病者，各以其時為齊。刺肥人者，以秋冬為之齊；刺瘦人者，以春夏為之齊。刺之痛者陰也，痛而以手按之不得者亦陰也，深刺之。癢者陽也，淺刺之。病在上者陽也，在下者陰也。病先起於陰者，先治其陰而後治其陽；病先起於陽者，先治其陽而後治其陰。久病者邪氣入深，刺此病者，深入而久留之，間日複刺之，必先調其左右，去其血脈，刺道畢矣。
凡刺之法，必察其形氣。形氣未脫，少氣而脈又躁，躁厥（一作疾字）者，必為繆刺之。
散氣可收，聚氣可布。深居靜處，占神往來，閉戶塞牖，魂魄不散，專意一神，精氣之分，無聞人聲，以收其精，必一其神，令志在針。淺而留之，微而浮之，以移其神，氣至乃休。男女內外，堅拒勿出，謹守勿內，是謂得氣。
針道自然逆順第六
（前系逆順肥瘦文，後系根結文）黃帝問曰︰願聞針道自然？岐伯對曰︰用自然者，臨深決水，不用功力，而水可竭也。
循瘦少長各有數乎？曰︰年質壯大，血氣充盛，皮膚堅固，因加以邪，刺此者，深而留之，此肥人也。廣肩腋項，肉薄濃皮而黑色，唇臨臨然者，其血黑以濁，其氣澀以遲，其貪於取予，刺此者，深而留之，多益其數。曰︰刺瘦人奈何？曰︰瘦人者，皮薄色少，肉廉廉然，薄唇輕言，其血清，其氣滑，易脫於氣，易損於血，刺此者，淺而疾之。曰︰刺常人奈何？曰︰視其黑白，各為調之。端正純濃者，其血氣和調，刺此者，無失其常數。曰︰刺壯士真骨者奈何？曰︰刺壯士真骨，堅肉緩節驗驗（一作監監）然，此人重則氣澀血濁，刺此者，深而留之，多益其數；勁則氣滑血清，刺此者，淺而疾之也。曰︰刺嬰兒奈何？曰︰嬰兒者，其肉脆血少氣弱，刺此者以毫針，淺刺而疾發針，日再可也。曰︰臨深決水奈何？曰︰血清氣濁，疾瀉之，則氣竭矣。曰︰循掘決沖奈何？曰︰血濁氣澀，疾瀉之，則氣可通也。
曰︰逆順九體經絡之數，此皆布衣匹夫之士也；食血者（《九墟》作血食之君），身體空虛，膚肉軟弱，血氣悍滑利，刺之豈可同乎？曰︰夫膏粱菽藿之味，何可同也。氣滑則出疾，氣澀則出遲。氣悍則針小而入淺，氣澀則針大而入深。深則欲留，淺則欲疾。故刺布衣者，深以留，刺王公大人者，微以徐。此皆因其氣之悍滑利者也。曰︰形氣之逆順奈何？曰︰形氣不足，病氣有餘，是邪勝也，急瀉之。形氣有餘，病氣不足，急補之。形氣不足，病氣不足，此陰陽俱不足，不可複刺之，刺之則重不足，重不足則陰陽俱竭；血氣皆盡，五臟空虛，筋骨髓枯，老者絕滅，壯者不複矣。形氣有餘，病氣有餘者，此謂陰陽俱有餘也，急瀉其邪，調其虛實。故曰有餘者瀉之，不足者補之，此之謂也。故曰刺不知逆順，真邪相搏，實而補之，則陰陽血氣皆溢，腸胃充郭，肺肝內脹，陰陽相錯。虛而瀉之，則經脈空虛，血氣枯竭，腸胃懾辟，皮膚薄著，毛腠夭焦，予之死期。故曰用針之要，在於知調，調陰與陽，精氣乃充，合形與氣，使神內藏，故曰上工平氣，中工亂經，下工絕氣危生，不可不慎也。必察其五臟之變化，五脈之相應，經脈之虛實，皮膚之柔粗，而後取之也。
針道外揣縱舍第七
黃帝問曰︰夫九針少則無內，大則無外，恍惚無窮，流溢無極，余知其合於天道人事四時之變也，余願渾求為一可乎？岐伯對曰︰夫唯道焉，非道何可大小淺深離合為一乎哉。
故遠者司外揣內，近者司內揣外。是謂陰陽之極，天地之蓋。曰︰持針縱舍奈何？曰︰必先明知十二經之本末，皮膚之寒熱，脈之盛衰滑澀。其脈滑而盛者病日進，虛而細者久以持，大以澀者為痛痺，陰陽如一者病難治。察其本末上下，有熱者病常在，其熱已衰者，其病亦去矣。因持其尺，察其肉之堅脆、大小、滑澀、寒熱、燥濕。因視目之五色，以知五臟而決死生。視其血脈，察其五色，以知寒熱痺痛。曰︰持針縱舍，余未得其意也？曰︰持針之道，欲端以正，安以靜。先知虛實，而行疾徐。左手持骨，右手循之，無與肉裹。瀉欲端正，補必閉膚。轉針導氣，邪氣不得淫，真氣以居。曰︰捍皮開腠理奈何？曰︰因其分肉，左別其膚。微內而徐端之，適神不散，邪氣得去也。
