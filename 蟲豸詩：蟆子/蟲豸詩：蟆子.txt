蟆子微於蚋，朝繁夜則無。
毫端生羽翼，針喙噆肌膚。
暗毒應難免，羸形日漸枯。
將身遠相就，不敢恨非辜。
晦景權藏毒，明時敢噬人。
不勞生詬怒，只足助酸辛。
隼眥看無物，蛇軀庇有鱗。
天方芻狗我，甘與爾相親。
有口深堪異，趨時詎可量。
誰令通鼻息，何故辨馨香。
沉水來滄海，崇蘭泛露光。
那能枉焚爇，爾眾我微茫。
