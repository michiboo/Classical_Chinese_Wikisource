
束髮逢世屯，懷恩抱明義。 
讀書良有感，學劍慚非智。 
遂別魯諸生，來從竇車騎。 
追兵赴邊急，絡馬黃金轡。 
出入燕南陲，由來重意氣。 
自經皋蘭戰，又破樓煩地。 
西北護三邊，東南留一尉。 
時過欻如雲，參差不自意。 
將軍失恩澤，萬事從此異。 
置酒高臺上，薄暮秋風至。 
長戟與我歸，歸來同棄置。 
自酌還自飲，非名又非利。 
歌出易水寒，琴下雍門淚。 
出逢平樂舊，言在天階侍。 
問我從軍苦，自陳少年貴。 
丈夫交四海，徒論身自致。 
漢將不封侯，蘇卿勞遠使。 
今我終此曲，此曲誠不易。 
貴人難識心，何由知忌諱。

