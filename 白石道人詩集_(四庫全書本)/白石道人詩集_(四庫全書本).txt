　　欽定四庫全書　　　　　集部四
　　白石道人詩集　　　　　別集類三〈宋〉
　　提要
　　〈臣〉等謹案白石道人詩集二巻宋姜夔撰夔有絳帖平已著錄羅大經鶴林玉露稱夔學詩於蕭𣂏而巻首有夔自序二篇其一篇稱三薰三沐師黃太史氏居數年一語噤不敢吐始大悟學即病不若無所學者之為得其一篇稱作詩求與古人合不如求與古人異求與古人異不如不求與古人合而不能不合不求與古人異而不能不異其學蓋以精思獨造為宗故序中又述千巖誠齋石湖咸以為與已合而已不欲與合其自命亦不凡矣今觀其詩運思精宻而風格髙秀誠有拔於宋人之外者傲視諸家有以也宋史藝文志載夔白石叢稿十巻陳振孫書錄解題載白石道人集三巻今止二巻殆非完本考武陵舊事載夔詩四首咸淳臨安志載夔詩三首研北志亦載夔詩一首皆此本所無知在所佚一巻之內矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　白石道人詩集原序
　　詩本無體三百篇皆天籟自鳴下逮黃初迄於今人異韞故所出亦異或者弗省遂艶其各有體也近過梁谿見尤延之先生問余詩自誰氏余對以異時泛閱衆作已而病其駮如也三薫三沐師黃太史氏居數年一語噤不敢吐始大悟學即病顧不若無所學之為得雖黃詩亦偃然髙閣矣先生因為余言近世人士喜宗江西溫潤有如范致能者乎痛快有如楊廷秀者乎髙古如蕭東夫俊逸如陸務觀是皆自出機軸亶有可觀者又奚以江西為余曰誠齋之說政爾昔聞其歴數作者亦無出諸公右特不肯自屈一指耳雖然諸公之作殆方圓曲直之不相似則其所許可亦可知矣余識千巖於瀟湘之上東來識誠齋石湖嘗試論茲事而諸公咸謂其與我合也豈見其合者而遺其不合者耶抑不合乃所以為合耶抑亦欲俎豆余於作者之間而姑謂其合耶不然何其合者衆也余又自唶曰余之詩余之詩耳窮居而野處用是陶寫寂寞則可必欲其步武作者以釣能詩聲不惟不可亦不敢〈一〉
　　作者求與古人合不若求與古人異求與古人異不若求與古人合不求與古人合而不能不合不求與古人異而不能不異彼惟有見乎詩也故向也求與古人合今也求與古人異及其無見乎詩已故不求與古人合而不能不合不求與古人異而不能不異其來如風其止如雨如印印泥如水在器其蘇子所謂不能不為者乎余之詩葢未能進乎此也未進乎此則不當自附於作者之列悉取舊作秉畀炎火俟其庶幾於不能不為而後録之或曰不可物以蛻而化不以蛻而累以其有蛻是以有化君於詩將化矣其可以舊作自為累乎姑存之以俟他日〈二〉


