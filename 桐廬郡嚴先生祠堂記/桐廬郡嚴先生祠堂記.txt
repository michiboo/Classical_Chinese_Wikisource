先生，漢光武之故人也。相尚以道，及帝握赤符，乘六龍，得聖人之時，臣妾億兆，天下孰加焉？惟先生以節髙之。既而動星象，歸江湖，得聖人之清。泥塗軒冕，天下孰加焉？惟光武以禮下之。在蠱之上九，衆方有為，而獨「不事王侯，髙尚其事」先生以之。在屯之初九，陽徳方亨，而能「以貴下賤，大得民也」，光武以之。蓋先生之心，出乎日月之上；光武之器，包乎天地之外。微先生不能成光武之大，微光武豈能遂先生之髙哉？而使貪夫廉，懦夫立，是有大功於名教也。某來守是邦，始搆堂而奠焉，迺復其為後者四家，以奉祠事。又從而歌曰：「雲山蒼蒼，江水泱泱。先生之風，山髙水長！」
