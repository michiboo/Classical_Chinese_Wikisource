　　欽定四庫全書　　　　　子部十一
　　𫎇求集注　　　　　　　類書類
　　提要
　　〈臣〉等謹案𫎇求集注二卷原本不著撰人案陳振孫書録解題曰補注𫎇求八卷徐子光撰以李瀚𫎇求為之注本句之外兼及他人事所言與此書相合惟八卷之數與此本二卷不同然此本卷帙頗重葢後人以八卷合併也其書以𫎇求原文冠於卷首然後每二句為一節各為之詳注雖稍嫌冗漫而頗為精核如呂望非熊句以六韜原文無非熊字則引崔駰達㫖注始用非熊以明之周嵩狼抗句以晉書嵩傳作抗直則引世説新語本作狼抗以明之賈誼忌鵩句以鵩賦無忌字則引孔臧鴞賦賈生有識之士忌前鵩焉以明之燕昭築臺句以史記乃築宮非築臺則引孔融與曹操書鮑昭樂府皆稱築臺以明之胡昭投簪句以本傳無投簪字則引摰虞所作昭贊以明之如斯之類皆為不茍凡其事未詳而舊注所説莫知何據者如趙孟疵面子建八斗蘇章負笈申屠斷鞅龍逄板出何謙焚祠之類皆疑以傳疑亦不失詳慎其中偶爾失檢者朱翌猗覺寮襍記嘗摘毛寳韓夀二事今考紀瞻出妓句事見世説新語舊注所引不誤而雲今本不載江革忠孝句事見南史乃以為後漢之江革改忠孝為巨孝顔叔秉燭句雲事出毛公詩傳今詩傳實無此文皆不免小舛又如劉惔傾釀句乃誤讀世説以傾家之傾為傾酒之傾亦失於糾正然大致淹通實初學之津筏也乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀















　　𫎇求集註原文
　　王戎簡要裴楷清通孔明臥龍呂望飛熊楊震關西丁寛易東謝安髙潔王𨗳公忠匡衡鑿壁孫敬閉戶郅都蒼鷹甯成乳虎周嵩狼抗梁冀跋扈郗超髯參王珣短簿伏波標柱慱望尋河李陵初詩田橫感歌武仲不休士衡患多桓譚非䜟王商止訛嵇呂命駕程孔傾蓋劇孟一敵周處三害胡廣補闕袁安倚賴黃霸政殊梁習治最墨子悲絲楊朱泣岐朱慱烏集蕭芝雉隨杜後生齒靈王出頾賈誼忌鵩莊周畏犧燕昭築臺鄭莊置驛瓘靖二妙岳湛連璧郤詵一枝戴憑重席鄒陽長裾玉符縫掖鳴鶴日下士龍雲間晉宣狼顧漢祖龍顔鮑靚記井羊祜識環仲宣青雲叔夜玉山毛義奉檄子路負米江革巨孝王覽友弟蕭何定律叔孫制禮葛豐刺舉息躬厯詆管寧割席和嶠專車時苗留犢羊續懸魚樊噲排闥辛毗引裾孫楚潄石郝隆曬書枚臯詣闕充國自贊王衍風鑒許劭月旦賀循儒宗孫綽才冠太叔辯洽摯仲辭翰山濤識量毛介公方爰盎卻坐衞瓘撫床於公髙門曹參趣裝庶女振風鄒衍降霜范丹生塵晏嬰脫粟詰汾興魏鼈令王蜀不疑誣金卞和泣玉檀卿沐猴謝尚鴝鵒太初日月季野陽秋荀陳徳星李郭仙丹王忳繡被張氏銅鈎丁公遽戮雍齒先侯陳雷膠漆范張雞黍周侯山嶷㑹稽霞舉季布一諾阮瞻三語郭文游山袁宏泊渚黃琬對日秦宓論天孟軻養素楊雄草𤣥向秀聞笛伯牙絶絃郭槐自屈南郡猶憐魯恭馴雉宋均去獸廣客蛇影殷師牛鬬元禮模楷季彥領袖魯褒錢神崔烈銅臭梁竦廟食趙溫雄飛枚乗蒲輪鄭均白衣陵母伏劒軻親㫁機齊後破環謝女解圍鑿齒尺牘荀朂音律胡威推縑陸績懐橘羅含吞鳥江淹夢筆李廞清貞劉驎高率蔣翊三逕許由一瓢楊僕移闗杜預建橋壽王議鼎杜林駮堯西施捧心孫夀折腰靈輙扶輪魏顆結草逸少傾冩平子絶倒澹臺毀璧子罕辭寳東平為善司馬稱好公超霧市魯般雲梯田單火牛江迫爇雞蔡裔殞盜張遼止啼陳平多轍李廣成蹊陳遵投轄山簡倒載淵客泣珠交甫解佩龔勝不屈孫寳自劾呂安題鳯子猷尋戴董宣彊項翟璜直言紀昌貫虱養由號猨馮衍歸里張昭塞門蘇韶鬼靈盧充幽婚震畏四知秉去三惑桞下直道叔敖隂徳張湯巧詆杜周深刻三王尹京二鮑紏慝孫康映雪車𦙍囊螢李充四部井春五經谷永筆札顧愷丹青戴逵破琴謝敷應星阮宣杖頭畢卓甕下文伯羞鼈孟宗寄鮓史丹青蒲張湛白馬隠之感鄰王修輟社阮放八儁江泉四凶華歆忤㫖陳羣蹙容王濬懸刀丁固生松姜維膽斗盧植音鐘桓溫竒骨鄧艾大志楊脩㨗對羅友黙記杜康造酒蒼頡制字樗里智囊邊韶經笥滕公佳城王果石崖買妻恥樵澤室犯齋馬後大練孟光荊釵顔叔秉燭宋𢎞不諧鄧通銅山郭況金穴秦彭攀轅侯覇臥轍淳于炙輠彥國吐屑太真玉臺武子金埒巫馬戴星宓賤彈琴郝亷留錢雷義送金逢萌掛冠胡昭投簮王喬雙鳬華佗五禽程邈𨽻書史籕大篆王承魚盜丙吉牛喘賈琮褰帷郭賀露冕馮媛當熊班女辭輦王充閲市董生下帷平叔傅粉𢎞治凝脂楊寳黃雀毛寳白⻱宿瘤採桑漆室憂葵韋賢滿籝夏侯拾芥阮簡曠達袁耽俊邁蘇武持節鄭衆不拜郭巨將坑董永自賣仲連蹈海范蠡泛湖文寳緝栁溫舒截蒲伯道無兒嵇紹不孤緑珠墜樓文君當壚伊尹負鼎𡩋戚扣角趙壹坎壈顔駟蹇剝龔遂勸農文翁興學晏御揚揚五鹿嶽嶽蕭朱結綬王貢彈冠龎統展驥仇覽棲鸞葛亮顧廬韓信升壇王裒柏慘閔損衣單𫎇恬製筆蔡倫造紙孔伋緼袍祭遵布被周公握髪蔡邕倒屣王敦傾室紀瞻出妓暴勝持斧張綱埋輪靈運曲笠林宗折巾屈原澤畔漁父江濱魏勃埽門潘岳望塵京房推律翼奉觀性甘寧奢侈陸凱貴盛干木富義於陵辭聘元凱傳癖伯英草聖馮異大樹千秋小車漂母進食孫鍾設𤓰壺公謫天薊訓厯家劉元刮席晉惠聞蟆伊籍一拜酈生長揖馬安四至應璩三八郭解借交朱家脫急虞延刻期盛吉垂泣豫讓吞炭鉏麑觸槐阮孚蠟屐祖約好財初平起石左慈擲盃武陵桃源劉阮天台王儉墜車褚淵落水季倫錦障春申珠履甄后出拜劉楨平視胡嬪爭摴晉武傷指石慶數馬孔光溫樹翟湯隠操許詢勝具優㫋滑稽落下厯數曼容自免子平畢娶師曠清耳離婁明目仲文照鏡臨江折軸欒巴噀酒偃師舞木徳潤傭書君平賣卜叔寳玉潤彥輔氷清衞後髮鬒飛燕體輕𤣥石沈湎劉伶解酲趙勝謝躄楚莊絶纓惡來多力飛㢘善走趙孟疵面田駢天口張慿理窟裵頠談藪仲宣獨步子建八斗廣漢鈎距𢎞羊心計衞青拜幕去病辭第酈寄賣友紀信詐帝濟叔不癡周兄無慧虞卿擔簦蘇章負笈南風擲孕商受斮涉廣徳從橋君章拒獵應奉五行安世三篋相如題柱終軍棄繻孫晨藁席原憲桑樞端木辭金鍾離委珠季札掛劍徐穉置芻朱雲折檻申屠斷鞅衞玠羊車王恭鶴𣰉管仲隨馬倉舒稱象丁蘭刻木伯瑜泣杖陳逵豪爽田方簡傲黃向訪主陳寔遺盜龎儉鑿井隂方祀竈韓夀竊香王濛市帽句踐投醪陸抗嘗藥孔愉放⻱張顥墮鵲田豫儉素李洵清約義縱攻剽周陽暴虐孟陽擲瓦賈氏如皋顔回簞瓢仲蔚蓬蒿麋竺收資桓景登髙雷煥送劔呂虔佩刀老萊班衣黃香扇枕玉祥守奈蔡順分椹淮南食時左思十稔劉惔傾釀孝伯痛飲女媧補天長房縮地季珪士首安國國器陸玩無人賈詡非次何晏神伏郭奕心醉常林帶經髙鳯漂麥孟嘉落帽庾敳墮幘龍逢板出張華台坼董奉恬燮扁鵲起虢寇恂借一何武去思韓子孤憤梁鴻五噫蔡琰辨琴王粲覆碁西門投巫何謙焚祠孟嘗還珠劉昆反火姜肱共被孔融讓果端康相代亮陟隔坐趙倫瘤怪梁孝牛禍桓典避馬王尊叱馭鼂錯陗直趙禹㢘倨亮遺巾幗備失七箸張翰適意陶潛歸去魏儲南館漢相東閣楚元置醴陳蕃下榻廣利泉涌王霸氷合孔融坐滿鄭崇門雜張堪圻轅周鎮漏船郭及竹馬劉寛蒲鞭許史侯盛韋平相延雍伯種玉黃尋飛錢王允十里黃憲萬頃虞𩦎才望戴淵峯頴史魚黜殯子囊城郢戴封積薪耿恭拜井汲黯開倉馮煖折劵齊景駟千何曽食萬顧榮錫炙田文比飰稚珪蛙鳴彥倫鶴怨㢘頗負荊須賈擢髪孔翊絶書申嘉私謁淵明把菊真長望月子房取履釋之結韈郭丹約闗祖逖誓江賈逵問事許慎無雙婁敬和親白起坑降蕭史鳯臺宋宗雞王陽囊衣馬援薏苡劉整交質五倫十起張敞畫眉謝鯤折齒盛彥感螬姜詩躍鯉宗資主諾成瑨坐嘯伯成辭耕嚴陵去釣董遇三餘譙周獨笑將閭仰天王陵呼廟三疏散金陸賈分槖慈明八龍禰衡一鶚不占殞車子雲投閣魏舒堂堂周舎諤諤無鹽如漆姑射若氷邾子投火王思怒蠅符朗蚤白易牙淄澠周勃織簿灌嬰販繒馬良白眉阮籍青眼黥布開闗張良燒棧陳遺飯感陶侃酒限楚昭萍實束晳竹簡曼倩三冬陳思七步劉寵一錢㢘范五袴汜毓字孤郗鑒吐哺苟弟轉酷嚴母掃墓洪喬擲水陳泰掛壁王述忿狷荀粲溺惑宋女愈謹敬姜猶績鮑照篇翰陳琳書檄浩浩萬古不可備甄芟煩摭華爾曹勉旃












