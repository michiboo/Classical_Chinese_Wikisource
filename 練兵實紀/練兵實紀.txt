明戚繼光撰。繼光字元敬，世襲登州衛指揮僉事。歷官薊州、永平、山海等處地方總兵官，中軍都督府左都督，進太子太保。事跡具《明史》本傳。考隆慶二年，繼光以都督同知總理薊州、昌平、保定三鎮練兵事。至鎮，上疏請浙東殺手、礟手各三千，再募西北壯士馬軍五枝，步軍十枝，專聽訓練。此書乃載其練兵實效。一練伍法，二練膽氣，三練耳目，四練手足，五練營陣，六練將。其附載《雜集》，一儲練通論，二將官到任，三登壇口授，四軍器制解，五車步騎解。蓋繼光為將，精於訓練，臨事則飈發電舉，當世稱為戚家軍。今以此書考其守邊事跡，無不相符，非泛摭韜略常談者比。繼光初到鎮疏有雲，教兵之法，美觀則不實用，實用則不美觀。此書標曰實紀，徵實用也。考登壇口授雲，時惟庚午夏六月，諸邊新台，肇建過半，奏奉暫停，以舉練事。庚午為隆慶四年。又考繼光請刊此書移文雲，擬定教練巳經二年，今將條約通集成帙。則是書成於隆慶五年辛未矣。《明史·本傳》稱，薊鎮十七年中易大將十人，率以罪去。繼光在鎮十六年，邊備修整，薊門宴然。繼之者踵其成法，數十年得無事。又稱所著《紀效新書》，《練兵事實》，談兵者遵用焉。此本題曰《練兵實紀》，與史不同，或史偶誤一字歟。
