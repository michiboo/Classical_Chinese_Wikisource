第一，操馬兵
以一營為例，一營者，一將官所統也。凡入場，自稟放升帳炮以後，至稟堂號下營止，照《練耳目》條內舉行。此只從舉變令炮起，掌哱囉一通，各起身披執，又吹哱囉一通，上馬。本營看大、中軍旗立起是何色，便是何營聽候。向何方點，該營亦向本方點。乃點鼓，本營下兵馬依營旗所向，架梁馬先報前途險隘。一路行營，左部當先，為前路，中軍繼之，中部為中路，右部為後路。每旗三隊。六馬平行作一路，圍繞教場，行至原起處轉角，舉變令炮一聲，俱立定。打鑼，各坐息。中軍稟稱兵已過險，前途平曠，變三路行營。中軍豎旗三桿，舉變令炮一聲。大眾聞炮響，即舉首看藍、白、黃旗三面樹起，吹哱囉一通，俱立起。再次，俱上馬。舉變令炮一聲，聽吹擺隊伍喇叭，即變三路。左部立定，候中部趨至中路，右部趨至右路，中路與左右二路相去，空各三十步，點鼓前行。又行周一遍，約至教場中，塘馬執小黃旗旋馬。
中軍舉變令炮一聲，吹擺隊伍喇叭，則左右二部即為外圍。中部左右二總前後各收進，中間分開，即為子營，標下人員，兩行列於中軍。再吹單擺開喇叭，每一小隊連人腳中分，橫去各一丈。營定，鳴金邊，發旗立表。表有內外不同，臨時口定旗行，打鑼，俱下馬。外圍兵將馬退入隊後，仍照鴛鴦陣，二馬一列，聯絡拴絆如式。務要隊伍分明，兵俱趨出馬前，立成鴛鴦陣勢，鳴鑼坐定。一面將拒馬列如式，虎蹲炮安各旗空前，去人一丈。俟賊在一百步外，舉炮一聲，吹哱囉起身，子圍馬軍上馬。再吹哱囉，賊至一百步內，掌天鵝聲喇叭一遍，外圍步戰之兵，第一層槍銃手，舉放一次。又吹天鵝聲一遍，第二層槍銃手舉放一次。但每大操，槍銃手因其人眾難查，多失故態，全不照比較時打把之勢，卻只以一隻手執向上，以一手點火於門，不平不中，是將火器盡置無用，安能中賊而奪魄耶？今須務破此病，賊至亦如官府單名比較一般，不許單手執點，向天放去，亦不許向地倒放，出口不遠。凡望煙圈向上，即是向天放者，煙向地沖起土色，即是向下放者，俱拿出重治。且問你放銃的人，有何巧計，又將煙圈同你作弊乎？
又吹天鵝聲一次，第三層钂鈀手，就於鈀上架放火箭，不拘幾枝，畢，放虎蹲炮。又吹天鵝聲一次，第四層、五層俱出，將殺器放在地，與隊總俱射箭，賊至三十步以裏，摔鈸疾響，止各兵收了長器，俱執起短兵，擺鴛鴦陣，鈀居第一層，刀棍居第二層，大棒居第三層，快槍居第四層，倒用木柄鳥銃居第五層，用長刀俱候廝殺。六層馬兵亦聽點鼓出，在步兵之後。步兵聽點鼓，整隊緩步向前，聽擂鼓，趨跑向敵。吹喇叭天鵝聲，一吹吶喊一聲，每一陣姑以三擂、三吹、三喊、三進。於第三進之時，將原擺鴛鴦陣一齊擁上，不拘第幾行，不許仍守次數，不救前列，其前列亦不要離了本伍。三擂、三吹、三喊之後，長擂長喊。持夾刀棍之兵，只戳其人面馬腹。大棒只打其馬頭，只是不圖他活馬，打他馬倒，不慮賊不殺死也。各兵只管打砍向上，並不許割取首級，只要打他一個敗走，步兵就於戰所立定。
中軍舉變令炮一聲，點鼓，中軍標旗急率原出馬兵，出步兵之前，吹擺開喇叭。銃手又出馬兵殺手之前，即下馬舉炮。但凡舉炮，必用下馬。放畢立定，馬兵間空沖出，再不下馬，就於馬上射箭，刀砍槍戳，全勝乃止。銃手隨即裝銃，列立以待。凡馬兵沖陣，必聽擂鼓。吹天鵝聲一次，吶喊一聲，三擂、三吹、三喊、三進。一、二進隊伍要清，第三進馬兵擁為一列混戰，金鳴鼓止。聽摔鈸響，各認各宗，收小隊三隊，前後長列。又聽摔鈸響，每一旗三隊，六馬平列為一聚。聽金鳴大吹打，挨次先馬軍，由中角三門回，各到信地。吹打止，再鳴金三聲，步兵退至一半。賊做復來之狀，鳴金二聲，各兵即轉身，口發虎聲，向前立定，賊人不敢逼來。再鳴金三聲，照前退至營邊信地。仍前鳴金二聲，各兵口發虎聲而止。退法要鴛鴦陣明白，將執把鋒芒俱向前，照依原受教師所傳執使之勢。人首人身俱何後舉行步時，凡遇金二聲，立定，只回頭，便是出鴛鴦陣矣。此則執把俱在外，人身俱在內，簡捷至妙之法也。再聽鳴鑼，馬兵下馬，步兵立起器械。再鳴鑼，坐地休息。少間，又報如前，又沖一門四門，不許齊沖。其過往上司看操，不必單門輪沖，只齊沖四門，此套亦所不可廢者。
依令操畢，聽舉炮一聲，擂鼓，中軍樹磨黃旗，開營門，一面先差旗牌官四員，每門一員，數放軍馬。待官到各營門舉變令炮一聲，擂鼓，各營火兵通出樵汲完。再樹黃招黑旗磨動，夫黃招則司中部，黑旗屬水則應飲水。又擂鼓，中一部馬兵出營飲水，中軍雜流同去，掌號收回旗招仆。又樹藍旗黑旗磨動，擂鼓，左一部馬兵出營飲水，掌號收回旗仆。又樹白旗黑旗磨動，又擂鼓，又二部馬兵出營飲水，掌號收回旗仆。每飲馬，約定去水遠近，定以放出收入時候。飲水馬收完，再磨黃旗掌號，收樵汲人進營，吹打閉營門。各差出官回中軍，報稱數出收入軍馬名匹。
放起火三枝，各軍炊火，務要安鍋，系應午時，真正煮飯。一面掌號笛，聽發放。各頭目到中軍，人齊，鳴笛止，不必又用臺上大發放擬定舊話，就將戰陣行過得失，是否應改、應正、應遵、應習事情，與此後應作何舉動，軍令逐一發放。
凡已前戰陣合格違令者，通於此時賞勸發落。若又欲更變何項號令，俱曉諭明白。散歸聽候，乃稟傳鑼解甲，鑼由營面周行，鳴過俱解甲。傳餐畢，又差中軍官赴將臺，稟稱收營回地方。請鈞旨訖，放開營炮三個，先掌一號，穿盔甲裝束。掌一號，各軍收拾執把，吹哱囉起身，又吹哱囉上馬，摔鈸響，收各方旗招。其兵馬每一旗為一聚，舉變令炮一聲，點鼓，立中黃、右白、左藍大旗三面，向前點。喇叭吹擺隊伍人馬，調哨為三路，金鳴鼓止，放開營炮三聲，吹喇叭天鵝聲，吶喊三次，聽大吹打，回營，金鳴吹打止。各照教場未下營之前，立過地方，打鑼一次，下馬。再打鑼一次，坐地休息。將官赴大臺上，回稱操畢。另聽比較軍務。以上如仍下車馬營，則馬兵先，下營時至攻打畢，即收營。其樵採飲馬發放等項，俱於車馬合營內行之。此不重舉。
第二，操步兵
以一營為例，一營者，一將官所統也。凡入場自稟放升帳炮以後，至稟掌號下營止，照《練耳目》條內舉行。此只從舉變令炮一聲起，就掌哱囉一通。各起身，本營看大中軍旗立起是何色，便是何營聽候。向何方點，亦向本方點，依營旗所向，三部取齊。每路一旗三隊頭平行，三部為三路平行，中軍在中，行至教場，中道聽舉變令炮一聲。吹轉身喇叭，轉身向上。鳴鑼，各於腳下坐定休息。塘馬舉旗，知有賊至，舉變令炮一聲，各立起，吹擺隊伍喇叭，點鼓。一字擺列，中部居中，左部居左，右部居右。每部一司在前，二司在後，為二疊，旗鼓居中，金鳴鼓止。又喇叭吹單擺開，每一隊為一行，每隊相去各連人腳，中分各一丈。金鳴，喇叭止。打鑼，坐息。
賊在一百步內，聽舉變令炮一聲，吹哱囉一通，起立。吹天鵝聲喇叭，第一層鳥銃舉放，再吹天鵝聲，第二層快槍舉放，著準打賊。禁約之法，亦照騎兵。但每雲雲等句，號令例行之。再吹天鵝聲喇叭，鈀手出前，用鈀架火箭點放。再吹天鵝聲喇叭，槍棍手與隊長出前射箭。
賊至三十步，摔鈸急響，收放弓矢等器，悉列為鴛鴦陣。藤牌在前為第一層，狼筅為第二層，鈀為第三層，快槍為第四層，即將槍柄倒充棒用。鳥銃為第五層，改用長刀，短兵相接。三擂三吹，三喊三進，第三進不拘鴛鴦陣，盡數擁擠上前血戰。只以敗賊為功，不許取首級。賊敗，鳴金止。摔響，收成一旗一隊。再摔鈸響，分成小隊，鳴金三下，退回戰地。約有一半，又扮賊追回之狀。鳴金二聲，各轉身向前，口發虎聲，立定。
如賊果追上，照前戰殺，如賊不追來，仍鳴金三聲，再退。至營前，再鳴金三下，又轉身向前，口發虎聲，立定，再鳴金，徑退入原營壘內。聽鳴鑼，坐定休息。
稟稱賊已敗遁，請軍令下方營。舉變令炮一聲，鳴金邊，發立表旗，點鼓，吹擺隊伍喇叭。各兵照旗色分地方搶成方營，四門應沖之例，俱照馬兵施行。中軍樹黃旗擂鼓，發兵樵汲，有馬者即出飲馬。本營先差官四門，數兵出入，以至回話，俱照馬兵例行。出完仆旗，中軍掌號笛聽發放，各官旗到中軍齊，笛止。不必又用臺上大發放擬定舊話，就將戰陣行過得失，是否應改、應正、應遵、應習事情，與此後應作何舉動，軍令逐一發放。
凡以前戰陣合格違令者，通於此時賞勸發落。若又欲更變何項號令，俱曉諭明白。散歸聽候，仍掌號一遍。收樵汲兵完，吹打閉營門。放起火一枝，營中舉火，傳鑼解甲畢，間或照出征實做。飯吃畢，稟收營，軍中舉變令炮一聲，吹哱囉一通，各俱鳴金發響收隊。每旗為一聚，中軍原發旗招收了方營，仍變為二壘立定。放開營炮三個，喇叭吹天鵝聲，吶喊三次，中軍大吹打，一路行回各信地紮定。
第三，廣行營
如二營行，則左營先變三路在前，右營變三路在後。如三營行，加中營在中。四營行。則前營變三路在前之左，左營變三路在前之後，右營變三路在右之前，後營變三路在右之後，大中軍居中。五營行，則前、左、右、後四營俱照四營行例，惟中營獨行於中，大中軍又在中營之中。下營之法，已寓其中，每添一營，加放分營炮一個，起火一枝，領隊大旗一面，再加一枝，再仿此增，所謂多多益辯也。
第四，廣下營
如二枝合營，則以各左右二部，共四部為外圍，以各中部為子圍，自前門平分。又如三枝合營。則以二營俱為外營，一營為子營。四枝合營，則以各左右部為外營，各中部為子營，中軍各居中四角，大中軍俱中，每營皆自正面中分，各得一角兩半面。五枝合營，外四枝各左右部各分一面為外營一層，各中部為二層，中營一枝為子營。計兵三層，各中軍居各營角內，中營與大中軍俱居中，合為一萬五千之營，謂之一小城也。再添幾枝，照此加增，所謂多多益辯也。大而十營五營，小而一局一宗，以至一伍五人，一隅三人，平時則在教場，急時則在對壘，學戰實戰，皆照此。以為攻擊進止，一字不易。
第五，謹驚馬
遇放炮等項，若各官軍馬匹不行拴拿，有亂營跑走者，治本軍，並看馬人役之罪。
第六，操車兵
平日先將推車生兵、車正、舵工，將車推運上下山阪，行使熟利。要兩車合推，再兩車前後聯推，務熟。一面立佛狼機教師，每車取一架，使佛狼機手習放，務熟。一面立鳥銃教師，習鳥銃務熟。一面做無鏃小火箭，立教師，火箭手務習熟。然後將各兵派入車，紮於教場東西，聽舉變令炮一聲，掌哱囉一遍，裝車務要齊肅快便，擺列齊整。再吹哱囉，車正上車，各兵俱依車。聽舉變炮一聲，點鼓，望旗向何方點，車正將旗亦向自彼處點，照《練耳目》內「旗鼓」例行。每營以前門正廂車俱平列如堵，左右廂車，各廂向外，俟每車轉正，則旗直立，向車之前。點鼓一聲，走十步，務要車車頭尾相接，一丈之隙不可留。行至前面，金鳴鼓止。舉變令炮一聲，吹轉身喇叭，望旗向賊點，車旗亦點，車轉向賊。金鳴鼓止，立定。
看塘報旋馬，望旗向賊，高舉點鼓，務要從容向賊直行。至六十步，賊以零騎數十沖至車前，以試我者，我兵具靜守不可應。又益賊百數前來，我且攢鳥銃，每車照準一賊打放，只用口傳，不用炮鼓喇叭等號令。望賊擁眾而來，望旗向賊磨下垂，車上旗急點，舉變令炮一聲，吹天鵝聲一次，隨車銃手每車四人，作二班，每班二門，齊打一次。又吹天鵝聲，又打放，輪打不絕。候放起火一枝，又吹天鵝聲一次，火箭放無次，佛狼機一齊舉放。鳥、快等少停，又吹天鵝聲一次，仍前放銃，與機、箭相輪，周而復始，務使炮聲分番絡繹不絕，乃為合彀。且行且戰，賊敗，再舉變令炮一聲，點鼓再行。塘報稟稱，前途平坦，賊勢眾大，或稱天晚路長，稟下放營。舉變令炮一聲，樹起四方中大旗五面，大招五面，鳴金發旗，立表。俟旗行吹擺隊伍喇叭，車皆挨次魚貫紮方營。營定，鳴金，喇叭止。鳴鑼，車正下車，再鳴鑼，坐息。賊至五、六十步，中軍舉變令炮一聲，吹哱囉，各兵起立。再吹哱囉，各車正上車，各兵整軍火器。又舉變令炮一聲，吹天鵝聲一次，車兵打銃放火箭等項，俱照行營例。
賊至車前不退，方用火箭車。大將軍車，預為推向各營面左右。此時聽中軍主將號令，傳示舉放。賊仍作不回之狀，勢將沖入，再舉變令炮一聲，點鼓出奇兵。由車門出戰，每車一隊，每隊約自人腳外邊起相去一大步，約五尺余，除隊長為四層，金鳴鼓止。聽舉變令炮一聲，吹天鵝聲喇叭一次，第一層銃打放。吹天鵝聲喇叭二次，第二層銃打放。吹天鵝聲喇叭三次，鈀手放火箭，兼射手者放箭。賊將近身，摔鈸響，整隊，藤牌在前，隊伍在牌之內，次鈀手，次長槍手，次鳥銃手，改用長刀，列成鴛鴦隊伍，點鼓前行交鋒。三擂、三吹，三喊、三進，於第三進盡數向前，一擁廝殺，賊敗，鼓止，摔鈸響，收整隊伍。鳴金三聲，器向前，身面向後，退步若有一半路，鳴金二下，各轉頭執器，口發虎聲，立定。又聽鳴金，又退。至車前，仍聽鳴金二聲。如前轉頭執器，口發虎聲立定，雲雲。
照馬兵內步戰退回例行。再聽鳴金，退入車坐息，稟發樵汲。舉變令炮一聲，樹黃旗擂鼓，發樵汲。各門發官數軍，以至回報。驗放出入軍數，俱照馬兵例行。又樹黃招舉黑旗，盡放馬騾飲水，俱照騎兵例。一面掌號笛聚官旗聽發放，到齊，笛止。發放於騎兵內，不必又用大臺上發放話頭雲雲。大吹打，各回信地。聽舉變令炮一聲，掌號磨旗，收樵汲飲水軍馬，依法收回。大吹打閉營門，起火炊煮，傳鑼解甲，食畢，稟收營回地方。舉變令炮一聲，吹哱囉一次，起身。再吹哱囉，車正上車。摔鈸響，收隊。再摔鈸響，收回旗幟。又舉變令炮一聲，吹天鵝聲，三吶喊三點鼓，吹擺隊伍喇叭，仍舊收回行營，放開營炮三聲。大吹打，由舊路回舊地，候車尾收至中軍。倏報賊有伏起，仍照行營沖打一陣，畢，稟稱敵賊盡敗，四面無警，營歸信地。大吹打回營，候畢金鳴，吹打止。鳴鑼，下車。又鳴鑼，坐地休息。
凡車分合，如一城分而為兩城，兩城分而為四城號令俱同。但聽放分營炮幾個，立旗幾面，即如之。如出白、藍二旗，放炮二個，變為二城。夫城即營也。一車營謂之一城，即如一全城也。以一車營分而為二，左右二部，各為一城，每一城把總四員，每總一面，先左部左司，向右手推出三十餘步止，前司從右角起移就左司右尾合角，向前一字平列。右司自門起退向左面，來接左前之角，起推與左司對。後司徑退來前，合左右二角為一城。其右部左司，亦先向左推出三十餘步止，前司從後角移就左司前角合角，向前一字平列，右司自門起退至右面，與前司右角合角，擺與左司對，後司徑退來前，合左右二角為一城。一時開合齊變，不可先後。
第七，分車任
凡車下出戰照圖。其後一名，緊在車頭之下，不許遠離。前一名務要押駐隊頭，不可離車五步之外，戰陣間，一面廝殺，一面顧隊伍，不可亂。管將只在車內，固守車城，管放火器，不領兵出戰。千總領兵出戰，把總管車，百總既管車城，又領兵出戰。車正專管車內攻打，隊長專領兵出戰，在車內俱仍管車上攻打，載《束伍車責成》條下，此與彼一條，並觀相濟。
第八，操車騎
聽掌號一遍，少間中軍官稟稱，聲息尚遠，前路且窄，一路發兵行營，請鈞令。舉變令炮一聲，吹哱囉，各兵起身。又吹哱囉，馬兵上馬，車兵附車，中軍旗鼓列出。舉變令炮一聲，點鼓，中軍旗鼓由中道趨前，馬兵照配到車輛馳入車內。鼓止，放炮一個，再點鼓，兩列車營前面，各合門為行營，系有正偏廂者，以一乘正行一乘倒行，兩車尾相合，兩廂向外。系獨廂者，車頭俱向前行。有仍負補空之具者，俱行於車內配車。馬兵左部在前，兩把總兵分為左右，每一旗配車二乘。一旗總與二車正配定，中部在中，按左部之後。兩把總亦照左部例配車，右部在中部之後，兩把總亦照左部例配車。空中路，其車兵將官當車之頭，居中行後，接主將旗鼓。主將旗鼓接車將後尾望竿，將臺糧坐等車，行於主將清道之中，主將行於將臺車前，主將從人接騎兵將官之前，騎兵將官接主將從者之後，至車尾止。務要行動相聯，若過於延長，彼此不互相斂湊，車車不能包裹，差誤不小。人人用心記，省臨時攢湊，乃可。
行列既清。聽舉變令炮一聲，吹轉身喇叭一次，望旗向上，車馬俱轉身向上，點鼓行前。俟車行近將臺下，約留車騎轉身之地，舉變令炮一聲，如向左行，則行者之右角車頭少止。吹轉身喇叭，望旗先向左指，右廂車先轉身，左廂車亦轉身，行至頭平。點鼓，齊行至教場，左盡頭，照前留轉車之地。又舉變令炮一聲，立定。吹轉身喇叭，看望旗先向前指，右廂車先轉身，左廂車亦轉身，俟行至平頭，又聽點鼓。行到前面，舉變令炮一聲，仍留轉身之地，吹轉身喇叭，望旗先向右指，右廂車先轉身，左廂車亦轉身。行至平頭，又聽點鼓，右行至教場中道訖。舉變令炮一聲，吹轉身喇叭，望旗先向上點，直行至教場中半。賊馬先伏，倏然突起，不及報警，就於車門，舉變令炮一聲，打鑼下馬，各整軍器。照操車號令，馬車兵一體輪班，且行且打，但不出步、騎之兵，賊退休息。差中軍官馳馬到臺下，稟伏賊敗退。
敵勢益眾，徑沖我軍而來，地勢平曠，下方營對敵，請軍令。舉變令炮一聲，鳴金發旗立表。俟旗出，吹擺隊伍喇叭，望旗直立。車推向中，以中為門，左部前司前局二車，右部前司前局二車，相合系。有偏正廂者，俱頭向外，仍俟各司第二輛車各合本廂，務須每百總四車為二對。如車頭不轉，則兩部頭車皆差錯矣。系獨廂者，只以頭相接。擺營之際，要速完而齊，有個便宜妙法。只是一車定，又合一車，且速且整。如諸軍一時合來，必致稀密不均。凡不均者，須盡上手之車一角合起，不論已合未合者，皆湊動一遍。一車移，則一面之車皆移。合營畢，有填空之具者，即塞完。車兵附車，馬兵仍分三部，照馬兵營分外、子為二層，不必論原配車。去車兵約丈餘地，隊伍所留空地，即如城下馬路一樣。中部兵在中，一司居左，二司居右，前後首尾相接，是為子營。子營內近後圍，為車、騎二將雜流家丁居之。大將車、神箭、鼓座等車，列於馬兵中部之內，為將垣。望竿，居將臺之左，將臺居中。鳴金，喇叭止。鳴鑼，各馬兵下馬，車兵下車。又鳴鑼，坐定休息。
馬兵每旗總一名，隊總三名，共管虎蹲炮一位。旗將撥每門旗牌一員，家丁一隊守門，或余兵亦可，車將亦撥每門旗牌一員護車，該管百總守門。一面各人收拾軍火器，又俟四門探馬，一齊報賊已近三百步，望旗四面繞轉向上。聽舉變令炮一聲，聽吹哱囉，馬兵下馬者，整火器備更番，車兵照責任。再吹哱囉，中部馬兵上馬，車正上車，營將抵車城之下，賊至一百步之內，望旗平磨四繞不止。舉變令炮一聲，吹天鵝聲喇叭一次，車兵鳥銃放一次。再吹又放一次，又吹，馬兵各第一伍銃手放一次，又吹又放一次。放完放起火一枝，火箭齊放無次。又吹將佛狼機齊放一次，又吹仍輪鳥銃，放過仍又輪機箭，如此周而復始，更番不歇。若一日賊不退，便輪放一日不歇。鳥銃快槍手速裝，專聽吹喇叭便放一次，以助大銃之遲也。如打賊不退，賊已通車，用虎蹲炮齊放，塘馬又扮作進攻之狀，逼近乃放大將軍火箭車。其大將軍火箭車，初報警，即時運在四門等候，此待賊聚眾逼營，別項火器打禦不退，臨時聽主將相機有令方放。無令不放，不在常令之內。
望旗向下垂繞，金鳴銃止，點鼓。外圍下馬戰兵，由各車小門出，中軍亦點鼓，車內奇兵隨其後，為二層策應。子營馬兵急點鼓，即隨步兵之後接踵而出，照依車騎各常操號令，用鴛鴦陣對敵。任是如何廝殺，步兵不可去車三十步之外。車內噴筒火箭，此時俱出車，驚燒其馬。俟賊敗退，舉變令炮一聲，馬陣高招急點，即點鼓，馬兵由步兵隊空內出前追賊。如操馬兵戰法，收回同，其車、馬、步下殺手，照單操號令收回。聽鳴鑼，下馬下車。再鳴鑼，坐地休息。此其後，其樵汲發放解甲收營回兵，俱照車、馬常操號令。挨操畢，營中差中軍，稟請軍令收營。聽舉變令炮一聲，吹哱囉，起身。再吹哱囉，馬兵上馬，車正上車，步兵器械立齊。摔鈸鳴，馬步兵收隊，旗招俱回。中軍放開營炮三個，吹天鵝聲喇叭，吶喊三聲，大吹打，車騎仍調為行營，以車頭向原信地而行，俟車尾將至中軍，倏報賊有伏起，一照操車營例行。俱到原列地方，金鳴止，馬兵出，車仍還馬兵信地。鳴鑼，下馬下車，再鳴鑼，坐息聽比較。其下營時，如要分營，俱如操車兵例同，馬兵各照配過車數，隨半分行，下方營時，地方小馬兵不用子營。
第九，正車誤
夫四面操車將來，誤人殆甚。蓋操熟，中軍一令，四面齊舉，倘賊止一面而來，或一面已近，應該舉放銃矢步數。一面尚遠，或有車營相對，或本營因地環曲，每每一齊打出，懼傷我軍。平時如此，臨敵可知。費耗火器，難已相繼。令以四面，每面各只聽本面號令。本面千、把總看中軍所立旗是何方色相，同本面即應作戰。如無本方旗者，不許應敵。不拘幾司幾營，但立向一面者，即聽該一面號令。
第十，明用騎
凡馬兵出戰，不過習之使熟，其實臨時輕易出不得。賊眾臨車，豈可放馬兵追逐，無是法也。顧在相機用之，未可執方用藥。
第十一，稽差避
凡場操之日，參遊以上，各置紅油小圓木牌十面。自收過攔後馬與立表之後，若大小將領差人出入，須稟各哨將給牌驗放。如無牌即系私出，與後期者都拿送處治。在行營對壘之時，出入須憑令箭旗號。
第十二，正等威
凡散操各哨，自中軍以上，一體擺列。隨從人役旗鼓頭踏威儀，各隨本營騎乘，至中路散出，不許候送主將。
第十三，練行伍
凡騎兵雖不離所配之車，但又常將馬路分明毋雜，車上諸手，以便緩急射打。其應下馬步戰者，又要依令速出，無滯為妙。
第十四，稱地形
凡遇地勢狹窄，各隨地制宜。如地可容若干車為一城，大大小小，多多寡寡，長長短短，曲直偏彎，只以地方為準，並不相拘。
第十五，置沖車
每營別當有單輪小戰車數十輛，平分於前後。行則備補空，止則列於車城之內為子營，以衛中軍，賊至則馳出車城之外，專備沖鋒。
第十六，操輜管
平日照依戰車營束伍已定，即將各軍逐車學習，稍成，將車平時量載土石亦約千斤以上之物，臨時則用完全輜重之屬。
先於教場分與地方，兩行平列，車正上車，騾兵執騾，狼機手管狼機，騎兵附車之內，聽本營，亦照戰車、馬、步搭配，車正、旗總認訖。舉變令炮一聲，掌哱囉一遍，點鼓，只有兩分。分行相去，不過十五丈，但容得馬兵一路而已。行至路盡，再聽舉變令炮一聲，鼓止，聽吹轉身喇叭，轉身。點鼓，行至場中，舉變令炮一聲，吹轉身喇叭，點鼓，向上行。至紮營地方，舉變令炮一聲，鳴金，發旗立表。俟旗行吹擺隊伍喇叭，就紮方營。如遇警不及，或地勢不便，就將兩路車合了門，不拘幾輛，寬窄若干丈步，就隨方隨圓，隨地為營，將車聯齊，急收騾在車內，各車廂俱向外。舉變令炮一聲，打鑼，馬兵下馬，步兵整隊，營定。
有賊之方，約賊至百步內，舉變令炮一聲，吹天鵝聲放炮一次，再吹再放，每隊炮手一對為一層，每天鵝一聲放一層，放盡。約賊至六十步上下，狼機、大炮、火箭一齊舉放，將鳥、快槍銃裝完，又輪，放過又裝，務使炮聲不絕，即終日達夜不止，乃為萬全。賊至二十步內，奇兵聽放炮一個，點鼓整隊，速由車下出戰，戰法俱照車營例行。步戰行伍號令，賊敗退收回，亦如之。賊返，聽打鑼，下馬整隊。鑼再鳴，坐地休息。其發放以下，稟行營下營，人自賊近起，以至樵汲、飲騾、閉營、解甲、炊煮、守夜、傳更等項，前後通如戰車大營法例。
第十七，分輜責
該營車大負重，每行必在戰車、馬、步營之後，而敵勢重大，散漫百數裏，必有攻圍之虞，尤當嚴備戰禦。惟以自保為主，不責力戰，不責首級，賊自不苦苦索敵，只是輜重無失，便為奇兵。
第十八，馬輜合營
一照車騎合操例。
