
相府徵墨妙，揮毫天地窮。
始知丹青筆，能奪造化功。
瀟湘在簾間，廬壑橫座中。
忽疑鳳凰池，暗與江海通。
粉白湖上雲，黛青天際峰。
晝日恆見月，孤帆如有風。
巖花不飛落，澗草無春冬。
擔錫香鑪緇，釣魚滄浪翁。
如何平津意，尚想塵外蹤。
富貴心獨輕，山林興彌濃。
喧幽趣頗異，出處事不同。
請君爲蒼生，未可追赤松。

