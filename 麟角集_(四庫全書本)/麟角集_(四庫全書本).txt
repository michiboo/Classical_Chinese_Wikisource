　　欽定四庫全書　　　　集部二
　　麟角集　　　　　　　別集類一〈唐〉
　　提要
　　臣等謹案麟角集一巻唐王棨撰棨字輔之福清人咸通三年進士官至水部郎中黃巢亂後不知所終唐代重進士科試以詩賦有司按其聲病以為去取議者皆患其浮薄少實而迄不能變其前後得人亦最為盛雖以當世大賢如裴度韓愈之徒皆工為之其所作往往附見本集中然未有以程試之文專加裒輯行世者有之自棨此集始凡律賦四十五篇又棨八代孫宋著作佐郎蘋於館閣得棨省題詩録附於集凡二十一篇題曰麟角者葢取顔氏家訓學如牛毛成如麟角之義以及第比登仙也集中佳作已多載文苑英華中雖科舉之業大都鞶帨其詞無闗著述而一朝選舉之式畧具於斯録而存之亦足備文章之一格也乾隆四十六年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　欽定四庫全書
　　麟角集　　　　　　　　唐　王棨　撰
　　四皓從漢太子賦〈以俱出山中共輔明徳為韻〉
　　夏黃綺季甪里園公抗跡君臣之外潛身商洛之中髙帝搜楊竟不歸於北闕儲皇揺動皆來衛於東宮漢之初也鳯輦情乖龍樓恩失將謀廢嫡以立庶欲易黃裳而元吉呂后憂深留侯計宻且曰四人可致一匡永逸洎安車奉迎之後當彤庭侍宴之日森爾離立皤然間出似八公而少半疑五老而無一髙皇問曰從者誰乎安得鶴氅斯衆霜髯與俱乃言曰臣等質同蒲栁景廹桑榆是商嶺臥雲之士皆秦朝避世之徒邦無道則隱邦有道則愚上曰自朕之興待賢而用顧朝廷之未治念先生之所共昔何隱跡不為率土之臣今乃辱身盡作承華之從對曰陛下掃蕩寰宇秦降楚平未有稱臣之意唯聞慢士之名太子則卑謙守節柔順利貞理有承聖斯宜繼明臣等唯義所在非道不行雖蹈夷齊之潔更無伊呂之情故得隨鷄載之差肩向龍墀而接武星星於朝行之列濟濟於王人之伍帝曰空勞逋客來撫藐爾之孤可謝周人巳有良哉之輔既而問安之位克定肥遁之心共還其來也鶴集丹陛其去也雲歸故山懿夫出彼嵓巒成茲羽翼一則免扶蘓之危一則祛獻公之惑誰知𠅤帝立而劉祚安乃採芝公之徳涼風至賦〈以律變新秋蕭然遂起為韻〉
　　龍火西流涼風報秋屆肅殺而金方氣勁奪赫曦而朱夏威収五夜潛生聞桂枝而騷屑千門溥至覺玉宇以颼飀於時北斗杓移西郊禮畢蓐収行少昊之令夷則代林鐘之律颯爾斯風生乎是日俄而撤欝蒸揚憀慄減庭草以芳靡掠林梢而聲疾繇是淅瀝晴景浸滛暮天起蘋葉而有準應葭灰而㒺𠎝無近無逺悽然凜然倐揺曵於紅梁潛催歸鷰乍離披於碧樹漸息鳴蟬然後掃蕩千山蕭條萬里飄爽氣以極目厲秋聲而盈耳恨添壯士朝晴而易水寒生愁殺騷人落日而洞庭波cq=19起但逺戍煙薄遙村杵頻磨玉蟾而月色初瑩泛瑤瑟而商絃乍新虛檻清泠頗愜開襟之子衡門淒𦂳偏驚無褐之人北牖閒眠西園夜宴紅蕖將碧蕙香減珍簟與纎絺色變張翰庭前暗度正憶鱸魚班姬帳下爰來已悲紈扇故得苦霧晨巻蒸雲晝銷望裏而林端嫋嫋夢餘而𥦗外蕭蕭悄絲管於上宮陳娥翠歛颭簷楹於華省潘鬢霜凋既而冷遍中原隂生兊位幾人離避暑之所何處軫悲秋之思雖令蛩響東壁鴻辭邊地又安得能吹賦客而促征車自是功名之未遂
　　詔遣軒轅先生歸羅浮舊山賦〈以題中八字為韻〉
　　帝以先生乆駐長安應思故山新恩而綸綍雲降舊徳而嵓巒許還今朝北闕之前已辭丹陛幾日南溟之下再啓𤣥關始者䝉谷傳真羅浮隱耀造恬澹之深域達希夷之衆妙來親玉輦膺再禮於鵠書去憶石樓契初心於鳯詔詔曰朕聞軒後求其大隗唐堯師乎務成雖則臨治皆思飬生是以深殿延佇安車逺迎乆處彤闈恐欝池魚之性永懐碧洞難忘雲鳥之情乃曰陛下頃辱英明旁求固陋既容出入於仙禁復許旋歸於海岫常慙羽服相逢而道異君臣益荷鴻私慾別而情深故舊於是罄風馭奮電衣千年之靈鶴將去一片之閒雲欲飛有異二踈出都門而惜別寕同四皓指商嶺而言歸持青囊兮藥使旁隨執絳節兮橘僮先遣道尊而不顧名位徳重而如加黻冕當九重之宮裏思山之意則深及萬里之途中戀闕之誠不淺既臻蘿洞乃闢松軒別後而嵐光未老來時之春色猶存白鹿青牛郤放煙霞之境玉芝瑤草終承雨露之恩懿夫來恊皇情去全真趣於秦無徐市之惑在漢免文成之誤臣知其史筆已書故聊詳於斯賦
　　武關賦〈以海內無事重闗不修為韻〉
　　路入商山中橫武關呀重門之固䕶屹峭壁以孱顔昔在危時屯千夫而莫守今當聖日致一卒以長閒觀乎地勢爭雄山形互對西連蜀漢之險北接崤函之塞鏁百二都綿幾千代世亂則阨限區宇時清乃通流外內想其六國連謀關防日修則斯地也雲屯貔虎雪耀戈矛張儀出以行詐懐王入而竟留縱下客之鷄鳴將聞莫可任公孫之馬白欲度無由洎夫塵起九州波揺四海秦鹿失而襟帶難保漢龍興而山河遽改豈料禦衝之所此日全平未知擊柝之徒當時安在所謂以兵而備者莫之能守以道而居者無得而逾千里之金城湯池終為漢有二世之土崩魚爛自是秦無今則要害何虞隆平已久雖設險而如在顧戒嚴而則不蕭條故壘豈臧文之廢來寂寞空扉似楊僕之移後斯葢文修武偃國泰時雍濬四溟而作塹廓八極以為墉使鼙鼓無喧一水之秋聲決決旌旗常巻千年之暮色重重嗟夫昔為洪樞今成隟地信無外以斯見實善閉之攸致儒有經其所感其事乃曰今朝西去苟無隨老氏之人他日東來誰是識終童之吏
　　闕里諸生望東封賦〈以聖徳光被人思告誠為韻〉
　　魯國諸生欣逢聖明咸西嚮以迎睇望東封而勒誠習禮空勞日日而徒瞻嶽色凝旒何處年年而尚欝人情豈不以兵偃三邊塵清萬邑欲行登禪之事猶執勞謙之徳是使想黃屋以心傾歛青襟而目極乃相謂曰自古帝王功成業昌盡皆增博厚報穹蒼所以山呈瑞應水出榮光國泰財阜時豊俗康固合陳俎豆捧珪璋髙踐天壇之上遙昇日觀之傍而乃闕其儀寢其議葢九重之鳯詔缺敷四海之鴻恩未被空令漢史願陪檢玉之行更切孔徒渇見泥金之事莫不引領延佇凝情盡思未遂相如之請空吟叔寳之詩夫子壇邊恐雲龍之㑹晩顔生巷裏憂日月以來遲況可後示百王前觀萬姓三千徒兮今日始懇七十君兮當時稱盛潛期山下得聞萬嵗之呼每想封中獲仰千年之聖嗟夫跡居洙泗魂斷咸秦俟南面之鸞駕問西來之路人當河清海宴之時宜遵古典是率土普天之幸豈但素臣近雖下國梟鳴邉夷䑕盜既有徵而無戰盡摧兇而剪暴宜允儒者之心登泰山而昭告
　　一賦〈以為文首出得數之先為韻〉
　　昔庖氏為君斯文始分畫卦而初成陽位造書而肇見人文豈非本自道生終雲神得俾大衍以虛數從黃鐘而立則君子守以制性聖人抱而立極然後彤弓是錫天王嘉重耳之勲簞食見稱夫子美顔回之徳萬物生焉惟茲處先況乃聞而知十用以當千名立兮卓爾形標兮孑然許子之瓢既棄陳公之榻猶懸或有錢囊譏世芻束稱賢改其月而為正月號其年而曰元年若夫李陵呼時荊軻去日歌興三嘆之唱智慙百慮之失為山用簣魯論之義足徴載鬼以車周易之文始出借如寒暑相推薰蕕可知鶚百鳥而非匹龍三人而共為儉徳彌彰平仲之衆裘安在仁心逺播成湯之三網猶施既聞興國之言亦有傾城之顧措詞雖屈於子夏重諾常推於季路天得地得膺千年出聖之期彼時此時葉四海為家之數琴瑟專矣車書混之分杯𦎟而孰忍縫尺布以堪悲雖雲管仲能匡因成覇業未若蕭何如畫永作邦基是知王居四大之初日冠三光之首目所加而可取毛不㧞而何有愚則立節無二干時未偶幸麟角以成功庶桂枝而在手
　　義路賦〈以言有君子得行斯路為韻〉
　　義則本在路猶強名雖無有而為有亦時行而則行人或未知謂投足以山險心如能制信在躬而砥平既絶回邪無差正直居則思之而可見忽爾覔之而安得黙識終始潛名南北昧其所在迷吾道之康莊能此是敦造先生之閫閾然而視之者不為好徑赴之者豈曰多岐邁徳而謂其達矣立身而何莫由斯聖人每修孰慮乎崩榛所塞君子常喻寕求其老馬能知稽夫近逺甚夷徃來無苟周朝之柱史奚棄鄘國之貞妻自守旁生行葉於列樹以寕殊中引徳車在摧輪而何有莫不亙深仁宅遙通禮園匪𧲣狼之所到唯干櫓以斯存若乃循其軌逰其蕃有如入顔巷之中恬然自樂復似經桃蹊之上寂爾無言可以導彼深誠臻乎奧㫖相逢盡重氣之士相䕶皆舎生之子徘徊其側多感分以遺身馳騖於中必先人而後已厥大斯著其髙或聞異邪途之徑㨗與左道以岐分五覇三王既適此以圖業忠臣烈士亦從茲而報君夫如是則踶䟦所為坦夷斯諭於以闢百家之蔽塞於以洞五帝之㫖趨悲夫衝䝉行險之徒曷不遵乎此路
　　鳥求友聲賦〈以人自得求友聲之道為韻〉
　　日煖風輕有黃鳥兮間關嚶嚶始乘春而出自幽谷俄擇木而求其友聲尚沮羣猜每念載鳴之侶方期類聚詎無相應之情於時紅破園桃青勻禁栁韶光媚原野之始宿雨霽池塘之後由是睍睆遷喬棲翔寡友潛符切切之義爰發嘐嘐之口林間乍囀誠謂乎知音可期陌上頻啼似恨其離羣已久既而雅葉交應如懐故人得鸚鵡之流言不信見靈烏而白首如新灌木煙中念朋友而有待楊園景裏豈鳩集之無因鳴亳既殊攀嵇靡異猶徴角之先奏俟宮商之有自遂使夕陽橋畔人人增感別之愁曉色樓前處處動傷春之思族類安在間關未休想王雎兮從吾所好知斥鷃兮謂我何求豈比蜀魄銜寃啼巴月於深夜燕鴻失侶呌邊雲於凜秋懿夫隔霧彌幽含風轉好似𢎞三益之㫖足驚寡聞之抱想伊鳥也猶推故舊之心矧乃人斯忍棄朋友之道取則寕逺流音在茲爾苟嚶鳴而占矣吾將徳義而求之雖慕惠莊願定交於他日如令鮑管得擅美於當時夫如是則結綬何慙彈冠不惑伐木將廢而莫可谷風欲刺而安得已乎勿謂斯鳥之聲至微而忘其是則夢為魚賦〈以故知人生不如魚樂為韻〉
　　梁世子以體道安居逍遙有餘宴息而魂交成夢分明而身化為魚恍若有忘顧物我以何異悠然而逝失形骸之所如其初也漏滴寒城月籠涼牖悄爾人靜溘焉夜久於銀屏既設之所是角枕已欹之後遽因神遇能㳺之質斯成漸覺形遷相望之心曷不是則彷彿川濶依稀浪輕始訝沉浮而在此俄驚鬐鬛以俱生恍兮惚兮豈悟益刀之兆今夕何夕空懐畏網之情由是涵泳無疑噞喁未已值良夜之寂寂泝清波之唯唯腹上之松俯暎在藻雖殊懐中之日旁明衘珠稍似既掉頳尾還張紫鱗維熊維羆而自逺有鱣有鮪以相親沙際禽去汀旁草春遇周公而疑為釣叟逢傅說而謂是漁人於時砌竹無風庭梧有露既異為雲之事空驚㣲雨之故翻成浪跡全忘枕上之身卻憶浮生寧異遼東之趣其夢也何樂如之其覺也何愁若斯復是魚由我變抑當我本魚為莊生化蝶之言昔時未信公子為烏之騐今日方知悲夫何事遽然欲思咸若良由塵世之多故難及深淵之或躍人兮不因一夢之中豈信濠梁之樂綴珠為燭賦〈以有光照夕深宮朗然為韻〉
　　碧雲初合兮金烏已藏深宮欲暝兮歡娛未央因綴明珠之彩將為列燭之光出寳篋以規圓呈姿璀璨入雕籠而艶發香照熒煌當其竹箭迎昏蘭林向夕司烜氏卻朱火之耀守藏吏進驪龍之魄然後縈花抱籠紗霧隔亦猶燎江蠟而爇靈麻可得燒椒房而煥瑤席風來不動凝四座之清輝夜久逾明貯一堂之虛白由是價掩聨璐形疑列錢誠非其人火曰火可謂乎自然而然本自蜯胎飜為龍衘於玉宇從離蛇口幾驚蛾拂於瓊筵觀其布質闌干含輝晃朗分持而清夜星列逈舉而寒軒月上纍纍交映曾無見跋之嫌爛爛相鮮誰起偷光之想莫不揚彩金屋增華桂宮幕以煙緑布而㷔紅欄檻如曉杯盤若融孕美於琉璃𥦗裏論精於雲毌屏中是以名擅夜光功叅庭燎妍醜無隱毫芒必照故得結緑懸黎之寳不敢稱珍龍膏豹髓之燈於焉寢耀且餙履者於義尤侈為簾者其功未深曷如傚此圓潔資乎照臨遂使或怨長宵得縱秉燭之樂有居幽室不生欺暗之心雖則魚目難儔金缸非偶終罹好寳之誚不免窮奢之詬燭兮燭兮儒執智而為之視隋侯而何有
　　沉碑賦〈以陵谷久遷名績終在為韻〉
　　元凱立功銘其始終欲播美於萬年之後乃沉碑於一水之中剖彼貞姿餘烈必期於不朽藏斯濬壑垂名庶及於無窮豈不樹佐晉之洪勲立吞吳之巨績思後世以不顯俾中心而是惕將紀乎竹帛時移則令聞應亡若銘以盤盂代異而嘉聲恐寂然則千古無壞雙碑可憑博約之詞既著雕篆之功亦興有美皆述無勞不稱一則置彼髙山謂髙陵為谷一則投茲深水憚深谷為陵且言曰水以柔而虛受石以堅而可久雖此隱而彼見彼若泉而此阜不知我者笑淪棄於目前庶知我焉諒昭彰於身後既而憑岸爰舉臨川載傾逆洪漣而星落殷白浪以雷聲始觀其文徒謂憂於沒齒終窺其理方知葉於流名由是影動深泉響連通谷莫不讋波神駭水族靈龜將負以股戰陽侯既覧而心服盡驚是日誤墮淚於斯源卻想他時閱色絲於誰目至今五百餘年英聲自傳沔水之恩波尚逺峴山之嵐翠猶鮮但覺潭邊春盡而遺芳不歇更憐川上時移而茂躅難遷然則伊尹之作阿衡姬公之為太宰邁古之芳猷克著迄今而英風未改是知事若美於一時語自流乎千載亦何必矜盛烈沉豐碑欲功名之長在
　　廻㕍峰賦〈以色峙晴空迴翔此際為韻〉
　　衡嶽雲開見一峰兮秀出崔嵬彼羣鴈以遙翥抵重巒而盡廻豈非漸木有程冝從茲而北嚮隨陽既逺不過此以南來觀夫蒼翠遐標嶔崟孤峙輕嵐侵碧落之色斜影染晴江之水彼則俟時而動渺塞外以爰來此惟無得而踰望嵒前而載止拂此穹崇歸心忽同遇瀑布而如驚飛𥐊映垂藤而若避虛弓絶頂千仞懸崖半空遙觀增逝之姿似隨風退潛㝠之意不為途窮葢以應候無差來賔有則歛飄飄之雲翰阻嵓嵓之黛色亦猶鴝鵒踰清濟以無因何異鷓鴣渡澄江而不得於時洞庭木落雲夢霜晴肅肅方臨於鳥道嗈嗈俄背於猿聲稍類乎王子乘舟已盡山隂之興曾參命駕因聞勝毋之名若夫壁立天南屏開空際信紫閣以難匹何香爐之可嫓徒見其如恨山壍如悲迢逓遽旋遵渚之心倐別叅雲之勢殊不知識其分而不越守其心而有常若戢藻以咀菱可居彭蠡若浮深而越廣自有瀟湘志在飬毛羽違雪霜何集九疑而棲息歴五嶺以翺翔大鵬聞而笑之曰予北海而來南溟是徙髙飛而萬里倐忽下視而千峰邐迤嗟乎𠼫蘆違溟之羣年年至此延州獻白鵲賦〈以聖德遐及靈禽表祥為韻〉
　　我後君臨九有仁被諸華伊炳靈之白鵲倐効祉於皇家變爾羽毛以表恩沾於飛走生乎邊鄙是彰澤及於幽遐始其決越春巢輕飜素翼不類雕陵之異狀自受金方之正色封人既獲羅氏潛藏且曰㫺聞興詠於召南今見呈祥於塞北斯乃發天慶昭皇徳望雲將獻鵠歸齊使之籠拜表初行雉別越裳之國既而臻鳯闕進彤庭粉煥成橋之羽霜凝化印之形爰稽瑞牒克葉祥經異丹雀之呈質同素烏之效靈帝嘉其賁然斯來皭爾難及俾遂性以飲啄顧無羣而翕習由是遶樹星飛依枝玉立乍捕蟬於上苑不羨鸎遷或報喜於丹墀何慙鳯集故能彩逈羣類名超百祥播休徴於有截昭聖祚之無疆月下南飛過銀河而混色風前東嚮映瓊樹以增光若乃潛下庭隅逺分林表迷彼鳥之翯翯奪爾駒之皎皎狼生殷代誠福應之未如魚躍舟中諒貞符之尚小曾未若影度簾曙聲來殿深美掩條支之獻珍逾壠坻之禽昔在遐方玉每抵於崑岫今以至徳巢可窺於禁林是知斯鵲來儀惟天瑞聖俾爾羽之潔朗彰我時之清凈臣聞㕍有歌而雉有詩又安得不形於賛詠
　　魚龍石賦〈以一川中石無不似之為韻〉
　　隴山下汧水中有石類魚龍之狀成形匪追琢之功半隱奫淪若噞喁而斯在餘依磧礫將蟠蟄以攸同嘉夫地出貞姿天成詭質雖駭之勢可類而跳獸之規莫匹厥象有二其堅惟一水清見處如欣得水之秋雲起觸時稍葉召雲之日豈非自從凝結有此規模既異織女還非望夫或似罷江湖之㳺泳又如収雲之虛無徒使漁人川上而幾廻顧盻仍令豢氏路旁而終日踟躕葢以磊磊漸分磷磷酷似溜穿而喣沫無別苔駁而成章可擬曾經飲羽若銜索以斯存或用紀功疑負圖而載止由是宻聚鱗次孤標介然設頳尾於五色認鬍髯於一拳初驚獺祭於地復謂見化於川覩岸草以旁生不殊在藻遇春流而乍沒又若潛淵既將轉而揚鬐亦因泐而無首比岫居而苟可於泥蟠兮曷不中猶藴玉尚含呂望之璜誰取支機已在葉公之牖造化難知雕鐫者誰何莓苔之古色有鱗鬛之竒姿謂湘水之鷰且殊寧俟飛也與金華之羊自別何勞叱之既表𤣥功永存靈蹟映一水之晴緑對羣峰之暮碧彼結網垂綸之士與攀髯採珠之客或命駕而西逰試廻眸於此石芙蓉峰賦〈以峰勢孤異前望似之為韻〉
　　壘翠重重數千仞兮峭若芙蓉非華嶽之髙掌是衡山之一峰朝日耀而增鮮嵐光欲析秋風擊而不落秀色常濃懿乎嶷若削成端然傑起雖千尋之直上猶一朶之孤峙聳碧空而出水無別倚斜漢而凌波酷似吐榮發秀非因沼沚之中固蔕深根已在乾坤之裏徒觀夫壁立莖直霞臨彩鮮上下邐迤而九疑失翠旁側參差而五嶺迷煙秋夜彌髙宛在金波之側晴光半露遙當玉葉之前似吐江南如開空際髙低鬪紫葢之色向背異香爐之勢劒雖合質匪三尺之微茫石縱同規殊一拳之璅細況乎髙列五嶽光留四時名芳熊耳影秀蛾眉然而只可登也誠難採之幾處樓中送目有池塘之景誰家林表凝情忘草樹之姿帳號既同冠形亦異對夏雲而競峭映花巖而增媚遂使娥皇曉望潛憐覆水之規虞帝南廵暗起渉江之思由是楚澤隂逺湘流影孤挺煙蘿之䓗翠冩菡蓞之形模本不崩而不騫誰人慾㧞若無冬而無夏何代能枯予嘗逈野遙分晴天逺望見國風隰有之體嘉離騷木末之狀乃曰亦可以獻君王之夀助山河之壯夸蛾二子胡不移來與蓮峰而相向
　　白雪樓賦〈以樓起碧空名標雅曲為韻〉
　　余嘗自雍南逰經過郢州此地曾歌乎白雪後人因剏其朱樓觀夫迢迢山峙奕奕雲浮屹臨江岸之旁將其麗曲傑起郡城之上得以銷憂是何棟觸晴霞簷侵虛碧旁瞻目盡於千里俯瞰心懸於百尺何年結搆取宏制於庾公此日登臨仰嘉名於郢客其為狀也𡾰嵼隆崇攅煙遏空勢聳晴蜃梁橫曉虹偉殊觀之罕及猶清唱之難同試問鄒生豈似梁王之舘如延孟子何慙齊國之宮莫不髙與調侔妙將難比籠輕霧以轉麗帶㣲霜而增美浮雲齊處疊櫺檻之幾重明月照時引笙歌而四起斯則虛涼無疋顯敞難名天未秋而氣爽景當夏以寒生風觸棼楣彷彿雜幽蘭之響煙分井邑依㣲聞下里之聲且樓之為號也有翠有紅或瓊或玉豈若表此名地彰斯妙曲況復椘山入座黛千㸃而暮青漢水橫簾帶一條而春緑亦足以任彼清暢憑茲麗譙掩露䑓之髙峙軼煙閣之孤標似繼餘聲謝朓閒吟於暇日疑遺妙響劉琨長嘯於清宵有㫖哉毎見岧嶤如聞宛雅覧宏模之特秀知屬和之彌寡人或誇黃鸖竒落星予雲俱弗如也
　　珠塵賦〈以輕細若塵風來遂起為韻〉
　　丹海之濵青珠似塵葢輕細以無滯遂飛揚而有因或喣或吹自得霏㣲之象乍明乍滅謂分圓潔之真稽夫始自水涯俄從風起縈空而耀耀奚匹散彩而相似又雲來或鳥銜積如山峙半穿圓隟影寒於雲母屏中或委空牀光亂於水精簾裏徒觀夫的礫晶熒星流雪輕集素衣而不垢侵曉鏡以逾明落淵客之盤驚耀以同色撲江妃之珮訝依㣲而有聲至如琪樹春歸玉樓景霽揉瓊蕋以光碎浮𤨏𥦗而影細闌干輕舉同羅襪之生時璀錯斜流有歌梁之下勢由是散亂清景光芒碧空昔隱耀於泥沙之地今揚輝乎堀堁之風不逐軒東之後不在京洛之中過而光騰鮫室扇廻而影動龍宮如是則可用增山難將彈雀惹晴葉於垂樹間㳺絲而綴箔自南自北低瑤席以紛然匪疾匪徐拂璇題而烱若況海日方盡隂飈乍廻與白駒而競起將野馬以俱來魏國飛時頓失照乘之體陳王望處全無凝榭之猜懿夫朗潔難逾飛騰自遂非㒺象之見索異無脛而斯至或曰泰山猶不讓㣲塵況是珠璣之類耕弄田賦〈以宮裏為田勸率耕事為韻〉
　　漢昭帝之御乾時猶眇年能首率乎農務遂躬耕乎弄田理葉生知蚤識邦家之本事殊兒戱斯為教化之先當其天駟既端土膏初起命開鈎盾之側將幸上林之裏有司於是整溝塍修耒耜別置膏腴之所取灋百㕓旁觀齷齪之間如方千里帝乃駕雕輦出深宮展三推而不異籍千畆以攸同且曰朕位極元首身慙㓜沖每訪皇王之業無先播植之功未遂躬親於彼神臯之內聊將樹藝於茲禁苑之中然後俯天顔擁農器向畎澮以懋力對鋤耰而多思豈無宴樂不如敬順於天時亦有㳺畋莫若勤勞於農事是則非同學稼粗表親耕既留心於東作寧無望於西成環衛近臣盡起西疇之興宮闈侍女㣲生南畆之情於時稼政既修稲人是率千牛之列有序九鳸之官咸秩神農舊務嘗廢於他年后稷餘風復興於此日嘉夫戱或是戱為勝不為審殷阜之由此知艱難之在斯自昔庸君多昧三時之務惟茲少主能分五地之宜故得敎化下敷皇猷上建人忘荷挿之苦俗有帶牛之願因知剪桐葉以命封未若耕斯田而天下勸
　　燭籠子賦
　　器假人舉名因燭彰顧虛薄以中朗亦輝華而外揚銀焰始然俟提擕而就烈香塵久暗希拂拭以增光懿夫煥爛潛融周旋宥密含明而每讓清晝處晦而寧欺暗室由是常患影孤終期勢出儻明時而不用在手何年或薄質以見知升堂有日觀乎表裏無隱方圓可分亦猶春晝而花藏縠霧秋宵而月在羅雲照環堵之中雖孤潔以由巳置瓊筵之上實髙低而在君矧其稟量既𢎞為功亦倍韜光之義可見內熱之情斯在今則抱影求真虛心有待若許設於髙明亦願發其光彩
　　三箭定天山賦〈以逺仗皇威大降番騎為韻〉
　　醜虜侵塞將軍耀威弓一彎而天山未定箭三發而鐡勒知歸驍騎來時疊利鏃以連中宮人祭處収黃塵而不飛始夫冦犯朔方檄傳邊壤髙宗乃將鉞斯受仁貴而君恩是仗初持漢節鷹揚貔虎之威爰臂燕弧肉視豺狼之黨軍壓亭障營臨塞垣九姓猶憑其桀驁六鈞亦未於戎蕃既而胡兵鳥集賊騎雲屯將軍於是勇氣潛發雄心自論拈白羽以初抽手中雪耀攀雕鞍而乍逐磧裏星奔由是控彼烏號伸茲猿臂軍前而鬭邊月際空而𩩉鳴朔吹聲穿勁甲俄驚膽於千夫血染平沙已僵屍於一騎斯一箭之中也尚猖狂而背義是用再調弓矢重出麾幢耀英武於非類昭雄稜於異邦赤羽逺開騁神機而未已胡雛又斃驚絶藝以無雙斯二箭之中也猶憑凌而未降且曰志以安邊誓以去害苟犬羊之衆斯捨則衛霍之功不大又流鏑以䖟飛復應而狼狽斯三箭之中也遂定七戎之外昔在秦漢嘗開土疆或勞師於征討徒耀武以張皇未若彎弧手妙於主皮大降虜衆騁伎心同於掩目遂靜沙塲故得𤣥化覃幽皇風被逺鳥嶺之烽已息靈䑓之伯斯偃然知魯連雖下於聊城豈定窮荒之絶巘
　　秋夜七里灘聞漁歌賦〈以明月白露光隂往來為韻〉
　　七里灘急三秋夜清泊桂棹於南岸聞漁歌之數聲臨風斷續隔水分明初擊檝以興詞人人駭耳既艤舟而度曲處處含情衆籟㣲収濃煙乍歇屏開兩面之境璧碎中流之月逃名浪跡始蕩槳以徐來咀徴含商俄扣舷而逈發一水喧豗旁連釣䑓羣鳥皆息孤猿罷哀激浪不停髙唱而時時過去涼颷暗起清音而一一吹來潺潺兮跳波激射歴歴兮新聲不隔初聞而彌覺神清再聼而惟憂鬢白逺而察也調且異於吳歌近以觀之人又非其郢客杳裊悠揚深山夜長殊採菱於鏡水同鼓枻於滄浪泛濫扁舟逸興無慙於范蠡沉浮芳餌髙情不減於嚴光況其岸簇千艘巖森萬樹湍奔似雪之浪衣裛如珠之露寂凝思以側聆悄無言以相顧此時逰子只添岐路之愁何處逸人頓起江湖之趣由是寥亮清潯良宵漸深引鄊淚於天末動離魂於水隂究彼囀喉似感無為之化察其鼓腹因知樂業之心既而暗巻繊綸潛收密網灘頭而猶唱殘曲水際而尚聞餘響漁人歌罷兮天已明掛輕㠶而俱往
　　貧賦〈以安貧樂道情㫖逸然為韻〉
　　有𢎞節先生棲遲上京毎入樵蘓之給長甘藜藿之𡙡或載渇以載飢未忘挫念雖無衣而無褐終自怡情其居也滿榻凝塵侵堦碧草衡門度日以常掩環堵終年而不掃荒涼三徑重開蔣詡之蹤寂寞一瓢深味顔回之道則有溫足公子繁華少年共造䋲樞之所相延甕牖之前但見其藴袍露肘曲突沉煙僮不粒而愁坐馬無芻而困眠俱曰先生跡似萍泛家如罄懸且何道而自若復何心而宴然先生曰子不聞蜀郡長卿漢朝東郭器雖滌以無愧履任穿而自樂斯葢以順理居常㝠心處約當年而雖則羈旅終嵗而曾無隕穫又不見前有曾子後有袁安或蒸藜而取飽或臥雪以忘寒斯亦性善居易情無怨難不汲汲以苟進豈孜孜而妄干盡能一榮枯齊得失顧終窶以非病縱屢空而何恤是以原憲匡坐而不憂啓期行歌而自逸況乎否窮則泰屈久則伸負薪者榮於漢鬻畚者相於秦更聞楊素之言未能圖富苟有陳平之美安得長貧矍然二子相顧而起乃曰幸承達者之論深見賢哉之㫖而今而後方知君子固窮小人窮斯濫矣
　　離人怨長夜賦〈以別思方深寒宵苦永為韻〉
　　離思難任良宵且深坐感夫君之別誰憐此夜之心念雲以初分何時促膝俯衾裯而起怨幾度沾襟始其歌罷東門袂揮南浦征車去兮塵漸逺疋馬歸兮情自苦閒庭已暝對一㸃之凝缸別酒初醒聞滿簷之寒雨且夕也悄悄何長悠悠未央向銀屏而寡趣撫角枕以增傷葢以𬗟行役兮路千里邈音塵兮天一方我展轉以空床固難成夢君盤桓於旅舘豈易為腸由是觸目生悲廻身弔影雲積隂而月暗鳥深棲而樹靜凝情漸久訝古寺之鐘遲㑹面猶賒奈嚴城之漏永於是堦滴飄冷𥦗風送寒徒抱分襟之恨全忘秉燭之歡逺林而未有烏啼偏嫌耿耿幽壁而徒聞蛩響頓覺漫漫嗟夫昔每同袍今成兩地既覩物以遐想復支頥而不寐隣機尚織重增蘓氏之懐詞客猶吟更動江生之思況乎燕宋程逺關山道遙怨復怨兮此別長莫長乎此宵使人𤣥髪潛變紅顔暗彫杳向晨而若嵗嗟達旦以無聊且夫名利猶存津梁未絶苟四方之志斯在則五夜之情徒切然哉吾生既異於匏瓜又安得不傷乎離別瑠璃𥦗賦〈以日爍煙融如無礙隔為韻〉
　　彼𥦗牖之麗者有瑠璃之製焉洞徹而光凝秋水虛明而色混晴煙皓月斜臨陸機之毛髪寒矣鮮颷如透滿奮之神容凜然始夫剏竒寳之新規易踈寮之舊作龍鱗不足專其瑩蟬翼安能擬其薄若乃孕美澄凝淪精灼爍棟宇廓以氷耀房櫳烱其電落深窺公子中眠雲毋之屏洞見佳人外巻水精之箔表裏玲瓏霜殘露融列逺岫以秋緑入輕霞而晚紅滿榻琴書杳若氷壺之內盈庭花木依然瓊鏡之中故得繡戸增光綺堂生白覩懸虱之舊所疑素蟾之新魄碧鷄毛羽㣲微而霧縠旁籠玉女容華隱隱而銀河中隔幾誤梁燕遙分隙駒比曲櫺而頓別想圭竇以終殊迫以視之雖皎潔兮斯在逺而望也則依㣲而若無由是蠅泊如懸蟲飛無礙光寒而珠燭相逼影動而瓊英俯對不羨石崇之舘樹列珊瑚豈慙韓嫣之家床施玳瑁如是價重鎻闥名珍綺䟽徹紗帷而晃朗連角簟而清虛倘徴其形王母之宮可匹語其巧大秦之璧焉如然而國以奢亡位由侈失帝辛為象箸於前代令尹惜玉纓於徃日其人可數其類非一何用崇瑰寳兮極精竒置斯𥦗於宮室曲江池賦〈以城中人日同集池上為韻〉
　　帝里佳境咸京舊池逺取曲江之號近侔靈沼之規東城之瑞日初昇深涵氣象南苑之光風纔起先動淪漪其地則複道東馳髙亭北立旁吞杏圃以香滿前噏雲樓而影入嘉樹環繞珍禽霧集陽和稍近年年而春色先來追賞偏多處處之物華難及只如二月初晨沿堤草新鸎囀而殘風裊霧魚躍而圓波蕩春是何玉勒金䇿雕軒繡輪合合沓沓殷殷轔轔翠亙千家之幄香凝數里之塵公子王孫不羨蘭亭之㑹蛾眉蟬鬢遙疑洛浦之人是日也天子降鑾輿停綵仗呈丸劒之雜伎間咸韶之妙唱帝澤旁流皇風曲暢固知軒後徒逰赤水之湄何必穆王逺宴瑤䑓之上復若九月新晴西風滿城於時嫩菊金色深泉鏡清浮北闕以光定冩南山而翠橫有日影雲影有鳬聲鴈聲懷碧海以欲垂釣望金門而思濯纓或䇿蹇以長愁臨川自嘆或揚鞭而半醉繞岸閒行是日也罇俎羅星簮裾比櫛雲重陽之賜宴顧多士以咸秩上延良輔如臨鳯沼之時旁列羣公異在龍山之日若夫冬則祁寒裂地夏則晨景燒空恨良時之共隔惜幽致以誰同孰見其氷連岸白蓮照沙紅蒹葭兮葉葉凝雪楊栁兮枝枝帶風豈無昆明而在乎畿內豈無太液而在乎宮中一則但畜龜龍之瑞一則猶傳戰伐之功曷若輪蹄輻湊貴賤雷同有以見西都之盛又以見上國之雄願千年兮萬嵗長若此以無窮
　　水城賦〈以有言河伯因作水城為韻〉
　　呂公子兮誰與營魚為庶兮水為城雖處至柔之地還深作固之情不假人徒搆神功而日就寧勞版築壘素波以雲平帝始封之於河爵之為伯既奄有其涯涘遂恢張於基墌因上善以中抱若崇牖之外隔赤魴掉尾非經阿利之勞紅鯉腮似困蒙恬之役豈不以還茲森森象彼言言髙標貝闕洞設龍門於以示神祇之化於以昭麟介之尊霞影晴臨四面之旌旗火烈湍聲霧急一樓之鼙鼓雷喧彼則險阻可依此則靈長是托周圍而一帶斯繞控引而百川皆作曉遇撇波之子稍類登陴夜聞鼓枻之音終疑擊柝莫不外羅蜃蛤中集黿鼉蕩蕩而欲吞江漢沈沈而自恃山河似慮交侵益廣容舠之所如虞勍敵長流急箭之波乃與川後為隣陽侯共守奚鮫室之能匹信龍宮而是偶沙留聚沫豈粉堞之雲無岸轉盤渦實湯池而自有況乎左負滄海前臨孟津樂毅將攻而莫可魯連欲下以無因測彼淺深豈有不沈之板司其唘閉誰為堅守之人偉夫勢壓重泉功齊百雉咽喉苟有於九曲襟帶詎雄乎千里雖則都於坎據於水頼吾唐之聖君四郊清矣
　　聖人不貴難得之貨賦〈以題為韻〉
　　披老氏之遺文見聖人之垂則戒君上之所好慮天下之為惑且物有藏之無用求之難得若將貴也則亷貞之風不生吾苟賤焉庶嗜欲之原可塞斯乃復道徳之本為政化之端雖聞乎無脛以至曾忘其拭目而觀於以息敓激貪殘皆重黃金我則捐山而孔易咸嘉白璧我則抵谷以奚難莫問瑕瑜詎論妍否節儉之徳既著饕餮之名何有裘因禁後應無為狗之勞珠自鍜來已絶伺龍之醜只如照車於魏徒稱徑寸之貴易地於秦虛重連城之珍一則受欺於強國一則見屈於聖人豈若端耳目寂形神視彼瓊瑰之類齊乎瓴甋之倫義動貪夫皆少私而寡慾化移流俗盡背偽而歸真可使路不拾遺人忘好貨顧予有摘玉之志俾爾無攫金之過則以此行道而大道復隆以此移風而𤣥風再播且夫君敎矣人效之若不去其奢而返其本必將胠爾篋而控爾頥亦何必樹美珊瑚競列華筵之翫布求火浣長充內府之資方今闡靈符握金鏡若能來淮夷之琛不以為貴入王母之環不以為盛上崇樸素之道下率亷隅之性豈惟咸五而登三可與大庭而齊聖
　　吞刀吐火賦〈以方士有如此之術焉為韻〉
　　竒幻誰傳伊人得焉吞刀之術斯妙吐火之能又𤣥嚥郤鋒鋩不患乎洞胸達腋噓成赩赫俄驚其飛熖浮煙原夫自天竺來時當西京暇日逞不測之神變有非常之妙術初呈握內豈吹毛之銳難含復指胸中雖爍石之威可出於是叱咤神厲唅呀氣資旁駕肩而孰不觀也忽攘臂而人皆異之俄而精鋼裛腹烮㷔交頥罔有剖心之患曾無爛額之期疑影滅以光沈霜鋒盡處烱霞舒而血噴朱焰生時素刅兮倐去於手紅光兮遽騰其口始蔑爾以虹藏竟㸌然以電走隱乎語笑廻看而鞸琫皆空出若咽喉旁取而榆檀何有莫不刻意斯効焦心已舒想剛膓之礪乃驚燥吻以焚如胡為引鏡之形稍能咀嚼安得燎原之色發自吹噓亦足以道冠幻人功傾術士食針既可以增愧噀酒亦宜乎讓美且夫神仙兮不常變化兮多方或潄水而霧合或吐飯而蜂翔曾未若彼用解牛我則虛喉而挫銳彼皆鑚燧我則鼓舌以生光然而惑如斯云為徒爾雖誇外國之獻本匪王庭之伎吾謂吞詞鋒者可尚吐智燭者為是所以安處先生終去彼而取此
　　手署三劒賜名臣賦〈以特書嘉號用奬賢能為韻〉
　　漢章帝以錫賚情重君臣道全示署劒推恩之禮表經邦佐命之賢雖彼百官分恩光之渙汗唯茲三者觀御墨以昭宣是知器挺臣功名由天錫非霜刃無以表汝之庸勲非乾文無以重予之慶賞所以昭沖和勸忠讜鮫函盡啟決雲之狀盈眸彩筆初題垂露之文在掌豈不以良佐斯得深謀可嘉或染翰而紀其敦樸或揮毫而誌以文華彼錫彤玈我乃頒其秋水彼銘鐘鼎我乃鏤以蓮花一則薛燭未逢風胡不識提擕可助於雄勇佩服必資其挺特能使臣闕慙價豪曹失色乃署龍泉之名以表韓稜之徳一則龍藻日耀霜風雪凝麾之而氛祲以歇帶之則威儀可聆斯亦刜鐘難嫓斬馬奚稱乃署漢文之號以旌郅夀之能一則利可衛身威能禁暴愜項伯以將舞宜趙王之所好豈羨乎五色竒形千金美號乃署椎成之字以彰陳寵之操故得光生環珮榮冠簪裾見魚水相逢之際是雲龍契㑹之初數比夢刀各獲君前之賜功齊神筆長吞天上之書洎吾皇威被華夷徳安岐雍鋒鋩不自其手署頒賜盡歸其公共葢以韓魏為鋏兮宋為鐔異漢朝之所用
　　端午日獻尚書為夀賦〈以誠以古書資乎聖壽為韻〉
　　節乃端午經惟尚書當煬帝窮奢之際見蘓公為夀之初五日嘉辰欲有禆於聖徳百篇奧義敢將獻於皇居始夫㽔賔既調星火初正雖為祭屈之日合有祝堯之敬咸求玩好兾竭盡於忠勤競薦珍竒願延長於睿聖唯公以邦紀將紊皇圖漸傾欲諷江都之幸亦由遼水之徵由是訪注於安國求篇於伏生既逢採艾之時合祈洪算遂托獻芹之禮庶逹㣲誠葢以文盡雅言事傳上古前王之喜怒足徴歴代之安危可覩然以禮無爽於君有補豈効辟兵之法專用靈符寧依續命之儀只陳綵縷既而面對彤墀䖍而進之其為贄也非鴈非羔非玉非帛其為書也非易非傳非禮非詩且曰臣有志匡主無心狥時竊以百王之典可為萬嵗之資願陛下察其㫖究所以豈不以枕推虎魄之珍裘有雉頭之美誠未若典謨訓誥閱斯而北闕常存虞夏商周鍳此而南山相似所以鼓篋斯至稱觴自殊藉手而則惟臣矣服膺而其在君乎願因犬馬之誠取為龜鏡能使絲綸之筆用作規模且浴蘭獻物兮古豈無捧酒祝釐兮今亦有誰能將十三卷之雅誥祝千萬年之洪夀向使其乙夜能觀豈死乎賊臣之手
　　𤣥宗幸西涼府觀燈賦〈以春夕幸遊見天師術為韻〉
　　昔在明皇帝召葉尊師當新嵗月圓之夜是上元燈設之時帝謂京洛他處固難比也師言良夜今宵亦可觀之於是請宸逰憑妙術將越天宇俄辭宣室扶鳯輦以雲舉掲翠華而飊疾不假御風之道倐忽來虛如因縮地之方逡廵駐蹕已覺夫關隴途盡河湟景新到合雜繁華之地見駢闐逰看之人千條銀燭十里香塵紅樓邐迤以如晝清夜熒煌而似春郡實武威事同仙境彩揺金像之色光奪玉蟾之影一逰一豫忽此地以㣲行不識不知竟何人而望幸於時有露沾草無雲在天金鴨揚輝而光散氷荷含耀以星連樂異棃園徒笙歌之滿聼人非別舘空羅綺以盈前既而斗轉玉䋲漏深銀箭周廻未愜於睿㫖歴覧尚勞於宸眷莫不混跡尊卑和光貴賤亦由鳯隱形於衆鳥衆鳥莫知龍匿影於羣魚羣魚不見俄而歸思潛軫皇情不留彷彿而方離邊郡斯須而已在神州稍異穆王至自瑤池之㑹非同漢武來從百穀之逰一自風㓕蘭缸雲迎羽客塵昏蕃塞之草煙暝秦陵之柏空令思唐徳之遺民最悲涼於此夕
　　江南春賦
　　麗日遲遲江南春兮春已歸分中元之節候為下國之芳菲煙羃歴以堪悲六朝故地景蔥蘢而正媚二月晴暉誰謂建業氣偏勾吳地僻年來而和煦先遍寒少而萌芽易拆誠知青律吹南北以無殊爭奈洪流亙東西而是隔當使蘭澤先暖蘋洲早晴薄霧輕籠於鍾阜和風㣲扇於䑓城有地皆秀無枝不榮逺客堪迷朱雀之航頭栁色離人莫聼烏衣之巷裡鸎聲於時衡岳鴈過吳宮燕至髙低兮梅嶺殘白邐迤兮楓林列翠幾多嫩綠猶開玉樹之庭無限飄紅競落金蓮之地別有鷗嶼殘照漁家晚煙潮浪渡口蘆筍沙邊野葳㽔而繡合山明媚以屏連蝶影爭飛昔日吳娃之徑楊花亂撲當年桃葉之船物盛一隅芳連千里鬪暄妍於兩岸恨風霜於積水幕幕而雲低茂苑謝客吟多萋萋而草夾秦淮王孫思起或有惜嘉節縱良逰蘭橈錦䌫以盈水舞袖歌聲而滿樓誰見其暁色東臯處處農人之苦夕陽南陌家家蠶婦之愁悲夫艶逸無窮歡娛有極齊東昏醉之而失位陳後主迷之而喪國今日併為天下春無江南兮江北
　　神女不過灌壇賦〈以飄風疾雨慮傷仁政為韻〉
　　有女維神徘徊恨新既入文王之夢方明尚父之仁君蒞灌壇自其來而有感妾歸西海將欲過以無因豈非受命上天稟靈下土苟當鍳徳之職誠是福謙之主然而出則駕疾風鞭暴雖娉婷淑態所行皆正直之心而倐閃隂徒在處有晦㝠之苦今則望彼仁境居惟太公於國而棟梁斯諭於民而父母攸同謐爾封疆無破塊之時恬然草木絶鳴條之暁風安得暗恃威靈長驅徒御不惟流麥以斯恐抑亦偃禾而是慮舊祠已別固難返駕於今辰直道須遵豈可取途於他處是使涙臉紅失愁蛾翠銷駐霞車而色歛停寳葢以香飄潛羨羿妻明月先逾於清夜卻慚巫女輕雲已度於晴朝誰見其廻惑蕙心踟躕蘭質感敎化之均適患奔驅之迅疾花顔慘澹非嫌勝母之時玉趾遲留異惡朝歌之日王乃愍彼彷徨詢其感傷既非失珮於江上亦非遺簮於路旁入夢之姿經三日以方過非熊之道歴千秋而更張則知執徳感幽者繫乎真操心讋物者由乎正苟在神而猶懼豈於人而不敬若夫蝗越境而虎渡河未可與斯而論政
　　樵夫笑士不談王道賦〈以題為韻〉
　　多辯名士能文碩儒或有不談於王道終知取笑於樵夫幸遭側席之時盡皆沉黙遂使執柯之子因此胡盧當其野絶遺賢朝稱多士九土咸歡乎富庶四夷俱混於文軌盡合讃洪猷歌至理而懸河徤口未聞袞袞之辭擲地清才不述便便之美有夫則野其業唯樵或怡情於磵側或放志於山椒乃曰凡在吾儕猶欣渥澤之汪濊豈伊作者長使歌聲之寂寥所以向彼息肩因茲掩口是山中捨箭之際正洞裏觀棋之後尤堪撫掌念牧䜿以知無聊用解顔問樵人之信不況乎徳邁三代功超百王士非君則好爵奚取君非士則休聲不揚豈言泉之杜竭抑辯囿之荒涼側耳聼時嫌寂寂於都下負薪歸處輙怡怡於路傍葢以沐浴昌期優㳺𤣥造俱為巻舌之輩不及擊轅之老囅然未已殊主人之答賔莞爾難持異下士之聞道豈謂乎力伐摧柏聲騰夕嵐足令墨客增愧詞人有慙是知運屬無偏合著奚斯之頌時當有截須陳吉甫之談方今君則唐虞臣惟周召稱揚者皆馬周之辯賛詠者盡雕龍之妙可以流播千古鏘洋八徼若然則樵採之徒歟又何由而竊笑蟭螟巢蚊睫賦〈以天壤之間大小殊稟為韻〉
　　萬物生兮巨細相懸蚊之睫兮蟭螟在焉雖受氣以具體亦成形而自天取以比方事著茂先之賦齊其大小理符禦冦之篇𦕈矣麼蟲生乎積壤名為造化之內質類希夷之象離婁俯視莫得見其形容師曠俛聼曾未聞乎聲響既而逰元氣入無間就彼蚊而棲宛止其睫以廻環日徃月來顧我而因依自得晨趨暮見覺伊而瞬息長閒由是拂眥謀安沿眶可頼喜榮乎𠾱膚之際懼覆於成雷之㑹仰觀厥首謂如山嶽之崇旁睨其肩意似叢林之大逼螢火兮豈慮焚其逢肸蠁兮何憚居之每保勁同於枝幹詎知細甚於毫釐未能鵲起安肯蟲疑常笑鷦鷯立彼葦苕之上寕同𤣥鷰集於危幕之時豈比夫蠕動㣲生蜎飛異稟蠅附尾以非類虱處頭而殊品言乎蚊也則是睫而可知向彼巢焉乃斯形而因審想夫影與塵混身將道俱察其生而洪繊則別論其分而物我何殊似菌朝生不羨千春之夀如蜩秋起無慙六月之圖悲夫謂無至道者多信有茲蟲者少葢述齊物之域未遂忘形之表若能効三月以齊心必見斯蟲而不小
　　耀徳不觀兵賦〈以聖徳照臨寰區清泰為韻〉
　　聲敎斯播戎夷自平只在推賢而耀徳豈由命將以觀兵垂彼衣裳示朝廷之有序櫜其弓矢俾海內以惟清皇帝以𦕈屬前聞遐觀列聖謂修文而可致其肅穆謂立武必傷乎性命將欲來萬國之好去百王之病鴻私𤣥澤常昭天子之仁豹畧龍韜不受將軍之柄故得地恊三無風清八區混軌文於殊俗銷劒㦸於洪爐況其徳乃車也兵由火乎豈宜執以二三臨於下土安可封其十萬擾彼邊隅所以修之為勤戢之不惑湯修而葛伯斯服舜舞而有苖自格是知失徳者由乎縱五兵偃兵者在乎興七徳今則朔野烽㓕遼陽戍閒堯心非樂乎丹浦周馬已歸於華山使跂行啄息之㣲咸躋夀域見執銳披堅之役盡復人寰然後澤溢區中塵銷塞外四方忘覆載之力百姓免殺傷之害雕題辮髪傾心而俱喜子來率土普天鼓腹而悉歌時泰葢由煦嫗仁廣含𢎞道深慕羲農之化洽比湯武之君臨曉月彤庭共覩乾坤之量秋風榆塞不聞金革之音斯乃帝道潛融宸襟洞照得允文允武之體臻一張一弛之要可謂超五帝而越三皇合二儀而齊兩曜
　　倒載干戈賦〈以聖功克彰兵器斯戢為韻〉
　　欲廓文徳先韜武功倒干戈而是載鑄劒㦸以欣同千里還師廻刃於戎車之上一朝偃伯垂仁於王道之中皇上以心宅八紘威加四極有罪必伐無征不克旌旗西嚮競納欵於中原鼙鼓東臨咸獻俘於上國然後軫宸慮惻皇情萬姓苟宜於子視三邊可竢其塵清由是罷師旅休甲兵干櫓勢傾壓雙輪而委積戈鋋色寢滿十乘以縱橫葢以戰乃危事兵惟㐫器欲令永脫於禍機必使先離乎死地所以前鐏俄覩廻轅繼至虞舜舞而曾用比此寧同魯陽揮以負來於斯則異既不授其豹畧乃長苞於虎皮諒櫜弓而若此詎返斾以如斯徴彼禮經折軸苟聞於山立考諸易象盈車徒見其離為豈慮自焚誠同載戢五兵從此以皆弭七徳於焉而復立遂使頑兇之子無日可尋更憐忠烈之臣徒雲能執故得殺氣潛息嘉猷孔彰以此懷柔而何人不至以此亭育而何俗不康罷刃銷金道無慙於齊帝放牛歸馬徳寧愧於周王大矣哉因覩仁天用藏兵柄得東征西怨之體見師出凱旋之盛小臣伏覩乎櫜鞬敢不歌揚於明聖
　　握金鏡賦〈以聖人執持照臨寰宇為韻〉
　　至明者莫尚乎金鏡可類者莫先於聖心既施之於日用如握此以君臨有象必昭含萬靈於睿聖無幽不燭若百錬於宸襟稽夫稟氣於無形成功於至妙苟取喻於在掌詎有疲於屢照外發皇明中凝徳耀克符磨瑩之體允葉提㩦之要故能洞達千里髙臨兆人尋𤣥而光彩盈手考理而貞明在身凡跂行喙息之㣲形容無隱信率土普天之士肝膽俱陳莫不深貯乾坤大極區宇誠非出匣以斯舉詎謂臨䑓而下取潔澈在心深沉似古笑飛鵲以將繞鄙芳菱而欲吐懿夫皎皎斯在兢兢自持異樞衡之是秉見藻鑑之無私所以辨愚智洞華夷豈惟分大小別妍媸塵垢不染英明在茲魑魅於焉而逺矣奸邪無所以藏之是知懸魏宮者難侔掛秦䑓者莫及詎端拱而見捨諒臨朝而盡執孕玉燭以光動冩珠庭而影入葢以持察羣品非窺聖顔逈出聲身之表如存指掌之間事異軒皇得𤣥珠於物外功逾羲叔御白日於人寰宜乎永保清平長稱明聖當宣室以潔朗逗皇圖而輝映臣知六五帝而四三皇實由握乎斯鏡
　　黃鍾宮為律本賦〈以究極中和是為天綂為韻〉
　　玉律奚始黃鍾實先潛應仲冬之𠉀仍居大呂之前聲既還宮初〈闕〉八音七政數從推厯終由兩地三天當其黃帝命官太師授職參六呂以迭用本一陽而立則八風自此以條暢萬物於焉而動植權衡有凖知累黍之無差寒暑相生諒循環而不極是知召呂者律為君者宮既從無而入有可原始而要終聲雖發外氣本從中或煦或吹根初九爻而立紀日來月徃首十二管以成功懿夫肇啓乾坤潛分節𠉀見厯數以無紊顧萌芽而欲秀革彼應鐘先乎太簇克諧韶濩唯子野以能知自得原均匪伶倫而莫䆒故得洪溥暢上下無頗騰葭灰而漸散映緹幕以方多初感於人復京房之氣性終昏於地成燕谷之陽和俾玉燭以調勻與璇璣而錯綜於以宣於四序於以貞乎三統自然功歸不宰理葉無為葢隂陽之變化信氣序之推移雄鳯鳴而雌相應盡皆類此商為呂而徴為律未足方斯為律之本兮既如彼為天之統兮又如此明庭恊律寧俟於李延年皇〈闕〉聲為豈慙於夏后氏既而榮發枯槁春流遐邇願一變於寒枝獲生成兮若是
　　松柏有心賦
　　彼木雖衆何心可持唯松柏其生矣稟堅貞而有之所以固節千嵗凝芳四時積翠森踈見冐雪停霜之性攅空蕭瑟無改柯易葉之期懿夫外聳青蒼內標孤直或盤根於幽磵之畔或挺資於髙山之側同符蘭桂何慙荊棘葉殊而可謂不同節厚而盡雲難測相連夾路在成城而稍侔未可為薪比灰死而莫得嫓匪石而枝勁葉懸旌而影揺苟無懼於早落亦何憂於後凋聳幹山巔且甚長於衆植成行陵上終不亂於驚飈矧乎萬樹含鞦韆林向晚方見夫鶴棲之所彌茂麝食之餘不損天台溪畔若有意於垂隂太華峰前豈無情於固本既立端操寧驚大寒似葢而秦封翠歛如愁而殷社煙攅勢逈蒿萊競髙標於塵外時當揺落爭秀出於林端豈無井上之桐亦有園中之栁於春色以自得在嵗寒而則否曾未若方寸斯抱層空可凌藿雖傾而莫比蓬非直而何稱至如嚴氣方勁翠色猶增亦何異君子仗誠處難危而愈厲志人髙道當顛沛以彌𢎞是知斯木惟良因心所貴固各結其修幹共青蒼於四氣然則喻體於人慾捨此而何謂
　　跬歩千里賦〈以審乎致逺行之在人為韻〉
　　彼道雖逺惟人可行積一時之跬歩臻千里之遙程亦如塵至㣲而積成山嶽川不息而流作滄瀛是則大自小成遐因邇至理苟均於積集義必資乎馴致莫不䆒其攸徃明其所自不因歩武之間那及同舟之地終尋髙躅必可繼於飛鴻不識前蹤安得齊於赤驥是則欲追迢逓無或踟躕始謂與其進也不亦逺乎玉趾勤遷諒金城之可越芳塵〈闕〉漸水之難逾矧夫髙以下為著顯以㣲為本既曵踵以將至葢執心而忘返行行莫止寧辭明月之程去去不停豈憚黃雲之逺但勉行之終能及之苟循途而坦坦盍履道以孜孜如肯裂裳自等聚糧之義豈勞由徑當齊命駕之期得非務進彌專遄征有稟念踽踽以無怠故儦儦而茲甚自勤䟦渉邯鄲之學全殊不暇因循燕宋之遙可審然而志勿休者雖難必易行不止者雖逺必臻亦猶積水為瑩冰之始層臺實累土之因大道能遵終及奔馳之子中途儻廢誠慙跛躄之人別有跼蹐負來躊躇斯在將欲䟦跡霄漢超蹤寰海或能開道路解縶維則千里之途可待
　　牛羊勿踐行葦賦〈以皇化所加德同周道為韻〉
　　育物恩廣垂衣道豊流徳澤於行葦示仁心於牧僮且曰驅爾牛羊勿近萋萋之道恐其蹄角踐傷泥泥之叢斯乃國家攸用華夷所同俾遂生榮之性仍敦忠厚之風是以發自睿情指乎幽渚伊方苞方體之地匪或寢或訛之所未逢至化其生有類於蒿萊今被仁風所貴不殊於稷黍懿夫拂水沙際揺煙路旁安可縱三犧而蹂躪放千足以跳踉莫不欽聖敎感吾皇戒彼畜之奔逸免斯條之折傷由是緑野分驅蒼葭共保但跼桃林之坂自齕金華之草春風澤畔如生遂字之心落日山邊盡認下來之道況乎挺本方茂為航可嘉霏靡而爭芳荇葉參差而競秀蘭芽若使大武斯履柔毛所加則八月洲前無復凝霜之葉三秋江上難逢似雪之花是以咸仰嘉猷式遵𤣥徳牧者既以承其敎虞人得以修其職故能隔瑩蹄於平野莫徃莫來限墳首於荒郊自南自北然後澤靡不洽恩無不周國有殷充之實家無罄匱之憂網不入於洿池斯言莫偶斧以時於山藪厥義難侔偉夫至理彌彰前經可駕逺符大雅之什允恊文王之化因知皇王之敎所憂不唯禾稼
　　多稼如雲賦〈以徧野連山如雲委積為韻〉
　　暇日閒望秋田逺分彼盈疇之多稼乃極目以如雲墾隴畝以青連乍疑散漫疊菑畬而綠合長帶氤氳豈不以膏澤調勻薰風順適致南畝之豊稔若西郊之重積芒既抽而散紫花已飛而帶白幾多嘉穗髙低稍類於垂天無限芳田逺近有同於抱石傍觀夫曼衍平川綿延大田接層阜而如從岫出極低空而若與天連農夫既愜於望嵗野老咸欣其有年滿原隰以蒼蒼遙迷曉霧被溝塍而彧彧常混晴煙有地皆勻無川不徧何秋成之色可羨疑暮歛之容斯見似能扶日帝堯之日上臨如欲隨風后稷之風傍扇故得村落心泰田家景閒競秀發於郊坰之外同垂隂於疆理之間生因桀溺之耕寧由觸石起自樊遲之學豈肯思山匝髙下以鮮若羃東西而波委苟含頴以斯在諒無心而若此不稂不莠同玉葉以紛敷彌阜彌岡異竒峰之邐迤是知黍翼翼以相雜麥芄芄而不如誠非揠苖之後猶疑荷鍤之初若昧躬親奚百畝以斯盛將其刈穫獲千箱而有餘且君之寳以榖而為人之寳唯食是假觀稼盛於五地若雲凝乎四野若不屬此以歌謡終慮取於樵者馬惜錦障泥賦〈以因立路傍愁濡美飾為韻〉
　　王武子所馭之駒障泥特殊念美錦以斯裂對深泉而不逾拂玉鐙以雙垂常憐煥爛突金羈而屢顧豈忍沾濡始夫駿骨是求竒蹤斯得將以鞗革之盛遂備乾連之餙莫不價重千金絲分五色初傾豪貴矜誇之意則多誰謂驊騮顧惜之心亦極觀其萋菲熒煌霞舒翼張隠映桃花之色鮮明紫貝之章況乎還鄉曾衣照地出光得不春苑閒逰愁露濕於花下長衢載驟恐塵侵於道傍若夫噴玉栁堤揚鑣蘭路通歩障以齊美映流蘓而掩嫮瞻前顧後雖無還淖之虞時止時行似有漸車之懼一旦滉漾將渉權竒少㽞誠淺深之未測眄侍從以如愁頻頓紅纓雖造父而寧知所以潛憂緑地縱孫陽而莫䆒其由武子於是探彼揉心察其深㫖善知騕褭之欲必為蒲桃之美令左右以解之果騰驤而濟矣然復被其身傍迷繡輪夾汗溝而綺麗排馽尾以花新向若輕華煥渡奫淪則王氏櫪中空有代勞之用晉朝書上全無稱徳之因懿夫特稟超竒非由服習苟嘶風之性斯惠豈戀主之名空立若論被滋侈則錦障非所急
　　盛徳日新賦〈以脩乃無已堯舜何逺為韻〉
　　皇徳彌盛宸心未休雖昭昭而光啓猶日日以勤修常懐姑務之情漸𢎞帝道轉見增光之美益闡王猷豈非潛契無為思齊不宰誠蕩蕩之可及故汲汲而㒺怠所以宅八極家四海實憲文之道長信鍳武之功倍惕如御朽化行克恊於明哉憂若納隍令出必資乎慎乃是故將致丕洽克勤誕敷亭育旁覃於九有英明上合於三無每儼形容建前王之標表未嘗晷刻廢哲後之規模懐徳兮如斯好生兮何已承昌運兮咸稱鼎盛在聖躬兮寧惟玉比旋立後圖亟更前軌葢垂法於列辟非取規於君子由是祚既超漢仁惟纂堯式孚已及於千品克𢡟非由乎一朝振三代之風咸知允葉紹百王之業是謂光昭自可國肥詎徒身潤焦思無慙於夏禹羶行逺符於虞舜遂使卿雲瑞露皆感之以呈祥鑿齒雕題具懐之而納賮況乎混文軌倒干戈惟馨之義斯在既飽之人若何播以樂章八音而盡善盡美導乎邦政萬物而無偏無頗大矣哉垂拱端居風行草偃全臻敎化之要漸積邦家之本臣知合天地而日又新豈致君之雲逺










　　麟角集
　　附録
　　省題詩
　　天驥呈才
　　馬知因聖出才本自天生駔駿何煩隱權竒願盡呈電從雙眼落雲向四蹄輕過去王良喜嘶來伯樂驚絶塵慙逸歩曵練議能名唯待金鞭下春風紫陌青
　　上徳不徳
　　何從稱上徳捨徳徳方全聖者如非聖賢人不自賢海寧言我廣神豈謂予𤣥伐善功難立無為化易宣豈惟聞邃古理亦愧先天欲述猶龍㫖應忘得意筌
　　農祥晨正
　　玉律方移候農祥已向晨昭回當午地皎潔向天津北陸収殘凍東臯見早春影浮佳氣動光射曙雲新千畝功將起三推禮欲申若非齊七政何以示農人
　　詠白
　　非青𤣥赤黃正色配金方魚表周王徳麟呈漢帝祥寒來邊草逺春至嶺梅芳曵練聞良馬銜鈎見瑞狼張蒼肥似瓠潘岳鬢如霜虛室能生後方知守黑長
　　詠菊
　　秋來多野菊節應皆黃花間葉玉如粟滿藂金出沙池邊迷瑞鵠洞裏悟仙牙蘂散非紅豔香飄異〈闕〉葩贈詩宜魏帝泛酒稱陶家明日登髙處期君酒不賖
　　詠清
　　潔澈浮天色鏘洋入樂聲露零金掌滿冰結玉壺盈屏障排雲母簾櫳動水精南山秋霽北牖晩風生裴楷當年意胡威近日名未知堯舜化寰宇一時清
　　月前菊
　　秋菊近重陽原頭復道旁藂滋寒露緑花綻晩風黃櫱染枝枝豔星分處處芳乍疑金散野遙悞葉經霜籬下何人採罇中滿座香唯應未歸客對此欲沾裳
　　上已日曲江錫宴羣臣
　　池散暮春景君垂晞露恩妙音回舜樂濃味降堯罇詔出傾蘭省筵開對杏園輕漣揺彩艦芳草映華軒禊事輝朝曲歡聲徹帝門常陪觀者列低首望餘暄
　　甸服𦒿舊望耤千畝
　　不展三推禮如今已幾年郊畿春又至父老頸空延扶杖溝塍側傾心日月邊歡欣情倍百流目地方千未覩公卿從長愁犬馬先幸同黃耉意因此願聞天
　　曉日禁林聞清漏
　　曉過宮垣側猶聞漏水頻清音傳五夜山影值三春露碎金壺滴風和玉佩振依稀連鳳沼彷彿辨雞人溫樹初凝霧彤闈漸向晨若非鵷鷺伴誰此繼香塵
　　未明求衣
　　夙夜寧無凖憂勤事萬幾良宵猶未曙深殿早求衣長樂鐘纔動華胥夢已歸絲綸傳紫禁黼黻進彤闈被處燭仍在垂時星始稀豈惟漢文帝因此致巍巍
　　寒滴空堦
　　霏霏飄永夜滴滴落寒堦自有路岐恨那堪離別懐簷前聲乍碎枕畔夢全乖逺與巖泉雜㣲將漏水諧天涯思舊友江上憶閒齋坐到空庭晩殘雲帶石崖
　　山明松雪
　　髙樹當軒曉長松帶雪明景疑殘月在林似野雲橫宻葉縁多亞修條被壓傾曙空連嶂白寒氣到簷清影雜青牛重光迷皓鶴驚披衣凝望久無限剡溪情
　　元日早朝
　　史官開聖厯天子御層樓夀域南山色恩波東海流繞欄生杞梓當檻簇貔貅日月祥光近山河喜氣浮兆人瞻鳳扆萬里御皇猷欲識春生處雞竿最上頭
　　原隰荑綠栁
　　晴郊浮淑氣踈栁發柔荑嫩翠原頭遍輕絲隰畔低和煙方欝欝伴草欲萋萋葉少眉還短條新帶未齊離人心已醉逰客歩初迷無限遷喬意芳菲正好棲
　　風中琴
　　虛簷來曉吹橫榻有瑤琴暗報青蘋葉潛生緑綺音數聲隨去餘響入堂深徽假大王按因少女吟如箏飄閣上似瑟鼓江潯若與鍾期㑹還知天地心
　　文不加㸃
　　娛賔初命賦摛翰已堪誇思發才無滯文成㸃不加筆端舒錦繡手下走龍蛇罷益銀鈎勢休添麗澤華誤蠅寧復見倚馬未為嘉自愧當明試含毫到日斜
　　曲江春望
　　暇日來南陌春晴望曲江地方駢綺席城過拂雲幢寳塔揺鈴鐸雲樓闢璅𥦗落風花片片掠水燕雙雙逰女紅銀椀王孫白玉缸莫論仙禁裏祗此見雄邦
　　邊城暁角
　　十年拋故國五夜在邊城月照沙千里風吹角一聲清音飄逺戍殘韻落荒營背雪征鴻報眠霜野馬行李陵應下涙蔡琰豈勝情直是胡兒聼涼飈到䖏生
　　三峽聞猿
　　扁舟登椘峽孤棹下巫雲正值三聲斷仍敎五夜聞淒淒流洞壑杳杳透煙氛灔澦秋歸盡陽臺曙欲分何人悲失計幾度恨離羣聼後盈巾涙家山接海濵
　　寒梧棲鳳
　　本向髙岡植寧將衆木齊雖隨楊栁落長待鳳凰棲井上枝㣲亞𥦗前影乍低九苞和月立六律帶霜啼秦女含吹管周王罷翦珪既同丹穴樹那肯宿羣雞









　　麟角集附録
