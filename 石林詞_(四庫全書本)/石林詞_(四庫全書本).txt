　　欽定四庫全書　　　　　集部十
　　提要
　　石林詞　　　　　　　詞曲類一〈詞集之屬臣〉等謹案石林詞一巻宋葉夢得撰夢得有春秋傳巳著録是編乃其詞集陳振孫書録解題作一巻與今本同別本載闗注序稱其兄聖功元符中為鎮江掾夢得為丹徒尉得其小詞為多味其詞婉麗有溫李之風晚嵗落其華而實之能於簡淡中時出雄傑合處不減靖節東坡云云考倚聲一道去古詩頗逺集中亦惟念奴嬌故山漸近一首雜用陶潛之語不得謂之似陶注所擬殊為不類至於雲峰橫起一首全仿蘇軾大江東去並即㕘用其韻又鷓鴣天一曲青山後闋且直用軾詩語足成是以舊刻頗有與東坡詞彼此混入者則注謂夢得近於蘇軾其説不誣夢得著石林詩話主持王安石之學而隂抑蘇黃頗乖正論乃其為詞則又挹蘇軾之餘汲所謂是非之心有終不可澌滅者耶巻首賀新郎一首毛晉註或刻李玉考王楙野客叢書曰章茂深嘗得其婦翁所書賀新郎詞首曰睡起啼鶯語章疑其誤頗詰之石林曰老夫常得之矣流鶯不解語啼鶯解語見禽經云云則確為夢得之作晉蓋未核又野客叢書所記正謂此句作啼鶯語故章沖疑啼字語字相雜此本乃改為流鶯與王楙所記全然抵格知毛晉疎於考證妄改古書者多矣
　　丹陽詞　　　　　　　詞曲類一〈詞集之屬臣〉等謹案丹陽詞一巻宋葛勝仲撰勝仲有丹陽集八十巻傳本久佚今巳於永樂大典中裒輯成帙其詞則馬氏經籍考別載一本此為毛晉所刻蓋其單行之本也勝仲與葉夢得酬唱頗多而品格亦復相埒惟葉詞中有鷓鴣天次魯卿韻觀太湖一闋此巻內未見原唱而此巻有定風波燕駱駝橋次少藴韻二闋葉詞內亦未見非當時有所刋削即傳寫佚脫至浣溪沙三首在夢得詞以為次魯卿韻在此巻又以為和少藴韻則兩者必有一訛不可得而復考矣其江城子後闋押翁字韻亦可證葉詞復押宮字之誤瑞鷓鴣生辰一詞獨用仄韻諸家皆無是體據調當當改木蘭花至於字句訛缺凡永樂大典所載者如鷓鴣天第一首後闋懽華本作懽娯第二首後闋紅囊本作紅裳西江月第二首後闋縈塗本作榮塗驀山溪第一首前闋裋服本作袨服摸名本作摸石第二首後闋橫石本作摸石第三首前闋使登榮本作便登榮隨栁岸本作隋岸栁西江月第三首後闋鱸魚本作鱸蓴瑞鷓鴣後闋還過本作還遇江城子第二首後闋歌鐘下本有捲簾風三字蝶戀花後闋闕二字本係黃紙二字臨江仙前闋儒仙本作臞仙第二首後闋闕十二字本作憑誰都巻入芳樽賦歸歡靖節二句醉花隂前闋凍𢬵萬林梅句本作凍枿萬株梅浪淘沙第二首後闋闗燕本作開燕皆可證此本校讐之疎又永樂大典本尚有浣溪沙小飲南鄉子九日虞美人題靈山廣瑞禪院三詞為是刻所無則訛脫又不止字句矣乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　欽定四庫全書
　　石林詞
　　宋　葉夢得　撰
　　賀新郎〈或刻李玉〉
　　睡起流鶯語掩蒼苔房櫳向晚亂紅無數吹盡殘花無人見惟有垂楊自舞漸暖靄初回輕暑寳扇重尋明月影暗塵侵上有乘鸞女驚舊恨遽如許　江南夢斷橫江渚浪黏天葡萄漲緑半空煙雨無限樓前滄波意誰採蘋花寄取但悵望蘭舟容與萬里雲颿何時到送孤鴻目斷千山阻誰為我唱金縷
　　水調歌頭〈濠州觀魚臺作〉
　　𣺌𣺌楚天濶秋水去無窮兩崕不辨牛馬輕浪舞回風獨倚髙樓一笑圉圉遊魚來往還戲此波中危檻對千里落日照晴空　子非我安知我意真同鵬飛鵾化何有滄海漫沖融堪笑磻溪遺老白首直鈎溪畔嵗晚忽衰翁功業竟安在徒自兆非熊
　　又〈九月望日與客習射西園余病不能射〉
　　霜降碧天靜秋事促西風寒聲隱地初聽中夜入梧桐起瞰髙城四顧寥落關河千里一醉與君同疉鼓閙清曉飛騎引雕弓　嵗將晚客爭笑問衰翁平生豪氣安在走馬為誰雄何似當筵虎士揮手絃聲響處雙鴈落遙空老矣真堪愧回首望雲中
　　又〈送八舅朝請〉
　　江海𣺌千里飄蕩歎流年等閒疋馬相過乘興卻翛然十載悲歡如夢撫掌驚呼相語往事盡飛煙此㑹真難偶此醉且留連　酒方半誰輕便動離絃我歌未闋公去明日復山川空有髙城危檻縹緲當筵清唱餘響落尊前細雨黃花後飛鴈落遙天
　　又〈湖光亭落成〉
　　脩睂掃遙碧清鏡走回流堤外柳煙深淺碧瓦起朱樓分付平雲千里包巻騷人遺思春色入簾鈎桃李盡無語波影動蘭舟　念謝公平生志在滄洲登臨漫懷風景佳處毎難酬卻歎從來賢士如我與公多矣名跡竟誰留惟有尊前醉何必問消憂
　　又〈次韻叔父寺丞林徳祖和休官詠懷〉
　　今古幾流轉身世兩犇忙那知一丘一壑何處不堪藏須信超然物外容易扁舟相踵分占水雲鄉雅志真無負來日故應長　問騏驥空矯首為誰昻冥鴻天際塵事分付一輕芒認取騷人生此但有輕篷短楫多製芰荷裳一笑陶彭澤千載賀知章
　　又〈癸丑中秋〉
　　河漢只平野香霧捲西風倚空千嶂橫起銀闕正當中常恨年年此夜醉倒歌呼誰和何事與君同莫恨嵗華晩容易感梧桐　攬清影君試與問天公遙知玉斧初斲重到廣寒宮付與孤光千里不遣㣲雲㸃綴為我洗長空老去狂猶在應未笑衰翁
　　又
　　秋色漸將晚霜信報黃花小牕低戸深映㣲路繞敧斜為問山公何事坐看流年輕度𢬵卻鬢雙華徙倚望滄海天淨水明霞　念平昔空飄蕩徧天涯歸來三徑重掃松竹本吾家卻恨悲風時起冉冉雲間新鴈邊馬怨胡笳誰似東山老談笑淨胡沙
　　八聲甘州〈壽陽樓八公山作〉
　　故都迷㟁草望長淮依然繞孤城想烏衣年少芝蘭秀發戈㦸雲橫坐看驕兵南渡沸浪駭犇鯨轉眄東流水一顧功成　千載八公山下尚斷崕草木遙擁崢嶸漫雲濤吞吐無處問豪英信勞生空成今古笑我來何事愴遺情東山老可堪嵗晚獨聽桓箏
　　又〈正月二日作是嵗閏正月十四日纔立春〉
　　又新正過了問東風消息幾時來笑春工多思留連底事猶未輕回應為瑤刀裁剪容易惜花開試向湖邊望幾處寒梅　好是緑莎新徑剰安排芳意特地重栽便從今追賞莫遣暫停盃有千株深紅淺白倩緩歌急管特相催憑看取暖煙細靄先到髙臺
　　又
　　問浮家泛宅自𤣥真去後有誰來漫煙波千頃雲峰倒影空翠成堆可是溪山無主佳處且徘徊莫雨捲晴野落照天開　老去餘生江海伴逺公香火猶有宗雷便何妨元亮攜酒間相陪寄清談芒鞵笻杖更盡驅風月入尊罍江村路我歌君和莫棹船回
　　又〈甲辰承詔知止亭初畢工劉無言相過〉
　　寄知還倦鳥對飛雲無心兩難齊漫飄然欲去悠然且止依舊山西十畝荒園未遍趂雨卻鋤犁敢忘鄰翁約有酒同攜　況是巖前新建帶小軒橫絶松桂成蹊試憑髙東望雲海與天低送滄波浮空千里照斷霞明滅捲晴霓君休笑此生心事老更沈迷
　　念奴嬌〈南歸渡揚子作雜用淵明語〉
　　故山漸近念淵明歸意翛然誰論歸去來兮秋已老松菊三徑猶存稚子歡迎飄飄風袂依約舊衡門琴書蕭散更欣有酒盈尊　惆悵萍梗無根天涯行已徧空負田園去矣何之牕戸小容膝聊倚南軒倦鳥知還晚雲遙映山氣欲黃昏此還真意故應欲辨忘言
　　又〈中秋燕客有懷壬午嵗呉江長橋〉
　　洞庭波冷望冰輪初轉滄海沈沈萬頃孤光雲陣巻長笛吹破層隂洶湧三江銀濤無際遙帶五湖深酒闌歌罷至今鼉怒龍吟　回首江海平生漂流容易散佳㑹難尋縹緲髙城風露爽獨倚危闌重臨醉倒清尊姮娥應笑猶有向來心廣寒宮殿為予聊借瓊林〈或刻百字令字句迥異〉
　　又
　　雲峰橫起障呉闗三面真成尤物倒巻回潮目盡處秋水黏天無壁緑鬢人歸如今雖在空有千莖雪追尋如夢漫餘詩句猶傑　聞道尊酒登臨孫郎終古恨長歌時發萬里雲屯瓜步晚落日旌旗明滅鼓吹風髙畫船遙想一笑吞窮髮當時曽照更誰重問山月
　　滿庭芳〈雨後極目亭寄示張敏仲程致道〉
　　麥隴如雲清風吹破夜來疎雨纔晴滿川煙草殘照落㣲明縹緲危欄曲檻遙天盡日腳初平青林外參差暝靄縈帶逺山橫　孤城春雨過緑隂是處時有鶯聲問落絮遊絲畢竟何成信步蒼苔遶徧真堪付閒客閒行微吟罷重囘皓首江海𣺌無情
　　又〈張敏叔程致道和示復用韻寄酬〉
　　楓落呉江扁舟搖蕩莫山斜照催晴此心長在秋水共澄明底事經年易𢬵驚遺恨悄悄難平臨風處佳人萬里霜笛與誰橫　長城誰敢犯知君五字元有詩聲笑茅舍何時歸此真成絲鬢朱顔老盡柴居在行即終行聊相待狂唱醉舞雖老未忘情
　　又〈次韻答蔡州王道濟大夫見寄〉
　　一曲離歌煙林人去馬頭微雪新晴隔年光景回首近清明斷送殘花又老春波靜湖水初平誰重到雕欄盡日遙想畫橋橫　高城凝望久何人為我重唱餘聲問桃李更有幾處隂成老去從遊似夢尊前事空有經行猶能記慇懃寄語多謝故人情
　　滿江紅〈重陽賞菊時余巳除代〉
　　一朶黃花先催報秋歸消息滿芳枝凝露為誰裝飾便向尊前𢬵醉倒古今同是東籬側問何須特地賦歸來拋彭澤　回首去年時節開口笑真難得使君今那更自成行客霜鬢不辭重插滿他年此㑹何人憶記多情曾伴小闌千親攀摘
　　又
　　雪後郊原煙林外梅花初拆春欲半猶自探春消息一眼平蕪看不盡夜來小雨催新碧笑去年攜酒折花人花應識　蘭舟漾城南陌雲影淡天容窄繞風漪十頃暖浮晴色恰是槎頭収釣處坐中仍有江南客問如何兩槳下苕溪吞雲澤
　　應天長〈自潁上縣欲還具作〉
　　松陵秋已老正柳㟁田家酒醅初熟鱸膾蓴羮萬里水天相續扁舟波浩𣺌寄一葉莫濤吞沃青篛笠西塞山前自翻新曲　來往未應足便細雨斜風有誰拘束陶寫中年何待更須絲竹鴟夷千古意算入手比來尤速最好是千㸃雲峰半篙澄淥
　　定風波〈與幹譽才卿步西園始見青梅〉
　　破萼初驚一㸃紅又看青子映簾櫳冰雪肌膚誰復見清淺尚餘疎影照晴空　惆悵年年桃李伴䁑斷祇應芳信負東風待得㣲黃春亦莫煙雨半和飛絮作濛濛
　　又
　　𣺌𣺌空波下夕陽睡痕初破水風涼過雨歸雲留不住何處逺村煙樹半㣲茫　莫笑經年人老矣歸計得遲留處也何妨老子興來殊不淺簾捲更邀明月坐胡床
　　又
　　千步長虹跨碧流兩山浮影轉螭頭付與詩人都總領風景更逢仙客下瀛洲　嫋嫋涼風吹汗漫平㟁遙空新巻絳河収卻怪姮娥真好事須記探支明月作中秋
　　又
　　斜漢初看素月流坐驚金餅出雲頭華髮蕭然吹素領光景何妨分付屬滄洲　莫待霜花飄爛漫蘋㟁更慿佳句盡拘収解與破除消萬事猶記一尊同得二年秋〈此魯卿見和復答之〉
　　江城子〈原刻六闋攷銀濤無際巻蓬瀛是東坡詞刪去〉
　　碧潭浮影蘸紅旗日初遲漾晴漪我欲㝷芳先遣報春知盡放百花連夜發休更待曉風吹　滿攜尊酒弄繁枝與佳期伴羣嬉猶有邦人爭唱醉翁詞應笑今年狂太守能痛飲似當時
　　又〈大雪與客登極目亭〉
　　跰躚飛舞半空來曉風催巧縈迴野曠天遙回望興悠哉欲問玉京知逺近試攜手上髙臺　雲濤無際巻崔嵬斂浮埃照瓊瑰㸃綴林花真箇是多才說與化工留妙手休盡放一時開
　　又〈再送盧倅〉
　　芙蓉開過雨初晴曲池平畫橋橫耿耿銀河遙下蘸空明一舸呉松歸未得聊共住小蓬瀛　問君何事引前旌趣歸程背髙城魚鳥三年誰道總無情試遣他年歌此曲應尚記別時聲
　　又〈登小呉臺小飲〉
　　生涯何有但青山小溪灣轉潺湲投老歸來終寄此山間茅舍半敧風雨橫荒徑晚亂榛菅　強扶衰病上巉顛水雲閒伴躋攀湖海蒼茫千里在呉闗漫有一盃聊自醉休更問鬢毛斑
　　又〈次韻葛魯卿上元〉
　　甘泉祠殿漢離宮五雲中渺難窮永漏通宵壺矢轉金銅曽從鈞天知帝所孤鶴老寄遼東　強扶衰病步龍鍾雪花濛打牕風一㸃青燈惆悵伴南宮唯有使君同此恨丹鳳〈缺〉水雲重
　　竹馬兒
　　與君記平山堂前細栁幾囘同挽又征帆夜落危檻依舊遙臨雲巘自笑來往匆匆朱顔漸改故人俱逺橫笛想遺聲但寒松千丈傾崕蒼蘚　世事終何巳田隂縱在嵗隂仍晚嵇康老來尤嬾只要蓴羮菰飯卻欲便買茅廬短篷輕檝尊酒猶能辦君能過我水雲聊為伴
　　浣溪沙〈重陽一日極目亭〉
　　小雨初回昨夜涼繞籬新菊已催黃碧空無際巻蒼茫千里斷鴻供遠目十年芳草掛愁腸緩歌聊與送瑤
　　觴
　　又
　　睡粉輕消露臉新醉紅初破玉肌勻尊前留得兩州春剰挽雕盤敧醉帽重催飛騎走紅塵十年蘭𦶜笑騷
　　人
　　又〈送盧倅〉
　　荷葉荷花水底天玉壺冰酒釀新泉一歡聊復記他年我亦故山歸去客與君分手暫流連佳人休唱好因
　　縁
　　又〈意在亭〉
　　休笑山翁不住山二年偷向此中閒歸來贏得鬢毛斑甕底新醅供酩酊城頭曲檻俯淙潺山翁元在此山
　　間
　　又〈許公堂席上次韻王幼安〉
　　絳蠟燒殘夜未分寳箏聲暖拍初勻斗樞光照坐生春便恐賜還歸袞繡莫辭揮翰落煙雲鳳城西去斷離
　　魂
　　又〈用前韻再答幼安〉
　　緑野歌歡喜見分驟驚和氣曉來勻妙歌誰敢和陽春梅蕋舊年迎臘雪月華今夜破寒雲獨醒爭笑楚人
　　魂
　　又〈次韻王幼安曹存之園亭席上〉
　　物外光隂不屬春斷留風景伴佳辰醉歸誰管斷腸人柳絮尙飄庭下雪梨花空作夢中雲竹間籬落水邊
　　門
　　又〈與魯卿酌別席上次韻〉
　　千古風流詠白蘋二千歌笑擁朱輪翩翩卻憶上林春劒履便應陪北闕袴襦那更假西人玉堂金殿要詞
　　臣
　　永遇樂〈寄懷張敏叔程致道〉
　　蘋芷芳洲故人回首雲海何處五畝荒田慇懃問我歸此真成否洞庭波冷秋風嫋嫋木葉亂隨風舞記扁舟橫斜載月目極莫濤煙渚　傳聲試問垂虹千頃蘭棹有誰重駐雪濺雷翻潮頭過後颿影敧前浦此中髙興何人解道天也未應輕付且留取千鍾痛飲與君共賦
　　又〈蔡州移守潁昌與客㑹別臨芳觀席上　或刻蘇子瞻〉
　　天末山橫半空簫鼓樓觀髙起指㸃裁成東風滿院總是新桃李綸巾羽扇一尊飲罷目送斷鴻千里攬清歌餘音不斷縹緲尙縈流水　年來自笑無情何事猶有多情遺思緑鬢朱顔匆匆𢬵了卻記花前醉明年春到重尋幽夢應在亂鶯聲裏拍闌干斜陽轉處有誰共倚
　　臨江仙
　　聞道今年春信早梅花不怕餘寒憑君先近向南看香苞開遍未莫待北枝殘　腸斷隴頭他日恨江南幾驛征鞍一盃聊與盡餘歡風情何似我老去未應闌
　　又〈雪後寄周十〉
　　夢裏江南渾不記祇今幽戸難忘夜來急雪繞東堂竹牕松徑裏何處問歸艎　瓮底新醅應已熟一尊知與誰嘗㑹須雄筆巻蒼茫雲濤聲隠戸瓊玉照頽牆
　　又〈與客湖上飲歸〉
　　不見跳魚翻曲港湖邊特地經過蕭蕭疎雨亂風荷㣲雲吹盡散明月墮平波　白酒一盃還徑醉歸來散髮婆娑無人能唱採菱歌小軒敧枕簟檐影掛星河
　　又〈送章長卿還姑蘇兼寄程致道〉
　　碧瓦新霜侵曉夢黃花已過清秋風颿何處掛扁舟故人歸欲盡斜日更回頭　樂圃橋邊煩借問有人高臥江樓寄聲聊為訴離憂桂樷應已老何事久淹留
　　又〈席上次韻韓文若〉
　　聞道安車來過我百花未敢飄零疾催絃管送盃行五朝瞻舊老揮麈聽風生　鳳詔逺從天上落高堂燕喜初醒莫言白髮減風情此時誰得似飲罷卻精神
　　又〈晁以道見和答韓文若之句復答之二首〉
　　三月鶯花都過了曉來雪片猶零嵩陽居士記行行西湖初水滿遙想縠紋生　欲為海棠傳信息如今底事長醒不應髙臥頓忘情留春春不住老眼若為明
　　又
　　唱徹陽闗分別袂佳人粉淚空零請君重作醉歌行一歡須痛飲回首念平生　卻怪老來風味減半酣易逐愁醒因花那更賦閒情鬢毛今爾耳空笑老淵明
　　又〈次韻洪思成湖上〉
　　㶑灔湖光供一笑未須醉日論千將軍曽記舊臨邊野塘新水漫煙㟁酒如船　卻怪情多春又老回腸易逐愁煎何如旌斾鬱相連凱歌歸玉帳錦帽碧油前
　　又〈同王幼安洪思成過曾存之園亭〉
　　學士園林人不到傳聲欲問江梅曲欄清淺小池臺已知春意近為我著詩催　急管行觴圍舞袖故人坐上三台〈幼安與存之少相從〉此歡此宴固難陪不辭同二老倒載習池回
　　又〈次韻答幼安思成存之席上梅花〉
　　不與羣芳爭豔豔化工自許寒梅一枝臨晚照歌臺眼明渾未見絃管莫驚催　記取劉郎歸去路千年應話天台酒闌不惜更重陪夜寒衣袂薄猶有暗香回
　　又〈晚之湖上〉
　　三日疾風吹浩蕩緑蕪未徧平沙約回殘影射明霞水光遙泛坐煙柳互敧斜　霜鬢不堪春㸃檢留連又見芳華一枝重插去年花此身江海夢何處定吾家
　　又〈熙春臺與王取道賀方回曾公袞㑹別〉
　　自笑天涯無定準飄然到處遲留興闌卻上五湖舟鱸蓴新有味碧樹已驚秋　臺上㣲涼初過雨一尊聊記同遊寄聲時為到滄洲遙知敧枕處萬壑看交流
　　又〈次葛魯卿法華山曲水勸酒〉
　　山半飛泉鳴玉珮回波倒巻粼粼解巾聊濯十年塵青山應卻怪此段久無人　行樂應須賀太守風光過眼逡巡不辭常作坐中賓只愁花解笑衰鬢不宜春
　　又〈西園右春亭新成〉
　　手種千株桃李樹參差半已成隂主人何事馬駸駸二年江海路空負種花心　試向中間安小檻此還長要追尋卻驚搖落動悲吟春歸知早晚為我變層林
　　又〈南山絶頂作臺新成與客賞月〉
　　絶頂參差千嶂外不知空水相浮下臨湖海見三州落霞橫莫景為客小遲留　巻盡㣲雲天更濶此行不負清秋忽驚河漢近人流青霄元有路一笑倚瓊樓
　　又〈明日與客復登臺再用前韻〉
　　一醉三年那易得應須大白同浮已知絶景是吾州嫦娥仍有意更肯為人留　萬籟無聲遙夜永人間未識高秋從來我客盡風流故知憐老子尤勝在南樓
　　又〈明日小雨已而風大作復晚晴遂見月與客再登〉
　　巻地驚風吹雨過卻堪香霧輕浮遙知清影徧南州萬峰橫玉立誰為此山留　邂逅一歡須共惜年年長記今秋平生江海恨飄流元龍真老矣無意臥高樓
　　又〈詔芳亭贈坐客〉
　　一醉年年今夜月酒船聊更同浮恨無羯鼓打梁州遺聲猶好在風景一時留　老去狂歌君勿笑巳𢬵雙鬢成秋㑹須擊節泝中流一聲雲外笛驚看水明樓〈世傳梁州西梁府初進此曲㑹明皇遊月宮還記霓裳之曲適相近因作霓裳羽衣曲以梁州名之是夕約諸君明夜泛舟故有梁州中流之句〉
　　又
　　草草一年真過夢此生不恨萍浮且令從事到青州巳能從辟穀那更話封留　好月尙㝷當日約故人何啻三秋援琴欲寫竹間流此聲誰解聽吟上仲宣樓虞美人〈雨後同幹譽才卿置酒來禽花下作　或刻蘇子瞻或刻周美成〉
　　落花巳作風前舞又送黃昏雨曉來庭院半殘紅惟有游絲千丈罥晴空　慇懃花下同攜手更盡盃中酒美人不用斂蛾睂我亦多情無奈酒闌時
　　又〈極目亭望西山〉
　　翻翻翠葉梧桐老雨後涼生早葛巾藜杖正闗情莫遣繁蟬容易作秋聲　遙空不盡青天去一抹殘霞莫病餘無力厭躋攀為寄曲欄幽意到西山
　　又〈上已席上〉
　　一聲鶗鴂催春晚芳草連空逺年年餘恨怨殘紅可是無情容易愛隨風　茂林脩竹山隂道千載誰重到半湖流水夕陽前猶有一觴一詠似當年
　　又〈同蔡寛夫置酒王仲弓出歌人聲甚妙〉
　　東風一夜催春到楊柳朝來好莫辭尊酒重攜持老去情懷能有幾人知　鳳臺園裏新詩伴不用相追喚一聲清唱落瓊巵千頃西風煙浪晩雲遲
　　又
　　數聲㣲雨風驚曉燭影敧殘照客愁不奈五更寒明日梨花開盡有誰看　追尋猶記清明近為向花前問東風正使解欺儂不道花應有恨也匆匆
　　又〈寒食泛舟〉
　　平波漲緑春堤滿渡口人歸晩短篷輕楫費追尋始信十年歸夢是如今　故人回望高陽里遙想車連騎尊前㸃檢舊年春應有海棠猶記插花人
　　又〈逋堂睡起同吹洞簫〉
　　緑隂初過黃梅雨隔葉聞鶯語睡餘誰遣夕陽斜時有㣲涼風動入牕紗　天涯走徧終何有白髮空搔首未須錦瑟怨年華為寄一聲長笛怨梅花
　　又〈贈蔡子因〉
　　梅花落盡桃花小春事餘多少新亭風景尙依然白髮故人相遇且留連　家山應在層林外悵望花前醉半天煙霧尙連空笑取扁舟歸去與君同
　　減字木蘭花
　　黃花暫老秋色慾歸還草草花下前期花老空歌鵲踏枝　狂酲易醒不似舊時長酩酊玉簟新涼數盡更籌夜更長
　　又〈雪中賞牡丹〉
　　前村夜半毎為江梅腸欲斷淺紫深紅誰信漫天雪裏逢　醉頭扶起宿酒闌干猶困倚便莫催殘明日東風為埽看
　　又〈王幼安見和前韻復用韻答之〉
　　粉消粧半一曲陽春歌始斷便覺香紅十倍光華昔未逢　楊花吹起猶自風前相枕倚莫恨春殘留取新詩仔細看
　　木蘭花〈二月二十六日晚雨集客湖上〉
　　花殘卻似春留戀幾日餘香吹酒面溼煙不隔栁條青小雨池塘初有燕　波光縱使明如練可奈落紅紛似霰解將心事訴東風只有啼鶯千種囀
　　㸃絳唇〈晚出山榭春初植蘭榭側近復生紫芝十一本〉
　　髙柳蕭蕭睡餘已覺西風勁小牕人靜淅瀝生秋聽底事多情慾與流年競殘雲暝墜巾慵整獨立芝蘭徑
　　又〈紹興乙卯登絶頂水亭〉
　　縹緲危亭笑談獨在千峰上與誰同賞萬里橫煙浪老去情懷猶作天涯想空惆悵少年豪放莫學衰翁様
　　又〈丙辰八月二十七日雨中與何彥亨小飲〉
　　山上飛泉漫流水下知何處亂雲無數留得幽人住深閉柴門聽盡空簷雨秋還莫小牕低戸唯有寒蛩語
　　鷓鴣天〈與幹譽賞梅〉
　　不怕微霜㸃玉肌恨無流水照冰姿與君著意從頭看初見今年第一枝　人醉後雪消時江南春色寄來遲使君盡是花前客莫怪慇懃為賦詩
　　又〈元夕次韻幹譽〉
　　夾路行歌盡落梅篆煙香細裊寒灰雲移碧海三山近月破中天九陌開　追樂事惜多才車聲遙聽走隨雷十年夢斷鈞天奏猶記流霞醉後盃
　　又〈雨後湖上看落花〉
　　小雨初収報夕陽歸雲欲渡轉橫塘空回雨葢翻新影不見瓊肌洗暗香　追落景弄㣲涼尙餘殘淚浥空床祇應自有東風恨長遣啼痕破晩粧
　　又〈續採蓮曲〉
　　曉日初開露未晞夕陽輕散雨還㣲暗搖綿霧游鯈戲斜映紅雲屬玉飛　情脈脈恨依依沙邊空見棹船歸何人解舞新聲曲一試纖腰六尺圍
　　又〈次韻魯卿大錢觀大湖〉
　　蘭𦶜空悲楚客秋旌旗誰見使君遊凌雲不隔三山路破浪聊憑萬里舟　公欲去尙能留盃行到手未宜休新詩無物堪倫比願探珊瑚出寳鈎
　　又〈與魯卿晚雨泛舟出西郭用煙波定韻〉
　　天末殘霞巻莫紅波間時見沒鳬翁斜風細雨家何在老矣生涯盡箇中　惟此意與公同未須持酒祝牛宮傍人不解青蓑意猶說黃金寳帶重
　　又
　　一曲青山映小池緑荷隂盡雨離披何人解識秋堪美莫為悲秋浪賦詩　攜濁酒遶東籬菊殘猶有傲霜枝一年好景君須記正是橙黃橘緑時〈梁范堅常謂欣成惜敗者物之情秋為萬物成功之時宋玉作悲秋非是乃作美秋賦雲〉
　　水龍吟〈西湖燕客作〉
　　對花常欲流春恨春故遣花飛早晚來雨過緑隂新處幾番芳草一片飄時已知消減滿庭誰掃料多情也似愁人易感先催趂朱顔老　猶有清明未過但狂風匆匆難保酒醒夢斷年年此恨不禁煙草只恐春〈缺〉應留芳信與花爭好有姚黃一朶慇懃付與送金盃倒又〈八月十三日與張少逸游道場山放舟中流命工吹笛舟尾迎月歸作〉
　　柂樓橫笛孤吹莫雲散盡天如水人間底事忽驚飛墮冰壺千里玉樹風清漫波搖巻與空無際謝嫦娥此夜慇懃偏照知人在千山裏　常恨孤光易轉仗多情使
　　君料理〈缺〉　　　　　　　　　　　　　　一盃起舞曲終須記但尊前有酒常追舊事𢬵年年醉
　　千秋嵗〈次韻兵曹席孟惠廨中千葉黃梅〉
　　曉煙溪畔曽記東風面化工更與重裁剪額黃明豔粉不共妖紅軟凝露臉多情正是當時見　誰向滄波㟁特地移閒館情一縷愁千㸃煩君捜妙語為我催清燕須細看紛紛亂蕊空凡艷
　　又〈小雨達旦東齋獨宿不能寐有懷松江舊游〉
　　雨聲蕭瑟初到梧桐響人不寐秋聲爽低簷燈暗淡畫幕風來往誰共賞依稀記得船篷上　拍㟁浮輕浪水濶菰蒲長向別浦収橫網緑蓑衝暝色艇子搖雙槳君莫㤀此情猶是當時唱
　　驀山溪〈百花洲席上次韻司錄董庠〉
　　一年春事常恨風和雨趂取未殘時醉花前春應相許山翁倒載日莫習池回問東風春知否莫道空歸去滿城歌吹也似春和豫爭笑使君狂占風光不敎飛絮明朝酒醒滿地落殘紅唱新詞追好景猶有君収聚
　　清平樂
　　水空相映淡碧涵千頃素練不収寒玉鏡影落堦無影纖纖與捧金盃暗香逐舞徘徊雪盡玉容開遍東風
　　不管寒梅
　　雨中花慢〈寒食前一日小雨牡丹巳將開與客置酒座中戲作〉
　　痛飲狂歌百計強留風光無奈春去也應知相賞未忍相違巻地風驚爭催春莫雨頓回寒威對黃昏蕭瑟冰膚洗盡猶覆霞衣　多情斷了為花狂惱故飄萬㸃霏微低粉面粧臺酒散淚顆頻揮可是盈盈有意祇應真惜分飛𢬵令吹盡明朝酒醒忍對紅稀
　　南鄉子〈池亭新成晚步〉
　　淺碧蘸鱗鱗照眼全無一㸃塵百草千花都過了初新翠竹髙槐不占春　歌嘯墮綸巾午醉醒來尙欠伸待得月明歸去也青蘋更有涼風解送人
　　又〈自後圃晩步湖上〉
　　小院雨新晴初聽黃鸝第一聲滿地緑隂人不到盈盈一㸃孤花尙有情　卻傍水邊行葉底跳魚浪自驚日莫小舟何處去斜橫衝破浪痕久未平
　　又〈癸卯種梅於西巖地瘦難立石間無花今嵗十一月輒先開數枝喜而為賦〉
　　山畔小池臺曽記幽人著意栽亂石參差春至晚徘徊素景衝寒卻自開　絶絶照瓊瑰孤負芳心巧剪裁應恐練裙驚縞夜殘盃且放疎枝待我來
　　卜算子〈鳳凰亭納涼〉
　　新月掛林梢暗水鳴枯沼時見疎星落畫簷幾㸃流螢小　歸意已無多故作連環繞欲寄新聲問採蓮水濶煙波𣺌
　　又〈竝澗頃種木芙蓉九目旦盛開〉
　　曉雨洗新粧豔豔驚衰眼不趂東風取次開待得清霜晚　曲港照回流影亂㣲波淺作態低昻好自持水濶煙波遠
　　菩薩蠻〈湖光亭晚集〉
　　平波不盡蒹葭逺清霜半落沙痕淺煙樹晚微茫孤鴻下夕陽　梅花消息近試向南枝問記得水邊春江南別後人
　　蝶戀花
　　薄雪消時春已半踏遍蒼苔手挽花枝看一縷遊絲牽不斷多情更覺蜂兒亂　盡日平波回逺㟁倒影浮光卻記冰初泮酒力無多吹易散餘寒向晩風驚幔
　　醉蓬萊〈楚州上巳懷許下西湖寄曽在之王仲弓韓文表〉
　　問東風何事斷送殘紅便𢬵歸去牢落征途笑行人羇旅一曲陽關斷雲殘靄做渭城朝雨欲寄離愁緑隂千轉黃鸝空語　遙想湖邊浪搖空翠絃管風髙亂花飛絮曲水流觴有山公行處翠袖朱闌故人應也弄畫船煙浦㑹寫相思尊前為我重翻新句
　　南歌子〈是日微雨過午而霽晚遂月出次劉無言韻〉
　　雨惜山容斂雲矜棹影開忽看霽色射林隈為問明亭清影為誰來　盡洗歸時路重傾醉後盃未應霜雪遽相催留得佳期猶在共徘徊
　　採桑子〈冬至日與許幹譽章幾道飯績善晚歸雪作因留小飲〉
　　山蹊小路歸來晚莫雪繽紛尊酒慇懃邂逅相從只有君　全家住處無人到元在重雲此景誰分萬玉參差更作羣













　　石林詞
　　欽定四庫全書
　　丹陽詞
　　宋　葛勝仲　撰
　　江神子〈初至休寜冬夜作〉
　　昬昬雪意慘雲容獵霜風歲將窮流落天涯顦顇一衰翁清夜小窗圍獸火傾酒綠借顔紅　官梅疎豓小壺中暗香濃玉玲瓏對景忽驚身在大江東上國故人誰念我晴嶂逺莫雲重
　　蝶戀花〈二月十三日同安人生日作二首〉
　　後春光濃似醉著柳催花節物侵龍忌繡褓香閨當日珮紫蘭宮墮人間世　歌管停雲香吐穟碧酒紅裳共祝魚軒貴天上阿環金籙秘⻱鶴共夀三千歲
　　又
　　共樂堂深簾不捲側側寒輕二月春猶淺續夀競來歌舞院龍涎香襯鮫綃段　畫棟朝飛雙語燕端似知人著意窺金盞柳外花前同祝願朱顔長在年齡逺
　　臨江仙〈尉姜補之託疾臥家作〉
　　郊外黃垓端可厭歸來移病香閨象床珍簟共委蛇耆婆尋草盡天女散花遲　小雨作寒秋意晚簷聲與夢相宜冷侵羅幌酒煙微試評書五朶何似畫雙眉
　　漁家傲〈初創真意亭於南溪遊陟晚歸作〉
　　嵓壑縈囘雲水窟林深路斷迷煙客茆屋數椽攜杖舄人寂寂侵簷萬箇琅玕碧　倦客羈懐清似滌更無一㸃飛埃跡溪漲漫流過幾席寒湜湜鳬鷖㸃破琉璃色
　　又
　　疊疊雲山供四顧簿書忙裏偷閒去心逺地偏陶令趣登覽處清幽疑是斜川路　野蔌溪毛供飲具此身甘被煙霞痼興盡碧雲催日莫招晚渡遙遙一葉隨鷗鷺
　　鷓鴣天〈九月十三日攜家遊夏氏林亭燕集作並送湯詞〉
　　小榭幽園翠箔垂雲輕日薄淡秋暉菊英露浥淵明徑藕葉風吹叔寶池　酬素景泥芳巵老人癡鈍強伸睂懽娯莫遣笙歌散歸路從教燈影稀
　　又
　　婆律香濃氣味佳玻瓈仙盌進流霞凝膏清滌高陽醉靈液甘和正焙芽　香染指浪浮花加籩禮盡客還家貫珠聲斷紅裳散踏影人歸素月斜
　　㸃絳唇〈縣齋愁坐作〉
　　秋晚寒齋藜床香篆橫輕霧閒愁幾許夢逐芭蕉雨雲外哀鴻似替幽人語歸不去亂山無數斜日荒城鼓
　　行香子〈愁況無聊作〉
　　風物颼颼木落滄洲漸老人不奈悲秋羈懐都在鬢上睂頭似休文瘦文通恨子山愁　庭梧影薄籬菊香浮強招尋聊命朋儔窮通皆夢今古如流且淵明徑子猷舫仲宣樓
　　訴衷情
　　清明寒食景暄妍花映碧羅天參差捍撥齊奏豐頰擁芳筵　逢誕日揖真仙託爐煙朱顔長似頭上花枝歳歳年年
　　水調歌頭〈程良器嘉量別賦一闋紀泛舟之㑹往返次韻〉
　　夜泛南溪月光影冷涵空棹飛穿碎金電翻動水精宮橫管何妨三弄重醑仍須一斗知費幾青銅坐乆桂花落襟袖覺香濃　庾公閣子猷舫興應同從來好景良夜我輩敢情鍾但恐仙娥川後嫌我塵容俗狀清境不相容擊汰同情賞賴有紫溪翁
　　又
　　下瀨驚舩駛揮麈恐尊空誰吹尺八寥亮嚼徴更含宮坐愛金波瀲灧影落蒲萄漲綠夜漏儘移銅囘棹攜紅袖一水帶香濃　坐中客馳雋辨語無同青鞵黃帽此樂誰肯換千鍾岩壑從來無主風月故應長在賞不待先容羽化尋煙客家有左仙翁
　　又
　　勝友欣傾葢羈宦嬾書空愛君筆力清壯名已在蟾宮蕭散英姿直上自有練帬葛帔豈待半通銅長短作新語墨紙似鴉濃　山吐月溪泛艇率君同吾儕轟飲文字樂不在歌鍾今夜長風萬里且倩澄浩蕩一為洗塵容世上閒榮辱都付塞邊翁
　　朩蘭花〈與諸人泛溪作〉
　　朩蘭干外池光闊午夜喬林迷岸樾掠舩涼吹起青蘋縈水歌聲欺白雪　檀郎響趂紅牙節雅韻嘈嘈仍切切人生何樂似同襟莫待驪駒聲慘咽
　　滿庭霜〈任昉嘗為新安太守風流名跡圖經史牒具載感今懷古作〉
　　百不為多一不為少阿誰昔仕吾邦共推任筆洪鼎力能扛不為桃花祿米讎書倦一葦橫江招尋處徒行曳杖曾不擁麾幢　山川真大好魚磯無恙密嶺難雙聴訟訴多就樵塢僧窗歲月音容逺矣風流在遐想心降雲煙路𢯱竒弔古時為酹空缸
　　醉蓬萊〈天寜節作〉
　　望蔥蔥佳氣虹渚祥開斗樞光遶析朩天津正靈暉騰照鷺綴分班象胥交貢奉御觴清曉玉殿寒輕金徒漏永瑞爐煙裊　萬㝢均歡示慈頒燕夀祝南山慶均鳬藻縹緲紅雲望九重天表舞獸鏘洋抃鼇欣戴度管絃聲杳厯草長新蟠桃永秀與天難老
　　西江月〈正月十七日與文中自邑境徧遊歙黟祁門山水十九日在黟邑同靈觀夜燕作〉
　　羈宦新來作惡窮途誰肯相從追攀十日水雲中情誼知君獨重　寂寂迴廊小院㝠㝠細雨尖風鳳山香雪定應空昨夜疎枝入夢
　　又
　　山鎮紅桃阡陌煙迷綠水人家塵容誤到只驚嗟骨冷玉堂今夜　莫對佳人錦瑟休辭洞府流霞峯迴路轉亂雲遮歸去空傳圖畫
　　南鄉子〈三月望日與文中諸賢泛舟南溪作〉
　　柳岸正飛綿選勝齎輕漾碧漣笑語忘懐機事盡鷗邊萬頃溪光上下天　菰葦久延縁不覺遙峯靄莫煙對酒莫嫌紅粉陋嬋娟自有孤高月婦仙
　　浣溪沙〈朩芍藥詞〉
　　可惜隨風面旋飄直須燒燭看嬌嬈人間花月更無妖濃麗獨將春色殿繁華端合衆芳朝南床應為醉陶
　　陶
　　又
　　通白輕紅溢萬枝濃香百知透豐肌丹山威鳳勢將飛玉鏡臺前呈國豓沈香亭壯映朝曦如花惟有上皇
　　妃
　　又
　　鬭鴨欄邊曉露沾華堂醉賞軸珠簾插花人好手纖纖遮䕶輕寒施翠幄標題仙品露牙籤詞人遺恨獨江
　　淹
　　西江月〈次韻林茂南博士杞泛溪〉
　　山外半規殘日雲邊一縷餘霞滿城飛雪散苕花萬頃溪連罨畫　柳惲風流舊國鶴齡瀟灑人家肯嗟流落在天涯雲水從今起價
　　又〈代監酒和〉
　　晚路交遊綠酒平生志趣青霞霜風時節近黃花泛宅舟將鷁畫　不分兩溪明月夜深只屬漁家今朝清賞寄情涯肯向榮塗索價
　　蝶戀花〈和王廉訪〉
　　風過漣漪紋縠細十指香檀驚破交禽睡野蔌溪毛真易致風流未減蘭亭㑹　擊汰千艘供洛禊映水垂楊萬縷拖濃翠小海一聲波上戲慇勤畱客千金意
　　臨江仙〈燕諸部使者〉
　　自古呉興稱冷僻菰城水浸粼粼回星難望使車塵如何三日飲倂有五行人　文似枚臯加敏速記書易若張巡幙中無用郄嘉賓他年浮棗㑹莫忘兩溪春
　　又
　　千古烏程新釀美玉觴風過粼粼歌聲未辦起梁塵九天持斧客來作繡衣人　夙有辭華驚乙覽傳聞獻頌東巡未應握節久賓賓一封馳詔旨卻醉上林春
　　又〈與葉少藴夢得上巳遊法華山九曲池流盃〉
　　小樣洪河分九曲飛泉環遶粼粼青蓮往事已成塵羽觴浮玉甃寶劍捧金人　綠綺且依流水調蓬蓬擂鼓催巡玉堂詞客是佳賓茂林脩竹地大勝永和春
　　定風波〈與葉少藴陳經仲彥文燕駱駝橋少藴作次韻二首〉
　　千疊雲山萬里流坐中碧落與鼇頭真意見嬉吾已領煙景不辭捧詔乆汀洲　老去一官真是漫溪岸獨餘此興未能收畱與吳兒傳勝事長記赤欄橋上攬清秋
　　又
　　共喜新涼大火流一聲水調聴歌頭況有脩蛾兼粉領佳景謝公無不礙滄洲　平昔短檠真大漫氣岸老來都向酒盃收雲水光中修禊事猶記轉頭不覺巳三秋浣溪沙〈少藴內翰同年寵速且出後堂並製歌詞侑觴即席和韻二首〉
　　今夜風光戀渚蘋欲教四角出車輪金釵離立座生春神女恍驚巫峽夢飛瓊原是閬風人詔封後院寵儒
　　臣
　　又
　　溪岸沈深屬泛蘋傾城容貌此推輪可憐虛度二年春莫莫來時騷客賦朝朝新處後庭人天畱花月伴羈
　　臣
　　又〈少藴內翰同年寵速遣妓隠簾吹笙因成一闋〉
　　東道慇勤玉斚飛華燈傾國擁珠璣玉奴嫌瘦玉環肥縹緲幸聞緱嶺曲參差猶隔夏侯衣放開雲月出清
　　輝
　　瑞鷓鴣〈和通判送別〉
　　兩年人住豈無情別椉辭華四水清何事千鍾勤飲餞故知一別未能輕　解⻱雖幸樊籠出掛席還愁海汐平江艸江花都是淚驪駒休作斷膓聲
　　浪淘沙〈將去南陽作〉
　　步屧對東風細探春工百花堂下牡丹叢莫恨使君來便去不見鞓紅　霧眼一衰翁無意芳穠年來結習巳成空寄語國香雕檻裏好為人容
　　驀山溪〈天穿節和朱刑掾二首〉
　　望雲門外油璧如流水空巷逐朱旛步春風香河七里冶容袨服摸石道宜男穿翠靄度飛橋影在清漪裏吳頭楚尾千古風流地試問漢江邊有解珮行雲舊事主人是客一笑強頒春燒燈後賞花前遙憶年年醉
　　又
　　春風野外卵色天如水魚戲舞綃紋似出聴新聲北里追風駿足千騎巻高門一箭過萬人呼雁落寒空裏天穿過了此日穿名地摸石俯清波競追隨新年樂事誰憐老子使得縱遨遊爭捧手乍憑肩夾道遊人醉
　　又
　　出門西笑千里長安道不用引離聲便登榮十洲三島畫舩珠箔蘋末水風涼隋岸栁楚臺人景與人俱好應嗟見晚玉殿生清曉正是妙年時步承明謀身須早軺車膚使新逐凱歌囘恩綍重綵衣輕嘉慶知多少
　　西江月〈二首一連水東樓燕集一泛舟〉
　　豓曲醉歌金縷朱門高聳銅鐶中天樓觀共躋攀飛絮落花春晚　低映綠隂朱戶斜拖素練滄灣銀鈎華榜五雲間奕奕蛟龍字綰
　　又
　　靺鞨斜紅帶柳琉璃漲綠平橋人間風月正新妖不數江南蘇小　恨寄飛花蔌蔌情隨流水迢迢鯉魚風送朩蘭橈囘棹荒雞報曉
　　又〈與王庭錫登燕集作〉
　　清樾已生晝寂孤花尚表春餘象床筠簟燕堂虛初過晚涼㣲雨　珪璧新來北苑鱸蓴未減東呉捧觴紅袖透香膚不浥翔龍煙縷
　　又〈叔父慶八十㑹作〉
　　瑞獸香雲輕裊華堂繡幙低垂人生七十尚為稀況是釣璜新歳　登俎青梅的皪明欄紅藥芳菲天教睂夀過期頤常對風光沈醉
　　浣溪沙〈賞芍蘂〉
　　樓子包金照眼新香根猶帶廣陵塵翻堦不羨掖垣春不分與花為近侍難甘溱洧贈閒人如羞如怨獨含
　　顰
　　虞美人〈酬衛卿弟兄贈〉
　　三年曾不窺園樹辛苦螢窗莫怪來文譽滿清時柿葉書殘猶自日臨池　春秋新學卑繁露黃巻聊堪語家人不用寄⻱詩行看昇平樓外化龍歸
　　又
　　一輪丹桂窅窊樹光景疑非莫天公著意在茲時掃盡㣲雲㸃綴展清池　樽前金奏無晨露只有君房語驪駒客莫賦歸詩東道留連應賦不庸歸〈一作共踏青槐碎影夜闌歸〉
　　瑞鷓鴣〈工部七月一日生辰〉
　　火風欲避金風至秀氣充閭初降瑞去家丁令卻歸來還燕懸弧當日地　金章紫綬身榮貴夀福天儲昌又熾怪來一歲四遷官還遇當生元太歲
　　鵲橋仙〈七夕〉
　　鵲橋仙偶天津輕渡卻笑嫦娥孤皎平時五夜似經年問何事今宵便曉　雲車將駕神夫畱戀更吐心期多少支機休浪與閒人莫倚賴芳心素巧
　　江城子〈呈劉無言燾〉
　　浮家重過水晶宮五年中事何窮無恙山溪鬟影落青銅欲向舊遊尋舊事雲散彩水流東　苔花向我似情鍾舞霜風雪濛濛應怪使君顔鬢便衰翁賴是尋芳無素約端不恨綠隂重
　　又〈和無言雪詞〉
　　飛身疑到廣寒宮玉花中興何窮酒貴旗亭誰是惜青銅飄瞥三呉真妙絶銀萬里失西東　草堂紅蠟煗歌鍾巻簾風賞空濛豐頰修睂鶴氅擁仙翁欲作氍毹花底客清漏永禁城重
　　蝶戀花〈章道祖倧生日〉
　　安石橊花濃綠映解慍風輕乍改朱明令袞繡元臣門戸盛童孫此日懸弧慶　夜宴華堂添酒興黃紙除書逺帶天香賸欲浥苕波供續命不須龍䕶江心鏡
　　南鄉子〈九日用玉局翁韻作呈坐上諸公〉
　　晴日亂雲收人在蘋香柳惲洲溪上清風樓上醉颼颼共折黃花插滿頭　佳客獻還酬不負山城九日秋苕碧下青供酩酊休休楚客當年浪自愁
　　又
　　拂檻曉雲鮮銷暑樓危竦半天曾是攜賓當薦九開筵度水縈山奏管絃　黃菊映華顛千騎重來已六年樓下東流當日水依然更對周旋舊七賢
　　減字朩蘭花〈薛肇明二侍姬至葛山觀梅薛公㑹作〉
　　葛山仙隱尚有餘膏畱舊鼎十里梅花夾道爭看袞繡華　人間妙麗竝侍黃扉開國貴僻壤孤芳羞澀尊前不敢香
　　臨江仙〈上巳日遊海昌王氏園呉宰傚反中散兄〉
　　倦客身同舟不繫輕帆來訪臞仙春風元已豓陽天夭桃方散錦高栁欲飛綿　千古海昌佳絶地雙鳬暫此畱連通宵娛客破芳尊蘭亭脩禊事梓澤醉名園
　　又〈席上和呈中散兄及呉令〉
　　寶觀岧嶤飛雉堞登臨恍欲升仙野桃官柳襯呉天春風寒食夜遺恨在封綿　聞道東溟才二里銀濤直與天連憑誰都巻入芳尊賦歸歡靖節消渇解文園
　　減字朩蘭花〈公弼姪初授官〉
　　辛勤塲屋未遇知音甘陸陸詔錄遺忠一札天書下九重　鵝城初命此去青雲應漸近解褐恩新今歲吾家第四人
　　又〈病起不見杏花作〉
　　杏花零亂擬把百觚來判斷病臥漳濱不見枝頭閙小春　吾衰老矣一醉花前猶不遂情緒厭厭虛度韶光又一年
　　虞美人〈自蘭陵歸冬夜飲嚴州酒作〉
　　嚴陵灘畔香醪好遮莫東方曉春風盎盎入寒肌人道霜濃臘月我還疑　紅爐火熟香圍坐梅蕋迎春破一聲清唱解人頤人道牢愁千斛我誰知
　　鷓鴣天
　　玉琯還飛換歳灰定山新棹酒船回年時梁燕雙雙在肯為人愁便不來　衰意緒病情懐玉山今夜為誰頹年時梅蕊垂垂破肯為人愁便不開
　　西江月〈送衛卿弟赴定逺簿〉
　　萬巻舊推鴻博一官且慰蹉跎昇平樓下賜危科曾對顒昻黼坐　燕頷從來骨貴鸞棲尚屈才多今宵且共入無何定逺功名麼麼
　　浪淘沙〈十月十九夜賞菊〉
　　我愛菊花枝浥露偏宜旋移佳種一年期照眼黃金三徑爛可但東籬　秋老摘花吹敢恨開遲只愁一夜便香衰待插滿頭年大也且泛芳巵
　　鷓鴣天〈賞菊二首〉
　　黃菊鮮鮮帶露濃小園開遍度香風自篘玉醖酬朝色旋洗霜須對晚叢　香在手莫匆匆尋芳今夜有人同黃金委地新收得莫道山翁到底窮
　　又
　　采采黃花鵠彩濃吹開一夜為霜風已邀騷客陶元亮不用歌姬盛小叢　秋易老莫匆匆齊山高興古今同欲知此地花多少一眼金英望不窮
　　朩蘭花〈十二月二十日盧姊生辰〉
　　談圍曾蔽青綾帳林下中年敦素尚煙波偶趂一帆風卻鎖雲扄來就養　自從悟得空無相身把虛空來作樣大千沙界抹為塵未比無生真夀量
　　醉花隂〈次韻印師〉
　　東皇已有來歸耗十里青山道凍枿萬株梅一夜粧成似趂鳴雞早　年時清賞曹同到先仗遊蜂報抖擻舊心情一笑酬春不羨和羮詔
　　浣溪沙〈賞梅〉
　　東閣郎官巧寫真西湖處士妙傳神嫣然一笑臈前春鬭好雖無氷骨女相宜幸是雪髥人且煩疎影入清
　　尊
　　又〈卜飲〉
　　槃裏明珠芡實香尊前堆雪膾絲長何妨羌管奏伊涼翠葆重生無復日白波不釂有如江壁間醉墨任淋
　　浪
　　臨江仙〈章圃賞瑞香二首〉
　　二月風光濃似酒小樓新溼青紅碧琉璃色映羣峰更攜金鑿落來賞錦薰籠　調客舊畱〈闕〉月旦此花清軟纖穠未饒蘭蕙轉光風赤欄呈雅豓翠幙䕶芳叢
　　又
　　雪壁歌詞題尚溼春風又見輕紅一枝斜插映頭峯不辭連夜賞銀燭透紗籠　白髮欺人今老矣尊前羞見繁穠清香尤嫪虎溪風海棠須避席佳種謾蠶叢
　　浣溪沙〈賞酴醿〉
　　一夜狂風盡海棠此花天遣殿羣芳芝蘭百濯見真香勸客淋浪燈底韻惱人魂夢枕邊囊一枝〈闕〉揷不〈闕〉

　　鵲橋仙〈七夕〉
　　涼颷破暑清歌縈坐缺月稀星庭戶𤓰華艸艸具盃盤喜共浥初筵零露　天孫東處牽牛西望勸汝一盃清醑精靈何必侍秋通為一洗朦朧今古
　　臨江仙〈二月廿二日錦熏閣賞花〉
　　檻外竒葩江外種嬌春未減鞓紅畫樓晴日斂雲峯佛香來海岸蜀錦薦燈籠　今夜𨚗憂殺風景酒花來鬭妖濃江梅冷淡避春風明朝來縱賞應醉綺羅叢
　　蝶戀花〈次韻張千里駒照花〉
　　二月春遊須爛漫秉燭看花只為晨曦短高舉蠟薪通夕看紅光萬丈騰天半　寄語平時遊冶伴不負分隂勝事輸今段燈火休催歸小院慇勤更照桃花面
　　又〈再次韻千里駒照花〉
　　百紫千紅今爛漫舉燭輝花莫厭燒今短酒裏逢花須細看人生誰是英雄半　安得紅顔為老伴妙舞花前楊栁誇身段已倒玉山迴竹院清香不㫁風吹面
　　又
　　巳過春分春欲去千炬花間作意畱春住一曲清歌無誤顧遶梁餘韻歸何處　盡日勸春春不語紅氣蒸霞旦看桃千樹才子霏談更五鼔𠟇看走筆揮風雨
　　浪淘沙〈九月十八日與千里賞菊三首〉
　　又見菊花新色淺香勻老人衰病臥漳濱雖是無聊仍止酒幸有嘉賓　不用怨蕭辰不似芳春請看金蕊照金尊今夜花前須醉倒直到黎明
　　又
　　歌闋鬭清新檀板初勻畫堂新築太湖濱好是黃花開應𠉀聊宴親賓　上客即逢辰況是青春上林開宴錫堯尊今夜素娥真解事偏向人明
　　又
　　娯老小亭新丹堊初勻萬枝金菊遶溪濱折向華堂遮醉眼聊用娯賓　紅燭夜香辰廣坐生春月波新釀入芳尊好向花前𢬵爛醉不負承明
　　丹陽詞
　　丹陽詞原跋
　　魯卿常之雖不逮李氏晏氏父子每填一詞輒流傳絲竹然紹興紹聖間俱負海內重望其詞亦能入雅字常之歸愚集余梓行既久復訂丹陽詞一巻以公同好如魯卿出處大略已詳鴻慶序中矣海虞毛晉識










