　　欽定四庫全書　　　　集部三
　　慶湖遺老集　　　　　　別集類二〈宋〉
　　提要
　　〈臣〉等謹案慶湖遺老集九巻宋賀鑄撰鑄字方回衛州人唐諫議大夫知章之後元宗時知章致政詔賜鏡湖據謝承㑹稽先賢傳謂慶湖以王子慶忌得名後訛為鏡故鑄自號慶湖遺老初以婚於宗女授右班殿直元祐中李清臣奏換通直郎通判泗州太平州卒事蹟載宋史文苑傳其詩自元祐巳夘以前凡九巻自製序文是為前集己夘以後者為後集合前後集二十巻同時程俱為之敘今後集已佚惟前集僅存鑄子檁跋稱後集經兵火散失則南宋已無完本故書録觧題所載巻數與今本同也方回作瀛奎律髓稱鑄每詩題下必詳注作詩年月與其人之里居姓氏今觀此本與回所説相符蓋猶舊刻之未經刪竄者矣鑄以填詞名家世傳其青玊案詞梅子黃時雨句有賀梅子之稱然其詩亦工緻修潔時有逸氣格雖不髙而無宋人悍獷之習苕溪漁隠叢話稱其以望夫石詩得名詩人玊屑稱王安石賞其定林寺絶句王真方詩話載回論詩之言曰平淡不涉於流俗竒古不鄰於怪僻題詠不窘於物義敘事不病於聲律比興深者通物理用事工者如已出格見於成篇渾然不可鐫氣出於言外浩然不可屈〈案此段以叶韻成文〉觀其所作雖不盡如其所論要亦不甚愧其言也陸游老學菴筆記曰賀方回狀貌竒醜俗謂之賀鬼頭喜校書朱黃未嘗去手詩文皆高不獨工長短句也今其文則不可睹矣乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














　　欽定四庫全書　　　　　集部三
　　慶湖遺老詩集目録　　　別集類二〈宋〉
　　巻一
　　歌行
　　巻二
　　古體上
　　巻三
　　古體中
　　巻四
　　古體下
　　巻五
　　近體五言
　　巻六
　　近體詩長句上
　　巻七
　　近體詩長句下
　　巻八
　　五言絶句
　　六言絶句
　　巻九
　　七言絶句
　　拾遺
　　補遺
　　附録








　　慶湖遺老詩集原序
　　慶湖遺老者越人賀鑄方囘也賀本慶氏后稷之裔太伯始居呉至王僚遇公子光之禍王子慶忌挺身奔衞妻子迸度淛水隠會稽上越人哀之予湖澤之田俾擅其利表其族曰慶氏名其田曰慶湖今為鏡湖傳譌也漢孝安帝時避帝本生諱改賀氏水亦號賀家湖焉家牒載謝承會稽先賢傳敘畧如此唐代既頒勲格百家圖譜併為煨灺元和中林寳集著姓纂臆謂賀氏慶封之後非是按封刼專齊政田氏患之聚三族甲環其宮而夷其族封僅身免走魯遷呉卒被屠戮安有遺種哉吾家特會稽一族他州之賀蓋賀蘭賀若賀䟦賀婁賀魯賀葛賀頼賀述賀兒賀略孤吐賀諸姓省焉鑄十五代祖迺祕書外監之後祖弟諱知止少味老易躬耕不仕開元末興崇𤣥學本道三以道舉薦送不赴會有聞於朝者起家拜上虞丞秩滿試任城令時李翰林白寓游是邑與公相從於詩酒間譔其羙政書公堂之壁後人鑱詩石今或存焉久之遷陽穀令卒官民懐其惠遮留喪車不得時發因權窆縣之北原三孤即壠為廬免喪按安史之亂縣又改𨽻東平尋為李正已巢據之寖用非法遊民浮房禁不聽還伯仲定居陽穀俾季隂歸㑹稽以持先業皆力田自潔不復為仕宦計季實吾祖也嵗一北走省展存歿且自誓約生雖居死當祔骨先壟之次逮七世孫遵約不墜後屬董昌盜越民罹其毒因棄業北遷合族焉國朝縁外戚賜第開封隆和里六代祖廣平王始別𦵏於浚儀固子陂之原髙門平州府君受命北征即誥其家嗣曰吾家本慶氏昔王子嘗寓於衞而子必以舊氏名之吾死必封樹衞郊示不忘本府君竟死事朔野曽門以哀毀廢於家但名其子而重誥之天聖初大門總北道坰牧之正遂卜府君之新阡於衞屬邑共城東原仍徙貫焉行先志也鑄少有狂疾且慕外監之為人顧遷北已久嘗以北宗狂客自況今寖老且疾念歸何時而亟更舊稱者亦首丘之義耳鑄生於皇祐壬辰始七齡䝉先子專授五七言聲律日以章句自課迄元祐戊辰中間蓋半甲子凡著之藁者何啻五六千篇前此率三數年一閲故藁為妄作也即投諸煬竈灰滅後巳者屢矣年髪過壯志氣日衰落吟諷雖夙所嗜亦頗厭調聲儷句之煩計後日所賦益寡而未必工於前念前日之㸑燼為妄棄也始裒拾其餘而繕寫之後八年僅得成集以雜言轉韻不拘古律者為歌行第一巻以聲義近古五字結句者為古體詩第二第三第四巻以聲從唐律五字結句者為近體五言第五巻以聲從唐律七字結句者為近體長句第六第七巻以不拘古律五字二韻者為五言絶句第八巻以聲從唐律七字二韻者為七言絶句第九巻隨篇敘其嵗月與所賦之地者異時開巻回想陳跡喟然而歎莞爾而笑猶足以起予狂也倘夢境幻身未遽壞滅嗣有所賦斷斷自巳夘嵗列為後集雲丙子十月庚戌江夏寳泉監阿堵齋序
　　鑑湖遺老詩序
　　鑑湖遺老詩凡四百七十二篇其五字八句詩鍛煉出入古今為集中第一其餘大抵名家作也予少讀唐實錄與會稽石刻見賀季真棄官本末方開元天寳之間天下號無事文學士見貴重季真出入禁省冠道山友儲副極當世華寵然一旦不顧去為千秋觀道士使人視之超然如雲漢登秦望行剡川未嘗不悠然遐想也季真去後四百二十載建中辛巳嵗始其孫方回江湖上蓋鑑湖遺老也方囘落落有才具觀其詩可以知其人中間累官錢塘及通守兩郡輙謝病去為祠岳吏又一旦掛衣冠客吳下窮逹雖不同其勇退樂間故有鑑湖餘味然予謂方回之為人蓋有不可觧者方回少時俠氣蓋一座馳馬走狗飲酒如長鯨然遇空無有時俛首北窗下作牛毛小楷雌黃不去手反如寒苦書生方回儀觀甚偉如羽人劍客然戲為長短句皆雍容好麗極幽閒思怨之情方回忼慨多感激其理財治劇之方亹亹有緒似非無意於世者然遇軒裳角逐之會常如怯夫處女予以謂不可解者此也予竒窮骯髒可憎方回多交遊乃獨以集副授予曰子好直美惡無溢言為我詳而敘之此亦豈其不可解之一端耶政和三年癸巳嵗十月朔信安程俱敘










