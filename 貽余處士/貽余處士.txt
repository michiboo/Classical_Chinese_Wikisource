
故園至新浦，遙復未百里。
北望是他邦，紛吾即遊士。
潮來津門啓，罷楫信流水。
客意乃成歡，舟人亦相喜。
遲遲菱荇上，泛泛孤蒲裏。
漸聞商旅喧，猶見鳧鷖起。
市亭忽雲構，方物如山峙。
吳王昔喪元，隋帝又滅祀。
停艫一以眺，太息興亡理。
秋苑故池田，宮門新柳杞。
我行苦炎月，乃及清昊始。
此地日逢迎，終思隱君子。
莫言異舒捲，形音在心耳。

