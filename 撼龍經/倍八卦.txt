脈緩者，用蓋法：當揭高放棺，以蓋覆為義；脈急者，用粘法：當就低放棺，以粘綴為義；脈直者，用倚法：當挨偏放棺，以倚靠為義；脈不急不緩而橫者，用撞法：當取直放棺，以沖撞為義。已上四法，高山陽龍用之。
息之緩而短者，用斬法：當近頂放棺，以斬破為義；息之不緩不急而長者，用截法：當對腰放棺，以裁截為義；息之低者，用墜法：當湊腳臨頭放棺，以墜墮為義。已上四法，高$山陰龍用之。
窟之狹者，用正法：當中心放棺，以中正為義；窟之闊者，用求法：當迎氣放棺，以求索為義；窟之深者，用架法：當抽氣放棺，四角立石，以架閣為義；窟之淺者，用折法：當量脈放棺，淺深中半，以比折為義。已上四法，平地陽龍用之。
突之單者，用挨法：當靠實放棺，以挨拶為義；突之雙者，用並法：當取短放棺，以兼並為義；突之正者，用斜法：當閃仄放棺，以斜仄為義；突之偏者，用插法：當撥正放棺，以栽插為義。已上四法，平地陰龍用之。
蓋者，蓋也，有如合盆之形。蓋之脈自坤而見於乾，蓋之法自乾而施於坤，垢復之妙存焉，天地之精見焉。頂薄則舍之，切勿疏略，慎毋茍且。蓋小蓋大，則傷其元氣；蓋大蓋小，則閉其生氣；蓋上蓋下，則脫其來氣；蓋下蓋上，則失其止氣；
蓋左蓋右，或犯其剝氣；蓋右蓋左，或受其冷氣，縱得龍穴之妙，必遭橫來之禍。頂薄舍蓋雲者，舍之不用，非舍上就下、舍高就卑之謂也。此以作穴言，彼以審穴言，意義自別，穴法不殊，略有差池，難致效驗。
粘者，沾也。如沾恩寵之義。粘之脈自來而止於止，粘之法自止而止於盡。施承之道，攸存化生之意，將著下薄莫粘焉。理法少差，天淵懸隔。粘上粘下，則脫其來氣；粘下粘上，則犯其暴氣；粘右粘左，則失其正氣；粘左粘右，或投其死氣，縱得砂水之美，終是或承之羞。下薄莫粘雲者，棄之不用，非棄低取高、棄下取上之謂也。茍粘之真的，雖下臨長江大河，亦為無礙。工巧豈有下薄棄粘之理乎？
倚者，依也，如依居之義。倚之脈自上而沖於下，倚之法自偏而傍於正。傍棲之形既成，變化之道自現。倚左倚右，或受冷；倚右倚左，或犯剛；倚上倚下，謂之脫脈；倚下倚上，謂之沖殺，縱得局面之奇，必見衰淩之患。本與挨法相似，但挨法施於突之平，倚法用於脈之直，天精天粹之機，至密至微之理，非上智其誰能知？
撞者，抵也，如抵觸之義。撞之脈自斜而就於正，撞之法自正而就於斜。斜來之脈既專，專一之情可見。撞上撞下，則氣從上止；撞下撞上，則氣從下出；撞重撞輕，則生氣虛行；撞輕撞重，則生氣太泄，縱得來脈之真，終失正脈之吉。本與插相似，但插施於突之傍，而撞施於脈之斜。一毫千里之遠，江河幾席之間，不可不察。
斬者，斷也。斬竊其生氣，生氣見於息之橫。高不可侵頂，頂暈薄也；低不可近足，足底寒也。是以斬上恐失下，斬下怕失上，斬左右恐失中心，斬中心恐失左右。細觀息象明白，次觀穴情的當，然後以斬法施之，則上下左右自成體段。然息則體之微也，斬則用之廣也。若不細察，遽爾投棺，則生氣受傷，子母遭挫，縱得包藏之固，終非可久之道。且息象用斬，其息必小，小則難以投其大；斬施於息，其塋必大，大則難以容於小。必極到之理能明，斯中和之義自見。
截者，剖也。剖辟其生氣，生氣露於息之直。高若侵巔，謂之剖首；低若站麓，謂之剖足。是以截上恐遺下，截下恐遺上，截左恐失右，截右恐失左。呵氣而成，謂之一息。一息既成，貼於穴體。穴體微茫，切勿輕舉。斬之息，多土意；截之息，多木意。橫土用斬，截盡生意；直垂用截，接盡生意。勢不相侔，作用過迥異。若不細玩，遽而輕投，則體用兩傷，生氣破泄，雖有美潤之玉，恐損雕琢之手。大抵脈息之穴，不可雙葬。正謂寧失之小，莫失之大。此方極當。
吊者，懸也。懸提其生氣，生氣直奔入於息下，上不可過高，恐漏其氣；下不可過低，恐犯其氣。一陰既息，諸陽來復，半在息體之足，半在息體之襯。氣交感而成形，形既完而成穴。左右自無可混，上下最宜斟酌。若不細用心思，則首受殺伐，足踐風寒，左右雖有纏綿，本主自難抵敵。大抵與粘相似，但粘乃吊之垂，吊乃粘而起，因材施用之道。量職官人之義，須當此處辯之。
墜者，落也，墮落其滴露。生氣既完，如果脫蒂。上不可頂脈而扡，下不可離脈而作。頂不離弦，來意專一；足不離褥，生意直遂。息體豐盛，褥弦展轉，穴星軒昂，吐出泡脈。墜左則就於偏枯；墜右則入於偏駁；墜下則來而不來；墜上則止所非止。須審吐落之情，並依墜落之法，若有怠忽，必失本體。親上要退其剛硬之枯，就下要舒其呼吸之氣，高不如吊，低不如粘，是為得之。
正者，整也。整肅其身體，收斂其精神。窟象既小，生氣初凝，過於大，未免傷其元氣之真；入於深，豈不傷其細嫩之體？損其元氣，則精神不足；壞其細嫩，則本體不完。古今葬者雖多，未必盡曉此法。是以地吉而人不吉，地美而人不美也。亦有上下之誤，豈無左右之偏，陰陽妙合，歸於中正之天。剛柔相濟，止於中正之地。三分損益，一理推行，自然吻合。
求者，度也。量度其大之止，追求其止之真。窟象既大，生氣彌漫，過於大則氣流而不專；過於小則氣遊而不息。流而不專則度之未真；遊而不息則求之未切。雖見窩象，分明下穴，百無一發。是能求之於穴，不能求之於求也。亦有高低之錯，豈無淺深之差。一真吐露，六義均停，一見瞭然，五行自著。上不容下，下不必上，斯義得之。
架者，加也。加加於木，故名曰架。窟象既深，下藏陰殺。上而畏風，故氣聚下；下而畏濕，故氣泊上。下上受敵，故氣凝中。失之於上，難免暴敗之禍；失之於下，必受陰消之患。故當度其乘氣之源，定其止聚之基。須先用木以滲其兇暴之情，然後加棺以顓其融溢之氣。水性就下下之陰殺，見木即消；陰殺侵上上之暴氣，遇風即散。生意不窮，嗣續蕃盛。若執夫窩不葬心之說，是未明通變之方者也。又有一法：破土尺余，四角立石，架棺六合，打墻培土。此須玄武、高龍、虎壓乃可爾耳。天地玄機，由人幹運，須憑目巧，總在心靈。
折者，裁也。以斤裁也，以斤裁物，故名曰折。窟象既淺，四顧茫然。立於上，須要砂水均應；立於下，須看龍虎相登。若無包藏，則殺乘風旺；若有風殺，則氣隨風散。風旺則殺愈熾，氣散則殺愈侵。故生氣之避殺氣，猶君子之避小人，須審其出彼入此之真機，預究其參前倚後之大勢，折中其上下，分按其左右。深不過五，淺不失一，而折之義詳矣。大抵正與架相似，而正則架之深；折與求相似，而折則求之闊，同而異，異而同，少有差殊。則施於甲者不免施於乙，用於丙者不免用於丁，欲求福祉，恐難致驗。
挨者，傍也。傍切其生氣。突象既彰，陰脈單現，渺茫無際，恍惚無棲。無際則居止難定，無棲則捉摸難依。（後厥）須傍藉生生之氣，借資化化之機，上不投其急而暴氣沖和，下不受其寒而陰氣旋復，此挨之法也。挨與倚相似，而挨則倚之切；倚與挨各別，而倚則挨之寬。可挨處如種之方芽，龍之將蟄，當挨處形如轉皮，氣如仰掌。
並者，合也，合並其生氣。突象兩彰，陰脈重現，如浮鷗傍母之形，若嘉粟吐華之勢。或兩脈顯其長短，或二突露其巨細，投其左則情意不專，投其右則生意不固，情意不專或值陰駁之禍，生意不固乃值亡陽之殺。故須乘其短而小者穴之，合其大而長者並之，相依不散，理勢通同。斯則元辰完固而不傷，理氣合一而不散，大義自覺，無事瑣瑣。
斜者，切也，斜切其生氣。凡見突脈直，下棺骸切莫授首，挨其弦則脈絡不到，就其頂則氣勢猖強。不到之處謂之退落，猖強之處謂之剛雄。退落則陽中之陽偏，陽不生也；剛雄則陰中之陰偏，陰不成也。故斜而切之，斜則不直受其暴氣，切則不疏遠其真情，兇可去而吉可得，禍患遠而福德旺，陰陽相扶，急緩相濟，而斜穴之名義明矣。
插者，下也，下插其生氣。凡見突脈之斜，須詳作穴之義。迎其來則去處牽扯，就其止則來處棲遲。故乘其過續之中，插之以枯朽之骨。可插處脈情活動，如橫拋之勢；當插處穴情昭著，似直撞之形。生氣磅礴，源源不絕，聚氣充盛，浩浩難窮。不絕則情意自專，難窮則功力自大，鬼福及人效驗悠遠，斯插法之理致極矣。
