附：衛龍篇
輔弼入垣星既曉，纏送護托皆明了。如何尚有傍明星，此星能明最精妙。左侍右衛形如何，此龍生處苦無多。除卻天池並夾輔，高山頂生有平波。天地之水滿則溢，侍衛之水隨龍入。深入坎井不聞聲，恰似尾閭沒無疏。道是天地又卻非，二山環合使人疑。不知龍自不央過，兩邊侍衛貼身隨。要在前侍並後衛，只有一叢貼身體。正龍高枝侍衛低，前池未滿後池繼。看來彷彿似天地，只有流泉活處低。或由田源水入次，或有幹窠如環隨。兩池相逐前後衛，兩池相夾左右同。此是貴龍親待衛，高處是首低是尾。只觀水流與不流，水若深潛是衛氣。龍身若有此真形，一百里外垣城生。分垣遠去似不顧，垣窮盡處面前橫。垣中橫水從中過，遠纏如帶五里生。坦前外列如打圍，坦氣足時無缺破。垣前水直入垣來，曲轉東西垣亦開。卻有隨龍小溪澗，彎環抱體常低徊。橫城水繞太微勢，直朝射入紫垣氣。百源來聚天市垣，一水抱曲是天園。更有天苑內無潤，卻有大水環三邊。平洋宛然是紫氣，河中河曲是天市。關中只是天苑垣，伊洛亦合是天肆。京師華蓋是前星，東京三水入中庭。燕山最高象天市，天市碣石轉抱縈。太行之東有天市，馬耳峰上有侍衛。長江環外有三結，三結坦前水中列。中垣巳是帝王州，只是垣城氣多泄。海門環合似天市，天目天池生侍衛。萬里飛騰垣外色，海外諸峰補垣氣。盛衰長短固有時，亦是山川積氣圍。略舉諸垣與君說，更有難言誰得知？上相次相既列上，上將次將必也兩。上衛次衛必居中，所論衛龍合天象。山川之氣上為星，星辰列次應出形。仰觀星象儲察理，衛龍內堅隨龍行。只是貼身不關峽，以此可見天地情。略言侍衛貼龍體，詳別流星入無底。衛山環合夾龍身，此是垣關常緊閉。屠龍不如且抵，多龍少卻成癡。大言無當下士笑，或笑或取吾何辭。
