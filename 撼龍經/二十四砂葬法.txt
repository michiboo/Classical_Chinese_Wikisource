夫觀龍觀其起，明穴明其止。起乃動而生，止乃靜而死，死處又尋生，是名曰生氣。故一察其微，乃盡其大旨。象其物而取其事，順其情而取其理，推分合以定淺深，明饒減以存克制。倚撞蓋粘，體勢情意，差之毫厘，謬以千里。
〇擔傘
來龍急氣，脈直沖中，無乳氣穴粘右邊，側受倚其後，托左臂長而明堂寬展，如人之擔傘勢也。宜淺開金井，若太深必傷，宜培加客土，填實於塋，必主富貴綿遠。
〇正葬
來龍三四節結，穴勢既不峻急而纏護，又齊整坐下，金魚環會，堂氣分明。宜扡正穴，開井放棺，接取真氣，墳培高壘，向對中應為的。半紀之間，富貴雙全。
〇打開
太陽頑金無紋浪，須打開深壙作窩，約取中堂。金魚會處，定穴懸棺而葬，取中小溫潤氣，謂開金取水，發須遲而綿遠不敗。
〇懸棺
來龍脈急而無緩，有分有合，穴結深泥，打開實處而見實土，並內用磚石結起巨壙，豎四石柱於壙內，懸棺而下。壙前相接金池，放三吉之水，去壘土成墳，以接生氣。
〇壘墳
來龍有蓋有座，上急下緩，為之墜脈，所以平地生突，突中有石，不可用工掘鑿，似借外城，淺開金井，浮土正葬，壘土成墳，先富後貴之地也。
〇大小剜藍
來龍有情，頭高而穴偏，或側臂頓起圓金，到頭入手，有鼠肉受穴，水星外應，有金水相生之義，為大腕偏受。一伏再頓小金，有迎堂顧祖之意，為小剜正受。此則不可開井太深，更宜高立墳城，恐來勢聳而壓穴也。凡術者宜有裁度，用之可也。
〇馬鬣封
來龍高岡有窟，窟中有突，突頂正葬，須從穴前挖開，下面吞進，突下安穴。不可深開鉗壙，金骨淺安井內，否則卓棺為吉。葬後培墳，如舊土不動，馬鬣之封微露，不可用磚石結砌，侵損其突。
〇回龍顧祖
龍勢急硬，過關峽生<鼻勾><鼻合>轉回，脈從回面結，顧祖迎堂，宗族皆轉。朝揖玄微，不必拘於真與不真。穴宜高遷，深開金井，謂之黃金登水，墓登砂是也。
〇騎龍
龍神盡處有突兀之結，案迫前砂而穴露，其氣不聚，後龍壘來，草蛇灰線，過脈分明，穴須退後高扡，取騎龍下，深井放棺，填補明堂，以全造化也。
〇拿扯
來龍峻急入穴，須有情而堂氣迫狹，外山外水左右交結，橫觀外堂，寬展氣脈，側受穴用，提起扡之。開井不淺不深，酌中裁剪，容土培就，貼身雌雄，扯後拿前。葬過一紀，世出富豪特達之士也。
〇停驛
來龍高岡脈緊，穴情似有似無，登□□望龍，方明端的。巒頭須金水帳脫下平中小結，入首有鋪茵停車駐馬之驛也。十字之中，深開金井，高砌墳成，依法裁剪，自有妙理。
〇鬥斧
直龍枕險又無纏護，左右前後卻有鬼曜，翻身橫作，連山取水，以接生氣，情如鬥斧拱揖。前朝不許，時師妄為測度，蓋出勢直來橫受，故知之難也。
〇擔凹
來龍橫過轉跌降脈，穴情有若蜂腰之勢，合天財兩頭金樣，後有正托，樂於仰掌中直扡。開井不用太深，吞棺三分之一，太深則反傷穴也。前關住堂氣不泄，發福永久，若砂水真去為兇，此天財相似也。
〇抱兒
來龍上急下緩，雌雄交度，堂氣分明，應案秀出，龍虎面前迫逼扡穴可要上穿龍虎腰，下取交合水，橫抱如人抱兒之狀也。
〇吞下
其來龍勢直落斜，擺屈睜受，穴法宜吞入，開井以聚真氣，後應其樂，前迎其朝，此乃大富不絕佳城也。穴情雖高，葬於前面，再立一虛塤，名吞下，須要有應托為吉。
〇吐葬
來龍降勢，狀若草露流珠之情，為吐息露珠，侵損則真氣散矣。只可粘蹤，小開金井，低壘磚城。若水不流泥，前有秀應，必為巨富貴之地。
〇浮葬
其來龍入手，情勢低平，夾輔高出，穴中必有曲窠，藏其真氣，四水不拂，八風不吹，宜淺開金井，正放其棺，法不待饒。用客土添培，厚築其墓，使暖氣相接，真脈沖融，則富貴立至。
〇沉葬
來龍情高護矮，降氣必然深入，聚氣朝應有情，關闌未甚周密，其穴打低平下夾輔方為是法。開井吞棺三分之一，四旁築實，可免八風動搖之病，真為綿遠之地也。
〇牽牛
土星行龍結穴，入首頓起兩頂，左右之山伸出二臂，交度重聳。朝迎有情，兩般行度，深淺高低，依法宜開成方，金井放棺，借取兩傍，應樂分肩合腳，如土牛之合牽也。陰陽妙理，人罕識之，一突情可兩穴，如麒麟頭上品字是也。
〇就飽
來龍氣緩，雖結珠塊坡穴，大小不均，小面有牙爪緊密，不成局段。大邊飽滿而有分合，玄微可就。飽處而扡之，廣開金井，深入其棺，墳城小壘，裨補小邊。取堂氣坦夷，雖曰就飽而不飽也。
〇傷饑
龍來過脈，節節分明，蓋下有金，金下有橫土，似上非上，中有灣凹或曲池，不淺不深，庸術狐疑必矣。茍有賓主相投，穴雖有病，葬亦有法：貼脊扡之，小井納棺，築後培前，以補造化，雖曰傷饑而不饑也。
〇撞穴
來龍情峻，堂淺坐下，去水撮腳，牽飛到此，多生疑竇。情勢可取，須別立法度，開鉗廣撞入吞棺而下撞穴，蹲而視之，只見外堂寬展，外砂周密，避兇就兇，假也靈塋。
〇插木生芽
來龍直木插下亦謂之玄武嘴長。縱有正佐，切不可扡，當頭盡脈，一扡則敗，絕其中停，必有節木。須於肥厚處開井放棺，挑饒三分，自有生芽之意，仍須客土培實端正，則根本固而枝葉榮矣。
〇牽弓
來龍頂欹轉凹，側尋肥突放送取龍左右臂灣環，有如牽弓發箭之勢，中應分明，於鼠肉處開淺井放棺，有若靶搭正箭，力能遠發，應居兩旁，棺頭必合，棺腳必分，借倚護弦之力。極為至理，務要前案，灣如張弓方吉，反弓便兇。
