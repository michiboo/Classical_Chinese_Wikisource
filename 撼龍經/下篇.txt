龍已識真無可疑，尚有疑穴費心思。大抵真龍臨落穴，先為虛穴貼身隨。穴有乳頭有鉗口，更有平坡無左右。亦有高峰下帶垂，更有昂頭居隴首。也曾見穴在平洋，四畔周圍無高岡。也曾見穴臨水際，俗人見穴無包藏。也曾也穴如仄掌，卻與仰掌無兩樣。也曾出穴直如槍，兩水射脅自難當。更有兩山合一氣，兩水三山同一場。君如識穴不識怪，只愛左右抱者強。此與俗人無以異，多是葬在虛花裏。虛花左右似有情，仔細辯來非正形。虛穴假穴更是巧，仔細看來無甚好。怪形異穴人厭看，如何子孫世襲官。只緣怪形君未識，識得裁穴卻無難。
識龍自合當識穴，已在《變星篇》內說。恐君疑穴難取裁，好向後龍身上別。龍上生峰是根口，前頭結穴是花開。根口若真穴不假，蓋從種類生出來。若不隨星識根種，妄隨虛穴鑿山隈。請君孰認《變星篇》，為鉗為乳為分別。高低平地穴隨身，豈肯妄下鉗乳穴？穴若不隨龍上星，斷然是假不是真。請君更好舊墳覆，貪星是乳巨鈐局。
外縣京國多平洋，也有城邑在高崗。淮甸州縣在水尾，夔峽山嶺是城隍。隨他地勢看高下，不可執一拘攣也。千萬隨山尋穴形，此說斷能辯真假。冀州壺口落低下，蓋緣輔弼為垣馬。太原落處尖似槍，蓋緣廉破龍最長。建康落在坡平地，蓋緣輔弼星為體。太原平坦古戰場，熊耳為龍星可詳。長安帝垣星外峙，巨武竹龍生出勢。京師落在垣局中，狼星夾出巨門龍。太行走入河中府，入首連生六七存。入首雖然只是山，落處卻在回環間。此與窩鉗無以異，只在大小識形難。
我觀星辰在龍上，預定前頭穴形象。為鉗為乳或為坡，或險或夷或如掌。歷觀龍穴無不然，大小隨形無兩樣。此是流星定穴法，不肯向人謾空誑。更有二十八舍間，星穴裁之最為上。大凡識星方識龍，龍神落穴有真蹤。真蹤入穴有形勢，形勢真時尋穴易。若不識形穴難尋，左右高低如何針？且如龍形有幾樣，近水近山隨物象。如蛇如虎各有穴，形若真時穴可想。龍有耳角與腹腸，鼻顙如何卻福昌。虎有鼻唇並眼耳，肩背如何卻出貴？
看他形象宛在中，最是朝山識正龍。高低只取朝山定，莫言三穴有仙蹤。千里來龍只一穴，正者為優旁者劣。枝上有穴雖有形，不若干龍為至精。龍從左來穴居右，只為回來方入首。龍從右來穴居左，只為藏形如轉磨。高山萬仞或低藏，看他左右及外陽。左右低時在低處，左右高時在高岡。朝山最是龍正穴，不必求他金尺量。正穴當朝必有將，有將便宜為對向。穴在南時北上尋，穴在北時南上望。朝迎矗矗兩邊摭，向內有如雞見蛇。對面正來不傾仄，才方移步便欹斜。只將對將尋真穴，將若真時穴最佳。
乳頭之穴怕風缺，風若入來人絕滅；必須低下避風吹，莫道低時鱉裙絕。鉗穴如鈕掛壁隈，惟嫌頂上有水來；釵頭不圓多破碎，水傾穴內必生災。仰掌要在掌心裏，左右挨排恐非是。窩形須要曲如窠，左右不容少偏陂；偏陂不可名窠穴，倒仄傾摧禍奈何！尖槍之穴要外裹，外裹不牢反生禍；外山抱裹穴如槍，左右抱來尖不妨。山來雄勇勢難竭，便是尖形也作穴。只要前山曲抱轉，針著正形官不絕。穴法至多難具陳，識得龍真穴始真。
真形定是有真案，三百餘形穴穴新。太凡尋穴非一樣，降勢隨形合星象。譬如銅人針炙穴，穴的宛然方始當。忽然針灸失真機，一指隔差連命喪。大凡立穴在人心，心眼分明巧處尋。重重包裹蓮花瓣，正穴卻在蓮花心。真龍定是有真穴，只為形多難具說。朝迎護從亦有穴，形穴雖成有優劣。朝迎若是有真情，此是真龍斷不疑。朝迎逆轉官星上，小作星形分別枝。雖然有穴非大器，隨形斟酌事隨宜。
大凡有形必有案，大形大穴如何斷？譬如至尊坐明堂，列班排牙不撩亂。出人短小與氣寬，皆是明堂與案山。明堂寬闊氣寬大，案山逼迫人兇頑。案來降我人慈善，我去伏案貴人賤。龍形若有雲雷案，人善享年亦長遠。虎蛇若遇蛤與貍，雖出武權勢易衰。略舉些言以為例，請君由此細尋推。周家農務起後稷，享國享年延八百。秦人關內恃威權，蠶滅諸侯二世絕。此言雖大可喻小，嵩嶽降神出申伯。大抵人是山川英，天降聖賢為時生。祖宗必定有山宅，占得山川萬古靈。
