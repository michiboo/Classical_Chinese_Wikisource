舊本題唐楊筠松撰。筠松不見於史傳，惟陳振孫《書錄解題》載其名氏。《宋史·藝文志》則但稱為楊救貧，亦不詳其始末。惟術家相傳以為筠松名益，竇州人。掌靈臺地理，官至金紫光祿大夫。廣明中遇黃巢犯闕，竊禁中玉函秘術以逃，後往來於虔州。無稽之談，蓋不是信也。然其書乃為世所盛傳。《撼龍經》專言山龍脈絡形勢，分貪狼、巨門、祿存、文曲、廉貞、武曲、破軍、左輔、右弼九星，各為之說。《疑龍經》上篇言幹中尋枝，以關局水口為主。中篇論尋龍到頭，看面背朝迎之法。下篇論結穴形勢，附以疑龍十問，以闡明其義。《葬法》則專論點穴。有倚蓋撞黏諸說，倒杖分十二條，即上說而引伸之。附二十四砂葬法，亦臨穴時分寸毫釐之辯。案陳振孫《書錄解題》有《疑龍經》一卷，《辯龍經》一卷，雲吳炎錄以見遺，皆無名氏，是此書在宋並不題筠松所作，今本不知何據而雲然。其《撼龍》之即《辯龍》與否，亦無可考證。然相傳已久，所論山川之性情形勢，頗能得其要領，流傳不廢。亦有以也。舊本有李國木註並所附各圖，庸陋淺俗，了無可取。今並加刊削，不使與本文相混焉。
須彌山是天地骨，中鎮天地為巨物。如人背脊與項梁，生出四肢龍突兀。四肢分出四世界，南北東西為四派。西北崆峒數萬程，東入三韓隔杳冥。惟有南龍入中國，胎宗孕祖來奇特。黃河九曲為大腸，川江屈曲為膀胱。分肢擘脈縱橫去，氣血勾連逢水住。大為都邑帝王州，小為郡縣君公侯。其次偏方小鎮市，亦有富貴居其中。大率龍行自有真，星峰磊落是龍身。高山須認星峰起，平地龍行別有名。峰以星名取其類，星辰下照山成形。龍神二字尋山脈，神是精神龍是質。莫道高山方有龍，卻來平地失真蹤。平地龍從高脈發，高起星峰低落穴。高山既認星峰起，平地兩傍尋水勢。兩水夾處是真龍，枝葉周回中者是。莫令山反枝葉散，山若反兮水散漫。外山百里作羅城，此是平洋龍局段。星峰頓伏落平去，外山隔水來相顧。平中仰掌似凹窠，隱隱微微立丘阜。傾從丘阜覓凹窠，或有勾夾如旋螺。勾夾是案螺是穴，水去明堂聚氣多，四傍繞護如城郭，水繞山還聚一窩。霜降水涸尋不見，春夏水高龍背現。此是平洋看龍法，過處如絲或如線。高水一寸即是山，低水一寸水回環。水纏便是山纏樣，纏得真龍如仰掌。窠心掌裏或乳頭，端然有穴明天象。水繞山纏在平坡，遠有岡陵近有河。只愛山來抱身體，不愛水返去從他。水抱應知山來抱，水不抱兮山不到。莫道高山龍易識，知到平洋失蹤跡。藕斷絲連正好尋，退卸愈多愈有力。高龍多下低處藏，四沒神機便尋得。祖宗父母數程遙，誤得時師皆不識。凡到平地莫問蹤，只觀環繞是真龍。念得龍經無眼力，萬卷真藏也是空。
北辰一星中天尊，上相上將居四垣。天乙太乙明堂照，華蓋三臺相後先。此星萬里不得一，此龍不許時人識。識得之時不用藏，留與皇朝鎮家國。請從垣外論九星，北斗星宮系幾名。貪巨武星並輔弼，祿文廉破地中行。九星人言有三吉，三吉之餘有輔弼。不知星曜定錙銖，禍福之門教君識。
貪狼頓起筍生峰，若是斜枝便不同。斜枝側頂為破面，尖而有腳號乘龍。腳下橫拖為帶劍，文武功名從此辯。橫看是頂側是峰，此是貪狼出陣龍。側面成峰身直去，不是為朝便不住。
莫來此處認高峰，道是玄武在其中。亦有高峰是玄武，玄武落處四獸聚。聚處方為龍聚星，四獸不顧只成空。空亡龍上莫尋穴，縱然有穴易歇滅。
或為關峽似龍形，正身潛在峽中行。時師多向峽中覓，不識真龍斷續情。貪狼自有十二樣，尖圓平直小為上。欹斜側巖倒破空，禍福輕重自不同。欹側傾斜斜似側，平似乘龍側似直。貪狼似巨倒似空，空似虛巖即似石。問君來此如何觀，我道貪狼非一般。欹是崩崖破是折，斜是邊有邊不同。側是面尖身直去，空是巖穴多玲瓏。倒是飛峰偏不正，七者未是貪狼龍。平地卓然頓起筍，此是尖狼本來性。圓無欹側四面同，平若臥蠶在高頂。直如決脊引繩來，小似筆頭插高塔。五者方為貪正形，吉凶禍福要詳明。
火星要起廉貞位，生出貪狼由此勢。若見火星動焰時，看他蹤跡落何處。此龍不是尋常貴，生出貪狼向亦奇。火星若起廉貞位，落處須尋一百里。中有貪狼小小峰，有時回顧火星宮。世人只道貪狼好，不識廉貞是祖宗。貪狼若非廉作祖，為官也不到三公。高山頂上如平掌，中分細脈如蛇樣。貴龍多是穿心出，富龍只從傍生上。高山如帳後面遮，帳裏微微似帶斜。帶舞來下如鼠尾，此是貪狼上嶺蛇。帶舞下來伸鶴頸，此是貪狼下嶺蛇。上嶺解生朱紫貴，下嶺須為朽腐家。
大山特起小為貴，小山忽起大為勢。高低大小斷續行，此是貪狼真骨氣。大抵九星有種類，生子生孫巧相似。剝換方知骨氣真，剝換不真皆不是。一剝一換大生小，從大剝小最奇異。剝換退卸見真龍，小峰依舊貪狼起。剝小如人換好裳，如蟬退殼蠶退筐。或從大山落低小，或從高峰落平洋。退卸剝換成幾段，十條九條亂了亂。中有一條卻是真，若是真時斷了斷。亂山回抱在面前，不許一條出外邊。只有真龍在帳內，亂山在外卻為纏。此龍多從腰裏落，回轉余枝作城廓。城廓彎環生捍門，門外羅星當腰著。羅星要在羅城外，此與火星常作案。火星龍始有羅星，若是羅星不居內。居內名為抱養，又為病跟墮胎山。羅星若生羅城口，城口皆為玉筍班。羅城恰似城墻勢，龍在城中聚真氣。羅星借在城闕間，時師喚作水口山。欲識羅星真妙訣，一邊枕水一邊田。田中有骨脈相連，或為頑石焦土間。此是羅星有餘氣，卓立為星在水邊。貪巨羅星方與尖，輔弼武曲員匾眠。祿存廉貞多破碎，破軍尖破最為害。只有尖圓方匾星，此是羅星得正形。忽然四面皆是水，兩冊環合郁然青。羅星亦自有種類，浪說羅星在水邊。
巨門尊星性端莊，才離祖宗即高昂。星峰自與眾星別，不尖不圓其體方。高處定為頓笏樣。但是無腳生兩傍。如此星峰止一二，方岡之下如驅羊。方岡或如四角帳，帳中出帶似飛揚。飛揚要得穿帳去，帳中兩角隨身張。枝葉不多關峽少，卻有護衛隨身傍。帶旌帶節來擁護，旌節之峰多是雙。更有刀劍同護送，刀劍送後前圓岡。離蹤斷多處失脈，拋梭馬跡蛛絲長。梭中自有絲不斷，蜂腰過處多趨蹌。
自是此星性尊貴，護送此星來就體。每逢跌斷過處時，兩傍定有衣冠吏。衣冠之吏以圓峰，兩傍有腳衛真龍。若是獨行無護衛，定作神祠佛道宮。平行穿珠行數量，忽數又作方峰起。方峰直去如橋扛，背長頗類平尖貪。平尖貪狼如一字，生在山頂如臥蠶。武曲倒從身中出，貪狼直去如僧參。夾輔護龍次第列，正龍在內左右函。此龍住處無高壟，間生窩穴隱深潭。獨在山峽中間者，穴落高岡似草庵。四圍要高來朝護，前案朝迎亦高舞。卻作高穴似人形，按斂端嚴似真武。
此龍若行三十里，內起方峰止三四。峰峰端正方與長，不肯欹斜失尊體。峰上忽然生摺痕，此與廉貞何以異。凡起星辰不許斜，更嫌生腳照他家。端峰若生四花穴，花穴端嚴要君別。真龍直去向前行，四向謾成龍虎穴。此是武曲鉗峽來，間氣來此偶生峽。此龍誤了幾多人，定來此處說真形。要說四花穿心過，但看護衛不曾停。尊星自有尊星體，方正為屏將相位。巨門行龍少鬼劫，蓋緣兩傍多羅列。水界分處夾龍行，不肯單行走空缺。水界分及亂生枝，枝葉雖多夾水隨。護龍亦自有背面，背後如壁面平夷。平夷便是貼龍體，龍過之時形怪異。不起尖圓即馬旗，攢劍糸番龍歸此地。護衛纏繞如打圍，重重包裹外山歸。至令巨門少關峽，護送無容左右離。明堂斷定無斜瀉，橫案重重拜舞低。平貪覆巨圓武曲，尖圓方整不能齊。三星尖圓方整處，向此辯別無狐疑。識龍須識辯疑處，識得真龍是聖師。
祿存之形如頓鼓，下生有腳如瓜瓠。瓜瓠頭前有小峰，此是祿存帶祿處。大如螃蟹小蜘蛛，此是祿存帶殺處。殺中若有橫磨斂，此是權星先出武。
大龍大峽百十程，寶殿龍樓去無數（峽口微平曰殿）。忽履仁等入長垣（長坦如城），萬仞不圍君莫顧。癡師偷眼傍睥睨，曉者默然佯不睹。若然尖腳亂如茅，喚作蚩尤旗爪距（天上有蚩尤旗星）。小圓帶祿圍本身，將相公侯出方虎。
大抵星辰嫌破碎，不抱本身多作怪。端正龍神須無破，醜惡龍神多破敗。怪形異穴出凶豪，殺戮平民終大壞。草頭作亂因此山，赤族誅夷償命債。只緣龍上有槍，賊旗倒仄非旌幛。旌幢對對端正立，獨立欹仄名□槍。頓鼓微方似武曲，武曲端正下無足。有足周圍真祿存，圓盡方為武曲尊。龍家最要仔細辯，疑似亂真分背面。背似面非豈有真，此是祿存大移轉。凹處是面凸是背，作穴分金過如線。凡看星辰看轉移，轉移須教母顧兒。枝分派別有真種，忽作瓜蔓無東西。十里半程無岡嶺，平陽砂磧煙塵迷。到處君須看水勢，水勢莫問江與溪。只要兩源相夾出，交瑣外結重重圍。祿存好處落平洋，大作方州小鎮縣。坪中時復亂石生，或起橫山或梭面。此處或有輔弼形，輔弼無枝祿生辯，祿是帝車第二星，也主為文也主兵。
九星行龍皆要祿，最要夾貪兼巨軸。或從武曲左右起，此等貴龍看不足。若逢此星遠尋穴，莫向高山尋促局。若遇九星相夾行，只分有足並無足。燕雲不嶺出九關，中帶祿存三吉山。高山峽裏多尖秀，也有圓祿生孱巖。君看山須分種類，亂指橫山作正班。祿破二星形無數，也有正形落低處。也有低形上壟頭，雜亂分形君莫誤。形在高嶺為高形，山頂上生祿存星。形在平洋山卓立，頂矮腳手亦橫平。頂上生形頂必正，平地生形腳亂行。請君看我細排列，禍福皆從龍上生。
第一祿存如頓鼓，腳手對對隨身去。平行有腳如劍芒，旌節幡幢排次序。此等星辰出大江，中有小貪並小巨。輔弼侍從左右生，隔岸山河遠相顧。此是龍身作州縣，雄據十州並一路。忽然諸山作垣局，更求吉水為門戶。若得吉水為門戶，萬水千山不須做。
第二祿存如覆釜，腳法如戟周回布。有腳方為真祿存，無腳方為祿堆巨。此星定是有威權，白手成家積巨富。
第三祿存鶴爪布，兩短中長龍出露。出露定為低小形，隱隱前行忽蹲踞。有穴必生龍虎巧，醜陋穴形龍不住。
第四祿存肋扇具，腳手又似扛絲勢。此龍只好結神壇，另有星峰生秀氣。第五祿存如懸鶉，破碎箕帚摺無數。此星便是平行星，星平生枝自頂分。此龍只去平中作，橈掉回來斬關做，高山大峽開三路。
第六祿存落平洋，勢如巨浪橫開張。他星亦有落平者，此星平地亦飛揚。腳擺時復生巨石，石色只是黑與黃。兩傍請看隨龍峽，長短大小宜推詳。護龍轉時看他落，落處當隨水斟酌。右轉皆右不參差，左轉皆左無駁雜。朝迎指正真穴形，左右高低君莫錯。祿存鬼形如披發，雖曰眾多勢如掠。
第七祿存如長蛇，左右無護無攔遮。此龍目作貴龍從，枕在水邊自橫斜。第八祿存在高頂，如載兜鍪有肩領。漸低漸小去作穴，定作窩鉗極端正。此龍號為八貴龍，捉穴真時最昌盛。
第九祿存如落花，片片段段水夾砂。不作蛟潭為鬼穴，定作羅星水口遮。
天下山山有祿存，或凶或吉要君分。莫道祿存全不善，大為將相公侯門。要知五嶽真龍落，半是祿破相參錯。大行頂上馬耳峰，祿存身上貪狼龍。泰山頂上有石觀，上有月亭高一半。此是祿存上有貪，如此高峰孰能判。海中洲渚亦有山，君如論脈應難言。不知地脈連中國，遠出山形在海間。集出青齊為東嶽，過盡平陽大江壑。地絡連延氣勢生，澗水止龍君莫錯。我觀破祿滿天下，九星分變無識者。君如識得祿存星，珍寶連城貴無價。
文曲正形蛇行樣，若作淫邪如撒網。此星柔順最高情，形神恰似生鱔樣。問君如何生此山，定出廉真絕體上。問君如何尋絕體，本宮山上敗絕氣。問君如何尋本宮，寶殿之下初出龍。認得星峰初出面，看得何星細推辯。九星皆挾文曲行，若無文曲星無變。變星便看何星多，多者為主分惡善。文曲星柔最易見，每遇旺方生側面。側面成峰身直行，直去多如絲雜線。此星山骨少星峰，若有星峰輔弼同。平地蛇行最為吉，半頂娥眉最得力。若有此星連接生，女作宮嬪后妃職。男家因婦得官班，又得資財並美色。凡起星峰必有情，自然連接左右生。若是無峰如鱔樣，死龍散漫空縱橫。縱饒住處有穴形，社壇神廟血食腥。若是作墳並建宅，女插花枝逐客行。男人破家因酒色，女人內亂公訟庭。變出瘵癆鬼怪病，令人冷退絕人丁。
困龍坪下數十里，忽然卓立星峰起。左右前後忽逢迎，貪巨武輔取次生。只得一峰龍便活，娥眉也變弼形。平行雖雲變輔弼，只是低平少威力。若得尊星生一峰，便使柔星為長雄。男人端貌取科第，女人主家權勝翁。大抵尋龍少全格，雜出星峰多變易。弼星似巨輔似文，長短高低細辯識。莫道凶龍不可裁，也有凶龍起家國。蓋緣未識間星龍，貪中有廉文有弼。武有破軍間斷生，祿存或有巨武力。十里之中卓一峰，小者成大弱成雄。此星龍家間星法，大頓小伏為真蹤。一山便斷為一代，看在何代生間斷。便向此星定富貴，困弱生旺隨星峰。困弱這龍無氣力，死鱔煙炮入砂礫。千里百里無從山，獨自單行少妝拾。君如識得間星龍，到處鄉村可尋覓。龍非久遠少全氣，易盛易衰非人力。
廉貞如何號獨火？此星得形最高大。高山項上石嵯峨，傘摺犁頭裂絲破。只緣尖焰聳天庭，其性炎炎號火星。起作龍樓並寶殿，貪巨武曲因此生。古人深識廉貞體，喚作紅旗並曜氣。此星威烈屬陽精，高焰赤黑峰頭起。高尖是樓平是殿，請君來此細推辯。亂峰頂上亂石間，此處名為聚講山。聚講既成即分去，分宗拜祖迢迢路。尋蹤尋跡更尋兒，龍來此處最堪疑。卻來此處橫生嶂，形如帳幕開張樣。二重入帳一重出，四重五重如巨浪。嶂中有線穿心行，帳不穿心不入相。帳幕多時貴亦多，一重只是富豪樣。兩帳兩幕是真龍，帳裏貴人最為上。帳中隱隱仙帶飛，帶舞低垂主興旺。天關地軸兩邊迎，異石龜蛇過處往。高山頂上有池水，兩邊夾得真龍行。問君高頂何生水，此是真龍頂上氣。樓殿之上水泉生，水還兩處兩邊迎。真龍卻向泉中過，也有單池在傍抱。單池終不及兩池，池若傾崩反生禍。池平兩水夾又清，此處名為天漢星。天漢天潢入閣道，此星入相居天庭。更有衛龍在高頂，水貼龍身入深井，更無水出可追尋，或有蒙泉如小鏡。看他辭樓並下殿，出帳聳起生何形。應星生處別立形，此是分枝劈脈證。祖宗分了分兄弟，來此分貪識真性。分貪之處莫令差，差謬一毫千里迥。筍峰貪狼縱橫計，鐘釜枕梭武輔弼。方峰是為巨門程，最要來辯嫡庶行。嫡庶不失出帳形，便是龍家五吉星。廉貞惡石眾所畏，不曉真陽火裏精。此龍多向南方落，北上眾山驚錯愕。低頭斂衽山朝來，莫向他方妄參錯。凡是星峰皆有石，若是土山全無力。廉貞獨火氣沖天，石骨棱層平處覓。
廉貞不生吉星峰，定隔江河作應龍。朝迎必應數百里，遠望鼓角聲冬冬。凡見廉貞高聳石，便上頂頭看遠跡。細認真龍此處生，華蓋穿心正龍出。此龍最貴難尋覓，五吉要聳華蓋出。此等真龍不易逢，華蓋三峰品字立。兩肩分作兩護龍，此是兄弟同祖宗。兄弟便為纏護龍，前迎後送生雌雄。雌若為龍雄作應，雄若為龍雌聽命。問君如何辯雌雄，高低肥瘠瘦不同。低肥為雌雄高瘠，只求此處識蹤跡。
隨龍身上有正峰，時作星峰拜祖宗。但看護送似回龍，又有迎龍如虎踞。隨龍山水皆朝揖，狐疑來處失蹤跡。水口重重生異石，定有羅星當水立。羅星外面有山關，上生下生細尋覓。蓋緣羅星有真假，真假天然非人力。羅星旁水便生石，羅星端正最高職。
廉貞多生顧祖龍，祖龍遠遠是朝峰。更有鬼腳回顧處，護送須生十數里。送龍之山短有後，抱山不抱左右手。纏龍纏過龍虎前，三重五重福延綿。纏多不許外山走，那堪長遠作水口。護送托龍若十全，富貴雙全真罕有。尋龍千萬看纏山，一重纏是一重關。關門若有千重鎖，定有王侯居此間。廉貞已具貪狼內，更述此篇為詳載。有人曉得紅旗星，遠有威權近凶怪。權星斬砍得自由，不統兵權不肯體。若遇廉貞不起石，腳下也須生石壁。石壁是背面是平，平處尋龍出蹤跡。貪巨武輔弼星行，出身生處是真星。博龍換處有九段，此是公侯將相庭。紅旗氣雄威武在，行兵出師駭妖怪。權星威福得自轉，縱入文階亦武威。廉良一變貪巨武，文武全才登宰輔。廉貞不作變換星，潔身亂倫弒君父。
武曲星峰覆鐘釜，鐘釜之形有何故。鐘高釜矮事不同，高即為武矮為輔。二者雖然皆吉星，大小不容有差互。武曲端嚴富貴牢，輔弼隨龍厚薄取。真龍若行五六程，臨落之時剝輔星。如梭如印如皎月，三三兩兩牽聯行。前關後峽相引從，峽若多時龍猛勇。博到輔星三四重，仔細來此認龍蹤。貪巨若無輔弼落，高嶺如何住得龍。雖然輔弼是入穴，作穴隨形又不同。穴隨土峰作鉗乳，形神大小隨龍宗。圓龍忽然長拖腳，恐是鬼龍如覆杓。覆箕仰掌是鬼龍，莫來此處失真蹤。請君細認前頭穴，莫使參前失後空。
問君何以知我落，看他尾後圓峰作。問君知我如何行，尾星搖動不曾停。前官後鬼須細辯，鬼克我身居後面。官星克我在前朝，此是龍家官鬼現。真龍落處陰陽亂，五行官鬼無相戰。水龍博到火龍出，鬼在後頭官出面。坎山來龍作午丁，卻把地羅差使轉。此是陰陽雜五行，不是龍家官鬼辯。龍家不要論五行，且從龍看分脈上。龍奪脈時是鬼氣，鬼氣不歸龍上行。大抵正龍無鬼山，有鬼不出半裏間。橫龍出穴必有鬼，送跳翻身穴後環。鬼山若長奪長氣，鬼短貼身如抱攔。問君如何謂之鬼，主山背後撐者是。分枝劈脈不回頭，奪我正身少全氣。真龍穴後如有鬼，山短枝多為雉尾。此是真龍穴後星，星辰亦有尖圓體。正龍穴後若有鬼，只只回頭來護衛。若不回頭衛本身，此是空亡歇滅地。問君何者是空亡，穴後卷空仰瓦勢。便從鬼上細尋覓，鬼山星峰少收拾。真龍身上護衛多，山山多情來拱揖。護衛貼體不敢離，中有泉池暗流入。要識真龍鬼山短，緣有纏龍在後股。既有纏龍貼護身，不許鬼山空散漫。鬼山真去投江海，真龍氣絕散漫多。如戟如矛亂走去，包裹無由奈他何。龍若無纏又無送。縱有真龍不堪用。護纏多愛到穴前，三重五重福綿延。一重護衛一代富，護衛十里宰相地。兩重亦作典磚城，一重只出丞簿尉。鬼山亦自有真形，形隨三吉輔弼類。九星皆有鬼形樣。不類本身不入相。貪狼鬼星必尖小，武曲鬼星枝葉少。多作圓峰覆杓形，撐住在後最為妙。巨門墜珠玉枕形，貪作天梯背後生。一層一級漸低小，雖然有腳無橫行。巨門多為小橫嶺，托後如屏玉幾正。弼星作鬼如圍屏，或從龍虎後橫生。橫生瓜瓠抱穴後，金鬥玉印盤龍形。輔星多為獨節鬼，三對平如寫王字。三對兩對相並行，曲轉護身皆有意。廉文破祿本是鬼，不必問他穴後尾。破祿廉文多作關，近關太闊為散關。關門是局有大小，破祿三星多外攔。祿星無祿作神壇，破星不破為近關。善論大地論關局，關局大小水口山。鬼山形向橫龍作，正龍多是平地落。平地勢如蜈蚣行，卻長便如橈棹形。停棹向前穴即近，發棹向後龍未停。橈棹向後忽峰起，定有真龍居此地。只看護托回轉時，朝揖在前拜真氣。大抵九星皆有鬼，相類相如各有四。四九三十六鬼形，識鬼便是識真精。問君如何謂之官？朝山背後逆拖山。此是朝山有餘氣，與我穴後鬼一般。官星在前鬼在後，官要回頭鬼要就。官不回頭鬼不就，只是虛抱無落首。龍穴背後有衣裙，此是關闌多舞袖。雖然有袖穴不見，官不離鄉任何愛。真氣聚處看明堂，明堂裏面要平陽。明堂裏面停豬水，第一寬平始為貴。側裂傾堆撞射身，急瀉崩騰非吉地。請君未斷左右山，先向明堂觀水勢。明堂亦有如鍋底，橫號金船龍虎裏。直號天心曲禦階，馬蹄直兮有曲勢。明堂要似蓮花水，蕩歸左位長公起。蕩歸右處小公興，若居中心諸位貴。大抵明堂橫為貴，其次之玄關鎖是。蕩蕩直去不回頭，雖似禦階非吉地。明堂要如衣領會，左紐右衤貴方為貴。或是曰隴與山腳，如此關闌真可喜。忽然橫前無關鎖，地劫風吹吉利。請君來此細消詳，更分前官並後鬼。左脅生來笏樣，右脅生來魚袋形。方長為象短為水，小巧是金肥是銀。看此樣形臨局勢，中間乳穴是為真。
賜帶鬼形如瓜瓠，二條連移左轉去。回頭貼來侍從官，前案橫交金玉盤。玉盤賜將金盤相，左右在人心眼上。重數如多賜亦多，一重數是金屏帶。二重是屏三金帶，橫轉穴前官轉大。子孫三代垂魚袋，右上三魚虎身外。三代子孫賜金帶，三重橫盤龍外生。四重即是賜金玉，重數如多福最深。此是龍家賜帶鬼，莫將龍向左邊臨。玉幾方屏武曲形，身後是幾幾外屏。幾屏須要問先後，未有屏先幾後生。幾屏如在後頭托，此是公侯將相庭。破軍星峰如走旗，前頭高卓尾後低。兩傍失險落坑陷，壁立反裂形傾欹。不知此星出六府，上有三臺遠為祖。然後生出六曜星，貪巨祿文廉武輔。三臺星辰號三階，六星兩兩魚眼挨。雙尖雙圓如貪巨，卻在絕頂雙安排。雙尖定出貪狼去，雙圓生出武曲來。上臺中臺下臺出，行到六府文昌臺。文昌六星如偃月，穿星六星似環。平頃上頭生六星，六處微堆作凹凸。凹中微起似六星，生出九星若排列。
破軍皆受九星變。逐位生峰形象現。山形在地水在天，真氣下感禍福驗。尊星頓起真形了，枝葉皆是祿存占。尊星雖雲有三吉，三吉之餘有輔弼。不知三吉不常生，有處觀來無一實。蓋緣不識破軍星，星說走旗拖尾出。走旗拖尾是真形，若出尊星形變生。與君細論破軍體，逐一隨星種類名。貪狼破軍如頓起，一層一級名天梯。頂尖沖前有巖穴，伸頂猶如雞作啼。頂頭有帶下巖去，引到平處如蛛絲。欲斷不斷馬跡過，東西有顯梭中絲。三吉之星總如此，此處名為吉破地。過坪過水皆如是，定有泉塘兩夾隨。貪下破軍巨門去，去為垣局不須疑。巨門破軍裂十字，頂上微圓欹側取。勢如啄木上高枝，直上高崖石觜露。此星出龍生鼎足，瓜甲巖若雞距。此龍富貴生王侯，五換六移出宰輔。
祿存破軍在平頂，兩脅蛇行肋微露。前如大木倒平洋，生幹生枝葉無數。葉中生出嫩枝條，又作高峰下平地。當知為穴亦不遠，護送不來作神宇。
武曲破如破櫥櫃，身形臃脹崩形勢。前頭走出雞伸頸，嶺上下來如象鼻。一高一下腳不尖，作穴乳頭出富貴。破軍廉貞高崔嵬，水流關峽聲如雷。輔星破軍如襆頭，兩傍有腳如拋球。弼星破軍如鯉躍，行到平中一時卓。三三兩兩平中行，直出身來橫布腳。為神為廟為富貴，只看纏護細斟酌。纏多便是富貴龍，纏少只為鐘鼓閣。
九星皆有破祿文，三吉之形輔弼尊。平行穿珠巨貪祿，闌掉尖拖是破軍。吉星之下無不吉，凶星之下凶所存。況是凶龍為不穴，只是閑行引過身。縱然有穴必是假，假穴如何保久存。時師只來尋龍脈，來此峽內空低蹲。便指纏護為真氣，或有遠秀出他村。便說朝山朝水好，下了凶事自入門。只緣不識真龍出，前面必出星辰尊。尊星沾了死龍骨，換了破軍廉祿文。破軍忽然橫開張，帳裏戈旗出生旺。此龍出作將軍形，前遇溪流為甲仗。破祿形象最為多。枝蔓懸延氣少平。不為尖刀即劍戟，不作蛇行即擲梭。出逢六秀方位上，上與六氣橫天河。六氣變而生六秀，凶星到此亦消磨。凶星消磨生吉氣，定有星辰巨浪波。此是神仙絕妙法，不比尋常格地羅。
與君略舉大形勢，舉目一望皆江河。天下江山幾萬重，我見破軍到處是。祿存文曲輔弼星，低小山形總相類。只有高山形象殊，略舉大綱與君議。崑崙山腳出闐顏，只只腳是破軍山。連綿走出瀚海北，風俗強悍人粗頑。生兒三歲學騎射，骨鯁剛方是此間。山來隴石尖如削，盡是狼峰更高卓。此處如何不出文，只為峰多反成濁。高山大隴峰多尖，不似平原一錐卓。行行退卸大散關，百二山河在彼間。大纏大護到函谷，水出黃河如闕環。低平漸漸出熊耳，萬里平陽漸漸低。大梁形勢亦無山，到此尋龍何處是。識得星峰是等閑，平處尋龍最是難。若無江流與淮水，渺渺茫茫不見山。河流沖決山斷絕，又無石骨又無脈。君若到彼說星峰，一句不容三寸舌。黃河在北大江南，兩水夾行勢不絕。行到背脊忽起峰，兗州東嶽插天雄。分枝劈脈鐘靈氣，聖賢多在魯邦中。自古英雄出西北，西北龍神少人識。紫微垣局太微宮，天市天苑太行東。南龍高枝過總頂，黑頂二山雪峰盛。分出泰川及漢川，五嶺分星入桂連。山行有斷脈不斷，直至江陰大海邊。海門旺氣連閩越，南水兩夾相交纏。此是海門南脈絡，貨財文武相交錯。何處是貪何處文？何處辯認武曲尊？尋龍望氣先尋脈，雲霧多生是龍脊。春夏之交與二分，夜望雲霓生處覓。雲霓先生絕高頂，此是龍樓寶殿定。大脊微微雲自生，霧氣如嵐反難證。生尋霧氣識正龍，卻是枝龍觀遠應。此是神仙尋地法，百里羅城不為遠。知此然後論九星，要識九星觀正形。因就正龍行腳處，認取破祿中間行。天下山山有破祿，破祿交橫有地軸。祿存無祿只為關，破軍不破只為闌。關闌之山作水口，必有羅星在水間。大河之中有砥柱，四川之口生灩。大姑不姑彭蠡前，採石金山作門戶。更有焦山羅殺石，雖是羅星門不固。此是大尋羅星法，識者便知愚未悟。吾若論及破軍星，多是引龍兼作護。大龍雖要大破軍，小龍夾亂破祿文。廉貞多是作龍祖，輔弼隨龍富貴生。廉貞若高龍不出，只是為應廉為門。請君看此州縣間，何處不生水口山。水口關闌皆破祿，無腳交牙如疊環。或有橫山如臥虎，或作重重如瓜瓠。禹鑿龍門透大河，便是當時關水處。大行走出何中府，河北河南關兩所。大河北來曲射東，西山作水如眠龍。馬耳山枕大江口，絕無腳手為神妙。靈壁山來截淮河，更無一腳如橫過。海門二山鎖二浙，兩山相合如環缺。文廉生腳鎖緇流，橫在水中為兩截。大關大鎖龍千里，定有羅星橫截氣。截住江河不許流，關住不知多少地。小羅小鎖及小關，一州一縣須有闌。十闌十鎖百十里，定有王侯居此間。鄉落羅星小關鎖，枕水如戈石橫臥。但看無腳是關闌，重數多少分將佐。君如能識水口山，便識天戈並祿破。
左輔正形如襆頭，前高後低大小球。伸舒腰長如杖鼓，後大前小駝峰侔。下有兩腳平行去，或在武曲左右遊。此龍如何近武曲，自是分宗為伯叔。分宗定作兩貴龍，此與他星事不同。武曲兩傍必生輔，不似他星變形去。左輔自有左輔形，方峰之下如卓斧。此是武曲輔星形，若是真輔不如此。真龍自作貴龍身，璞頭橫腳高低去。高頂高峰圓落肩，忽然堆起如螺卵。又如梨栗堆簇繁，頂上累累山結頂。斷定前送深入垣。
要知此星名侍衛，入到垣中最為貴。東華西華門水橫，水外四圍列峰位。此是垣前執法星，卻分左右為兵衛。方正之垣號太微，垣有四門號天市。紫微垣外前後門，華蓋三臺前後衛。中有過水名禦溝，抱城屈曲中間流。紫微垣內星辰足，天市太微少全局。朝迎未必皆真形，朝海拱辰勢如簇。千山萬水皆入朝，入到懷中九回曲。入垣輔弼形微細，隱隱微微在平地。右衛左衛星傍羅，輔在垣中為近侍。右弼一星本無形，是以名為隱曜星。隨龍博換隱跡去，脈跡便是隱曜行。只緣飛宮有九曜，因此強名右弼星。天下尋輔知幾處，河北河南只三四。更有終南泰華龍，出沒為垣盡如此。南來莫錯認南嶽，雖有弼星垣氣弱。卻有回龍輔大江，水口三峰卓如削。此龍俗雲多輔星，又隨塞垣入沙漠。兩京嵩山最難尋，已被前人曾妄作。東西垣局並長江，中有黃河入水長。後山屏帳如負，下瞰泰淮枕水鄉。輔弼隱曜入大梁，卻是英雄古戰場。大河九曲曲中有，輔弼九曲分入首。夫人識得左輔星，識得之時莫開口。如何識得左輔星，次第生峰無雜形。天門上頭生寶殿，寶殿引生鳳樓橫。樓中千萬尋池水，水是真龍樓上氣。兩池夾出龍脊高，池中崩傾非大地。地中實是輔弼星，只分有跡與無形。有形便是真左輔，無跡便是隱曜行。縱然不大也節鉞，巨浪重重不堪說。巨浪是帳帳有扛，扛曲星峰巧如缺。扛星便是華蓋橫，曲處星峰不作證。證出貪巨祿文廉，武破周而復始定。天戈直指破軍路，此是天門龍出序。若出天門是正龍，不出天門形不真。一形不具便減力，次第排來君莫誤。自貪至破為次第，顛倒亂行龍失序。一剝一換尋斷處，斷處兩傍生擁護。旌幢行有蓋天旗，旗似破軍或斜去。看他橫帶如巨浪，浪滾一峰名出帳。帳中過去中央行，不出中央不入相。星形備具入坦行，怪怪奇奇入天象。我到京師驗前說，帝垣果有星羅列。南北雖短東西長，東華水繞西華岡。水從闕口復來朝，九曲九回朝帝闕。前星儼若在南上，周召到此觀天象。上了南岡望北岡，聖人卜宅分陰陽。北岡峙立天門上，分作長垣在兩傍。垣上兩邊分九個，兩垣夾帝中央坐。要識坦中有帝星，皇都坐定甚分明。君若要識左輔宿，凡入皇城辯坦局。重重圍繞八九重，九重之外九重復。重出復嶺看輔星，高山頂上襆頭橫。低處恰如千官入，載弁橫班如覆笠。仔細觀來真不同，應是為垣皆富局。輔為上相弼次相，破祿宿衛廉次將。文昌分明是後宮，武曲貪狼帝星樣。更有巨門最尊貴，喚作極星事非誑。三垣各有垣內星，凡是星峰皆內向。垣星本不許人知，若不明言恐世迷。只到京師君便識，重重外衛內垣平。此龍不許時人識，留與皇家鎮國家。請從九曜尋剝龍，剝盡粗龍尋細跡。要識真龍真輔相，只看高低襆頭樣。若是輔星自作龍，隱行不識真形象。若還三吉去作龍，隨龍變形卻不同。貪狼多類品字立，武巨圓方三個峰。三峰節節隨身轉，中有一峰是正面。兩傍夾者是輔星，大小尖圓要君辯。此龍初發在高山，高處生峰亦生瓣。肩瓣須明似襆頭，袞袞低來是輥球。平行鯉鯽露背脊，有腳橫排如覆笠。若是降樓並下殿，節節如樓下剝換。貪下剝換如拋球，尖處帶腳如龜浮。此是下嶺方如此，上嶺逆行推覆舟。尖圓若是品字立，世人誤作三臺求。祿存剝換蜈蚣節，微微短腳身邊立。文曲梭中帶線行，曲曲飛梭草藏跡。廉下變為梳齒形，梳齒中央引龍脊。徘徊襆頭如改換，行當平中斷復斷。破軍之下夾兩槍，若作天戈如走電。亂行失序出頭來，又似虎狼行帶箭。纏多便作斷吉龍，若是無纏為道院。
弼星本來無正形，形隨八曜高低生。要識弼星正形處，八星斷處隱藏處。隱藏是形名隱曜，此是弼星最要妙。拋梭馬跡線如絲，蜘蛛過水上灘魚。驚蛇入草失行跡，斷脈斷跡尋來無。脈是尊名右弼星，左右隨龍身上行。行龍之時有輔弼，變換隨龍看蹤跡。君如識得右弼星，每到垣中多失跡。博龍失脈失跡時，地上失弦琴背覓。若識弼星隱曜宮，處處觀來皆是吉。此星多吉少傍凶，畫為藏形本無實。藏形之時神殺藏，卻是地中暗來脈。此地平陽千百程，不然彼處卻是弼。坪中還有水流坡，高水一寸即是阿。只為時師眼力淺，到彼茫然無奈何。便雲無處尋蹤跡，直到有山方認得。如此之人豈可言？有穴在坪原自失。只來山上覓龍虎，又要圓頭始雲吉。不知山穹落平去，穴在坪中貴無敵。癡師誤了幾多人，又道葬理畏卑濕。不知穴在水中者，如此難憑山泉濕。蓋緣水漲在中央，水退即同乾地力。且如兩淮平似掌，也有州軍落巢瀝。也有英雄在彼中，豈無墳墓與宮室？只將水註與水流，兩水夾流是龍脊。非惟弼曜在其中，八曜入坪皆有蹤。前篇有時說平處，平裏貪狼皆一同。時師識盡真龍胍，方知富貴與豐隆。
貪狼作穴是乳頭，巨門作穴窩中求。武曲作穴釵鉗覓，祿廉梳齒犁釒辟頭。文曲穴來坪裏作，高處亦是掌心落。破軍作穴似戈矛，兩傍左右手皆收。定有兩山皆護衛，不然一水過橫流。輔星正穴燕巢仰，若在高山掛燈樣。落在低平是雞巢，縱有圓頭亦凹象。此是博換尋星穴，尋穴隨龍細辯別。龍若真兮穴亦真，龍不真兮少真穴。尋龍雖易裁穴難，只為時人昧剝山。剝龍換骨星變易，識得疑龍穴不難。古人望龍知正穴，蓋將失龍尋換節。識得龍家換骨星，富貴令人無歇滅。
尋龍且用依經訣，好把星峰細辯別。龍行上應三吉星，兒孫世代產賢哲。次第發出有尊卑，初龍小巧真龍拙。一起一伏名差殊，變換之中分骨節。有乳有節足安墳，氣候潛藏尋取穴。吉星之下節目奇，凶星之下節目劣。崩洪節目最為強，氣脈相連無斷絕。
龍星自有真峰應，雌山低弱雄山勝。行龍雖貴骨節奇，入穴須教骨節稱。不欲山曲如反弓，不欲山直如伸頸。吉星吉兮凶星凶，不由人使由天定。時師未識七星形，為作歌兮切須聽。
貪狼一木勢尖強，鬼星秀麗足文章。或然丫角牙丫起，明經魁選細推詳。七峰八峰磊落去，龍圖學士富文章。左穿右博烈筆陣，行龍旌節如旗搶。其間定有神靈應，或然世代生王侯。若作天馬騰躍起，富雖不巨盈千倉。若作牙筍攢地面，文武官顯居朝堂。不世富貴馳聲譽，更兼福祿壽而昌。
巨門一土少人知，端正秀麗如蛾眉。有時覆月出天外，有時隱隱生平夷。挺生英傑事明主，忠良正直如臯夔。懸鍾頓起高聳起，富貴兼全聲聞美。牛奔象舞勢勇猛，授鉞閫外無復疑。忽然壘壘空碧，小更良兮高更奇。斯地勿論富與貴，神仙出世同安期。肥厚遙長子孫遠，勢若短尖多虧盈。
武曲之星號一金，卓圭立笏高千尋。定主兵權富韜略，登壇既拜夷狄飲。棱層高聳立屏障，文華秀發稱儒林。簇簇樓臺高且壯，危巖古怪當天地。此地葬之勿猶豫，世代榮貴輝古今。便以方冠清且巧，三五相連羅碧岑。子孫聰明復秀麗，芝蘭庭砌何森森。
祿存一土君切忌，醜惡崩欹不綿媚。高峰孤起如拈拳，低山卑濕如牛鼻。或若棺材隨水流，或若死屍臥平地。自然虧缺不足看，疾病顛狂遭劓刈。兒孫傭懶走他州，淫慾奸偷總連累。
文曲一水何孤單，生枝生足如蜒蚰。亂花丘壟不接續，三三五五飛翩翩。也似驚蛇初出草，也如鵝頸榨流泉。坑溪反背無收拾，縱然收拾還攣拳。此地葬這主遊蕩，男不忠兮女不賢。
廉貞獨火大凶災，高尖醜惡空崔嵬。生枝發足桃符起，首尾分張兩畔開。形似垛甲勢分列。質不清兮濁似血。毛發焦枯氣脈散，水流滯急聲如雷。瘟死盡兼官禍，敗國亡家真可哀。
破軍二金招凶惡，山猛陰陽各差錯。峰巒突兀亂石岡，不然破碎連基鑿。也作竹篙馬鞭勢，也作兵戈與繩索。左崎右險舉頭看，入穴葫蘆塊然落。明堂傾陷水潺潺，龍虎二山伸兩腳。若犯此星甚乖張，當代兒孫見銷鑠。輔弼常隨七星轉，多在明堂左右見。有時脫體醮清波，形勢或作闌圈西。或見龜蛇或見魚，迎山連接如絲線。山厚山肥人多豐，山薄山走人奸賤。須教閉密不通風，莫令大開水流濺。
三蓋吉星隨龍入，磊落巖形卓立。或作高峰勢插天，或在明堂皆頓集。或在水口相舉連，或在輔弼山頭立。或然隱隱在溪坑，胎息成龍勢藏蟄。大成州郡產英豪，小作鄉村兼鎮邑。定知世代祿綿綿，文韜武略精傳習。
七星變化無窮極，體樣相同人未識。四維八幹十二枝，博換化身百千億。本自二源分派殊，不得明師述大惑。但將分受細推尋，何用勞心更勞力。凶禍之星凶禍生，福德之星招福德。造化元來指掌間，此是神仙真法則。

