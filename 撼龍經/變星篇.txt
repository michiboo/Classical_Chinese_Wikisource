疑龍盡說總無疑，直龍藏幸便宜知。
識得真龍結作處，豈逃真假幹兼枝。
貪狼一變巨門星，星方磊落如屏形。
頓笏頓鐘如頓鼓，輔弼隨行變祿存。
祿存帶祿為異穴，異穴生成鶴瓜形，
鶴爪之形兩邊短，一距天然撐正身。
此是祿存帶祿處，長短之穴為正形。
起頂或成衣冠吏，短短低生左右臂。
左臂短如插笏形，右臂短如佩魚勢。
時師至此多狐疑，卻嫌龍虎不纏衛。
也有龍虎兩頭尖，左紐右紐休要嫌。
也有龍虎生石觜，時師到此何曾喜。
也有穴在大石間，也有穴在深潭裏。
也有左長右枝短，也有左短右枝長。
也有主山似牛軛，也有前案如拖槍。
世俗庸師多不取，那知異穴生賢良。
有如貪狼變文曲，撒網之形非碌碌。
撒網之形似牛皮，不著緋衣多食祿。
有如貪變破軍相，天梯隱隱如旗樣。
旗山若作蓋天旗，旗下能生君與相。
有如破軍變貪狼，貪狼入穴如拖槍。
拖槍之穴人嫌醜，只緣纏護兩山長。
貪變廉貞梳齒樣，長枝有穴無人葬。
人言龍虎不歸隨，那知葬了生公相。
變作輔星燕窠仰，落下高山掛燈樣，
變作破軍如戈矛，兩邊左右手皆收，
定有諸山作纏護，不然秀水之玄流，
貪狼不變生乳突，巨門不變窩中求，
武曲不變釵頭見，祿存不變梨僻頭，
文曲不變掌心作，破軍不變及與矛，
輔弼不變燕窠仰，變以不變宜精求，
亦有作穴如關斧，不拘左右生龍虎。
橫龍欲向直中扦，直山欲向橫中處，
大抵怪形並異穴，諸星退缷我他說，
主客只求三吉山，三吉生枝轉羅列，
或是真龍生是氣，重崗後嶺驅羊勢。
一斷一斷斷了斷，鶴膝蜂腰真吉地，
吉地當有逆潮案，有案直須生本幹，
幹上生過我前來，諸山藉此為護捍，
捍門之外有羅星，便作公候山水斷，
案外覆金更如盂，兩兩三三對面來，
似鼓似鐘兼似笏，當知臺輔抱賢才，
亦有行立踏節山，變雙迴頭顧此間，
橫過面前為水口，不許諸山列出關，
關外若有羅星現，定出安幫事不難。
案山如筍插天青，對面推來​​始是真，
背面成峰身直去，以我無情似有情，
時師到此多求穴，下了乃知誤殺人。
大抵諸山來此聚，諸水流來合此處，
定有真情此間作，只恐不知龍住處，
住處多為魂惡形，世俗庸師心重瞿。
君能熟此變星篇，但是陰陽地理仙。
凡遇龍神都照破，只緣心鏡已昭圓。
