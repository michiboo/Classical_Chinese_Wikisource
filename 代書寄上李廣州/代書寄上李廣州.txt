
皖水望番禺，迢迢青天末。 
鴻雁飛不到，音塵何由達。 
獨有輿人歌，隔雲聲喧聒。 
皆稱府君仁，百越賴全活。 
推誠魚鱉信，持正魑魅怛。 
疲民保中和，性足無夭閼。 
天子咨四岳，佇公濟方割。 
幾時復旋歸，入踐青瑣闥。 
賤子託明德，繚若松上葛。 
別離鄙吝生，結念思所豁。 
門欄關山阻，岐路天地闊。 
唯憑萬里書，持用慰飢渴。

