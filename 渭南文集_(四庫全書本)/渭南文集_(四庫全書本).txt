　　欽定四庫全書　　　　　集部四
　　渭南文集目録　　　　　別集類三〈宋〉
　　巻一
　　表
　　牋
　　巻二
　　南宮表牋
　　巻三
　　劄子
　　巻四
　　劄子
　　巻五
　　奏狀
　　巻六
　　啓
　　巻七
　　啓
　　巻八
　　啓
　　巻九
　　啓
　　巻十
　　啓
　　巻十一
　　啓
　　巻十二
　　啓
　　巻十三
　　書
　　巻十四
　　序
　　巻十五
　　序
　　巻十六
　　碑
　　巻十七
　　記
　　巻十八
　　記
　　巻十九
　　記
　　巻二十
　　記
　　巻二十一
　　記
　　巻二十二
　　銘
　　贊
　　記事
　　巻二十三
　　傳
　　青詞
　　疏
　　巻二十四
　　疏
　　祝文
　　巻二十五
　　勸農
　　雜書
　　巻二十六
　　跋
　　巻二十七
　　跋
　　巻二十八
　　跋
　　巻二十九
　　跋
　　巻三十
　　跋
　　巻三十一
　　跋
　　巻三十二
　　墓誌銘
　　巻三十三
　　墓誌銘
　　巻三十四
　　墓誌銘
　　巻三十五
　　墓誌銘
　　巻三十六
　　墓誌銘
　　巻三十七
　　墓誌銘
　　巻三十八
　　墓誌銘
　　巻三十九
　　墓誌銘
　　墓表
　　壙記
　　巻四十
　　墖銘
　　巻四十一
　　祭文
　　哀辭
　　巻四十二
　　天彭牡丹譜
　　風俗記
　　致語
　　巻四十三
　　入蜀記
　　巻四十四
　　入蜀記
　　巻四十五
　　入蜀記
　　巻四十六
　　入蜀記
　　巻四十七
　　入蜀記
　　巻四十八
　　入蜀記
　　巻四十九
　　詞
　　巻五十
　　詞
　　〈臣〉等謹案渭南文集五十巻宋陸游撰游字務觀山隂人以䕃補登仕郎官至華文閣待制致仕為南渡詩人之冠事蹟具宋史本傳游有詩文二集文集為其子遹所編游晚封渭南伯故以為名第一巻至四十一巻皆古文第四十二巻為天彭牡丹譜風俗記致語四十三巻至四十八巻為入蜀記四十九巻至五十巻皆詩餘陳氏書録解題渭南集三十巻此本多二十巻疑振孫偶訛五字為三也游晚年為韓侂冑作閱古泉南園二記以此為清議所譏其文不載於集中至明毛晉輯逸藁乃從葉紹翁四朝聞見録中取以附入則遹編集時殆欲諱其父之為似道作記而刪之歟乾隆四十四年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














　　原傳
　　陸游字務觀越州山隂人年十二能詩文䕃補登仕郎鎖㕔薦送第一秦檜孫塤適居其次檜怒至辠主司明年試禮部主事復置游前列檜顯黜之由是為所嫉檜死始赴福州寧德簿以薦者除敕令所刪定官時楊存中久掌禁旅遊力陳非便上嘉其言遂罷存中中貴人有市北方珍玩以進者游奏陛下以損名齋自經籍翰墨外屏而不御小臣不體聖意輒私買珍玩虧損聖徳乞嚴行禁絶應詔言非宗室外家雖實有勛勞毋得輒加王爵頃者有以師傅而領殿前都指揮使復有以太尉而領閣門事瀆亂名器乞加訂正遷大理寺司直兼宗正簿孝宗即位遷樞密院編脩官兼編類聖政所檢討官史浩黃祖舜薦游善詞章諳典故召見上曰游力學有聞言論剴切遂賜進士出身入對言陛下初即位乃信詔令以示人之時而官吏將帥一切翫習宜取其尤沮格者與衆棄之和議將成游又以書白二府曰江左自吳以來未有捨建康他都者駐蹕臨安出於權宜形勢不固饋餉不便海道逼近凜然意外之憂一和之後盟誓已立動有拘礙今當與之約建康臨安皆係駐蹕之地北使朝聘或就建康或就臨安如此則我得以暇時建都立國彼不我疑時龍大淵曽覿用事游為樞臣張燾言覿大淵招權植黨熒惑聖聽公及今不言異日將不可去燾遽以聞上詰語所自來燾以游對上怒出通判建康府尋易隆興府言者論游交結臺諫鼓唱是非力說張浚用兵免歸久之通判䕫州王炎宣撫川陜辟為幹辦公事游為炎陳取進之策以為經略中原必自長安始取長安必隴右始當積粟練兵有釁則攻無則守吳璘子挺代掌兵頗驕恣傾財結士屢以過誤殺人炎莫誰何游請以玠子拱代挺炎曰拱怯而寡謀遇敵必敗游曰使挺遇敵安保其不敗就令有功愈不可駕馭及挺子曦僭叛游言始驗范成大帥蜀游為參議官以文字交不拘禮法人譏其頺放因自號放翁後累遷江西常平提舉江西水災奏撥義倉賑濟檄諸郡發粟以予民召還給事中趙汝愚駁之遂與祠起知嚴州過闕陛辭上諭曰嚴陵山水勝處職事之暇可以賦詠自適再召入見上曰卿筆力回斡是善非他人可及除軍器少監紹興元年遷禮部郎中兼實録院檢討官嘉泰二年以孝宗光宗兩朝實録及三朝史未就詔游權同修國史實録院同修撰免奉朝請尋兼秘書監三年書成遂陞寳章閣待制致仕游才氣超逸尤長於詩晚年再出為韓侂冑撰南園閱古泉記見譏清議朱熹嘗言其能太髙跡太近恐為有力者所牽挽不得全其晚節蓋有先見之明焉嘉定二年卒年八十五




