　　欽定四庫全書　　　　集部十
　　平齋詞　　　　　　　　詞曲類一〈詞集之屬〉提要
　　〈臣〉等謹案平齋詞一巻宋洪咨䕫撰咨夔字舜俞號平齋於潛人嘉定元年進士宋史則載其登第在嘉定二年按咸淳臨安志有嘉定元年鄭自誠榜無二年榜宋史誤也理宗朝累官刑部尚書翰林學士知制誥加端明殿學士卒諡忠文有平齋文集已別著録茲詞一巻為毛晉所刻晉跋稱未見其集葢汲古閣偶無其本僅見其詞也咨䕫以才藝自負新第後上書史彌逺自宰相至州縣無不捃摭其短遂為時相所忌十年不調故其詞淋漓激壯多抑塞磊落之感頗有似稼軒龍洲者毛晉跋乃徒以王岐公文多富貴氣擬之殊為未允咨䕫父名鉞號谷隠有詩名咨䕫出蜀時得書數千巻藏蕭寺父子考論諷誦學益宏肆詞注內所稱老人即其父也其子勲燾亦皆能紹其家學鷓鴣天為老人夀後闋雲諸孫認取翁翁意插架詩書不負人可想其世業之盛又漢宮春一闋乃慶其父七十作據平齋集有壬辰小雪前奉親遊道塲何山五言古詩一首中有句雲老親八十健而集內未載其詞疑其傳稿尚多散佚矣乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　欽定四庫全書
　　平齋詞
　　宋　洪咨夔　撰
　　沁園春〈夀俞紫薇〉
　　詩不云乎蒹葭蒼蒼白露為霜看高山喬木青雲老榦英華滋液亦斂而藏匠石操斤便游林下一舉採之充棟梁須知道是天將大任翕處還張　薇郎玉佩丁當問何事午橋花竹莊又星回歲換臘殘春淺錦熏籠紫栗玉杯黃喚起東風吹醒宿酒把甲子從頭重數將明朝去趂傳柑宴近滿袖天香
　　又〈次黃宰韻〉
　　歸去來兮杜宇聲聲道不如歸正新煙百五畱酒病落紅一尺風妬花期睡起綠窗銷殘香篆手板搘頤還倒持無人解自追遊仙夢作送春詩　風流不似年時把別墅江山供弈棊空一川芳草半池晴絮歌翻長恨賦續懐離桃葉渡頭沈香亭北往事悠悠難重思裵徊處看鳴鳩喚婦乳燕將兒
　　又〈夀淮東制置〉
　　飲馬咸池攬轡崑崙橫騖九州慶中興機㑹天生山甫非常事業天授畱侯左搏龍虵右馴虎兕萬里中原談笑收功名早便貂蟬獵獵飛出兜牟　新甿無限歡謳盡賣劒賣刀歸買牛正麥搖薰吹黃迷斷壟秧涵朝雨緑遍平疇眼底太平不圖再見羅拜焚香青海頭從今去願君王萬歲元帥千秋
　　又〈用周潛夫韻〉
　　秋氣悲哉薄寒中人皇皇何之更黃花吹雨蒼苔滑屐欄空鬬鴨床老支⻱靜裏蛩音明邊睂睫蹴踏星河天脫鞿清談乆頓兩忘妍醜嫫姆西施　濓溪家住江湄愛出水芙蓉清絶姿好光風霽月一團和氣屍居龍見神動天隨著察工夫誠存體段個裏語言文字非君家事莫空將太極散打圖碑
　　風流子〈和楊帥芍藥〉
　　錦幄醉荼䕷狻猊㬉銀蒜壓煙霏正韓范安邊歐蘇領客紅芳庭院綠䕃窗扉看句挽春春肯住更判羽觴揮金繫花腰玉勻人面嬌慵無力婭奼相依　繁華都能幾青油幕好與遮䕶晴暉寄語東君莫教一片輕飛向溫馨深處畱歡卜夜月移花影露裛人衣只恐明朝西垣有詔催歸
　　賀新郎〈夀成都孫宰〉
　　露洗秋光透指岷峨無邊峭碧與君為夀萬里同隨琹鶴到只願人情長乆儘頭白眼青如舊從㬰功名三尺劒倚函闗風雨蛟龍吼談笑取印如斗　從今盡展眉峯皺看諸郎翩翩黃甲班班藍綬一簇孫枝扶膝下翠竹碧梧爭秀便嘉慶圖中都有花影婆娑清晝永䕶新涼更著絲簧手歡未盡賸添酒
　　又〈夀程於浩〉
　　風〈闕〉簾花約玉壺天芙蕖欲葢篔簹初槊宿靄收隂晴色定一㸃明星碧落光拍滿浮谿岝㠋銀櫛鐵冠風物古更秧青麥熟蠶登箔讙取酒為君酌　華堂繡袞今如昨長官清水晶燈照珊瑚鉤琢富貴功名知有樣晨起一聲簷鵲使好趂六更宮鑰龍尾朝回長燕喜寶香深醉引萊衣著吹紫鳳舞黃鶴
　　又〈詠梅用甄龍友韻〉
　　放了孤山鶴向西湖問訊水邊嫩寒籬落試粉盈盈㣲見面一㸃芳心先著正日莫煙輕雲薄欲攬清香和月嚥倩馮夷為洗黃金杓花向我勸多酌　單于吹徹今成昨未甘渠琢玉為堂把春畱卻倚遍黃昏欄十二知被兒曹先覺更笑殺盧仝赤腳但得東風先在手管綠隂好踐青青約方寸事兩睂角
　　又
　　誰識昂昂鶴且隨縁𠟇水殘山東村西落世事幾畨新局面看底卻高三著況轉首西山日薄雪意壓簷梅索笑任柄長柄短隣家杓篘小甕動孤酌　見花憶得年時昨正㣲醺獨步黃昏被花迷卻冷月吹香春弄影么鳳梢頭先覺恍夢斷羅浮山腳欲寄心期無驛使想凌寒不奈腰肢約空憑暖畫欄角
　　漢宮春〈老人慶七十〉
　　南極仙翁占太㣲元葢洞府為家身騎若木倒景手弄青霞芙蓉飛斾映一川新綠平沙好與問東風結子幾回開遍桃花　況是初元玉厯更循環數起希有年華長挹清明夜氣養就丹砂麻姑送酒安期生遺棗如瓜歡醉後呼兒烹試頭綱小鳳團茶
　　夏初臨
　　鐵甕栽荷銅彝種菊膽瓶萱草榴花庭戶深沈畫圖低映窗紗數枝竒石谽谺染宣和瑞露明霞於菟長嘯風林〈闕〉　霜草先斜　雪絲香裏氷粉光中興來進酒睡起分茶輕雷急雨銀篁迸揷簷牙涼入琵琶枕幃開又送蟾華問生涯山林朝市取次人家
　　滿江紅
　　送雨迎晴花事過一庭芳草簾影動歸來雙燕似悲還笑笑我不知人意變悲人空為韶華老滿天涯都是別離愁無人埽　海棠晚荼䕷早飛絮急青梅小把風流醖藉向誰傾倒秋水盈盈魂夢逺春雲漠漠音期悄最闗情鵯鵊一聲催窗紗曉
　　又〈老人遊東山追和俞貳卿詞謹用韻〉
　　把酒西風渾莫問主賓誰惡千古事幾人遇合幾人流落肝膽輪囷溟渤小精神浩蕩蓬萊薄望拒霜紅處是東山長如昨　蒼苔跡何曾削黃葉夢何難覺等春雲出岫秋波歸壑老子婆娑風度逺佳人縹緲腰肢約況登高節過又登高須多酌〈閏九月〉
　　天香〈夀朱尚書〉
　　雲母屏開博山爐熨人間南極星現酥篆千秋燈圖百子酒浪花光照面堂深戲綵任父老兒童爭勸耆艾相將潞國精明恰如清獻　春風飄香合殿仗雲齊漏遲宮箭正好簪荷入侍帕柑傳宴日月華蟲蒨絢便與試胸中五紋線夀域長開洪鈞長轉
　　水調歌頭〈送曹侍郎歸永嘉〉
　　四海止齋老百世水心羽都將不盡事業付與道俱東氣脈中庸大學體統採薇天保幾疏柘袍紅千仞倚寥碧一㸃駕歸鴻　扈江蘺貫薜茘製芙蓉午橋綠野深處心與境俱融搏控乾坤龍馬簸弄坎離日月蒼鬢映方瞳只恐又催詔飛度橘花風
　　又〈中夏望前一夕步月〉
　　如此好明月梅裏自來無炎雲溽霧收盡宇宙一氷壺淺瀨乍分隨合清影欲連還斷滉漾玉浮圖風物庾樓似秋思欠菰蒲　醉魂醒塵骨換我非吾瓊簫紫鳳何許風露足清都君看流光多處縹緲澼洸人立白與藕花俱只恐姮娥妬涼透粟生膚
　　念奴嬌〈老人用僧仲殊韻詠荷花橫披謹和〉
　　香山老矣正商量不下去畱蠻素獨立躊躇腸欲斷一段若耶溪女水底新妝空中香袖斜日疎風浦向人慾語垂楊清䕃多處　便好花裏喚舩碧筩白酒㣲吸荷心苦佳月一鈎天四碧隠約明波橫注雪藕逢絲碧蓮見薏枕簟涼如雨一雙宿鷺伴人永夜翹竚
　　又〈敬借老人燈韻為夀〉
　　光風霽月信行窩到處人間天上一笑喚囘新造化滿眼翠舒紅放腦後功名腳跟富貴夢斷春旗仗幅巾蕭散任他蟣蝨龍象　正是楊栁初眠海棠半睡錦繡天開障鶴骨松筋年望八得醉不妨瀾浪節過燒燈時催修禊迎面韶華蕩宗文扶著問翁馬有何向
　　更漏子〈次黃宰夜聞桂香〉
　　眼生花燈綴粟人在黃金列屋金縷細道冠朙膽瓶涼意生　緩歌絃停酒斚待得香風吹下斜月轉斷雲回風流不讓梅
　　好事近〈次曹提管春行〉
　　二十四番風纔見一番花鳥已自有人春瘦正逺山橫峭　踏青底用十分晴半隂晴方好深院日長睡起又海棠開了
　　朝中措〈送同官滿歸〉
　　荷花香裏藕絲風人在水晶宮天上橋成喜鵲雲邊帆認歸鴻　去天尺五城南杜趣對柘袍紅若問安邊長䇿莫須浪説和戎
　　又〈次楊仲禹韻〉
　　翠盆紅藥䕶觥籌風物似揚州春事一聲杜宇人生能幾狐裘　有山可買有書可讀不願封畱一任東風輦路羣公蒼佩鳴璆
　　又〈夀章君舉〉
　　滂葩七十二灘春鍾瑞石麒麟流水行雲才思光風霧月精神　金蕉進酒斑衣起舞喜氣津津羣玉峯頭環珮紫薇花底絲綸
　　㸃絳唇〈次張伯修韻〉
　　花事無多笙歌綰取東風住玉彝雕俎樓外更籌屢醉喚驪駒催上天梯去君知否半邊銅虎鄧艾經行路
　　西江月〈夀章叔厚〉
　　庭下宜男萱草牆頭結子橊花非煙非霧富平家人物風流如畫　寶月曾修玉斧銀河欲泛仙槎美人睡起綠雲斜一笑扶將夀斚
　　浣溪沙〈夀子有〉
　　蒼鶴飛來水竹幽初涼月一簾秋木犀花底試新篘鳳咮硯供無盡藏龍飛牓占最高頭慈闈洗眼看封
　　侯
　　又〈用呉叔永韻〉
　　細雨斜風寂莫秋黃花壓鬢替人羞〈闕〉　　　負箜篌燕子樓寒迷楚夢鳯皇池㬉愜秦謳莫雲凝碧可禁
　　愁
　　又〈夀蔡千及〉
　　小雨輕霜作嫩寒蠟梅開盡菊花乾清香收拾貯詩肝文武兩魁前樣在功名四諫後來看麻姑進酒斗闌
　　干
　　又
　　六曲平山似去年雪花欺得怕〈闕〉寒小窗和月照無眠筆㸃輕澌心欲折燭搖斜吹淚空煎伴人梅影更堪
　　憐
　　菩薩鬘〈和子有韻〉
　　翠翹花艾年時昨鬬新五采同心索含笑祝千秋長眉如莫愁　流光旋磨蟻換調重拈起深院竹和絲皺紅裁舞衣
　　鷓鴣天〈為老人壽〉
　　天理從來屈有信東風到處物皆春門前驄馬權竒種臺上慈烏反哺心　花島屐桺湖尊好將長健傲長貧諸孫認取翁翁意插架詩書不負人
　　蝶戀花
　　畫斛黃花寒更好人愛花繁卻被花催老舊恨新愁誰醞造帶圍暗減知多少　開眼萬般渾是惱只仗㣲醺假寐寛懐抱隔屋愁睂春思早數聲啼破池塘草
　　臨江仙
　　萬紫千紅鬢上粉聚成一撮精神宣和宮樣太清真韶風搖斗帳芳露溼綸巾　消得流鶯花底滑一聲驚起梁塵扶將芍藥牡丹春光浮金盞面香到玉池津
　　南鄉子〈向刻作行香子誤或作賀方回〉
　　風雨過芳晨多少愁紅恨紫塵兩㸃眉尖凝逺碧紛紛又被楊花誤一春　金鳯壓嬌雲睡起紗窗背欠伸心事欲言言不盡沈沈乳燕雛鶯觸撥人
　　眼兒媚
　　平沙芳草渡頭村綠遍去年痕遊絲下上流鶯來往無限銷魂　綺窗深靜人歸晚金鴨水沈溫海棠影下子規聲裏立盡黃昏
　　又〈夀錢徳成〉
　　花光燈影浸簾櫳蓬島現仙翁瑤裾織翠詩瞳㸃碧酒臉潮紅　竇郎隂徳知多少萬巻奏新功前庭梧竹後園桃李無限春風
　　南鄉子〈徳清舟中和老人韻〉
　　霜月冷婷婷夾岸蘆花雪㸃成短艇水晶宮裏繫閒情誰道芙蓉更有城　阿鵲數歸程人倚低窗小畫屏莫恨年華飛上鬢堪憑一度春風一度鶯
　　祝英臺近〈為老人壽〉
　　臉長紅眉半白老鶴飽風露歲換星移祿運又交午須知命帶將夾福推不去穩做箇榮華彭祖　記初度謝他紫燕黃鸝爭先送好語春滿湖山厯厯舊遊處管教栁外行廚花邊步屧長占斷好晴竒
　　謁金門〈夀夢祥〉
　　春正美滿眼萬紅千紫收拾羣香歸甕蟻長年花信裏深院簾櫳如水雙燕呢喃芳壘唾碧輕衫人送喜梅
　　梢新結子
　　又〈九日〉
　　開笑口又是茱茰重九好水佳山長似舊健如黃犢走菊蕊崢崢如豆風雨輕寒初透簷外鵲聲誰送酒莫
　　閒金椀手
　　卜算子
　　簸弄栁梢春呼吸花心露倦粉嬌黃扇底風盡向睂心度　喚醒海棠紋約住櫻桃素上到瑤臺最上層共跨青鸞去〈後句夢中得〉
　　又
　　芍藥打團紅萱草成窩綠簾捲疎風燕子歸依舊盧仝屋　貧放麴生疎閒到青奴熟埽地焚香伴老仙人勝連環玉
　　栁梢青〈老人生日〉
　　野服綸巾白鬚紅頰無限陽春二滿三平麄衣淡飯鍾鼎山林　尊前喜氣輪囷道蠶麥分朝甲申天放新晴人占一飽老子寛心



　　平齋詞
　　平齋詞原跋
　　舜俞於潛人其功烈載在史冊如毀鄧艾祠更祠諸葛武侯告其民曰毋事仇讐而忘父母尤為當時稱歎迨卒時御茟批其鯁亮忠慤令抄所著兩漢詔暨詩文行世樓大防又極賞大冶賦一篇予恨未見全集其詩餘四十有竒多送行獻夀之作無判花嗜酒之篇昔人謂王岐公文多富貴氣余於舜俞之詞亦云湖南毛晉識








　　平齋詞
