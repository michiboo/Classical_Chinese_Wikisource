
官騎連西向楚雲，朱軒出餞晝紛紛。
百城兼領安南國，雙筆遙揮王〈一本空此字〉左君。
一路諸侯爭館穀，洪池高會荊臺曲。
玉顏送酒銅鞮歌，金管留人石頭宿。
北雁初回江燕飛，南湖春暖著春衣。
湘君祠對空山掩，漁父焚香日暮歸。
百事無留到官後，重門寂寂垂高柳。
零陵過贈石香溪，洞口人來飲醇酒。
登樓暮結邵陽情，萬里蒼波煙靄生。
他日新詩應見報，還如宣遠在安城。

