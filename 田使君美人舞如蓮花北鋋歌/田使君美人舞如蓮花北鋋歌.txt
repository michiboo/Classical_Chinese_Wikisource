
美人舞如蓮花旋，世人有眼應未見。
高堂滿地紅氍毹，試舞一曲天下無。
此曲胡人傳入漢，諸客見之驚且歎。
慢臉嬌娥纖復穠，輕羅金縷花蔥蘢。
回裾轉袖若飛雪，左鋋右鋋生旋風。
琵琶橫笛和未匝，花門山頭黃雲合。
忽作出塞入塞聲，白草胡沙寒颯颯。
翻身入破如有神，前見後見回回新。
始知諸曲不可比，采蓮落梅徒聒耳。
世人學舞祗是舞，恣態豈能得如此。

