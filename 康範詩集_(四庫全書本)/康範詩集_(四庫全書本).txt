　　欽定四庫全書　　　　　　集部四
　　康範詩集　　　　　　　　別集類三〈宋〉
　　提要
　　〈臣〉等謹案康範詩集一巻宋汪晫撰晫字處㣲以字行績溪人當開禧間隱居縣之環谷給事袁甫守徽州聞晫名求見不得叅政真徳秀屬績溪令李遇求晫言行之實將薦於朝值徳秀卒事遂寢晫卒年七十六李遇私謚之曰康範先生是集末有晫三世孫夢斗跋語稱其詩詞共七十首其餘雜著亦嘗編輯得二十篇並靜觀常語三十餘巻亡於兵火惟詩詞草本僅存即是集也集後有康範續録載夢斗進晫所編曽子子思子全書表及褒贈通直郎指揮二篇又有康範實錄載行狀銘誄之類葢仿李翺文集所作皇考實錄之例〈案梁武帝元帝實録已見隋書經籍志而唐自髙祖以下亦俱有實錄李翺乃取為家傳之名殊為僭妄已於翺集提要內駁正謹附識於此〉又有附録外集載諸名賢與其先世酬唱題詠之作是集及夢斗北逰集舊本合題曰西園遺稿西園葢其先世監簿琛別業蘇轍有題汪文通豁然亭詩即其地也今析出各為一集著於録焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉　陸　費　墀








　　康範詩集原序
　　志發於言而為詩情發於聲而成音是故詩之豪放而綺麗者志乎富貴者也沖澹而蕭散者志乎隠遯者也平易而典雅者志乎道義者也是故音之和者其情正音之怨者其情乖音之靡者其情肆聽其言也審其聲也斯得其志與情之所發人之賢否從可知矣傳曰見其禮而知其政聞其樂而知其徳徽績溪邑當宋季世多顯人而汪氏自有唐以來尤為右族處微君世詩書之澤而爵祿不入於其心味道義之腴而窮約無所怨乎世樂丘園之趣而惠愛足以及於人鄉邑視之為楷範官府信之如蓍⻱觀其環谷存藁所為詩詞數十首其言典雅其聲和平無一毫晚宋氣習其曠達者恆依乎理未嘗墜晉人之弊視彼處窮約而怨尤甘隠遯而忘世者固不可同日語矣易簀一詞了達生死且有一息尚存不容少懈意嗚呼豈非有道君子哉是宜生而名公卿以逸民論薦歿而賢大夫以康範先生私諡之也惜乎其所述作不復盡傳於世此其倖存而未泯者耳非惟汪氏子孫所宜珍重亦斯文之所當共惜者也余再來新安校文郡庠紏録趙君遇偕先生五世孫疇為徴余文題其端以鋟諸梓執筆汗顔姑論其槩俾覽遺風傳逸民者亦將有感於斯文至正已丑九月既望奉議大夫江浙等處行中書省左右司郎中致仕張純仁敘









　　欽定四庫全書
　　康範詩集
　　宋　汪晫　撰
　　五言律詩
　　次韻梅中
　　梅熟雨初過虛堂枕簟涼心閒世自古事簡日偏長藕葉度清氣蘭花留晚芳正巾堪一笑髮短自僧光〈自一作似〉
　　次韻戴顯之晚春夾溪閒行
　　出郭知春晚陰隂緑滿川小橋橫𣕕杌斜柳拂淪漣風急低雙燕林幽聒一䳌酴醿破香蘂孤艷殿羣妍
　　次韻蓋簿賓春
　　忽頒新厯日春事到茅簷心自丹如故鬚應白又添微風和拂面小雨冷侵簾酒竭防春飲新將韲甕醃
　　次韻蓋簿初春郊行
　　黯淡雲初斂霏微雨復晴燒痕囘野色禽語盡春聲駃駃山泉溜欣欣木葉榮杖藜村店酒清似好官清
　　次韻落花
　　新緑滿髙樹殘紅辭舊枝馬嵬留韈處金谷墜樓時巢燕銜香急川魚弄纈遲詩人無可恨青子又垂垂
　　城中春寒即事
　　重來春又半夢寐念歸期山近衾裯薄春寒鼓角悲曉鐘風送逺宿靄日開遲客裏真寥落愁添兩鬢絲
　　秋夕遣興
　　秋月清如水涼生善養堂鵲驚梧葉墜露壓稻花香煨芋薦蛆白開橙擘蟹黃客來隨所有此興不能忘
　　次韻李眀甫追和蘓黃門鸂𪄠池
　　無穢水常浄忘機鳥自馴重來圓宿夢因省是前身尤物遺靈在珍毛薦瑞頻何當還抱子池上啄游鱗五言古體
　　次韻丁簿雜興
　　詩壇一何峻尋盟休論且弟子性嗜酒白蓮許入社寒水巫陽峽暮日蒼梧野大雅久不聞今侯真作者宴坐讀侯詩凜凜豎髪毛平實未是卑秀爽非為髙清如幽谷花羞殺李與桃無怨而有哀請歌楚離騷髙士亦主簿漫士可一笑輕雲出巖阿皎月生海嶠官曹無公事老木有鶴叫侯已詩道尊時亦參衆妙侯家好兄弟森森如立竹侯今白首去乃復坐矮屋要當振龍鬛寧更淹驥足吉人天相之富貴在晚福祥鳯鳴髙梧𩿪鷃伏短籬人行謹所趨畏途或平逵如飲鉢中水冷暖能自知我願歌考槃侯遇亦未遲初夏同周同人與史尉登西園後山茅亭望逺周君有賦依韻奉和兼呈少府
　　青山一登嘯陡覺心胷別飄飄襟袖寒恍若御風列汩沒塵埃中紛紛亂如蠛不期㑹佳人成此兩竒絶美哉周氏子炯炯冰壺月傾蓋便如故何必素所愜磊落史少府丰姿瑩霜雪真如汗血駒才名籍天閱抵掌同一笑心悟口難説向晚雨初霽髙柳新蟬咽倚檻雲去來不悞巾角折揮翰有佳句眀珠雙睫蹇予非少年所作盡短拙萬事等白漚波間自沒滅
　　七言律詩
　　遊翠眉用蘓黃門子由韻
　　黛拂蛾眉兩月彎虛亭着與小三間吾翁先見如樗里〈此地本先世聚𦵏之地今亭旁多丘墓也〉此老遺思比峴山千仞逺峰和我瘦一庭芳草伴春閒登臨涕落當年事不見仙人玉雪顔
　　次韻王季雄初春
　　春事年年興不窮野塘冰泮雪初融燒痕彷彿草萌緑樹影扶疎梅萼紅莫恨一生今老大還知萬事本虛空饑餐渴飲存吾道尺雪今年賀嵗豐
　　次韻處約兄春行用前韻
　　老去而今技已窮在人胷次要陶融三盃村酒兄和弟一嵗春光緑換紅兀坐悠悠閒度日閉門咄咄靜書空青山顧我多容態影照清溪秀且豐
　　次韻胡益之初夏見懐
　　自是胷中三斗塵詩兵敢敵亞夫營愁關老子兩肩瘦春㸃榴花一樹明雨向梅邊來處細句從夜半得時清方牀竹枕思君切幸有吟筒話舊情
　　過西園視豁然亭舊址景仰蘓黃門有感用其留題韻示五弟八弟
　　西風落葉滿空山懐古情悰每愴然詩句尚傳人化鶴危亭何在草生煙披尋舊址營華構追繼當時醉玉船要為故家復遺業當知此舉合為先
　　次韻胡約之秋興
　　秋山排闥翠盈軒似向髙人伴酒尊桑葉一庭深不掃菊花滿院靜無言谷中景物隨時變案上文書信手翻恰得君詩吟未了梧桐疎雨滴黃昏
　　用尊字韻寄胡約之
　　芙蓉紅晚對髙軒何日論文共一尊秪作古詩十九首不消柱史五千言一聲南鴈霜華重連夜西風木葉翻自嘆鬚眉今白盡復愁友道更昏昏〈聞汪平叔蜀中不祿〉
　　次韻呂仲見提幹題翠眉亭
　　亭前詩板有人臨公去知誰續好吟忽有名人留七字競傳髙價值千金曾扶諸老開皇極終使微身墜衆陰兩岫至今愁不展此言應當老師心
　　次韻李眀府上事初謁登源廟用蘓黃門韻見示
　　緩引前訶度嶺巔真祠猶鎮舊山川懸知幽徳如存日更有孤忠合老天雙炷爐香祈一稔兩詩題詠播千年民安善政神應喜桑蔭兒童犢背眠
　　即席次韻趙簿縣圃小集呈李眀府
　　管領賔僚破費春座中着白是山人魚游淺緑心機熟鶯訢殘紅句語新老屋不嫌規制樸長官最喜土風淳滿園桃李成陰密留取甘棠浣水濵
　　無題
　　農夫只合老山林辜負時卿一寸心老矣不堪持手板死時何用覆斜衾有人稱善名非細對客無慚樂最深囘首暮雲天黯淡誰能更聽伯牙琴
　　次韻李眀府追和蘓黃門鸂𪄠池
　　池上先生詩句香得公詩句更揄揚精神相對陳圭瓚意氣濳交冶鏌將賢令舊容老文學〈先文學登文定蘓公之門甚久〉山農今見謫仙郎百年剩喜風流續未有名禽首屢昂
　　次韻春愁
　　風林弄影舞婆娑水漫池塘緑皺波天上誰人待金馬人間何路出銅駝千年史冊亂居半百日春光晴不多飛絮落花還病酒門前佳客倦相過
　　次韻葉子真賢良留題登源先廟
　　文皇當日伐遼東授鑰忠勲留禁中違命加誣非信史新詩昭雪有竒功陰兵猶可殱凶悖甘澤還能作嵗豐他日或提遷固筆刪修訂實望研窮
　　次韻環谷即事
　　本是偷閒擇一枝靜中此樂有誰知山光照座年年在世事於人日日非春研有詩吟即事夜燈無夢到相思漢陰老子機何有禪病今來減帶圍
　　九日拜大兄墳
　　攜家松底酎蝦蟇椒荔豚肩薦菊芽吾父洲中無橘樹與兄庭下有荊花和羮莫遂箋邊讓破帽無能落孟嘉衰老傷懐淚痕冷年來鬚𩯭白多些
　　次韻朱同人攜妓見訪留題
　　行過晴溪烏桕彎清漪猶自照蒼顔〈原落一句〉
　　舉酒欣然得緑鬟魚為知機濳別浦蘭因避俗住空山老夫自覺無多事且喜賔朋時往還
　　七言絶句
　　靜觀堂十偈〈原落一首〉
　　靜觀打透兩重關無靜無觀總一般須信靜時非靜境從知觀處是心觀
　　一間虛室自安然何必求仙更問禪儘日焚香閉門坐饑來喫飯困來眠
　　萬緣一息絲不掛一箇閒身煞瀟灑靜中有味淡如如啞子得夢難為話
　　我無官守無言責自倚欄干時一拍只因冷眼看破來笑殺時人空擘畫
　　東風萬物皆舒暢野色溪光無盡藏誰喚春來春不知草自青青花自放
　　春去人間日正長天工催促緑陰忙古槐髙柳爭新意自是無人知底涼
　　長空一望如水碧泉澗幽幽風淅淅驚人暑退寒漸生蓼染春紅映素壁
　　香到梅梢嵗又還老天春事不曾閒酸風凍雪侵重戶僵臥長松獨恃頑
　　有時檢㸃舊閒遊出岫行雲野渡舟驀地靜中消息好夕陽西下水東流
　　贈天竺僧
　　衲被蒙頭付自然何須八棒十三禪數聲啼鳥青山外驚起幽窗一覺眠
　　柳
　　淡黃初弄正纎柔便向東風舞不休猶記西湖相識舊只今縷縷是春愁
　　復陰
　　雲鎻浮丘六六山東風又作夜來寒枝間杏蘂開還禁陌上春泥滑未乾
　　環谷初夏
　　荷錢新緑㸃池塘竹枕方牀午夢長山鳥數聲簾影寂松窗風遞煮茶香
　　寫真
　　鬚眉數得莖莖古果是環谷山中人道眼靜觀付一笑借問兩箇若箇真
　　七言古體
　　景蘓堂新復上李眀府
　　先生徳政殊清眀斯堂故以景蘓名可憐向苦糟麯厄東撐西柱懸河傾一從公來忽嗟嘆不日雲斤還舊觀敗棟宅鼠壁篆蝸湧翠流光復輝煥坐想岷峨逺山碧先生已矣遺陳跡華陽三十六篇詩今日拂塵炯全璧自來蘓李兩名家斯堂二賢愈光華看公了卻此縣債步武先生雲路快
　　某衰年未了初度復臨伏辱時賢載酒為夀且揮灑佳章增光枯朽即席次韻見謝意
　　白髪衰翁嵗已老惜花有心猶起早無事曉窗但髙眠閉關苔青門不掃和靖風流屋後梅濂溪氣味窗前草近與鄒軻同窠臼亦欲集義以養浩不解吟詩著書冊自愛嚴君平一箇無復求仙事老聃寧更尋禪參達磨皇天見憐尚不死牽率時賢持酒賀不才自當眀主棄非敢櫝玉為懐寳致君堯舜須公等山中槁夫勿多道
　　感興四章章五句
　　暑往寒來如電泡年年門外閒花草世事紛紛自顛倒青山眼底最多情日日向人渾不老
　　膠擾浮生事若麻世路﨑嶇易覆車爭如清浄山人家靜觀撫掌付一笑出戶䔩䔩飛松花
　　一樹雪花白如玉辛夷為車荷為屋閒中享此亦清福一雙沙禽竹上啼對客取琴彈一曲
　　坐讀南華一巻經富貴百年如郵亭人生怒癭空成瓶香爐縷煙風浩蕩白鳥㸃破前山青
　　詩餘
　　賀新郎〈次韻初夏小集〉
　　田舎爐頭語便如何學得三變美成家數村酒三杯狂興發拔劒偶然起舞只麼也迎寒送暑待草萬言書上闕似憂端倚柱東隣女卿相事未易許　漁歌且和芙蓉渚又何須淫辭媟語訶風詆雨勸人生且隨緣分外一毫莫取那富貴由天付與身蹈危機猶不覺如布衣自在都無阻空博得雪千縷
　　蝶戀花〈秋夜簡趙尉借韻〉
　　午夜涼生風不住河漢無聲時見疎星度佳客伴君知未去對牀只欠瀟瀟雨　素月四更山外吐金鴨慵添銷盡沉煙縷斜想玉樓人念處歸舟日望荷花浦
　　念奴嬌〈清眀〉
　　誰家野菜飯炊香正是江南寒食試問春光今幾許猶有三分之一枝上花稀柳間鶯老是處春狼籍新來燕子尚傳晉苑消息　應記往日西湖萬家羅綺見滿城爭出急管繁嘈雜處寳馬香車如織猛省狂遊恍如昨夢何日重尋覔杜鵑聲裏桂輪掛上空碧
　　水調歌頭〈次韻荷浄亭小集〉
　　落日水亭靜藕葉勝花香時賢飛蓋松間喝道挾胡牀暑氣林深不受山色晚來逾好頓覺酒樽涼妙語發天籟幽𦕈亦張皇　射者中奕者勝興悠長佳人雪藕更調冰水賽寒漿驚餌遊魚深逝帶箭山禽髙舉此話要商量溪上採菱女三五傍垂楊
　　如夢令〈次韻呉郎子信殘春〉
　　幾㸃弄晴微雨翳日薄雲來去斷送一番春滿徑楊花飛絮燕語燕語還是舊時院宇
　　賀新郎〈開禧丁卯端午中都借石林韻〉
　　帖子傳新語問自來翰林學士幾多人數或道江心空鑄鏡或道艾人如舞或更道冰盤祛暑或道芸香能去蠧有宮中鬬草盈盈女都不解道何許　離騷古意盈洲渚也莫道龍舟弔屈原浪花吹雨只有辟兵符子好少有詞人拈出誰肯向帖中道與絶口用兵兩箇字是老臣忠愛知艱阻寫此句綘紗縷
　　賀新郎〈環谷秋夜獨酌〉
　　夜對燈花語且隨宜果盤草草兩三杯數翠玉環中園五畝自唱山歌自舞況今夜尊前無暑何用食前須方丈更後車何用嬋娟女這閒福自心許　蓼花蘆葉紛江渚有沙邊寒蛩吟透梧桐秋雨羨甚滿堂金玉富未可學人漁取怕天也未曾相與豹遁蛟藏泉可濯有鬼神呵䕶盤之阻鮮可食膾銀縷
　　鷓鴣詞〈春愁〉
　　傷時懐抱不勝愁野水粼粼緑遍洲滿地落花春病酒一簾眀月夜登樓　眀眸皓齒人難得寒食清眀事又休只是鷓鴣三兩曲等閒白了幾人頭
　　汪平叔王季雄戴適之環谷夜酌即席借東坡大江東去韻就餞平叔赴南陵尉
　　相逢草草共吟詩同醉杯中之物評論三王譏五霸談辯諠譁隣壁敲缺唾壺擊殘如意妙語飛華雪無能為也如何對此三傑　看取東野詩成南昌書就奈征車催發後夜山深何處宿紅豆寒燈眀滅一老堪憐兩生未起應念蕭蕭髪夙傳佳話花村無犬驚月
　　西江月〈次韻李眀府見夀〉
　　千縷柳絲猶嫩一星榆火初眀載將新意夀幽人紅袖持杯勸盡　老鶴自偏野性沙鷗難比身輕慇懃多謝祝長春一笑東風夜靜
　　沁園春〈次韻李明府勸農〉
　　民吾同胞剖破籓籬元是大家故見之誥詔視如子弟諄勤懇切悃愊無華孝悌力田職當勸相起早非干為看花親酌酒老農唯諾句句仁芽　曉來猶覺寒些看雨濕風吹旗腳斜笑吾生八十儘諳農事公筵既撤更其烹茶髙唱豳風敬酬令尹王道桑麻樂有涯春務急見溪頭楊柳已可藏鴉
　　如夢令〈屬纊遺語〉
　　一隻船兒沒賽七十六年裝載把柁更須牢風飽蒲㠶輕快無礙無礙匹似子猷訪戴
　　右先大父康範先生詩詞共七十首其餘雜著亦嘗編輯得二十篇並靜觀常語三十餘巻皆録成正本甲戌因表進曾思二書攜以呈諸時賢悉留武林親故家其冬兵興乙亥春遣人徴索則其家已遷避他郡事平問之答雲皆失之矣先廬丙子燔於㓂家藏圖書悉為煨燼其寄山中者詩詞草本幸無恙而雜著則無草本矣令人愴然涕泣不能禁先生所為文多不蓄藁昔夢斗集詩詞時往往得之戚友所傳誦與二父所記者視所作已百無一二存也昔先伯嘗雲先生詩更有五言山寒杏未花滅燭閔蛾傷七言梨花院落春宵短等作為當時名勝所稱又七言一律首句雲片片飛紅已謝春紅移榴蕋更精神滕徳粹叅議吿院謂其有溫故知新之意樂府有詠木犀末句雲可是東風當日欠商量百紫千紅春富貴無半㸃似渠香亦謂有詞人風度皆不得其全篇故不在集中若夫雜著有從季祖自得堂詩序邑庠中庸首章講義記建朱文公堂祠本末及所謂靜觀常語皆可以警策後生晚學今盡失之惜哉夢斗家門薄祐先考以丙子下世今嵗首先伯父輒相繼不祿墜緒凋零甚矣夢斗又日益老大無家可居而移徙不常此之存藁恐後復散軼也亟謀鋟梓置之靜觀堂以傳不朽至元戊寅夏四月望日三世孫夢斗書於天井峯下農舍


　　〈附〉康範續録
　　進墨本表
　　臣汪夢斗言迺者徽州以臣先大父晫所編輯子曾子子思子全書繳申尚書省已奉指揮送秘書省收管今將上件書刋鏤訖賫詣登聞檢院投進者臣伏以聖皇勸學載推道統之尊遺老編書宜補經文之缺冀叨乙覽輒用申言臣夢斗惶懼惶懼頓首頓首臣竊聞帝王之治道已湮聖賢之學術迭起自周公而下以魯鄒為繼然孟氏之興實參伋所傳蓋皆有於著書乃可見其眀道惟有唐為先聖以禮迨本朝推後賢而侑祠取彼七篇躋於六籍試闈以之校藝經幄用之沃心故藹乎仁義之談實翼彼性習之教嘗考諸儒哲之議論當究其師友之淵源則惟二子之共宗可以千載而缺典比逢臨御特詔表章樂以軒懸亦俾參陪於嘉薦寫之琬琰久當兼訪乎全書豈惟證衆説之發眀抑庶備九重之講閱伏念臣先大父臣晫簞瓢自樂縑素為生詒後人垂憲言盡黜百家之陋為往聖繼絶學首輯二藁之全彚次悉其幽微網羅靡所遺軼巻帙成於慶元嘉泰向不畏黨禍之方興句讀本乎伊洛考亭間亦眀師㫖之未發觀其序之所自述者豈雲茍焉而漫為之蓋以先臣之平生嘗遇諸公之許可聞道精詣同朱熹視祝有道於外家制行潔修如袁甫與真徳秀乃為知已雖蹈丘園而老死尚稱問學之淹該即其編摩亦可想見必求諸道擬為傳逺之書未喪斯文㑹有送官之典臣無肖似生際聖眀亟煩二千石之囊封為羾三七篇之鉛槧昔在私塾固常出虹氣以驚人今置秘丘自當與雲漢而在上然竊惟泉下之意豈止願天上之藏且孔門得曾思而道有傳乃授之軻而不絶由漢世訖晉唐而言未備必待我宋而始全蓋聚奎之運有開而藏壁之文畢出世既爭於先覩道焉可以自私必夀之堅梓以傳人當效彼美芹而獻主㳟惟皇帝陛下緝熈文典統一聖真孝通神眀自事親而加百姓刑四海誠贊化育由修身而柔逺人懐諸侯已表屬於其人乃推行乎所學視編輯雖筌蹄之末於就將有劵鑰之同臣抱遺書而永號知孤忠之有在仰干斧扆恭獻匭函庻幾輔聖徳之光眀或以新儒習之追琢格言大訓恐當與論語孟子並行鉅冊髙文毋應以封禪太𤣥為比其新刻先大父臣晫所編曾子子思子全書見印造二部四冊黃綾裝禙黃羅夾複封全內一部二冊乞留中一部二冊乞降付尚書省臣無任瞻天望聖激切屏營之至謹奉表上進以聞臣夢斗惶懼惶懼頓首頓首謹言咸淳十年四月〈闕〉　日徽州紫陽書院學生江東漕貢進士臣汪夢斗上表
　　褒贈指揮節文
　　擬承節郎汪夢斗劄狀為上表投進先大父晫所著曾子子思子墨本事徳祐元年十月十八日批送禮部推看詳限一日申尚書省準此禮部長貳書判故處士汪晫所著曾思二書編輯精詳有補學者其孫夢斗悉上送官即不希望恩賞備申省取自朝廷指揮都司書擬照得汪夢斗以故祖汪晫所著曾子子思子二書表進其書採摭詳備訂證精眀有補學者雖不敢希望恩賞之請朝廷為斯文計宜加恩卹稍賁泉壤故汪晫特贈通直郎其曾子子思子一部二冊降付秘書省丞相鈞筆備照得送中









cq=937
　　〈附〉康範實録
　　宋汪處士誄
　　維嘉熈元年丁酉嵗四月丁未宋故處士新安環谷汪君卒嗚呼哀哉世之公卿大夫品秩非不髙名位非不崇其見稱於鄉曲者鮮矣求其彌綸八政修和九敘有功國家亦不多見若夫徳成家庭教尊州閭雖髙蹈丘園而所以範彛倫勵風俗者乃隠然有補於治夫子曰惟孝友於兄弟施於有政是亦為政所謂貴不以爵也其處士汪君之謂乎遇得邑之初即聞君為先生長者既至邑得君之賢過於所聞遇執幣行弟子禮不可猶心師之邑事少間花晨月夕未嘗不詩酒相倡酬每見君起敬肅然見其民少有干有司者不以得杖公庭為恥而以不見禮於君為終身羞辱甚似王彥方名教風化頼君陰助今已矣嗚呼哀哉君名晫字處微世為績溪人曾大父文學君登欒城蘓文定公門又娶於古靈陳氏皇考府君與考亭朱文公同外家君事母孝兄弟友義財榖不相較家雖窶而收死恤孤賑荒拯弱視其力可為則為之時節祭其先烹滌必親饋奠必敬丘墓所在戒無侵犯喜奬進後學仕其邦者有事輒造問焉剖析無隠暮年益肆力六籍有得於養氣之論胷中浩然也其居蕭然環堵如入蜀君平之廬其人貌莊而氣和志寛而言約如見圖南堯夫操履純固制行髙潔則如仲車議論人物如郭林宗蔚而文為詩如君復信乎有道之士也西山真先生嘗欲薦君逸民封藁示遇㑹春闈竣事即下世不果上為君惜之君曰天知我厚矣嗚呼哀哉遇之所得於目覩者如此君生平學術行誼如此遇既作文祭君退與僚佐率三老合邑之人士凡一百三十五人㑹於學宮遇曰令甲有髙蹈丘園徳誼著於鄉里雖官品不及聽奏賜諡遇子男之國不獲以聞蓋自王仲淹門人誄其行而諡之名以諡顯今不得於朝而可無誄乎盍相與私諡之衆讙曰然以君之學術行誼有似乎黔婁太丘也請移其諡諡之曰康範先生嗚呼哀哉乃為之誄曰
　　英英烈祖維唐越公民思其仁天旌其忠績溪一葉實亢爾宗歴於五閏其人如龍昌於景祐盛於熈豐儒素之緒穆如清風南渡以來書聲益雄曰此國公福澤靡窮嗚呼哀哉偉矣先生身在乾淳少有其志負荷乾坤兩手經濟邦人儀刑源流外家古靈考亭見之於用俗當返醇天命民彛是勑是循長遭開禧廟謨用兵甘屈不試歸休山林婆娑丘園有聞無聲懐寳獨善終全吾真暮年平實精切六經浩然之氣養之愈清徳成教尊化薫比鄰草廬名髙紹定斯文嗚呼哀哉孝友之行著於州閭廉介之節聞於寰區涕唾利祿寧食無魚敝屣富貴寧出無車即家為政沛然有餘巻而藏之莫如設施誾誾雍雍黃冠布衣自作長歌自賦小詩刺史存問從臣削書視之如無歸於太虛故在鄉里貴不以官環堵蕭然朝廷比尊飯糗茹草肉食同甘袗衣皷琴韶濩相歡僮孺之樸佩玉珊珊家人忘貧對客無慚惟餘髙名暎燭兩間先生之風誰其可攀嗚呼哀哉績溪之峽山髙水長木潤玉在淵媚珠藏嗚呼其萎我心隠傷街啼巷泣門爐置香士哭於學農哀於田惠利莫忘棺僅周身垢衾濯裳祭惟薦誠一肉壺漿有藁五車有詩千章學傳後人萬古彌光嗚呼哀哉人誰不沒樂哉斯丘此谷如環芬芳九幽名以諡顯綴於旐旒誄無愧辭非余實優窮居樂善康如黔婁篤倫勵俗範如太丘㳟惟先生毋作神羞千載重泉二子與游嗚呼哀哉績溪縣令長樂李遇撰
　　康範先生行狀
　　維汪氏之先自魯成公支子食采於汪子孫因氏焉漢龍驤將軍文和渡江居於越新安之汪自越而遷今徽之神曰顯靈英濟王唐初以忠受知髙祖封越國公實績溪人故績溪汪氏為尤盛蔓於我宋俱以儒世其家先生名晫字處微曾大父激三與鄉薦以南郊恩授文學嘗游黃門蘓丈定公門家藏蘓公手澤猶存曾大母古靈陳氏大父文中罹宣和睦㓂之禍避地和州賊平歸立家於兵火餘雖窘匱貧苦不能自給而解衣推食以濟鄉人猶如平昔有陰徳家復以興大母崔氏繼孟氏淳熈慶恩封太孺人制所謂徳足永年孫嘗論秀是也父三錫母葛氏滕氏滕蓋呉中少師章敏公曾孫女先生滕出也紹興壬午二月二十有二日生夙喪其父長兄暘有雋才嘗領鄉薦習周六典與同郡直閣汪公文振同師其後鄉貢君招致以教諸弟先生從汪公學日誦數千言耳目所過不復忘為舉文每一篇出同舎生多不及倜儻有大志甚期用於斯世慶元癸亥鄉貢君以五舉得官不受卒以死先生曰吾兄止此如吾何開禧丁卯先生猶覔舉闕下時方用兵事日異因客邸中重午有感賦小詞慨然曰是尚可求仕也歟哉即歸不應舉因此遂棄舉文翛然無世累不以名第介意鄉人髙仰而欽慕之嘉定壬申年方五十元妃胡氏卒手營一丘縣南五里山如碧玉環慕李願盤谷之趣結屋其中名曰環谷作堂以靜觀名之取程子萬物靜觀皆自得之語賦詩十絶以見志屋成無日不徜徉泉石間樵夫耕叟漁人牧豎皆能與之接慇懃見者指為神仙人自非疾忌未嘗不在谷中時春秋逾六十風雨寒暑不逺出作堂先廬名曰善養自謂有得於孟子養氣之㫖大書此章於屏至老常居之給事袁公甫為徽守日雅聞先生名紹定間持江東常平節一路大祲先生為之畫䇿勸分貧富安之袁公行部廉得其事持刺造門求見竟以編民辭袁公歎惜而去即以勸分事併狀其節概聞於朝乞甄録先生力懇縣令止之參政西山真公久敬先生而不相識端平甲午今察院李公遇來為宰西山屬之求先生言行之實以逸民論薦封藁示李公不幸西山薨皆未及上李公在邑事必咨於先生倡和尤多嘉熈改元丁酉嵗先生七十有六病以死矣寢疾李公親問醫藥請所屬曰咸無之賦小詞如夢令以舟自況有把柁更須牢無礙無礙匹似子猷訪戴之句盥手整衣衾奄然而逝實四月二十有六也邑人聚哭甚哀醵金為仙佛供者無數李公率屬致祭及合三老士人㑹於學宮誄其行私諡曰康範先生先生不為章句文辭之學而才具周密識見幽邃方有志斯世時於國治官政民俗靡不究議論風生未嘗無及物之心既謝科塲髙蹈丘園巻而藏之聲聞益著其居家處鄉曲風流典刑猶足以風動四方薫陶一世㓜遭父喪甫九嵗哀慕如成人時大母孟氏無恙從兄弟八人聚居先生恭兄友弟極其至事大母及其母以孝稱事同居諸母亦盡其敬鄉貢君蚤世先生經理其私撫其孤而婚嫁之及人口繁衆諸房議分田園器皿孳畜惟諸房擇而取之所不取者先生受之而已內行充實人已知加敬待鄉人尤篤厚與鄉之後生言必依孝弟忠信死無力葬者為營辦之饑凍者衣食之憃愚者不倦訓誨之急難求赴愬者救䕶之鬬訟不決先生一言譬曉分解釋然至不忍爭者水旱之災民不堪命得先生為之禱潦則宿雲開霽暵則甘霖滂沛積誠通於神眀有義役者不逞欲破壊之先生一力扶持蹈禍機不少沮恤窮賑荒規模尤整嚴使其一日得用共帝命而立人彛厥功茂矣家庭雍肅閨門禮法相先燕居無疾聲遽色時節事先極其豐疏果餚羞皆有常品每祭未嘗敢缺率家人行禮無敢不敬每見先世遺跡必有𢡖容羣從子弟中有伐丘墓者泣而止之撫姻族吉凶慶弔有恩家雖貧窶處之澹如畧無戚容藜羮藿食布衣帛冠曾不顧也愛植花卉以灌園自適不求人知而田裡童穉婦女無不知其名作詩多有妙句為諸公所稱其雜著與所編諸書皆未果論次娶胡氏同邑石門人先二十有六年卒子男四人長開蚤世次燾次㸃俱業儒季然亦蚤世女一人未嫁而亡孫男三人寅弱冠啓權尚㓜燾等將以來年四月二十有一日奉先生匶窆於環谷之夀藏與胡氏同兆從治命也先事請廷瑞為事狀以丐銘於當世立言之君子廷瑞後生晚輩自先叔外祖朱徳修父與先生交契良厚遂得拜先生牀下辱收而教之館榖先生家者今且二十年知先生行事不可謂不詳固不敢以鄙陋辭而涕泗橫流不禁幾不能執筆姑摭其實著於石若其鋪張厲以發濳徳之幽光則有李公之誄在謹狀嘉熈二年十月三日門人鄉貢進士唐廷瑞狀
　　宋處士汪君處微父墓碣銘
　　朝議大夫起居郎兼國史院編修官同郡呂午撰朝散郎權知徽州軍務兼管內勸農營田事宛陵饒虎臣書
　　承議郎行太學博士同郡程元鳯篆蓋
　　淳祐四年夏午叨除柱史七月朔日鄉之處士汪君處微父之子燾不憚老火數百里來訪於京懇懇致辭曰燾不天先君子棄諸孤八年矣昔有窀穸事嚴未克乞文納諸壙不孝之罪無以自贖今子秉史筆敢疾馳再拜求墓道之銘庻俾濳幽頼以不泯不則藏而不得記猶不𦵏也一念純孝令人感動詎可無以塞其請矧處微父之賢午諗聞習敬之其學術行誼足以防範名教其典刑風流足以標表區宇此漢文苑逸民唐卓行孝友所傳之儔而所謂有道之士也國史且宜傳如之何不銘乃即其門人所狀及午所知者敘之君名晫處微其字以紹興壬午嵗二月二十二日生少長風貌魁梧儀榘凝重已不類凡兒九嵗即遭父喪哀慕如成人事母以孝聞尚逮事其大母羣從兄弟俱同居承順篤睦家庭無間言裡黨翕稱之從鄉達直閣汪公文振學蔚有文聲力慕髙逺凡國治官政民俗靡不究期為有用之學也慶元癸亥㑹其長兄暘以五舉得官竟不受以死君即感傷無用世意至開禧丁卯猶覔舉闕下時方用兵事日異復慨歎曰是尚可求仕也歟哉不就舉而歸盡棄所業翛然不以名第介意嘉定壬申元妃胡氏亡手營一丘縣南五里許山如玉環因想唐人盤谷之趣結廬其中名曰環谷更作堂以靜觀扁之取眀道程子萬物靜觀皆自得詩意自非疾忌無日不徜徉於斯君時年五十既不事科舉即取六經諸子研精覃思窮理盡性求所謂自得者安於貧約飯藿羮藜一飽欣有餘喜於修蒔傍花隨栁四時吟不足處家尚雍肅曾無疾聲遽色奉先務嚴潔靡有慢心惰容墳墓有侵伐必禁族姻有慶弔必赴以孝悌婣睦訓家之子弟以忠信篤敬詔里之後生急難相求者援之顛連無吿者䘏之解無益之忿爭扶欲破之義役凡利可興害可除者無不盡其情由是徳意薫陶里俗丕變人自不犯於有司誠心貫通水旱祈禳神亦無禱而不格是豈僥倖於一旦者哉年逾六十學益老道益充深有得於孟子養氣之㫖復於先廬葺堂榜以善養而扁之胷中浩然者可想也給事袁公甫守徽日雅聞君名至紹定間持江東常平節一路大祲君獨能為鄉邑區畫勸分貧富得所袁公行部造門求見君以編氓辭袁公歎息而去更欲狀其事以聞諸朝君又謝不可參政真文忠公徳秀亦久知君端平甲午秘監李公遇宰是邑真公屬求言行之實將以名氏薦未及剡而真公薨人莫不為君抱憾君則曰天知我厚矣李公之在邑也政有所不通事有所可疑多咨決於君至公退餘閒又未嘗不詩酒相唱酬也後君寢疾李公入問君咸無所屬賦如夢令一闋而逝時嘉熈丁酉四月二十有六日得年七十有六里人追哀而聚哭之李公率僚屬致祭又為之誄稱君清不絶物和不失已咸以為知言噫若處微父可不謂之有道之士乎汪氏為吾州著姓派實本英濟王績溪則王所毓之地故支屬尤蕃大惟王生有徳於民此天所以啓佑其後使世以儒學名家君之曽大父激三㧞鄉薦以南郊恩授文學元豐間黃門蘓文定公為邑宰與之遊甚相得娶古靈陳氏大父大中娶崔氏繼大梁孟氏淳熈慶恩封太孺人父三錫本伯氏安中季子祝氏所生文中命以為嗣祝氏於徽國朱文公母夫人為諸姑三錫娶葛氏繼滕氏章敏公曾孫女君滕出也既生有淑質復得二三外家休光餘慶照映沾丐故學行風節端確淳明如此君為文多偉傑吟詩率成咳唾間平生著述有曾子子思子二巻為全書他文未成集娶胡氏即先葬環谷者至是奉君柩而合兆焉是為良安鄉杭村之原時嘉熈己亥四月十一日也男子四人長開蚤世次即燾也次㸃俱業儒季然亦蚤世女一人未及嫁而亡孫男三人寅啓權午竊惟清而不激和而不流昔張君㟭以稱邵堯夫清不絶物和不失已今李公遇以稱吾處微父如稱堯夫誰曰不宜午祝氏之館甥也援是則於君家嘗有一日之雅今又獲讀君行編而知諸公之推許者若是其與荀淑戴良郭林宗輩之於黃叔度何以異使午得為君傳亦必述李公之辭贊之今姑即以為銘銘曰
　　夷清惠和俱聖之儔隘與不恭豈聖未優去就若殊望望由由聞風者興天地同流吾處微父淵乎其似清不絶物和不失已奚獨堯夫之不激不流真有若夷惠之廉頑寛鄙故生也安貧樂道能康濟乎一身沒兮樹石表行垂範模於百世
　　宋汪先生世家
　　汪先生名晫字處微以字行績溪人其先即唐越國公華今為忠顯廟神績溪汪氏皆華後裔處微世居邑之城西好禮坊國初有名戩者以長者聞自邑達淮泗至於東都皆知名於處微為七世祖戩之𤣥孫激三貢於鄉以南郊恩授文學有王淑者貧常給事書齋見激所為文亦竊為之多有警䇿句汪氏祖父㕘軍宗臣公就教之嘉祐二年淑與激同試禮部實蘇曾登第之年淑亦登第名偶在曽鞏上淑嘗語人曰我壓得曾子固後汪氏有門生詩云欲似君家老王淑敢將狂語報㕘軍元豐末蘇公轍髙安酒官移宰績溪與激交遊甚厚題其家別墅詩並所與從兄監簿公深詩並見集中答激手翰藏汪氏處微以激為曾祖再傳襲儒業不衰紹興三十二年處微生㓜嗜學從同郡直閣汪公文振為舉業與兄暘皆以文稱開禧間即棄所習放意山水乃築室環谷山中精刻六經之奧貫穿諸子下及百家之書皆求其指歸性孝友廉介聲望藹於鄉里賢士大夫莫不敬且愛部刺史或訪焉則以編氓辭緣是髙其行亟餽輒不受邑大夫造廬請益不獲已則見端平改紀羣賢聚於朝參政真公徳秀欲薦之不果喜為詩尤邃於文多不蓄藁故罕得其全編每以夫子之道得曾子而傳遂傳子思子思傳之孟子而二子言行雜見諸書學者憾不得其全處微裒集成部帙嘉熈元年夏屬疾垂亡作小詞以舟自況有把柁更須牢之句竊謂其奉身尊已兢兢戰戰死而後已者也平生有詩云老矣不堪持手板死時何用覆斜衾亦可想其為人矣既沒邑令李公遇率父老人士誄其行私諡曰康範先生子燾㸃皆應士舉從表姪儒林郎嚴州觀察支使胡枘撰跋績溪汪處士屬纊所賦如夢令詞後
　　績溪汪處士前輩古君子也其兄弟皆交余諸父間長兄貢士公又及識先大父尚書余於處士故當以前輩事之其孫夢斗肄業紫陽書院間以處士屬纊所作如夢令見示人或謂其牢把柁之句為處士奉身行已操持不懈兢兢戰戰死而後已者余竊以為訪戴之事見處士了於死生之大節直若簸弄焉耳生也乘興而來死也盡興而返靡有一毫繫着之累敬歎敬歎世寧有斯人耶夢斗年少有文聲貢士公齎志以沒處士卒老山林其積徳之報當在後人也寳祐甲寅夏五月從表姪豫章羅任臣書
　　贈通直郎康範先生汪公宋開禧間髙蹈山林誠有道之士也行修於家庭徳薫其鄉里著書以眀曾思二子之學於乎先生雖生不享爵位既沒門人諡之朝廷褒而贈之幾二百年雲仍尚克寳遺文而不墜天之報善亦云厚矣澤民於先生為宗家子姪斂襟三復執筆慨然題於末簡至正辛巳九月望日新安汪澤民謹書新安康範先生汪公以言行表於鄉桓圭袞冕之貴金穴郿隖之富不可加乎其身清矣不易乎世不成乎名而道自達和矣終老丘園守死善道門人諡之當代名公卿誄之謂清不絶物和不失已信矣哉後世名節不朽子孫保之唯徳之是尚矣夫鄞川鄭奕夫拜手古君子見稱者以六徳六行論文藝次之遯世不耀抱道而行非古君子歟伏讀康範先生汪公行實或者惜其不見用於時非也志於道不以利祿分若曽思二子嘉言善行散諸經先生裒而成書非志道者然乎奚其用五世孫疇既經喪亂後什襲弗墜賢於伯魯矣竹坡待制呂公述於前宗家禮部尚書叔志公識於後子孫保之洪武戊申八月三日裡生舒頔敬跋
　　曾思二子全書序〈凡四篇〉
　　著書所以眀道非尚淹該而鬬綺靡也天何言哉聖人之於言蓋有不得已焉者耳世降叔季著述漫衍蹈襲一軌去道益逺矣新安康範先生汪公晫嘉遯歿世無求於時問學操履孜孜師古非有為人之私也見曾子子思言行散於諸書於是會萃以成二編將以闡斯道行萬世先生與朱子同桑梓且並生宋紹興間朱子不及見其書成而先即世先生每以為恨焉其孫夢斗以書送官迺藏秘府褒郎秩賁泉壤矣然不得以傳於當時迨其五世孫疇一日攜寫本過余披誦三復採摭據乎經傳淵源本乎伊洛發揚先哲嘉惠來學視彼窺竊陳編媒希進者相去萬萬也今逢盛時曾思二子之學大明於世夫列館閣以斯文為任尚采遺書布諸區宇則於治教豈小補哉至正八年戊子嵗四月丁卯朔嘉議大夫禮部尚書致事新安汪澤民序
　　孔子之道曾子得之而為大學曾子之㫖子思子述之而為中庸道統之傳於焉攸繫而漢志所載子思二十三篇曾子十八篇今皆不存後世乃間取大小二戴禮文以相傅㑹要非本書也然二子之嘉言善行雜出於傳記諸書寥寥千載未有能裒而集之表而出之者新安康範汪先生與晦庵朱子生同時學同道肥遯丘園篤志師古乃始蒐羅彚萃以成二編藏於家塾迨其孫夢斗始獻諸朝而未克頒行於天下今其五世孫疇蓋將鋟梓廣傳以昭先世之濳徳使後學得以稽夫道統之傳而不惑於世儒之陋其用心公且溥矣方今朝廷表章聖學二子光被綸綍載建上公加諡宗述是編之行將與大學中庸相為表裏其於治道豈小補雲儒林郎松江府判官俞希魯敘
　　章章乎聖人之言如日月之在天上洋洋乎聖人之道如江河之行地中垂萬年而不翅亙萬世以無窮天下之人明其道者成其徳遵其言者成其行況當時親炙之者乎曾子嫡聖人之傳述聖言以作大學子思紹曾子之學闡聖道而作中庸此曾思言行之成書者也千載而下程子為之發揮朱子為之集註曾思之學於是乎天下大行然曾思之言行又有見於他經者學者漫漶而失稽新安康範汪先生輯成二帙而為之說曽思之言之行於是散而得合其嚮曾思之心亦厪矣嚮曾思所以嚮道也五世孫疇追念久而湮沒夀諸梓以行諸世曾思之忠臣也康範之孝孫也至正九年春二月己巳承直郎太平路推官致仕濵川老人翟思忠序草廬呉先生嘗序髙安李純仁所編顔子書言宋儒有備論語諸書所載合大戴記內十篇為曾子書又輯子思所言為子思子書然則曾思已有全書矣而余未之見序中但言宋儒又未知所指果何人也生晚不得拜先生門以請其詳至正八年春守績溪邑庠秀才汪疇袖其五世祖處微先生所纂曾思全書余讀之竟疑呉先生所指者其在斯乎先生生於宋紹興間與晦庵先生同時所纂之書與晦庵註書去取之意暗合再觀先生自序之語謂晦庵聞先生曾子書成恨不得見其本及子思書成以藁附晦庵門人滕徳粹以寄晦庵藁未達而晦庵已謝世又謂西山真先生見此二書謂當與論孟並行欲以表聞未達而西山逝矣徳祐年間先生三世孫夢斗以表上進省部議擬頒吿天下與論孟並行命纔下而宋祚北矣嗚呼此書之所以未行於世者如此或者又曰曾子子思已有大學中庸又何必全書余則以為未然晦庵嘗釋曾子三省章曰惜乎嘉言善行不盡傳於世然則晦庵亦有惜其未全之意子思統夫曾子者也其嘉言善行亦不止中庸一書而已此全書之所以宜編也先生五世孫疇以其書吿諸在位欲得一言之公使其書與論孟並行以遂厥祖不死之心可謂善承其志矣余謂列諸百僚者皆自道學中來豈無賢於真先生者乎必將有以轉聞於上而頒行於天下此豈惟處微之幸亦吾道之大幸也先生諱晫處微其字也別號環谷當時士君子以其問學行誼似黔婁太丘相與私諡之曰康範先生宋徳祐間特贈通直郎雲龍飛侍士浙東道宣慰使司副使僉都元帥鄱昜後學朱文選克用序
　　祭文
　　維嘉熈元年嵗次丁酉五月辛亥朔越十日庚申承議郎知徽州績溪縣主管勸農營田公事兼弓手寨兵軍正李遇謹率僚佐以瓣香巵酒致祭於近故處士汪公七十丈之靈曰嗟嗟此邦風流幾墜巋然一老天不憖遺惟公之賢辱居吾地善養此身靜觀斯世清不絶物和不失已道貌在目徳言在耳雲胡不見眉山失翠揮涕寫辭如此乳水尚饗
　　又
　　維淳祐七年嵗次丁未九月辛亥朔越九日己未廸功郎徽州績溪縣尉廵捉私茶鹽礬兼催綱趙汝儁謹以微奠致祭於康範先生汪公之祠惟先生貴不以爵氣足配道文見其學實過乎名夢奠十年垂範百世風節未泯廟像肅如汝儁叨承覃恩朅來司警自歎晚出莫陪雅遊偶因賜休展敬澆酹寒泉芳菊用況盛徳尚饗



　　附録外集
　　次韻汪文通監簿〈二首〉　　　　　蘓潁濵
　　連朝暑雨意如秋過客不來誰與遊頼有澹臺肯相顧坐令彭澤未能休
　　琴疎不辨彈心曲學廢誰能製束脩頼有邑人憐病懶共成清話勸遲留
　　〈按家乘汪琛一名深字文通宋嘉祐丁酉年進士章衡榜遷承務郎史館編校公為國子監簿歸時值黃門潁濵先生謫筠陽酒官作宰績溪文通公因與之遊甚相得家藏先生手澤尚新〉
　　題豁然亭〈按家乘亭址在邑西壟上文通所建〉　　　前　人
　　南看城市北看山每到令人意豁然碧瓦千家初過雨青松萬壑正生煙經秋臥病聞砧杵此日登臨負酒船要請諸公作佳句壁間題我此詩先
　　次韻汪覃秀才　　　　　　　　蘓東坡
　　季子應嗔不下機棄家來伴碧雲師中秋冷坐無因醉半月長齋未肯辭擲簡搖毫無忤色投名入社有新詩飛騰桂籍他年事莫忘山中採藥時
　　次韻汪法曹山間小酌　　　　　蘓潁濵〈按家乘宗臣字漢公熈寧間任將作監主簿御史蔡承禧試公詳眀吏理保遷潤州司法參軍〉
　　髙情不耐簿書圍行揖青山肯見隨緑野逢花將盡日清樽迨我正閒時簷間雙燕欲生子葉底新梅正滿枝笑殺華陽窮縣令牀頭酒盡只顰眉
　　三山老人筆談
　　汪氏有王淑者窮時常給事書齋見激所為文亦竊為之多有警策語宗臣公義就教之嘉祐二年淑與激試禮部實蘓曾登第之年也淑名偶在曾鞏上淑語人曰我壓得曾子固人曰子素無狂語淑曰今日非此狂語安能報我汪參軍耶後汪氏有門生詩云欲似君家老王淑敢將狂語報參軍



　　康範詩集
