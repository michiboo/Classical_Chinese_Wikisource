　　欽定四庫全書　　　　　集部三
　　欒城集　　　　　　　　別集類二〈宋〉
　　提要
　　〈臣〉等謹案欒城集五十巻欒城後集二十四巻欒城第三集十巻應詔集十二巻宋蘇轍撰轍有詩傳巳著録考晁公武讀書志陳振孫書録解題載欒城諸集巻目並與今本相同惟宋史藝文志稱欒城集八十四巻應詔集十巻䇿論十巻均陽襍著一巻焦竑國史經籍志則又於欒城集外別出黃門集七十巻均與晁陳二家所紀不合今考欒城集及後集三集共得八十四巻宋志蓋統舉言之䇿論當即應詔集而誤以十二巻為十巻又複出其目惟均陽著未見其書或後人掇拾遺文別為編次而今佚之歟至竑所載黃門集宋以來悉不著録疑即欒城集之別名竑不知而重載之宋志荒謬焦志尤多舛駁均不足據要當以晁陳二氏見聞最近者為凖也其正集乃為尚書左丞時所輯皆元祐以前之作後集則自元祐九年至崇寜四年所作三集則自崇寜五年至政和元年所作應詔集則所進䇿論及應試諸作轍之孫籀撰欒城遺言於平日論文大㫖敘録甚詳而亦頗及其篇目如紀辨才塔碑則雲見欒城後集於馬知節文集䟦生日漁家傲詞諸篇之不在集中者則並為全録其文以拾遺補闕蓋集為轍所手定與東坡諸集出自他人裒輯者不同故自宋以來原本相傳未有妄為附益者特近時重刻甚稀此本為明代舊刋尚少訛闕陸㳺老學菴筆記稱轍在績溪贈同官詩有歸報仇梅省文字麥苖含穟欲蠶眠句譏筠州刻本輒改作仇香之非今此仍作仇梅則所據猶宋時善本矣乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











