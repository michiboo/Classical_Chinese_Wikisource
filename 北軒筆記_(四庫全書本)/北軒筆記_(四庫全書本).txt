　　欽定四庫全書　　　　　子部十
　　北軒筆記　　　　　　　雜家類三〈雜説之屬〉提要
　　〈臣〉等謹案北軒筆記一卷元陳世隆撰是書前有小傳不知何人所作稱世隆字彥髙錢唐人宋末書賈陳思之從孫順帝至正中館嘉興陶氏沒於兵所著詩文皆不存惟宋詩補遺八卷與此書存於陶氏家今宋詩補遺已無傳本惟此一卷存耳書中所論史事為多如論西伯戡黎力辨委曲回䕶之説論魯兩生不知禮樂論胡寅譏劉晏之非論秦王廷美生於耿氏之誣論周以于謹為三老禮違古制皆具有特見至所載僧靜如事則體襍小説未免為例不純然不害其宏㫖也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀















　　北軒筆記小傳
　　陳彥髙名世隆以字行錢塘人自其從祖思以書賈能詩當宋之末馳譽儒林家名藏書彥髙與弟彥博下帷課誦振起家聲弟仕兄隠各行其志元至正間兄弟竝館於嘉興值兵亂彥髙竟遇害詩文集不傳惟宋詩補遺八卷北軒筆記一卷彥博館主人陶氏有其抄本雲










　　欽定四庫全書卷
　　北軒筆記
　　元　陳世隆　撰
　　宋臺始建謝瞻為中書侍郎弟晦為右衞將軍時晦權遇已重瞻見其賓客輻輳謂曰吾家素以恬退為務不願干預時事交逰不過親朋而汝今勢傾朝野豈家門之福邪乃以籬隔門庭曰吾不忍見此又謂宋公宜賜降黜以保衰祚晦或以朝廷宻事語瞻瞻故向親舊陳說用為嬉笑以絶其言及宋公即位晦以佐命功位任益隆瞻愈憂懼至是遇病不療臨終遺晦書曰吾得啓體幸全亦何所恨弟思自勉勵為國為家謝瞻之於兄弟劉鎮之之於叔姪顔延之之於父子雖品格不同而教戒俱有至理居盛滿者不可不熟味其言
　　司馬公置獨樂園當春明之際卉木繁秀觀者咸以錢與園丁呂直謂之茶湯錢積十千而納於公公卻之曰吾豈少此哉就與之直曰天地間只端明不愛錢邪於是盡其餘創一井亭以便行客只一不愛錢可並端明亦可以醒端明要非端明不能有此僕也不意君實秀才之外復有此一等人
　　伍子胥進伯嚭伯嚭卒䜛子胥殷景仁引劉湛湛卒抑景仁韓愈薦李紳紳卒詆愈李徳裕起牛僧孺僧孺卒排徳裕冦準任丁謂謂卒陷準王安石用呂恵卿恵卿卒毀安石呂大防厚楊畏畏卒叛大防張浚趙鼎舉秦檜檜卒害浚鼎小人之不可信如此雖然始之信之知人固未易也
　　寧州頻嵗饑疫五苓夷強盛遂圍州城李毅病卒女秀明逹有父風衆推領州事秀奬勵戰士嬰城固守城中糧盡炙鼠拔草而食之伺夷稍怠輒出兵掩擊破之荀崧都督荊州屯宛杜曹引兵圍之崧兵食盡欲求援於故吏襄城太守石覽崧小女灌年十三帥勇士數十人踰城突圍夜出且戰且前遂逹覽所又為崧書求救於周訪訪遣子搛帥兵與覽共救崧又唐崔旴入朝以弟寛為留後楊子琳帥精騎數千乘虛突入成都寛不能制旴妾任氏出家財募兵得數千人帥以擊子琳破走之兵凶戰危男子不免為床下伏竒女竒妾於黃卷中得之吾獨為之一快
　　莊子逸篇蒲衣八嵗而舜師之戰國䇿甘羅言項槖七嵗為孔子師古之聖賢必有師其名見書𫝊間多矣蒲衣項槖誠何如人列女𫝊睪子生五嵗而贊禹言㓜悟者三子其最乎桓譚新論雲殷之伊尹周之太公秦之百里奚咸有天才皆年七十餘乃升為王霸師是皆學行之成於晚者乃知生而穎異者世不常有或遭坎壈而失諸盛年者猶當晚學不可遽自棄也
　　楚公子㣲服過宋門者難之其僕操箠而罵曰𨽻也不力門者出之東坡謂事有倒行而逆施者以僕為不愛公子則不可以為事公子之法亦不可晉文帝為瑯琊王至河津為吏所止從者宋典後來鞭帝馬而笑曰倉長官禁貴人汝亦被拘耶吏乃聴過宋王廞討王恭敗走少子華隨沙門曇冰逃匿使提衣襟從後津吏疑之冰罵華曰奴之怠行不及我以杖捶之數十由是得免袁顗起兵襄陽不成而死子昇蔵於沙門將以出闗闗吏疑非常人沙門杖而語之遂免後周宇文㤗與侯景戰河上馬逸墜地李穆見之以䇿鞭㤗背曰隴東軍士爾曹王何在爾獨在此追者不疑為貴人與之馬俱還是皆類於楚公子之僕者乃知可以脫人於難雖倒行而逆施之未必非良計也
　　考亭雲西伯戡黎看來只不伐紂其他事亦都做了若説文王終守臣節何故有此只是後人因孔子以服事殷一句遂委曲回互如此其説然否曰文王三分天下有其二以服事殷其中有多少道理多少忠孝多少誠心委曲只此便是至徳其伐崇戡黎只因紂賜弓矢鈇鉞得専征伐故不道之國西伯得而伐之耳然則祖伊之奔告謂何葢臣子之心有見於興亡之㑹故因戡黎之事恐而奔告慮紂之必亡欲其改過以圖存非謂文王取紂之天下也觀其奔告之詞只稱殷之不徳而不及周則其本情可知矣若曰文王伐崇戡黎都做了只不伐紂是謂曹操東征西討都做了只未取漢是一様然則孔子何私於文王特為溢美後人何私於孔子曲為回互若以孔子之言未可信則天下更有可信之言乎或曰武王繼文王為西伯戡黎者武王也紂使膠鬲視師而曰西伯何來葢武王將欲伐紂而先戡黎也若然則文王之心事愈益明白使西伯而文王也則祖伊之恐徒以其理使西伯而武王也則祖伊之恐明見其勢可恐而卒不如所恐文之所以為文也可恐而即如其所恐武之所以為武也而考亭於武之伐紂則曰武王於此自是住不得於文王以服事殷卻曰只不伐紂是以文王之不伐紂反不如武王之伐紂為直截也失之矣
　　裝局取物俗語謂之設法受者非恵與者如棄謂之白着王安石新法既行散青苖錢於設㕔而置酒肆於譙門民持錢出者誘之使飲又恐其不顧也則令妓女坐肆作樂以蠱惑之小民無知爭競鬭毆則又差兵校列枷杖以彈壓之名曰設法賣酒此設法之名所由始也唐劉展亂紀元載以吳越州縣賦調積逋郡吏重斂不約戶品上下但家有粟帛者則以人徒圍捕然後簿録其産而中分之甚者十取八九時人謂之白着言其厚斂無名其所着者皆公然明白無所嫌避此白着之名所由始也嗚乎元載王安石忍人哉
　　問魯兩生雲今天下初定死者未葬傷者未起又欲起禮樂禮樂所由起積徳百年而後可興也吾不忍為公所為其言如何曰兩生不知禮樂禮樂無一事可無無一時可無古之聖人躬蹈禮樂之實以化天下迨其既久禮之用行而樂之用逹名分定風俗淳百姓泰和暨鳥獸魚鼈咸若是之謂興非謂百年之後乃始制禮作樂也如必待百年而後製作則漢已越高恵文景武而之昭矣至此時方言禮樂乎則自是以前何以為君臣何以為上下何以朝㑹何以祭享可漫無儀式而茍以為之乎孔子云王者必世而後仁夫所謂必世而後仁也豈三十年後始脩仁政哉行仁之久積至一世乃始淪浹爾兩生不逹而為此迂談君子固無取也
　　樗里子者秦恵王異母弟也歴事武王昭王戰勝攻取號曰智囊顯赫尊重卒以夀終可謂人臣之極矣獨可異者其卜葬渭南章臺之東嘗謂人曰後百嵗當有天子之宮夾吾墓至漢興果建長樂宮於東未央宮於西而武庫正當其墓夫秦自恵文至莊襄越百年而始為始皇始皇在位又三十七年樗里子之後秦方自王而帝開代以來大一統之盛而漢宮之地已黙定於一丘墓之間盛衰倚伏孰非前定語曰力稱任鄙智稱樗里自非神聖惡能前知若此哉
　　和洽言於操曰天下之人才徳各殊不可以一節取也儉素過中自以處身則可以此格物所失或多今朝廷之議吏有着新衣乘好車者謂之不清形容不飾衣裘敝壊者謂之廉潔至令士大夫故汚辱其衣蔵其輿服朝府大吏或自挈壺飱以入官寺夫立教觀俗貴處中庸為可繼也今崇一概難堪之行以檢殊塗勉而為之必有疲瘁而或容隠偽矣操善之下令不必廉才而後可用二三子佐我明側陋惟才是舉和洽此議極合中道觀其不就劉表特從操辟以伸此議亦可謂知所事者
　　龍角浪凹峭目深鼻豁鬐晃鱗宻上壯下殺朱火𤍞𤍞者雄角靡浪平鼻直鬐隠目圓鱗薄尾壯於腹者雌蝟毛順者雄逆者雌啄木羽斑者雄褐者雌山雞五色其者雄青黑質白斑者雌又蜥蜴亦五色具者雄不備者雌牡蠣左顧者雄右顧者雌蜻蜓身緑色者雄腰間一遭碧色者雌鼠糞頭尖者雄兩頭圓者雌雀糞尖者雄圓者雌又右翼掩左翼者雄左掩右者雌鵲翼左覆右者雄右覆左者雌燒毛內水中沈者雄浮者雌蚧蛤皮粗口大身小尾粗者雄口尖身大尾小者雌鱟魚雄小雌大水中浮者雄沈者雌
　　史記公孫𢎞主父偃兩人均起於㣲老於貧方𢎞牧豕海上與偃之困阨燕齊其窮一也六十上書而不稱旨與晚學縱橫干謁求通不召用其厄同也一旦遇合魚水交歡恨相見之晚其遭際同也𢎞外寛內深隂賊險刻殺主父徙仲舒偃告齊王懾燕趙其心術同也乃究其終始一則位終宰相封列侯家身後之顯名而延子孫之富貴一則身死族滅為天下笑使非洨人孔車則白骨且不收矣天之禍福何同類而異施如此
　　裴度𨽻人王義當度為御史中丞與武元衡議討淮蔡李師古為淮蔡請不得揺隂遣人刺武元衡於道並刺度擊首以氊㡌厚得不死墜溝義為扞刃而死賊意度死溝中矣遂舍之度免為文祭義仍厚給其妻子淮蔡許大功勛皆以為成於裴度李愬而不知無王義度與元衡同鬼録矣朝廷論淮蔡功而不及義禆官小説安可廢乎
　　天道好生惡殺未有殺人而無報者也人但知英布反狀漏泄於幸姫之就醫疑姬與隣人賁赫通將欲捕赫為赫所告及其敗走江南也又以妻為畨君女故首畨為畨陽人所殺不知項羽坑殺數十萬人皆布為首虐故始則假手於項伯殺其妻子終則發難於愛姬戮及其身此天道之不爽者也史稱其為布衣時有客相之曰當刑而王並不聞謂王而復刑葢初之坐法而黥出於無心乃骨相之成於天者也終以多殺而刑乃孽山已作非天也故不形於相也三人一體之中韓彭之誅大都亦坐妄殺之故後世之將可以鑒矣
　　建武中郡國羣盜並起郡縣追討到則解散去復屯結光武遣使者下郡國聴羣盜自相糾摘五人共殺一人除其罪吏雖逗留迴避勿問但以獲賊多少為殿最唯蔽匿者罪之於是更相追捕賊並解散徙其魁帥於他郡賦田受廩使安生業自是牛馬放牧不收邑門不閉非帝少在民間熟知盜情亦不能為此法也
　　王晏外弟阮孝緒知晏必敗不與相見嘗食醬美問知得之於晏家吐而覆之及晏敗人為之懼孝緒曰親而不黨何懼之有卒免於罪王晏背齊主思勸蕭鸞以弒所託非人哉華林之誅欲常噉粥得乎阮孝緒吐醬髙矣
　　畢再遇兗州將家也開禧用兵諸將多敗事獨再遇累有功金人認其旗幟即避之累遷至鎮江都統制州承宣使驍衛上將軍後以老病致仕始居於霅有戰馬號黑大蟲駿快異常獨主翁能御之再遇既死其家以鐵絙繫之闌中適遇岳祠迎神聞金鼓聲意為赴敵於是長嘶奮迅斷絙而出其家慮傷人命健卒十餘挽之而歸乃好言戒之雲將軍已死汝莫生事累我家馬聳耳以聽汪然出涕喑啞長嗚數聲而斃嗚呼人之受恩而忘其主曽異類之不若能無愧乎
　　伯陽生李樹下遂指李為姓馬援本趙奢後奢能馭馬號馬服君子孫因以為姓胡廣本姓周以端午日生不舉用葫蘆盛之棄水為吳姓者所得及長托胡為姓陸羽有人得之水濱及長筮得鴻漸於陸因以陸為姓車千秋齊田氏族也年老乘小車出入省中人謂車丞相子孫因以為氏席豫本姓籍避項羽名改姓為席束晳本疎廣後因避難去𤴔為束棗據以避仇改姓為棘代醉篇中尚有姓原之可考者茲僅録其所見
　　趙奢以田部吏為將破秦閼與之下即其去邯鄲三十里而軍堅留二十八日不行以懈秦師武安君智者豈其料不及此及二日一夜卷甲而趨閼與亦已疲矣秦人悉甲而至未之或懈也危矣哉止爭先據北山上因以取勝固倐忽之竒乎前此堅留一舍二日而數百里趨利其不至蹶上將也幸矣他日與田單論兵而以正兵用衆詘單之竒兵用寡是乎非乎奢以全趙為閼與之一戰單以敗齊完七十餘城如反掌吾未見安平之果在馬服下也
　　宜城驛有楚昭王廟喬木萬林多不知其名歴代不敢翦伐毎嵗十月民相率聚祭廟後山城即王居也其地獨髙廣圓八九十畆號殿城其磚可為書硯驛前有井亦云起昭王時毎著靈異人莫敢汲豈以雲不移禱非獲罪而能顯赫至今耶袁有萍鄉即王昔時得萍實處
　　蘇仙公躭升雲而去後有白鶴至都城北樓以爪擢樓板書雲城郭是人民非三百甲子一來歸我是蘇公彈我何為又丁令威仙去後亦化鶴來歸集遼東華表柱上語亦相同又唐𤣥宗時蜀道士徐佐卿化鶴被箭帝幸蜀見壁間箭問其弟子曰此吾師所留俟箭主至還之
　　唐興以來邉帥皆用忠厚名臣不久任不遙領不兼統功名著者往往入為宰相其四夷之將雖才畧如何史邵杜爾契苾何力猶不専大將之任皆以大臣為使以制之及開元中天子有吞四夷之志為邉將者十餘年不易始久任矣皇子則慶忠諸王宰相則蕭嵩牛仙客始遙領矣葢嘉運王忠嗣専制數道始兼統矣李林甫欲杜邉帥入相之路以邊人不知書乃奏言文臣為將怯當矢石不若用寒族邊人邊人則勇決習戰寒族則孤立無黨誠以恩結之彼必為朝廷盡死𤣥宗悅用其言始用安祿山至是諸邉節度使盡邉人精兵咸戍北邉天下之勢偏重卒致祿山傾覆京室嗚呼奸相固寵一言可以亡國將相中外之闗可不慎歟
　　南陽僧靜如得一古硯置案頭把玩間忽堂下一甲士長三四寸升階依案宣言曰吾君欲觀漁於端溪僧其避之隨有漁人六七輩長如甲士撤網於硯池一將軍長五寸許與左右三十餘升硯指揮頃時網起獲魚數頭遽命廚人促膳將軍指僧謂左右曰此亦可烹以益魚席靜如怒而大喝即滅無有俄有甲士擁之以去倐忽入一宮見前將軍坐而怒曰何物大膽乃敢驚余其置之死於時宮中火起僧因得逸聞有謂之者曰助汝金以快爾心又曰爾胡不為宋郊僧夢覺身臥堂下土穴旁於是命徒持鋤開穴得一蟻冢思助金鋤也又感宋郊渡蟻事遂掩而不毀焉
　　趙隣幾好學善著述大宗擢知制誥逾月卒子東之亦有文才前以職事死塞下家極貧三女皆㓜無田宅以生其僕趙延嗣義不忍去竭力營衣食給之勞苦不避如是者十餘年三女皆長延嗣未嘗見面至京師訪舍人之舊謀嫁三女見李翰林碩楊侍郎徽之發聲大哭二公驚謝曰吾被衣冠且與舍人交不能恤其孤不逮汝逺矣即迎三女歸京師求良士嫁之皆有歸延嗣乃去徂徠石守道為之𫝊以勵天下嘗讀李善王成𫝊救主孤於患難之中皆古來竒男子而延嗣拮据贍養隣幾三女且不敢一面及長而走京師訪主故交謀適良士何其從容有為若此乃知成仁取義必皆無所為而為者彼延嗣亦何知天下後世咸髙其行誼耶
　　魏文帝既立為嗣喜因抱辛毗頸曰辛君知我喜否君子於此有以占其器之不宏矣唐莊宗入梁喜不自勝手引李嗣源衣以頭觸之曰吾有天下卿父子之功也天下與爾共之有以知其業之不逺矣嗚呼二君何足道哉劉先主之得蜀也於涪置酒大㑹謂龎統曰今日可謂樂矣統曰伐人之國而以為歡非仁者之兵也先主醉怒曰昔武王伐紂前歌後舞非仁者耶卿言不當宜速起出統退先主尋悔請還統復故位先主曰向者之論阿誰為失統曰君臣俱失先主大笑宴樂如初先主襲奪璋土權以濟業昔人譬之斷手全軀何樂之有而酣醉中失辭如此季漢之不能恢復舊物其器亦有所未優乎而吾於亞子輩何譏
　　善謀者如奕之布子子定而勢從之勢定而翕張從之翕張定而勝從之昔漢髙都闗中據天下之勢從袁生出廣武以致敵人之從是也羽已得闗中而更棄之則韓生以為沐猴而冠故曰凡與人鬭不扼其吭而拊其背而能勝者未之有也昔諸葛公欲據荊州以爭天下而曰跨有荊益保其險阻東和孫權西交馬韓待天下有變一軍出宛洛一軍向長安百姓孰不簞食壺漿以迎王師此諸葛公之志諸葛公之事也及據荊不得而定都成都觀其厝置頗大和孫權安南中撫輯蜀土屯田渭濱使諸葛不死雖仲達多智闗中寧可保哉闗中既破許昌瓦解又安在無土不王故其與華歆王朗一書精明果確舉朝心悸膽落莫知稅駕之所夫操之臨死何為而啞嚶泣涕畏諸葛也分香賣履有求為黔首不得之念知丕等不足腥健兒衣食也操實蹙死於漢中而史〈缺〉


　　唐劉晏領度支死之日籍録其家惟雜書二乘米麥數斛而已史稱其理財以養民為先因平準法幹山海排商賈制百物低昻操天下贏貲以佐軍興雖用兵數十年斂不及民而用度足唐中僨而復振晏有勞焉是幹國之臣也特以功名日盛眷遇日隆故媢嫉之人如常袞輩者忌之至其誅死則因昔勘元載鞠獄伏誅而其黨楊炎坐貶後炎専政銜私恨為載報讎遂誣搆以死而天下寃之使晏不勘載事雖理財固不死也勘載事即不理財固亦死也胡致堂乃謂晏以理財而死遂謂是言利背義之為害若天道報惡者然將使司國計者不以足國為務而徒以不言利為髙則國亦何利焉嗟乎兵以平亂乃不論丈人之師弟子之師而徒曰兵者老氏之所忌是天下無兵也刑以詰奸乃不論出於哀矜出於苛刻而徒曰臯陶之無後為主刑也而遂有縱盜賊以為隂隲者是使天下無刑也而可乎龍逢比干之死亦未必言利背義之為害甚矣胡氏之説不當事情不可以為訓也
　　禮有諡自堯而上王者子孫據國而起功徳浸盛故造美諡舜禹本以白衣砥行顯名升為天子雖復制諡不如名著舜者準也循也禹者俌也湯者攘也文武皆以其長言之二王豈不能兼文武者哉夏商繼世之君未嘗立諡至周始加諡而有幽厲之名孟子所謂孝子慈孫百世不能改焉者也秦人鑒此謂以子議父臣議君也遂去諡法後世自漢以下帝王諡號在昜代之日有美無惡若增累美諡蓋始唐代宗時顔真卿上言下元中政在宮壺始增祖宗之諡元宗末姦臣竊命累聖之諡有加至十一字者按周之文武言文不稱武言武不稱文豈盛徳所不優蓋史臣稱其至者故也故諡多不為褒少不為貶今諡號踰古請自中宗以上皆從初諡當時百官集議儒學之士皆從真卿議獨袁修謂廟陵玉冊皆已刋成不可輕改事遂寢後世諡號益衍而廣皆準唐為例非古制也
　　後漢趙岐字邠卿初名嘉少負節概妻馬氏外戚家馬融兄女也岐鄙融不與相見仕州郡以亷直見憚年三十以重疾臥蓐七年嘗敕兄子曰丈夫生世退無箕山之操進無伊呂之勲天不與我復何言哉我死可立一圓石墓前刻曰漢有逸人姓趙名嘉有志無時命也奈何後疾愈京兆尹延駕引為功曹與京兆尹唐玹以怨謗有郄收岐家屬宗親陷以重法盡殺之岐逃難匿跡賣餅北海市中時安丘孫嵩年二十餘見岐宻問曰子似非賣餅者倘有重怨或亡命乎我北海孫賓石也閤門百口勢能相濟岐素聞其名具以實告嵩即迎歸白母曰出門得一死友上堂饗之極懽日匿之複壁中數年嘗作戹屯歌二十三章後諸唐死滅得赦拜并州刺史復罹黨錮獻帝時拜議郎興平中自乘牛車往説劉表令將兵衛朝廷時孫嵩亦寓表所不為禮岐力薦為青州刺史時曹操為司空舉岐自代乃拜太常年九十餘建安六年卒自為夀蔵圖季札子産晏嬰叔向四像居賓自畫像為主其雅志如此著書甚多亦漢末一竒士也
　　予閲宋昭憲太后本𫝊生邕王光濟早死次太祖太宗秦王廷美䕫王光贊㓜亡又燕國陳國二長公主則廷美為昭憲出無疑矣比廷美被讒太宗謂宰相曰廷美母陳國夫人耿氏朕乳母也後出嫁趙氏生廷俊而廷美𫝊言涪陵公廷美母陳國夫人耿氏卒此又若廷美真非昭憲出者何也葢廷美之出於昭憲路人知之廷美之致禍則昭憲招之金匱之詔曰汝百嵗後當𫝊位於汝弟嗟乎太宗不能一日忘情於太祖能一日忘情於廷美乎反覆廷美始終未嘗有一顯罪確情如淮南江都之逆戾也初告秦王驕恣將有隂謀隂謀何謀也王遹輩以告驟擢美官矣王榮輩以交通安置矣此趙普以私怨恨盧多遜不藉廷美則不中太宗之妬不藉廷美以中太宗之妬則中多遜不毒趙白懋徳明之報多遜弓箭之遺淮海犀玉之索潘潾銀盌錦綵羊酒之私皆一時廷臣羅織成之廷美何罪𫝊又雲遣趙懐祿私其同母弟趙廷俊夫廷俊果耿氏出天下莫不聞何必太宗嘵嘵然鳴之於大臣大臣嘵嘵然鳴之於羣臣又孰敢謂廷美昭憲出也況彼時宰相普也普言亦何可信乎且太祖下滌宣祖尚無恙未幾而帝以太祖之仁孝忍使其父有壯子之媵妾改適他人者夫既已適他人矣已為失節之婦而陳國夫人之號又孰崇之葢太宗一時為塗面之言以遮飾謀殺廷美之故當時諱之史臣難之故其紀錯亂而矛盾使後世疑之必辨之則太宗之殘忍趙普之險惡廷美之寃憤昭然如日月之行天萬世不能掩也
　　世𫝊漢髙溺戚姬之寵遂欲奪嫡然否曰此自有説葢髙帝艱難百戰以有天下見恵帝懦弱不足以承大業而已與呂后年皆漸髙恐新造之邦反側未定諸強功臣又皆在列一旦身死而太子不能為駕馭特以如意類已故意屬之此帝之本情也卒以四皓羽翼太子不廢謂人心所屬恐易之而又失天下心也使帝果惑於戚姬之寵而不顧失天下之心則亦何有於四皓且帝之殺韓信即其屬意趙王之心也以為信在而太子闇弱天下事尚未可知故寧殺信而不惜使太子英武如帝信未必誅令以屬意趙王為真惑於戚姬是亦謂信之誅為真反也而果帝之本情哉曰若是則周昌何為強諫張良何以為之羽翼曰立嫡以長理之正又況開國之君尤當為後世法昌亦只説個正理良亦只了得呂后之託彼恵帝之無子先死呂后之後死文帝之承統一以衍漢祚之長皆天意非人謀也若後先死而恵帝獨在必不能自立以喪天下則昌之諫良之羽翼是亦殷太史之爭立紂使商不祀忽諸而已或又曰太子易則強悍之呂后不肯但立趙王亦未能安家難且作而其禍方長故不如據正理以聴天命良之意或如此要之皆出於不得已不可為萬全之謀也
　　七雄之末諸善戰者吳起以法孫臏以智田單以巧白起廉頗李牧以勇而公子無忌不與焉公子特以卑身下士差勝孟嘗平原春申三君不知善為兵者固無如公子者也吳起孫臏之時秦未甚強而田單之所摧則騎刼頗則栗腹而牧匈奴也白起用秦師以攻諸侯冝無不糜碎者若邯鄲之圍秦悉闗中河內之卒馘趙人四十五萬壓其城城且旦暮下矣公子雖竊符以有魏師而其人皆嚄唶懦將之所教而恫脅不振之餘也縱歸二萬人而獨留八萬人以戰外若削弱其形而內實有以一其心而振其氣偏師直入虎狼之窟而逐之以存趙此其乘堅而為瑕轉弱而為勁者何如也秦乘公子出而日夜攻魏其志已無魏矣乃公子歸而致五國之師大破秦軍於河外走𫎇驁乘勝逐北至函谷闗而不敢出此其聨散以為整轉弱而為勁者又何如也公子不死魏國不亡萬金入而晉鄙之客之間行公子惟有飲酒近婦女以速其死耳葢不欲以身為秦國間也或曰公子之善用兵獨其客善之不知客善兵而惟公子用之是亦淮隂之善將而髙帝之能善將將也孰謂公子不善用兵哉
　　張奐字然明北州人豪一任職即以二百人招合東羌破南匈奴七千之衆已稱竒功羌豪酋長感徳贈遺金銀馬匹甚多乃召主簿於諸羌前以酒酹地曰使馬如羊不以入廄使金如粟不以入懐悉還之羌性最貪人人竦服梁冀被誅奐以冀故吏免官禁錮頼皇甫規力薦得復後竇武陳蕃謀誅宦官事泄曺節等矯制詔奐圍陳蕃殺之以功封侯奐初不知本謀後知為節所賣痛自悔恨封還侯印乘災應上疏力申陳竇之寃復為節等所疾結司𨽻校尉段熲將害之奐憂懼奏記於段辭極哀懇段雖剛猛省書憐之既免於難時禁錮者多不能遜避俱至死徙奐獨杜門不出聚徒著書竟以夀終遺命曰吾前後仕進十要銀艾不能和光同塵為䜛邪所忌通塞命也始終常也命從薄葬諸子從之二子長芝字伯英次昶字文蔚並善草書論曰士君子處世豈能遭際皆良所貴明哲善處而善處之道不過無欲謹退為主葢公能服人讓能逺害持身之善物也然明辭羌金還侯印兩事可稱無欲功當封侯阻於宦豎而賜錢除郎並皆不受可稱謙退至奏記段熲不獨文詞古婉可追樂毅之書而曲意趨承深得明哲保身之道至於著書立言一門詞翰又其餘事種種皆可師法固不當於將臣中論也
　　唐世士大夫崇尚家法栁氏為冠舊𫝊栁氏出一婢婢至宿衛韓金吾家未成劵聞主翁於㕔事上買綾自以手取視之且與駔儈議價婢於𥦗隙偶見因作中風仆地其家怪問之婢雲我正以此疾故出栁宅也因出外舍人問汝有此疾幾何時婢曰不然我曾伏侍柳郎君豈肯伏侍買絹牙郎也葢栁宅家法清髙不為塵垢卑賤故婢化之如此今士大夫妻有此識者少矣古婢妾亦知雅俗陶榖妾淺斟低唱與雪水烹茶趣味自別誰謂習俗不能移人乎
　　郭景純璞少好經術博學髙才而其天文卜筮之術則受於郭公青囊書晉懐之際郭嘗筮之投策歎曰黔黎將湮於異類桑梓其翦為龍荒乎遂避居河東扺將軍趙固固乘馬死郭令三十人從三十里外社廟中取一物似猴者置病馬前便噓吸其鼻有頃馬奮迅而起此物隨不見其術甚神而理不可解又其寓主人一婢美郭愛之以豆化赤衣人圍其宅主人求為解竟得婢其他術竒騐甚多嘗著南郊賦帝悅之召為著作郎然性輕易不修威儀嗜酒色干寳嘗誡之曰此非適性之道郭曰吾所受有本限用之惟恐不盡乃憂為患乎是以深安分義不求榮進當王敦之難從容就死雖桓彝觸厠之忌數若相符而行刑袴褶之遺久已前定壽亦四十九與管公明同所著述𫝊世甚多則非管比
　　張乖崖詠布衣時與陳希夷交師事之一見謂曰子當為貴公卿一生辛苦二年後果及第嘗贈之詩曰征吳入蜀是尋常鼎沸笙歌救火忙乞得江南佳䴡地卻應多謝腦邉瘡初不解後歴仕吳蜀皆符合至益州忽頭瘡先是屢乞閒不許至是因瘡乞金陵養疾遂得㫖少嘗與傅霖為交後公出而霖隠越三十年守宛州傅忽叩門笑曰別子一世尚爾童心今將以去來報子公曰詠亦自知之後一月而卒前居蜀時曾留實封文字一卷與僧希白曰𠉀十年後某日開視至期發函乃公自題畫像也公果以是日死論曰神仙之事古未嘗無若鄴侯乖崖輩自是本來靈骨故能坐照去來脫屣塵界觀其天文示異慨以身當希白實封十年前定何其視死如歸了無芥蔕也冦萊公之謫嶺南道出杭州妾蒨桃疾作謂公曰妾必不起幸葬我天竺山下且雲相公宜自愛亦非久居人世者果老薨於雷州夫萊公不必言此女子亦豈塵埃中人耶視戀戀世縁者真霄壤矣
　　方𤣥徳為平原相時關張為別部司馬三人寢食必俱恩如一體後來間闗患難大扺劉之藉力於二公居多翼徳救主於當陽長阪以二十騎拒操追兵斷橋瞋目之時真是神將一破劉璋再破張郃俱以少勝衆所向無前帳中之變乃為人襲其臥內耳若雲長之守荊州威震華夏曹操欲遷都以避其鋒司馬懿看破闗之得志孫權必不願遂勸權躡其後權若無辭婚之積憾應之亦未必如此之速及攻曹仁於樊操遣于禁救之禁降矣又殺其將龎徳逮操再遣徐晃救仁闗不設防身及妻子並為權所害後龎徳子㑹隨鍾鄧伐蜀盡滅闗氏之家是闗死於司馬懿而闗族滅於龎徳也豈不惜哉
　　東坡守膠西時熈寧乙卯仕宦十九年家日益貧元豐己未於吳興被逮赴獄黃州安置寓居定恵寺遷臨臯亭在南堂辛酉在黃二年日以困匱故人馬正卿為請故營地使躬耕其中所謂東坡者也明年始就東坡築雪堂以居紹聖甲戌寧逺軍之謫恵州安置寓居嘉祐寺就寺立思無邪齋明年遷於合江之行館又明年得歸善後隙地數畆營白鶴新居丁丑新居成未幾謫瓊州於昌化軍安置初僦官屋為有司迫逐乃買地城南結茒數椽隣天慶觀極湫隘嘗偃息桄榔林中摘業書銘以記其處在儋四年食芋飲水其窮甚矣元符庚辰得赦北歸明年為建中靖國辛巳七月丁亥卒於毗陵坡公涉世多難如此徐杭汝潁牧守之樂中書翰林侍從之榮定州方面之貴所得幾何而四十五年間南奔北走風波瘴癘之鄉飢餓勞苦曾不得名一廛託環堵為終老地其與人書間及生事不濟輒自解雲水到渠成不須預慮亦可謂善處窮矣
　　三代養老之禮逺不可考記所𫝊者多漢人擬議之辭後周以于謹為三老中楹南向而坐帝立於黼扆之前西面有司進饌帝跪設醬至親為袒割謹食畢帝跪授爵以酳此拘禮經之文而不達其意者也蓋古人之席以東向為尊賓師祭禮皆正東向之席惟人主立朝則南面耳今也以人臣儼然南面而使人主立於其旁三代有是禮耶此不達古之方面也禮曰授坐不立授立不跪古之所謂跪者即坐而膝席耳今也以人臣倨坐於上而人主跪於其前三代有是禮耶此不達古之坐起也且夫禮有時而情有順古今易異便不可強也古之人君立而聽朝今有立者乎古之升車者或立而乘今有立者乎況三代所謂國傅者其道徳行業足以師表流俗而輔翼人主王之所師猶父兄也東京以桓榮為三老儒者猶或恥之謹何人哉猥以不經之禮尊之陋亦甚矣宋儒徒取其能行周禮而不察其是否不亦誣耶
　　李靖以勁騎三千由馬邑襲破定襄頡利可汗遁磧北他日又以萬騎齎二十日糧襲頡利於白道於是斥地自隂山北至大漠功大而成速開闢以來未之有也又裴行儉為安撫大使行至西州諸蕃郊迎行儉召豪傑千餘人自隨言大熱未可以徃宜駐軍須秋都支覘知不設備行儉徐召四鎮酋長偽約畋曰吾念此樂未嘗忘孰能從四鎮子弟從者萬人乃隂勒部伍數日倍道而進去都支帳十餘里先遣所親問安否外示閒暇非討襲者又使人趣召都支都支倉卒不知所出率子弟五百人詣營謁遂擒之行儉破大酋不煩中國折矢用其豪傑進止如戲此亦班定逺後一人也
　　隋有樂工萬寳常者善為音律開皇初命沛國公鄭繹等定樂為黃鐘調樂成奏之寳常曰此亡國之音豈所宜聞後復聴太常所奏樂然泣曰聲淫麗而哀天下不久將盡時方全盛至大業末其言卒驗時王令言亦妙逹音律煬帝將幸江都其子從戶外彈胡琵琶作翻調安公子曲令言臥室中聞之驚起曰變變急呼其子曰此曲何時興子曰頃來有之令言遂欷歔流涕謂其子曰汝慎勿從行帝必不返子問其故曰此曲宮聲宮君也其聲往而不返吾故知之帝果被弒江都以此觀之二人者師曠季札亦不多讓乃知吉凶先見亦理數之必然也













　　北軒筆記
