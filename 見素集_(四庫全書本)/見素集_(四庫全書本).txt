　　欽定四庫全書　　　　　集部六
　　見素集　　　　　　　　別集類五〈明〉
　　提要
　　〈臣〉等謹案見素集二十八巻奏議七巻續集十二巻明林俊撰俊字待用號見素莆田人成化戊戍進士厯官刑部尚書贈少保諡貞肅事蹟具明史本傳俊始以疏劾權璫逺謫及撫江右則抗逆藩撫西蜀則平巨冦為孝宗時名臣所著詩文張詡序謂俊手編成集者五十餘巻尚在致仕之時今此集文二十八巻奏議七巻續集詩文十二巻兼及起廢以後所作而遺疏四首亦附焉則已出後人重輯非俊自編原本故巻數與序不符也俊為文體裁不一大都竒崛博奧刻意自為其詩源出江西而於黃庭堅陳師道兩家尤所摹仿故頗多隠澁之詞然大抵氣味孤髙終能逺俗奏議分西曹外臺內臺西征起輔新政秋臺六稿無不委曲詳盡通逹事機亦足見其設施有本非徒托之空言又案王鳯靈續集序稱俊原有詩集十四巻而此本無之朱彛尊輯明詩綜稱俊有西徵集為選録四首而亦不言見其全集觀其孫及祖跋稱重梓是書而詩集尚闕是當時本未同刋故流傳頗尠今仍其原第著之録雲乾隆四十二年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　見素集原序
　　文章以救時為貴中古來文若韓退之之佛骨表歐陽永叔之朋黨論胡澹菴之乞斬秦檜疏詩若杜少陵之八哀石守道之慶厯聖徳之作之類排異端崇正道斥奸諛百世之下讀之猶使人毛髮森𢙀恨不生竝時而願為之執鞭也下此則鬬富誇巧雖極其工緻第取悅人耳目而於綱常世道無所闗係焉亦奚貴於文章而必以是傳世為哉始予計偕至京師於士友家獲覩莆田見素先生林公為秋官員外郎時抗憲宗皇帝疏草三復流涕見其劾匪人糾權倖凜然鈇鉞之嚴而血誠骨鯁溢乎言表殆掲日星而聳山嶽也公雖坐是逺謫而一時國是士氣賴之議者謂與澹菴一疏相伯仲文章若是豈非所謂救時者邪未㡬還公留都薦厯外臺長一旦拂衣去朝抗章夕就道未始待報也越數載先帝以言者起方伯不赴再起為僉都御史持風裁於大江之左右貪墨吏多望風解印綬去雖當路左璫素號桀黠者亦為之歛跡潛避公出而救時其事功之偉又在在如是蓋不啻見諸文章而已也使公在朝廷則必有以寢淮南之謀在邉陲則必有以寒西人之膽而在山林則又必有以一絲而重漢九鼎者矣蓋公精神心術之所寓有未易以尋常窺測者故發而為文為詩或贈送或酬答或寄託雖體裁異制風格殊指要之其歸與曩疏救時之意異者幾希矣然則公之文章雖欲靳不傳於世不可得已而公方退然以為此特醬瓿上意思耳夫豈以是為自足者哉間手編成集凡五十餘巻而以其別號見素者名焉不逺數千里緘書遺予曰子其為我敘之得書時薄暮矣亟篝燈快讀次日即促筆於以見予仰公之至方以託名是集為幸遽忘其𧪈陋且讓雲正徳改元丙寅冬十一月上澣南海病夫張詡廷實序

