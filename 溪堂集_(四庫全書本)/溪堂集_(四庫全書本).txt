　　欽定四庫全書　　　　　集部三
　　提要
　　溪堂集十巻　　　　　別集類二〈宋〉
　　〈臣〉等謹案溪堂集十巻宋謝逸撰逸字無逸臨川人屢舉不第然以詩文名一時呂本中作江西詩𣲖列庭堅而下凡二十六人逸與弟薖並與焉本中嘗稱逸才力富贍不減康樂劉克莊作江西詩𣲖序則謂逸輕快有餘而欠工緻頗以本中之言為失實今觀其詩雖稍近寒瘦然風格雋㧞時露清新上方黃陳則不足下比江湖詩𣲖則渢渢乎雅音矣且克莊序中又稱宣政間有岐路可進身韓子蒼諸人或自鬻其技至貴顯二謝乃老死布衣其髙節為不可及而本中東萊詩話亦載汪華贈逸詩云但得丹霞訪龎老何須狗監薦相如新年更勵於陵節妻子同鉏五畆cq=378蔬則知當時兼以人品重之不獨以其詩也考江西𣲖中有集者二十四人逸所著文集二十巻詩集五巻補遺二巻詩餘一巻尤稱繁富今自黃陳呂晁諸家外惟韓駒陵陽集及薖之竹友集猶有寫本逸集已久佚無傳故王士禎䟦竹友集以未見逸集為歉近時厲鶚撰宋詩紀事蒐羅極廣所採逸詩亦止十餘首今從永樂大典所載裒集綴輯尚得詩文數百篇中間如冷齋夜話所載貪夫蟻旋磨冷官魚上竿之句又豫章詩話所引逸蝴蜨詩狂隨栁絮有時見舞入梨花何處尋江天春曉暖風細相逐賣花人過橋等句雖皆已失其全篇然其存者詩詞約什之七八文亦約什之四五已可畧見其大槩謹訂正訛舛釐為十巻庶考江西詩𣲖者猶得備一家焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













