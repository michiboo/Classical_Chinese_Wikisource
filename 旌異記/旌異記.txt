吳時，於建業後園平地獲金像一軀，討其本緣，即是周初育王所造，鎮於江府也；何以知然？自秦漢魏未有佛法南達，何得有像埋瘞於地？孫皓得之，素未有信，不甚尊重，置於廁處，令執屏籌。至四月八日，皓如廁，戲曰：「今是八日浴佛時！」遂尿頭上。尋即通腫，陰處尤劇，痛楚號叫，忍不可禁。太史占曰：「犯大神聖所致。」便遍祀神祗，並無效應。宮內伎女，素有信佛者，曰：「佛為大神，陛下前穢之，今急，可請耶？」皓信之，伏枕歸依，懺謝尤懇，有頃便愈。遂以馬車迎沙門僧會入宮，以香湯洗像，慚悔殷重，廣修功德於建安寺，隱痛漸愈也。〈法苑珠林十三〉
西晉湣帝建興元年，吳郡吳縣松江滬瀆口，漁者萃焉。遙見海中有二人現，浮遊水上，漁人疑為海神，延巫祝備牲牢以迎之，風濤彌盛，駭懼而返。復有奉五鬥米道黃老之徒曰：「斯天師也。」復共往接，風浪如初。有奉佛居士吳縣朱膺聞之，嘆曰：「將非大覺之垂降乎？」乃潔齋共東靈寺帛尼及信佛者數人至瀆口，稽首迎之，風波遂靜。浮江二人，隨潮入浦，漸近漸明，乃知石像。將欲捧接，人力未展，聊試擎之，飄然而起。便轝還通玄寺。看像背銘，一名維衛，二名迦葉，莫測帝代，而書跡分明。舉高七尺，施設法座，欲安二像，人雖數十，而了不動；復重啟請，翻然得起。以事表聞朝廷，士庶歸心者十室而九。沙門釋法開，來自西域，稱經說東方有二石像，及阿育王塔，有供養禮覲者，除積罪雲。又別傳云：天竺沙門一十二人，送像至郡；像乃水上，不沒不行。以狀奏聞，下敕聽留吳郡。〈珠林十三〉
晉揚州江畔有亭，湖神嚴峻甚惡。於時有一客僧婆羅門名曰法藏，善能持咒，辟諸邪毒，並皆有驗。別有小僧，就藏學祝經，於數年學業成就，亦能降伏諸邪毒惡。故詣亭湖神廟止宿，誦祝，伏神，其夜見神，遂致殞命。藏師聞弟子誦祝致死，懷忿自來；夜到神廟，嗔意誦祝，神來出見，自亦致死。同寺有僧每恆受持般若，聞師徒並亡，遂來神所，於廟夜誦金剛般若。至夜半中，聞有風聲極大，迅速之間，見有一物，其形偉大，壅聳驚人，奇特可畏，口齒長利，眼光如電，種種神變，不可具述。經師端坐，正念誦經，剎那匪懈，情無怯怕，都不憂懼。神見形泰，攝諸威勢，來至師前，右膝著地，合掌恭敬聽經訖。師問神曰：「檀越是何神靈？初來猛峻，後乃容豫。」神答云：「弟子惡業，報得如是，是此湖神，然甚敬信。」經師又問：「若神敬信，何意前二師並皆打死？」答云：「前二師死者，為不能，受持大乘經典，嗔心誦祝，見弟子來，逆前放罵，專誦惡語，欲降弟子；弟子不伏，於時二僧，見弟子形惡。自然怖死，亦非弟子故殺二僧。」左近道俗，見前二僧被殺，謂經師亦死，相率往看。且見平安，容儀歡泰，時人甚怪；競共問由，具答前意。實因般若威力，聖教不虛。諸人因此發心，受持般若者眾，〈珠林八十五〉
魏泰嶽人頭山銜草寺僧釋誌湛，齊州山荏縣人，是朗公曾孫之弟子也。立行純厚，省事少言。住銜草寺，寺即宋求那跋摩之所立也。遊諸禽獸，而不驚亂，常誦法華，用為恆業。將終之日。沙門寶誌奏梁武曰：「北方山荏縣僧住銜草寺，是須陀洹聖人，今日入涅槃。」揚都道俗，聞誌此告，〈「此告」二字據《續高僧傳》引補。〉皆遣遙禮。端坐氣絕，兩手各舒一指。有西天竺僧解云：「若是二果聖人，各舒兩指；湛舒一指，定是初果。」將收人頭山，造塔安之。鳥獸不汙，今猶在焉。又雍州有僧亦誦法華，隱於白鹿山。感一童子，常來供給。至終，置屍巖下，餘骸枯朽，唯舌多年不壞。〈珠林八十五續高僧傳三十八〉
魏高祖〈一引有此二字，亦見《續高僧傳／三十八》次乘禪師後〉太和初年，北代京閹官，自慨形殘，不逮餘人，旋奏乞入山修道，出敕許之。乃賫一部華嚴，晝夜讀誦，禮悔匪懈。夏首歸山，〈二句一引作懺悔不息一夏不滿〉至六月末。髭䰅盡生；陰相復現，丈夫相狀，宛然復舊。具狀奏聞，高祖增信，內宮驚訝。於是北代之國，華嚴轉盛。〈一引作帝大敬重之於是國中普敬華嚴厚尊恆日〉〈珠林八十五又十八感通錄三〉
高齊初，沙門實公廣記引作寶公者，嵩山高棲士也。且從林慮向白鹿山，因迷失道。日將過中，忽聞鐘聲，尋響而進，巖岫重阻，登陟而趨，乃見一寺；獨據深林，山門正南，赫奕輝煥，前至門所看額，雲「靈芝寺」。〈《廣記》引作「靈隱寺」。〉門外五六犬，其大如牛，白毛黑喙，或踴或臥，以眼眄實，實怖將返。須臾見胡僧外來，實喚不應，亦不迥顧，直入門內，犬亦隨入。良久實見無人，漸入次門，屋宇四周，門房並閉，進至講堂，唯見床榻，高座儼然。實入西南隅床上坐，久之，忽聞棟間有聲，仰視見開孔如井大，比丘前後從孔飛下，遂至五六十人。依位坐訖，自相借問：今日齋時何處食來？或言豫章成都長安隴右薊北嶺南五天竺等，無處不至，動即千萬餘里。末後一僧，從空而下，諸人競問：來何太遲？答曰：「今日相州城東彼岸寺鑒禪師講會，各各？義，有一後生，聰俊難問，詞音鋒起，殊為可觀，不覺遂晚。實本事鑒為和上，既聞此語，望得參話，希展上流，整衣將起，咨諸僧司：「鑒是實和上。」諸僧直視，忽隱寺所在，獨坐磐石柞木之下。向之寺宇，一無所見。〈《廣記》引作諸僧直視寶頃之已失靈隱寺所在矣寶但獨坐於柞木之上一無所見。〉唯睹巖谷禽鳥，翔集喧亂。及出，以問尚統法師，尚曰：「此寺石趙時佛圖澄法師所造，年歲久遠，賢聖居之，非凡所住，或泛或隱，遷徙無定。」今山行者，猶聞鐘聲。〈珠林九十一廣記九十九〉
齊武成世，并州東看山側，有人掘地，見一處土，其色黃白，與傍有異。尋見一物，狀人續傳作如兩唇，其內有舌，鮮紅赤色。以事奏聞，問諸道人，無能知者。沙門大統法師上奏曰：「此持法華者，令六根不壞，毀誦千遍，定感此征。」乃敕中書舍人高珍曰：「卿是信向之人，自往看之，必有靈異。宜遷置凈所，設齋供養。」珍奉敕至彼，集諸持法華沙門，各執香爐，潔齋旋繞而祝曰：「菩薩涅槃，年代已遠，像法流行，奉無謬者，請現靈感。」才始發聲，唇舌一時鼓動，雖無響及，續傳作聲而似讀誦。諸同見者，莫不毛豎。珍以狀聞，詔遣藏之石函，遷於山室。〈珠林八十五三寶感通錄三亦見續高僧傳三十八次誌湛後〉
元魏天平中，定州募士孫敬德防於北陲造觀音金像，年滿將還，常加禮事。後為劫賊橫引，禁於京獄，不勝拷掠，遂妄承罪。並斷死刑。明旦行決，其夜，禮拜懺悔，淚下如雨。啟曰：「今身被枉，當是過去枉他，願償債畢，誓不重作。」又發大願云云。〈《續高僧傳／三十九》作又願一切眾生所有橫禍弟子代受亦本旌異記當據補。〉言已，少時，依稀如夢：見一沙門，教誦觀世音救生經。經有佛名，令誦千遍，得度苦難。敬德欻覺，起坐緣之，了無參錯，比至平明，已滿一百遍。右司執縛向市，且行且誦，臨欲加刑，誦滿千遍。執刀下斫，折為三段，不損皮肉，易刀又折。凡經三換，刀折如初。監當官人，莫不驚異，具狀聞奏。承相高歡表請其事，遂得免死。敕寫此經傳之，今所謂高王觀世音是也。敬德放還，設齋報願，出在防像，乃見項上有三刀痕，鄉郭同睹，嘆其通感。〈《三寶感通錄／二》〉
范陽五侯寺僧失其名，常誦法華，初死之時，權殯堤下，後遷改葬，骸骨並枯，唯舌不壞。〈《續高僧傳／三十八／續傳》載此在誌湛與雍州僧之間。〉
元魏北代乘禪師者，受持法華精勤匪懈。命終，托河東薛氏為第五子，生而能言自陳宿世，不願處俗。其父任北泗州刺史，隨任便住中山七帝寺，尋得本時弟子，語曰：「汝頗憶從我渡水往狼山不？乘禪師者，我身是也。房中靈幾，可送除之。」父母恐其出家，便與納室。爾後便忘宿命之事，而常興厭離，端拱靜居。〈續高僧傳三十八續傳次并州東看山不壞舌後〉
