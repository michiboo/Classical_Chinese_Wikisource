　　欽定四庫全書　　　　　集部四
　　提要
　　東澗集十四巻　　　　別集類三〈宋〉
　　〈臣〉等謹案東澗集十四巻宋許應龍撰應龍字恭甫閩縣人嘉定元年進士第調汀州教授累遷國子司業祭酒權直舍人學士二院官至端明殿學士簽書樞宻院事提舉洞霄宮事蹟具宋史本傳其集則不見於藝文志原書巻目已不可考明錢溥編次秘閣書目已不載其名則明初已散佚矣惟永樂大典頗散見其詩文抄撮排綴各體尚為粗備而制誥一類尤為繁富蓋應龍在理宗時歴掌內外製嘗以日昃拜命夜半宣鎖不二鼔而草三麻人服其敏史稱鄭清之喬行簡罷相制皆應龍所草帝極稱其善今二制並在集中典雅嚴重實能得代言之體其他亦多深厚簡切而於當時宰執將帥侍從諸臣姓名官爵遷轉拜罷紀傳所未詳者尤可藉以徵信於考史尤為有禆又應龍於經濟幹畧深所究心其知潮州屬劇盜逼境隨機扞禦諸冦悉平治潮政績與李宗勉治台齊名及為兵部尚書值喬行簡行秤提楮幣之法民間不便應龍奏罷之今其劄子亦具存集內大扺䟽通暢達切中事情務為有用之言非篆刻為文者可比雖其格力稍弱然舂容和雅中尚不失先正典刑在南宋館閣之中亦可稱一作手矣謹以類裒次釐為十有四巻著之於録俾不致泯沒於後焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀
