　　御製題宋版千家注杜工部詩史
　　昌黎祇許仲尼師吾亦云然於杜詩注萃千家謂多彼品髙萬古孰同其一生惟是忠孝耳小徳何妨出入之秋興八章重背讀又同此老坐移時












　　御製讀杜甫北征詩因題
　　予於甫也詩無間獨致疑焉是北征元禮乗危謂忠義昌黎誌栁豈虛評
　　昌黎作栁宗元墓誌銘言友道甚厚而惡夫臨利害反眼不相識落陷穽反擠之又下石焉者夫友尚不可而況其君父乎若元禮之事是即昌黎所惡者而謂之忠義可乎使元禮果忠義耶當效朱雲之請劍或如辛慶忌之免冠於祿山未反之前請誅太真是誠所謂忠義矣長安既陷天子䝉塵乃乗其危而逼太真以死試思其時肅宗繼位靈武即國已活雖太真不死豈能復為害於唐之宗社乎且唐之宗社所以危在元宗承平時不勤國政而寵太真彼時不請誅之以致流離播遷則巳遲矣元禮固逆臣不足論獨惜甫一生始終託忠義於詩而有此論未免以辭害意亦責賢者備之義耳

　　欽定四庫全書　　　　　　集部二
　　集千家註杜工部詩集　　　別集類一〈唐〉
　　提要
　　〈臣〉等謹案集千家註杜工部詩集二十巻不著編輯人名氏前有王洙王安石胡宗愈蔡夢弼四序所採不滿百家而題曰千家葢務誇摭拾之富如魏仲舉韓柳集註亦虛稱五百家也其句下篇末諸評悉劉辰翁之語朱彝尊謂夢弼所編入然夢弼所撰本名草堂詩箋其自序內標識注例甚詳與此本不合宋犖謂杜詩評㸃自劉辰翁始劉本無註元大徳間有髙初芳者刪存諸註以劉評附之此本疑即楚芳編也辰翁評所見至淺其標舉尖新字句殆於竟陵之先聲王士禎乃比之郭象註莊殆未為篤論至編中所集諸家之註真贋錯雜亦多為後來所抨彈然宋以來註杜諸家鮮有専本傳世遺文緒綸頗賴此書以存其蓽路藍縷之功亦未可盡廢也乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀











　　集千家註杜工部詩集序
　　序曰杜甫字子美襄陽人徙河南鞏縣曾祖依藝鞏令祖審言膳部員外郎父閑奉天令甫少不羈天寳中獻三賦召試文章授河西尉辭不行改右衞率府胄曹天寳末以家避亂鄜獨轉陷賊中至徳二載竄歸鳳翔謁肅宗授左拾遺詔許至鄜迎家明年收京扈從還長安房琯罷相甫上䟽論琯有才不宜廢免肅宗怒貶琯邠州刺史出甫為華州司功屬關輔饑亂棄官之秦州又居成都同谷自負薪採梠餔糒不給遂入蜀卜居成都浣花里復適東川久之召補京兆府功曹以道阻不赴欲如荊楚上元二年聞嚴武鎮成都自閬挈家往焉武歸朝廷甫浮遊左蜀諸郡往來非一武再鎮兩川奏為節度㕘謀檢校工部員外郎賜緋衣永泰元年夏武卒郭英乂代武崔旴殺英乂楊子琳栢貞節舉兵攻旴蜀大亂甫逃至梓州亂定歸成都無所依乃泛江遊嘉戎次雲安移䕫州大厯三年春下峽至荊南又次公安入湖南泝沿湘流遊衡山寓居耒陽嘗至嶽廟阻暴水旬日不得食耒陽聶令知之自具舟迎還五年夏一夕醉飽卒年五十九觀甫詩與唐實録猶概見事跡比新書列傳彼為踳駁〈傳雲召試京兆兵曹而集冇官定後戲贈詩註雲初受河西尉辭改右衞率府胄曹傳雲遁赴河西謁肅宗於彭原而集冇喜達行在詩註雲自京竄至鳯翔傳雲嚴武卒乃遊東蜀依髙適既至而適卒按適自東川入朝拜散騎常侍乃卒又集有忠州聞髙常侍亡詩傳雲扁舟下峽未維舟而江陵亂乃遊襄衡而集有居江陵及公安詩至多傳雲甫永泰二年卒而集有大厯五年正月追酬髙蜀州寄詩及別題大厯年者數篇須溪先生雲甫詩最可考而舊史疏畧至此他不可考奈何〉甫集初六十巻今秘府舊藏通人家所有稱大小集者皆亡逸之餘人自編摭非當時第敘矣蒐裒中外書凡九十九巻〈古本二巻蜀本二十巻集畧十五巻樊晃序小集六巻孫光憲序二十巻鄭文寳序少陵集二十巻別題小集二巻孫僅二巻雜編三巻〉除其重複定取千四百有五篇凡古詩三百九十有九近體千有六起太平時終湖南所作視居行之次與嵗時為先後分十八巻又別録賦筆雜著二十九篇為二巻合二十巻意茲未可謂盡他日有得尚圖益諸寳元二年十月翰林學士兵部郎中知制誥史館修撰王洙原叔記
　　序曰予考古之詩尤愛杜甫氏作者其辭所從出一莫知窮極而病未能學也世所傳已多計尚有遺落思得其完而觀之每一篇出自然人知非人之所能為而為之者惟其甫也輒能辨之予之令鄞客有授予古之詩世所不傳者二百餘篇觀之予知非人之所能為而為之實甫者其文與意之著也然甫之詩其完見於今者自予得之世之學者至乎甫而後為詩不能至要之不知詩焉爾嗚呼詩其難惟有甫哉自洗兵馬下序而次之以示知甫者且用自發焉皇祐壬辰五月日臨川王安石序
　　序曰草堂先生謂子美也草堂子美之故居因其所居而號之曰草堂先生先生自同谷入蜀遂卜成都浣花江上萬里橋之西為草堂以居焉唐之史記前後牴牾先生至成都之年月不可考其後先生寄題草堂雲經營上元始斷手寳應年然則先生之來成都殆上元之初乎嚴武入朝先生送武至巴西遂如梓州蜀亂乃之閬州將遊荊楚㑹武再鎮兩川先生乃自閬州挈妻子歸草堂武辟先生為㕘謀武卒蜀又亂先生去之東川移居䕫州遂下荊渚泝沅湘上衡山卒於耒陽先生以詩鳴於唐凡出處去就動息勞佚悲懽憂樂忠憤感激好賢惡惡一見於詩讀之可以知其世學士大夫謂之詩史其所遊厯好事者隨處刻其詩於石及至成都則闕然先生之故居松竹荒涼略不可記今丞相呂公來鎮成都復作草堂於先生之舊址繪先生之像於其上宗愈假符於此乃録先生之詩刻石置於草堂之壁間先生雖去此而其詩之意有在於是者亦附其後庶幾好事者於以考先生去來之跡雲元祐庚午資政殿學士中大夫知成都軍府事胡宗愈序
　　少陵先生博極羣書馳騁今古周行萬里觀覽謳謡發為歌詩奮乎國風雅頌不作之後比興相侔哀樂交貫揄揚敘述妙達乎真機美刺箴規該具乎衆體自唐迄今餘五百年為詩學之宗師家傳而人誦之故元微之誌其墓曰詩人以來未有如子美者信斯言矣況我國家祖宗肇造以來設科取士詞賦之餘繼之以詩詩之命題主司多取是詩惜乎世本訛舛訓釋紕繆有識恨焉夢弼因博求唐宋諸本杜詩十門聚而閲之重復㕘校仍用嘉興魯氏編次先生作詩嵗月之先後以為定本每於逐句本文之下先正其字之異同次審其音之反切方作詩之義以釋之復引經子史傳記以證其用事之所從出離為若干巻目曰草堂詩箋凡校讎之例題曰樊者唐潤州外史樊冕小集本也題曰晉者晉開運二年官書本也曰歐者歐陽永叔本也曰宋者宋子京本也王者乃介甫也蘇者乃子瞻也陳者乃無已也黃者乃魯直也刋雲一作某字者係王原叔張文潛蔡君謨晁以道及唐之顧陶本也又如宋次道崔徳符鮑欽止暨太原王禹玉王深父薛夢符薛蒼舒蔡天啓蔡致逺蔡伯世皆為義説其次如徐居仁謝任伯呂祖謙髙元之暨天水趙子櫟趙次翁杜脩可杜立之師古師民瞻亦為訓解復㕘以蜀石碑諸儒之定本各因其實以條紀之至於舊徳碩儒間有一二説者亦兩存之以俟博識之決擇是集之行俾得之者手披目覽口誦心維不勞思索而昭然義見更無纖毫凝滯如親聆少陵之謦欬而熟覩其眉宇豈不快哉大宋嘉泰天開甲子正月穀旦建安三峯東塾蔡夢弼傅卿謹識








