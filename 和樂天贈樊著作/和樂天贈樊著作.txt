君為著作詩，志激詞且溫。
璨然光揚者，皆以義烈聞。
千慮竟一失，冰玉不斷痕。
謬予頑不肖，列在數子間。
因君譏史氏，我亦能具陳。
羲黃眇雲遠，載籍無遺文。
煌煌二帝道，鋪設在典墳。
堯心惟舜會，因著為話言。
皋夔益稷禹，粗得無間然。
緬然千載後，後聖曰孔宣。
迥知皇王意，綴書為百篇。
是時游夏輩，不敢措舌端。
信哉作遺訓，職在聖與賢。
如何至近古，史氏為閑官。
但令識字者，竊弄刀筆權。
由心書曲直，不使當世觀。
貽之千萬代，疑言相並傳。
人人異所見，各各私所遍。
以是曰褒貶，不如都無焉。
況乃丈夫志，用舍貴當年。
顧予有微尚，願以出處論。
出非利吾已，其出貴道全。
全道豈虛設，道全當及人。
全則富與壽，虧則饑與寒。
遂我一身逸，不如萬物安。
解懸不澤手，拯溺無折旋。
神哉伊尹心，可以冠古先。
其次有獨善，善己不善民。
天地為一物，死生為一源。
合雜分萬變，忽若風中塵。
抗哉巢由志，堯舜不可遷。
舍此二者外，安用名為賓。
持謝著書郎，愚不願有雲。
