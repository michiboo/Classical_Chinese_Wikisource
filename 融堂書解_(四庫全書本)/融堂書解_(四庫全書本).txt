　　欽定四庫全書　　　　　經部二
　　融堂書解目録　　　　　書類
　　卷一
　　虞書〈堯典　舜典〉
　　卷二
　　虞書〈大禹謨　臯陶謨　益稷〉
　　卷三
　　夏書〈禹貢〉
　　卷四
　　夏書〈甘誓　五子之歌　𦙍征〉
　　卷五
　　商書〈湯誓　仲虺之誥　伊訓〉
　　卷六
　　商書〈太甲上　太甲中　太甲下　咸有一德〉
　　卷七
　　商書〈盤庚上　盤庚中　盤庚下〉
　　卷八
　　商書〈説命上　説命中　說命下　高宗肜日西伯戡黎　微子〉
　　卷九
　　周書〈泰誓上　泰誓中　泰誓下　牧誓　武成〉
　　卷十
　　周書〈洪範〉
　　卷十一
　　周書〈旅獒　金縢　大誥〉
　　卷十二
　　周書〈微子之命　康誥〉
　　卷十三
　　周書〈酒誥　梓材　召誥〉
　　卷十四
　　周書〈洛誥〉
　　卷十五
　　周書〈多士　無逸　君奭〉
　　卷十六
　　周書〈蔡仲之命　多方〉
　　卷十七
　　周書〈立政　周官〉
　　卷十八
　　周書〈君陳　顧命　康王之誥〉
　　卷十九
　　周書〈畢命　君牙　冏命〉
　　卷二十
　　周書〈呂刑　文侯之命　費誓　㤗誓〉
　　〈臣〉等謹案融堂書解二十卷宋錢時撰時字子是淳安人受學於楊簡熙寕中以丞相喬行簡薦授秘閣校勘遷史館檢閲所著惟兩漢筆記尚存於世而此書向尠傳本故黃震日鈔明胡廣等書經大全俱未徴引其說朱彝尊經義考亦云未見今據永樂大典中散見各韻者依經文前後次第裒綴編輯中惟伊訓梓材泰誓三篇全佚説命呂刑亦間有闕文餘皆篇帙完善時之意主於表章書序每篇之首皆條其大指其逸書之序則參考史記核其時事以釋篇題復采經典釋文史記集解史記索隠所引馬融鄭康成諸説引伸其義其旁搜逺紹之意亦可謂勤且篤矣唐人解經多墨守註疏宋儒始好出新説每不免於穿鑿支離時所解如羲和曠職則本諸蘓軾康叔封衛在成王時則仍用孔安國傳康王之誥則兼采張九成書説信能擇善而從不專主一家之學者至以泰誓為告西岐師旅牧誓為告逺方諸侯自抒心得未嘗依傍前人又謂武成本無脫簡中述武王告師之辭後為史臣紀事之體康誥首節以周公初基定為未營洛邑封康叔以撫頑民不當移置於洛誥尤為卓然有見不惑於同時諸儒之曲說其取材博而精其樹義新而確葢宋人經解中僅見之書也葉盛水東日記載嘉熙二年知嚴州萬一薦凖尚書省劄取進時所著書奏狀一通首列尚書演義三十冊而永樂大典所載實名融堂書解疑為晚年刪削更定之本今從永樂大典所稱書名題之而仍以原劄狀二通録冠於前又經義考作八卷未知何據今考定篇第釐為二十卷詮次如左乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　宋進書原劄狀
　　特進左丞相兼樞密使肅國公喬行簡劄子臣輙有奏陳仰干天聽臣昨任國子司業日於延見諸生之次聞嚴州布衣錢時山居讀書理學淹貫嘗從故寳謨閣學士楊簡遊葢其深所推許今寳章閣待制袁甫昨任徽州與故太府丞鄭之悌守嚴州日皆嘗一再禮聘蒞講郡庠逺近士子翕然雲集已而得其講篇其於辨析義理參錯事物發明疑難有以起人臣是時心已屬之其後知紹興府汪綱亦嘗延講至郡臣始屬綱求其所著之書有論語孝經中庸大學四書管見及尚書啓蒙詩學管見周易釋傳兩漢筆記國朝編年等作益信其學之有所本其作兩漢筆記類皆痛漢氏襲秦之弊而尤反覆致意於後世所以不敢望三代之治又見其學之為有用臣遂因綱以延其來與之相見而欵扣之見其氣負才識尤通世務自田裡之休戚利病當世之是非得失莫不詳䆒而熟知之靖康間其大父觷值睦寇陸梁金人入浙糾率捍禦㡬著竒功朝廷嘗為之立廟封爵而時亦人物魁岸慷慨激昂有乃祖風不但通詩書守陳言而已每念此亦竒士而不使得為世用私竊惜之比者伏讀國史至真宗皇帝於禁中壁間見穆修所作詩句深切歎賞即問侍臣曰有文如此公卿何以不薦則士之遺逸者固大臣之所當言亦聖主之所樂聞也時嘗詣漕司文解比嵗已該永免而場屋竟不足以得之其志方將玩聖經以自隠儻今不加收用使之終老山林則國家有遺而不舉之才大臣有知而不薦之咎矣臣愚慾望聖慈且與錢時特補廸功郎畀以秘閣校勘仍乞下時本貫嚴州取所著書繕寫繳進上備乙覧如其果有可采則乞次第録用庶以䆒其所藴有補斯世伏候勑㫖五月十日三省同奉聖㫖依
　　朝散大夫權知嚴州軍州兼管內勸農事臣萬一薦凖尚書省劄備特進左丞相劄子奏陳嚴州布衣錢時山居讀書理學淹貫特補廸功郎畀以秘閣校勘行下嚴州取所著書繕寫繳進上備御覽三省同奉聖㫖依劄付嚴州臣除已恭稟繕寫錢時所著述書計一百冊開具數目如後須至上進者
　　家塾尚書演義三十冊
　　學詩管見三十冊
　　周易釋傳二十冊
　　四書管見八冊
　　兩漢筆記一十二冊
　　一右件書一百冊用黃綾背褙黃羅絹裏夾複五條象牙牌五面紅茸絛繋綵畫木匣五隻盛貯鍍金鐵鎖並全謹具狀上進以聞謹進嘉熙二年九月日朝散大夫權知嚴州軍州兼管內勸農事萬一薦上進



