　　欽定四庫全書　　　　　集部三
　　龍學文集　　　　　　　別集類二〈宋〉
　　提要
　　〈臣〉等謹案龍學文集十六巻宋祖無擇撰無擇字擇之上蔡人進士髙第歴官龍圖閣學士知通進銀臺司坐事謫忠正軍節度副使移知信陽軍卒事跡具宋史本傳無擇少從孫復學經術穆修為文章其著作頗多南渡後僅存十之二三紹熈三年其曾孫袁州軍事判官行始裒為十巻取無擇知陜府日歐陽修餞行詩中右掖文章煥星斗語名之曰煥斗集又採司馬光梅堯臣等與無擇贈荅之作曰名臣賢士詩文凡一巻又輯無擇叔祖㞯叔起居舍人知制誥士衡弟福建路提刑無頗等傳記勑書及其姪知普州徳恭詩三首曰家集凡四巻皆附之於後見第十六巻行所作龍學始末中即此本也惟毎卷標目別題洛陽九老祖龍學文集故永樂大典焦氏經籍志俱稱龍學集而煥斗之名不顯其曰洛陽九老者無擇分司西京時與文彥博等九人為真率㑹嘗有此稱當時推為盛事行故特舉之以為重歟集中詩一百二十三首文四十二首其詩下間注所作時地頗見詳審如三教圓通堂雲龍學時知制誥蔡州壺仙觀雲龍學四月八日遊九老詩云英宗即位龍學充契丹國信使其詠震山岩彭徵君釣臺一首下至有紹興巳未雷轟石斷之語詳按詞意葢出行所訂補非無擇自註又上安撫張雜端薦孫復牛仲容書註雲初任齊州通判居官十有一月作此書按宋史無擇傳但紀其舉進士後歴知南康軍而不言嘗判齊州則更可以補史闕矣無擇為文峭厲勁折實開風氣之先足與尹洙匹敵雖流傳者少而掇拾散亡菁華猶不至盡佚至所附家集中如士衡之西齋話記載宋初故事多他書所未及亦可以備考據焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀








