　　欽定四庫全書　　　　集部三
　　眉山集　　　　　　　別集類二〈宋〉
　　提要
　　臣等謹案眉山集二十二巻宋唐庚撰庚字子西眉州丹稜人紹聖中進士調利州治獄掾遷閬中令入為宗學博士以張商英薦除提舉京畿常平倉商英拜相庚為賦內前行卒以此貶安置恵州六年㑹赦復官承議郎歸蜀道卒劉克莊後村詩話雲唐子西詩文皆髙不獨詩也其出稍晩使及坡門當不在秦晁以下徐度卻掃編記庚自言為文當學司馬遷為詩當學杜甫其自命甚髙今觀所作雖不逮所言而文善議論詩亦工緻其在嶺南諸作當時太學諸生競相傳寫稱小東坡至為刋板以行宣和間其弟庾併取其舊作編入史載本集二十巻
　　國朝雍正間歸安汪亮采校刻分為詩十四巻文八巻其末附三國雜事世有單行本今別著於録惟以詩文共為二十二巻焉乾隆四十五年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　眉山詩集原序
　　近世以文集顯於時者文忠公有六一居士集舒王有臨川先生集㕘政呂公有觀文集丞相張公有乖厓居士集蓋其官如是其文如是雖樵夫野老市井庸人皆能道其姓字而樂誦之故言之易以信而傳之昜以廣其勢然也乃若有其官而文不顯有其文而官不顯二者不可兼故其傳之誠難若唐先生者所謂有其文而官不顯者也先生名庚字子西眉州眉山人也紹聖中以進士中第為州縣官至大觀始入為博士士大夫稍道其文而世亦未盡知之政和初謫居海表流離困苦蓋六年而不返然身愈窮而文愈富也其後歸京師僦居於景徳寺予時與先生比舍而日得見先生之所為文頗多嘗請其本以傳而先生辭曰予以是得名亦以是得謗可一覽而足何必匄而去也於是不果傳焉退復私念曰先生之文金玉也雖閉藏埋沒不求聞知然氣焰光彩久而必見於世蓋所謂不待官而後顯也已昔屈原以離騷顯陶潛以歸去來詞顯盧仝以茶歌顯顧當時達官豈無其人而三子獨得顯於世豈非其文乎今先生之文予知其不久遂顯也先生死不一年果有橐其文以來京師者而太學之士日傳千百本而未巳然惜其所傳者止此今始敘而藏之庶幾他日必有得其完本者宣和四年八月十五日溫陵呂榮義徳修撰
　　政和中先君寺丞赴官潮陽道出鵝城謁國博唐公一見傾蓋如平生自是書札往來無非論文評詩未嘗一語以及俗事也而道義之交習尚之同先君固已序之矣得唐公之文凡四十五首詩賦一百八十五首唐公嘗雲吾以是得名亦以是得謗不欲盡傳諸人故所得止如是而已康佐承乏惠陽暇日閱寓公集葢東坡先生與唐公謫居時著述也唐公之文凡十有二首詩賦一百十有一首與先君所傳頗有重複既而進士葛彭年以所藏閩本相示文凡五十六首詩賦二百八十七首較之所見稍加多矣而篇帙殽亂句讀舛謬不可辨未幾又得蜀本於歸善令張匪躬之家文凡一百四十二首詩賦三百有十首較之閩本益加多矣而増損甚少可以取正康佐以郡事倥傯遂屬教授王維則讎校旁援博取凡所辨正悉有據依而唐公之文遂為全篇因其名類勒為二十二巻命刻板摹之既以博示學者俾識其真且以著先友之義不沒其傳既成謹書於巻末紹興二十一年仲冬左朝奉郎權發遣惠州軍州主管學事兼管內勸農事鄭康佐題
　　予兄子西自齠齔學為文出言已驚人如賦明妃曲題醉仙崖什上任徳翁序之類時年方十四五老師匠手見之無不禠魄落膽及入官以來所著愈多至被謫南遷其文益工然隨作隨散不復留藁故今所存者極少比見京師刋行者止載嶺外所述多舛謬失真害理恐誤學者觀省而不能以傳諸永久因併取其少年時所為文隨巻附之庶以廣其傳雲昔昌黎文公集其子壻李漢編而序之杜子美詩故相呂公微仲為作年譜予於兄手足之愛親炙最久其編次之意發揮之功庶幾於二子焉若夫子西兄之文名播天下為縉紳之所歆慕至其著撰有先後所造有淺深則覽者當自辨之不待予言而後知也宣和四年六月朔日弟庾謹序










