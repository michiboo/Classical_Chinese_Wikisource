昔孔子發憤於舊史，垂法於素王。左丘明因聖言以攄意，託王義以流藻，其淵原深大，沈懿雅麗，可謂命世之才，博物善作者也。其明識高遠，雅思未盡，故復采錄前世穆王以來，下訖魯悼智伯之誅，邦國成敗，嘉言善語。陰陽律呂，天時人事逆順之數，以為《國語》。其文不主於經，故號曰「《外傳》」。所以包羅天地，探測禍福，發起幽微，章表善惡者，昭然甚明，實與經藝竝陳，非特諸子之倫也。遭秦之亂，幽而復光。賈生、史遷頗綜述焉。及劉光祿於漢成世始更考校，是正疑謬。至於章帝，鄭大司農為之訓注，解疑釋滯，昭晰可觀。至於細碎，有所闕略。侍中賈君敷而衍之，其所發明，大義略舉，為已憭矣，然於文閒時有遺忘。建安、黃武之間，故侍御史會稽虞君、尚書僕射丹陽唐君，皆英才碩儒，洽聞之士也，採摭所見，因賈為主而損益之。觀其辭義，信多善者，然所理釋，猶有異同。
昭以末學，淺暗寡聞，階數君之成訓，思事義之是非，愚心頗有所覺。今諸家竝行，是非相貿，雖聰明疏達識機之士知所去就，然淺聞初學，猶或未能祛過。切不自料，復為之解。因賈君之精實，採虞、唐之信善，亦以所覺增潤補綴，參之以《五經》，檢之以《內傳》，以《世本》考其流，以《爾雅》齊其訓，去非要，存事實，凡所發正三百七事。又諸家紛錯，載述為煩，是以時有所見，庶幾頗近事情，裁有補益。猶恐人之多言，未詳其故，欲世覽者必察之也。
