
五月天山雪，無花祗有寒。
笛中聞折柳，春色未曾看。
曉戰隨金鼓，宵眠抱玉鞍。
願將腰下劒，直爲斬樓蘭。
天兵下北荒，胡馬欲南飲。
橫戈從百戰，直爲銜恩甚。
握雪海上餐，拂沙隴頭寢。
何當破月氏，然後方高枕。
駿馬似風飆，鳴鞭出渭橋。
彎弓辭漢月，插羽破天驕。
陣解星芒盡，營空海霧消。
功成畫麟閣，獨有霍嫖姚。
白馬黃金塞，雲砂遶夢思。
那堪愁苦節，遠憶邊城兒。
螢飛秋窗滿，月度霜閨遲。
摧殘梧桐葉，蕭颯沙棠枝。
無時獨不見，流淚空自知。
塞虜乘秋下，天兵出漢家。
將軍分虎竹，戰士臥龍沙。
邊月隨弓影，胡霜拂劒花。
玉關殊未入，少婦莫長嗟。
烽火動沙漠，連照甘泉雲。
漢皇按劒起，還召李將軍。
兵氣天上合，鼓聲隴底聞。
橫行負勇氣，一戰淨妖氛。

