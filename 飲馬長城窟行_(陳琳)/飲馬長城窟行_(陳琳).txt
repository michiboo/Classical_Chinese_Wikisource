
↑ 《玉臺新詠·卷一》
飲馬長城窟　　　水寒傷馬骨
往謂長城吏　　　慎莫稽留太原卒
官作自有程　　　舉築諧汝聲
男兒甯當格鬬死　何能怫鬱築長城
長城何連連　　　連連三千里
邊城多健少　　　內舍多寡婦
作書與內舍　　　便嫁莫留住
善事新姑章　　　時時念我故夫子
報書往邊地　　　君今出語一何鄙
身在禍難中　　　何為稽留他家子
生男慎勿舉　　　生女哺用脯
君獨不見長城下　死人骸骨相撐拄
結髮行事君　　　慊慊心意關
明知邊地苦　　　賤妾何能久自全

