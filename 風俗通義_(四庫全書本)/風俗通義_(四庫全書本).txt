　　欽定四庫全書　　　　　子部十
　　風俗通義　　　　　　　雜家類三〈雜説之屬〉提要
　　〈臣〉等謹案風俗通義十卷附録一卷漢應劭撰劭字仲逺汝南人嘗舉孝亷中平六年為㤗山太守事跡具後漢書本傳馬總意林稱為三國時人不知何據也考隋書經籍志風俗通義三十一卷注云録一卷應劭撰梁三十卷唐書藝文志應劭風俗通義三十卷崇文總目讀書志書録解題皆作十卷與今本同明吳琯刻古今逸史又刪其半則更缺畧矣各卷皆有總題題各有散目總題後畧陳大意而散目先詳其事以謹按云云辨證得失皇霸為目五正失為目十一愆禮為目九過譽為目八十反為目十音聲為目二十有八窮通為目十二祀典為目十七怪神為目十五山澤為目十九其自序雲謂之風俗通義言通於流俗之過謬而事該之於義理也後漢書本傳稱撰風俗通以辨物類名號譏時俗嫌疑不知何以刪去義字或流俗省文如白虎通義之稱白虎通史家因之歟其書因事立論文詞清辯可資博洽大致如王充論衡而敘述簡明則勝充書之冗漫多矣舊本屢經傳刻失於校讐頗有訛誤如十反類中分范茂伯郅朗伯為二事而佚其斷語窮通類中孫卿一事有書而無録怪神類中城陽景王詞一條有録而無書今並釐正又宋陳彭年等修廣韻王應麟作姓氏急就篇多引風俗通姓氏篇是此篇至宋末猶存今本無之不知何時散佚然考元大徳丁未無儒學刋本前有李果序後有宋嘉定十三年丁黼䟦䟦稱余在餘杭借本於㑹稽陳正卿正卿葢得於中書徐淵子訛舛已甚殆不可讀愛其近古鈔録藏之攜至中都得館中本及孔復君寺丞本互加叅考始可句讀今刻之於䕫府好古者㦯得舊本從而增改是所望雲則宋寧宗時之本已同今本不知王氏何以得見是篇或即從廣韻注中輾轉援引歟永樂大典通字韻中尚載有風俗通姓氏一篇首題馬總意林字所載與廣韻注多同而不及廣韻注之詳葢馬總節本也然今本意林無此文當又屬佚脫今採附風俗通之末存梗槩焉乾隆四十六年二月恭校上
　　總纂官〈臣〉紀昀〈臣〉陸鍚熊〈臣〉孫士毅
　　總　校　官　〈臣〉　陸　費墀


　　風俗通義原序
　　昔仲尼沒而微言闕七十子喪而大義乖重遭戰國約從連橫好惡殊心真偽紛爭故春秋分為五詩分為四易有數家之傳並以諸子百家之言紛然殽亂莫知所從漢興儒者競〈一本作竟〉復比誼㑹意為之章句家有五六皆析文便辭彌以馳逺綴文之士雜襲龍鱗訓註說難轉相陵髙積如丘山可謂繁富者矣而至於俗間行語衆所共傳積非習貫莫能原察今王室大壊九州幅裂亂靡有定生民無㡬私懼後進益以迷昧聊以不才舉爾所知方以類聚凡一十卷謂之風俗通義言通於流俗之過謬而事該之於義理也風者天氣有寒煖地形有險易水泉有美惡草木有剛柔也俗者含血之類像之而生故言語歌謳異聲鼓舞動作殊形或直或邪或善或滛也聖人作而均齊之咸歸於正聖人廢則還其本俗尚書天子廵守至於岱宗覲諸侯見百年命大師陳詩以觀民風俗孝經曰移風易俗莫善於樂傳曰百里不同風千里不同俗戸異政人殊服由此言之為政之要辨風正俗最其上也周秦常以嵗八月遣輶軒之使求異代方言還奏籍之藏於秘室及嬴氏之亡遺脫漏棄無見之者蜀人嚴君平有千餘言林閭翁孺才有梗概之法揚雄好之天下孝㢘衛卒交㑹闕下質問以次注續二十七年爾乃治正凡九千字其所發明猶未若爾雅之閎麗也張竦以為懸諸日月不刋之書予實頑闇無能述演豈敢比隆於斯人哉顧惟述作之功故聊光啓之耳昔客為齊王畫者王問畫孰最難孰最易曰犬馬最難鬼魅最易犬馬旦暮在人之前不類不可類之故難鬼魅無形無形者不見不見故易今俗語雖雲浮淺然賢愚所共咨論有似犬馬其為難矣並綜事實宜於今者孔子稱丘也幸茍有過人必知之俾諸明哲幸詳覽焉

　　風俗通義原序
