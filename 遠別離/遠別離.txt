
遠別離，古有皇、英之二女，乃在洞庭之南，瀟湘之浦。
海水直下萬里深，誰人不言此離苦。
日慘慘兮雲冥冥，猩猩啼煙兮鬼嘯雨。
我縱言之將何補，皇穹竊恐不照余之忠誠。
雲憑憑兮欲吼怒，堯舜當之亦禪禹。
君失臣兮龍為魚，權歸臣兮鼠變虎。
或言堯幽囚，舜野死。
九疑聯綿皆相似，重瞳孤墳竟何是。
帝子泣兮綠雲間，隨風波兮去無還。
慟哭兮遠望，見蒼梧之深山。
蒼梧山崩湘水絕，竹上之淚乃可滅。

