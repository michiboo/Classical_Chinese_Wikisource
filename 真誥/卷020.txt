○翼真檢第二
孔璪賤時，杜居士京產將諸經書往剡南墅大墟住，始與顧歡、戚景玄、朱僧摽等數人共相料視。顧先已寫在樓間經，粗識真書，於是分別選出，凡有經傳四五卷，真受七八篇，今猶在杜家（其經二卷並真，已還封昭台。宋大明末，有戴法興兄延興作剡縣，亦好道。及吳興天目山諸玄秀，並頗得寫杜經。樓從弟道濟及法真、鍾興女、傅光並得寫樓鍾間經，亦互相通涉。雖各摹符而殊多粗略，唯加意潤色，滑滓取好，了無複規矩鋒勢。寫經又多浮謬，至庚午歲。隱居入東陽道，諸晚學者，漸效為精。山陰潘文盛、錢塘杜高士、義興蔣弘素、句容許靈真，並是能者。時人今知摹二王法書，而永不悟摹真經。經正起隱居手爾，亦不必皆須郭填，但一筆就畫，勢力殆不異真。至於符無大小，故宜皆應郭填也）。泰始四年終於剡，移還始寧岧山，馬智晚為眾僧所說，改事佛法，悉以道經數十卷送與鍾，皆是何公先為其父寫者，亦有王靈期雜經，唯四五篇並真受六七篇是真手，不關樓所得者（其經二卷，此真等悉已還封昭台。鍾亡後，所餘亡應在兄女及戚景玄處）。
昔有陳雷者，東陽人，是許長史門附，謹敬有心。長史常使典看經書，頗加訓授，其亦換有所寫，兼得長史自步七元星圖。長史去後，因還東陽。義熙十三年，與東陽太守任城魏欣之兄子二人共合丹。丹成，三人前後服，服皆有神異，托跡暫死，化遁而去。雷有孫名某，號為長樂。今居永康橫江橋北，菁山道士樊仙，亦頗就得所寫經書，但步圖猶在其處。今所服用，即是其本。自此前凡諸經書在處者，其篇數並別有目錄。若止零牒一兩篇者，今複顯題卷目如後。
楊書《靈寶五符》一卷，本在句容葛粲間，泰始某年，葛以示陸先生。陸既敷述真文赤書人鳥五符等教授，施行已廣，不欲複顯出奇跡，因以絹物與葛請取，甚加隱閉。顧公聞而苦求一看，遂不令見。唯以傳東陽孫遊嶽及女弟子梅令文。陸亡，亦隨還廬山，徐叔摽後將出，徐亡，乃在陸瑰文間（已還封昭台）。
楊書《王君傳》一卷，本在句容葛永真間。中又在王文清家，後屬茅山道士葛景仙（已還封昭台）。
掾書《飛步經》一卷，本在句容嚴虯家。大明七年，饑荒少糧，其裏王文清，以錢食與嚴，求得之，因在王家（已還封昭台）。
掾書《西嶽公禁山符》，楊書《中黃製虎豹符》。凡二短卷，本上虞吳曇拔所得許丞一瓠<盧瓜>雜道書。吳以此二卷與褚先生伯玉，伯玉居南霍，遊行諸山，恆帶自隨。褚亡，留在弟子朱僧摽間。後褚第五弟之孫名仲儼，又就朱取之（已還封昭台。吳曇拔者，上虞且靡人，頗有才致，初為道士。許丞以一瓠狖書，皆三君小小要用雜訣，以與之，其後事佛出家，悉分散乞人都盡，後又罷佛還俗，遂留宕而終。諸書訣並未測所在）。
掾書《太素五神二十四神》，並《回元隱道經》一卷，及《八素陰陽歌》一卷，並東陽章靈民先出都，遇得之。章於時未識真書，唯言是道家常經而已，歸東陽以示顧，顧不即向道，仍留之，分《回元》為二卷。章後既知，方就求得，今在章間。其《二景歌》一卷，章已與孫公（已還封昭台。章雲：於時又有《曲素金真金華》等數卷，魚爛穿壞。既未悟其真手，不知扌翕錄，惟寫取文字而已，經本悉埋藏之也）。
掾書所佩《列紀》《黃素書》一短卷，本許丞以與弟子蘇道會，道會以授上虞何法仁，法仁以傳朱僧摽，僧摽以奉鍾法師。樓居士見而求取，今猶應在樓間。
掾抄《魏傳》中《黃庭經》，並複真授數紙，先在剡山王惠朗間。王亡後，今應是其女弟子及同學章靈民處。
永興有一姓解家者，昔亦經供養許郎，又得小小雜書，後菁山女道士樊妙羅，因緣得其楊書《酆宮事》一卷。樊亡，在其女弟子沈偶間。沈又以與四明山孔總（已還封昭台），解家所餘，今絕蹤跡。又聞山陰及錢塘數家，皆有古經，恐脫雜真書，從來遂未獲尋撿，想好學挺分之子，可殷勤求之。脫有所得見，使一睹則瓊礫辨矣（又魏夫人小息遐為會稽時，攜夫人巾箱法衣，並有經書，自隨供養，後仍留山陰。於今尚在，未獲尋求之）。
真胄世譜（此是今日伸述，故可稱真胄）。
謹按許長史六世祖名光，字少張，即司徒許敬之第五子也。靈帝時，兄訓及訓子相，並儻附閹人貴盛。光懼患及，以中平二年乙丑歲來渡江，居丹陽之句容縣都鄉吉楊里。後值吳初，事為光祿勳。今許光祿墓是也。則肇時猶居汝南平輿（顧云：句容子阿，謬矣）。
《真誥》云：長史七世祖肇字子阿，有振惠之功。今檢譜，七世祖名敬，字鴻卿，後漢安帝時為光祿，順帝永建元年拜司徒，名字與《真誥》不同，未詳所以舛異。安帝永初二年三年大饑，斗米二千文，人相食，若所救活四百八人，必應在此時也。應邵《漢官儀》載崔瑗表云：許敬年且百歲，猶居相位。如此非唯陰德遠流後胤，交自陽功著世，所以年永身安，位至台鼎，子訓孫相，並為三公。光來過江，奕世丕承，遂至神仙（蜀司徒許靖字文休，是長史六世族祖。漢徵士許劭字子將，是五世族祖。吳丞相許晏字孝然，四世族祖，並同承十一世祖光武時許交州，後交相子名聖卿，許姓本出炎帝時姜氏，至周武王封許叔於許，今豫州許昌也。至周敬王十五年，為鄭所滅，徙居山陽昌邑，因國為姓，至交州，乃移於汝南平輿也）。
敬父名簹，公府掾。
敬第五子名光字少張，尚書郎，巨鹿太守，少府卿，過江，值吳初為光祿勳（妻戴氏，同葬今句容安成里墓為創造之始，縣人傳呼雲許光祿墓。今墳碑顯然，並甲向）。
光第二子名闕字季優，有才學，吳尚書郎長水校尉（妻戴氏，同葬墓次）。
闕第三子名休字文烈，優遊道素，高尚其氣，州辟別駕，不就（前妻晉陵華氏，後妻同縣葛氏，侍中葛相女，同葬墓次）。
休長子名尚字元甫，有才學令聞，吳鳳凰三年，為中書郎，年五十亡（妻同郡陶氏，即荊州刺史陶霢女，同葬墓次）。
尚第二子名副，字仲先，庶生，即長史之父也。淳和美懿，州郡所稱，為晉元帝安東參軍，又征北參軍，帶下邳太守。後為寧朔將軍，與孔坦討沈充，封西城縣侯，出為剡令。有風化，與謝弈兄弟周旋。值蘇峻亂，又攜親族往剡，事平，還拜奉車都尉。年七十七亡（前妻晉陵華氏名轉，禦史中丞華琦妹也。後妻應氏名來子，竟陵太守應彥徽女，同葬縣北大墓也）。
副有八男，第一奮，一名守，字孝方，庶生，有文武才望，出繼叔父朝，為何次道參軍，後為所後弟夷吾所譖。康帝誅之，年三十六（妻王氏，同葬縣北大墓，有曾孫薈之，位至三府）。
第二炤字行明，正生，承嫡襲封，通濟有當世局度，亦為何次道參軍，南台侍禦史，淮陵太守，年七十一亡（妻遊氏，別葬縣東合留村）。
第三群字太和，正生，明爽有才幹，為虞譚參軍，年四十四亡（妻歷陽邵氏，同葬縣北大墓）。第四邁，即先生也。第五某，即長史也，並同正生，別記在後。
第六茂玄，庶生，早亡（母姓陳也）。
第七礭字義玄，小名嗣伯、庶生（母姓朱也）。出後伯父捷，梗概有大度，好學，出為桓溫揚州從事。謝安衛軍參軍，隨謝玄討符堅有功，封都鄉侯，尚書蒼部駕部郎正員郎通直常侍，後患風，不能言。隆安二年亡，年七十（妻宣城紀氏，同葬縣北大墓）。
第八靈寶，庶生，早亡（母亦姓陳）。副有四女（長女名薑，正生，早亡。第二女名娥皇，正生，出適同郡建康令黃演，第三女名修容，庶生，母姓張，出適安固令晉陵弘升。第四女名暉容，與礭同生，出適同郡紀詮也）。
副弟名朝，字楊先，勇猛以氣俠聞，歷為襄陽、新野、南陽、潯陽太守，後與甘卓謀討王敦，事覺，卓死，朝自裁。年五十三（還葬縣北大墓，妻葛悌女，抱樸姊也。初養奮，後自生夷吾高子，並又亡，無後）。
先生名邁，字叔玄，小名映，清虛懷道，遐棲世外，故自改名遠遊，與王右軍父子周旋。子猷乃修在三之敬，按手書授六甲陰陽符雲。永昌元年，年二十三歲，則是永康元年庚申歲生也。而譜雲：永和四年秋，絕跡於臨安西山，年四十八，此則永寧元年辛酉生，為少一年。今以自記為正，絕跡時年四十九矣。娶吳郡孫宏，字彥達女，即驃騎秀之孫。既離好，無子歸宗。先生得道，事跡在第二卷中定錄所喻被試事，已具載焉。
長史名謐，字思玄，一名穆，正生，少知名，儒雅清素，博學有才章。簡文皇帝久垂俗表之顧，與時賢多所儔結，少仕郡主簿功曹史，王導、蔡謨，臨川辟從事不赴，選補太學博士，出為餘姚令，入為尚書郎郡中正護軍長史給事中散騎常侍。雖外混俗務，而內修真學，密授教記，遵行上道，挺分所得，乃為上清真人。爵登侯伯，位編卿司，治仙佐治，助聖牧民。按泰和二年丁卯歲，司命所告雲：丙子年當去，時年七十二。此則永興二年乙丑生，太元元年去也。而譜雲：孝武寧康元年去世，年七十一，此為泰安二年癸亥生，為多二年。今以真為正（顧雲：寧康元年七十二，又非也）。
妻同郡陶威女，名科鬥，興寧中亡，即入易遷宮受學（同葬縣西北二里舊墓）。長史三男一女，長男名川，小名揆，庶生。郡功曹，妻劉氏，少子名鳳遊，郡主簿，鳳遊子道伏字明之，明之少子靜泰字元寶，為海平縣令。久居會稽禹井山，頗遵承家法，傳受經書，皆摹寫而已。靜泰妻同郡葛氏，唯有一子名靈真，戊午生。今猶在會稽，亦敦尚道業，善能符書。自長史後，唯有此六世孫一人而已。
中男名聯字元暉，少名虎牙，正生，敦厚信向。郡主簿功曹謝安為護軍，又引為功曹，除永康令衛尉丞，晉康太守，不之官，又為輔國司馬。安帝元興三年，於家去世，年六十八。則成帝鹹康三年丁酉歲生也（顧雲：鹹和三年生，亦大謬）。妻晉陵華琦孫，名子容（同葬江乘界新安里中）。子赤孫字玄真，篤實和隱，郡主簿功曹，年七十四亡，有四子及孫，並早亡，今無後也。小男名翽字道翔，小名玉斧，正生。幼有圭璋摽挺，長史器異之，郡舉上計掾主簿，並不赴。清秀瑩潔，糠秕塵務，居雷平山下，修業勤精，恆願早遊洞室，不欲久停人世，遂詣北洞告終，即居方隅山洞方原館中。常去來四平方台，故《真誥》云：幽人在世時，心常樂居焉。又楊君與長史書亦雲：不審方隅山中幽人，為己設坐於易遷戶中未，亡後十六年，當度往東華，受書為上清仙公上相帝晨。譜雲年三十，而不記去歲，按二錄：泰和二年丁卯，時年二十七，則是咸寧七年辛卯生也（顧雲：鹹和六年生，又雲司徒辟掾，皆為非實）。自泰和三年已後，無複蹤跡，依譜年三十，即是庚午年去世（又《真誥》雲：從張鎮南之夜解，而未審張解之法，《耆老傳》云：掾乃在北洞北石壇上，燒香禮拜，因伏而不起。明旦視形如生。此壇今猶存歷然，則是故求隱化，早絕世塵也。事別在第二卷中）。妻建康令黃演女，即姑娥皇之子，名敬儀，生黃民，乃遣還家，後離絕，又出適宛陵令戴耆之。長史一女名素薰，庶生，出適越騎校尉晉陵華瑛子名廣。
掾子黃民字玄文，昇平五年辛酉生。時掾年二十一，仕郡主簿察孝廉，司農丞南蠻參軍臨沮令。宋元嘉六年亡，年六十九。妻西陽令葛萬安女（萬安是抱樸子第二兄孫也）。
黃民長子榮弟，一名預之，宋元嘉十二年亡，不知年幾。有女名道育，隆安元年丁酉生。宋孝建元年甲午歲，於剡任埭山亡（世謂之許大娘，臥屍石壙，不殯，常有芳香之氣）。
黃民小子名慶，宋泰始五年己酉歲，亦於剡任埭山亡，不知年幾。有女名神兒，一名瓊輝，元嘉六年己巳生，齊永明四年丙寅歲亡（世謂許小娘，東關道士多有識者）。
右所承長史後如此，今唯有揆玄孫靈真而已。
楊君名羲，成帝鹹和五年庚寅歲九月生。本似是吳人，來居句容。真降時，猶有母及弟。君為人潔白，美姿容，善言笑，工書畫，少好學讀書，該涉經史，性淵懿沉厚，幼有通靈之鑒，與先生長史年並懸殊，而早結神明之交，長史薦之相王，用為公府舍人自隨。簡文登極後，不複見有跡出（顧雲：是簡文師，或雲博士，楊乃小簡文十歲，皆恐非實也）。按《真誥》雲：應以太元十一年丙戌去。又雲：若不耐風火，可修劍解之道，作告終之術。如此恐以早逝，不必丙戌也。得真職任，略如九華所言，當輔佐東華，為司命之任。董司吳越神靈人鬼，一皆關攝之。楊先以永和五年己酉歲，受中黃製虎豹符。六年庚戌，又就魏夫人長子劉璞，受靈寶五符，時年二十一。興寧三年乙丑歲，眾真降受，年三十六，真降之所，無正定處。或在京都，或在家舍，或在山館，山館猶是雷平山許長史廨，楊恆數來就掾，非自山居也。
右楊君事，大略如此，須傳出更記。
按《真誥》中有雲：鳳巢高木，素衣衫然者，配況長史名也。「曾參出田」雲雲者，離合長史字也。許仙侯許卿者，得真位也。給事常侍者，在世官也。
有雲：許朝者，即長史叔南陽也。
有雲：寅獸白齒者，是虎牙也。亦直雲寅獸者，亦雲寅客，亦雲許虎許牙也。許主簿者，牙位也。華新婦者，牙妻也。似雲名厚，即所謂許厚。華侯華書吏者，牙婦弟也。
有雲瓊刃者，譬訓掾小名也。即青錄所載，若鋒者矣。企望人飛雲雲者，即離合掾官名也，有雲許犭乇子，似是揆小名也。有雲易遷夫人及鬥者，即掾母陶科鬥也。
有雲勿憂嗣伯之詭者，即長史弟小名也。有雲來子雖善於爾者，即長史後母也。有雲當奈張者何者，即長史父妾也。有雲黃娥者，即長史娥掾婦母也，出適黃家。
故曰黃娥，本名娥皇。有雲演小子耳者，即娥皇婿黃演也。有雲赤孫者，即虎牙兒也。登升者三人（先生長史掾也）。
度世者五人（虎牙黃民榮弟大娘，小娘，尋虎牙雲：遂得不死，過度壬辰，必是度世之限，其餘無跡顯出。《黃民傳》奉經業，道育亡，有異征。恐或預例其二人，亦可更在後世子孫。若必以七世為限，則靈真之子，實鍾斯慶）。
長史婦陶威女，雖入易遷，恐此自承陶家福耳，不必關許氏五人之數也。
有雲李東者，許家常所使祭酒，先生亦師之，家在曲阿，東受天師吉陽治左領神祭酒。
華僑者，晉陵冠族，世事俗禱。僑初頗通神鬼，常夢共同饗叕。每爾，輒靜寐不覺，醒則醉吐狼藉，俗神恆使其舉才用人，前後十數。若有稽違，便坐之為譴。僑忿患，遂入道，於鬼事得息，漸漸真仙來遊，始亦止是夢。積年乃夜半形見，裴清靈、周紫陽至，皆使通傳旨意於長史，而僑性輕躁，多漏說冥旨，被責，仍以楊君代之。僑後為江城縣令，家因居焉。今江乘諸華，皆其苗裔也（華與許氏有婚親，故長史書與裴君，殷勤相請也。若如前篇中有保命所告，則僑被罪也。今世中《周紫陽傳》，即是僑所造，故與《真誥》為相連也）。
