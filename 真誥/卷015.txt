○闡幽微第一
羅酆山在北方癸地（此癸地未必以六合為言，當是於中國指向也。則當正對幽州遼東之北，北海之中，不知去岸幾萬里耳）。山高二千六百里，周回三萬里，其山下有洞天，在山之周回一萬五千里。其上其下，並有鬼神宮室，山上有六宮，洞中有六宮，輒周回千里，是為六天鬼神之宮也（周回一萬五千五百為宮，周回一千里者，三百二十五所。今此六宮止得六所爾。其餘宮尚三百一十九所，計不容頓耳。恐所言或有舛漏處也）。山上為外宮，洞中為內宮，制度等耳（此山既非人跡所及，故山上可以得立容，不知山復有幾洞門也）。
第一宮名為紂絕陰天宮，以次東行（以周回論之，洞中直東西有三千七百五十里，今一宮周回二里，是徑二百五十里。六宮若並列，合居千五百里耳。其兩邊各餘二十餘里，南北有殊遠，悉悉當為藩屏故也。不爾莫測所以也）
第二宮名為泰煞諒事宗天宮。第三宮名為明晨耐犯武城天宮。第四宮名為恬昭罪氣天宮。第五宮名為宗靈七非天宮。
第六宮名為敢司連宛屢天宮（凡此六天宮，亦皆應有義旨，乃粗可領解，自不容輕說）。
凡六天宮是為鬼神六天之治也，洞中六天宮亦同名，相像如一也（此即應是北酆鬼王決斷罪人住處，其神即應是經呼為閻羅王所住處也。其王即今北大帝也，但不知五道大神當是何者爾。凡生生之類，其死莫不隸之。至於地獄所在，盡有不盡一處，泰山河海，亦各有焉。此山外宮，當是曹局職司，主領文簿，洞中內宮，是住止及考謫之處也。今書家說有人死而復生者，並雲初北向行，詣宮府考署。或如城關檢課文書。恐此皆是至山上外宮中爾。如胡毋班往泰山府君處，亦不覺入洞中，恐鬼神恍惚，不使知見實事耳）。世人有知酆都六天宮門名，則百鬼不敢為害。欲臥時，常北向祝之三遍，微其音也（前雲宮名，今雲門名，是為門亦因宮為名，宮直是虛號，門則有榜題，百鬼皆見，而人今亦知之，故所以畏伏也）。祝曰：吾是太上弟子，下統六天。六天之宮，是吾所部，不但所部，乃太上之所主。吾知六天之宮名，故得長生，敢有犯者，太上當斬汝形（此雲下統六天者，不為六天所統也。不但吾自所部領，乃太上令吾主之，故復以為威，猶如郡縣官爵有台除，非白版之例也）。第一宮名紂絕陰天宮，以次東行，第二宮名（此二字楊君書際紙下如此，掾寫，不熟詳，乃作七字。今世中諸本皆作第七，此誤爾。宮唯有六，豈容是有七耶？此咒復說以次東行四字者，是欲令鬼輩訝，吾知其次第位例也）。從此以次，訖六宮止，乃啄齒六下，乃臥，辟諸鬼邪之氣（此一遍咒訖，六啄齒畢，又咒如此三遇乃臥耳。此法已重抄在第三篇修事中耳）。人初死，皆先詣紂絕陰天宮中受事，或有先詣名山及泰山江河者，不必便徑先詣第一天。要受事之日，罪考吉凶之日，當來詣此第一天宮耳（此宮是北帝所治，故後悉應關由，猶如今州縣之獄。初雖各有執隸，終應送台定其刑書）。泰煞諒事宗天宮諸煞鬼，是第二天也。卒死暴亡，又經於此（此宮當得專主收煞也，其卒死暴亡，恐文書未正，或姓名相同者，所以先來檢問之也）。賢人聖人去世，先經明晨第三天宮受事（後雲四明公各治一宮，不知此泰煞明晨兩宮當是何公所居，暴亡及賢聖，雖先暫經，亦猶應詣紂絕為正也）。禍福吉凶續命罪害，由恬昭第四天宮鬼官地鬥君治此中，鬼官之北斗（是復籍先身之切罪乎，然武以至忠而亡，必復入仙品矣）。韓太華者，韓安國之妹也，漢二帥將軍李廣利之婦也。利宿世有功德，利今亦在南宮受化（廣利為漢武名將，伐大宛時，所殺戮殊不少，以先世功德，遂能消之。韓氏字安國，家福逮，不應關李相扶，夫妻既同條，恐人脫致疑，是以復標別言之，亦或由因結致此也）。劉春龍者，漢宗正劉奉先之女（奉先，漢某帝時為宗正）。李奚子者，李忠之祖母也。忠，晉初，東平太守，忠祖父田舍人耳，而多行陰德，常大雪寒凍，而不覆積稻，常露穀於園庭，恆恐鳥雀饑死，其用心如此（李忠不顯晉書，如此說，則妻復似是緣夫之功，而夫身反不見有所果，亦難可詳言）。王進賢，王衍女也（事詳在後）。郭叔香者，王脩母（王脩字叔治，北海人，為魏武郎中令，年七歲喪母，母以杜日亡，不知是郭誰女也）。其童初府有王少道，範叔勝，李伯山，皆童初府之標者，少好道，漢時人王遁兒也。漢時山陽太守範叔勝，北地人也。魏文帝黃門郎，李伯山，李衝父也。衝，漢時為白馬令，行陰德，或積世有道，中行所鍾，此二府仙人，皆一進再進得入此。項梁城作酆宮誦曰：
紂絕摽帶晨，諒事遘重阿。炎如霄中煙，勃若景曜華。武陽帶神鋒，恬昭吞青河。閶闔臨丹井，雲門鬱嵯峨。七非通奇蓋，連宛亦敷魔。六天橫北道，此是鬼神家。
誦有二萬言，今略道六天之宮名，抄出之耳。夜中亦可微讀之，亦云辟鬼邪。（前第三宮名武城，今雲武賏，或當是有兩名也。《蘇韶傳》云：是之聖者有項梁義，賢者有美季子，但不知項是何世人也。或恐是項羽之叔項梁，而不應聖於季子也）。
酆都稻名重思，其米如石榴子，粒異大，色味如菱，亦以上獻仙官（後又有敘重思事，既是異日所說，兩出自非嫌，石榴子即世之安石榴也）。
炎慶甲者，古之炎帝也。今為北太帝君，天下鬼神之主也（炎帝神農氏，造耕稼，嘗百藥，其聖功不減軒轅顓頊，無應為鬼帝。又黃帝所伐大庭氏稱炎帝，恐當是此，非神農也。又外書云：神農牛首，今佛家作地獄中主煞者亦牛首，復致疑焉。四明公升擢，既有年限，太帝位秩，亦應加崇極。此雖已三千餘年，或恐如世中帝王，不轉而公輔屢遷也）。
武王發今為鬼官北斗君（文王之子，周武王也。姓姬名發，伐殷紂而為天子，即位二年崩。禮云：年九十三。《竹書》云：年四十五。按後云：四明公並得升仙階，而不道北斗君，既仰隸玉晨，亦應預同遷品耳）。
夏啟為東明公，領鬥君師（禹之子也，姓姒，《竹書》云：即位三十九年亡，年七十八，自崩滅後至今己卯歲，允二千四百二十五年，安司命說格，在位二千四百年，得上補九宮，如此則宋元徽四年去矣）。
文王為西明公，領北帝師（文王名昌，禮云：年九十七亡。此父子並得稱聖德，而不免官鬼，雖為煞戮之過，亦當是不學仙道故也）。
邵公奭為南明公（邵公名奭，文王庶子，食采於邵，封於燕國。按周公、邵公、太公俱佐命克紂，公在不殊，而周公有聖德，仙鬼之中，並無顯出。太公執旄秉鉞，威罰最深，乃載出《列仙》。邵公恩流甘棠，翻為魁職，亦復難了，皆當各緣其根本業分故也。酆都唯有六宮，而周文王父子頓處其三，明周德之崇深矣。）
吳季劄為北明公（吳王壽夢之少子，闔閭之叔父，太伯之後也，亦姬姓，讓國居乎延陵，今季子廟是也。雖有仁賢之德，乃亞乎先聖，亦有殊例。尋此諸公，前後參差，當是道時代謝用人也。自夏啟已來二千餘年，方得遷改，乃十倍於地下主者之數，明仙家品例，故為貴妙）。
四明公復有賓友四人，然此四公後並當升仙階也。四明主領四方鬼（賓友四人，其事在後。又按後定錄告云：邵奭為東明公，行上補九宮右保，此乃仙階之證，而與前不同。且啟尚未去，邵理不得仙，恐脫耳。誤雲邵耳，既雲東明公，則應猶是啟也，其疑事別在後也）。
西明郎十六人，主天下房廟鬼之血食（此郎亦應是隸西明公，房廟血食是受命居職者，非謂精邪假附也）。
周顗為鬼官司命帥，今以鄧嶽、程遐二人代，以其多事故也（周字伯仁，汝南安城人，仕晉過江，位至尚書僕射。元帝永昌元年，王敦南下，遣收於石頭南門，被害，年五十四，追贈光祿開府，諡康侯。鄧嶽字伯山，陳郡人，討郭默有功，咸寧初為平南將軍、廣州刺史，於州病亡。辛玄子後雲鄧嶽為謝幼輿司馬，此當是已遷也。程遐代郡人，為石勒謀臣，妹為勒妻，官至右僕射開府代郡公，勒死，為石虎所煞也）。
西明都禁郎賈誼，昔為治馬融事不當，被黜守泰山，泰山君近請為司馬，已被可（賈誼，前漢文帝時為梁孝王傳，憂憤嘔血而死。後雲荀郤為泰山君，用曹洪為司馬，今當代曹也。馬融字季長，扶風人也。博學有才理，鄭玄之師也。仕後漢為南郡太守，未嘗按劍殺人，忤梁冀，被徙朔方，於路自刺不死。後赦還拜議郎。延壽九年病亡，年八十九，融別傳復小異此耳）。
南門亭長，今用周撫代郗鑒，一門有二亭長，輒有四修門郎，一天門凡八修門郎也。門郎為天門亭長下官，此是北帝門也（《後漢》云：主南北門籥，則一宮有二天門也。《蘇韶傳》云：修門郎有八人，乃言顏淵、卜商。今見居職，恐此不然。周撫字道和，潯陽柴桑人，周訪子也。先為王敦將，東下伐都，事敗，與鄧嶽俱走西陽蠻中，敦被殺，赫出又為將討蘇峻，後伐蜀平李勢，封建成公，為鎮西將軍益州刺史，乃三十許年。興寧三年病亡，贈征西將軍，諡襄公。郤鑒字道微，高平人，即灊父也。永昌元年，率諸流民，來渡江東，後討平王敦，封高平公，又為車騎大將軍兗州刺史，鎮廣陵，復鎮徐州。蘇峻平，拜司空，改封南昌公，猶鎮京兆城。咸康五年病亡，年七十一也，贈太宰諡文成公也）。
北斗君天門亭長，今是臧洪，臧洪代隗囂，又一人是王波，新補（此亦正是南門爾。其餘四明公四宮門，亦應大有，並不顯出。臧洪字子源，廣陵射陽人。慷慨有節義，漢末洪舉義兵，誅董卓，後為青州及東郡太守，背袁紹。紹攻圍，食盡被擒，乃害之。隗囂字季孟，天水人，有才德，為物所附。前漢末據隴西自稱王。建武元年，光武伐之，憤逼得病，兼餓遂亡。王波，渤海人也，晉尚書金史，有才能，投石虎為中書監，被殺）。
紀瞻本為撫河將軍司馬，今為北天修門郎，代田錄，瞻與虞潭，更直一日守天門（北天猶應是北帝門也。紀瞻字思遠，丹陽句容人。初仕吳為中郎將。吳平還洛，舉秀才，稍遷為會稽太守，遷侍中尚書僕射驃騎將軍。泰寧三年病亡，年七十二，贈開府，諡穆侯。田錄魏武帝時為程昱參軍，後為河間太守，反叛為閻柔所破爾。虞潭字思奧，會稽餘姚人，即虞翻孫也。位至衛將軍右光祿開府武昌侯，咸陽八年病亡，年七十，贈光祿，諡孝列侯也）。
魏釗領廬山侯（釗字君思，會稽人，仕晉成穆公世司徒左長史丹陽尹，至左民尚書平壽侯，永和七年病亡矣）。
顧和從遼東戍還，有事已散，北帝當用為執蓋郎。蓋郎範明遷補典柄侯（顧和字君孝，吳郡人，少孤，有誌操，仕晉為吏部侍郎，御史中丞，吏部尚書，領軍尚書僕射尚書令。永和七年病亡，年六十四，贈侍中司徒，諡穆公，外書不顯。範明唯前漢有範明友，恐非是此人。又誥試許先生者，稱典柄侯周魴，主非吏者嚴白虎，尋典柄侯，猶應是典柄，呼之脫到爾。周魴字子魚，吳郡陽羨人，周處父也。仕吳為鄱陽太守，甚有威惠。嚴白虎者，吳郡人也，以孫策時入山聚眾，策討之，乃散奔餘杭死。弟名輿，亦勇健，策偽與會，乃戟刺殺之爾）。
殷浩侍帝晨，與何晏對（此有八人事在後，殷浩字淵源，陳留長平人，康帝建元初，為楊州刺史。永和六年進中軍將軍都督五州，北伐姚襄，敗還，為桓溫所廢，徙東陽。永和十二年，以憂亡，善能譚論，後與何晏對也。晏字平叔，何進孫，善言玄理，位至侍中尚書，黨曹爽，為司馬宣王所誅）。
溫太真為監海開國伯，治東海，近收杜預為長史，位比大將軍長史（溫嶠字太真，太原祁人，仕晉為江左平南將軍江州刺史，下平蘇峻，位至驃騎將軍開府，封始五公。咸和四年病亡，年四十二，贈太將軍，諡中武公。杜預字元凱，京兆杜陵人，博識多智，注《春秋》，仕晉，起家尚書郎，位至都督荊州，鎮襄陽，伐吳有功，封當陽侯。太康五年還洛，於鄧縣病亡，年六十三，葬洛陽，贈征南大將軍，諡成侯）。
何次道始從北帝內禁御史，得還朱火宮受化，以其多施惠之功故也（後辛玄子亦云如此，次道名充，廬江潛人，位至尚書令驃騎將軍，除揚州刺史，錄尚書，輔正世業，奉佛，多施惠，立功德，每為善事，以永和二年正月戊寅病亡。年五十五，贈司空，諡文穆公。按如此旨，鬼職雜位，非四明公而猶得受化朱宮，升居仙品者，此當是深功厚德之所致也）。
魏武帝為北君太傅（北君則北斗君，周武王也。四明各有賓友，恐北斗君不置此職，當以太傅準之。魏武帝曹操，沛國譙人，英在撥亂，匡定天下，封魏王，加九錫。獻帝建安一十五年正月病亡，年六十六。此年十月，魏文仍受禪，追贈太祖武皇帝也）。
其餘多不能復一二，蓋鬼神之事，不足示於世也。荀公言也（荀公即是荀中侯，既隸司命，統諸鬼官，故究知之。但論事參差，前後遞互，如似隨問隨答，非自然敘述手也。世人多不信幽冥鬼神，故戒勿宣示。若致疑謗，益漏失爾。右此前一段所說，不記何年月，以後王逸少事檢之，則猶應是乙丑年也）。
人臥床當令高，高則地氣不及，鬼吹不幹。鬼氣之侵人，常依地而逆上（鬼者陰物，多因藉以宣其氣，或附人畜，或依器物，或托飲食，然後得肆其凶毒耳。昔有人病在地臥，於病中乃見鬼於壁穿下，以手為管而吹之，此即是鬼吹之事也）。
人臥室宇，當令潔盛，潔盛則受靈炁，不盛則受故炁，故炁之亂人室宇者，所為不成，所作不立，一身亦耳。當洗沐澡潔，不爾無冀矣（故勣皆謂鬼神塵濁不正之勣，此等皆承人為惡，既靈助無主，道豈可議也）。
勿道學道，道學道，鬼犯人，事亦不立，使人病，是體未真故也（《真誥》亟多此戒，雲一言一事，泄乃減算，豈但疾病而已。所謂仙者，心實學，何趣說之耶？群魔伺察，有如影響也）。
山世遠受孟先生法，暮臥，先讀《黃庭內景經》，一過乃瞑，使人魂魄自製練，但行此道二十一年亦仙矣，是為合萬過也，得三四過乃佳。北嶽蔣夫人云：讀此經，亦使人無病，是不死之道也（此四條並是可承用，事已別抄在第三篇中。孟先生即應是京兆孟君，及屬用鄭承者，前篇有西嶽蔣夫人。今又雲北嶽，未審有兩人，為是誤也）。
夜行常琢齒，琢齒亦無正限數也。煞鬼邪鬼，常畏琢齒聲，是故不得犯人也。若兼之以漱液祝說亦善（叩齒即神存，故鬼邪不得於。今修上道者，日夜既恆有此事，所以並得長生爾）。昔鮑助者，濟北人也（助既少微，外書不顯），都不學道，亦不知法術，年四十餘，忽得麵風氣，口目不正，炁入口而兩齒上下恆相切拍，甚有聲響。如此晝夜不止，得壽年百二十七歲，後乃遇寒過大冰，墮長壽河中死耳。
北帝中間，亦比遣煞鬼及日遊地殃使取之，而此數煞鬼終不敢近助。鬼官問其故，天煞答云：此人乃多方術，以製於我，常行叩齒，鳴打天鼓，以警身中諸神，神不敢散，鬼氣不得入，是以無有緣趣得煞之耳。以此論之，若助不行冰渡河，亦可出千歲壽不啻也。當是遇大寒凍，步行冰上，口噤不能復叩齒，是故鬼因溺著河中耳。患風病而齒自叩動者，猶尚辟死，卻煞鬼矣。何患道士真叩齒，鳴天鼓，具身神耶（仙方云：常吞液叩齒，使人反少。以此而言，人命便無定限，一切皆是夭遏耳。若修道精勤，如鮑助啄齒，何容不得永年，正患有時懈替，則為鬼所襲，同於溺河之斃也。凡諸鬼，亦是不能靈智，乃以風病為多術，豈勝謬邪）？
酆都山上，樹木水澤如世間，但稻米粒幾大，味如菱，其餘四穀不爾，但名稻為重思耳。杜瓊作《重思賦》曰：霏霏春茂，翠矣重思。靈炁交被，嘉穀應時。四節既享，祝人以祀。神禾鬱乎，浩京巨穗。橫我玄台，爰有明祥。帝者以熙，此之謂矣。（此更說酆都中事，仍復及重思耳。說祝人有祠者，不容有蒸嘗之義，當即是前所雲獻奉仙官故也。又鬼年限足，應受餘生，亦復死便有祠事矣。杜瓊字伯瑜，蜀人也。博學有才思，注《韓詩》，兼明數術，逆記魏當代漢，仕劉禪時，為鴻臚太常。延熙十三年亡，年八十餘耳）。
侍帝晨有八人，徐庶、龐德、爰愉、李廣、王嘉、何晏、解結、殷浩，並如世之侍中（李廣，漢武驍騎將軍，征匈奴時，被吏譴，憒慨自刎而死。王嘉，蜀郡人，平帝時為郎中，至王莽，乃棄官還鄉，不肯臣公孫述，伏劍而死。徐庶字元直，潁川人，薦諸葛亮於劉備，後魏武虜其母，乃歸魏，仕至中丞。明帝大和中病亡。龐德字令明，南安人，隨張鎮南降魏武，拜立義將軍，屯樊城，為關羽所害，諡杜侯，迎喪葬鄴，身首如生。爰愉字世都，濮陽人，有才辨，多術藝，事晉武，辟司徒魏舒府，位至侍中中書令監。解結字稚連，濟南人，係弟也。一仕晉黃門侍郎中丞，荊豫川刺史尚書，趙王倫時為孫秀所害也。何殷二人以注在前，前所說唯道二人，今當是更請問，乃悉具顯之）。
四明公及北斗君，並有侍帝晨五人，其向者八人，是北大帝官隸耳，選用亦同（侍帝晨之號，仙官亦有，俱是侍中位也。此言選用並同，不知止取名位，當品才識，兼論功德耶。此諸人才位，永不相類，恐幽途所詮，別當有以耳）。
又有中郎直事四人，如世之尚書也。戴淵、公孫度、劉封、郭嘉，今見在職封者，是玄德之養子（此職應是太帝領僚，如今散曹尚書耳。戴淵字若愚，廣陵人也。仕晉，歷位至護軍尚書，僕射驃騎將軍，與周俱為王敦所害，贈光祿，諡簡侯。公孫度字叔濟，遼東人，淵之祖也。初為遼東太守。建安中，遂僭號稱王，建大子羽儀，傳國子康，至孫淵被司馬宣王所煞。劉封本羅侯寇氏子，劉備未有兒，養為息，性剛猛，有氣力武藝，後建節度賜死。此異族為嗣，亦是仍得襲姓也。郭嘉者，字奉孝，潁川陽翟人，魏武謀臣，為軍謀祭酒，病亡，年三十八，諡真侯也）。
玄德今為北河侯，與韓遂對統，今屬仙官（仙官又有北河司命禁保侯，亦司三官中事，乃隸東華官，保命君領之。此則是北河侯，必是相統屬矣。劉備字玄德，涿郡人，初起義兵，後遂據蜀，稱尊號。三年病亡，年六十三，諡昭烈皇帝。尋於時同為三國之主，魏武孫策，今位任皆高。劉此職雖小而隸仙官，其優劣或可得相匹也。韓遂字文紂，某某人，漢末阻兵，構亂西土，建安二十五年，魏武伐之，奔金城之內，為其將芃演等所害，遂乃驍雄而未免寇難，乃得與劉備對仕，殊為不類，兼隸仙官，益復超顯也）。
又有大禁晨二人，如今尚書令，漢光武及孫文台二人居之（光武劉秀，字文叔，高祖八代孫，起兵討王莽赤眉，平定天下，即位三十三年，病亡，年六十三。孫堅字文台，吳郡人，策父也，袁術表為破虜將軍，豫州刺史。討董卓，後伐劉表。初平二年，為表將軍黃祖部下人所射亡，年三十七。堅雖忠烈而位微，今與天子同職，亦似韓遂之匹玄德也）。
又有中禁晨，如今之中書令監，有二人，顏懷、楊彪二人居之。懷字思季，彪字文先者（顏懷字思季，未得此人。楊彪字文先，弘農人，漢司空楊修父也。值董卓悖亂，扶濟獻帝，東西危苦，備經三司。至魏文黃初六年乃亡，年八十四）。
許長史父今為彈方侯，彈方侯有二人，各司南北。許長史為南彈方侯，劉讚為司馬，鮑勳為北彈方侯，韋遵為司馬，亦各主南北門籥。許領威南兵千人，鮑勳領威北兵千人，大都備門主收執而已。如今世有羽林監，威南威北兵，如道家天丁力士甲卒之例也（二禁晨及南北彈方侯，亦應並是北帝官屬也。受此語時，未必不呼許名，恐是楊自不疏之耳。北帝咒所謂威南威北，即謂此兵，當是驍勇者也。許氏事具在別篇。劉讚字正明，會稽長山人，少為部吏，好讀兵書，慷慨有大志，擊黃巾賊傷足，一腳屈，遂自割筋得伸，後為左護軍。與孫峻征淮南，未至病困，為魏將蔣班所逼被害，年七十三。鮑勳字叔業，鮑宣九世孫，即鮑信子也。清白有高節，漢建安中，為中庶子黃門郎。魏文帝御史中丞，數諫諍忤旨，左遷治書執法，後被誅。韋遵字公藝，吳人，即韋昭之孫也。博學有文才，善書，仕晉成穆之世，為尚書左民郎中書、黃門侍郎，代王逸少為臨川郡守，以母憂亡，年六十四也）。
孫策為東明公賓友（孫堅長子，字伯符，漢末嗣父領眾，先製江東，乃欲定中國。拜討逆將軍，封吳侯，臨過江輕獵，為仇客所射，瘡發而亡，年二十六。弟權代任，後追諡長沙桓王。策初從東出，煞道士幹吉，後照鏡見之，驚忿叫，故瘡潰而死。尋項羽之英傑，逾於孫遠矣，俱是不得王，而獨不顯出，乃歷世相傳云，為吳興十山王，常居郡廳上，故太守不敢上，上者輒死，亦別為立廟，呼為霸王也）。
