臣岳聞兵法起於黃帝、風后、玄女，授受於鬼谷子、黃石公、少室山人。而富國強兵之事，尤詳於《陰符》一經。故將忌三世，出於道書。至於縱橫辟闔，亦莫不本於其說。夫黃老氏，好生也，兵武何祖焉？蓋兵本於不殺，武在於止戈。《司馬法》論殺人所以安人，以戰所以止戰。是宜道家者流，更相授受無靳也。
恭維皇帝陛下視民如傷，偃兵不用。即位以來，百軌順度，安強之效，超邁前古。粵自奸臣擅朝，專務結托，將不知兵，兵不知戰，開釁三邊，流毒四海。雖公道開明，元惡翦除，而軍國之事，尚廑聖慮。臣愚慾望陛下詳黃老氏好生惡殺之意，明《司馬法》安人止戰之方。兵不得輕舉，謀不得妄發。迨夫人材既出，機會可投，則越王夫差之舉、光武昆陽之事，有不足為。而前日之敗，乃他日大功業之所由成就也。
臣岳郊野散材，本非書生，承平日久，莫究所長，例遊場屋，濫叨教養。偶自開禧乙丑上書，言韓胄興兵誤國，致被誣摭妄亂敷奏，編置建安，迨至三載。雖君門萬里，而畎畝不忘之念，日切於懷。待罪以來，無所用心，謹摭當世利害，編次成集，以備采擇。其有機密幽深不敢聞泄者，姑俟他日。今所既者：軍國之大計一，邊防之要務三，破敵之長技一，將帥之小數八，器用之小節十有三，采探之法五，戒飭將帥之道四，守邊待敵之策二，足兵便民之策四。總四十有一篇，分四卷，名曰《治安藥石》。即所謂治安不可無兵，猶膏粱不可無藥石之義也。
伏望聖慈特賜睿旨批降，付三省、樞密院、執政、臺諫、侍從考覽，如臣所言不謬，乞劄付諸道將帥參酌行用。不特使棄逐之驅得著涓埃，上報君父十年教養之恩，亦使山林江湖英雄豪傑之士，知所風曉引領輩出，上副任使。干冒天威，罪當萬死。
嘉定元年月日國學發解進士、臣華岳謹序

臣聞夷狄之為中國患，其來久矣。蠻夷猾夏見於《書》，玁狁匪茹見於《詩》，鬼方見於《易》，赤狄、白狄、山戎、陸渾、雒戎、戎蠻子見於《春秋》。自後世觀之，四夷不庭，征之可也。考之當時舞干之化、薄伐之舉、三年之克、五利之議，未嘗逞威兵革，以從事於殺戮。而古人於此方且反躬自咎，謙恭退抑，聽其自附而信其自去。何邪？蓋聖賢論中興之本，不先於外攘，而先於內修政事。夫子論遠人不服，則修文德以來之，而兵武之事絕口不及。如其論至夷狄，乃喻以虎狼之暴，抗以戈戟，則必致於傷人。蚊虻之螫未傷筋骨，決意於一毆者，必被其蠆。伯業之盛，二百四十二年之中，莫晉若也。晉之為晉，宜若曲盡夫制外之術矣。而魏絳之答晉侯，顧以和戎狄為中國之福，未嘗舉征討之事。嚴尤、劉貺論周漢之得策，他不暇恤，獨以兵連禍結為戒。其間惟善於交通者，皆躐等而取之。
此不特後世之君臣其說爾也。昔者太王居豳，狄人侵之，事之以皮幣、犬馬、珠玉，俱不得免。而後知狄人之所欲者，吾土地也。當是之時，從之者如歸市，似可以決去就矣。大王乃謂：「君子不以其所以養人者害人。」始甘心於岐山之易。故仁人之稱，見於當時；培植之意，有及於八百年垂世之遠。君子不以大王之避狄為畏怯不武，而取其能屈己愛民，以為周家立國之本。越王勾踐困辱於會稽之棲，臥薪嘗膽十有八年，未嘗汲汲於兵，以求快意。迨夫黃池之會有釁可乘，於是一舉而敗吳，再舉而亡之。君子不以其屈意於先者為可恥，而嘉其成功於憔悴無聊之後者為善慮敵。漢高帝誅秦蹙項，力非不足也。而匈奴之事，力主和親，以為五世之利。文帝海內富庶，兵非不強也。而遣使外夷，結轍於道，一於和議是主。武帝不從韓安國之說，窮兵黷武，海內虛耗，後世至與秦皇同日而非詆之。非治外太嚴，他日反有以自弊歟？馬燧之為將，誠智矣。而其論息師之便，則以盟戎百年無虜患為利。陸贄之論諫，後世未易擬議也。而其論夷狄一節，亦謂和戎雖非善經，亦時事有不得已，不若姑令和親。噫！尺蠖之屈，將以求伸。鷙鳥之擊，卑飛斂翼。凡天下之物，惟其有所抑也，而後有所逞也。
古有常言：縉紳之儒則守和親，介冑之士則言征伐。此固各主一見，以為去就之計，實人情之通患也。且今日之事，中外之臣初皆以為進取矣。自郭倪不得漣、泗，李汝翼、田俊邁、郭倬不得符離，李爽不得二蔡，皇甫不得唐、鄧，而後進取之說始不入於廟堂大臣之耳，次皆以為退守矣。自魏友諒不守神馬坡，陳孝慶不守南巢，林管不守復沙，郭僎不守胥浦橋，夏興祖、商榮不守喻口、淮口，而退守之說始不愜於廟堂大臣之心。至進戰、退守之策兩皆不得，而廟堂一意於和議也。中外之士咸曰：祖宗之大仇未報，中原之塊土未復；胡運已衰，虜勢尤弱。與其供輸幣帛以益其糧饋，孰若效死於一戰？殊不知驅吾之赤子以就鋒鏑，與夫通金帛以息民者，其失為孰多？耗天下之財饋，以資遺黎塗炭之苦，其與夫卑辭下禮、暫屈一時之重，以免天下元元之愁嘆者，其得為孰多？此和議之講，實今日之先務也。
今之竊議者不過曰：罷招軍之令，則挫天下豪傑之心；結宣招之局，則失天下將帥之望。殊不知將不去邊，兵不撤備，外雖住招，而內反有以全吾軍息肩弛擔之心，豪傑之心實未嘗挫；急於自固，緩於求勝，外雖罷局，而內反有以全吾軍養銳待敵之策，將帥之望實未嘗失。和議何損於豪傑、將帥邪？又不過曰：昔柳渾謂夷狄人面獸心，易以兵制，難以信結，後果有變；韋倫言吐蕃狼子野心，難事信約，宜謹邊備，後果有為所誤。殊不知匈奴之叛，在於漢人恃和無備之時；吐蕃之渝盟，在於唐人恃和罷兵之日。備之既去，則變之所必生；兵之既罷，則誤之所必至。和奚罪邪？又不過曰：靖康之變始於二三大臣專主和議，而不任兵革，以故虜道無厭，百求皆副，至於窮極，而北狩之禍終於不免。殊不知靖康之變，事出權臣，國無良將，忠義之氣不伸，守禦之備不設。兵則恐其傷於和而不敢言，謀則狃其主於和而不敢發。京師之兵有名而無實，勤王之兵久發而不至。此其為禍，和奚罪邪？
臣嘗遍觀古今中國之所以待夷狄者矣：兵爭之失在於士大夫逞忿恃兵，而諱言和議；和議之失在於士大夫懲已往之咎，而恥言用兵。故征伐者不至於困弊之極，則不復言和議；和議者不至於罷兵撤備為敵所誤，則不復言征伐。二者胥失也。人皆知唐突厥寇太原，且遣使和親。帝問計，德彜曰：「彼有輕中國之心，謂我不能戰。若乘其急擊之勢，必勝。勝而後和，威德兩全矣。」暗者於此，遂以為德彜之論先戰後和，足以使終帝之世無突厥患；今日之未勝而和，非威德之不相濟歟？臣竊以為不然。考帝之於突厥，小大之戰不過數遇，南北之兵不過數萬。唐據堂堂中國之全勝；突厥雖曰盛強，不過夷之中一偏虜耳。德彜之論，所謂以大制小。而今日之事，所謂以小制大也。威德兩全之策倒施於今，豈不反速夫敗亡之禍邪？
今中外之臣、草茅之士，徒知痛二陵不反之冤，洗三朝未雪之恥。見幣帛之輸，莫不含穢忍忿，思與之不共戴天；見詞命之遣，莫不泣血銘心，思與之不並生於斯世。此三尺童子之所通知，而愚夫愚婦之所共曉者也。籲！邊民失其故業，內地苦於征徭；版曹內虛，總司外耗；將帥無謀，士卒悖命；軍儲無蓄，國用不充。當是之時，利於兵爭邪，抑利於和議邪？夫萬金之囊，窮博於終夜之力，所存無幾。取其未盡之資卷而懷之，以俟夫他日再舉。周旋於勝負未分之地，猶愈於索手於一決。弈黑白於一枰之交，智者知其未必勝，寧負已輸之名，而掩其終不可救之跡，猶為存體。今日之勢，大恥之未雪，未足以為國家之重輕。再戰而不利，三戰而不捷，則天下乘其弊而起，在國家何以為自存之策？故陵之未反，塊土之未復，未足以系今日之安危。生靈之塗炭，將士之死傷，邊民之餓莩，父兄死於疆場，復驅其子弟於敗衄之場，安危之機實在此一決耳。古人非不知子女之不可遣，玉帛之不可遺，土地之不可割也。湯事葛，文王事昆夷，君子以為仁；大王事獯鬻，勾踐事吳，君子以為智。然則今日之和，非真怯也，全吾仁以待他日可乘之機耳；非真畏也，養吾智以俟異時可投之隙耳。今行人屢遣詞說、屢通幣帛之好已成，諭成之使已至，可謂國家之大福，生靈之大幸矣。臣愚猶慮虜庭或有邀求，而廟堂大臣不俞其請；虜使或肆傲慢，而廟堂大臣不加之禮。使前日屈尊忍辱之舉，敗於九仞一簣之微。師徒無備，邊野不實，其利害尤甚於兵爭之日。豈不大有可畏！慾望聖慈，上體三代之君所以待夷狄之心，下效漢唐之君所以事夷狄之意，忍一時之辱，圖萬世之利。毋惑於草萊書生之談，毋動搖於武夫將士之論，期與斯民同歸於安靖和平之域，以壽吾國家千萬斯年之脈。實天下幸甚。雖然，和議之獻已詳於前矣。臣嘗聞之，和未成而張兵，則必有以啟敵人之疑心；和已成而廢兵，則他日之禍蓋有甚於未和之先者。故越人臥薪嘗膽之舉，柳渾後變之論，韋倫後誤之策，德彜之計，靖康之鑒，如前所論，未易枚舉。倘果以為和可恃而廢兵，則將見奮臂一呼，帶甲百萬，招旌一揮，下城數十，堂堂之中國為無人之境矣。豈不畏哉！豈不畏哉！故臣專以戰守之策著於後篇，願陛下毋以為書生之常談而忽之。此臣所謂今日之大計。

山寨器具：聚轎，透筒，就儲，曲架，遠汲，走水，種水，合槽，糧船，斜車，浮木，溜腳，圓木，火炮，灰炮，土炮，石彈，蹋腳城，輪箭車，虛橋，毒，土乳頭，綿幕，瞥腳水，螳螂拒馬，蜻蜓車，掛車，油幕，引車，埋水，方木，土員，頂板，撲燈蛾，布遮箭，綿簾。已上三十六件系山寨器具。
水寨器具：伏牛，豁水，遊絲鉤，水毛蝟，浮鉤，暗楗，拍水，獨面暗棒，沙針，綿穰，撞竿，撞筏，截汊，雞距，稻桿，斜樁，自鑿，拒板，虛木，亂線，雙頭筌，釘底，擔車，礙父，鬼鉆，八角茴香，聚鉤，網索，篾錐，水蒺藜，鬼連環，火牌，錘錐，藤蔓，闌河，沖天水，金網筌，神系，四索番車。已上三十九件系水寨器具。
臣聞天下之形勢成於人力之所能及者，必敗於人力之所不及。池之可鑿，城之可築，器用之可製作，橋道之可修設，皆人力也。今日以人力而成，他日人力之所不及，則終亦敗。孰若形勢之便出於自然，險要之利不由乎人力之巧？天造地設，自不容以小智私意所可得而增損者，山寨、水寨是也。橫澗有山可屯萬人，孔福失之，而濠梁以陷；馬鞍有山可置百家，時俊守之，南巢以安。此山寨之已驗也。渭南之地四圍皆水，亮軍駐其中，仲達不敢涉水以戰；濡須之地兩旁皆水，權築柵其間，曹公不能破。此水寨之驗也。
自今觀之，淮水以南二十餘郡，州之有城，自山陽、合肥、浮光、濠梁、歷陽、黃崗、維揚、儀征、德安、郢州數州，各系近年以來節次修築，稍成次第。他如龍舒、濡須、盱眙、安豐諸郡，雖有城壁之名，而基址卑陋，磚石摧倒，有不若豪民之墻壁。縣之有城，自天長、六合、南巢、應城數縣，各系渡江之後漸次增廣，稍成規模。其他如舒城、霍丘、六安、廬江、京山、孝感、淮陰、寶應諸縣，雖有縣官治事之所，而所謂城壁者，間斷有無，不足以隔犬彘。平時無高深之備，每有緩急，村落之民奔入鎮市，則鎮市愈至於傷殘；鎮市之民輻湊城邑，則城邑愈至於蹂踐。反無山寨、水寨以為近便安葺之計，則沿邊之民焉往而不轉徙哉？承平以來，淮、漢州軍凡二十有二，主客戶凡一千四百餘萬。以一十二郡之廣，以一千四百萬戶口之眾，而州之有城者不過六七，縣之有城者不過八九。縱使亞武接踵，所置幾何？況於封城之相遠，道路之不通，有非倉卒所能造其郛鄄之間哉。
臣嘗於張士元潛淮南、熊飛帥淮東之日，集諸子深長之議論，萃天下慷慨之人物，丘垤險易，汙池深淺，罔不遍歷，罔不周知。凡山之高險不易登陟，上有平坡可以屯結者，必因山為壘，扼絕路徑，增築墻堞，使近山之民船運糧食，攜策老幼，蓋造廬舍，斷截枹𢬗。萬一賊入險隘，劫我山寨，上寨而攻則矢石不到，而人力徒勞；越寨而過則腹心有憂，而或慮掩襲。
東自山陽、東鄉、寶積、高寨、山城、文賢、橫澗夾山、塗山、施黃、野父、毛工、胡鼻、蓮花，西自骨勒、鐵腳、遼峰、浮渡、柳子、燕九娘、三灣、龍辰、賈木、掛車、楓原、西安、諸山之上，巔峭拔，上平下險，山勢高聳。可以為寨者凡九十有四，而內有無水之寨六，各可屯萬人。而又撰為守山之具，凡三十有六。賊人之士卒既有所不可登，賊人之矢石且有所不可及，內則團結鄉兵，而濟以木石；外則策應大軍，而扼其隘阻。賊兵雖強，安能浼我山寨之險邪？凡水勢環繞不通往來，中有洲渚可以居止者，必因水為營，櫃築沙石，扼絕舟楫，使近水之民圈牧牛馬，充積裹糧，明造牌筏，暗設筌刺。萬一賊入湫濼，攻我水寨，則家基之利可慕而不可圖，犄角之勢可望而不可近。水環四圍，非子產之乘輿可濟；天限一方，非曹公之鹿艫可渡。東自謝楊、老鸛、範光、艾陵、溫陵、三港、淩亭，西自滋泥、蚌湖、團峰、馬腸、九曲、濡須、南巢、白湖、花山、瓦陽、石塘、張湖、破崗，諸湖之中水勢回環。可以為寨者凡四十有九，而內有夏秋泛漲之寨十有一，各可屯數萬人。而又撰為守水之具，通三十有九。賊人之舟楫既不可入，賊人之步騎且不可到，內則沿淮水軍萬弩手分番守把，外則忠義軍民兵分地團結。賊兵雖強，安能浼我水寨之險邪？
國家自興兵以來，惟知恢復中原，而淮南之地恬不介意；惟知襲取商、虢，而荊、襄之地邈不加察。以故符離之師未入，而賊兵已入於山陽；陳、蔡之師方舉，而賊兵已入於安、復。
故前輩謂善守者，敵不知其所攻；能攻者，在於善守。靖康、紹興之間，淮、漢不守山水兩寨，千里之民輻湊渡江，內則阻於關隘之不得通，外則絕於津渡之不可過。白沙、北峽，死者山積；楊林、瓜州，江水為之不流。遺棄之糧食皆賊人漕運，縱放之畜牧皆賊人之膾炙。此其功業之不振，蓋根於淮漢之不守。而淮漢之不守，實自夫山寨、水寨之不保也。
惟能行下淮、漢諸司，勸率土豪形勢，修築山水兩寨。每一寨置寨官一員，令借補官資，以為之主宰。每十寨置寨將一員，令吏部註闕，以為之統率。民有自備錢糧修築一寨者，官為推恩；民有糾率眾財自創一寨者，官為推賞。如此，則於官無費，於民有備，而守邊之政舉矣。此臣所謂山、水寨。
臣聞屯守之地，當其沖要，則一人之力可以敵萬夫；非其沖要，則萬夫之勇不足以敵一人。故秦人守要害之地，而並吞六國；司馬仲達據四達之沖，而吳、蜀亦不敢爭。齊人之守渤海，鄭人之戍虎牢，孔明之屯渭南，孫權之塢濡須，皆是道也。
然一國有一國之沖要，天下有天下之沖要。不知重守其所謂要害之沖，而一切泛然於賊人不由之道，則兵旅日增，費用日廣。
吾見其勞師匱財於非所用力之地，彼間之可乘、隙之可伺，固亦自若。而堂堂之中國，將為無人之境矣。
今日之形勢，閩、蜀之外，莫淮、漢急也。故淮東之地，屯儀徵、維揚以當漣、泗、海、亳之沖，屯合肥、南巢以當渦、濠、汝、潁之沖；漢中之地，屯黃崗、漢陽以斷安、復之沖，屯襄陽、樊城以斷唐、鄧之沖。此其選擇形勢，精據利便，固無可議。然地之相去千有餘里，其間小徑、間道姑置不論，通都大驛、平原曠野，類皆屯戍遺闕，臣竊憂之。取淮而言，自柘臯、南巢、草鞋嶺、野父山、廬江至瓦隔河，固足以入江；自安豐、桃城、金牛、航步、沙湖、版橋、羅場鎮至盤小寨，亦足以入江矣。然算陂、巢口之水峻如瀉油，鐵腳、楊梅之山峭如立壁，敵雖雲蒸霧集倍道而至，中間險阻崎嶇、林木茅葦，未足深畏。至若自濠梁升高山、麗山、大青山、韭山，定遠黃蓮、皇甫山，梁縣望桑根山、宣宗，而至項亭，則東西數合、南北一望。高則半崗小坡，不過尋丈；卑則淺溝狹澗，不過數步。既無關隘可以遏其鋒，復無他戍可以絕其後。賊若徑從此徑突入和州，屯兵楊林、梁山、白山等處，控扼大江，東浚柵江、裕溪以造舟楫，北淩東關、肥水以通漕運，借曰未能涉我風濤之險，所謂湖南、江西歲計米麥之運不敢東下，則版曹告匱，而骨髓先枯；浙西、淮東按月茶鹽榷貨之商不敢西上，則諸路總司無措，而肝腦先潰。此濠梁、歷陽之虛實，江淮之勝負系焉，可無重兵以守之邪？取漢而言，自長樂、平林、新店、陽城、石井、河步、石河而入安河，固足以入漢；自桐柏、範莊、馬崗、浦口、勸羊湖、營河而入隨河，亦足以入漢矣。然應山、大靖尚有鄉兵團結，土門、九里尚有舊關故壘，敵雖越險而來，亦不足畏。至若自唐州、湖陽分界山至棗陽，自車橋、湯川至郢州，自胡お、走馬崗，道人林、土石至隨州，則北自唐、鄧，南至漢水，無林可依，無澗可隔。雖有袞河守把之卒，而地無關隘，不足以扼其沖；雖有華陽、棗林義勇之兵，而勢非險阻，不足以抗其銳。賊若徑從此徑突入漢右，復取樊城柳林山、谷石堰、長蘭、白木等處，直渡漢水，北據荊門、虎牙、斑竹、馬梁諸關以為自固之策，南據江陵、建陽、潛江以為屯守之計；置襄陽於不攻，前襲荊南，則襄陽已在圍圜之中；棄光化於不爭，而遠憑巫峽，則光化已居其囊括之內。借曰未能舳艫千里，以爭我東下之勢，所謂三巴之險已塞，而吳、蜀有離析之憂；荊、襄之區不全，而江、淮無犄角之勢。此隨州、棗陽之虛實，荊、襄之得失系焉，是豈可以不問邪？
近日諸將惟知以重兵固守渦口、南巢，而濠梁、定遠反視為閑慢之地，故賊兵大入於環滁、歷陽之郊；惟知以重兵固守神馬坡、樊城，而車橋、胡窳、土石反視為不急之所，故賊兵大入於安、復、郢、隨之境。此其沖要，自今宜令行下淮、漢帥臣，搜尋前件險隘，分兵固守，差官節制，明立斥堠，近置策應。吾軍進取，則留此以為勁捷之道，而取其有先人之便；賊軍入寇，則設此以為掩襲之所，而避其有闞我之謀。則三邊之形勢可全，而淮、漢之津可無潛涉之憂矣。是謂屯要。
臣聞江湖形勢之論有二：曰通衢，曰捷徑。兩軍之所共知者，謂之通衢；吾軍之所自知者，謂之捷徑。則人所不測而不及關防，古人所謂以迂為直，以患為利，以逸待勞，以飽待饑；兵家所謂後人發，先人至，由不虞之道，攻其所不戒也。是故兩軍相對、兩陣相形，知通衢而不知捷徑，則在我之勢十得二三；知通衢而能備捷徑，則在我之勢十得七八。故捷徑之利得之，則我常得以襲人；失之，則人常得以襲我。以吾之二三應彼之七八，計算之間得失已分。善用兵者，較計算之短長，思過半矣。若夫堂堂之陣、整整之旗，鬥死生於平野大阪、勝負未分之場，孰若潛驅密伺，以制之於不戰之地哉？吳元濟知有長阪、義武，而不知有張柴、垂瓠，卒成李之績。劉禪知有祁山、武功，而不知有陰平、江油，卒成鄧艾之績。丹陽之賊惟知有三湖巨浸之險，而不知霍山小道，卒成楊素之績。然觀之歷險斷橋，艾之鑿山通道，素之緣崖直進，非平居閑暇之時為他日鄉導之資，太平無事之日得之於樵蘇小子之末，脫有緩急，安能出人之不意，乘人之不及哉？
今日荊、淮之地沿邊州縣，固已分屯大軍守把要害。至若淮西舒、蘄、黃、安、六萬山之間，京西荊門、南漳、穀城、光化一水之津，小道狹徑可行掩襲之所，不一而足。前後帥臣、邊將措置邊防、守把津要各以己見，申聞樞省、敷奏朝廷者，不知其幾，卒未聞有能條具其一二者。是皆非鄉導之官所得而周知，搜訪之使所得而涉歷。邊探之將佐既昧於討論，州縣之官吏復憚於工役，樵牧之論何由聞達？然吾軍之不知，不過無以投人之間隙而已，其利害猶有可言者。至若賊軍得之間諜，陰驅潛率，反得以搗吾之腹心、沖我之膺背，則雖有韓信、曹公之智，何所施巧？
自今觀之，人皆知合肥、壽春自有南巢一湖、北峽一關，可以絕其奔突之鋒。而不知自白陂入小路，至木場河、謝步、陳六公、莊四、版橋、桐木鎮、烏沙、梅林、九井而涉魯洪，則可以襲吾樅陽，而廣儲一倉之運，已自入於賊人咽喉之中；自霍丘入小路，至二郎崗、蘆塘、故步、下蕪、廟山、楓木崗、遼峰、夾石、掛車、廬州嶺、佛嶺、梅子嶺、上辛嶺而入桐鄉，則可以襲吾皖城，而龍舒、山口、蘄陽三倉之運，已自炊於賊人釜甑之上。此淮西之二徑，不可以不備也。人皆知襄陽、荊門固有淇、漳二水、虎牙一關，可以遏其南下之鋒。而不知自荊門界，至白土、中盧鎮、羅坊、蕭溪、十會山、黃行嶺、雙池、鄭亞山、平山、陽河、磨石而入穀城界，則曲直相通，最為勁捷。萬一賊兵長驅而前，乘我不備，則荊門、江陵果何以為禦守之策？自白漳小路，至橫林、手爐山、長湖、白竹澗、鼓樓山、古石潭、陽陂而入南漳界，則坦夷相接，略無崎險。
萬一賊兵星夜潛發，出我不意，則潛江、建陽果何以為控扼之計？此荊、襄之二徑，不可以不備也。以至竹山小徑，七百里入峽州，兩馬可以並行；沙渦小徑，三百八十里入麻城，糧饋可以肩運；賈木一徑，可以入光山；武陽一徑，可以入褒信。若此間道，未易枚舉。
自今宜令行下淮、漢諸司，逐一蹋逐前件小路，隨其遠近險易，多方措置，依兵家守隘斷險成法修治。道狹則因山為險，守以強兵，必使我可出而賊不可入，故彼不得以襲我之虛；道闊則因澗為濠，守以強弩，必使我可往而賊不可來，故彼不得以躡我之後。是謂捷徑。

臣聞吳人善舟，晉人善騎，吳人非不善於騎也；番長於馬，漢長於弩，諸番非不善於弩也。吳人生於圮澤之鄉，故舟楫之事不待於教習而自能；彼諸番生於馳逐之地，故騎射之巧不待於指使而自精。是豈得之見聞，求之閱習，如漢晉之士邪？蓋人力之所充，不如天性之自巧。出於勉強學習之所致者，其與夫與生俱生者，過人遠矣。況今日之事，地不可同，技非其敵。前代名將固嘗討論番漢短長，以求致其所能矣。彼以騎制騎，猶不足以取勝。況今日三司、五駐之馬，皆可數計；而虜人一雕所指，動輒數萬。
固不勝其可憂矣。奈何尚敢言於進取哉？籲！燕冀之遊鬣，非淮漢之騶駒；秦晉之騎士，非江浙之芻牧。馬產於西夏，而軍招於江淮之間，固已物性之不相諳。芻秣於營檻者有年，於茲而馳驅千里，脊破骨穿，乃藉水草於荒山之蘆葦，是又風土之不相得。此其相去有若天壤。今日諸將詎可不急料其長技乎？議者謂禦騎者無出於車，陷騎者無出於弩。臣嘗獻輕車之制於後矣。然車徒能制騎於鋒交刃接之時，鋒之未交、刃之未接，何以使騎之不可逞？弩徒能制騎於三百步之外，而三百步之內何以使騎之不可逃？故江湖陷騎之法，必欲運機緘於沖突之時，使其雷轟雹擊之鋒皆有所不及施；設器具於馳騁之際，使其風回霧轉之巧皆有所不及逞。彼方恃其一騎當八卒，吾必使其八騎不足以當吾之一卒；彼方恃其一騎射足以敵吾之十戈矛，吾必使其十騎射不足以敵吾之一戈矛。番馬之駿反不如吾步卒之能馳，騎射之精反不如吾戈戟之易中。是謂反主為客，易短成長。正前輩伏弩於林可敗其騎，而騎果敗；斷木於道可得其馬，而馬果得。皆此類也。
然陷騎之法，江湖傳襲不止一端。大率不過虜騎眾多，不容鬥敵，伺其所行之道，製為陷騎之具，勿令賊知。然後示之以弱，以誘其必來；啖之以利，以致其必至。使其墮我之圈圜而不自知，入我之陷阱而不可脫。其法有六。一曰伏槍。謂用火煉竹槍斜埋成列，卻於槍頭所到處掘地成窟，長一尺五寸、闊半之，用竹一尺八寸埋在內。次以竹圈挽槍著地，覆以草茨，不令知見。復用挽槍竹圈從窟內系提頭索，別曳於槍頭所指處一丈許。遇賊馬踢動，提頭索曳去挽槍竹圈，則槍頭向敵，起地三尺，賊馬無不中傷。二曰絆索。用麻索各長五丈已下，兩頭及中間各長一丈，用木樁系索，釘之於地。用青竹竿五條撐索腰，控低著地，扣以機結木鉤，如獵之制。遇馬足觸動機結，則撐索竹去地三尺，賊馬無不被絆。三曰馬拖。謂用竹削成筋火，其長數倍於筋，其錐甚銳，用以簪地；其尾則用熱湯煮過，令槌碎和麻，各以成索；索尾又安扣頭，扣轉於竹片之上；仍將槍桿曳索於竹片之首。遇馬被套而走，則索尾之槍自卓其腿腹。四曰馬筒。用掘地成阱，深一尺、闊三寸，內置攢錐。遇馬足被陷，則攢錐自刺其蹄踵。五曰青阱。謂於麻麥草芥之地掘而成阱，不拘廣狹，上以蘆席、箬盤、竹蓆之屬覆之，而掩以麻麥草芥，隨其物之類色，使敵馬不覺足陷。六曰白阱。謂以塵沙、土石之地掘而成阱，不拘廣狹，上以蘆席、竹{列}之屬覆之，而掩以塵土、沙石，隨其地之顏色，使敵馬不覺足陷。已上六法，皆於道路預先修設，以待其來。然器用之設，非瞬息可成；製作之艱，非頃刻可辦。乃若倉卒相逢，不期而遇，前不得以嬰其鋒，後不得以避其銳。當是之時，不費寸土尺木，而賊馬自抵於損傷；不勞匹馬只輪，而賊騎自至於顛覆。
其法亦六：一曰刺球，四方有鋒，中間有蒂，以鐵為之；二曰蒺藜，礪之以鋒，萃之以毒，以鐵為之；三曰茅針，其形如針而稍大，以鐵為之；四曰鵝項，其形兩曲而上下皆銳，以鐵為之；五曰菱角，以鐵為菱角；六曰皂角，以鐵為皂角。已上六法，皆預先打造，遇欲用則令筌插、撒擲在地。然平原曠野，我知而敵不知，乃可施巧。道狹路隘，敵險而我亦險，將何以為兩難見巧之策？莫若因地設險，使敵騎之來可入而不可出，吾軍之利可見而不可奪。其法有八。一曰踢圈。以竹為圈，插於馬道，以索續於竹圈之上，用套馬足。二曰截徑。用竹弩一張、竹檐七片、菠菱一隻，以馬尾、頭髮之屬曳之馬道。馬頭觸之，則箭發馬倒。三曰伐木。馬行於林樾之中，令伐木橫道，則馬不可過。仍止令半折，不得伐斷，恐為敵人下馬拖曳離路。
四曰結草。謂馬行於草野之中，其正路故令斷絕磚石，堆塞柴茨，卻於四圍用草結縛其稍，令闌絆過路。馬急走則被絆，眾隊皆倒。五曰種冰。謂道路險峻，或高坡峻岸，或斜城陡崗，當令迎風灌水，水結成冰，則滑溜不可過。六曰裂石。謂馬道窄狹，兩旁皆土木，當令抄掘塞路。七曰斷橋。謂馬經過橋梁必毀拆，令不得度。八曰瑯琊版。謂用版釘瑯琊釘於上，行則載於糧車之上，用則埋於沙礫之地。巳上八法，皆能陷賊騎於道狹險要，且扼賊於險。此固可用。賊知險而不入，將安用之？在我則有誘騎之術，使賊馬見此踴躍而前，奔騰而至，自抵死亡，自投陷阱，而不容止遏。其法有四。一曰芻誘。謂敵馬行遠，久闕草芻，故下置陷阱、槍刺，而上覆芻秣，使馬見之，自投死地。二曰餌誘。謂賊馬饑餓日久，故下置陷阱、槍刺，而上覆菽粟豆料，使馬見之，自投死地。三曰獻青。謂賊馬入境，久不牧放，有草茨青蒼之地，設陷阱、槍刺，使賊馬望見草色，而不顧險陷。四曰獻白。謂賊馬入境，久不汲飲，即於陂池、溪澗之地，設陷阱、錐刺，使賊馬望見水色，而不顧險陷。已上四法，皆令賊馬自越水火而前。凡二十四法，皆陷騎緊口。其他如水藥之秘、風沙之變，雖曰奧妙，然雜以浮誕，姑置勿論。誠能明此，復類推而意該之，吾將反慮虜騎之不多至耳，何慮其長技之不制哉！
今日國家西南之程驛既斷續而不登，淮、漢之駒養且收買之無術，三司、江上之芻牧復不聞於增益，而陷騎之策，諸將未聞有知其一二者。臣故摭其大略而僭言之。若夫江湖瑣細之論，臣不復為陛下獻。是謂陷騎。

臣聞天下之事，耳之所聞、目之所見者，皆可以預備。耳目之所不聞見，則預備之術何自而施？聲音之相接，顏色之相睹者，皆可以巧致。至於聲音之不相接，顏色之不相睹，雖欲巧而致之，詎可得邪？兵家攻其不備，出其不意，以逸待勞，以飽待饑，乘人之不及，攻其所不戒者，皆伏兵說也。孫、吳之書，韓、曹之術，皆有出奇設伏之名，而不及九伏。十一伏之法，雖遺逸之士言其大概，而得其傳者類皆粗略。故其所存惟九伏而已：一曰山伏，謂山巖崎曲，關隘險阻；二曰土伏，枯壕堤岸，古城舊壘；三曰草伏，草蒿蓊鬱，茅葦掩映；四曰林伏，蒹葭荊棘，茂林修竹；五曰夜伏，天色昏暗，夜氣晦冥；六曰煙伏，山嵐氣霧，罩占郊野；七曰水伏，束葦流身，覆荷蓋面；八曰伏，橋梁枯涸，屋舍幽暗；九曰偽伏，我欲設伏而窘於無兵，欲不設伏而恐其襲我，故就險阻之處偽為塵埃、旗幟，如設伏之狀，使賊疑而遁。以是九者，出軍之日，先選機巧合於人一名為伏兵，將應行軍下營，專一揀擇形勢，多設奇兵，伏以備盜劫。故伏兵之法，一人不知，萬人不期；一夫不睹，萬騎失措。至於曳柴揚塵，而中有突騎；斷木成庵，而後有伏弩，皆所謂流伏是也。善伏兵者，藏於九地之下；善發伏者，動於九天之上。鬼神有所不能測，雷電有所不可及。微乎微乎，至於無聲；神乎神乎，至於無形。而至此，詎容以言盡邪？蓋伏生於奇，奇生於機，機生於正，奇正發於無窮之源。非員機之君子，安能與於此哉？然善於設伏而不善於搜伏，恐我之伏以陷彼者，將轉而為陷我之具矣。故搜伏之法，遠入虜地，營壘生疏、道路險隘，恐其設伏，尤當先發伏。兵將縱橫搜索，斯無疏失。故草中走獸突出，則伏必在草；林中飛鳥鳴噪，則伏必在林；無風而竹葦自動，則伏必在山；無雨而灘磧自濕，則伏必在水；溪澗渾濁，則伏必在流；凹塢昏暗，則伏必在僻野；無風起塵，則伏必未定；未曉雞鳴，則伏必夜動。故善搜伏者，必依四搜之法，炬木組竹，擊石運弩；搜生而縱死，搜向而縱背，縱火於東而靜搜於西發，弩於左而靜搜其右。是謂搜伏。
反號召、反旗幟、反金鼓、反烽燧
臣聞我秘敵泄，則勝常在我；敵秘我泄，則勝常在敵。近日邊政正墮乎此。故自田俊邁禽，而虜人出我潁河、安豐之兵，盡用吾軍之旗幟；而吾軍每敗於辨認之不真。自吳曦叛，而虜人入我安、復、荊、襄之兵，盡識吾軍之隊伍；而吾軍每泄於機械之不密。此兵家反泄之法，蓋不可不講也。然反泄之法有四。一曰號召，謂昔以青旗而招將佐，今以青旗而招士卒；昔以白旗而招統制官，今以白旗而招隊、部將。二曰旗幟，謂昔以青為左、白為右，今則以青為白，使敵人不得以知吾左右之名；昔以青為直、黑為曲，今則以黑為青，使敵人不得以知吾曲直之勢。三曰金鼓，謂昔聞鼓而進，今則聞鼓而反止；昔聞金而止，今則聞金而反進。四曰烽燧，謂昔以一燧為遇寇，二燧為索救，今則反以一燧而為索救之號；昔以無煙為無事，有煙為有警，今則反以有煙而為無事之驗。是為反泄。
臣聞晉師偽旆曳柴，而司馬得脫；虞升卿易衣入質，而戎虜果信；曹公偽為袁氏之旗，而焚袁氏之輜重；於仲文偽建尉遲之幟，而襲尉遲之守將。皆吾軍詐以誘敵而致其師也，況使敵人詐以致我哉？此暗認之法，不可不講也。一曰旗號，謂恐敵軍詐作吾軍，合於相遇之際，先逐將隊旗幟三伏三起，盡行卷軸；復將旗桿三伏三起，盡行舒展。若彼軍起伏皆如吾法，然後合陣；否則番軍，即時掩殺。二曰金鼓，謂恐賊軍詐吾號令，即令諸軍於相見之際，一鼓一金，次二鼓二金，次三鼓三金。彼既同此相應，即是吾軍，然後合陣；否則番軍，即時掩殺。三曰陣法，謂恐賊軍詐吾軍號令，諸軍於相遇之際，不以人馬多寡分為兩隊，左隊左旋，右隊右旋，至一周遭而止。彼既同此相應，又令諸軍急合而為一陣，雙日左旋，只日右旋，至一周遭而止。彼又同此相應，即是吾軍，然後合陣；否則番軍，即時掩殺。是謂暗認。
一易將、一易兵
臣聞以將聞於天下者，易將不易兵；以兵聞於天下者，易兵不易將。吾之能將，素為三軍倚重，一旦他出別營，則賊軍必覵吾後。吾之精兵，素為敵國震服，一旦改發他道，則賊軍必伺吾隙。故兵家秘法，易將則兵不隨行，所以使兩軍之皆重；易兵則將不同往，所以使彼此之兼全。兵發之日，去藉徹爨，而炊宿無蹤；曉出夜行，而塵矣不起。將發之日，不徹儀仗，以愚敵軍；不落號帶，以安我士。故易將而兵無失將之憂，易兵而將無失兵之慮。是謂潛易。
據山、據水、據林
臣聞爭山不得上，則利在趙而不在秦；爭水不得渡，則利在漢而不在楚。兩軍相遇，不據利地以抗之，詎能扼敵人於倉卒之際哉？此據利之法，不可不講也。然其法有三。一曰據山，謂三軍遇敵，既無城邑，又無溝壘，即於近便有山，不拘高低，據以為險，靜以待敵。登高望遠，可見虛實，而施吾破賊之謀；發石斷木，可避鋒銳，而扼其逼我之勢。二曰據水，謂三軍遇敵，進無可依，退無可保，即於近便有水，不拘淺深，急據為險，靜以待敵。敵渡，則候其半涉而擊其濟薄之師；敵逼，則誓眾以死而激其背水之戰。三曰據林，謂三軍遇敵，既無山阜可依，復無川澤可據，即於近便有林木掩映，急據以為待敵之所。敵將而愚，則依林設伏，而敵不及備；敵將而智，則緣林發矢，而敵不可以入。林燥則畏焚，而敵兵不可搜；林密則畏絆，而敵騎不敢逼。然後張翼偽遁，而反擊之。是謂急據。
兵多地廣則分一為十、兵少地狹則分一為五
臣聞涉水為兵家之至險，半渡可擊見於《書》，半濟而擊詳於法。故分兵而涉，則過路多，而敵無禦我之謀；合兵而涉，則過路少，而我無絕敵之策。此分渡之法，不可不講也。然其妙有二。兵多地廣，分一為十，使對敵一軍先至水次而不得渡。敵軍必相持於水岸，而又不容吾軍急涉，即佯與交鋒於水之兩傍；使其餘去敵差遠九軍急涉彼岸，直沖敵軍之後，與敵邀戰；待其反顧而拒我九軍，則吾對敵之軍可不戰而自涉矣。兵少地狹，分一為五，使對敵一軍先逼水岸而不得渡。敵軍必相持於水岸，而不容吾軍急涉，即佯與交鋒於水之兩傍；使其餘去敵差遠四軍急涉彼岸，直沖其軍之後，與敵邀戰；待其反顧而扼我四軍，則吾對敵之軍可不戰而自涉矣。故分渡之妙，後涉之兵先發，先涉之兵後發。彼誠能拒我之二三，則我之已涉者蓋已七八；彼誠能拒我之一二，則吾之已涉者蓋已三四。是謂分渡。
雪迷、煙迷、塵迷、雨迷、夜迷、人迷、馬迷
臣聞陰陵之失，項羽之勇無所逃；霸陵之失，李廣之智不能免。吾騎遠出，吾軍遠探，或雪迷路徑而士卒易忘，或煙暗山川而士卒莫辨，或塵埃草莽而難認形勢，或風雨晦冥而不見山坡，或星昏月暗而夜入他路，或人疑馬惑而誤行別徑。是謂軍迷，最為惡證。在我有自認之法：一則采探、馬軍及吾軍將士，常帶五色花紙錢替代數沓，及造小布袋一枚，內貯石灰令滿，安在搭袋之內。遇白晝兼程、星夜潛發，路無辨認，野無蹤跡，雪則用五色花紙錢替代之屬，系掛於茅葦草木之上。仍以數之多寡而辨其遠近次序，則積雪之中不致迷道。雨則用石灰布袋之屬，印灰點於地面之上，仍以點之多寡而寓其遠近先後之別。前隊先回，則添紙錢、增灰點，而使後隊之不相失；後隊先回，則又減紙錢、亂灰點，而使前隊之不相誤。紙錢則青、黃、赤、黑、白五色以表遠近，灰點則以一、二、三、四、五數目以表往來。紙錢則收以便袋腰復而以備緩急，灰點則曳以鞭梢而用以印點。賊人見此，將謂村民祈福之具、獵人捕獸之跡，而不知吾軍用為鄉導。後軍欲尋前軍，則望此趨向；前軍欲追後軍，則得此記認。是謂自認。
順山、順水、順風
臣聞勢不兩立，術不兩全。處己於順，則在彼皆逆；處己於逆，則在彼皆順。故爭山不得，魏兵以敗；拒水上流，蜀軍以勝；順風揚塵，賊軍以潰。皆古人就順之驗也，兵家未嘗明言之。近者諸將失紫金山，而花靨受敵；失故鎮河，而符離受閉。夏風多南，冬風多北，不占風勢，而淮北之師敗於暴風霰雹之所震鼓者，屢矣。此就順之法，不可不講也。一曰順山。必使吾軍先居高險，則賊自陷於低下。故矢石擊發，我遠彼近；人馬馳逐，我逸彼勞。我則前峻後險，而無向不濟；彼則內卑外高，而數面受敵。二曰順水。必使吾軍先占上遊，則賊自墮於下流。故順水行舟，順流濟兵，而利害之勢已分；拒水為營，背水為陣，而難易之形已判。自上而下，在我有摧枯折朽之易；自下而上，在彼有登高涉險之難。三曰順風。每遇戰鬥風起，必使吾軍先背上風，則賊自不能免於風。故曳柴揚塵，而敵軍莫知吾之虛實；吹沙走石，而敵軍莫當吾之沖突；順風揚藥，而敵之口鼻可以受毒；因風縱火，而敵之營壁可以延燒。是謂就順。

臣聞《周禮》有函人之職，《司馬法》有甲士之制，朝錯以五同論兵甲、弩矢，馬燧以短長三製造鎧衣士。皆所以避鋒鏑、全肢體、稱大小、便進趨也。然造甲之法，步軍欲其長，馬軍則欲其短；弩手欲其寬，槍手則欲其窄。其用不同，其制亦異。否則，拘於定式，昧於從變，肥者束身太緊，甲身則可周後背而前胸不交，甲裙則可閉後膺而前跨不掩。瘦者掛體太寬，挽弓發箭則甲不貼體而胸臆糸並撲，有斷弦脫之憂；揮劍槍刺則甲不附身而腰背松虛，有抵手礙足之患。長者不過膝腕而矢石可及，短者垂及腳面而泥濘不前。小有不便，則拆去甲葉而遺棄不收；大有所妨，則割去全段而拋擲不顧。製作之艱，耗費之廣，不幾於徒費乎？故君子謹其微於製作之初焉。是謂甲制。
──、第一等甲：腰圈四尺五寸，批膊五吊〈（止數直下五吊，橫搭不計）〉，頭魁覆釜二尺五寸。
──、第二等甲：腰圈四尺，批膊四吊〈（止數直下四吊，橫搭不計）〉，頭魁覆釜二尺三寸。
──、第三等甲：腰圈三尺五寸，批膊三吊〈（止數直下三吊，橫搭不計）〉，頭魁覆釜二尺一寸。
──、第一等甲裙：直下長一十五吊〈（不計橫段）〉。
──、第二等甲裙：直下長一十三吊〈（不計橫段）〉。
──、第三等甲裙：直下長一十一吊〈（不計橫段）〉。
臣聞物之不齊，物之情也。秦人、越人之肥瘠，不可以同衣；吳人、越人之好惡，不可以同舟。心廣體胖，心剿形瘵，此固賦分之不侔。在我豈容以逆其所賦，而強之以必同哉？故士有肥瘠，甲身不可無廣狹；材有高下，甲裙不可無長短。故第一等甲所以給肥胖之士也，肥胖之士亦有長短，故甲裙又分為三制，使肥而長、肥而短者皆可披帶。第二等甲所以給中常之士也，中常之士亦有長短，故甲裙又為三制，使中常而長、中常而短者皆可披帶。第三等甲所以給瘠弱之士也，瘠弱之士亦有長短，故甲裙又為三制，使瘠弱而長、瘠弱而短者皆可披帶。每遇給散，則隨其肥瘠長短而選給之，則肥瘠長短無一不稱其用。人瘦甲寬，則都管皮柱定不可行坐；甲小人大，則掩不及而不避金矢。皆為棄物。是謂人甲制。
──、大全裝六件：甲身一副，搭尾一件，雞項一件，大秋錢一件，小秋錢一件，面子一件。
──、小全裝六件：甲身一副，搭尾一件，了項一件〈（最緊）〉，雞項一件〈（小）〉，面子一件，秋錢一件。已上諸軍見造大全裝，而小全裝未聞造用，近年獨殿、江、池、鄂四司新造披帶。
──、未帶甲先用襯副兩件，免打破馬脊：駝滑辣、甲圈〈（用布袋裹草把）〉。已上諸軍不曾造用，亦無上件制度。
──、甲身欲平鞍鞔，不得太長，免馳驟綰絆，多費甲葉。
──、雞項合用綿衲，免頭項重滯。
──、式樣合用小全裝，免多費工匠、甲葉，及披掛省便。
──、馬面子合用臣新制貼額。
臣聞周馬之身，最為利害惟頭面、胸臆。馬面子舊制雖巧，近日符離、陳蔡之役，馬多被傷中壽星、腦額而死。臣今制為貼額，用綿布衲作一片，貼在馬面之內、腦額之間。脫遇矢石可透鐵面，尚有貼額可隔。此馬面子所以合用貼額。大全裝雞項大而秋錢小，或暑月悶熱、雨雪冰結，徹去秋錢，尚有了項可蔽肌肉。此馬甲所以合用小全裝。我軍馬甲，甲身例是垂下過鞔一尺許，所以披帶重滯，馳驟綰絆。賊軍馬甲，甲身只是平腹，下用虎斑布裙，遇箭皆被矯揉，所以披帶輕捷，馳驟俏俊。此馬甲身所以合用平鞔。雞項重則頭低項曲，而馬被控抑；雞項輕則頭高項直，而馬臆松寬。此雞項所以合用綿布夾衲。赤身帶甲則擦損肌肉而久成臭爛，襯以藉褥則護惜皮毛而不致破傷。此馬甲所以未帶甲先用駝滑辣、甲圈兩件。是謂馬甲制。
──、腰圈合用四吊。
──、甲身合用左掩。
──、腰裙合用過膝三寸。
──、吊腿合用摘吊。
臣聞馬軍與步人之甲，有四不同。步人則直身起立，馬軍則蹲坐低控。馬軍腰圈若依步人皆用五吊，則上柱兩腋而不容低昂，下擦雙胯而不堪轉動，所以獨用四吊。步人則兩足循行，左掩則背安結項而穿扣不順；馬軍則緩急上馬，右掩則搐定左足而跨蹬不及。馬軍甲身所以獨用左掩。步人則直身行立，短則露足；馬軍則曲膝蹲坐，長則綰絆。馬軍甲裙所以獨用過膝三寸。步人則甲身腰圈、吊腿連成一片，名曰全裝，而易為披帶；馬軍則吊腿拖泥，遴作二段，名曰摘吊，而便於去取。故截為兩段，上安結項四枚。遇敵則掛上吊腿，而用避矢石；退師則解入搭袋，而免被牽制。馬軍吊腿所以獨用摘吊。是謂馬軍甲制。
──、甲裙欲移向後。
──、甲裙吊腿欲短。
──、甲身欲寬。
臣聞弩手與槍牌、弓箭、劍斧手、馬軍之甲，有三不同。蓋馬軍、槍牌等手例欲身材長大，獨弩手不嫌矮短，故軍中類選不及等仗者為之。馬軍、槍牌、弓箭等手已為最短，況舉足入蹬，而易被兜絆；曲膝靠樁，而易為走袞。此弩手甲裙所以獨欲短捷。其他甲裙後交前控，則恐被矢石；弩手甲裙前交後控，則有礙樁鐙。蓋古法陣前有車，車後伏弩。今制陣前有牌，弩隨牌後。弩手之甲雖不庇兩足，而車高一丈一尺，牌高六尺五寸，全身亦可庇護。此弩手甲裙所以獨用向後。他甲惟欲緊束，則挽弓刺槍無所牽制；弩手惟欲松寬，則蹋鐙袞樁無所靠倚。此弩手甲身所以獨用寬綽。是謂弩手甲制。
──、馬蝗面弓：謂用大牛角解截成面而闊，遇拽滿則曲如扇圈，受力均勻，不爵不走，不閃不肭。
──、泥鰍面弓：謂用小牛角解截成面而狹，遇拽滿則曲如折竹，受力不勻，易爵易走，易閃易肭。
──、披比筋法：披筋一版，晴暄合待半月，陰雨合待一月，方令再上。或連披數版，則內濕外乾，射不旬月，解脫可待。
──、漆弓背面法：用漆一重，晴暄合待十日，陰雨合待二十餘日，方令再漆。不可日漆數重，則內濕外乾，射不季月，斷脆可待。
──、裹弓之法：或用黃樺，或用桃皮，或用朱紅，皆不若黑生漆，免被水透。
──、肖弓之法：或用白角，或用魚枕，或用繪畫，或用紅綠花采，皆不若用黑生漆，免費工績。
──、步射弓：諸軍皆用一碩一㪷、一碩一㪷並一碩，此皆廢物。今制合用九㪷、八㪷、七㪷，內九㪷放少，八㪷、七㪷放多造。
──、馬射弓：諸軍皆用一碩、九㪷，此皆廢物。合用八㪷、七㪷、六㪷，內八㪷放少，七㪷、六㪷放多造。
臣聞軍器三十有六，而弓為稱首。武藝一十有八，而弓為第一。其緊切尚矣。今之制者，何滅裂之甚邪？蓋筋角不能自相固結，故假之以膠漆；膠漆不能自相堅實，故壯之以筋角。然二物相資，必經隔旬月，候其自乾，然後再用。是謂「年弓月箭」。否則，功雖易成，膠亦易脫。馬蝗面闊，而受力均勻，受弦端正，故發矢可期於破甲。泥鰍面狹，而弓愛走反，面愛斷爵，故臨用多至於誤人。皆由擇角之初，大角價高，小角價低，有司喜賤而惡貴，故凡所在買到軍須，小角常多而大角常小。有司非喜用小角而惡用大角也，大角之價常倍於小角，小角之價常半於大角。此固價之不相若矣。況角之大者至為艱得，若全用大角，則作匠所選愈難，而倉卒亦無收買去處。戎監只得兼用大小角。小角界成狹面，面狹則力軟，故令面厚，遂成泥鰍之狀。大角界成闊面，面闊則力硬，故令面薄，遂成馬蝗之狀。泥鰍乃負滑之水族，馬蝗乃闊匾之介蟲，此取喻耳。至若用黃樺、桃皮以裹弓面，牛角、魚枕以裹弓肖，徒為觀美。不若用出山生漆刷髤兩重，則雨不能濕，水不能透。亦必弓力軟小，饑疲之卒方能牽挽滿箭。不然，則拽不過而箭去無力。是謂弓制。
──、蹺鐙弩：牙裏一尺八寸五分，葫蘆頭四寸，木檐長五尺八寸。一名馬黃，一名克敵，一名破的，一名一滴油。張憲伏之於中林，而捉真珠即；時俊用之於射狐關，而敗四太子。
──、神臂弩：樁牙裏一尺八寸，葫蘆頭四寸，鐙二尺，樁長二尺三寸，角檐長四尺五寸。
──、鍬頭弩：樁二尺，葫蘆頭五寸，鐙五寸，山口五寸，鍬頭五寸，樁凡長四尺，木檐長七尺。
──、春夏雨水蒸濕，宜用木弩。
──、秋冬筋角堅固，宜用角弩。
臣聞番長於馬，漢長於弩，制騎以弩。此舊說也。然近日諸軍弩手，皆欠指版，人身通以五尺為率。上頂至項一尺，則下止四尺；泥濘五寸，則上止有三尺四五寸。弩手進則蹋弩以射，退則肩弩以歸。檐長若過六尺，樁長若過三尺，肩弩則檐梢拄地，而下有綰絆之憂，蹋弩則樁頭拄胸，而上無牽挽之力。草萊藤蔓之地懼其牽綰，必棄弩而空走；塗潦泥塹之地被其踢絆，必為弩而喪軀。今欲使弩鬥力自二碩至三碩，不許太硬，令久疲之兵易於蹉蹋；使弩檐自五尺至六尺，不許太長，令矮短之兵易於肩射。夏暑之月，梅雨蒸潤，筋角易脫，則用木弩。秋冬之月，風色嚴冷，木索重滯，則用角弩。其鍬頭等樁檐太長者，悉令諸軍減，令短捷，則庶無廢器。是謂弩制。
──、箭鏃五：石蓮頭，鑿子頭，喬麥棱，寸金鑿子，破甲錐。
已上惟寸金鑿子、破甲錐易入甲，最妙。
──、箭翎六：皂雕，白鷴，野雉，鴻鵠，鵝鸛，雁鶩。
已上惟雉、鷴、鵰翎三色最妙，然雕、鷴艱得，不若皆用雉翎。
──、箭五：腦節，巴翎，腰間，通，天註。
已上惟通、天註最妙。
──、箭三：山繭、采漆，桐油。
──、粘翎三：漆，膠，兼膠走絲。
──、鏃重不得過三錢，箭重不得過十錢。
臣聞矢不破堅，與無矢同；矢不破甲，反資敵用。造矢不可無法，尚矣。近日所制箭鏃太重，箭太粗，膠易解散，翎易脫落。其故何邪？蓋古人之制箭，欲其去之勁直也，故翎之羽曰鵝、曰鸛、曰鴻、曰鵠，所用不拘於一名；欲其去之鋒利也，故鏃之以金，曰石蓮、曰鑿子、曰喬麥棱、曰破甲錐，所制不拘於一樣。有腦節、巴翎、腰間之辨，有山繭、采色、桐油、柿漆之別。然考其已驗之跡，翎則雕、鷴、野雉為最捷，鏃則寸金鑿、破甲錐為最銳，則通去直而易中，則漆易成而省費。余皆徒事觀美，不堪實用。虜中軍器，上皆有元監造官姓名、年月，遇有損害、有誤使用，即將元監造官吏依法施行，斷不輕恕。所以虜酋器具一一如法。而吾軍製作之司一切不問，則欲速成，可以逃責，備數足矣。此所以類皆茍簡滅裂，而不中用也。況鏃重則弓軟，而去地不遠；箭重則弓硬，而中甲不入。舊法箭頭重過三錢，則箭去衣過百步；箭身重過十錢，則弓力當用一碩。是謂弓箭制。
──、弩箭用竹翎、鵝翎。
──、弩箭合用隨弦至檐，更放鏃，出檐一寸，不得太長。
惟一滴油只依舊法。
──、弩箭皆用竹，或遇無竹，亦可用柳。番賊皆用柳。
──、弩箭鏃合用寸金鑿子、破甲錐。
臣聞弩箭之制，與弓箭不同。弓箭瞰弦，而安頗難；弩箭平頭，而安甚易。弓箭太長，而擇甚費；弩箭太短，而擇甚省。比者帥臣造華車弩，而箭用鐵，故失於太重，而不能及遠；造克敵弩，而箭用索翎，故失於太鈍，而不能取親。均於無用。要之，鏃用石蓮頭、喬麥棱，則光滑而不能入甲，不若用破甲錐、寸金鑿子，則鑿上有鋒而易入竅隙。翎用禽羽，則得箭者尚堪再射，不若用竹片裁製，則翎口如刀而易穿肌肉。是謂弩箭制。
──、名西橋，前後橋皆高，壓不著肉，不打破馬脊。可用。
──、名海糊橋，前後橋皆低，壓即著肉，雖有連替，亦蹋脊損馬。不可用。
──、名太師橋，前橋雖高，而後橋亦低，受壓則打傷馬後脊。不可用。
──、名錯結裹，後橋雖高，而前橋亦低，受壓則打傷馬前脊。不可用。
──、鞍橋鞔座合用黃油皮，不得用粉皮，惹水濕衣。
──、鞍橋下髪替合用摘䈋相連，不得用涼替，攀橋上馬，則鞍倒垂馬腹，誤人性命。
臣聞鞍橋制有數等：一曰太師橋，二曰錯結裹，三曰海糊橋，四曰西橋。近日三司、諸軍，皆用太師、錯結裹、海糊三樣，池陽、江鄂、京南、襄陽多用海糊一樣。海糊之制，前後橋低貼馬肉，其摘䈋低壓馬脊。師出日久，馬膘瘦減，受重則鞍頰打破馬脊，膿血潰爛，不堪乘騎，以至死傷。前歲海泗、符離、唐鄧之役，皆坐此患。海糊橋及錯結裹後橋雖高，而前橋亦低，故傷馬前脊。太師前橋雖高，而後橋亦低，故傷馬後脊。惟西橋一樣，前後橋比他橋皆高數寸，搭袋常系後橋之下，雖上載甲軍、下□梢搭，鞍頰亦不著肉，鞍橋亦不砑脊，甚為利便。關西人多用，故曰西橋。然諸軍鞍座盡用粉皮，欲使騎坐者不被癮閣。不知粉皮惹水，遇雨則濕浸內透，坐馬者衣褲皆濕，大為利害。不若用黃油皮鞔之。及鞍橋，雖用高空，下用連替摘䈋，免有轉側。緣涼替與鞍相離，上馬攀橋則鞍與替不相粘著，多致攀轉鞍橋，墜下馬腹，臨陣誤人性命。是謂鞍制。
──、靴凹合用粉皮熟軟。
──、凹口合用軟皮帶系。
──、靴面及鞍底皆用硬皮。
──、靴鞋底皆用漆蠟。
臣聞馬軍騎馬則吊腿欹斜，而兩足可憂；下馬則筌刺暗設，而鞋屨可破。靴之功大矣。然近日馬軍類多脫去馬靴，或怠於附帶而棄之郊野，或寧使赤露而束之鞍鐙。殊不可曉。及考其所自，蓋今日諸軍之靴皆用牯牛皮製造，故皮性太硬，未著則不能穿足入腳；襪凹太深，既著則不能擡足起步。牽馬下程則夾破腳砑，而久成瘡痍；落馬墜地則拄定膝胯，而不能起立。不惟肌肉不保，且反傷於磨擦。其視金賊所制之靴，萬萬不同。今後宜令襪用軟皮，而上則系以皮帶；鞋用硬皮，而下則抹以漆蠟。其制與今人軟凹泥靴相類，而不用釘距。是謂靴制。
──、正帶甲馬軍一百人。
──、準備帶甲二十人。
──、傔兵五十人。
──、火頭三十人。
──、額外輜重三十人，近添作四十人。
──、正旗頭三人。
──、副旗頭三人。
──、小槍一十八條。
臣聞呈試有四門馬槍，揀指有馬上單槍。岳飛教荊襄之兵，有稽槍射。李顯忠教關西之兵，令弓手帶槍，槍手帶弓。馬軍之有槍，尚矣。自近代，善馬射者不善馬槍，所以每隊只選馬槍一十八條、正副旗頭六名，其餘皆系弓箭。立為定製，不容增減。蓋新刺馬軍、新補馬校不練教習，不熟弓馬，兩手挾弓猶恐不能施放，更責以馬槍兼人之能，則彼安能獨辦？要之，一隊皆系老舊馬軍，則令各稽小槍，而不拘以十八人之數；皆系新招生疏之人，則令專事弓箭，而不拘以正副旗頭之額。庶不強人以短，而反害其所長。是謂槍制。
──、叉桿蒺藜條為上，柘條次之，楓條又次之，余木不可用。
──、穿鬥槍叉，合揀擇槍大小與筒口相等，然後穿套。
──、造槍須令槍頭、叉口用鋼，筒並槍身、叉身盡合用常鐵。
──、穿鬥叉槍，先比量桿頭相等，次用膠、漆、面調塗，傾入筒口，令盛滿，卻倒用桿鬥上。庶無動搖、脫落之弊，至槍桿朽腐，而桿頭猶不脫，及雨水不入。
臣聞舊制：淮東敢死軍多系槍叉手，淮西忠義軍民兵多系槍刀手。刀姑置勿論，而槍叉之弊有四。一則近年收買槍桿全無選擇，多用雜色輕木，臨用脆折及被脫誤。今後槍叉桿須用蒺藜條、楓木、赤仙木，方免桿身易折。二則諸軍穿鬥槍桿，不問筒口、桿頭巨細，例用銼斫令小，便行裝鬥。才遇中物，則槍桿皆從銼斫處斷作兩截。今後須令比量筒口、桿頭一樣，略削放尖，不得銼斫令小，方免桿頭斷落。三則諸軍槍叉例皆用團鋼打造，故倍費磨削，虛費鋼火。今後槍尖、叉口皆令用鋼，槍身、叉背皆用常鐵，方免倍費工績。諸軍穿鬥槍叉等軍器，只此削得巨細相等，便用鐵釘釘上槍頭、叉頭，以故臨用或槍頭中物而搖動脫落，或釘頭入木而桿頭損折。今後須令煎膠入漆，和面調塗，傾入筒口，方行穿套。庶免動搖傷折。是謂叉槍制。

臣聞兵家之有采探，猶人身之有耳目也。耳目不具，則為廢人；采探不設，則為廢軍耳。一身之聾瞽，徒能廢吾之四體；而三軍之聾瞽，則其所廢者可勝計哉？故候吏不嚴，君子以為無耳目之軍。杜預設絳白之旗，而見敵有辨。馬成設煙火之燧，而事皆預知。趙充國之破先零，得高山遠望之便。呂蒙之襲關羽，必先縛其屯候，使不聞知，而降其二將。渾鎬之討義武，知其邊備不設，故能深入賊境，而大敗其師。李之入蔡州，乘其候吏不知，故能直入賊營，而生禽元濟。兵家惟其先人，故能有奪人之心。關中之王在於先入，北山之勝在於先據。彼有賊至帳中，軍吏未覺，兵至城內，簫鼓未絕，皆由其無采探也。國家承平以來，廟堂惡聞邊備，將帥不買間諜。無事而修邊防，則謂之引惹邊事；有事而論形勢，則謂之泄露兵機。所謂夾山之張、合肥之魏、磨盤之王、正陽之邊、塗山之石、花靨之解、安豐之倪、小王衡之張、蘆塘之朱、桐木之周、九里關之胡、石門之王、桐柏之吳、界山之江，故家遺俗，世相傳襲。其所謂子弟，非過淮盜馬，則越漢運鹽；其所謂牙爪，非私販銅錢，則私通榷貨。河南之地如其室家，商、虢之間即其堂奧。紹興年間，如張、劉諸臣皆廣行招致，以備緩急。近年以來，諸將例皆庸駑不材之士，上自宣招三司帥臣，下而江上諸軍將帥，未聞有一人能搜訪間諜、收拾遺逸以資聽聞者。所謂采探之法，視為何物？甚至邊候不嚴，邊鋪不設，無賞賚以維人心，無金帛以壯士氣。得事者無功，誤事者無罪。故士不出境，探不入賊。盱眙、山陽之於漣、海，安豐、花靨之於壽春，桐柏、唐城之於褒信，招信、濠梁之於汴、泗，相隔一水，相望一舍。煙火之氣騰空相接，而莫知屯兵之多寡；雞犬之聲朝昏相聞，而不知敵國之虛實。所謂賊將之姓名，賊技之能否，賊勢之進退，賊情之勇怯，蓋殆若異世之事耳。敢望得其萬一哉？此無怪其喪敗也。惟能依此置鋪，召募間諜，明遠斥堠，則屯邊之兵無事得以休息，有事不至窘束。是謂采探。
舊法日遞烽煙，其弊有四不可用：一煙霧，二暴風，三雪雨，四塵埃。
舊法夜用烽火，其弊有三不可用：一風雨，二煙霧，三塵埃。
新法日遞旗號，有三不可用：一陰雨，二煙霧，三塵埃。
新法夜遞金鼓，有五不可用：一地遠，二風逆，三暴雨，四賊鼓，五溪澗。
臣聞兵法：視不相見，故為之旌旗；聽不相聞，故為之金鼓。所以傳遞相報，瞬息百里，而非人力所能及也。然舊法日用烽煙，謂如燒一煙則賊不至，燒二煙則賊塵起，燒三煙則賊步至之類是也。然其患有四：一則煙霧罩占，二則暴風吹鼓，三則雨雪昏暗，四則塵埃遮蔽。此烽煙之不足恃也。舊法夜用烽火，謂如舉一火則賊不至，舉二火則賊騎至，舉三火則賊步至之類是也。然其患有三：一則烽火以雙只而見賊之遠近，陰雨晦冥則雙只不分；二則烽火以縱橫而見賊之東西，遇煙霧則縱橫不辨；三則烽火以巨細而見賊之多寡，遇塵埃則巨細不測。此烽火之不足恃也。新法日用旗號，謂舉青旗則賊不至，舉白旗則賊塵起，舉黃旗則賊騎至，舉赤旗則賊步至之類是也。然其患亦有三：一則陰雨而不辨其高低，二則煙霧而不辨其青黃，三則塵埃而不辨其遠近。此旗號之不足恃也。新法夜用金鼓，謂如一金一鼓則四顧平安，二金二鼓則賊兵發動，有金無鼓則賊步起，有鼓無金則賊騎至之類是也。然其患亦有五：一則相去太遠，聲音不聞；二則風勢不順，聲音不接；三則暴雨擊剝，聲音不辨；四則賊振金鼓，聲音混亂；五則溪澗湍急，聲音交雜。此金鼓之不足恃也。四者之法既不足恃，故山林江湖之士有所謂聚探、硬探之法者，良所以濟四者之不及也。然此四法，行軍用師不可時刻廢，廢則為人掩襲。是謂候望。
淮東：
──、外沙、官莊、馬邏三處，地高可以置鋪，屬喻口差官部轄，所以探東海、山東海道動靜。
──、橫溝、渡塘、磨盤三處，地高可以置鋪，屬楚州差官部轄，所以探漣水、淮陽、狗山動靜。
──、小清口、柴陽、龜山三處，地高可以置鋪，屬淮陰差官部轄，所以探撩林、利國、清河動靜。
──、柵頭、河口、明王山三處，地高可以置鋪，屬盱眙差官部轄，所以探泗州、靈壁、虹縣動靜。
──、淮陵、浮山、朱莊三處，地高可以置鋪，屬招信差官部轄，所以探五河口、故郡、鳳凰山動靜。
淮西：
──、黃溪、義館、石阜三處，地高可以置鋪，屬濠染差官部轄，所以探氵崇河、蘄縣、鼓樓崗動靜。
──、延陵、馬蚌、沙澗三處，地高可以置鋪，屬渦口差官部轄，所以探宿州、清河、渦河水陸動靜。
──、孝義、新城、厥澗三處，地高可以置鋪，屬合肥差官部轄，所以探顏莊、故鎮河、下蔡動靜。
──、茅澗、石澗、魯村三處，地高可以置鋪，屬花靨差官部轄，所以探慈鴉、榷場、壽州動靜。
──、紫金山、淝口、淠口三處，地高可以置鋪，屬安豐差官部轄，所以探顏灣、潁河西、正陽動靜。
已上各系蹋逐到，上件地形高險，可以登陟望遠。置鋪去處，邊郡將帥未嘗討論者〈（自淠口以西，至梁安灘、蛤蚌及漢江，八十一烽，山皆有望坡。此難概具）〉。
臣聞獨力所勝，不如兼力之為輕；假目於人，不如親見之為審。事之出於獨力之所成就者，有不若兼聽集視之為易得其真。至於事不切於其身，利害不系於其心者，往往失於不知緩急之變。采探之法尤患於此。況夫采探之遲速，系乎三軍之勞逸；采探之得失，系乎三軍之勝負。采探之吏乃萬人之司命，一將之權輿也。故古人於先鋒立將，白旗立隊，劄探立鋪，皆所以重采探、專候望也。然舊法：惟令安豐有警，則特令安豐之兵傳報花靨、霍丘等處；盱眙有警，則特令盱眙之兵傳報招信、淮陰等處。不知安豐之人，視霍丘、花靨外戍為不足恤；兼安豐受敵，方自顧不及，奚暇恤其所謂花靨、霍丘之事？盱眙之人，視招信、淮陰別軍為不切之務；兼盱眙受敵，方自顧不暇，奚問其所謂招信、淮陰之事？此斷遞之患每見於邊鋪，死鋪之患每聞於邊探也。況入探不遠，方見塵埃，賊已鄰境，急報本戍已為稽緩，復何責其能報他所之營壁？是皆立治不良，為謀不審，臨敵之際多至誤事。今日聚探，盡革前弊。謂如沿邊十五鋪，每鋪三十人，每屯各有三人。或遇有故，則甲探報甲，乙探報乙。彼此互見而不至於隔越，遠近交通而不至於斷絕。是謂聚探。
──、硬探，謂遴募膽勇材士，逼入賊境，必更探知虛實。
──、遊奕小探，謂揀募輕捷驍勇馬軍，往來於邊鋪候望不到之地，探伺虛實。
臣聞立法之不詳，故臨事而多闕。人力之所不及，事皆可以言天，而兵家獨不敢以言天。故烽候之相遠，利害不得而周知；探訪之不密，動靜不容於遍覺。而後有硬探、遊奕小探之制，皆所以濟數者之不及也。硬探，謂遴募膽勇材士，遠出賊境，必要探知賊人虛實。謂如安豐硬探，直至龍灣、潁口等處；盱眙硬探，直至臨壁、青陽等處。遊奕小探，謂揀募輕捷驍勇馬軍，往來於邊鋪空闕去處，必要探知賊人消息。謂如安豐遊奕小探，常出沒於花靨、淠口、夾淮等處；盱眙遊奕小探，常往來於龜山、柵口、夾淮等處。硬探則差出之日，重借資賞，日幫五券，合千、頭目人又加倍支。候其探伺得實，即令正補，仍令添支錢銀，買覓間諜，招募奸細。其有賊將至而不知姓名，賊軍至而不知多寡，並依軍令。遊奕小探則差出之日，亦借資賞，日幫三券，頭目、合千人又加倍支。候其采探得實，即令正補，亦令添支錢銀，以助其用。其有誤事，並依軍令。如此，召土豪則有其資，買間諜則有其具，被邀劫則可以贖軀，遇關河則可以逃命。是謂關遞。
──、掠候。
──、誤候。
臣聞有間可乘，不可謂良謀；有弊可指，不可謂良法。候望之法，固足以測敵人之遠近。而其弊患所在，世將皆未之曉也。故候望之弊有二。其一曰掠候，謂煙火則蹂踐，而不令然炙；烽火則漂灑，而不令點舉；旗號則拔去，而不令展布；金鼓則掠去，而不令鳴擊。此掠候也。吾則有聚探、關遞之法。
二曰誤候，謂煙燧則易一煙為二煙、三煙，而使吾軍之不知其情，易一火為二火、三火，而使吾軍之不諭其事；旗號則易青為白，而使吾軍之不辨其色；金鼓則易金為鼓，而使吾軍之不得其實。此誤候也。吾則有暗辨之法：煙火則三隱三見、三聚三散，敵不知其數；旗號則三高三低、三展三卷，敵不知其節奏；金鼓則三擊三止、三急三緩，敵不得以效學。是謂密辨。

臣聞人之身所以能自立於天地之間者，其見面盎背，惟忠與義而已。忠義不足而徒欲全生，雖堂堂六尺、備冠具裳，存亦亡耳。朝聞夕死，聖人可之；殺身成仁，君子不恤。古先聖賢龍逢、比干，首陽、汨羅之士，皆以一死見稱於千萬世之下。至於忠臣義士，每以所欠一死為恨。是知見危授命、以身徇道，乃古人亙亙之節。而明哲保身、全身遠害，誠趨利避害者之為耳。茍無愧於忠義，則死奚足靳也？至於將帥則不然。操兩國之死生，司三軍之性命，吾之安危系社稷之存亡，吾之憂樂系生靈之休戚。別將遠征，恐敗於無擾，漢武所以戒李廣；孤軍深入，慮有圍困，後世所以議鄧艾。梁惠王東敗於齊，南辱於楚，西喪地於秦七百里，至於國之根本竟成一俘者，皆基於龐涓之一死。趙括不恤乃躬，直出搏戰，他日上黨、虎牢、太原諸郡皆為秦土，成武安之名者，由其不能自保厥生，遂至身殞國辱，為萬世笑。今之為將帥者，每有委命，不曰死節，則曰死敵；不曰願效一死報答國家，則曰願以一死上報君父。吁！有死之榮，無生之辱，兵家固有貴死賤生之說矣，然言士卒而不言將帥也；奮死則生，幸生則死，兵家固有好死惡生之說矣，然論士卒而不論將帥也。嘗聞士卒用命矣，未聞將帥之用命也；嘗聞士卒不愛死矣，未聞將帥之不愛死也。以是觀之，忘命輕死者，士卒之事也；重命恤死者，將帥之事也。自今宜令戒飭將帥，無輕生而深入，無易敵而挑戰。以沈厚不撓為法，以玩忽輕舉為戒，庶使將帥、士卒之事不至倒用。雖然，死一也。有愛者焉，有畏者焉。願與將軍決死戰，此愛死也。寇將率其眾來降，此畏死也。愛死者足以死人，畏死者足以死身。兵勢不敵，墮於重圍；廟算莫施，陷於重地。當是之時，將束手以就禽邪？將忘命以死戰邪？吁！郭倬不死於符離，而死於市朝之戮；皇甫斌不死於下蔡，而死於南郡之囹圄。是皆不死其所當死，終死於其所不當死，抑又可為將帥幸生者之戒。是謂將帥輕死。
臣聞兵家之法，戰則敗，不戰則勝；兵家之秘，有戰則有敗，不戰則無敗。兵非果不事夫戰也，戰則勝負之事均矣。兵，危事也，戰，死道也，勝負可聽於自然也。夫鬥勝負於死生之場者，謂之戰。知其必勝而後戰者，謂之謀伐。謀者，孫子謂之「上兵」，而攻城、伐兵之策皆為次下。故齊人之得舒不曰戰，而曰敗。魯人之於蔡不曰戰，而曰入。齊人之於紀不曰戰，而曰如。韓信之於安邑不曰戰，而曰襲。曹公之於江陵不曰戰，而曰下。皆不戰也。夫邀整整之旗，擊堂堂之陣者，戰也，士卒之事也；立於不敗之地，而不失敵之敗者，不戰也，將帥之事也。以將帥之事而責士卒固不可，況以士卒之事而責將帥哉？今之將帥所以動輒敗衄者，皆專學戰而未得夫不戰之妙也。學戰易，學不戰難。《司馬法》論：「國雖大，好戰必亡。」梁惠王敗辱於齊、楚，喪地於秦，蓋專於糜爛其民之戰。故王者有徵而無戰。孫子以不戰而屈人之兵，為善之善；舍是之外，雖百戰百勝，亦所不取。不得已則鬥，未有得已而鬥者也。臣愚慾望朝廷嚴飭諸軍將帥，招致謀夫策士，講求不戰之法，則臣之後篇亦其萬一。若夫鬥智角力於勝負未分之地，臣所不取。是謂將帥好戰。
臣聞聚天下之材者在乎財，散天下之財者在乎材。材之於財，其音雖同，其為物則異；而其為義，則相為盛衰，而不容兩立也。夫子論何以聚人，不歸之於他，而獨歸之於財。誌食貨者，亦以財為役天下之具。古人間人之君臣，報人之仇怨，未嘗不以此為首謀。至於受千金之恩，而甘心於圖窮之誅者，將不止於荊軻一人而已也。何者？壯士之顏色，不在乎血氣之剛衰，而在於床頭之有無。通神明、役鬼神，亦系於所積之多寡。故古人一則曰輕利好施，二則曰盡將家資散施鄉里朋舊，三則曰不事家人生產作業。是皆輕天下之財，重天下之材。而英雄豪傑之士感其解衣推食之恩，蒙其得利則均之惠，他日可卜其不我鄙而樂為之用，雖赴湯蹈火不恤也。故壯勇之士則曰募，以財而募之也；巖穴之士則曰聘，以財而聘之也。今之將帥率昧是道，不知人材之得失，系乎貨財之聚散。顧以為財不可妄用，與其奢而不足，不若儉而有餘；賞不可濫予，與其散之於人，不若蓄之於官。吁！鹿臺之財，紂不散而散於周；崤函之粟，秦不散而散於漢。三軍之眾，十萬之師，棄性命如草芥，赴鋒鏑如衽席。買間諜以破其腹心之謀，求鄉導以乘藩墻之隙，非有賞賚以維其心，非有金帛以壯其氣，彼安能樂為我用哉？不然，鄙吝之私一萌，於臨財報功之日，其視士卒之身為秦人越人之肥瘠。當甘苦患難相同之日，猶不能與我均有其所有，則分國而王，他日必無是理。而兔死狗烹之喻，將見於吳人未滅之日矣。興師之國，務先隆恩。慾望朝廷明詔大臣，厚賞賚、重恩予，無令將佐聚斂貨殖，專欲誤事。是謂財材相用。
臣聞《孫子·論間》之一篇有曰：「殷之興也，伊摯在夏。周之興也，呂牙在殷。」夫殷、周之王，固天命之所攸屬，何伊摯、呂牙之能為興亡也哉？蓋天命之去留，系豪傑之去就。羅其英雄，則敵國自爾窮。秦實無人，始為可圖；季梁猶在，則腹心之憂未去。故用間之法，不以豪傑之未至為可憂，而以豪傑之已去為足慮；不以人材之未附為國家之急，而以人材之外附為國家之大患。五就湯、五就桀者，所以為造邦之臣。之虞而虞亡、之秦而秦伯者，所以為伯者之佐。韓信不用於楚，而用於漢，此高祖之所以得天下。樊若水不官於南唐，而官於我宋，此藝祖之所以得江南。蓋豪傑之士致之於朝廷，用之於幕府，則可以為忠臣、為義士；遺之於郊野，棄之於山林，則可以為亂臣、為賊子。得之於我，則可以成帝王之功；棄之於敵，則適以資奸宄之策。古之聖賢務攬英雄之心，如黃石之著《三略》；延攬英雄，如鄧禹之告光武。解衣推食，以固其樂為我用之心；吐哺握發，以啟其無鄙我之意。斯為善耳。不然，則楊朱之岐多於南北，孟軻之水決於東西。天之所以資我者，將轉而為資彼之具矣。夏雖未亡，而摯去則亡；周雖未興，而望至則興。忌不畏哉！忌不畏哉！自今宜令二三大臣廣行招致，幕府將帥精加延攬，使無遺於草萊，使無逸於郊野。取之不拘於勢分，用之不嫌於細故。將見襄淮之翹楚、江湖之豪放、荊楚劍客、煙波釣徒，風聞霧集，臂奮鬣鼓，求備吾之采擇矣。是謂豪傑為間。

臣聞吳魏之爭不相與，鬥智角力於長淮平阪之地，而蒙沖鬪艦終歲勤動於東關、濡須之間，凡經數年。蜀魏相持之地，西自上邽，東至官渡，皆足以抗孔明、劉禪之師，而仲達諸將乃沾體塗足於渭濱蕞爾之地。何也？蓋人力所至，不如天險之易守。巢、渭之得失，三國之勝負系焉。此夾水立塢之策所以力行於仲謀，而吳人之江東安；背水為壘之策力爭於孟德，而渭南之地至是始非蜀有矣。夫長淮百倍於東關，何吳人力爭東關，而今日之不守淮？漢江十倍於渭水，何魏人死戰渭水，而今日之不守漢？況我國家兼有吳、蜀之地，而無吳、蜀守地之謀；全有淮、漢之險，而無淮、漢守險之策。有誌之士其能恝然於此邪？且載舟覆舟，天下之險莫過於水；向水背水，天下之巧莫出於兵。因天下之至險，以行天下之至巧，此兵家之上謀，而今日之急務也。夫淮之為水，清、汴、潁、渦、蔡可以通虜道者五。漢之為江，秘、白、舟、甲、洵、洋可以入賊境者六。二水之險，百萬之師莫越也。諸將於此料其淺深、闊狹之勢，而曲為之防，隨其順逆、利害之處，而切為之備，則不惟淮南之地可保無虞，而漢北之地取若探囊；淮南之區可以自固，而淮北之區殆若唾手。而今日之事不足患矣。江湖禁涉之法不一而足，臣未暇詳究也。請舉其略而敷陳之。故懼其淺而步騎可涉也，吾則曲鐵為鉤，曳之以索，謂之聚鉤，所觸無不死傷；直鐵為針，透之以木，謂之沙針，所過無不殘滅；捶竹為索，紐篾為刺，謂之水毛蝟，所以錐涉者之肌膚；斷木為軸，釘鐵為錐，謂之水蒺藜，所以刺水兵之脛股；煉竹為筌，伏之泥濘，謂之踢筌，所以毒人之腳面；理柘為距，置之沙淺，謂之雞距，所以碎人之腳板。凡此六者，雖有灘磧，賊安能涉我境哉？懼其深而舟楫可航也，吾則綴鐵鉤於浮筒之上，謂之浮鉤，遇賊船則底版可沈；系索網於江流之中，謂之拒櫓，遇賊船則槳棹可得；采綿穰，采禾忌，以裹賊船之梢舵，而桿櫓難搖；割纏蘆，割藤蔓，以礙賊船之別水，而車板難蹋；水勢湍急則立刀口木，而使賊船之底不鑿自破；水勢浩渺則立曲膝錐，而使賊船之板不錐自透；置挽索於水底，使賊船遇之而尺寸不移，兵家謂之神系；卓倒纂於水渦，使賊船楱之而旋轉千匝，兵家謂之鬼鉆。凡此十者，雖有舟楫，賊安能及我岸哉？懼賊兵浮罌浮環以襲我之津岸也，吾則造木杵、造豁水於灘磧，而賊不可用。懼其駕飛翼、搭浮橋以跨我之河道也，吾則造火牌、造橦筏於急流，而賊不可施。懼其紐蘆束葦以濟也，吾則斷木為查手木，穿木為皂角木，置之半渡之處，而使其物之不可施。懼其附纜結桿以濟也，吾則橫木為闌河，連木為截河，置之未渡之時，而使其具之不可至。懼吾步岸之易登也，吾則立伏牛、交馬，使賊人之船近岸不得以下卸。懼吾濠塹之易通也，吾則釘暗樁，使賊人之船掛席不可以順流。懼賊船之乘風而前也，吾則有撩風、拓水，以絕其帆檣之不可過。懼賊船之曳牽而至也，吾則有礙竿、虛木以阻其牽索之不可通。上流高而下流低，吾則占其上流，立堰板以灌其軍。彼勢闊而我勢狹，吾則因其勢，堆沙囊以沒其卒。賊船迫岸，則立四索番車以碎其船。賊卒上岸，則立獨面暗棒以掩其卒。淮自桐柏以東，沙淺可渡之處凡一百一十有一，而備禦悉嚴。漢自復河以西，灘磧通道之處凡八十有九，而備禦俱設。詳其禁涉之法，制其絕險之具，賊雖帶甲百萬，糧運千里，徒使漣、泗、宿、亳之兵流涎於淮耎，而不能絕我淮水之波；唐、鄧、陳、蔡之兵張目於荊峴，而不能越我漢水之險。此其為利，顧不偉歟！然勝在於敵人之不及知事，敗於吾軍之不能秘事機之無窮。一或不密，則我之所以制敵者，敵反得以制我矣。公孫述扼岑彭，述為浮橋、攢鉤以拒彭之船艦，其術似矣。未幾，彭乃預知，縱火燒橋、鉤，而述兵以敗。章昭達征嶺南，賊為竹籠盛沙石以拒昭達之舟楫，其智非不巧也。不知昭達得以預知，使士卒持刀斫籠，而賊兵以潰。吳人之拒晉，可謂得策。然鐵鎖截船之術一泄，而不能免王大筏火炬之燒。杜之禦晉師，可謂盡善。然桔橰打船之具一彰，而不能免周訪長岐棖之拒。是皆敗於輕泄，而貴於善秘。
至若今日淮、漢守禦之策，缺然不講。一灘之險，守以數枚之義勇，徒有以啟賊人餌飠炎之心；一渡之津，防以數夫之鄉兵，反有以省賊人辨認之力。舍淮、淝千里之險，而退守大江，則藩籬毀而門戶可憂；棄襄、漢萬全之利，而歸保峴城，則唇頰亡而齒牙何恃？慾望朝廷急令邊將，講求禁涉之法。保淮則淮甸可全，而長江之險不被其平分；保漢則荊、襄可守，而唐、鄧之區可行於掩襲。倘以為淮不可守而退守大江，不知江不可守則又將退守何地？倘以為漢不可守退守襄陽，不知襄不可守則又將退守何所？願陛下急賜施行，無以為書生之常談而忽之。此臣所謂禁涉之大略。
臣聞兵家論整整之旗，則曰無邀；堂堂之陣，則曰勿擊。何畏寧爾也？蓋善用兵者，惟因其釁而已。釁之未至，雖臥薪嘗膽十有八年，不以為緩；釁之既至，雖一日一夜去閼與九十里，不以為速。夫釁應於我者，謂之機；見於彼者，謂之隙。決在我之機，投在彼之隙，敵誠智者，將敗亡之不繼矣。然釁之在人，其別有二：有天釁，有人釁。故釁出於天，良將乘之，惟恐其失敵也；釁出於人，良將審之，惟恐其誘我也。所謂天釁者，一曰淫雨連作，營壘卑濕，人馬泥濘，筋角解脫；二曰久雪，謂積雪尋丈，草木冰結，居乏樵爨，行迷道路；三曰暴風，謂旌旗卷折，廬舍摧倒，塵埃四興，行陣不分；四曰大雹，謂霰雹亂擲，人馬驚擊，帷幕破傷，坑塹填沒；五曰星變，謂天狗日飛，天鼓夜擊，星流彗掃，墜汨其營；六曰妖祥，謂鼎釜自鳴，戈甲自動，瓦缶有聲，屋舍搖撼；七曰暴水，謂江漲河決，潮作泉湧，漂蕩寨伍，淹沒人馬；八曰火災，謂延燒城邑，自燔積聚，或火晝發而行陣驚亂，或火夜焚而披帶不及；九曰雷擊，謂風雷電雹震擊營壁，燎灼林木，霹靂泉石；十曰旱魃，畏天時亢旱，赤地千里，河枯井竭，人馬煩渴；十一曰人疫，謂久負苦役，士多病患，次舍卑濕，士多疾疫，遞相傳染，不容醫療；十二曰馬瘟，謂風土不伏，水草不甘，芻秣不時，勞佚不節，一馬受病，百槽傳毒。是謂天釁。凡兩軍相持，釁見於我，急宜厭避；釁見於敵，急宜乘擊。所謂人釁者，一曰移營，謂舊營未徹，新營未安，空便未知，行陣未定；二曰涉水，謂道遇溪澗，急涉未得，城有濠塹，急攻不利，士卒泥濘，人馬勞役；三曰分兵，謂將佐或去或留，士卒或行或止，未安厥居，未及所至；四曰易將，謂君臣疑貳而廢置不平，長貳離間而去守不一，士卒不服，號令未孚；五曰絕糧，謂糧食不通，三軍外掠，漕運不繼，將士饑餒；六曰未合，謂抵暮入營，行陣未設，達旦出隊，擺布未定；七曰陣亂，謂鼓不知進，金不知止，旗不隨將，卒不隨隊；八曰兵疲，謂涉險千里，士不去甲，勞師數月，馬不解鞍；九曰令雜，謂將帥離心而士卒無所適從，朝夕異令而緩急無所聽信；十曰主疑，謂將帥有功而忌嫉易生，屯戍無功而間諜易入；十一曰驚畏，謂士不諳戰鬥而遇敵驚惶，將不經行陣而陳師懦怯，行伍夜呼而將不能禁，行陣相結而令不肯前；十二曰將驕，謂恃勝而將佐驕矜，屢捷而師徒無備；十三曰得間，謂間諜得實而營壘可破；十四曰下離，謂士卒離心而號令不行；十五曰內變，謂家國多難，災變屢興；十六曰失險，謂賊方恃山為固而忽移營於四達之衢，拒水自安而忽移屯於圮陷之地。是為人釁。凡兩陣相持，釁生於我，則急使秘避；釁生於敵，則急令訪察。古人之用兵，所以為是進退、攻守之計者，一任乎釁而已。故勝兵先勝而後戰，不於已戰之後而始求其所謂勝；合於利而動，不於已動之後而始求其所謂利。
今日沿邊諸道將帥，所謂天釁者不知其為何物；所謂人釁者，不知其為何事。兵入宿州，天雨不止，正犯天多淫雨之戒；師宿蘄縣，渙水暴興，正應半渡可擊之法。不惟天釁之不知，且反以在我之釁，而示敵人以可破之機矣。蔡州之役，大將欲進而制領已歸；泗州之役，士卒欲守而招撫先遁。不惟人釁之不曉，且反以吾師之釁，而獻敵人以可投之隙矣。慾望朝廷明詔將帥，使循觀釁之法。深溝高壘，觀釁而後動；銳兵利器，待釁而後發。多設間諜，厚賂采探。有釁可攻則戰如風發，攻如河決；無釁可乘則外閉其營，內休其士。庶無輕舉妄動之失。是謂觀釁。

臣聞聖賢之舉事，所以不令而行、不約而從者，固自有感化之道。至於驅之以刑罰而民猶爾違，迫之以勢力而民愈我戾者，皆狃於蹈常襲故之中，溺於形格勢禁之內，而未得夫感化之妙也。弧矢之利，發於東而西自應；桔橰之利，運於左而右自隨。天下之理，未有無激昂勸勵之術而能直施之者。國家近日招軍，惟知給降度牒、官誥，發付諸州變賣，以供招軍之費，不知省、部倦於行移，而州、縣視為常度。告命積於架閣，而支遣急於星火；文榜遍於通衢，而投買幾於絕跡。是何調度之勞，而成效之邈邪？殊不知以官誥、度牒而賣錢，則錢難賣而倍費支持；以官誥、度牒而招軍，則軍易招而兩皆徑便。蓋今日招軍之資用有三：曰鬻爵，曰獻粟，曰度牒，皆所以調招軍之費也。然鬻爵之文布滿墻壁，而爵未盡鬻；獻粟之諭遍下州、縣，而粟未聞有多獻者。蓋買官、獻粟，素系雜流，人皆知其不能遠到。雖優之以免銓，比之以奏薦，而民間終不願售者，以紹興之間皆以此誘天下，至承平則又以流外官待之矣。此所以終不見信於天下也。魏公張浚嘗得此濟時之策，曉諭民間：招軍一百人，與補下班應；招軍二百人，與補進武校尉；招軍三百人，與補承信郎。已上各有等差。令不兩月，軍致數萬。此其為效，速若影響。其招軍之家自備錢糧，部轄起發至樞密院及兩宣司者，比類與補文資，並依軍功轉行。立為定製，畫一加詳，昭告天下。至於度牒，則招軍五十人與剃一僧，招軍一百人與剃兩僧。如此，則招軍之費不繁，而招軍之門自廣。是謂勸募。
臣聞士不賫糧，古人所慮；師不宿飽，智者所憂。蓋養兵所以衛民，豈可為兵而殃民哉？此省運之說，不可不講也。韓信有百戰百勝之才，非蕭何之不絕糧道，則何以成誅秦蹙項之功？孔明間關百戰，卒窘於饋餉不足，終身於區區之隴蜀，不能復中原一塊之土。是知兵食之有餘、不足，可以卜事業之成否。而轉輸之勞，漕運之苦，有司皆不暇恤也。況夫用兵之策，莫大於足兵；足兵之策，莫患於擾民。擾民則心失，心失則怨起，怨起則釁生。釁生，則吾舟中之人皆敵國矣。蓋足軍則民力必勞，裕民則軍食必缺。較二者之重輕，蓋有不容偏徇其說者。果何道以處此哉？興屯田以省支費，浚水道以便轉輸。二者，當今之急務也。屯田之策姑置不論。而水運之利，蓋有可考者。蕭何發敖倉之粟，以飽韓信舉秦、下趙之師，皆得之於河渭之順流。諸葛孔明下巴蜀之粟，以濟江陵、荊州、官渡之兵，萬山之間跬步千里，乃寄漕於木牛、流馬，而藉其力於嘉陵一江之水。隋人開汴水以通淮漕，吳人置京口閘以通江南之粟，是皆鑿山成池、掘地通流，以濟人力之不及。況今日屯兵之地，非依淮、泗之利，則憑江、漢之濱；非通津於淮東川澤之鄉，則接境於巢湖、芍陂波濤之險，初不勞一毫開墾之力。而今之漕臣，皆不能講求溝洫，討論源流，修填起塞，修廢起舊，以備緩急轉輸之用。乃驅塗炭之民，肩山阜之粟，賫萬死之命，赴千里之役。中有室家流離之憂，外有霜雪暴露之苦；進有賊人虜劫之險，退有監臨驅迫之誅。一戍樵蘇，千里魚肉。其可不求夫形勢之便、川澤之源、舟楫之利，而使征夫、役吏息肩弛擔邪？迫淮自喻口至山陽，自山陽至淮陰，自淮陰至招信，自招信至盱眙，則高郵、邵伯皆通大江。風帆浪楫，一日千里，何待於肩運邪？自濠梁至定遠，自定遠至渦口，自渦口至合肥、至南巢，則大澗、淝水皆通巢湖。檣桿所指，一舟之載，萬夫之負，何待於肩運邪？自花靨至安豐，自安豐至舒城，自舒城至北峽，自北峽至三灣，則烏沙、陶域皆與芍陂、巢水相通。決堰作灘，猶勝於僕僕道途，顧何在於重勞民力也？以至德安則有安河，復沙則有復河，郢州則有漢江，襄陽則有襄江，荊門則有淇、漳二水，京南則有千金一堤；以至華陽、棗林、青崗、白石，皆有小溪、曲澗可通漢右。惟能葺治水道，川陸俱運，坦夷則車推轂載，馬駝驢負；險阻則舟行纜解，風送水流。不惟可以少紓民力，而糧出多道，亦可以免斷劫之患。至如淝水可以灌合肥，東關可以灌西縣，黃姑可以灌廬江，烏沙可以灌舒城，桐陂可以灌桐城，吳塘可以灌龍舒，芍陂可以灌安豐，西流河可以灌英六，復河可以灌復沙，楊林江可以灌歷陽，後湖可以灌鄴都，凡川源之於州、縣，皆有高下丈尺平水之法，毫末不差。此又江湖不傳之妙。是謂省運。
──、輕捷將〈（招善上竿立索者充）〉。
──、聽望將〈（招耳聾目瞽者充）〉。
──、筋角將〈（招善制弓弩者充）〉。
──、偷劫將〈（招善攻營襲寨者充）〉。
──、波濤將〈（招善弄潮泛水者充）〉。
──、煙火將〈（招善飛煙走炮者充）〉。
──、伏兵將〈（招善搜伏隱蹤者充）〉。
──、遊獵將〈（招善羅弋禽獸、籠檻教使者充）〉。
──、樓閣將〈（招善緣墻上壁者充）〉。
──、窟穴將〈（招善穿窟穴者充）〉。
──、洋海將〈（招善識海道者充）〉。
──、風雲將〈（招善辨風驗雲者充）〉。
──、間諜將〈（招善聽探事務者充）〉。
──、鄉導將〈（招曾歷內外道路者充）〉。
──、皮革將〈（招善熏皮雙線者充）〉。
──、樓櫓將〈（招善斤斧繩墨者充）〉。
──、油漆將〈（招善煎油髹漆者充）〉。
──、機柱將〈（招善機織羅錦者充）〉。
──、鋒刃將〈（招善煉鋼團鐵者充）〉。
──、丹青將〈（招善揮染繪畫者充）〉。
──、機巧將〈（招善雕鐫裝塑者充）〉。
──、醫人將〈（招善醫人病者充）〉。
──、醫馬將〈（招善醫馬病者充）〉。
──、毒藥將〈（招善修合藥餌者充）〉。
──、辭說將〈（招善遊談辨說者充）〉。
──、營寨將〈（招善辨形驗勢者充）〉。
──、孤虛將〈（招善灼龜、揲易、六壬、太乙者充）〉。
──、潛身將〈（招善無火夜行者充）〉。
臣聞高祖以販繒屠狗之徒而得天下，田文以雞鳴狗盜之徒而保其軀，韓信驅市人而破趙，王霸募市中人而敗王郎。是皆招軍取士不拘於一門，兼收並蓄不徇於一節。故隨所遇以用人，隨所用以成事，使在彼無棄材，在我無遺用也。近年以來，國家招軍，立為定法：及等仗者，方為招收；而身材矮短，所欠毫末，則雖勇如關、張，亦所不招。無殘疾者，方為刺補；而指斷目眇，略有小疵，則雖智如良、平，亦所不刺。自侍衛三司，至江上諸軍，例皆扼以等仗，扼以年齒，更扼以犯徒刺環，而未嘗破格收刺一人。豈知及等仗者，未必皆可用之士；有殘疾者，未必皆可棄之材？雖年未十六、年逾六十，而武藝過人，雖脊嘗犯徒、項嘗刺環，而材武無敵，豈可拘於定製，並行棄逐，使居山林伺生他變？是必廣行招致，隨材佐用。故自正兵之外，復收諸色材技，分為二十八將，各置隊伍，教以本色材技，兼習武藝、戰鬥。則普天之下，無非可招之軍；四海之內，無非可用之卒。三司、五駐與夫沿邊諸屯戍，自無兵少之慮矣。是謂廣士。
臣聞漢募民塞下，而匈奴不犯；唐招募雄邊子弟，而劍南以平。前日淮、漢之民，相望千里，其不死於兵革者，皆流徙於江南諸郡。大江之南，山多田少，平居無事猶藉兩淮、全漢馬駝驢負、川推陸運，以給歲月。今淮、漢之民反聚食於倚糴之地，是宜米價騰湧，並與江南之人均成餓莩。甚至都城之間，張指於道者，步武相踵。朝廷惟知行下淮、漢州軍，召人歸業；不知淮、漢之民，疲於科需，憚於征役，視守、令如仇讎，畏吏卒如夷虜。今雖摩頂放踵，挈而置之衽席之上，彼亦將疑彼有司拘籍為伍，復驅而之死地耳。為今之計，莫若行下沿江渡口一帶州郡，沿路夾截；官舍、寺觀，置為程驛；措置錢糧，各給小券；分差官吏，置局起發；限以里數，拘以程限；分道立驛，遣還原所。先令有司立為賞格，出榜曉諭淮、漢土豪形勢之家，招集其鄉里，招收其佃僕，結為甲伍，使之總轄；計口給券，沿路批支；候歸本所，無屋可居者給瓦、木，無田可耕者給牛、種。招集千人者補副尉，三千人者補承信郎。其多寡、遠近，以此為差。如此，則不惟淮、漢之土豪形勢咸願鼓率流民以歸鄉里，將見江、浙富民亦願輸其家資倡率土民渡江，以求招致之賞矣。是謂實邊。
