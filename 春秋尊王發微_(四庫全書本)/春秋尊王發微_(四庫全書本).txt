　　欽定四庫全書　　　　經部五
　　春秋尊王𤼵㣲　　　　春秋類
　　提要
　　〈臣〉等謹按春秋尊王𤼵㣲十二巻宋孫復撰復字明復平陽人事跡詳宋史儒林𫝊李燾續通鑑長編曰國子監直講孫復治春秋不惑𫝊注其言簡易得經之本義既被疾樞密使韓𤦺言於上選書吏給紙札命其門人祖無擇即復家録之得書十五卷藏祕閣然此書實十二卷考中興書目別有復春秋總論三巻葢合之共為十五卷爾今總論已佚惟此書尚存復之論上祖陸淳而下開胡安國謂春秋有貶無褒大抵以深刻為主晁公武讀書志載常秩之言曰明復為春秋猶商鞅之法棄灰於道者有刑歩過六尺者有誅葢篤論也而宋代諸儒喜為苛議顧相與推之沿波不返遂使孔庭筆削變為羅織之經夫知春秋者莫如孟子不過曰春秋成而亂臣賊子懼耳使二百四十年中無人非亂臣賊子則復之説當矣如不盡亂臣賊子則聖人亦必有所節取亦何至由天王以及諸侯大夫無一人一事不加誅絶者乎過於深求而反失春秋之本㫖者實自復始雖其間辨名分別嫌疑於興亡治亂之機亦時有所𤼵明綂而核之究所謂功不補患者也以後來説春秋者深文鍜鋉之學大扺用此書為根柢故特録存之以著履霜之漸而具論其得失如右程端學稱其尊王𤼵㣲總論二書外又有三𫝊辨失解朱彛尊經義考因之然其書史不著録諸儒亦罕所稱引考宋史藝文志及中興書目均有王日休所撰春秋孫復解三𫝊辨失四卷或即日休之書端學誤以為復作歟然則是駁復之書非復所撰也乾隆四十二年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











