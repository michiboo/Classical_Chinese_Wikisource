　　欽定四庫全書　　　　經部五
　　春秋三傳讞二十二卷　　春秋類
　　提要
　　〈臣〉等謹案春秋三傳讞二十二巻宋葉夢得撰是書抉摘三傳是非主於信經不信傳猶沿啖助孫復之餘波於公羊榖梁多所駁詰雖左傳亦據傳末韓魏反而喪之之語謂智伯亡時左氏猶在斷以為戰國時人〈案經有續書傳亦有續書夢得蓋未深考語詳左傳註疏條下〉昌言排擊如辨諸侯世相朝為衰世之事辨宰孔勸晉獻公及魯穆姜悔過之言皆出附㑹辨十二次分十二國之謬辨夾谷之㑹孔子沮齊景公事亦出假託辨墮郈墮費非孔子本意辨諸侯出入有惡無惡辨諸侯之卒或日或不日非盡屬褒貶魯侯之至與不至亦不可拘牽成例雖辨博自喜徃徃有瀾翻過甚之病於經㫖或合或離不能一一精確而投之所向無不如志要亦文章之豪也惟古引春秋以決獄不雲以決獄之法治春秋名書以讞於義既為未允且左氏公羊榖梁皆前代經師功存典籍而加以推鞫之目於名尤屬未安是則宋代諸人藐視先儒之錮習不可以為訓者耳考宋史藝文志是書本三十巻又夢得自記左傳四百四十二條公羊三百四十條穀梁四百四十條今據永樂大典所載㕘以程端學春秋辨疑通加檢核左傳缺九十條公羊缺六十五條榖梁缺八十四條蓋己非完帙然其大較己畧具矣謹依類排次釐為左傳讞十巻公羊榖梁讞各六巻乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
