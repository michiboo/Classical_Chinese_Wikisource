　　欽定四庫全書　　　　　子部十
　　巖下放言　　　　　　　雜家類三〈雜説之屬〉提要
　　〈臣〉等謹案巖下放言三卷宋葉夢得撰夢得有石林春秋傳石林燕語避暑録話石林詩話皆別著録是編乃其自崇慶節度使致仕退居卞山時作也陳振孫書録解題作一卷此本乃三卷疑振孫書為傳刻之訛又明商濬稗海中別有蒙齋筆談二卷題曰湘山鄭景望撰其文全與此同但刪去數十條耳厲鶚作宋詩紀事稱景望為元豐元祐間人所錄景望潁州一詩考之亦載此書中商濬所刻徃徃誤採偽書不足為異厲鶚書考証頗詳不應舛謬至此又此書舊無刻本或疑其即剽取景望書而作然考書中稱先祖魏公又稱余紹聖間春試不第又稱大觀初余適在翰林又稱在潁州時初自翰林免官又稱余守許昌時洛中方營西內又稱錢塘兵亂又稱余鎮福唐又稱出入兵間十餘年所將數十萬又稱余頃罷鎮建康所述仕履皆與夢得本傳相合又稱嘗撰老子解論語釋言二書今考書録解題論語類有葉夢得論語釋言十卷道家類中有葉夢得老子解二卷併所載老子解中生之徒十有三死之徒十有三本韓非子之説以為四支九竅云云亦與此書相符然則為蒙齋筆談剽此書而作非此書剽蒙齋筆談而作確有明證厲鶚葢考之未審矣夢得老而歸田躭心二氏書中所述多提唱釋老之㫖沈作喆王宗傳楊簡等之以禪説易實萌芽於此殊不可以立訓然夢得學問博洽又多知故事其所記録亦頗有可采宋人舊帙姑存以備一家焉乾隆四十六年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












