
遊宦勞牽網，風塵久化衣。
跡馳東苑路，望阻北巖扉。
及此承休告，聊將狎遯肥。
十旬俄委疾，三徑且殊歸。
茂陵窅難即，靈臺暫可依。
疲痾旅城寺，延想屬郊畿。
夕夢園林是，晨瞻邑里非。
綠疇良已穢，清濠曠不追。
野花何處落？山月幾秋輝。
彼美符商政，優游絕漢機。
高情物累遣，逸氣煙霞飛。
樂道方無悶，懷賢獨有違。
尊虛舊園酒，琴靜故人徽。
夏沼蓮初發，秋田麥稍稀。
何當攜手去，歲暮采芳菲。

