律中蕤賓，獻酬之象著。火在盛德，文明之義燀。故以式宴陳詩，上和下暢者也。朕宵衣旰食，輯聲教於萬方，卜戰行師，總兵鈐於四海，勤貪日給，憂忘心勞。聞蟬聲而悟物變，見槿花而驚候改。所賴濟濟朝廷，視成鵷鷺。桓桓邊塞，責辦熊羆。喜麥秋之有登，玩梅夏之無事。時雨近霽，西郊靃靡而一色。炎雲作峯，南山嵯峨而異勢。正當召儒雅，宴高明。廣殿肅而清氣生，列樹深而長風至。廚人嘗散熱之饌，酒正行逃暑之飲。庖捐惡鳥，俎獻肥龜。新筒裹練，香蘆角黍，恭儉之儀有序，慈惠之意溥洽。諷味黃老，致息心於真妙。抑揚游夏，滌煩想於詩書，超然玄覽，自足爲樂，何止柏枕桃門，驗方術於經記。綵花命縷。觀問遺於風俗，感婆娑於孝女，憫枯槁之忠臣而已哉。歎節氣之循環，美君臣之相樂，凡百在會，咸可賦詩。五言紀其日端，七韻成其火數，豈獨漢武之殿，盛朝士之連章。魏文之臺，壯辭人之並作雲爾。
