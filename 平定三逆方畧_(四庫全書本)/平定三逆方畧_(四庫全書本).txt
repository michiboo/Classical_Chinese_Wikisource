　　欽定四庫全書　　　　　史部三
　　平定三逆方畧　　　　　　　紀事本末類
　　提要
　　〈臣〉等謹案
　　平定三逆方畧六十卷康熙二十一年奉
　　詔修纂恭紀
　　平定逆藩吳三桂耿精忠尚之信事敬考
　　實録以大學士勒徳洪明珠李霨王熙黃機吳正治為總裁官內閣學士阿蘭泰達岱張玉書翰林院掌院學士牛鈕為副總裁官其承纂銜名則原書未載莫能詳也仰惟我
　　聖祖仁皇帝神武天授統壹寰宇是時平西王吳三桂封藩雲貴平南王尚可喜封藩廣東靖南王耿精忠封藩福建恃
　　恩驕恣日形跋扈康熙十二年因其自乞移藩詔允所請逆謀既伐是年十一月三桂舉兵反直窺
　　湖廣乃
　　遣將馳赴荊州進據常徳以遏賊勢復
　　簡八旗勁旅
　　命將總統隨機剿禦其明年三月耿精忠亦據福建反而尚可喜子之信迫其父從賊可喜憤死之信遂遙為煽附閩粵郡縣並時騷動於是分
　　遣諸將
　　指授方畧撫剿並施以次戡定三桂旋伏冥誅逆孫世璠尚踞滇中拒命而耿精忠歸正自請入
　　朝旋訊得其通賊反覆狀磔於市尚之信雖嘗歸正而心懷兩端鞫實賜死廣東平逮二十年十月大兵攻圍雲南省城世璠惶懼自殺其屬悉以衆降乃戮世璠首獻馘京師雲南平用兵甫八年三逆悉已掃蕩集勲之速
　　耆定之隆亙古未覩也是編吿成年月
　　實録亦未載惟恭載康熙二十五年十一月
　　上諭閣臣曰爾等所進平定三逆方畧四冊朕已覽畢其中舛錯頗多如王輔臣由雲南援勦總兵官授為陜西提督今謂由陜西總兵官陞任至論贊中援宋太祖杯酒釋兵權事吳三桂非宋功臣可比乃唐藩鎮之流耳爾等其酌改之仰見是書纂
　　輯悉經
　　聖訓裁定詳慎成編是以紀事精審措詞簡括於以
　　彰
　　盛烈而昭萬世洵足嫓徽謨典矣當時未奉刋布僅
　　有寫本尊藏
　　大內今䝉
　　皇上宣示
　　特命繕録編入史庫臣等校録之餘既欣睹
　　聖祖仁皇帝實兼守成創業之隆亦彌仰我
　　皇上覲
　　光烈之盛雲乾隆四十八年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












