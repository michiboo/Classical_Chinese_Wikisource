　　欽定四庫全書　　　　　經部八
　　論語稽求篇　　　　　　四書類
　　提要
　　〈臣〉等謹案論語稽求篇七巻
　　國朝毛竒齡撰皆辨駁朱子集注之說蓋元陳天祥四書辨疑之類也朱子集注研究文義期於愜理而止原不以考証為長竒齡學博而好辨遂旁采古義以相詰難其中有強生支節者如古人有所師法皆謂之學即至學炙學謳亦無異訓朱子注學為效原無疪病竒齡必謂學者業道之名泛訓作效與工師授受何別不知學道學藝所學之事異而學字不能別釋亦猶喻義喻利所喻之事異而喻字不能兩解以此發難未見其然有半是半非者如非其鬼而祭之注列季氏旅泰山固為非類竒齡謂鬼是人鬼専指祖考故曰其鬼引周禮大宗伯文為証謂泰山之神不可稱泰山之鬼其說亦辨然鬼實通指淫祀不専言人鬼果如竒齡之說宋襄公用鄫子於次雎之社傳稱淫昏之鬼者其鬼誰之祖考耶有全然無理者如無所取材鄭康成注材為桴材殊非事理即牛刀之戲何至於斯竒齡引而申之以攻集注不幾於侮聖言乎然其中如謂甯俞不仕文公及祿去公室三世政逮大夫四世之類攷據特詳解為政以徳之類持論亦正漢代學官齊論魯論古論三家並立兼存異說以備㕘考是亦古人不廢諸家之義也乾隆四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

