　　欽定四庫全書　　　　史部十一
　　行水金鑑目錄　　　　　地理𩔖四〈河渠之屬〉河水圖〈併説附古今黃河通塞圗〉
　　淮水圗〈併説附髙家堰圗〉
　　漢江二水圗〈併説附西漢水圗洞庭鄱陽二湖圗〉濟水圗〈併說附五水濟運圗〉
　　運河圗〈併說附太湖圗清江浦圗衛河圗禹王臺圗〉巻數
　　河水　　　第一巻至第六十巻
　　淮水　　　第六十一巻至第七十巻
　　漢水江水　第七十一巻至第八十巻
　　濟水　　　第八十一巻至第八十五卷
　　運河水　　第八十六巻至第一百五十五巻兩河總説　第一百五十六巻至第一百六十三巻官司　　　第一百六十四巻至第一百六十九巻夫役　　　第一百七十巻至第一百七十三巻河道錢糧　隄河彚考
　　第一百七十四卷
　　閘壩涵洞彚考漕規　漕運
　　第一百七十五卷
　　臣等謹案行水金鑑一百七十五卷
　　國朝傅澤洪撰澤洪字穉君鑲紅旗漢軍官至江蘇按察使是書成於雍正乙巳乃其為淮道時所作全祖望鮚埼亭藁有鄭元慶墓誌以為出元慶之手疑其客逰澤洪之幕或預編摹然別無顯證未之詳也敘水道者禹貢以下司馬遷作河渠書班固作溝洫志皆全史之一篇其自為一書者則剏始於水經然標舉源流疏證支派而已未及於疏濬隄防之事也單鍔沙克什王喜所撰始詳言治水之法有明以後著作漸繁亦大抵偏舉一隅専言一水其綜括古今臚陳利病統四瀆分合運道沿革之故彚輯以成一編者則莫若是書之最詳首列諸圖次河水六十巻次淮水漢水江水二十巻次濟水五巻次運河水七十巻次兩河總說八巻次官司夫役漕運漕規凡十二巻其例皆摘録諸書原文而以時代𩔖次俾各條互相證明首尾貫串其有原文所未備者亦間以已意考核附註其下上下數千年間地形之變遷人事之得失絲牽繩
　　貫始未犁然至我
　　國家敷土翕河百川受職仰𫎇
　　聖祖仁皇帝翠華親蒞指授機宜
　　睿算周詳永昭順軌實足垂法於萬年澤洪於康熙
　　六十一年以前所奉
　　諭㫖皆恭録於編以昭
　　謨訓尤為疏瀹之指南談水道者觀此一編宏綱巨目亦足以見其大凡矣乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉　陸　費　墀













　　行水金鑑原序
　　四瀆古運河也沿江達淮亂河浮濟禹貢具載之矣而今之運河則自元明始然元創之而不用明用之以轉運荊揚徐兗豫諸州數十百萬之糧貢於京師迄於今三百餘年守之如故不猶之乎古之江淮河濟哉然是運河也亦未始不以四瀆之通塞為利害蓋江出岷山淮出桐柏河出崑崙墟濟出王屋若不辨析其源流而治之得其法安能蕩滌垢濁通百川赴卑注海帖然無事哉然則四瀆治運河亦治相因之勢也夫治之亦甚難矣黃水湍悍為中州病淮水停蓄為髙堰危黃強淮弱為清口梗山左泉源涸水匱竭濟汶諸水俱不足以濟運而運河淺阻治之誠難惟江漢朝宗猶存禹跡矣夫禹之治水疏瀹決排以去民之患而今也無日不以壘堤為事亦無日不以堤決為虞迨一旦有事耗官家百萬金錢若填巨海而治之仍不得其法今日決於此明日復決於彼且今年決明年又決勞民傷財無已時何哉堤日髙河身日因之以俱髙疏瀹決排之不講也僕本固陋謬為水官嘗寒暑風雨於泥淖畚鍤間者二十餘年但因人成事無所建立深自愧悔用是積數年心力目眵手披漁經獵史逺稽勝國之實録近述世祖
　　聖祖兩朝之
　　訓㫖叅以衆說附之管窺纂緝成書凡四瀆運河興廢之由及疏築塞防一切事宜之得失緩急犂然悉備匪曰學前人之故歩即能萬無一失也夫運道有跡之可尋而通變則本乎時勢黃淮當因地制宜而修防則不離夫古法神而明之存乎其人吾願司水政者三復斯編雍正三年冬十月朔閭山傅澤洪題於淮揚官署之鑄錯草堂



　　行水金鑑略例
　　江淮河濟為四瀆〈見風俗通〉瀆者獨也各獨出其所而入海〈見釋名〉自漢王莽末濟水入河元時河水入淮則三瀆並為一瀆以入海矣而江則依然如故也爰自禹貢以及史書遐稽近考四瀆分合之故瞭如指掌
　　江入海在揚州淮在徐州河在兗州濟在青州今江淮之入海也尚與禹貢同而黃河既亂濟又奪淮並在徐州入海矣漢水以入江而入海故不得以瀆名而河濟猶稱為瀆若與字義不合
　　中國川原以百數莫著於四瀆而河為宗〈見前漢書〉河曰河宗四瀆之所宗也〈見穆天子傳〉故先紀河河奪淮同入於海河強而淮弱故淮次之濟入河與河相亂不若淮之顯然流見也故濟在江後江固為江漢亦為江也江漢體勢均敵二水合流所以如此其大不以漢附江而泯其入海之實故於漢扵江並言入海而同為瀆也〈見尚書纂言〉江為南條水之宗河為北條水之宗語雲日月經天江河行地其殆並行而不相悖者乎故不得以次言之若今之運河後之人矯揉造作而為之非若四瀆之發源注海也故以此終焉
　　漕運自古有之禹貢於各州下皆有達河之路達扵河即達於京師也漢漕仰於山東唐漕仰於江淮皆有運道宋都汴梁轉運便易元都北平始終海運至元中開㑹通河歳運不過數十萬石迨明永樂後東南漕運至京至於今不廢是錄所述運河昉於禹貢迄於
　　皇朝其於古也不嫌其略於今也務得其詳
　　黃運兩河自康熈二十三年以前敝敗已極是年冬聖祖南廵親臨河工指授方略首疏海口以導黃注海次闢清口閉六壩築髙堰以障淮敵黃改新舊中河浚淮揚裏河開人字芒稻涇澗等河　國計民生均得利賴諸凡河湖隄岸閘壩應修應築
　　睿慮周詳盡善盡美兩河底績永慶安瀾誠足上邁神禹下垂萬禩者矣謹自隨山刋木之年迄於康熈六十年四月十七日
　　上諭而止始之以禹貢終之以
　　聖訓上下千古並傳不朽矣
　　禹貢一篇蓋言禹之治水其本末先後之序無不詳備故古今言治水者必以神禹為宗導水九條皆治蹟也茲不録其始終四水而獨錄江淮河濟者以濟運故耳水經所載之水必表著其出某郡過某縣逕某山某水注之某水出焉㑹某水過某方與某水合入於某處有源有委脈絡井然間有疎闊酈道元又從而補注之班氏地理志所不及也故昔人謂此書為禹貢之忠臣班志之畏友洵不誣矣茲以水經亞於禹貢酈注附焉自周秦以至漢魏參互考索庶觀者有所依據雲
　　史記河渠書漢書溝洫志以及兩漢魏晉六朝南北史帝紀臣傳皆摘錄之新舊唐書五代史並不志河渠然紀傳所有悉皆登載宋史備矣金元亦稱詳贍河渠志之外如紀傳五行百官諸志攟拾靡遺諸凡載籍中有闗河務者亦悉登載
　　明自洪武開國至崇禎之末河事頗多今據實錄㑹典明史稾以及直省通志府州縣志南河全考北河續記通漕𩔖編等書旁及傳記碑版稗官小說猶恐未盡搜羅竊滋愧矣
　　禹貢導水皆入河海孟子言疏瀹決排注江注海又曰禹掘地而注之海又曰水由地中行江淮河漢是也朱子言禹治水乃是自下而上了又自上而下又曰禹治水先就土低處用工又曰禹只是先從低處下手若下面之水盡殺則上靣之水漸淺方可下手我
　　聖祖治河先拆攔黃壩疏通海口然後從上靣施功上諭有雲黃河底髙灣多以至各處受險又雲朕欲將黃河各險工頂溜灣處開直使水直行刷沙若黃河刷深一尺則各河水少一尺深一丈則各水淺一丈如此刷去則水由地中行各壩亦可不用不但運河無漫溢之虞而下河淹沒之患自可永除矣煌煌
　　天語直接列聖心傳大知獨斷功垂萬世治河者惟奉之以為金鑑而已
　　勝國治河名臣若宋尚書陳平江其精神專注多在運河若劉荘襄潘宮保萬少司馬兩河俱有成績荘襄之論莫不切於水詳於治大略於河原其端焉於淮達其委焉扵治河察其趨焉扵防河審其向焉於諸泉輯其出焉於諸河理其入焉於諸湖權其蓄焉於諸閘酌其積焉其歴久可行者尤善於六桞之法焉潘宮保以為通漕於河則治河即以治漕㑹河於漕則治淮即以治河合河淮而同入於海則治河淮即以治海凡四任總河惟以築隄束水借水攻沙為萬全第一義萬少司馬嘗言胸有全河而後可治河如頭年下埽為次年之防一年積料為兩年之用以舟牽舟以運濟運以少淺治多淺以下水束上水三閘四隄五夫八埽十五治水之器諸法俱堪不朽迨我
　　皇朝唯靳文襄張文端二公之行水也可謂不媿前人矣文襄經理河工八疏言言碩畫文端甫下車首陳三事切中肯綮
　　聖祖皆從之河乃大治然二公之功獨於中河最鉅張清恪公在濟寧最有功於閘河其啓閉之法精密無比劉荘襄有問水集潘宮保有河防一覽萬少司馬有治水筌蹄文襄文端皆有治河書清恪有居濟一得茲録登載頗詳
　　河工告成之後二十餘年安瀾無事壬寅間覃懐黃沁水不順軌屢築屢決迨我
　　皇上龍飛御極之歳河伯效靈功成彈指然猶彌厪聖懐勤求善後特遣大臣總理一方開封沿河又設上下兩丞分疆贊治一應工程俱動正項錢糧不勞民力中州八郡之羣黎百姓無不感頌
　　皇仁諸凡事宜當摭拾檔案叧為一集用昭近績雲貢賦出於農田江浙五府輸將何啻半天下其間太湖吞納百川震澤在在汪洋受水之利亦未嘗不受水之害若江漢鄱陽洞庭隄防應修應築急宜講求此皆東南水利至於西北河渠溝洫廢弛已久史漢所紀西門豹史起鄭國兒寛白公李冰之徒競言水利者如朔方西河河西酒泉皆引河及川谷以溉田而闗中輔渠靈軹引堵水汝南九江引淮東海引鉅定太山下引汶水蜀鑿離𡺾皆溉田無筭何不尋求其故蹟仿而行之俾轉運之繁苦不獨累在東南此亦萬萬年之計也編集水利約若干巻容當續刻庶為水政之完書







