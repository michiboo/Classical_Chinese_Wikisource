　　皇朝禮器圖式序
　　五禮五器之文始著虞書若璣衡若作繪絺繡若笙鏞柷敔粲乎具列迨成周攷工記乃詳載廣圍尺度與夫方色鈞鋝圜匡縝疏侈弇之差說者謂器之有圖實權輿是漢儒言禮圖者首推鄭康成自阮諶梁正夏侯伏明輩均莫之逮宋聶崇義彚輯禮圖而陸佃禮象陳祥道禮書復踵而穿穴之其書㡬汗牛充棟然嘗念前之作者本精意以制器則器傳後之述者執器而不求精意則器敝要其歸不出臆說傅㑹二者而已我朝
　　聖聖相承法物修明折衷大備維是敬
　　天尊
　　祖頒朝詰戎之典弗懈益䖍第所司展事具儀間沿前代舊
　　式方名象數時有未協爰諏禮官自
　　郊壇祭器及鹵簿儀仗輦輅以次釐正至冠服以彰物采樂器以備聲容宜準彝章允符定則而觀象臺儀器自
　　皇祖親定閲數紀於今度次不免嵗差又武備器什有舊㑹典未經臚載者皆是範是程進御審定於以崇飭
　　祀饗朝㑹軍旅諸大政顧弗薈萃成帙慮無以垂光䇿府於是按器譜圖系說左方區為六部用付剞劂俾永其傳夫籩豆簠簋所以事
　　神明也前代以盌盤充數朕則依古改之至於衣冠乃一代昭度夏收殷冔本不相襲朕則依我朝之舊而不敢改焉恐後之人執朕此舉而議及衣冠則朕為得罪
　　祖宗之人矣此大不可且北魏遼金以及有元凡改漢衣冠者無不一再世而亡後之子孫能以朕志為志者必不惑於流言於以綿國祚承
　　天祐於萬斯年勿替引之可不慎乎可不戒乎是為序
　　乾隆己卯夏六月既望御製並書




　　和碩莊親王〈臣〉允祿等上言
　　〈臣〉等奉
　　勑纂修禮器圖告竣恭呈
　　睿鑒〈臣〉等謹奉
　　表㳟
　　進者伏以
　　帝制光昭建古今之極則
　　皇儀懋著炳宇宙之大文
　　綜百代以定經綸質文兼至
　　彚全編以彰物采法象常新惟執兩用中羣言必衷於
　　聖斯惇典庸禮舊章大備於今慶洽黃圖輝生緑字〈臣〉等誠惶誠恐稽首頓首上言竊惟顯庸創制迺制治之洪模文物聲明繄熈朝之盛軌以格天祖則尊罍簠簋盥薦是將以涖臣民則車服旂常和鸞必葉嚴宿懸於庭燎則堂上堂下之聿分驗測景於靈臺則單環雙環之有辨至於冠裳垂定式用判等威介冑肅戎行爰蒐軍實凡茲器數之燦列悉為經制之攸闗是以觀象審音虞書其制太府司服周禮載其詳稽草創於叔孫野外徒傳綿蕝考薈萃於班固議奏亦集石渠韋公肅撰禮閣之新儀書闕有間聶崇義編建隆之圖説語焉未詳僅識趨時不免因陋就簡但知泥古復虞執一拘墟學步效顰皆嫌無當刻舟膠柱豈曰咸宜顯慶開元未必校讐之悉協政和嘉祐難期採掇之無訛苟非綜之有宗㑹之有原壹稟
　　上聖之親裁曷由㑹其有極歸其有極丕建隆儀於盡
　　善欽惟我
　　皇上
　　金聲玉振
　　咸五登三
　　無黨無偏觀人文以化天下
　　中規中矩考禮樂以等百王
　　秉兢兢業業之心憲
　　天出治樹蕩蕩巍巍之烈法
　　祖宜民乃以勑幾貞度之餘彌殷慎憲省成之意溯自國初之剏制多仍曩代之成規凡為豆籩圭俎之用於
　　郊壇以暨儀仗輦輅之陳於朝㑹或形樸略或病拘牽或名象未極其雅馴或方色未諧於典要他如冠服雖有模範莫効編摩樂器雖備聲容罕經紀述況乃銅儀以占晷度恆星移而行次漸差武庫以飭兵儲令甲昭而㑹典失載
　　特頒巽命丹綸繙竹素之藏丕煥離明玉局唘汗青之業叅稽史志増畧而芟煩蒐采禮經去俗而崇雅絲聨繩貫頻請示於
　　宸衷面命耳提咸折中於
　　睿斷於是發凡起例若網在綱州次部居如裘挈領仿古人右史左圖之意故設色界畫咸作繪於卷端合一代朝章法物之詳而縷析條分每著説以闡義金科玉律總期宜古宜今赤簡丹書要在盡倫盡制有典有則按籍而毫髪無遺一器一名披圖而分刌可計當此青編之告竣適逢紫塞之歸誠瀚海天山版圖式廓金匱石室著述重新標以牙籖冠西崑之玉府宣來瓊笈麗東觀之珠囊誠哉冊府之巨觀允矣禮家之極軌〈臣〉等識同窺管藝比挈瓶逺愧左䧺葺南官之故事近慙蘇冕纂唐世之舊儀幸得與於
　　見知俾略攄其一得攜抱槧親承
　　天縱之能握素披黃自愧蕪辭之贅從此道徳同而風俗一丹青絢爛無非聲律身度之精鴻綱舉而細目張典冊焜煌悉見麟趾闗雎之意〈臣〉等無任榮幸之至謹奉
　　表隨
　　進以
　　聞














　　皇朝禮器圖式
　　總理禮器圖館事務和碩莊親王　　〈臣〉允　祿總裁
　　協　辦　大　學　士　戶部　尚　書〈臣〉蔣　溥原　　任　　吏　　　部　尚　書〈臣〉汪由敦兵　　　部　　左　　侍　　　郎〈臣〉觀　保工　　　部　　左　　　侍　　　郎〈臣〉三　和原　任禮部尚書現任翰林院編修　〈臣〉何國宗提調
　　郎　　中　兼　驍　騎　叅　　領〈臣〉明　山郎　中　兼　驍騎　叅　領　佐　領〈臣〉特克慎郎　　中　　　兼　　佐　　　領〈臣〉期成額員　外　　郎　　兼　　佐　　　領〈臣〉英　敏
　　員　　　　　　外　　　　　　　郎〈臣〉伊昌阿
　　副　　　　　　司　　　　　　　庫〈臣〉清　徳
　　副　　　　　　司　　　　　　　庫〈臣〉官　徳收掌
　　筆　　　　　帖　　　　　　　式〈臣〉徳　保謄錄兼纂修
　　𠉀　選　　布　政　司　理　　問〈臣〉汪浩存𠉀　選　　布　政　司　經　　歴〈臣〉韓紹賢
　　生　　　　　　　　　　　　　員〈臣〉朱　珣
　　監　　　　　　　　　　　　　生〈臣〉陸宗桓挑　選　直　𨽻　河　工試用州同〈臣〉於易簡
　　𠉀　　　選　　　縣　　　　　丞〈臣〉左行遂
　　監　　　　　　　　　　　　　生〈臣〉程廷彥
　　監　　　　　　　　　　　　　生〈臣〉沈　誠繪圖謄録
　　𠉀　　　選　　從　　　九　　品〈臣〉黃　衟
　　監　　　　　　　　　　　　　生〈臣〉門應兆
　　監　　　　　　　　　　　　　生〈臣〉姜潤書供事
　　山　　東　嘉　　祥　縣　典　史〈臣〉顧　瀚江　　西　廣　豐　　縣　典　史〈臣〉楊　瀚𠉀　　選　　　從　　九　　　品〈臣〉王　基
　　〈臣〉髙景柴












　　〈臣〉福隆安〈臣〉于敏中〈臣〉王際華謹
　　奏〈臣〉等奉
　　勑校勘
　　皇朝禮器圖式告竣謹奉
　　表恭
　　進者伏以
　　熙朝崇品節瑤編貽萬禩之型
　　昭代煥儀章寶繪秘三霄之籍
　　治定功成之㑹彌著中和
　　禮明樂備之辰式彰美善惟崇效卑法講求已極夫精詳斯右史左圖撰述咸歸於典則光生冊府象著曲臺〈臣〉等誠惶誠恐稽首頓首上言竊惟天下有三重議禮制度考文聖人等百王夏造殷因周監故為三為五宗伯掌禮以安邦有器有名太史執書以協事叔孫因時而草創曹褒集議以施行衛宏載筆於舊儀蔡邕成書於獨斷開元開寶屢效編摩義鑑義羅重徴名物宋公垂別成鹵簿之記李徳裕獨摹服飾之圖郊廟禮文自元豐之詳定閣門儀制經李淑之増修釡鑊兼存斷以張昭之論尊彜改繪見於陸佃之書録禮閣之新儀舉政和之撮要蘇明允紀其因革陳祥道易以丹青稽儀衛於宋朝圖標延祐傳遺書於朱子器冩紹興或考古以証今或縁今而溯古夸張新制難雲有本而有文掇拾舊章恆患或離而或合葢規模鮮臻乎美盛由作述莫裕夫本原夫惟聖人垂衣裳而天下咸治是故大備舉禮樂則天地為昭欽惟我
　　皇上
　　道協大中
　　功隆耆定
　　撫萬年之嘉㑹郅治光華
　　符必世之昌期大文製作敬
　　天法
　　祖用肅明禋成嵗授時聿先民事鐻鍝襲夫冠帶僸佅列於宮縣運徳車樂御之神成釁甲包戈之績乃以
　　萬幾之暇特
　　申五禮之司酌百王損益之經成一代昭明之典本禮家之精意彰治世之鴻規永垂方䇿之文宜有圖書之紀成編既輯曽塵
　　黼座之觀
　　綸詔重申更啟琅函之秘因原文而勘定即成器以校讐一物一名貴毫釐之悉協有典有則必分寸之無差足徴
　　睿鑒之周詳一凜
　　宸衷之指示例仍其舊事増於前彚全部以上呈間二年而卒業臚豆豋之成數𤋲鬯升香増儀象之新圖璿璣齊政冠服逮於執事儀度斯全鹵簿益以
　　內廷等威咸秩樂器則區為八部美八音之克諧武備則釐以五門見五材之並用為分為合典肅於朝廟軍行必考必精美具乎聲明文物而且測量新製逺訖流沙奏凱和聲升歌樂府鞮鞻所掌廣回部之方音武庫攸藏著天山之俘獲咸仰
　　大勲之永定特増舊籍所未詳布在簡編逢千載一時之盛登之卷帙昭八埏九域之同允稽古史志所莫臻更説禮諸家之未有此則超虞廷之作象邁周室之紀官者矣〈臣〉等學愧通經志存觀禮考厯朝之沿革際
　　盛代之修明才匪康成首標圖於三禮説推崇義因舊
　　本於六家惟矢志以寅清咸稟裁於
　　乙夜牙籖玉軸鑴琬琰於千秋緑字赤文炳陸離之五色從此質文兼尚瀛海方州之內遵律度於無疆經曲咸宜石渠延閣之藏勒圖編於有永〈臣〉等無任榮幸之至謹奉
　　表隨
　　進以
　　聞

　　乾隆三十一年七月初五日












　　皇朝禮器圖式
　　總裁
　　︵字位過密　無法顯示︶　　　　　　　　　　　〈臣〉福隆安經　　筵　　講　　官　　戶　　部　　尚　　書〈臣〉于敏中經筵講官戸部右侍郎兼署工部侍郎事務教習庶吉士〈臣〉王際華武英殿總裁
　　兵　部　尚　書　兼　管　國　子　監　事　務〈臣〉陸宗楷
　　兵部左侍郎世襲一等輕車都尉　　　　　　　　〈臣〉蔣　檙提調
　　戸部縀疋庫郎中兼武備院郎中　　　　　　　　〈臣〉書　成
　　管　理　六　庫　事　務　郎　中　　　　　　〈臣〉六十九
　　內　務　府　員　外　郎　兼　佐　領　　　　〈臣〉中　敏
　　內　務　府　員　外　郎　兼　佐　領　　　　〈臣〉英　敏纂修
　　翰　林　院　編　修　教　習　庶　吉　士　　〈臣〉彭元瑞
　　翰　　　林　　　　院　　　編　　　　修　　〈臣〉彭紹觀
　　翰　　　林　　　院　　　編　　　修　〈臣〉　董　誥原辦纂修事翰林院編修今任雲南道監察御史〈臣〉汪　新校繕
　　翰　　林　　　院　　　編　　　修　〈臣〉　饒學曙翰　　林　　　院　　　編　　　修　〈臣〉　胡髙望原辦校繕事翰林院侍講今任廣西蒼梧道〈臣〉　周升桓
　　收掌
　　磁　　　　器　　庫　　　司　　　庫　〈臣〉　官　徳
　　武　　　　英　　　殿　　　監　　造　〈臣〉　永　善武　　備　　　院　　筆　　帖　式　〈臣〉　鄂羅里武　　英　　　殿　　筆　帖　　式　〈臣〉文殊保
　　庫　　　　　　　　　　　　　　　掌〈臣〉塞　勒
　　庫　　　　　　　　　　　　　　　掌〈臣〉伊靈阿
　　栢　　　　　　　唐　　　　　　　阿〈臣〉依常阿
　　栢　　　　　　　唐　　　　　　　阿〈臣〉依靈阿
　　栢　　　　　　　唐　　　　　　　阿〈臣〉　定　安
　　武英殿謄錄貢生
　　𠉀　　選　　復　　設　　教　諭〈臣〉周一鵬𠉀　　選　直　𨽻　州　　州　判〈臣〉汪　雝𠉀　　選　　復　　設　　教　諭〈臣〉葛善應𠉀　　選　直　𨽻　州　　州　判〈臣〉陸國柱
　　恩　　　　　　貢　　　　　　生〈臣〉熊朝選
　　拔　　　　　　貢　　　　　　生〈臣〉宋振徳繪圖人員
　　𠉀　　補　八　　品　筆　　帖式〈臣〉門應兆
　　監　　　　　　　　　　　　　生〈臣〉冷　鑑布　　政　司　　經　歴　　　銜〈臣〉劉　墀
　　監　　　　　　　　　　　　　生〈臣〉蘇廷楷
　　監　　　　　　　　　　　　　生〈臣〉章佩瑜𠉀　　選　　　未　　入　　　流〈臣〉余鳴鳳供事
　　𠉀　　　選　　從　　九　　　品〈臣〉葉丕箕𠉀　　選　　　從　　九　　　品〈臣〉應天琇
















　　欽定四庫全書　　　　　史部十三
　　皇朝禮器圖式總目　　　　政書類二〈儀制之屬〉
　　卷一
　　祭器一
　　卷二
　　祭器二
　　卷三
　　儀器
　　卷四
　　冠服一
　　卷五
　　冠服二
　　卷六
　　冠服三
　　卷七
　　冠服四
　　卷八
　　樂器一
　　卷九
　　樂器二
　　卷十
　　鹵簿一
　　卷十一
　　鹵簿二
　　卷十二
　　鹵簿三
　　卷十三
　　武備一
　　巻十四
　　武備二
　　巻十五
　　武備三
　　巻十六
　　武備四
　　巻十七
　　武備五
　　巻十八
　　武備六
　　〈臣〉等謹案
　　欽定皇朝禮器圖式二十八卷乾隆二十四年奉
　　勅撰乾隆三十二年又
　　命廷臣重加校補勒為此編凡分六類一曰祭器二曰儀器三曰冠服四曰樂器五曰鹵簿六曰武備每器皆列圖於右系説於左詳其廣狹長短圍徑之度金玉璣貝錦叚之質刻鏤繪畫組繡之制以及品數之多寡章采之等差無不縷析條分一一臚載考禮圖世稱始鄭亢而鄭志不載葢𫝊其學者為之也阮諶以後踵而作者凡五家聶崇義滙合為一而諸本盡佚然諸家追述古制大抵皆約畧𫝊注之文揣摩形似多不免於失真是編所述則皆
　　昭代典章事事得諸目騐故毫釐畢肖分刌無訛
　　聖世鴻規燦然明備其中儀器武備二類舊皆別自為書今乃列之於禮器與古例稍殊然周
　　代眎祲保章馮相所職皆天象而𨽻於春官禮有五目軍禮居三而所謂前朱雀而後元武左青龍而右白虎招搖在上急繕其怒者戰陣之令乃載於曲禮葢禮者理也其義至大其所包者亦至廣故凡有制而不可越者皆謂之禮周官所述皆政典而兼得周禮之名葢由於此今以儀器武備併歸禮樂正三代之古義未可以不類疑也若夫酌古宜今之精意奉
　　天法
　　祖之鴻規其見
　　御製序文之中尤萬世臣民所當遵道遵路者矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








