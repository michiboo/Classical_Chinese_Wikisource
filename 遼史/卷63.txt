
◎世表
天開於子，地辟於丑，人生於寅，天地人之初，一焉耳矣。天動也，有恆度；地靜也，有恆形；人動靜無方，居止靡常。天主流行，地主蓄泄，二氣無往而弗達，亦惟人之所在而畀付焉。
庖羲氏降，炎帝氏、黃帝氏子孫眾多，王畿之封建有限，王政之布無窮，故君四方者，多二帝子孫，而自服土中者本同出也。考之宇文周之《書》，遼本炎帝之後，而耶律儼稱遼為軒轅後。儼《志》晚而出，盍從周《書》。蓋炎帝之裔曰葛烏菟者，世雄朔郵，後為冒頓可汗所襲，保鮮卑山以居，號鮮卑氏。既而慕容燕破之，析其部曰宇文，曰庫莫奚，曰契丹。契丹之名，昉見於此。隋、唐之際，契丹之君號大賀氏。武后遣將擊潰其眾，大賀氏微，別部長過折代之。過折尋滅，疊刺部長涅裏立迪輦組裏為阻午可汗，更號遙輦氏。唐賜國姓，曰李懷秀。既而懷秀叛唐，更封楷落為王。而涅裏之後曰耨裏思者，左右懷秀。楷落至於屈戍幾百年，國勢復振。
至耨裏思之孫曰阿保機，功業勃興，號世裏氏，是為遼太祖。於是世裏氏與大賀、遙替號「三耶律」。自時厥後，國日益大。起唐季，涉焉代、宋，二百餘年。
名隨代遷，字傳音轉，此其言語文字之相通，可考而知者也。其所不可知者，有若奇首可汗、胡剌可汗、蘇可汗、昭古可汗，皆遼之先，而世次不可考矣。摭其可知者。作《遼世表》。
失活，玄宗賜丹書鐵券。開元四年，與奚長李大酺偕來，詔復置松漠府，以失活爲都督，封松漠郡王；仍置靜析軍，以失活爲略大使，八部長皆爲刺史。五年，以楊氏爲永樂公主下嫁失活。六年，卒。
娑固，失活之弟，帝以娑固襲爵。開元七年十一月，娑固與公主來朝。衙官可突於勇悍，得衆心，娑固欲除之；事泄，可突於攻之，娑固奔營州。都督許欽澹及奚君李大酺蔟可突於，不勝，娑固、大酺皆死。韓愈作可突干，劉昫、宋祁及唐會要皆作可突於。
鬱於，娑固從父弟也，可突於推以爲主，遺使謝罪，玄宗冊立襲娑固位。開元十年，鬱於入朝，以慕容氏爲燕郡公主下嫁鬱於，卒。
咄於，鬱於之弟，襲官爵。開元十三年，咄於復與可突於猜阻，與公主來奔，改封遼陽王。
邵固，咄於之弟，國人共立之。開元十三年冬，朝於行在，從封禪泰山，改封廣化郡王，以陳氏爲東光公主下嫁邵固。十八年，爲可突於所弒，以其衆降突厥，東光公主走平盧。
屈列，不知其世系，可突於立之。開元二十二年六月，幽州節度使張守珪大破可突於。十二月，又破之，斬屈列可突於等，傳首東都，餘衆散走山谷。
過折，本契丹部長，爲松漠府衙官，斬可突於及屈列歸唐。幽州節度使張守珪立之，封北平郡王。是年，可突於餘黨泥禮弒過折，屠其家，一子剌乾走安東，拜左驍衞將軍。自此，契丹中衰，大賀氏附庸於奚王，以通於唐，朝貢歲至。至德、寶應間再至，大曆中十三至，貞元九年、十年、十一年三至，元和中七至，太和、開成間四至。泥禮，耶律儼遼史書爲涅里，陳大任書爲雅里，蓋遼太祖之始祖也。
李懷秀，唐賜姓名，契丹名迪輦俎里，本八部大帥。天寶四年降唐，拜松漠都督。安祿山表請討契丹，懷秀發兵十萬，與祿山戰潢水南，祿山大敗，自是與祿山兵連不解。耶律儼紀雲，太祖四代祖耨里思爲迭剌部夷離堇，遺將只里姑、括里，大敗范陽安祿山於潢水，適當懷秀之世。則懷秀固遙輦氏之首君，爲阻午可汗明矣。
楷落，以唐封恭仁王，代松漠都督，遂稱契丹王。其後寖大，貞元四年，犯北邊，幽州以聞。自祿山反，河北割據，道隔不通，世次不可悉考。
契丹王屈戍，武宗會昌二年授雲麾將軍，是爲耶瀾可汗。幽州節度使張仲武奏契丹舊用回鶻印，乞賜聖造，詔以「奉國契丹」爲文。高麗古今錄作屈戌。
契丹王習甭，是爲巴剌可汗。咸通中，再遺使貢獻，部落寖強。
契丹王欽德，習甭之族也，是爲痕德堇可汗。光啓中，鈔掠奚、室韋諸部，皆役服之，數與劉仁恭相攻。晚年政衰。八部大人，法常三歲代，迭剌部耶律阿保機建旗鼓，自爲一部，不肯受代，自號爲王，盡有契丹國，遙輦氏遂亡。
蕭韓家奴有言，先世遙輦可汗窪之後，國祚中絕，自夷離雅里立阻午可汗，大位始定。今以唐史、遼史參考，大賀氏絕於邵固，雅里所立則懷秀也，其間唯屈列、過折二世。屈列乃可突於所立，過折以別部長爲雅里所殺。唐史稱泥里爲可突於餘黨，則窪可汗者，殆爲屈列耶？

