
◎儀衛誌一
遼太祖奮自朔方，太宗繼誌述事，以成其業。於是舉渤海，立敬瑭，破重貴，盡致周、秦、兩漢、隋、唐文物之遺餘而居有之。路車法物以隆等威，金符玉璽以布號令。是以傳至九主二百餘年，豈獨以兵革之利，士馬之強哉！文謂之儀，武謂之衛，足以成一代之規模矣。考遼所有輿服、符璽、儀仗，作《儀衛志》。
○輿服
自黃帝而降，輿服之制，其來遠矣。禹乘四載作小車，商人得桑根之瑞為大輅，周人加金玉，象飾益備。秦取六國儀物，而分別其用，先王之制，置而弗禦。至漢中葉，銳意稽古，然禮文之事，名存實亡，蓋得十一於千百焉。唐之車輅因周、隋遺法，損益可知。而祭服皆青，朝服皆絳，常服用宇文制，以紫、緋、綠、碧分品秩。五代頗以常服代朝服。遼國自太宗入晉之後，皇帝與南班漢官用漢服；太后與北班契丹臣僚用國服，其漢服即五代晉之遺制也。考之載籍之可徵者，著《輿服篇》，冠諸《儀衛》之首。
國輿
契丹故俗，便於鞍馬。隨水草遷徙，則有氈車，任載有大車，婦人乘馬，亦有小車，貴富者加之華飾。禁制疏闊，貴適用而已。帝後加隆，勢固然也。輯其可知著於篇。
大輿，《柴冊再生儀》載神主見之。輿，《臘儀》見皇帝、皇后升輿、降輿。總纛車，駕以禦駝。《祭山儀》見皇太后升總纛車。車，《納後儀》見皇后就車。
青幰車，二螭頭、蓋部皆飾以銀。駕用駝，公主下嫁以賜之。古者王姬下嫁，車服不系其夫，下王後一等。此其遺意歟？
送終車，車樓純飾以錦，螭頭以銀，下縣鐸，後垂大氈，駕以牛。上載羊一，謂之祭羊，以擬送終之用。亦賜公主。椅，《冊皇太后儀》，皇帝乘椅，自便殿瑽至西便門。
鞍馬，《祭山儀》，皇帝乘馬，侍皇太后行。《臘儀》，皇帝降輿，祭東畢，乘馬入豬圍。《瑟瑟儀》，俱乘馬東行，群臣在南，命婦在北。漢輿
太宗皇帝會同元年，晉使馮道、劉煦等備車輅法物，上皇帝、皇太后尊號冊禮。自此天子車服昉見於遼。太平中行漢冊禮，乘黃令陳車輅，尚輦奉御陳輿輦。盛唐輦輅，盡在遼廷矣。
五輅：《周官》典輅有五輅。秦亡之後，漢創制。
玉輅，祀天、祭地、享宗廟、朝賀、納後用之。青質，玉飾，黃屋，左纛。十二鑾在衡，二鈴在軾。龍輈左建旂，十二遊，皆畫升龍，長曳地。駕蒼龍，金摐，鏤錫，鞶纓十二就。遼國《勘箭儀》，皇帝乘玉輅至內門。聖宗開泰十年，上升玉輅自內三門入萬壽殿，進七廟御容酒。
金輅，饗射、祀還、飲至用之。赤質，金飾，余如玉輅，色從其質。駕赤騮。象輅，行道用之。黃質，象飾，余如金輅。駕黃騮。革輅，巡狩、武事用之。白質，革鞔。駕白翰。
木輅，田獵用之。黑質，漆飾。駕黑駱。車：制小於輅，小事乘之。耕根車，耕藉用之。青質，蓋三重，余如玉輅。
安車，一名進賢車，臨幸用之。金飾重輿，曲壁，八鑾在衡，紫油纁，朱裏幰，朱絲絡網。駕赤騮，朱鞶纓。
四望車，一名明遠車，拜陵、臨吊則用之。金飾，青油纁，朱裏通幰。駕牛，餘同安車。
涼車，赤質，省方、罷獵用之。赤質，金塗，銀裝。五彩龍風織，藤油壁，緋絳，蓮座。駕以橐駝。
輦：用人挽，本宮中所乘。唐高宗始制七輦。《周官》巾車有輦，以人組輓之。太平冊禮，皇帝御輦。
大鳳輦，赤質，頂有金鳳，壁畫雲氣金翅。前有軾，下有構欄。絡帶皆繡雲鳳，銀梯。主輦八十人。大芳輦。仙遊輦。
小輦，《永壽節儀》，皇太后乘小輦。
芳亭輦，黑質，幕屋緋欄，皆繡雲鳳。朱綠夾窗，花板紅網，兩簾四竿，銀飾梯。主輦百廿人。大玉輦。小玉輦。
逍遙輦，常行用之。棕屋，赤質，金塗，銀裝，紅絳。輦官十二人，春夏緋衫，秋冬素錦服。
平頭輦，常行用之。制如逍遙，無屋。冊承天皇太后儀，皇太后乘平頭輦。步輦，聖宗統和三年，駐蹕土河，乘步輦聽政。
羊車，古輦車。赤質，兩壁龜文、鳳翅，緋幰，絡帶、門簾皆繡瑞羊，畫輪。駕以牛，隋易果下馬。童子十八人，服繡，瑞羊免之。輿：以人肩之，天子用韝絡臂綰。
腰輿，前後長竿各二，金銀螭頭，緋繡鳳襴，上施錦褥，別設小床。奉輿十六人。
小輿，赤質，青頂，曲柄，緋繡絡帶。制如鳳輦而小，上有御座。奉輿二十四人。皇太子車輅：
金輅，從祀享、正冬大朝、納妃用之。《冊皇太子儀》，乘黃令陳金輅，皇太子升、降金輅。
軺車，五日常朝、享宮臣、出入行道用之。金飾，紫幰朱裏。駕一馬。
四望車，吊臨用之。金飾，紫油纁通幰。駕一馬。

