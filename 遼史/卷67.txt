
◎外戚表
漢外戚有新室之患，晉宗室有八王之難。遼史耶律、蕭氏十居八九，宗室、外戚，勢分力敵，相為唇齒，以翰邦家。是或一道。然以是而興，亦以是而亡，又其法之弊也。
契丹外戚，其先曰二審密氏、曰拔里、曰乙室已。至遼太祖，娶述律氏。述律，本回鶻糯思之後。大同元年，太宗自汴將還，留外戚小漢為汴州節度使，賜姓名曰蕭翰，以從中國之俗，由是拔裏、乙室已、述律三族皆為蕭姓。拔裏二房，曰大父、小父；乙室已亦二房，曰大翁、小翁；世宗以舅氏塔列葛為國舅別部。三族世預北宰相之選，自太祖冊二年命阿骨只始也。聖宗合拔裏、乙室已二國舅帳為一，與別部為二。此遼外戚之始末也。作《外戚表》。

