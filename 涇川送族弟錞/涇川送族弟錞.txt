
涇川三百里，若耶羞見之。
錦石照碧山，兩邊白鷺鷥。
佳境千萬曲，客行無歇時。
上有琴高水，下有陵陽祠。
仙人不見我，明月空相知。
問我何事來，盧敖結幽期。
蓬山振雄筆，繡服揮清詞。
江湖發秀色，草木含榮滋。
置酒送惠連，吾家稱白眉。
愧無海嶠作，敢闕河梁詩。
見爾復幾朝，俄然告將離。
中流漾彩鷁，列岸叢金羈。
歎息蒼梧鳳，分棲瓊樹枝。
清晨各飛去，飄落天南垂。
望極落日盡，秋深暝猨悲。
寄情與流水，但有長相思。

