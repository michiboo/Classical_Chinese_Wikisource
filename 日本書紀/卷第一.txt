古天地未剖，陰陽不分，渾沌如鷄子，溟涬而含牙。及其清陽者薄靡而爲天，重濁者淹滯而爲地，精妙之合搏易，重濁之凝竭難。故天先成而地後定。然後神聖生其中焉。故曰：開闢之初，洲壤浮漂，譬猶游魚之浮水上也。於時，天地之中生一物，狀如葦牙，便化爲神，號國常立尊；〈至貴曰尊，自餘曰命，並訓美擧等也。下皆效此。〉次國狹槌尊；次豐斟渟尊。凡三神矣。乾道獨化，所以成此純男。
次有神，埿土煑尊〈埿土，此雲於毗尼。〉、沙土煑尊；〈沙土，此雲須毗尼。亦曰埿土根尊、沙土根尊。〉次有神，大戶之道尊〈一雲大戶之邊。〉、大苫邊尊；〈亦曰大戶摩彥尊、大戶摩姬尊。亦曰大富道尊、大富邊尊。〉次有神，面足尊、惶根尊；〈亦曰吾屋惶根尊。亦曰忌橿城尊。亦曰青橿城根尊。亦曰吾屋橿城尊。〉次有神，伊弉諾尊、伊弉𠕋尊。
凡八神矣，乾坤之道相參而化，所以成此男女。自國常立尊，迄伊弉諾尊、伊弉𠕋尊，是謂神世七代者矣。
伊弉諾尊、伊弉𠕋尊，立於天浮橋之上，共計曰：「底下豈無國歟？」廼以天之瓊〈瓊，玉也，此曰努。〉矛，指下而探之，是獲滄溟。其矛鋒滴瀝之潮，凝成一嶋，名之曰磤馭慮嶋。二神於是降居彼嶋，因欲共爲夫婦產生洲國。便以磤馭慮嶋爲國中之柱，〈柱，此雲美簸旨邏。〉而陽神左旋，陰神右旋，分巡國柱，同會一面，時陰神先唱曰：「憙哉！遇可美少男焉。」〈少男，此雲烏等孤。〉陽神不悅，曰：「吾是男子，理當先唱，如何婦人反先言乎？事既不祥，宜以改旋。」於是二神卻更相遇，是行也，陽神先唱曰：「憙哉！遇可美少女焉〈少女，此雲烏等咩。〉。」因問陰神曰：「汝身有何成耶？」對曰：「吾身有一雌元之處。」陽神曰：「吾身亦有雄元之處，思欲以吾身元處合汝身之元處。」於是陰陽始遘合爲夫婦。
及至產時，先以淡路洲爲胞，意所不快，故名之曰淡路洲。廼生大日本〈日本，此雲耶麻騰。下皆效此。〉豐秋津洲；次生伊豫二名洲；次生筑紫洲；次雙生億岐洲與佐度洲，世人或有雙生者象此也；次生越洲；次生大洲；次生吉備子洲。由是始起大八洲國之號焉，即對馬嶋、壹岐嶋、及處處小嶋，皆是潮沫凝成者矣，亦曰水沫凝而成也。
次生海。次生川。次生山。次生木祖句句廼馳。次生草祖草野姬，亦名野槌。既而伊弉諾尊、伊弉𠕋尊共議曰：「吾已生大八洲國及山川草木，何不生天下之主者歟？」於是共生日神，號大日孁貴。〈大日孁貴，此雲於保比屢咩能武智。孁，音力丁反。一書雲天照大神。一書雲天照大日孁尊。〉此子光華明彩，照徹於六合之內。故二神喜曰：「吾息雖多，未有若此靈異之兒。不宜久留此國，自當早送於天而授以天上之事。」是時天地相去未遠，故以天柱擧於天上也。
次生月神。〈一書雲「月弓尊、月夜見尊、月讀尊。」〉其光彩亞日，可以配日而治，故亦送之於天。次生蛭兒，雖已三歲腳猶不立，故載之於天磐櫲樟船而順風放棄。次生素戔鳴尊，〈一書雲「神素戔嗚尊、速素戔嗚尊。」〉此神有勇悍以安忍，且常以哭泣爲行，故令國內人民，多以夭折，復使青山變枯。故其父母二神勅素戔鳴尊：「汝甚無道！不可以君臨宇宙，固當遠適之於根國矣。」遂逐之。
於是素戔嗚尊請曰：「吾今奉教，將就根國。故欲暫向高天原，與姉相見，而後永退矣。」勅許之，乃昇詣之於天也。是後，伊弉諾尊神功既畢，靈運當遷，是以構幽宮於淡路之洲，寂然長隱者矣。亦曰：伊弉諾尊，功既至矣，德文大矣，於是登天報命，仍留宅於日之少宮矣。〈少宮，此雲倭柯美野。〉始素戔鳴尊昇天之時，溟渤以之鼓盪，山嶽爲之鳴呴，此則神性雄健使之然也。天照大神素知其神暴惡，至聞來詣之狀，乃勃然而驚曰：「吾弟之來豈以善意乎？謂當有奪國之志歟！夫父母既任諸子，各有其境，如何棄置當就之國，而敢窺此處乎？」乃結髮爲髻，縛裳爲袴，便以八坂瓊之五百箇御統〈御統，此雲美須磨屢。〉纒其髻鬘及腕，又背負千箭之靭〈千箭，此雲知能梨。〉與五百箭之靭，臂著稜威之高鞆，〈稜威，此雲伊都。〉振起弓彇，急握劒柄，蹈堅庭而陷股，若沫雪以蹴散，〈蹴散，此雲俱穢簸邏邏箇須。〉奮稜威之雄詰，〈雄詰，此雲鳥多稽眉。〉發稜威之嘖讓，〈嘖讓。此雲擧廬毘。〉而徑詰問焉。素戔鳴尊對曰：「吾元無黑心，但父母已有嚴勅，將永就乎根國。如不與姉相見，吾何能敢去？是以跋渉雲霧遠自來參。不竟阿姉翻起嚴顏。」於時天照大神復問曰：「若然者，將何以明爾之赤心也？」對曰：「請與姉共誓，夫誓約之中〈誓約之中，此雲宇氣譬能美難箇。〉必當生子。如吾所生是女者，則可以爲有濁心；若是男者，則可以爲有清心。」於是天照大神乃索取素戔鳴尊十握劒，打折爲三段，濯於天眞名井，𪗾然咀嚼〈𪗾然咀嚼，此雲佐我彌爾加武。〉而吹棄氣噴之狹霧〈吹棄氣噴之狹霧，此雲浮枳於都屢伊浮岐能佐擬理。〉所生神，號曰田心姬；次湍津姬；次市杵嶋姬。凡三女矣。既而素戔鳴尊，乞取天照大神髻鬘及腕所纒八坂瓊之五百箇御統，濯於天眞名井，𪗾然咀嚼而吹棄氣噴之狹霧所生神，號曰正哉吾勝勝速日天忍穂耳尊。次天穂日命；〈是出雲臣，土師連等祖也。〉次天津彥根命；〈是凡川內直。山代直等祖也。〉次活津彥根命；次熊野橡樟日命。凡五男矣。是時天照大神勅曰：「原其物根，則八坂瓊之五百箇御統者，是吾物也，故彼五男神悉是吾兒。」乃取而子養焉。又勅曰：「其十握劒者，是素戔鳴尊物也，故此三女神悉是爾兒。」便授之素戔鳴尊，此則筑紫胸肩君等所祭神是也。
是後素戔鳴尊之爲行也。甚無狀。何則天照大神。以天狹田。長田爲御田。時素戔鳴尊。春則重播種子。〈重播種子。此雲璽枳磨枳。〉且毀其畔。〈毀。此雲波那豆。〉秋則放天斑駒。使伏田中。復見天照大神當新嘗時。則陰放𡱁於新宮。又見天照大神、方織神衣居齋服殿。則剝天斑駒。穿殿甍而投納。是時天照大神驚動。以梭傷身。由此發慍。乃入於天石窟。閉磐戶而幽居焉。故六合之內常闇而不知晝夜之相代。於時八十萬神會合於天安河邊計其可禱之方。故思兼神深謀遠慮。遂聚常世之長鳴鳥。使互長鳴。亦以手力雄神立磐戶之側。而中臣連遠祖天兒屋命。忌部遠祖太玉命掘天香山之五百箇眞坂樹。而上枝懸八坂瓊之五百箇御統。中枝懸八咫鏡。〈一雲眞經津鏡。〉下枝懸青和幣〈和幣。此雲尼枳底。〉白和幣。相與致其祈禱焉。又猿女君遠祖天鈿女命。則手持茅纒之矟。立於天石窟戶之前巧作俳優。亦以天香山之眞坂樹爲鬘。以蘿〈蘿。此雲此舸礙。〉爲手繦〈手繦。此雲多須枳。〉而火處燒。覆槽置〈覆槽。此雲於該。〉顯神明之憑談。〈顯神明之憑談。此雲歌牟鵝可梨。〉是時天照大神聞之而曰。吾比閉居石窟。謂當豐葦原中國必爲長夜。云何天鈿女命　樂如此者乎。乃以御手細開磐戶窺之。時手力雄神則奉承天照大神之手引而奉出。於是中臣神。忌部神。則界以端出之繩。〈繩。亦云左繩端出。此雲斯梨俱梅儺波。〉乃請曰。勿復還幸。然後諸神歸罪過於素戔鳴尊。而科之以千座置戶。遂促徴矣。至使拔髮。以贖其罪。亦曰。拔其手足之爪贖之。巳而竟逐降焉。
是時、素戔鳴尊、自天而降到於出雲國簸之川上。時聞川上有啼哭之聲。故尋聲覓往者。有一老公與老婆。中間置一少女。撫而哭之。素戔鳴尊問曰。汝等誰也。何爲哭之如此耶。對曰。吾是國神。號腳摩乳。我妻號手摩乳。此童女是吾兒也。號奇稻田姬。所以哭者。往時吾兒有八箇少女。每年爲八岐大蛇所呑。今此少童且臨被呑。無由脫免。故以哀傷。素戔鳴尊勅曰。若然者。汝當以女奉吾耶。對曰。隨勅奉矣。故素戔鳴尊、立化奇稻田姬爲湯津爪櫛。而挿於御髻。乃使腳摩乳。手摩乳釀八醞酒。並作假庪〈假庪。此雲佐受枳。〉八間。各置一口槽。而盛酒以待之也。至期果有大蛇。頭尾各有八岐。眼如赤酸醤。〈赤酸醤。此雲阿箇箇鵝知。〉松栢生於背上。而蔓延於八丘八谷之間。及至得酒。頭各一槽飮。醉而睡。時素戔鳴尊乃拔所帶十握劒。寸斬其蛇。至尾劒刄少缺。故割裂其尾視之。中有一劒。此所謂草薙劒也。〈草薙劒。此雲俱娑那伎能都留伎。:一書曰：本名天叢雲劒。蓋大蛇所居之上常有雲氣。故以名歟。至日本武皇子改名曰草薙劒。〉素戔鳴尊曰。是神劒也。吾何敢私以安乎。乃上獻於天神也。』然後行覓將婚之處。遂到出雲之清地焉。〈清地。此雲素鵝。〉乃言曰。吾心清清之。〈此今呼此地曰清。〉則於彼處建宮。〈或雲。時武素戔鳴尊歌之曰。夜句茂多菟。伊都毛夜覇餓岐。菟磨語昧爾。夜覇餓枳菟俱盧。贈廼夜覇餓岐廻。〉乃相與遘合而生兒大己貴神。因勅之曰。吾兒宮首者即腳摩乳。手摩乳也。故賜號於二神。曰稻田宮主神。巳而素戔鳴尊遂就於根國矣。
