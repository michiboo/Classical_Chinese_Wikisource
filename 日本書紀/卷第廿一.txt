日本書紀卷第廿一　橘豐日天皇　用明天皇　泊瀬部天皇　崇峻天皇
橘豐日天皇。天國排開廣庭天皇第四子也。母曰堅塩媛。天皇信佛法尊神道★十四年秋八月。渟中倉太珠敷天皇崩。
九月甲寅朔戊午。天皇即天皇位。宮於磐余。名曰池邊雙槻宮。以蘇我馬子宿禰爲大臣。物部弓削守屋連爲大連。並如故。
壬申。詔曰。雲々。』以酢香手姫皇女拜伊勢神宮奉日神祀。〈是皇女自此天皇時逮干炊屋姫天皇之世。奉日神神祀。自退葛城而薨。見炊屋姫天皇紀。或本雲。卅七年間奉日神祀自退而薨。〉
元年春正月壬子朔。立穴穗部間人皇女爲皇后。是生四男。其一曰廐戸皇子。〈更名豐耳聰。聖徳。或名豐聰耳。法大王。或雲法主王〉是皇子初居上宮。後移斑移斑鳩。於豐御食炊屋姫天皇世位居東宮。總攝萬機行天皇事。語見豐御食炊屋姫天皇紀。其二曰來目皇子。其三曰殖栗皇子。其四曰茨田皇子。立蘇我大臣稻目宿禰女石寸名爲嬪。是生田目皇子。〈更名豐浦皇子。〉葛城直磐村女廣子生一男。一女。男曰麻呂子皇子。此當麻公之先也。女曰酢香手姫皇女。歴三代以奉日神。
夏五月。穴穗部皇子欲奸炊屋姫皇后而自強入於殯宮。寵臣三輪君逆乃喚兵衛。重■宮門。拒而勿入。穴穗部皇子問曰。何人在此。兵衛答曰。三輪君逆在焉。七呼開門。遂不聽入。於是穴穗部皇子謂大臣與大連曰。逆頻無禮矣。於殯庭誄曰。不荒朝庭。淨如鏡面。臣治平奉仕。即是無禮。方今天皇子弟多在。兩大臣侍。誰得恣情專言奉仕又余觀殯內。拒不聽入。自呼開門七廻不應。願欲斬之。兩大臣曰。隨命。於是穴穗部皇子陰謀王天下之事。而口詐在於殺逆君。遂與物部守屋大連率兵圍繞磐余池邊。逆君知之。隱於三諸之岳。是日夜半潛自山出。隱於後宮。〈謂炊屋姫皇后之別業。是名海石榴市宮。〉逆之同姓白堤與橫山言逆君在處。穴穗部皇子即遣守屋大連〈或本雲。穴穗部皇子與泊瀬部皇子相計而遣守屋大連。〉曰。汝應往討逆君並其二子。大連遂率兵去。蘇我馬子宿禰外聞斯計。詣皇子所。即逢門底。〈謂皇子家門也。〉將之大連所。時諌曰。王者不近刑人。不可自往。皇子不聽而行。馬子宿禰即便隨去。到於磐余〈行至於池邊也。〉而切諌之。皇子乃從諌止。於此處踞坐胡床待大連焉。大連良久而至。率衆報命曰。斬逆等訖。〈或本雲。穴穗部皇子自行射殺。〉於是馬子宿禰惻然頽歎曰。天下之亂不久矣。大連聞而答曰。汝小臣之所不識也。〈此三輪君逆者譯語田天皇之所寵愛悉委內外之事焉。由是炊屋姫皇后與馬子宿禰倶發恨於穴穗部皇子也。〉●是年也太歳丙午。
二年夏四月乙巳朔丙午。御新甞於磐余河上。▼是日天皇得病還入於宮。群臣侍焉。天皇詔群臣曰。朕思欲歸三寶。卿等議之。群臣入朝而議。物部守屋大連與中臣勝海連。違詔議曰。何背國神敬他神也。由來不識若斯事矣。蘇我馬子宿禰大臣曰。可隨詔而奉助。■生異計。於是皇弟皇子〈皇弟皇子者穴穗部皇子。即天皇庶弟。〉引豐國法師〈闕名也。〉入於內裏。物部守屋大連耶睨大怒。是時押坂部史毛屎急來密語大連曰。今群臣圖卿。復將斷路。大連聞之即退於阿都〈阿都大連之別業所在地名也。〉集聚人焉。中臣勝海連於家集衆隨助大連。遂作太子彥人皇子像與竹田皇子像厭之。俄而知事難濟。歸附彥人皇子於水派宮。〈水派。此雲美麻多。〉舍人跡見赤檮伺勝海連自彥人皇子所退。拔刀而殺〈跡見姓也。赤檮名也。赤檮。此雲伊知毘。〉大連從阿都家使物部八坂。大市造小坂。漆部造兄。謂馬子大臣曰。吾聞。群臣謀我。我故退焉。馬子大臣。乃使土師八嶋連於大伴毘羅夫連所。具述大連之語。由是毘羅夫連手執弓箭皮楯就槻曲家。不離晝夜守護大臣。〈槻曲家者。大臣家也。〉』天皇之瘡轉盛。將欲終時。鞍部多須奈〈司馬達等子也。〉進而奏曰。臣奉爲天皇出家脩道。又奉造丈六佛像及寺。天皇爲之悲慟。今南淵坂田寺木丈六佛像。挾侍菩薩是也。
癸丑。天皇崩干大殿。
秋七月甲戌朔甲午。葬干磐余池上陵。
泊瀬部天皇。天國排開廣庭天皇第十二子也。母曰小姉君。〈稻目宿禰女也。已見上文。〉
二年夏四月。橘豐日天皇崩。
五月。物部大連軍衆三度驚駭。大連元欲去餘皇子等。而立穴穗部皇子爲天皇。及至於今望因遊獵而謀替立。密使人於穴穗部皇子曰。願與皇子將馳獵於淡路。謀泄。
六月甲辰朔庚戌。蘇我馬子宿禰等奉炊屋姫尊。詔佐伯連丹經手。土師連磐村。的臣眞噛曰。汝等嚴兵。速往誅殺穴穗部皇子與宅部皇子。是日夜半。佐伯連丹經手等圍穴穗部皇子宮。於是衛士先登樓上。撃穴穗部皇肩。皇子落於樓下走入偏室。衞士等擧燭而誅。
六月辛亥。誅宅部皇子。〈宅部皇子。檜隈天皇之子。上女王之父也。未詳。〉善穴穗部皇子。故誅。
甲子。善信阿尼等謂大臣曰。出家之途以戒爲本。願向百濟學受戒法。
是月。百濟調使來朝。大臣謂使人曰。率此尼等將渡汝國令學戒法。了時發遣。使人答曰。臣等歸蕃先道國王。而後發遣。亦不遲也。
秋七月。蘇我馬子宿禰大臣勸諸皇子與群臣。謀滅物部守屋大連。泊瀬部皇子。竹田皇子。廐戸皇子。難波皇子。春日皇子。蘇我馬子宿禰大臣。紀男麻呂宿禰。巨勢臣比良夫。膳臣賀施夫。葛城臣烏那羅。倶率軍旅進討大連。大伴連噛。阿倍臣人。平群臣神手。坂本臣糠手。春日臣。〈闕名字。〉倶率軍兵從志紀郡到澁河家。大連親率子弟與奴軍。築稻城而戰。於是大連昇衣揩朴枝間臨射如雨。其軍強盛。填家溢野。皇子等軍與群臣衆怯弱恐怖。三廻卻還。是時廐戸皇子束髮於額。〈古俗年少兒年十五六間。束髮於額。十七八間。分爲角子。今亦爲之。〉而隨軍後。自忖度口。將無見敗。非願難成。乃■取白膠木。疾作四天皇像。置於頂髮。而發誓言。〈白膠木。此雲農利泥。〉今若使我勝敵。必當奉爲護世四王起立寺塔。蘇我馬子大臣又發誓言。凡諸天王大神王等助衛於我。使獲利益。願當奉爲諸天與大神王。起立寺塔流通三寶。誓已嚴種種兵而進討伐。爰有跡見首赤檮。射墮大連於枝下。而誅大連並其子等。由是。大連之軍忽然自敗。合軍悉被皀衣。馳獵廣瀬勾原而散之。是役大連兒息與眷屬。或有逃匿葦原改姓換名者。或有逃亡不知所向者。時人相謂曰。蘇我大臣之妻。是物部守屋大連之妹也。大臣妄用妻計而殺大連矣。』平亂之後。於攝津國造四天王寺。分大連奴半與宅。爲大寺奴田莊。以田一萬頃賜跡見首赤檮。蘇我大臣亦依本願於飛鳥地起法興寺。』物部守屋大連資人捕鳥部萬〈萬。名也。〉將一百人守難波宅。而聞大連滅。騎馬夜逃向茅渟縣有眞香邑。仍過婦宅而遂匿山。朝庭議曰。萬懷逆。故隱此山中。早須滅族。可不怠歟。萬衣裳幣垢。形色憔悴。持弓帶釼。獨自出來。有司遣數百衛士圍萬。萬即驚匿篁聚。以繩繋竹。引動令他惑己所入。衛士等被詐指搖竹馳言。萬在此。萬即發箭一無不中。衛士等恐不敢近。萬便弛弓挾腋。向山走去。衛士等即夾河追射。皆不能中。於是有一衛士。疾馳先萬。而伏河側。擬射中膝。萬即拔箭。張弓發箭。伏地而號曰。萬爲天皇之楯將効其勇。而不推問。翻致逼迫於此窮矣。可共語者來。願聞殺虜之際。衛士等競馳射萬。萬便拂捍飛矢。殺卅餘人。仍以持釼三截其弓。還屈其釼投河水裏。別以刀子刺頚死焉。河內國司。以萬死狀牒上朝庭。朝庭下苻稱。斬之八段散梟八國。河內國司即依苻旨。臨斬梟。時雷鳴大雨。爰有萬養白犬。俯仰廻吠於其屍側。遂噛擧頭收置古冢。橫臥枕側飢死於前。河內國司尤異其犬。牒上朝庭。朝庭哀不忍聽。下苻稱曰。此犬世所希聞。可觀於後。須使萬族作墓而葬。由是萬族雙起墓於有眞香邑。葬萬與犬焉。』河內國言。於餌香川原有被斬人。計將數百。頭身既爛。姓宇難知。但以衣色收取其身者。爰有櫻井田部連膽渟所養之犬。噛續身頭伏側固守。使收已至。乃起行之。
八月癸卯朔甲辰。》炊屋姫尊與群臣勸進天皇。即天皇之位。以蘇我馬子宿禰爲大臣如故。卿大夫之位亦如故。
是月。宮於倉梯。
元年春三月。立大伴糠手連女小手子爲妃。是生蜂子與錦代皇女。
是歳。百濟國遣使並僧惠總。令斤。惠寔等。獻佛舍利。百濟國遣恩率首信。徳率益文。那率福富味身等進調。並獻佛舍利。僧聆照律師。令威。惠衆。惠宿。道嚴。令開等。寺工太良未太。文賈古子。鑪盤博士將徳白昧淳。瓦博士麻奈文奴。陽貴文陵貴文。昔麻帝彌。畫工白加。蘇我馬子宿禰請百濟僧等。問受戒之法。以善信尼等付百濟國使恩率首信等。發遣學問。』壤飛鳥衣縫造祖樹葉之家。始作法興寺。此地名飛鳥眞神原。亦名飛鳥苫田。●是年也太歳戊申。
二年秋七月壬辰朔。遣近江臣滿於東山道使觀蝦夷國境遣完人臣鴈於東海道使觀東方濱海諸國境遣阿倍臣於北陸道使觀越等諸國境。
三年春三月。學問尼善信等。自百濟還住櫻井寺。
冬十月。入山取寺材。
是歳。度尼大伴狹手彥連女善徳。大伴狛夫人。新羅媛善妙。百濟媛妙光。又漢人善聰。善通。妙徳。法定。照善。智聰。善智惠。善光等。鞍部司馬達等子多須奈。同時出家。名曰徳齊法師。
四年夏四月壬子朔甲子。葬譯語田天皇於磯長陵是其妣皇后所葬之陵也。
秋八月庚戌朔。天皇詔群臣曰。朕思欲建任那。卿等何如。羣臣奏言。可建任那官家。皆同陛下所詔。
冬十一月己卯朔壬午。差紀男麻呂宿禰。巨勢巨比良夫。狹臣。大伴囓連。葛城烏奈良臣。爲大將軍率氏氏臣連爲裨將部隊。領二萬餘軍。出居筑紫。遣吉士金於新羅。遣吉士木蓮子於任那。問任那事。
五年冬十月癸酉朔丙子。有獻山豬。天皇指豬詔曰。何時如斷此豬之頚。斷朕所嫌之人。多設兵仗有異於常。
壬午。蘇我馬子宿禰聞天皇所詔。恐嫌於己招聚儻者謀弒天皇。
是月。起大法興寺佛堂與歩廊。
十一月癸卯朔乙巳。馬子宿禰詐於羣臣曰。今日進東國之調。乃使東漢直駒弒於天皇。〈或本雲。東漢直駒東漢直磐井子也。〉▼是日。葬天皇於倉梯岡陵。〈或本雲。大伴嬪小手子恨寵之衰。使人於蘇我馬子宿禰曰。頃者有獻山豬。天皇指豬而詔曰。如斷豬頚何時斷朕思人。且於內裏。大作兵仗。於是馬子宿禰聽而驚之。〉
丁未。遣騨使於筑紫將軍所曰。依於內亂莫怠外事。
是月。東漢直駒偸隱蘇我娘嬪河上娘爲妻。〈河上娘。蘇我馬子宿禰女也。〉馬子宿禰忽不知河上娘爲駒所偸。而謂死去。駒奸嬪事顯。爲大臣所殺。
