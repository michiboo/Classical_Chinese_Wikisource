日本書紀卷第十八　廣國押武金日天皇　安閑天皇　武小廣國押盾天皇　宣化天皇
廣國押武金日天皇　安閑天皇　勾大兄廣國押武金日天皇。男大跡天皇長子也。母曰目子媛。是天皇爲人墻宇凝峻不可得窺。桓桓寛大。有人君之量。★（辛亥五三一）廿五年春二月辛丑朔丁未。《七》男大跡天皇立大兄爲天皇。即日男大跡天皇崩。◎是月。以大伴金村大連爲大連。物部麁鹿火大連爲大連並如故。
元年春正月。遷都於大倭國勾金橋。因爲宮號。
三月癸未朔戊子。有司爲天皇納采億計天皇女春日山田皇女爲皇后。〈更名山田赤見皇女。〉別立三妃。立許勢男人大臣女紗手媛。紗手媛弟香香有媛。物部木蓮子〈木蓮子。此雲伊施寐。〉大蓮女宅媛。
夏四月癸丑朔。內膳卿膳臣大麻呂。奉勅。遣使求珠伊甚。伊甚國造等詣京遲晩。踰時不進。膳臣大麻呂大怒收縛國造等。推問所由。國造稚子直等恐懼。逃匿後宮內寢。春日皇后不知直入。驚駭而顛。慚愧無已。稚子直等兼坐闌入罪當科重。謹專爲皇后獻伊甚屯倉請贖闌入之罪。因定伊甚屯倉。今分爲郡屬上總國。
五月。百濟遣下部脩徳嫡徳孫。上部都徳己州己婁等。來貢常調。別上表。
秋七月辛巳朔。詔曰。皇后雖體同天子。而內外之名殊隔。亦可以死屯倉之地。式樹椒庭後代遺跡。逎差勅使簡擇良田。勅使奉勅。宣於大河內直味張〈更名黒梭。〉曰。今汝宜奉進膏腴雌雉田。味張忽然悋惜。欺誑勅使曰。此田者。天旱難漑。水潦易浸費功極多。収獲甚少。勅使依言服命無隱。
冬十月庚戌朔甲子。天皇勅大伴大連金村曰。朕納四妻。至今無嗣。萬歳之後朕名絶矣。大伴伯父今作何計。毎念於茲。憂慮何已。大伴大連金村奏曰。亦臣所憂也。夫我國家之王天下者。不論有嗣無嗣。要須因物爲名。請爲皇后次妃。建立屯倉之地。使留後代令顯前跡。詔曰。可矣。宜早安置。大伴大連金村奏稱。宜以小墾田屯倉。與毎國田部。給■紗手媛。以櫻井屯倉。〈一本雲。加■茅渟山屯倉。〉與毎國田部、給賜香香有媛。以難波屯倉。與毎郡钁丁。給■宅媛。以示於後。式觀乎菖。詔曰。依奏施行。
閏十二月己卯朔壬午。行幸於三嶋。大伴大連金村從焉。天皇使大伴大連問良田於縣主飯粒。縣主飯粒慶悅無限。謹敬盡誠。仍奉獻上御野。下御野。上桑原。下桑原。並竹村之地。凡合肆拾町。大伴大連奉勅宣曰。率土之上莫匪王封。普天之下莫匪王域。故先天皇建顯號。垂鴻名。廣大配乎乾坤。光華象乎日月長駕遠撫。橫逸乎都外。瑩鏡區域。充塞乎無垠。上冠九垓。旁濟八表。制禮以告成功。作樂以彰治定。福應允臻。祥慶荷合於往歳矣。今汝味張。率土幽微百姓。忽爾奉惜王地。輕背使乎宣旨。味張自今以後。勿預郡司。於是縣主飯粒喜懼交懷。廼以其子鳥樹。送大連爲僮竪焉。於是大河內直味張恐畏永悔。伏地汗流。啓大連曰。愚蒙百姓。罪當萬死。伏願毎郡以钁丁。春時五百丁。秋時五百丁。奉獻天皇。子孫不絶。藉此祈生。永爲鑒戒。別以狹井田六町賂大伴大連。蓋三嶋竹村屯倉者。以河內縣部曲。爲田部之元。於是乎起。
是月。廬城部連枳唹女幡媛。偸取物部大連尾輿瓔珞。獻春日皇后。事至發覺。枳■喩以女幡媛。獻采女丁。〈是春日部釆女也。〉並獻安藝國過戸廬城部世倉。以贖女罪。物部大連尾輿恐事由己。不得自安。乃獻十市部。伊勢國來狹狹。登伊。〈検狹狹。登伊二邑名也。〉贄土師部。筑紫國膽狹山部也。』武藏國造笠原直使主與同族小杵相爭國造。〈使主。皆名小杵。也。〉經年難決也。小杵性阻有逆。心高無順。密就求授於上毛野君小熊、而謀殺使主。使主覺之走出。詣京言狀朝庭。臨斷以使主爲國造。而誅小杵國造使主悚憙交懷。不能默已。謹爲國家奉置橫渟。橘花多氷。倉樔。四處屯倉。☆是年也太歳甲寅。
二年春正月戊申朔壬子。詔曰。間者連年登穀。接境無虞。元元蒼生樂於稼穡業業黔首兔於飢饉。仁風暢乎宇宙。美聲塞乎乾坤。內外清通。國家殷富。朕甚欣焉。可大哺五日爲天下之歡。
夏四月丁丑朔。置勾舍人部。勾靭部。
五月丙午朔甲寅。置筑紫穗波屯倉。鎌屯倉。豐國■碕屯倉。桑原屯倉。肝等〈取音讀。〉屯倉。大拔屯倉。我鹿屯倉。〈我鹿。此雲阿柯。〉火國春日部屯倉。播磨國越部屯倉。牛鹿屯倉。備後國後城屯倉。多禰屯倉。來履屯倉。葉稚屯倉。河音屯倉。婀娜國膽殖屯倉。膽年部屯倉。阿波國春日部屯倉。紀國經湍屯倉。〈經此雲湍。俯世。〉河邊屯倉。丹波國蘇斯岐屯倉。〈皆取音。〉近江國葦浦屯倉。尾張國間敷屯倉。入鹿屯倉。上毛野國緑野屯倉。駿河國稚贄屯倉。
秋八月乙亥朔。詔置國國犬養部。
九月甲辰朔丙午。詔櫻井田部連。縣犬養連。難波吉士等。主掌屯倉之稅。
丙辰。別勅大連雲。宜放牛於難波大隅嶋與媛嶋松原。冀垂名於後。
冬十二月癸酉朔己丑。天皇崩於勾金橋宮。時年七十。
是月。葬天皇於河內舊市高屋丘陵。以皇后春日山田皇女及天皇妹神前皇女合葬於是陵。

武小廣國押盾天皇。男大跡天皇第二子也。勾大兄廣國押武金日天皇之同母弟也。★二年十二月。勾大兄廣國押武金日天皇崩無嗣。群臣奏上劒鏡於武小廣國押盾尊。使即天皇之位焉。是天皇爲人器宇清通。神襟朗邁。不以才地矜人爲王。君子所服。
元年春正月。遷都於檜隈廬入野。因爲宮號也。
二月壬申朔。以大伴金村大連。爲大連。物部麁鹿火大連爲大連。並如故。又以蘇我稻目宿禰爲大臣。阿倍火麻呂臣爲大夫。
三月壬寅朔。有司請立皇后。
己酉。詔曰。立前正妃億計天皇女橘仲皇女爲皇后。是生一男。三女。長曰石姫皇女。次曰小石姫皇女。次曰倉稚綾姫皇女。次曰上殖葉皇子。亦名椀子。是丹比公。偉那公。凡二姓之先也。前庶妃大河內稚子媛生一男。是曰火焔皇子。是椎田君之先也。
夏五月辛丑朔。詔曰。食者天下之本也。黃金萬貫不可療飢。白玉千箱何能救冷。夫筑紫國者遐邇之所朝屆。去來之所關門。是以海表之國候海水以來賓。望天雲而奉貢。自胎中之帝■於朕身。収藏穀稼。蓄積儲糧遙設凶年。厚饗良客。安國之方。更無過此。故朕遣阿蘇仍君。〈未詳也。〉加運河內國茨田郡屯倉之穀。蘇我大臣稻目宿禰。宜遣尾張連運尾張國屯倉之穀。物部大連麁鹿火宜遣新家連運新家屯倉之穀。阿倍臣宜遣伊賀臣運伊賀國屯倉之穀。修造官家那津之口。又其筑紫肥豐三國屯倉。散在縣隔。運輸遙阻。儻如須要。難以備卒。亦宜課諸郡分移。聚建那津之口。以備非常。永爲民命。早下郡縣令知朕心。
秋七月。物部麁鹿火大連薨。☆是年也太歳丙辰。
二年冬十月壬辰朔。天皇以新羅冦於任那。詔大伴金村大連。遣其子磐與狹手彥以助任那。是時。磐留筑紫執其國政以備三韓。狹手彥往鎭任那。加救百濟。
四年春二月乙酉朔甲午。《十》天皇崩於檜隈廬入野宮。時年七十三。
冬十一月庚戌朔丙寅。《十七》葬天皇於大倭國身狹桃花鳥坂上陵。以皇后橘皇女及其孺子合葬干是陵。〈皇后崩年傳記無載。孺子者蓋未成人而葬歟。〉
