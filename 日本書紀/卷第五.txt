日本書紀卷第五　御間城入彥五十瓊殖天皇　崇神天皇
御間城入彥五十瓊殖天皇。稚日本根子彥大日日天皇第二子也。母曰伊香色謎命。物部氏遠祖大綜麻杵之女也。天皇年十九歳。（開化天皇二八年　辛亥　前一三〇）立爲皇太子。識性聰敏。幼好雄略。既壯寛博謹愼。崇重神祇。恆有經綸天業之心焉。★六十年（癸未前九八）夏四月。稚日本根子彥大日日天皇崩。
元年春正月壬午朔甲午皇太子即天皇位。尊皇后曰皇太后。
二月辛亥朔丙寅。立御間城姫爲皇后。先是。後生活目入彥五十狹茅天皇。彥五十狹茅命。國方姫命。千千衝倭姫命。倭彥命。五十日鶴彥命。又妃紀伊國荒河戸畔女遠津年魚眼眼妙媛。生豐城入彥命。豐鍬入姫命。次妃尾張大海媛。〈一雲大海宿禰女八坂振天某邊。〉生八坂入彥命。淳名城入姫命。十市瓊入姫命。☆是年也太歳甲申。
三年秋九月。遷都於磯城。是謂瑞籬宮。
四年冬十月庚申朔壬午。詔曰。惟我皇祖。諸天皇等。光臨宸極者。豈爲一身乎。蓋所以司牧人神經綸天下。故能世闡玄功。時流至徳。今朕奉承大運。愛育黎元。何當聿遵皇祖之跡。永保無窮之祚。其羣卿百僚。竭爾忠貞。共安天下。不亦可乎。
五年。國內多疾疫。民有死亡者。且大半矣。
六年。百姓流離。或有背叛。其勢難以徳治之。是以晨興夕■。請罪神祇。先是。天照大神。倭大國魂二神。並祭於天皇大殿之內。然畏其神勢共住不安。故以天照大神。託豐鍬入姫命。祭於倭笠縫邑。仍立磯堅城神籬。〈神籬。此雲比莽呂岐。〉亦以日本大國魂神。託渟名城入姫命令祭。然渟名城入姫命髮落體痩而不能祭。
七年春二月丁丑朔辛卯。詔曰。昔我皇祖大啓鴻基。其後聖業逾高。王風轉盛。不意。今當朕世數有災害。恐朝無善政。取咎於神祇耶。蓋命神龜以極致　之所由也。於是。天皇乃幸於神淺茅原。而會八十萬神以卜問之。是時。神明憑倭跡跡日百襲姫命曰。天皇何憂國之不治也。若能敬祭我者。必當自平矣。天皇問曰。教如此者誰神也。答曰。我是倭國城內所居神。名爲大物主神。時得神語隨教祭祀。然猶於事無驗。天皇乃沐浴齊戒。潔瀞殿內。而祈之曰。朕禮神尚未盡耶。何不享之甚也。冀亦夢裏教之。以畢神恩。是夜夢有一貴人。對立殿戸。自稱大物主神曰。天皇勿復爲愁國之不治。是吾意也。若以吾兒大田田根子。令祭吾者則立平矣。亦有海外之國自當歸伏。
秋八月癸卯朔己酉。倭跡速神淺茅原目妙姫。穗積臣遠祖大水口宿禰。伊勢麻績君。三人共同夢而奏言。昨夜夢之。有一貴人。誨曰。以大田田根子命爲祭大物主大神之主。亦以市磯長尾市爲祭倭大國魂神之主。必天下太平矣。天皇得夢辭益歡於心。布告天下求大田田根子。即於茅渟縣陶邑得大田田根子而貢之。天皇即親臨於神淺茅原。會諸王卿及八十諸部。而問大田田根子曰。汝其誰子。對曰。父曰大物主大神。母曰活玉依媛。陶津耳之女。亦云。奇日方天日方。武茅渟祇之女也。天皇曰。朕當榮樂。乃卜使物部連祖伊香色雄爲神班物者。吉之。又卜便祭他神。不吉。
十一月丁卯朔己卯。命伊香色雄而以物部八十手所作祭神之物。即以大田田根子。爲祭大物主大神之主。又以長尾市。爲祭倭大國魂神之主。然後卜祭他神吉焉。便別祭八十萬羣神。仍定天社。國社。及神地。神戸。於是疫病始息。國內漸謐五穀既成。百姓饒之。
八年夏四月庚子朔乙卯。以高橋邑人活日爲大神之掌酒。〈掌酒。此雲佐介弭苔。〉
冬十二月丙申朔乙卯。天皇以大田田根子令祭大神。是日活日自擧神酒。獻天皇。仍歌之曰。許能瀰枳破。和餓瀰枳那羅孺。■磨等那殊。於朋望能農之能。介瀰之瀰枳。伊句臂佐。伊久臂佐。如此歌之。宴於神宮。即宴竟之。諸大夫等歌之曰。宇磨佐開。瀰和能等能能。阿佐妬珥毛。伊弟■由介那。瀰和能等能渡■。於茲。天皇歌之曰。宇磨佐階。瀰和能等能能。阿佐妬珥毛。於辭寐羅箇禰。瀰和能等能渡烏。即開神宮門而幸行之。所謂大田田根子。今三輪君等之始祖也。
九年春三月甲子朔戊寅。天皇夢有神人。誨之曰。以赤盾八枚。赤矛八竿。祠墨坂神。亦以黒盾八枚。黒矛八竿。祠大坂神。
夏四月甲午朔己酉。依夢之教。祭墨坂神。大坂神。
十年秋七月丙戌朔己酉。詔群卿曰。導民之本。在於教化也。今既禮神祇。災害皆耗。然遠荒人等。猶不受正朔。是未習王化耳。其選郡卿。遣於四方。令知朕意。
九月丙戌朔甲午。以大彥命遣北陸。武渟川別遣東海。吉備津彥遣西道。丹波道主命遣丹波。因以詔之曰。若有不受教者。乃擧兵伐之。既而共授印綬爲將軍。
壬子。大彥命到於和珥坂上。時有少女歌之曰。〈一雲。大彥命到山背平坂。時道側有童女歌之曰。〉瀰磨紀異利寐胡播揶。飫逎餓鳥■。志齊務苔。農殊末句志羅珥。比賣那素寐殊望。〈一雲。於朋耆妬庸利。於介伽卑氏。許呂佐務苔。須羅句　志羅珥■。比賣那素寐須望。〉於是大彥命異之。問童女曰。汝言何辭。對曰。勿言也。唯歌耳。乃重詠先歌忽不見矣。大彥乃還而具以狀奏。於是天皇姑倭跡跡日百襲姫命。聰明叡智。能識未然。乃知其歌恠。言於天皇。是武埴安彥將謀反之表者也。吾聞。武埴安彥之妻吾田媛。密來之取倭香山土。　領巾頭。而祈曰。是倭國之物實。乃反之。〈物實。此雲望能志呂。〉是以知有事焉。非早圖必後之。於是更留諸將軍而議之。未幾時。武埴安彥與妻吾田媛。謀反逆興師忽至。各分道而夫從山背。婦從大坂。共入欲襲帝京。時天皇遣五十狹芹彥命。撃吾田媛之師。即遮於大坂皆大破之。殺吾田媛悉斬其軍卒。復遣大彥與和珥臣遠祖彥國葺。向山背撃埴安彥。爰以忌瓮鎭坐於和珥武　坂上。則率精兵。進登那羅山而軍之。時官軍屯聚而■■草木。因以號其山曰那羅山。〈■■。此雲布瀰那羅須。〉更避那羅山。而進到輪韓河。與埴安彥。挾河屯之。各相挑焉。故時人改號其河曰挑河。今謂泉河訛也。埴安彥望之問彥國　曰。何由矣汝興師來耶。對曰。汝逆天無道。欲傾王室。故擧義兵欲討汝逆。是天皇之命也。於是各爭先射。武埴安彥先射彥國葺。不得中。後彥國　射埴安彥。中胸而殺焉。其軍衆脅退則追破於河北。而斬首過半。屍骨多溢。故號其處曰羽振苑。亦其卒怖走。屎漏於褌。乃脫甲而逃之。知不得兔。叩頭曰我君。故時人號其脫甲處曰伽和羅。褌屎處曰屎褌。今謂樟葉訛也。又號叩頭之處曰我君。〈叩頭。此雲逎務。〉』是後。倭跡跡日百襲姫命爲大物主神之妻。然其神常晝不見而夜來矣。倭跡跡姫命語夫曰。君常晝不見者。分明不得視其尊顏。願暫留之。明旦仰欲覲美麗之威儀。大神對曰。言理灼然。吾明旦入汝櫛笥而居。願無驚吾形。爰倭跡跡姫命心裏密異之。待明以見櫛笥。遂有美麗小蛇。其長大如衣紐。則驚之叫啼。時大神有恥。忽化人形。謂其妻曰。汝不忍令羞吾。吾還令羞汝。仍踐大虛登於御諸山。爰倭跡跡姫命仰見而悔之急居。〈急居。此雲菟岐於。〉則箸撞陰而薨。乃葬於大市。故時人號其墓。謂箸墓也。是墓者日也人作。夜也神作。故運大坂山石而造。則自山至於墓。人民相踵。以手遞傳而運焉。時人歌之曰。飫朋佐介珥。菟藝逎煩例屢。伊辭務邏■。手誤辭珥固佐縻。固辭介■務介茂。
冬十月乙卯朔。詔群臣曰。今返者悉伏誅。畿內無事。唯海外荒俗。騷動未止。其四道將軍等今急發之。
丙子。將軍等共發路。
十一年夏四月壬子朔己卯。四道將軍以平戎夷之狀奏焉。
是歳。異俗多歸。國內安寧。
十二年春三月丁丑朔丁亥。詔曰。朕初承天位。獲保宗廟。明有所蔽。徳不能綏。是以陰陽謬錯。寒暑矢序。疫病多起。百姓蒙災。然今解罪改過。敦禮神祇。亦垂教而緩荒俗。擧兵以討不服。是以官無廢事。下無逸民。教化流行。衆庶樂業。異俗重譯來。海外既歸化。宜當此時。更校人民。令知長幼之次第。及課　之先後焉。
秋九月甲辰朔己丑。始校人民。更科調役。此謂男之弭調。女之手末調也。是以。天神地祇共和享。而風雨順時。百穀用成。家給人足。天下大平矣。故稱謂御肇國天皇也
十七年秋七月丙午朔。詔曰。船者天下之要用也。今海邊之民。由無船以甚苦歩運。其令諸國俾造船舶。
冬十月。始造船舶。
四十八年春正月己卯朔戊子。天皇勅豐城命。活目尊曰。汝等二子。慈愛共齊。不知曷爲嗣。各宜夢。朕以夢占之。二皇子於是被命。淨沐而祈寐。各得夢也。會明。兄豐城命以夢辭奏於天皇曰。自登御諸山向東。而八廻弄槍。八廻撃刀。弟活目尊以夢辭奏言。自登御諸山之嶺。繩■四方。逐食粟雀。則天皇相夢。謂二子曰。兄則一片向東。當治東國。弟是悉臨四方。宜繼朕位。
夏四月戊申朔丙寅。立活目尊爲皇太子。以豐城命令治東國。是上毛野君。下毛野君之始祖也。
六十年秋七月丙申朔己酉。詔群臣曰。武日照命。〈一雲。武夷鳥。又雲。天夷鳥。〉從天將來神寶。藏於出雲大神宮。是欲見焉。則遣矢田部造遠祖武諸隅〈一書雲。一名大母隅也。〉而使獻。當是時。出雲臣之遠祖出雲振根主於神寶。是徃筑紫國而不遇矣。其弟飯入根則被皇命。以神寶付弟甘美韓日狹與子■濡渟而貢上。既而出雲振根從筑紫還來之。聞神寶獻於朝廷。責其弟飯入根曰。數日當待。何恐之乎。輙許神寶。是以既經年月。猶懷恨忿有殺弟之志。仍欺弟曰。頃者於止屋淵多生■。願共行欲見。則隨兄而往之。先是。兄竊作木刀。形似眞刀。當時自佩之。弟佩眞刀。共到淵頭。兄謂弟曰。淵水清冷。願欲共游沐。弟從兄言。各解佩刀置淵邊。沐於水中。乃兄先上陸。取弟眞刀自佩。後弟驚而取兄木刀。共相撃矣。弟不得拔木刀。兄撃弟飯入根而殺之。故時人歌之曰。椰勾毛多菟。伊頭毛多鷄流餓波鷄流多知。菟頭邏佐波磨枳。佐微那辭珥。阿波禮。於是甘美韓日狹。■濡渟。參向朝廷曲奏其狀。則遣吉備津彥與武渟河別。以誅出雲振根。故出雲臣等畏是事。不祭大神而有間。時丹波氷上人。名氷香戸邊。啓於皇太子活目尊曰。己子有小兒。而自然言之。玉■鎭石。出雲人祭。眞種之甘美鏡。押羽振。甘美御神底寶御寶主。山河之水泳御魂。靜掛甘美御神底寶御寶主也。〈■。此雲毛。〉是非似小兒之言。若有託言乎。於是。皇太子奏於天皇。則勅之使祭。
六十二年秋七月乙卯朔丙辰。詔曰。農天下之大本也。民所恃以生也。今河內狹山埴田水少。是以。其國百姓怠於農於農事。其多開池溝。以寛民業。
冬十月。造依網池。
十一月。作苅坂池。反折池。〈一雲。天皇居桑間宮造是三池也。〉
六十五年秋七月。任那國遣蘇那曷叱知令朝貢也。任那者。去筑紫國二千餘里。北阻海以在鷄林之西南。
天皇踐祚六十八年冬十二月戊申朔壬子崩。時年百廿歳。★明年秋八月甲辰朔甲寅。《十一》葬于山邊道上陵。
