氣長足姬尊 神功皇后
氣長足姬尊、稚日本根子彥大日々天皇之曾孫、氣長宿禰王之女也。母曰葛城高顙媛。足仲彥天皇二年、立爲皇后。幼而聰明叡智。貌容壯麗。父王異焉。
九年春二月、足仲彥天皇崩於筑紫橿日宮。時皇后傷天皇不從神教而早崩、以爲、知所崇之神、欲求財寶國。是以、命群臣及百寮、以解罪改過、更造齋宮於小山田邑。
三月壬申朔、皇后選吉日、入齋宮、親爲神主。則命武內宿禰令撫琴。喚中臣烏賊津使主、爲審神者。因以千繒高繒、置琴頭尾、而請曰、先日教天皇者誰神也。願欲知其名。逮於七日七夜、乃答曰、神風伊勢國之百傳度逢縣之拆鈴五十鈴宮所居神、名撞賢木嚴之御魂天疎向津媛命焉。亦問之、除是神復有神乎。答曰、幡荻穗出吾也、於尾田吾田節之淡郡所居神之有也。問、亦有耶。答曰、於天事代於虛事代玉籤入彥嚴之事代主神有之也。問、亦有耶。答曰、有無之不知焉。於是、審神者曰、今不答而更後有言乎。則對曰、於日向國橘小門之水底所居、而水葉稚之出居神、名表筒男・中筒男・底筒男神之有也。問、亦有耶。答曰、有無之不知焉。遂不言且有神矣。時得神語、隨教而祭。然後、遣吉備臣祖鴨別、令擊熊襲國。未經浹辰、而自服焉。且荷持田村【荷持、此雲能登利。】有羽白熊鷲者。其爲人強健。亦身有翼、能飛以高翔。是以、不從皇命。毎略盜人民。
戊子、皇后欲擊熊鷲、而自橿日宮遷於松峽宮。時飄風忽起、御笠墮風。故時人號其處曰御笠也。辛卯、至層増岐野、卽舉兵擊羽白熊鷲而滅之。謂左右曰、取得熊鷲。我心則安。故號其處曰安也。丙申、轉至山門縣、則誅土蜘蛛田油津媛。時田油津媛之兄夏羽、興軍而迎來。然聞其妹被誅而逃之。
夏四月壬寅朔甲辰、北到火前國松浦縣、而進食於玉嶋里小河之側。於是、皇后勾針爲鉤、取粒爲餌、抽取裳縷爲緡、登河中石上、而投鉤祈之曰、朕西欲求財國。若有成事者、河魚飲鉤。因以舉竿、乃獲細鱗魚。時皇后曰、希見物也。【希見、此雲梅豆邏志。】故時人號其處、曰梅豆羅國。今謂松浦訛焉。是以、其國女人、毎當四月上旬、以鉤投河中、捕年魚、於今不絶。唯男夫雖釣、以不能獲魚。既而皇后、則識神教有驗、更祭祀神祗、躬欲西征。爰定神田而佃之。時引儺河水、欲潤神田、而掘溝。及於跡驚岡、大磐塞之、不得穿溝。皇后召武內宿禰、捧劒鏡令禱祈神祗、而求通溝。則當時、雷電霹靂、蹴裂其磐、令通水。故時人號其溝曰裂田溝也。皇后還詣橿日浦、解髮臨海曰、吾被神祗之教、頼皇祖之靈、浮渉滄海、躬欲西征。是以、令頭滌海水。若有驗者、髮自分爲兩。卽入海洗之、髮自分也。皇后便結分髮、而爲髻。因以、謂群臣曰、夫興師動衆、國之大事。安危成敗、必在於斯。今有所征伐。以事付群臣。若事不成者、罪有於群臣。是甚傷焉。吾婦女之、加以不肖。然暫假男貌、強起雄略。上蒙神祗之靈、下藉群臣之助、振兵甲而度嶮浪、整艫船以求財土。若事就者、群臣共有功。事不就者、吾獨有罪。既有此意。其共議之。群臣皆曰、皇后爲天下、計所以安宗廟社稷。且罪不及於臣下。頓首奉詔。
秋九月庚午朔己卯、令諸國、集船舶練兵甲。時軍卒難集。皇后曰、必神心焉、則立大三輪社、以奉刀矛矣。軍衆自聚。於是、使吾瓮海人烏摩呂、出於西海、令察有國耶。還曰、國不見也。又遣磯鹿海人名草而令視。數日還之曰、西北有山。帶雲橫絚。蓋有國乎。爰卜吉日、而臨發有日。時皇后親執斧鉞、令三軍曰、金鼓無節、旌旗錯亂、則士卒不整。貪財多欲、懷私內顧、必爲敵所虜。其敵少而勿輕。敵強而無屈。則姧暴勿聽。自服勿殺。遂戰勝者必有賞。背走者自有罪。既而神有誨曰、和魂服王身而守壽命。荒魂爲先鋒而導師船。【和魂、此雲珥岐瀰多摩。荒魂、此雲阿邏瀰多摩。】卽得神教、而拜禮之。因以依網吾彥男垂見爲祭神主。於時也、適當皇后之開胎。皇后則取石插腰、而祈之曰、事竟還日、産於茲土。其石今在於伊都縣道邊。既而則撝荒魂、爲軍先鋒、請和魂、爲王船鎭。
冬十月己亥朔辛丑、從和珥津發之。時飛廉起風、陽侯舉浪、海中大魚、悉浮扶船。則大風順吹、帆舶隨波。不勞㯭楫、便到新羅。時隨船潮浪、遠逮國中。卽知、天神地祇悉助歟。新羅王、於是、戰々慄々厝身無所。則集諸人曰、新羅之建國以來、未嘗聞海水凌國。若天運盡之、國爲海乎。是言未訖間、船師滿海、旌旗耀日。鼓吹起聲、山川悉振。新羅王遙望以爲、非常之兵、將滅己國。讋焉失志。乃今醒之曰、吾聞、東有神國。謂日本。亦有聖王。謂天皇。必其國之神兵也。豈可舉兵以距乎、卽素旆而自服。素組以面縛。封圖籍、降於王船之前。因以、叩頭之曰、從今以後、長與乾坤、伏爲飼部。其不乾船柂、而春秋獻馬梳及馬鞭。復不煩海遠、以毎年貢男女之調。則重誓之曰、非東日更出西、且除阿利那禮河返以之逆流、及河石昇爲星辰、而殊闕春秋之朝、怠廢梳鞭之貢、天神地祇、共討焉。時或曰、欲誅新羅王。於是、皇后曰、初承神教、將授金銀之國。又號令三軍曰、勿殺自服。今既獲財國。亦人自降服。殺之不祥、乃解其縛爲飼部。遂入其國中、封重寶府庫、收圖籍文書。卽以皇后所杖矛、樹於新羅王門、爲後葉之印。故其矛今猶樹於新羅王之門也。爰新羅王波沙寐錦、卽以微叱己知波珍干岐爲質、仍齎金銀彩色及綾・羅・縑絹、載於八十艘船、令從官軍。是以、新羅王、常以八十船之調貢於日本國、其是之縁也。於是、高麗・百濟二國王、聞新羅收圖籍、降於日本國、密令伺其軍勢。則知不可勝、自來於營外、叩頭而款曰、從今以後、永稱西蕃、不絶朝貢。故因以、定內官家屯倉。是所謂之三韓也。皇后從新羅還之。
十二月戊戌朔辛亥、生譽田天皇於筑紫。故時人號其産處曰宇瀰也。
【一雲、足仲彥天皇、居筑紫橿日宮。是有神、託沙麼縣主祖內避高國避高松屋種、以誨天皇曰、御孫尊也、若欲尋寶國耶、將現授之。便復曰、琴將來以進於皇后。則隨神言、而皇后撫琴。於是、神託皇后、以誨之曰、今御孫尊所望之國、譬如鹿角。以無實國也。其今御孫尊所御之船及穴戸直踐立所貢之水田、名大田爲幣、能祭我者、則如美女之睩、而金銀多之、眼炎國以授御孫尊。時天皇對神曰、其雖神何謾語耶。何處將有國。且朕所乘船、既奉於神、朕乘曷船。然未知誰神。願欲知其名。時神稱其名曰、表筒雄・中筒雄・底筒雄、如是稱三神名、且重曰、吾名向匱男聞襲大歷五御魂速狹騰尊也。時天皇謂皇后曰、聞惡事之言坐婦人乎。何言速狹騰也。於是、神謂天皇曰、汝王如是不信、必不得其國。唯今皇后懷姙之子、蓋有獲歟。是夜天皇忽病發以崩之。然後、皇后隨神教而祭。則皇后爲男束裝、征新羅。時神留導之。由是、隨船浪之、遠及於新羅國中。於是、新羅王宇流助富利智干、參迎跪之、取王船卽叩頭曰、臣自今以後、於日本國所居神御子、爲內官家、無絶朝貢。】
【一雲、禽獲新羅王、詣于海邊、拔王臏筋、令匍匐石上。俄而斬之、埋沙中。則留一人、爲新羅宰而還之。然後、新羅王妻、不知埋夫屍之地、獨有誘宰之情。乃誂宰曰、汝當令識埋王屍之處、必敦報之。且吾爲汝妻。於是、宰信誘言、密告埋屍之處。則王妻與國人、共議之殺宰。更出王屍葬於他處。乃時取宰屍、埋於王墓土底、以舉王櫬、窆其上曰、尊卑次第、固當如此。於是、天皇聞之、重發震忿、大起軍衆、欲頓滅新羅。是以、軍船滿海而詣之。是時、新羅國人悉懼、不知所如。則相集共議之、殺王妻以謝罪。】
於是、從軍神表筒男・中筒男・底筒男、三神誨皇后曰、我荒魂、令祭於穴門山田邑也。時穴門直之祖踐立・津守連之祖田裳見宿禰、啓於皇后曰、神欲居之地、必宜奉定。則以踐立、爲祭荒魂之神主。仍祠立於穴門山田邑。
爰伐新羅之明年春二月、皇后領群卿及百寮、移於穴門豐浦宮。卽收天皇之喪、從海路以向京。時麛坂王・忍熊王、聞天皇崩、亦皇后西征、幷皇子新生、而密謀之曰、今皇后有子。群臣皆從焉。必共議之立幼主。吾等何以兄從弟乎。乃詳爲天皇作陵、詣播磨興山陵於赤石。仍編船絚於淡路嶋、運其嶋石而造之。則毎人令取兵、而待皇后。於是、犬上君祖倉見別與吉師祖五十狹茅宿禰、共隸於麛坂王。因以、爲將軍令興東國兵。時麛坂王・忍熊王、共出菟餓野、而祈狩之曰、【祈狩、此雲於氣比餓利。】若有成事、必獲良獸也。二王各居假庪。赤豬忽出之登假庪。咋麛坂王而殺焉。軍士悉慄也。忍熊王謂倉見別曰、是事大怪也。於此不可待敵。則引軍更返、屯於住吉。時皇后聞忍熊王起師以待之、命武內宿禰、懷皇子、橫出南海、泊於紀伊水門。皇后之船、直指難波。於時、皇后之船、𢌞於海中、以不能進。更還務古水門而卜之。於是、天照大神誨之曰、我之荒魂、不可近皇居。當居御心廣田國。卽以山背根子之女葉山媛令祭。亦稚日女尊誨之曰、吾欲居活田長峽國。因以海上五十狹茅令祭。亦事代主尊誨之曰、祠吾於御心長田國。則以葉山媛之弟長媛令祭。亦表筒男・中筒男・底筒男、三神誨之曰、吾和魂宜居大津渟中倉之長峽。便因看往來船。於是、隨神教以鎭坐焉。則平得度海。忍熊王復引軍退之、到菟道而軍之。皇后南詣紀伊國、會太子於日高。以議及群臣、遂欲攻忍熊王、更遷小竹宮。【小竹、此雲芝努。】適是時也、晝暗如夜、已經多日。時人曰、常夜行之也。皇后問紀直祖豐耳曰、是怪何由矣。時有一老父曰、傳聞、如是怪謂阿豆那比之罪也。問何謂也。對曰、二社祝者、共合葬歟。因以、令推問巷裡、有一人曰、小竹祝與天野祝、共爲善友。小竹祝逢病而死之。天野祝血泣曰、吾也生爲交友。何死之無同穴乎。則伏屍側而自死。仍合葬焉。蓋是之乎。乃開墓視之實也。故更改棺櫬、各異處以埋之。則日暉爃、日夜有別。
三月丙申朔庚子、命武內宿禰・和珥臣祖武振熊、率數萬衆、令擊忍熊王。爰武內宿禰等、選精兵從山背出之。至菟道以屯河北。忍熊王出營欲戰。時有熊之凝者。爲忍熊王軍之先鋒。【熊之凝者、葛野城首之祖也。一雲、多吳吉師之遠祖也。】則欲勸己衆、因以、高唱之歌曰、
烏智箇多能、阿邏々麻菟麼邏、摩菟麼邏珥、和多利喩祇氐、菟區喩彌珥、末利椰塢多具陪、宇摩譬等破、於摩譬苔奴知野、伊徒姑播茂、伊徒姑奴池、伊裝阿波那、和例波、多摩岐波屢、於池能阿層餓、波邏濃知波、異佐誤阿例椰、伊裝阿波那、和例波。
時武內宿禰、令三軍悉令椎結。因以號令曰、各以儲弦藏於髮中、且佩木刀。既而乃舉皇后之命、誘忍熊王曰、吾勿貧天下。唯懷幼王、從君王者也。豈有距戰耶。願共絶弦捨兵、與連和焉。然則、君王登天業、以安席高枕、專制萬機。則顯令軍中、悉斷弦解刀、投於河水。忍熊王信其誘言、悉令軍衆、解兵投河水、而斷弦。爰武內宿禰、令三軍、出儲弦、更張、以佩眞刀。度河而進之。忍熊王知被欺、謂倉見別・五十狹茅宿禰曰、吾既被欺。今無儲兵。豈可得戰乎、曳兵稍退。武內宿禰出精兵而追之。適遇於逢坂以破。故號其處曰逢坂也。軍衆走之。及於狹々浪栗林而多斬。於是。血流溢栗林。故惡是事、至於今、其栗林之菓不進御所也。忍熊王逃無所入。則喚五十狹茅宿禰、而歌之曰、
伊裝阿藝、伊佐智須區禰、多摩枳波屢、於知能阿曾餓、勾夫菟智能、伊多氐於破孺破、珥倍廼利能、介豆岐齊奈。
則共沈瀬田濟而死之。於時、武內宿禰歌之曰、
阿布彌能彌、齊多能和多利珥、伽豆區苔利、梅珥志彌曳泥麼、異枳廼倍呂之茂。
於是、探其屍而不得也。然後、數日之出於菟道河。武內宿禰亦歌曰、
阿布瀰能瀰、齊多能和多利珥、介豆區苔利、多那伽瀰須疑氐、於泥珥等邏倍菟。
冬十月癸亥朔甲子、群臣尊皇后曰皇太后。是年也、太歲辛巳。則爲攝政元年。
二年冬十一月丁亥朔甲午、葬天皇於河內國長野陵。
三年春正月丙戌朔戊子、立譽田別皇子、爲皇太子。因以、都於磐余。【是謂若櫻宮。】
五年春三月癸卯朔己酉、新羅王遣汙禮斯伐・毛麻利叱智・富羅母智等朝貢。仍有返先質微叱許智伐旱之情。是以、誂許智伐旱、而紿之曰、使者汙禮斯伐・毛麻利叱智等、告臣曰、我王以坐臣久不還、而悉沒妻子爲孥。冀蹔還本土、知虛實而請焉。皇太后則聽之。因以、副葛城襲津彥而遣之。共到對馬、宿於鉏海水門。時新羅使者毛麻利叱智等、竊分船及水手、載微叱旱岐、令逃於新羅。乃造蒭靈、置微叱許智之床、詳爲病者、告襲津彥曰、微叱許智忽病之將死。襲津彥使人令看病者。既知欺、而捉新羅使者三人、納檻中、以火焚而殺。乃詣新羅、次於蹈鞴津、拔草羅城還之。是時俘人等、今桑原・佐糜・高宮・忍海、凡四邑漢人等之始祖也。
十三年春二月丁巳朔甲子、命武內宿禰、從太子令拜角鹿笥飯大神。癸酉、太子至自角鹿。是日、皇太后宴太子於大殿。皇太后舉觴以壽於太子。因以歌曰、
虛能彌企破、和餓彌企那羅儒、區之能伽彌、等虛豫珥伊麻輸、伊破多々須、周玖那彌伽未能、等豫保枳、保枳茂苔陪之、訶武保枳、保枳玖流保之、摩菟利虛辭彌企層、阿佐孺塢齊、佐佐。
武內宿禰爲太子答歌之曰、
許能彌企塢、伽彌鶏武比等破、曾能菟豆彌、於輸珥多氐々、於多比菟々、伽彌鶏梅伽墓、許能彌企能、阿椰珥、於多娜濃芝作、沙。
卅九年。是年也、太歲己未。【魏志雲、明帝景初三年六月、倭女王遣大夫難斗米等、詣郡、求詣天子朝獻。太守鄧夏遣吏將送詣京都也。】
卌年。【魏志雲、正始元年、遣建忠校尉梯攜等、奉詔書印綬、詣倭國也。】
卌三年。【魏志雲、正始四年、倭王復遣使大夫伊聲者掖耶約等八人上獻。】
卌六年春三月乙亥朔、遣斯摩宿禰於卓淳國。【斯麻宿禰者、不知何姓人也。】於是、卓淳王末錦旱岐、告斯摩宿禰曰、甲子年七月中、百濟人久氐・彌州流・莫古三人、到於我土曰、百濟王、聞東方有日本貴國、而遣臣等、令朝其貴國。故求道路、以至於斯土。若能教臣等、令通道路、則我王必深德君王。時謂久氐等曰、本聞東有貴國。然未曾有通、不知其道。唯海遠浪嶮。則乘大船、僅可得通。若雖有路津、何以得達耶。於是、久氐等曰、然卽當今不得通也。不若、更還之備船舶、而後通矣。仍曰、若有貴國使人來、必應告吾國。如此乃還。爰斯摩宿禰卽以傔人爾波移與卓淳人過古二人、遣於百濟國、慰勞其王。時百濟肖古王、深之歡喜、而厚遇焉。仍以五色綵絹各一疋、及角弓箭、幷鐵鋌卌枚、幣爾波移。便復開寶藏、以示諸珍異曰、吾國多有是珍寶。欲貢貴國、不知道路。有志無從。然猶今付使者、尋貢獻耳。於是、爾波移奉事而還、告志摩宿禰。便自卓淳還之也。
卌七年夏四月、百濟王使久氐・彌州流・莫古、令朝貢。時新羅國調使、與久氐共詣。於是、皇太后・太子譽田別尊、大歡喜之曰、先王所望國人、今來朝之。痛哉、不逮於天皇矣。群臣皆莫不流涕。仍檢校二國之貢物。於是、新羅貢物者、珍異甚多。百濟貢物者、少賤不良。便問久氐等曰、百濟貢物、不及新羅、奈之何。對曰、臣等失道、至沙比新羅。則新羅人捕臣等禁囹圄。經三月而欲殺。時久氐等、向天而呪詛之。新羅人怖其呪詛而不殺。則奪我貢物、因以、爲己國之貢物。以新羅賤物、相易、爲臣國之貢物。謂臣等曰、若誤此辭者、及於還日、當殺汝等。故久氐等恐怖從耳。是以、僅得達於天朝。時皇太后・譽田別尊、責新羅使者、因以、祈天神曰、當遣誰人於百濟、將檢事之虛實。當遣誰人於新羅、將推問其罪。便天神誨之曰、令武內宿禰行議。因以千熊長彥爲使者、當如所願。【千熊長彥者、分明不知其姓人。一雲、武藏國人。今是額田部槻本首等之始祖也。百濟記雲職麻那々加比跪者、蓋是歟也。】於是、遣千熊長彥於新羅、責以濫百濟之獻物。
卌九年春三月、以荒田別・鹿我別爲將軍。則與久氐等、共勒兵而度之、至卓淳國、將襲新羅。時或曰、兵衆少之、不可破新羅。更復、奉上沙白・蓋盧、請増軍士。卽命木羅斤資・沙々奴跪【是二人、不知其姓人也。但木羅斤資者、百濟將也。】領精兵、與沙白・蓋盧共遣之。倶集於卓淳、擊新羅而破之。因以、平定比自㶱・南加羅・㖨國・安羅・多羅・卓淳・加羅、七國。仍移兵、西𢌞至古爰津、屠南蠻忱彌多禮、以賜百濟。於是、其王肖古及王子貴須、亦領軍來會。時比利・辟中・布彌支・半古、四邑、自然降服。是以、百濟王父子及荒田別・木羅斤資等、共會意流村。【今雲州流須祇。】相見欣感。厚禮送遣之。唯千熊長彥與百濟王、至於百濟國、登辟支山盟之。復登古沙山、共居磐石上。時百濟王盟之曰、若敷草爲坐、恐見火燒。且取木爲坐、恐爲水流。故居磐石而盟者、示長遠之不朽者也。是以、自今以後、千秋萬歲、無絶無窮。常稱西蕃、春秋朝貢。則將千熊長彥、至都下厚加禮遇。亦副久氐等而送之。
五十年春二月、荒田別等還之。夏五月、千熊長彥・久氐等、至自百濟。於是、皇太后歡之問久氐曰、海西諸韓、既賜汝國。今何事以頻復來也。久氐等奏曰、天朝鴻澤、遠及弊邑。吾王歡喜踴躍、不任於心。故因還使、以致至誠。雖逮萬世、何年非朝。皇太后勅雲、善哉汝言。是朕懷也。増賜多沙城、爲往還路驛。
五十一年春三月、百濟王亦遣久氐朝貢。於是、皇太后語太子及武內宿禰曰、朕所交親百濟國者、是天所致。非由人故。玩好珍物、先所未有。不闕歲時、常來貢獻。朕省此款、毎用喜焉。如朕存時、敦加恩惠。
卽年、以千熊長彥、副久氐等遣百濟國。因以、垂大恩曰、朕從神所驗、始開道路。平定海西、以賜百濟。今復厚結好、永寵賞之。是時、百濟王父子、並顙致地、啓曰、貴國鴻恩、重於天地。何日何時、敢有忘哉。聖王在上、明如日月。今臣在下、固如山嶽。永爲西蕃、終無貳心。
五十二年秋九月丁卯朔丙子、久氐等從千熊長彥詣之。則獻七枝刀一口・七子鏡一面、及種々重寶。仍啓曰、臣國以西有水。源出自谷那鐵山。其邈七日行之不及。當飲是水、便取是山鐵、以永奉聖朝。乃謂孫枕流王曰、今我所通、海東貴國、是天所啓。是以、垂天恩、割海西而賜我。由是、國基永固。汝當善脩和好、聚歛土物、奉貢不絶、雖死何恨。自是後、毎年相續朝貢焉。
五十五年、百濟肖古王薨。
五十六年、百濟王子貴須立爲王。
六十二年、新羅不朝。卽年、遣襲津彥擊新羅。【百濟記雲、壬午年、新羅不奉貴國。貴國遣沙至比跪令討之。新羅人莊飾美女二人、迎誘於津。沙至比跪、受其美女、反伐加羅國。加羅國王己本旱岐、及兒百久至・阿首至・國沙利・伊羅麻酒・爾汶至等、將其人民、來奔百濟。百濟厚遇之。加羅國王妹既殿至、向大倭啓雲、天皇遣沙至比跪、以討新羅。而納新羅美女、捨而不討。反滅我國。兄弟人民、皆爲流沈。不任憂思。故、以來啓。天皇大怒、卽遣木羅斤資、領兵衆來集加羅、復其社稷。一雲、沙至比跪、知天皇怒、不敢公還。乃自竄伏。其妹有幸於皇宮者。比跪密遣使人、問天皇怒解不。妹乃託夢言、今夜夢見沙至比跪。天皇大怒雲、比跪何敢來。妹以皇言報之。比跪知不兔、入石穴而死也。】
六十四年、百濟國貴須王薨。王子枕流王立爲王。
六十五年、百濟枕流王薨。王子阿花年少。叔父辰斯奪立爲王。
六十六年。【是年、晉武帝泰初二年。晉起居注云、武帝泰初二年十月、倭女王遣重譯貢獻。】
六十九年夏四月辛酉朔丁丑、皇太后崩於稚櫻宮。【時年一百歲。】冬十月戊午朔壬申、葬狹城盾列陵。是日、追尊皇太后、曰氣長足姬尊。是年也、太歲己丑。
