日本書紀卷第十七　男大跡天皇　繼體天皇
男大跡天皇更名彥太尊。譽田天皇五世孫、彥主人王之子也。母曰振媛。振媛、活目天皇七世之孫也。天皇父聞振媛顏容姝妙甚有媺色、自近江國高嶋郡三尾之別業、遣使聘於三國坂中井、中、此雲那。納以爲妃。遂産天皇。天皇幼年、父王薨。振媛廼歎曰、妾今遠離桑梓。安能得膝養。余歸寧高向、高向者、越前國邑名。奉養天皇。天皇壯大、愛士禮賢、意豁如也。天皇年五十七歲、八年冬十二月己亥、小泊瀬天皇崩。元無男女、可絶繼嗣。
壬子、大伴金村大連議曰、方今絶無繼嗣。天下何所繋心。自古迄今、禍由斯起。今足仲彥天皇五世孫倭彥王、在丹波國桑田郡。請、試設兵仗、夾衞乘輿、就而奉迎、立爲人主。大臣大連等、一皆隨焉、奉迎如計。於是、倭彥王、遙望迎兵、懼然失色。仍遁山壑、不知所詣。
元年春正月辛酉朔甲子、大伴金村大連、更籌議曰、男大跡王、性慈仁孝順。可承天緒。冀慇懃勸進、紹隆帝業。物部麁鹿火大連・許勢男人大臣等、僉曰、妙簡枝孫、賢者唯男大跡王也。丙寅、遣臣連等、持節以備法駕、奉迎三國。夾衞兵仗、肅整容儀、警蹕前駈、奄然而至。於是、男大跡天皇、晏然自若、踞坐胡床。齊列陪臣、既如帝坐。持節使等、由是敬憚、傾心委命、冀盡忠誠。然天皇、意裏尚疑、久而不就。適知河內馬飼首荒籠。密奉遣使、具述大臣大連等所以奉迎本意。留二日三夜、遂發。乃喟然而歎曰、懿哉、馬飼首。汝若無遣使來告、殆取蚩於天下。世雲、勿論貴賤。但重其心。蓋荒籠之謂乎。及至踐祚、厚加荒籠寵待。甲申、天皇行至樟葉宮。
二月辛卯朔甲午、大伴金村大連、乃跪上天子鏡劒璽符再拜。男大跡天皇謝曰、子民治國重事也。寡人不才、不足以稱。願請、𢌞慮擇賢者。寡人不敢當。大伴大連、伏地固請。男大跡天皇、西向讓者三。南向讓者再。大伴大連等皆曰、臣伏計之、大王子民治國、最宜稱。臣等、爲宗廟社稷、計不敢忽。幸藉衆願、乞垂聽納。男大跡天皇曰、大臣大連、將相諸臣、咸推寡人。寡人敢不乖、乃受璽符。是日、卽天皇位。以大伴金村大連爲大連、許勢男人大臣爲大臣、物部麁鹿火大連爲大連、並如故。是以、大臣大連等、各依職位焉。
庚子、大伴大連奏請曰、臣聞、前王之宰世也、非維城之固、無以鎭其乾坤。非掖庭之親、無以繼其趺萼。是故、白髮天皇無嗣、遣臣祖父大伴大連室屋、毎州安置三種白髮部、言三種者、一白髮部舍人、二白髮部供膳、三白髮部靫負也。以留後世之名。嗟夫、可不愴歟。請、立手白香皇女、納爲皇后、遣神祗伯等、敬祭神祗、求天皇息。允答民望。天皇曰、可矣。
三月庚申朔、詔曰、神祗不可乏主。宇宙不可無君。天生黎庶、樹以元首、使司助養、令全性命。大連憂朕無息、被誠款、以國家、世々盡忠。豈唯朕日歟。宜備禮儀、奉迎手白香皇女。甲子、立皇后手白香皇女、修教於內。遂生一男。是爲天國排開廣庭尊。開、此雲波羅企。是嫡子而幼年。於二兄治後、有其天下。二兄者、廣國排武金日尊、與武小廣國押盾尊也。見下文。戊辰、詔曰、朕聞、土有當年而不耕者、則天下或受其飢矣。女有當年而不績者、天下或受其寒矣。故、帝王躬耕、而勸農業、后妃親蠶、而勉桑序。況厥百寮、曁於萬族、廢棄農績、而至殷富者乎。有司普告天下、令識朕懷。
癸酉、納八妃。納八妃、雖有先後、而此曰癸酉納者、據卽天位、占擇良日、初拜後宮、爲文。他皆效此。元妃、尾張連草香女曰目子媛。更名色部。生二子。皆有天下。其一曰勾大兄皇子。是爲廣國排武金日尊。其二曰檜隈高田皇子。是爲武小廣國排盾尊。次妃、三尾角折君妹曰稚子媛。生大郎皇子、與出雲皇女。次、坂田大跨王女曰廣媛。生三女。長曰神前皇女。仲曰茨田皇女。少曰馬來田皇女。次、息長眞手王女曰麻績娘子。生荳角皇女。荳角、此雲娑佐礙。是侍伊勢大神祠。次、茨田連小望女或曰妹。曰關媛。生三女。長曰茨田大娘皇女。仲曰白坂活日姬皇女。少曰小野稚郎皇女。更名長石姬。次、三尾君堅楲女曰倭媛。生二男二女。其一曰大娘子皇女。其二曰椀子皇子。是三國公之先也。其三曰耳皇子。其四曰赤姬皇女。次、和珥臣河內女曰荑媛。生一男二女。其一曰稚綾姬皇女。其二曰圓娘皇女。其三曰厚皇子。次、根王女曰廣媛。生二男。長曰兔皇子。是酒人公之先也。少曰中皇子。是坂田公之先也。是年也、太歲丁亥。
二年冬十月辛亥朔癸丑、葬小泊瀬稚鷦鷯天皇於傍丘磐杯丘陵。十二月、南海中耽羅人、初通百濟國。
三年春二月、遣使於百濟。百濟本記雲、久羅麻致支彌、從日本來。未詳也。括出在任那日本縣邑、百濟百姓、浮逃絶貫、三四世者、並遷百濟附貫也。
五年冬十月、遷都山背筒城。
六年夏四月辛酉朔丙寅、遣穗積臣押山、使於百濟。仍賜筑紫國馬卌匹。冬十二月、百濟遣使貢調。別表請任那國上哆唎・下哆唎・娑陀・牟婁、四縣。哆唎國守穗積臣押山奏曰、此四縣、近連百濟、遠隔日本。旦暮易通、鶏犬難別。今賜百濟、合爲同國、固存之策、無以過此。然縱賜合國、後世猶危。況爲異場、幾年能守。大伴大連金村、具得是言、同謨而奏。廼以物部大連麁鹿火、宛宣勅使。物部大連、方欲發向難波館、宣勅於百濟客。其妻固要曰、夫住吉大神、初以海表金銀之國、高麗・百濟・新羅・任那等、授記胎中譽田天皇。故大後息長足姬尊、與大臣武內宿禰、毎國初置官家、爲海表之蕃屏、其來尚矣。抑有由焉。縱削賜他、違本區域。綿世之刺、詎離於口。大連報曰、教示合理、恐背天勅。其妻切諫雲、稱疾莫宣。大連依諫。由是、改使而宣勅。付賜物幷制旨、依表賜任那四縣。大兄皇子、前有縁事、不關賜國、晩知宣勅。驚悔欲改。令曰、自胎中之帝、置官家之國、輕隨蕃乞、輙爾賜乎。乃遣日鷹吉士、改宣百濟客。使者答啓、父天皇、圖計便宜、勅賜既畢。子皇子、豈違帝勅、妄改而令。必是虛也。縱是實者、持杖大頭打、孰與持杖小頭打痛乎。遂罷。於是、或有流言曰、大伴大連、與哆唎國守穗積臣押山、受百濟之賂矣。
七年夏六月、百濟遣姐彌文貴將軍・洲利卽爾將軍、副穗積臣押山、百濟本記雲、委意斯移麻岐彌。貢五經博士段楊爾。別奏雲、伴跛國略奪臣國己汶之地。伏願、天恩判還本屬。秋八月癸未朔戊申、百濟太子淳陀薨。九月、勾大兄皇子、親聘春日皇女。於是、月夜淸談、不覺天曉。斐然之藻、忽形於言。乃口唱曰、
野絁磨倶儞、都磨々祁哿泥底、播屢比能、哿須我能倶儞々、倶婆絁謎鳴、阿利等枳々底、與慮志謎鳴、阿利等枳々底、莽紀佐倶、避能伊陀圖鳴、飫斯毗羅枳、倭例以梨魔志、阿都圖唎、都麼怒唎絁底、魔倶囉圖唎、都麼怒唎絁底、伊慕我堤鳴、倭例儞魔柯斯毎、倭我堤嗚麼、伊慕儞魔柯絁毎、麼左棄逗囉、多々企阿藏播梨、矢淚矩矢慮、於魔伊禰矢度儞、儞播都等唎、柯稽播儺倶儺梨、奴都等利、枳蟻矢播等余武、婆絁稽矩謨、伊麻娜以幡孺底、阿開儞啓梨倭蟻慕。
妃和唱曰、
莒母唎矩能、簸覩細能哿波庾、那峨例倶屢、駄開能、以矩美娜開余嚢開、謨等陛嗚麼、莒等儞都倶唎、須衞陛嗚麼、府曳儞都倶唎、府企儺須、美母慮我紆陪儞、能朋梨陀致、倭我彌細麼、都奴娑播符、以簸例能伊聞能、美那矢駄府、紆嗚謨、紆陪儞堤々那皚矩、野須美矢々、倭我於朋枳美能、於魔細屢、娑佐羅能美於寐能、武須彌陀例、駄例夜矢比等母、紆陪儞泥堤那皚矩。
冬十一月辛亥朔乙卯、於朝庭、引列百濟姐彌文貴將軍、斯羅汶得至、安羅辛已奚及賁巴委佐、伴跛既殿奚及竹汶至等、奉宣恩勅。以己汶・帶沙、賜百濟國。是月、伴跛國、遣戢支獻珍寶、乞己汶之地。而終不賜。十二月辛巳朔戊子、詔曰、朕承天緒、獲保宗廟、兢々業々。間者、天下安靜、海內淸平、屢致豐年、頻使饒國。懿哉、摩呂古、示朕心於八方。盛哉、勾大兄、光吾風於萬國。日本邕々、名擅天下。秋津赫々、譽重王畿。所寶惟賢、爲善最樂。聖化憑茲遠扇、玄功藉此長懸。寔汝之力。宜處春宮、助朕於仁、翼吾補闕。
八年春正月、太子妃春日皇女、晨朝晏出、有異於常。太子意疑、入殿而見。妃臥床涕泣、惋痛不能自勝。太子怪問曰、今旦涕泣、有何恨乎。妃曰、「非餘事也。唯妾所悲者、飛天之鳥、爲愛養兒、樹巓作樔。其愛深矣。伏地之蟲、爲護衞子、土中作窟。其護厚焉。乃至於人、豈得無慮。無嗣之恨、方鍾太子。妾名隨絶。」於是、太子感痛、而奏天皇。詔曰、朕子麻呂古、汝妃之詞、深稱於理。安得空爾無答慰乎。宜賜匝布屯倉、表妃名於萬代。三月、伴跛築城於子呑・帶沙、而連滿奚、置烽候邸閣、以備日本。得築城於爾列比・麻須比、而絙麻且奚・推封。聚士卒兵器、以逼新羅。駈略子女、剝掠村邑。凶勢所加、罕有遺類。夫暴虐奢侈、悩害侵凌、誅殺尤多。不可詳載。
九年春二月甲戌朔丁丑、百濟使者文貴將軍等請罷。仍勅、副物部連、闕名。遣罷歸之。百濟本記雲、物部至至連。是月、到於沙都嶋、傳聞伴跛人、懷恨銜毒、恃強縱虐。故物部連、率舟師五百、直詣帶沙江。文貴將軍、自新羅去。夏四月、物部連於帶沙江停住六日。伴跛興師往伐。逼脫衣裳、劫掠所齎、盡燒帷幕。物部連等、怖畏逃遁。僅存身命、泊汶慕羅。汶慕羅。嶋名也。
十年夏五月、百濟遣前部木刕不麻甲背、迎勞物部連等於己汶、而引導入國。群臣各出衣裳斧鐵帛布、助加國物、積置朝廷。慰問慇懃。賞祿優節。秋九月、百濟遺州利卽次將軍、副物部連來、謝賜己汶之地。別貢五經博士漢高安茂、請代博士段楊爾。依請代之。戊寅、百濟遺灼莫古將軍・日本斯那奴阿比多、副高麗使安定等、來朝結好。
十二年春三月丙辰朔甲子、遷都弟國。
十七年夏五月、百濟國王武寧薨。十八年春正月、百濟太子明卽位。
廿年秋九月丁酉朔己酉、遷都磐余玉穗。一本雲、七年也。
廿一年夏六月壬辰朔甲午、近江毛野臣、率衆六萬、欲往任那、爲復興建新羅所破南加羅・喙己呑、而合任那。於是、筑紫國造磐井、陰謨叛逆、猶預經年。恐事難成、恆伺間隙。新羅知是、密行貨賂於磐井所、而勸防遏毛野臣軍。於是、磐井掩據火豐二國、勿使修職。外邀海路、誘致高麗・百濟・新羅・任那等國年貢職船、內遮遣任那毛野臣軍、亂語揚言曰、今爲使者、昔爲吾伴、摩肩觸肘、共器同食。安得率爾爲使、俾余自伏儞前、遂戰而不受。驕而自矜。是以、毛野臣、乃見防遏、中途淹滯。天皇詔大伴大連金村・物部大連麁鹿火・許勢大臣男人等曰、筑紫磐井反掩、有西戎之地。今誰可將者。大伴大連等僉曰、正直仁勇通於兵事、今無出於麁鹿火右。天皇曰。可。
秋八月辛卯朔、詔曰、咨、大連、惟茲磐井弗率。汝徂征。物部麁鹿火大連再拜言、嗟、夫磐井西戎之姧猾。負川阻而不庭。憑山峻而稱亂。敗德反道。侮嫚自賢。在昔道臣、爰及室屋、助帝而罰。拯民塗炭、彼此一時。唯天所贊、臣恆所重。能不恭伐。詔曰、良將之軍也、施恩推惠、恕己治人。攻如河決。戰如風發。重詔曰、大將民之司命。社稷存亡、於是乎在。勗哉。恭行天罰。天皇親操斧鉞、授大連曰、長門以東朕制之。筑紫以西汝制之。專行賞罰。勿煩頻奏。
廿二年冬十一月甲寅朔甲子、大將軍物部大連麁鹿火、親與賊帥磐井、交戰於筑紫御井郡。旗鼓相望、埃塵相接。決機兩陣之間、不避萬死之地。遂斬磐井、果定疆場。十二月、筑紫君葛子、恐坐父誅、獻糟屋屯倉、求贖死罪。
廿三年春三月、百濟王謂下哆唎國守穗積押山臣曰、夫朝貢使者、恆避嶋曲、謂海中嶋曲崎岸也。俗雲美佐祁。毎苦風波。因茲、濕所齎、全壤無色。請、以加羅多沙津、爲臣朝貢津路。是以、押山臣爲請聞奏。
是月、遣物部伊勢連父根・吉士老等、以津賜百濟王。於是、加羅王謂勅使雲、此津、從置官家以來、爲臣朝貢津渉、安得輙改賜隣國。違元所封限地。勅使父根等、因斯、難以面賜、卻還大嶋。別遣錄史、果賜扶餘。由是、加羅結儻新羅、生怨日本。加羅王娶新羅王女、遂有兒息。新羅初送女時、幷遣百人、爲女從。受而散置諸懸、令着新羅衣冠。阿利斯等、嗔其變服、遣使徵還。新羅大羞、翻欲還女曰、前承汝聘、吾便許婚。今既若斯、請、還王女。加羅己富利知伽未詳。報雲、配合夫婦、安得更離。亦有息兒、棄之何往。遂於所經、拔刀伽・古跛・布那牟羅、三城。亦拔北境五城。
是月、遣近江毛野臣、使於安羅。勅勸新羅、更建南加羅・喙己呑。百濟遣將軍君尹貴・麻那甲背・麻鹵等、往赴安羅、式聽詔勅。新羅、恐破蕃國官家、不遣大人、而遣夫智奈麻禮・奚奈麻禮等、往赴安羅、式聽詔勅。於是、安羅新起高堂、引昇勅使。國主隨後昇階。國內大人、預昇堂者一二。百濟使將軍君等、在於堂下。凡數月再三、謨謀乎堂上。將軍君等、恨在庭焉。
夏四月壬午朔戊子、任那王己能末多干岐來朝。言己能末多者、蓋阿利斯等也。啓大伴大連金村曰、夫海表諸蕃、自胎中天皇、置內官家、不棄本土。因封其地、良有以也。今新羅、違元所賜封限、數越境以來侵。請、奏天皇、救助臣國。大伴大連、依乞奏聞。
是月、遣使送己能末多干岐。幷詔在任那近江毛野臣、推問所奏、和解相疑。於是、毛野臣、次於熊川、一本雲、次於任那久斯牟羅。召集新羅・百濟、二國之王。新羅王佐利遲遣久遲布禮、一本雲、久禮爾師知於奈師磨里。百濟遣恩率彌騰利、赴集毛野臣所、而二王不自來參。毛野臣大怒、責問二國使雲、以小事大、天之道也。一本雲、大木端者以大木續之。小木端者以小木續之。何故二國之王、不躬來集受天皇勅、輕遣使乎。今縱汝王、自來聞勅、吾不肯勅。必追逐退。久遲布禮・恩率彌縢利、心懷怖畏、各歸召王。由是、新羅改遣其上臣伊叱夫禮智干岐、新羅、以大臣爲上臣。一本雲、伊叱夫禮知奈末。率衆三千、來請聽勅。毛野臣、遙見兵仗圍繞、衆數千人、自熊川、入任那己叱己利城。伊叱夫禮智干岐、次於多々羅原、不敬歸待三月。頻請聞勅。終不肯宣。伊叱夫禮智所將士卒等、於聚落乞食。相過毛野臣傔人河內馬飼首御狩。御狩入隱他門、待乞者過、捲手遙擊。乞者見雲、謹待三月、佇聞勅旨、尚不肯宣。悩聽勅使。乃知欺誑、誅戮上臣矣。乃以所見、具述上臣。上臣抄掠四村、金官・背伐・安多・委陀、是爲四村。一本雲、多多羅・須那羅・和多・費智爲四村也。盡將人物、入其本國。或曰、多々羅等四村之所掠者、毛野臣之過也。秋九月、巨勢男人大臣薨。
廿四年春二月丁未朔、詔曰、自磐余彥之帝・水間城之王、皆頼博物之臣、明哲之佐。故道臣陳謨、而神日本以盛。大彥申略、而膽瓊殖用隆。及乎繼體之君、欲立中興之功者、曷嘗不頼賢哲之謨謀乎。爰降小泊瀬天皇之王天下、幸承前聖、隆平日久。俗漸蔽而不寤。政浸衰而不改。但須其人各以類進。有大略者、不問其所短。有高才者、不非其所失。故獲奉宗廟、不危社稷。由是觀之、豈非明佐。朕承帝業、於今廿四年、天下淸泰、內外無虞。土壤膏腴、穀稼有實。竊恐元々、由斯生俗、藉此成驕。故令人舉廉節、宣揚大道、流通鴻化、能官之事、自古爲難。爰曁朕身、豈不愼歟。
秋九月、任那使奏雲、毛野臣、遂於久斯牟羅、起造舍宅、淹留二歲。一本雲三歲者、連去來歲數也。懶聽政焉。爰以日本人與任那人、頻以兒息、諍訟難決、元無能判。毛野臣樂置誓湯曰、實者不爛。虛者必爛。是以、投湯爛死者衆。又殺吉備韓子那多利・斯布利、大日本人、娶蕃女所生、爲韓子也。恆悩人民、終無和解。於是、天皇聞其行狀、遣人徵入。而不肯來。顧以河內母樹馬飼首御狩、奉詣於京而奏曰、臣未成勅旨、還入京郷、勞往虛歸。慙恧安措。伏願、陛下、待成國命、入朝謝罪。奉使之後、更自謨曰、其調吉士、亦是皇華之使。若先吾取歸、依實奏聞、吾之罪過、必應重矣。乃遣調吉士、率衆守伊斯枳牟羅城。於是、阿利斯等、知其細碎爲事、不務所期、頻勸歸朝、尚不聽還。由是、悉知行跡、心生飜背。乃遣久禮斯己母、使於新羅請兵。奴須久利、使於百濟請兵。毛野臣聞百濟兵來、迎討背評。背評地名。亦名能備己富里也。傷死者半。百濟、則捉奴須久利、杻械枷鏁、而共新羅圍城。責罵阿利斯等曰、可出毛野臣。毛野臣、嬰城自固。勢不可擒。於是、二國圖度便地、淹留弦晦。築城而還。號曰久禮牟羅城。還時觸路、拔騰利枳牟羅・布那牟羅・牟雌枳牟羅・阿夫羅・久知波多枳、五城。
冬十月、調吉士至自任那、奏言、毛野臣爲人傲恨、不閑治體。竟無和解、擾亂加羅。倜儻任意、而思不防患。故遣目頰子、徵召。目頰子。未詳也。是歲、毛野臣、被召到於對馬、逢疾而死。送葬尋河、而入近江。其妻歌曰、
比攞哿駄喩、輔曳輔枳能朋樓、阿苻美能野、愷那能倭倶吾伊、輔曳符枳能朋樓。
目頰子、初到任那時、在彼郷家等、贈歌曰、
柯羅屨儞嗚、以柯儞輔居等所、梅豆羅古枳駄樓、武哿左屨樓、以祇能和駄唎嗚、梅豆羅古枳駄樓。
廿五年春二月、天皇病甚。丁未、天皇崩於磐余玉穗宮。時年八十二。冬十二月丙申朔庚子、葬於藍野陵。或本雲、天皇、廿八年歲次甲寅崩。而此雲廿五年歲次辛亥崩者、取百濟本記爲文。其文雲、太歲辛亥三月、軍進至於安羅、營乞乇城。是月、高麗弒其王安。又聞、日本天皇及太子皇子、倶崩薨。由此而言、辛亥之歲、當廿五年矣。後勘校者、知之也。
