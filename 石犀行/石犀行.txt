

君不見秦時蜀太守，刻石立作三犀牛。
自古雖有厭勝法，天生江水向東流。
蜀人矜誇一千載，汎溢不近張儀樓〈即宣明門樓。〉。
今年灌口損戶口，此事或恐為神羞。
終藉堤防出眾力，高擁木石當清秋。
先王作法皆正道，鬼怪何得參人謀。
嗟爾三犀不經濟，缺訛只與長川逝。
但見元氣常調和，自免洪濤恣凋瘵。
安得壯士提天綱，再平水土犀奔茫。

