起義旗至發引凡四十八日
初，帝自衛尉卿轉右驍衛將軍，奉詔為太原道安撫大使。郡文武官治能不稱職者，並委帝黜陟選補焉。河東已來，兵馬仍令帝徵發，討捕所部盜賊。隋大業十二年，煬帝之幸樓煩時也。帝以太原黎庶，陶唐舊民，奉使安撫，不踰本封，因私喜此行，以為天授。所經之處，示以寬仁，賢智歸心，有如影響。
煬帝自樓煩遠至鴈門，為突厥始畢所圍，事甚平城之急。賴太原兵馬及帝所徵兵聲勢繼進，故得解圍，僅而獲免。遂向東都，仍幸江都宮。以帝地居外戚，赴難應機，乃詔帝率太原部兵馬，與馬邑郡守王仁恭北備邊朔。帝不得已而行，竊謂人曰：「匈奴為害，自古患之，周秦及漢魏，歷代所不能攘，相為勍敵者也。今上甚憚塞虜，遠適江濱，反者多於蝟毛，羣盜所在蜂起。以此擊胡，將求以濟，天其或者殆以俾余。我當用長策以馭之，和親而使之，令其畏威懷惠，在茲一舉。」
既至馬邑，帝與仁恭兩軍兵馬不越五千餘人，仁恭以兵少，甚懼。帝知其意，因謂之曰：「突厥所長，惟恃騎射。見利即前，知難便走，風馳電卷，不恆其陳。以弓矢為爪牙，以甲冑為常服。隊不列行，營無定所。逐水草為居室，以羊馬為軍糧，勝止求財，敗無慙色。無警夜巡晝之勞，無搆壘饋糧之費。中國兵行，皆反於是。與之角戰，罕能立功。今若同其所為，習其所好，彼知無利，自然不來。當今聖主在遠，孤城絕援，若不決戰，難以圖存。」仁恭以帝隋室之近親，言而詣理，聽帝所為，不敢違異。乃簡使能騎射者二千餘人，飲食居止，一同突厥。隨逐水草，遠置斥堠。每逢突厥候騎，旁若無人，馳騁射獵，以曜威武。帝尤善射，每見走獸飛禽，發無不中。嘗卒與突厥相遇，驍銳者為別隊，皆令持滿，以伺其便。突厥每見帝兵，咸謂以其所為，疑其部落。有司帝而戰者，常不敢當，辟易而去。如此再三，眾心乃安，咸思奮擊。帝知眾欲決戰，突厥畏威，後與相逢，縱兵擊而大破之，獲其特勤所乘駿馬，斬首數百千級。自爾厥後，突厥喪膽，深服帝之能兵，收其所部，不敢南入。
時有賊帥王漫天別黨，眾逾數萬，自號「歷山飛」。結營於太原之南境，上黨、西河，京都道路斷絕。煬帝後十三年，勑帝為太原留守，仍遣獸〈唐諱虎字。〉賁郎將王威、獸牙郎將高君雅為副。帝遂弘竊喜甚，而謂第二子秦王等曰：「唐固吾國，太原即其地焉。今我來斯，是為天與。與而不取，禍將斯及。然歷山飛不破，突厥不和，無以經邦濟時也。」既而歷山飛眾數不少，劫掠多年，巧於攻城，勇於力戰。南侵上黨，已破將軍慕容、將軍羅侯之兵；北寇太原，又斬將軍潘長文首。頻勝兩將，所向無前。於是帝率王威等及河東、太原兵馬往討之，於河西雀鼠谷口與賊相遇。賊眾二萬餘人，帝時所統步騎纔五六千而已。威及三軍，咸有懼色，帝笑而謂威等曰：「此輩羣盜，惟財是視，頻恃再勝，自許萬全。鬭力而取，容未能克；以智圖之，事無不果。所憂不戰，戰必破之，幸無憂也。」須臾，賊陣齊來，十許里間，首尾相繼。去帝漸近，帝乃分所將兵為二陣：以羸兵居中，多張幡幟，盡以輜重繼後，從旌旗鼓角，以為大陣；又以麾下精兵數百騎，分置左右隊為小陣；軍中莫識所為。及戰，帝遣王威領大陣居前，旌旗從。賊眾遙看，謂為帝之所在，乃帥精銳，競來赴威。及見輜馱，捨鞍爭取，威怖而落馬，從者挽而得脫。帝引小陣左右二隊，大呼而前，夾而射之。賊眾大亂，因而縱擊，所向摧陷，斬級獲生，不可勝數，而餘賊黨老幼男女數萬人並來降附。於是郡境無虞，年穀豐稔，感帝恩德，若亢陽之逢膏雨焉。
後突厥知帝已還太原，仁恭獨留無援，數侵馬邑，帝遣副留守高君雅將兵，與仁恭並力拒之。仁恭等違帝指蹤，遂為突厥所敗。既而隋主遠聞，以帝與仁恭不時捕虜，縱為邊患，遂遣司直馳驛，繫帝而斬仁恭。帝自以姓名著於圖籙，太原王者所在，慮被猜忌，因而禍及，頗有所晦。時皇太子在河東，獨有秦王侍側耳。謂王曰：「隋曆將盡，吾家繼膺符命，不早起兵者，顧爾兄弟未集耳。今遭羑里之厄，爾昆季須會盟津之師，不得同受孥戮，家破身亡，為英雄所笑。」王泣而啟帝曰：「芒碭山澤，是處容人，請同漢祖，以觀時變。」帝曰：「今遇時來，逢茲錮縶。雖覩機變，何能為也。然天命有在，吾應會昌，未必不以此相啟。今吾勵謹，當敬天之誡，以卜興亡。自天祐吾，彼焉能害，天必亡我，何所逃刑？」爾後數日，果有詔使馳驛而至，釋帝而免仁恭，各依舊檢校所部。
煬帝之幸江都也，所在路絕。兵馬討掩，來往不通，信使行人，無能自達。惟有使自江都至於太原，不逢劫掠，依程而至，眾咸異焉。初，使以夜至太原，溫顏將宿於城西門樓上，首先見之。喜其靈速，報兄彥弘，馳以啟帝。帝時方臥，聞而驚起，執彥弘手而笑曰：「此後餘年，實為天假。」退謂秦王曰：「吾聞惟神也，不行而至，不疾而速，此使之行，可謂神也。天其以此使促吾，當見機而作。」雄斷英謨，從此遂定。帝素懷濟世之略，有經綸天下之心。接待人倫，不限貴賤，一面相遇，十數年不忘。山川衝要，一覽便憶。遠近承風，咸思託附。仍命皇太子於河東潛結英俊，秦王於晉陽密招豪友。太子及王，俱稟聖略，傾財賑施，卑身下士。逮乎鬻繒博徒，監門廝養，一技可稱，一藝可取，與之抗禮，未嘗雲倦。故得士庶之心，無不至者。
十三歲，歲在丁亥，正月丙子夜，晉陽宮西北有光夜明，自地屬天，若大燒火。飛焰炎赫，正當城西龍山上，直指西南，極望竟天。俄而山上當童子寺左右，有紫氣如虹，橫絕火中，上衝北斗，自一更至三更而滅。城上守更人咸見，而莫能辨之，皆不敢道。大業初，帝為樓煩郡守，時有望氣者云：「西北乾門有天子氣連太原，甚盛。」故隋主於樓煩置宮，以其地當東都西北，因過太原，取龍山風俗道，行幸以厭之雲。後又拜代王為郡守以厭之。
二月己丑，馬邑軍人劉武周殺太守王仁恭，據其郡而自稱天子，國號定楊。武周竊知煬帝於樓煩築宮厭當時之意，故稱天子，規以應之。帝聞而歎曰：「頃來羣盜遍於天下，攻略郡縣，未有自謂王侯者焉。而武周竪子，生於塞上，一朝欻起，輕竊大名，可謂陳涉狐鳴，為沛公驅除者也。」然甚欲因此起兵，難於先發。私謂王威、高君雅等曰：「武周雖無所能，僭稱尊號。脫其進入汾源宮，我輩不能剪除，並當滅族矣。」雅大懼，固請集兵。帝察威等情切，謬謂之曰：「待據樓煩，可微為之備。宜示寬閑，以寧所部。」三月丁卯，武周南破樓煩郡，進據汾源宮。帝謂官僚曰：「兵可戒嚴，城可守備，糧可賑給。三者當今廢一不可，須預部分，惟諸公斷之。」威等計無所出，拜而請帝曰：「今日太原士庶之命，懸在明公。公以為辭，孰能預此？」帝知眾情歸己，乃更從容謂之曰：「朝廷命將出師，皆稟節度，未有閫外敢得專之。賊據離宮，自稱天子，威福賞罰，隨機相時。以此攻城，何城不克？汾源去此數百里間，江都懸隔三千餘里。關河襟帶，他賊據之。聞奏往來，還期莫測。以嬰城膠柱之兵，當巨猾豕突之勢，諮文人以救火，其可撲滅乎？公等國之爪牙，心如鐵石，欲同戮力，以除國難。公家之利，見則須為，俾其無猜，期於報効。所以詢議，擇善行之，是非憚於治兵，敢辭戎首。」威等對曰：「公之明略，遠近備知，地在親賢，與國休戚。公不竭力，誰盡丹誠？若更逡巡，羣情疑駭。」帝若不得已而從之，眾皆悅服，懽而聽命。帝以王威兼任太原郡丞，為人清恕，令與晉陽宮監裴寂相知檢校倉糧，賑給軍戶口。高君雅嘗守高陽，得無失脫，遣巡行城池及捍禦器械。以兵馬鎧仗、戰守事機、召募勸賞、軍民徵發，皆須決於帝。太原左近聞帝部分募兵備邊，所在影赴，旬日之頃，少長得數千人。兵司總帳以聞，請安營處。帝指興國寺曰：「勤王之師，不謀而至，此其興國者焉。宜於此寺安處。」恐威、雅猜覺，亦不之閱問。私謂秦王等曰：「紀綱三千，足成霸業。處之興國，可謂嘉名。」仍遣密使往蒲州，催追皇太子等。
是月也，朔方郡人梁師都又殺郡官而稱天子。初，帝遣獸牙郎將高君雅與馬邑守王仁恭防遏突厥，雅違帝旨，失利而還。帝恐煬帝有責，便欲據法繩雅。雅是煬帝舊左右，慮被猜嫌，忍而弗問。雅性庸佷，不知慙屈。帝甚得太原內外人心，瞻仰龍顏，疑有異志。每與王威密伺帝隙。有鄉長劉龍者，晉陽之富人也。先與宮監裴寂引之謁帝，帝雖知其微細，亦接待之以招客。君雅又與龍相善，龍感帝恩眄，竊知雅等密意，具以啟聞。帝謂龍曰：「此輩下愚，闇於時事，同惡違眾，必自斃也。然卿能相報，深有至誠，幸勿有多言，我為之所。」
夏五月癸亥夜，帝遣長孫順德、趙文恪等率興國寺所集兵五百人，總取秦王部分，伏於晉陽宮城東門之左以自備。甲子旦，命晉陽縣令劉文靜導開陽府司馬劉正會，辭告高君雅、王威等與北蕃私通，引突厥南寇。帝集文武官僚，收威等繫獄。丙寅，而突厥數萬騎抄逼太原，入自羅郭北門，取東門而出。帝分命裴寂，文靜等守備諸門，並令大開，不得輒閉，而城上不張旗幟。守城之人，不許一人外看，亦不得高聲，示以不測。眾咸莫知所以。仍遣首賊帥王康達率其所部千餘人，與志節府鷹揚郎將楊毛等，潛往北門隱處設伏。誡之：「待突厥過盡，抄其馬羣，擬充軍用。」然突厥多，帝登宮城東南樓望之，旦及日中，騎塵不止。康達所部，並是驍銳，勇於抄劫。日可食時，謂賊過盡，出抄其馬。突厥前後夾擊，埃塵漲天，逼臨汾河。康達等無所出力，並墜汾而死，唯楊毛等一二百人浮而得脫。城內兵數無幾，已喪千人。軍民見此勢，私有危懼，皆疑王威、君雅召而至焉，恨之愈切。帝神色自若，懽甚於常，顧謂官僚曰：「當今天下賊盜，十室而九，稱帝圖王，專城據郡。孤荷文皇殊寵，思報厚恩，欲與諸賢立功王室。適欲起兵，威、雅沮眾，深相猜忌，密搆異謀，欲加之罪。疑其私通境外，豈謂繫之二日甲子是十五日，丙寅是十七日，突厥果入太原。此殆天心為孤罰罪，非天意也，何從而至？天既為孤遣來，還應為孤令去。彼若不去，當為諸軍遣之，無為慮也。」帝以見兵未多，又失康達之輩，戰則眾寡非敵，緩恐入掠城外居民。夜設伏兵出城，以據險要。曉令他道而入，若有援來。仍誡出城將士，遙見突厥則速據險，勿與共戰。若知其戰去，必莫追之。但送出境而還，使之莫測。爾後再宿，突厥達官自相謂曰：「唐公相貌有異，舉止不凡，智勇過人，天所與者。前來馬邑，我等已大畏之，今在太原，何可當也。且我輩無故遠來，他又不與我戰，開門待我，我不能入，久而不去，天必瞋我。我以唐公為人，復得天意，出兵要我，盡死不疑。不如早去，無住取死。」己亥夜，潛遁。明旦，城外覘入馳報，帝曰：「我知之矣。」文武官入賀，帝曰：「且莫相賀，當為諸官召而使之。」即立自手疏與突厥書，曰：「何所聞而來？何所見而去？自去自來，豈非天所為也？我知天意，故不遣追；汝知天意，亦須同我。當今隋國喪亂，蒼生困窮，若不救濟，終為上天所責。我今大舉義兵，欲寧天下，遠迎主上。還共突厥和親，更似開皇之時，豈非好事？且今日陛下雖失可汗之意，可汗寧忘高祖之恩也？若能從我，不侵百姓，征伐所得，子女玉帛，皆可汗有之。必以路遠，不能深入，見與和通，坐受寶玩，不勞兵馬，亦任可汗。一二便宜，任量取中。」仍命封題，署云：「某啟」。所司報請云：「突厥不識文字，惟重貨財，願加厚遺，改啟為書。」帶笑而謂請者曰：「何不達之深也。自頃離亂，亡命甚多，走胡奔越，書生不少。中國之禮，併在諸夷。我若敬之，彼仍未信。如有輕慢，猜慮愈深。古人云：『屈於一人之下，伸於萬人之上。』塞外羣胡，何比擬凡庸之一耳。且『啟』之一字，未直千金。千金尚欲與之，一字何容有恡。此非卿等所及。」迺遣使者馳驛送啟。始畢得書，大喜，其部達官等曰：「我知唐公非常人也，果作異常之事。隋主前在雁門，人馬甚眾，我輩攻之，竟不敢出。太原兵到，我等畏之若神，皆走還也。天將以太原與唐公，必當平定天下。不如從之，以求寶物。但唐公欲迎隋主，共我和好，此語不好，我不能從。隋主為人，我所知悉，若迎來也，即忌唐公，於我舊怨，決相誅伐。唐公以此喚我，我不能去。唐公自作天子，我則從行，覓大勳賞，不避時熱。」當日即以此意作書報帝。使人往還，不踰七日。使至，前日所賀官僚，舞蹈稱慶。帝開書歎息久之，曰：「非有天命，此胡寧豈如此？但孤為人臣，須盡節。主憂臣辱，當未立功，欲舉義兵，欲戴王室，大名自署，長惡無君，可謂階亂之人，非復尊隋之事。本慮兵行以後，突厥南侵，屈節連和，以安居者。不謂今日所報，更相要逼，乍可絕好蕃夷，無有從其所勸。」突厥之報帝書也，謂使人曰：「唐公若從我語，即宜急報，我遣大達官往取進止。」官僚等以帝辭色懍然，莫敢咨諫。興國寺兵知帝未從突厥所請，往往偶語曰：「公若更不從突厥，我亦不能從公。」裴寂、劉文靜等知此議，以狀啟聞，帝作色曰：「公等並是隋臣，方來共事，以此勸孤，臣節安在！」裴寂等對曰：「儻使伊、呂得盡誠於桀、紂，即不為湯、武之臣。寂等改以事君，不敢拘於小節。且今士眾已集，所乏者馬。蕃人未是急須，胡馬待之如渴。若更遲留，恐其有悔。」帝曰：「事不師古，鮮能克成。諸賢宜更三思，以謀其次。」
六月己卯，太子與齊王至自河東，帝懽甚。裴寂等乃因太子、秦王等入啟，請依伊尹放太甲，霍光廢昌邑故事，廢皇帝而立代王，興義兵以檄郡縣，改旗幟以示突厥，師出有名，以輯夷夏。帝曰：「如此所作，可謂掩耳盜鐘。事機相迫，不得不爾。雖失意於後主，幸未負於先帝。眾議既同，孤何能易。所恨元首叢脞，股肱墮哉！」欷歔不得已。裴寂等曰：「文皇傳嗣後主，假權楊素，亡國喪家，其來漸矣。民怨神怒，降茲禍亂。致天之罰，理亦其宜。」於是遣使以眾議馳報突厥。始畢依旨，即遣其柱國康鞘利、級失、熱寒、特勤、達官等，送馬千匹來太原交市，仍許遣兵送帝往西京，多少惟命。
康鞘利將至，軍司以兵起甲子之日，又符讖尚白，請建武王所執白旗，以示突厥。帝曰：「誅紂之旗，牧野臨時所仗，未入西郊，無容預執，宜兼以絳，雜半續之。」諸軍矟旛皆放此。營壁城壘，幡旗四合，赤白相映若花園。開皇初，太原童謠云：「法律存，道德在，白旗天子出東海。」常亦云：「白衣天子。」故隋主恆服白衣，每向江都，擬於東海。常修律令，筆削不停，並以綵畫五級木壇自隨以事道。又有《桃李子歌》曰：「桃李子，莫浪語，黃鵠繞山飛，宛轉花園裏。」案：李為國姓，桃當作陶，若言陶唐也；配李而言，故云桃花園，宛轉屬旌幡。汾晉老幼，謳歌在耳。忽覩靈驗，不勝懽躍。帝每顧旗幡，笑而言曰：「花園可爾，不知黃鵠如何。吾當一舉千里，以符冥讖。」自爾已後，義兵日有千餘集焉。二旬之間，眾得數萬。裴寂等啟曰：「義軍漸大，宜有司存；官僚所統，須有肄屬。」帝曰：「布衣之士，或假名竊位。孤實將軍，居唐大宇，近捨於此，更欲何求。」裴寂等請進位大將軍，以隆府號，不乖古今，權藉威名。帝曰：「卿以二立相期，欲孤為霍光之任，威在將軍，何關大也。必須仍舊，亦任加之，署置府僚長史已下，功次取之，量能受職。」裴寂等又請置諸軍，並兵士等總號。帝曰：「諸侯三軍，春秋所許。孤今霸業，差擬晉文，可作三軍，分置左右。謀簡統帥，妙選其人。諸軍既是義兵，還可呼為義士。昔周武克殷，義士非其薄德。況今未有所克，敢忘義士者乎！」
太原遼山縣令高斌廉拒不從命，仍遣使間行往江都，奏帝舉兵。煬帝惡李氏據有太原，聞而甚懼。乃勑東都西京，嚴為備禦。西河不時送欵。帝曰：「遼山守株，未足為慮。西河繞山之路，當吾行道，不得留之。」六月甲申，乃命大郎、二郎率眾取之，除程命賫三日之糧。
時文武官人，並未署置，軍中以次第呼太子、秦王為大郎、二郎焉。臨行，帝語二兒曰：「爾等少年，未之更事。先以此郡，觀爾所為，人具爾瞻，咸宜勉力。」大郎、二郎跪而對曰：「兒等早蒙弘訓，稟教義方，奉以周旋，不敢失墜。家國之事，忠孝在焉。故從嚴令，事須稱旨。如或有違，請先軍法。」帝曰：「爾曹能爾，吾復何憂。」於時義師初會，未經講閱，大郎等慮其不攻，以軍法為言。三軍聞者，人皆自肅，兵向西河。大郎、二郎在路，一同義士，等其甘苦，齊其休息。風塵警急，身即前行。民間近道，果菜已上，非買不食。義士有竊取者，即遣求主為還價，亦不詰所竊之人。路左有長老或進蔬食壺漿者，重傷其意，非共所見軍人等同分，未嘗獨受。如有牛酒饋遺，案輿來者，勞而遣之曰：「此隋法也，吾不敢。」頗慮前人有限，遂為終日不食以謝之。於是將士見而感悅，人百其勇。至西河城下，大郎、二郎不甲，親往喻之。城外欲入城，人無問男女小大，並皆放入城內。既見義軍寬容至此，咸思奔赴，唯有郡丞高德儒執迷不反。己丑，以兵臨之，飛梯纔進，眾皆爭上。郡司法書佐朱知瑾等從城上引兵而入，執德儒以送軍門。德儒，即隋之見鸞人也，大郎、二郎等數之曰：「卿逢野鳥，謬道見鸞。佞惑隋侯，以為祥瑞。趙高指鹿為馬，何相似哉！義兵今獎王室，理無不殺趙高之輩。」仍命斬焉。自外不戮一人，秋毫不犯。往還九日，西河遂定。師歸，帝聞喜曰：「以此用兵，天下橫行可也。」是日，即定入關之策。癸巳，以世子為隴西公，為左領軍大都督，左三統軍等隸焉。二郎為燉煌公，為右領軍大都督，右三統軍等隸焉。世子仍為太原郡守，命裴寂、劉文靜為大將軍府長史司馬。以殷開山、劉正會、溫大雅、唐儉、權弘壽、盧階、思德平、武士彠等為掾屬、記室參左等官。以鷹揚王長階、姜寶誼、楊毛，京兆長孫順德、竇琮、劉弘基等分為左右統軍、副統軍。自外文武職員，隨才詮用。
其平旦，有僧俗姓李氏，獲白雀而獻之。至日未時，又有白雀來止帝牙前樹上，左右復捕獲焉。明旦，有紫雲見於天，當帝所坐處，移時不去。既而欲散，變為五色，皆若龍獸之象。如此三朝，百姓咸見，文武謁賀，帝皆抑而不受。丙申，突厥柱國康鞘利等並馬而至，舍之於城東興國玄壇。鞘利見老君尊容，皆拜。道士賈昴見而謂同郡溫彥將曰：「突厥來詣唐公，而先謁老君，可謂不失尊卑之次。非天所遣，此輩寧知禮乎？」丁酉，帝引康鞘利等禮見於晉陽宮東門之側舍，受始畢所送書信。帝為貌恭，厚加饗賄，鞘利等大悅。退相謂曰：「唐公見我蕃人，尚能屈意，見諸華夏，情何可論。敬人者，人皆敬愛。天下敬愛，必為人主。我等見之，人不覺自敬。」從此以後，帝每見，鞘利等愈加敬畏，不失蕃臣之禮。其馬千匹，唯市好者而取其半。義士等咸自出物，請悉買之。帝曰：「彼馬如羊，方來不已，吾恐爾輩不能買之。胡人貪利，無厭其欲，少買，且以見貧，示其非急於馬。吾當共之貢市，不用爾物，毋為迫役，自費家財。」
已而，高陽郡靈壽賊帥郄士陵，以其黨數千人款附，即授鎮東將軍，封燕郡公，仍置鎮東府，具補僚屬，以招撫山東郡縣。乙巳，康鞘利等還蕃。乃命司馬劉文靜報使，並取其兵。靜辭，帝私誡之曰：「胡兵相送，天所遣來，敬煩天心，欲存民命。突厥多來，民無存理。數百之外，無所用之。所防之者，恐武周引為邊患。又胡馬牧放，不煩粟草。取其聲勢，以懷遠人。公宜體之，不須多也。」
