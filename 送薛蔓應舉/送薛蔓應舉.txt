四海重貢獻，珠贐稱至珍。
聖朝開禮闈，所貴集嘉賓。
若生在世間，此路出常倫。
一士登甲科，九族光彩新。
憧憧車馬徒，爭路長安塵。
萬目視高天，升者得苦辛。
況子當少年，丈人在咸秦。
出門見宮闕，獻賦侍朱輪。
有賢大國豐，無子一家貧。
男兒富邦家，豈為榮其身。
煌煌文明代，俱幸生此辰。
自顧非國風，難以合聖人。
子去東堂上，我歸南澗濱。
願君勤作書，與我山中鄰。

