　　欽定四庫全書　　　　　子部五
　　傷寒直格方　　　　　　醫家類
　　傷寒標本心法類萃　　　醫家類
　　提要
　　〈臣〉等謹案傷寒直格方三卷傷寒標本心法類萃二卷舊本皆題金劉完素撰傷寒直格方大㫖岀入於原病式而醫鑒引平城翟公宵行遇燈之語與此序正相合殆即翟公所撰歟醫鑒又雲完素著六經傳變直格一部計一萬七千零九字又於宣明論中集𦂳切藥方六十道分六門亦名直格此書有方有論不分門類不能確定原為何種卷首又題為臨川葛雍編蓋經後人竄亂未必完素之舊矣傷寒標本心法類萃上卷分別表裏辨其緩急下卷則載所用之方其中𫝊染一條稱雙解散益元散皆為神方二方即完素所製不應自譽至此考完素原病式序稱集傷寒雜病脈證方論之文目曰醫方精要宣明論今檢宣明論中已有傷寒二卷則完素治傷寒法已在宣明論中不別為書二書恐出於依託然流傳已久姑存之以備叅考焉乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀








　　傷寒直格序
　　習醫要用直格廼河間高尚先生劉守真所述也守真深明素問造化隂陽之理比嘗語予曰傷寒謂之大病者死生在六七日之間經曰人之傷於寒也則為病熱古今亦通謂之傷寒熱病前三日太陽陽明少陽受之熱壯於表汗之則愈後三日太隂少隂厥隂受之熱𫝊於裏下之則痊六經𫝊受自淺至深皆是熱證非有隂寒之病古聖訓隂陽為表裏惟仲景深得其㫖厥後朱肱奉議作活人書尚失仲景本意將隂陽字釋作寒熱此差之毫釐失之千里而中間誤罹橫夭者蓋不少焉不可不知也予語守真曰先生之論如此何不闢此語以暴耀當世以革醫流之𡚁反忍而無言何邪守真曰世之所集各異人情喜溫而惡寒恐論者不詳反生疑謗又曰欲編書十卷尚未能就故弗克耳今太原書坊劉生鋟梓以廣其𫝊深有益於世如宵行㝠㝠迷不知徑忽遇明燈巨火正路昭然若有執迷而不知信行者固不足言而聰明博雅君子能於此者原始反終研精覃思則其所得又何待予之喋喋也













