　　欽定四庫全書　　　　　　經部八
　　四書疑節　　　　　　　　四書類
　　提要
　　〈臣〉等謹案四書疑節十二卷元袁俊翁撰俊翁字敏齋袁州人前有黎立武李應星序又有彭元龍序二篇應星元龍序皆稱俊翁獨立武序作雋翁葢傳冩字異也其仕履無可考立武序稱以重吾榜應星序亦稱奕奕魁文知嘗首舉於鄉矣立武應星序及元龍前一序並側注經史疑義字元龍後一序又側注四書經疑字而卷首標題則作待問集四書疑節互相參錯考俊翁題詞稱科目以四書設疑以經史發策因取四書經史門分而類析之蓋待問集者其總名經史疑義四書經疑其中之子部今經史疑義已佚故序與書兩不相應也惟疑節之名不甚可解卷首有溪山家塾刋行字或重刻時有所刪節故改題曰節歟朱彛尊經義考中載之註曰未見此本從元板傳鈔其例以四書之文互相參對為題或似異而實同或似同而實異或闡義理或用考証皆標問於前列答於後蓋當時之體如是雖亦科舉之學然非融貫經義昭晰無疑則格閡不能下一語非猶夫明人科舉之學也乾隆四十三年六月恭校上
　　總纂官〈臣〉紀昀〈臣〉陸鍚熊〈臣〉孫士毅
　　總　校　官　〈臣〉　陸　費　墀






　　四書疑節原序
　　經史疑多漢儒曰疑者丘蓋不言此由內不能辨託是説而逃焉者也吁漢已然況後漢千餘禩文籍日生承訛襲謬雖欲無辨得乎結屋蒙巔山靜日長每於陰陽造化之機性命道徳之藴經史義理之㑹有未合共同志商之投卷所得縷析脈分如老吏斷案輒手之不釋而袁之袁氏為多一則雋翁二則雋翁餘亦昆弟子姪其文溫膩其語詳縝其引類曲而暢其立論超而詣余甚愛之雋翁曽不是足録前後所得為若干帙袖以見過若將猶有所是正者余曰子亦疑吾言乎凡吾所以藉子文重吾榜者為其道之合也義之明也非其義也非其道也求一幸吾選不可得也凡吾所以嘉子文者千言非多一言非少為書帙端以歸吾易東矣峕大德庚子中秋渝黎立武序
　　讀書未到康成安敢高談夫漢儒且未易議況經史乎經史固多疑然聖賢千言萬語至理而止切患不明理理一明隨事剖析如庖丁解牛恢乎餘刃里之袁兄雋翁家學淵源讀書多而知理明闡微糾誤卞是非如數黒白非胸中洞洞屬屬見地明而理〈原闕〉者不能也其亦識時之俊傑歟蓋時之所尚在是故於山學郡邑庠序間凡有問未嘗倦於對而有司每每表而出之以為斯文重煜煜魁文如大羮元酒孰不知為美味王公大人蓋有手之不釋而藉以重吾榜豈特價増三倍而已同宗秋澗欲廣其傳相與義率勉之繡於梓一日緘示所作予因讀其文愛其才重為鄉邦有人賀而亦感乎時之未遇也嗟乎士有皓首窮經抱膝山林不求利逹於當世者志也茲諸公勉俊翁以所長見於世非徼名也實欲後學得所傳也於是乎書旹大徳庚子臈月上浣沔水李應星序
　　天人至理經史奧義自漢唐諸儒先宋諸老探索剔決宜無復疑然有疑者疑以増無疑者疑以生嗟乎近取諸身目之所以視耳之所以聽自不能知況太極前六合外乎精體詳說至朱子極然紀録傳訛老壯見異況六籍百家乎傳疑闕疑可也惟科舉廢學校存疑義有問斯文之鈞〈闕〉係焉書眼如月罅隙所到的然有見質前聖證後〈闕〉豈無所望奈何泛然如問率爾對非穿鑿則首䑕摸〈闕〉不浮沉則牛神蛇鬼〈闕〉皮而羽附塗以土否則尋〈闕〉道作逃計珠落吾事一日族人野舟視以敏齋袁兄俊翁刋藁一編兄蓋野舟之李漢也慨慕已久盥露莊諷正論森嚴實見超卓如老醫治病衆治不治之疾人皆服其有識如老吏斷屢斷不斷之獄人自以為不寃質前聖證後學於是乎在豈但為寄翁重山學之榜而已旹野舟方哭子余拱曰不知車之為金根何必昌黎之有子知文為貫道之器深羨昌黎之有壻敬書卷末以志斯文之未喪至大辛亥閏中元日友生虛寮彭元龍序
　　朱子曰看文字不是於那疑處看政須於那無疑處看又曰無疑者須教有疑有疑者卻要無疑今之從事經疑者必如此用力能如此者目中惟敏齋袁兄俊翁其於四書直欲從一聖三賢腹中過盡見一聖三賢肺肝故見一題便如庖丁見牛之無全牛奏刀鏗然動中宮商觀其文者當觀其學文學如此言行政事四科一以貫之矣豈但稱雄科塲而已延祐乙卯夏五老友生虛寮彭元龍序










　　四書疑節原序
　　強學待問儒者分內事也頃科塲文興文臺以經史疑為課集愚生平癖嗜研究之學庠序書考有問必對科目行首以四書設疑次以經史發䇿公試私課時與門生兒子相講肄積而之乆藁帙滋繁暇日因取新舊藁合而為一四書經史門分而類析之問舉其綱答提其要徃徃首尾有未完脈絡有未貫姑存大畧耳編成總題曰待問集時至治改元中和日鈐北晚學袁俊翁書







