　　欽定四庫全書　　　　　集部五
　　松鄉集　　　　　　　　別集類四〈元〉
　　提要
　　〈臣〉等謹案松鄉集十巻元任士林撰士林字叔實號松鄉奉化人以郝天挺薦授安定書院山長是集所録碑誌居多大抵刻意摹韓愈而其力不足以敵愈故句格往往拗澀乃流為劉蛻孫樵之體又間襍偶句為例不純其自然道士傳正一先生傳夀光先生傳諸篇襲毛頴傳而為之亦頗嫌窠臼然南宋季年文章凋敝道學一派以冗沓為詳明江湖一派以纎佻為雅雋先民舊法幾於蕩析無遺士林承極壊之後毅然欲追步於唐人雖明而未融要亦有振衰起廢之功所宜過而存之者也趙孟頫嘗見其蘭芎山寺碑文深相傾挹後士林卒孟頫為誌其墓杜夲亦稱其謝翺傳胡烈婦傳能使秉彛好徳之心千載著明固非曲相假借矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










