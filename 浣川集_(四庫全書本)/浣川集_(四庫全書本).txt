　　欽定四庫全書　　　　　集部四
　　提要
　　浣川集十巻　　　　　別集類三〈宋〉
　　〈臣〉等謹按浣川集十巻宋戴栩撰栩字文子朱彝尊經義考引王瓚説作字立子未知孰是也永嘉人登嘉定元年進士為太學博士遷秘書郎出知臨江軍不赴後復起為湖南安撫司參議官焦竑國史經籍志載所著浣川集十八卷案栩有絶句雲近來萬境心如洗笑改斜川作浣川蓋其罷官後所自號因以名集也外間久無傳本今從永樂大典採掇編次釐為十巻栩與徐照徐璣翁巻趙紫芝等同里故其詩𣲖去四靈為近然其命詞琢句多以鏤刻為工與四靈之專主清瘦者氣格稍殊蓋同源異流各得其性之所近至其文章法度則本為葉適之弟子一一守其師傳故研鍊生新與水心集尤為酷似中如論聖學論邉備諸劄子亦復敷陳剴切在永嘉末𣲖可雲尚有典型惟是史彌逺柄國之時栩獻詩䛕頌不一而足而胡知柔以爭濟王事忤彌逺謫赴象䑓栩又賦詩贈行深致惋惜前後若出兩轍昔韓愈上京兆尹李實書深相推挹及作順宗實録乃具列其罪文人前後異論雖往往而然然不應一時之內半面笑啼覆雨翻雲至於如是豈非內託於權倖外又附於清流歟其人殊不足道以詞采取之可矣經義考載栩所著有五經説註曰已佚今考其説惟謂周禮特周公大約之書當時未必盡行其立論頗為有識至於謂詩壊於衛宏之序春秋誤於公羊之傳易由於三聖繫爻彖象之互入書失於孔壁序傳簡編之相亂大抵南宋諸人輕詆漢儒之餘唾雖不存可也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀












