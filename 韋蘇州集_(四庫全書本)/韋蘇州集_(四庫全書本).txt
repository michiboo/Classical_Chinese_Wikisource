　　欽定四庫全書　　　　　集部二
　　韋蘇州集　　　　　　　別集類一〈唐〉
　　提要
　　〈臣〉等謹案韋蘇州集十巻唐韋應物撰應物京兆人新舊唐書俱無傳宋姚寛西溪叢語載吳興沈作喆為作補傳稱應物少㳺太學當開元天寳間充宿衛扈逰幸頗任俠負氣兵亂後流洛失職乃更折節讀書由京兆功曹累官至蘇州刺史太僕少卿兼御中中丞為諸道鹽鐵轉運江淮留後年九十餘不知其所終先是嘉祐中王欽臣校定其集有序一首述應物事跡與補傳皆合惟雲以集中及時人所稱推其任宦本末疑止於蘇州刺史攷劉禹錫集有蘇州舉韋中丞自代狀則欽臣為疎略矣李觀集有上應物書深言其𥚹躁而李肇國史補雲應物性髙潔觧食寡若所居焚香掃地而坐二説頗異葢狷潔之過每傷峭刻亦事理所兼有也其詩不如五言近體不如古體五言古體源出於陶而鎔化於三謝故真而不朴華而不綺但以為步趨柴桑未為得實如喬木生夏涼流雲吐華月陶詩安有是格耶此本為康熈中項絪以宋槧翻雕即欽臣所校定首賦次襍擬次燕集次寄贈次送別次酬答次逢遇次懐思次行旅次感嘆次登眺次逰覽次襍興次歌行凡為𩔗十四為篇五百七十一原序乃雲分類十五殊不可觧然字畫精好逺勝毛氏所刻四家詩本故今據以著録其毛本所載拾遺數首真偽莫決亦不復補入焉乾隆四十三年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸費墀
　　韋蘇州集原序
　　韋蘇州唐史不載其行事林寳姓纂雲周逍遙公夐之後左僕射扶陽公待價生司門郎中令儀令儀生鑾鑾生應物應物生監察御史河東節度掌書記慶復李肈國史補云為性髙潔鮮食寡慾所居焚香掃地而坐其為詩馳驟建安已還各得風韻詳其集中詩天寳時扈從遊幸疑為三衛永泰中任洛陽丞京兆府功曹大厯十四年自鄠縣令制除櫟陽令以疾辭歸善福精舍建中二年由前資除比部員外郎出為滁州刺史改刺江州追赴闕改左司郎中貞元初又厯蘇州罷守寓居永定精舍其後事跡究尋無所見肈又雲開元以後位卑而著名者李北海王江寧李館陶鄭廣文元魯山蕭功曹張長史獨孤常州崔比部梁補闕韋蘇州以集中事及時人所稱考其仕宦本末得非遂止於蘇邪案白居易蘇州答劉禹錫詩云敢有文章替左司左司蓋謂應物也官稱亦止此有集十巻而綴敘猥並非舊次矣今取諸本校定仍所部居去其雜厠分十五總類合五百七十一篇題曰韋蘇州集〈舊或雲古風集別號澧上西齋吟藁者又數巻〉可以繕寫嘉祐元年十二月二十二日太原王欽臣序












