　　欽定四庫全書　　　　集部六
　　可傳集　　　　　　　　別集類五〈明〉
　　提要
　　〈臣〉等謹案可傳集一巻明袁華撰華有耕學齋詩集已著録此本為至正癸卯楊維楨所刪定華維楨弟子也前有維楨序稱吾銕門稱能詩者南北凡百餘人求如張憲袁華者不能十人其集名亦維楨所題蓋推奬之甚至而維楨與李五舉論詩又稱梅一於酸鹽一於鹹食鹽梅而味常得鹹酸之外若華之作僅一於鹹酸而已其説自相剌謬今觀其詩大都典雅有法一掃元季穠纎之習而開明初春容之派維楨所論蓋標舉司空圖説以味外之味務為髙論耳其實一於酸鹹不猶愈於洪熈宣徳以後所謂臺閣體者併無酸鹹之可味乎未可遽以是薄華也華耕學齋稿巻帙較富世多行之此集明史蓺文志亦不著録千頃堂書目雖著録而不載巻數蓋黃虞稷亦未見之今以其為楊維楨所手定去取頗嚴故一取其備一取其精與全集並著於録焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　可傳集原序
　　老杜曰新詩句句盡堪傳作詩不可傳曽不愈轅下曲雖千章萬什徒殄廢人楮筆耳君子曰不作無欠唐詩人凡百廿有餘家其詩見於今可與杜老相傳者寧幾人哉予徒張憲嘗以筆削唐百廿家請於予予於各集選其可傳而無媿於君子議者什不能一二黃山谷甥四人皆善詩⻱父者為最⻱父詩所積凡二千餘首黃著為集其詩斤斤不百首谷因喜之以為句句可傳者在此吾鐵門稱能詩者南北凡百餘人求如張憲及呉下袁華輩者不能十人華自二十嵗後三十年所積亦無慮千有餘首而吾選之得如千首葢又倍於⻱父矣故命其集曰可傳好事者梓而行之求予序故予序之如此至正廿二年嵗次癸卯春閏㑹稽楊維禎序



　　欽定四庫全書
　　可傳集
　　明　袁華　撰
　　花遊曲
　　煙雲撲霧揺空濛遊絲弱絮縈柔風木蘭載春石湖裏手弄瓊英掬秋水鐵笛仙人招羨門鸞旌小隊青霓裙凌波雙飛𨔝塵步冶情謾憶鴛鴦墓踏春撾鼓能幾來便須一飲三千盃血色葡萄凝氷椀鬱輪袍催紫檀板雲旗縹緲青鳥西口銜紅巾緘舊題瓊林宴中採春使骰子逡巡賜緋回醉攜翠袖寫銀箋不數公子花遊篇
　　端陽曲次許彥溫都督韻
　　蘭湯試浴銅龍吐美人倭墮釵懸虎竹粉吹香撲燕泥猩紅血㸃梅花雨絳紗籠肉蟬翼輕木難絡臂如珠纓赤靈符佩練囊小宛轉中鎖相思情鎮東大閲臨細柳甲光照曜狻猊口金僕姑穿楊葉飛帳下酣呼急傳酒鸞輿北狩龍沙長槖駝皷鳴白日涼侍臣萬壽獻天子紫霞玉醴浮昌陽
　　搗衣篇送史仲先遊淮東
　　碧梧葉落黃菊開邊風肅肅鴻雁來夫君結客向淮楚無衣禦寒良可哀強將垢敝和灰澣糊繲臨窗呼女伴雙杵搗砧空外鳴寕憚手⻱筋力愞火然金斗熨貼平紉針補綴對短檠歸期遲速未易卜緁長緝短勞經營明年四月蠶上箔繰絲盈車手親絡香羅斷機白雪明裁作春衣寄郎著郎毋厭故惟尚新新衣故衣皆妾紉笑㸔牆角砧杵棄郎衣錦袍歸拜親有金不戱桑間人
　　賦得江上女
　　蓀橈送桂旌遡迴多冶情板條約翠袖掬水弄璚英清吹隨風度纎腰束素明家居白下里夫戍洛陽城明光朝執㦸細栁夜分營許國承恩重忘歸念妾輕貞心似江水朝夕向東傾
　　謝伯誠所藏王叔明狼山圖
　　憶昨鼓楫遡大江海門一㸃狼山碧安得振衣躡層巔東望扶桑初日赤忽見此圖心目明石壁鐵削芙蓉青仙翁白狼𣺌不見金銀佛宇開巖扃上方臺觀雲中起下瞰䲔濤千頃水平原宅相放舟過吮墨含毫柁樓裏江南有客頎而長夢覺池塘春草芳生平愛畵乆成癖題詩緘封遙寄將千古風流猶未弭翩翩王謝佳公子日暮相思江水深獨立洲汀折蘭芷
　　完顔巾金粟道人所製寄鐵崖先生先生賦長歌以謝率余同作
　　混同江流長白東完顔虎踞金源雄身如長松馬如阜蹴踏黃龍城闕空鴛鴦濼上駕鵝雪春水秋山事遊獵黃河清後聖人生一代衣冠煙霧滅瑞玉龍環四帯巾柘袍吐鶻裝麒麟錦房芍藥大於斗驊騮坐擁真天人傳自中原文獻家全勝白㲲小烏紗金粟道人鬢已禿挾以雙環歸鐵崖鐵崖先生貌如玉繡縷盤花簇朱襮鷓鴣小管沸箏琶春流銀甕蔔萄緑日日倒載高陽池落花飄揺風滿衣九峯女兒拍手笑月中踏歌歌大堤先生醉筆蛟龍走報以長歌意殊厚脫巾花底一掀髯笑倩柳枝來漉酒
　　題拜石壇詩
　　眉山三蘇宋儒宗長公矯矯人中龍南遷儋耳西赤壁文章光燄超洪濛快哉之亭雪初霽領客登覽山川雄自雲平生不解顧胡乃一舉觥船空和詩寛限見真率鑿崖題石摩蒼穹功名富貴一丘土斷碑殘素傳無窮吁嗟異物神所衛玉山合壁俄相逢奎章博士丹丘翁江南放逐驚秋風見之即下朱芾拜二顛癡絶將無同築壇山中加愛䕶樹以松桂連椅桐雨牕雲戶濕寒翠朝闌暮檻開青紅白野御史龍頭客青年獻賦蓬萊宮戱將禿穎寫□匾斷釵折股落星虹只今風塵暗河嶽王侯第宅皆蒿蓬牙籖玉軸映竹素好事獨傳呉顧雍婁東朱珪鐵作畫字字玉屈蟠蝌蟲嗟哉昔人今已矣慘澹故國風煙中如何二子復嗜古策勲儒墨収奇功我來再拜重太息蒼蒼古雪吹長松登壇絶呌浮大白酒酣目送孤飛鴻
　　春暉樓牡丹
　　春暉樓前牡丹樹喜見新花發舊槎深根培植雨露厚不待羯皷花奴撾紫黃紅白緋與碧牙牌小篆蟠龍虵玉環飛燕兩傾國國色暈酒凝朝霞就中一枝最傑出金籠繡幄相籠遮前年作客浙水上去年避地苕谿涯千葩萬卉自開落媿我不見空咨嗟今年花發風日麗況無兵燹吹黃沙金尊美酒喚小妾起舞折花簪髻了酒酣樂極重太息故人南北音書賒虎頭學佛宗三車飲酒食肉談空華了知何必假外相始悟在家真出家洛陽園池信可誇只今無樹啼棲鴉玉山山中稱樂土杳杳百里連桑麻詩成對花還大嚼一任白髪欹烏紗
　　陽城湖
　　海虞之南姑蘇東陽城湖水清浮空瀰漫巨浸二百里勢與江漢同朝宗波濤掀簸月慘澹魚龍起伏天晦蒙雨昏隂淵火夜燭下有物怪潛幽宮度雉巴城水相接以城名湖胡不同想當黃池㑹盟後夫差虎視中原雄東征諸夷耀威武湖隂閲戰觀成功陵遷谷變天地老按圖何地追遺蹤我來弔古重太息空亭落日多悲風虎頭結樓傍湖住牎開幾席羅諸峯鳴雞吠犬境幽閴嘉木良田青鬱蔥漁郎莫是問津者仙源或與人間通時當端陽天氣好故人乆別欣相逢玻瓈萬頃泛舟入俯覽一碧磨青銅蓴絲鱸鱠雪縷碎菱葉荷花雲錦重恩賜終慚鑑曲客水嬉不數樊川翁酒酣狂吟逸興發白鷗驚起菰蒲中相國井湮烽火闇郎官水涸旌旗紅此中樂土可避世一舸便逐陶朱公更呼列缺鞭乖龍前驅飛廉後豐隆盡將湖水化霖雨淨洗甲兵歌嵗豐
　　玉山池館讌集
　　玉山池館何清麗複道飛樓起迢遞㣲風過雨開新霽素月流光照丹桂松雲老仙客淮濟翩然而來俄止戻握手道舊嗟分袂秖余道路風塵際美均匹馬度江淛抱關悍卒那敢睨長裾曽向王門曳主人愛客出高髻氷絃象筦歌聲脆金銅杯深酒頻泥不飲胡為嘆淹滯安得壯士目裂眥掃蕩羣㓙清四裔漢室毋忘封爵誓黃河如帶山如礪佇看偃武崇文藝與子永結金蘭契
　　春暉樓讌集分韻得當字
　　春暉樓前春日長緑隂滿地鳴鸝黃紅紫紛紛逐流水名花獨殿餘春芳粉容丹臉朝露飛燕玉環雙靚粧天上故人官春常風流不減章臺張㸔花走馬日倒載五雲坊西千步廊撫時懷舊多感慨每把新詩酬暢當揚州金盤大如斗兔葵燕麥迷空場人生胡為不醉飲直待兩鬢飛秋霜
　　芝雲堂讌集
　　言言崑丘丹崖翠壁夐立如削錢雲氣直與陽城連陽城汗湧百里間匯於界浦東馳遙遙入海不復還醴陵有孫居其上族大而蕃衍湖山鬱盤在屋之左右喬木合抱高挿天玉山人種德知有自宅此樂土三百年宜爾子孫蟄蟄英而賢至正壬辰春海冦肆剽掠放舟來抵婁江邊猶子佐也有膽氣援劍斫賊首拜君命承君思賜以白金之盌挾以五色雲錦光鮮妍冠葢塞里閭入門下馬意氣何飄然仲也襲官自幽燕一朝同歸拜堂下虎符赤組照曜雙龍泉玉山人張華筵呉歈趙舞修眉連姢撞鐘考皷聲鼘鼘錦衣綵服雜遝後先維伯仲氏稱觴獻壽玉山前玉山人笑且言致君堯舜上況汝未華顛戮力王室盡忠孝爾曹當勉旃主客就醉屢舞翩躚玉繩低轉銀河懸願各保令名請毋忘角弓嘉樹篇
　　天香詞
　　至正龍集壬辰之九月玉山主人宴客於金粟影亭時天宇澂穆丹桂再花水光與月色相蕩芳香共逸思俱飄衆客飲酒樂甚適錢塘桂天香氏來靚粧素服有林下風遂歌淮南招隱之詞玉山於是執𧣴起而言曰夫桂盛於秋不彫於冬又不與桃李競秀或者以為月中所植信有之矣今桂再花而天香氏至豈非諸君子躡雲梯占鼇頭之徵乎請為我賦之汝陽袁華乃口占水調俾歌以復主人率坐客咸賦焉詞成者六人
　　山橫黛眉淺雲擁髻鬟愁天香笑攜滿袖曽向廣寒遊素腕光揺寶釧金縷聲停象板歌罷不勝秋十指露春筍佯整玉搔頭　記錢塘朝載酒夜藏鈎青衫斷腸司馬消減舊風流三百六橋春色二十四畨花信重㑹在蘇州水調按新曲明月照髙樓
　　黃鵠詞
　　余讀史臣王君彛所纂陳節婦傳事核而詳詞嚴而正其敘彝倫厚風俗豈小補哉然切有感焉夫婦人之常守節葢不幸也頃自兵興婦人女子死節於鋒刄之下而湮滅無聞抑不幸之中又不幸者焉今陳節婦莊既有賢子以表明之又得史臣之文以紀録之斯不幸之中有幸者與其子寶生出此卷求詩予既高其母之行又嘉其教子之有成也迺製黃鵠詞遺之俾歌以壽母雲
　　〈闕〉





　　分題得南武城送仲瑛之濠梁
　　南武城在婁水闔閭昔築候越兵檇李兵交竟傷指夫差一戰雖復仇嘗膽毋忘㑹稽恥大夫種至請行成鐲鏤卒賜忠臣死爭長潢池盟寧知甬東徙南武城城已隳我來覽古仍賦詩棠梨花落雨絲絲遊子西行何日歸悵望不見令人悲
　　春草池
　　為愛玉山好放舟玉山去緑波亭邊春草池況據玉山最佳處時當二月春正美麯塵揺波草如綺雨驚殘夢未鳴蛙風漾飛花見遊鯉大謝文章迥絶塵江淹詞賦亦清新得句池塘懷別逺傷情南浦送行人何如此亭樂賞適石腳挿入魚龍宅臨流行酒水浮階俯檻鳴琴光照席君不見山川極目楚囚悲北望神州淚滿衣又不見昆明一夜飛刼灰漢代衣冠委草萊但願無事長相見春草池頭日日來
　　白雲海歌和文質韻
　　白雲樓居深復深道人燕坐雲為心未逐神龍澤天下時從倦鶴棲巖隂玉氣虹光射虛牖天逼闌干掛牛斗始信桃源隔一塵世人祇許聞雞狗君不見茂苑長洲荒草裏豪傑銷沉呼不起功成身退高者誰一棹鴟夷𣺌煙水又不見秦川公子走干戈龍顛虎倒奈渠何落日憑高望鄉土窮愁一洗衰顔和世事興亡等飛絮莫挽黃河水西注御風八極恣遊遨歸去還依白雲住
　　題來⻱軒
　　憶昔避地商溪頭畏途風雪同泛舟登樓見月思鄉淚坐石看雲憶弟愁落花芳草青春暮東歸喜踏來時路入門梧竹雨青青園池樹石還如故中庭有物狀若能屓屭踞石䶲生苔相驚左顧一笑粲迺是河伯使者清江來重門複戶嚴扃鐍曳尾⿰途何處入固知異物神所登卻勝余且網中得吾聞靈⻱壽綿綿搘牀三息三千年游從鳯麟郊藪外㑹合龍虎風雲前舉目烽煙徧區宇巷陌銅駝委榛莽玉山佳處屋鱗鱗鸎花春滿辛夷塢主人當軒寫來⻱邀我為作來⻱詩蹇予才薄不能賦願爾子孫金印懸纍纍
　　文湖州竹
　　清貧太守石室翁渭川千畆藏胸中理閒䑛筆盤礴臝兔走鶻落無留蹤雨梢晴葉各殊態揮灑位置分纎穠中峰隱居撥鐙法氣運生動將無同墨君一派來自東韈材當萃彭城公平生知已最親厚走書調笑言舂容陳州客舍示長舌翛然化去當元豐鳴呼二老不復作空瞻遺墨翔鸞龍
　　泉州兩義士
　　泉南諸山何⿰䧢清源洞天仙所都赤朋開刼風氣舒玉檢丹書閟神符重樓複閣山之隅鳥道百折非一塗雲旂晝下狂蝯呼鈎輈格磔啼鷓鴣松檆謖謖吹笙竽芝蘭蓀蕙春芬敷巴且華黃荔子朱羽人飛行天為徒或跨白鹿騎於莵挾以鸞鵠從雙鳬東窮弱水窺蓬壺亦有莆田列仙儒以鞭鞭石石受驅長橋橫波龍脊痀下通舟船上軒車琉球一髪雲外孤蠻蜒出沒乗舳艫南金大貝犀為珠川傾山積來委輸九日特立青蓮柎秦君屛跡賈不沽閉門著述與世疎有唐宰相陳諌書謫宦南遷鳥在笯室家既逺身乃瘉為卜茲山藏其軀感懷友義増欷歔尚存丹竈亭已無山川清淑氣鬱紆維孫陳君生絶殊孩提嬉戱共里閭翻若丹穴雙鳯雛下覽德輝瑞唐虞乂若汗血天馬駒奮迅豈與駑駘俱南遊百粵北燕都偲偲切切相友於志堅金石矢弗渝管鮑陳雷張范如寧兢錐刀較錙銖朅來婁江住斯須城南新僦宅一區前槐後柳䕃屋廬草蔬同飯步同趨嘅彼薄俗肆覬覦附勢逐利情愉愉刎頸之交漢耳餘反面仇敵良可吁以柳易播忠誠孚高風千古敦薄汙嵗寒松柏知後枯好事繪寫開新圖我作歌詩非從諛願子善保慎厥初
　　張蒙軒善製筆遂檃括毛穎傳以贈
　　毛穎氏山中人其先明眎者佐禹治東方居卯地死為十二神神明之後吐生子孫八世有䨲當殷時得仙術匿光使物入月騎蟾蜍厥後不仕為隱淪狡而善走東郭㕙乃與韓盧互爭能盧共宋鵲謀醢其家及其身始皇代秦思兼幷蒙將軍恬將三軍軍次中山大畋獵筮以連山其兆得人與人文今日之獲不角不牙被褐倫八竅長須而缺唇取髦資簡牘天下同書咸祖秦遂屠毛氏族拔豪載穎加束縛獻俘章臺宮上乃命恬賜之湯沐封管城寵任日見親強記便敏工纂録近悉當代逺結繩上自始皇太子丞相下黔首無不愛重同討論曲直巧拙善隨意雖見廢棄黙弗呻惟不喜武士見請時一臨累拜中書令呼為中書君上親決事衡石程官人不得立左右獨穎常侍至夜分陳元陶禇先生出處則必偕友善相推稱後因進見任使令拂拭之頃謝免冠髪禿摹畫不稱㫖上顧嘻笑曰中書君今不中書不任吾意老且髠臣穎稽首再拜對斯所謂盡臣穎心遂歸拜邑不復覲臣老見疎秦少恩呉人張蒙氏尚交千載上憫穎後無聞搜羅得遺裔散處宣城之敬亭雄豪英鋭肖厥祖祇今崇文偃兵革投身自拔著作明光廷
　　崑山李節婦
　　繄節婦李剛而毅伉儷再期所天逝蓬首垢面屛簮珥鄰媼媒櫱言以説下無兒息旁無恃㷀然孑立非逺計上指天日矢不貳引繩自經明已意伯姊往救出死地絶而復穌斥浮議薦罹變故投荒裔執言不回身免竄放還鄉閭行益厲朝昏紡績供飲食聚兄姊孤一室內撫育教詔若已出貞哉沉江逮火斃之死靡他柏舟誓悲歌黃鵠以見志禮宗罵賊速盡惠景行義桓旌厥懿縊車刺嫂刀割鼻剪髪投井斧斷臂繄節婦李誠可儷陳子作傳庶無媿於乎偷生等犬彘
　　送秦文仲歸崇明拜祠墓詩
　　淮海秦君德卿教授鄉里垂四十年歿而門人私諡孝友先生其行述見楊鐵崖所為墓銘崇明桑梓里也至正庚子高郵張君某同知州事始白於有司列祀校宮之先賢祠以天賜堂主李君配焉明年春正月其子約將歸拜祠下幷展三世松楸汝陽袁華追餞於婁之上而贈君詩詩曰
　　維秦氏先裔本顓帝元鳥誕祥爰暨大費湯湯洪水佐禹平治賜姓曰嬴是為伯翳下逮非子主馬汧渭厥馬蕃息賞延於世胙之土田錫以爵位自岐徂豐奄有其地以國命氏子孫蹶蹶冉相非商從學洙泗卒業聖門身通六藝三輔萬石漢稱循吏曰綿曰族曰華曰系或棲巖穴或推孝義文鳴淮海肇自觀始疏派鹽城丁宋之季南遷海隅相宅天賜懿自山父威儀棣棣玉立長身清廟茂器授經於方力求源委朝斯夕斯黽勉弗替貢於通州詩冠多士粵有仲子才德粹美肥遯居貞行端學邃蔚彼鳯麟為邦家瑞講道鄉里埀四十載一裘一葛不事華靡高爵榮名視若敝屣沉潛理域仁經義緯性命道德經史傳記孜孜討論由內及外立言埀憲先正是嗣後生小子為所矜式歿有門人孝友表諡崇川之陽木拱墓隧揭示素履有隆斯碣偉哉張君恂恂愷悌以仁教養以德撫字下車省俗振舉淹滯表里旌賢風化所係嗚呼先生匪爵而貴上陳道統乃白有司翼翼新祠翬映泮水約承家學繼志述事兢兢業業㒺敢荒肆春雨既濡區萌叢萃顧瞻桑梓油然孝思駕言遄歸乗桴海澨鱷波底平雲颿宵濟展墓拜祠聿修厥祭何以將之㫖酒肥彘言言高門列㦸周衛七貴五侯充車結駟不學無術崇殖貨利未及百年子孫皁𨽻聞先生之風胡不少媿滄溟滔滔奔流東駛有如秦氏世澤㒺既於千萬年祀事不墜我作歌詩昭示來裔
　　費侯興學詩
　　崑山州廟學唐縣令王綱所建記之者安定梁肅也五季之末廢於兵宋知縣邊倣始克復修記之者太原王禹偁也政和迄宋季重修者屢矣國朝元貞元年陞縣為州置博士弟子員延祐初遷治太倉而廟學亦廢越四十有三載張氏入呉以州治瀕海江無以盛民而固圉也復歸舊邑今守東平費侯復初下車首謁廟學憮然而嘆曰學校者教化之本也葢不可一日忽踰年政成民信迺出其廩稍之贏新作㦸門及倫堂撤禮殿之舊而加崇廣焉作齋廡以居學徒則又民之輸材而為助者嗚呼若費侯者其可謂知所本矣詩曰維桑與梓必恭敬止況學校乎華也忝職郡庠沐賢侯之教養覩茲輪奐實重依歸迺歴考廟學之廢興為詩一章以美之詩曰
　　肇自婁校王令綱作五季披攘鞠為叢薄火德阜隆芟除苛虐乆鬱而信聖道孔炤蕞爾呉越既入王畧繄邊倣氏聿來主學庀材僝功不日而落歴宋祀三百執事有恪於赫皇元龍飛朔漠詔陞縣為州建官錫爵置博士員以訓以飭治遷於東民實新邑廟隨所在茲實榛棘嵗在實沈海鈔梗逆復歸舊治邑廬如昨明明費侯英傑卓犖既牧我婁民復繕我城郭漸摩煦嫗民瘉無瘼舎菜在泮考藝問業眷茲頽圯心焉怵惕相方視阯爰究爰度採石于山斬木於壑工師子來乃礱乃斵乃表修垣重門有覺外象櫺星內列畵㦸中嚴禮殿既崇且碩鳯麗於甍龍攫其角言言齋廡左右翼若橫經有堂釋奠有樂多士遊歌有館有穀費侯戾止在泮獻酌冠弁俅俅不笑不謔顧瞻基構昔痺今擴不有君子其何能益嗟吁諸生夙蒙啓迪爰止其所涵泳朝夕服我聖訓伊侯之德願侯壽考如金如石懋繼前修永永無斁
　　匡山歌送恢復初上人
　　有美人兮思匡山嵗雲暮兮道險艱江空積雪濤波若山駭慘慄兮凋朱顔邈芙蓉於五老兮悵飛瀑之潺湲顛崖絶谷以晻藹方翼層霄而高舉如翥鳯而騫鸞長松幽蘭芊綿野芳鳥道百折上捫翼軫不得窮躋攀鶴夜怨而寡侶遲夫君兮未還山川揺落兮老冉冉而懐土歌匡山兮送將歸望孤雲於極浦嗟昔人兮既逺訪遺蹤而覽古社結蓮以植花林賣杏而守虎驅飛錫兮踰險阻雲為扉兮月為戶攜匡仙兮招應真飯松花兮飲石乳展丹屛之九疊泝銀河之三梁閱瓊經於石室採金芝於珠房霞氣朝潤天光夜明養貞素於恬澹兮聊逍遙以徜徉嘅鳴鳯之不至胡衆鳥之高翔騶虞弗仁駑駘以良樹樗折桂用狼牧羊彼方以蹠蹻之為潔廉兮又奚慕乎夷齊採薇於首陽賦歸來兮彭澤懷高士兮南昌清風至節照今古吾將尚友於斯人兮歌濯纓於滄浪瞻白雲兮思君何山高而水長
　　賦得崑山送蔡廣文
　　之子駕言邁眷覽崑山顛鍾秀自前古著名由昔賢昔賢去已逺茲山還巋然玉氣潤凝雨鶴聲清聞天遙思解組日何如入洛年獻納有餘暇為續崑山編
　　送崑山偰知州調嘉定
　　鴨緑漲江水鵝黃上栁絲二月婁東道燕燕初來時婁有賢使君白晳美丰姿聨芳五枝桂不覺竇家兒豈弟民父母古稀今罕有使君不我留涉江采楊栁栁絲弱嫋嫋江水流瀰瀰栁衰江水涸邦人思未已
　　送殷孝伯之咸陽教諭
　　聖代崇文化賢良起草萊鳯鳴暘穀日魚躍禹門雷匠石無遺棄洪纎在剸裁咸陽秦赤縣博士楚宏材話別嗟吾老橫經羨子才渡江淮浦迥溯潁蔡河開紅樹迎官舫黃華暎酒杯紀行應俊逸覽古定徘徊遵陸由梁苑馮虛自吹臺汴京城屼屼艮嶽石巍巍蹋月車鳴鐸嘶風騎卷埃呉音傖父訝儒服虜人猜應為青山住懸知白石隤解鞍依近郭縱馬齕枯荄風急狂狐嘯天高鴻雁哀詩情秋共澹鄉夢曉同催喜見烽煙息愁聽驛皷搥虎牢悲戰骨緱嶺覔仙胎岳仰嵩高峙河看砥柱栽山川猶鞏固風物亦奇侅雞唱函關啟龍飛太華來碑亭矜漢好浴殿弔唐災望極呉天末行窮渭水隈別家傾菊釀到縣動葭灰多士爭先迓諸生獲後陪獻菹芹實豆舍菜酒崇罍五傳遺經在三餘萬卷該尊王明大義抑伯黜渠魁寒榻臯比設朝盤苜蓿堆樹萱思奉母援柱念提孩有弟能調饍何郵不寄梅五陵還突兀八水自縈迴選勝笻扶手遐觀笏拄頦壞基留宿草斷礎長荒苔異地多佳處茲遊實壯哉丈夫四海志肻使寸心摧
　　婁侯廟
　　婁氓尚淫祠祀廟徧村墟疾病㒺醫藥奔走訊羣巫椎牛釃酒醴婆娑樂唐虞神不歆非類傳記言豈誣聖人制祭法有功則祀諸崑山漢婁縣舊邑禾與蘇婁縣名尚存今在城東隅張昭洎陸遜封婁肇自呉桓桓孫將軍仗鉞東南隅升堂拜昭母情好昆弟如策薨受顧命擁立運謀謨諫獵止酣飲禮下魏使車忠言不見聽託疾居里閭舉邦憚威嚴卒年八旬餘伯言雖後出智畧雄萬夫權配以姪女數數詢良圖一從呂蒙舉乃修關羽書潛軍克公安徑進守宜都走備夷陵城蹙休夾石區相呉柄國命上疏陳立儲赫矣兩侯功稱乆而弗渝太守念婁氓報本昧厥初淫祠既撤毀左道咸剪除改祠祀婁侯像設崇屋廬復覩漢威儀清風肅貪汙遂令此邦人車葢相填於雨暘及疾疫走禱來于于窮碑紀顛末大刻龍騰挐於以告來者幷解婁氓愚麗牲歌送迎萬世奠厥居
　　拜劉龍洲墓
　　劉君廬陵秀胸次隘九州倜儻負奇氣辛陳同俠遊西登峴首山北望多景樓長歌過慟哭志在復國仇異材世間出高揖輕王侯奈何攀桂手不能占鼇頭肆情詩酒間文焰射鬥牛崑山非故里遂為潘宰留五十死無嗣埋骨東齋陬世代倐變易夷墓為平疇有司重封表立闕樹松楸何人灑麥飯淒涼土一壞建祠立神主買田供庶羞仁哉太守心祭祀亙千秋
　　拜劉龍洲墓歸飲清真觀以龍洲先生遺墨分韻得何字
　　龍洲湖海士瘞玉崑丘阿山川邈如昨喬木拱煙蘿偉哉二三子覽古發歗歌披荊弔遺跡窆石臨嵳峩嘅嗟嵗月流奈此湮沒何立闕表隧道大刻蟠蛟鼉維時春載陽好鳥鳴聲和麗牲拜墓下冠葢相騈羅山僧出遺墨保䕶百年多縱橫廿八字恍若龍騰梭緬懷攜彘酒風雨渡江沱中原雖在望淚落如懸河安得起九泉執手野婆娑歸憩𤣥館夕涼風水㣲波詩成想丰采寤寐倘來過
　　王御史墓
　　有宋建皇極汴京鬱嵯峨仁化浹邇遐林林英傑多崑山雖癖左士風粹而和明經擢高第踵接肩相摩御史鄉先生學術正不頗五傳究終始備論訂舛訛粵在宣和間裒然中巍科初主麗水簿言事何委蛇説書輔春坊執法居諌坡從容荅時相真氣凌太阿范公在館下詰責加切磋卒為廟廊器詞源浩江河高弟沙隨程入室非操戈宋史書列傳耿耿名弗磨世變陵谷遷百年無幾何城南新漕里荊榛埋銅駝景行世仰止高風激頹波門牆既有限樵牧安敢過再拜重興感臨風動悲歌荒苔封斷碣太息為摩娑
　　李侍御墓
　　散步城南門始得圓明里塚上木已拱泉下者誰氏披榛踏宿草墓門半貍豸勛閥表阡石雲是侍御史力行敦古學名衡其姓李世家本江都娶婦居婁涘射策明光殿㸔花長安市出宰施善教矧𡧓猛政理至今松陵月清光照江水拜命登霜臺白簡冠獬廌上言論姦佞手將逆鱗批勢障狂瀾回屹立中流砥五賢一不肖賦永光傳紀掛冠歸樂菴著述惜寸晷碩學邃易經集傳發㣲㫖豈唯淑後進千古垂範軌九原不可作清淚何漇漇鄉里衆富兒厚葬從奢侈黃腸題輳宻劵臺文繡被可憐土木乾荒煙橫斷址後世仰高躅庶激俗靡靡復墓限樵牧何異子朱子
　　壽寧菴夜宿
　　偶成綽山游西風吹落日大田登禾黍高林収棗栗仰羨松柏姿俯慚蒲栁質石縣王果崖花雨維摩室白雲浮茗甌縹囊椒書帙撫事困誅求拯時乏經術紛爭若螻螘相持如蚌鷸可憐鴟嚇䑕何異褌處虱郊居便樵蘇埜服忘巾櫛獨樂五畆園素封千樹橘被酌坐逃禪銘墓親操筆夢幻前後身道悟中邊蜜劇談更抵掌展席仍促膝煌煌斗迴杓耿耿月離畢水聲逺澎湃竹影互蒙宻清坐不知疲東方啟明出
　　送友之兗州牧
　　崑山疎雨霽滄洲新水生氣清風日佳草木欣敷榮維時春意動布穀催晨興帶經隴上鋤負耒壟下耕一朝應明詔出牧鄒魯氓鄒魯聖人里政教庶易行遙瞻古鹿城白雲還英英他時晝錦歸重敘漁樵盟
　　題玉山讀道書小像
　　靈嶽聳層霄璚館閟金鄉若人秉昭質守一修洞房呼吸龍虎氣𠻳嚥日月芒⻱闕西瑤臺中有明光章下授小兆臣玉檢鸞迴翔稽首校隱文琅毫耀霞光絳蕉承寶露肉芝冒𤣥霜采掇充服食味傾金棃漿消揺澹無為壽期穹壤長
　　次韻顧玉山感懷
　　金粟老禿翁喪女及二婦情鍾正我輩況爾中年後值茲世濁惡喧呶互紛揉達觀了死生放浪無何有汎濫經律論一室僅如斗蒲團竹匡牀趺坐閣雙肘心若大圓鏡觸處靡不受榮辱既俱忘恆嘆烹走狗獨憐孫與甥哀哀失慈母誰能斷嗔愛毘耶有無垢所談不二法究竟唯濡首宿業想未償驚心血屢嘔深秋天色暄桑柘葉黝黝念子築杭城土石躬自負城高石易窮鞭箠無所取書來知近況黧面⻱兩手新穀幸登場日夜操杵臼悉供役夫養老稚曷糊口安得海宇清關塞忘戰守歸耕對男女畜雞養肥牡側聞王師出鐵馬渡沙乆中軍霍嫖姚報國忠肝剖鼓行探虎穴若拉枯與朽捷書尚未至西風又衰栁思之轉鬱陶澆愁惟有酒興亡信有數蛇斷秦鹿走荷鍤死便埋四郊多培塿
　　碧梧翠竹堂讌集分韻得城字
　　霜露悴百草風埃闇重城㝠鴻奮羽翰肅肅東南征感時増慨慷豈不懷友生美人欣㑹面開觴掇秋英宴坐適沖賞高梧含乆清湛湛樂未央璇霄珠斗傾
　　書畵舫餞謝子蘭分韻得雲字
　　曲館衆芳歇方塘西日曛赤闌楊栁影緑水白鵝羣謝公浮家隱囊盛惟典墳書畵船自操子前中細君胡不歸故里故里闇楚氛主人張離筵高軒水沄沄翼若青翰舟汎彼江之濆扣舷歌小海問字客如雲糾罰觶載揚探題詩屢分君言適江東硯田事耕耘暫屈鴻鵠志雜組雲錦文蹇予風塵袁孤陋寡所聞何日往遊從騷壇䇿華勲
　　玉山宴集分韻得相字
　　今日復何日張讌芝雲堂西風度江漢仰見征鴻翔坐中仙釋侶學道攻文章飄飄鸞鶴姿皎皎金玉相上客貌蒼古迺是李伯陽憶別崑丘顛十見木葉黃授經合沙俞予則鐵崖楊俞楊同年生健筆賦太常嗟我乆濩落邅漫筆硯荒相逢玉山中道舊熱中腸忽聞郯與陸乗月汎夜航促席更秉燭深杯送瓊漿酒闌登雪巢取琴絃清商一彈別鵠操再鼓鳯求凰暮歸亟就寢後㑹知何鄉辟疆最多情明發更引觴與子各盡醉憂樂兩相忘
　　至正庚寅秋七月廿九日予與龍門山人良琦㑹稽外史於立金華王禕東平趙元宴於顧瑛氏芝雲堂酒半以古樂府分題以紀一時之雅集詩不成者罰酒二觥予汝陽袁華也
　　門有車馬客行
　　門有車馬客繡轂夾朱輪玉鞍光照路翠葢影揺春高堂翼翼雲承宇燕蹴飛花落紅雨升堂酌酒壽翁媼呉娃歌歈楚女舞願翁多子仁且武執㦸明光奉明主明珠白璧何足數
　　可詩齋分韻得吹字
　　大雅去已逺淫哇雜乖漓夫君力追古豈數漢魏隋朝歌棠棣篇暮誦豳風詩齋居日夷猶圖史充棟楣燎芸藹郁芬奎採光陸離肆筵預雅集百拜循古規班坐列長㓜論難啟羣疑諸郎咸古雅六瑚間樽彝蹇予學無成學成無所施困頓盜賊中況復逢百罹禿鬢二毛侵不受霜風吹耿耿發長嘆惻惻起遐思引滿莫辭醉風塵暗天涯
　　玉山草堂分韻得憂字
　　公子愛清遊逺乘青翰舟鼓楫雙溪水落颿百花洲朝從豸冠別暮向玉山留時維十月交木落境偏幽華林澹素月層榭度朱樓文酒集羣彥歌絃雜鳴球高僧紅罽帽仙人紫霞裘焚膏紀良夜急令散飛籌㑹合不為樂暌離端可憂傾觴各盡醉慎勿起遐愁
　　芝雲堂分韻得枝字
　　窈窕玉山上樓觀何逶迤丹葩曜陽林金粟亞柔枝感茲節序遷置酒樂芳時桂酒湛華觴蘭煙度罘罳雙歌聲嫋嫋屢舞影僛僛樂事古難幷惆悵失佳期何以慰所懷載歌停雲詩
　　送盧公武應召北上
　　前朝圖史已全収詔起丘園重纂修用夏變夷遵禮樂大書特筆法春秋金臺墨瀉朝揮灑銀燭花消夜校讐進巻內廷承顧問鵠袍端立殿西頭
　　緑隂亭為顧晉道賦時姚子章於彥成飲亭上
　　緑隂亭上夏五月瀛洲上客與俱來日出衆鳥繞屋語竹深好花當戸開鏡裏水涵萍似粟席間雲落酒如苔更貪賀監清狂甚艇子朝朝暮暮來
　　李五峯伯雨亷夫希仲夜集來鶴亭
　　璆璆環珮玉鏘鳴夜宴蓬萊衛叔卿饕餮雷文商爵古騶虞雪操舜琴清藏𨷺座暖春屛錦舞劍星流璧月城客散瑤臺風露冷夢中時見許飛瓊
　　寄盧伯融
　　浮家南北乆離羣知爾移家向海濆白首一經能教子黃茅千頃比封君異鄉花鳥皆春思故國關山半夕曛何日河船還舊里青山對榻坐觀雲
　　崑山寒食日有感
　　馬鞍山城寒食節花氣薫人南陌頭風亂紙錢飛蛺蝶煙開林響閙鈎輈半山橋覔誰家醉疊浪軒非曩日遊面上五年塵與土不堪此地一登樓
　　次韻顧玉山見寄
　　草堂東郭帶煙蘿門外高軒客屢過鄭國上卿知叔向新豐逆旅薦常何柳迷官道鶯遷木花暎春江水動波已許芝雲分半席嘉時行樂醉時歌
　　次韻答秦文仲
　　校文東觀繼前賢歸隱蕭齋日草𤣥汲冢周書讐螙簡穀城黃石授韋編怒撞玉斗鴻門宴淚落金銅漢苑仙覽古懷今莫惆悵還聽稷下衍談天
　　夜宿東閣夢中遊宴甚適覺而梅影上牕橫斜可愛口占一詩以紀雲
　　梅花千樹草堂南花氣浮空若霧嵐姑射山中春自好羅浮天上夢初酣蟠桃謾説瑤池宴仙桂徒誇月窟探萬里仙遊才一瞬不知霜鬢雪鬖鬖
　　玉山同泛婁江舟中即事
　　六月橫塘水漫沙清明風起豆將花憶同對榻頻更燭喜共臨風得汎槎盌送白蓮狂客酒刀分紅玉故侯𤓰草堂佳處只尺許梧竹清隂生晚霞
　　放鶴亭為顧仲瑛賦
　　一鶴寥寥度碧空朝辭華表暮遼東託身每遇雲林外啄食時鳴草澤中毛骨乆知神所化壽齡還與世相終曽觀夜舞瑤臺月兩翅翩蹮八極風
　　馬公著見山樓
　　徙倚雙林萬木秋好山都在馬家樓大江西上經秦望巨壑東傾見沃洲半夜書聲天外落四檐風氣座間浮登高作賦休懷土擬泛星槎問鬥牛
　　無題
　　裠曳湘羅漾麴塵雀釵小珮玉麒麟紫簫偷按雲中曲彩筆慵傳鏡裏真蝶粉膩花金作縷雁沙回雪翠為茵若蘭錦字多華麗不減風流賦洛神
　　夏日園林讌集有懐
　　長日園池水竹隂臨流展席酒同斟花開簷蔔千枝雪子熟枇杷一樹金未覺山王稱曠達更憑顧陸寫蕭森獨憐黃鶴歸畊者詩酒何時再盍簪
　　絳雪亭秋日海棠花開
　　春暉樓前海棠樹七月花開殊可人紅衣飛葢欣同列金粟吹香殿後塵白帝駕回歌吹海天孫織錦女牛津三年花向秋冬發把酒分詩莫厭頻
　　題玉山草堂
　　玉山之中草堂深石牀蘿磴秋隂隂華林月白鶴在野水館風清魚聽琴底須封侯醴陵郡自好躬耕梁甫吟碧梧翠竹我所愛他日杖履重幽尋
　　可詩齋讌集和顧玉山韻
　　哦詩聽雨坐西窓猶勝銜枚渡〈闕〉江赤壁焚舟嗟失魏馬陵斫木喜収龎身經喪亂愁難遣老去情歡酒易降清坐不知更漏永定知㸃㸃墜殘缸
　　前題復次繆正叔韻
　　移家縮地慙無術扛鼎翹關力未勝半世狎遊滄海客三生舊夢白雲僧也知逐鹿多謀智始信屠龍有技能自愧儒冠猶悞世虛齋坐對讀書燈
　　寓綽墩壽寧寺
　　棲禪穴畔好高樹三靜境中皆白雲已繙瞿曇內外典更禮茅家大小君
　　北山何處境清絶藤軒隂隂生晝寒明月飛來散清影金沙布地為君㸔
　　客呉興春日偶成四首
　　曽聽呉門唱大隄只今惟有野烏啼故人魚雁憑誰寄江水無情日又西
　　龍鳯山青露兩尖谿頭把酒月纎纎從教栁絮霑書帙滿地春風不捲簾
　　榿林日暖蕨芽生桑隴風㣲布穀鳴客子思家正愁絶長松吹雨落谿聲
　　深鎖春風罨畵樓杏花香裏醉扶頭何人得似任公子相府蓮歌不解愁
　　栁塘春口占四絶
　　橫雨狂風二月餘柳塘猶未動春鉏花明蘭渚宜垂釣葉暗芸𥦗好讀書
　　細雨初晴暖尚㣲小亭簾幕䕶春暉麯塵波動魚初上金縷條長燕未歸
　　漠漠輕風雨乍収方塘水生不膠舟慈烏將子避人去返照正在柳梢頭
　　春塘楊柳未飛綿已有清隂覆畵船好倩呉姬歌水調不辭有罰酒杯傳
　　漁莊欸乃歌
　　紅白芙蓉照畵屛秋波如鏡照娉婷並頭花似雙娥臉一朶濃酣一朶醒
　　枸杞猩紅箇箇圓扶疎緑葉映青煙佳人錯認相思子來向筵前要賽拳
　　渡呉淞江
　　三江東入海𣺌𣺌際天浮魚蟹松陵市珠犀滬瀆舟季鷹終托興魯望舊追遊自媿猶馳逐臨流羨白鷗
　　題顧仲瑛摘阮小像
　　夫君青雲姿逍遙在丘園㝠心絶遐想燕坐息衆喧擁書白石上摘阮青松根乃非竹根叟似是豊陵孫
　　題倪雲林山居圖
　　地僻無轍跡知為靜者居山泉激石駛巖樹覆牎虛洗藥坐濯澗負苓行讀書茲山儻可老吾欲樂耕鉏
　　碧梧翠竹堂
　　疏華覆銀牀碧色被蘭渚赤日欲流金高堂不知暑
　　湖光山色樓
　　嵐起天邊雨颿飛樹杪風湖光與山色倒影畵樓中
　　栁堂春
　　鴨緑波揺艦鵝黃柳覆堤飛花如白雪流出武陵溪
　　金粟影
　　丹青金粟影絶筆自齊梁虎頭家法在不似謫仙狂
　　玉山佳處
　　玉山最佳處牕戶絶纎埃門無俗士駕禽鳥莫驚猜
　　芝雲堂
　　堂隂有奇石如芝復如雲望雲懷友生采芝招隱君
　　可詩齋
　　東閣官梅放西池春草芳宴坐尋真賞懷人意不忘
　　讀書舍
　　芳草生書帶香芸辟蠧魚褰簾雙燕入長日坐㸔書
　　種玉亭
　　採得崑崗石連雲種小亭日華閣靈雨虹影燭青㝠
　　小遊仙
　　露下仙人長雲生玉女𥦗千年桃結子九醖酒盈缸弱流三萬里飛度寶魔幢







　　可傳集
