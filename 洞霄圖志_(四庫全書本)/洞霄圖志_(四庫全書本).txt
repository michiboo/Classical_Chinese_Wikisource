　　欽定四庫全書　　　　　史部十一
　　洞霄圖志　　　　　　　地理類七〈古蹟之屬〉提要
　　〈臣〉等謹案洞霄圖志六巻宋鄧牧撰牧字牧心錢塘人能詩工文宋末與謝翺友善入元後隠居屏跡人稱文行先生洞霄宮在餘杭縣大滌洞天岩壑深秀為七十二福地之一宋世嘗以前宰執之奉祠者領提舉事政和中唐子霞作真境録記其勝後不𫝊端平間有續錄今亦無考牧於大徳巳亥入洞霄止超然館住持沈多福為營白鹿山房居之遂屬牧偕本山道士孟宗寳搜討舊籍作為此志凡六門曰宮觀曰山水曰洞府曰古跡附以異事曰人物分列仙髙道二子目曰碑記門各一巻前有元敎嗣師吳全節及多福二序後有錢塘葉林台州李洧孫二跋牧為文章本髙曠絶俗故所録皆詳畧有法惟不載宋提舉官姓名頗嫌遺缺近時朱彝尊至作記以補之然其筆力簡峭雅與山志相稱足資研賞不獨取備故實而巳牧成此書在大徳乙巳至明年丙午春牧巳化去而此書第五巻後附住持知宮等題名有及丙午六月後事疑為道流所増入又人物門有牧及葉林二傳前題續編二字亦不知續之者為何人葢相傳刋本款式如此惟書稱圖志而今乃有志無圖則當為傳寫者所脫佚矣乾隆四十五年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　洞霄圖志序
　　大徳九年夏予奉㫖搜賢知葉𤣥文鄧牧心隱餘杭人柱山即而徴之固辭不起因得極山中竒偉絶特之觀後六年代祀南來道士孟集虛出所編洞霄圖記山川之竒秀嵓洞之深杳宮宇之沿革人物之挺特昔耳目之未及者今一覽無遺是編行乎世集虛於茲山之功亦懋矣況其賢而文沖澹不衒其師介石沈公端雅有容疊膺綸命典領本山人稱其懐山之洞天福地厯漢晉唐宋聞人世出今介石師友如淵珠山玉輝潤泉石信乎山川之勝亦繫乎其人凡居者㳺者茍不潔㳙身心恪遵太上清靜之教嚴釐祝𢎞至道以重茲山是増林慚澗負介石師友之心事予併發之於是乎書至大三年六月旦日𤣥教嗣師呉全節序
　　夫誌書者所以敘事物之源委本末名數凡目靡不登載故貴乎廣記備言使往者有傳來者有徴也大滌天柱為東南一大勝槩其可紀者不少而宋政和間唐子霞作真境録己不可考端平間所輯亦復疎畧余懼靈跡竒聞乆將湮沒遂俾道士孟宗寶隱士鄧牧心相與蒐羅舊籍詢咨故老考訂作洞霄圖志凡山川標致之勝宮館規制之詳仙聖遊化之跡英賢紀述之美皆収拾而無遺非但㳺息於斯洞見今古而足跡未能至者一覩此志便𦕈𦕈然如行翠蛟白鹿間有頡頏飛霞之想亦滌心一助也時大徳九年乙已十一月望日大滌住山介石沈多福謹書







