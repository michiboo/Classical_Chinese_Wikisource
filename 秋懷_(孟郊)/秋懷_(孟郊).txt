〈十五首〉
孤骨夜難臥，吟蟲相唧唧。
老泣無涕洟，秋露為滴瀝。
去壯暫如翦，來衰紛似織。
觸緒無新心，叢悲有餘憶。
詎忍逐南帆，江山踐往昔。

秋月顏色冰，老客志氣單。
冷露滴夢破，峭風梳骨寒。
席上印病文，腸中轉愁盤。
疑懷無所憑，虛聽多無端。
梧桐枯崢嶸，聲響如哀彈。

一尺月透戶，仡栗如劍飛。
老骨坐亦驚，病力所尚微。
蟲苦貪剪色，鳥危巢焚輝。
孀娥理故絲，孤哭抽餘思。
浮年不可追，衰步多夕歸。

秋至老更貧，破屋無門扉。
一片月落床，四壁風入衣。
疏夢不復遠，弱心良易歸。
商葩將去綠，繚繞爭餘輝。
野步踏事少，病謀向物違。
幽幽草根蟲，生意與我微。

竹風相戛語，幽閨暗中聞。
鬼神滿衰聽，恍惚難自分。
商葉墮乾雨，秋衣臥單雲。
病骨可剸物，酸呻亦成文。
瘦攢如此枯，壯落隨西曛。
褭褭一線命，徒言系絪縕。

老骨懼秋月，秋月刀劍棱。
纖輝不可干，冷魂坐自凝。
羈雌巢空鏡，仙飆蕩浮冰。
驚步恐自翻，病大不敢淩。
單床寤皎皎，瘦臥心兢兢。
洗河不見水，透濁為清澄。
詩壯昔空說，詩衰今何憑。

老病多異慮，朝夕非一心。
商蟲哭衰運，繁響不可尋。
秋草瘦如髮，貞芳綴踈金。
晚鮮詎幾時，馳景還易陰。
弱習徒自恥，莫知欲何任。
露才一見讒，潛智早已深。
防深不防露，此意古所箴。

歲暮景氣乾，秋風兵甲聲。
織織勞無衣，喓喓徒自鳴。
商聲聳中夜，蹇支廢前行。
青髮如秋園，一剪不復生。
少年如餓花，瞥見不復明。
君子山嶽定，小人絲毫爭。
多爭多無壽，天道戒其盈。

冷露多瘁索，枯風曉吹噓。
秋深月清苦，蟲老聲粗疏。
赬珠枝累累，芳金蔓舒舒。
草木亦趣時，寒榮似春餘。
悲彼零落生，與我心何如。

老人朝夕異，生死每日中。
坐隨一啜安，臥與萬景空。
視短不到門，聽澀詎逐風。
還如刻削形，免有纖悉聰。
浪浪謝初始，皎皎幸歸終。
孤隔文章友，親密蒿萊翁。
歲綠閔以黃，秋節迸又窮。
四時既相迫，萬慮自然叢。
南逸浩淼際，北貧磽確中。
曩懷沉遙江，衰思結秋嵩。
鋤食難滿腹，葉衣多醜躬。
塵縷不自整，古吟將誰通。
幽竹嘯鬼神，楚鐵生虯龍。
志士多異感，運鬱由邪衷。
常思書破衣，至死教初童。
習樂莫習聲，習聲多頑聾。
明明胸中言，願寫為高崇。

幽苦日日甚，老力步步微。
常恐暫下床，至門不復歸。
饑者重一食，寒者重一衣。
泛廣豈無涘，恣行亦有隨。
語中失次第，身外生瘡痍。
桂蠹既潛朽，桂花損貞姿。
詈言一失香，千古聞臭詞。
將死始前悔，前悔不可追。
哀哉輕薄行，終日與駟馳。

流運閃欲盡，枯折皆相號。
棘枝風哭酸，桐葉霜顏高。
老蟲乾鐵鳴，驚獸孤玉咆。
商氣洗聲瘦，晚陰驅景勞。
集耳不可遏，噎神不可逃。
蹇行散餘鬱，幽坐誰與曹。
抽壯無一線，剪懷盈千刀。
清詩既名脁，金菊亦姓陶。
收拾昔所棄，咨嗟今比毛。
幽幽歲晏言，零落不可操。

霜氣入病骨，老人身生冰。
衰毛暗相刺，冷痛不可勝。
鷕鷕伸至明，強強攬所憑。
瘦坐形欲折，腹饑心將崩。
勸藥左右愚，言語如見憎。
聳耳噎神開，始知功用能。
日中視餘瘡，暗隙聞繩蠅。
彼嗅一何酷，此味半點凝。
潛毒爾無厭，餘生我堪矜。
凍飛幸不遠，冬令反心懲。
出沒各有時，寒熱苦相淩。
仰謝調運翁，請命願有徵。

黃河倒上天，眾水有卻來。
人心不及水，一直去不回。
一直亦有巧，不肯至蓬萊。
一直不知疲，唯聞至省台。
忍古不失古，失古志易摧。
失古劍亦折，失古琴亦哀。
夫子失古淚，當時落漼漼。
詩老失古心，至今寒皚皚。
古骨無濁肉，古衣如蘚苔。
勸君勉忍古，忍古銷塵埃。

詈言不見血，殺人何紛紛。
聲如窮家犬，吠竇何誾誾。
詈痛幽鬼哭，詈侵黃金貧。
言詞豈用多，憔悴在一聞。
古詈舌不死，至今書云云。
今人詠古書，善惡宜自分。
秦火不爇舌，秦火空爇文。
所以詈更生，至今橫絪縕。
