
【滿庭芳】〔小生扮東坡，末扮院子、挑食罍酒樽，隨上〕迢遞鄕心。崎嶇仕路。一官牢落經年。獨餘豪興。題詠遍山川。〔老旦扮琴操上〕天付鶯花淑景。喜追隨金馬名賢。〔合〕賞心處。高歌對酒。人醉綠楊煙。
【遶紅樓】憶爾登瀛望若仙。三生石幸結前緣。選勝吟囊。邀歡歌扇。花事正爭妍。
【石榴花】如雲車馬。濟濟出郊原。桃散錦。柳飛綿。春風輕扇綺羅筵。奏笙歌動地喧天。山囘水旋。喜香塵暗撲遊人面。萬花叢低撥琵琶。短牆頭送出鞦韆。
【前腔】幕天席地。促坐草芊芊。〔生〕憐國色。笑嫣然。仙郞自合挾嬋娟。也何勞急管繁絃。〔小生〕歌喉細傳。按陽春一曲把金杯勸。〔合〕儘今朝醉臥苔磯。勝當年悞入桃源。
【泣顏囘】寒食杏花天。望靑旗柳外高懸。紛紛士女。鬭腰肢遺落金鈿。風和日暄。燕交飛觸碎臙脂片。〔合〕歎駒馳倐忽春歸。笑蠅營孤負花前。
【前腔】翩翩。歸路並香肩。聽馬嘶紫陌。人醉蒼煙。〔小生〕遊情未倦。喜苔茵軟襯金蓮。〔老旦〕啼殘杜鵑。望江城返照還堪戀。〔合〕撫山川寫入丹靑。攬芳菲載向詩篇。〔生〕東坡叨擾。小弟先此吿囘。〔小生〕多慢了。〔生〕問柳尋花載麗人。〔老旦〕行春不覺又黃昏。〔小生〕天涯遷客無聊賴。〔合〕萍梗相逢意自親。〔生下小生笑介〕琴操。你知季常蒼頭來意乎。〔老旦〕奴家不知。〔小生〕多是其妻令來窺伺。陳生身雖在此。膽已落矣。待明朝我去探聽。倂規諫柳氏一番。〔老旦〕老爺。你須記得孔子說。忠吿而善道之。不可則止。妬婦不是好惹的。〔小生笑雲〕假使你做柳氏之夫懼內云何。我去自有道理。〔小生〕妬婦心腸堅似鐵。〔老旦〕仁人口舌善囘天。
