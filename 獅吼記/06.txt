
【剔銀燈】大相公天生豪爽。蘇學士才情偏放。相逢意氣相傾向。戀山水逐朝歡暢。紅妝。三三兩兩。乘駿馬遨遊洛陽。
【前腔】大相公金揮土壤。買娉婷傾城模樣。笙歌壓倒平康巷。況又有孌童相傍。他鄕。無人攔攩。全不念糟糠在堂。〔旦搥胸跌腳唱介〕
【前腔】聽伊言魂飛膽喪。恨喬才天涯流蕩。當初不道將妻誑。誤信他故人遙訪。蒼頭。快整辦行裝。吾須自往。怎容他淹留客鄕。
【前腔】這家私誰人執掌。況途路風波難量。他一朝興盡把歸舟放。那時節團圞無恙。〔旦〕等得他興盡歸來時。我已氣成水蠱了。你休攔我。我定然要去。管甚麼家產。怕甚麼風波。〔淨〕商量。娘休鬧嚷。待小人去請了相公囘來。你須索修書幾行。
【前腔】我只得把寒溫虛講。將心頭火暫時消降。道我盈盈淚眼常凝望。臨尺素倍添惆悵。蘭房。名姝佳釀。待歸來盤桓醉鄕。
【前腔】拚水宿風餐遙往。見相公怕言詞衝撞。我將夫人美意先傳上。他定思歸舊家門巷。看華堂。夫妻讌賞。紅燭下金釵兩行。
