
【西地錦】〔小生上〕負郭小堂築就。孤身謫宦棲遲。百篇斗酒煙霞地。逢時好暢襟期。
【出隊子】如蘭心契。如蘭心契。我爲高才放逐悲。〔外〕他風流慷慨世間稀選勝誅茅堂搆美。〔合〕何幸羊求三徑見攜。
【啄木兒】華堂啓。瑞雪飛。瑤岫瓊林都從毛穎揮。〔生〕水晶宮移向人寰。白玉樓隱在簾衣。〔小生〕旣無車馬紛紜至。又將市井喧囂避。〔老旦〕只與豪客眞僧世外期。
【降黃龍】〔外〕欲破昏迷。須知假合形骸。虛幻天地。如來闡敎。道色不離空。只要人了悟禪機。〔生〕禪機可能開示麼。〔外〕菩提。是人眞性。休得被塵情遮翳。〔生〕旣在人間世。怎麼斷得塵情。〔外〕你但造生前業。如何不作身後想。這浮生危如朝露。死投阿鼻。
【前腔】〔生〕慈悲。指點皈依。我怎令煩惱關心。無明覆慧。欲登彼岸。盡打滅貪嗔。怕少上乘根氣。〔小生〕休疑。但能淸淨。定身超惡道輪迴。〔外〕只愁伊牽纒不斷。業寃沈溺。
【黃龍滾】我思將風俗維。怎把裙釵畏。賤荊但見我呵。奉約兢兢。何敢些兒背。我權無內制。他心甘中饋。眞個是萊子婦。冀缺妻。梁鴻配。〔小生外〕
【前腔】你欣逢內助宜。不把家聲墜。〔老旦〕瑟弄琴調。好合誠堪慰。〔合〕有恩有義。無猜無忌。願早遂河東鳳。孔什麟。燕山桂。〔外生老旦〕
【尾聲】雪堂雅社今纔啓。說有談空逸思飛。〔小生摟老旦〕我醉擁紅妝客且歸。
