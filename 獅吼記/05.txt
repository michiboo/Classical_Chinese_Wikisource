
【金菊對芙蓉】〔生晉巾豔服，旦、小旦盛裝駿馬，末、小末扮靑衣家僮，丑挑壺盒隨上。生〕路入溪山。攜來樽俎。風光正好夷猶。羨蛾眉螓首。舞袖歌喉。〔旦小旦〕石榴裙罩桃花馬。繫纖腰錦帶吳鉤。〔合〕香塵滿路。新妝映日。車從如流。
【菊花新】龍丘俠氣邁時流。裘馬翩翩結客遊。〔老旦〕不爲錦纏頭。欲附高賢馳驟。
【普天樂】傾城姝如蘭友。〔小生〕白雪詞烏程酒。〔老旦〕向春郊向春郊十里遨遊。〔旦小旦〕識歡心乳燕鳴鳩。〔合〕呀。看山川錯繡。何須羨五侯。駿馬戎妝來往。來往占斷風流。
【北朝天子】洗春山雨收。漲春江水流。聽嚶嚶黃鳥春求友。參差樓閣。勝蓬萊十洲。一處處如雲搆。共舒着醉眸。齊開着笑口。款款留。款留款款留。論陶情無如詩酒。無如詩酒。休淪落他人後。休淪落他人後。
【普天樂】容貌似芙蓉秀。腰肢似垂楊瘦。立筵前立筵前已把魂拘。怎當他馳騁驊騮。
【北朝天子】據雕鞍體柔。飛玉勒道周。金鞭笑捉纖纖手。輕黏寳鐙。顯雙灣鳳頭。單只怕瑤釵溜。望霜蹄電流。聽鸞鈴聲湊。緊緊逐。緊逐緊緊逐。動塵埃如龍廝鬬。如龍廝鬬。只見他汗浸浸羅襟透。汗浸浸羅襟透。
【普天樂】子夜歌盤珠走。六么舞宜長袖。按霓裳。按霓裳錦瑟箜篌。暢遊情歌舞淹留。
【北朝天子】鳥喧喧樹頭。角嗚嗚畫樓。喜迎來燈火明於晝。論浮生歲月。抱甚麼𣏌憂。倒金樽偎紅袖。好風光倡酬。賢賓朋聚首。夜夜遊。夜遊夜夜遊。問明朝陰晴知否。陰晴知否。須秉燭閒消受。須秉燭閒消受。〔小生〕季常。小弟醉了。留餘興以待明日。未爲不可。〔生〕旣然如此。囘去罷。〔小生〕靑春行樂竟忘疲。〔老旦〕帶醉歸來路欲迷。〔生〕客邸爭扶入羅帳。〔合〕任他明月下樓西。
