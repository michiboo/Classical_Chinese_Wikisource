
【憶秦娥】全不量。癡心要遂熊羆望。熊羆望。伊貪歡愛。吾添悽愴。〔生上〕殘生幾被靑藜喪。多蒙巫嫗消災障。〔小旦上〕消災障。不知何事。怒氣重生臉上。
【金落索】男兒太不良。〔指小旦〕潑賤眞無狀。〔小旦〕大娘。干我甚事。〔旦〕我兩口兒本是和和睦睦的。自搬你來家。災禍從天降。〔生〕你不生事。更有何災。〔旦打生介〕我但說他。你就護在裏面。無論是與非。定扛幫。誰與區區做主張。〔生〕奶奶。我接他來家。一者爲伏侍你。二者圖生子嗣。〔旦〕免勞伏侍。免勞伏侍。我只怕神天未把麟兒送。先已氣殺閨中窈窕娘。〔生〕奶奶。你把懷抱放寬些兒。〔旦〕你教我把情懷放。除休潑賤纔免這參商。〔合〕一家兒恓恓惶惶。短短長長。恨不遇善斷事的包丞相。
【前腔】我虛心受你降。〔旦怒叫〕你跪着我。是要折死我麼。〔小旦起介〕你沒影兒將奴誑。雞蛋裏尋針。全少容人量。〔旦〕賊潑賤。誰與你磨牙。我只打這禽獸。〔打生、生躱介，小旦跪扯拄杖唱〕娘行且恕饒。發慈祥。〔生〕小奶奶勸勸。〔小旦〕須念夫君是婦綱。若還有責奴甘受。〔旦打小旦介〕我便打你。你敢奈何我麼。〔生扯拄杖介，小旦向生唱〕切莫攔伊把情越傷。〔旦大叫〕左鄰右舍。陳季常氣殺了妻也。氣殺了妻也。〔小旦〕大娘。你休把聲音放。怕一街兩巷處處醜名揚。〔旦〕我做了泥鰍。那怕汚眼。管甚麼好名歹名。只是要打。〔合前生〕奶奶。
【前腔】你莫不甘心配我羊。故意揮伊杖。〔旦〕做羊是你受苦。與我何干。我怎不杖你。〔生〕奶奶。我是你結髮夫妻。忍使我一旦人身喪。罷罷。我變了羊。斷不饒你。泣訴與祖宗。立追你的命去。〔旦〕要死就死。我怕甚麼。〔小旦對生雲〕旣不畏死。不可以死激他。〔生〕從來陰性怯。怕閻王。他性格如同百鍊鋼。〔小旦〕相公讓大娘幾句罷。〔旦〕賊潑賤。我也不要你在面前討好。〔生背對小旦低唱介〕他行喜怒難拿定。你我休輕自惹殃。〔旦大叫〕你兩個這般呪我。教我如何不氣。〔打生介生跪唱〕你把靑藜放。願從今尊你做老婆娘。〔合前旦〕
【山坡羊】昏沈沈眼花頭痮。虛飄飄魂飛魄喪。氣淹淹軟弱身軀。急煎煎難按納的情和況。〔旦掙坐介生〕娘子。你把閒事都丟開。保重身體。〔旦〕勢必亡。寃家是你行。你兩個都去。休在我面前。我見了越添氣惱。〔小旦〕我們只得依他。且閃在這邊。〔旦扶杖欲起跌倒介，生〕蘇姬。你扶着大娘。我去取湯來。〔生背雲〕這般疾勢。我須要哭幾聲。又怕眼中無淚。他不見信。〔想介〕也罷。我將溼紙置於頭巾中。少時叩顙而哭。他見了水淋。定信是淚。〔下取湯上〕蘇姬。大娘若何。〔小旦〕大娘已醒來了。〔生置湯碗於地抱旦撞頭大哭雲〕娘子省愁煩。休得拋撇了我。〔旦睜眼看生頭雲〕淚出於眼。何故從額上流。〔生〕豈不聞自古雲。水出高原。〔小旦〕我與大娘拿拄杖。你扶他進房中歇息去。〔旦〕潑賤。你休輕失卻。失卻靑藜杖。〔生〕娘子。你這般病得狼狽。還不把心兒散些。〔旦〕我虎瘦心雄恨未償。〔生〕娘子。我請一良醫來看你何如。〔旦大叫雲〕你要藥死我麼。休道奇方。決不嘗伊索命湯。〔小旦〕還請前日巫師來與你禳解何如。〔旦怒雲〕我聽那人之言。致有今日。休道祈禳。拚着身兒死變羊。〔生扶旦介〕
【尾聲】百年恩愛成磨障。我從此俯首低眉願受降。〔小旦持拄杖〕大娘。大娘。你須知降火平肝是第一方。〔下〕
