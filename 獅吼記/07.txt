
【一江風】〔生騎馬淨挑行李隨上〕自天生。一段風流性。受制難馳騁。我用計離了妻室。來到洛陽。買娉婷。結客豪遊。纔展我疎狂興。〔指淨恨雲〕你這天殺的。你這天殺的。無端促返程。無端促返程。敎人恨滿膺。我便似榮華一枕黃粱醒。
【前腔】你見書驚。似聽了將軍令。巴不得一刻還鄕井。〔生〕這狗才。難道我怕老婆。〔淨〕若說相公懼內。是我打誑語了。相公只是略小心些兒。〔生笑介淨〕最傷情。駿馬紅妝。你都向誰行贈。〔生〕我要歸得緊。臨行都贈與同社王靜菴了。到家如大娘子問。只說無此事。〔淨〕小人知道。況大娘子呵。多方覓小星。多方覓小星。〔生〕他那裏有這等好意。〔淨〕小人未出門時。聽得大娘子說。要多尋幾個與相公。那冰人已應承。料小蠻樊素成家慶。
【前腔】恨難平。浪子眞無行。待他囘來呵。我將往事親相證。〔沈思介〕我且罷。我且罷。省閒爭。將娶得丫頭。把他意馬牢拴定。我只悔當初見不明。當初見不明。虛言信老成。從今但放心腸硬。
【大迓鼓】驅車入帝京。未逢樞密。卻遇詞盟。〔旦〕詞盟是誰。〔生〕是眉山蘇子瞻。他現直史館。與吾桑梓交曾訂。喜天涯握手故人情。我正要束裝歸來。遠接魚書。兼程倍行。〔旦〕
【前腔】男兒太薄情。〔生〕卑人有何情薄。〔旦〕貪花戀酒。忘裙布釵荊。〔生〕如有此事。怎瞞得蒼頭。〔旦〕望君早把歸鞭整。將明珠十斛買娉婷。只要你從此收心。休如蕩萍。
【節節高】杯中綠醑傾。敍離情。夫妻百歲相依命。你把呑花性。弄月情。吟詩興。改做齊眉舉案當年敬。也勝風塵千里遙馳騁。〔合〕美人簇擁座生春。紅妝絳蠟相輝映。〔生〕
【前腔】聞言喜不勝。感芳卿。只道石崇侍妾環圍盛。誰知名不稱。貌可憎。妝非靘。恰便似夜遭魑魅相纒定。命涼張帥難稱慶。〔合〕久別歸來好合歡。須拚頽玉將樽罄。
【尾聲】羣花遵奉夫人命。再不放郞君出戶庭。〔生〕天天。陳慥早知如此。寧可流落天涯過一生。
