
【戀芳春】〔生扮陳季常晉巾便服上〕閥閱門楣。詩書世胄。靑雲事業難酬。謾思五陵豪俠。肥馬輕裘。雅志尋山問水。賞心處陽春堪奏。慚株守。潦倒家園。何如選勝遨遊。
【臨江梅】臉似芙蓉腰似柳。眼波湛湛橫秋。雲鬟斜軃玉搔頭。羞逞風流。難掩風流。
【梧桐樹】非忘道路修。爲念交情舊。暫別蘭閨。把父執親臨候。娘子。我得見呂公呵。功名倘可圖。及早乘機遘。願借吹噓。衣錦榮淸晝。我豈是天涯海角空馳驟。〔旦〕
【東歐令】你把鄕關別。室家丟。迢遞長安作客遊。只怕你風流落在他人後。我寂寞難生受。〔生〕卑人非但不敢欺娘子。這家事也難久離。見了呂公。探一功名消息便返。〔旦〕果若爲前程幹辦怎淹留。一任你買棹入皇州。
【大聖樂】心間事欲說還休。唱陽關斟別酒。啼痕湮透靑衫袖。〔生〕娘子。卑人不日就囘。何勞悲痛。〔旦〕怕意馬放難收。休被那朝雲暮雨向臺前誘。休被那流水桃花在洞口留。更怕是呼盧浮白。被高陽狂客。羈絆歸舟。
【三學士】暫爾分違鸞鳳偶。怎將你恩愛輕丟。〔旦〕只怕你出了門。不是這等的心腸。〔生〕我冰心不惹風塵垢。你香閣何勞抱𣏌憂。從今去。我謝客除花還戒酒。擬明月大刀頭。
【餘音】只願你故人逢。功名就。我甘心坐待綠窗幽。〔生〕兩地相思望鬥牛。
