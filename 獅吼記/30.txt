
【四園春】〔生上〕夢與高僧造雪堂。覺來人不見。漫沾裳。〔旦小旦老旦上〕鎭日裏參禪扃繡戶。繙貝葉。禮空王。〔末上〕家敎兒惟守義方。〔合〕且一家歡聚免參商。
【靑玉案】手捧徵書來天上。感聖主優容量。聖旨已到。跪聽宣讀。皇帝詔曰。今有翰林學士蘇軾所奏。陳慥胸藏濟世之才。儘堪國用。今命欽取入朝。量才授任。其子陳謨尙幼。遽難任使。權爲東宮伴讀。謝恩。〔拜介〕萬歲。〔生〕過蒙仁兄奬薦。但小弟久無用世之心。犬子隨公應召。小弟實不能往。〔小生〕季常。君命不可違。須索走一遭。〔外忽上〕閨秀應將金錫望。雪山纔別。岐亭已到。〔見介〕喜故人無恙。
【大環着】枉牽繩弄杖。枉牽繩弄杖。自惹災殃。若不囘心。怎逃法網。〔老旦小旦〕苦海滔天風浪。感謝眞僧。引我共瞻依天宮龍象。〔外〕離濁世幡幢導往。居淨土身心歡暢。〔合〕琉璃界。優鉢香。看穩坐蓮臺。壽延無量。〔小生〕
【前腔】擁霓旌曉仗。擁霓旌曉仗。身惹爐香。彩鳳驚傳。紫泥初降。〔生末〕父子慚無伎倆。自分巖棲。虛負聖明朝網羅天匠。〔合〕天廐馬嘶風爭爽。錦袍袖凌雲飄颺。登廊廟。別故鄕。喜爵祿均沾。九重天上。
【越恁好】〔合〕襟懷豪放。襟懷豪放。這分離莫慘傷。縱鸞坡不如鷲嶺。君恩頗浩蕩。世緣償。還應聚首靈山上。纔知藜杖功勞。怎及禪師棒。
【尾聲】〔衆〕天堂地獄分霄壤。入聖超凡自主張。須信佛力能將獅子降。
