
【風入松】〔小生老旦末扮院子隨上小生〕功名富貴等鴻毛。愛莊叟逍遙。江湖何似居廊廟。況又有煙霞同調。〔老旦〕妾久把風塵念拋。陪仙史學揮毫。〔外佛印上〕
【前腔】浮生碌碌鬢空凋。向火宅煎熬。眼前丘壑無眞好。甘錯過時光多少。蘇學士才高興高。但遊衍便招邀。
【前腔】感伊割愛贈妖嬈。便啣環難報。情悰生怕妻知道。欲叩謝豈容輕造。今日箇推迎故交。便取路向臨臯。
【惜奴嬌】獨坐臨臯。正連朝霜露。降來林表。幽棲處。喜二客從予寄傲。斗酒藏家。鱸魚歸網。怎不向江頭遐眺。移棹。傍斷岸聽江聲。好把綠樽傾倒。〔外〕
【前腔】逍遙。風引寒潮。削芙蓉千丈。臨流奇峭。淸塵抱。說甚麼十洲三島。聽吿。我欲足履巉巖。愛他松偃虬龍。石蹲虎豹。長嘯。聽谷應與山鳴。軒舉不殊飛鳥。〔生〕
【蛤䗫序】風騷。須讓吾曹。歎周郞孟德。盡眠衰草。問何如今日玉山頽倒。歡笑。況眞僧西竺標。佳人舊是腰。共相招。不是學士高情。此際鬱陶誰吿。〔老旦〕
【錦衣香】海雁翔。穿雲叫。野鷗閒。親人遶。隱隱鳴榔。煙波垂釣。堪將彩筆染生綃。新妝水映。翠袖風飄。佐飛觥走斝。按紅牙新翻高調。雲遏歌聲嫋。馮夷驚覺。滄洲勝集。休輕囘棹。
【漿水令】放中流一葦眇小。挾飛仙遺世飄颻。山高月小映寒濤。時將半夜。四顧寥寥。見孤鶴橫江表。〔外〕人生虛幻如漚泡。〔小生〕寄天地。寄天地蜉蝣可弔。〔合〕總不如托醉鄕。托醉鄕磊磈堪澆。
【尾聲】欲參祕密須把塵根掃。〔老旦〕言下機鋒莫憚勞。〔小生〕禪師。我看這水不是赤壁之水。〔外〕不是赤壁水是何水。〔小生〕是滾滾曹溪洗俗囂。
