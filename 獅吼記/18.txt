
【紫蘇丸】〔小旦上〕小庭日午湘簾捲。倚綠窗閒拈針線。熱心一片自空憐。雙眼含淸淺。
【桂枝香】生來靦腆。羞爲機變。常自愁屬耳垣牆。怎敢做留春鶯燕。他是風流雋才。風流雋才。恨不與我連枝廝纒。雙飛廝戀。兩情牽。我甘分難當夕。那大娘呵。他如讎不共天。〔生跑上喜抱小旦唱介〕
【前腔】纔乘方便。來舒心願。〔小旦〕爲甚麼這般歡喜。〔生〕我今日呵。不從人道偸生。又向羊羣新變。〔小旦驚訝介〕相公變羊。是怎麼說。〔生〕恨無端妬妻。無端妬妻。你我的事情。難逃窺瞷。〔小旦〕旣然如此。怎生是好。〔生〕他不容分辨。他將我足繩纒。〔小旦〕繫着足爲何。〔生〕教我出戶難爲計。休猜做牽絲夙有緣。
【醉羅歌】可畏可畏情蹤見。可笑可笑女巫言。悄地將羊做成圈。遂卻你心頭願。〔生〕趁着這一樹花兒開得好。我沽樽酒來與你同飮。〔小旦〕一時狎眤。花邊酒邊。〔生〕我巴不得點上燈兒。就和你同衾共枕。〔小旦〕百年盟誓。燈前枕前。〔生〕我想今宵之樂。非人世所有。〔小旦〕似天台得覩劉郞面。相公。你縱博得今宵樂。只怕明日寃。禍延林木爲亡猿。〔生抱小旦介〕
【前腔】我愛你綽約綽約如飛燕。我愛你皎潔皎潔似嬋娟。我愛你額妬芙蓉貼珠鈿。我愛你玉臂籠金釧。我愛你臙脂未抹。朝霞讓鮮。我愛你腰肢微動。秋鴻讓翩。我愛你薄羅稱體裙拖練。我愛你眉如柳。我愛你足似蓮。我愛你擎杯如玉露春纖。
【掉角兒】〔小旦〕念妾非希恩取憐。望郞君夢蘭如願。〔生〕卿言至此。令人感佩入骨。〔小旦〕遠紹伊百代箕裘。近和你齊眉賢媛。〔生〕那不賢慧的東西。提他做甚。〔小旦〕休這般說。你不記臨着池。頂着燈。燃着香。滴着水。心驚膽顫。〔生〕正在歡樂時。休說這掃興的話。〔小旦〕君能玉立。妾叨瓦全。須信道祥生和氣。骨肉團圓。〔生〕
【前腔】聽芳卿慨慷數言。似當年脫簪規諫。我忍不過羅剎婆操戈弄權。因此向溫柔鄕尋方覓便。你快着將樽兒開。燈兒點。褥兒鋪。衾兒展。通宵繾綣。千金一刻。嫣然可憐。便此情來朝敗露。我膝軟如綿。〔小旦〕
【尾聲】郞君何事把饞涎嚥。〔生〕娶不如偸自古言。〔合〕但願無禍無憂共百年。〔同抱下〕
