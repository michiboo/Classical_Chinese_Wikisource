
【北一枝花】我看的那拋梭日月忙。粒米乾坤小。人身皆假合。浮世豈堅牢。怎如俺破衲單瓢。無愛戀。無煩惱。也輕便。也逍遙。我恰纔折長蘆將江水浮來。煞強似被二鼠把枯藤囓倒。
【梁州第七】只爲俺興心兒慈悲廣大。因此上向人間導引勤勞。度得那龍丘夫婦朝聞道。一個將乾剛大振。一個將陰妬潛消。更度得那秀英將釵鈿委棄。那琴操將歌舞全拋。那蘇子瞻人見他詩酒風騷。怎知他出世根苗。俺與他們數年來蓮社追隨。每日裏將眞詮究討。今以後都從鷲嶺遊遨。爾曹。行高。俺往靈山面向如來吿。挈妻妾並琴操。直引上九品蓮臺路不遙。他將俺宿債拘銷
【煞尾】俺那裏黃金布地埃塵少。祗樹成林歲月遙。囘首看陸海浮沈總堪悼。全沒有下稍。墮落了怎撈。黑洞洞酆都盼不到曉。〔下〕
