
【浪淘沙】〔外扮佛印禪師持錫上〕飛錫入紅塵。誰識根因。金繩覺路去來身。日把慈航浮法海。普渡迷人。
【甘州歌】只因迷宿本。似飛蛾投熖。自取焚身。殺人鴆毒。最是骷髏紅粉。金枷玉鎖何時脫。蠅利蝸名鎭日奔。生惡趣。惹客塵。膠膠擾擾只貪嗔。若要成正果。須是斷六根。空花眼底總非眞。
【前腔】鐘聲漸漸聞。見蒼松萬曡。把香臺深隱。莊嚴寶殿。浮圖擁起慈雲。天花如意紛紛落。野鹿親人個個馴。山當戶。水繞門。黃花翠竹接比鄰。借這如來境。寄我淸淨身。六時此地好修焚。
【大齋郞】恨雙親捨空門。金刀如雪把頭髠。燒香掃地猶還可。但提師父便消魂。
【甘州歌】相隨朝與昏。休黏泥帶水。好將心印。難參佛法。今朝幸遇聲聞。〔丑〕師父。你從那裏得聞道來。〔外〕一從傳得三更棗。何處能容半點塵。〔丑〕師父。那佛與菩薩。豈容易做得。你這言語是哄我。〔外〕休道曹溪遠。鷲嶺尊。人人衣底有珠存。〔丑〕師父。我生來只好頑耍。怎戒得性定。〔外〕龍堪擾。虎可馴。屠兒立證湼槃因。
【前腔】常將戒體薰。看我袈裟不動。蒲團安穩。〔丑〕師父。你明日教我念經何如。〔外〕五千法藏。會將來一字無存。騰空不用風雲力。破暗何須日月輪。若不惺惺悟。只去泛泛論。頭鑽故紙枉勞神。休把因果撥。須將眞幻分。超凡入聖莫因循。
【尾聲】師父。你欲傳三藐菩提印。丈室維摩寄此身。〔外〕我最喜是人來遠問津。
