
【步步嬌】〔小生上〕澤畔三閭身憔悴。我亦湘潭棄。孤情託故知。幸得皇上赦罪。以禮部郞召還。寒谷多年。陡囘春意。呀。禪師與琴操來了。〔外同老旦上〕離別不須悲。達觀去住渾無異。
【前腔】靑眼相看誰知己。我與蘇東坡呵。管鮑深相契。〔旦〕我囘生盡仗伊。〔小旦〕況是我舊日恩東。離情偏係。〔末〕樽酒餞臨岐。〔合〕渭城一曲千行淚。〔生〕
【江兒水】試聽陽關唱。休停竹葉盃。留得千林瑞雪是堂中壁。留得千秋遺墨是池中水。留得四時生意是庭前卉。此地風流誰繼。〔小生〕季常。我欲將此堂。贈與潘邠老。我去之後。兄但有興。可卽過此。便是世變江河。贏得芳名不毀。
【前腔】你少慕朱家俠。仍貪李白盃。〔每唱一句生拍手叫好介小生〕談兵說劍將兒曹睨。吟風弄月將騷人擬。輕裘肥馬將黃金費。射獵山頭豪侈。況有趙女燕姬。夜夜笙歌鼎沸。
【前腔】勳閥傳來舊。田園儘自肥。近年來葛巾野服甘恬退。香爐經卷參禪理。菴居蔬食忘聲伎。環堵蕭然無累。季常。我欲將你牽繩弄杖。頂燈滴水。略贊幾句。卻何如。〔生旦慌雲〕不可不可。一經著作。遺臭萬年。懇望遮蓋。〔生旦下跪介小生笑扶雲〕兄膝蓋兒原是軟的。怎麼老嫂也會跪。〔旦〕奴家深悔前非。望乞恕罪。〔小生〕如此請起。羨你膝下垂髫。眞是英才可畏。
【玉交枝】蒙君慈惠。鬼門關將奴救囘。每思報德啣環。未忍看此日分違。〔小旦〕奴家奉此一盃。〔奉酒介〕當年沐恩爲侍兒。及笄又擇高賢配。遠還朝身難附依。聽驪歌寸腸割碎。〔生〕
【月上海棠】魂欲隨五雲縹緲籠丹陛。你此去香含雞舌。郞署棲遲。縱無能結綬彈冠。休冷落高山流水。〔末〕君須記。記當年謝尙。送客親攜。
【川撥棹】榮和悴。總由天默主持。你是宰官身得度無疑。宰官身得度無疑。世緣中今還未離。論時名山斗齊。不如早囘頭得坦夷。〔小生〕
【前腔】聞高議。我迷人已識機。與蘭交執手臨岐。與蘭交執手臨岐。不由人不心中慘悽。〔合〕恨河梁日欲低。望長安路欲迷。
【尾聲】詞盟此日遙分袂。〔生旦小旦老旦末〕蓮社終無載酒期。〔小生〕你們休把禪師寸步離。
