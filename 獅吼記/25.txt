
【少年遊】〔旦尼妝上〕無邊苦海。囘頭是岸。接引上慈航。貝葉千函。禪燈一點。盥手淨焚香。
【賽觀音】都只爲性兒嗔因此把心兒障。作不善難逃百殃。若不是遭逢三藏。廣大神通。誰爇返魂香。
【前腔】脫形骸甘隨倡。盡日裏歡娛畫堂。效舉案齊眉相向。欲蓋前愆。急把毒龍降。
【催拍】歎庭階芝蘭未芳。望雲霄麒麟降祥。倘門閭欲昌。早誕寧馨。跨竈兒郞百代箕裘。永繼宗祊。頻𥡴首禱吿穹蒼。願老蚌發珠光。
【前腔】喜生兒啼聲異常。定他年詩書繼香。你深恩怎忘。〔旦〕這是陳門有幸。與蘇姬隱德所感。卻於奴家甚事。〔生〕須信不妬螽斯。長發開祥。娘子。你從此莫憚劬勞。定博封章。〔旦〕奴家自然好好撫育。何勞相公囑付。〔合〕頻𥡴首答謝穹蒼。羨雛鳳毓朝陽。
