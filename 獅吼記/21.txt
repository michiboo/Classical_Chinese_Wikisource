
【三臺令】〔小生上〕欲把世道隄防。可許陰驕抗陽。吾友憚妻房。消磨了一片剛腸。
【集賢賓】我生來意氣原倜儻。遭逢一世魔王。〔小生〕你不惹他。他怎怪你。〔生〕他在飯後茶前尋鬧嚷。看不上強梁模樣。〔小生〕他是婦人。怎敵得過你男子。〔生〕卻不道雄衰雌旺。平地上無風生浪。空悵怏。受不盡無端寃枉。〔小生〕
【前腔】我登堂幾度閒奉訪。聞伊惡語難當。你爲甚的妝啞推聾無話講。〔生〕我非不會對他爭。奈他手中拄杖兒狠。〔小生〕誰教你親招藜杖。到如今恩稀怨廣。只落得意勞心攘。空悵怏。你可不抱愧在乾坤霄壤。
【黃鶯兒】性格太猖狂。我如兒。他似娘。正是人心不足蛇呑象。緖叨叨口強。冷颼颼臉黃。還有一件不好說。〔小生〕兄便說何妨。〔生〕前日赤壁之遊。因我歸遲。他將油燈盞教我徹夜擎頭上。〔小生恨雲〕有這般事。何不跑開。〔生脫衣與小生看介〕我試脫衣裳。他揪撏搯打。你檢驗滿身傷。
【前腔】長跪綠池旁。卽欲殺兇頑。借上方。擎燈更不似人模樣。〔生〕我怕他。我怕他。〔小生〕論黃巢可降。這夫人怎當。果然是臙脂虎天賦威風壯。受災殃。也是你妻宮註定。何日得安康。〔生〕
【琥珀貓兒墜】我包羞忍恥。淚眼直汪汪。當不得他一日閒爭十二場。早知如此做寃家呵。今生不合配鸞凰。思想。教人怨氣沖天。惱裂肝腸。
【前腔】從前造業。今日始還償。你療疾須求黑鳳凰。恐伊病已入膏肓。泉壤。未知他叱咤威風。死後曾降。
【尾聲】一聲大吼我魂先喪。〔生〕饒你鐵石之人也是慌。東坡。我死後倘有輪迴之說。情願變馬變驢。再休遇這大鼻金毛的獸裏王。
