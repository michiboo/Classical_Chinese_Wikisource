
【北新水令】〔末扮閻君冕旒袍笏雜扮判執簿吏捧業鏡及神將曹官隨上末〕人憑積善脫輪迴。則俺擅威靈昭昭不昧。歎的是愛河空綣戀。苦海枉沈迷。自孽難違。逃不出殿上親磨對。
【南步步嬌】浮世光陰如流水。難把長繩繫。身如朝露危。況復多病多愁。不禁憔悴。今日到此好傷悲。鬼使。鬼使。沒奈何放我歸家。我多將些金帛酬你。〔丑〕你在陽間。好不狠心。肯放過誰一着兒。〔淨〕我看着他。想起我當初那妬婦來。恨不卽時推你到無間地獄去。打打打。〔用棒打旦介旦哭雲〕可憐見饒我罷。我生來未受鞭笞累。
【北折桂令】自從伊年少於歸。大肆着蛇蠍般毒狼虎般威。每日裏把他撓亂禪心。生疎故友。鬧炒深閨。雖然是做郞君乾剛休廢。卻怎麼做妻孥坤順全違。〔旦〕大王爺。我丈夫自有些乾剛不振。婦人並不曾違了坤德。〔末擊案大喝介〕尙兀自口是心非。還不肯意轉心囘。卻不道地獄天堂千里毫釐。
【南江兒水】素有逃禪志。常遭妬婦欺。把他長繩繫足行難離。方池曲膝聲偏厲。靑藜撻背寃難洗。〔末〕這事都有見證麼。〔曹官〕大王爺。繩兒是羊見。池上是蛙見。靑藜杖是獅子見。事事應難遮蔽。都只爲喫醋拈酸。甘做下彌天之罪。
【北鴈兒落帶得勝令】生菩薩般好護持。你要他似鳩盤茶般深相畏。他雖然犯淫心在色界中。你爲甚作嗔想在心田內。你全不發菩提。怎免墮泥犂。怪不得天上垂凶曜。卻原來人間應惡妻。〔旦〕大王爺不要破言。奴家囘到陽間。還要面目見人哩。〔末喝介〕休題陽世重歡會。須知酆都無了期。
【南僥僥令】你司晨傷雅化。長舌犯良規。把他百代箕裘甘心墜。只這一件呵。我恨不得一金瓜打做泥。
【北收江南】嗔心不辯是和非。凌人不問玉和石。到如今沈淪萬劫怨他誰。任黑風漫吹。〔指外唱〕切莫想靑蓮接引再生歸。〔外揖末唱〕
【南園林好】試將君慈悲念祈。〔指旦唱〕願將他沈疴病醫。灑如來楊枝露水。若放他再生呵。感天地量恢恢。感日月照輝輝。
【北沽美酒帶太平令】黃泉路旣逃囘。靑藜杖不須持。〔旦每聽一句叩頭應介〕獅子河東且斂威。辦眞心出世。除淫殺。戒貪癡。口兒裏休將夫詈。手兒裏休將夫擂。池兒上休將夫跪。繩兒上休將夫繫。恁呵家宜室宜。三口兒歡娛唱隨。呀。葡萄架再休折毀。
【南尾聲】茫茫苦海無邊際。〔末〕仗慈航一時脫離。〔合〕教他六度檀波善自持。
