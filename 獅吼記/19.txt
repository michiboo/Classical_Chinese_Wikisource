
【粉蝶兒】〔淨上〕弄假成眞。只要夫妻和順。
【前腔】暮雨朝雲。多感巫師憐憫。
【麻婆子】祖宗祖宗心何狠。遽使兒夫入獸羣。巫師巫師言須准。速令羊兒變化人。思量起。暗消魂。未知法力可通神。〔見生驚訝抱哭介〕天天。家常爭論何足恨。怎不想一夜夫妻百夜恩。
【榴花泣】遭伊繫足。陰被祖先嗔。甘連累失人身。爲羊多日受艱辛。〔旦〕這羊兒你何曾做得慣。〔哭介生〕記當時日出成羣。〔旦〕成羣往何處去。〔生〕覓餐草根。到如今腹痛還難忍。〔旦哭介〕好苦。好苦。〔生〕擬終身戴角披毛。幸一朝反畜爲人。〔旦抱生哭介〕
【前腔】聞伊訴說。不覺自酸辛。怎麼閨閫事動冥神。是非從此再休論。願一家和氣生春。〔生〕娘子。你今後可用拄杖麼。〔旦〕不用了。〔生〕可容我娶妾麼。〔旦想介〕這箇再計較。〔生〕跌倒做羊叫旦慌抱雲容你。容你。〔淨〕大娘子。方纔祖宗教你將蘇學士所贈新婦。接來同居。倘或不容。這遭做羊。永不得人身了。〔旦哭唱〕我欲言又呑。怕先靈只得權承認。陳郞。你做良人家室能宜。我做妻孥鬧炒無因。
【山花子】妝成圈套雖堪哂。還須強做眉顰。〔生〕新婦過來。拜了大娘。〔旦怒視雲〕這是誰。〔生做羊叫旦〕寃家。你怎麼這般變得快。〔生〕娘子。你不變。我也不變。〔小旦〕大娘請坐。待奴家拜見。〔拜介〕數年來婦儀熟聞。甘心事奉家尊。〔合〕論齊家尊卑務分金過北斗何足論。猜嫌不作情自親。感動天心。百福駢臻。〔生〕
【前腔】娘行大德能容隱。從今改舊從新。這丫鬟生來頗馴。〔旦〕你如何便見得他馴。〔生〕試看箕箒殷勤。〔合前旦拜淨介〕
【前腔】多蒙巫嫗消災軫。方知禍福無門。〔對小旦〕倘夢熊羆吾當問辰。〔對生〕君休偏向新人。
【前腔】你倘依宗祖無憎忿。管君家麟趾振振。〔對生〕相公。你須念關睢是開周本根。〔對小旦〕新娘子。休忘嫡庶彝倫。〔合前〕
