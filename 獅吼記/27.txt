
【七娘子】〔旦上〕眞僧拔濟離陰府。奉如來盡消奇妬。〔小旦上〕琴瑟相調。芝蘭又吐。三遷慈敎推賢母。
【玉芙蓉】潛心孔氏書。寄興相如賦。更操觚染翰將羲獻臨摹。勳名倘得繩先祖。方信吾家有鳳雛。〔合〕窗前讀。懸頭刺股。況當今聖明天子正崇儒。
【前腔】我看如合浦珠。愛比荊山玉。囑吾兒三冬勤下工夫。高車駟馬光門戶。我也鳳誥鸞封慰板輿。
【前腔】你勞將學業圖。休把靑春負。我孩兒應憐嫡母勤渠。他和丸不厭朝和暮。你反哺休忘桑與楡。
