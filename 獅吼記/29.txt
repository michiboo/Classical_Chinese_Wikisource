
【菊花新】鳳池一別十年餘。赦罪重宣値禁廬。忠爲故人攄。報答九重殊遇。
【駐馬聽】伏念臣愚。聖主蒙寬斧鉞誅。況使班聯靑瑣。身掛緋袍。腰繫銀魚。恩叨爵祿可堪虛。心傾葵藿慚無補。欲贊唐虞。登崇賢雋誠先務。
【前腔】濟美詩書。信是皇猷黼黻儒。況他所生之子。年纔黃琬。貌勝潘安。才類相如。須敎雨露早沾濡。終祈勳業鳴朝寧。望勿躊躕。卻不道金臺一築多賢聚。
【縷縷金】賢路闢。帝心虛。龍丘橋與梓。藉吹噓。玉堂淸望重。煌煌恩遇。瀛洲原是地仙居。鳳池好飛翥。
【前腔】〔小生〕期得士。效臣愚。猥叨新寵眷。將翰林除。慚無𥡴古力。詞垣竊據。雷陳膠漆恐難如。彈冠慶相聚。
