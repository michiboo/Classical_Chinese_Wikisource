
蒼山何鬱盤，飛閣凌上清。
先帝昔好道，下元朝百靈。
白雲已蕭條，麋鹿但縱橫。
泉水今尚煖，舊林亦青青。
我念綺襦歲，扈從當太平。
小臣職前驅，馳道出灞亭。
翻翻日月旗，殷殷鼙鼓聲。
萬馬自騰驤，八駿按轡行。
日出煙嶠綠，氛氳麗層甍。
登臨起遐想，沐浴懽聖情。
朝燕詠無事，時豐賀國禎。
日和絃管音，下使萬室聽。
海內湊朝貢，賢愚共歡榮。
合沓車馬喧，西聞長安城。
事往世如寄，感深跡所經。
申章報蘭藻，一望雙涕零。

