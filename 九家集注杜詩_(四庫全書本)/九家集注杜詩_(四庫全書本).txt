　　御製題郭知達集九家注杜詩
　　平生結習最於詩老杜真堪作我師書出曽鋟實郭集本仍寳慶及淳熈九家正注宜存耳〈是編為宋郭知達集九家注乃王文公宋景文豫章先生王源叔薛夢符杜時可鮑文虎師民瞻趙彥材見於知達序其言王文公即王安石宋景文即宋祁王源叔名洙杜時可名田師民瞻名尹趙彥材名次公薛夢符鮑文虎即其名豫章先生葢黃庭堅也版刻於廣東詳見曽噩序巻後署雲寳慶乙酉廣東漕司鋟版馬端臨文獻通考載此版亦稱為善本〉餘氏支辭概去之適以遺編搜四庫乃斯古刻見漕司〈此書舊藏武英殿僅為庫貯陳編無有知其為宋槧者茲以校勘四庫全書向武英殿移取書籍始鑒及之而前此竟未列入天祿琳瑯豈書筞之遇合遲早亦有數耶〉希珍際遇殊驚晚尤物闇章固有時重以琳瑯續天祿〈天祿琳瑯惜早已成書此本當為續入上等〉幾閒萬遍讀何辭
　　再題宋版九家注杜詩
　　兌氏之戈和氏弓續増天祿吉光中浣花眉列新全帙金粟身存舊巻筒〈世以藏經紙之未作經冊者為巻筒紙最為難得此書面頁用之〉尤物寧論顯與晦逢時亦有塞兮通武英棄置今方出〈是書𢇮塵武英殿庫架不知幾許年茲以校勘四庫全書始物色及之且辨其為宋槧善本即此不可以悟人材之或有沈淪耶〉絜矩人材黙惕衷















　　欽定四庫全書　　　　　集部二
　　九家集注杜詩　　　　　別集類一〈唐〉
　　提要
　　〈臣〉等謹案九家集注杜詩三十六巻宋郭知達編知達蜀人前有自序作於淳熈八年又有曾噩重刻序作於寳慶元年噩據書録解題作字子肅閩清人凌知迪萬姓統譜則作字噩甫閩縣人慶元中尉上髙復遷廣東漕使與陳振孫所記小異振孫與噩同時迪知所敘又與序中結銜合未詳孰是也宋人喜言杜詩而注杜詩者無善本此書集王洙宋祁王安石黃庭堅薛夢符杜田鮑彪師尹趙彥材九家之注頗為簡要知達序稱屬二三士友隨是非而去取之如假託名氏撰造事實皆刪削不載陳振孫書録解題亦曰世有稱東坡故事者〈案當作老杜事實〉隨事造文一一牽合而皆不言其所自出且其詞氣首末出一口葢妄人偽託以欺亂流俗者書坊輒鈔入集注中殊敗人意此本獨削去之云云與序相合知其別裁有法矣振孫稱噩刋板五羊漕司字大宜老〈案宜老謂宜乎老眼刻本或作可考非〉最為善本此本即噩家所初印字畫端勁而清楷宋板中之絶佳者振孫所言固不為虛雲乾隆四十九年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





