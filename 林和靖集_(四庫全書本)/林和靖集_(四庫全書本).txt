　　欽定四庫全書　　　　　集部三
　　林和靖集総目　　　　　別集類二〈宋〉
　　第一巻
　　五言古詩四首
　　五言律詩八十二首
　　第二巻
　　七言律詩七十首
　　第三巻
　　七言律詩六十一首
　　第四巻
　　五言絶句五首
　　七言絶句七十八首
　　詩餘三首
　　〈臣〉等謹案和靖詩集四巻宋林逋撰逋字君復錢塘人隠西湖之孤山真宗聞其名詔長吏嵗時勞問和靖其賜謚也所為詩澄澹高逸正如其人史稱其就藁輒棄去好事者往往竊記之今所傳尚三百餘篇茲集篇數與本傳相合蓋當時所收止此其他逸句往往散見於説部及真蹟中劉克莊詩話謂逋一生苦吟自摘出十三聨今惟五聨見集中餘皆不在則其失於編輯者固不少矣集前有皇祐五年梅堯臣序康熙中長洲吳調元校刋之後附省心録一巻則李邦獻所作而誤以為逋者今據永樂大典考正別著録子部中焉乾隆四十二年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　林和靖詩集原序
　　天聖中聞錢塘西湖之上有林君嶄嶄有聲若髙𡶶瀑泉望之可愛即之愈清挹之甘潔而不厭也是時余因適㑹稽還訪於雪中其談道孔孟也其語近世之文韓李也其順物玩情為之詩則平澹邃美詠之令人忘百事也其辭主乎靜正不主乎刺譏然後知其趣向博逺寄適於詩爾君在咸平景徳間已大有聞㑹朝廷修封禪未及詔聘故終老而不得施用於時凡貴人鉅公一來語合慕仰低囬不忍去君既老不欲強起之乃令長吏嵗時勞問及其歿也謚曰和靖先生先生少時多病不娶無子諸孫大言能掇拾所為詩請余為序先生諱逋字君復年六十二其詩時人貴重甚於寶玉先生未嘗自貴也就輒棄之故所存者百無一二焉於戱惜哉皇祐五年六月十三日太常博士梅堯臣撰

