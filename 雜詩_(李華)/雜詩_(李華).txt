
黃鍾扣元音，律呂更循環。 
邪氣悖正聲，鄭衛生其間。 
典樂忽涓微，波浪與天渾。 
嘈嘈鴟梟動，好鳥徒綿蠻。 
王吉歸鄉里，甘心長閉關。
玄黃與丹青，五氣之正色。 
聖人端其源，上下皆有則。 
齊侯好紫衣，魏帝婦人飾。 
女奴厭金翠，傾海未滿臆。 
何忍嚴子陵，羊裘死荊棘。
甘酸不私人，元和運五行。 
生人受其用，味正心亦平。 
瓜牙相踐傷，日與性命爭。 
聖人不能絕，鑽燧與炮烹。 
嗜慾乘此熾，百金資一傾。 
正銷神耗衰，邪勝體充盈。 
顏子有餘樂，瓢中寒水清。
陰魄淪宇宙，太陽假其明。 
臣道不敢專，由此見虧盈。 
未聞東菑稼，一氣嘉穀成。 
上天降寒暑，地利乃可生。 
葛藟附柔木，繁陰蔽曾原。 
風霜摧枝幹，不復庇本根。 
女蘿依松柏，然後得長存。
孔光尊董賢，胡廣慚李固。 
儒風冠天下，而乃敗王度。 
絳侯與博陸，忠朴受遺顧。 
求名不考實，文弊反成蠹。
結交得書生，書生鈍且直。 
爭權復爭利，終不得其力。 
我逢縱橫者，是我牙與翼。 
相旋如疾風，並命趨紫極。 
奔車得停軌，風火何相逼。 
仁義豈有常，肝膽反為賊。 
勿嫌書生直，鈍直深可憶。


