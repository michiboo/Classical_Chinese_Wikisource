
日高丈五睡正濃，軍將打門驚周公。 
口雲諫議送書信，白絹斜封三道印。 
開緘宛見諫議面，手閱月團三百片。 
聞道新年入山裡，蟄蟲驚動春風起。 
天子須嘗陽羨茶，百草不敢先開花。 
仁風暗結珠琲瓃，先春抽出黃金芽。 
摘鮮焙芳旋封裹，至精至好且不奢。 
至尊之餘合王公，何事便到山人家。 
柴門反關無俗客，紗帽籠頭自煎喫。 
碧雲引風吹不斷，白花浮光凝碗面。 
一碗喉吻潤，兩碗破孤悶。 
三碗搜枯腸，唯有文字五千卷。 
四碗發輕汗，平生不平事， 盡向毛孔散。
五碗肌骨清，六碗通仙靈。
七碗喫不得也，唯覺兩腋習習清風生。
蓬來山，在何處，玉川子。 
乘此清風欲歸去，山上群仙司下土。 
地位清高隔風雨，安得知百萬億蒼生命，墮在巔崖受辛苦。
便為諫議問蒼生，到頭還得蘇息否。

