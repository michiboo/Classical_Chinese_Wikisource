　　欽定四庫全書　　　　　集部四
　　提要
　　漁墅類稿八巻　　　　別集類三〈宋〉
　　〈臣〉等謹案漁墅類稿八巻宋陳元晉撰元晉宋史無傳惟江西通志載其字明父崇仁人登嘉定四年進士初授雩都尉遷知福州融州累官邕管安撫使嘗建漁墅書院因以名集然考趙汸東山存稿有虞集行狀稱集之祖觧組過臨川寓公陳元晉之夫人為其女弟因迎以歸則元晉亦蜀人僑居崇仁通志尚考之未詳也焦竑經籍志載有元晉漁墅類稿十巻諸家悉不著録今檢永樂大典中尚存雜文八十餘首各體詩一百一十餘首謹以類編緝釐為八巻江西志稱元晉嗜學好義為徳於鄉人者甚多厯官所至俱著政績今觀集中如乞差甲首催科劄子則極論當時賦役之𡚁上曽知院書則力陳上流防江之策且謂天下非事功難立之為憂而人心不睦之可畏又謂邉遽戒嚴則號召郡國不教之卒坐糜粟於長江以南謂之防江警報逺則㪚遣解弛又復置之度外自開禧以來同一痼病其於南宋廢弛聚訟之象指陳痛切可謂深中膏肓又上魏了翁啟有雲善類之勢不振付之乍佞乍賢正論之脈僅存聽其自鳴自息以奔趨為㨗徑以軟熟為圓機習成脂韋病入骨髓皆憤世嫉俗之言則知其生平必以伉直不諧於時者讀其遺文猶可以見其人也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀
