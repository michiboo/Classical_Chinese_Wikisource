《通鑑紀事本末》，袁子所輯，章首則楊子之筆也。庚寅、辛卯之間，袁、楊風節，隱然在兩學間。予辱為僚，相與講肄，蓋日有得焉。憂患索居，舊業湮廢，袁子官旁郡，憫其孤陋，乃以是書開予。予慨然曰：《通鑑》之行百年矣，綜理經緯，學者鮮或知之。習其讀而不識其綱，則所同病也。今袁子掇其體大者，區別終始，使司馬公之微旨自是可考，躬其難而遺學者以易，意亦篤矣。昔者司馬公與二劉氏、范氏，繙中秘外邸之書餘二十年，其定為二百九十四卷者，蓋百取其一，千取其十也，覽者猶難之。若袁子之紀本末，亦自其少年玩繹參訂，本之以經術，驗之以世故，廣之以四方賢士大夫之議論，而後部居條流，較然易見，夫豈一日之積哉？學者毋徒樂其易而深思其所以難，則幾矣。〈《東萊呂太史文集》卷七。又見《五百家播芳大全文粹》卷一一。〉
