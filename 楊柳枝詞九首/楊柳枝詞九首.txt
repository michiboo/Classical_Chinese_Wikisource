塞北梅花羌笛吹，淮南桂樹小山詞。
請君莫奏前朝曲，聽唱新翻楊柳枝。
南陌東城春早時，相逢何處不依依。
桃紅李白皆誇好，須得垂楊相發揮。
鳳闕輕遮翡翠幃，龍池遙望麴塵絲。
御溝春水相輝映，狂殺長安年少兒。
金穀園中鶯亂飛，銅駝陌上好風吹。
城中桃李須臾盡，爭似垂楊無限時。
花萼樓前初種時，美人樓上鬥腰肢。
如今拋擲長街裏，露葉如啼欲向誰。
煬帝行宮汴水濱，數枝楊柳不勝春。
晚來風起花如雪，飛入宮牆不見人。
御陌青門拂地垂，千條金縷萬條絲。
如今綰作同心結，將贈行人知不知。
城外春風吹酒旗，行人揮袂日西時。
長安陌上無窮樹，唯有垂楊管別離。
輕盈嫋娜占年華，舞榭妝樓處處遮。
春盡絮花留不得，隨風好去落誰家。
