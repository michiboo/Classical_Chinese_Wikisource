


元和天子神武姿　　彼何人哉軒與羲
誓將上雪列聖恥　　坐法宮中朝四夷
淮西有賊五十載　　封狼生貙貙生羆
不據山河據平地　　長戈利矛日可麾
帝得聖相相曰度〈原註：「晏子春秋：仲尼，聖相也」〉　　賊斫不死神扶持
腰懸相印作都統　　陰風慘澹天王旗
愬武古通作牙爪〈李愬、韓弘、李道古、李文通〉　　儀曹外郎載筆隨〈李正封、馮宿、李宗閔皆從度出征〉
行軍司馬智且勇〈度奏韓愈充行軍司馬〉　　十四萬衆猶虎貔
入蔡縛賊獻太廟　　功無與讓恩不訾
帝曰汝度功第一　　汝從事愈宜爲辭
愈拜稽首蹈且舞　　金石刻畫臣能爲
古者世稱大手筆　　此事不繫於職司
當仁自古有不讓　　言訖屢頷天子頤
公退齋戒坐小閣　　濡染大筆何淋漓
點竄堯典舜典字　　塗改清廟生民詩
文成破體書在紙　　清晨再拜鋪丹墀
表曰臣愈昧死上　　詠神聖功書之碑
碑高三丈字如斗　　負以靈鼇蟠以螭
句奇語重喻者少　　讒之天子言其私
長繩百尺拽碑倒　　麤沙大石相磨治〈碑辭多敘裴度事。時入蔡擒吳元濟，李愬功第一，愬不平之。愬妻，唐安公主女也，出入禁中，因訴碑辭不實。詔令磨去愈文，命翰林學士段文昌重撰文勒石〉
公之斯文若元氣　　先時已入人肝脾
湯盤孔鼎有述作　　今無其器存其辭
嗚呼聖皇及聖相　　相與烜赫流淳熙
公之斯文不示後　　曷與三五相攀追
願書萬本誦萬遍　　口角流沫右手胝
傳之七十有三代　　以爲封禪玉檢明堂基

