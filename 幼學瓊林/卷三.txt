《大學》首重夫明新，小於莫先於應對。
其容固宜有度，出言尤貴有章。
智欲圓而行欲方，膽欲大而心欲小。
閣下、足下，並稱人之辭；不佞、鯫生，皆自謙之語。
恕罪曰原宥，惶恐曰主臣。
大春元、大殿選、大會狀，舉人之稱不一；大秋元、大經元、大三元，士人之譽多殊。
大掾史，推美吏員；大柱石，尊稱鄉宦。
賀入學曰雲程發軔，賀新冠曰元服加榮。
賀人榮歸，謂之錦旋；作商得財，謂之稇載。
謙送禮曰獻芹，不受饋曰反璧。
謝人厚禮曰厚貺，自謙利薄曰菲儀。
送行之禮，謂之贐儀；拜見之貲，名曰贄敬。
賀壽儀曰祝敬，吊死禮曰奠儀。
請人遠歸曰洗塵，攜酒送行曰祖餞。
犒僕夫，謂之旅使；演戲文，謂之俳優。
謝人寄書，曰辱承華翰；謝人致問，曰多蒙寄聲。
望人寄信，曰早賜玉音；謝人許物，曰已蒙金諾。
具名帖，曰投刺；發書函，曰開緘。
思慕久曰極切瞻韓，想望殷曰久懷慕藺。
相識未真，曰半面之識；不期而會，曰邂逅之緣。
登龍門，得參名士；瞻山斗，仰望高賢。
一日三秋，言思慕之甚切；渴塵萬斛，言想望之久殷。
睽違教命，乃雲鄙吝復萌；來往無憑，則曰萍蹤靡定。
虞舜慕唐堯，見堯於羹，見堯於牆。
門人學孔聖，孔步亦步，孔趨亦趨。
曾經會晤，曰向獲承顏接辭；謝人指教，曰深蒙耳提面命。
求人涵容，曰望包荒；求人吹噓，曰望汲引。
求人薦引，曰幸為先容；求人改文，曰望賜郢斫。
借重鼎言，是託人言事；望移玉趾，是凂人親行。
多蒙推轂，謝人引薦之辭；望作領袖，託人倡首之說。
言辭不爽，謂之金石語；鄉黨公論，謂之月旦評。
逢人說項斯，表揚善行；名下無虛士，果是賢人。
黨惡為非，曰朋姦；盡財賭博，曰孤注。
徒了事，曰但求塞責。
戒明察，曰不可苛求。
方命是逆人之言，執拗是執己之性。
曰覬覦、曰睥睨，總是私心之窺望；曰倥傯、曰旁午，皆言人事之紛紜。
小過必察，謂之吹毛求疵；乘患相攻，謂之落井下石。
欲心難厭如溪壑，財物易盡若漏卮。
望開茅塞，是求人之教導；多蒙藥石，是謝人之箴規。
勞規芳躅，皆善行之可慕；格言至言，悉嘉言之可聽。
無言曰緘默，息怒曰霽威。
包拯寡色笑，人比其笑為黃河清；商鞅最兇殘，常見論囚而渭水赤。
仇深曰切齒，人笑曰解頤。
人微笑曰莞爾，掩口笑曰胡盧。
大笑曰絕倒，眾笑曰鬨堂。
留位待賢，謂之虛左；官僚共署，謂之同寅。
人失信曰爽約，又曰食言；人忘誓曰寒盟，又曰反汗。
銘心鏤骨，感德難忘；結草銜環，知恩必報。
自惹其災，謂之解衣抱火；幸離其害，真如脫網就淵。
兩不相入，謂之枘鑿；兩不相投，謂之冰炭。
彼此不合曰齟齬，欲進不前曰趑趄。
落落不合之詞，區區自謙之語。
竣者作事已畢之謂，醵者斂財飲食之名。
贊襄其事，謂之玉成；分裂難完，謂之瓦解。
事有低昂曰軒輊，力相上下曰頡頏。
憑空起事曰作俑，仍前踵弊曰效尤。
手口共作曰拮据，不暇修容曰鞅掌。
手足並行曰匍匐，​​俯首而思曰低徊。
明珠投暗，大屈才能；入室操戈，自相魚肉。
求教於愚人，是問道於盲；枉道以乾主，是炫玉求售。
智謀之士，所見略同；仁人之言，其利甚溥。
班門弄斧，不知分量；岑樓齊末，不識高卑。
勢延莫遏，謂之滋蔓難圖；包藏禍心，謂之人心叵測。
作舍道旁，議論多而難成；一國三公，權柄分而不一。
事有奇緣，曰三生有幸；事皆拂意，曰一事無成。
酒色是酖，如以雙斧代孤樹，力量不勝，如以寸膠澄黃河。
兼聽則明，偏聽則暗，此魏徵之對太宗；眾怒難犯，專欲難成，此子產之諷子孔。
欲逞所長，謂之心煩技癢；絕無情慾，謂之槁木死灰。
座上有江南，語言須謹；往來無白丁，交接皆賢。
將近好處，曰漸入佳境；無端倨傲，曰旁若無人。
借事寬役曰告假，將錢囑託曰夤緣。
事有大利，曰奇貨可居；事宜鑑前，曰覆車當戒。
外彼為此，曰左袒；處事而可，曰模稜。
敵甚易摧，曰發蒙振落；志在必勝，曰破釜沉舟。
曲突徙薪無恩澤，不念豫防之力大；焦頭爛額為上客，徒知救急之功宏。
賊人曰樑上君子，強梗曰化外頑民。
木屑竹頭，皆為有用之物；牛溲馬渤，可備藥石之資。
五經掃地，祝欽明自褻斯文；一木撐天，晉王敦未可擅動。
題鳳題午，譏友譏親之隱詞；破麥破裂，見夫見子之奇夢。
毛遂片言九鼎，人重其言；季布一諾千金，人服其信。
岳飛背涅精忠報國，楊震惟以清白傳家。
下強上弱，曰尾大不掉；上權下奪，曰太阿倒持。
當今之世，不但君擇臣，臣亦擇君；受命之主，不獨創業難，守成亦不易。
生平所為皆可對人言，司馬光之自信；運用之妙惟存乎一心，岳武穆之論兵。
不修邊幅，謂人不飾儀容；不立崖岸，謂人天性和樂。
蕞爾、么麼，言其甚小；鹵莽、滅裂，言其不精。
誤處皆緣不學，強作乃成自然。
求事速成曰躐等，過於禮貌曰足恭。
假忠厚者謂之鄉愿，出人群者謂之巨擘。
孟浪由於輕浮，精詳出於暇豫。
為善則流芳百世，為惡則遺臭萬年。
過多曰稔惡，罪滿曰貫盈。
嘗見冶容誨淫，須知慢藏誨盜。
管中窺豹，所見不多；坐井觀天，知識不廣。
無勢可乘，英雄無用武之地。
有道則見，君子有展采之思。
求名利達，曰捷足先得；慰士遲滯，曰大器晚成。
不知通變，曰徒讀父書；自作聰明，曰徒執己見。
淺見曰膚見，俗言曰俚言。
識時務者為俊傑，昧先見者非明哲。
村夫不識一丁，愚者豈無一得。
拔去一丁，謂除一害；又生一秦，是增一仇。
戒輕言，曰恐屬垣有耳；戒輕敵，曰無謂秦無人。
同惡相幫，謂之助桀為虐；貪心無厭，謂之得隴望蜀。
當知器滿則傾，須知物極必反。
喜嬉戲名為好弄，好笑謔謂之詼諧。
讒口交加，市中可信有虎；眾姦鼓釁，聚蚊可以成雷。
萋斐成錦，謂譖人之釀禍；含沙射影，言鬼域之害人。
針砭所以治病，鴆毒必至殺人。
李義府陰柔害物，人謂之笑裡藏刀；李林甫姦詭諂人，世謂之口蜜腹劍。
代人作事，曰代庖；與人設謀，曰借箸。
見事極真，曰明若觀火；對敵易勝，曰勢若摧枯。
漢武內多欲而外施仁義，廉頗先國難而後私仇。
臥榻之側，豈容他人鼾睡，宋太祖之語；一統之世，真是胡越一家，唐太宗之時。
至若暴秦以呂易嬴，是嬴亡於莊襄之手；弱晉以牛易馬，是馬滅於懷愍之時。
中宗親為點籌於韋後，穢播千秋；明皇賜洗兒錢於貴妃，醜遺萬代。
非類相從，不如鶉鵲；父子同牝，謂之聚麀。
以下淫上謂之烝，野合姦倫謂之亂。
從來淑慝殊途，惟在後人法戒；斯世清濁異品，全賴吾輩激揚。 
甘脆肥膿，命曰腐腸之藥；羹藜含糗，難語太牢之滋。
禦食曰珍饈，白米曰玉粒。
好酒曰青州從事，次酒曰平原督郵。
魯酒、茅柴，皆為薄酒；龍團、雀舌，司是香茗。
待人禮衰，曰醴酒不設；款客甚薄，曰脫粟相留。
竹葉青、狀元紅，俱為美酒；葡萄綠、珍珠紅，悉是香醪。
五斗解醒，劉伶獨溺於酒；兩腋生風，盧仝偏嗜乎茶。
茶曰酪奴，又曰瑞草；米曰白粲，又曰長腰。
太羹玄酒，亦可薦馨；塵飯塗羹，焉能充餓。
酒系杜康所造，腐乃淮南所為。
僧謂魚曰水梭花，僧謂雞曰穿籬菜。
臨淵羨魚，不如退而結網；揚湯止沸，不如去火抽薪。
羔酒自勞，田家之樂；含哺鼓腹，盛世之風。
人貪食曰徒哺餟，食不敬曰嗟來食。
多食不厭，謂之饕餮之徒；見食垂涎，謂有欲炙之色。
未獲同食，曰向隅；謝人賜食，曰飽德。
安步可以當車，晚食可以當肉。
飲食貧難，曰半菽不飽；厚恩圖報，曰每飯不忘。
謝擾人曰兵廚之擾，謙待薄曰草具之陳。
白飯青芻，待僕馬之厚；炊金爨玉，謝款客之隆。
家貧待客，但知抹月披風；冬月邀賓，乃曰敲冰煮茗。
君側元臣，若作酒醴之麴蘗；朝中冢宰，若作和羹之鹽梅。
宰肉甚均，陳平見重於父老；戛羹示盡，邱嫂心厭乎漢高。
畢卓為吏部而盜酒，逸興太豪；越王愛士卒而投醪，戰氣百倍。
懲羹吹齏，謂人懲前警後；酒囊飯袋，謂人少學多餐。
隱逸之士，漱石枕流；沉湎之夫，藉糟枕麴。
昏庸桀紂，胡為酒池肉林；苦學仲淹，惟有斷齏畫粥。 
洪荒之世，野處穴居；有巢以後，上棟下宇。
竹苞松茂，謂制度之得宜；鳥革翬飛，謂創造之盡善。
朝廷曰紫宸，禁門曰青瑣。
宰相職掌絲綸，內居黃閣；百官具陳章疏，敷奏丹墀。
木天署學士所居，紫薇省中書所蒞。
金馬、玉堂，翰林院宇；柏台、烏府，御史衙門。
布政司稱為藩府，按察司係是臬司。
潘岳種桃於滿縣，人稱花縣；子賤鳴琴以治邑，故曰琴堂。
譚府是仕宦之家，衡門乃隱逸之宅。
賀人有喜，曰門闌藹瑞；謝人過訪，曰蓬蓽生輝。
美奐美輪，禮稱屋宇之高華；肯構肯堂，書言父子之同志。
土木方興，曰經始；創造已畢，曰落成。
樓高可以摘星，屋小僅堪容膝。
寇萊公庭除之外，只可栽花；李文靖廳事之前，僅容旋馬​​。
恭賀屋成，曰燕賀；自謙屋小，曰蝸廬。
民家名曰閭閻，貴族稱為閥閱。
朱門乃富豪之第，白屋是布衣之家。
客舍曰逆旅，館驛曰郵亭。
書室曰芸窗，朝廷曰魏闕。
成均、辟雍，皆國學之號；黌宮、膠序，乃鄉學之稱。
笑人善忘，曰徙宅忘妻；譏人不謹，曰開門揖盜。
何樓所市，皆濫惡之物；壟斷獨登，譏專利之人。
蓽門、圭竇，系貧土之居；甕牖、繩樞，皆窶人之室。
宋寇準真是北門鎖鑰，檀道濟不愧萬里長城。
一人之所需，百工斯為備。
但用則各適其用，而名則每異其名。
管城子、中書君，悉為筆號；石虛中、即墨侯，皆為硯稱。
墨為松使者，紙號楮先生。
紙曰剡藤，又曰玉版；墨曰陳玄，又曰龍臍。
共筆硯，同窗之謂；付衣缽，傳道之稱。
篤志業儒，曰磨穿鐵硯；棄文就武，曰安用毛錐。
劍有乾將鏌鋣之名，扇有仁風便麵之號。
何謂箑，亦扇之名；何謂籟，有聲之謂。
小舟名舴艋，巨艦曰艨艟。
金根是皇后之車，菱花乃婦人之鏡。
銀鑿落原是酒器，玉參差乃是簫名。
刻舟求劍，固而不通；膠柱鼓瑟，拘而不化。
斗筲言其器小，梁棟謂是大材。
鉛刀無一割之利，強弓有六石之名。
杖以鳩名，因鳩喉之不噎；鑰同魚樣，取魚目之常醒。
兜鍪係是頭盔，叵羅乃為酒器。
短劍名匕首。
氈毯曰氍毹。
琴名綠綺、焦桐，弓號烏號、繁弱。
香爐曰寶鴨，燭台曰燭奴。
龍涎、雞舌，悉是香茗；鷁首、鴨頭，別為船號。
壽光客，是妝台無塵之鏡；長明公，是梵堂不滅之燈。
桔槔是田家之水車，襏襫是農夫之雨具。
烏金，炭之美譽；忘歸，矢之別名。
夜可擊，朝可炊，軍中刁斗；雲漢熱，北風寒，劉褒畫圖。
勉人發憤，曰猛著祖鞭；求人宥罪，曰幸開湯網。
拔幟立幟，韓信之計甚奇；楚弓楚得，楚王所見未大。
董安於性緩，常佩弦以自急，西門豹性急，常佩韋以自寬。
漢孟敏嘗墮甑不顧，知其無益；宋太祖謂犯法有劍，正欲立威。
王衍清談，常持麈尾；橫渠講易，每擁皋比。
尾生抱橋而死，固執不通；楚妃守符而亡，貞信可錄。
溫嶠昔燃犀，照見水族之鬼怪；秦政有方鏡，照見世人之邪心。
車載斗量之人，不可勝數；南金東箭之品，實是堪奇。
傳檄可定，極言敵之易破；迎刃而解，甚言事之易為。
以銅為鑑，可正衣冠；以古為鑑，可知興替。 
山川之精英，每洩為至寶；乾坤之瑞氣，恆結為奇珍。
故玉足以庇嘉穀，珠可以御火災。
魚目豈可混珠，碔砆焉能亂玉。
黃金生於麗水，白銀出自朱提。
曰孔方、家兄，俱為錢號；曰青蚨、曰鵝眼，亦是錢名。
可貴者明月夜光之珠，可珍者璠璵琬琰之玉。
宋人以燕石為玉，什襲緹巾之中；楚王以璞玉為石，兩刖卞和之足。
惠王之珠，光能照乘；和氏之壁，價重連城。
鮫人泣淚成珠，宋人削玉為楮。
賢乃國家之寶，儒為席上之珍。
王者聘賢，束帛加璧；真儒抱道，懷瑾握瑜。
雍伯多緣，種玉於藍田而得美婦；太公奇遇，釣璜於渭水而遇文王。
剖腹藏珠，愛財而不愛命；纏頭作錦，助舞而更助嬌。
孟嘗廉潔，克俾合浦還珠；相如忠勇，能使秦廷歸璧。
玉釵作燕飛，漢宮之異事；金錢成蝶舞，唐庫之奇傳。
廣錢固可以通神，營利乃為鬼所笑。
以小致大，謂之拋磚引玉；不知所貴，謂之買櫝還珠。
賢否罹害，如玉石俱焚；貪得無厭，雖錙銖必算。
崔烈以錢買官，人皆惡其銅臭；秦嫂不敢視叔，自言畏其多金。
熊袞父亡，天乃雨錢助葬；仲儒家窘，天乃雨金濟貧。
漢楊震畏四知而辭金，唐太宗因懲貪而賜絹。
晉魯褒作錢神論，嘗以錢為孔方兄；王夷甫口不言錢，乃謂錢為阿堵物。
然而床頭金盡，壯士無顏；囊內錢空，阮郎羞澀。
但匹夫不可懷璧，人生孰不愛財。 
命之修短有數，人之富貴在天。
惟君子安貧，達人知命。
貫​​朽粟陳，稱羨財多之謂；紫標黃榜，封記錢庫之名。
貪愛錢物，謂之錢愚；好置田宅，謂之地癖。
守錢虜，譏蓄財而不散；落魄夫，謂失業之無依。
貧者地無立錐，富者田連阡陌。
室如懸磬，言其甚窘；家無儋石，謂其極貧。
無米曰在陳，守死曰待斃。
富足曰殷實，命蹇曰數奇。
蘇涸鮒，乃濟人之急；呼庚癸，是乞人之糧。
家徒壁立，司馬相如之貧；扊扅為炊，秦百里奚之苦。
鵠形菜色，皆窮民飢餓之形；炊骨爨骸，謂軍中乏糧之慘。
餓死留君臣之義，伯夷叔齊；資財敵王公之富，陶朱倚頓。
石崇殺妓以侑酒，恃富行兇；何曾一食費萬錢，奢侈過甚。
二月賣新絲，五月糶新谷，真是剜肉醫瘡；三年耕而有一年之食，九年耕而有三年之食，庶幾遇荒有備。
貧士之腸習黎莧，富人之口厭膏粱。
石崇以蠟代薪，王愷以飴沃釜。
範丹土灶生蛙，破甑生塵；曾子捉襟見肘，納履決踵，貧不勝言。
子路衣敝襤飽，與輕裘立；韋莊數米而炊，稱薪而爨，儉有可鄙。
總之飽德之士，不願膏粱；聞譽之施，奚圖文繡？ 
福壽康寧，固人之所同欲；死亡疾病，亦人所不能無。
惟智者能調，達人自玉。
問人病曰貴體違和，自謂疾曰偶沾微恙。
罹病者，甚為造化小兒所苦；患病者，豈是實沈臺駘為災。
病不可為，曰膏肓；平安無事，曰無恙。
採薪之憂，謙言抱病；河魚之患，係是腹疾。
可以勿藥，喜其病安；厥疾勿瘳，言其病篤。
瘧不病君子，病君子正為瘧耳；卜所以決疑，既不疑復何卜哉。
謝安夢雞而疾不起，因太歲之在酉；楚王吞蛭而疾乃痊，因厚德之及人。
將屬纊、將易簣，皆言人之將死；作古人、登鬼籙，皆言人之已亡。
親死則丁憂，居喪則讀禮。
在床謂之屍，在棺謂之柩。
報喪書曰訃，慰孝子曰唁。
往吊曰匍匐，廬墓曰倚廬。
寢苫枕塊，哀父母之在土；節哀順變，勸孝子之惜身。
男子死曰壽終正寢，女人死曰壽終內寢。
天子死曰崩，諸侯死曰薨，大夫死曰卒，士人死曰不祿，庶人死曰死，童子死曰殤。
自謙父死曰孤子，母死曰哀子，父母俱死曰孤哀子；自言父死曰失怙，母死曰失恃，父母俱死曰失怙恃。
父死何謂考，考者成也，已成事業也；母死何謂妣，妣者媲也，克媲父美也。
百日內曰泣血，百日外曰稽顙。
期年曰小祥，兩期曰大祥。
不緝曰斬衰，緝之曰齊衰，論喪之有輕重；九月為大功，五月為小功，言服之有等倫。
三月之服曰緦麻，三年將滿曰禫禮。
孫承祖服，嫡孫杖期；長子已死，嫡孫承重。
死者之器曰明器，待以神明之道；孝子之杖曰哀杖，為扶哀痛之軀。
父之節在外，故杖取乎竹；母之節在內，故杖取乎桐。
以財物助喪家，謂之賻；以車馬助喪家，謂之賵；以衣殮死者之身，謂之禭，以玉實死者之口，謂之琀。
送喪曰執紼，出柩曰駕輀。
杏地曰牛眠地，築墳曰馬鬣封。
墓前石人，原名翁仲；柩前功布，今曰銘旌。
輓歌始於田橫，墓誌創於傅奕。
生墳曰壽藏，死墓曰佳城。
墳曰夜台，壙曰窀穸。
已葬曰瘞玉，致祭曰束芻。
春祭曰礿，夏祭曰禘，秋祭曰嘗，冬祭曰烝。
飲杯棬而抱痛，母之口澤如存；讀父書以增傷，父之手澤未泯。
子羔悲親而泣血，子夏哭子而喪明。
王裒哀父之死，門人因廢《蓼莪》詩；王修哭母之亡，鄰里遂停桑柘杜。
樹欲靜而風不息，子欲養而親不在，皋魚增感；與其椎牛而祭墓，不如雞豚之逮存，曾子興思。
故為人子者，當思木本水源，須重慎終追遠。 

