多才之士，才儲八斗；博學之德，學富五車。
三墳五典，乃三皇五​​帝之書；八索九丘，是八澤九州之志。
《書經》載上古唐虞三代之事，故曰《尚書》；《易經》乃姬周文王周公所繫，故曰《周易》。
二戴曾刪《禮記》，故曰《戴禮》；二毛曾注《詩經》，故曰《毛詩》。
孔子作《春秋》，因獲麟而絕筆，故曰麟經。
榮於華袞，乃《春秋》一字之褒；嚴於斧鋮，乃《春秋》一字之貶。
縑緗黃卷，總謂經書；雁帛鸞箋，通稱簡札。
錦心繡口，李太白之文章；鐵畫銀鉤，王羲之之字法。
雕蟲小技，自謙文學之卑；倚馬可待，羨人作文之速。
稱人近來進德，曰士別三曰，當刮目相看；羨人學業精通，曰面壁九年，始有此神悟。
五鳳樓手，稱文字之精奇；七步奇才，羨天才之敏捷。
譽才高，曰今之班馬；羨詩工，曰壓倒元白。
漢晁錯多智，景帝號為智囊；高仁裕多詩，時人謂之詩窖。
騷客即是詩人，譽髦乃稱美士。
自古詩稱李杜，至今字仰鐘王。
白雪陽春​​，是難和難賡之韻；青錢萬選，乃屢試屢中之文。
驚神泣鬼，皆言詞賦之雄豪；遏雲繞樑，原是歌音之嘹亮。
涉獵不精，是多學之弊；咿唔呫畢，皆讀書之聲。
連篇累牘，總說多文；寸楮尺素，通稱簡札。
以物求文，謂之潤筆之資；因文得錢，乃曰稽古之力。
文章全美，曰文不加點；文章​​奇異，曰機杼一家。
應試無文，謂之曳白；書成鐫梓，謂之殺青。
襪線之才，自謙才短；記問之學，自愧學膚。
裁詩曰推敲，曠學曰作輟。
文章浮薄，何殊月露風雲；典籍儲藏，皆在蘭台石室。
秦始皇無道，焚書坑儒；唐太宗好文，開科取士。
花樣不同，乃謂文章之異；潦草塞責，不求辭語之精。
邪說曰異端，又曰左道；讀書曰肄業，又曰藏修。
作文曰染翰操觚，從師曰執經問難。
求作文，曰乞揮如椽筆；羨高文，曰才是大方家。
競尚佳章，曰洛陽紙貴；不嫌問難，曰明鏡不疲。
稱人書架曰鄴架，稱人嗜學曰書淫。
白居易生七月，便識之無二字；唐李賀才七歲，作高軒過一篇。
開卷有益，宋太宗之要語；不學無術，漢霍光之為人。
漢劉向校書於天祿，太乙燃藜；趙匡胤代位於後周，陶谷出詔。
江淹夢筆生花，文思大進；揚雄夢吐白鳳，詞賦愈奇。
李守素通姓氏之學，敬宗名為人物誌；虞世南晰古今之理，太宗號為行秘書。
茹古含今，皆言學博；咀英嚼華，總曰文新。
文望尊隆，韓退之若泰山北斗；涵養純粹，程明道如良玉精金。
李白才高，咳唾隨風生珠玉；孫綽詞麗，詩賦擲地作金聲。 
士人入學曰遊泮，又曰采芹；士人登科曰釋褐，又曰得雋。
賓興即大比之年，賢書乃試錄之號。
鹿鳴宴，款文榜之賢；鷹揚宴，待五科之士。
文章入式，有朱衣以點頭；經術既明，取青紫如拾芥。
其家初中，謂之破天荒；士人超拔，謂之出頭地。
中狀元，曰獨占鰲頭；中解元，曰名魁虎榜。
瓊林賜宴，宋太宗之伊始；臨軒問策，宋神宗之開端。
同榜之人，皆是同年；取中之官，謂之座主。
應試見遺，謂之龍門點額；進士及第，謂之雁塔題名。
賀登科，曰榮膺鶚薦；入貢院，曰鏖戰棘闈。
金殿唱名曰傳臚，鄉會放榜曰撤棘。
攀仙桂，步青雲，皆言榮發；孫山外，紅勒帛，總是無名。
英雄入吾彀，唐太宗喜得佳士；桃李屬春官，劉禹錫賀得門生。
薪，採也，槱，積也。
美文王作人之詩，故​​考士謂之薪槱之典；匯，類也，徵，進也，是連類同進之象，故進賢謂之匯徵之途。
賺了英雄，慰人下第；傍人門戶，憐士無衣。
雖然有志者事竟成，佇看榮華之日；成丹者火候到，何惜烹煉之功。 
上古結繩記事，蒼頡製字代繩。
龍馬負圖，伏羲因畫八卦；洛龜呈瑞，大禹因別九疇。
曆日是神農所為，甲子乃大撓所作。
算數作於隸首，律呂造自伶倫。
甲冑舟車，系軒轅之創造；權量衡度，亦軒轅之立規。
伏羲氏造網罟，教佃漁以贍民用；唐太宗造冊籍，編里甲以稅田糧。
興貿易，制耒耜，皆由炎帝；造琴瑟，教嫁娶，乃是伏羲。
冠冕衣裳，至黃帝而始備；桑麻蠶績，自元妃而始興。
神農嘗百草，醫藥有方；后稷播百穀，粒食攸賴。
燧人氏鑽木取火，烹飪初興；有巢氏構木為巢，宮室始創。
夏禹欲通神祗；因鑄鏞鐘於郊廟；漢明尊崇佛教，始立寺觀於中朝。
周公作指南車，羅盤是其遺制；錢樂作渾天儀，歷家始有所宗。
育王得疾，因造無量寶塔；秦政防胡，特​​築萬里長城。
叔孫通制立朝儀，魏曹丕秩序官品。
周公獨制禮樂，蕭何造立律條。
堯帝作圍棋，以教丹朱；武王作象棋，以像戰鬥。
文章取士，興於趙宋；應制以詩，起於李唐。
梨園子弟乃唐明皇作始；《資治通鑑》乃司馬光所編。
筆乃蒙恬所造，紙乃蔡倫所為。
凡今人之利用，皆古聖之民。 
醫士業歧軒之術，稱曰國手；地師習青烏之書，號曰堪輿。
盧醫扁鵲，古之名醫；鄭虔崔白，古之名畫。
晉郭璞得《青囊經》故善卜筮地理；孫思邈得龍宮方，能醫虎口龍鱗。
善卜者，是君平詹尹之流；善相者，即唐舉子卿之亞。
推命之人即星士，繪圖之士曰丹青。
大風鑑，相士之稱；大工師，木匠之譽。
若王良、若造父，皆善御之人；東方朔、淳于髡，系滑稽之輩。
稱善卜卦者，曰今之鬼谷；稱善記怪者，曰古之董狐。
稱諏日之人曰太史，稱書算之人曰掌文。
擲骰者，喝雉呼盧；善射者，穿楊貫蝨。
樗蒲之戲，乃雲雙陸；橘中之樂，是說圍棋。
陳平作傀儡，解漢高白登之圍；孔明造木牛，輔劉備運糧之計。
公輸子削木鳶，飛天至三日而不下；張僧繇畫壁龍，點睛則雷電而飛騰。
然奇技似無益於人，而百藝則有濟於用。 
世人惟不平則鳴，聖人以無訟為貴。
上有卹刑之主，桁楊雨潤；下無冤枉之民，肺石風清。
雖囹圄便是福堂，而畫地亦可為獄。
與人構訟，曰鼠牙雀角之爭；罪人訴冤，有搶地籲天之慘。
狴犴猛犬而能守，故獄門畫狴犴之形；棘木外刺而裡直，故聽訟在棘木之下。
鄉亭之係有岸，朝廷之係有獄，誰敢作姦犯科；死者不可複生，刑者不可複續，上當原情定罪。
囹圄是周獄，羑里是商牢。
桎梏之設，乃拘罪人之具；縲紲之中，豈無賢者之冤。
兩爭不放，謂之鷸蚌相持；無辜牽連，謂之池魚受害。
請公入甕，周興自作其孽；下車泣罪，夏禹深痛其民。
好訟曰健訟，掛告曰株連。
為人解訟，謂之釋紛；被人栽冤，謂之嫁禍。
徒配曰城旦，譴戍是問軍。
三尺乃朝廷之法，三木是罪人之刑。
古之五刑，墨、劓、剕、宮、大辟；今之律例，笞、杖、死罪、徒、流。
上古時削木為吏，今日之淳風安在；唐太宗縱囚歸獄，古人之誠信可嘉。
花落訟庭間，草生囹圄靜，歌何易治民之簡；吏從冰上立，人在鏡中行，頌盧奐折獄之清。
可見治亂之藥石，刑罰為重；興平之粱肉，德教為先。 
如來釋迦，即是牟尼，原系成佛之祖；老聃李耳，即是道君，乃為道教之宗。
鷲嶺、祗園，皆屬佛國；交梨、火棗，盡是仙丹。
沙門稱釋，始於晉之道安；中國有佛，肇於漢之明帝。
籛鏗即是彭祖，八百高年；許遜原宰旌陽，一家超舉。
波羅猶雲彼岸，紫府即是仙宮。
曰上方、曰梵剎，俱為選佛之場；曰紺宇、曰珠宮，悉是遊仙之境。
伊蒲饌可以齋僧。
青精飯亦堪供佛。
香積廚，僧家所饌；玉麟脯，仙子所餐。
佛圖澄顯神通，咒蓮生缽；葛仙翁作戲術，吐飯成蜂。
達摩一葦渡江，欒巴噀酒滅火。
吳猛揮扇，畫江成路；麻姑撒米，遍地丹砂。
導引胎息，道士之修持；飛錫坐禪，僧人之行止。
僧家禮拜曰和南，​​道家禮拜曰稽首。
曰圓寂，曰荼毘，悲淄流之已故；曰仙遊，曰屍解，悼羽士之雲亡。
女巫男覡，自古攸分；男僧女尼，從來有別。
羽客黃冠，皆稱道士；上人比丘，並美僧人。
檀越檀那，僧家稱施主；燒丹煉汞，道士學神仙。
和尚自謙，謂之空桑子；道士誦經，謂之步虛聲。
菩者普也，薩者濟也，尊稱神祇，故有菩薩之號；水行惟龍，陸行惟象，負荷佛法，故有龍象之稱。
儒家謂之世，釋家謂之劫，道家謂之塵，言俗緣之未脫；儒雲致一，釋雲三昧，道雲貞一，知奧義之無窮。
達摩死後，手攜只履西歸；王喬朝君，舄化雙鳧下降。
辟穀絕粒，仙家能服氣煉形；不滅不生，釋氏惟明心見性。
梁高僧談經入妙，可使岩石點頭，天花飛墜；張虛靖煉丹既成，能令龍虎降伏，雞犬俱升。
藏世界於一粟，佛力何其大；貯乾坤於一壺，道法何其玄。
妄誕之言，載鬼一車；高明之家，鬼瞰其室。
無鬼論，作於晉之阮瞻；搜神記，撰於晉之干寶。
顏之淵、卜子夏，死為地下修文郎；韓擒虎、寇萊公，歿作陰司閻羅王。
至若土谷之神曰社稷，乾旱之鬼曰旱魃。
魑魅魍魎，山川之祟；神荼鬱壘，守御之神。
仕途偃蹇，路鬼不免揶揄；心地光明，吉神自為呵護。 
麟為毛蟲之長，虎乃獸中之王。
麟鳳龜龍，謂之四靈；犬豕與雞，謂之三物。
騄駬，驊騮，良馬之號；太牢、大武，乃牛之稱。
羊曰柔毛，又曰長髯主簿；
豕名剛鬛，又曰烏喙將軍。
鵝名舒雁，鴨號家鳧。
雞有五德，故稱之曰德禽；雁性隨陽，因名之曰陽鳥。
家狸、烏圓，乃貓之譽；韓盧、楚獷，皆犬之名。
麒麟騶虞，皆好仁之獸；螟蝘蟊賊，皆害苗之蟲。
無腸公子，螃蟹之名；綠衣使者，鸚鵡之號。
狐假虎威，謂借勢而為惡；養虎貽患，謂留禍之在身。
猶豫多疑，喻人之不決；狼狽相倚，比人之顛連。
勝負未分，不知鹿死誰手；基業易主，正如燕入他家。
燕到南方，先至為主，後至為賓；雉名陳寶，得雄為王，得雌為霸。
刻鵠類鷸，為學初成；畫虎類犬，弄巧反拙。
美惡不稱，謂之狗尾續貂；貪圖不足，謂之蛇欲吞象。
禍去禍又至，曰前門拒虎，後門進狼；除兇不畏兇，曰不入虎穴，焉得虎子。
鄙眾趨利，曰群蟻附羶；謙己愛兒，曰老牛舐犢。
無中生有，曰畫蛇添足；進退兩難，曰羝羊觸藩。
杯中蛇影，自起猜疑；塞翁失馬，難分禍福。
龍駒鳳雛，晉閔鴻誇吳中陸士龍之異；伏龍鳳雛，司馬徽稱孔明龐士元之奇。
呂后斷戚夫人手足，號曰人彘；胡人醃契丹王屍骸，謂之帝羓。
人之狠惡，同於檮杌；人之凶暴，類於窮奇。
王猛見桓溫，捫虱而談當世之務；甯戚遇齊桓，扣角而取卿相之榮。
楚王軾怒蛙，以昆蟲之敢死；丙吉問牛喘，恐陰陽之失時。
以十人而製千虎，比言事之艱且；走韓盧而搏蹇兔，喻言敵之易摧。
兄弟如鶺鴒之相親，夫婦如鸞鳳之配偶。
有勢莫能為，曰雖鞭之長，不及馬腹；制小不用大，曰割雞之小，焉用牛刀。
鳥食母者曰梟，獸食父才曰獍。
苛政猛於虎，壯士氣如虹。
腰纏十萬貫，騎鶴上揚州，謂仙人而兼富貴；盲人騎瞎馬，夜半臨深池，是險語之逼人聞。
黔驢之技，技止此耳；鼯鼠之技，技亦窮乎。
強兼併者曰鯨吞，為小賊者曰狗盜。
養惡人如養虎，當飽其肉，不飽則噬；養惡人如養鷹，飢之則附，飽之則颺。
隨珠彈雀，謂得少而失多；投鼠忌器，恐因甲而害乙。
事多曰蝟集，利小曰蠅頭。
心惑似狐疑，人喜如雀躍。
愛屋及烏，謂因此而惜彼；輕雞愛鶩，謂捨此而圖他。
唆惡為非，曰教猱升木；受恩不報，曰得魚忘筌。
倚勢害人，真是城狐社鼠，空存無用，何殊陶犬瓦雞。
勢弱難敵，謂之螳臂當轍；人生易死，乃曰蜉蝣在世。
小難制大，如越雞難伏鵠卵；賤反輕貴，似鷽鳩反笑大鵬。
小人不知君子之心，曰燕雀焉知鴻鵠之志；君子不受小人之侮，曰虎豹豈受犬羊欺。
蹠犬吠堯，吠非其主；鳩居鵲巢，安享其成。
緣木求魚，極言難得；按圖索驥，甚言失真。
惡人借勢，曰如虎負嵎；窮人無歸,曰如魚失水九尾狐,譏陳彭年素性見眼諂而又姦；獨眼龍，誇李克用一目眇而有勇。
指鹿為馬，秦趙高之欺主；叱石成羊，黃初平之得仙。
卞莊勇能檎兩虎，高駢一矢貫雙雕。
司馬懿畏鼠如虎，諸葛亮輔漢如龍。
鷦鷯巢林，不過一枝；鼴鼠飲河，不過滿腹。
人棄甚易，曰孤雛腐鼠；文名共仰，曰起鳳騰蛟。
為公首，為私乎，惠帝問蝦蟆；欲左左，欲右右，湯德及禽獸。
魚游於釜中，雖生不久；燕巢於幕上，棲身不安。
妄自稱奇，謂之遼東豕；其見甚小，譬如井底蛙。
父惡子賢，謂是犁牛之子；父謙子拙，謂是豚犬之兒。
出人群而獨異，如鶴立雞群；非配偶以相從，如雉求牡匹。
天上石麟，誇小兒之邁眾；人中騏驥，比君子之超凡。
怡堂燕雀，不知後災；甕裡醯雞，安有廣見。
馬牛襟裾，罵人不識禮義；沐猴而冠，笑人見不恢宏。
羊質虎皮，譏其有文無實；守株待兔，言其守拙無能。
惡人如虎生翼，勢必擇人而食；志士如鷹在籠，自是凌霄有志。
鮒魚困涸轍，難待西江水，比人之甚窘；蛟龍得雲雨，終非池中物，比人大有為。
執牛耳，謂人主盟；附驥尾，望人引事。
鴻雁哀鳴，比小民之失所；狡兔三窟，誚貪人之巧營。
風馬牛勢不相及，常山蛇首尾相應。
百足之蟲，死而不僵，以其扶之者眾；千歲之龜，死而留甲，因其卜之則靈。
大丈夫寧為雞口，毋為牛後；士君子豈甘雌伏，定要雄飛。
毋侷促如轅下駒，毋委靡如牛馬走。
猩猩能言，不離走獸；鸚鵡能言，不離飛鳥。
人惟有禮，庶可免相鼠之刺；若徒能言，夫何異禽獸之心。 
植物非一，故有萬卉之名；穀物甚多，故有百穀之號。
如茨如梁，謂禾稼之蕃；惟夭惟喬，謂草木之茂。
蓮乃花中君子，海棠花內神仙。
國色天香，乃牡丹之富貴；冰肌玉骨，乃梅萼之清奇。
蘭為王者之香，菊為隱逸之士。
竹稱君子，松號大夫。
萱草可忘憂，屈軼能指佞。
竹筊，竹之別號；木樨，桂之別名。
明日黃花，過時之物；歲寒松柏，有節之稱。
樗櫟乃無用之散材，楩楠勝大用之良木。
玉版，筍之異號；蹲鴟，芋之別名。
瓜田李下，事避嫌疑；秋菊春桃，時來尚早。
南枝先，北枝後，庾嶺之梅；朔而生，望而落，堯階蓂莢。
苾芻背陰向陽，比僧人之有德；木槿朝開暮落，比榮華之不長。
芒刺在背，言恐懼不安；薰蕕異氣，猶賢否有別。
桃李不言，下自成蹊；道旁苦李，為人所棄。
老人娶少婦，曰枯楊生稊；國家進多賢，曰拔茅連茹。
蒲柳之姿，未秋先槁；薑桂之性，愈老愈辛。
王者之兵，勢如破竹；七雄之國，地若瓜分。
苻堅望陣，疑草木皆是晉兵；索靖知亡，嘆銅駝會在荊棘。
王佑知子必貴，手執三槐；竇鈞五子齊榮，人稱五貴。
鉏麑觸槐，不忍賊民之主；越王嘗蓼，必欲復吳之仇。
修母畫荻以教子，誰不稱賢；廉頗負荊以請罪，善能悔過。
彌子瑕常恃寵，將餘桃以啖君；秦商鞅欲行令，使徙木以立信。
王戎賣李鑽核，不勝鄙吝；成王剪桐封弟，因無戲言。
齊景公以二桃殺三士，楊再思謂蓮花似六郎。
倒啖蔗，漸入佳境；蒸哀梨，大失本真。
煮豆燃萁，比兄殘弟；砍竹遮筍，棄舊憐新。
元素致江陵之柑，吳剛伐月中之桂。
捐資濟貧，當效堯夫之助麥；以物申敬，聊效野人之獻芹。
冒雨剪韭，郭林宗款友情殷；踏雪尋梅，孟浩然自娛興雅。
商太戊能修德，詳桑自死；寇萊公有深仁，枯竹復生。
王母蟠桃，三千年開花，三千年結子，故人藉以祝壽誕；上古大椿，八千歲為春，八千歲為秋，故人託以比嚴君。
去稂莠正以植嘉禾，沃枝葉不如培根本。
世路之蓁蕪當剔，人心之茅塞須開。 

