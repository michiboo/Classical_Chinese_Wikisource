　　欽定四庫全書　　　　經部四
　　儀禮集釋目録　　　　禮𩔖二〈儀禮之屬〉
　　卷一
　　士冠禮第一
　　卷二
　　士昬禮第二
　　卷三
　　士相見禮第三
　　卷四
　　鄉飲酒禮第四
　　卷五
　　鄉射禮第五之一
　　卷六
　　鄉射禮第五之二
　　卷七
　　燕禮第六之一
　　卷八
　　燕禮第六之二
　　卷九
　　大射儀第七之一
　　卷十
　　大射儀第七之二
　　卷十一
　　聘禮第八之一
　　卷十二
　　聘禮第八之二
　　卷十三
　　聘禮第八之三
　　卷十四
　　聘禮第八之四
　　卷十五
　　公食大夫禮第九
　　卷十六
　　覲禮第十
　　卷十七
　　喪服第十一之一
　　卷十八
　　喪服第十一之二
　　卷十九
　　喪服第十一之三
　　卷二十
　　士喪禮第十二之一
　　卷二十一
　　士喪禮第十二之二
　　卷二十二
　　士喪禮第十二之三
　　卷二十三
　　既夕第十三之一
　　卷二十四
　　既夕第十三之二
　　卷二十五
　　士虞禮第十四
　　卷二十六
　　特牲饋食禮第十五之一
　　卷二十七
　　特牲饋食禮第十五之二
　　卷二十八
　　少牢饋食禮第十六
　　卷二十九
　　有司徹第十七之一
　　卷三十
　　有司徹第十七之二
　　〈臣〉等謹案儀禮集釋三十卷宋李如圭𢰅如圭字寳之廬陵人官至福建路撫幹案宋中興藝文志曰儀禮既廢學者不復誦習乾道間有張淳始訂其訛為儀禮識誤淳熙中李如圭為集釋出入經𫝊又為綱目以別章句之指為釋宮以論宮室之制朱熹嘗與之校定禮書蓋習於禮者云云則如圭當與朱子同時而陳振孫書錄解題言如圭淳熙癸丑進士文獻通考引振孫語又作紹興癸丑進士考淳熙紀元凡十六年中間寔無癸丑紹興癸丑為髙宗改元之三年朱子校正儀禮乃在晚嵗疑當為紹熈癸丑陳氏馬氏並訛一字也宋自熙寧中廢罷儀禮學者鮮治是經如圭乃全錄鄭康成注而旁徵博引以為之釋多𤼵賈公彥疏所未備又𢰅綱目釋宮各一篇世無𫝊本故朱𢑴尊經義考雲俱未見今從永樂大典錄出排纂成書十七篇中首尾完具尚十五篇惟鄉射大射二篇及別行之綱目一篇均在永樂大典缺卷之內無從考補姑仍其舊然已得其十之九矣儀禮一經因治之者希經文併注往往訛脫如圭生於南宋尚見古本今據以校正補註疏本經文脫字二十四改訛字十四刪衍字一百六十九併𠫭考唐石經及陸徳明經典釋文張淳儀禮識誤及各本文句字體之殊各加辯證者不勝指數各附案語於下方其鄉射大射兩篇如圭之釋雖佚亦㕘取恵棟沈大成二家所校宋本證以唐石經本補經文脫字七改訛字四刪衍字二補注文脫字四十一改訛字三十九刪衍字十七以成儀禮之完帙如圭舊本本十七篇篇自為卷其間文句稍繁者篇頁太多難於分帙今析之得三十卷其釋宮則仍自為一書別著於錄焉乾隆四十二年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總校官〈臣〉陸　費　墀














　　儀禮集釋序
　　古者禮儀三百威儀三千其節備矣漢興髙堂生𫝊士禮止十七篇魯徐生善為頌為禮官大夫〈顔師古曰頌與容同〉而瑕丘蕭奮以禮至淮陽太守東海孟卿事蕭奮以授後倉倉説禮數萬言號曰後氏曲臺記授戴徳戴聖鄭康成雲五𫝊弟子則髙堂生蕭奮後倉二戴凡五人所𫝊即儀禮之書也漢舊儀有二郎為此頌貌威儀事天下郡國有頌史皆詣魯學之葢周旋曲折必習而後能其善盤辟為頌而不知經者有矣未有不習於儀而能通其意者也自漢以來禮日益壞其大經大本固已晦蝕不明所謂頌貌威儀之事僅存此書世亦莫有知者此學士大夫之責也然其節目之繁文義之宻驟而讀之未易曉解甚或不能以句後倉所説泯沒無𫝊鄭注又時有疎畧汶心竊病之近得廬陵李君如圭所著集釋窮探博採出入經𫝊以發明前人之未備考論宮室之制則有釋宮分別章句之指則有綱目其有志於古而用力之勤如此學者能玩而繹之則知禮與天地竝其周旋揖讓登降進退莫非天理之流行人道之所以立先王之盛化行俗美與夫後世之不如古皆由於禮之與廢而不可誣也則是書於世教豈小補哉遂刻之桂林郡之學官與同志者共之陳汶撰










