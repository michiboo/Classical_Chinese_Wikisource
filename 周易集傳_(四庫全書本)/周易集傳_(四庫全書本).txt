　　欽定四庫全書　　　　　經部一
　　周易集𫝊　　　　　　　易類
　　提要
　　〈臣〉等謹案周易集𫝊八卷元龍仁夫撰仁夫字觀復廬陵人吉安府志作永新人官湖廣儒學提舉是書成於至治辛酉董真卿周易會通稱其有自序一篇此本無之朱彛尊經義考於舊序例皆全録而亦無是篇則其佚已久矣吉安府志雲仁夫周易集𫝊十八卷立説主本義每卦爻下各分變象辭占今觀所注雖根據程朱者多而意在即象詁義於卦象爻象互觀析觀反覆推闡頗能抒所心得非如胡炳文等墨守舊文徒博尊朱之名者也吉安府志又稱其謂襍卦為占筮書引春秋𫝊屯固比入坤安震殺皆以一字斷卦義為証其説似創而有本亦異乎游談無根元史稱仁夫所著周易多發前儒之所未發殆不誤矣原書十八卷今僅存八卷然其上下經及彖象𫝊皆已全具朱彛尊曝書亭集有是書跋謂通志堂刻經解時以其殘缺故未開雕云云夫𫝊録古書當問其義理之是非不當論其篇頁之完闕殘編斷簡古人尚且蒐輯仁夫是書上下經裒然俱完而以不全棄之何其傎也況傅寅禹貢説斷程大昌禹貢圖説林之竒三山書𫝊今以永樂大典校之皆非完帙而徐氏仍登梨棗是又何説歟今特録存之俾重著於世庶於經學有所禆焉乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　　費　墀

