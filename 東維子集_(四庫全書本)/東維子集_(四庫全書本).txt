　　欽定四庫全書　　　　集部五
　　東維子集　　　　　　別集類四〈元〉
　　提要
　　〈臣〉等謹案東維子集三十巻附録一巻元楊維楨撰維楨有春秋合題著説已著録此其初刋詩文集也維楨以詩才竒逸凌跨一時此編乃録文二十八巻詩僅兩巻又以襍文六篇足之葢以文為主詩特附行耳朱國楨湧幢小品載王彛嘗詆維楨為文妖今觀所傳諸集詩歌樂府出入於盧仝李賀之間竒竒怪怪溢為牛鬼蛇神者誠所不免至其文則文從字順無所謂翦紅刻翠以為塗飾聲牙棘口以為古奧者也觀其餘句讀疑似之處必旁註一句字使讀者無所岐誤此豈故為險僻欲使人讀不可解者哉其作鹿皮子文集序曰盧殷之文凡千餘篇李礎之詩凡八百篇樊紹述著樊子書六十巻襍詩文凡九百餘篇今皆安在哉非其文不傳也言龎義滛非傳世之器也孔孟而下人樂傳其文者屈原荀況董仲舒司馬遷又其次王通韓愈歐陽修周敦頤蘓洵父子我朝則姚公燧虞公集吳公澄李公孝光凡此十數君子其言皆高而當其義皆奧而通也觀其所論則維楨之文不得槩以妖目之矣陶宗儀輟耕録載維楨辨統論一篇大㫖謂元繼宋而不繼遼金此集不載此篇未喻其故今恭奉
　　諭㫖補入集內蓋維楨雖反顔吠主罪甚楊雄而
　　其言可採則不以其人廢之仰見
　　聖人袞越之公上超萬古非儒生淺見所能窺也
　　乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
　　命館臣録存楊維楨正統辨諭
　　元楊維楨著宋遼金正統辨大㫖以元承宋統而排斥遼金其文不見本集惟陶宗儀輟耕録載之今館臣編輯四庫全書謂其持論紕繆並輟耕録內所載者亦與刪除且言隋先代周繼乃平陳未聞唐宋諸儒謂隋承陳不承周也此語似是而非葢嘗論之春秋大一統之義尊王黜覇所以立萬世之綱常使名正言順出於天命人心之正紫陽綱目義在正統是以始皇之廿六年秦始繼周漢始於高帝之五年而不始於秦降之嵗三國不以魏吳之強奪漢統之正春秋之義然也楊維楨撰三史正統辨凡二千六百餘言義本春秋法宗綱目其欲以元繼南宋為正統而不及遼金持論頗正不得謂之紕繆夫維楨身為元臣入明雖不仕而應明太祖之召且上鐃歌鼓吹曲頌美新朝非刺故國幾於劇秦美新其進退無據較之錢謙益託言不忘故君者鄙倍尤甚向屢於詩文中斥之而維楨正統之辨則不可以人廢言也夫正統者繼前統受新命也東晉以後宋齊梁陳雖江左偏安而所承者晉之正統其時若拓跋魏氏地大勢強北齊北周繼之亦較南朝為盛而中華正統不得不屬之宋齊梁陳者其所承之統正也至隋則平陳以後混一區宇始得為大一統即唐之末季藩鎮擾亂自朱溫以訖郭威等或起自冦竊或身為叛臣五十餘年之間更易數姓甚且稱臣稱姪於契丹然中國統緒相承宋以前亦不得不以正統屬之梁唐晉漢周也至於宋南渡後偏處臨安其時遼金元相繼起於北邊奄有河北宋雖稱姪於金而其所承者究仍北宋之正統遼金不得攘而有之也至元世祖平宋始有宋統當絶我統當續之語則統緒之正元世祖己知之稔矣我
　　皇祖御批通鑑及朕向所批通鑑輯覽俱以此論定葢春秋大義綱目大法實萬世不易之凖我朝為明復讐討賊定鼎中原合一海宇為自古得天下最正然朕猶於通鑑輯覽內存福王建國之號一年使其能保守南都未嘗不可如南宋之承統綿延不絶而奈其當陽九之運
　　天弗與人弗歸自覆其宗社也此實大公至正天下萬世可以共見共守之論然館臣之刪楊維楨正統辨者其意葢以金為滿洲欲令承遼之統故曲為之説耳不知遼金皆自起北方本無所承繼非若宋元之相承逓及為中華之主也若以此立論轉覺狹小天下萬世必有起而議之者是不可以不辨朕以為不但輟耕録中所載楊維楨之正統辨不必刪除即楊維楨文集內亦當補録是編並將此諭各載巻首以昭天命人心之正以存春秋綱目之義特諭
　　乾隆辛丑孟春


