稽上古之貴德，考先聖之立言；偉珪璋之挺異，同君子之不諼。是以先王之制斯器也，不資於耎瑉，而采之於璵璠。欲使執之者比德，佩之者克念。自然威儀式序，而有要有倫；班秩以明，而不濫不僭。徒觀夫貂蟬巍峨以耀彩，組綬輝映以生文；使夫閱信義堅貞以守職，感瑕瑜不掩以事君。故能靖恭厥位，克舉其勳。豈不由珪璋與賢哲相成其業，曠千古而流芬？則聖哲之創物也，誠有足而稱雲。原夫代人莫識，荊山之裹，藏精淪滓；為寶未用，多曆年祀。笑瓦礫之相和，喜蘭蓀之狎士。嗟乎！道不常屈，終收卞子；礱錯而真質自然，拂拭而夜光特起。悲楚君之瞽昧，曷碔砆之能似？既而玉人攻治，珪璋自尊；短長有制，規矩修存。其聲清越，其潤溫溫；處掌握而升玉砌，隨佩服而列金門。暉映增美，炯然自持；涵瑞日之洞澈，凜寒風之淒其。然後知至寶之成器，允夫天下之不疑。亦猶賢人君子，遭遇惟時。有強學懷書，清規皎如；以不貪為寶，思琢磨自居。感珪璋之特達，期哲人之吹噓。
