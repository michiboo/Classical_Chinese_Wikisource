
泰伯讓天下，仲雍揚波濤。
清風蕩萬古，跡與星辰高。
開吳食東溟，陸氏世英髦。
多君秉古節，嶽立冠人曹。
風流少年時，京洛事遊遨。
腰間延陵劒，玉帶明珠袍。
我昔鬬雞徒，連延五陵豪。
邀遮相組織，呵嚇來煎熬。
君開萬叢人，鞍馬皆辟易。
告急清憲臺，脫余北門厄。
間宰江陽邑，翦棘樹蘭芳。
城門何肅穆，五月飛秋霜。
好鳥集珍木，高才列華堂。
時從府中歸，絲管儼成行。
但苦隔遠道，無由共銜觴。
江北荷花開，江南楊梅熟。
正好飲酒時，懷賢在心目。
掛席拾海月，乘風下長川。
多沽新豐醁，滿載剡溪船。
中途不遇人，直到爾門前。
大笑同一醉，取樂平生年。
〈一本作〉
太伯讓天下，仲雍揚波濤。
清風蕩萬古，跡與星辰高。
開吳食東溟，陸氏世英髦。
夫子特峻秀，岳立冠人曹。
風流少年時，京洛事遊遨。
驂驔紅陽燕，玉劒明珠袍。
一諾許他人，千金雙錯刀。
滿堂青雲士，望美期丹霄。
我昔北門厄，摧如一枝蒿。
有虎挾雞徒，連延五陵豪。
邀遮來組織，呵嚇相煎熬。
君披萬人叢，脫我如𤠞牢。
此恥竟未刷，且食綏山桃。
非天雨文章，所祖託風騷。
蒼蓬老壯髮，長策未逢遭。
別君幾何時，君無相思否。
鳴琴坐高樓，綠水淨窗牖。
政成聞雅頌，人吏皆拱手。
投刃有餘地，迴車攝江陽。
錯雜非易理，先威挫豪強。
城門何肅穆，五月飛秋霜。
好鳥集珍木，高才列華堂。
時從府中歸，絲管儼成行。
但苦隔遠道，無由共銜觴。
江北荷花開，江南楊梅鮮。
掛席拾海月，乘風下長川。
多沽新豐醁，滿載剡溪船。
中途不遇人，直到爾門前。
大笑同一醉，取樂平生年。

