　　欽定四庫全書　　　　　集部四
　　浮溪文粹　　　　　　　別集類三〈宋〉
　　提要
　　〈臣〉等謹案浮溪文粹十五巻明胡堯臣所刻宋汪藻之遺文也藻學問賅贍貫串百家所作爾雅精純追配燕許其制詞溫厚剴切能使人聞風感動説者至擬之陸贄謂髙宗南渡立國詞命亦與有功卓然為一代文苑之冠所撰浮溪集本六十巻嵗久散佚世無傳本者幾數百年今已從永樂大典中裒輯刋行嘉惠海內此本不知何人所輯而堯臣為之授梓以行者葢是時原集已佚僅從諸書所引掇拾而成故其目祇八十五篇術能盡窺全豹然如洪邁所稱元祐太后手書中漢家之厄十世宜光武之中興獻公之子九人惟重耳之尚在數語又宋齊愈責詞中義重於生雖匹夫不可奪志士失其守或一言幾於喪邦數語又張邦昌責詞中雖天奪其明坐愚至此然君異於器代匱可乎數語皆當時所謂四六名對膾炙人口者今並在其中則菁華亦略具矣藻全集自元明以來久經湮沒幸逢
　　大聖人表章遺籍始得以復覯其全堯臣等區區搜輯於散亡之餘不過什之三四而網羅之勤要有未可盡沒者且其文多採自諸家選本故所録大半精腴尚足以資諷誦昔歐陽修有文忠全集而又有歐陽文粹黃庭堅有山谷全集而又有精華録談藝家俱兩存不廢今亦用其例倂著於録以備㕘訂焉乾隆四十五年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
