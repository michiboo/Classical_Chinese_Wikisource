○詩可以觀人
吳獻可誨嘗云：「丁謂詩有『天門九重開，終當掉臂入』，王元之禹偁見之曰：『入公門猶鞠躬如也，天門豈可掉臂入乎？此人必不忠。』後果如其言。」
○二十八字媒
「白藕作花風已秋，不堪殘睡更回頭。晚雲帶雨歸飛急，去作西窗一夜愁。」此趙德麟細君王氏所作也。德麟既鰥居，因見此篇，遂與之為親，余以為二十八字媒也。
○野火燒不盡
樂天初舉，名未振，以歌詩投顧況，況戲之曰：「長安物貴，居大不易。」及讀至《原上草》云：「野火燒不盡，春風吹又生。」曰：
「有句如此，居亦何難，老夫前言戲之耳。」
○絕句
仲至王欽臣使這回，謁恭敏李公，席中賦詩云：「窮廬三月已淹留，白草黃雲見即愁。滿袖塵埃何處洗，李家池上海棠洲。」
○山谷取唐人詩
唐硃晝《喜陳懿老至》詩云：「一別一千日，一日十二憶。苦心無閑時，今日見玉色。」乃知山谷「五更歸夢三千里，一日思親十二時」之句取此。
○謝惠含桃謝惠茶詩
韓致光，昭宗時以翰林承旨謫嶺表，道湖南，《謝人惠含桃》詩末章云：「金鑾歲歲長宣賜，忍淚看天憶帝都。」自註云：「每歲初進之後，先宣賜學士。」韓子蒼《謝人惠茶》云：「白髮前朝舊史官，風壚煮茗暮江寒。蒼龍不復從天下，拭淚看君小鳳團。」自註雲：
「史官月賜龍團。」意雖本致光而語工。
○門雀屋烏宣室茂陵
張天覺既相，謝表有云：「十年去國，門前之雀可羅；一日歸朝，屋上之烏亦好。」徽宗親題於所禦扇。然丁晉公詩固嘗雲「屋可占烏曾貴仕，門堪羅雀稱衰翁」矣。王元之黃州上任謝表云：「宣室鬼神之問，敢望生還；茂陵封禪之書，已期身後。」亦出於杜子美「竟無宣室召，徒有茂陵求」之語。前輩不以為嫌者，蓋文勢事情自須如此也。
○相望落落如晨星
《王直方詩話》謂東坡《送李公擇》云：「有如長庚月，到曉不收明。」《贈參寥》云：「故人各在一天角，相望落落如晨星。」《任師中輓詞》云：「相看半作星辰沒，可憐太白與殘月。」而蘇黃門《送退翁守淮安》亦云：「我懷同門客，勢若曉天星。」其後學者，尤多用此。以上皆王說。予按古樂府徐朝云：「兩頭纖纖月初生，半白半黑眼中睛。腷腷膊膊雞初鳴，磊磊落落同曙星。」故劉夢得作《韋處厚集序》亦云：「古今相望，落落然如騎星辰。」乃知二蘇所用，本古樂府，豈直方忘之耶？
○猿啼三聲淚沾衣
川峽記行者歌曰：「巴東三峽猿鳴悲，猿啼三聲淚沾衣。」故古樂府有「巫峽長，猿鳴三聲淚沾衣」。陳蕭詮《夜猿啼》詩斷章雲：
「別有三聲淚，沾裳竟不窮。」故子美詩：「聽猿實下三聲淚。」
○身輕一鳥過
歐陽文忠公《詩話》：陳公時得杜集，至《蔡都尉》「身輕一鳥」，下脫一字。數客補之，各雲「疾」「落」「起」「下」，終莫能定。後得善本，乃是「過」字。其後東坡詩：「如觀李杜飛鳥句，脫字欲補知無緣。」山谷詩：「百年青天過鳥翼。」東坡詩：「百年同過鳥。」皆從而效之也。予見張景陽詩云：「人生瀛海內，忽如鳥過目。」則知老杜蓋取諸此。況杜又有《貺柳少府》詩：「餘生如過鳥。」又云：「愁窺高鳥過。」景陽之詩，梁氏取以入《選》。杜《贈驥子》詩：「熟精《文選》理。」則其所取，亦自有本矣。如《贈韋左丞》詩，皆仿鮑明遠《東武吟》：「主人且勿喧，賤子歌一言。」然古《詠香爐》詩：「且座且勿喧，願歌一言。」
○牛帶寒鴉過別村
張芝叟詩：「夕陽牛背無人臥，帶得寒鴉兩兩歸。」與東坡所記蘇叔黨詩：「葉隨流水歸何處，牛帶寒鴉過別村。」與張詩相類。
○學詩如學仙時至骨自換
鮑慎由《答潘見素》詩云：「學詩比登仙，金膏換凡骨。」蓋用陳無己《答秦少章》「學詩如學仙，時至骨自換」之句。
○水從樓前來中有美人淚
晁元忠《西歸》詩：「安得龍山潮，駕回安河水。水從樓前來，中有美人淚。」山谷和答云：「熱避惡木陰，渴辭盜泉水。曾回勝母車，不落抱玉淚。」晁氏《猛虎行》：「皦皦壯士意，人生高唐觀，有情何能已。」韓子蒼取其意，以代葛亞卿作詩云：「君住江濱起柂樓，妾居海角送潮頭。潮中有妾相思淚，流到樓前更不流。」唐叔孫向有《經昭應溫泉》詩云：「一道流泉繞禦溝，先皇曾向此中遊。雖然水是無情物，也到宮前咽不流。」子蒼末句乃用孫語。
○到海止十里過山應萬重
《青箱雜記》謂寇萊公少時有詩送人云：「到海止十里，過山應萬重。」遂兆晚年之讖。予以為非是。蓋萊公效於武陵詩耳。於《別故人》云：「過楚水千里，到秦山幾重。」然國史萊公本傳乃雲：
「準至雷州，吏以圖經獻，視其四至，去東南門至海岸十里。準恍然曰：『吾少時有云：「到海祇十里，過山應萬重。」豈偶然邪！』」所載與《青箱雜記》不同。
○金鴨無煙卻有香
秦少章詩：「燭花漸暗人初睡，金鴨無煙卻有香。」魏道輔詩：
「博山燒瀋水，煙燼氣不滅。日暮白門前，楊花散成雪。」與少章詩意同。
○友於
洪駒父《詩話》謂：「世以兄弟為友於，子姓為貽厥，歇後語也。
杜子美詩雲：『山鳥山花皆友於。』子美未能免俗何邪？」予以為不然。按《南史》劉湛「友於素篤」，《北史》李謐「事兄盡友於之誠」。故陶淵明詩云：「一欣侍溫顏，再喜見友於。」子美蓋有所本耳。子美《上太常張卿》詩亦云：「友於皆挺拔。」
○橫陳
荊公詩：「日高青女尚橫陳。」「潮回洲渚得橫陳。」橫陳二字，見《首楞嚴經》及宋玉《風賦》。前輩以用橫陳始於荊公，非也。陸龜蒙《薔薇》詩云：「倚墻當戶自橫陳，致得貧家似不貧。」沈約《夢見美人》詩云：「立望復橫陳，忽覺非在側。」見《玉臺新詠》。
○據槁梧
荊公詩：「各據槁梧同不寐，偶然聞雨落階除。」唐李嘉祐詩：
「據梧聽好鳥，行藥寄名花。」《莊子》：「據槁梧而暝。」
○崔護詩
唐獨孤及《和贈遠》詩云：「憶得去年春風至，中庭桃李映瑣窗。
美人挾瑟對芳樹，玉顏亭亭與花雙。今年新花如舊時，去年美人不在茲。借問離居恨深淺，祇應獨有庭花知。」此詩與崔護詩意無異。
○幾度雨來成惡熱一番風過有新涼
李太白詩云：「幾度雨來成惡熱，一番風過有新涼。」劉莘老子劉跂，字斯立，《龍山寺》詩亦云：「急雨欲來先暑氣，涼風已過卻秋聲。」詩意雖同，然皆佳句。
○青裙白面初相識
陳去非《茶花》詩後兩句云：「青裙白面初相識，十月茶花滿路開。」蓋用白樂天《江岸梨花》詩意：「梨花有思緣和葉，一樹江頭惱殺君。最似孀閨少年婦，白妝素麵碧紗裙。」
○手滑
蘇子由《龍川別誌》：慶歷中，劫盜張海將過高郵，知軍姚仲約度不能禦，論軍中富民出金帛，市牛酒，使人迎勞，且厚遺之。海悅，逕去不為暴。富鄭公議欲誅仲約，范文正公欲宥之，爭於上前，仁宗從之。富公慍曰：「方今患法不舉，而多方沮之，何以整眾？」範公密告之曰：「祖宗以來，未嘗輕殺臣下，此盛德事，奈何欲輕壞之！
且吾與公在此，同僚之間，同心者有幾？雖上意亦未知所定也。而輕導人主以誅戮臣下，他日手滑，雖吾輩亦未敢自保也。」富公終不以為然。及二公跡不安，範公出按陜西，富公出按河北，範公因自乞守邊，富公自河北還，及國門，不許入，未測朝廷意，比夜徬徨不能寐，繞床嘆曰：「範六丈聖人也。」予考《資治通鑒》，唐武宗賜劉宏逸薛季棱死，又遣使就潭州誅楊嗣復及李玨，杜悰奔馬見李德裕曰：
「天子少年，新即位，茲事不宜手滑。」德裕因與崔珙崔鄲陳夷行三上奏，乃釋之。乃知範公所言者，楊嗣復等公案耳。世有肆行胸臆者，多以紙上語為不足用，以今觀之，是否蓋可見矣。
○睹木興嘆
魏文帝《柳賦》：「在予年之二七，植斯柳乎中庭。始圍雨而高尺，今連拱而九成。」桓溫北伐，經金城，見為瑯琊時種柳，皆已十圍，慨然曰：「木猶如此，人何以堪！」乃知睹木而興嘆，代有之矣。按《廣州人物誌》載，蘇頲年五歲，裴談過其父，試誦庾信《枯樹賦》，頲避「談」字，易其韻曰：「昔年移柳，依依漢陰。今看搖落，淒愴江潯。樹猶如此，人何以任。」文忠詩云：「人昔共遊今孰在，樹猶如此我何堪。」荊公詩：「道人從何來，問松我東岡。舉手指屋脊，雲今如許長。」劉斯立詩云：「麥壟漫漫宿槁黃，新苗寸寸未禁霜。手中馬箠餘三尺，想見歸時如許長。」意皆相沿以生也。
○金谷樓危到地香
前輩稱宋莒公賦《落花》詩，其警句有「漢臯珮冷臨江失，金谷樓危到地香」之句，蓋本於唐張泌《惜花》詩：「看多記得傷心事，金谷樓前委地時。」其弟景文公同賦云：「將飛更作回風舞，已落猶成半面妝。」亦本於李賀《殘絲曲》云：「落花起作回風舞，榆莢相催不知數。」
○春在先生杖屢中
《西清詩話》記周邦彥《祝壽》詩：「化行《禹貢》山川外，人在周公禮樂中。」予以為此乃模寫東坡《刁景純藏春塢》詩，「年拋造物甄陶外，春在先生杖屢中」是也。
○小雨斑斑
文忠公詩：「小雨斑斑作燕泥。」東坡詩：「小雨斑斑未作泥。」山谷詩：「潤花小雨斑斑。」
○一意兩用
樂天：「自從苦學空門法，銷盡平生種種心。惟有詩魔降未得，每逢風月一閑吟。」又云：「人各有一癖，我癖在章句。萬緣皆已銷，此病獨未去。」此意凡兩用也。太白：「舉杯邀明月，對影成三人。」又云：「獨酌勸孤影。」此意亦兩用也。然太白本取淵明「揮杯勸孤影」之句。
○蜀葵詩
劉禹錫《嘉話》載陳標《蜀葵》詩：「能共牡丹爭幾許，得人憎處只緣多。」《雜俎》載：貞元中，牡丹已多，柳渾善言：「近來無奈牡丹何，數十千錢買一窠。今朝始得分明見，也共戎葵較幾多。」二詩意相似。
○屋檐斜入一枝低
唐張謂詩：「櫻桃解結垂檐子，楊柳能低入戶枝。」乃悟林和靖《梅》詩「屋檐斜入一枝低」之句所本。
○秋雲暑無權
張文潛《明道雜誌》記一詩云：「秋雲暑無權。」以為意新而韻工。予見邵堯夫云：「春陽得權故多旱，秋陰得權故多雨。」
○醉鄉閑處日月鳥語花閑管弦
蔡絳《西清詩話》云：「黃魯直貶宜州，謂其兄元明曰：『庭堅筆老矣，始悟抉章摘句為難，要當於古人不到處留意，乃能聲出眾上。』元明問其然，曰：『庭堅六言近詩「醉鄉閑處日月，鳥語花閑管弦」是也。』此優入詩家籓閫，宜其名世如此。」以上皆蔡語。予按此說出於魯直，是否雖未敢必，然上句本於唐皇甫嵩「醉鄉日月發」之意，下句本於唐崔湜應制詩「庭際花飛錦繡合，枝閑鳥囀管弦同。」
○門外綠楊春系馬床前紅燭夜呼盧
晏叔原長短句云：「門外綠楊春系馬，床前紅燭夜呼盧。」蓋用樂府《水調歌》云：「戶外碧潭春洗馬，樓前紅燭夜迎人。」然叔原之詞甚工。
○雲破月來花弄影
張子野長短句「雲破月來花弄影」，往往以為古今絕唱。然予讀古樂府《唐氏謠暗別離》云：「硃弦暗斷不見人，風動花枝月中影。」意子野本此。
○應聲蟲
陳正敏《遯齋閑覽》載：楊勔中年得異疾，每發言應答，腹中有小聲效之。數年間，其聲浸大。有道士見而驚曰：「此應聲蟲也，久不治，延及妻子。宜讀《本草》，遇蟲不應者，當取服之。」勔如言，讀至雷丸，蟲忽無聲，乃頓餌數粒，遂愈。正敏其後至長汀，遇一丐者，亦有是疾，環而觀者甚眾，因教之使服雷丸。丐者謝曰：「某貧無他技，所以求衣食於人者，唯藉此耳。」以上皆陳所記。予讀唐張鷟《朝野僉載》，雲洛州有士人患應病，語即喉中應之，以問善醫張文仲，張經夜思之，乃得一法，即取《本草》令讀之，皆應，至其所畏者即不言，仲乃錄取藥合和為丸服之，應時而止。乃知古有是事。
○草忘憂花含笑
《冷齋夜話》云：「丁晉公『草解忘憂憂底事，花能含笑笑何人』，不若東坡『花如識面嘗含笑，鳥不知名時自呼』。然丁詩本取唐人徐振《雷塘》詩：『花憶所為猶自笑，草如無道更應荒。』《毛詩》：『焉得諼草。』釋者以為諼草可以解人之憂耳。今丁詩乃以草憂底事，何邪？然善論詩者，不當如此。」
○回眸一笑百媚生
白樂天《長恨歌》云：「回眸一笑百媚生，六宮粉黛無顏色。」蓋用李太白應制《清平樂》詞云：「女伴莫話孤眠，六宮羅綺三千。。
一笑皆生百媚，宸衷教在誰邊。」
○身事未知何日了
近時稱陳去非詩「案上簿書何日了，樓頭風月又秋來」之句，或者曰此東坡「官事無窮何日了，菊花有信不吾欺」耳。予以為本唐人羅鄴《僕射陂晚望》詩：「身事未知何日了，馬蹄惟覺到秋忙。」
○舜不窮其民論
元祐中，省試《舜不窮其民論》，劉棠召美首選，其驚句雲：
「桀紂以淫虐窮，幽以貪殘窮，厲以監謗窮，戰國以侵伐窮，秦皇以督責窮，漢武以奪得侈窮，晉以夷鍬窮，隋以巡幸窮，明皇以隱戶剩田窮，德宗以閑架稅屋窮。」東坡見之，大加嘆賞，以其不類時文，因以劉窮呼之。然予以劉召美此意本孫樵耳。孫樵《與賈秀才書》云：「楊雄以《法言》、《太玄》窮，元結以《浯溪碣》窮，陳拾遺以《感遇》詩窮，王勃以《宣尼廟碑》窮，玉川子以《月蝕》詩窮，杜甫李白王江寧皆相望於窮者也。」
○望半氣沈寵已化置芻人去榻猶懸
豫章事實，王勃序之詳矣，題詠此邦者，往往采之。晏元獻雲：
「望半氣沈寵已化，置芻人去榻猶懸。」陶邕州云：「劍待張華時已晚，榻延徐稚禮應疏。」此二聯全是「龍光射牛鬥之墟，徐孺下陳蕃之榻」也。宋綬公垂云：「江涵帝子翬飛閣，山際真君鶴馭天。」不襲陳跡，甚可佳也。
○處事無心覺累輕
呂東萊先生呂居仁詩云：「忍窮有味知詩進，處事無心覺累輕。」李成季己嘗云：「靜疑多事非求福，老覺無心勝攝生。」二詩雖相似，然皆佳句也。
○春水碧於天
溫庭筠樂府：「春水碧於天，畫船聽雨眠。」皮日休《松陵集》詩云：「漢水碧於天，荊南廓然秀。」豫章取以作《演雅》云：「江南野水碧於天，中有白鷗閑似我。」
○蓬生麻中
荀卿曰：「蓬生麻中，不扶而直。蘭槐之根，是為芷，其漸之滫。」蓋本於曾子《制言》曰：「蓬生麻中，不扶乃直；白沙在泥，與之皆黑。」
○蓄不吠之犬
東坡《神宗書》曰：「養貓以待鼠，不可以無鼠而蓄不捕之貓；蓄犬以防奸，不可以無奸而蓄不吠之狗。」
○開簾風動竹
唐李益《竹窗聞風早發寄司空曙》詩云：「微風驚暮坐，窗牖思悠哉。開門復動竹，疑是故人來。時滴枝上露，稍霑階上苔。幸當一入幌，為拂綠琴埃。」《異聞集》、《霍小玉傳》為「開簾復動竹」，改一「風」字，遂失詩意。然此句乃襲樂府《華山畿》詞耳。詞雲：
「夜相思，風吹窗簾動，言是所歡來。」《通典》云：「江南以情人為歡。」
○山流細沫擁浮花
沈君攸《羽觴飛上苑》云：「右徑斷絲闌蔓草，山流細沫擁浮花。」《外史檮杌》載張蠙詩：「墻頭細雨垂纖草，水面微風落花。」蓋本於沈耳。
○桃花亂落如紅雨
李長吉有「桃花亂落如紅雨」之句，以此名世。予觀劉禹錫詩雲：
「花枝滿空迷處所，搖落繁英墜紅雨。」劉李同出一時，決非相為剽竊。
○目極千里傷春心
陸士衡樂府：「遊客春芳林，春芳傷客心。」杜子美：「花近高樓傷客心。」皆本屈原「目極千里傷春心。」
○漁梁渡頭爭渡喧
岑參《巴南舟中夜事》詩云：「渡口欲黃昏，歸人爭渡喧。」蓋用孟浩然詩耳。浩然有《夜歸鹿門寺歌》云：「山寺鳴鐘晝已昏，漁梁渡頭爭渡喧。」
○多病故人疏
唐包佶《嶺下臥病寄劉長卿》詩云：「惟有貧兼病，能令親愛疏。」蓋用孟浩然「多病故人疏」與杜子美「故知貧病人須棄，能使韋郎跡也疏」。
○船如天上坐人似鏡中行
《潘子真詩話》云：「『船如天上坐，人似鏡中行』，又『船如天上坐，魚似鏡中懸』，沈雲卿詩也。杜子美詩雲『春水船如天上坐，老年花似霧中看』，蓋觸類而長之。」予以雲卿之詩，蓋原於王逸少《鏡湖》詩所謂「山陰路上行，如在鏡中遊」之句。然李白《入青溪山詩》亦云：「人行明鏡中，鳥度屏風裏。」雖有所襲，然語益工也。
○鶯語丁寧
唐楊巨源《早春》詩云：「馬躥經歷應須遍，鶯語丁寧已怪遲。」蓋效杜子美所謂「莫遣花開深造次，便覺鶯語太丁寧」。
○幾處笙歌幾處愁
唐章孝標《八月》詩云：「徙倚仙居繞翠樓，分明宮漏靜兼秋。
長安夜夜家家月，幾處笙歌幾處愁。」唐裴交泰《長門怨》詩雲：
「自閉長門經幾秋，羅衣濕盡淚還流。一種蛾眉明月夜，南宮歌管北宮愁。」與前詩絕相類。
○穀雨杏花稀
唐李嘉祐《春思》詩：「清明桑葉少，穀雨杏花稀。」乃悟周樸詩：「曉來山鳥鬧，雨過杏花稀。」
○未臘山梅樹樹花
杜牧之詩：「經冬野菜青青色，未臘山梅樹樹花。」許渾詩：
「未臘梅先實，經春草自薰。」渾雖用牧意，然終不能及也。
○庭中花照眼
梁武帝《春歌》云：「階上香入懷，庭中花照眼。春心一如此，情來不自限。」乃悟杜子美「花枝照眼句還成」之句。
○授圖黃石老學劍白猿翁
《潘子真詩話》云：「杜牧之《題李西平宅》雲：『授圖黃石老，學劍白猿翁。』庾信作《宇文盛墓誌》所謂『授圖黃石，不無師表；學劍白猿，遂傳風旨』。」然予讀李太白《贈宋中丞》詩云：「白猿懸劍術，黃石借兵符。」則太白亦嘗用之矣。
○還山弄明月
東坡《虔州八境圖》：「回峰亂嶂郁參差，雲外高人世得知。誰向空中弄明月，山中木客解吟詩。」徐鼎臣《搜神記》云：「鄱陽山中有木客。秦時采木者，食木實，遂得不絕。時就民間飲酒，為詩一章雲：『酒盡君莫沽，壺傾我當發。城市多囂塵，還山弄明月。』」東坡蓋用此也。然唐劉長卿有《龍門八詠》，其七《渡水》詩雲：
「日暮下山來，千山暮鐘發。不如波上棹，還弄山中月。伊水連白雲，東南遠明滅。」乃知「還山弄明月」，唐人已言之矣。
○退之全用列子文
韓退之《雜說》云：「昔之聖人者，其首有若牛者，其形有若蛇者，其喙有若鳥者，其貌有若蒙倛者，彼皆貌似而心不同，焉可謂之非人邪？有平肋曼膚，顏如渥丹，美而很者，其面則人，其心則禽獸，又烏可謂之人耶？」予按《列子》稱庖犧氏女媧氏神農氏夏後氏蛇身人面，牛首虎鼻，此有非人之狀，而有大聖之德；夏桀商紂魯威楚穆狀貌七竊，皆同於人，而有禽獸之心。而眾人守一以求至智，未可幾也。乃知退之全用此文。
○愁殺人
唐硃放《贈魏校書》詩云：「長恨江南足別離，幾回相送復相隨。
楊花撩亂撲流水，愁殺行人知不知。」李益《隋堤》詩云：「碧水東流無限春，隋家宮苑已成塵。行時莫上長隄望，吹起楊花愁殺人。」李蓋學硃也。然二詩皆佳。
○詠婦人多以歌舞為稱
古今詩人詠婦人者，多以歌舞為稱。梁元帝《妓應令》詩雲：
「歌清隨澗響，舞影向池生。」劉孝綽《看妓》詩云：「燕姬奏妙舞，鄭女愛清歌。」北齊蕭放《冬夜對妓》詩云：「歌還團戾後，舞出妓行前。」弘執恭《觀妓》詩云：「合舞俱回雪，分歌共落塵。」陳陰鏗《侯司空宅詠妓》詩云：「鶯啼歌扇後，花落舞衫前。」陳劉珊亦云：「山邊歌落日，池上舞《前溪》。」庾信《和趙王看妓》詩云：「綠珠歌扇薄，飛燕舞衫長。」江總《看妓》詩云：「並歌時轉黛，息舞暫分香。」隋盧思道《夜聞鄰妓》詩云：「怨歌聲易斷，妙舞態難雙。」陳李元操《春園聽妓》詩云：「紅樹搖歌扇，綠珠飄舞衣。」釋法宣《觀妓》詩云：「早時歌扇薄，今日舞衫長。」劉希夷《春日閨人》詩云：「池月憐歌扇，山雲愛舞衣。」以歌對舞者七，以歌扇對舞衣者亦七，雖相沿以起，然詳味之自有工拙也。杜子美取以為《艷曲》云：「江清歌扇底，野曠舞衣前。」
○花應解笑人無窮事有限身
唐李敬方《歡醉》詩云：「不向花前醉，花應解笑人。只應連夜雨，又過一年春。日日無窮事，區區有限身。若非杯裏酒，何以寄天真。」杜子美絕句云：「二月已破三月來，漸老逢春能幾回？莫悲身外無窮事，且進生前有限杯。」二詩雖相沿，而杜則尤工者也。世所傳「相逢不飲空歸去，洞口桃花也笑人」之句，蓋出於敬方雲。
○洞房懸月影高枕聽江流
張說有《深度驛》詩云：「洞房懸月影，高枕聽江流。」杜子美用其意，見於《客夜篇》云：「入簾殘月影，高枕遠江聲。」
○雞三號
韓退之詩：「雞三號，更五點。」蓋雞必三號而後天曉耳。故杜子美《雞》詩亦云：「紀德名標五，初鳴度必三。」
○獨鵲裊庭柯
錢內翰希白《晝景》詩云：「雙蜻上簾額，獨鵲裊庭柯。」「裊」字最其所用意處也。然韋蘇州《聽鶯曲》云：「有時斷續聽不了，飛去花枝猶裊裊。」趙嘏詩云：「語風雙燕立，裊樹百勞飛。」錢意韋趙已先用。張文潛亦有「啄雀踏枝飛向裊」之句。
○兩蝸角
樂白樂天云：「相爭兩蝸角，所得一牛毛。」後之使蝸角事悉稽之，而偶對各有所長。呂吉甫云：「南北戰爭蝸兩角，古今興慶貉同丘。」山谷云：「千里追奔兩角蝸，百年得意大槐宮。」又云：「功名富貴兩蝸角，險阻艱難一酒杯。」洪龜父云：「一朝厭蝸角，萬里騎鯨背。」
○誰謂天地寬
孟東野：「出門即有礙，誰謂天地寬。」吳處厚以渠器量褊窄，言乃爾。予以東野取法杜子美「每愁悔吝生，如覺天地窄」之句。
○韓退之春雪時
韓退之《春雪》詩云：「拂花輕尚起，落地暖初消。」秦韓玉《雪》詩云：「片才落地輕輕隱，力不禁風旋旋消。」王定民《雪》詩云：「天軌密勢來猶濕，地上微和積易消。」BT耕田穀雨刈欲晴
○去得順風來者怨
東坡《泗州僧伽塔》詩云：「耕田欲雨刈欲晴，去得順風來者怨。
若使人人禱輒應，造物應須日千變。」張文潛用其意別為一詩雲：
「山邊半夜一犁雨，田父高歌待收獲。雨多瀟瀟蠶簇寒，蠶婦低眉憂繭單。人生多求復多怨，天公供爾良獨難。」
○天北極殿中間
《王直方詩話》記徐師川《紫宸早朝》詩一聯云：「黃氣遠臨天北極，紫宸位在殿中央。」以予觀之，乃全是杜子美「玉幾猶來天北極，硃衣只在殿中間」一聯也。
○飛鳥外夕陽西
張文潛詩云：「新月已生飛鳥外，落霞更在夕陽西。」蓋用郎士元《送楊中丞和番》詩耳。郎詩云：「河陽飛鳥外，雪嶺大荒西。」
○韓退之喜雪詩
韓退之《喜雪獻裴尚書》詩云：「喜深將策試，驚密仰檐窺。」又云：「氣嚴當酒暖，灑密聽窗知。」荊公全用以為一聯云：「借問火城將策試，何如雪屋聽窗知？」
○一樹高花明遠村
「田家汩汩流水渾，一樹高花明遠村。雲意不知殘照好，卻將微雨送黃昏。」鄭毅夫詩也。「春陰垂野草青青，時有幽花一樹明。晚泊孤舟古祠下，滿川風雨看潮生。」蘇子美詩也。第二句相類，皆清絕可愛。
○石燕泥龍
周庾信《喜晴》詩：「已歡無石燕，彌欲棄泥龍。」又《初晴》詩云：「燕燥還為石，龍殘更是泥。」此意凡兩用，然前一聯不及後一聯也。乃知杜子美「紅稻啄餘鸚鵡粒，碧梧棲老鳳凰枝」斡旋句法所本。
○春風自是人間客
《侯鯖錄》載：裕陵喜晏叔原《與鄭俠絕句》云：「小白長紅又滿枝，築球場外獨支頤。春風自是人間客，主管繁華得幾時？」然山谷少時有《感春》詩云：「風光不長妍，如客暫時寓。」則晏意山谷已道之矣。
○自是桃花貪結子錯教人恨五更風
陳輔之《詩話》記荊公喜王建《宮詞》：「樹頭樹底覓殘紅，一片西飛一片東。自是桃花貪結子，錯教人恨五更風。」韓子蒼反其意而作詩送葛亞卿曰：「劉郎底事去匆匆，花有深情只暫紅。弱質未應貪結子，細思須恨五更風。」
○詠叔孫通詩
宋景文《詠叔孫通》詩云：「馬上功成不喜文，叔孫綿蕝強經綸。
諸君可笑貪君賜，便許當時作聖人。」王逢原《詠叔孫通》亦用此意云：「弟子由來亦未純，異時得失亦頻頻。一官所買知多少，便議先生作聖人。」其用意正同。今荊公集亦載宋詩，非也。
○魚遺子鹿引麛
唐吳子華詩云：「暖漾魚遺子，晴遊鹿引麛。」乃悟山谷詩「河天月暈魚分子，桐葉風微麛養茸」所自。
○鱸肥人膾玉柑熟客分金
蘇子美詩：「笠澤以人膾玉，洞庭柑熟客分金。」呂吉父詩：
「魚出清波庖膾玉，菊浮寒露酒浮金。」
○姬人薦初醖幼子問殘疾
江總《稀州九日》詩：「姬人薦初醖，幼子問殘疾。」故杜子美取其意以為《遣懷》云：「老妻憂坐痹，幼女問頭風。」
○傀儡
唐梁鍠《詠木老人》詩：「刻木牽絲作老翁，雞皮鶴發與真同。
須臾弄罷寂無事，卻似人生一夢中。」《開元傳信記》稱「明皇還蜀，嘗以為誦，而非明皇作也」。觀山谷詩：「世間盡被鬼神誤，看取人間傀儡棚。煩惱自無安腳處，從他鼓笛弄浮生。」蓋用鍠意也。
○鳥歸花影動魚沒浪痕圓
前輩好稱僧悟清「鳥歸花影動，魚沒浪痕圓」，以為句意皆新。
然予讀後梁沈君攸《臨水》詩云：「花落圓紋出，風急細流翻。」乃知「魚沒浪痕圓」所自。
○鷓鶘飛上越王臺
唐竇鞏有《南遊感興》詩：「傷心欲問當時事，惟見江流去不回。
日暮東風春草綠，鷓鴣飛上越王臺。」蓋用李太白《覽古》詩意也。
李云：「越王勾踐破吳歸，義士還家盡錦衣。宮女如花滿春殿，只今惟有鷓鴣飛。」
○可人惟有秦淮月出沒娟娟波浪中
參寥詩：「可人惟有秦淮月，出沒娟娟波浪中。」東坡《送蜀僧》詩：「當時半破蛾眉月，還在平羌江水中。」二意偶同，而東坡乃用李白詩。
○禪心竟不起
唐僧皎然《答李季蘭》詩云：「天女來相試，將花欲染衣。禪心竟不起，還捧舊花歸。」乃悟參寥《答杭妓》詩：「禪心已作沾泥絮，不逐東風上下狂。」
○隔花催喚打魚人
劉貢父《詩話》載花蕊夫人《宮詞》云：「廚船進食簇時新，列坐無非侍從臣。日午殿頭宣索，鱠，隔花催喚打魚人。」予觀王建《宮詞》云：「禦廚進食索時新，每到花開即苦春。白日臥多嬌似病，隔簾教喚女醫人。」不惟第一句同，而末章詞意皆相緣以起也。
○高懷猶有故人知
陳無己有《山谷草書絕句》：「當年闕里與論詩，歲晚河山斷夢思。妙質不為平世用，高懷猶有故人知。」末後兩句，乃合荊公《思王逢原》詩「妙質不為平世得，微言但有故人知」。
○成梟而科五白
杜子美《今夕行》：「憑陵大叫呼五白，袒跣不肯成梟盧。」學者謂杜用劉毅劉裕東府樗蒱事，雖杜用此，然屈原《招魂》已嘗雲：
「成梟而科五白。」
○寒食疾風甚雨
《荊楚歲時記》：「去冬至一百五日，即有疾風甚雨，謂之寒食。」王君玉詩：「疾風甚雨青春老，瘦馬疲牛綠野深。」頃又見周知微詩槀云：「疾風甚雨悲遊子，峻嶺崇山非故鄉。」張文潛詩雲：
「荒山野水非吾土，寒食清明似去年。」
萬○萬年枝
唐上官儀《詠雪》詩：「幸因千里應，還繞萬年枝。」謝玄暉《中書省》詩：「風動萬年枝。」晏元獻詩：「萬年枝上凝煙動，百子池邊瑞日長。」盧多遜：「太液池邊看月時，好風吹動萬年枝。」王維《史館山池》云：「春池百子內，芳樹萬年餘。」晏用此也。萬年枝，江左謂之冬青，惟禁中則否。韓子蒼《冬青詩》云：「離宮見爾近天墀，雨露常私養種時。惆悵一株嵐霧裏，無人識是萬年枝。」百子池見《西京雜記》：戚夫人侍高祖，七月七日臨百子池。何晏《景福殿賦》「綴以萬年」，註引《晉宮閣銘》曰：「華林園萬年樹十四株。」
○問花花不語
東坡《吉祥賞花寄陳述古》詩云：「仙花不用剪刀裁，國色初酣卯酒來。太守問花花不語，為誰零落為誰開。」《南部新書》記嚴惲詩：「春光冉冉歸何處，更向花前把一杯。盡日問花花不語，為誰零落為誰開。」東坡全用此兩句也。惲子子重，能詩，與杜牧善。
○夢中夢身外身
山谷嘗自贊其真曰：「似僧有發，似俗無塵。作夢中夢，見身外身。」蓋亦取詩僧淡白《寫真》詩耳。淡白云：「以覺夢中夢，還同身外身。堪嘆余兼爾，俱為未了人。」
○兩山排闥送青來
荊公詩云：「一水護田將綠繞，兩山排闥送青來。」蓋本五代沈彬詩：「地隈一水巡城轉，天約群山附郭來。」彬又本唐許渾「山形朝闕去，河勢抱關來」之句。
○太液披香
《西清詩話》記荊公《嘗花釣魚》詩：「披香殿上留珠輦，太液池邊送玉杯。」都下翼日競以公用柳耆卿詞「太液波翻，披香簾卷」之語。予讀唐上官儀。《初春》詩「步輦出披香，清歌臨太液」，乃知上官儀已嘗對之，豈始耆卿邪？周庾信《春賦》：「宜春苑中春已歸，披香殿裏作春衣。」長安有宜春宮，此又以宜春對披香矣。
○日暮碧雲合佳人殊未來
江文通有《擬湯惠休》詩云：「日暮碧雲合，佳人殊未來。」蓋用魏文帝《秋胡行》云：「朝與佳人期，日夕殊不來。」梁武帝《鼓角橫吹曲》云：「日落登雍臺，佳人殊未來。」梁沈約《洛陽道》雲：
「佳人殊未來，薄暮空徙倚。」二人所用，又襲江也。江，齊人。
○啼猿樹
杜詩：「影著啼猿樹，魂飄結蜃樓。」蓋用盧照鄰《巫山高》雲：
「莫辨啼猿樹，徒看神女雲。」
○時送紅梅一陣香
李方叔《喜吳可小》詩：「東風可是閑來往，時送紅梅一陣香。」殊不知張蕓叟《酴醿詩》亦云：「晚風亦自知人意，時去時來管送香。」
○谷口未斜日數峰生夕陰
蔡絳《西清詩話》取權僧「谷口未斜日，數峰生夕陰」之句。然唐宋之問詩云：「日落西山陰，眾草起寒色。」權實取此。沈約《登元暢樓》詩亦云：「雲生嶺乍黑，日下溪半陰。」宋景文公《過行慶關》詩云：「雲生全嶺失，日隱半崖陰。」宋全用沈詩也。梁庾肩吾詩云：「塵飛遠騎沒，日徙半峰寒。」庾沈同時人。
○臨清流而賦詩
陶淵明《歸去來辭》云：「登東臯以舒嘯，臨清流而賦詩。」蓋用稽叔夜《琴賦》云：「背長林，翳華芝。臨清流，賦新詩。」
○日月跳躑
元微之《遣興》雲「日月東西跳」，又雲「光陰本跳躑」，又《答胡靈之》詩序雲「日月跳躑，於今行二十年矣」，幾與退之「日月如跳丸」大同小異也。杜牧之《寄韓》又雲「跳丸日月十經秋」，又《送孟池》雲「月於何處去，日於何處來，跳丸相趁走」，蓋用退之意。元微之《憶遠曲》雲「水中書字無字痕」，白樂天《新昌新居》雲「浮榮水畫字」，意又相類。
○海風吹不斷
顧況喜白樂天《送友人原上草》詩：「野火燒不盡，春風吹又生。」乃是李太白《瀑布》詩「海風吹不斷，江月照還空」意。
○堯舜性仁賦
劉輝《堯舜性仁賦》，其警句曰：「靜而延年，獨高五帝之壽；動而有勇，形為四罪之誅。」蓋本於范文正公《堯舜率天下以仁賦》：
「內睦九族，善鄰之誌鹹和；外黜四兇，有勇之風遐振。」
滿地江湖春入望連天章貢水爭流
徐師川有《陪李泰發登洪州南樓》詩云：「十年不復上南樓，直為狂胡作遠遊。滿地江湖春入望，連天章貣水爭流。青雲聊爾居金馬，紫氣還應射鬥牛。公是主人身是客，舉觴登望得無愁。」唐劉長卿有《和樊使君登潤州城樓》詩云：「山城迢遞敞高樓，露冕吹鐃居上頭。
春草連天隨北望，夕陽浮水共東流。江田漢漠漠全吳地，野樹蒼蒼故蔣州。王粲尚為南郡客，別來何處更銷憂。」徐之詩絕類長卿，其間一聯，如出一手也。然宋仲安有《放船下湖口》詩雲「此地側身徒北望，餘生乘興復東流」，乃是全用劉詩也。
○韓退之學文而及道
程正叔云：「韓退之晚年所為文，所得甚多。學本是修德，有德然後有言。退之卻是倒學了，因學文求所未至，遂亦有所得。」然此意本吳子經耳。子經《法語》曰：「古人好道而及文，韓退之學文而及道。」子經名孝宗，歐陽文忠公嘗有詩《送吳生》者也。荊公與之論文，甚著。臨川人。
○衰顏紅易借發短白難遮
程文簡公有《飲酒戴花》詩云：「衰顏紅易借，短發白難遮。」乃知陳無已「發短愁催白，顏衰酒借紅」蓋本諸此。
○定命論
東陽胡百能《跋邵德升分定錄》云：「先君嘗言人生所享厚薄，各有定分，世有以智力取者，自謂己能，往往不顧名義，殊不知皆其分所固有，初不可毫末加也。所可加者，徒得小人之名而不悟，悲夫！百能佩服斯訓，未嘗不以語朋舊也。」以上皆百能說，予按宋顧愷之常以為人稟命有定分，非智力所移，惟應恭己守道，信天任運，而暗者不達，妄意僥幸，徒虧雅道，無關得喪，乃以其意命弟子原著《定命論》以釋之。乃知胡所說，愷之之意也。
○此心安處便是吾鄉
東坡作《定風波序》雲「王定國歌兒曰柔奴，姓宇文氏。定國南遷歸，予問柔廣南風土應是不好？柔對曰：『此心安處，便是吾鄉。』因用其語綴詞雲：『試問嶺南應不好？卻道，此心安處是吾鄉。』」予嘗以此語本出於白樂天，東坡偶忘之耶！樂天《吾土》詩云：「身心安處為吾土，豈限長安與洛陽。」又《出城留別》詩云：「我生本無鄉，心安是歸處。」又重題詩云：「心泰身寧是歸處，故鄉可獨在長安？」又《種桃杏》詩云：「無論海角與天涯，大抵心安即是家。」
○天際識歸舟
梁王僧孺《中川長望》詩云：「岸際樹難辨，雲中鳥易識。」蓋全用謝玄暉「天際識歸舟，雲中辨江樹」而不及也。梁元帝詩雲「遠村支裏出，遙船天際歸」，亦效玄暉，而遠勝僧孺。
○庭草無人隨意綠
唐劉餗《隋唐嘉話》載：隋煬帝為《燕歌行》，群臣皆以為莫及，王胄獨不下帝，因此被害。而帝誦其句云：「『庭草無人隨意綠』能復道邪？」然予讀周庾信《蕩子賦》曰：「遊塵滿床不用拂，細草橫階隨意生。」乃知王胄「庭草無人隨意綠」蓋取諸此，以之喪命，豈不枉哉。
○玉斧修成寶月團
荊公詩：「玉斧修成寶月團，月邊仍有女乘鸞。青冥風露非人世，鬢亂釵橫特地寒。」江淹《詠扇》詩：「畫作秦王女，乘鸞向煙霧。」非止用蕭史事也。玉斧事見《酉陽雜俎》。
○綠楊樓外出鞦韆
晁無咎評樂章歐陽永叔《浣溪紗》云：「『隄上遊人逐畫船，拍隄春水四垂天，綠楊樓外出鞦韆。』要皆絕妙，然只一『出』字，自是後人道不到處。」予按唐王摩詰《寒食城東即事》詩云：「蹴踘屢過飛鳥上，鞦韆競出綠楊裏。「歐公用「出」字蓋本此。
○雪裏梅將春信來
前輩詩話稱李成季詩曰：「日邊雁帶臘寒去，雪裏梅將春信來。」以為美。然唐人曹松《除夜》已嘗云：「半夜因風捲去，五更春被角吹來。」
○龍燭影中猶是臘鳳簫聲裏已吹春
《西清詩話》謂蔡元長春帖子：「龍燭影中猶是臘，鳳簫聲裏已吹春。」薦紳類能傳誦，以為蔣穎叔作，非也。予以為此一聯全是方幹《除夜》詩：「寒燈短焰方燒臘，畫角聲殘已報春。」
○富鄭公之言出於元璹
東坡撰《富鄭公神道碑》，載公奉使語曰：「且北朝與中國通好，則人主專其利，而臣下無所獲。若用兵，則利歸臣下，而人主任其禍。
故北朝諸臣，各勸用兵者，此皆其身謀，非國計也。」又曰：「契丹君臣，至今誦其語，守其約，不忍叛者，以其心曉然知通好用兵利害之所在也。」予按唐鄭元璹謂頡利曰：「漢與突厥，風俗各異。漢得突厥，既不能臣，突厥得漢，復何所用？且抄掠資財，皆入將士，在於可汗，一無所得。不如和好，國家必有重賫，幣帛皆入可汗，坐受利益。」頡利納其言，即引還。乃知鄭公之言，皆出於元璹。
○春風朝夕起吹綠日日深
孟東野《連州吟》云：「春風朝夕起，吹綠日日深。」乃悟荊公「春風日日吹香草，山北山南路欲無」所自。
○明月空為兩地愁
《雲齋廣錄》云：「二宋以文章齊名天下，子京守蜀日，有詩雲：
『碧雲漫有三年信，明月空為兩地愁。』其後卒不入兩地，人以為讖。」予以子京用何遜《與胡興安夜別》詩：「念此一筵笑，分為兩地愁。」《廣錄》之論，不知所自也。
○馬嵬詩
《唐闕史》稱鄭相畋吟《馬嵬》詩云：「明皇回馬楊妃死，雲寸雖亡日月新。終是聖朝天子事，景陽宮井又何人。」觀者以為真輔國之句。予以謂畋蓋取杜詩「不聞夏商衰，中自誅褒妲」之意。
○寧人負我無我負人
魏曹操有「寧我負人，無人負我」之語。本朝滎陽呂原明乃雲：
「中年嘗書壁以自警曰：『寧人負我，無我負人。』」後觀晁少傳《碎金錄》，已前有此兩句，所謂先得我心之所欲者。然《晉記》★粥說羅仇以「主上荒耄信讒，不若勒兵向西平」，羅仇曰：「誠如汝言，然吾家世以忠義著於西土，寧使人負我，我不忍負人也。」乃知晁少傅之前，羅仇已有此語。羅下班洋羌胡耳，能發此語，猶可貴也。
○細數落花因坐久緩尋芳草得歸遲
前輩讀詩與作詩既多，則遣詞措意，皆相緣以起，有不自知其然者。荊公晚年《閑居》詩云：「細數落花因坐久，緩尋芳草得歸遲。」蓋本於王摩詰「興闌啼鳥換，坐久落花多」。而其辭意益工也。徐師川自謂：荊公暮年，金陵絕句之妙傳天下，其前兩句與渠所作雲「細落李花那可數，偶行芳草步因遲」，偶似之邪？竊取之邪？喜作詩者，不可不辨。予嘗以為王因於唐人，而徐又因於荊公，無可疑者。但荊公之詩，熟味之，可以見其閑適優遊之意。至於師川，則反是矣。
○背秋轉覺山形瘦新雨還添水面肥
《雪浪齋日記》云：「背秋轉覺山形瘦，新雨還添水面肥。」《漁隱叢話》云：「山形瘦之語，古今少有道者。」予嘗記唐人一聯而忘其名云：「山自古來和石瘦，水因秋後漾沙清。」前詩蓋出於此而不及也。
○張良與四皓書韓退之與李渤書
殷蕓《小說》載張良所與商山四皓書曰：「良白：仰惟先生秉超世之殊操，身在六合之間，誌淩造化之表。但自大漢受命，禎靈顯集，神母告符，足以宅兆民之心。先生當於此時，耀神爽於雲霄，濯鳳翼於天漢，使九門之外，有非常之客，北闕之下，有神氣之賓，而淵潛山隱，竊為先生不取也。良以頑薄，承乏忝官，所謂絕景不禦而駕服駑駘。方今元首，欽明文思，百揆之佐，立則延首，坐則引領，日昃而方丈不禦，夜眠而閶闔不閉。蓋皇極須日月以揚光，後土待嶽瀆以導滯。而當聖世，鸞鳳林棲，不翔乎太清，騏驎嶽遁，不步乎郊藪，非所以寧八荒，慰六合也。不得侍省，展布腹心，略寫至言，想望翻然，不猜其意。張良白。」予觀韓退之所與李渤書，其規模步驟，殆與之為一矣。
○蒨桃贈歌者詩
《翰府名談》載寇萊公妾蒨桃《贈哥者》詩云：「一曲清歌一束綾，美人猶似意嫌輕。不知織女寒窗下，幾度拋梭織得成。」予嘗記南唐李詢《贈織錦》詩云：「劄劄機聲曉復晡，眼穿力盡意何如。美人一曲成千賜，心裏猶嫌花樣疏。」蒨桃詩意本此，而不及也。
○山蟬帶響穿疏戶
前輩稱蘇子美詩：「山蟬帶響穿疏戶，野蔓延清入破窗。」蓋出於唐方幹詩：「鶴盤遠勢投孤嶼，蟬曳殘聲過別枝。」
○經董白熟生碧熟紅
《侯鯖錄》云：「東坡謂世之對偶，如『紅生』『白熟』，『手文』『腳色』，二對無復加也。」然予嘗記唐羅虬詩云：「窗前遠岫懸生碧，簾外殘霞掛熟紅。」然則羅虬已用「生碧」對「熟紅」矣。
○更無一個是男兒
前蜀王衍降後，唐王承旨作詩云：「蜀朝昏主出降時，銜璧牽羊倒系旗。二十萬人齊拱手，更無一個是男兒。」其後花蕊夫人記孟昶之亡，作詩云：「君王城上豎降旗，妾在深宮那得知。二十萬人齊解甲，寧無一個是男兒。」陳無己《詩話》載之，乃知沿襲前作。
○沿襲不失為佳
詩人有沿襲不失為佳者。張曙《途中聞蟬》前四句云：「每歲聽蟬處，那將此際同。孤村寒色裏，野店夕陽中。」李中正《聞子規》前四句云：「何處正當聞，聲聲欲斷魂。暖風芳草岸，殘日落花村。」蔣鈞《孤雁》後四句云：「葦岸風吹雨，沙汀月照霜。還同我兄弟，零落不成行。」
○薏苡芎藭
張右史耒《晝臥口占》云：「病栽薏苡無勞謗，濕要芎藭不待瘦。」東坡亦云：「巧語屢曾傷薏苡，瘦詞那復托芎藭。」
○夢魂香
黃季涔言一士人詩云：「啼月杜鵑喉舌冷，宿花蝴蝶夢魂香。」蓋自唐趙嘏發之，趙云：「松島鶴歸書信絕，橘州風起夢魂香。」
○二詩相類
唐崔惠童《宴城東莊》詩云：「一月人生笑幾回，相逢相值且銜杯。眼看春色如流水，今日花紅昨日開。」杜子美詩云：「不須聞此意慘愴，生前相遇且銜杯。」二詩相類，第不知崔為何時人。
○褎公鄂公
杜子美《贈曹將軍霸》詩：「淩煙功臣少顏色，將軍下筆開生面。
良相頭上進賢冠，猛將腰間大羽箭。褎公鄂公毛發動，英資颯爽來酣戰。」鄂公謂尉遲敬德，褎公謂段誌元也。故東坡《贈寫真何充》詩：「黃冠野服山家容，意欲置我山巖中。熏名將相今何限，往寫褎公與鄂公。」鮑真由《謝傳神蔡景直》詩：「馳譽丹青有古風，筆端及我未宜蒙。雲臺麟閣遙相望，往寫褎公與鄂公。」用東坡語，尤為無功。
○三詩皆用清渾子
東坡《送魯元翰》詩：「皎皎千丈清，不如尺水渾。」陳後山《次韻東坡》詩：「信有千丈清，不如一尺渾。」參寥詩：「乍為含垢千尋濁，不作驚人一掬清。」
○詠荷花
鬍子《茹溪詩話》以詞句欲全篇皆好，極為難得。如賀方回「淡黃楊柳帶棲鴉」、秦處厚「藕葉清香勝花氣」二句，寫景詠物，可為造微入妙。然予見劉忠肅莘老已言之矣，《湖上口號》云：「綠荷深不見湖光，萬柄清風動晚涼。莫恨紅葩猶未爛，葉香元自勝花香。」
○服藥不如獨臥
世所傳道書雜載神仙秘訣，有云：「服藥千朝，不如獨寢一宵。」此最有理。予近讀顧況《琴客》詩云：「服藥不如獨自眠，從他別嫁一少年。」乃知古有此語。然《太平廣紀》、《彭祖傳》云：「服藥百里，不如獨臥。」又知道書本此。
○系日
白樂天：「既無長繩系白日，又無大藥駐硃顏。」蓋本陳沈炯《幽庭賦》：「那得長繩系白日，年年月月俱如春。」然江總《歲暮還宅》詩亦云：「長繩豈系日，濁酒傾一杯。」
○東坡作夏侯太初論
《王立方詩話》記東坡十歲時，老蘇令作《夏侯太初論》，其間有「人能碎千金之璧，不能無失聲於破釜；能搏猛虎，不能無變色於蜂蠆」之語，老蘇愛之。以少時所作，故不傳。然東坡作《顏樂亭記》與《黠鼠賦》，凡兩次用之。以上皆王記。予按《晉劉毅傳》鄒湛曰：「猛獸在田，荷戈而出，凡人能之。蜂蠆作於懷袖，勇夫為之驚駭，出於意外故也。」乃知東坡意發於此。
○杜甫取李陵詩
杜詩：「思家步月清宵立，憶弟看雲白日眠。」又云：「別時孤雲今不飛，時復看雲淚橫臆。」蓋取李陵《別蘇武》詩云：「仰視浮雲飛，奄忽互相逾。長當從此別，且復立斯須。」
○知禰不能薦
韓子蒼《送王梲》詩末章云：「虛作西清老從臣，知禰才華不能舉。」王摩詰《送丘為》詩云：「知禰不能薦，羞稱羞納臣。」
○董穎襲陳知默詩
洪景盧《夷堅乙誌》記董穎詩：「雲壑釀成千障雨，風蘋吹老一川秋。」上句蓋襲陳知默詩。陳云：「雲埋山麓藏秋雨，葉脫林梢帶晚風。」
○東坡本李端詩
東坡詩：「白水滿時雙鷺下，午陰清處一蟬鳴。」唐李端《茂陵山行陪韋金部》詩云：「盤雲雙鶴下，隔水一蟬鳴。」東坡本此。
○陸詩出韓子蒼
韓子蒼作絕句：「天長候雁作行遠，沙晚浴鳧相對眠。松醪朝醉復暮醉，江月上弦仍下弦。」陸龜蒙《別墅懷歸》云：「題詩朝憶復暮憶，見月上弦還下弦。」韓所出也。
○得茶三昧
錢塘南屏廉師妙於茶事，東坡贈之詩云：「道人曉出南屏山，來試點茶三昧手。」劉貢父亦贈詩云：「瀉湯舊得茶三昧，覓句還窺詩一斑。」
○吏部文章二百年
韓子蒼言歐陽文忠公《寄荊公》詩云：「翰林風月三千首，吏部文章二百年。」吏部蓋謂《南史謝朓》，於宋明帝朝為吏部尚書郎，長五言詩。沈約嘗云：「二二百年來無此詩也。」文忠之意，直使謝朓事，而荊公答之曰：「他日若能窺孟子，終身安敢望韓公。」則荊公之意，竟指吏部為退之矣。
○裹飯非子來
東坡《次韻徐積》詩：「殺雞未肯邀季路，裹飯應須問子來。」按《莊子》書，子巳子輿子犁子來四人相與為友，然無裹飯之事。
《莊子》書又載，子輿子桑友，而淋雨十日，子輿曰：「子桑殆病矣。」裹飯而往食之。乃知裹飯者，子輿子桑，非子來也，東坡此詩為誤。予又觀韓退之《贈崔立之》詩云：「昔者十日雨，子來寒且饑。
其友名子輿，忽然憂且思。褰裳觸泥水，裹飯往食之。好事漆園吏，書之存雄詞。」然則退之亦誤用耳。
○僧綽采蠟燭作鳳凰
「憶昔庚寅降屈原，旋看蠟鳳戲僧虔。隨翁萬里心如鐵此子何勞為置田。」東坡《送子由奉使》最每一章也。時子由之子侍行，故及之。然蠟鳳之戲，議者以為誤。蓋《南史》王曇首與兄弟集會，子孫任其戲，適僧達跳其地作虎子，僧虔累十二博棋，既不墜落，亦不重作，僧綽采蠟燭作鳳凰。乃知蠟鳳之戲，非僧虔也。
○荷囊非芰荷之荷
劉偉明《贈熊本待制》詩云：「西清寓直荷為橐左蜀宣風繡作衣。」蓋《南史劉杳傳》著紫荷橐事，見《漢張安世傳》「持橐簪筆」之意。而偉明乃以荷為芰荷之荷，何耶？歐陽文忠公《回吳舍人啟》云：「紅藥翻階，直禁垣之清切；紫荷持橐，陪法從以雍容。」又《上胥偃啟》曰：「白蟫素簡以香生，茲焉辟惡；紫裕荷囊而備問，最近清光。」乃知誤者非一人。然《隋書樂誌》：尚書、錄令、僕射、吏部尚書朝服綴紫荷。錄令、左僕射左荷，右僕射、吏部尚書右荷，此又何邪？姑俟博識者。
○陽燧
《淮南子》：「陽燧見日，則然而為火。」註云：「陽燧，金也。
取金杯無緣者，熟摩令熱，日下以艾承之。」又云：「木與艾相摩則然，世之取火惟此耳。」劉言史《與孟郊煎茶》詩云：「敲石取鮮火，汲泉避晏鱗。」石火雖火而不可然，言史不察也。《周禮》：「司烜氏掌以夫遂，取明火於日。」鄭註云：「夫遂，陽燧也。」《禮》、《內則疏》：「晴則以金燧取火於日，陰則以木燧鉆火也。」《禮》、《外傳》云：「宗廟之祭用明火者，以陽取日中之火，謂之陽燧。」以冬至之日子時，鑄銅為鑒。BT3陽關圖
王維王維《送元二》詩：「渭城朝雨★輕塵，客舍青青柳色新。
勸君更盡一杯酒，西出陽關無故人。」李伯時取以為畫，謂《陽關圖》。予嘗以為失。按《漢書》，上黨有天井關，敦煌龍勒有玉門關。
陽關去長安四千五百里。唐人送客，西出都門三十里，特是渭城耳，今有渭城館在焉，即古之渭陽。據其所畫，當謂之渭城可也。東坡《題陽關圖》詩：「龍眠獨識殷勤處，畫出陽關意外聲。」皆承其失耳。至山谷《題陽關圖》斷章云：「渭城柳色關何事，自是離人作許愁。」然則詳味山谷詩意，謂之《渭城圖》宜矣。
○珠還合浦
《古今詩話》美方諤《上廣守》詩「鱷徙惡溪韓吏部，珠還合浦孟嘗君」，殊不知珠還合浦，乃後漢孟嘗也。
○築黃金臺
前輩以荊公詩「功謝蕭規慚漢第，恩從隗始托燕臺」，以「臺」字為失。按《史記》云：「為隗改築宮，而師事之。」然太白詩雲：
「何人為築黃金臺。」則荊公詩本此。
○以玉兒為玉奴
東坡《和楊公濟梅花》詩云：「月地雲階漫一尊，玉奴終不負東昏。」又《四時》詩云：「玉奴纖手嗅梅花。」《南史》：濟東昏侯妃潘玉兒，有國色。牛僧孺《周秦行記》薄太後曰：「牛秀才遠來誰為伴？」潘妃辭曰：「東昏侯以玉兒身死國除，不擬負他。」註雲：
「玉兒，妃小字。」東坡蓋兩用此，而以「兒」為「奴」者誤也。然不害為佳句。
○東坡用事切
東坡《和山谷嘲小德》詩，末云：「但使伯仁長，還興絡秀家。」蓋伯仁乃絡秀子耳。洪駒父《哭謝無逸》詩云：「但使添丁長，終興謝客家。」此學東坡語，尤無功。「添丁盧同子，氣骨不相屬。」絡秀本周伯仁父浚之妾，小德亦庶出，故坡用事其切如此。山谷詩：
「解著《潛夫論》，不妨無外家。」更覺其切。
○妓人出家詩
唐顧陶大中丙子編《唐詩類選》，載陽郇伯作《妓人出家》詩：
「盡出花鈿與四鄰，雲鬟翦落向殘春。暫驚風燭難留世，便是池蓮不染身。貝葉欲翻迷錦字，梵聲初學誤梁塵。從今艷色歸空後，湘浦應無解佩人。」《湘山野錄》乃謂本朝申國長公主為尼，掖廷嬪禦隨出家者三十餘人，太宗韶兩禁各以詩送之，陳彭年作詩八句。今考其詩，與陽郇伯所作一同，首句「盡出花甸散寶津」一句不同。豈後人改郇伯詩而托以彭年之名，而文瑩又不考之過邪？
○蒸壺似蒸鴨
東坡《岐亭汁字韻》詩：「不見盧懷真，蒸壺似蒸鴨。坐客皆忍笑，髡然發其幕。」按《太平廣記》載《盧氏雜說》：「鄭餘慶與人會食，日高，眾客囂然。呼左右曰：『爛蒸去毛，莫拗折項。』諸人相顧，以為必蒸鵝鴨。良久就餐，每人前下粟米飯一椀，蒸胡盧一枚。
餘慶餐美，諸人強進而罷。」然則「蒸壺似蒸鴨」，乃鄭餘慶，非懷真也，豈東坡偶忘之耶？
○望夫石
陳無己《詩話》：望夫石在處有之，古今詩人惟用一律。惟劉夢得云：「望來況是幾千歲，只是當年初望時。」語雖拙而意工。黃叔達，魯直之弟也，以顧況為第一，云：「山頭日日風和雨，行人歸來石應語。」語意皆工。江南望夫石，每過其下，不風即雨，疑況得句處也。予家有《王建集》，載《望夫石》詩，乃知非況作。其全章雲：
「望夫處，江悠悠，化為石，不回頭。山頭日日風復雨，行人歸來石應語。」豈無己叔達偶忘建作邪？
○落梅花折楊柳
《樂府雜錄》載：笛者，羌樂也。古曲有《落梅花》、《折楊柳》，非謂吹之則梅落耳。故陳賀微《長笛》詩云：「柳折城邊樹，梅舒岑外林。」張正見《柳》詩亦云：「不分《梅花落》，還同橫笛吹。」李嶠《笛》詩：「逐吹《梅花落》，含春柳色驚。」意謂笛有梅柳二曲也。然後世皆以吹笛則梅落，如戎昱《聞笛》詩云：「平明獨惆悵，蜚盡一庭梅。」崔櫓《梅》詩：「初開已入雕梁畫，未落先愁玉笛吹。」《青瑣集》詩：「憑仗高樓莫吹笛，大家留取倚欄看。」皆不悟其失耳。惟杜子美王之渙李太白不然。杜云：「故園楊柳今搖落，何得愁中卻盡生。」王云：「羌笛何須怨《楊柳》，春風不度玉門關。」李云：「黃鶴樓中吹玉笛，江城五月《落梅花》。」亦謂笛有二曲也。
○誠齋論山谷詩
《山谷集》中有絕句云：「草色青青柳色黃，桃花零落杏花香。
春風不解吹愁卻，春日偏能惹恨長。」此唐人賈至詩也，山谷特改五字耳。賈云：「桃花歷亂杏垂香。」又：「不為吹愁惹夢長。」
○劉子先
章子厚嘗與劉子先定有場屋之舊，又頗相厚善。隔闊十年，子厚拜相，亦不通問。寄書誚其相忘遠引之意，子先以詩謝曰：「故人天上有書來，責我疏愚喚不回。兩處共瞻千里月，十年不寄一枝梅。塵泥自與雲霄隔，駑馬難追德驥才。莫謂無心向門下，也曾終夕望三臺。」公得詩甚喜，即召為宰屬，遂遷戶部侍郎。
洪熙元年春三月六日，林子中手錄。
錄此書已經三百年矣，鈔本之難得者。康熙丁酉立夏日，清景山樓披閱一過。先君所藏書，恨牽於物谷，不能盡讀之。徐駿。
辨摘蘇東坡詩誤處二三則，切當可喜。其餘雜見他書，且多疏脫也。駿識。
