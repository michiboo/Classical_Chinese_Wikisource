
大雅久不作，吾衰竟誰陳。
王風委蔓草，戰國多荊榛。
龍虎相啖食，兵戈逮狂秦。
正聲何微茫，哀怨起騷人。
揚馬激頹波，開流蕩無垠。
廢興雖萬變，憲章亦已淪。
自從建安來，綺麗不足珍。
聖代復元古，垂衣貴清真。
羣才屬休明，乘運共躍鱗。
文質相炳煥，衆星羅秋旻。
我志在刪述，垂輝暎千春。
希聖如有立，絕筆於獲麟。

蟾蜍薄太清，蝕此瑤臺月。
圓光虧中天，金魄遂淪沒。
螮蝀入紫微，大明夷朝暉。
浮雲隔兩曜，萬象昏陰霏。
蕭蕭長門宮，昔是今已非。
桂蠹花不實，天霜下嚴威。
沈歎終永夕，感我涕沾衣。

秦皇掃六合，虎視何雄哉。
揮劍決浮雲，諸侯盡西來。
明斷自天啓，大略駕羣才。
收兵鑄金人，函谷正東開。
銘功會稽嶺，騁望瑯琊臺。
刑徒七十萬，起土驪山隈。
尚採不死藥，茫然使心哀。
連弩射海魚，長鯨正崔嵬。
額鼻象五嶽，揚波噴雲雷。
鬐鬣蔽青天，何由覩蓬萊。
徐巿載秦女，樓船幾時迴。
但見三泉下，金棺葬寒灰。

鳳飛九千仞，五章備綵珍。
銜書且虛歸，空入周與秦。
橫絕歷四海，所居未得鄰。
吾營紫河車，千載落風塵。
藥物秘海嶽，採鉛青溪濱。
時登大樓山，舉手望仙真。
羽駕滅去影，飆車絕廻輪。
尚恐丹液遲，志願不及申。
徒霜鏡中髮，羞彼鶴上人。
桃李何處開，此花非我春。
唯應清都境，長與韓衆親。

太白何蒼蒼，星辰上森列。
去天三百里，邈爾與世絕。
中有綠髮翁，披雲臥松雪。
不笑亦不語，冥棲在巖穴。
我來逢真人，長跪問寶訣。
粲然啓玉齒，授以鍊藥說。
銘骨傳其語，竦身已電滅。
仰望不可及，蒼然五情熱。
吾將營丹砂，永與世人別。

代馬不思越，越禽不戀燕。
情性有所習，土風固其然。 
昔別雁門關，今戍龍庭前。
驚沙亂海日，飛雪迷胡天。 
蟣虱生虎鶡，心魂逐旌旃。
苦戰功不賞，忠誠難可宣。 
誰憐李飛將，白首沒三邊。

五鶴西北來，飛飛淩太清。
仙人綠雲上，自道安期名。 
兩兩白玉童，雙吹紫鸞笙。
去影忽不見，回風送天聲。 
我欲一問之，飄然若流星。
願餐金光草，壽與天齊傾。
〈一作〉
客有鶴上仙，飛飛淩太清。
揚言碧雲裏，自道安期名。
兩兩白玉童，雙吹紫鸞笙。
飄然下倒影，倏忽無留影。
遺我金光草，服之四體輕。
將隨赤松去，對博坐蓬瀛。

咸陽二三月，宮柳黃金枝。
綠幘誰家子，賣珠輕薄兒。
日暮醉酒歸，白馬驕且馳。
意氣人所仰，冶遊方及時。
子雲不曉事，晚獻長楊辭。
賦達身已老，草玄鬢若絲。
投閣良可歎，但爲此輩嗤。

莊周夢胡蝶，胡蝶爲莊周。
一體更變易，萬事良悠悠。
乃知蓬萊水，復作清淺流。
青門種瓜人，舊日東陵侯。
富貴故如此，營營何所求。

齊有倜儻生，魯連特高妙。
明月出海底，一朝開光曜。
卻秦振英聲，後世仰末照。
意輕千金贈，顧向平原笑。
吾亦澹蕩人，拂衣可同調。

黃河走東溟，白日落西海。
逝川與流光，飄忽不相待。
春容捨我去，秋髮已衰改。
人生非寒松，年貌豈長在。
吾當乘雲螭，吸景駐光彩。

松柏本孤直，難爲桃李顏。
昭昭嚴子陵，垂釣滄波間。
身將客星隱，心與浮雲閑。
長揖萬乘君，還歸富春山。
清風灑六合，邈然不可攀。
使我長歎息，冥棲巖石間。

君平既棄世，世亦棄君平。
觀變窮太易，探元化羣生。
寂寞綴道論，空簾閉幽情。
騶虞不虛來，鸑鷟有時鳴。
安知天漢上，白日懸高名。
海客去已久，誰人測沈冥。

胡關饒風沙，蕭索竟終古。
木落秋草黃，登高望戎虜。
荒城空大漠，邊邑無遺堵。
白骨橫千霜，嵯峨蔽榛莽。
借問誰凌虐，天驕毒威武。
赫怒我聖皇，勞師事鼙鼓。
陽和變殺氣，發卒騷中土。
三十六萬人，哀哀淚如雨。
且悲就行役，安得營農圃。
不見征戍兒，豈知關山苦。
〈一本此下有「爭鋒徒死節，秉鉞皆庸豎。戰士死蒿萊，將軍獲圭組」四句〉
李牧今不在，邊人飼豺虎。

燕昭延郭隗，遂築黃金臺。
劇辛方趙至，鄒衍復齊來。
奈何青雲士，棄我如塵埃。
珠玉買歌笑，糟糠養賢才。
方知黃鶴舉，千里獨裴回。

寶劒雙蛟龍，雪花照芙蓉。
精光射天地，雷騰不可衝。
一去別金匣，飛沈失相從。
風胡滅已久，所以潛其鋒。
吳水深萬丈，楚山邈千重。
雌雄終不隔，神物會當逢。

金華牧羊兒，乃是紫煙客。
我願從之遊，未去髮已白。
不知繁華子，擾擾何所迫。
崑山採瓊蘂，可以煉精魄。

天津三月時，千門桃與李。
朝爲斷腸花，暮逐東流水。
前水復後水，古今相續流。
新人非舊人，年年橋上遊。
雞鳴海色動，謁帝羅公侯。
月落西上陽，餘輝半城樓。
衣冠照雲日，朝下散皇州。
鞍馬如飛龍，黃金絡馬頭。
行人皆辟易，志氣橫嵩丘。
入門上高堂，列鼎錯珍羞。
香風引趙舞，清管隨齊謳。
七十紫鴛鴦，雙雙戲庭幽。
行樂爭晝夜，自言度千秋。
功成身不退，自古多愆尤。
黃犬空歎息，綠珠成釁讐。
何如鴟夷子，散髮棹扁舟。

西嶽蓮花山，迢迢見明星。
素手把芙蓉，虛步躡太清。
霓裳曳廣帶，飄拂昇天行。
邀我登雲臺，高揖衛叔卿。
恍恍與之去，駕鴻凌紫冥。
俯視洛陽川，茫茫走胡兵。
流血塗野草，豺狼盡冠纓。

昔我遊齊都，登華不注峯。
茲山何峻秀，綠翠如芙蓉。
蕭颯古仙人，了知是赤松。
借予一白鹿，自挾兩青龍。
含笑凌倒景，欣然願相從。〈一本此十句作一首〉
泣與親友別，欲語再三咽。
勗君青松心，努力保霜雪。
世路多險艱，白日欺紅顏。
分手各千里，去去何時還。〈一本此八句作一首〉
在世復幾時，倏如飄風度。
空聞紫金經，白首愁相誤。
撫己忽自笑，沈吟爲誰故。
名利徒煎熬，安得閑餘步。
終留赤玉舄，東上蓬萊路。
秦帝如我求，蒼蒼但煙霧。〈一本此十二句作一首〉

郢客吟白雪，遺響飛青天。
徒勞歌此曲，舉世誰爲傳。
試爲巴人唱，和者乃數千。
吞聲何足道，歎息空淒然。

秦水別隴首，幽咽多悲聲。
胡馬顧朔雪，躞蹀長嘶鳴。
感物動我心，緬然含歸情。
昔視秋蛾飛，今見春蠶生。
嫋嫋桑柘葉，萋萋柳垂榮。
急節謝流水，羈心搖懸旌。
揮涕且復去，惻愴何時平。

秋露白如玉，團團下庭綠。
我行忽見之，寒早悲歲促。
人生鳥過目，胡乃自結束。
景公一何愚，牛山淚相續。
物苦不知足，得隴又望蜀。
人心若波瀾，世路有屈曲。
三萬六千日，夜夜當秉燭。

大車揚飛塵，亭午暗阡陌。
中貴多黃金，連雲開甲宅。
路逢鬬雞者，冠蓋何輝赫。
鼻息干虹蜺，行人皆怵惕。
世無洗耳翁，誰知堯與跖。

世道日交喪，澆風散淳源。
不採芳桂枝，反棲惡木根。
所以桃李樹，吐花竟不言。
大運有興沒，羣動爭飛奔。
歸來廣成子，去入無窮門。

碧荷生幽泉，朝日豔且鮮。
秋花冒綠水，密葉羅青煙。
秀色空絕世，馨香竟誰傳。
坐看飛霜滿，凋此紅芳年。
結根未得所，願託華池邊。

燕趙有秀色，綺樓青雲端。
眉目豔皎月，一笑傾城歡。
常恐碧草晚，坐泣秋風寒。
纖手怨玉琴，清晨起長歎。
焉得偶君子，共乘雙飛鸞。

容顏若飛電，時景如飄風。
草綠霜已白，日西月復東。
華鬢不耐秋，颯然成衰蓬。
古來賢聖人，一一誰成功。
君子變猿鶴，小人爲沙蟲。
不及廣成子，乘雲駕輕鴻。

三季分戰國，七雄成亂麻。
王風何怨怒，世道終紛拏。
至人洞玄象，高舉凌紫霞。
仲尼欲浮海，吾祖之流沙。
聖賢共淪沒，臨岐胡咄嗟。

玄風變太古，道喪無時還。
擾擾季葉人，雞鳴趨四關。
但識金馬門，誰知蓬萊山。
白首死羅綺，笑歌無時閑。
綠酒哂丹液，青娥凋素顏。
大儒揮金椎，琢之詩禮間。
蒼蒼三株樹，冥目焉能攀。

鄭客西入關，行行未能已。
白馬華山君，相逢平原里。
璧遺鎬池君，明年祖龍死。
秦人相謂曰，吾屬可去矣。
一往桃花源，千春隔流水。

蓐收肅金氣，西陸弦海月。
秋蟬號階軒，感物憂不歇。
良辰竟何許，大運有淪忽。
天寒悲風生，夜久衆星沒。
惻惻不忍言，哀歌逮明發。

北溟有巨魚，身長數千里。
仰噴三山雪，橫吞百川水。
憑陵隨海運，燀赫因風起。
吾觀摩天飛，九萬方未已。

羽檄如流星，虎符合專城。
喧呼救邊急，羣鳥皆夜鳴。
白日曜紫微，三公運權衡。
天地皆得一，澹然四海清。
借問此何爲，荅言楚徵兵。
渡瀘及五月，將赴雲南征。
怯卒非戰士，炎方難遠行。
長號別嚴親，日月慘光晶。
泣盡繼以血，心摧兩無聲。
困獸當猛虎，窮魚餌奔鯨。
千去不一回，投軀豈全生。
如何舞干戚，一使有苗平。

醜女來效顰，還家驚四隣。
壽陵失本步，笑殺邯鄲人。
一曲斐然子，雕蟲喪天真。
棘刺造沐猴，三年費精神。
功成無所用，楚楚且華身。
大雅思文王，頌聲久崩淪。
安得郢中質，一揮成斧斤。

抱玉入楚國，見疑古所聞。
良寶終見棄，徒勞三獻君。
直木忌先伐，芳蘭哀自焚。
盈滿天所損，沈冥道爲羣。
東海沈碧水，西關乘紫雲。
魯連及柱史，可以躡清芬。
〈此詩一作《感興》云：
朅來荊山客，誰爲珉玉分。
良寶絕見棄，虛持三獻君。
直木忌先伐，芬蘭哀自焚。
盈滿天所損，沈冥道所羣。
東海有碧水，西山多白雲。
魯連及夷齊，可以躡清芬。〉

燕臣昔慟哭，五月飛秋霜。
庶女號蒼天，震風擊齊堂。
精誠有所感，造化爲悲傷。
而我竟何辜，遠身金殿傍。〈一本無此二句。〉
浮雲蔽紫闥，白日難回光。
羣沙穢明珠，衆草凌孤芳。
古來共歎息，流淚空霑裳。

孤蘭生幽園，衆草共蕪沒。
雖照陽春暉，復悲高秋月。
飛霜早淅瀝，綠豔恐休歇。
若無清風吹，香氣爲誰發。

登高望四海，天地何漫漫。
霜被羣物秋，風飄大荒寒。
榮華東流水，萬事皆波瀾。
白日掩徂輝，浮雲無定端。
梧桐巢燕雀，枳棘棲鴛鸞。
且復歸去來，劒歌行路難。
〈一作
登高望四海，天地何漫漫。
霜被羣物秋，風飄大荒寒。
殺氣落喬木，浮雲蔽層巒。
孤鳳鳴天倪，遺聲何辛酸。
遊人悲舊國，撫心亦盤桓。
倚劒歌所思，曲終涕泗瀾。〉

鳳飢不啄粟，所食唯琅玕。
焉能與羣雞，刺蹙爭一餐。
朝鳴崑丘樹，夕飲砥柱湍。
歸飛海路遠，獨宿天霜寒。
幸遇王子晉，結交青雲端。
懷恩未得報，感別空長歎。

朝弄紫沂海，夕披丹霞裳。
揮手摺若木，拂此西日光。
雲臥遊八極，玉顏已千霜。
飄飄入無倪，稽首祈上皇。
呼我遊太素，玉杯賜瓊漿。
一餐歷萬歲，何用還故鄉。
永隨長風去，天外恣飄揚。〈一本無此二句。〉

搖裔雙白鷗，鳴飛滄江流。
宜與海人狎，豈伊雲鶴儔。
寄形宿沙月，沿芳戲春洲。
吾亦洗心者，忘機從爾遊。

周穆八荒意，漢皇萬乘尊。
淫樂心不極，雄豪安足論。
西海宴王母，北宮邀上元。
瑤水聞遺歌，玉杯竟空言。
靈跡成蔓草，徒悲千載魂。

綠蘿紛葳蕤，繚繞松栢枝。
草木有所託，歲寒尚不移。
奈何夭桃色，坐歎葑菲詩。
玉顏豔紅彩，雲髮非素絲。
君子恩已畢，賤妾將何爲。

八荒馳驚飆，萬物盡凋落。
浮雲蔽頹陽，洪波振大壑。
龍鳳脫罔罟，飄颻將安託。
去去乘白駒，空山詠場藿。

一百四十年，國容何赫然。
隱隱五鳳樓，峨峨橫三川。
王侯象星月，賓客如雲煙
〈以上六句，一作
「帝京信佳麗，國容何赫然。
劒戟擁九關，歌鍾沸三川。
蓬萊象天構，珠翠誇雲仙。」〉。
鬬雞金宮裏，蹴鞠瑤臺邊。
舉動搖白日，指揮回青天。
當塗何翕忽，失路長棄捐。
獨有揚執戟，閉關草太玄。

桃花開東園，含笑誇白日。
偶蒙東風榮，生此豔陽質。
豈無佳人色，但恐花不實。
宛轉龍火飛，零落早相失。
詎知南山松，獨立自蕭飋。
〈此詩一作《感興》云：
芙蓉嬌綠波，桃李夸白日。
偶蒙春風榮，生此豔陽質。
豈無佳人色，但恐花不實。
宛轉龍火飛，零落互相失。
詎知凌寒松，千載長守一。〉

秦皇按寶劒，赫怒震威神。
逐日巡海右，驅石駕滄津。
徵卒空九宇，作橋傷萬人。
但求蓬島藥，豈思農鳸春。
力盡功不贍，千載爲悲辛。

美人出南國，灼灼芙蓉姿。
皓齒終不發，芳心空自持。
由來紫宮女，共妬青蛾眉。
歸去瀟湘沚，沈吟何足悲。

宋國梧臺東，野人得燕石。
誇作天下珍，卻哂趙王璧。
趙璧無緇磷，燕石非貞真。
流俗多錯誤，豈知玉與珉。

殷後亂天紀，楚懷亦已昏。
夷羊滿中野，菉葹盈高門。
比干諫而死，屈平竄湘源。
虎口何婉孌，女嬃空嬋媛。
彭咸久淪沒，此意與誰論。

青春流驚湍，朱明驟回薄。
不忍看秋蓬，飄揚竟何託。
光風滅蘭蕙，白露灑葵藿。
美人不我期，草木日零落。

戰國何紛紛，兵戈亂浮雲。
趙倚兩虎鬬，晉爲六卿分。
姦臣欲竊位，樹黨自相羣。
果然田成子，一旦殺齊君。

倚劒登高臺，悠悠送春目。
蒼榛蔽層丘，瓊草隱深谷。
鳳鳥鳴西海，欲集無珍木。
鸒斯得所居，蒿下盈萬族。
晉風日已頹，窮途方慟哭。
〈以上六句，一作
「翩翩衆鳥飛，翱翔在珍木。
羣花亦便娟，榮耀非一族。
歸來愴途窮，日暮還慟哭」。〉

齊瑟彈東吟，秦弦弄西音。
慷慨動顏魄，使人成荒淫。
彼美佞邪子，婉孌來相尋。
一笑雙白璧，再歌千黃金。
珍色不貴道，詎惜飛光沈。
安識紫霞客，瑤臺鳴素琴。

越客採明珠，提攜出南隅。
清輝照海月，美價傾皇都。
獻君君按劒，懷寶空長吁。
魚目復相哂，寸心增煩紆。

羽族稟萬化，小大各有依。
周周亦何辜，六翮掩不揮。
願銜衆禽翼，一向黃河飛。
飛者莫我顧，歎息將安歸。

我到巫山渚，尋古登陽臺。
天空綵雲滅，地遠清風來。
神女去已久，襄王安在哉。
荒淫竟淪替，樵牧徒悲哀。

惻惻泣路岐，哀哀悲素絲。
路岐有南北，素絲易變移。
萬事固如此，人生無定期。
田竇相傾奪，賓客互盈虧。
世途多飜覆，交道方嶮巇。
斗酒強然諾，寸心終自疑。
張陳竟火滅，蕭朱亦星離。
衆鳥集榮柯，窮魚守枯池。
嗟嗟失權客，勤問何所規。

