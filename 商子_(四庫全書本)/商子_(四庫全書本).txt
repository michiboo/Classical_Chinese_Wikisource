　　欽定四庫全書　　　　　子部三
　　商子　　　　　　　　　法家類
　　提要
　　〈臣〉等謹案商子五卷舊本題秦公孫鞅撰鞅事跡具史記鞅封於商號商君故漢志稱商君二十九篇其稱商子則自隋志始也陳振孫書録解題雲漢志二十九篇今二十八篇已亡其一晁公武讀書志則雲本二十九篇今亡者三篇讀書志成於紹興二十一年既雲已缺三篇書録解題成於宋末乃反較晁本多二篇蓋両家所録各據所見之本故多寡不同歟此本自更法至定分目凡二十有六似即晁氏之本然其中第十六篇第二十一篇又皆有録無書則併非宋本之舊矣史記稱讀鞅開塞書在今本為第七篇文義甚明而司馬貞作索隠乃妄為之解為晁公武所譏知其書唐代不甚行故貞不及睹又文獻通考引周氏渉筆以為鞅書多附㑹後事擬取他詞非本所論著然周氏特據文臆斷未能確證其非今考史記稱秦孝公卒太子立公子䖍之徒告鞅欲反惠王乃車裂鞅以狥則孝公卒後鞅即逃死不暇安得著書如為平日所著則必在孝公之世又安得開卷第一篇即稱孝公之諡殆法家者流掇鞅餘論以成是編猶管子卒於齊桓公前而書中屢稱桓公耳諸子之書如是者多既不得撰者之主名則亦姑從其舊仍題所託之人矣乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

