　　欽定四庫全書　　　　　　子部七
　　元包經傳　　　　　　　　術數類一〈數學之屬〉提要
　　〈臣〉等謹案元包經傳五卷附元包數總義二卷北周衛元嵩撰唐蘇源明傳李江注宋韋漢卿釋音其總義二卷則張行成所補撰也楊楫嘗序其書雲元嵩益州成都人明隂陽厯算獻䇿後周賜爵持節蜀郡公胡應麟四部正譌則雲元嵩後周人所撰述有齊三教論七卷見鄭樵通志又隋志釋氏類稱蜀郡沙門衛元嵩上書言僧徒猥濫周武帝下詔一切廢毀即其人也楊楫本序頗與隋志合序稱元嵩有傳考北史無之楊氏誤也案應麟謂元嵩先為沙門所考較楫為詳然北史載元嵩藝術傳中應麟求之於専傳不見其名遂以為北史不載則楫不誤而應麟反誤至崇文總目以為唐人通志通考並因之則踈舛更甚矣唐釋道宣廣宏明集載元嵩始末深有詆詞蓋以澄汰僧徒故緇流積憾然溫大雅創業起居注載元嵩造作謡讖裴寂等引之以勸進則亦妖妄之徒也是書體例近太元序次則用歸藏首坤而繼以乾兊艮離坎㢲震卦凡七變合本卦共成八八六十四自繫以辭文多詰屈又好用假字難以猝讀及䆒其傳注音釋乃別無奧義以艱深而文淺易不過效太元之顰宋紹興中臨卭張行成以蘇李二氏徒言其理未知其數復編采易說以通其㫖著為總義元嵩書唐志作十卷今本五卷其或併或佚蓋不可考楊楫序稱大觀庚寅前進士張㫒景初擕元包見遺曰自後周厯隋唐迄今五百餘載世莫得聞頃因楊公元素內翰傳秘閣本俾鏤板以傳然此書唐志崇文總目並著録何以雲五百餘年世莫得聞王世貞疑為依託似非無見今術數家從無用以占卜者徒以流傳既久姑録存之行成書玉海作二卷與今本合與元包本別著録然考昇子張洸跋已稱以行成䟽義與臨卭韋漢卿釋因合為一編則二書之併其來已久毛晉刋板蓋有所本今乃仍之其釋音漏題漢卿名則晉之踈耳乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　原序
　　包之為書也廣大含𢎞三才悉備言乎天道有日月焉有雷雨焉言乎地道有山澤焉有水火焉言乎人道有君臣焉有父子焉理國理家為政之尤者昔文質更變篇題各異夏曰連山殷曰歸藏周曰周易而唐謂之元包其實一也包者藏也言善惡是非吉凶得失皆藏其書也觀乎括萬有籠罩八紘執陶鑄之鍵啟乾坤之扄孕覆育載通幽洞㝠窮天人之祕研造化之精推興亡之理察禍福之萌與鬼神齊奧將日月並明謂六五經而四三易雖太𤣥莫之與京然文字竒詭音義譎怪紛而不釋隠而不明者得非遭於離亂歟易曰作易者其有憂患乎蓋所謂憂亂世而患小人也故其辭危衛先生近之矣祕書少監武功蘇源明洗心澄思為之修傳解紛以釋之索隠以明之帝王之道昭然著見有以見理亂之兆有以見成敗之端江考於訓詁耽於講習輙演元義庶傳於學者焉
