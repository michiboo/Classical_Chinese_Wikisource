
剖竹向西蜀，岷峨眇天涯。
空深北闕戀，豈憚南路賒。
前日登七盤，曠然見三巴。
漢水出嶓冢，梁山控襃斜。
棧道籠迅湍，行人貫層崖。
巖傾劣通馬，石窄難容車。
深林怯魑魅，洞穴防龍蛇。
水種新插秧，山田正燒畬。
夜猿嘯山雨，曙鳥鳴江花。
過午方始飯，經時旋及瓜。
數公各遊宦，千里皆辭家。
言笑忘羈旅，還如在京華。

