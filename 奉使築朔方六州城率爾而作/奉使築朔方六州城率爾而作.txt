
奉詔受邊服，總徒築朔方。
驅彼犬羊族，正此戎夏疆。
子來多悅豫，王事寧怠遑。
三旬無愆期，百雉鬱相望。
雄視沙漠垂，有截北海陽。
二庭已頓顙，五嶺盡來王。
驅車登崇墉，顧眄凌大荒。
千里何蕭條，草木自悲涼。
憑軾訊古今，慨焉感興亡。
漢障緣河遠，秦城入海長。
顧無廟堂策，貽此中夏殃。
道隱前業衰，運開今化昌。
制爲百王式，舉合千載防。
馬牛被路隅，鋒鏑銷戰場。
豈不懷賢勞，所圖在永康。
王事何爲者，稱代陳頌章。

