風入秋而方勁，露如珠而正團，映蟾輝而回列，疑蚌剖而俱攢。綴別葉之中，時翻的的；轉衰荷之上，微振珊珊。虛靜內瑩，圓明外寒，且驗目前之美，何殊掌上而觀。懿夫寓物成規，效微應節，含綠葵而結綠方麗，耀黃菊而中黃轉澈。落蒹葭之浦，誠媚川而可移；泫庭宇之間，雜照廡而何別？所以未逢朝溘，還著夜光。當助海而為深，功雖至薄；蒙沈泉之是棄，德且非涼。比蟬飲之為狀，與蛇銜而允臧。發澤之道素昭，結霜之儀漸露，鹹欣遐被之德，寧起暗投之怒。遙瑩空際，思縹緲之金莖；散照林中，謂璀璨之瓊樹。宛轉無窮，精明有融，乍見紅蘭之內，如尋赤水之中。稍迷逕蔓，偏入園叢，每秘彩於晝景，何流形於夜風？時也草始化螢，星逾流火，葉物候而增美，信晶熒而必果。想遊女於水上，訝鮫人之淚墮，降自天而任彼無私，照於乘而孰雲不可？湛湛方積，累累正凝，彌增皓鶴之警，不憚驪龍之興。遠睇平蕪，俛首而鮮苗益潤；俯觀朝藿，傾心而靈液是承。
嗟乎！彼以少而為貴，此以多而豈賤？遇沾衣而未化，如被褐而初見。其克好以員來，孰若順陰而適變。
