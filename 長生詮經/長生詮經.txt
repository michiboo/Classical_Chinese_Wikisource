還初道人自誠氏輯
夫人神好清而心擾之，人心好靜而欲牽之；常能遣其欲而心自靜，澄其心而神自清。
內觀其心，心無其心；外觀其形，形無其形；遠觀其物，物無其物。三者既悟，唯見於空。觀空亦空，空無所空。所空既無，無無亦無。無無亦無，湛然常寂。
心生於物，死於物，機在目。
生者，死之根；死者，生之根。恩生於害，害生於恩。
有動之動，出於不動。有為之為，出於無為。無為則神歸，神歸則萬物雲寂。不動則氣泯，氣泯則萬物無生。
忘於目則光溢無極，泯於耳則心識常淵；兩機俱忘，眾妙之門；養其無象，像故常存；守其無體，體故全真；全真相濟，可以長生。天得其真故長，地得其真故久，人得其真故壽。
靜為之性，心在其中矣；動為之心，性在其中矣。心生性滅，心滅性現，如空無象，湛然圓滿。
大道無相，故內不攝於有。真性無為，故外不生其心。如如自然，廣無邊際。
對境忘境，不沉於六賊之魔。居塵出塵，不落於萬緣之化。
唯滅動心，不滅照心；但凝空心，不凝住心。有事無事，常若無心。處靜處喧，其志唯一。制而不著，放而不動。處喧無惡，涉事無惱者，此是真定。
不以涉事無惱，故求多事；不以處喧無惡，強來就喧。以無事為真宅，有為為應跡，若水鏡之為鑒，則隨物而現形。
胎從伏氣中結，氣從有胎中息。氣入身來為之生，神去離形為之死。知神氣可以長生，固守虛無以養神氣。神行即氣行，神住即氣住。若欲長生，神氣相注。
三十六咽，一咽為先。吐唯細細，納唯綿綿。坐臥亦爾，行立坦然。戒於喧雜，忌以腥膻。假名胎息，實曰內丹。非止治病，決定延年。久久行之，名列上仙。
日用飲食，禁口端坐。莫起一念，萬慮俱忘，存神定意，眼不視物。耳不聽聲，一心內守。調息綿綿，漸漸呼出。莫教間斷，似有若無。自然心火下降，腎水上升，口裡津生，靈真附體，得至長生。
十二時中，常要清靜。神是氣之子，氣是神之母。如雞抱卵，存神養氣，能無離乎？
上藥三品，神與氣精。恍恍惚惚，杳杳冥冥。存無守有，頃刻而成。回風混合，百日功靈。默朝上帝，一紀飛昇。
欲從心起，息從心定，心息相依，息調心靜。
心感物，不生心生情；物交心，不生物生識。物尚非真，何況於識。識尚非真，何況於情。
目視雕琢者，明愈傷；耳聞交響者，聰愈傷；心思皆妙者，心愈傷。
以神存氣，以氣存形，所以延形。合形於神，合氣於氣，所以隱形。吸氣以養其和，孰能饑之；存神以滋其暖，孰能寒之。
導筋骨則形全，剪情慾則神全，靖言語則福全。保此三全，是謂聖賢。
道者以誠而入，以默而守，以柔而用。用誠似愚，用默似訥，用柔似拙。
入道者知止，守道者知謹，用道者知微。能知微則慧光生，能知謹則聖知全，能知止則泰安定。
務外游不如務內觀，外游者求備於物，內觀者取足於身。至游者不知所適；至觀者不知所眠。
神遇為夢，形接為事。晝想夜夢，神形所交。故神凝者，想夢自消。
山木自寇也，膏火自煎也。桂可食，故伐之；漆可用，故割之。人皆知有用之用，而莫知無用之用也。
至道之精，窈窈冥冥；至道之極，昏昏默默。無勞女形，無搖女精，乃可長生。目無所見，耳無所聞，心無所知，女神將守形，形乃長生。
谷虛應聲，心虛應神，神虛應氣，氣虛應精。虛極則明，明極則瑩，超乎精神，而無死生。
精從內守，氣自外生，以氣取精，可以長生。
精氣神為內三寶。耳目口為外三寶。當使內三寶不逐物而流，外三寶不誘中而擾。
寵辱不驚，肝木自寧；動靜以敬，心火自定。飲食有節，脾土不洩；調息寡言，肝金自全。恬靜無慾，腎水自足。
草木根生，去土則死。魚鱉沉生，去水則死。人以形生，去氣則死。是故，聖人知氣之所在，以為身寶。
虛無大道，清靜希夷，不染曰清，不動曰靜，不視曰希，不聽曰夷。勤此四首，可免輪迴。
一日清閒一日仙，六神和合自安然；丹田有寶休尋道，對境無心莫問禪。
養氣忘言守，降心為不為。動靜知宗祖，無事更尋誰。真常須應物，應物要不迷。不迷性自住，性住氣自回。氣回丹自結，壺中配坎離。陰陽生返復，普化一聲雷。白雲朝頂上，甘露灑須彌。自飲長生酒，逍遙誰得知。坐聽無弦曲，明通造化機。都來二十句，端的上天梯。
不怕念起，惟恐覺遲；念起是病，不續是藥。有定主，無常應，心欲死，機欲活。大道不遠在身中，萬物皆空性不空。性若不空和氣住，氣歸元海壽無窮。
欲得身中神不出，莫向靈台留一物，物在心中神不清，耗散真精損筋骨。
元神一出便收來，神返身中氣自回。如此朝朝並暮暮，自然赤子產真胎。
一吸便提，氣氣歸臍。一提便咽，水火相見。
靈台湛湛似水壺，只許元神在裡居；若向此中留一物，豈能證道合清虛。
冬則朝勿饑，夏則夜勿飽。早起不在雞鳴前，晚起不過日出後。心內澄則真人守其位，氣內定則邪穢去其身。
物物元無物，心非形亦非，三般觀曉悟，悟者不知誰。
無無藏妙有，有有現真空，湛然俱不立，常寂性融融。
天門常開，地戶須閉。息息綿綿，勿令暫廢，吸至於根，呼至於蒂，子謂之神，母謂之氣，如雞抱卵，似魚在水，結就聖胎，自然蟬蛻。
道性雖無修無證，塵心要日損日消，消到忘心忘性，方契無修無證。
煉氣作生涯，怡神為日用，常教龍虎調，不使馬猿弄。
性定則情忘，形虛則氣運，心死則神活，陽盛則陰衰。
修心要作長生客，煉性當為活死人。
心牽於事，火動於中。心火既動，真精必搖。故當死心以養氣，息機以死心。
無心於事，則無事於心。故心靜生慧，心動生昏。
境殺心則凡，心殺境則仙。
靜處練氣，鬧處練神。
心隨境轉，境逐心生。若要心定，世人愛的我不愛，世人做的我不做；紅塵萬緣勾引不動，自然心清意靜，陰陽不能陶鑄。
遣欲澄心亦是心，將心擒欲欲應深。爭如不起群迷念，方現無中百煉金。
大道以無心為體，忘言為用，柔弱為本，清淨為基。
薄滋味以養氣，去嗔怒以養性，處卑下以養德，守清淨以養道。
真火本無候，大藥不計斤，蓋神即火氣即藥，以火煉藥而成丹，即以神馭氣，使氣歸神，不過迴光返照，收拾念頭之一法耳。
夫金丹者，采二八兩之藥，結三百日之胎。心上工夫，不在吞津嚥氣。先天造化，要須聚氣凝神。若要行持，須憑口訣。至簡至易，非繁非難。無中養就嬰兒，陰內煉成陽氣。使金公生擒活虎，令奼女獨駕赤龍。乾夫坤婦而媒假黃婆，離女坎男而結成赤子。一爐火焰煉虛空，化作微塵；萬頃冰壺照世界，大如黍米，神歸四大，即龜蛇交合之時；氣入四肢，是鳥兔郁羅之處。玉葫蘆迸出黃金之液，金菡萏開成白玉之花。正當風冷月明時，誰會山青水綠意。
快活快活真快活，虛空粉碎秋毫末，輪迴生死幾千遭，這回大死今方活。舊時窠臼潑生涯，於今淨盡都掉脫。元來爹爹只爺，懵懵懂懂自瓜葛。近來彷彿辨西東，七七依前四十八。如龍養珠心不忘，如雞抱卵氣不絕。又似寒蟬吸曉風。又似老蚌含秋月。一個閒人天地間，大笑一聲天地闊。
我有明珠光爍爍，照破三千大千國。觀音菩薩正定心，釋迦如來大圓覺。或如春色媚山河，或似秋光爽巖壑。亦名九轉大還丹，又謂長生不死藥。牆壁瓦礫相渾融，水鳥樹林共寥廓。缺唇石女駕土牛，跛腳木人騎紙鶴。三業三毒雲去來，六根六塵月綽約。此珠價大實難酬，不許巧錐妄穿鑿。若要秘密大總持，寂滅之中閒摸索。幾多衲子聽蟄雷，幾個道人藏尺蠖。茫茫盡向珠外求，不識先天那一著。那一著，何須重註腳，杜宇聲隨曉雨啼，海棠夜聽東風落。
鳥兔乾坤鼎，龜蛇復姤壇。世間無事客，心內大還丹。白虎水中吼，青龍火裡蟠。汞鉛泥蕊艷，金木雪花寒。離坎非心腎，東西不肺肝。三旬窮七返，九轉出泥丸。
夫欲修真，先除邪行，外事都絕，無以於心。然後內觀正覺，覺一念起，即須除滅。隨起隨滅，務令安靜。雖非的有貪著，浮游亂想亦盡滅除。晝夜勤行，須臾不替。唯滅動心，不滅照心。但冥虛心，不冥有心。不依一法，而心常住。此法玄妙，利益甚深。
常默，元氣不傷。少思，慧燭內光。不怒，百神和暢。不惱，心地清涼。不求，無諂無驕。不執，可圓可方。不貪，便是富貴。不苟。何懼君王。味絕，靈泉自降。氣定，真息自長。觸則形斃神遊，想則夢離屍僵。氣漏，形歸后土。念漏，神趨死鄉。心死，方得神活。魄滅，然後魂強。轉物，難窮妙理。應化，不離真常。至精潛於恍惚，大象混於渺茫。造化不知規准，鬼神莫測行藏，不飲不食不寐，是謂真人坐忘。
天地之間人為貴，頭像天兮足像地。父母遺體能寶之，洪範九疇壽為最。衛生切要知三戒，大怒大欲並大醉。三者若還有一焉，須防損失真元氣。
欲求長生須戒性，火不出兮心自定。木還去火不成灰，人能戒性還延命。貪慾無窮忘卻精，用心不已失元神，勞形散盡中和氣，更仗何因保此身。
怒甚編傷氣，思多太損神，神疲心易役，氣弱病相縈。勿使悲歡極，常令酒食均，再三防夜醉，第一戒晨嗔。亥寢嗚雲鼓，寅晨漱玉津，妖邪難犯已，精氣自全真。若要無諸病，常常節五辛，安神宜悅樂，惜氣保和純。壽夭休論命，修持本在人，君能尊此理，平地可朝真。
神是性兮氣是命，神不外馳氣自定。本來二物互相親，失卻將何為本柄。
棄了惺惺學得癡，到無為處無不為。眼前世事只如此，耳畔風雷迥不知。兩腳任從行處去，一靈常與氣相隨。有時四大醺醺醉，借問青天我是誰。
理性如調琴，緊則有斷，慢則不應，緊慢得中，則琴和矣。又如鑄劍，鋼多則折，錫多則卷，鋼錫得中，則劍成矣。
欲界、色界、無色界；此三界也。心忘念慮即超欲界，心忘緣境即超色界，心不著空即超無色界。離此三界，神居仙聖之鄉，性在清虛之境矣。
心歸虛寂，身入無為，動靜兩忘，內外合一。到這裡精自然化氣，氣自
然化神，神自然還虛。
心田清靜，性地和平。端念正身，不離當處。神歸氣復，性定精凝。魂魄混融，陰陽交媾。丹田有寶，對境無心。一氣歸根，萬神朝祖。沉沉默默，捧捧存存，兀兀騰騰，綿綿相續，方是修行的活計，辦道的家風。
萬物生皆死，元神死復生；以神足氣內，丹道自然成。心天無點翳，性地絕塵飛。夜靜月明處，一聲春鳥啼。
氣本延年藥，心為使氣神。能知行氣主，便可作真人。
含眼光，凝耳韻，調鼻息，緘舌氣，是謂和合四象。眼不視而魂在肝，耳不聽而精在腎，舌不聲而神在心，鼻不香而魄有肺，四肢不動而意在脾，是謂五氣朝元；精化為氣，氣化為神，神化為虛，是謂三化聚頂。
虛無生白雲，寂靜發黃芽。玉爐火溫溫，鼎上飛紫霞。
華池蓮花開，神水金波淨。夜深月正明，天地一輪鏡。
龍從東海來，虎向西山起。兩獸戰一場，化作天地髓。
大道元來一也無，若能守一我神居。此心瑩若潭心月，不滯絲毫真自如。水火從來一處居，看時覺有覓時無。細心調燮文兼武，片晌教君結玉酥。心者神之捨，目者神之牖。目之所至，心亦至焉。故內煉之法，以目視鼻，以鼻對臍，降心火入於氣海，功夫只在片餉而已。
但向起時作，還於作處收。蛟龍莫放睡，雷雨直須休。要會無窮火，常觀禾盡油；夜深人散後，唯有一燈留。
靜極而噓，如春沼魚；動極而吸，如百蟲蟄。春魚得氣而動，其動極微。寒蟲含氣而蟄，其蟄無朕。調息者須似之，綿綿密密、幽幽微微，呼則百骸萬竅氣隨以出，吸則百骸萬竅氣隨以入。調之不廢，真氣從生。藥物之老嫩浮沉，火候之文武進退，皆於真氣中求之。鳴呼盡矣。
悲則兩淚，辛則兩涕，憤則結癭，怒則結疽。心之所欲，氣之所屬，無所不育，邪苟為此，正必為彼。是以大人節悲辛、誡憤怒，得浩氣之門，所以收其根；知元神之囊，所以韜其光。若蚌內守，若石內藏，所以為珠玉之房。
忘形以養氣，忘氣以養神，忘神以養虛，只此忘之一字，便是無物景界。六祖云：「本來無一物，何處惹塵埃。」其謂是歟。
耳乃精竅，目乃神竅，口乃氣竅。若耳逐於聲，便精從聲耗而不固；目蕩於色，便神從色散而不凝；口多言語，便氣從言走而不聚，安得打成一片以為丹塞？修行之人，若不於此三寶關鍵，收拾向裡，無有是處。
今人精從下流，氣從上散，水火相背，不得凝結，皆是此心使然。心苟愛念不生，此精必不下流；心苟忿念不生，此氣必不上炎。一念不生，萬慮澄徹，則水火自然交媾矣。
混沌生前混沌圓，個中消息不容傳。璧開竅內竅中竅，踏破天中天外天。斗柄逆旋方有象，台光返照始成仙。一朝撈得潭心月，覷破胡僧面壁禪。
夫神與氣精，三品上藥。煉精成氣，煉氣化神，煉神合道，此七返九還之妙藥也。然產藥有川源，採藥有時節，製藥有法度，入藥有造化，煉藥有火功。西南有鄉，土名黃庭；恍惚有物，杳冥有精；分明一味水中金，但向華池仔細尋，此產藥之川源也。垂簾塞兌，窒慾調息；離形去智，幾於坐忘；勸君終日默如愚，煉成一顆如意珠，此採藥之時節也。天地之先，無根靈草，一意制度，產成至寶；大道不離方寸地，功夫細密要行持，此製藥之法度也。心中無心，念中無念；注意規中，一氣還祖；息息綿綿無間斷，行行坐坐轉分明，此入藥之造化也。清淨藥材，密意為先；十二時中，氣煉火煎；金鼎常教湯用暖，玉爐不使火少寒，此煉藥之火功也。
采時為之藥，藥中有火焉。煉時為之火，火中有藥焉。能知藥而收火，則定裡自丹成。古詩云：「藥物陽內陰，火候陰內陽。會得陰陽理，火藥一處詳。」此其義也。必以神馭氣，以氣定息，呼吸出入，任其自然。專氣致柔，含光默默，行住坐臥，綿綿若存。如婦人之懷孕，如小龍之養珠，漸采漸煉，漸凝漸結。工夫純粹，打成一片，動靜之間，更宜消息。念不可起，起則火炎；意不可散，散則火冷。但使操捨得中，神氣相抱，斯謂之火種相續，丹鼎相溫。煉之一刻，一刻之周天也。煉之一日，一日之周天也。無子午卯酉之法，無晦朔弦望之期。聖人傳藥不傳火之旨，盡於此矣。
青天莫起浮雲障，雲起表天遮萬象。萬象森羅鎮百邪，光明不顯邪魔旺。我初開廓天地清，萬戶千門歌太平。有時一片黑雲起，九竅百骸俱不寧。是以長教慧風烈，三界十方飄蕩徹。雲散虛空體自真，自然現出家家月。月下方堪把笛吹，一聲響亮振華夷。驚起東方玉童子，倒騎白鹿如星馳。縱橫自在無拘束，心不貪榮身不辱。閒唱壺中白雪歌，靜調世外陽春曲。我家此曲皆自然，管無孔兮琴無弦。得來驚覺浮生夢，晝夜清音滿洞天。
氣無升降，息定謂之真鉛。念無生滅，神凝謂之真汞。息有一毫之不定，
形非我有，散而歸陰，非真鉛也。念有一毫之不澄，神不純陽，散入鬼趣，非真汞也。
煉氣徒施力，存神枉用功。豈知丹訣妙，鎮日玩真空。玉液滋神室，金胎結氣樞。只尋身內藥，不用檢丹書。火棗原無核，交梨豈有渣。終朝行火候，神水灌金花。神氣歸根處，身心覆命時。這般真孔竅，料得少人知。萬籟風初起，千山月正圓。急須行正令，便可運周天。雲散海棠月，春深楊柳風。阿誰知此意，舉目問虛空。
丹即筌啼道即魚，忘筌得道證空虛。莫堅守抱無為一，撲碎虛空一也無。妙有靈光常赫赫，含含法界自如如。隨緣應感常清淨，九載金剛不壞軀。
耳不聽則坎水內澄，目不視則離火內營。口不言則兌金不鳴，三者既閉，則真人遊戲於其中。
修仙有二等，煉丹有三成。上品丹法，以身鉛，以心為汞，以定為水，以慧為火，在片晌之間，可以凝結成胎。中品丹法，以氣為鉛，以神為汞，以午為火，以子為水，在百日之間，可以混合成象。下品丹法，以精為鉛，以血為汞，以腎為水，以心為火，在一年之間，可以融結成功。
真鉛真汞大丹頭，採取當平罔所求。有作有為終有累，無求無執便無憂。常清常淨心珠現，忘物忘機命寶周。動靜兩途無窒礙，不離常處是瀛洲。
三元大藥意心身，著意心身便系塵。調息要調真息息，煉神須煉不神神。頓忘物我三花聚，猛棄機緣五氣臻。八達四通無掛礙，隨時隨處闡全真。
性天大察長根塵，理路多通增業識。聰明智慧不如愚，雄辯高談爭似嘿。絕慮忘機無是非，隱耀含華遠聲色。一念融通萬慮澄，三心剔透諸緣息。
諦觀三教聖人書，息之一字最簡直。能於息上做工夫，為佛為仙不勞力。息緣返照禪之機，息心明理儒之極。息氣凝神道之玄，三息相須無不克。
欲撈北海波心月，先縛南山嶺上雲。若也有人知此意，便堪飛鳥見元君。
半輪月照西江上，一個飛鳥北海頭。月落鳥飛尋不見，廣寒宮內倒騎牛。
玄牝之門鎮日開，中間一竅混靈台。無關無鎖無人守，日月東西自往來。
採藥要明天上月，修行須識水中金。月無庚氣金無水，縱有真鉛枉用心。
身為車兮心為軾，車動軾隨無計息。交梨火棗是誰無，自是不除荊與棘。向為客兮心為主，主人平和客安處。若還主客不安寧。精神管是辭君去。
溟涬無光太極先，風輪激動產真鉛。都因靜極還生動，便自無涯作有邊。
一氣本從虛裡兆，兩儀須信定中旋。生生化化無窮盡，幻作壺中一洞天。
乾坤橐龠鼓有數，離坎刀圭采有時。鉛龍升兮汞虎降，龜蛇上下兩相持。天上日頭地下轉，海底蟬娟天上飛。乾坤日月本不運，皆因斗柄轉其機。人心若與天心合，顛倒陰陽只片時。虎龍戰罷三田靜，拾取玄珠種在泥。黃婆媒合入中宮，嬰兒奼女相追隨。年中用日日用時，刻裡工夫妙更奇。暗合鬥牛共歡會，天機深遠少人知。
抱元守一通玄竅，惟精惟一明聖教。太玄真一覆命關，是知一乃真常道。休言得一萬事畢，得一持一保勿失。一徹萬融天理明，萬法歸一非奇特。始者一無生萬有，無有相資可長久。誠能萬有歸一無，方會面南觀北斗，至此得一復忘一，可與造化同出歿，設若執一不能忘，大似癡貓守空窟。三五混一一返虛，返虛之後虛亦無。無無既無湛然寂，西天鬍子沒髭鬚。今人以無喚作茫，然蕩頑空涉畏途。今人以一喚作一，偏枯苦執空費力。不無之無若能會，便於守一知無一。一無兩字盡掀翻，無一先生大事畢。
日用總玄玄，時人識未全。常推心上好，放卻日頭禪；法法非空法，傳傳是妄傳。不曾修福始，焉得有禍先。不益便無損，不變豈能遷。莫看嗔和喜，何愁迍與邅。不作善因果，那得惡姻緣。打開入我網，跳出是非圈。休思今世後，放下未生前。既無塵俗累，何憂業火煎。有無俱不立，虛實任相連。來去渾忘卻，生死何預焉。饑來一碗飯，渴則半甌泉。興來自消遣，困去且打眠。達者明此義，休尋天外天。見前赤灑灑，末後亮娟娟。
閉目冥心坐，據固靜思神。叩齒三十六，兩手抱崑崙。左右鳴天鼓，二十四度聞。微擺撼天拄，赤龍攪水津。漱津三十六，神水滿口勻。一口分三咽，龍行虎自奔。閉氣搓手熱，背摩後精門。盡此一口氣，想火燒臍輪，左右轆轤轉，兩腳放舒伸。叉手雙虛托，低頭拔足頻。以候逆水上，再漱再吞津。如此三度畢，神水九次吞。嚥下汩汩響，自脈自調勻。河車搬運訖，發火遍燒身。邪魔不敢近，夢寐不能昏。寒暑不能入，穴病不能■。子午午前作，造化合乾坤，連環次第轉，八卦是良因。
