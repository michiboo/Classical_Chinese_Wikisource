　　〈凡十六章。〉
　　任人有問屋廬子曰：「禮與食孰重？」曰：「禮重。」〈任，平聲。任，國名。屋廬子，名連，孟子弟子也。〉「色與禮孰重？」〈任人復問也。〉曰：「禮重。」曰：「以禮食，則饑而死；不以禮食，則得食，必以禮乎？親迎，則不得妻；不親迎，則得妻，必親迎乎！」〈迎，去聲。〉屋廬子不能對，明日之鄒以告孟子。孟子曰：「於答是也何有？〈於，如字。何有，不難也。〉不揣其本而齊其末，方寸之木可使高於岑樓。〈揣，初委反。本，謂下。末，謂上。方寸之木至卑，喻食色。岑樓，樓之高銳似山者，至高，喻禮。若不取其下之平，而升寸木於岑樓之上，則寸木反高，岑樓反卑矣。〉金重於羽者，豈謂一鉤金與一輿羽之謂哉？〈鉤，帶鉤也。金木重而帶鉤小，故輕，喻禮有輕於食色者；羽本輕而一輿多，故重，喻食色有重於禮者。〉取食之重者，與禮之輕者而比之，奚翅食重？取色之重者，與禮之輕者而比之，奚翅色重？〈翅，與啻同，古字通用，施智反。禮食親迎，禮之輕者也。饑而死以滅其性，不得妻而廢人倫，食色之重者也。奚翅，猶言何但。言其相去懸絕，不但有輕重之差而已。〉往應之曰：『紾兄之臂而奪之食，則得食；不紾，則不得食，則將紾之乎？踰東家牆而摟其處子，則得妻；不摟，則不得妻，則將摟之乎？』」〈紾，音軫。摟，音婁。紾，戾也。摟，牽也。處子，處女也。此二者，禮與食色皆其重者，而以之相較，則禮為尤重也。此章言義理事物，其輕重固有大分，然於其中，又各自有輕重之別。聖賢於此，錯綜斟酌，毫髮不差，固不肯枉尺而直尋，亦未嘗膠柱而調瑟，所以斷之，一視於理之當然而已矣。〉
　　曹交問曰：「人皆可以為堯舜，有諸？」孟子曰：「然。」〈趙氏曰：「曹交，曹君之弟也。」人皆可以為堯舜，疑古語，或孟子所嘗言也。〉交聞文王十尺，湯九尺，今交九尺四寸以長，食粟而已，如何則可？」〈曹交問也。食粟而已，言無他材能也。〉曰：「奚有於是？亦為之而已矣。有人於此，力不能勝一匹雛，則為無力人矣；今曰舉百鈞，則為有力人矣。然則舉烏獲之任，是亦為烏獲而已矣。夫人豈以不勝為患哉？弗為耳。〈勝，平聲。匹，字本作鴄，鴨也，從省作匹。禮記說「匹為鶩」是也。烏獲，古之有力人也，能舉移千鈞。〉徐行後長者謂之弟，疾行先長者謂之不弟。夫徐行者，豈人所不能哉？所不為也。堯舜之道，孝弟而已矣。〈後，去聲。長，上聲。先，去聲。夫，音扶。陳氏曰：「孝弟者，人之良知良能，自然之性也。堯舜人倫之至，亦率是性而已。豈能加毫末於是哉？」楊氏曰：「堯舜之道大矣，而所以為之，乃在夫行止疾徐之閒，非有甚高難行之事也，百姓蓋日用而不知耳。」〉子服堯之服，誦堯之言，行堯之行，是堯而已矣；子服桀之服，誦桀之言，行桀之行，是桀而已矣。」〈之、行，並去聲。言為善為惡，皆在我而已。詳曹交之問。淺陋麤率，必其進見之時，禮貌衣冠言動之閒，多不循理，故孟子告之如此兩節雲〉曰：「交得見於鄒君，可以假館，願留而受業於門。」〈見，音現。假館而後受業，又可見其求道之不篤。〉曰：「夫道，若大路然，豈難知哉？人病不求耳。子歸而求之，有餘師。」〈夫，音扶。言道不難知，若歸而求之事親敬長之閒，則性分之內，萬理皆備，隨處發見，無不可師，不必留此而受業也。曹交事長之禮既不至，求道之心又不篤，故孟子教之以孝弟，而不容其受業。蓋孔子餘力學文之意，亦不屑之教誨也。〉
　　公孫丑問曰：「高子曰：『小弁，小人之詩也。』」孟子曰：「何以言之？」曰：「怨。」〈弁，音盤。高子，齊人也。小弁，小雅篇名。周幽王娶申後，生太子宜臼；又得褒姒，生伯服，而黜申後、廢宜臼。於是宜臼之傅為作此詩，以敘其哀痛迫切之情也。〉曰：「固哉，高叟之為詩也！有人於此，越人關弓而射之，則己談笑而道之；無他，疏之也。其兄關弓而射之，則己垂涕泣而道之；無他，戚之也。小弁之怨，親親也。親親，仁也。固矣夫，高叟之為詩也！」〈關，與彎同。射，食亦反。夫，音扶。固，謂執滯不通也。為，猶治也。越，蠻夷國名。道，語也。親親之心，仁之發也。〉曰：「凱風何以不怨？」〈凱風，邶風篇名。衛有七子之母，不能安其室，七子作此以自責也。〉曰：「凱風，親之過小者也；小弁，親之過大者也。親之過大而不怨，是愈疏也；親之過小而怨，是不可磯也。愈疏，不孝也；不可磯，亦不孝也。〈磯，音機。磯，水激石也。不可磯，言微激之而遽怒也。〉孔子曰：『舜其至孝矣，五十而慕。』」〈言舜猶怨慕，小弁之怨，不為不孝也。趙氏曰：「生之膝下，一體而分。喘息呼吸，氣通於親。當親而疏，怨慕號天。是以小弁之怨，未足為愆也。」〉
　　宋牼將之楚，孟子遇於石丘。〈牼，口莖反。宋，姓；牼，名。石丘，地名。〉曰：「先生將何之？」〈趙氏曰：「學士年長者，故謂之先生。」〉曰：「吾聞秦楚構兵，我將見楚王說而罷之。楚王不悅，我將見秦王說而罷之，二王我將有所遇焉。」〈說，音稅。時宋牼方欲見楚王，恐其不悅，則將見秦王也。遇，合也。按莊子書：「有宋鉼者，禁攻寢兵，救世之戰。上說下教，強聒不捨。」疏云：「齊宣王時人。」以事考之，疑即此人也。〉曰：「軻也請無問其詳，願聞其指。說之將何如？」曰：「我將言其不利也。」曰：「先生之志則大矣，先生之號則不可。〈徐氏曰：「能於戰國擾攘之中，而以罷兵息民為說，其志可謂大矣；然以利為名，則不可也。」〉先生以利說秦楚之王，秦楚之王悅於利，以罷三軍之師，是三軍之士樂罷而悅於利也。為人臣者懷利以事其君，為人子者懷利以事其父，為人弟者懷利以事其兄。是君臣、父子、兄弟終去仁義，懷利以相接，然而不亡者，未之有也。〈樂，音洛，下同。〉先生以仁義說秦楚之王，秦楚之王悅於仁義，而罷三軍之師，是三軍之士樂罷而悅於仁義也。為人臣者懷仁義以事其君，為人子者懷仁義以事其父，為人弟者懷仁義以事其兄，是君臣、父子、兄弟去利，懷仁義以相接也。然而不王者，未之有也。何必曰利？」〈王，去聲。此章言休兵息民，為事則一，然其心有義利之殊，而其效有興亡之異，學者所當深察而明辨之也。〉
　　孟子居鄒，季任為任處守，以幣交，受之而不報。處於平陸，儲子為相，以幣交，受之而不報。〈任，平聲。相，去聲，下同。趙氏曰：「季任，任君之弟。任君朝會於鄰國，季任為之居守其國也。儲子，齊相也。」不報者，來見則當報之，但以幣交，則不必報也。〉他日由鄒之任，見季子；由平陸之齊，不見儲子。屋廬子喜曰：「連得閒矣。」〈屋廬子知孟子之處此必有義理，故喜得其閒隙而問之。〉問曰：「夫子之任見季子，之齊不見儲子，為其為相與？」〈為其之為，去聲，下同。與，平聲。言儲子但為齊相，不若季子攝守君位，故輕之邪？〉曰：「非也。書曰：『享多儀，儀不及物曰不享，惟不役志於享。』〈書周書洛誥之篇。享，奉上也。儀，禮也。物，幣也。役，用也。言雖享而禮意不及其幣，則是不享矣，以其不用志於享故也。〉為其不成享也。」〈孟子釋書意如此。〉屋廬子悅。或問之。屋廬子曰：「季子不得之鄒，儲子得之平陸。」〈徐氏曰：「季子為君居守，不得往他國以見孟子，則以幣交而禮意已備。儲子為齊相，可以至齊之境內而不來見，則雖以幣交，而禮意不及其物也。」〉
　　淳于髡曰：「先名實者，為人也；後名實者，自為也。夫子在三卿之中，名實未加於上下而去之，仁者固如此乎？」〈先、後、為，皆去聲。名，聲譽也。實，事功也。言以名實為先而為之者，是有志於救民也；以名實為後而不為者，是欲獨善其身者也。名實未加於上下，言上未能正其君，下未能濟其民也。〉孟子曰：「居下位，不以賢事不肖者，伯夷也；五就湯，五就桀者，伊尹也；不惡污君，不辭小官者，柳下惠也。三子者不同道，其趨一也。一者何也？曰：仁也。君子亦仁而已矣，何必同？」〈惡、趨，並去聲。仁者，無私心而合天理之謂。楊氏曰：「伊尹之就湯，以三聘之勤也。其就桀也，湯進之也。湯豈有伐桀之意哉？其進伊尹以事之也，欲其悔過遷善而已。伊尹既就湯，則以湯之心為心矣；及其終也，人歸之，天命之，不得已而伐之耳。若湯初求伊尹，即有伐桀之心，而伊尹遂相之以伐桀，是以取天下為心也。以取天下為心，豈聖人之心哉？」〉曰：「魯繆公之時，公儀子為政，子柳、子思為臣，魯之削也滋甚。若是乎賢者之無益於國也！」〈公儀子，名休，為魯相。子柳，洩柳也。削，地見侵奪也。髡譏孟子雖不去，亦未必能有為也。〉曰：「虞不用百里奚而亡，秦穆公用之而霸。不用賢則亡，削何可得與？」〈與，平聲。百里奚，事見前篇。〉曰：「昔者王豹處於淇，而河西善謳；綿駒處於高唐，而齊右善歌；華周、杞梁之妻善哭其夫，而變國俗。有諸內必形諸外。為其事而無其功者，髡未嘗睹之也。是故無賢者也，有則髡必識之。」〈華，去聲。王豹，衛人，善謳。淇，水名。綿駒，齊人，善歌。高唐，齊西邑。華周、杞梁，二人皆齊臣，戰死於莒。其妻哭之哀，國俗化之皆善哭。髡以此譏孟子仕齊無功，未足為賢也。〉曰：「孔子為魯司寇，不用，從而祭，燔肉不至，不稅冕而行。不知者以為為肉也。其知者以為為無禮也。乃孔子則欲以微罪行，不欲為苟去。君子之所為，眾人固不識也。」〈稅，音脫。為肉、為無之為，並去聲。按史記：「孔子為魯司寇，攝行相事。齊人聞而懼，於是以女樂遺魯君。季桓子與魯君往觀之，怠於政事。子路曰：『夫子可以行矣。』孔子曰：『魯今且郊，如致膰於大夫，則吾猶可以止。』桓子卒受齊女樂，郊又不致膰俎於大夫，孔子遂行。」孟子言以為為肉者，固不足道；以為為無禮，則亦未為深知孔子者。蓋聖人於父母之國，不欲顯其君相之失，又不欲為無故而苟去，故不以女樂去，而以膰肉行。其見幾明決，而用意忠厚，固非眾人所能識也。然則孟子之所為，豈髡之所能識哉？尹氏曰：「淳于髡未嘗知仁，亦〔一〕未嘗識賢也，宜乎其言若是。」〉〈〔一〕「亦」原作「而」，據清仿宋大字本改。〉
　　孟子曰：「五霸者，三王之罪人也；今之諸侯，五霸之罪人也；今之大夫，今之諸侯之罪人也。〈趙氏曰：「五霸：齊桓、晉文、秦穆、宋襄、楚莊也。三王，夏禹、商湯、周文、武也。」丁氏曰：「夏昆吾，商大彭、豕韋，周齊桓、晉文，謂之五霸。」〉天子適諸侯曰巡狩，諸侯朝於天子曰述職。春省耕而補不足，秋省斂而助不給。入其疆，土地辟，田野治，養老尊賢，俊傑在位，則有慶，慶以地。入其疆，土地荒蕪，遺老失賢，掊克在位，則有讓。一不朝，則貶其爵；再不朝，則削其地；三不朝，則六師移之。是故天子討而不伐，諸侯伐而不討。五霸者，摟諸侯以伐諸侯者也，故曰：五霸者，三王之罪人也。〈朝，音潮。辟，與辟同。治，去聲。慶，賞也，益其地以賞之也。掊克，聚斂也。讓，責也。移之者，誅其人而變置之也。討者，出命以討其罪，而使方伯連帥帥諸侯以伐之也。伐者奉天子之命，聲其罪而伐之也。摟，牽也。五霸牽諸侯以伐諸侯，不用天子之命也。自入其疆至則有讓，言巡狩之事；自一不朝至六師移之，言述職之事。〉五霸，桓公為盛。葵丘之會諸侯，束牲、載書而不歃血。初命曰：『誅不孝，無易樹子，無以妾為妻。』再命曰：『尊賢育才，以彰有德。』三命曰：『敬老慈幼，無忘賓旅。』四命曰：『士無世官，官事無攝，取士必得，無專殺大夫。』五命曰：『無曲防，無遏糴，無有封而不告。』曰：『凡我同盟之人，既盟之後，言歸於好。』今之諸侯，皆犯此五禁，故曰：今之諸侯，五霸之罪人也。〈歃，所洽反。糴，音狄。好，去聲。按春秋傳：「僖公九年，葵丘之會，陳牲而不殺。讀書加於牲上，壹明天子之禁。」樹，立也。已立世子，不得擅易。初命三事，所以修身正家之要也。賓，賓客也。旅，行旅也。皆當有以待之，不可忽忘也。士世祿而不世官，恐其未必賢也。官事無攝，當廣求賢才以充之，不可以闕人廢事也。取士必得，必得其人也。無專殺大夫，有罪則請命於天子而後殺之也。無曲防，不得曲為堤防，壅泉〔一〕激水，以專小利，病鄰國也。無遏糴，鄰國兇荒，不得閉糴也。無有封而不告者，不得專封國邑而不告天子也。〉長君之惡其罪小，逢君之惡其罪大。今之大夫，皆逢君之惡，故曰：今之大夫，今之諸侯之罪人也。」〈長，上聲。君有過不能諫，又順之者，長君之惡也。君之過未萌，而先意導之者，逢君之惡也。林氏曰：「邵子有言：『治春秋者，不先治五霸之功罪，則事〉〈無統理，而不得聖人之心。春秋之閒，有功者未有大於五霸，有過者亦未有大於五霸。故五霸者，功之首，罪之魁也。』孟子此章之義，其若此也與？然五霸得罪於三王，今之諸侯得罪於五霸，皆出於異世，故得以逃其罪。至於今之大夫，其得罪於今之諸侯，則同時矣；而諸侯非惟莫之罪也，乃反以為良臣而厚禮之。不以為罪而反以為功，何其謬哉！」〉〈〔一〕「泉」原作「水」，據清仿宋大字本改。按說文：「泉，水原（源）也。」「壅泉」即下文「專小利」，「激水」即下文「病鄰國」。〉
　　魯欲使慎子為將軍。〈慎子，魯臣。〉孟子曰：「不教民而用之，謂之殃民。殃民者，不容於堯舜之世。〈教民者，教之禮義，使知入事父兄，出事長上也。用之，使之戰也。〉一戰勝齊，遂有南陽，然且不可。」〈是時魯蓋欲使慎子伐齊，取南陽也。故孟子言就使慎子善戰有功如此，且猶不可。〉慎子勃然不悅曰：「此則滑厘所不識也。」〈滑，音骨。滑厘，慎子名。〉曰：「吾明告子。天子之地方千里；不千里，不足以待諸侯。諸侯之地方百里；不百里，不足以守宗廟之典籍。〈待諸侯，謂待其朝覲聘問之禮。宗廟典籍，祭祀會同之常制也。〉周公之封於魯，為方百里也；地非不足，而儉於百里。太公之封於齊也，亦為方百里也；地非不足也，而儉於百里。〈二公有大勳勞於天下，而其封國不過百里。儉，止而不過之意也。〉今魯方百里者五，子以為有王者作，則魯在所損乎？在所益乎？〈魯地之大，皆併吞小國而得之。有王者作，則必在所損矣。〉徒取諸彼以與此，然且仁者不為，況於殺人以求之乎？〈徒，空也，言不殺人而取之也。〉君子之事君也，務引其君以當道，志於仁而已。」〈當道，謂事合於理，志仁，謂心在於仁。〉
　　孟子曰：「今之事君者曰：『我能為君闢土地，充府庫。』今之所謂良臣，古之所謂民賊也。君不鄉道，不志於仁，而求富之，是富桀也。〈為，去聲。辟，與辟同。鄉，與向同，下皆同。辟，開墾也。〉『我能為君約與國，戰必克。』今之所謂良臣，古之所謂民賊也。君不鄉道，不志於仁，而求為之強戰，是輔桀也。〈約，要結也。與國，和好相與之國也。〉由今之道，無變今之俗，雖與之天下，不能一朝居也。」〈言必爭奪而至於危亡也。〉
　　白圭曰：「吾欲二十而取一，何如？」〈白圭，名丹，周人也。欲更稅法，二十分而取其一分。林氏曰：「按史記：白圭能薄飲食，忍嗜欲，與童僕同苦樂。樂觀時變，人棄我取，人取我與，以此居積致富。其為此論，蓋欲以其術施之國家也。」〉孟子曰：「子之道，貉道也。〈貉，音陌。貉，北方夷狄之國名也。〉萬室之國，一人陶，則可乎？」曰：「不可，器不足用也。」〈孟子設喻以詰圭，而圭亦知其不可也。〉曰：「夫貉，五穀不生，惟黍生之。無城郭、宮室、宗廟、祭祀之禮，無諸侯幣帛饔飧，無百官有司，故二十取一而足也。〈夫，音扶。北方地寒，不生五穀，黍早熟，故生之。饔飧，以飲食饋客之禮也。〉今居中國，去人倫，無君子，如之何其可也？〈無君臣、祭祀、交際之禮，是去人倫；無百官有司，是無君子。〉陶以寡，且不可以為國，況無君子乎？〈因其辭以折之。〉欲輕之於堯舜之道者，大貉小貉也；欲重之於堯舜之道者，大桀小桀也。」〈什一而稅，堯舜之道也。多則桀，寡則貉。今欲輕重之，則是小貉、小桀而已。〉
　　白圭曰：「丹之治水也愈於禹。」〈趙氏曰：「當時諸侯有小水，白圭為之築堤，壅而注之他國。」〉孟子曰：「子過矣。禹之治水，水之道也。〈順水之性也。〉是故禹以四海為壑，今吾子以鄰國為壑。〈壑，受水處也。〉水逆行，謂之洚水。洚水者，洪水也，仁人之所惡也。吾子過矣。」〈惡，去聲。水逆行者，下流壅塞，故水逆流，今乃壅水以害人，則與洪水之災無異矣。〉
　　孟子曰：「君子不亮，惡乎執？」惡，平聲。亮，信也，與諒同。惡乎執，言凡事苟且，無所執持也。
　　魯欲使樂正子為政。孟子曰：「吾聞之，喜而不寐。」〈喜其道之得行。〉公孫丑曰：「樂正子強乎？」曰：「否。」「有知慮乎？」曰：「否。」「多聞識乎？」曰：「否。」〈知，去聲。此三者，皆當世之所尚，而樂正子之所短，故丑疑而歷問之。〉「然則奚為喜而不寐？」〈丑問也。〉曰：「其為人也好善。」〈好，去聲，下同。〉「好善足乎？」〈丑問也。〉曰：「好善優於天下，而況魯國乎？〈優，有餘裕也。言雖治天下，尚有餘力也。〉夫苟好善，則四海之內，皆將輕千里而來告之以善。〈夫，音扶，下同。輕，易也，言不以千里為難也。〉夫苟不好善，則人將曰：『訑訑，予既已知之矣。』訑訑之聲音顏色，距人於千里之外。士止於千里之外，則讒諂面諛之人至矣。與讒諂面諛之人居，國欲治，可得乎？」〈訑，音移。治，去聲。訑訑，自足其智，不嗜善言之貌。君子小人，迭為消長。直諒多聞之士遠，則讒諂面諛之人至，理勢然也。此章言為政，不在於用一己之長，而貴於有以來天下之善。〉
　　陳子曰：「古之君子何如則仕？」孟子曰：「所就三，所去三。〈其目在下。〉迎之致敬以有禮，言將行其言也，則就之；禮貌未衰，言弗行也，則去之。〈所謂見行可之仕，若孔子於季桓子是也。受女樂而不朝，則去之矣。〉其次，雖未行其言也，迎之致敬以有禮，則就之；禮貌衰，則去之。〈所謂際可之仕，若孔子於衛靈公是也。故與公游於囿，公仰視蜚鴈而後去之。〉其下，朝不食，夕不食，饑餓不能出門戶。君聞之曰：『吾大者不能行其道，又不能從其言也，使饑餓於我土地，吾恥之。』周之，亦可受也，免死而已矣。」〈所謂公養之仕也。君之於民，固有周之之義，況此又有悔過之言，所以可受。然未至於饑餓不能出門戶，則猶不受也。其曰免死而已，則其所受亦有節矣。〉
　　孟子曰：「舜發於畎畝之中，傅說舉於版築之閒，膠鬲舉於魚鹽之中，管夷吾舉於士，孫叔敖舉於海，百里奚舉於市。〈說，音悅。舜耕歷山，三十登庸。說築傅嚴，武丁舉之。膠鬲遭亂，鬻販魚鹽，文王舉之。管仲囚於士官，桓公舉以相國。孫叔敖隱處海濱，楚莊王舉之為令尹。百里奚事見前篇。〉故天將降大任於是人也，必先苦其心志，勞其筋骨，餓其體膚，空乏其身，行拂亂其所為，所以動心忍性，曾益其所不能。〈曾，與增同。降大任，使之任大事也，若舜以下是也。空，窮也。乏，絕也。拂，戾也，言使之所為不遂，多背戾也。動心忍性，謂竦動其心，堅忍其性也。然所謂性，亦指氣稟食色而言耳。程子曰：「若要熟，也須從這裡過。」〉人恆過，然後能改；困於心，衡於慮，而後作；征於色，發於聲，而後喻。〈衡，與橫同。恆，常也。猶言大率也。橫，不順也。作，奮起也。征，驗也。喻，曉也。此又言中人之性，常必有過，然後能改。蓋不能謹於平日，故必事勢窮蹙，以至困於心，橫於慮，然後能奮發而興起；不能燭於幾微，故必事理暴著，以至驗於人之色，發於人之聲，然後能警悟而通曉也。〉入則無法家拂士，出則無敵國外患者，國恆亡。〈拂，與弼同。此言國亦然也。法家，法度之世臣也。拂士，輔弼之賢士也。〉然後知生於憂患而死於安樂也。」〈樂，音洛。以上文觀之，則知人之生全，出於憂患，而死亡由於安樂矣。尹氏曰：「言困窮拂郁，能堅人之志，而熟人之仁，以安樂失之者多矣。」〉
　　孟子曰：「教亦多術矣，予不屑之教誨也者，是亦教誨之而已矣。」〈多術，言非一端。屑，潔也。不以其人為潔而拒絕之，所謂不屑之教誨也。其人若能感此，退自修省，則是亦我教誨之也。尹氏曰：「言或抑或揚，或與或不與，各因其材而篤之，無非教也。」〉
