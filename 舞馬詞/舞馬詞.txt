
萬玉朝宗鳳扆，千金率領龍媒。
眄鼓凝驕躞蹀，聽歌弄影徘徊〈聖代昇平樂〉。
天鹿遙徵衞叔，日龍上借羲和。
將共兩驂爭舞，來隨八駿齊歌〈聖代昇平樂〉。
綵旄八佾成行，時龍五色因方。
屈膝銜杯赴節，傾心獻壽無疆〈四海和平樂〉。
帝皁龍駒沛艾，星蘭驥子權奇。
騰倚驤洋應節，繁驕接跡不移〈四海和平樂〉。
二聖先天合德，羣靈率土可封。
擊石驂驔紫燕，摐金顧步蒼龍〈四海和平樂〉。
聖君出震應籙，神馬浮河獻圖。
足踏天庭鼓舞，心將帝樂躊躕〈四海和平樂〉。

