參同契者，敷陳梗概，不能純一，氾濫而說，纖微未備，闕略彷彿。今更撰錄，補塞遺脫。潤色幽深，鉤援相逮，旨意等齊，所趨不悖，故複作此，命三相類。大易性情，各如其度。黃老用究，較而可禦。爐火之事，真有所據。三道由一，俱出徑路。枝莖花葉，果實垂布，正在根株，不失其素。誠心所言，審而不誤。
參同契直指三相類上篇
〈東漢叔通淳于真人撰〉
〈棲雲山悟元子劉一明解〉
〈三相者，一相大《易》性情，一相黃老之術，一相爐火之事。三道由一，故名三相類。類者，亦契合之義。〉
法象莫大乎天地兮，玄溝數萬里。河鼓臨星紀兮，人民皆驚駭。昝影妄前卻兮，九年被凶咎。皇上覽視之兮，王者退自改。關鍵有低昂兮，害氣遂奔走。江河之枯竭兮，水流注於海。
〈金丹之道，最幽最深，至神至妙，暗合乾坤，默通造化，能以有形入無形，以無象生有象。故古來仙真，上觀天符，下察地理，竊陰陽，奪造化，保命全形，完成大道也。仙翁首以天地示法象者，蓋以大道無形，而天地有象，即有以形無，即實以示虛。而虛無之道，昭昭乎見於象矣。象者，比象，言此物象彼物也。法者，效法。法象者，效法此象也。天地之象，至大至顯，易見易知。試觀天地懸隔，不知幾萬餘裏，地下之吉凶未起，而天上之變象已垂。上天之氣運稍錯，而地下之悔吝即至。何以故？此感彼應，形相隔而氣相通也。〉
〈玄溝者，天下地上中空之處。以其闊大無邊，玄渺難測，故為玄溝。河鼓星紀，皆星名。河鼓臨於星紀之位，是不循度數；日之昝影，妄有前卻，是失其正道。二者皆反其常。反常，則水旱災生，兵疫禍患之凶咎，未有不至者。故皇王見其象，而退居悔過，以挽天心。比之人生之初，性情純一，陰陽和合，及至二八，養為純陽之體，是謂上德之人。當此之時，苟非天縱之聖賢，而能保此一點真陽之氣者，有幾人哉！一切世人，俱順行造化，陽極生陰，陰一生而先天變為後天。陽漸消，陰漸長，恣情縱欲，棄真從假，所謂五行順行，法界火坑也。亦如星移本位，日昝妄行，凶咎立至者同也。若是至人，遠取諸物，近取諸身，行金丹有為之道，返本還元。所謂五行顛倒，大地七寶，如皇王占象禦治，鼎新革故，變凶為吉，拔亂反治者同也。〉
〈關為門外之鐵關，鍵為門內之木鍵。有關鍵，而盜賊害氣自遠。道有關鍵，而陰魔邪怪自滅。何則關以防內，鍵以防外？防外者，防其外來之客氣；防內者，防其內生之私慾。內外嚴密，則內念不出，外邪不入。陰漸退，陽漸長，四象可和，五行可攢。如江河眾水，朝宗於海，而不分派橫流。至聖雲：「一日克己復禮，天下歸仁焉。」正關鍵之妙旨，退改之效征也。〉
天地之雌雄兮，徘徊子與午。寅申陰陽祖兮，出入複更始。循鬥而搖光兮，執衡定元紀。
〈搖光（一本搖招，搖非鬥中之星，不能定元紀，應是搖光，今作搖光解）〉
〈上言法象取乎天地，則是金丹之道、天地之道也。天地之道，一陰一陽之道。天為雄為陽，地為雌為陰。陽生於子，極於巳；陰生於午，極於亥。一日一夜，子午運轉，是謂天地之雌雄徘徊於子午也。夏至日出於寅，入於戌，冬至日出於辰，入於申。夏至後日漸南，冬至後日漸北，終而複始，是謂寅申陰陽祖，出入複更始也。搖光，乃北斗之標星，又名天罡星，又名破軍星。天罡所坐者凶，所指者吉。月建於子，則坐午指子，水旺而火衰；月建於午，則坐子指午，火旺而水衰。十二月皆如是坐指，一歲一周天。北斗第六星為衡星，罡星在前，衡星在後，運四時而行造化，故日循鬥而搖光兮，執衡定元紀。〉
〈學者若能知的吾身陰陽發生之時，出入之度，扭轉罡星，斡回斗柄，則天關在手，地軸由心，因時采藥，勤功烹煉，複我先天原本，亦不難也。但此罡星，人不易知，亦不易見，若非真師指示，誰敢饒舌？所謂「日月常加戌，時時見破軍。破軍前一位，誓願不傳人」。罡星一名破軍，破軍前一位，即所指之方。所指之方，有先天真一之氣，乃生物之祖氣。古來仙真，皆采此一氣，而了命了性。所謂得其一萬事畢者，即此一氣也。丹經子書，不肯直指罡星為何物，一氣在何處者，恐為匪人所得，有遭天遣耳。悟元子斗膽，今為祖師傳真寫神，稍露天機。若有志士見之，心知默會，此乃鬼神所示，非悟元之罪也。〉
〈夫吾之真正罡星，不是別物，即道心之真知也。真知具有先天至陽之氣。此氣統陰陽，含五行，為性命之根，道德之源，藏而為真性，發而為真情，性也情也，皆是至真之物。其分性情者，以動靜論之耳。此氣本來原是我家之物，因落後天，假陷其真。真知有昧，聰明外用，妄念內生，狐朋狗黨，真知變為假知，生氣化為殺氣。先天之氣，不屬於我。如我家之物，走失他家，罡星坐於我，而指於他矣。今欲返還先天，須要在他家盜來。盜之之法，殺機中求生機，妄情中求真情。真情吐而真知現，真知現而迴光返照。罡星指內而不指外，生氣收內而不散外，可以和四象，可以攢五行，可以了性命，可以完大道。但恐人無志氣，費不得心思窮理，下不得功夫尋真，不得親見罡星耳。噫！可與知者道，難與不知者言也。〉
升熬於甑山兮，炎火張設下。白虎導唱前兮，蒼液和於後。朱雀翱翔戲兮，飛揚色五彩。遭遇羅網施兮，壓之不得舉。嗷嗷聲甚悲兮，嬰兒之慕母。顛倒就湯鑊兮，摧折傷毛羽。
〈既知造化權衡，須合四象五行。甑為藏水之器。甑山者，鼎也。炎火者，爐也。升熬於甑山者，水在上也。炎火張設下者，火在下也。水在上，火在下，以真一之精，養虛靈之神，水火相濟也。白虎在西為金，為真情；青龍在東為木，為真性。蒼液，即木性之精，金情剛，木性柔，金本克木，木本畏金。白虎導唱前者，金情戀木慈仁，推情而合性也。蒼液和於後者，木性愛金順義，以性而求情也。驅虎就龍，以龍就虎，性情相投，金木相並。朱雀者，火之象。四象之中，惟火最靈，其性好飛，稍有觸犯，翱翔騰空，炫耀五彩，水火金木，皆受其傷。修丹者，須先將此一物，降伏馴順，方能濟事。遭遇羅網，施壓之不得舉者，盡煉己之功，懲忿室欲，不使火之妄動也。嗷嗷聲甚悲，嬰兒之慕母者，火不妄動，燥性消化，火歸於源，神依於性矣。顛倒就湯鑊，摧折傷毛羽者，煉己煉到無己時，邪火下降，真水上升，水火薰蒸，氣質俱化，四象和合，從此可以煉大藥矣。〉
漏刻未過半兮，魚鱗狎鬣起。五色象炫耀兮，變化無常主。潏潏鼎沸馳兮，暴湧不休止。接連重疊累兮，犬牙相錯距。形似仲冬冰兮，瓓玕吐鐘乳。崔嵬而雜廁兮，交積相支柱。陰陽得其配兮，淡泊而相守。青龍處房六兮，春華震東卯。白虎在昴七兮，秋芒兌西酉；朱雀在張二兮，正陽離南午。三者具來朝兮，家屬為親侶。
〈上節言攢簇藥物之功，此節明結丹火候之用。當四象和合，五行攢簇，是已藥物入於乾鼎，急用坤爐中一點真火煆煉之。片刻之間，五行混化，先天之氣，自虛無中生出。故曰漏刻未過半兮，魚鱗狎鬣起。魚為水中之陽物，喻先天陽氣發現。鱗狎鬣起，先天陽氣，得真火薰蒸，騰躍變化之象。五色炫耀者，五行一氣也。變化無常者，潛躍不定也。潏潏鼎沸馳，暴湧不休止者，藥氣方化而弱嫩也。接連重疊累，犬牙相錯距者，藥氣由嫩而漸凝也。形似仲冬冰，瓓玕吐鐘乳者，由散而聚，凝結堅固也。崔嵬而雜廁，交積相支柱者，由雜而純，藥氣返陽也。陰陽得其類，淡泊而相守者，陰陽相當，渾然一氣。藥即是火，火即是藥，自有天然真火，爐中赫赫長紅，無容調和之力，須當淡泊相守，防危慮險，沐浴溫養，以行無為之功矣。青龍處房六，春華震東卯者，青龍，木之象；房者，水之星；六者，水之數。木居水地，木得水而有養，春旺行陽氣也。白虎在昴七，秋芒兌西酉者，白虎，金之象，昴者，火之星；七者，火之數。金居火位，金得火而生明，秋旺運陰氣也。朱雀在張二，正陽離南午者，朱雀，火之象；張者，火之星；二者，火之生數。火居正南午，在金木之間，陽極陰生之處。象夏至交接陰陽，煉度刑德者也。金木火三者來朝，丹鼎結為親侶。水生木，木生火，火生金，金生水。雖三者，而具四象之氣。四象具於鼎中，自烹自煎，聖胎無質生質，無形生形，自然變化矣。此內藥天然真火之法象，與前之白虎、蒼液、朱雀不同。前言其外，此言其內。外者後天中返先天，出於人力；內者已返回之先天，出於天然。此內外火候之別，學者須於此處著眼。〉
本之但二物兮，末而為三五。三五並與一兮，都集歸一所。治之如上科兮，日數亦取甫。先白而後黃兮，赤黑達表裏。名曰第一鼎兮，食如大黍米。自然之所為兮，非有邪偽道。山澤氣相蒸兮，興雲而為雨；泥竭遂成塵兮，火滅化為土；如櫱染為黃兮，似藍成綠組。皮革煮成膠兮，曲櫱化為酒。同類易施功兮，非種難為巧。惟斯之妙術兮，審諦不誑語。傳於億後世兮，昭然自可考。煥若星經漢兮，昺如水宗海。思之務令熟兮，反覆視上下。千周燦彬彬兮，萬遍將可覩。神明或告人兮，心靈乍自吾。探端索其緒兮，必得其門戶。天道無適莫兮，常傳於賢者。
〈並與一（一本為一；一本危一）；或告人（一本忽告人）〉
〈此節總結全篇大意。夫金丹之道，乃陰陽五行之道。始而和合陰陽以成還丹，末而三五歸一，以成聖胎。故曰本之但二物兮，末而為三五。三五和諧，渾然一氣，大道成矣。然修丹之道，采藥有時，烹煉有法，火候有數，功夫不到，未許完成。故先黑中取白以為丹母，次則以白造黃，以結聖胎。赤者為火，黑者為水。表裏者，內外二藥也。金丹之道，藥雖有內外之別，而水火烹煉之功，不到十月胎完之後，不得休歇，始而練己，既而煉藥，終而溫養，始終內外，全賴水火收功。故日赤黑達表裏，所謂功夫不到不方圓也。名曰第一鼎者，只此一乘法，餘二皆非真也。食如大黍米者，丹成九轉，號曰黍米之珠，人得食之。壽與天齊，長生不老。此珠從虛空中結就，離種種法，乃陰陽自然交感之氣而成，非爐火采戰等等邪偽之術，強扭強捏，無益有損者同也。且如山澤通氣而為雨，泥水竭幹而成塵，火滅為土，櫱染為黃，以藍成綠，以皮煮膠，以曲為酒，皆自為之為。此何以故？蓋其類相同，易於施功。若兩不相涉，欲以耕石種稻、緣木求魚，雖巧何用？太抵人生非凡父凡母之精血，而幻身不成，非靈父聖母之陰陽，而法身難就。法身幻身，皆賴陰陽而成就，是不過順逆不同，聖凡有別耳。一切常人，只知順行陰陽，至於逆用之道，萬中無一知者。《參同》之道，神矣，妙矣！其神妙者，在乎用陰陽之術以立言。其理切，其道大，乃腳踏實地之功夫，非懸虛不實之邪說，真萬世修道之階梯，性命之津梁。其說詳明，煥若星之經漢；其理撮要，昺如水之朝宗。學者若能熟思諦審，探端素緒，久則神明默告，心靈乍悟，必得其門戶，而鑽入理窟矣。天道無私，常傳賢者，蓋道為天地所貴，非大忠大孝者不傳，非大德大行者不授。果是賢者，有何不傳不授哉？噫！君子得之固窮，小人得之輕命。〉
參同契直指三相類下篇
〈東漢叔通淳于真人撰〉
〈棲雲山悟元子劉一明解〉
〈（一名鼎器歌）〉
圓三五，寸一分，口四八，兩寸唇。
〈此名鼎器歌。雖名鼎器，而藥物火候，無不在內。圓者，不偏不倚，活活潑潑，允執厥中之謂。三，為木之生數；五，為土之生數；一，為水之生數。一三五皆陽數，故謂圓。口象方，方者，變化裁製，隨時運用之謂。四，為金之生數；八，為木之成數；兩，為火之生數。二四八皆陰數，故謂口。口為呼吸出入之道，一呼為陽為伸，主生，象八木。一吸為陰為屈，主收，象四金。唇者，上下兩片，主動。唇動而氣噓，象二生火。一三五陽數，屬於天。天象圓，為乾鼎。二四八陰數，屬於地。地形方，為坤爐。圓主闔，方主辟，以圓為體，以方為用，以金木水火土攢簇一氣為準則，此鼎器之所以成也。〉
長尺二，厚薄均。
〈尺二者，十二寸也。在一歲為十二月，在一月為十二侯，在一日為十二時。厚者，多也；薄者，寡也；均者，相停也。以年月日時六陰六陽進退之節，為陽火陰符調停之度數也。〉
腹齊三，坐垂溫。
〈腹者，鼎腹，貯藥之器。三者，精氣神三品大藥。腹齊三者，鼎內精氣神三藥齊備，即《易》所謂鼎有實也。坐者，不動不搖之謂；垂者，沉潛充滿之謂；溫者，沖和之謂。坐垂溫者，精氣神凝聚一處，常沉潛沖和，而一意不散，《道德經》所謂道沖而用之也。〉
陰在上，陽下奔。
〈陰者，水也，象坤器中有水。陽者，火也，象乾鼎中有火。水在上，火在下，水火烹煎；火不燥，水不寒，水火相濟。精養神而神固精也。〉
首尾武，中間文。始七十，終三旬。二百六，善調勻。
〈修丹之功，首用武火以煉己，尾用武火以溫養。蓋煉已不熟，還丹不結，溫養不足，聖胎不成。至於中間凝結聖胎，只用片刻文火之功，立得造化到手，故曰首尾武，中間文。然首尾武火，亦有分別。丹道以煉己為始，以溫養為終。人心放蕩已久，積習已深，為修行之大害，最難降伏。若煉己不到萬有皆空之時，未許還丹。此武火之功居多。及其結丹以後，防危慮險，沐浴溫養，少有懈怠，聖胎成而複敗，故亦用武火之功。雖用武火，十月胎完，即便休歇，較煉己之功少。比如一百日，用七十日武火煉己，三十日武火溫養，其餘二百六十日，亦如此調勻火候，不使毫髮有差耳。此仙翁以日行三百六十日一周之期，比丹道始終火候之功用。非以三百六十日，定火候之日數，學者細辨。〉
陰火白，黃芽鉛。兩七聚，輔翼人。
〈陰火者，汞性之火；陽火者，鉛情之火。兩者，火之生數，屬陰；七者，火之成數，屬陽。當外藥和合丹頭之際，用本性中一點虛靈之火，鍛煉鉛情，黑中生白，虛實生光，故曰陰火白。當內藥和合丹頭之際，用真情中一點天然真火，烹煎先天真一之氣，無質生質，漸能變白為黃，故曰黃芽鉛。白者，猶有陰質，黃者，陰盡而陽純矣。《龍虎經》曰：「潔白見寶，可造黃輿」者，即此白黃之義。內外二火，一生一成，始而陰火生藥，既而陽火成藥。陰陽二火相聚，由生而熟，真人氣足神全，待時飛升，故曰輔翼人。輔翼者，扶助而行也；人者，即聖胎之真人，言用陰陽二火，成全聖胎也。〉
贍理腦，定升玄。子處中，得安存。來去遊，不出門。漸成大，性情純。卻歸一，還本原。善愛敬，如君臣。至一周，甚辛勤。密防護，莫迷昏。路途遠，複幽玄。若達此，會乾坤。刀圭霑，淨魄魂。得長生，居仙村。
〈修真之道，窮理盡性，以至於命之道。若不修命，焉能養性？夫命者，色身上事。性者，法身上事。命之不了，色身難離。性之不了，法身難脫。仙經雲：「只修命，不修性，此是修行第一病。只修祖性不修丹，萬劫陰靈難入聖。性命雙修，方為了當。」上言兩七聚，輔翼人。已是聖胎凝結，命基堅固，從此可以修性以脫法身矣。此一段言修性之事。修性者，即面壁出神之功。面壁之說，非是靜坐，面對石壁土壁，乃是對景忘情，有無不立，萬物皆空。如面於壁而一無所見之義。旁門以靜坐面壁，謂之面壁，豈知面壁之理乎？試申修性面壁之理。贍理腦者，贍養也，理即性也。腦在一身之最上處，頭之後，系耳目視聽不及之處。此言養性。必至於聲色俱化，空無所空，至靜之境，方為極功。蓋修道不到極靜之境，不但陽神不得出，即陰神也不得出。果養性至於極靜，則性命皆了，形神俱妙，時至脫化，定升玄都。即佛祖所雲。「吾為汝保任此事。」決定成就之意。然未到脫化之時，不可急迫，須當溫養。故曰子處中，得安存。子，即聖胎法身。當兩七聚，輔翼人，已是聖胎完全，如子在胞中，穩穩當當安存，而待時矣。若時候已到，任其自然來去。然雖法身能以來去出入，不可使出軀殼而遠遊。漸次老成，性情純一，原本堅固，方可遠行。不迷不惛，頃刻千里，聚則成形，散則成氣矣。愛敬如君臣，謹護持也。辛勤至一周，恐惛迷也。道至身外有身，已到不生不滅之地。然道之路途幽遠，玄而又玄，無有窮盡。若再重安爐，複立鼎，子又生孫，孫又生枝，千百億化，不可量矣。學者若能達此，以上公案，乾坤不難會，刀圭可以服，魂魄當時淨，得長生而居仙村，直有可必也。〉
樂道者，尋其根。審五行，定銖分。諦思之，不須論。深藏守，莫傳文。禦白鶴，駕龍麟，遊太虛，謁仙君，錄天圖，號真人。
〈世間多少盲修瞎煉之輩，或寂滅守空，或閨丹邪行，或爐火服食，或搬精運氣，是皆不知性命之根本。故修道者如牛毛，成道者如麟角。仙翁慈悲，提出尋根二字，大是醒人。根者，先天虛無之一氣；一者，生天生地生萬物，為道之根。學道者，能知其一則萬事畢；修道者，能得其一則金丹結。欲尋其根，急當求師一訣，並審其五行之生克，攢簇之妙用，藥物之銖兩，火候之分數。既得其訣，諦思其妙，得意忘言，大智若愚，大巧若拙。勤而行之，三千功滿，八百行完，跨鶴乘麟，白日飛升，號為真人，其樂為何如乎？〉
〈仙翁補塞遺脫，《三相類》上下二篇。上篇言還丹大丹、內外二藥調和之層次；下篇論鼎器運火，自始至終之層次。二篇其言最簡，其理最明。其法至詳，其事至整。總《參同》大意，別立其言，自成一書，皆《參同》所未道及者，故謂補塞遺脫。言補其《參同》之所遺，塞其《參同》之所脫者也。自有《三相類》，而《參同》始能無遺無脫。仙翁雖未注《老同》，而實全《參同》。承先啟後之功，豈淺鮮哉！〉
