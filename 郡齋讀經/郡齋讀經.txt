
壯齡非濟物，柔翰誤爲儒。
及此齋心暇，翛然與道俱。
散材誠獨善，正覺豈無徒。
半偈蓮生水，幽香桂滿爐。
息陰慙蔽芾，講義得醍醐。
跡似桃源客，身攖竹使符。
華夷參吏事，巴漢混州圖。
偃草懷君子，移風念嗇夫。
翳桑俄有績，宿麥復盈租。
圓寂期超詣，凋殘幸已蘇。
解空囊不智，滅景谷何愚。
幾日遵歸轍，東菑殆欲蕪。

