　　欽定四庫全書
　　易緯是類謀　　　　　　　漢　鄭康成　注
　　雒書靈准聽曰類萌樞提紀時黃牙出子十運檢期也〈類五精之類樞樞星位乾故五精之萌皆於之攝提值巽故王絶紀黃牙出子謂復卦所在檢法子出王道之始十則運為之法期嵗星亦曰攝提也〉陽孽有七妖陰怡有八烖布命九六機衡維持經持錯序七九通符〈陽孽謂復至夬之世陰怡謂姤至剝之世七八陰陽之彖妖烖之數起於七八九六受而行之樞機玊衡有時其進退之莭經以七八為彖九六為爻明其通者著之　按烖原本訛作哉今據後文改正〉天以變化地以紀州人以受圖三莭共本同出元苞〈變化謂見妖異紀州別所興之地受圖書三莭天地同出元苞謂太極混淪之義也矣〉乾建度坤拒謀人育治八卦交通以闓舒〈建度立法度拒亦法坤為土土性智故謀屬焉生則〉〈育法謂宰禮正也事故見為乾法度六子則生其事而行之公後道亦開舒也故曰交通道以闓舒〉皇象承帝撢思王倫圖聖乾考神摘且守文師哲仁祖雒書假驅掇漸霸考⻱興之物瑞騠䮷〈象承謂承天以政敎撢猶秉持也言五帝乗持黃道而思行之倫理〉〈聖通三王理國之言而通乾汙考其神之王録斂以禘將興之期守承世之君上不及聖人倫圖之義故師哲仁之人祖〉〈雒書之言以為法假驅謂在際之代間若秦者掇漸言皆有國錄不能純耳各繇在堯河洛穆公授白雀之書是霸若因〉〈之齊桓考⻱者謂有名在洛書騠䮷猶踟蹶言將興之人皆有瑞應無苟然者也〉皇觀鈎堂考房斗能帝視河洛緯合謀王察可錯一角九尾衆善入都假類𨽻浮耀害類孶覇維經象卒明絶轉移渙磥之符〈鈎堂房斗能皆星名言三皇觀此宿而動作五帝則視河洛五緯而合謀一角衆善百端及休㣲人都人所歸謂及麟有九尾狐有因及人所歸三王盡察可異之物謂若武王東至孟津諸侯不召而至又白魚榖鳥之異皆思而行之是謂穀見也假見淨耀日月五星之衆害叛於此孶生經象天道常興衰之數若周文王之旅盡覇者在武王之穆也本終者言覇者之興所修王者之軌明其亡絶之期也天精之則轉而更移若倉精衰而赤帝起魚異之符謂次當起也〉踵察督跡巽艮土期震兌扶合化離坎招嬉集節繥緯動視在揀街門五𠉀〈踵後際謂上精所移之人督跡循理之人巽當昇初之未艮時止則止時行則行故吐期震爲雷動萬物兊爲澤澤以説之故卦立附合其作化離爲日坎爲月故主摸而嬉之興集節謂進止之期存察神街門五𠉀皆明王進止慎五緯而𠉀之又察四宿之興○按在字舊作存今據後注文改正〉攝提招紀格如別甲子寅嵗離樞推以卻歩厯試自苞者〈攝提招紀天元甲寅之嵗離當厯樞卒卻歩謂推來嵗之數䜟自苞在其中矣〉𠉀終以季月八日考經緯用事之氣不効立五德鄯之期筭其節以吹律卜名以糺胥必視熒惑所在以知亡象所次失之到逆烖見亂相屠〈𠉀將亡之氣季月亦四時之終月入者閉陰數經緯震兊離坎考下之氣以爲准蒼葢候之於春赤葢候之於夏白葢𠉀之於秋黒葢候之於冬斷之以五徳更王之二十鄯之期千五百二十嵗厯終之數亦所當之節吹律以定其名𠫤俛仰䝉孫者糺相視熒惑所在觀其宿以是知其亡絶之象及所次失之也到逆謂熒惑到逆其度亂為威其占非一舉一隅以示人○按馬驌繹史引是類謀雲聖人興起不知其姓當吹律聼聲以別其姓黃帝吹律以定姓是也疑即此注內佚文〉圖未發徼倖謀朦氣錯風箕千里驚動負老趣山崩湧泉地裂主有所貴王侯元徳天下歸郵〈圗書也發出圖未由者聖人未興此軌未盡者圗書之出皆當其軌然後聖人起而奉行之徼倖之人不知天命則欲謀故天爲變異焉朦昏不相錯冐干太陽風飄剽箕星好風千里驚動逆雒爭負趣避兵亂山者泉漏地裂隂見天爲此者有欲所潰敗耳㨿土之𠉀爲元暴之正者受其禍天下人亦歸之郵然也〉心有所維意有所慮末發顔色莫之漸射出天地烖捉挺患無刑之外准萌纎㣲之初先見吉凶爲帝演謀忽之可也勿之無也〈主天道之精㣲人事之善惡乃在其心常未見於顔色而莫朦昧之漸以射出見也天地爲吐烖有變恠之挺出患禍無之外纎㣲之初皆謂事未形之象兆而先吉凶之象天道爲帝王豫謀也勿謂不急用也可也未便有凶禍天之謂發之無忘之矣也〉建世度者戲重瞳之新定録圖有白顓頊帝紀世纎別五符元元之威冥因烖〈建世度謂五世之法度虙戲氏始作八卦以爲後世軒黃帝之表重瞳定録圖黃帝始受河圗而定録白帝顓頊有爲世䜟別五帝之符異精元𡨋又因著衆災也顓頊氏水摽徳王天下於五帝次㝠故言有由者矣〉甄機立功者堯放徳之名者虞與同射放赤黃配樞乾坤合斗七以分治〈甄紀機也堯紀璇璣玉衡以齊七政繼成其徳與同謂堯舜射猶應也卻期俱出堯赤而舜黃堯受天精舜應地徳在中安配樞星也十天地之終始也堯舜祖乾水而行合北斗天地數而以治十或爲七也〉𠉀興之表孟月七月合八嵗填所居日之營月之橫耀溢提舎珠河龍雒圖⻱書聖人受道真圖者也〈孟月亦四時之始故𠉀興之焉七月用陽數也七月合八嵗星填星所居將興則聚今日之營月之孟春七月也洫當爲溢徳爲得字之誤也耀溢舎珠皆謂光明是明河出圖洛出書聖人受命得道圖也○按河龍雒圖⻱書似應作河龍圖雒⻱書或有倒字又正文原無徳字徳爲得字之誤句亦有訛〉必提起天下扶〈言圖書必顯起者之名姓及所出之地天下之扶而助之也矣〉在主𩥉用接興維辟雖不味道輔公曉思守鼎之足掘天能持斗輔堂藩信每墮怠圖不限世録可卻期在主所由〈在主存世之主彊𩥉用庶㡬用圖書接興衰之居維思而行之也辟雖不味謂凡平君不能思用圖書其存亡則由於輔公之曉愚耳守鼎之足言任重接掘能持斗輔正之要堂當爲尚言輔公任重秉圖之正尚秉藩忠信之道不可以墮怠能然則河圖不限其正三録復卻期明臣當輔不限君之過則可度有文也由淡者也○按淡字疑有誤〉有文之王四乳是舒〈有文之王周文王文王之表四乳是舒也〉出岐鄗東撫州也〈岐鄗邑名〉子乙世配醜子予姬昌赤丹雀書也演恢命著紀元苞〈子乙乙陽陽世爲無道故天以其王命予文王也文王受丹赤雀書而演謂作易以大夫命著紀其元苞苞本也〉徳之所耀煥孶震之煌煌〈耀七耀有徳之人所在則七耀煥然謂之孶日月有耀精光之異若聖人合天之震耀煥然四方必謀〉知命者與神嬉不知聖人姓在鄒〈言後君能知天命修徳以度際於㑹則可與神嬉嬉興若元知者將有聖人之姓鄒鄒孔子父叔梁紇所治邑也矣○按知命原本訛作和命今據注文改正〉觸耀世出師曠樞推音筭律如以度知且〈觸耀而出者謂師曠者得聖人之一體故觸耀而生其人能知厯數樞機之事有能推五音之清濁筭律之長短以知將來之事也〉集紀攸録括要題訖備命者孔邱〈攸逺逺三十五君之王録垂要法須記須其録之所記備故天命孔子以自上至徳在文〉玉演〈赤雀之書言也〉斗佮之世卯金刀用治謨修六史宗術孔書〈斗佮太平夘金刀謂漢用治以爲政教六代之書謂今書漢興伏生得焉宗尊術修孔所定之書也〉皇政毀道㪚命名胡〈皇政秦始皇毀道焚燒詩書㪚已者胡胡亥也〉秘之隱在文未消於亂〈秘謂洛之書及五經隱在毀道者不一得成消於亂未郵敗也〉藏設世表待人味思〈世表帝王之圖録也待賢聖之人味而思之也〉帝必有察握神嬉世主永味神以知來〈言後世之帝必察圗書之言則可與神嬉有味之味思有道則如神知來也〉命機之運由孔出天心表際悉如河洛命紀通終命苞〈機轉者紀數天之運皆孔子出天之心意及表際之事亦志如之故能興河洛合其數運終始知王命之苞本也矣〉乙録摘亡去惡降災變動七九斗衡謀〈乙録者著三十五君之王録摘其辟君爲惡君之名去惡原其爲惡者之亡㣲降災亦烖禍之期變動七九則所謂七九通符者有北斗玉衡之星以知其謀也〉稅象斷命六千三百天糺郵八八錯效考紀提〈稅猶提見象八卦之斷命斷其吉凶災異星其數六千三百七九之維八八六十四卦錯效謂九三上九維㣲溫六三上六則候決寒六三上九則𠉀微寒九三上九則𠉀次溫六三上六則決寒又考其紀於提者也〉易姓代出輔左應期〈易姓者四十二姓更王代出輔相應期者若赤王則黃佐命輔術也〉房心招拒虛張合持〈房心招拒東西宿名虛張南北角名五精更王此四宿名爲之衡卸合出也〉軒轅挺文昌理時〈挺變見災異理時理獲其興之節也〉太㣲合誠紫極合苞〈太微五精之官紫極紫微書言太㣲五帝合其誠信紫㣲北極則東平也〉鈎鈐持紐候五糺災〈紐結要見糺也〉能提無乖猥狐謀〈無爲之正立者謀兵謀去○按猥疑狼字之訛〉緯縮合宿毀日月珥浮氣恡出篲笰蚩尤〈緯五緯縮行進退合聚毀㪚珥日月傍氣諸以光氣為恡者篲笰妖星蚩尤妖星麼恡昔蚩尤爲無道作五虐之刑黃帝起而誅之葢有此其邪未聞也〉孔子演曰天子亡徵九聖人起有八符〈九八亦陽爻陰彖之數也〉運之以斗稅之以五七布舒河出録圖雒授變書〈運之以斗則上類萌樞及機衡准時也稅之以則上所謂視在揀星七五三十五有名以第録王受命之時亦河出圖洛出書受之以王録〉徵王亡一曰震氣不效倉帝之世周晚之名曾之候在兊鼠孽食人莬羣開虎龍恡出篲守大辰東方之度天下亡〈周晚疑為同曉𠉀蒼帝亡徴震氣不效又有此名號與之相當當此亡徴又𠉀其行往用事之時以觀其災鼠氣食人震之世是盜賊將起之徴莬龍虎東方之禽而皆為災恡蒼青之龍大火虎所以歸故致新而守大火去蒼精之命秉維不守大辰在東之度七宿之中皆昔周之衰有星守於戶有星茀於東方此其驗之一隅○按正文倉舊本訛作食今改正〉二曰離氣不效赤帝世屬軼之名曾之𠉀在坎女譌誣虹蜺數興石飛山崩天㧞刀蛇馬恠出天下甚危〈屬帙亦亡主人名號亦又𠉀其衝出在南方為太陽徵隂類烖也故女子為譌誣虹蜺日旁氣也皆隂故蔽陽石蜚山崩皆隂陽類爲災爲戈兵而沒隨之是將去赤精之命蛇馬南方之蟲故必亂則為主也〉有能改之之質石蜚復蛇馬女譌之凶多卒貴巔將悔知師縁出反善可今章衙滑〈能改者存五帝俱然孔子生蒼之際應為赤制有堯有盛徳其苖應期當先用已道將可寧之質猶致石蜚言自改固可存復蛇馬女訛之凶皆消徳以復之卒貴賤人暴貴復倒逆賢愚能自改悔知師賢人緣以自出於已路更也值言道則善今其王命章倣其蜀姦也〉三曰坤氣不效黃帝世次遲之名曾之候在艮名水赤大魚出斗撥紀天下亡〈坤爲兆兆姓重遲亡為名號亦𠉀其災於其行名水河洛大魚鯨土精亂不能伏水故今爲坎爲血爲水而河洛位在中故土裏則土水土有成故大魚出斗再撥紀臣不如常法也〉四曰兊氣不效白帝世討吾之名曾之𠉀在震□氣錯晝昏地裂大霆橫作天下亡〈亦又候其衝也□氣亦謂□於太陽故盡昏兊為金金性清明故亂則昏也土者金之母故亂則裂又大霆橫作亦不制木之異者也〉五曰坎氣不效黑帝世胡誰之名曾之𠉀在離五角禽出山崩日既爲天下亡〈亦候之於其衝北方禽牛上數五五角禽出土將滅水之象山崩亦土為烖水精爲月月者日之妃月既者象妃㓨居之明日既爲月既也○按正文日既爲爲字疑衍〉六曰巽氣不效覇世之主名筮喜曽之效在乾大水名川移覇者亡〈喜若於放曰及以名號者巽為風□動萬物之類也亦候之於其衝大水名川流通地徳若衰則或竭則移〉七曰艮氣不效假驅之世若檐柔之比曽之以候在坤長人出星亡殞石恠辭之主亡〈艮爲七性安皆爲荒子央逸比爲小人若以爲名號者也候之亦於其衝長人出者象天下將有聖人起也星隂類殞而興在天光猶諸侯盜行天子之政名類驗之主將亡者皆星亡石殞春秋之時殞石於宋五傳殞星也覇在王者之間故其異不以五行之數也矣〉八曰乾氣不效天下耀空〈乾爲天而其氣也不效故有光耀者空謂五縣五星及羣宿皆無光明春秋傳曰恆星不見也〉將元君州每王雌擅權國失雄〈乾爲君其氣不致故將元君明元之雌臣雄君擅故因知其朽君也〉陪孽領威君若贅流〈陪臣孽庶子威氣內心贅如流皆不得於事贅流或為曰間小治也矣〉曽之候在巽衆變立地䧟斗機絶繩玉衡撥攝提亡〈衆變地其千三日變立見地䧟淪下絶繩及機皆謂撥不如常亡見之也〉五星合狼狐張〈五星合聚在谷狐狼張兵宿動〉晝視無日虹蜺煌煌夜視無月彗笰將將〈無日無月謂妖氣應期明〉當藏者出當出者消佹易期〈當藏者出蟄物以非時見當出者消見物令無元有佹處地而生易期主然也〉太山失金雞西嶽亡玉羊〈金雞玉羊二岳之精為玉羊推義宜然未昔聞也〉雞失羊亡臣從恣主方佯〈五嶽之靈主生賢佐以因王者故詩云嵩髙維岳峻極於天維岳降神生甫及申維申及甫維周之翰雞失羊亡謂不復生賢輔佐故臣放恣其欲而至方佯無所主之也〉天下愁山泉揚志射潰地裂山崩〈君臣道亂則天下之人皆懐愁故山泉發揚主心昳而出地裂山崩國語曰山川壅而潰民亦如然山崩地裂民愁之異也○按民愁原本作民然今據文改〉誰之過望侯女烖〈言天下之災由於孽孽幸之侯若紂時崇侯女烖元妃之黨䘮亂之本率由此作也〉蒙孫之名生衆妖非單斯亂由橫〈䝉孫童蒙之孫也由從也言此童之人生妖衆非但盡於此亂而縱橫也〉四野擾擾鬱快芒芒天卑地髙雷讙虹行天星晝奔〈擾擾貌芒氣衰錯天卑地髙神人難擾書曰乃命重黎絶地通天四時方民神擾虹蜺東雷虹冬行非時出元冬季葢脫之也○按類書引此文作雷讙公行星晝奔蜺夜光與此稍異〉上無乾下無星天地昧昧履踐冰〈下元氣𠉀不見上無帝無星天帝之星無光明昧昧不別履踐冰隂氣無傳行當冰寒也○按星字原本作帝今據注文改又類書引此作下無常〉民衣霧主吸霜問可倚杵於何藏〈民衣霧主吸霜卑奪尊之服間可依杵言相近於何藏無所自逃藏者也〉不知夏不知冬〈無復氣之常也〉不見父不見兄〈無復父兄之思〉望之莫莫視之盲盲〈天地之間無復可以別識也○按望之原作望望今據藝文類聚所引改〉賢人頡頊咽舌吟或席喘〈頓鑕遇扇厄也咽舌吟不復與之者〉虎感號羣黨假威出坐玉牀〈虎感感白虎之宿而生者詩汜厯樞日參爲大辰覇者持正咸席之覆號黨衆羣類假威天之威出坐玉牀處天子位也〉馬弓人二孫推適佐父兄八八六十四節爲之期衝〈馬弓人當者之名號二孫推適佐父兄始傷正道推正統而尊任之子孫皆爲之佐以六十四卦之後之期衝也〉五九之數頓道之維〈五九者四百五十年於九百嵗之軌爲半故主之道至此以爲際㑹也〉網害之效慎蒙孫期防萌萌之衝擕幼千里負老山逃〈害謂將亡之微效驗當慎童䝉之孫若以爲名號其至當期防其萌萌之始動必先有兵中之故擕幼千里負老山逃也〉兵闗寒河數彊鈎鈐滅祺羊明〈此四宿之異皆兵家人當察以爲𠉀〉倫世師𠅤出人〈倫之世人師謂能度王者於辰難出於忠信之人也〉其王可諫者全不移者亡〈言遇厄之君思在忠信之言則可以全其命不推移則滅亡王或爲主也〉録圗世䜟易甞䘮責帝逢臣〈注易何也䘮亡也録圖䜟之言何甞可法致誠也味思孔子能思孔子所作䜟書之修以責已帝王逢依此道則可以自正也○按據注文臣字疑當作正〉有可以道消力政勑徳行仁義藏〈有之有災害興可消之意修以責也已徳仁義最爲藏善〉去世淫嬉佞謟勿行〈淫嬉逰度厄難即當力正勑又去淫佞之行功行綰之○〉倉世順□之聲赤世順蒙孫之詳觸名是工〈□蒙孫君赤之孽名號觸推工官也推求亡者之名及其氏姓官號爲也〉黃世填頓詐吉凶白世慎討吾之名黒世慎嘿沉〈頓詐討吾嘿沉黃白黒孽君之名〉皆所以危亡之象也或名好字號及黨官邦〈皆上吾事文行合黨部曲多號本以為官號邦所出之地名也〉喜好不同杜閼悉去斥墮望貴侯得幸之臣萌〈喜好不同謂人偏頗同意不忠乎悉有所閼絶盡有去葉盡有序墮淫貴之侯得幸之臣由此萌〉抑期反剛同哲之良牧州誤放乃知常道〈抑止斯此偏頗之意反剛王道之剛同哲之良用賢之哲良善之人誤當作談牧州諸侯之爲州牧當禁談其爲非法令之事乃得道之常也〉赤世遭斯蒙孫當衝卒貴大嬉道主之遊〈嬉咸言赤世之未有有卒貴之人道爲逰之人黃門常侍者〉災孽屢出歸辜徙桀移陵〈屢數待遊之人見災孽孽數出反歸罪於賢桀後桀陵葢衍字〉黃世之責咎主康月珥指房四方煩苦以土之功〈二百嵗赤言其中央黃言其終明乾是半與皆盡爲除罪責康安罪若主安不知有危亡憂書月時害䘮氣皆類月珥指房其時侯也四方煩苦於土功天時去黃精令天下厭之也○按正文房字原本作席今據注文改〉不知在心幸滅淫名曰即白之黒無報詳〈言黃之孽君內有不知之心幸其親戚大其名號使居上位出賢遇鄉白之異亂姦忠也天終無復有報進之道詳之盡也〉帝世者必省勑維躬是類參當以閼〈帝世當世處帝位者維思言若能自勑省以責其躬是別其可行之類參錯其所當爲之際則所以閼絶亂謀消息將來之禍〉則乾坤定五徳九拱明〈乾坤定不爲災五徳五行九之王録明衰之也〉











