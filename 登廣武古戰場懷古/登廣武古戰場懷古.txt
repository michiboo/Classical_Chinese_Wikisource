
秦鹿奔野草，逐之若飛蓬。
項王氣蓋世，紫電明雙瞳。
呼吸八千人，橫行起江東。
赤精斬白帝，叱咤入關中。
兩龍不並躍，五緯與天同。
楚滅無英圖，漢興有成功。
按劒清八極，歸酣歌大風。
伊昔臨廣武，連兵決雌雄。
分我一杯羹，太皇乃汝翁。
戰爭有古跡，壁壘頹層穹。
猛虎嘯洞壑，飢鷹鳴秋空。
翔雲列曉陣，殺氣赫長虹。
撥亂屬豪聖，俗儒安可通。
沈湎呼豎子，狂言非至公。
撫掌黃河曲，嗤嗤阮嗣宗。

