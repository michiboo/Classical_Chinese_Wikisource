[東漢]陳寔《異聞記》
郡人張廣定者，意林引作同郡人張廣遭亂避地。有女年四歲，不能步涉，又不可擔負，計棄之，固當餓死；不欲令其骸骨之露；屯口有古大冢，上顛先有穿穴，乃以器盛縋之，下此女於冢中，以數月許幹飯及水漿與之，而捨去。○世平定，其閑三年，廣定得還鄉裏，欲收冢中所棄女骨，更殯埋之。廣定往視；女故坐冢中，見其父母，猶識之，喜甚。而父母初疑其鬼也，入就之，乃知其不死。問從何得食。女言，糧初盡時甚饑，見冢角有一物，伸頸吞氣，試效之，轉不復饑；日月為之，以至於今。父母去時所留衣被，自在冢中，不往來，衣服不敗，故不寒凍。廣定索女所言物，乃是一大龜耳。女出食谷，初小腹痛，嘔逆，久許乃習。抱樸子內篇三
東城池有王余魚池，決，魚不得去，將死。或以鏡照之，魚看影，謂其有雙，於是比目而去。北戶錄一
