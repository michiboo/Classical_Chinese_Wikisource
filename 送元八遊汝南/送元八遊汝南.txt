
元生實奇邁，幸此論疇昔。
刀筆素推高，鋒鋩久無敵。
縱橫濟時意，跌宕過人蹟。
破產供酒錢，盈門皆食客。
田園頃失計，資用深相迫。
生事誠可憂，嚴裝遠何適。
世情薄恩義，俗態輕窮厄。
四海金雖多，其如向人惜。
迢遞朗陵道，悵望都門夕。
向別伊水南，行看楚雲隔。
繁蟬動高柳，疋馬嘶平澤。
潢潦今正深，陂湖未澄碧。
人生不得已，自可甘形役。
勿復尊前酒，離居剩悽戚。

