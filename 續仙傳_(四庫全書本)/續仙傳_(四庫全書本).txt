　　欽定四庫全書　　　　　子部十四
　　續仙傳　　　　　　　　道家𩔖
　　提要
　　〈臣〉等謹按續仙傳三卷舊本題唐溧水令沈汾撰陳振孫書錄解題曰汾或作玢案吳淑江淮異人錄載有侍御沈汾游戲坐蛻事亦道家者流疑即其人書中記及譚峭而稱楊行密曰吳太祖則所謂唐者南唐也其書上卷載飛昇一十六人以張志和為首中卷載𨼆化十二人以孫思邈為首下卷載𨼆化八人以司馬承禎為首雖其中附㑹傳聞均所不免而大抵因事緣飾不盡子虛烏有之流如張志和見顔真卿集藍采和見南唐書謝自然見韓愈集許宣平見李白集孫思邈司馬承禎譚峭各有著述傳世皆非鑿空他如馬自然許碏戚逍遙許宣平李昇徐釣者譚峭李陽冰諸詩亦頗藉其採錄惟泛海遇仙使歸師司馬承禎事上卷以為女真謝自然下卷又以為女真焦靜真不應二人同時均有此異是其虛搆之詞偶忘其自相矛盾者矣乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　續仙傳原序
　　古今神仙舉世知之然飛騰隱化俗難可覩先賢有言人間得仙之人猶千不得聞其一況史書不載神仙之事故多不傳於世詳其史意以君臣父子理亂忠孝之道激勵終古也若敦尚虛無自然之跡則人無所拘制矣史記言三神山在海中仙人居金銀宮闕不死之藥生其上人有欲近山者則風引船而去終莫能到斯亦激勵之意也大哉神仙之事靈異罕測初之修也守一鍊氣拘謹法度孜孜辛勤恐失於纎㣲及其成也千變萬化混於人間或藏山林或遊城市其飛昇者多往海上諸山積功已髙便為仙官卑者猶為仙民十洲間動有仙家數十萬耕植芝田課計頃畆如種稻焉是有仙官分理仙民及人間仙凡也其隱化者如蟬留皮換骨保氣固形於巖洞然後飛昇列於真仙信非虛矣汾生而慕道尤愧積習自㓜及長凡接高尚所説兼復積年之間聞見皆銘於心又以國史不書事散於野矧當中和年兵火之後墳籍猶缺詎有秉筆紀而述作處世斯久人漸稀傳惜哉他時寂無遺聲今故編録其事分為卷數冀資好事君子學道之人談柄用顯真仙者哉沈汾撰











