
山頭曈曈日將出，山下獵圍照初日。
前林有獸未識名，將軍促騎無人聲。
潛形踠伏草不動，雙鵰旋轉羣鴉鳴。
陰方質子才三十，譯語受詞蕃語揖。
捨鞍解甲疾如風，人忽虎蹲獸人立。
歘然扼顙批其頤，爪牙委地涎淋漓。
既蘇復吼拗仍怒，果葉英謀生致之。
拖自深叢目如電，萬夫失容千馬戰。
傳呼賀拜聲相連，殺氣騰凌陰滿川。
始知縛虎如縛鼠，敗虜降羌生眼前〈一作皆目覩〉。
祝爾嘉詞爾無苦，獻爾將隨犀象舞。
苑中流水禁中山，期爾攫搏開天顏。
非熊之兆慶無極，願紀雄名傳百蠻。

