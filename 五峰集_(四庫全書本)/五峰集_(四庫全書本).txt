　　欽定四庫全書　　　　　集部四
　　五峰集　　　　　　　　別集類三〈宋〉
　　提要
　　〈臣〉等謹按五峯集五巻宋胡宏撰宏有皇王大
　　紀已著録陳振孫書録解題其集凡有二本一本五巻一本不分巻此本題其季子大時所編門人張栻為之敘凡詩一百六首為一巻書七十八首為一巻雜文四十四為一巻皇王大紀論八十餘條為一巻經義三種為一巻葢即所謂五卷之本也所上髙宗封事剴切詳盡宋史已採入本傳其易外傳皆以史證經論語指南乃取黃祖舜沈大廉二家之説折衷之釋疑孟則辨司馬光疑孟之誤議論俱極醇又有與秦檜一書自乞為嶽麓書院山長葢檜與宏父安國交契最深故力汲引之宏能蕭然自逺蟬蛻於權利之外其書詞婉而意嚴視其師揚時委曲以就蔡京者可謂青出於藍而氷寒於水矣乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　五峯集原序
　　五峯胡先生遺書有知言一編栻既序而傳之同志矣近嵗先生季子大時復裒輯先生所為詩文之屬凡五巻以示栻栻反覆而讀之惟先生非有意於為文者也其一時詠歌之所發葢所以紓寫其性情而其他述作與夫問荅徃來之書又皆所以明道義而㕘異同非若世之為文者徒從事於言語之間而已也又惟先生粵自早嵗服膺文定公之教至於沒齒惟其進徳之日新故其發見於辭氣議論之間亦月異而嵗不同雖然以先生之學而不得大施於時又不幸僅得中夀其見於文字間者復止於如此豈不甚可嘆息至其所志之逺所造之深綱領之大義理之精後之人亦可以推而得焉淳熙三年元日門人張栻序


