　　欽定四庫全書　　　　　子部十
　　研北雜志　　　　　　　雜家類三〈雜説之屬〉提要
　　〈臣〉等謹案研北雜志二卷元陸友仁撰友仁有墨史已著録友仁嘗取漢上題襟集所載段成式語自號研北生因以名其雜著所録皆遺文瑣事友仁頗精賞鑒亦工篆隸故闗於書畫古器者為多中亦頗有考證如解李商隱之金蟾齧鎖句辨徐鍇説文繫𫝊之獮字禰字互相矛盾援北史證馬定國以石鼓出宇文周之非引鄭康成之説證𫝊註稱錯簡之誤皆有可采至謂仉姓出梁四公𫝊不知孟母先氏仉以王明清字仲言謂本張華贈何劭詩其言明且清句不知禮記先有此文則偶然疎舛也徐顯稗𫝊載友仁撰研史墨史印史不載此書此本出自陳繼儒家繼儒刻入普秘笈中殊失校讐如皇象天發神䜟碑字一條上下卷其文見則顛倒錯亂可知矣錢曽讀書敏求記稱有柯柘湖校本項藥師刋本今皆未見也乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








