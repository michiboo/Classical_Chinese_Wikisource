　　欽定四庫全書　　　　經部十
　　釋名　　　　　　　　小學類一〈訓詁之屬〉提要
　　〈臣〉等謹案釋名八卷漢劉熙撰熙字成國北海人其書二十篇以同聲相諧推論稱名辨物之意中間頗傷於穿鑿然可因以考見古音又去古未逺所釋器物亦可因以推求古人制度之遺如楚辭九歌薜荔拍兮蕙綢王逸註雲拍辟也辟二字今莫知為何物觀是書釋牀帳篇乃知以席著壁上謂之辟孔頴達禮記正義以深衣十二幅皆交裁謂之袵是書釋衣服篇雲袵䄡也在旁䄡襜然也則與玉藻言袵當旁者可以互證釋兵篇雲刀室曰削室口之飾曰琫下末之飾曰琕又足正毛詩詁訓傳之訛其有資考證不一而足呉韋昭嘗作辨釋名一卷糾熙之誤其書不傳然如經典釋文引其一條曰釋名雲古者車音如居所以居人也今曰車音尺遮反舍也〈案釋名本作古者曰車聲如居言行所以居人也今曰車車合也行者所處若居舍也此葢陸徳明為舉其文又取文義顯明增入音尺遮反四字耳〉韋昭雲車古皆音尺奢反後漢以來始有居音案何彼穠矣之詩以車韻華桃夭之詩以華韻家家古音姑華古音敷則車古音居更無疑義熙所説者不訛昭之所辨亦未必盡中其失也別本或題曰逸雅蓋明郎奎金取是書與爾雅小爾雅廣雅埤雅合刻名曰五雅以四書皆有雅名遂改題逸雅以從類非其本目今不從之又後漢書劉珍傳稱珍撰釋名五十篇以辨萬物之稱號其書名相同姓又相同鄭明選作秕言頗以為疑然厯代相傳無引劉珍釋名者則珍書久佚不得以此書當之也明選又稱此書為二十七篇與今本不合明選萬厯中人不應別見古本殆一時失記誤以二十為二十七歟乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　序
　　熈以為自古造化制器立象有物以來迄於近代或典禮所制或出自民庶名號雅俗各方名殊聖人於時就而弗改以成其器著於既往哲夫巧士以為之名故興於其用而不易其舊所以崇易簡省事功也夫名之於實各有義類百姓日稱而不知其所以之意故撰天地隂陽四時邦國都鄙車服喪紀下及民庶應用之器論敘指歸謂之釋名凡二十七篇至於事類未能究備凡所不載亦欲智者以類求之博物君子其於答難解惑王父幼孫朝夕侍問以塞可謂之士聊可省諸





