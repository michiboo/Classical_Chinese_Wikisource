
促駕踰三水，長驅望五原。
天階分斗極，地理接樓煩。
溪月明關隴，戎雲聚塞垣。
山川殊物候，風壤異涼喧。
戍古秋塵合，沙寒宿霧繁。
昔余迷學步，投跡忝詞源。
蘭渚浮延閣，蓬山款禁園。
彯纓陪紱冕，載筆偶璵璠。
汲冢寧詳蠹，秦牢詎辨冤。
一朝從篚服，千里騖輕軒。
鄉夢隨魂斷，邊聲入聽喧。
南圖終鎩翮，北上遽催轅。
弔影慙連茹，浮生倦觸藩。
數奇何以託，桃李自無言。

