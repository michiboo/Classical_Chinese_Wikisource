有動之動，出於不動。有為之為，出於無為。無為則神歸。神歸則萬物芸寂。不動則氣泯，氣泯則萬物無生。神神相守，物物相資，厥本歸根。默而悟之，我自識之。入乎無間，不死不生，與天地為一。
忘於目，則光溢無極。泯於耳，則心識常淵。兩機俱忘，絕眾妙之門。純純全全，合乎大方。溟溟涬涬，合乎無倫。天地之大，我之所維。萬物之眾，我之所持。曷有窮終，以語其弊哉？
養其無象，象故常存。守其無體，體故全真。全真相濟，可以長久。天得其真，故長。地得其真，故久。人得其真，故壽。世人所以不能長久者，為喪其無象，散其無體，不能使百骸九竅與真體並存，故死矣。
