臣等謹按
《古史》六十五卷[1]，宋蘇轍撰。轍有《詩傳》，已著録。轍以司馬遷《史記》多不得聖人之意，乃因遷之舊，上自伏羲神農、下訖秦始皇，為本紀七、世家十六、列傳三十七，自謂「追録聖賢之遺意以明示來世，至於得失成敗之際，亦備論其故。」以今考之，如於『三皇紀』增入道家者流，謂黃帝以「無為為宗，其書與老子相出入」；於『老子傳』附以佛家之說，謂釋氏視老子體道愈逺、而立於世之表；於『孟子傳』謂「孟子學於子思，得其說而漸失之，反稱譽田駢、慎到之徒」，又謂其為「佛家所謂鈍根聲聞者」。班固論遷之失，首在先黃老而後六經，轍所更定，烏在其能正遷耶？《朱子語録》曰：「伯恭子約，宗太史公之學，某嘗與之痛辨。子由《古史》言：『馬遷淺陋而不學、疎畧而輕信』，此二句最中馬遷之失，伯恭極悪之。《古史》序云：『古之帝王，其必為善，如火之必熱、水之必寒；其不為不善，如騶虞之不殺、竊脂之不榖』，此語最好。某嘗問伯恭：『此豈馬遷之所及？』然子由此語雖好，卻又有病處，如雲『帝王之道，以無為為宗』之類，他只說得箇頭勢大，然下面功夫，又皆空疎」云云。蓋與呂祖謙議論相激，故平日作《雜學辨》以攻轍，此時反為之左袒。然其混合儒墨之失，亦終不能為之掩也。平心而論，史至於司馬遷，猶詩至於李杜、書至於鍾王、畫至於顧陸，非可以一支一節比擬其長短者也。轍乃欲㸃定其書，殆不免於輕妄；至於糾正補掇，如《史記》載《堯典》「妻舜之後、瞽瞍尚欲殺舜」，轍則本《尚書》謂「妻舜在瞽瞍允若之後」；《史記》載「伊尹以負鼎說湯、造父御周穆王見西王母」事，轍則刪之；《史記》不載「禱雨桑林」事，轍則増之；宋世家《史記》贊宋襄公泓之戰為禮讓，轍則貶之；辨管子之書，為戰國諸子所附益；於『晏子傳』，増入「晏子處崔杼之變，知陳氏之簒與諷諫」數事；於宰我，則辨其無從叛之事；於子貢，則辨其無亂齊之事；又據《左氏傳》為栁下惠、曹子臧、吳季札、範文子、叔向、子産等傳以補《史記》所未及；『魯連傳』附以虞卿；『刺客傳』不載曹沬。其去取之間，亦頗為不茍。存與遷書相參考，固亦無不可矣。書中間有附註，以葉大慶《考古質疑》考之，蓋其子遜[2]之所作，舊本不載其名，今附著焉。
乾隆四十一年二月 恭校上
總纂官 (臣)紀昀 (臣)陸錫熊 (臣)孫士毅
總校官 (臣)陸費墀
蘇子曰：「古之帝王皆聖人也，其道以無為為宗，萬物莫能嬰之。其於為善，如水之必寒、如火之必熱；其於不為不善，如騶虞之不殺、如竊脂之不榖。不學而成、不勉而得其積之中者有餘。故其推之以治天下者，有不可得而知也。孔氏之遺書曰：『喜怒哀樂之未發謂之中，發而皆中節謂之和。中也者，天下之大本也；和也者，天下之達道也。致中和，天地位焉，萬物育焉。』 天地萬物猶將賴之以存，而況於人乎？自三代之衰，聖人不作，世不知本而馳騁於喜怒哀樂之餘。故其發於事業，日以鄙陋，不足以睎聖人之萬一，雖春秋之際，王澤未竭，士生其間，習於禮義而審於利病，如管仲、晏子、子産、叔向之流，皆不足以知之。至於孔子，其知之者至矣，而未嘗言；孟子知其一二，時以告人，而天下亦莫能信也。陵遲及於秦漢，士益以功利為急，言聖人者皆以其所知億之。儒者留於度數而智者溺於權利，皆不知其非也。太史公始易編年之法、為本紀世家列傳記五帝三王以來，後世莫能易之。然其為人淺近而不學、疎略而輕信，漢景武之間，《尚書》、《古文》、《詩毛氏》、《春秋左氏》皆不列於學官，世能讀之者少，故其記堯舜三代之事皆不得聖人之意。戰國之際，諸子辯士各自著書，或增損古事以自信，一時之說，遷一切信之；甚者或采世俗相傳之語以易古文舊說。及秦焚書，戰國之史不傳於民間，秦惡其議己也，焚之略盡；幸而野史一二存者，遷亦未暇詳也。故其記戰國有數年不書一事者。余竊悲之，故因遷之舊，上觀詩書，下考春秋及秦漢，襍錄記伏羲神農訖秦始皇帝為七本紀、十六世家、三十七列傳，謂之《古史》。追錄聖賢之遺意以明示來世，至於得失成敗之際，亦僃論其故。嗚呼！由數千歲之後、言數千歲之前，其詳不可得矣；幸其猶有存也，而或又失之，此《古史》之所為作也。」
