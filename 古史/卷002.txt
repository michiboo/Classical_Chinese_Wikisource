帝少昊，金天氏，曰摯，亦曰青陽。都於曲阜。其立也，鳳鳥適至，故以鳥紀，為鳥師而鳥名。鳳鳥氏，歴正也；玄鳥氏，司分者也；伯趙氏，司至者也；青鳥氏，司啓者也；丹鳥氏，司閉者也；祝鳩氏，司徒也；瞗鳩氏，司馬也；鳲鳩氏，司空也；爽鳩氏，司宼也；鶻鳩氏，司事也；五鳩鳩，民者也；五雉為五工正；九扈為九農正；而其四叔：「重」為勾芒，「該」為蓐收，「脩」及「熈」為玄冥。少昊氏既衰，而黃帝之孫顓頊代之。少昊之後見於周衰有郯子焉。
帝顓頊，髙陽氏，黃帝之孫，而昌意之子也。都於帝丘。始為民師而命以民事。少昊氏之衰也，九黎亂德，民神雜糅，不可方物。家為巫史，民匱於祀；民瀆齊盟，而神不蠲民。嘉生不降，禍災薦至。顓頊乃命南正重司天以屬神，火正黎司地以屬民，絶地天通使，無相侵瀆，然後民安其生。髙陽氏之滅也，歲在鶉火，〈《左傳》晉史趙曰：「陳，顓頊之族也，歲在鶉火，是以卒滅，陳將如之。」〉黃帝之曾孫嚳代之。顓頊之後六世生舜，五世生鯀，故虞夏皆祖顓頊。
帝嚳，髙辛氏，黃帝之曾孫也。父曰蟜極，祖曰玄囂。都於亳。取陳鋒氏，生堯；取娵訾氏，生摯；取有娀氏，生契；取有邰氏，生稷。帝嚳崩而摯代立。帝摯立不善，崩而其弟立，是為帝堯。契之後為殷；稷之後為周。故堯禪舜，舜祀嚳於郊；而殷周皆祀嚳於禘。
帝堯，陶唐氏，都於平陽。黃收純衣，彤車白馬，茅茨不翦，土階三等；為咸池之樂，克明俊德，以親九族；九族既睦，平章百姓；百姓昭明，恊和萬邦，黎民於變時雍。髙辛氏既衰，而三苗復亂九黎之德。堯乃復育重黎之後，曰羲仲、羲叔、和仲、和叔，使平秩四方，以正四時，允釐百工，庶績咸熈。於是，堯訪於羣臣曰：「疇咨若時登庸？」放齊曰：「嗣子丹朱開明。」堯曰：「吁！嚚訟，可乎？」堯又曰：「疇咨若予采？」驩兠曰：「共工方鳩僝功。」堯曰：「吁！靜言庸違，象共滔天。」不可。堯復問四岳曰：「湯湯洪水滔天，浩浩懐山襄陵。下民其咨誰可使治者？」皆曰：「鯀可。」堯曰：「鯀方命圯族，不可。」岳曰：「異哉！試不可用乃已。」堯於是聼岳用鯀，九載功用不成。堯復問曰：「朕在位七十載，汝能庸命，巽朕位？」岳曰：「否德忝帝位。」堯曰：「明明揚側陋。「衆皆曰：「有鰥在下，曰虞舜。」堯曰：「俞予聞如何？」岳曰：「瞽子，父頑、母嚚、象傲，克諧以孝，烝烝乂不格姦。」堯曰：「我其試哉！」於是妻之二女以觀其德。舜飭下二女於媯汭，如婦禮。堯善之。堯知子丹朱不肖，不足授天下；得舜，試之三年而告之曰：「予詢事考言，乃言底可績，三載矣。汝遂陟帝位。」舜讓於德弗嗣，堯不許。以正月上日受終於文祖。堯遂老，使舜攝行天子之政二十有八載，而堯崩，百姓如喪考妣，三載四海，遏宻八音。舜乃封丹朱，使奉堯祀，服其禮樂，以客見天子。而舜
亦宗祀堯。至舜之子孫，乃更郊堯而宗舜。自黃帝至堯，皆姬姓，同姓而異其國號，所以章明德也。堯後有劉累者，學擾龍於豢龍氏，事夏孔甲，賜氏曰「御龍」，以更豕韋之後為豕韋氏；商之衰，遷居於唐，周以唐封叔虞，復自唐徙杜，為唐杜氏；周宣王誅杜伯，其子隰叔適晉為范氏；范武子奔秦，自秦復歸於晉，其處者為劉氏，而漢其苖裔也。
帝舜，有虞氏，嬀姓。舜父瞽叟；瞽叟父曰橋牛；橋牛父曰勾望；勾望父曰敬康；敬康父曰窮蟬；窮蟬，帝顓頊之子也。自窮蟬至舜，皆微為庶人。舜父病瞽，母亡而更娶生象，父母愛象而惡舜，遇舜不以道。舜事父母、撫弟，篤於敬愛。瞽猶不順。舜往于田，日號泣於旻天；於父母，負罪引慝。祗載見瞽叟，䕫䕫齊栗。瞽亦允若，不至於姦。以是耕於歴山，歴山之人皆讓畔；漁於雷澤，雷澤之人皆讓居；陶於河濱，器不苦窳。一年而所居成聚，二年成邑，三年成都。堯聞其賢，妻之二女，以觀其內；事之九男，以觀其外。二女不敢以其貴驕，而九男皆益篤。堯知其聖人也，乃命舜愼徽五典；五典克從，納於百揆；百揆時敘，賓於四門；四門穆穆，納於大山林麓，烈風雷雨弗能迷也。〈世或言所謂「納於大麓者，太山之麓，帝王禪代告終之所在。此太山之所以為岱宗者也。」然方舜之納於大麓也，蓋未受終於文祖，類於上帝猶人臣也，而遽告代於太山可乎？〉 如是三載，堯乃命舜以位，正月上日受終於文祖。察琁璣玉衡，齊七政以觀天命之逆順，而天命無違；於是類於上帝，禋於六宗，〈儒者言六宗皆不同禮。祭法曰：「泰昭祭時也，坎壇祭寒暑也，王宮祭日也，夜明祭月也，幽宗祭星也，雩宗祭水旱也。」孔安國、王肅以此為六宗。夫言古事當以古說為近，舍祭法不用而以意立說，未可信也。或以乾坤六子、宗廟三昭三穆當之，其數雖合，然自古無祭八卦之文。舜既受終於文祖，然後推考天人、觀其逆順而徧祭之，則三昭三穆，於其祭文祖兼之矣。〉 望于山川，徧於羣神。輯五瑞以觀諸侯之從否，而諸侯莫有不至；於是覲四岳、羣牧、班瑞於羣後，遂以四時廵守方岳，燔柴告至，望秩山川，肆覲諸侯。協時月正日，同律度量衡，修五禮、五玉、三帛、二生、一死贄。如五器，卒乃復。歸，格於藝祖，用特。五載一廵守，羣後四朝，敷奏以言，明試以功，車服以庸。舜舉禹使治水，水行地中，建十有二州，封十有二山，濬川。民咸安其生。於是，象以典刑，流宥五刑，鞭作官刑，扑作教刑，金作贖刑。眚災肆赦，怙終賊刑。流共工於幽州，放驩兠於崇山，竄三苗於三危，殛鯀於羽山，四罪而天下咸服。二十有八年而堯崩，舜除三年之䘮，正月元日見於文祖，詢於四岳：「咨，十有二牧。」舜自百揆為天子，未有代之者，於是舜問四岳：「誰可使宅？」百揆皆曰：「伯禹作司空，可。」帝曰：「俞，咨！禹，汝平水土，惟時懋哉！」禹讓於稷、契、臯陶。帝曰：「俞，汝往哉！」是時，棄既已為稷，契既已為司徒，臯陶既已為士矣。舜皆稱其功，申命其事。復博訪羣臣，因其所舉而即用之。所舉無不賢者，乃以垂為工，以益為虞，以夷為秩宗，以䕫典樂，以龍為納言，凡命四岳、十二牧、九官二十有二人，〈世咸以「四岳」為四人，非也。傳言齊許皆四岳之後，姜姓，蓋一人耳。〉 三載考績；三考，黜陟幽明，庶績咸熈。惟三苗之遺民，為惡不悛，乃復分北處之，以㪚其衆。然後四海咸戴舜德，興九招之樂，致異物、鳯凰來翔天下，明德皆自虞帝始。舜弟象封於有鼻，舜子商均亦不肖，舜乃命禹曰：「朕宅帝位三十有三載，耄期倦於勤，汝惟不怠，總朕師。」禹讓於臯陶。舜曰：「天之歴數在汝躬。汝終陟元後。」禹曰：「枚卜功臣而從其吉，可也。」舜不許。正月朔旦，受命於神宗，率百官若帝之初。神宗者，舜之所宗堯也。〈舜受命於文祖，禹受命於神宗，蓋將以天下與人，必告其所從受天下者也。〉 舜既老，任禹以政。苗民猶弗率舜命；舜命禹征之。禹伐之三旬，而苗民不服。益賛於禹，稱「舜之在歴山，日號泣於昊天，負罪引慝，而瞽叟允若。至諴感神，矧茲有苗，其有不服者乎？」禹用其言而班師。舜乃誕敷文德，舞干羽於兩階；七旬而有苗格。〈是時，舜在位三十三年，徳之及物也久矣。以舜之徳而誅三苗之虐，以天下之衆而伐三苗之㣲，其為不敵也明矣。然而攻之三旬而不服，引兵而歸，舞干羽於兩階，七旬而格之，何也？雖以舜之徳、舉天下之衆而伐之，是以力較之也。以力較之，必其力竭而後服。引兵而歸，不較其力而竢之以徳，吾無爭心，而三苖愧恥之心生矣。七旬而後格，雖以為遲，可也。〉 蓋舜三十而徵庸，攝位三十年，即位五十年，都於蒲坂；南廵守，崩於蒼梧之野，而葬於九疑。禹封其子於虞，有虞氏，世禘黃帝、郊堯、祖顓頊、宗舜、報幕[1]。其後有虞思、箕伯、直柄、虞遂、伯戱，〈虞思，封夏少康者也。其餘四人，見《晏子》與叔向言齊事。〉 皆失其世。次至商而封遂；〈《左傳》：舜寘徳於遂。〉 至周而封陳；陳敬仲完自陳奔齊，其後代齊。
