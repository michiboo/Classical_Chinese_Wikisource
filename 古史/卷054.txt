虞卿者，遊說之士也。躡蹻擔簦，說趙孝成王。一見，賜黃金百鎰，白壁一雙；再見，爲趙上卿，故號爲虞卿。秦昭王以范睢故，欲爲之報仇，求魏相魏齊而殺之。魏齊亡走，趙依平原君。秦召平原君而使趙王殺齊，齊夜出見虞卿，虞卿解相印與齊。皆之，魏依信陵君，信陵君難之，齊怒，自剄死。虞卿困於大梁不得志，乃著書，上採《春秋》，下觀近世，曰：節、義、稱、號、揣、摩、政、謀，凡八篇，以刺譏國家得失。世傳之曰『虞氏春秋』。秦、趙戰於長平，趙不勝，亡一都尉，趙王召樓昌與虞卿曰：『軍戰不勝，尉復死，寡人使束甲而趨之，何如？』樓昌曰：『無益也，不如發重使爲媾。』虞卿曰：『昌言媾者以爲不媾，軍必破也。而制媾者在秦，且王之論秦也，欲破趙之軍乎？不邪。』王曰：『秦不遺餘力矣，必且欲破趙軍。』虞卿曰：『王聽臣發使出重寶以附楚魏，楚魏欲得王之重寶必內吾使。趙使入楚魏，秦必疑，天下之合從且必恐，如此則媾乃可爲也。』趙王不聽，與平陽君趙豹爲媾，發鄭朱入秦，秦內之。趙王召虞卿曰：『寡人使平陽君爲媾於秦，秦已納鄭朱矣，卿以爲奚如？』虞卿對曰：『王不得媾，軍必破矣。天下賀戰勝者皆在秦矣。鄭朱，貴人也，入秦，秦王與應侯必顯重以示天下。楚魏以趙爲媾，必不救王，秦知天下不救王則媾不可得成也。』應侯果顯鄭朱以示天下，賀戰勝者終不肯媾，長平大敗，遂圍邯鄲，爲天下笑。秦既解邯鄲圍，而趙王入朝，使趙郝約事於秦，割六縣以媾。虞卿謂趙王曰：『秦之攻王也，倦而歸乎？王以其力尚能進，愛王而弗攻乎？』王曰：『秦之攻我也，不遺餘力矣，必以倦而歸也。』虞卿曰：『秦以其力攻其所不能取，倦而歸，王又以其力之所不能取以送之，是助秦自攻也。來年秦復攻王，王無救矣！』王以虞卿之言告趙郝，趙郝曰：『虞卿誠能盡秦力之所至乎？誠知秦力之所不能進此彈丸之地，弗予令秦來年復攻王，王得無割其內而媾乎？』王曰：『請聽子割矣。子能必使來年秦之不復攻我乎？』趙郝對曰：『此非臣之所敢任也。他日三晉之交於秦，相善也，今秦善韓、魏而攻王，王之所以事秦必不如韓、魏也。今臣爲足下解負親之攻，開闗通幣，齊交韓、魏，至來年而王獨取攻於秦，此王之所以事秦必在韓、魏之後也。此非臣之所敢任也。』王以告虞卿，虞卿對曰：『郝言不媾，來年秦復攻王，王得無割其內而媾乎？今媾郝，又以不能必秦之不復攻也，今雖割六城何益？來年復攻又割，其力之所不能取而媾，此自盡之術也，不如無媾。秦雖善攻，不能取六縣；趙雖不能守，終不失六城。秦倦而歸，兵必罷我六城，收天下以攻罷秦，是失之於天下而取償於秦也。吾國尚利，孰與坐而割地自弱以強秦哉？今郝曰秦善韓、魏而攻趙者，必以爲韓、魏不救趙也，而王之軍必孤，有以王之事秦不如韓、魏也，是使王歲以六城事秦也，即坐而城盡。來年秦復求割地，王將與之乎？弗與是棄前功而挑秦禍也，與之則無地而給之。語曰：「強者善攻，弱者不能守。」今坐而聽秦，秦兵不弊而多得地，是強秦而弱趙也。以益強之秦而割愈弱之趙，其計故不止矣。且王之地有盡，而秦之求無已，以有盡之地而給無已求，其勢必無趙矣！』王計未定，樓緩從秦來，趙與樓緩計之曰：『予秦地何如，毋與，孰吉？』緩辭讓曰：『此非臣之所能知也。』王曰：『雖然，試方公之私。』緩對曰：『王亦聞夫公甫文伯母乎？公父文伯仕於魯，病死，女子爲自殺於房中者二人，其母聞之弗哭也。其相室曰：「焉有子死而弗哭者乎？」其母曰：「孔子，賢人也，逐於魯，而是人不隨也。今死而女人爲之自殺者二人，若是者必其於長者薄而女人厚也。」故從母言之，是爲賢母；從妻言之，是必不免爲妬妻。故其言者異，則人心變矣。今臣新從秦來，而言勿予則非計也，言予之恐王以臣爲爲秦也，故不敢對。使臣得爲大王計，不如予之。』王曰：『諾。』虞卿聞之入見王曰：『此飾說也，王眘勿予。』樓緩聞之，往見王，王又以虞卿之言告緩，對曰：『不然，虞卿得其一，不得其二。夫秦、趙構難而天下皆說，何也？曰：「吾且因強而乘弱矣！」今趙兵困於秦，天下之賀戰勝者則必盡在於秦矣，故不如亟割爲和以疑天下而尉秦之心，不然，天下將因秦之強怒乘趙之弊，瓜分之。趙且亡，何秦之圖乎？故曰：「虞卿得其一，不得其二。」願王以此決之，勿復計也。』虞卿聞之，往見王曰：『危哉！樓子之所以爲秦者，是愈疑天下而慰秦之心哉，獨不言其示天下弱乎？且臣言勿予者，非固勿予而已也。秦索六城於王，而王以六城賂齊，齊、秦之深讎也，得王之六城，並力西擊，齊、秦之聽王，不侍辭之畢也，則是王失之於齊而取償於秦也。王以此發聲，兵未窺於境，臣見秦之重賂至趙，而反媾於王也。從秦爲媾，韓、魏聞之，必盡重王，重王必出重寶以先於王，則是王一舉而結三國之親，而與秦易道也。』趙王曰：『善。』則使虞卿東見齊王，與之謀秦。虞卿未返，秦使者已在趙矣。樓緩聞之，亡去趙，於是封虞卿以一城。居傾之，而魏請爲從，趙王召虞卿謀，過平原君，平原君曰：『願卿之論從也。』虞卿入見王，王曰：『魏請爲從。』對曰：『魏過。』王曰：『寡人固未之許。』對曰：『王過。』王曰：『魏請從。』卿曰：『魏過，寡人未之許。』又曰：『寡人過，然則終不可乎？』對曰：『臣聞小國之與大國從事也，有利則大國受其福，有敗則小國受其禍。今魏以小國請其禍，而王以大國辭其福，臣故曰：「王過，魏亦過。」竊以爲從便。』王曰：『善。』乃合魏爲從。
魯仲連，齊人也。好奇偉俶儻之畫䇿，而不肯仕宦任職，好持高節。游於趙。
趙孝成王時，而秦王使白起破趙長平之軍前後四十餘萬，秦兵遂東圍邯鄲。趙王恐，諸侯之救兵莫敢擊秦軍。魏安釐王使將軍晉鄙救趙，畏秦，止於蕩陰不進。魏王使客將軍新垣衍間入邯鄲，因平原君謂趙王曰：『秦所為急圍趙者，前與齊爭強為帝，已而復歸帝；今齊已益弱，方今唯秦雄天下，此非必貪邯鄲，其意欲復求為帝。趙誠發使尊秦王為帝，秦必喜，罷兵去。』平原君猶豫未有所決。
仲連聞之，乃見平原君曰：『事將奈何？』平原君曰：『勝也何敢言事！前亡四十萬之衆於外，今又內圍邯鄲而不能去。魏王使客將軍新垣衍令趙帝秦，今其人在是。勝也何敢言事！』仲連曰：『吾始以君為天下之賢公子也，吾乃今然後知君非天下之賢公子也。梁客新垣衍安在？吾請為君責而歸之。』平原君曰：『勝請為紹介而見之於先生。』平原君遂見新垣衍曰：『東國有魯仲連先生者，今其人在此，勝請為紹介交之於將軍。』衍曰：『吾聞魯仲連先生，齊國之高士也。衍人臣也，使事有職，吾不願見。』平原君曰：『勝既已泄之矣。』衍許諾。
仲連見衍而無言。衍曰：『吾視居此圍城圍中者，皆有求於平原者也；今吾觀先生之玉貌，非有求於平原君者也，曷為久居此圍城之中而不去？』仲連曰：『世以鮑焦為無從頌〈古容誦通〉而死者，皆非也。衆人不知，則為一身。彼秦者，棄禮義而上首功之國也，權使其士，虜使其民。彼即肆然而為帝，過而為政於天下，則連有蹈東海而死耳，吾不忍為之民也。所為見將軍者，欲以助趙也。』
衍曰：『先生助之將奈何？』仲連曰：『吾將使梁及燕助之，齊、楚則固助之矣。』衍曰：『燕則吾請以從矣；若乃梁者，則吾乃梁人也。先生惡能使梁助之？』仲連曰：『梁未睹秦稱帝之害故耳。使梁睹秦稱帝之害，則必助趙矣。』
衍曰：『秦稱帝之害何如？』仲連曰：『昔者齊威王嘗為仁義矣，率天下諸侯而朝周。周貧且微，諸侯莫朝，而齊獨朝之。居嵗餘，周烈王崩，齊後往，周怒，赴於齊曰：「天崩地坼，天子下席。東藩之臣因齊後至，則斮。」齊威王勃然怒曰：「叱嗟，而母婢也！」卒為天下笑。故生則朝周，死則叱之，誠不忍其求也。彼天子固然，其無足怪。』
衍曰：『先生獨不見夫僕乎？十人而從一人者，寧力不勝而智不若邪？畏之也。』仲連曰：『嗚呼！梁之比於秦若僕邪？』衍曰：『然。』仲連曰：『吾將使秦王烹醢梁王。』衍怏然不悅曰：『噫嘻，亦太甚矣，先生之言也！』先生又惡能使秦王烹醢梁王？』仲連曰：『固也，吾將言之。昔者九侯、鄂侯、文王，紂之三公也。九侯有子而好，獻之於紂。紂以為惡，醢九侯。鄂侯爭之強、辯之疾，故脯鄂侯。文王聞之，喟然而歎，故拘之牖里之庫百日，欲令之死。曷為與人俱稱王，卒就脯醢之地？齊涽王將之魯，夷維子為執䇿而從，謂魯人曰：「子將何以待吾君？」魯人曰：「吾將以十太牢待子之君。」夷維子曰：「子安取禮而來吾君？彼吾君者，天子也。天子廵狩，諸侯辟舍，納筦籥，攝衽抱機，視膳於堂下；天子已食，乃退而聽朝也。魯人投其籥，不果納。不得入於魯，將之薛，假途於鄒。當是時，鄒君死，涽王欲入弔，夷維子謂鄒之孤曰：「天子弔，主人必將陪殯棺，設北面於南方，然後天子南面弔也。」鄒之羣臣曰：「必若此，吾將伏劒而死。」固不敢入於鄒。鄒、魯之臣，生則不得事養，死則不得賻襚，然且欲行天子之禮於鄒、魯，鄒、魯之臣不果納。今秦，萬乗之國也，梁亦萬乗之國也。俱據萬乘之國，各有稱王之名，睹其一戰而勝，欲從而帝之，是使三晉之大臣不如鄒、魯之僕妾也。且秦無已而帝，則且變易諸侯之大臣。彼將奪其所不肖而與其所賢，奪其所憎而與其所愛。彼又將使其子女讒妾為諸侯姬妃，處梁之宮，梁王安得晏然而已乎？而將軍又何以得故寵乎？』
於是衍起再拜，謝曰：『始以先生為庸人，吾乃今日知先生為天下之士也。吾請出，不敢復言帝秦。』秦將聞之，為卻軍五十里。適㑹魏公子無忌奪晉鄙軍以
救趙，擊秦軍，秦軍遂引而去。
於是平原君欲封仲連仲，連辭讓使者三，終不肯受。平原君乃置酒，酒酣起前，以
千金為仲連壽。仲連笑曰：『所謂貴於天下之士者，為人排患釋難，解紛亂而無取也。即有取者，是商賈之事也，而連不忍為也。』遂辭平原君而去，終身不復見。
其後十餘年，燕將攻下聊城，聊城人或讒之燕，燕將懼誅，因保守聊城，不敢歸。齊田單攻聊城歲餘，士卒多死而聊城不下。仲連乃為書，約之矢以射城中，遺燕將曰：
『吾聞之，智者不倍時而棄利，勇士不死而滅名，忠臣不先身而後君。今公行一朝之忿，不顧燕王之無臣，非忠也；殺身亡聊城，而威不信於齊，非勇也；功敗名滅，後世無稱焉，非智也。三者世主不臣，說士不載，故智者不再計，勇士不怯死。今死生榮辱，貴賤尊卑，此時不再至，願公詳計而無與俗同。
且楚攻齊之南陽，魏攻平陸，而齊無南面之心，以為亡南陽之害小，不如得濟北之利大，故定計審處之。今秦人下兵，魏不敢東面；衡秦之勢成，楚國之形危；齊棄南陽，斷右壤，定濟北，計猶且為之也。且夫齊之必決於聊城，公勿再計。今楚魏交退於齊，而燕救不至。以全齊之兵，無天下之規，與聊城共據期年之敝，則臣見公之不能得也。且燕國大亂，君臣失計，上下迷惑，栗腹以十萬之眾五折於外，以萬乘之國被圍於趙，壤削主困，為天下僇笑。國敝而禍多，民無所歸心。今公又以敝聊之民距全齊之兵，是墨翟之守也。食人炊骨，士無反外之心，是孫臏之兵也。能見於天下。雖然，為公計者，不如全車甲以報於燕。車甲全而歸燕，燕王必喜；身全而歸於國，士民如見父母，交遊攘臂而議於世，功業可明。上輔孤主以制群臣，下養百姓以資說士，矯國更俗，功名可立也。亡意亦捐燕棄世，東游於齊乎？裂地定封，富比乎陶、衛，世世稱孤，與齊久存，又一計也。此兩計者，顯名厚實也，願公詳計而審處一焉。
且吾聞之，規小節者不能成榮名，惡小恥者不能立大功。昔者管夷吾射桓公中其鉤，篡也；遺公子糾不能死，怯也；束縛桎梏，辱也。若此三行者，世主不臣而鄉里不通。鄉使管子幽囚而不出，身死而不反於齊，則亦名不免為辱人賤行矣。臧獲且羞與之同名矣，況世俗乎！故管子不恥身在縲紲之中、而恥天下之不治，不恥不死公子糾、而恥威之不信於諸侯，故兼三行之過而為五霸首，名高天下而光燭鄰國。曹子為魯將，三戰三北，而亡地五百里。鄉使曹子計不反顧，議不還踵，刎頸而死，則亦名不免為敗軍禽將矣。曹子棄三北之恥，而退與魯君計。桓公朝天下，會諸侯，曹子以一劍之任，枝桓公之心於壇坫之上，顏色不變，辭氣不悖，三戰之所亡一朝而復之，天下震動，諸侯驚駭，威加吳、越。若此二士者，非不能成小廉而行小節也，以為殺身亡軀，絕世滅後，功名不立，非智也。故去感忿之怨，立終身之名；棄忿悁之節，定累世之功。是以業與三王爭流，而名與天壤相弊也。願公擇一而行之。』
燕將見仲連書，泣三日，猶豫不能自決。欲歸燕，已有隙，恐誅；欲降齊，所殺虜於齊甚衆，恐已降而後見辱。喟然歎曰：『與人刃我，寧自刃。』乃自殺。聊城亂，田單遂屠聊城。歸而言仲連，欲爵之。仲連逃隱於海上，曰：『吾與富貴而詘於人，寧貧賤而輕世肆志焉。』
