專諸者，吳堂邑人也。伍子胥之亡楚而如吳也，知專諸之能。子胥既見王僚，說以伐楚之利，公子光曰：「彼伍員父兄皆死於楚，而言伐楚欲自爲報讎也，非能爲吳。」吳王乃止。子胥知光之欲殺王僚，乃曰：「彼光將有內志，未可說以外事。」乃進專諸於光，光既得專諸，善客待之。十二年而楚王死，王僚因楚喪，使其二弟公子蓋餘屬庸將後圍楚之，潛使季子於晉，以觀諸侯之變。楚發兵絕吳兵，不得還，於是光謂專諸曰：「此時不可失，不求何獲。且光，真王嗣，當立，季子雖來，不吾廢也。」專諸曰：「王僚可殺也。母老子弱，而兩弟將兵伐楚，楚絕其後方。今吳外困於楚，而內空無骨鯁之臣，是無如我何？！」光頓首曰：「光之身，子之身也！」四月丙子，光伏甲士於窟室中而具酒請王僚，王僚使兵陳，自宮至光之家門戶階陛，左右皆王僚之親戚也，夾立侍皆持長鈹。酒既酣，光詳爲足疾，入窟室中，使專諸置匕首魚灸之腹而進之。既至王前，專諸擘魚，以匕首刺王僚，立死，左右亦殺專諸。王人擾亂，光出其伏甲以攻王僚之徒，盡滅之，遂自立爲王，是爲闔閭。闔閭乃封專諸子爲上卿。
豫讓者，晉大夫畢陽之孫也。故嘗事范中行氏，而無所知名；去而事智伯，[1]甚尊寵之。及智伯伐趙襄子，〔趙襄子〕[2]與韓魏合謀滅智伯，而三分其地。趙襄子最怨智伯，漆其頭以為飲器。讓遁逃山中，曰：「嗟乎！士為知己者死，女為說己者容。今智伯知我，我必為報讎而死。」乃變名姓為刑人，入宮塗厠中，挾匕首，欲以刺襄子。襄子如厠，心動，執問塗厠中刑人，則豫讓，內持兵，曰：「欲為智伯報仇。」左右欲誅之，襄子曰：「彼義人也。吾謹避之耳。且智伯亡無後，而其臣欲為報仇，此天下之賢人也。」卒釋去之。居頃之，讓又漆身為厲，吞炭為啞，使形狀不可知，行乞於市，其妻不識也。行見其友，其友識之曰：「汝非豫讓邪？」曰：「我是也。」其友為泣曰：「以子之才，委質而臣趙氏，彼必近幸子。乃為所欲，顧不易邪？何乃殘身苦形、欲以求報，不亦難乎？」讓曰：「既以委質臣事人而求殺之，是懷二心以事其君也。且吾所為者極難耳，然所以為此者，將以愧天下後世之為人臣懷二心以事其君者也。」頃之襄子當出，譲伏於所當過之橋下。襄子至橋，馬驚，襄子曰：「此必豫讓也。」使人問之，果豫譲。於是襄子乃數讓曰：「子不嘗事范中行氏乎？智伯盡滅之而子不為報讎，而反委質臣於智伯？智伯亦已死矣，而子獨何以為之報讎之深也？」譲曰：「臣事范中行氏，范中行氏皆衆人遇我，我故衆人報之。至於智伯，國士遇我，我故國士報之。」襄子喟然歎息而泣曰：「嗟乎，豫子！子之為智伯，名既成矣。而吾赦子亦已足矣。子其自為計，吾不復釋子。」使兵圍之。譲曰：「臣聞明主不欲掩人之美，而忠臣有死名之義。前君已寛赦臣，天下莫不稱君之賢。今日之事臣固伏誅，然願請君之衣而擊之，以致報讎之意，則雖死不恨，非所敢望也。」於是襄子大義之，乃使使持衣與譲，譲拔劍三躍而擊之，曰：「吾可以下報智伯矣。」遂伏劍自殺。死之日，趙國志士聞之，皆為涕泣。
聶政者，軹深井裡人也。殺人避仇，與母姊如齊，以屠為事，久之。濮陽嚴仲子事韓哀侯，與韓相俠累有郤，仲子恐誅，亡去，游求人可以報俠累者，至齊。齊人或言「聶政，勇敢士也，避仇隱於屠者之間。」仲子至門請，數反，然後具酒聶政母前，酒酣，奉黃金百鎰，前為政母壽。政驚怪其厚，固謝仲子。仲子固進，而政謝曰：「臣幸有老母，家貧，客游以為狗屠，可以旦夕得甘毳以養親。親供養備，不敢當仲子之賜。」仲子辟人，因為政言曰：「臣有仇，而游諸侯衆矣。然至齊，竊聞足下義甚高，故進百金者，將用為夫人麤糲之費，得以交足下之歡，豈敢以有求望邪？」政曰：「臣所以降志辱身，居市井屠者，徒幸以養老母。老母在，政身未敢以許人也。」仲子固譲，政竟不肯受也。然仲子卒備賓主之禮而去。久之，政母死，既已塟，除服，政曰：「嗟乎！政乃市井之人，鼓刀以屠。而嚴仲子乃諸侯之卿相也，不遠千里，枉車騎而交臣。臣之所以待之，至淺鮮矣，未有大功可以稱者。而仲子奉百金為親壽，我雖不受，然是者徒深知政也。夫賢者以感忿睚眥之意、而親信窮僻之人，而政獨安得嘿然而已乎？且前日要政，政徒以老母；老母今以天年終，政將為知己者用。」乃遂西至濮陽，見仲子曰：「所以不許仲子者，徒以親在。今不幸而以天年終，仲子所欲報仇者為誰？請得從事焉。」仲子具告曰：「臣之仇，韓相俠累。俠累又韓君之季父也。宗族盛多，居處兵衛甚設，臣欲使人刺之，衆終莫能就。今足下幸而不棄，請益其車騎、壯士，可為足下輔翼者。」政曰：「韓之與衞相去中間不甚逺，今殺人之相，相又國君之親，此其勢不可以多人，多人不能無生得失，〔生得失〕[3]則語泄，語泄是韓舉國而與仲子為讎，豈不殆哉？」遂謝車騎、人徒，獨行杖劍至韓。韓相俠累方坐府上，持兵㦸而衛侍者甚衆，政直入上堦刺殺俠累。左右大亂，政大呼，所擊殺者數十人，因自皮面抉眼，自屠出腸，遂以死。韓取政屍暴於市，購問莫知誰子。於是，韓購縣之有能言殺相俠累者，予千金，久之莫知也。政姊榮聞人有刺殺韓相者，賊不得國，不知其名姓，暴其屍而縣之千金，乃於邑曰：「其是吾弟與？嗟乎！嚴仲子知吾弟。」立起如韓之市，而死者果政也。伏屍哭極哀，曰：「是軹深井裡所謂聶政也。」市行者皆曰：「此人暴虐吾國相，王縣購其名姓千金，夫人不聞與？何敢來識之也。」榮應之曰：「聞之。然政所以蒙汚辱自棄於市販之間者，為老母幸無恙，妾未嫁也。親既以天年下世，妾已嫁夫，嚴仲子乃察舉吾弟困汚之中，而交之澤厚矣，可奈何？士固為知己者死，今乃以妾尚在之故，重自刑以絶從妾，其奈何畏沒身之誅、終滅賢弟之名？」大驚韓市人。乃大呼「天者」三，卒於邑悲哀而死政之旁。晉楚齊衞聞之皆曰：「非獨政能也，乃其姊亦烈女也。鄉使政誠知其姊無濡忍之志、不重暴骸之難、必絶險千里以列其名、姊弟俱僇於韓市者，亦未必敢以身許嚴仲子也。嚴仲子亦可謂知人能得士矣。」
荊軻者，衞人也。其先乃齊人，徙於衞，衞人謂之「慶卿」；而之燕，燕人謂之「荊卿」。荊卿好讀書，擊劍以術說衞元君，衞元君不用。軻嘗游過榆次，與蓋聶論劍，蓋聶怒而目之。軻出，人或言「復召荊卿」。蓋聶曰：「曩者吾與論劍，有不稱者，吾目之試往，是宜去不敢留。」使使往之主人，荊卿則已駕而去榆次矣。使者還報，蓋聶曰：「固去也。吾曩者目攝之。」軻游於邯鄲，魯句踐與軻博爭道，句踐怒而叱之，軻嘿而逃去，遂不復會。軻既至燕，愛燕之狗屠及善擊築者高漸離。軻嗜酒，日與狗屠及高漸離飲於燕市，酒酣以往，高漸離擊築，軻和而歌，於市中相樂也；已而相泣，旁若無人者。軻雖游於酒人乎，然其為人沈深好書，其所游諸侯，盡與其賢豪長者相結。其之燕，燕之處士田光先生亦善待之，知其非庸人也。居頃之，會燕太子丹質秦亡歸。丹故嘗質於趙，而秦王政生於趙，其少時與丹歡；及政立為秦王，而丹質於秦，秦王遇丹不善，故丹怨而亡歸。歸而求為報秦王者，國小，力不能。其後，秦日出兵山東，以伐齊楚三晉，稍蠶食諸侯，且至於燕。燕君臣皆恐禍之至，丹患之，問其傅鞠武，武對曰：「秦地遍天下，威脅韓魏趙氏，北有甘泉谷口之固，南有涇渭之沃，擅巴漢之饒，右隴蜀之山，左關殽之險，民衆而士厲，兵革有餘，意有所出，則長城之南、易水以北，未有所定也。奈何以見陵之怨，欲批其逆鱗哉？」丹曰：「然則何由？」對曰：「請入圖之。」居有間，秦將樊於期得罪於秦王，亡之燕，丹受而舍之。鞠武諫曰：「不可。夫以秦王之暴，而積怒於燕，足為寒心。又況聞樊將軍之所在乎？是謂委肉當餓虎之蹊也。禍必不振矣，雖有管晏不能為之謀也。願太子疾速遣樊將軍入匃奴以滅口，請西約三晉，南連齊楚，北購於單于，其後廼可圖也。」丹曰：「太傅之計，曠日彌久，心惛然不能須㬰，且非獨於此也。夫樊將軍窮困於天下，歸身於丹，丹終不以廹於強秦、而棄所哀憐之交，置之匃奴，是固丹命卒之時也。願太傅更慮之。」鞠武曰：「夫行危而求安，造禍而求福，計淺而願深，連結一人之後，交不顧國家之大害，此謂資怨而助禍矣。夫以鴻毛燎於爐炭之上，必無事矣。且以鵰鷙之秦，行怨暴之怒，豈足道哉？燕有田光先生，其為人智深而勇沈，可與謀。」丹曰：「願因太傅而得交於田先生，可乎？」鞠武曰：「敬諾。」出見田先生，道：「太子願圖國事於先生也。」光曰：「敬奉敎。」乃造焉。丹逢迎卻行為道，跪而蔽席。光坐定，左右無人，丹避席而請曰：「燕秦不兩立，願先生留意也。」光曰：「臣聞騏驥盛壯之時，一日而馳千里；至其衰老，駑馬先之。今太子聞光壯盛之時，不知臣精已消亡矣。雖然光不敢以圖國事，所善荊卿可使也。」丹曰：「願因先生得結交於荊卿，可乎？」光曰：「敬諾。」即起趨出，丹送至門，戒曰：「丹所報先生所言者，國之大事也，願先生勿泄也。」光俛而笑曰：「諾。」僂行見荊卿曰：「光與子相善，燕國莫不知。今太子聞光壯盛之時，不知吾形已不逮也，幸而敎之曰：『燕秦不兩立，願先生留意也。』光竊不自外，言足下於太子也。願足下過太子於宮。」軻曰：「謹奉敎。」光曰：「吾聞之：長者為行，不使人疑。今太子告光曰：『所言者國之大事也，願先生勿泄。』是太子疑光也。夫為行而使人疑之，非節俠也。」欲自殺以激荊卿，曰：「願足下急過太子，言光已死，明不言也。」因遂自刎而死。軻遂見丹，言田光已死，致光之言。丹再拜而跪，膝行，流涕，有頃而後言曰：「丹所以誡田先生毋言者，欲以成大事之謀也。今田先生以死明不言，豈丹之心哉？」軻坐定，丹避席，頓首曰：「田先生不知丹之不肖，使得至前，敢有所道？此天之所以哀燕而不棄其孤也。今秦有貪利之心，而欲不可足也，非盡天下之地，臣海內之王者，其意不厭。今秦已虜韓王，盡納其地，又舉兵南伐楚，北臨趙。王翦將數十萬之衆，距漳鄴；而李信出太原、雲中。趙不能支，秦必入臣，入臣則禍至燕。燕小弱，數困於兵，今計舉國不足以當秦。諸侯服秦，莫敢合從。丹之私計，愚以為誠得天下之勇士使於秦，窺以重利，秦王貪其勢，必得所願矣。誠得刼秦王，使悉反諸侯侵地，若曹沫之與齊桓公，則大善矣；則不可，因而刺殺之，彼秦大將擅兵於外、而內有亂，則君臣相疑，以其間諸侯得合從，其破秦必矣。此丹之上願，而不知所委命。唯荊卿留意焉。」久之荊軻曰：「此國之大事也。臣駑下恐不足任使。」太子前頓首，固請毋譲，然後許諾。於是尊荊卿為上卿，舍上舍，日造門下，供太牢、具異物，間進車騎、美女，恣軻所欲，以順適其意。久之，軻未有行意，秦將王翦破趙，虜趙王，盡收入其地，進兵北畧地，至燕南界。丹恐懼，乃請軻曰：「秦兵旦暮渡易水，則雖欲長侍足下，豈可得哉？」軻曰：「微太子言，臣願謁之。今行而無信，則秦未可親也。夫樊將軍，秦王購之金千斤、邑萬家，誠得樊將軍首與燕督亢之地圖奉獻秦王，秦王必說見臣，臣乃得有以報。」丹曰：「樊將軍窮困來歸丹，丹不忍以己之私而傷長者之意，願足下更慮之。」軻知太子不忍，乃遂私見樊於期，曰：「秦之遇將軍可謂深矣，父母宗族皆為戮沒，今聞購將軍首金千斤、邑萬家，將奈何？」於期仰天太息，流涕曰：「於期每念之，常痛於骨髓，顧計不知所出耳？」軻曰：「今有一言，可以解燕國之患、報將軍之仇者，何如？」於期乃前曰：「為之奈何？」軻曰：「願得將軍之首以獻秦王，秦王必喜而見臣，臣左手把其袖，右手揕其胷，然則將軍之仇報，而燕見陵之愧除矣。將軍豈有意乎？」樊於期偏袒搤捥而進，曰：「此臣之日夜切齒腐心也，乃今得聞敎。」遂自剄。丹聞之馳往，伏屍而哭極哀。既已，不可奈何，乃遂盛樊於期首，函封之。於是，丹豫求天下之利匕首，得趙人徐夫人匕首，取之百金，使工以藥焠之，以試人，血濡縷，人無不立死者，乃裝為遣荊卿。燕國有勇士秦舞陽，年十三殺人，人不敢忤視，乃令秦舞陽為副。軻有所待，欲與俱，其人居逺未來，而為治行。頃之未發，丹遲之，疑其改悔，乃復請曰：「日已盡矣，荊卿豈有意哉？丹請得先遣秦舞陽。」軻怒叱丹曰：「何太子之遣？往而不返者，豎子也。且提一匕首，入不測之強秦。僕所以留者，待吾客與俱。今太子遲之，請辭決矣。」遂發。丹及賓客知其事者，皆白衣冠以送之，至易水之上，既祖取道，高漸離擊築，軻和而歌，為變徵之聲，士皆垂淚涕泣。又前而為歌曰：「風蕭蕭兮易水寒，壯士一去兮不復還！」復為羽聲慷慨，士皆瞋目，髮盡上指冠。於是軻就車而去，終已不顧。遂至秦，持千金之資幣物厚遺秦王寵臣中庶子蒙嘉，嘉為先言於秦王曰：「燕王誠振怖大王之威，不敢舉兵以逆軍吏，願舉國為內臣，比諸侯之列，給貢職如郡縣，而得奉守先王之宗廟，恐懼不敢自陳，謹斬樊於期之頭及獻燕督亢之地圖，函封，燕王拜送於庭，使使以聞大王。唯大王命之。」秦王聞之大喜，乃朝服，設九賓，見燕使者咸陽宮。軻奉樊於期頭函，而秦舞陽奉地圖匣，以次進至陛。舞陽色變振恐，羣臣怪之。軻顧笑舞陽，前謝曰：「北蕃蠻夷之鄙人，未嘗見天子，故振慴。願大王少假借之，使得畢使於前。」秦王謂軻曰：「取舞陽所持地圖。」軻既取圖，奏之秦王。發圖，圖窮而匕首見，因左手把秦王之袖，而右手持匕首揕之。未至身，秦王驚自引而起，袖絶。拔劍，劍長，操其室，時惶急，劍堅，故不可立拔。荊軻逐秦王，秦王環柱而走。羣臣皆愕，卒起不意，盡失其度。而秦法「羣臣侍殿上者，不得持尺寸之兵」，諸郎中執兵皆陳殿下，非有詔召，不得上。方急時不及召下兵，以故軻乃逐秦王，而卒惶急無以擊軻，而以手共搏之。是時，侍醫夏無且以其所奉藥囊提荊軻也。秦王方環柱走，不知所為，左右乃曰：「王負劍！」遂拔以擊荊軻，斷其左股。荊軻廢，乃引其匕首以擿秦王，不中，中銅柱。秦王復擊軻，軻被八創。軻自知事不就，倚柱而笑，箕踞以罵曰：「事所以不成者，以欲生刼之，必得約契，以報太子也。」於是左右既前殺軻。秦王不怡者良久。已而，論功賞羣臣及當坐者各有差，而賜夏無且黃金二百鎰，曰：「無且愛我，乃以藥囊提荊軻也。」於是，秦王大怒，益發兵詣趙，詔王翦軍以伐燕。十月而拔薊城，燕王喜、太子丹等盡率其精兵東保於遼東。秦將李信追擊。燕王急，代王嘉乃遺燕王喜書曰：「秦所以尤追燕急者，以太子丹故也。今王誠殺丹，獻之秦王，秦王必解，而社稷幸得血食。」其後李信追丹，丹匿衍水中。燕王乃使使斬太子丹，欲獻之秦。秦復進兵攻之。後五年，秦卒滅燕，虜燕王喜。其明年，秦並天下，立號為皇帝。於是，秦逐太子丹、荊軻之客皆亡，高漸離變名姓為人庸保，匿作於宋子。久之作苦，聞其家堂上客擊築，傍徨不能去，每言彼有善、有不善。從者以告其主曰：「彼庸乃知音，竊言是非。」家丈人召使前擊築，一坐稱善，賜酒。漸離念久隠畏約無窮時，乃退出其裝匣中築與其善衣，更容貌而前，舉坐客皆驚，下與抗禮以為上客。使擊築而歌，客無不流涕而去者。宋子傳客之聞於始皇，召見，人有識者乃曰：「高漸離也。」始皇惜其善擊築，重赦之，乃矐其目使擊築，未嘗不稱善。稍益近之，漸離乃以鈆置築中，復進得近，舉築撲秦皇帝不中。於是遂誅漸離，終身不復近諸侯之人。魯句踐已聞荊軻之刺秦王，私曰：「甚矣，吾不知人也。曩者吾叱之，彼乃以我為非人也。」
