柳下惠者，魯公族，展氏也，名禽。仕魯爲士師，三黜不去，人曰：『子未可以去乎？』曰：『直道而事人，焉往而不三黜！枉道而事人，何必去父母之邦？』故魯雖不能用，終身不去。
魯僖公二十六年，齊孝公侵魯。僖公使展喜犒師，受命於展禽。齊侯未入竟，喜從之曰：『寡君聞君親舉玉趾，將辱於弊邑，使下臣犒執事。』齊侯曰：『魯人恐乎？』對曰：『小人恐矣，君子則否。』齊侯曰：『室如懸罄，野無青草，何恃而不恐？』對曰：『恃先王之命。昔周公、太公，股肱周室，夾輔成王，成王勞之，而賜之盟，曰：「世世子孫無相害也。」藏在盟府，太師職之。桓公是以糾合諸侯，而謀其不恊，彌縫其闕，而匡救其災，昭舊職也。及君即位，諸侯之望曰：「其帥桓之功。」我弊邑用不敢保聚，曰：「豈其嗣世九年，而棄命廢職？其若先君何？君必不然。」恃此以不恐。』齊侯乃還。
海鳥曰「爰居」，止於魯東門之外三日，臧文仲使國人祭之。展禽曰：『異哉！臧孫之爲政也。夫聖王之制祀也，法施於民，則祀之；以死勤事，則祀之；以勞定國，則祀之；能禦大災，則祀之；能捍大患，則祀之。非此族也，不在祀典。今海鳥至，不知而祀之，難以爲仁且智矣。夫仁者講功，智者處物。無功而祀之，非仁也；不知而不能周，非智也。今茲海其有災乎？夫廣川之鳥獸，常知避其災害。』是歲也，海多大風，冬溫。臧文仲聞之，曰：『信！吾過也。』使書以爲三筴故。
孔子曰：『臧文仲，其不仁者三，不知者三。下展禽、廢六關、妾織蒲，三不仁也；作虛器、縱逆祀、祀爰居，三不知也。』又曰：『臧文仲，其竊位者，與知柳下惠之賢而不與立也。』及孔子敘古之逸民，謂伯夷、叔齊，『不降其志，不辱其身』；謂柳下惠、少連，『降志辱身，言中倫，行中慮』；謂虞仲、夷逸，『隠居放言，身中清，廢中權』。『我則異於是，無可無不可』。孟子因之，曰：『伯夷，聖之清者也；柳下惠，聖之和者也；伯夷，非其君不事，非其民不使，思與鄉人立，其冠不正，望望然去之，若將凂焉。』柳下惠不羞汙君，不辭小官，曰：『爾爲爾，我爲我，雖袒裼裸䄇於我側，安能浼我哉？』夫二子之行，不至於此，而其風之所及，則有至是者與。蓋孔子稱作者七人，其三人：伯夷、叔齊、柳下惠，皆見於書；其四人：朱張、少連、夷逸，皆不見；虞仲，或曰太伯之弟，所謂仲雍者也，蓋始斷髮文身以治句吳，儻或是歟？

