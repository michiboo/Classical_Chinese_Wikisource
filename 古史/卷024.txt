
伯夷、叔齊，孤竹君之二子也。父欲立叔齊，及父卒，叔齊譲伯夷，伯夷曰：「父命也」，遂逃去。叔齊亦不肯立，而逃之。國人立其中子。於是伯夷、叔齊聞西伯昌善養老，皆往歸之。蓋西伯受命稱王，紂雖無道，置而不伐者九年。及
文王崩，武王終三年之喪，帥諸侯之兵，觀政於商而還。居二年，紂日長惡不悛，遂舉兵伐之。伯夷、叔齊乃相與
扣馬，陳君臣以諌。左右欲兵之，太公曰：『此義人也。』扶而去之。〈《史記 周本紀》武王即位九年，上祭於畢，為文王木主，載之車中，東觀兵孟津。十一年，遂伐誅紂。《伯夷傳》記伯夷諌武王之言，曰：『父死未葬，爰及干戈，可謂孝乎？』進退皆不可㩀，故一取《尚書》為信。〉
武王已平殷亂，天下宗周，而伯夷、叔齊恥之，隱於首陽，義不食周粟，採薇而食之，卒以餓死。孔子稱之，曰：『伯夷、叔齊，不念舊惡，怨是用希。』衛岀公與父莊公爭國，冉有疑之，曰：『夫子爲衛君乎？』子貢曰：『諾。吾將問之。』入曰：『伯夷、叔齊，何人也？』曰：『古之賢人也。』曰：『怨乎？』曰：『求仁而得仁，又何怨？』岀曰：『夫子不爲也。』由此言之，伯夷、叔齊之岀也，父子之間，必有間言，焉而能脫身以逺於亂、安於喪亡不以舊惡爲怨？故凡言伯夷之不怨，以譲國言之也。孔子稱古之逸民伯夷、叔齊、虞仲、夷逸、朱張、柳下惠、少連，曰：『不降其志，不辱其身，伯夷叔齊歟？』謂柳下惠、少連『降志而辱身矣，言中倫、行中慮，其斯而已矣』；謂虞仲、夷逸『隱居放言，身中清、廢中權』。夫伯夷、叔齊，隱居以求其志，行義以逹其道，義之所在，無以生爲也，故志不降、身不辱。自柳下惠以下，皆全生者也，故志䧏身辱，獨其言行不汙耳。至扵虞仲、夷逸，雖隱居不屈，而佯狂放言，身絜而言蕩，蓋未有若伯夷者。故凡言伯夷之不辱，以去周言之也。

