夏禹，帝顓頊之後，禹之父鯀，顓頊五世孫也。〈太史公以鯀為顓頊之子，其世太迫。班固律歴志以為五世孫，近得之，故取焉。〉 以崇伯事堯。堯被洪水之患，訪於四岳，求可治水者。四岳舉鯀可用。堯曰：「鯀方命圯族，不可。」岳曰：「等之未有賢於鯀者。」於是，堯聼四岳用鯀。鯀堙洪水，汨陳其五行，水不潤下。上帝震怒，不畀洪範九疇，彛倫攸斁，九年功用不成。堯更求人，得舜。舜登用，攝行天子之政，廵守行視鯀之治水無狀，乃殛鯀於羽山，而舉鯀之子禹，使續鯀之業。天乃錫禹洪範九疇，彛倫攸敘。禹以此治水，水得其性，所謂洛書者也。禹之為人，克勤於邦，克儉於家，不自滿假，不矜不伐，既受命，傷先人功之不成受誅，乃勞身焦思，居外十三年，三過其門而不入，取於塗山，辛壬癸甲，啓呱呱而泣，亦弗遑子也。菲飲食致孝乎鬼神，惡衣服致羙乎黻冕，卑宮室盡力乎溝洫；陸行乘車，水行乘舡，泥行乘橇，山行乘攆。隨山刋木，暨益奏庶鮮食。決九川，距四海，濬畎澮距川；暨稷播，奏庶艱食鮮食。懋遷有無，化居。烝民乃粒，萬邦作乂。蓋禹行自冀州，始自冀而東，治兗青徐；自徐而南，治揚荊；自荊而西，治豫梁雍。皆相其土田草木之宜以作貢賦，謂之「禹貢」。東漸于海，西被於流沙，朔南暨聲教訖於四海。堯賜之玄圭，以告成功，使為司空。及堯崩，舜為天子，復代舜典百揆三十三年。而舜命以位。讓於臯陶，舜不可；禹固辭不獲命，乃以正月朔旦，受命於神宗，帥百官若帝之初。是時，三苗之君雖已流竄，其國人猶不用。帝舜復命禹征之。禹㑹諸侯，誓師而行；三旬，苗民不服。益贊於禹曰：「惟德動天，無逺弗屆；滿招損，謙受益。時乃天道。帝初於歴山，往于田，日號泣於旻天；於父母負罪引慝，祗載見瞽叟，䕫䕫齊栗；瞽亦允若。至諴感神，矧茲有苗。」禹拜受其言而班師。舜乃大敷文德，舞干羽於兩階，七旬而有苗格。舜崩，禹即天子位，號曰「帝禹」，改正朔服色，歲首建寅，色尚黒，大事歛用昏，戎事乘驪，牲用玄。合諸侯於塗山，執玉帛者萬國。其後，南廵守，復㑹諸侯於江南，計功而崩，因葬焉。命曰「㑹稽」。㑹稽者，㑹計也。子帝啓立。有扈氏不共，啓伐之，大戰於甘。將戰，作《甘誓》。啓崩，子帝太康立。太康盤逰無度，田於有洛之表，十旬弗反。有窮后羿，因民弗忍，距於河。太康弟五人，御其母以從徯於洛之汭，作《五子之歌》。羿遂逐太康而立其弟仲康，是為帝仲康。羲和湎淫，廢時亂日，仲康命胤侯征之，作《胤征》。仲康崩，子帝相立。羿之放太康也，自鉏遷於窮石，因夏民以代夏政。滅樂正後䕫之子伯封。恃其射也，不修民事，而虞於原獸。武羅、伯因、熊髠、厖圉，皆其賢臣也棄之不用，而用寒浞、寒浞、伯明氏之䜛子弟也。信而使之，以為己相。浞行媚於內、施賂於外，而虞羿于田；內外咸服，而羿不知也。將歸自田，家衆殺而烹之，以食其子。其子不忍食，死於窮門。夏之遺臣靡奔有鬲氏。浞因羿室，生澆及豷，恃其䜛慝，詐偽而不德於民。使澆用師，滅斟灌及斟尋氏；處澆於過，處豷於戈，滅夏後相。相之後緍方娠，逃出自竇，歸於有仍，生少康。惎澆，能戒之。澆使椒求之，逃奔有虞，為之庖正，以除其害。虞思妻之以二姚，而邑諸綸，有田一成，有衆一旅，能布其德以收夏衆，使女艾諜澆，使季杼誘豷，靡自有鬲氏收二斟之燼以殺浞，而立少康。少康滅澆於過，後杼滅豷於戈，以復禹之跡，是為帝少康。少康崩，子帝杼立；帝杼崩，子帝槐立；帝槐崩，子帝芒立；帝芒崩，子帝泄立；帝泄崩，子帝不降立；帝不降崩，弟帝扃立；帝扃崩，子帝厪立；帝厪崩，立帝不降之子孔甲。孔甲好方鬼神事，夏后氏始衰，諸侯畔之。得乘龍河漢各二，各有雄雌。孔甲不能食，有劉累者學擾龍於豢龍氏，以事孔甲，能飲食之。孔甲賜之氏曰：「御龍」。龍一雌死，潛醢以食孔甲。孔甲求之，懼而遷去。孔甲崩，子帝臯立；帝臯崩，〈帝臯墓在殽之南陵蹇叔雲。〉子帝發立；帝發崩，子帝履癸立，是為桀。自孔甲以來，諸侯多畔，桀不務德而武傷百姓，百姓弗堪。伐有施氏，有施以妹喜女焉，桀嬖愛之，政益亂。復克有緍，淫侈滋甚，召湯而囚之夏臺，已而釋之。湯益修德，諸侯歸之，遂帥兵伐桀。桀兵敗，奔南巢，遂放而死。蓋夏后氏禘黃帝、郊鯀、祖顓頊、宗禹、報杼；周興，封其後把繒以奉禹祀。禹本姒姓，其後分封以國為氏，有夏后氏、有扈氏、有男氏、斟尋氏、彤城氏、褒氏、費氏、把氏、繒氏、辛氏、冥氏、斟氏、戈氏。
