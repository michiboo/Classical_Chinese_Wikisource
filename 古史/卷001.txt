太昊，伏羲氏，風姓。始觀天地之象，鳥獸之文，近取諸身，逺取諸物，以畫八卦，教民嫁娶，儷皮以為禮，作結䋲為罔罟，以佃以漁，豢養犧牲，服牛乘馬，故曰「伏羲[1]」。亦曰「庖犧氏」。伏羲以木德王天下，故為三皇首。河出圖，故為龍師而龍名，居於宛丘，後世所謂「太昊之虛」也。伏羲氏既衰，而共工氏伯九州，自謂水德天王行之。敘其後，神農氏興而伏羲之子孫不可復紀；至周衰，有任宿、須句、顓臾皆風姓，邑於濟上，奉伏羲之祀。
炎帝，神農氏，姜姓。以火德繼木為火師而火名，故曰「炎帝」。斵木為耜，揉木為耒，教民稼穡，故曰「神農」。始為市以通有無，嘗草木百藥以救疾苦，其子柱能殖百穀、百蔬。五帝之世，祀以為稷，子孫傳世為黃帝所滅。黃帝亦神農之後，以其德異，故異號異姓。而炎帝之後事堯者有四岳，事周者齊許、申甫皆列於諸侯焉。
黃帝，軒轅氏，姬姓，亦曰有熊氏，神農之後，而少典之子也。少典取有蟜氏，生黃帝。炎帝世衰，諸侯相侵伐，暴虐百姓，炎帝弗能征。於是軒轅乃習用干戈，以征不享，諸侯咸來賓従。而蚩尤最為暴，莫能伐。炎帝欲侵陵諸侯，諸侯咸歸軒轅。軒轅乃修德振兵，教熊羆、貔貅、貙虎以與炎帝戰於阪泉之野，三戰然後得志。蚩尤作亂，不用帝命，於是徵師諸侯，戰於涿鹿之野，遂禽殺蚩尤。諸侯咸尊軒轅代神農氏為黃帝，天下有不順者，從而征之，平者去之；披山通道，未嘗寕居。以師兵為營衞，為雲師而雲名，舉風后、力牧、常先、大鴻以治；正名百物，書契律歴，衣服棟宇、舟車弧矢之利，皆本於黃帝。黃帝作雲門大卷之樂，其師岐伯明於方，世之為醫者宗焉。然黃帝之書，戰國之間猶存，其言與老子相出入，以無為宗，〈黃帝之書，與老子同者多見於《列子》。〉其設於世者，與時俯仰，皆其見於外者也。黃帝居軒轅之丘，而取於西陵之女，是為嫘祖。嫘祖為黃帝正妃，生二子，後皆有天下：其一玄囂，是為青陽；其二昌意。黃帝蓋四妃、二十五子，其得姓者十四人，為十二姓，曰：「姬」、「西」、「祁」、「已」、「滕」、「箴」、「任」、「荀」、「僖」、「佶」、「儇」、「依」。黃帝崩葬於橋山，子青陽立，是為帝少昊。至虞夏之世，皆禘黃帝。
