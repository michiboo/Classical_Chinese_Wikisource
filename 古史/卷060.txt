優孟者，故楚之樂人也。長八尺，多辯，常以談笑諷諌楚莊王。之時有所愛馬，衣以文繡，置之華屋之下，席以露牀，㗖以棗脯。馬病肥死，使羣臣䘮之，欲以棺槨大夫禮葬之。左右爭之，以為不可，王下令曰：「有敢以馬諌者，罪至死！」優孟聞之，入殿門，仰天大哭。王驚而問其故，優孟曰：「馬者，王之所愛也，以楚國堂堂之大，何求不得？而以大夫禮葬之薄，請以人君禮葬之。」王曰：「何如？」對曰：「臣請以彫玉為棺，文梓為槨，楩楓、豫章為題湊，發甲卒為穿壙，老弱負土，齊、趙陪位於前，韓、魏翼衞其後，廟食太牢，奉以萬戶之邑。諸侯聞之，皆知大王賤人而貴馬也。」王曰：「寡人之過，一至此乎，為之奈何？」孟曰：「請為大王六畜葬之，以壠竈為槨，銅歴為棺，齎以薑棗，薦以木蘭，祭以粳稻，衣以火光，葬之於人腹腸，於是王乃使以馬屬太官，無令天下久聞也！」楚相孫叔敖知其賢人也，善待之。病且死，屬其子曰：「我死，汝必貧困，若徃見優孟，言我孫叔敖之子也。」居數年，其子窮困負薪，逄孟與言曰：「我孫叔敖之子也。父且死時，屬我貧困徃見優孟。」孟曰：「若無逺有所之。」即為孫叔敖衣冠，抵掌談語。歲餘，像孫叔敖，楚王及左右不能別也。莊王置酒孟前為夀，莊王大驚，以為孫叔敖復生也。欲以為相，孟曰：「請歸與婦計之三日而為相。」莊王許之。三日後，孟復來，王曰：「婦言謂何？」孟曰：「婦言慎無為，楚相不足為也。如孫叔敖之為楚相，盡忠為亷以治楚，楚王得以覇。今死，其子無立錐之地，貧困負薪以自飲食，必如孫叔敖，不如自殺。」因歌曰：「山居耕田，苦難以得食。起而為吏，身貪鄙者餘財。不顧恥辱，身死家室富。又恐受賕枉法為姦，觸大罪身死而家滅，貪吏安可為也？念為亷吏，奉法守職，竟死不敢為非，亷吏安可為也？楚相孫叔敖持亷，至死方今。妻子窮困，負薪而食，不足為也！」於是莊王謝優孟，乃召孫叔敖子，封之寢丘四百戶以奉其祀，後十世不絶也。
西門豹事魏文侯，為鄴令。初到鄴，㑹長老，問民所疾苦。長老曰：「苦為河伯娶婦，以故貧。」豹問其故，對曰：鄴三老廷掾常歲賦歛百姓，收取其錢得數百萬，用其二三十萬為河伯娶婦，與祝巫共分其餘錢持歸。當其時，巫行視小家女好者，雲是當為河伯婦，即娉取洗沐之，為治新繒綺縠衣，間居齋戒，為治齋宮。河上張緹絳帷，女居其中，為具牛、酒、飯食，行十餘日，共粉餙之如嫁女。床蓆令女居其上，浮之河中，始浮行數十里乃沒。人家有好女者，恐大巫祝為河伯取之，以故多持女逺逃亡，以故城中益空無人。又困貧所從來久逺矣。民人俗語曰：「即不為河伯娶婦，水來漂溺其人民雲。」豹曰：至河伯娶婦時，願三老巫祝，父老送女河上，幸來告語之，吾徃送女。皆曰：「諾。」至其時，豹徃㑹之河上，三老官屬豪長者，父老皆㑹人民徃觀者三二千人。其巫，老女子也，已年七十，弟子女十人，所皆衣繒單衣，立大巫後。西門豹曰：「呼河伯婦來，視其好醜。」即將女出帷中，來至前。豹視之顧謂三老巫祝父老曰：「是女子不好，煩大巫嫗為入報河伯，得更求好女，後日送之。」即使吏卒共抱大巫嫗投之河中，有頃曰：「巫嫗何久也？弟子趣之。」復以弟子一人投河中，有頃曰：「弟子何久也？」復使一人趣之，復投一弟子河中，凡投三弟子。豹曰：「巫嫗弟子女子也，不能白事，煩三老為入白之。」復投三老河中。西門豹簮筆磬折嚮河，立待良久，長老吏旁觀者皆驚恐。豹顧曰：「巫嫗、三老不來奈之何？」欲復使廷掾與豪長者一人入趣之，皆叩頭且破額，血流地色如死灰。豹曰：「諾，且留待之湏㬰。」湏㬰，豹曰：「廷掾起矣，狀河伯留客之久，若皆罷去歸矣。」鄴吏民大驚恐，從是以後不敢復言為河伯娶婦。豹即發民鑿十二渠，引河水灌民田。當其時，民治渠少煩苦，不欲也，豹曰：「民可以樂成，不可與慮。始今父老子弟雖患苦我，然百嵗後，其令父老子孫思我言，其後皆得水利民，人以給足。」十二渠經絶馳道，漢世長吏或以為十二渠橋絶馳道，相比近不可，欲合三渠為一橋。鄴民人父老不肯聼，以為西門君所為不可更也。長吏終聼置之。
傳曰：子産治鄭民，不能欺子賤；治單父，民不忍欺。西門豹治鄴民，不敢欺。豹雖不若子産、子賤，然要為賢大夫矣。
淳于髠者，齊之贅壻也。長不滿七尺，滑稽多辯，數使諸侯不能屈辱。齊威王喜隠，好為滛樂，長夜之飲，沈湎不治，委政卿大夫。百官荒亂，諸侯並侵，國且危亡，左右莫敢諌。髠說之以隱曰：「國有大鳥，止王之庭，三年不蜚又不鳴，王知此何鳥也？」王曰：「此鳥不飛則已，一飛沖天；不鳴則已，一鳴驚人。」於是乃朝諸縣令長七十二人，賞一人，誅一人奮兵而出。諸侯振驚，皆還齊侵地，威行三十六年。威王八年，楚大發兵加齊，齊王使淳于髠之趙請救兵。齎金百斤，車馬十駟，淳于髠仰天大笑，冠纓索絶。王曰：「先生少之乎？」髠曰：「何敢。」王曰：「笑豈有說乎？」髠曰：「今者臣從東方來，見道傍有禳田者，操一豚蹄，酒一盂而祝曰：『甌窶滿篝，汙邪滿車，五榖蕃熟，穰穰滿家。』臣見其所持者狹，而所欲者奢，故笑之。」於是威王乃益齎黃金千鎰，白璧十䨇，車馬百駟。髠辭而行至趙，趙王與之精兵十萬，革車千乗。楚聞之，夜引兵而去。威王大說，置酒後宮，召髠賜之酒，問曰：「先生能飲㡬何而醉？」髠對曰：「臣飲一斗亦醉，一石亦醉。」威王曰：「先生飲一斗而醉，惡能飲一石哉，其說可得聞乎？」髠曰：「賜酒大王之前，執法在傍，御史在後，恐懼俯伏而飲，不過一斗徑醉矣。若親有嚴客，髠帣韝鞠跽，侍酒於前，時賜餘瀝，奉觴上夀，數起飲不過二斗徑醉矣。若朋友交遊，久不相見，卒然相覩，歡然道故，私情相語，飲可五六斗徑醉矣。若乃州閭之㑹，男女雜坐，行酒稽留，六愽投壺，相引為曹，握手無罸，目眙不禁，前有墯珥，後有遺簮，髠竊樂此飲可八斗而醉。二參日暮，酒闌合尊促坐，男女同席，履舄交錯，杯盤狼籍，堂上燭滅，主人留髠而送客，羅襦襟觧，㣲聞薌澤，當此之時，髠心最歡能飲一石，故曰酒極則亂，樂極則悲，萬事盡然。言不可極，極之而衰。」齊王曰：「善。」乃罷長夜之飲，以髠為諸侯，主客宗室置酒，髠常在側。
優旃者，秦倡朱儒也。善為笑言，然合於義理。始皇置酒而天雨，陛楯者皆沾寒。旃見而哀之，謂之曰：「汝欲休乎？」陛楯者皆曰：「幸甚！」優旃曰：「我即呼汝，汝疾應曰諾。」居有頃，殿上上夀呼萬歲，旃臨檻大呼曰：「陛楯郎。」郎曰諾，旃曰：「汝雖長，何益幸雨立？我雖短也，幸休居。」於是始皇使陛楯者得半相代始皇。嘗議欲大苑囿，東至函谷闗，西至雍陳倉，旃曰：「善，多縱禽獸於其中，㓂從東方來，令麋鹿觸之足矣。」始皇以故輟止。二世立，又欲漆其城，旃曰：「善，主上雖無言，臣固將請之漆城。雖於百姓愁費，然佳哉。漆城蕩蕩，冦來不能上，即欲就之易為漆耳，顧難為䕃室。」於是二世笑之，以其故止。居無何，二世殺死，旃歸漢數年而卒。
蘓子曰：「太史公傳滑稽三人、褚先生一人，皆以優笑有益於事，故並録之。然西門豹古循吏，非滑稽者也，特以止河伯娶婦事發於俳故巧而㨗，是以載之。滑稽而實非也。」〈太史公以齊威王事先楚莊，今既正之。然優孟語稱齊、趙、韓、魏，蓋戰國記事者粉澤之過耳。〉

予少好讀《詩》、《春秋》，皆為之集傳；讀《太史公書》，質之《詩》《書》《左氏》《戰國䇿》，知其未能詳，復而遽以為書，亦欲正之而未暇也。元豐中以罪謫高安，五年不得調職，雖賤且冗，而予僚許以閒暇，乃以其間終緝二傳，刋正古史，得七本紀、十世家、七列傳，功未及究也。七年九月，得邑於歙。明年至邑，而病寒熱殆不能起。病癒，蒙恩召還為諌官。又明年，改元元祐，遂以愚闇進當要，劇與聞國政，而性弱才短，日不遑給，回視舊學，常恐終身不能復就也。九年三月，始以罪黜守臨汝；不數月，復降守富春。行至彭澤，復以少府監分司南京，而居髙安。徃來之間，凡十有一年。太守栁君平，年老更事，憐予逺來，其吏民亦知予疇昔之無害也，相與安之於城東南陬，得民居十數間，葺而居之。逾月而定，借書於州學，不足者求之諸生，以續古史之缺。明年三月而成，凡六十卷。葢予十年所欲成就者，俛仰而得；堯舜三代之遺意，太史公之所不喻者，於此而明；戰國君臣得失成敗之跡，太史公之所脫遺者，於此而足。非閒廢有所不暇者也。時季子遜侍予，紬繹往牒，知予去取之意，舉為之注，後世可攷焉。紹聖二年三月二十五日眉山蘓轍子由志
