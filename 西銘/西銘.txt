
乾稱父，坤稱母。予茲藐焉，乃混然中處。故天地之塞，吾其體。天地之帥，吾其性。 民吾同胞，物吾與也。大君者，吾父母宗子，其大臣，宗子之家相也。尊髙年，所以長其長 。慈孤弱，所以幼其幼。聖其合德，賢其秀也。凡天下疲癃殘疾，煢獨鰥寡，皆吾兄弟之顛連而無告者也。於時保之，子之翼也。樂且不懮，純乎孝者也。違曰悖德，害仁曰賊。濟惡者不才，其踐形唯肖者也。知化則善述其事，窮神則善繼其志。不愧屋漏為無忝，存心養性 為匪懈。惡旨酒，崇伯子之顧養。育英才，潁封人之賜類。不弛勞而厎豫，舜其功也。無所逃而待烹，申生其恭也。體其受而歸全者，參乎﹗勇於從而順令者，伯奇也﹗富貴福澤，將厚吾之生也。貧賤懮戚，庸玉汝於成也。存吾順事，沒吾寧也。

