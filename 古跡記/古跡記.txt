自伏羲畫八卦，史籀造籀文，李斯作篆書，程邈起隸法，王次仲為八分體，漢章帝始為章草名，厥後流傳，工能間出。史籀《石鼓文》，崔子玉篆《呂望》、《張衡碑》李斯《嶧山碑》、《會稽山碑》，蔡邕《鴻都三體石經》八分《西嶽》、《光和》、《殷華》、《馮敦》等數碑，並伯喈章草，並為曠絕。及張芝章草，鍾繇正楷，時莫其先。衛瓘、索靖章草，王羲之真行章草，桓元草，謝安、王獻之、羊欣、王僧虔、孔琳之、薄紹之真行草，永禪師、蕭子雲真草，虞世南、歐陽詢、褚遂良、果師、述師真行草，陸柬之臨書、臣先祖故益州九隴縣尉贈吏部侍郎師道、臣先考故洺州刺史贈左常侍嶠之真行草，皆名冠古今，無與為比。從齊梁以後傳秘此書，跋尾徐僧權、唐懷充、姚懷珍、滿騫、朱異等署名。太宗皇帝肇開帝業，大構圖書，寶於內庫，鍾繇、張芝、芝弟昶、王羲之父子書四百卷，及漢魏晉宋齊梁雜跡三百卷。貞觀十三年十二月，裝成部帙，以貞觀字印縫，命起居郎臣褚遂良排署如後。
