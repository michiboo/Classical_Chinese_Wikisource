禪師諱貞，茲郡京兆人也，俗姓張氏。自輪奐規唐，貂蟬蔚漢，薑宋莫齒，袁楊肯倫。師泛浪知清，依林擇茂，將揮聖姓，載顧華宗。年弱冠，秀才登科，知名太學。以為儒家非正諦，文字增妄想，故去彼取此，而為上乘因。亦既（闕一字）繬，遂受衡陽止觀門，居於洛陽白馬寺。口不絕誦習，心不離三昧，（闕一字）妙（闕一字）之慧萌，刜賴耶之濁種。庶滅裂有我，幹盤無生焉，後隸此郡開元寺。又以為喧者起之本，靜者定之緣，利緣舍起，故複居此窟。茨廡藥蔬之妙受，谿篁爗扌劌之勝塵，可略言矣。前刺史故丞相齊公崔日用、吏部尚書李暠，皆頂奉山宇，斯豈元道歟！然而（闕一字）熊軾，<疒互>龍宮，紆紫綬，稽糸才（闕二字）以惕凡庶之見聞，兆昏蒙之（闕一字）響。（闕一字）以開元十三年九月十八日，（闕一字）滅於開元（闕一字）舍，春秋八十有四。物慘煙雲，哀纏黑白，塗（闕一字）隕泣，人到於今。僧弟子宗本，覺枝外茂，（闕一字）性內融。三晉公侯，旋師子夏；伯喈墳籍，悉付仲宣。痛微言之絕聆，感星躔之易次。遂為銘曰：
圓凝寂體兮邈彼真如，（闕二字）無明兮儵若蘧廬，慈梁過駟兮歲月其除，鬆栗窅冥兮宛此幽居。
