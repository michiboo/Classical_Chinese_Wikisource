　　欽定四庫全書　　　　經部一
　　周易註　　　　　　　易類
　　提要
　　〈臣〉等謹案周易註十卷魏王弼撰弼字輔嗣山陽髙平人官尚書郎年二十四而卒事蹟具三國志本𫝊所註惟周易上下經又別作周易略例𤼵明宗㫖後東晉太常潁川韓康伯始續註繫辭説卦序卦雜卦四𫝊隋書經籍志以王韓之書各著録故易註作六卷略例作一卷繫辭註作三卷新舊唐書載弼註七卷則合略例計之今本十卷則併韓書計之也考王儉七志已稱弼易註十卷〈案七志今不𫝊此據經典釋文所引〉孔頴達周易正義亦合王韓為一書則其來已久矣吳仁傑古周易稱弼以繫辭上下𫝊字施之説卦前後二篇〈案仁傑主隋志説卦三篇之説故有此語然今本從宋岳珂荊溪家塾本翻雕繫辭以下實無𫝊字仁傑所見或別一本也〉則誤以韓氏之書歸於王氏稅與權古周易稱韓康伯以上下繫為七八卷説序雜為第九卷略例為第十卷則又誤執周易正義康伯為弼弟子之説以今本為出康伯所編均之誤也〈案康伯晉簡文帝時人弼則歿於魏正始十年逺不相及王應麟困學紀聞已辨正義之誤〉自鄭氏𫝊費直之學始析易𫝊以附經至弼又更定之説者謂鄭本如今本之乾卦其坤卦以下又弼所割裂然鄭氏易註至北宋尚存一卷崇文總目稱存者為文言説卦序卦雜卦四篇則鄭本文言尚各自為𫝊今本乾卦之後即附文言知全經皆弼所更定非復鄭氏之舊矣北宋以前學者皆宗弼本自晁説之以後始漸為刋正朱子據呂祖謙本作本義乃復其舊至明永樂中修周易大全又改從弼本坊刻遂沿之至今所謂積重者不可返歟原本六卷卷首題乾𫝊第一泰𫝊第二噬嗑𫝊第三咸𫝊第四夬𫝊第五豐𫝊第六各以每卷之第一卦為名殊不可解相沿既久姑仍舊本録之略例一卷唐國子助教邢璹所註原附於末併仍其舊弼及康伯註皆無音此本之音全同經典釋文疑岳珂採摭釋文散諸句下今取便省覽亦兼存之弼之所註為後來言理之濫觴趙師秀詩所謂輔嗣易行無漢學也隋志載晉州刺史顧夷等有周易難王輔嗣義一卷冊府元⻱又載顧悅之〈案悅之即顧夷之字〉難王弼易義四十餘條京口閔康之又申王難顧是在當日已有異同至王儉顔延年以後此彼抑互詰不休平心而論使易不卜筮周公必不列太卜使易不明象孔子必不作象𫝊使易不用數孔子必不闡大衍之數揆以聖訓作易之本始可知特末學支離或不免附會穿鑿耳是註廓除象數使易不雜於䜟緯者實弼之功全廢象數使易遂入於老莊者亦弼之過其得其失兩不相掩正不必各執門戶之見矣乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









