樸𣙙翁，單父人也，建炎初避地南渡，既而宦遊不偶。以非材棄，遂僑寄陶朱山下，藜羹不糝，晏然自得。雖不足以語遯世無悶之道，其山澤之癯乎，因搜今昔見聞，裒綴成帙，目曰《陶朱新錄》，凡譏訕誖謾，悉不錄焉。紹興壬戌孟夏序。
紹興間，臨安府教授許叔微，字知可，真州人。家世通醫，常以葯施人。知可既獲納薦，將試之，夕夢人遺詩云：「葯餌陰功陳樓間，處殿上呼盧喝六。作五莫曉所謂已，而預禮部奏名廷。」試中第六名，上名陳祖言，下名樓材。俄以文理優長，升作第五，果符所夢唱名日。殿上傳呼謂之「臚傳」，故云「呼盧」也。
呂吉甫知維揚日有呂川者，賣詩於市，句有可採者，常與吉甫賡和。有贈吉甫姪注，少卿詩注，好道清修之士也。詩云：「峨眉月浸千秋雪，太華峯搖十丈蓮。一見昇平玉清客，雪蓮聲價頓消然。」又有贈致仕郭朝儀詩云：「漫道任公釣有神，六鼇無跡海生塵。爭如靜臥南窗下，蘭菊任爭秋與春。」
有人題詩於太行山石壁上，或以爲仙，云：「太行千里連芳草，獨酌一杯天地小。醉臥花間人不知，黃鶯碲破春山曉。」
王將明作館職時，夢隨一道人行，山間長松莢徑，松根有故𫁘遺址。俄至一室，塵埃盈尺，壁上掛一柱杖僧笠。道人拂壁間塵，有詩云：「白髮高僧苦愛山，一缾一鉢老山間。只因窺井動一念，從此松根丹𫁘閒。」道人曰：「此汝昔所居也。」將明意欲留，曰：「未可。」遂覺。次日，館中曝書，偶取一小說，其間記婦人窺井生子事，話其夢於衆。
靖康間，京城破，有賈舍人者，甚儒雅，無金帛子女之畜。嘗題一絕於壁，云：「愁見干戈起四溟，恨無才術濟生靈。不如痛飲中山酒，直到太平方始醒。」
內侍童師敏，貫之養子也，爲太師蔡京府承受。每有奏請，傳達御前。政和六年春，師敏從駕過延福宴飲，是日不果到府第，以狀申白京，京以絕句答之，云：「聞說羣花爛漫開，知君醉賞不能來。臨風對酒空惆悵，不得想從把一杯。」後十餘日，上召輔臣曲宴焉。
蔡京作相，大觀間，因賀雪，賜宴於京第，庖者殺鵪子千餘。是夕，京夢羣鵪，遺以詩曰：「啄君一粒粟，爲君羹內肉。所殺知幾多，下筯嫌不足。不惜充君庖，生死如轉轂。勸君慎勿食，禍福相倚伏。」京由是不復食。
史徽，字東美，大觀時南京道河亭上，云：「穀雨初晴綠漲溝，落花流水共浮浮。東風莫掃榆錢去，爲買殘春更少留。」
靖康間，京畿士人往往南竄鄧州。南陽縣驛有女子，字書清婉，留題於壁，云：「流落南來自可嗟，避人環敢御鉛華。卻思當日鶯鶯事，獨立東風霧鬚斜。」
張彧，字景安，文潛之子也，俊邁有家聲。一日赴調得蔡州榷，山市易務，方欲出京。當宣和間，景隆門燈火極盛，晁以道自潁昌來潛觀。遇之途，景安欲拜而止之曰：「豈非小字僧哥者乎？」曰：「是也。」乃邀登酒樓。飲酣，贈以詩曰：「壁水衣冠明玉雪，市樓風月話江湖。莫學羣兒敗家法，入門無不曳長裾。」景安建炎中爲陝府教授。
吏部侍郎陳彥修有侍姬，曰：「小姐氣羸多病，所服率鍾乳丹砂。睡則多異夢，於園囿遊處，動作別是一塵寰也。」多向骨肉言之，醫者引《神農書》云：「臟虛多夢，亦不以爲異。」  漢武內傳、陶朱新錄、陰符經疏   39
