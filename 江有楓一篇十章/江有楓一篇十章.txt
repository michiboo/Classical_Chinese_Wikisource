
江有楓，其葉蒙蒙。
我友自東，於以遊從。
山有槭，其葉漠漠。
我友徂北，於以休息。
想彼槭矣，亦類其楓。
矧伊懷人，而忘其東。
東可遊矣，會之丘矣。
于山於水，於廟於寺。
於亭於里，君子遊焉。
於以宴喜，其樂亹亹。
粵東可居，彼吳之墟。
有田有庭，有朋有書。
有蓴有魚，君子居焉。
惟以宴醑，其樂徐徐。
我朋在矣，彼陸之子〈淹也〉。
如松如杞，淑問不已。
我友于征，彼鄭之子〈愕也〉。
如琇如英，德音孔明。
我思震澤，菱芡幕幕。
寤寐如覿，我思剡谿。
杉篠萋萋，寤寐無迷。
有鳥有鳥，粵鷗與鷺。
浮湍戲渚，皓然潔素。
忘其猜妒，彼何人斯，曾足傷懼。
此懼惟何，懼寘於羅。
彼驕者子，讒言孔多。
我聞先師，體命委和。
公伯之愬，則如予何。
悵然山河，惟以嘯歌，其憂也哉。

