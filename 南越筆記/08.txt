
《山海經》：南禺之山有鳳凰、鵷雛。南禺者，謂羅山之南番禺之東也。《莊子》云，「鵷雛發南海飛於北海」是也。有山鳳凰者，亦鳳之類，大如鵝雁。伏卵時，雄者以木枝雜山桃膠封其雌於巢，而留一竅，雄飛求食以飼之，子成，發封，否則窒之。又有大頭鳳卵於石，積柴封之，雛則抉石而起。《通志》云，博白淥含之山多鳳，有高三尺者，五彩冠似金杯，天晴則雙飛，而眾鳥隨之。又有大如鵝者，尾甚長，羽聲甍甍，響若輪轉。諸鳥見之，斂翼俯首，伏不敢鳴，名大頭鳳。徭獞間射得之，肉備眾美。嚲娘握兵者多以其毛為裘，或以鷫鸘代之。色久逾鮮，涅而弗滓。小鳳凡數種。有曰桐花鳳，丹碧成文，羽毛珍異。其居不離桐花，飲不離露。桐花開則出，落則藏。蓋以桐花為胎，以露為命者也。兒女子捕之，飲以蜜水，用相傳玩。漁洋有詞云：「郎似桐花，妾似桐花鳳」，謂此也。此種蜀中亦有。又有鳳頭雀，大小毛片皆如燕，惟頭作鳳冠而尾紅。兒女養之馴放去，一二日復來。有曰金鳳，出儋州，大如指許，身五色，冠首修尾，儼如釵上金鳳花。有曰鳳雞，毛色花班，似鵪鶉而小。尾短身圓，度之僅及荔支大。足脛微細如一髮，嫋嫋欲斷。歲十月，從羅浮飛至新安田上，或至東莞茶。人以紅絲為網，見輒驚人。畜久馴習，然畏寒，至臘月必死。其聲頗似雞雛，故名曰雞。喉小，穀麥不能進，食惟芝麻、稗米而已。多巢花萼中，亦桐花鳳之類。
孔雀產高、廉、雷、羅定諸處。截其尾，編列瓶中，足供玩飾。《南裔異物志》云自背及尾皆作圓文，五色相繞，如帶千錢。《虞衡志》謂雄者尾長數尺，金碧晃耀，時奮張其尾，團如錦輪。《嶺南雜記》云其毛羽初春而生，四月後復凋，與花相榮衰。自愛其尾，欲棲息必先擇置尾之地。捕者先施網罟，俟其兩尾露而重，不能高翔，即羅網罟，不肯妄飛。土人取其尾，每數十莖長短相雜為一，價亦不甚貴。其遍身毳毛及尾毛之破碎者，取以織補服。
《爾雅注》，翠鷸似燕，紺色。生鬱林，其羽可為飾。按翠羽點婦人首飾，色最鮮明，俗稱廣翠。
羅浮諸處有五色雀。《羅浮志》云，產羅者以鐵冠為長。蘇公在海南見者常以兩絳者為長。又，《異苑》云山雞愛其毛，映水則舞。魏武時，南方獻之。翡翠、山雞，皆出肇慶。舊屬南海郡。
鸚鵡出惠州及吳川、石城諸處。《南方異物志》云鸚鵡有三：一種青，一種白，一種五色。凡鳥四指，三向前，一向後，其目下瞼眨上。此鳥兩指向前，兩指向後，兩瞼俱如人目。《廣輿記》，新興有六真院，蔡確貶新州，寓此。有侍姬名琵琶，畜鸚鵡甚慧，每為確喚琵琶。及琵琶死，鸚鵡猶呼其名。確賦詩傷之。有純紅者，白番國來。
《羅浮志》：倒掛鳥一名麼鳳。東坡詞「倒掛綠毛麼鳳」是也。李之儀云此鳥以十二月來，有收香、倒掛子、采香使諸名。蘇詩「蓬萊宮中花鳥使，綠衣倒掛扶桑暾」。自注云：「嶺南珍禽有倒掛子，綠衣紅嘴，似鸚鵡而小。白海東來，非塵埃中物也。」《鳥獸考》云，日間好焚香藏之羽翼間，夜張尾翼倒掛以放香。故高啟詩云：「綠衣小鳳啼愁罷，瘦影翻懸掛枝下。芙蓉帳裏篆煙消，解斂餘香散中夜。」劉績《霏雪錄》云，即桐花鳳。
《本草綱目•釋名》：秦吉了即了哥也。嶺南容、管、廉、邕諸山峒中，皆有之。如鴝鵒能效人言。《廣州志》云有三種：眼黃者金了，為上；眼白者銀了，為次；眼黑者，鐵了，為下。產瓊州。《唐志》：開元初，廣州獻之，言音頗雄重，能識人情，慧於鸚鵡。《嶺南錄異記》謂：有廉州民獲赤白吉了各一頭，獻於刺史。《唐會要》謂了哥形似鸚鵡而色白，頂微黃，頂毛有縫如人分髮。出杜薄州《禽蟲述》，謂生秦中。元稹詩「紅羅著壓逐時新，吉了花紗嫩面塵」，謂紗色相似也。
潮雞產南海。《述異記》謂之伺潮雞。沈約《袖中記》云：潮雞鳴長且清，其聲如角。每潮至即鳴。李讚皇詩：「三更洋吏報潮雞。」餘武溪亦云：「客聽潮雞迷早夜。」自注曰：「番禺雞三更即鳴。」南越又產長鳴雞。《幽冥錄》云宋處宗買得長鳴雞，愛養甚至。恆籠置窗間，雞遂作人語，與處宗談論，極有深致，終日不輟。處宗因此功業大進。雞名燭夜，見崔豹《古今注》。
鴿之大者曰地白，廣州人稱鴿皆曰白鴿，不曰鵓鴿。地白惟行地，不能天飛，故曰地白。人家多喜畜之，以治白蟻，亦以其多子，可嘗食其子。每四十日一乳，乳時雄者餐米，至咽米成漿液，乃吐出以餵其子。雌復受孕，性絕淫，雌嘗乘雄，故多乳。富者畜至數百頭，惟所指使以穀令就掌飼之。鴿有高下之殊，其異在目。目有黑底天青者、黑底插黃者、黃油白氣者、焦油者，以此四種為上。其睛清而深，有重暈，以日照之，精光四閃。暈邊復有血粒如石榴子，則極聰慧者矣。其頭宜小，尾宜短，翼宜與尾齊。翼與尾齊則飛高，飛高則可免鷹擊之患。故鴿之佳者，價之輕重與金等。翼凡大毛十二莖，每出鷇至二三月則調毛。四調、五調、六七調，曰初王，則可用，調至十一十二，則老。調者何？脫其胎毛，更生新者，故曰調。
鷓鴣，豫章以南諸郡皆有之。《采蘭雜志》：一名花豸。開翅之始，必先南翥。《酉陽雜俎》云，飛逐月數，如正月一曰飛而止，但伏巢中不能起矣。至十二月十二日起，最難采，設網取之。僧齊已詩：「好聽鷓鴣啼雨處，木蘭舟晚泊春潭。」李群玉詩：「豆蔻花入船，鷓鴣啼送客。」鄭谷詩：「座中亦有江南客，莫向春風唱鷓鴣。」《樂章集注》云：正平調有《鷓鴣天》。按《古今注》，鷓鴣，其名自呼。《廣志》言：鷓鴣鳴雲，但南不北。《南越志》云：其名自號。杜薄州惟本草說鳴云：「鉤輈格磔。」又云：「行不得哥哥。」
畫眉鳥，《草堂詩餘》又名黃眉鳥。《閩書》云好鬥善鳴。《粵志》謂眉長而不亂者善鳴，胸毛短者善鬥。又必越兩日一浴，使毛羽光澤，身不生螆，則其音流麗。歐陽修詩云：「百囀千聲隨意移，山花紅紫自高低。」高翥詩云：「春色滿山歸不得，刺桐花裏畫眉啼。」廣中多刺桐，每行諸峽中，禽音信勝他處。
鸏<童>一名越王鳥。大如孔雀，有黃白黑色，喙長尺許，狀如鳶。口句末可受二升許，南人以為酒爵，珍於文螺。不踐地，不飲江湖，不唼百草，不餌蟲魚，惟啖楓楠諸木葉。故其糞香似薰陸，山人以為香末，又治雜瘡。其名一曰象雕，亦曰越王雕，言其大也。古詩「山鳥狀如人」，謂此。
海南鶴皆灰色，白者則小，去頂二寸許，毛始丹。亦能鳴舞。有水鶴亦小，狀類白鷺。其性通風雨，有風雨則鳴而上山，否則鳴而下海。尋常多在榕樹。廣人以其頂丹可貴，故曰丹歌。有「丹歌時引舞」之句。
淘鵝即鵜鶘，一名逃河。陽江人謂之水流鵝，以其大如鵝，能沉水取魚也。或竭小水取魚。頤下有皮袋，嘗盛水二升許以養魚，隨水浮遊，每淘河一次，可充數日之食。漁童謠云：「水流鵝，莫淘河，我魚少，爾魚多。竹弓欲射汝，奈汝會逃何。」其詞頗近樂府。
白鷳即白雉。周成王時，越嘗貢白雉。建武中，南越徼外蠻獻白雉。唐肅宗時，日南徼外蠻獻白雉，皆白鷳也。素質，黑章，喙丹。雄者有朱冠，皆純白，腹有黑毛，尾長二三尺，時禦之以自矜。神貌清閑，不與眾鳥雜，故曰鷳。耿介不欲近人，故曰雉。雉，摯也。雌雄摯而有別，終日並遊，人未嘗見其乘居而匹處。雌雄不相戲狎，若朋友然，故曰。雉雌者多朱毛，白中由朱而變為純白，亦以黑為邊襴，如水波形。其音「咮咮」，藏喉間甚隱而微。
珊瑚鳥一名山鶘。性靜似畫眉，尤易畜。其鐵腳者、眼赤而突者，善鬥。臆間有黑毛一片、圓小而長者，善鳴。雄者尾長，雌尾短。雄者音長，雌音短。
青<隹>狀如鴿。青色，喜食橄欖。烏者囫圇吞之，肉爛乃吐其核。一名橄欖<隹>。秋深自粵西來，春半乃去。宿則倒懸一足樹杪。弋得之，肉厚味腴。其生於檳榔林者，曰檳榔<隹>。喜食檳榔之未熟者，性亦相類。
石燕棲西樵山之岩穴中。大如乳燕，足生翼末。山人小兒羸瘦，取食之。諺曰：「嬰兒瘦，探石鷇。」香山有山燕，黑而健疾，眾鳥畏之，隼也。與此二類。
相思仔仔一名巧婦鳥，即鷦鷯。《詩》所渭桃蟲也。因此蟲而變，故其形小。性絕精巧，以茅葦羽毳為房，或一或二，或雞卵大。以麻發懸係樹枝，雖大風雨不斷。久畜之，可使為戲及占卦，名「和鵠卦」。其身小，其曰相思仔仔者，小也。相思者，身紅黑相間，如紅豆。紅豆者，相思子也。
吉吊雀一名兜兜，產東莞大奚山中。狀如鴝鵒而大，青首翠翮，其名自呼，曰「兜兜」。其出則風。
元鉤雀產高明粟砦山中，每鳴必雨。
鉤割雀四五月夜半向東飛鳴，如云「鉤割」，則年豐：「鉤鉤割」，則年必歉。

