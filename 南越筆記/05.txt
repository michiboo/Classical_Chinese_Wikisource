
開建有金莊水焉，其源出金雞湧。二百里間為大瀧小瀧者二，皆有瓜子金、麩金。越一山，有金縷水流聲清激，亦產生金。土人淘其沙，日得麩金分許，不能多。或有得一金龜，則其地數日無金矣。崖州黎田其水瀠洄清徹，浮光耀金。有商人以百金貿而淘之。陽江木朗白石山澗中，及廣寧溪峒亦有金坑，而生金甚微。色亦低劣，民竭一曰之力，僅足糊口。英德之金山逕溪東西田腳亦有金。河源之藍田瀨蒸煮其沙，日得生銀錢許。若得三四錢，則三日不能復得。
粵之山舊有銀穴、銀沙。《始興記》云：「小首山崩。崩處有光耀，悉是銀礫，鑄之得銀。」而英德、清遠其山傳有銀礦者，輒有白氣上升，草木沾之皆白。或山石盛熱時，有銀汗，白而味辛。其礦或紅如亂絲，或白如草根，或銜黑石，或有脈，謂之龍口。循龍口挖之，淺者一二丈，深者四五丈。有焦路如，灶土然，斯曠苗也，又挖則礦見矣。繇微而盛，盛而復微，或如串珠，或如瓜蔓，微則漸絕，絕而復焦，焦復見礦。若焦已絕，則又盤荒也。凡礦以有銀星大點而柔者為上，小點而堅者次之，謂之明礦。次則夾石礦，以色綠者為上，紅黑黃白者次之。又次則砂土礦，淘去浮者，留其沉重者煎之，以成瓜者為上，如瓜蔓者次之。然往往盤荒時見有人騎白馬望空而去，此銀氣也。氣去則其銀亦去，故往往不得銀云。東莞東南百餘里有寶山，其穴有銀磚數百片。相傳郭將軍所煉，取之輒昏迷不得出。旁一深洞在水中，土人嘗祭以白雞，入水鑿之，其剛者石也。柔則為鉛，鉛一石或得銀數兩。然每為神笞擊，鑄不及成。電白東有紗帽山。山有石，大小數萬。非石皆銀塊也。取之亦輒昏瞀，曳以巨藤，藤盡斷。有為齋醮以鑄者，費三百金，第如其數如償，餘不能動。潮州西豐水有一穴，中有銀餅數千枚，亦不可取。始興林水源有鈄潭，潭底有銀數千甕，以青石蓋之，可開觀而不可取。羅浮一洞有大銀版無數。有取其二者，夜夢山神訶責，復納還之，雷即震擊此洞，塞以巨石，至今遂不復識云。
考唐建中初，趙讚判度支，采連采白銅鑄大錢，一以當十。而韶州城南七十里，宋初置場采銅，曰岑水銅場，謂場水能浸生鐵成銅，今不然矣。而連州亦絕無白銅。大抵廣東無銅礦惟廣西右江州峒有之。往時掘地數尺即有礦，故蠻人好用銅器。然廣東亦有赤銅宓山云。
鐵莫良於廣鐵。廣中產鐵之山，凡有黃水滲流，則知有鐵掘之得大鐵礦一枝，其狀若牛，是鐵牛也。循其脈路深入掘之。斯得多鐵矣。然產鐵之山有林木方可開爐。山苟童然，雖多鐵亦無所用。此鐵山之所以不易得也。凡鐵礦一枝，層層剖之，皆有木葉紋，向背不一。山有某木，則鐵礦中有某葉紋。深掘之至數十丈，莫不皆然。嶺南當隆寒時，木不落葉。惟產鐵之山落葉，蓋鐵之精華所攝，金克木之道也。鐵礦有神，爐主必謹身以祭，乃敢開爐。爐之狀如瓶，其口上出。口廣丈許，底厚三丈五尺，崇半之，身厚二尺有奇。以灰沙、鹽、醋築之，巨藤束之，鐵力、紫荊木支之，又憑山厓以為固。爐後有口，口外為一土牆。牆有門二扇，高五六尺，廣四尺。以四人持門，一闔一開以作風勢。其二口皆鑲水石。水石產東安大絳山。其質不堅，不堅故不受火，不受火則能久而不化，故名水石。凡開爐，始於秋，終於春，以天氣寒涼，鐵乃多水。金為水之源，水盛於冬，故鐵水以寒而生也。下鐵礦時，與堅炭相雜，率以機車從山上飛擲以入爐。其焰燭天，黑濁之氣數十里不散。鐵礦既溶，液流至於方池，凝鐵一版。取之。以大木槓攪爐，鐵水注傾，復成一版。凡十二時。一時須出一版，重可十鈞。一時而出二版，是曰雙鉤，則爐太大爐將傷，須以白犬血灌爐，乃得無事。
鐵於五金屬水，名曰黑金。乃太陰之精所成。其神女子，相傳有林氏婦以其夫逋欠官鐵，於是投身爐中以出多鐵，今開爐者必祠祀，稱為湧鐵夫人。其事怪甚。凡一爐場，環而居者三百家，司爐者二百餘人，掘鐵礦者三百餘，汲者、燒灰者二百有餘，馱者牛二百頭，載者舟五十艘。計一鐵場之費，不止萬金。日得鐵二十餘版則利贏入，九版則縮，是有命焉。然諸冶惟羅定大塘基爐鐵最良，悉是鍇鐵。光潤而柔，可拔之為線鑄鑊亦堅好，價貴於諸爐一等。
諸爐之鐵，冶既成，皆輸佛山之埠。佛山俗善鼓鑄。其為鑊，大者曰糖圍。深七深六、牛一牛二；小者曰牛三牛四牛五。以五為一連，曰五口。三為一連，曰三口。無耳者曰牛魁，曰清古時凡鑄有耳者不得鑄無耳者，鑄無耳者不得鑄有耳者。兼鑄之，必訟。鑄成時，以黃坭豕油塗之，以輕杖敲之，如木者良，以質堅故其聲如木也。故凡佛山之鑊貴，堅也；石灣之鑊賤，脆也。鬻於江楚間，人能辨之，以其薄而光滑，消湅既精，工法又熟也。諸所鑄器，率以佛山為良。陶則以石灣。其炒鐵，則以生鐵團之，入爐火燒透紅，乃出而置砧上，一人鉗之，二三人錘之，旁十餘童子扇之。童子必唱歌不輟，然後可煉熟而為鍱也。
鉛一曰連。徐廣云，連、鉛之水煉者。昔王莽鑄作錢布，皆用銅，殽以連錫。孟康云：連，錫之別名也。李奇云：鉛，錫之璞，名曰連。應劭云：連似銅。許慎云：鏈，銅屬也。連州有鉛錫治，故以名州。然今廣東錫多從廣西賀縣而至，賀縣出錫，故名賀。賀，錫也。語云，羊脂軟銅牡，羊角縮賀。然廣東長樂、興寧、河源、永安皆產錫，堅白甲於洋錫，有「馬蹄」、「蜈蚣」、「門限」之名。貧民采者賴以生。天啟末年以來甚盛。又韶州產錫。余靖云，韶處嶺厄，雜產五金。四方之民，聚而遊手。牒訴紛，常倍他郡，皆以爭錫穴之故。則宋時韶實多錫矣。
合浦海中有珠池七所。其大者曰平江、楊梅、青嬰，次曰烏坭、白沙、斷望、海豬沙，而白龍池尤大，其底皆與海通。海水咸而珠池淡，淡乃生珠，蓋月之精華所注焉。故珠生池中央者色白，生池邊者色黃，以海水震蕩，咸氣侵之，故黃也。
珠者，蚌類也。蚌之陰精圓澤為珠。故郭璞曰「瓊蚌晞曜以瑩珠」。或以為石決明產，非也。珠一名神胎。凡珠有胎，蓋蚌聞雷則<疒秋> 瘦，其孕珠如孕子然，故曰珠胎。蚌之病也，珠胎故與月盈朒，望月而胎，中秋蚌始胎珠，中秋無月，則蚌無胎。《呂氏春秋》云：月，群陰之本。月望則蚌蛤實，群陰盈；月晦則蚌蛤虛，群陰揫。《淮南子》云：蛤、蟹、珠、龜，與月盛衰。又云：月死而蠃蚌膲。語曰：「潿蜯之精，孕為明月。」又曰「蚌胎之珠，隨月圓缺。」予詩云：「合浦珠池潿蜯窟，吐納清光孕明月。每年秋夕曬珠時，半天閃爍紅霞發。」是也。凡秋夕，海色空明而天半閃爍如赤霞，此老蚌曬珠之候。蚌故自愛其珠，得月光多者其珠白，曬之所以為潤澤也。
凡采生珠，以二月之望為始。珠戶人招集嬴夫，割五大牲以禱。稍不虔潔，則大風翻攪海水，或有大魚在蚌蛤左右，珠不可得。又復望祭於白龍池。以斯池接近交阯，其水深不可得珠，冀珠神移其文珠至於邊海也。
采之之法，以黃藤絲棕及人髮紐合為纜，大徑三四寸，以鐵為琶，以二鐵輪絞之。纜之收放，以數十人司之。每船琶二、纜二、輪二、帆五六。其纜係船兩旁以垂筐。筐中置珠媒引珠，乘風帆張。筐重則船不動，乃落帆收琶而上，剖蚌出珠。
蚌有一珠者、數珠者，有絕無珠者，有僅得珊瑚碎枝及五色文石金銀者，蓋有數焉。珠身以圓白光瑩細無絲絡者為精珠，半明半暗者為褪光珠，次肉珠，次糙珠、藥珠，大而稍匾者曰璫珠，所為南海之明璫也。其曰走珠、滑珠、磥砢珠、官雨珠、稅珠、{}符珠、稗珠，古有此名，今莫能盡辨，但以精珠龍精粉白，重一分者銀六倒，二分者四十倒，肉珠二分重者四倒。合八百夥而成一兩者曰八百子，則十倒。合千夥而成一兩者曰正千，八倒。其重七分者為珍，八分者為寶。故曰七珍八寶，其價則莫可定云。
曲江縣東有玉山。卉木茂滋，泉石澄潤，相傳為昔人穴玉處。又瓊山石白潤如玉，故名瓊山。高州海中有文魮，其鳴似罄而生玉。《山海經》云：文魮狀如覆銚，是生珠玉。是粵亦有玉云。
瓊州五指山多水晶，光瑩照人，望如雪霽。取以為假山，高至丈餘，價甚翔。其銀晶及黃紫者，多從閩、漳而來。或謂色紅者火晶，可以取火。白者水晶，可取水、亦可取火。水晶所在，夜輒有火光云。
珊瑚，水之木也。生海中磐石之上，初白如菌，一歲乃黃。海人以鐵網先沉水底，俟珊瑚貫出其中，紋網得之。或以鐵貓兒墜海中得之。在水直而軟，見風則曲而堅，得日光乃作鮮紅淡紅二色。其五七株合成者，名珊瑚林。夜有光景，常煜煜欲然。南越王以為烽火樹是也。狀多如柏，亦曰烽火柏。
或謂此物貴賤並隨真珠，大抵以樹身高大、枝柯叢多、紋細縱而色殷紅如銀朱而有光澤者為貴，色淡有髓眼者次之。其色善變，可以占災祥。圓之為珠，帶腕上，或以為簪。其人有福澤，則益紅潤高明云。
琥珀來自雲南者多血珀，來自洋船者多金珀。蜜蠟水珀，廣人雕琢為器物，特工。餘則以作丸藥之用。琥珀者，龍陽而虎陰，龍為魂而虎魄，蓋得鬆液之陰精，因已土而結者也。廣中抱龍丸，為天下所貴，以其琥珀之真也。其以油煮蜜蠟為金珀，吸莞草易，但不香。
徐聞之西，每天霽，海水清徹見底，渾然砥平，皆石也。石土多有石欄杆、海菜、鐵樹、雲根石、菌靈栭、土芝等物，砂中復有蠃戎蜃蜊蠔蚶蝤蛑之屬，凡古之威鬥大鍾刑鼎瓊弁敦牟卮匝，以及罌缶、甗釜豆區棬笞之狀，無不畢具。磨蕩既久，肌理滑瑩，皆作五色光怪。有客嘗摭拾之，凡得貝類三百餘，蠃類五百餘，蛤類二百餘，石類一百餘，樹類五十餘。其最精麗纖巧，如相思子、甲香、指甲蠃、石蠃石蟹、石燕、車矩、毒瑁等，有六十餘種，一一不同，是皆所謂貝也。
玻璃來自海舶，西洋人以為眼鏡。兒生十歲，即戴一眼鏡以養目光，至老不復昏蒙。又以玻璃為方圓鏡，為屏風。昔漢武帝使人入海市灰璃者，此也。《南州異物志》云，蒙璃本質是石，欲作器以自然灰治之。自然灰狀如黃灰，生南海濱。今西洋人不知亦用此灰否。每裁鋸為大小物，或以鑲嵌璧障。潘尼所謂「灼爚旁燭，表裏相形。凝霜不足方其潔，澄水不能喻其清」者。廣人或鑄石為之，相去遠甚矣。
龍腦香，出佛打泥者良。來自番舶。粵人以樟腦亂之。樟腦本樟樹脂，色白如雪，故謂之腦。其出韶州者曰韶腦。樟腦以人力，龍腦以天生者也。凡腦皆陽氣所聚，陽香而陰臭，而龍者純陽之精，尤香。其腦與涎皆香品之最貴者。
東粵之綿布良苦不一，最美者白<疊毛>。《史記》，榻布者，白疊。或作答是也。其布細膩精密，皚如雪，輕如繭紙，幅廣至四五尺，吉終為之。其織為巾者，兩頭組結方勝葳蕤，及諸物象，織者每拋一梭，則念一佛，故廣州人殮死者以為面衣，是曰西洋布。以來自番舶者為真，其出於瓊者，或以吳綾越錦拆取色絲，間以鵝毳之綿，織成人物花鳥詩詞。名曰黎錦，濃麗可愛。白者為幛，雜色者為被，曰黎單。四幅相連日黎幕，亦曰黎幔。以金絲者為上。又有花被、假被。《漢書》，儋耳朱崖皆服布，如單被穿中央為貫頭，即今之黎單也。亦有織為巾蛻與裙者。裙曰黎礻甬，橫幅合縫，如井欄，皆素花假錦百褶而成。所謂迦盤之衣也。黃文裕賦云：「布帛則攀枝吉貝，機杼精工。百卉千華，淩亂殷紅。疏絺薾暑，密斜弭風」蓋謂瓊布也。
斜謂斜文布，其文或作象眼，或卍字，或大小方勝，文皆側理，故曰斜。廣州有麻經絲經，兼絲布或綿緯。絲有雙糸丕，布甚厚實。有榜被，絮拖所織，其緯粗如小指，或謂即毾被，亦名毾罽，或方文斜文。雷州有雷被，以白綿線為之，亦有紅者紫者。崖州多織綿，儋州多織生絲。崖州組織綿線如布帛狀，繡人物花鳥其上，有十金一具者，名曰帳房。俗稱儋崖二帳，是皆越布也。《志》曰：南方之布葛，越木綿，草本，亦越也。其曰織貝者，織為貝文《詩》所謂貝錦也。貝或吉貝也。《志》稱高昌有草實如繭，絲如細纑，名曰<疊毛>子，織之為布。白疊，即吉貝也。島夷以卉服來貢，而織吉貝之精者為人篚，故曰織貝。臨川吳氏云：「染其絲五色，織之成文曰織貝；不染五色而織之成文曰織文。」是也。綿與絲，一也。
綿又有木棉之綿，即攀枝花絮也。其木高四五丈，花殷紅，朵大於杯。花落則絮蘊焉，春暮時漫空而飛，采之，其粗者可以為褥。嶺外以為吉貝即木棉，非也。吉貝，草綿。如斑枝，乃木棉耳。汪廣洋詩：「翠苞半折漸吐綿，雪花填滿行人道。」又云：「搓就瓊簪膩如璽，絲成冰縷細如煙。」謂斑枝也。
又有樹綿，一曰樹頭綿。以吉貝枝接烏桖，俟生時截去烏桖，樹長可八九尺，四季開花，夏秋尤盛。每一株，生數十年不壞。絮同木綿，德慶以上多種之。
粵之葛以增城女葛為上，然不鬻於市。彼中女子終歲乃成一疋，以衣其夫而已。其重三四兩者，未字少女乃能織，已字則不能，故名女兒葛。所謂北有姑絨，南有女葛也。
其葛產竹絲溪、百花林二處者良。采必以女。一女之力，日采隻得數兩。絲縷以針不以手，細入毫芒，視若無有。卷其一端，可以出入筆管。以銀條紗襯之，霏微蕩漾，有如蜩蟬之翼。然日曬則糸聚，水浸則蹙縮。其微弱不可恆服，惟雷葛之精者，百錢一尺。細滑而堅顏色若象血牙，名錦囊葛者，裁以為袍，直裰，稱大雅矣。故今雷葛盛行天下。雷人善織葛，其葛產高涼碙洲，而織於雷。為絺者綌者，分村而居。地出葛種不同，故女手良與沽功異焉。
粵故多葛，而雷葛為正葛。其出博羅者曰善政葛。李賀《羅浮山人與葛》篇云「依依宜織江南空」，又云「欲剪湘中一尺天」，謂此。出潮陽者曰鳳葛，以絲為緯，亦名黃絲布。出瓊山、澄邁、臨高、樂會者，輕而細，名美人葛。出陽春者曰春葛。然皆不及廣之龍江葛，堅而有肉，耐風日。凡此皆繪葛也。
絟葛外，有新會細薴，蓋左思所謂「筩中黃潤」，又曰「黃潤比筒」者。凡疊布必成筒，一筒十端，而葛之大者率以兩端為一連，薴則一端為一連，他布則以六丈為端，四丈為疋，此其別也。古時為木綿，皆以細麻為布，惟粵之薴，則自上古已有。《禹貢》曰「島夷卉服。」《傳》曰：島夷，南海島上夷也。卉，草也。卉服，葛越也。葛越，南方之布，以葛為之，以其產於越，故曰葛越也。左思曰：蕉葛升越，弱於羅紈。《正義》曰：卉服葛越，蕉竹之屬。越即薴初也。漢徐氏女贈其夫以越布，鄧後賜諸貴人白越是也。《漢書》云粵地多果布之湊。韋昭曰，布，葛布也。顏師古曰，布謂諸雜細布皆是也。其黃潤者，生薴也。細者為絟，粗者為薴。薴一作紵。《禹貢》曰： 「厥篚織貝。」傳曰：「織細紵也」。《疏》曰：「細紵布也。」《漢志》所謂「蘭幹細布」也。蘭幹者，獠言紵也。翁源以為薴霜布是也。其曰花綀，曰穀纑，曰細都，曰弱折，皆其類。許慎云，南方篇布之屬皆為荃。荃，絟也。蕉竹之屬皆絟也。蕉布黃白相間，以蕉絲為之，出四會者良。唐時，端、潮貢蕉布，韶貢竹布。竹布產仁化，其竹名曰丹竹。丹亦曰單。竹節長可緝絲，織之名丹竹布。一名竹綀。《庾翼與燕王書》曰「竹綀三端」是也。誌稱蠻布，織蕉竹、苧麻、都落等。麻有青、黃、白、絡、火五種。黃白曰薴，亦曰白緒。青絡曰麻，火曰火麻，都落即絡也。馬援在交恥，嘗衣都布單衣。都布者，絡布也。絡者，言麻之可經可絡者也。其細者當暑服之，涼爽無油汗氣，煉之柔熟如椿椒繭綢。可以禦冬。新興縣最盛，估人率以綿布易之。其女紅，治絡麻者十之九，治薴者十之三，治蕉十之一，紡蠶作繭者千之一而已。又有魚凍布。莞中女子以絲兼薴為之，柔滑而曰若魚凍，謂紗羅多浣則黃，此布愈浣則愈白云。外有藤布芙蓉布，以木芙蓉皮績絲為之，能除熱汗。又有氈布，出新安南頭。氈本苧麻所治，漁婦以其破敝者，剪之為條，縷之為緯，以綿紗線經之，煮以石灰，漂以溪水，去其舊染薯莨之色，使瑩然雪白。布成分為雙單，雙者表裏有大小絮頭，單者一面有之。絮頭以長者為貴，摩挲之久，葳蕤然若西氈起絨。更或染以薯莨，則其絲勁爽，可為夏服。不染則柔，以禦寒，粵人甚貴之。亦奇布也。諺曰：以罾為布，漁家所作。著以取魚，不憂風<風貝>。小兒服之，又可辟邪魅。是皆中州所罕者也。
粵布自《禹貢》始言，遷、固復言。官其地者，往往以為貨賂。昔孫幸調朱崖，廣幅布，蠻不堪役，遂作亂殺幸。而士變獻吳大帝細葛以千數，粵人苦之。宋恭帝時，廣州獻入筒細布，一端八丈。帝惡其精麗，蠹害女紅，卻之，詔嶺南禁作此布。誠慮小民淫巧，風尚侈靡，使貪吏得以為暴也。雷州婦女多以織葛為生，《詩•正義》云，葛者，婦人之所有事。雷州以之，增城亦然。其治葛無分精粗，女子皆以針絲之幹，撚成縷，不以水績，恐其有痕跡也。織工皆東莞人，與尋常織苧麻者不同。織葛者名為細工，織成，弱如蟬翅，重僅數銖，皆純葛無絲。其以蠶絲緯之者浣之，則葛自葛，絲自絲，兩者不相聯屬，純葛則否。葛產綏福都山中，以蔓生地上，而稚者為貴。若繚繞樹間，則葛多枝葉，不中為絲。采者日得斤，城中人買而績之，分上、中、下三等為布。陽春亦然，其細葛不減增城，亦以紡緝精而葛真云。
蕉類不一，其可為布者曰蕉麻，山生或田種。以蕉身熟踏之，煮以純灰，水漂僻令幹，乃績為布，本蕉也。而曰蕉麻，以其為用如麻，故葛亦曰葛麻也。廣人頗重蕉布，出高要、寶查、廣利等村者尤美。每當墟日，土人多負蕉身賣之。長樂亦多蕉布，所畜蠶，惟取其絲以緯蕉及葛，不為綢也。綢則以天蠶食烏樁葉者織之。史稱粵多果布之湊，然亦夏布，若蕉葛苧麻之屬耳。冬布多至自吳楚，鬆江之梭布、咸寧之大布，估人絡繹而來，與綿花皆為正貨。粵地所種吉貝，不足以供十郡之用也。蕉布與黃麻布為嶺外所重，常以冬布相易云。
程鄉繭綢為嶺南所貴。其蠶分畦而養，各以其葉飼之。飼某葉，則為某繭綢。其繭布，則羅浮大胡蝶繭所成云。
文昌繭，其蠶惟食山栗葉，故吐絲堅韌，其綢可久服弗敝。新興繭亦然。若南海官窯繭、順德龍江繭則劣矣。
南方多鳥衣。鳥衣者，諸種鳥布所成。一曰天鵝絨。夷人剪天鵝細管，雜以機絲為之，其制巧麗。以色大紅者為上。有冬夏二種，雨灑不濕，謂之雨紗、雨緞。粵人得其法，以土鵝管，或以絨物，品既下，價亦因之。一曰瑣袱，出哈烈國，亦鳥毳所成，紋如紈綺。其大紅者貴，然服之身重不便。粵人仿為之，似素紡絹，而自起云，殊不逮也。又有以孔雀毛績為線縷，以繡譜子，及雲肩袖口，金翠奪目，亦可愛。其毛多買於番舶，毛曰珠毛，蓋孔雀之尾也。每一屏尾，價一金。一屏者，一孔雀之尾也。以其尾開如錦屏，故曰屏。
方勺《泊宅編》：閩廣以木綿紡績為布，名曰吉貝。海南蠻人以為巾，上出細字，雜花卉，尤工巧。即古所謂白疊布。今黎人居海南山峒，多業紡吉貝，鬻市中。婦女兼工繡毯，稱黎毯。《虞衡志》云：黎幕出海南。黎峒人得吳越錦彩，拆取色絲，間木綿挑織而成。每以四幅聯成一幕。
《北戶錄》：瓊州出紅藤簟，其色殷紅，瑩而不垢。《志》稱粵東多藤。產於海南者為最。瓊州有赤、黃、白、青諸藤，又有苦藤、圭藤、土藤，皆堪為器用。按《方言》謂簟為笙，亦曰籧篨。紅藤蓆，較嘉紋諸席，更屬經用。朱彝尊詞：「瀫紋細織暹羅席，方花盈尺。」
南方草木入藥者甚夥。市人製丸裹蠟，俗稱廣丸遠方攜用頗驗。
《惠州志》：竹器出長樂。又《肇慶志》：竹器出高要諸橋諸鄉。《瓊州志》：出纏棕器，為酒壺、茶甌之屬。
煙草，今在處有之。按熊人林《地緯》云，粵中有仁草名金絲醺，可辟瘴氣。多吸之，能令人醉，亦曰煙酒。又有鼻煙。製煙為末，研極細，色紅，入鼻孔中，氣倍辛辣。貯以秘色磁器及玻璃水玉瓶盒中。價換輕重，與銀相等。來自西域市舶，今粵中亦造之，足以饋遠。
廣南尚羽毛紗緞，悉攜自番舶，以出賀蘭者為上。紅毛諸處，亦有販至者，即不能同其軟薄矣。今粵地亦製羽毛縐，以絲織成之，頗適於用。按<毛多>氌，舊產罽賓國，今諸洋俱有之。
潮陽產絨布，極重密，足蔽風雨，俗稱潮布，行用遠近。梁四公說南海商人，賚火浣布二端。傑公遙識之，曰：此火浣布也。一是緝木皮所作，一是績鼠毛所作。以問商人，具如傑公之說。因問木鼠之異，曰木堅毛柔，是異也。
廣之線紗與牛郎綢，五絲八絲雲緞光緞，皆為嶺外京華，東西二洋所貴。
東莞出蜜香紙，以蜜香木皮為之。色微褐，有點如魚子。其細者光滑而韌，水漬不敗。以襯書，可辟白魚。南浙書殼皆用栗色竹紙，易生粉蠹。至粵中必以蜜香紙易之，始不蠹。最堅厚者曰純皮，過於桑料。細者曰紗紙，染以紅黃以帷燈，恍若空縠，以其細點如沙亦曰沙紙。晉武帝賜杜預蜜香紙萬番。《嶺表錄異》「廣州多棧香，以作紙名為香皮」，是此紙也。長樂有穀紙，厚者八重為一，可作衣服。浣之至再不壞，甚暖，能辟露水。穀紙自昔見重，唐蕭做為嶺南節度使，敕諸子以穀紙繕補殘書。子廩諫曰：「州距京師且萬里，書成不可露齎，必將貯以囊笥，貪者伺望，得薏苡之嫌乎？」仿曰：「善。吾思偶不及此。」此穀紙之故事也。從化有流溪紙，紙出流溪一堡，有上流紙般、下流紙度二度，專以運紙，故名。其竹名曰紙竹，與他竹異。男女終歲營營，取給篁箐，絕無外務。其法，先斬竹投地窖中，漬以灰水。久之乃出，而椎練漬久，則紙潔而細，速則粗而滲。粗者一名後紙。

