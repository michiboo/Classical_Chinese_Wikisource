
羅浮有啞虎，不嘯不咥。相傳葛真人上升，留二丹粒以與其隸黃野及啞虎食，為羅浮四庵守者。今衝虛觀葛真人像旁有黃野及一蹲虎，是必啞虎也。然土人皆云山中虎率不嘯不咥，從不傷人，八九十歲老人未嘗聞有虎哮吼，亦可異也。
犀角出暹羅者，內凹外凸，氣微腥。出占城者，四周圓整。注沸酒且香。照之有血暈者，價兩倍。飲食中以犀角攪之，有毒則白沫生。
瓊州多山牛，牛也。而兩睛紅，常百十成群，見人吆喝弗避。或曰山牛有四眼，以其眼上有兩旋毛，狀似四眼，故云。瓊州又多山馬，似鹿而大，千百為群。角彎而內向，無岐。眼下復有二眼，日閉夜開以燭物。善入棘叢。黎人得之，以其皮易布，可為臥具禦濕。其毛牛也，不識者以為山牛也。
果下牛出高涼郡，《爾雅》所謂罷牛也。郭璞云：罷牛絕卑小，可行果樹下，故又呼果下牛。粵謠云：「果下馬，果下相逢為郎下；果下牛，果下相逢為儂留。」果下馬者，以其小而堅壯，亦名石馬。粵人凡物之小者皆曰石。然果下馬非有種，馬中偶然產之，不可常得，故其價倍於常。
熊類不一，多出黎母山中。有人熊、豬熊、狗熊之名。熊多力，黎人搏而獲之，一峒畢賀，以熊多則其地不祥。前明樂會有熊無數，自山中出，捕得百餘首，自是頻年大旱，蓋旱征云。
[B248]々者，如人面，唇黑，身有毛，反踵。見人亦笑，笑則上唇掩目。大者丈餘，俗呼為山都。鄺氏云，山都形如崑崙。青毛，有尾，見人輒閉目張口而笑。[B248]々見人，則握手而笑。人以竹筒置臂，姑與之握。握則必笑，笑而上唇掩目，因曲臂以錐穿其唇於額，格而殺之。《吳都賦》云：「猩猩啼而就擒，[B248]々笑而被格。」是也。
狒狒狀如彌猴，紅髮髬髵，人言而鳥音。能知生死，笑似[B248]々，上吻覆額。得之，生飲其血，可見鬼物。是皆人熊之屬也。又云熊名子路。獞人於熊館呼之「子路可出」，熊即出；「子路可鬥」，熊即鬥。有綠者土司徭獞取其皮，為駿馬障坭，塵不敢揚，威懾虎豹。一尺百金。其牝曰罷，披髮人立，力能拔樹，指爪利如鋒攢，遇虎、豹、樵、牧，皆抗其喉，捏鮮血飲之。其脂亦曰罷白，味過於前掌後蹯也。
猩猩人面猿身，一名熊人，謂其熊而人也。曰紅人，則謂其毛髮純紅也。性機警，通八方言，聲如幼女子，啼亦清越。間學蟲鳥語，音一一曲肖，蓋獸中之百舌也。最嗜酒，人以酒滿注甕中，復置高屐其旁，猩猩見輒毀罵而去，去已復還。姑以指染酒嘗之，遂至醉，著屐而笑，人因縛取。問之曰：汝飲我酒，須還我血。猩猩許以血一升，即得一升，不能多。血以染緋，久而不變，最可貴。
騰豺者，生高要西七十五里騰犴嶺。狀類沭猴，頭正方，髮長丈許，覆其面。欲有所視，輒搖頭以兩手披之。名騰犴，上樹甚捷，故以名。東粵無豺狼，惟此嶺有之，疑亦人熊之類。
大庾嶺有白猿洞。洞多梅樹，白猿嘗攀掛其上，花與猿，皓然莫辯也。行者聞風生，始知為白猿吟嘯。復有緋猿善啼，啼必三聲。高州青山鎮，其山多猿。有黃緋者絕大，毛彩殷鮮。有黃色玉面者，有身面俱黑者。羅浮則有金絲猿，毛如織絨，其啼聲絕大。瓊州多猿，射之輒騰躍樹杪，於四周伐去竹木，然後張網得之。嘗於石岩深處得猿酒，蓋猿以稻米雜百花所造。一石穴輒有五六升許，味最辣，然絕難得。封川之北三十里有猿嶺，多猿，牡黃而牝黑。牝能嘯，牡不能也。或云，純黑者雄，金絲者雌。雄者能嘯，雌不能。瓊州又有石猿，小者拳許。飲以井水即長。又有黑猿，能磨墨，磨畢跳入筆筒中。
瓊州多猴，以小者為貨，曰拳猴。大者曰彌猴，亦曰母猴。母非牝也，母音轉為馬，故又曰馬猴。
東粵山中有狨，大小類猿。色純黃，名金線狨，一名猱，以其毛柔長可緝藉也。尾絕自愛，中藥矢即自齧其尾。蹺捷善緣木，彌猴絕怖畏之，其以彌猴為食也。甚怪。
猓然生從化山中。似猴，身黑面白。其尾長過於身，數以尾自度其身以自娛，其自愛尾，亦似狨。
蠔鏡澳多產番狗，矮而小，尾若獅子，可值十餘金。然無他技能。番人顧貴之，其視諸奴囝也反不如狗，寢食與俱，甘肥必先飼之。坐與立，番狗惟其所命。故其地有語曰：「寧為番狗，莫作鬼奴。」
粵人多以水獺占水旱。水獺一名遍獺，類青狐而小，啄尖足駢，能知水信高下為穴，故云。善捕魚，一歲二祭魚。《淮南子》云，畜池魚者，必去遍獺。廣人謂蜑家男曰獺公，婦曰獺婆。以其能入水取魚也。其以猿為雌者插翹，山獺也。語云：「猿鳴而獺應。」莊子云：「猿，猵狙以為雌。」言非類為牝牡也。鄺氏云，山獺性淫而無偶，徭女采樵，歌嘯為猿聲以誘之，山獺聞之即躍抱徭女，因扼殺之，以其骨續骨、解箭毒。以陰莖入藥，名插翹春。
蒿豬一名箭豬，即封豕也。封者，大也。故象亦曰封獸。封豕初本泡魚，泡魚大如斗，身有棘刺，故化為毫豬。毫在項脊間，尺許如箸，白本黑端，人逐之則激毫以射人。婦女以金銀鑲之為簪，能止頭癢，除白屑。其毫如蒿然，亦曰蒿豬。
懶婦即山豬。雄大而多力，口旁出兩牙，長六七寸，甚猛利。肉味美多脂。以機軸維織之器置田間，則不敢近。齒長，輒入海化為巨魚，狀如蛟螭，而雙乳垂腹，名曰奔鮮。諺曰：「朝為泡魚，暮為蒿豬；朝為懶婦，暮為奔孚。」刺婦女之不能服勤者也。以奔鮃油為燭，照飲酒則紫焰生花，照讀書則昏昧作暈。箭豬以魚始，山豬以魚終，物之相變如是。
南越有狸無狐，雷州產香狸。所觸草木生香，臍可代麝。《本草》稱靈貓，自為牝牡者也。亦名果狸。其食惟美果，故肉香肥而甘。秋冬百果皆熟，肉尤肥。香狸外，有玉面狸。白面，紅爪，牛尾。亦食果，飲則以水淘淡乃食。有貓狸，文如錦錢。有火狸，毛色如金錢豹。其錢差大，歲久化為豹。有藤狸，生長藤間，食藤實，而多倒掛。
香獐味甘，性溫，食之不畏蛇毒。臍名獐香，非麝也。狸之似獐者也。徭女當春時多采生香獐子以為佩，動則香氣遠聞。山歌云：「生獐香吹徭女風。」
竹豚即竹<鼠留>。穴地，食竹根。毛鬆，肉肥美，亦鬆。內一二臠，可盈盤。色紫，味如甜筍。血鮮，飲之益人。徭中以為上饌，故謂之竹豚。
《爾雅》：「蒙頌，猱狀。」郭璞《注》：即蒙貴也。狀如蜼而小，紫黑色。健捕鼠，勝於貓。九真、日南出之。海語云，獴𤡱有白、有黑、有黃，有狸狀，酷類貓而大。足高而尾結，捕鼠捷於貓也。諸國皆產，惟暹羅者良。船估挾至廣，常貓見而避之。豪家每十金易一云。今粵人有自番船購者正類此，稱之曰洋貓，大抵即獴𤡱也。《爾雅翼》：貓又名貓奴。《記事珠》云，貓有名白鳳、紫英、錦帶、雲圖者。
《嶺表錄異》：廣之潮、循州多野象，牙小而紅。《通志》云：牙以文為真，以紅為貴。不文則假，不紅則枯。按象牙多出滇南、粵西。裁為梳具，東省所製特佳。工聚業精，流播閨閣。凡在他省，往往販取用之。

