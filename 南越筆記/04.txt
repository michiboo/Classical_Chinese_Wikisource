
雷州英榜山有雷神廟。神端冕而緋，左右列侍天將。一輔髦者，捧圓物，色堊，為神之所始，蓋鳥卵云。堂後又有雷神十二軀以應十二方位及雷公、電母、風伯、雨師像。其在堂復，則雷神之父陳氏鉷也。誌稱陳時雷州人陳鉷無子，其業捕獵，家有九耳犬甚靈。凡將獵，卜諸犬耳。一耳動則獲一獸，動多則三四耳，少則一二耳。一曰出獵，而九耳俱動。鉷大喜，以為必多得獸矣。既之野，有叢棘一區，九耳犬圍繞不去。異之，得一巨卵，徑尺。攜以歸，雷雨暴作，卵開，乃一男子。其手有文，左曰雷，右曰州。有神人嘗入室中乳哺，鄉人以為雷種也，神之。天建三年，果為雷州刺史。名曰文玉。既沒，神化大顯，民因祀以為雷神。此事誕甚，然厥初生民，皆繇氣化。鳦卵吞於簡狄，帝武感乎薑原。神聖之生，天必示之怪異。況雷於天地為長子，《易》曰：「震一索而得男。」神生於霹靂，為天地始陽所孕，理或有之。
羅浮山，洞名朱明耀真之天，青精朱靈芝治之。今山中伏虎岩上有朱子庵，蓋青精之所嘗居。青精者，羅浮始開闢之人，故居人稱之曰青精君，而號華子期曰玉源君。子期，淮南人，相傳角裏先生弟子居羅浮玉源。玉源在分水奧，所謂泉源福地也。他如陰長生居鐵橋，葛孝先居飛雲頂，鮑靚居酥醪觀，葛稚川居麻姑峰下，單道開居石室，蘇元朗居青霞谷，軒轅集居蛇穴，是皆羅浮君所與共治斯山者。羅浮君亦稱四百三十二君，蓋山之神也。羅浮君每嘗出見，陳武帝時見於大石樓上，長三丈所，通體皓然，衣服楚麗。山中人莫不伏拜。其祀肇於晉，著於唐，唐元宗嘗於五龍堂南築壇以禱，使道士申太芝王之又於都虛觀置守祠者十家。宋乃著為令。歲十月下元長吏醮山以禮事神。淳熙甲午，守臣王寧奉祀。有慶雲起於祠所，五色輪囷，繪圖以奏，謂為太平之應。而先朝永樂中遣官設醮，瘞所降玉簡於觀中，蓋皆以羅浮之神絕靈，為望秩所必焉者也。
南海神廟在波羅江上，建自隨開皇年。大門內有宋太宗碑、明太祖高皇帝碑。其在香亭左右，則列宗禦祭文，使臣所勒者也。韓昌黎碑在東廊。宋循州刺史陳諫重書。神自唐開元時祭典始盛，嘗冊尊為廣利王。歲以立夏氣至，命廣州刺史行事祠下，祝文書御名。宋真宗錫王玉帶。至和元年，加王冕九旒，犀簪導青纊充耳，青衣五章，朱裳四章，革帶鉤<角>，綪韍素單，大帶錦綬，劍佩履襪，內出花釵九株，袿，衤屬，簪，鈿，署曰：賜明順夫人。明順者，王之夫人，皇祐所封號也。元時數遣使奉錦幡、銷金幡、金銀香盒。吳萊《古跡記》言南海廟有玉簡、玉簫、玉硯、象鞭；林靄所獻銅鼓，面闊五尺，臍隱起，有海魚蝦蟆周匝；及宋真宗所賜玉帶、蕃國刻金書表、龍牙、火浣布，今皆不存。洪武六年賜黃金香盒，重十六兩，黃綾幡一副。藩臬大夫每春秋仲月壬日致祭。先出香盒於官庫，齎至神前，祭畢，復歸藏焉。
香山村落多祀禾穀夫人，或以為後稷之母姜原云。
伏波神為漢新息侯馬援。侯有大功德於越，越人祀之於海康、徐聞，以侯治瓊海也。又祀之於橫州。以侯治烏蠻大灘也。灘在橫州東百餘里，為西南湍險之最。舟從牂牁至廣必經焉。灘有四：曰雷霹，曰龍門。曰虎跳，曰掛舵。每灘四折，折必五六里，出入亂石叢中，勢如箭激，數有破溺之患。夾岸皆山，侯廟在其北麓。凡上下灘者，必問侯。侯許，乃敢放舟。每歲，侯必封灘十餘日，絕舟往來。新舟必磔一白犬以祭，有大風雨，侯輒駕銅船出灘，櫓聲喧豗，人不敢開篷竊視。晴霽時，有銅篙鐵槳浮出，則橫水渡船必破覆，須祭礻襄之乃已。此皆侯之神靈所為云。凡過灘，每一舟撥招者四人，使舵者四人，前立望路者一人，左右側堅其掌，則舵隨之。然此地僅一姓人知水道，世為灘師，餘入則否，其人亦馬流遺裔也。灘為交趾下流。徵側叛時，侯疏鑿以運樓船，至今石勢縱橫，宛如壁壘，大小石分曹角斗，奇陣森然，戈甲之聲，喧闐十餘里外。侯威靈蓋千年一曰也。祠中床、帳、盤、盂諸物，祝人拂拭惟謹。居民每食必以祭，事若嚴君。予亦嘗以交趾簳珠為薦。簳珠者，薏苡也。
羅定州西五里許地曰牛頭灣。有尉佗廟。萬曆間，廟乘風雨飛越數里，至玉樹岡。譚石鄉民乃增飾而祀之，號其神曰飛來神，廟曰飛來廟。其鍾與香爐未飛去者，數移人廟而數去。
天妃，海神。或以為太虛之中，惟天為大，地次之。故天稱皇，地稱後。海次於地，故稱妃。然今南粵人皆以天妃為林姓云。
龍母溫夫人者，晉康程水人也。秦始皇嘗遣使盡禮致聘，將納夫人後宮。夫人不樂，使者敦迫上道。行至始安，一夕，龍引所乘船還程水。使者復往，龍復引船以歸。夫人沒，葬西源上。龍嘗為大波，縈浪轉沙以成墳。會大風雨，墓移江北。每洪水淹沒，四周皆濁，而近墓數尺獨清。墓之南有山，天將雨，雲氣必先群山而出。樹林陰翳，有數百年古木，人不敢伐，以夫人有神靈其間云。夫人姓蒲，誤作溫。然其墓當靈溪水口，靈溪一名溫水，以夫人姓溫故名。或曰，溫者，媼之訛也。
鬥姥像在肇慶七星岩，名摩利支天菩薩亦名天後。花冠瓔珞，赤足，兩手合掌，兩手擎日月，兩手握劍。天女二，捧盤在左右。盤一羊頭，一兔頭。前總製熊文燦之所造也。文燦招撫鄭芝龍時，使芝龍與海寇劉香大戰。菩薩見形空中，香因敗滅。文燦以為：菩薩即元女。蚩尤為暴時，黃帝仰天而數，天遣元女下授黃帝兵符，伏蚩尤。又嘗下天女曰魃，以止蚩尤風雨。古聖人用兵，皆以神女為助，於是傾貲十餘萬為宮殿極其壯麗以答之。
越人祈子必於花王父母。有祝辭云：「白花男，紅花女。」故婚夕親戚皆往送花，蓋取《詩》華如桃李之義。
廣州多有金花夫人祠。夫人字金華，少為女巫，不嫁，善能調媚鬼神。其後溺死湖中，數日不壞。有異香，即有一黃沉女像容貌絕類夫人者浮出，人以為水仙，取祠之，因名其地曰仙湖。祈子往往有驗。婦女有謠云：「祈子金華，多得白花。三年兩朵，離離成果。」越俗今無女巫，惟陽春有之。然亦自為女巫，不為人作女巫也。蓋婦女病，輒跳神。愈則以身為賽。垂髾盛色，纏結非常。頭戴鳥毛之冠，綴以纓珞。一舞一歌回環宛轉，觀者無不稱豔。蓋自以身為媚。乃為敬神之至云。女巫，瓊州特重。每神會，必擇女巫之妓少者，唱蠻詞，吹黎笙以為樂。人妖淫而神亦爾，尤傷風教。
洪武二年三月朔，上在朝陽殿，夢一臣襆頭象簡，一白髯老者隨之，山呼舞蹈，稱臣東莞城隍。老者，縣中缽盂山土地。謹奏陛下，東莞歲中致祭無祀，一次不敷，乞敕有司遞年祭三次，庶幽魂得以均沾。上覺而異之，召禮部議，乃封東莞城隍顯，佑伯，仍管城隍司事。賜伯爵儀仗，暨異錦龍緞一端，印曰「東莞縣城隍之印」。遞年三月三日、九月九日，有司以少牢致祭，別頒敕封缽盂山土地，賜以冠帶。詔東莞及天下無祀者，歲中清明日、七月望日、十月朔日致祭，著為令。
南越人好巫。葉石洞為惠安宰，淫祠盡廢，分違師巫充社夫，遇水旱癘疫，使行禳禮。又遵洪武禮制，每裏一百戶立壇一所，祭無祀鬼神。祭日皆行儺禮。尋常有病，則以酒食置竹箕上，當門巷而祭，曰「設鬼」，亦曰「拋撒」。或作紙船、紙人燔之。紙人以代病者，是曰「代人」。人以鬼代，鬼以紙代。博羅之俗，正月二十日以桃枝插門，童稚則以桃葉為佩，曰禁鬼也。廣州婦女患病者，使一嫗左持雄雞，右持米及箸，於「閭巷間嗥曰：某歸！則一嫗應之曰某歸矣。其病旋愈，此亦招魂之禮，是名「雞招」。人知越有雞卜，不知復有雞招。亦曰「叫雞米」云。至始死，則招師巫開路。安崖有二司神者，一曰降魂童言曰：欲與蕭公鬥法。於是二司神各發馬腳。馬腳者，神所附之人也。以槍自刺其腹，洞貫焉。刺咽，亦如之。有疾病者許火棚。既愈，如數伐薪，請二司神酬願，病者率眾輿二司神跣行烈焰，毫髮無損。廣有二界神。香人有爭鬥，多向三界神乞蛇以決曲直。蛇所向作咬人勢，則曲；背則直。或以香花錢米迎蛇至家，囊蛇而探之。曲則蛇咬其指；直則已。有許願者不還，蛇則騰至入家，索飲食。又或有仇怨，於神前書其人年生八字，以碗覆之。神前碗大小紛然，無有敢動其一者。有急腳先鋒神者，凡男女將有所私，從而禱之，往往得其所欲，以香囊酬之，神前香囊堆積。乞其一二，則明歲酬以三四。新興有東山神者，有處女採桑過焉。歌曰：「路邊神，爾單身。一蠶生二繭，吾舍作夫人」。還家，果一蠶二繭，且甚巨。是夜，風雨大作，女失所之。有一紅絲自屋起，牽入廟中。追尋之，兀坐無聲息矣。遂泥而塑之，稱羅夫人。番禺石壁有恩情神者，昔有男女二人於舟中目成，將及岸，女溺於水，男從而援之，俱死焉。二屍浮出，相抱不解。民因祠以為恩情廟，此皆叢祠之淫者。
冼夫人廟在高州。按志，冼洗，高涼人。其家世為南越首領，轄部落十餘萬。冼幼賢明，曉兵略，善撫部眾。羅州刺史馮融聞其賢，為子寶求娶焉。侯景反，高州刺史李遷仕召寶，冼止之曰：刺史無故不當召，欲邀君共反耳。既而遷仕果反，冼自將千餘人襲擊，大破之，遂與陳霸先會於贛右。還謂寶曰：陳都督非常人也。厚資給之。陳永定間廣州刺史歐陽紇反，發兵拒之，紇徒潰散，冊冼為石龍郡大夫人，賜繡幰鹵簿如刺史。及隋繼陳，隋高祖遣韋洸安撫嶺外，冼因陳主遺之書，令其歸化，遂遣孫暄迎洸，嶺南遂安。未幾，番禺王仲宣反，又遣孫盎進兵攻破仲宣。冼被甲領彀騎巡撫諸州。高祖異之，冊為譙國夫人，仍開幕府，為置官屬給印章，便宜行事。年八十卒，諡誠敬夫人。
政寶堂石刻在韶州府治西，蘇軾、黃庭堅墨跡。楊萬里跋云：「嶺南無二先生帖，大似魯人不識麟。」惟韶有之。精光異氣，上燭南斗。
白玉蟾本葛長庚也，隨父任之瓊，自號海瓊子。博洽群書，善隸篆，兼工梅竹，嗣以仙去。王忠銘序文云：「文章之變，不可勝窮。而其發於性術也亦異。吾鄉自白海瓊仙而邱文莊相。二先生詩文出，業已彪炳藝林，為出世經世者之宗，後有作者，不可及已。」
舊志碑跋云《歐文右桂陽周府君碑》。按《韶州圖經》載《桂陽太守周府君碑》，其廟在樂昌縣西武溪上。武溪驚湍激石數百里。昔馬援南征，其門人袁寄生善吹笛，援為作歌和之，名曰《武溪深》。周使君開此溪，合湞水。桂陽人為立廟刻石。又云，碑在廟中，郭蒼文。今碑文磨滅。府君字君光，而名已訛缺不可辨。《圖經》亦不著其名，《後漢書》又無傳，不知為何人也。《南豐集》云：熙寧間某從知韶州，王之材求得此本，並以書來曰：按《曲江圖經》，周府君名昕字君光，則永叔未之詳也。又有碑陰，列故吏工師官號姓名。之材並模以來，永叔亦未之得也。其碑「曲江」字皆作「曲紅」，而「蒼江」字、「江夏」字，亦作「紅」，蓋古字通用，不可不知。此學者所以貴乎博覽也。
韓文公祠在潮州府治後。《竹坡詩話》云：「韓祠有異木，世傳退之手植。去祠十餘步種之輒萎。有題詩者云：「韓木有青春谷暖，鱷魚無種海潭清。」潮陽東山有二峰，曰雙旌石。昌黎嘗建亭於此。鱷溪在府城東。溪有鱷魚食民畜產且盡，昌黎作文驅之。是夕，風雨大震，西徙六十里，民賴以安。
石文德孟賓於皆連州人。石有《楚王夫人輓歌》云：「月沉湘浦冷，花謝漢宮秋。」楚王異之，授水部，號其鄉為儒林鄉。孟亦官水部，以詩名。陳堯佐序其詩云：「如百丈懸流灑落蒼翠間，清雄奔放，望之豎人毛骨。五季詞人，無有過之者。」
陳獻章字公甫，新會人。正統間鄉薦第九，兩上春官。過臨州謁吳與弼，有解悟。比歸，聲名蔚起。時錢浦謫順德，見而知其醇儒，雅重之，勸之竟業。成均時，祭酒邢讓命和楊龜山《此日不再得》詩，覽之，驚曰：「警敏絕倫，青於藍矣。」闕下競傳之。南歸，從學日益眾。於是天下無不知有陳白沙也。有司屢薦，勉起赴京，以母老身病上疏，詔許之，授翰林檢討，得家居，以紹明聖學為己任。及門如遼東賀欽之、嘉魚李承基、番禺張詡、增城湛若水、東莞林光皆紹江門之緒。其詩自名其家，書法宗晉唐。晚喜為苑筆書，世競珍焉。《通志》廬阜精舍在新會縣南小廬山上，距江門二里，陳獻章建白沙村名。
東坡故居在惠州府城白鶴峰下。昔有白鶴觀，東坡寓此。有詩云：「為報先生春睡足，道人輕撞五更鍾。」傳至京師，章惇笑曰：「蘇子尚爾快活耶？」復貶昌化。六如亭在府城南豐湖上，侍妾朝雲葬此。
東坡以別駕安置儋州，時負大瓢行歌田畝間。有饁婦年已七十，謂曰：「內翰昔日榮貴，一場春夢耶？」東坡大然之，因呼為春夢婆。今儋州有載酒堂。
瓊州城東有浮粟泉，因蘇文忠飲此得名。今俗稱蘇泉。
宋包拯合淝人，知端州。蒞事明察，不遺隱伏。端產硯，前守緣供貢率取數十倍以事權貴。拯命製者止足貢數，歲滿不持一硯歸。尋擢龍圖閣待制，拜樞密，童稚婦女皆知其名。志載枕書堂在郡治東，菊圃在郡廳西，拯建。
粵郡遍集舟航，廣州城外載酒移棹春遊者名曰花船。又有高尾艇、檳榔艇諸名。船戶間有鬻色者，此風近巳懲格。《清異錄》云：四方指南海為煙月作坊，以言風俗尚淫。今汴中鬻色戶甚夥，至於男子。舉體自輕，遂成蜂窠巷陌，又不止煙月作坊也。
自肇慶至河頭所乘舟楫，皆稱河船。輕利淺窄，首尾尖銳，婦人俱能操篙櫓。風帆皆以蒲蓆合成，各隨大小縫就。往往兩帆斜係，迎風如蝶翅，沿溪收放，卻極穩便。

