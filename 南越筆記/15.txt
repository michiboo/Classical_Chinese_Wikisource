
蘭為香祖，蘭無偶乃第一香。以椏蘭為上，椏者莖多也。次公孫偪，每一大莖輔以二小莖，若公領孫。其花從上開下。次曰出架白，花高出葉上，甚潔白，從下開上。次則青蘭，葉長二尺，小兒直。其花青碧，以白幹者為上，青幹、紫幹次之。次黃蘭，葉長而稍大，花淡黃，有小紅紋。次草蘭，以短葉白幹者為上，其花肥，喜食霜雪，不資灌穢，有雙花單花之別。外有風蘭，花如水仙黃色，從葉心抽出作雙朵，繫置簷間，無水土自然繁茂。又有花如秋海棠，蕊則蘭，花紫蕊黃，甚幽媚，名鹿角蘭，葉細如鹿角海藻。有石蘭，生於石上，與相類。葉長四五寸，小而柔韌。花色淡白。有小玉蘭，花亦作淡白色，甚清香。有倒蘭花，倒垂，紫色。有報喜蘭，如蠟梅而色紅紫，香味亦同。每莖作七八枝懸樹間，勿侵地氣，遇吉事則開。寤生者，以花根懸戶上即生，亦曰催生蘭。是皆以空為根，以露為命，乃風蘭之族。有賀正蘭，每當立春及元日開。有夜蘭，尋之不見，夜乃聞香，羅浮多有之。凡蘭生深林中，微風過之，其香靄然達於外，故曰幽蘭。林愈深則莖愈紫，香更有餘。而夜蘭開於夜，尤為幽絕，斯又蘭之隱者也。有翡翠蘭，六瓣二蕊，色如翡翠。有鶴頂蘭、鳳蘭、龍蘭，皆以花形似名，然不香。鶴頂蘭，花大，面青綠，背白，蕊紅紫。捲成筒形，微似鶴頂。一莖直上作二十餘花，葉甚大。有朱蘭，花小色麗，開只一朵，朵六出，葉如百合。有毬蘭，開至五十餘朵，團圓如球。有竹葉蘭，葉似竹似萱，花則蘭也。深紫，叢生，有微香。有文殊蘭，葉長四五尺，大二三寸而厚，花如玉簪，如百合而長大，色白甚香，夏間始開。是皆蘭之屬。
或謂蘭與蕙難辯。凡生下濕，方莖赤花者為蕙，所謂薰也。凡多花者皆蕙，非真蘭。真蘭者，葉短而柔，一莖一花，色如玉，瓣中無黑脈紫紋，蕾未出土，香已噴人。幽谷中亦不可多得，是為真蘭。然大抵春芳者為春蘭，色深；秋芳者為秋蘭，色淺。而椏蘭四時有花，春秋尤盛，故為蘭之伯長。舊說謂楚人賤蕙而貴蘭，故其室西養蕙而東養蘭，南粵亦然。
薏苡一曰𧆐米，亦曰薏珠子。交趾人呼為簳珠，食以代米，或雜米中熟之。諺曰：「食米得薏，薏一米二。縱郎二米，儂只一薏。」
仙茅產大庾嶺。自嶺之巔折而東，稍下為嫦娥嶂。相傳葛稚川棄其丹，生仙茅。葉似蘭蕙，花六出。其根獨莖而直，傍有短細根相附。八月采之，濯以嶂下流泉，色白如玉，以酒蒸曬，嘗服補益真氣，土人多以餉客。羅浮仙茅高僅一二寸，八月生。黃花，根如指大，長寸許。外有白茅生山谷中，狀如排草，以作浴湯，合諸香甚良。又有香茅名辣草，皆瑤草之族。
素馨本名𨚗悉茗，珠江南岸有村曰莊頭，周里許，悉種素馨，亦曰花田。婦女率以昧爽往摘，以天未明，見花而不見葉，其稍白者，則是其日當開者也。既摘，覆以濕布，毋使見日。其已開者，則置之。花客涉江買以歸，列於九門。一時穿燈者、作串與瓔珞者數百人，城內外買者萬家。富者以斗斛，貧者以升。其量花若量珠然。花宜夜，乘夜乃開，上人頭髻乃開，見月而益光豔，得人氣而益馥。竟夕氤氳，至曉萎，猶有餘香。懷之辟暑，吸之清肺氣。花又宜作燈，雕玉鏤冰，玲瓏四照，遊冶者以導車馬。楊用修稱粵中素馨燈為天下之至豔，信然。兒女以花蒸油取液，為面脂頭澤，謂能長髮潤肌。或取蓓蕾，雜佳茗貯之。或帶露置於瓶中，經一宿，以其水點茗。或作格懸繫甕口，離酒一指許，以紙封之，旬日而酒香徹。其為龍涎香餅、香串者，治以素馨，則韻味愈遠。隆冬花少，曰雪花。摘經數日仍開。夏月花多，瓊英狼藉。入夜，滿城如雪，觸處皆香。信粵中之清麗物也。
廣州有花渡頭，在五羊門南岸。廣州花販每日分載素馨至城，從此上舟，故名花渡頭。花謂素馨也。花田亦止以素馨名也。
蔞以東安富霖所產為上。其根香，其葉尖而柔，味甘，多汁，名曰穫扶留。他產者，色青味辣，名南扶留，殊不及。然番禺大塘、康樂、鷺岡、鳳岡頭諸村，及新興陽春所產亦美。冬間以蒭草覆之，稍沾霜雪立萎矣。凡食檳榔，必以蔞葉為佐，有夫婦相須之義。故粵人以為聘果。
西洋蓮，其種來自西洋。蔓細如絲，朱色，繚繞籬間。花初開如黃白蓮十餘出，久之十餘出者皆落，其蕊復變而為菊。瓣為蓮而蕊為菊，以蓮始而以菊終，故又名西洋菊。
露頭花，產番禺蓼湧。其葉如劍，脊邊皆有芒刺。花抽葉中，與葉彷彿相似。色白而柔，花中有蕊，如珍珠粟形。常含清露涓滴，故名露花。以火燔其根，便成大頭出土上，花乃茂盛，故又名露頭花。夏月大開。以花置油上曬之，香落油中，芬馥隔歲不滅。以膏髮，照讀書，芳盈一室，廣人甚珍之。
慎火者，可以禦火。廣人多種屋上以防火，一名戒火。其形如火始然，又名火秧。扁者不枝不葉，圓者多枝葉，叢生成樹。四棱有芒刺，皮中有白漿，能盲人。廣人以作籬落，村墟間，竻竹為圍，火秧、露頭花為界，在在皆然。諺曰：「爾有垣牆，我有火秧。」
換錦者，脫紅換錦，脫綠換錦也。葉似水仙，冬生至夏而落，獨抽一莖二尺許，作十餘花。花比鹿蔥而大，或紅或綠，葉落而花，故曰「脫紅脫綠」，花落而葉，故曰「換錦」，花與葉兩不相見也。
胡蝶樹高三五尺，葉皺而有棱，蓓蕾叢生，至二三十許。花皆四朵相對，鬚眼微具。一花謝，一花復開，相續不斷。新會白水為盛。
廣州西郊，為南漢芳華苑地，故名西園。土沃美，宜蔬。多池塘之利，每池塘十區，種魚三之，種菱蓮、茨菰三之。其四為蕹田。蕹無田，以蔑為之，隨水上下，是曰浮田。
藤菜，一名落葵。蔓葉柔滑可食，味微酸，宜以羹魚。其子有液紫紅，可作口脂。出惠州豐湖者尤美。子瞻詩：「豐湖有藤菜，似可敵蓴羹。」
高良薑，出於高涼，故名。其根為薑，其子為紅豆蔻。子入饌，未拆開者，曰含胎。以鹽醃入甜糟中，終冬如琥珀，味香辛可膾。其根不堪食，而藥中多用之。人不以其子而掩其根，所重在根，故不曰紅豆蔻，而曰高良薑也。蔻者何？揚雄《方言》云：「凡物盛多謂之蔻。」是子形如紅豆而叢生，故曰紅豆蔻。
猴薑，蔓生石壁如藤，蔓即薑也。味甚辣，猴以為薑，故曰猴薑。一名樹雞。葉生蔓上，不作枝，采之為笠，甚輕。西寧多有之。
三藾根似薑而軟脆，性熱，消食，宜兼檳榔嚼之，以當蒟子。或以調羹湯，微辣而香。聘婦者以三藾雕鏤花鳥胡蝶諸狀，薄金溥之，佐檳榔、椰、肉桂、薑花等以實筐。三藾一名山柰，亦曰廉薑，可為虀。
鮮草果，人多種以為香料，蓋即杜若，非藥中之草果也。其苗似縮砂，三月開花作穗，色白微紅，五六月子結，其根勝於葉，味辛以溫，能除瘴氣，久服益精、明目，令人不忘。
香花萊，叢生。莖、葉、花、子皆辛香。花絕小，紫色。婦人多以香茅並植之，以香手爪去垢穢，乾之，香氣不減，持以相貽。
陽春砂仁，一名縮砂蔤。新興亦產之，而生陽江南河者大而有力。其種之所曰果山。曰縮砂者言其殼，曰蔤者言其仁。鮮者曰縮砂蔤，乾者曰砂仁。八月采之，以嫩者蜜漬為貨。售於嶺外最珍，其稅頗重。
葳蕤，產羅浮鐵橋諸峰。莖幹強直似竹箭，節節有鬚。葉狹長，表白裏青，其尖處有小黃點。三月開青花結實，根大如指許，長一二尺，補益之功逾黃精。方家稱黃芝，亦曰青黏。以漆葉同為散，可以延壽。
放杖竹者，似竹非竹。酒浸服之，理腰腳，老人一月可放杖，故名。出羅浮第十四嶺。
東粵多薯。其生山中，纖細而堅實者，曰白鳩蒔。似山藥而小，亦曰土山藥。最補益人。大小如鵝鴨卵，花絕香，身上有力者，曰力薯。形如豬肝，大者重數十斤，膚色微紫，曰豬肝薯，亦曰黎峒薯。其皮或紅或白、大如兒臂而拳曲者，曰番薯。皆甜美，可以飯客，稱薯飯。為穀米之佐，凡廣芋十有四種，號「大米」。諸薯亦然。番薯近自呂宋來，植最易生。葉可肥豬，根可釀酒。切為粒，蒸曝貯之，是曰薯糧。子瞻稱海中人多壽百歲，繇不食五穀而食甘薯。番薯味尤甘，惜子瞻未之見也。芋則蘇過嘗以作玉糝羹云。
廣芋之美者首黃芋，次白芋，次紅芋。芋皆小，惟南芋大。南芋色紫生沙，甚可食，而白者尤良。凡以春種以夏收者，曰早芋。以夏種以秋收者，曰晚芋。與紅薯並登如稻，故有「大米」之稱。芋大者魁，小者奶。奶贅魁上下四旁，大小如乳。奶者，乳也。魁亦曰𣫰。俗以婦人多子為南芋𣫰，猶以茨菰一乳十二子為慈姑也。又芋奶應月生子，稱十二奶。芋奶宜為蔬羹，其性與茯苓皆屬土。性重厚，故皆養脾。和鯽鯉魚食之，調中補虛。有銀芋，苗莖瑩白，與葉皆可生食。廣芋多種，然苗莖必熟乃可食，銀芋不然，故多以為虀。
羅浮多地腎。蓋松之膏液，因鬱蒸之氣而成，或松花落地而成。一名松黃。其為狀小若彈丸，大若雞卵。紅黃相錯，一一晶瑩。熟之，味甘以香。庵僧嘗以甜薯、百合、籠蔥竹胎、涌生葛乳雜之為素饌。其生無根蒂，散布松下。土鬆石瀸潤處，輒有之。凡物出於松者，無不可愛。而地腎無所附麗，氣與松合，而形與松離，則尤異。蓋亦茯苓之類。
茂名多以木耳為貨，陽春亦有之。其山深，故多朽木。而木火之精華未盡，得水氣復蒸為耳。以桑、槐、榆、柳、榕樹上生者良，柘木次之，生於桑者治痢，生木香者治瀉，生於梅者治腹痛。楓木生者令人笑不止，亦異事也。
從化多香菌，冬采者良。其木曰羊矢，畬人伐置山間。至冬，雨雪滋凍，腐而生菌。無蛇虺之毒，謂之雪菌。色白而香，亦曰雪蕈。或以朽桑、樟、柟三者尺斷，當臘時於肥陰處埋之為深畦，如種菜法，春月以米泔水澆灌，不時菌出，日灌之三，即大如拳許，是謂家蕈。他蕈產於木之根土處，精華鬱結。有白者、有淡黑者，其莖皆白，皆甘美，不下磨菰。性溫補益陽。然濕氣薰蒸，未免有毒。若夏間瘴雨所成與最大者，煮時投以薑片飯粒，其色不黑，乃可食。
落花生，草本蔓生。種者以沙壓橫枝，則蔓上開花。花吐成絲，而不能成莢，其莢乃別生根莖間。掘沙取之，殼長寸許。皺紋中有實三四，狀蠶豆，味甘以清，微有參氣，亦名落花參。凡草木之實，皆成於花。此獨花自花，而莢自莢，花不生莢，莢不蒂花，亦異甚。
留求子，一名使君子，廣州多有之。狀如梔子，有五六棱瓣，而兩端銳。半黃已熟。殼脆薄，中有白肉，微甘。小兒患食積者，煨熟與之食，以當乾果。食輒下蟲而疾愈。語曰：「欲得小兒喜，多食使君子。」
草花之以孃名者，有桃金孃。叢生野間，似梅而末微銳，似桃而色倍頳。中莖純紫，絲綴深黃如金粟，名曰桃金孃。八九月實熟，青紺若牛乳狀，味甘可養血，花則行血。或謂產自桂林，今廣州亦多有之。
二蘭菜，一曰馬蘭。其葉似蘭而大。馬者，大也。故曰馬蘭。花似菊而紫。味辛，性微溫，以作茹甚良，能養新血。一曰芥蘭。葉如芥而綠，花黃。花比葉尤甘。葉有鉛，不宜多食。以微藍，故又名芥藍。諺曰：「多食馬蘭，少食芥藍。」
羅浮百合，最盛。根如葫蒜而大，重疊二三十斤，相合如蓮瓣，故名百合。色白，和肉煮之，或作粉，益人。五六月一本一花，花紅白如文殊蘭。重常傾側，名天香。中有檀心，色黃，味甘，宜蜜蒸食之，人稱為山中之仙蔬云。
麻多舊根，一年凡四刈。五月刈者曰首薴，性柔。未刈者脆，其苗之稚者可芼，是曰麻蓲。廣人多以醋炒食之。廣州多青麻，高州多黃麻，青麻蓲最美。
廣州西瓜，種有絕佳者，傳自薛將軍攜種植之，俗呼為薛瓜。
夜來香，藤本，花微黃，分尖瓣，入夜始開，香特奇郁。又珍珠蘭，藤本，花蕊纍纍如貫珠，駢附於梗，色微黃，香特濃郁。又如魚子狀，亦名魚子蘭。二花，花之最香者。
《嶺南雜記》：鐵樹高數尺，葉如老少年，開花如桂而不香。或云，此樹周甲子一開，開必丁卯年。然甚無異致。王濟《日詢手鏡》云，吳浙間有俗諺，見事難成，則云須鐵樹開花。許寄槎云，余在廣西殷指揮家見一樹，高可三四尺，幹葉皆紫黑色，葉小類石榴，質理甚厚。問之。曰：鐵樹也。每遇丁卯年乃花。花四瓣，紫白色，如瑞香瓣，較少圓。一開累月不凋，嗅之有草氣，乃知鐵樹花開之說有自來矣。
今粵地多見盆缶中，未知植者何取。
《南方草木狀》：水蔥，花、葉皆如鹿蔥，花色有紅、黃、紫三種。出始興。婦人懷孕佩其花生男者，即此，非鹿蔥也。交、廣人佩之，極有驗。然其土多男，不厭女子，故不常佩也。《潛確類書》：水蔥生水中，如蔥而中空。又名翠菅。王維詩「水驚波兮翠菅靡」是也。此草亦可為席。按《風土記》云：「宜男草，花如蓮，婦人佩之則生男」。梁徐勉《萱草花賦》云：「其花四垂，其跗六出。亦曰宜男，嘉名斯吉。」則鹿蔥與萱草為二種矣。

