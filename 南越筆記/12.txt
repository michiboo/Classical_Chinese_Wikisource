
越南蛺蝶，翅紋鮮麗。羅浮有五色蝶，能作繭，可攜至遠方。《羅浮志》云：蝴蝶洞有仙蝶，文彩陸離，為仙人彩衣所化，大如盤而五色。人得其繭，蝶亦化出，數日即有一蝶來引之而去，雖數千里外藏之箱篋，亦化出也。
粵土多蟻。《廣志》謂有飛蟻、木蟻，黑黃大小數種，善齧物。《嶺南雜記》云，新構房屋，不數月為其蝕壞傾圯者有之。《粵志》：潮人土人以蟻害稼，有蟻祖廟在大馬蟻山。歲五月，郡蟻來朝。有詠者云：「馬蟻山頭馬蟻朝，年年五月趁江潮。」蟻祖，主蟻之神。猶《周禮》翨氏、蟈氏之命其官也。《嶺表錄異》云：廣州多蟻，其窠如薄絮，囊連枝帶葉，彼人以布袋貯之，賣與養柑者以辟蠹。《雞肋編》謂之養柑蟻。
羅定州產紅蝙蝠。《北戶錄》云，瀧州有蝴蝶，背深紅，惟翼脈淺黑，名紅蝙蝠。多雙伏紅蕉花間，采者獲其一，則一不去。又，《南方草木狀》載鶴子草蟲化蝶。《丹青野錄》又載彩裙化蝶。
有蚺蛇膽。《嶺南雜記》：蚺蛇，粵西及南海州縣有之。《北戶錄》云：大者長十餘丈，圍七八尺，多在樹上候獐鹿，過者吸而吞之。至鹿消，即纏大樹上出其頭角，乃不復動。土人伺之，以竹簽簽煞之，取其膽。
按蚺蛇膽諸說不一，《嶺南雜記》謂捕之之法，度其出入之地，先釘羅樁數行，狹僅容其身，壯土持橄欖棍，其中一人出外颺婦人裙以招之，蛇望見即昂頭，高五六尺來逐。人退入羅樁內，蛇到狹處，蜿蜒屈伸間，人持棍擊之，且退且擊。視其首俯地，則無懼矣。以葛藤係其頸而牽之。每擊一下，則皮肉蹙縮成泡而血凝，即護身膽也。其力大減，多以亂真。真者乃在腹內，價過兼金，《瓊州志》云：遇人擊傷，膽即至傷處護之，故獨重膚膽，腹中之膽無用也。」《廉州志》云：上旬在頸，中旬在心，下旬在尾。性耐死，取膽釋之，猶活。《廣州志》云：膽有三：一曰旱膽，能療目；一曰水膽，能止瀉；一曰護身膽，為熬刑藥。《南裔異物志》又云：蚺蛇牙長六七尺，土人尤重之。云辟不祥，利遠行。
越南蚊蚋，大小纖細不一，善螫人，冬月不斷。《本草拾遺》云：嶺南有蚊子木，葉如冬青、枇杷，熟則拆裂而蚊出。元微之謂蚋子之下有蟆子，蟆子之下有浮塵子，皆蚊屬也。人蒙絮被自蔽輒通透，故昔人有「已微於蠢蠢，仍害及人人」之句。
《酉陽雜俎》載南方有避役蟲，一名十二時辰蟲。夏日常見於籬落間。見者多稱意事。《嶺南異物志》言其首隨十二時變易。《博物志》言其陰多緗綠，日中變易，或青或綠，或丹或黃。《北戶錄》言不能變十二色，但黃、褐、青、赤四色而已。據《本草》引陸佃言，蜥蜴能十二時變易。《禽蟲述》云：守宮長細五色者名蜥蜴。則此蟲即蜥蜴矣。說者謂守宮點婦人臂，終身不滅，偶則落。故前人句云：「守宮落盡猩紅色，明日低頭出洞房。」然《春秋•考異垂阝》云：以其常在屋壁，故名守宮，亦名壁宮。則飾臂之說，大抵不真。
蝍蛆能伏蛇，每自口入食蛇腹。山行，筒置蝍蛆，蛇不能近。又能嗅龍腥。天將雨，爭就木最高處，蓋聞龍腥故也。廣中多蝍蛆而少蜈蚣，絕無蠍。卿蛆多生古牆中，盛暑輒出，犬者有珠。雷常搜而擊之。
蛤蚧唯雷瓊為多。長五六寸，似蜥蜴四足，有毛，尾絕短。嘗自呼其名以鳴。一歲則鳴一聲，有鳴至數十聲者，人以為神。羅浮亦有之。《方言》曰，桂林之中，守宮能鳴。即此。一名吉度蛇。吉度者，象其聲也。其背色綠，有黃斑點，若古錦。自旦至暮，常變十二種色。有得其一，閉於籠中玩之，止見變黃、褐、赤、黑四色。多居古木竅間，人以其聲與色之異，喜捕取之。得其雌雄合者益陽。
斷草烏似小蛇，大僅指許，長五六寸。頭如龍形而小，身純烏。其行也，百草沾之立斷。人見斷草，輒跡得之。故蛇每離地丈許，使身如矢直以入穴，使不沾草，故人莫得而取之。以酒煮食，愈麻瘋。
海珠狀如蛞蝓，大如臂，所茹海菜。於海濱淺水吐絲，是為海粉。鮮時或紅或綠，隨海菜之色而成。曬晾不得法，則黃。有五色者，可治痰。或曰，此物名海珠母，如黑魚大三四寸。海人冬養於家，春種之瀕海田中。遍插竹枝，其母上竹枝吐出，是為海粉。乘濕舒展之，始不成結，以點羹湯，佳。
害人蟲有數種：一曰蜞，有青黃二種。青者生深山樹葉中，名曰飛蜞。聞聲輒飛，刺人取血。專集耳後，使人不知。始如針血，飽則如指。隨手拔去，稍遲，深入膚理矣。凡山行，以無患子，或蒜、或薑汁、或茶子末塗身，則飛蜞不敢近。黃者生地下，吮血如螞蝗，入水則死。螞蝗一名水蛭，池澤處處有之。入人肌肉咂血，誤吞之，則生子腹中，瞰食髒血。飲黃土水數升可解。或以蜂蜜，則螞蝗化水而死。有狗鼻掯者，生陰濕處。似山蜞而長，好入犬豕鼻中吮血，間入人鼻，血出不止。日含釅醋，塞兩耳，自低其首，則此物鯈然而出。被刺時，人不可拔，重力拍之則自墮。有沙[1234]者，生水中。大不過蟣，喜入皮膚害人。以茅根竹葉刮之，或以苦苣汁塗之可愈。或以火炙身，則隨火去。有飛蛟者，生於瘴霧。有三足，無身。呼吸間入人肺腑，則食漸減而斃。或入魚腹、牛馬腹中，令食之者劇病。先毒物以毒人，蟲之最惡者也。然亦徭黎中乃有之。又有蛇蠱，狀如蜘蛛而足短，最毒，出瓊州。見者以為蜘蛛也，易視之，忽為所中。有謠云：「生恨蜘蛛無結網，無絲無緒最傷人。」
霍山有雨師、雲師。雲師如蠶，長六寸。雨師如蝟，長七八寸。每出則有雲有雨，山人以為驗。
粵東之估，往贅西粵土州之婦人，寡者曰鬼妻，人弗娶也。估欲歸，則必與要約。三年返，則其婦下三年之蠱；五年，則下五年之蠱，謂之定年藥。愆期，則蠱發膨脹而死。如期返，其婦以藥解之，輒得無恙。土州之婦蓋以得粵東夫婿為榮，故其諺曰：「廣西有一留人洞，廣東有一望夫山。」以蠱留人，人亦以蠱而留。粵東諸山縣，人雜徭蠻，亦往往下蠱。有挑生鬼者，能於權量間，出則使輕而少，入則使重而多，以害商旅。蠱主必敬事之，投宿者視其屋宇潔淨，無流塵蛛網，斯則挑生鬼所為。飲食先嚼甘草，毒中則吐，復以甘草薑煎水飲之，乃無患。入蠻村不可不常攜甘草也。挑生鬼亦蠱之屬，蓋鬼而蠱者也。凡下蠱皆出於獞、出於獞之婦，若徭娘則不能下蠱。蠱有鬼，名曰藥鬼。藥鬼之所附獞婦，恆不得自繇。代代相傳，必使其蠱不絕以為神。其中於人得解者，或吐出生魚、生蝦、生鴨子之屬，皆藥鬼之為之。粵東無獞，故無藥鬼。
恩平蚯蚓生恩平水中，屯結，每水一升，可得蚯蚓數十許。色黃濁，飲之立蠱。又，羅旁之水多有柯木葉、木犀花葉浸其中，飲之亦輒脹滿以死。所謂水蠱者是也。
粵人以蟲大如蟣虱者，芒種後置之菁樹上。樹狀類冬青，蟲食樹汁，吐沫粘嫩莖上，化為白脂。至秋取之。以水煮鎔，濾成蠟。文理瑩徹，若石膏然。以之澆燭入藥，甚適用。蟲嫩時白色，作蠟。及老，則赤黑。其結苞於樹枝，初若黍米。入春，漸長如雞頭子大，色紫，赤累累抱枝，宛如樹之作實，是稱蠟種。亦白蠟子。子內有白卵，一苞數百。次年立夏，以箬葉包之，係於樹上。芒種後，苞拆，白卵化蟲乃復上樹作蠟也。黃蠟成於蜜蜂，白蠟成於此蟲，各有其能若此。白蠟瓊州最多。以之為炬，大者可五六斤，每夜宴，用至數百石，其價頗賤。諺曰：「東家白蠟蟲，西家黃蠟蜂。養蜂得蜜食，養蟲得燭紅。」
夏雨過多，禾中蒸鬱而生蟲。或稻根腐而生蟲，稻根色黃。禾蟲者，稻根所化，故色黃。大者如斤許，長至丈。節節有口，生青，熟紅黃。霜降前禾熟，則蟲亦熟。以初一二及十五六乘大潮斷節而出，浮遊田上。網取之，得醋則白漿自出。以白米泔濾過，蒸為膏，甘美益人。蓋得稻之精華者也。貧者多奄為脯，作醯醬以食之。
蜂蜜多產於陽春，以為貨。蜂為房於岩石林木間者，其釀白蜜脾，謂之山蜜，亦曰蜂糖。霜後割之，白如脂，味勝家蜜。家蜜取以夏冬為上，秋次之，春易發酸。冬曰梅花糖，最甘香，唐詩云「天寒割蜜房」。然其性熱，多食發濕墊病生蟲蠚。新興有薑蜜，尤忌，不若川蜜溫、西南蜜涼為可嗜。又，海濱岩穴野蜂窠蜜曰石蜜，多泛溢於草間石罅，露積日久，必宿蛇虺之毒，不可食也。
蠬蜂出陽春，嘗附橄欖樹而生。雖有首足，與木葉無別，須木葉凋落乃得之。土人以置篋笥，每遇蠱毒必鳴，鳴則自呼。又以其聲之清濁卜禍福。粵以雞卜，又以蠬蜂卜，人罕知之。史稱昆蟲之所長，聖人不能與爭，其謂此歟。
天蠶產陽江，嗜食樟楓葉。歲三月，熟醋浸之，抽絲長七八尺，色如金。堅韌異常，以作蒲葵扇緣，名天蠶絲。亦有成繭者，大於家蠶數倍。《禹貢》「厥篚檿絲」，或即此類。然不可繅為絲人貢者，齊魯之山繭也。有沙柳蟲，腹中絲亦可作緣。
石背蟲生荔枝樹上，喜食荔枝花蕊。荔枝多虛花，花十子乃一。又以石背之為賊，場師必務去之。石背閩中尤多。冬伏荔枝葉下，荔始花，蟲亦生子。一生十二粒，數應一歲，閏則增其一。荔花時，石背輒溺，溺則全枝脫蒂，雨時尤盛。其背堅如石，故曰石背。廣中荔花所苦多雨耳，石背無甚害也。
金雞蟲食龍眼花立盡。歲大寒節，場師必搖樹使金雞蟲盡落，乃掃除而溺之江。非大寒節，雖搖樹，蟲亦不落也。有黃蟲者，狀類蜜蜂，春社後江岸地中乘日暮而出，食百樹葉，色轉翠，蓋葉之所化也。與金雞亦相類。
綠金蟬一名金花蟲。大者如班貓，有文采，其背正綠，如金貼。有翅生甲下，喜藏朱槿花中。

