
《羅浮志》：荔有數種，產增城者尤佳。掛綠為上。出新興者香荔，實小核焦而香美，荔枝之最珍者也。白樂天《荔枝圖》曰：如離本枝，一日色變，二日香變，三日味變，四五日外色香味盡去矣。番榴、洋桃皆粵產。《虞衡志》云：五稜子，形甚詭異，瓣五出，如田家碌碡狀，味酸，久嚼微甘，謂之洋桃。《志》云能解嵐瘴之毒，中蠱者以自然汁飲之，即吐而愈。或曰種自外洋來，故名。按番榴俗又名秋果。土人鬻物者，多以葵葉編傘，當市梢隙處以蔽風日。
《草木狀》云龍眼似荔枝，但枝葉稍小，殼青黃色，形圓如彈丸，肉白而帶漿，其甘如蜜。一朵五六十夥作穗，如蒲萄然。荔枝過則龍眼熟，故謂之「荔枝奴」，言常隨其後也。《通志》：龍眼曰早花者，以六月六日可食。按龍眼粵地多有之。熟時，兒童販賣者，填街盈簏。
柑、柚，廣中多產之。其佳者有獅頭、羊額諸名。裴淵《廣州記》云柚有雷柚，實如斗大。《廣州志》：柚有大小紅白數種。產於增城者小而尖長，甚芬郁，名香柚，十月熟。一種如斗大者，曰斗柚，十二月熟。餘皆八月熟。又有名賀正柚，至正月始熟。《羅浮記》云羅浮香柑有赭黃二色。《潮州志》云潮果以柑為第一品。《肇慶志》云乳柑產四會上林者佳。《北戶錄》載新州出變柑，有苞大於升者，且皮薄如洞庭之橘也，他柑之所弗及，相傳移植不百里，形味俱變，因以為名。
《本草》，陳藏器云，枸椽生嶺南，實如盞。蘇頌曰彼人呼為香椽，子形長如小瓜。李時珍曰：木似朱欒，植之近水則生。實如人手有指，俗呼為佛手柑。清芬襲人。按今粵人呼為五指香椽。內典以佛手為兜羅綿手。白香山詩「十指剝春蔥」，謂女手也。
《嶺南雜記》：化州仙橘相傳仙人羅辨，種橘於石龍之腹，唯此一株。在蘇澤堂者為最，清風樓次之，紅樹又次之，凡近州治聞譙樓更鼓者，其皮亦佳。《志》云今廣東柑、橘、橙、柚之皮皆充用。按廣陳皮人藥者，化州為上，新會次之。新會即岡州地。《本草》云橙、橘同屬，能下氣消痰，與柑、柚性極不同。形質大小粗細，固自有辨，醫方多誤用，宜慎之。
《南裔異物志》：檳榔無花而實，堅如乾棗。以扶留古賁灰並食，則滑美，下氣及宿食消穀。《南中八郡志》云：「土人以為貴，款客必先進。」《鶴林玉露》曰：「檳榔，食之，醺然頰赤。」東坡詩所云「紅潮登頰醉檳榔」也。雖婦女亦競啖之。婚禮用以當委禽。《志》稱今產瓊州。《廣志》又謂椰樹高六七丈，無枝葉，其實大如寒瓜，其漿美如蜜，飲之乃醉。今產文昌。《志》云：「清漿升許，微酒氣，名曰椰酒。」 《虞衡志》云椰酒，新者極清芳。」按，椰子，蒂可作念珠，皮可為器皿。
橄欖一名諫果。《草木狀》云樹身聳，枝皆高數丈。其子深秋方熟，味雖苦澀，咀之芬馥，勝含雞舌香。《通志》：粵中多種烏橄，其利多。白欖種者少，號曰青子。按粵產，實繁纖長而小，鮮時亦登果盤，可醒酒。「正味森森苦且嚴」，東坡詠句也。
桄榔木，海南所產。《虞衡志》云直如杉，又如棕櫚。有節如大竹，一幹挺上，高數丈，花數十穗。《草木狀》謂皮中有屑如麵，木性如竹，紫黑色，有文理，工人解以製奕枰。按，桄榔性堅韌，可為器，作轎幹尤佳，世爭購之。
《肇慶志》：新興產綿木，其質柔韌，以為負擔，雖負重不折，為輿槓最佳。
《虞衡志》：波羅蜜大如冬瓜，外膚礧砢如佛髻。削其皮食之，味極甘。子瓤悉如冬瓜，生大木上，秋熟。《廣州府志》又載，波羅樹無花結果，果成，或生一花。花甚難得，即優缽曇花也。
《廣州志》：韶州出丹竹，亦曰單竹。節長二尺，練以為麻織之，是名竹布，故曰南越食竹衣竹。按唐開元間，嶺南有調，有貢。韶州調以竹子布亦有名絲而無以為織者。《志》又載陽江出天蠶，其食必樟、楓葉。歲三月熟酸浸之，抽絲長七八尺，色如金，堅韌異常，以作蒲葵扇緣，名曰天蠶絲。
廣中產漆，售行他省，皆稱廣漆。粵中工人製造幾、匣、器皿，無不精雅。髹器中，磨砑最細者，退光為上。次之《瓊州志•漆器》壘漆、雕漆，有剔紅、剔黑諸色。《虞衡志》云：南漆如稀飴，氣如松脂，沾沾無力。《通志》謂廣漆色甚明光而不甚粘，出陽春新興德慶。《廣州志》又載，海上有花如芍藥，曰到粘子。漬以為膠，可代柿漆，謂之海漆。陸應陽謂東坡造。
菩提樹，子可作念珠。《廣州志》云：「訶林有菩提樹，梁智藥三藏攜種，樹大十餘圍，根株無數。」《通志》謂葉似桑，寺僧采之，浸以寒泉，歷四旬，浣去渣滓，惟餘細筋如絲，可作燈、帷、笠、帽。《瓊州志》又稱金剛子，產瓊山，圓如彈，堅實不朽，可為數珠。按菩提子，每顆面有大圈文如月，周羅細點如星，謂之星月菩提。又有木槵子，色較黑而質更堅結，亦可為念珠。大姚諸處，俗亦呼為菩提子。
紫檀、花梨、鐵力諸木，廣中用以製几、匣、床、架。《古今注》：紫栴木出扶南，色紫，亦謂之紫檀。《廣州志》：花櫚，色紫紅，微香。其文有若鬼面，亦類狸斑，又名花狸。老者文拳曲，嫩者文直。其節花圓暈如錢，大小相錯者佳。《瓊州志》云，花梨木產崖州昌化陵水。鐵力木理甚堅致，質初黃，用之則黑。黎山中人以為薪，至吳楚間則重價購之。《通志》云一名石鹽，一名鐵稜。
烏木，瓊州諸島所產。土人折為箸，行用甚廣。《志》稱出海南，一名角烏，色純黑，甚脆。有曰茶烏者，自番舶，質堅實，置水則沉。其他類烏木者甚多，皆可作几杖。置水不沉，則非也。
梅花，惟嶺南最早，冬至雷動地中則梅開。故廣中梅於一之日已花，二之日成子，得春獨早。故群卉資之以為始。韶州梅，長至已開，臘月大雪，梅復開尤盛，有於舊蒂而作新花者。其地屬嶺北，故梅以臘以正月開，廣則秋末冬初，梅且開盡，往往不待長至，以地暖故早。
梅嶺多梅。唐《六帖》言庾嶺梅花，南枝已落，北枝未開。而宋之問有「魂隨南翥鳥，淚盡北枝花」之句。好事者往往植梅其上。宋淳熙間知軍事管銳植三百株。明正統中，知府鄭述復補植。正德中，參政吳廷舉增植及松，至萬五千餘株。有某推官女亦植梅三十株，鐫詩於石。崇禎初年，博羅張郎中萱植三百株。知府趙孟守題曰「梅花國」，書額於紅梅驛以旌之。
楓喜風，故從風。嶺南楓多生山谷間。羅浮連亙數嶺皆楓。每風起，則楓鳴。風去，楓聲不止，不與眾林俱寂，故謂之楓。楓者，風之所聚，有癭，則風神之，曰楓子鬼。嵇含云，楓老有癭。中夜大雷雨，癭暗長一枝，長可數尺，形如人，口眼悉具，謂之楓人。越巫取之作術，往往有神。
榕，容也。以其材無所用，為斧斤所容，故曰榕。葉甚茂盛，柯條節節如藤，垂其幹。及三人圍抱，則枝上生根，連綿拂地，得土石之力，根又生枝如棟柱。互相撐抵，望之有若大廈。直者為門，曲者為窗牖。玲瓏四達，人因目之曰榕廈。其中常產香木，炎精所結，往往有伽㑲焉。粵人以其香可來鶴，子可肥魚，多植於水際。又以其細枝曝乾為火枝，雖風雨不滅。故今州縣有榕鬚之徵。其脂乳可以貼金接物，與漆相似，亦未盡為不材也。
性畏寒，逾梅嶺則不生。故紅梅驛有數榕，為炎塞之界。又封川西三十里分界村，二廣同日植一榕，相去三丈許，而東大西小，東榮西瘁。東榕又不落葉。咫尺間，地之冷暖已分如此。自韶州西北行，榕多直出不甚高，與廣州榕婆娑偃蹇者異。高州道中榕夾路垂陰，凡百株，狀甚詭怪，皆束千百根以為一身。有紅、白、大葉、小葉諸種。有子無花。子落時常如密雨，中多嶺西副使吳廷舉所植，父老稱吳公榕。新興東北一帶亦有之。
先是宋延祐間有倉振者知新州，夾道植榕。其後高芝復植松。於是行旅歌之曰：「倉榕高松，手澤重重。高松倉榕，夾道陰濃。」而僉事劉洵者，修高、倉故事，自高要南岸至新興，令里胥分地植榕，遣官以時驗勤怠，至今榕樹存者大十圍。又，歸善葉春及知惠安，令民植榕。下教曰：榕者容也，其陰大，當馳道，植自白水至雒陽五丈，而樹田間恐妨穀。凡植幾本以報。嗚呼，遠者種德，近者種樹。吾無德，且種樹。」此皆仁人之澤也。其榕凡四百二十一本云。
筆管樹，即梡樹也。廣州故屯田，道署有一樹，通體根鬚蟠結，大可數十抱。枝短而勁。葉初發，細卷如辛夷之蕾。葉開則色殷紅，望之如花。其樹無花，葉即其花。葉至冬而落，春間乃發。初發又如筆管，粵人因名為筆管樹。舊有一碑在樹腹，兵婦得之以搗衣，有聞石聲清越者求之，則冢宰李默所撰《孤樹裒談記》也。默常為屯田副使，居此，故有之。
椰生瓊州，栽時以鹽置根下，則易發。樹高六七丈，直竦無枝，至木末乃有葉如束蒲，長二三尺。花如千葉芙蓉，白色，終歲不絕。葉間生實如瓠繫，房房連累，一累二十七八實，或三十實。大者如斗，有皮厚苞之，曰椰衣。皮中有核甚堅，與膚肉皆緊著。皮厚可半寸，白如雪，味脆而甘。膚中空虛，又有清漿升許，味美於蜜，微有酒氣，曰椰酒。蘇軾詩「美酒生林不待儀」，言椰子中有自然之酒，不待儀狄而作也。瓊人每以檳榔代茶，椰代酒以款賓客，謂椰酒久服可以烏鬚云。瓊州多椰子葉，昔趙飛燕立為皇后，其女弟合德，獻諸珍物，中有椰葉席焉。椰葉之見重也，自漢時始。瓊州人無分男女，首皆戴笠，以竹絲為之。其用椰葉為笠者，貴之也。以為席，則賤之矣。
番禺多桂。《山海經》云賁隅之東，八桂生焉。故舟楫多采桂為之。故曰番禺之桂，爰始為舟。
肉桂，一名越桂。飲食中，古稱蜀薑越桂。越桂以高州肉桂為珍。雜檳榔食之，口香竟日。秦時羅浮有桂父者，象林人也。嘗服肉桂及葵，以龜腦和之。《列仙傳》讚云：「偉哉桂父，挺直遐畿。靈葵內潤，丹桂外綏。」蓋謂是也。
洋桃，其種自大洋來，一曰羊桃。樹高五六丈，大者數圍。花紅色，一蒂數子，七八月間熟，色如蠟，一名三斂子，亦曰山斂。斂，稜也。有五稜者名五斂。以糯米水澆則甜，名糯羊桃。廣人以為蔬，能辟嵐瘴之毒。中蠱者搗自然汁飲，毒即吐出。脯之，或白蜜漬之，持至北方，不能水土與瘧者皆可治。蘇長公詩 「恣傾白蜜收五稜」，謂此。
冬桃，似橄欖而圓，色綠，味甘酸。有匾桃，似桃而匾，一曰偏桃。大者若鴨卵，色青黃，味酸微甜。
望果，一名蜜望。樹高數丈，花開繁盛，蜜蜂望而喜之，故曰蜜望。花以二月，子熟以五月。色黃，味甜酸，能止船暈，飄洋者兼金購之。有天桃者與相類，樹高亦數丈，巨者百圍。正月花，六七月子熟，大如木瓜，味甜，酢以羹魚尤善。凡渡海者，食之不嘔浪。然年荒乃多結實，粵謠云：「米價高，食天桃。」
黎檬子，一名宜母子。似橙而小，二三月熟，黃色，味極酸，孕婦肝虛嗜之，故曰宜母。元時，於廣州荔支灣作御果園，栽種果木樹大小八百株，以作渴水，里木即宜母子也。吳萊詩：「廣州園官進渴水，天風夏熟宜檬子。百花醞作甘露漿，南國烹成赤龍髓。」蓋以里木子榨水煎糖也。
人面子，以增城水東所產為佳。子如大梅李，其核類人面，兩目鼻口皆具，肉甘酸，宜為蜜煎。仁絕美，以點茶，如梅花片，光澤可愛，茶之色香亦不變。水東在城南雁塔下，其樹僅數十株。子皮薄，落之使潰爛，乃乾其核囊之。其仁皮寬，稍搖即脫去。此樹最宜沙土，沙土鬆則根易發，數歲即婆娑偃地。山居家，其祖父欲遺子孫，必多植人面、烏欖。人面賣實，烏欖賣核及仁，百餘年世享其利。番禺大石頭村婦女，多以斫烏欖核為務。其核以炊，仁以油，及為禮果。有詠烏欖者云：「只應人面子，與爾共成仁。」蓋粵中惟此二果以仁重，故諺語云爾。
西樵多種茶。茶畦有蠅樹，葉細如豆。葉落畦上，則茶不生螆。旱則蠅樹降水以滋茶，潦則蠅樹升水以熯茶。故茶恆無旱潦之患。又夏秋時，蠅皆集於蠅樹，不集茶，故茶不生螆而味芳好。蓋蠅樹者，茶之所賴以為潔者也。
化州、石城之間有藥樹，狀似木棉。其精液色白，見風則黑。是名藥脂。土人以濡箭鏃為暝藥以射虎，虎三躍而斃。山豬中藥箭，則齧木槵根以自療。土人知之，用藥箭，必含一木槵子或橄欖，蓋藥樹與橄欖性相犯故也。
有柊葉者，狀如芭蕉葉，濕時以裹角黍，乾以包苴物，封缸口。蓋南方地性熱，物易腐敗，惟柊葉藏之可持久。即入土，千年不壞。柱礎上以柊葉墊之，能隔濕潤，亦能理象牙使光澤。計粵中葉之為用柊為多，蒲葵次之。有油葵者，似棕葉而性柔，以作蓑衣，耐久不減蒲葵。諺曰：「油葵蓑，蒲葵笠。朝出風乾，暮歸雨濕。」又曰：「只賣葉，休賣花。花貧葉富，二葵成家。」《廣州竹枝詞》云：「五月街頭人賣葉，捲成片片似芭蕉。」謂柊葉也。「參差葉尾作蓑篷」，謂蒲葵也。篷形方，大三尺許，以施於背遮雨，名曰葵篷。葵曰蒲葵者，以葉如蒲而倒垂，蓋蒲之木也。
油葵生陽江、恩平大山中。樹如蒲葵，葉稍柔，亦曰柔葵。取以作蓑，禦雨耐久。諺曰：「蒲葵為扇油葵蓑，家種二葵得利多。」
馬纓丹一名山大丹。花大如盤，蕊時凡數十百朵。每朵攢集成球，與白繡球花相類。首夏時開，初黃色，蕊鬚如丹砂，將落復黃。黃紅相間，光豔炫目。開最盛最久，八月又開，有以大紅繡球名之者。又以其瓣落而蒂枝矗起槎枒，成與珊瑚柯條相似，又名珊瑚球。名大紅繡球者，以開時也；言珊瑚球者，以落時也。唐詩「越人自貢珊瑚樹」，意即此。
步驚花有幽香，步行遇之，往往驚為蕙蘭，故曰步驚。永安人每以嫩葉乾之，持入京師作人事。
槌子一名員子，多生則歲歉。永安人每以為驗。
泡木，高明高要皆有之。千百成行，出於江海堧沙水間，乃無始以前之木，質不朽爛，火之不然。漁人斫之以繫罟網，尚其性甚浮故也。
海苔樹出陽江海中石上，狀如樹枝，根如鐵，亦稱鐵樹。柯條蟠結，有枝無葉，分紅黑二種。火稍炙之，隨手作各種古樹，甚有畫意。
海棗俗名紫京，堅重過鐵力木。鐵力木不甚宜水，此則入水及風雨不朽。以作屋，嫌小皺裂，故不貴。
鹽醋子，陽江山林多有之。高四五尺，葉如苦楝秋生白花。結子最繁，冬即枯死。子味酸如醋，酷日暴之，能出白鹽，故名。
刺桐花形如木筆，開時爛若紅霞，風吹色愈鮮好，絕無一葉間之。或謂刺桐即蒼梧。瓊州田家以刺桐葉糞田，門巷多種之，耕時視其花為候。
香桃花與中州桃花不異，獨於八九月盛開，有微香。中宿峽秋海棠亦香。大抵嶺南眾香之國，花木多香，蓋陽德之所發生也。
散沫花，樹高五六尺，枝條柔弱，花繁細如半米粒許。廣人多使丐者，著敝垢衣種之。花香尤烈，葉以染指甲，故亦名指甲花。
瓊南氣候，大抵在新夏初秋之間，半涼半燠。諺云：「葉茂四時，花開八節。」扶桑自春，木芙蓉自夏，桃菊自秋皆開，至冬春而止。蓮亦有四季花者。木蘭花如粟。淡黃，芳似珠蘭，而蘊藉過之。樹本大者圍數尺，真可以為木蘭舟也。木槿花，比廣州較大。名士牡丹，皆從夏至冬有花。有青茉莉，本如藤蘿，盤結成蓋，花時香甚酷烈，土人多結竹為亭，坐臥其下，為消暑之會。有仙人掌自下而上，一枝一掌，無花葉，可以辟火。有鐵樹，葉朱紺色，形如江南老少年，其本則綜也。有人面竹，可為杖。瓊南竹此為佳種，他竹率生荊棘。有藤竹，堅實耐久，長逾尋丈，皆與諸花雜植，以為園林之玩者。
瓊州有孔雀花，可以辟暑。有為苦熱詩者云：「葛衣半解方流汗，凍殺牆陰孔雀花。」是花性宜陰濕，對之生寒，故云。
廣東諸果多於他處，瑣屑難名。今姑取俗所稱者：一曰穀子，大如橄欖而長，初亦苦澀，後甘，嫩者蜜漬之可食。一曰餘甘子，樹高丈餘，葉如槐，子如川楝，白色有文理，核作六稜，亦初苦澀後甘，行者以之生津。一名庵摩勒。一曰鬼目子，大如梅李，皮黃肉紅，味甚酸，人以為蔬。以皮上有目，名鬼目。一曰麂木。麂者，鬼之訛也。一曰山棗子，葉似梅，子如荔支，九月熟。一曰卍果，果作卍字形畫，甚方正，蒂在字中不可見，生食香甘。一名蓬鬆子。一曰桾櫏子，樹似甘蕉，子如馬乳而小，俗稱牛奶柿，亦曰牛乳子。廣人言乳曰奶，中有美漿若牛乳，故曰牛奶子。一名㮕棗。一曰千歲子，蔓生，子在根下，有綠鬚交加如織，一苞恆二百餘子。皮青黃，乾者殼肉相離，撼之有聲，似肉豆蔻。一曰秋風子，色褐，如梨而小，味酸澀，熟乃可食。一曰金紐子，色紅黃，味甘，大如秋風子。俗歌云：「一雙金紐子，無計上羅衫。」一曰青竹子，如桃而圓，味酸，色黃。一曰羊齒子，一曰羊矢，如石蓮而小，色青味甘。一曰不納子，實如圓棗，十月黃熟，味甜酸，蓋蘋果之小者。粵中少蘋果花紅二種，以不納子代之。一曰山葡萄，一名蘡薁。其莖細嫋，花紫白，實比葡萄而小，色赤味酢，可為酒，八九月熟。一曰山韶子，類荔支而鮮麗過之，微有小毫，一名毛荔支，亦曰毛珧子。肉薄而酸澀，著核不離，蓋荔支之變者。一曰胭脂子，子赤如胭脂，味甜酸。諺曰：「不採紅蓼花，但采胭脂子。持以作朱顏，其餘入玉齒。」一曰都捻子，撲𣙙叢生，花如芍藥而小，春時開有紅白二種。子如軟柿，外紫內赤，亦小有四葉承之。每食，必倒捻其蒂，故一名倒捻子。子汁可染，若胭脂花可為酒，葉可麯，皮漬之得膠以代柿。蘇子瞻名曰「海漆」，非漆而名為漆，以其得乙木之液，凝而為血，而可補人之血，與漆同功，功逾青黏，故名。取子研濾為膏，餌之，又止腸滑。以其為用甚眾，食治皆需，故又名都捻。產羅浮者高丈許，子尤美。一曰黃皮果，狀如金彈，六月熟。其漿酸甘似葡萄，可消食順氣，除暑熱，與荔支並進，荔支饜飫，以黃皮解之。諺曰「饑食荔支，飽食黃皮」。有曰白蠟子者與相似，其味尤勝。諺曰：「黃皮白蠟，甜酸相雜。」曰蘋婆果，一名林檎樹。樹高葉大而光潤，莢如皂角而大，長二三寸。子生莢兩旁，或四或六。子老則莢迸開，內深紅色。子，皮黑，肉黃，熟食味甘。蓋耎栗也。相傳三藏法師從西域攜至，與訶梨勒、菩提雜植虞飜苑中，今遍粵中有之。一曰水樃子。多生水間。或謂林檎為雄，水樃為雌，與蘋婆相似。
三醉木芙蓉，本拒霜之變也。其花重台多露，而顏色不定，一日三換，故稱三醉，將紅曰初醉，淺紅曰二醉，暮而深紅為三醉，故亦曰「酒芙蓉」。又有添色芙蓉，初白花，次日稍紅，又次日深紅，又謂「三日醉芙蓉」。其子自秋至春不落，皮可為筆為布。廣州有芙蓉布，即此種所成。
含笑與夜合相類，大含笑則大半開，小含笑則小半開。半開多於曉，一名朝合。小含笑白色，開時菩蕾微展，若菡萏之未敷，香尤酷烈。古詩云：「大笑何如小笑香，紫花那似白花妝？」又有紫含笑，初開亦香，是子瞻所稱「娟娟泣露，暗麝著人」者。羅浮夜合、含笑，其大至合抱，開時一谷皆香，亦異事也。
木樨與桂相似，而花多過之，秋深尤盛。白沙有《九月木樨盛開寄賀黃門》詩云：「香逐西風起，氤氳人杳冥。不知從此去，幾日到遼城。」
月貴花似荼蘼，月月開，故名月貴，一名月記，有深淺紅二色。宋子京云：花亙四時，月一披秀，故又名月月紅。廣東為長春之國，雖涸陰冱寒，花開不輟，月貴其一也。佛桑亦然。而瓊州芙蓉一種，自五月開至冬盡。佛桑多與牡丹相似，花朵大，有重樓子而香，終歲盛開。梅菊亦大朵，梅不以春，菊不以秋，二花時時相見也。
貝多羅來自西洋，葉大而厚，梵僧嘗以寫經。唐人詩「貝葉經文手自書」是也。花大如小酒杯，六瓣，瓣皆左紐白色，近蕊則黃。有香甚縟，落地數日，其香朵朵不散。
杜鵑花以杜鵑啼時開，故名。西樵岩谷間有大粉紅黃者、千葉者，一望無際。羅浮多藍紫者、黃者。香山鳳凰山有五色者。是花故多變，而殷紅為正色。
丁香生廣州，木高丈餘，葉似櫟花，圓細而黃。子色紫，有雌有雄。雄顆小，稱公丁香。雌顆大，其力亦大，稱母丁香。從洋舶來者珍。番奴口嘗含嚼，以代檳榔。其樹多五色，鸚鵡所棲，以丁香未熟者為餌。子既收，則啄丁皮。
女青一名萬年枝，即冬青，亦曰女貞木。身大合抱，肉厚皮粗，經冬不謝。結子青黑色，有瓤核，飛禽嗜之。亦名凍青。又有男青與相似，條蕊皆朱色，尤易植，人罕知之。
佛桑一名福桑，又名扶桑，枝葉類桑。花丹色者名朱槿，白者曰白槿。有黃者、粉紅者、淡紅者，皆千葉，輕柔婀娜，如芍藥而小，蓋麗木也。一曰花上花。花上復有花者，重台也。其朱者可食，白者尤清甜滑。婦女常以為蔬，可潤容補血。
白瑞香，多生乳源山中，冬月盛開如雪，名雪花。刈以為薪，雜山蘭、芎藭之屬燒之，比屋皆香。其種以攣枝為上，有紫色者香尤烈，雜眾花中，眾花往往無香，皆為所奪。一名奪香花，乾者可以稀痘。
合歡木似梧桐，枝柔弱，葉細而繁。每風來，輒自相解，不相牽綴。五月花發，上半白，下半肉紅，散垂如絲。秋實作莢，子極其薄細，其葉至暮即合，一名合昏，亦曰夜合。蓋夜合花其花夜合，合歡木其葉夜合，性各不同。高州有合歡樹，枝葉若拘繫然，互相交結，其狀甚古。
指甲花似木樨，細而正黃，多鬚菂，一花數出，甚香。粵女以其葉兼礬石少許染指甲，紅豔奪目。唐詩「彈箏亂落桃花片」謂此。一種金鳳花，亦可染，名指甲桃。葉小如豆，花四瓣，層層相對。一幹輒有二種花，一深紅，一黃邊紅腹。其蕊大者為鳳頭，小者鳳尾，尾修長縷縷，又有兩翅，粵女多象之作釵。二三月時栽之，與指甲花為一叢。兒童向街頭賣者，多此二花。
南燭產羅浮高處，初生三四年狀若菘，漸似梔子，二三十年成大株，蓋木而似草者也。葉似茗而圓厚，冬夏常青，枝莖微紫。大者高四五丈，肥脆易折。子如茱萸，九月熟，酸美可食。昔朱靈芝真人，以其葉兼白秔米，九蒸暴之，為青精飯，常服，人稱青精先生。今蘇羅猺人每以社日為青精飯相餉，師其法。
西樵山有四種花，他處所無。曰山石榴，三月盛開，稱滿山紅。曰錦鸚花，葉如碧蘭，花瓣上紅下白。曰白鶴花，葉如三藾，莖上出花，狀白鶴，頭頸翅足皆具。頭又有黑點如眼睛，開於暮春。曰粉蝶花，枝條甚柔，花如粉蝶然。湛文簡嘗為四花亭玩之。又有月桂二株，石榴一株，在煙霞隱居之前。月桂多花，石榴多實，則是年禾茶皆熟，山人以為驗。
九里香，木本，葉細如黃楊花成艽，色白，有香甚烈。又有七里香，葉稍大。其木皆不易長，廣人多以最小者制為古樹，枝幹拳曲，作盤盂之玩，有壽數百年者。
白嬋子一名山礬，葉如梔子，可辟書蠹。灰其葉以染紫為黝，可不用礬，故名。三月作白花，六出甚香，亦曰白嬋子。入藥，名「山梔子」。
水松者，㮨也。喜生水旁，其幹也得杉十之六，其枝葉得松十之四，故一名水杉。言其幹則曰水杉，言其枝葉則曰水松也。東粵之松，以山松為牡，水松為牝。水松性宜水。蓋松喜乾，故生於山；檜喜濕，故生於水。水松，檜之屬也，故宜水。廣中凡平堤曲岸，皆列植以為觀美。歲久，蒼皮玉骨，礧砢而多癭，節高者麈駢低者，蓋其根浸漬水中，輒生鬚鬛，嫋娜下垂。葉清甜可食，子甚香。
粵中候暖，花開四季。儋州有四季荷，廣州諸處有四季桂。又，芭蕉、佛桑皆四季著花。《虞衡志》又載石榴花，南中一種，四季常開。
《嶺南雜記》：木棉花，大可合抱，高可數丈，葉如香樟，瓣極厚，一條五六出。正二月開大紅花，如山茶而蕊黃色。結子如酒杯，老則拆裂，有絮茸茸，與蘆花相似。土人取以作裀褥，女工不能治。《通志》亦云「詢之粵人，無有織者」。一名攀枝花。《肇慶志》云「以吉貝苗接烏桕根，結花為棉」。按此，則以木棉可績為布者，大抵因接本使然，與草棉固自有別，然當開時，殷紅照耀，實非他花所可媲美。又南海神廟木棉花開時最盛，海珠寺亦然。
茉莉自波斯移植粵中，芳香不改。東坡稱為暗麝。《南越記》云，彼之女子穿彩絲以為首飾。《洛陽名園記》作「抹厲」。王十朋作「沒利」，洪景盧作「末麗」，皆以己意名之。宋時遣使至南漢，不識茉莉。劉昶紿曰：「此小南強。」後昶使至，不識牡丹，前使者復曰：「此大北勝。」按，《茂名志》云，粵無牡丹，以佛桑代之。

