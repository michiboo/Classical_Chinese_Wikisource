
南海，龍之都會。古時入水採珠貝者，皆繡身面為龍子，使龍以為己類，不吞噬。在今日，人與龍益習，諸龍戶率視之為螈蜓矣。
新安有龍穴洲，每風雨，即有龍起，去地不數丈。朱鬛金鱗，兩目煜煜如電。人與龍相視久之，弗畏也。其精華在浮沫，時噴薄如瀑泉如雨。爭承取之，稍緩則入地中矣。是為龍涎。或謂龍涎者，多積於海上枯木，如鳥遺狀。其色青黎，其薌腥。雜百花焚之，翠煙千結，蜿蜓蟠空，經時不散。可以剪分香縷，然多不真。從番舶來者，出大秦、波斯。於雨中焚之，煏爆有聲則真。又，羅浮多龍潭，嘗有人小遺潭中，庵僧見之，使之蒲伏土上，俄有白氣千百道從谷中起，迅雷乘風，雨如注，海上舟船已破弱無數矣。人必蒲伏土上乃免，若在木石之間必為龍所掣。又，新興有天露山，其頂有潭，歲旱以石投之，聲震如雷，即雨。又有井幹湖，其深莫測，歲旱以土掊擊之，亦有雨。又，化州有石龍，其首蟠州廨之左，其尾注於江中。身多竅穴，每為風潮所激，則噴沙如雪，霏霏滿空。有時鳴以一歲，鳴以二三歲。其聲隱隱，與鵝鸛同。在左如右，在西如東。有探其尾於急湍之下者，皆得古錢。或為五銖，或為開元，或古或近，或缺或全。紫碧交散，青黃雜輝。其為數，歉不八九，盈不二十，雖百十人各有所給。又茂名靈湫山有一龍井，晉時有潘茂名真人者，以金鑄五龍，納井中。自永嘉至今，每遇旱，高涼太守出五金龍祭之，雨立至。
東莞合蘭海，其水漩洄而黝黑，三江之所彙，有龍窟焉。嘗有積氣如黛，或如白霧，鼓舞吹噓，倏忽萬化。其為城、闕、樓、台、塔、廟諸狀，人物車騎錯出於層峰疊巘之間，尤極壯麗。舟行其中弗見也。自外望之，變幻斯見。即之輒遠，離之復近。雖大風雨不能滅，人以為蛟蜃之氣所為云。其氣或大或小，晴則大，陰則小，五色光芒不定。或如旌旗戈甲，則兆其地有兵革；如倉廩，則兆其地豐登。居人每候之以知災祥。歲正月初三四五日必一見，不見則以為怪。或謂此乃海氣，春晴始見，非也。此蜃氣也。蜃者，千歲之雉所化，其為物最神。
海市多見於靖康場。當晦，夜光忽生，水面盡赤，有無數燈火往來，螺蚌鮫人之屬，喧喧笑語，聞賣珠鬻錦，數錢量米麥聲，至曉方止。則海市也。或曰海上有珊瑚之市，在虎頭門西。蓋即海市。或曰，其地故有沉洲，每月出，輒有鬼物就海中為市，所謂沉洲夜市也。蓋南海蜃氣有氣而無聲，海市有聲而無氣，以此為別。而靖康海市又與青州不同。靖康海市見於夜，青州見於晝。《番禺雜記》云：海邊有鬼市，半夜而合，雞鳴而散。人從之，多得異物。始所謂狼茺之民也。《水經注》：狼茺之民，冥夜為市。以鼻嗅金，即知美惡。疑即此種。
海鰍出，長亙百里，牡蠾蚌蠃積其背，聿兀如山。舟人誤以為島嶼，就之，往往傾覆。晝噴水為潮為汐，夜噴火，海面盡赤，望之如天雨火。
近海上之地，怪魚甚多，其狀不一，開洋時隨風鼓舞，往往飛入舶中，人不敢取。有一魚長數十丈，其首有二大孔，噴水上出，遇舶則昂首注水舶中，須臾而滿。亟以巨甕投之，連吞數甕，則逝。有一魚嘴長丈許，有齬刻如鋸，能與力戰而勝，以救海舶。又有魚長二十餘丈，性最良善，或漁人為惡魚所困，此魚輒為漁人解圍。又，大風雨時，有海怪被髮紅面，乘魚而往來。乘魚者亦魚也，謂之人魚。人魚雄者為海和尚，雌者為海女，能為舶祟。火長有祝云：「毋逢海女，毋見人魚。」人魚之種族有盧亭者，新安大魚山與南亭竹沒老萬山多有之。其長如人，有牝牡，毛髮焦黃而短，眼睛亦黃，面黧黑，尾長寸許，見人則驚怖入水。往往隨波飄至，人以為怪，競逐之。有得其牝者，與之淫，不能言語，惟笑而已。久之，能著衣，食五穀。攜至大魚山，仍沒入水，蓋人魚之無害於人者。人魚長六七尺，體髮牝牡亦人，惟背有短鬛微紅，知其為魚。間出沙汭，能媚人。舶行遇者，必作法禳厭。海和尚多人首鱉身，足差長，無甲，亦怪事也。
忌一作暨，魚之大者。長二丈餘，脊若鋒刃，嘗至南海廟前，謂之來朝。或一年數至，或數十年一至。若來數，則人有疫疾。誌稱南海歲有風魚之災。風，颶風。魚，謂暨魚也。有烏白二種。來輒有風，故又曰風魚。
南海有巨魚曰潛龍鯊，蓋魚種而龍者也。有網得者，長五尺許，重百斤。其小魚從者數千，至不可網。肉甚甘，諸骨柔脆，惟鱗堅不可食。鱗大者如掌，可為帶及酒器飾，小者中雜佩。脊一行、腸二行，鱗皆十三。兩翅兩行，鱗皆三十。
惠州產黃雀魚。八月化為黃雀，十月後復化為魚。
鼠鯰者，產於南海。每暴尾沙際以紿鼠。鼠見之，謂且失水，舐而將食之，被捲入水而去。
烏賊腸中有墨，吐之以自衛。嘗浮水上，鳥見之以為死矣，往啄之，被捲入水。
廣州魚多池塘所畜者。鰱、鱅、魭、魿、鯽，皆以魚秧長之。鱅一名鱮。語曰：「網魚得鱮，不如啖茹。」言不美也。魭之美在頭，鯉在尾，鰱在腹。語曰：「鯇魚頭，鯉魚尾，鰱魚之腹甘且旨。」又曰：「水魿土鯽，病人宜食。魿浮鯽沉，可以滋陰。」蓋鯽屬土，其性沉，長潛水中；魿屬水，中性浮，遊長躍水上。鯽食之可以實腸，魿食之可以行氣。鯽守而蛉行，故以為美也。
江海魚之美者，語有曰：第一倉，第二罔，第三第四馬膏鯽。」又曰：「黃白二花，味勝南嘉。」又曰：「寒鱭熱鱸。」黃者，黃花魚。白者，白花魚也。又春曰黃花，秋曰石首也。凡有鱗之魚皆屬火，二花不然。其功補益而味甘，故美。鱭魚至冬益肥，故曰寒鱭。鱸至夏益肥，故曰熱鱸。言一以寒而美，一以熱而美也。凡鱸魚，以冬初從江入海，趨鹹水以就暖；以夏初從海入江，趨淡水以就涼，漁者必惟其時取之。語曰「魚咸產者不入江，淡產者不入海」，未盡然也。白花魚鹹淡之水皆有，黃花魚惟大澳有之。大澳者，鹹水之邊也。自十月至十一月，以日昃盡浮出水，漁者必伺暮取之。聽其聲稚則知未出大澳也。聲老，則知將出大澳也。聲老者，黃花魚嘯子之候也。其嘯子必於大澳，故於大澳取之。取奧及黃皮蜆鱭青鱗，亦皆聽其聲。聲齊則開眾取之。鰣魚以孟夏隨鱭魚出，其性喜浮遊，網入水數寸即得。或候其白海入江，逆流至潯州之銅鼓灘，觸石壁不能西上，則多得。語曰：「黃魚不上雙魚石，三黧不上銅鼓灘。」三黧者鰣魚也。黃魚每新水長則出。嘉魚以孟冬天大霧始出，出必於端溪高峽間。其性潔，不入濁流，嘗居石岩，食苔飲乳，以自養。霜寒江清，潮汐不至，乃出穴噓吸雪水。凡嘉魚在蜀中丙穴者，以三月出穴，十月入穴。在粵中、大小湘峽者，以十月出穴。三月入穴，西水未長則四五月猶未入穴。蜀嘉魚畏寒而喜熱，粵嘉魚不然。白沙詩「兩山斷處小湘峽，十月嘉魚出水鮮」是也。赤魚、鰽白，皆以仲春出。大者重數十斤，入自大洋，望之如黑雲。至虎門則赤魚之稚者多變為鰣。漁者輒合圍取之。又赤魚大至時，其下堆積至數十百丈，不可底極。以槍刺一魚，取之。次魚飲其血，復上，復槍刺取之。如是者相連不斷，不可勝取。故赤魚時節所在，人民饜飫多糟之，為終歲食。蓋赤魚放卵，雄者為雌者含卵口中，卵不分散，故類繁。彼此尾相啣，無一斷續，故得其一則千萬源源可得。竹魚產二禺連口。以盛夏出，色如筱葉青翠。鱗下多硃砂點，味甘。馬膏鯽以臘月出，至三四月。有馬伍者，以九十月出。似鱸而肉厚，為馬膏鯽之次，故曰馬伍貼沙，一名版魚，亦曰左魪，身扁，喜貼沙上，故名。市歸以貼牆壁，兩三日猶鮮，即比目魚也。一名鰈，一邊青綠，一邊白。一目在青綠邊，亦有兩目合而為一者。《吳都賦》云：「雙則比目，片則王餘。」河純以番禺茭塘所出者為美。自虎頭門至茭塘六七十里許，其河純小，色黃而味甘，少毒，與產他縣大而板牙色白者異，其價賤，土人以當園蔬。秋時競為河純之會，以火燔刺以沸湯沃涎，浣至再三，雜肥肉烹之，皮骨脫落，斯可食矣。河魨終歲皆有，入秋尤宜多食，益胃暖人，可減一衣。產婦每以為補，其腴在腴，即肝也。俗以為八珍之一云。鮓魚狀如鱸，肉鬆少刺，味甘，大者重數十斤，出海豐。鱘魚多產端州，以春時出浮陽，見日則眩。漁者輒於陽處取之。一日，鱘龍魚，長至丈，有甲無鱗，魚之至貴者也。鯰魚出流水者，色青白；出止水者，青黃。故以灘瀨中者為美。倉魚狀如鯿，圓頭縮尾，狹鱗，肉厚而細。一脊之外，其刺與骨皆肥美。新安人每以奉客。味甘以平，食之肥健益氣。一名鏡魚，以其圓也。魦有犁頭魦、劍魦、班點魦、虎鹿鋸魦。背鬛而腹將，大者丈餘，皮有沙，圓細如珠，可以治木發光潤。海水將潮，天皮雨毛皆起濕，雖千里外不爽。一名潮鯉。腹中有兩洞以貯水。養子子必二，皆從胎生。朝出口，暮則入臍。其肉淡而鬆，以翅作銀絲菜，稱珍品。蠟魚產陽江，似鯽而白，肉柔膩，性喜溫暖。臘月時，漁人立水中，魚爭附足，可掇也。紅者肉稍粗。居魚一名狼藉笄。魚如笄，長尺許，與昔睘二魚皆惠州出，昔魚大者盈丈，睘魚大如指許，長七八寸。脊骨美滑，宜羹。龜魚大如小兒臂，有腹無口，其足三十，如笄簪。章魚足有八，一名章舉。昌黎南食詩其五為章舉魚是也。石冷魚似蝦蟆而黑，生石穴中。倒掛魚鮮食醉人，宜醢，出萬州。鳳尾魚一名馬鱭，其子宜醢。葵鯉出羅旁水口，圓如葵扇。已上皆魚之美者。大率出於海者十之七，出於江者十之三。然皆美於池塘者也。
其最微細而美者，曰鱊魚。春時自岩穴中出，狀似初化魚苗。宜幹之，食以薑醋。曰銀魚。以秋九月出，九月有風曰銀魚風。諺云「九月銀魚出水長，銀魚風起水泱泱」是也。其出惠州豐湖之第一橋下者，長二黍許，光滑無鱗，表裹朗澈。以白磁盆浥之，與水無異，惟見兩目瑩漆，希貴弗多。漁者但量器計值，煮以湖上清醒泉及姚坑水，有味無渣。而出於清明節者尤美。曰鵝毛魚。取之不以網罟，乘夜張燈火艇中，鵝毛魚見光輒上艇，須臾而滿。多則滅火，否則艇重不能載。其氣味絕香，一曰香魚。外有錦鱗魚者，大可二指，長寸許，身有橫理十二道，鱗如錯錦，具五色。尾長於身，如帶金彩縷縷。以盤盂畜之，於午日中投花一二瓣，皆爭覆陰，不得者忿而相鬥。翩反鼓舞，各有態度。鬥罷，復比目而遊。又有金魚者，分鯉鯽二種。春深咬子，咬子者，雄以口咬雌者眼，子則出腹。子出腹，宜即取之，否則雌者還食之矣。或不食，則子著{艸犀}藻間，遇雷雨，輒隨電光而去。子初出，色黑。繇黑而紅，而黃，則鈍金矣。以鬛小、三尾、五尾者為貴。謂之蝦尾咬子。又名跌子。當跌子時以大蝦蓋之，則多蝦尾尾尾又以撒開象木芙蓉葉者為貴，謂之芙蓉尾。此二種則魚之可玩者。
魚花產於西江。粵有三江，惟西江多有魚花。南海有九江村，其人多以撈魚花為業，曰魚花戶。取者上自封川水口，下至羅旁水口，凡八十里。其水微緩，為魚花所聚。過此則魚花希少矣。魚花之步，凡數十。步皆有餉，魚花戶承之。歲納於朝。當魚「汕」種時，雄者擦雌者之腹，則卵出，卵出多在藻荇間，雄者出其腹中之胑覆之，卵乃出子。然見電則子不出矣。土人謂魚散卵曰「汕」。胑者，魚之精也。子曰花者，以其在藻荇之間若生又，方言，凡物之微細者皆曰花也。亦曰魚苗。
粵俗嗜魚生，以鱸、以奧、以鰽白、以黃魚、以青鱭、以雪魿、以鯇為上。鯇又以白鯇為上。以初出水潑剌者，去其皮劍，洗其血鮏，細劊之為片。紅肌白理，輕可吹起，薄如蟬翼。兩兩相比，沃以老醪，和以椒芷，入口冰融，至甘旨矣，而鰣與嘉魚尤美。
鱔之族有曰鰻鱺，背有肉鬛連尾，無鱗，口有舌腹白，大者長數尺，脂膏最多。其有黃脈錦紋者，名金絲鰻鱺。善穿深穴。冬時穴熱乃出，名走風鱓。有曰白鱔，以產池塘中烏耳者為佳。有曰黃鱔，黃質黑章，多涎沫。大者長二三尺，小者佳。有曰藤鱓。其曰泥鰍，長二三寸，無鱗，以涎沫自染，曰溫魚。與泥鰍相似而多肉，與諸鱔皆喜伏水土之下，味甘，可以滋陰。大抵鱔與魚相反，魚屬火，可以滋陽。故蛋人多子，以多食魚。又方書，魚鰾白為丸，可以種子。鱔屬水，滋陰。故患痰火者宜食之。白鱔，或塞箔或裝籠取之箔鱔為佳。黃鱔以釣，或於坑田掘取之。凡鱔，畜於盆中，夜以火照之，其騰而搶火，火輒滅者，噴火蛇也，與鱔相類，而頷下有細鱗數片，食之殺人。故凡食鱔者，不可不慎。諺曰：「魚浮鱔沉，沉者滋陰。雖則滋陰，其毒亦深。」
鱟大者尺餘，如覆箕。其甲瑩滑而青綠，眼在背，口藏在腹，其頭蜣螂而足蟹。足蟹而多其四，尾三棱，長一二尺。其血碧。凡諸血皆赤，惟鱟碧色。碧生於咸，赤生於淡。海之水咸，故色碧。鱟之血與海水同，得咸之氣多故也。其子如粒珠，出而為鱟者僅二，餘多為蟹、為寧蝦、麻蝦及諸魚族。蓋淡水之魚多生於魚，鹹水之魚多生於鱟，鱟乃諸魚蝦之母也。鱟乃候也，善候風。諸水族亦候之而出，故曰鱟。性喜群遊。雌常負雄於背。背有骨如扇，作兩截，常張以為帆，乘風而行。雌雄相積雖遇驚濤不解，名曰鱟帆。漁者每望其帆取之。持其雄，則雌者不去。如持其雌，則雄去矣。然失雌亦不能獨活，故曰鱟媚。取之又多以夜，凡海中夜行，舉棹撥浪，則火花噴射。鱟蟹之屬，緣行沙灘，亦一一有火花。水咸成火。漁者每拾一火，則得一鱟蟹之屬焉。
珠鱉產高州海中，其背隆起者有珠，珠或從口吐出。六足珠鱉，味甚美。
玳瑁產廉瓊，一作毒瑁龜。夜伏沙汀，注目上視，與月爭光，月之精華因入焉。而為文介，漁人捕得之，覆其背，即不能去。比曉，其介文采益鮮明，因厄於沙而磨瑩焉。自脊兩分，得十四版，以厚而黃、多有物形者為貴。
毛龜出韶州，大如錢，以水養之，其毛披放，色碧綠。置之几案，可辟蠅。有六目龜，出欽州。本兩目，其四目乃金黃花紋，圓長中黑，與真目排比，狀似六目，故名。有卜龜出雷州，俯行者靈。有巨龜出惠州，背生樹木，望之儼如洲渚，然不常見。有紅白二龜，在文昌北石井中。旱、禱之，紅出則雨，白出則否，亦龜之神者。
蟹類甚多。有曰小娘蟹，其螯長倍於身。大者青綠如錦，味與諸蟹同。而新安人賤之，惟熟其螯以進客。有擁劍。五色相錯，螯長如擁劍然。新安人以獻嘉客者，曰「進劍」，為敬之至。有飛蟹，小者如錢，大者倍之。從海面飛越數尺，以螯為翼。網得之，味勝常蟹。此三者，蟹之異者也。尋常以膏蟹為上。蟹之美在膏，而其容善於俯仰。俯以八足之折，故曰跪；仰以二螯之倨，故曰螯。螯者，敖也。以螯敖人，故昔人食蟹尚螯，今則尚膏。
環瓊水鹹，獨崖州三亞港水淡，故產石蟹。石上有脂如飴膏，蟹食之，粘螯濡足而死。輒化為石，是為石蟹。取時以寸鉤出之，故螯足不全。或謂石蟹浮遊海中，見風則堅，誤也。
仙蟹產羅浮阿耨池旁。形如錢大，色深紅，明瑩如琥珀。大小數十群行，見人弗畏。以泉水養之，可經數月。見他水則死，相傳仙人擲錢所變。

