
嶠南火地，太陽之精液所發，其草木多香。有力者皆降皆結。而香木得太陽烈氣之全，枝幹根株，皆能自為一香。故語曰：「海南多陽，一木五香。」
海南以萬安黎母東峒香為勝。其地居瓊島正東，得朝陽之氣又早，香尤清淑，多如蓮萼、梅英、鵝棃、𧖅脾之類，焚之少許，氛翳彌室，雖煤燼而氣不焦，多醞藉而有餘芬。洋舶所番沉藥沉，往往腥烈，即佳者意味亦短，木性多尾煙必焦。其出海北者，生於交阯，聚於欽，謂之欽香。質重實而多大塊，氣亦酷烈，無復海南風味。粵人賤之。
海南香故有三品：曰沉、曰箋、曰黃熟。沉箋有二品：曰生結、曰死結。黃熟有三品：曰角沉。曰黃沉。若敗沉者，木質既盡，心節獨存，精華凝固，久而有力。生則色如墨，熟則重如金。純為陽剛，故於水則沉，於土亦沉，此黃熟之最也。其或削之則卷，嚼之則柔，是謂蠟沉，皆子瞻所謂「既金堅而玉潤，亦鶴骨以龍筋。惟膏液之內足，故把握而兼斤。無一往之發烈，有無窮之氤氳」者也。
凡采香必於深山叢翳之中，群數十人以往，或一二日即得，或半月徒手而歸，蓋有神焉。當夫高秋晴爽，視山木大小皆凋瘁，中必有香。乘月探尋，有香氣透林而起，以草記之，其地亦即有蟻封，高二三尺。隨挖之，必得油速伽南之數，而沉香為多。其木節久蟄土中，滋液下流，既結，則香面悉在下，其背帶木性者，乃出土，故往往得之。
沉香有十五種，其一曰黃沉，亦曰鐵骨沉，烏角沉。從土中取出，帶泥而黑，心實而沉水，其價三換最上。其二，生結沉，其樹尚有青葉未死，香在樹腹，如鬆脂液，有白木間之，是曰生香，亦沉水。其三，四六沉香，四分沉水，六分不沉水。其不沉水者，亦乃沉香，非速。其四，中四六沉香。其五，下四六沉香。其六，油速，一名士伽㑲。其七，磨料沉速。其八，燒料沉速。其九，紅蒙花剷。蒙者，背香而腹泥。紅者，泥色紅也。花者，木與香相雜，不純剷木而存香也。其十，黃蒙花剷。其十一，血蒙花剷。其十二，新山花剷。其十三曰鐵皮速，外油黑而內白木，其樹甚大，香結在皮，不在肉，故曰鐵皮。此則速香之族。又有野豬箭，亦曰香箭。有香角、香片、香影。香影者，鋸開如影木然。有鴛鴦背，半沉半速，錦包麻，麻包錦。其曰將軍兜、菱殼、雨淋頭、鯽魚片、夾木含泥等，是皆香之病也。其十四老山牙香，其十五新山牙香。香大塊，剖開如馬牙，斯為最下。然海南香雖最下，皆氣味清甜，別有醞藉。若渤泥、暹羅、真蠟、占城、日本所產，試水俱沉，而色黃、味酸、香尾焦烈。若至雞骨香，乃雜樹之堅節，形色似香，純是木氣。《本草綱目》以為沉香之中品，誤矣。
伽㑲雜出於海上諸山。凡香木之枝柯竅露者木立死，而本存者，氣性皆溫，故為大螘所穴。大蟻所食石𧖅，遺漬香中，歲久漸浸，木受石𧖅氣，多凝而堅潤，則伽㑲成。其香本未死，蜜氣未老者，謂之生結，上也。木死本存，蜜氣膏於枯根，潤若餳片者，謂之糖結，次也。歲月既淺，木蜜之氣未融，木性多而香味少，謂之虎斑金絲結，又次也。其色如鴨頭綠者，名綠結。掐之痕生，釋之痕合，挼之可圓，放之仍方，鋸則細屑成團，又名油結，上之上也。
伽㑲木與沉香同類而分陰陽。或謂沉，牝也，味苦而性利，其香含藏，燒乃芳烈，陰體陽用也。伽㑲，牡也，味辛而氣甜，其香勃發，而性能閉二便，陽體陰用也。然以洋伽㑲為上。產占城者，剖之香甚輕微，然久而不減。產瓊者名士伽㑲，狀如油速，剖之香特酷烈，然手汗沾濡，數月即減。必須濯以清泉，膏以蘇合油，或以甘蔗心藏之，以白萼葉苴之，瘞土數月，日中稍暴之，而後香魂乃復也。占城者靜而常存，瓊者動而易散。靜者香以神行，動者香以氣使也。藏者以錫為匣，中為一隔而多竅，𧖅其下，伽㑲其上，使薰炙以為滋潤。又以伽㑲末養之，他香末則弗香。以其本者返其魂，雖微塵許，而其元可復，其精多而氣厚故也。尋常時勿使見水，勿使見燥風黴濕，出則藏之，否則香氣耗散。
東莞香以金釵腦所產為良。地甚狹，僅十餘畝。其香種至十年已絕佳，雖白木與生結同。他所產者，在昔以馬蹄岡，今則以金桔嶺為第一，次則近南仙村、雞翅嶺、白石嶺、梅林、百花洞、牛眠石鄉諸處，至劣者烏泥坑。然金桔嶺歲出精香僅數斤，某家有精香多寡，人皆知之。馬蹄岡久已無香，其香皆新種，無堅老者。凡香，先辨其所出之地。香在地而不在種，非其地則香種變。其土如雞子黃者，其香鬆而多水熟；沙黑而多土者，其香堅而多生結，能耐霜雪。又以泥紅名硃砂管者，或紅如麯粉者，磽确而多陽者為良土。莞人多種香，祖父之所遺，世享其利。地一畝可種三百餘株，為香田之農，甚勝於藝黍稷也。然可種之地僅百餘里，他處弗茂且弗香。凡種香，先擇山土，開至數尺。其土黃砂石相雜，堅實而瘠，乃可種。其壤純黃純黑，無砂，至雨水不滲，潮汐潤及，其香紋或如飴糖，甜而不清，或多黑絲縷，味辣而濁，皆惡土也，不宜種香。木如樹蘭而叢密，行人每折枝代傘，謂之香陰。其葉似黃楊，淩寒不落，種五六年即結子。子如連翹而黑，落地即生，經人手摘則否。夏月子熟，種之，苗長尺許，乃拔而蒔。蒔宜疏，使根見日。疏則香頭大，見日則陽氣多。歲一犁土，使土鬆，草蔓不生。至四五歲，乃斬其正幹鬻之，是為白木香。香在根而不在幹，幹純木而色白，故曰白木香。非香，故曰白木，而不離香，故曰白木香。此其別也。正幹已斬，留其支，使益旁抽。又二三歲，乃於正幹之餘，出土尺許，名曰香頭者鑿之。初鑿一二片，曰開香門亦曰開香口。貧者八九歲則開香門，富者十餘歲乃開香口，然大率歲中兩鑿。春以三月，秋以九月。鑿一片如馬牙形，即以黃土兼砂壅之。明歲復鑿，亦如之。自少而多，今歲一片，明歲即得二三片矣。然貧者鑿於三月，復鑿於九月耳。富者必俟十閱月乃再鑿，蓋以十月香胎氣足，香乃大良也。既鑿矣，其為雨露所漬而精液下結者，則其根美。其雨露不能漬，水不能腐者，其精液滲成一縷，外黃內黑，是名黃紋黑滲，以此為上。蓋香以歲久愈佳，木氣盡香，氣乃純。純則堅老如石，擲地有聲，昏黑中可以手擇。其或鬃紋交紐，穿胸而透底者，或不必透底而面滲一黑線者，或黑圈斑駁如鷓鴣斑者，或作馬尾滲者，或純黃者，鐵殼者，皆為生香。生曰生結，亦曰血格，曰黑格。熟曰黃熟，亦曰水熟。黃熟者，香木過盛而精液散漫，未及凝成黑線者。又土壅不深，而為雨水所淋者，是為黃熟。生結者，香頭之下，間有隙穴，為日月之光所射，霜露之華所漬，日久結成胎塊，其實不朽，而與土生氣相接者，是為生結。以多脂膏潤澤，洽於表裏，又名血格。曝之日中，其香滿室，不必焚爇而已氤氳有餘矣。
鶴頂香在古榕之腹。常有鳥啣香子墮落其中，歲久香木長成，其枝葉微出榕杪，白鶴之所盤旋，朝夕不散。久之，香木作結，堅潤如脂。人取而爇之，香煙翔舞，悉成白鶴之形。白鶴大小，則視香煙之穠薄。是名鶴頂香。東莞或時有之。或曰，是遯香也。身在榕中而氣與鶴相感，蓋以榕為體，以鶴為用者也。
諸香，有曰雞蹢香，枝條似雞距，故名。一曰雞香，一曰雞藤香，一曰雞骨香。有冷生香，似降香而小。降香一曰降真香，雜諸香焚之，其煙直上，輒有白鶴下降。有馬眼香，其藤大如臂，歲久心朽皮堅甚香，周遭有小眼如雕刻香筒狀，粵人多以供神，謂之比降。降之真者，從海舶而來，曰番降。根極堅實，色紫潤似蘇方木。燒之初不甚香，得諸香和之特美。其屑可治刀傷。有水藤香，有楓香，即楓膠也，一曰白膠香。有左紐香，石檀香有海漆香，產文昌海港，色甚黑，焚之油出如漆。有龍骨香，其樹叢生，有刺，汁甚毒，枝老而根結者美。有芸香，山中樹液所結，雜諸香焚之，能除濕氣。有思勞香，狀乳香而青黃褐色，氣似楓膠。有橄欖香，橄欖之脂也，如黑飴狀，以黃連木及楓膠和之，有清烈出塵之意。有薰陸香，一名馬尾香，《山記》羅浮有越王搗薰陸香。其曰白木香，則東莞香木之枝幹也。經斫傷則成黃熟，否則歲久亦止白木，故曰白木香。廣中香族甚多，其未知名者，味皆酷烈。廣人生長香國，不貴沉檀，顧以山野之香為重也。
嶺南亦產檀香，皮堅而黃者，黃檀。白者，白檀。皮腐而色紫者，紫檀。皆有香，而白檀為勝，與紫檀皆來自海舶。然羅浮亦有白檀，竺法真謂元嘉末有人於羅山見一樹，大三丈餘圍，辛芳酷烈，其間枯條數尺，援而刃之，乃白旃檀也。比年三水縣西北百餘里有香樹一株，大七八丈圍。其幹至四丈乃發枝，垂陰二畝，通體純白，土人稱白銀香，蓋白檀也。某帥使數百人伐之，僅於樹根一竅為雨水所浸漬者，得香二十餘斤，味如沉水，其餘枝條皆不香。又，新安黃松岡有香樹三株，葉細如豆，類九里香。然不降不結，以不經斬伐，故精液不凝，而皆散為枝葉也。
南方花皆可合香，如素馨、茉莉、闍提、佛桑、渠那、大小含笑之類。又有麝香花，夏開，與麝香木皆類真麝香。或傳美家香，用此諸花合之。
嶺南奇草，大抵多蕉竹類，葉多如芭蕉，幹多如竹。若檳榔、桄榔、椰、蒲葵，皆木之竾。木之竹以葉，而失其木，竹之木以幹，而失其竹者也。羅浮有芭蕉竹，有檳榔竹，信宜之東山有木竹。皆以葉而名之為竹，故嶺南竹類繁。
草之大者曰芭蕉，雖復扶疏若樹株，而莖幹虛軟。苞裹重皮，皮之中無所謂膚也。即有微心，亦柔脆不堅，蓋草之質為多，故吾以屬於草。其大者兼圍，高二丈餘，葉長丈，廣尺至二三尺，中分如幅帛，有雙角。其葉必三，三開則三落，落不至地，但懸掛莖間，乾之可以作書。陸佃云「蕉不落葉一葉舒」，則一葉蕉巴是也。花出於心，每一心輒抽一莖作花，聞雷而拆。拆者如倒垂菡萏，層層作捲瓣，瓣中無蕊，悉是瓣，漸大則花出瓣中。每一花開，必三四月乃闔。一花闔成十餘子，十花則成百餘子，大小各為房，隨花而長。長至五六寸許，先後相次，兩兩相抱。其子不俱生，花不俱落，終年花實相代謝，雖歷歲寒不凋，此其為異也。子以香牙蕉為美，一名龍奶。奶，乳也。美若龍之乳，不可多得。然食之寒氣沁心，頗有邪甜之目。其葉有硃砂斑點。植必以木夾之，否則結實時風必吹折，故一名折腰娘。曰牛乳蕉，曰鼓槌蕉，曰板蕉，皆大而味淡。鼓槌蕉有核如梧子大，而三棱。曰佛手蕉者，子長六七寸，小而皮薄味甜，是皆甘蕉之知名者。
蕉之可愛在葉，盛夏時，高舒垂蔭，風動則小扇大旗，蕩漾翻空，清涼失暑，其色映空皆綠。其高五六尺者，葉長幹小，蕭疏如竹，曰水蕉。其花如蓮，亦曰蓮花蕉。一種瘦葉，花若蕙蘭而色紅，日拆一兩瓣，其端有一點鮮綠。春開，至秋盡猶芳，名蘭蕉，亦名美人蕉。宜種水中，其最小可插瓶中者曰膽瓶蕉。此三種皆花而不實，但可名芭蕉，不可言甘蕉。言甘蕉者，以其實；言芭蕉者，以其開花即萎，故名芭蕉。芭者，花也，所謂騾孕蕉花，花時無不萎耳。
粵故芭蕉之國，土人多種以為業。其根以蔬，實以餱糧餅餌，絲以布。其絺綌與荃葛同，而柔韌遜之，名布蕉。布蕉多種山間，其土瘠石多，則絲堅韌。土肥則多實而絲脆，不堪為布。諺曰：「衣蕉宜瘠，食蕉宜肥。肥宜蕉子，瘠宜蕉絲。」子熟時，大小排比，或以十餘二十餘為一梳，彼此相餉。子瞻詩：「西鄰蕉向熟，時致一梳黃。」其形相梳子長，短者如梳齒。黃時生割之，置稻穀中數日即熟，熟乃大香可食。
增城之西洲，人多種蕉，種至三四年，即盡伐以種白蔗，白蔗得種蕉地，益繁盛甜美。而白蔗種至二年，又復種蕉。蕉中間植香牙與小柑橘、芋蕷等，皆得芳好。其蕉與蔗，相代而生，氣味相入，故勝於他處所產。
朱蕉，葉芭蕉而幹棕竹，亦名朱竹。以枝柔不甚直挺，故以為蕉。葉紺色，生於幹上。幹有節，自根至杪，一寸三四節或六七節，甚密。然多一幹獨出，無傍枝者，通體鐵色微朱。以其難長，故又名鐵樹。
蔗之珍者曰雪蔗，大徑二寸，長丈。質甚脆，必扶以木，否則摧折。《世說》云「扶南蔗一丈三節，見日即消，風吹即折」是也。其節疏而多汁，味特醇好，食之潤澤，人不可多得。今常用者曰白蔗，食至十梃，膈熱盡除。其紫者曰崑崙蔗，以夾折肱，骨可復接，一名藥蔗。其小而燥者曰竹蔗，曰荻蔗，連岡接阜，一望叢若蘆葦然，皮堅節促，不可食，惟以榨糖。
糖之利甚溥，粵人開糖房者多以致富。蓋番禺東莞增城糖居十之四，陽春糖居十之六，而蔗田幾與禾田等矣。凡蔗歲二月，必斜其根種之，根斜而後蔗多。蔗出根，舊者以土培壅，新者以水久浸之，俟出萌芽，乃種。種至一月，糞以麻油之麩，巳成干，則日夕揩拭其螆，剝其蔓莢，而蔗乃暢茂。
蔗之名不一，一作𤮽𤯋。蔗之甘，在干在庶也，其首甜而堅實，難食，尾淡不可食，故貴在干也。蔗正本少，庶本多，故蔗又曰諸蔗。諸眾也，庶出之謂也。庶出者尤甘，故貴其庶也。曰都蔗者，正出者也。曹子建有《都蔗詩》，張協有《都蔗賦》，知其都之美，而不知其諸之美也。
增城白蔗尤美。冬至而榨，榨至清明而畢。其蔗無宿根，悉是當年，故美。榨時，上農一人一寮，中農五之，下農八之、十之。以荔支木為兩轆，轆轆相比若磨然。長大各三四尺，轆中餘一空隙，投蔗其中，駕以三牛之牯，轆旋轉則蔗汁洋溢。轆在盤上，汁流槽中，然後煮煉成飴。其濁而黑者曰黑片糖，清而黃者曰黃片糖，一清者曰赤沙糖，雙清者曰白沙糖，次清而近黑者曰糞尾。最白者以日曝之，細若粉雪，售於東西二洋，曰洋糖。次白者售於天下。其凝結成大塊者，堅而瑩，黃白相間，曰冰糖，亦曰糖霜。余嘗舟至羅定州之界牌塘，見岸上灶煙衝突，停舟上岸訪之，始見作糖之法，一一不爽如此。
高州多種葛，雷州人市之為絺綌。秋霜時，有葛花菜，即葛乳湧生地上，如芝如菌。色赤，味甘脆，微苦。其性涼，乃葛之精華也。亦曰葛蕈。
從化山中多蕨，以雷鳴出土，故蕨惟雷鳴乃可食。蕨，決也。乘怒氣決然而生，故曰蕨。其芽微也。初生萌甚微，故曰薇。
藜白者，葉心有粉如灰，名灰藋，亦曰鹽菜。紅心者曰胭脂菜，嫩時可食，莖老以作杖，謂之萊。
薯莨產北江者良，其白者不中用。用必以紅，紅者多膠液。漁人以染罛罾，使苧麻爽勁，既利水，又耐鹹潮，不易腐。薯莨膠液本紅，見水則黑，諸魚屬火而喜水，水之色黑，故與魚性相得。染罛罾使黑，則諸魚望之而聚云。
睡菜一名瞑菜。葉類茨菰，根如藕。采根為鹽葅。食之，使人好睡。與「五味草」食之不睡，名「卻睡草」相背。睡蓮，布葉數重，葉如荇而大。花有五色，當夏晝開，夜縮入水底，晝復出也。與「夢草」晝入地，夜即復出相背。廣州多有之。
石花一名海菜，產瓊之會同。歲三月，菜廠主人置酒，廣集菜丁，使穿木𧀢入海採取。海有研石，廣數里，橫亙海底，海菜其莓苔也。白者為瓊枝，紅者為草珊瑚。泡以沸湯，沃以薑椒酒醋，味甚脆美。以作海藻酒，治癭氣；以作琥珀糖，去上焦浮熱。
南海有菭樹，附石而生。有枝無葉，側類石柏，氣似菭。歲久堅凝，風日雨露不能浥損。色黝以蒼，大者咫尺，小數寸。根幹為決明、蛤蠣所因依，波濤所噴囓，沙石所軋蹙。㟏岈窟竇，勁陗曲詰，大類繡澀古鐵，亦謂之鐵樹。其紅者脂膩瑩滑，曼衍柔脆，又若珊瑚然。以火揉之炙之，隨其形狀為松、栝、梅、柳諸樹，可供几案之玩。石柏生陽江、電白海上，色潔白而質堅脆，扣之鏗然。乃浮沫所積，海苔所化，入水不泛，火不焦枝。葉理緻於側柏，亦無不肖，皆石樹之珍也。
仙人掌，多依石壁而生。其葉勁而長，若齟齬狀。其花形如鳳，子生花下，曰鳳栗。葉則曰鳳尾竻。發苞外類芋渠，內攢瓣如球，各擎子珠於掌，一枝一掌，自下而上。子自青赤而黃，有重殼，外厚內薄。熟其仁食之，味兼芡栗，可以輕身延年。一名千歲子。
粵多異草。有曰萬年松，非松也，苔成樹而枝葉類松者也。高數寸，莖端布葉，葉上有毛，乾之數歲不死。漬以泉水，二三日碧綠如故。以他水及穢手觸之，皆死。得天雨，仍生。羅浮山中所產，一名卷柏，亦曰苔松。有曰千歲竹，其葉類竹而無枝，長數寸或尺。乾之，不死。有曰朱草，狀如小桑，栽長三四尺，枝葉皆丹，朔望生落如蓂莢，周而復始。有汁如血，以染絳，成黼黻文章。以金銀投其汁，輒成圓泥，成水為金漿玉醴，飲之長生。有曰掛蘭、掛竹，皆生於空中，雨露沾濡，久而彌秀。有曰長命草，多產潮陽。詠者云：「潮陽女兒梳掠好，鬢邊斜插長命草。」瓊州有長生草，亦生類。有還魂草。一名地膽。葉如芥，花如地茶。以蛤試之，能起死回生，產陽江山中。有接骨草。叢生，高二三尺，葉大如柳而厚，莖有節，色綠而圓，花白，午開，自三月至九月不絕，折傷者裹之即愈。始興𤫩瓏巖有琉璃草，莖如芹，食可已風，與肇慶七星岩風藥相類。風藥叢生石隙，其葉圓厚，和酒嚼之，治風疾。一曰風草，亦曰風菜。諺曰：「風病須風菜。」此皆不死之草也。
其可為餌者曰石菖蒲，以小者為貴。有一寸十二節者，以甲子日采，陰乾至百日為末，每日服三四匕，能益智，聰耳明目。羅浮東澗石上所產，質甚堅，氣味清芬，他產則辛。有曰白菖蒲，溪蓀也。根肥白，節疏，作俎食殺蟲。有曰涼粉草，莖葉秀麗，香猶藿檀，以汁和米粉煮之，止饑，名仙人凍。山人種之連畝，當暑售之。有曰香薷，生石上，葉似白蘇，甚香柔。煎水及為餅，消暑散腫。一名石香葇，亦曰香茸。有石蓴，似紫菜，色青，味甘平。此皆草之可資服食者也。
其可佩者曰排草，狀如白茅，對節生葉，葉兩兩相連。長五六寸，而幹中穿，以細嫩者為貴。番禺人種之，動至數畝。以其葉售於海外諸番，諸番歲有瘡痏，煎其葉為湯，浣之即愈。其根莖以合諸香為囊，能使眾味久而不滅。故一名留香草，亦曰養香。一種夏開細粉紫花，如蒔蘿，乾之香，亦曰排草。有曰千步草，香聞十里，然不可多得。或謂千步草即排草。廣人種之成畦，長至千步，故十里聞香。有曰瑤草，生羅浮山中，如白茅而小，莖圓而香。有曰金縷草，色赤如金，云麻姑金鈿所化，羅浮麻姑峰有之。其可用者曰龍蒭，與莞與苮與龍修，皆以充席簟及坐團。曰蕢者，種之流沙則成田，有方圓二種。曰鹹草，多以束物，為箔席。
其無所可用者，曰白草。叢生，三四寸許，莖葉與眾草無異。每天雨，先一日變白，晴則如常。產仁化扶溪都。有曰知羞草，葉似豆瓣相向。人以口吹之，其葉自合，名知羞草。有曰鶴草。葉似鶴，嘴翅尾足皆具。麴塵色，紫蒂，以其葉如柳而短，亦曰蛾眉草。
斷腸草一名苦吻，亦曰苦藥，曰苦蔓公。然皆以為胡蔓花，如茶花黃而小，又名大葉茶。葉按月數多寡，一葉入口，血潰百竅，腸斷而死。其死之緩急，則視所下之水緩急。急水者，湍激之水也。高雷間，人有仇怨者，輒茹之，或置食物中，以斃其親，或自含口中，勒人財物，急則咽下訟於官，以人頭錢償，則不終訟。人頭錢者，被誣之人以錢抵命也。高雷人號為妖草。近之葉輒蠕動，將取毒人，則招搖若喜舞狀，蓋以殺為性，所謂毒也。陶貞白云，斷腸草，其花美好，名芙蓉花。故太白云：「昔作芙蓉花，今為斷腸草。」
嶺南藤有數百種。其可食者曰甘露藤。蔓如箸，花如指甲花，性甘以溫，久服令人肥健，一名肥藤。有涼口藤，狀若葛，葉如枸杞。去地丈餘，絕之更生。中含清水，渴者斷取飲之，甚美。沐髮令長。一名斷續藤，常飛越數樹以相繞。一名東風菜，先春而生，東風乃至，農夫以驗土膏之動。東風一作菄風，又名綠耳，可為蔬。有白花藤，味如甘蔗，以美酒調服，能補衰老。有浮沉藤、蘭子藤，子皆如梨，色赤如雞冠，生食甜酢。有紅藤，可代檳榔食。有小藤，產於東莞，微細如髮，直起數丈無一節，常飛越數樹，如百千遊絲牽綴。紅者名紅龍鬚，紫者紫龍鬚，凡有五色。然生無根蒂，以穢物投之，即消釋不知所去。土人以其液和細土石灰塗釁糖釜，其堅如鐵，雖猛火不裂。其花及子浸酒，可補骨筋。有盒藤，其莢有白子數枚，殼扁狀如盒子。水浸數日炒食之，味佳。有乳藤，蔓如懸鉤倒掛，葉尖而長，斷之有白汁如乳。婦人產後，以藤搗汁和米作粥食之，乳湩自通。此皆食藤也。諸藤初生嫩條，為藿為筍。而以其大實曰冬榮子者，大如柚子，中有瓤，瓣瓣相疊，白如豬脂，炙食皆甘美。身懷數日，香不滅。秋末冬初間，采以相餉，矜為服食之珍云。
其可為藥者曰黃藤。熬其汁，則藤黃也。性最寒，以青魚膽和之，治眼疾。間有白者，葉如土茯苓，身小而長，外有籜包。以莖浸水洗目，並除腫痛。有丁公藤，蔓生，著地高尺許。葉長二寸，面綠，背微白。傷風者以一二葉煮酒服之，汗下如雨，即愈。有皆治藤，蔓延牆壁野樹間，長丈餘，葉似泥藤。中暑者以根葉作粉食之，虛損者雜豬胃煮服。有買麻藤，其莖多水，渴者斷而飲之，滿腹已，餘水尚淋漓半日。可解蛇毒，乾之亦然。性柔易治，以製履，堅韌如麻，故名，言買藤得麻也。藤名而麻實，人爭買取。又以他藤多而賤，聽人自取，是藤適中頗貴，必須買之，而其子味微苦可食，因曰買子也。有青藤，仔葉長三四寸，多芒刺。莖大如指而堅韌，人日用之，比北地之用柳條。花名假素馨，煎湯以洗瘡疥甚良。有忍冬藤，名左紐。有麴藤。瓊州酒無麴糵，似此藤葉辛香，雜米粉為餅以釀，亦曰酒藤。有曰金藤，以為箸，遇毒，則煙氣迸出。此皆藥之藤也。
其為器物者，曰白藤。子斑駁可為素珠，出文昌山中。曰五色藤。以紅者為簟，曰桃笙，色如夭桃，甚瑩滑。白者名瓊枝，以紅紫間之，為席為盤及屏風、盔甲、馬鞭之屬，其用甚奢。其可以為屋桁桷者曰泥藤，可以駕牛其大如筀竹者曰苦藤，稍小而性柔可為牛繩船纜曰括藤，以磨礪器物能發光膩曰濕皮藤。其葉饒有芒刺曰剉葉，可為香者曰雞香藤。堅而酷烈，能辟水霧之氣，山中多用之。大抵嶺南藤類不一，多貨於天下。其織作藤器者，十家而二五。芊汾水之肆，衣食於藤，蓋多於果布也。
油草，永安縣水際多產之。每開花結米，可佔有年。粵人多植之。
蕨，永安最多。凡有二種：一食其芽者，名龍頭菜；一以其根為粉者，名粉蕨。性寒，多食患黃腫。農家當早晚稻未收，多以蕨粉為食。廣州春間，爭以餉客。
水蠟燭，草本，生野塘間。秋杪結實，宛與蠟燭相似。有詠者云：「風搖無弄影，煤具不燃煙。」
《通志》云：《詩•義疏》謂筍皆四月生，巴竹筍八月生，篃竹筍冬夏生。《永嘉記》：含𥶻竹筍六月生。今冬筍惟浙中者行遠，嶺南則四時常有之，地暖發生故也。按《雜記》又稱粵東之筍十九皆苦，須以黃豆同煮，先去苦味。
《嶺南雜記》：油蔥形如水仙花，葉厚一指，而邊有刺。不開花，結子從根發生。長者尺餘，破其葉，中有一膏，婦人塗掌以澤髮代油。貧家婦多種之屋頭，問之則怒，以為笑其貧也。
《通志》：按《神農本草》云，蘇合香生中台川。今從西域來，色如紫檀，重如石，燒之灰白者佳。大秦人采蘇合，先笮其汁以為香膏，曰蘇合油，乃賣其滓與人。展轉達中國，不大香也。
《香譜》云：薔微露出大西洋國。花如牡丹，花露晶瑩，芬芳襲人。以澤體髮，香膩經年不滅。國人貯以鉛缶，行販他處。
洋艾本不甚高，宜種盆盎。綠葉茸茸如車蓋，可療疾，兼卻火災。按仙家次藥，有靈叢艾、張播之艾。讚云：「論藹靈叢，蔚彼修坂。」
粵中凡村居，路旁多種山波蘿。橫梗如拳，葉多刺，足衛衡宇。

