
梅嶺者，南嶽之一支。《星經》曰南戒門戶，《漢書》曰台山，《輿地誌》曰台嶺。其名不一。其曰秦關者，以始皇三十四年所適治獄吏不直者所築也。《南康記》云「南野三十里至橫浦，有秦時關，其下曰塞上」是也。南越呂嘉叛，殺漢將軍韓千秋，函封使者節置塞上即此，故又曰漢塞也。曰東嶠者，以居五嶺東偏也。曰台者，以高而平，曰嶠者，以高而峭銳。台專言梅嶺，嶠則兼言五嶺也。五嶺，一嶺也。其在東則為梅嶺也。然自昔皆以梅嶺為五嶺之第一嶺也。五嶺皆越門，若台關則秦所築，故亦曰秦南門也。漢之北塞至寒門，南塞至暑門，台關又暑門之大者也。以其山曰台山，故關亦曰台關又曰橫浦關。而梅嶺之名，則以梅鋗始也。鋗本越句踐子孫，與其君長避楚走丹陽皋鄉，更姓梅，因名皋鄉曰梅裏。越故重梅，向以梅花一枝遺梁王，謂珍於白璧也。當秦並六國，越復稱王。自皋鄉逾零陵至於南海，鋗從之築城湞水上，奉其王居之，而鋗於台嶺家焉。越人重鍋之賢，因稱是嶺曰梅嶺。其曰大庾嶺者，漢元鼎五年，樓船將軍楊仆出豫章，擊南越，裨將庾勝城而戌之，故名大庾。其東四十里，勝弟所守，名小庾。是則嶺名梅以鍋，嶺名庾以勝兄弟；秦之時嶺名梅、漢之時嶺名庾也。然漢時亦稱梅嶺。《史記》云：漢破番禺東越兵不至，楊仆請從便擊之，上令屯豫章梅嶺以待命。餘善聞之，遂反。入白沙武林梅嶺，殺三校尉。上乃遣仆出武林，王溫舒出梅嶺擊之是也然此或豫章梅嶺也。《史記索隱》云豫章三十里有梅嶺在洪崖山當古驛道。要之，梅嶺皆以鋗名，非以梅。蓋鉬奉其王自梅裏至豫章又至台山，亦名台山曰梅嶺，其姓為梅復從梅裏至以台山為梅嶺，猶之乎以皋鄉為梅裏也。
五嶺之稱，始《史記•張耳傳》，曰秦「南有五嶺之戍」。師古曰：西自衡山，南東窮海，一山之限耳，而別標五者。裴淵《廣州記》曰：大庾、始安、臨賀、桂陽、揭陽是為五嶺。鄧德明《南康記》曰：大庾一，桂陽騎田二，九真都龐三，臨賀萌渚四，始安越城五。《輿地記》：一曰台嶺，一曰塞上，即大庾也；二曰騎田，三曰都龐，四曰萌渚，五曰越嶺。鄙意竊謂九真太遠，當以裴說為是。王伯厚曰：騎田即彬州臘嶺，都龐即道州永明嶺，渚即道州白芒嶺，則道州有二，可疑也。大抵五嶺不一，五嶺之外，其高而橫絕南北者，皆五嶺，不可得而名也。
自英德至清遠有三峽，一曰中宿，一曰大廟，一曰湞陽。大廟介二峽之間，尤險狹，故尉佗築萬人城於此。漢楊仆先陷尋陝。姚氏云：尋陝在始興三百里，地近連口，即此。然其險，蓋與蜀異，蜀三峽其險在灘，粵三峽其險在峽。自皋石山而下，危巒峻巘，為鐵步障，為玉屏，凡數百里不斷。其在中宿者，有南北二禺。南禺峰三十有六，北禺少其四。峰峰相抱，一水縈回，而出水如環肉，北禺為之好，而北禺之山且憩，南禺之山且行。行而南，以東至廣州為白雲諸峰，又東至海上為羅浮。其憩者聳而為峰，兩兩壁合，鑱銳絕特，望之若攢玉插天。其下蒼磴屈盤，箐叢茂密，臨危飛石，與古木互相撐拒，往往有崩陷之患。蓋粵山之第一險。南禺路陡絕，挽舟者率從北禺，衣鉤笮罣，乍卻乍前。至湞陽，路益緊束，彼此繩索相牽，騰藉而上。踝血沾溉利石，往往至劇。陳岩野先生詩云：「雙峰若人立，舉手相攀摘。步障四十里，愷崇勢均敵。磴道雖新鑿，猿猱苦絕壁。往年胃牽夫，山鬼至今嗅。」其險如此。
自洭口西北行，有數坻石橫江，狀若橋，云神人之所設。灘勢澎怒，篙者胸腫痛，鉤者手酸。十人之力，嘗不給上一峽，不知其名，連峽自此始。越三十里，又一峽。下有豆豉村，望前山如千葉芙蓉，半包半解。解者為峰巒，包者為石，絕與西華相似。峰峰有樹，樹樹有峰，瀑布橫穿而出，其不成瀑布者，紛披四注如雨雪。密葉叢箐中，有影無聲，每與猿鳥幽咽。此連峽中第一境。如此者二十餘里。上一峽，絕壁頗寬廣，上有石窟數口。前後相穿，綆藤梯棘，從峰鏬而上，人力營治飛巢，為避亂之所。自此水益灣環，灘益高，石益廉利。魚陂高低，水車泵擊，舟行益艱苦。既至陽山縣，縣西二里有石刻，曰韓文公釣磯。磯左為祠，一石刻文公像，為南海陳昂所寫。城絕卑小，郭外屋高於城，茅茨數十間，火煙寥落。文公所云隔江荒林密箐，小吏十餘家，鳥言夷面，今恍然在目也。二十里至老牙、大理二峽。夾壁欹疊，狀若頹城。無數古木支拄，石色蒼綠，皆作雲水紋，鬆、杉、茶子諸樹冪之。怪藤千尺，多有黃猿嘯牽而下，或戲丸。墮之空中，猶能翻接柔枝。已入晾紗峽，水叩石牝，嗚咽有聲。水石相吞，久之始答。有數復岩噴水，從風飄滴，峽盡猶沾濡不已。又入一峽，名同冠，壁之石皆為白。筍芽叢乳，葳蕤倒披而下。有一洞甚大，多文石。丹青綺分，樹影森沉，瀑光明滅，駐舟其下久之。峽轉峰旋，舟層層如入螺尾，乍出陰崖，乍入陽竇，淒神寒魄，一曰不知幾變。一潭曰龍湫，湫旁有三穴甚深。水出穴中為瀑布者二。上有洞，洞中石柱無數。自上生下，復自下生上，望之有如堂廈。又有小瀑布五六道，與峰上諸水相連為大水簾。其前有灘，灘上為羊跳峽，言峽小羊可跳而越也。一巨石塞峽，沿石角欹側過之。一岩張其口，若吸舟狀數里得楞伽峽。峽勢欲墮，兩崖相槌。石皆雕鏤通透，如破蓮蓬。內外有懸乳千萬枝。長者逾千尺，白者成人，黑者成物。石脈所出者色多白，石膚所出者多黑。有一大瀑布，作數折，大風一激，騰躍三四峰乃散。一石人，傳為丁蘭所化。旁多篆刻，苔蝕不可讀。越半里，林上又一瀑布，參差與數折者對，土人謂之「雙龍灌水」。水在峽中又絕異，日光所蕩，含草色則綠，含石色則青。亦多金沙丹礫，粼粼可拾。自此至銅鼓龍涎二峽皆然。龍涎去連州南五里，其水發源九陂，流二十里。或隱不見，乃自峽之腰吐一小孔，噴薄而出，因曰龍涎元。
嶠南之山，自西、自北、自西北、自東北、皆兩山相夾成峽。西自德慶至高要，有大湘、小湘、羚羊三峽。北自英德至清遠，有湞陽、香爐、中宿三峽。西北自樂昌、平石下六瀧，有泠君藍豪二峽。東北自連州至連溪口，有楞伽、羊跳、同冠三峽。而樂昌二峽尤險。其險在六瀧，六瀧之險在水，諸峽之險在山。連州兼山水之險，羚羊峽山水稍平。東上揭陽，則蓬辣烏蠻諸灘亦甚險，蓋以居上流多石故也。
白雲者，南越主山，在廣州北十五里。自大庾逶迤而來，既至三城，從之者有三十餘峰，皆知名。每當秋霽，有白雲蓊鬱而起，半壁皆素，故名曰白雲。
其顛為摩星嶺。嶺半有寺，亦曰白雲。左一溪曰歸龍，其上飛流百仞，盤舞噴薄，陳宗伯瀦以為湖。湖東北為樓館十數所，環植荔支、梅、竹之屬，名雲淙別業。下有古寺二，右景泰，左月溪，林、徑、水、石皆絕異。黎太僕譬之仙女見人，散髮垂腰而姿態自遠，絕不染煙火之氣，亦一說也。月溪下有九龍泉，流為大小水簾，誌所稱「重重掛玉簾」處。其北為鶴舒台。安期昔上升，有白鶴舒翅以迎，故曰鶴舒。又北一里有峰曰寶象，上有動石，遊人叱之輒動。前有泉，因虎跑而得，甚甘。其西南五里有太霞洞，泰泉之水出焉。故有李忠簡玉虹飲澗亭小隱軒及孫典籍白雲山房，今皆廢。又一里有洞曰玉虹，其南曰聚龍岡。折而西，有宋高宗御書閣。又七里為蒲澗水。安期舊居此，始皇遣人訪之。太白詩所云「秦帝如我求，蒼蒼向煙霧」是也。記稱：安期將李少君南之羅浮。至此澗，采菖蒲一寸十二節者服之，以七月二十五日仙去。今郡人多以是日采菖蒲沐浴靈泉以祈霞舉。而宋時郡守嘗醵士大夫往遊謂之「鼇頭會」云。澗旁有寺曰蒲澗，前為丹井，水甘溫微有金石氣。其陽有滴水岩，水汘微不斷，無風則滴，有風則不滴。上有一石狀懸鍾，人至輒鏗然有聲。其下又有水簾，濺灑如霧，時大時小，下注為流杯池。沿澗而南為文溪，為上下二塘，至粵秀山麓，則分流為二：左曰菊湖，右曰越溪。又會東溪之水，至此山下為甘溪。冰馳雪驟，喧豗震山，是曰韸韸水。吳刺史陸允、唐節度使盧均常疏浚以通舟。允傳云：州治臨海，海流秋咸，允畜水，民得甘食，是也。均又築堤百餘丈，瀦水給田，建亭榭其上，列植木棉、刺桐諸木，花敷殷豔，十里相望如火。偽南漢引以流觴，與宮人荒宴，稱甘泉苑。
是山之勝尤在水。其大水凡二：其源於月溪者為溪一，曰雙溪。溪本一而名曰雙，以其上為月溪而下復為此溪也。溪上瀑布交流，陳宗伯嘗築邀瀑亭焉。其源於泰泉者為澗一，曰蒲澗。澗流為溪者二而湖一。
蓬萊有三別島，浮山其一也。大古時浮山自東海浮來與羅山合，崖巘皆為一。然體合而性分，其卉木鳥獸至今有山海之異。浮山皆海中類云。《漢志》云，博羅有羅山，以浮山自會稽浮來傅之，故名羅浮。博，傅也。傅轉為博也。浮來博羅。羅小，浮博而大之；羅卑，浮博而高之。故曰博羅也。或曰，羅山亦蓬萊一股，故浮來依之，羅主而浮客，客蓬萊而依主蓬萊，故袁宏竺法真作登山疏，皆言羅而不及浮，言主而客在其中也。然羅為浮主，而羅浮之東麓有博羅之白水山焉，西麓有番禺之白雲山焉，與之鼎立，人亦以為三島，則羅浮又為白水白雲之主矣。其峰四百三十有二，羅與浮半之。遊者自西而人，則羅多而浮少；自東而入，則浮多而羅少。羅之顛曰飛雲，其西有三峰，亦峭絕鼎峙，往往中夜可候日，而浮山極顛，每當雨霽，白雲洶湧四出，大風蕩漾，乍往乍回，若尚在大海之中，浮而未定，嘗欲遠於羅山然者。或曰，首陽大華一山而分，羅與浮二山而合，實有巨靈主之。分之者，所以通黃河；合之者，所以鎮南海。然二山下合而上分，其顛有分水凹，是曰泉源山之交奧也。水分於西則為羅，分於東則為浮。浮之水與羅相吐吞，羅之山與浮相補綴。水分其上而山合其下，故觀其合而得山之情狀焉，觀其分而得水之情狀焉。當二山之交，有磴穹然，如衡二砥柱，峙其兩端而色蒼黝，是曰鐵橋。非橋也，一石飛空，嫋嫋數十百丈，上橫絕巘，下跨懸崖，以接二山之脈，故曰橋也。蓋浮山善浮，下有浮碇岡以定之，上又有鐵橋以貫之，而後與羅長合而不離也。山故有二鐵橋，皆天生石樑，而此為上鐵橋，其在大石樓南者曰下鐵橋。大石樓在上鐵橋西，相去五里許，有小石樓。三石對峙，上下俱方，峻削嶄空，岌岌欲墮。登之則重簷四柱，窗戶相通，煙霞開闔，常若有人往來。度其高，僅得山頂十分之四，然俯視滄溟，夜半見日，亦不減飛雲之上焉。二石樓兩峰相際，其脊乃鐵橋。故凡登飛雲者，自二樓而上，必度此橋，率以此為鐵橋矣，不知乃下鐵橋也。蓋石樓二以大小分鐵橋二以上下分也。下鐵橋西有一大瀑布，所謂分水□泉源，為二山之界者。羅浮瀑布凡九百八十有奇，流為長溪者七十有二，瀦為潭七，為神湖一，為淵池者六，天下名山未有瀑布多於此者。
廣州有三樵：曰東樵、曰南樵、曰西樵。西樵者南海之望而東樵羅浮之佐也。去廣州治西百餘里。奇秀峭拔，挹雲霄而上之，望若青蓮之華，而四面方立，立皆內向。諸峰大小相聯屬，皆隱於削成之中，又若芙蕖之未開然者。山之東，凡二十峰，南十有五，西十有八，北亦十有八，合為七十二峰，而以大科為絕頂。岩二十有一，洞有十。其飛泉散出於諸峰間，乍合乍分。合者為臥泉，分者為立泉，狀各不一。凡泉三十有二，其一在噴玉岩，一在錦岩，一在漱玉岩，二在垂虹洞左右，交流如雙虹下飲，故曰垂虹。又有二泉在雲谷中，群峰迴合，勢若層城。有白沙書院，瀑布左右夾之，合流行石上，委曲數里，從岩頂噴飛，因名其下岩曰噴玉。又有泉二：在天峰左者曰左天泉，右者曰右天泉。合奔雲谷，注於九曲之溪。有二亭，曰左瀑，曰右瀑，以收其勝。其在廣朗洞口者，凡作三級，逶迤而下，冰轟雪吼，倒射青冥，勢益暴。又一在水簾洞，是曰水簾，為九曲溪下流。披灑壁間，霏微若珠箔。又一在雲端村。其曰瀉錢泉者，從空細下，傾擊有聲。石薄岩虛，琮淨相應，亦一瀑布也。其在碧玉洞者，擘崖而出，橫直恆無定勢，餘氣為煙為霧者，冥濛竟數十丈，望之常若非泉然。蓋自噴玉岩至此，為飛泉者十有三矣，而以此碧玉之瀑為最奇。
霍山在龍川縣北，周旋七十餘里。為峰三百七十有二，最秀者曰大佛跡。秦始皇時，有霍龍字靈陽者居之，因名霍山。其顛有二岩，東向者曰望月，無甚奇；西向者曰太乙，深八九丈，廣倍之，高二丈餘，上有覆石平如掌。左右兩峰夾之，是為霍山洞天，其東有橫岩在半壁岩中。有一石出地數尺，人偶撼之，輒動，及力撼之，反不動，亦一異也。岩上峰名酒甕，石崛起平地百餘仞，上銳中博下頓，如甕然。泉涓涓傾出，味甘如醴，因名酒甕泉。所注成潭，大畝許，清深不測，旁多萬年鬆、風蘭、仙人掌、金星草、黃精、白術之屬。遠近隨風，處處芬馥，如入羅浮之百花逕矣。大佛跡峰在山南，石上有大人跡十四所，跡有黃牛漿甚澄澈。鄰峰曰石樓，亦有巨人履跡。下有一石，可坐數十人，為仙樂石。又有搗藥石，常聞杵聲而不可見，尋之多在誌公樓峰之腰。又有七星石，井大各如盆，深數尺，水隨汲隨盈，不汲不盈，盈必七井一時盈。其上一峰曰船頭，淩晨望之，若大舶在海島中。雲氣往來，山如鼓枻搖動，亦一異也。
頂湖者，端州鎮山，去郡四十里。從羚羊峽望之，紫翠滴瀝，若在帆際。舍舟後，瀝水從大蕉園取道入，有白雲寺當山之正麓。寺右溪向產嘉禾，每粒雙米，不垂穗，已三十年矣。沿澗而東里許，有鋤雲精舍。又十里，為上龍湫，所謂上飛水潭也。若不甚深，而黝黑可怖，砰訇作勢，轉下三四折為大龍湫。垂綆測之，百餘丈不得其底。旁通乾穴，可達七星岩水洞。每大風雨，有青白氣一縷從中起，其黝黑過於上湫。又東有數疊泉，經小瀦潭二，一大瀑布長可三十餘丈，是謂大飛冰潭。自西庵而下，又有短瀑布八九、小湫潭四，是皆所謂頂湖也。廣中之山，其頂多有積水，而是山為湫為潭者八九，絕與西樵相似。
自六都水口三十餘里至石夾，自石夾以上峰皆純石。其中一一空洞。水聲入之鞺鞳四應。瀑泉大者瀦成潭，小者成澗。諸小石亦各自為岩穴，鼻口相呀，有驚泉噴薄。其中有一谷，兩壁含岈，甚隘，仄身以入漸寬豁，可藏數百家室。山高林黑，陰風颯颯，然不能以久立也。
三十里許至東安，山尤詭怪。城北有天柱峰拔地峭秀。民居其下，環引清泉，灌溉花竹，叢中與猿鳥相為主客。城南有天馬山，亂石驚飛，勢若風雨，白天而下者，其石大；自地而上者，其石小，望之以為奔馬也。其東為錦鯉峰。上盤危磴百級，四壁皆穿。石中有圓竅六七，窺其下百千孔穴，相連如藕心錢，泉水噴射作數道而下，注於陂塘。其在城西者，有翠屏山，方正如削。在城東北者九星峰，日光照之，如太阿出匣，赤精芒耀。左右有數峰，黛橫紫擁與爭勝。西南一峰稍平圓，峰半吐一舌為宮觀，有欄楯飛接。下有岩曰九星，軒明爽塏，滴水不漏。石氣暖幹，絕去蝙蝠、鬆鼠之跡。石乳穿地，履之丁丁有聲。其西又有一岩與眾峰連，兩水潛出其下。澎湃爭流，石樑、茅宇，參差映帶。有數十人家依之，此近城之山勝概也。
其在西北十五里，為大紺山。山高絕，雲霞常罩其半。樵採者每見有池館數所，碧桃垂實。白犬吠人，倏忽不知所在，蓋仙窟也。其西有路通羅定。從山麓仰行，攀林援葛，手口並運，凡百餘里。經溪澗者四五，皆在積葉之中。谷中時有白雲填塞，一望渺瀰間，漏出蒼崖碧樹不可計。自白石墟度橋，橋長者數百步，或木或石架之。溪多坻石，可作魚梁。水峻急乃反多魚，居人持以為鮓。其在西南五十餘里者，曰雲霧山。在楊柳都者，曰聖山。並高千仞。聖山有神祠，歲早拆去數瓦，以竹引泉過祠下，霖雨立至。其曰書山崖、牢鐵嶺、雲扶諸山，皆絕高大，則遠城之山大概也。
山在德慶州西，高百餘丈，一石狀天柱，削成而圓，旁有數大石，若箕踞而坐然。蓋自崧台而西，舟行三日，夾岸皆土山綿亙，惟此石拔起，若連莖上矗，旁無附麗。漢大夫陸賈使南越，從桂嶺取道至此，施錦步障以登。嘗禱山靈，若佗降，當以錦為報。其後佗去帝號，受南越王封，與賈泛舟珠江，溯牂牁而上，賈因以錦包山石，錦不足，植花卉代之。遍岩谷間，望若霞絢，因名錦石山，至今異花甚眾，終歲如春，采擷者多不識其名。
丹霞山從別傳寺右折為錦石岩。岩中多石花，如千瓣芙蕖，大小黃白紅綠不一，倒生石腹。朵朵可以攀摘，蓋鍾乳之所為。左折至海螺岩絕壁下。其懸崖相倚，下如層城，上如列屏，須飛梯垂繘乃可上。上至蘭若，其地蜿蜒伸縮開麓者九。或深三四十丈、二十丈、十餘丈，如西番蓮，一一花瓣相附麗。其下臨大江，明砂繡發，清瀾鏡瑩。外則遠近峰巒爭奇競峭，多上豐而下削，狀若倒生苞筍，蓋山水之絕怪處也。
五指山在瓊海中。亭亭直立，上參霄漢，若端人正笏峨冠之象。以故瓊州諸邑，多出瑰瑋卓特士。五指而外，又有小五指。其餘崚嶒嶻嶪，若瓊山白石諸嶺皆其支派也。迤邐而來，至邱文莊、王尚書宏誨所居之左，有馬鞍岡與文筆金雞二山錯立掩映。文筆從平地特起，高數百仞。天色晴霽，輒有蒼煙一道，界破碧空，若天門華表。歲多科第，則吐光如炬。王尚書詩云：「不知浩溔中，地脈潛何寄。突然五指伸，復此擎一臂。」繇文筆渡清溪而西為金雞嶺。嘗有金雞飛鳴其上，故名。蘇子瞻詩：「人間文筆無雙士，天上金雞第一星。」至今文士舉者，多以酉科。
陽春西南一百三十里有白水山。高二百餘丈，其周四百餘里。上有天池龍井，注為飛泉。一派十三疊，一疊一狀，或橫，或直，在壁中則直，在壁外則橫，各隨石壁之勢。增城之西二十里有白水山。高千仞餘，上寬平，狀若仰盂，可田百畝。有飛泉長百餘丈，直至山足，繚繞丹邱而東。水車所激，無高不至，灌田數千百畝。兩崖怪石夾束，如砥柱懸橋者不可勝數。其旁多雲母石，是曰白水丹邱。博羅東北三十里許有白水山。北連象頭山，為羅浮東趾，有懸泉百仞下注。山凡八九曲，一曲一潭，深者墜石四五丈不能窮。蘇軾詩：「劈開翠峽走雲雷，截破奔流作潭洞。」又云：「坐看驚鳥投霜葉，知有老蛟蟠石甕。金沙玉礫粲可數，古鏡寶奩寒不動。」旁有巨人跡數十，下有湯泉，是為東粵三白水山之勝。
歸善有白鶴峰，下臨東江，與豐湖諸山對聳蘇學士故宅在焉。學士《上樑文》所謂「鵝城萬室，錯居二水之間；鶴觀一峰，獨立千岩之上」是也。中有思無邪齋，其銘云：「飲食之精，草木之華。集我丹田，我丹所家。晝煉於日，赫然丹霞。夜浴於月，皓然素葩。金丹自成，曰思無邪。」予愛其語，書之於座間。齋前又有「德有鄰堂」，其左為「朱池」，右為「墨沼」。木棉榕梡之屬，古色蕭森，學士之所手植也。
圭峰在新會城北二里許。秀拔玉立，其頂四方，名玉台。上有網瀑布，從肘腋間飛出，下注百仞。白沙詩「弄罷飛泉下玉台」謂此。莊定山云：吾聞南海之山名玉台者，有巨人靜而無欲，深知所謂潛之道者。沈石田因作《玉台圖》以寄。白沙山上又有綠護屏，登之可望崖門。按昔人詩：「綠護天荒南渡跡，玉台鍾蠡建和年。」屏半神皋奧衍，灌為天田。田方百畝，有界水三分，與白虹亙天而下，中紐彙處是曰聖池。池中龍吹息成雲儵萬狀。白沙嘗與周鎬為雲潭之遊，有《雲潭記》莊定山見之，謂即濂溪「太極圖」云。
春岡在增城城中，一名鳳岡。其東麓有唐時何仙姑宅。《羅浮經》云，「其陰雲母峰。峰之西北曰鳳凰岡，神女居之」，是也。仙姑常往來羅浮，其行如飛。天後遣使召赴闕，中路失之。天寶九年，五色雲起麻姑壇，有仙子縹緲而出，道士蔡太一識其為仙姑也。大曆中又見於小石樓，廣州刺史高翬上其事，賜明霞衣一襲，取所作《餌雲母》詩入大內。詩云：「鳳台雲母似天花，煉作芙蓉白玉芽。笑殺狂遊勾漏令，卻從何處覓丹砂。」仙姑故善詩，孫典藉嘗記其《羅浮口占寄家三絕》留研屏一絕。又昔有人見其《題黍珠庵東壁》一絕，字比晉人差清婉，少骨。壁時半毀，惟餘「百尺水簾飛白虹笙簫松柏語天」十三字，其下必「風」也。越女以能詩知名者，自綠珠始。至唐初有南海七歲女子，若仙姑，尤其清麗者也。
七星岩在瀝湖中，去肇慶城北六里，一曰岡台山一曰員屋七峰。兩兩離立，不相連屬。二十餘里間若貫珠引繩，璿璣回轉，蓋帝車之精所成，而瀝湖則雲漢之餘液也。玉屏居七峰之東，是象玉衡。或以七峰純作金形，上應西方白虎七宿，予謂《易》稱效法，謂坤天有七星以為象，則地有七峰以為法。象者精氣之所為，峰無精氣，以星為精氣。其含雲吐雨，居禽獸而生草木，皆星之所為之。石乳者，星之津液；寶藏者，星之光芒。一卷之多，皆珠斗之子孫也。其或岩間積濕之光，熒熒若星，則⒉之所作。⒉始於潤下，終於炎上。潤下為火之陰，炎上為火之陽，亦皆星之變化也。七峰皆中空，各為一岩，岩皆南向。一小者名阿波岩，北向。南向者，陽明之洞，道書所謂大天日月分精照之者也。日月忽然起滅不繇孔穴，則陽明之所為也。大岩當諸岩中央，有南北二門，前後相通，是為崧台正室。其頂穹窿如蓋，高數百丈，上開天井，雲氣可以直出。折而北，洞戶益敞。有龍床坐人百餘，其平如砥。又有龍磨角石，有大小龍井三四，與潮汐上下。岩中復多石乳。始滴為乳，終滴則凝為石。長者玉柱，短者瑤篸。自上而下，復自下而上，互相撐抵，如此者以千萬計。其為人物諸瑰異，五色間錯，亦皆石之餘髓，非他物。大抵山空則氣蒸於內而為乳，山實則氣蒸於外而為雲。雲暖故散，乳寒故凝。雲與乳同類，故皆詭怪萬狀，變化成章。乳者山之精液，雲者山之華也。岩外之石色多白，瓊脂的，一一穿漏亦有乳流注其間。乳幹者膏膩，嚼之淅淅有聲。其薄而成片者，聲皆清越。中訇竅穴，以衣覆而叩之，作鼓聲，杖擊則作鍾聲。其一在崖間者，小如碗，吹之嗚嗚若海螺。又以石擊岩餘地，亦作鼓聲，謂之地鼓。曰河鼓岩者，亦兩門，然皆南出。中有水，圓積如疊鼓，又如半月之弦，其淺處清見數丈。諸岩皆水環石，此獨石環水，澄淵深，故以水勝。曰辟支岩者，距後瀝水二里許。舍舟循平田北入，奇石森列、房櫳戶牖咸具。有水自岩端下注，溉田數百畝。土人於此祀禾花仙女以祈歲。當西水漲時，諸岩皆可舟遊，宛似武夷九曲。古時肇慶稱兩水夾州，蓋西江之水一從城南出羚羊峽，一從七星岩前出後瀝水。今此水淤塞，半為田，半為瀝湖。瀝湖者；言西江之餘瀝所成也。兩水夾州，則西江勢分，無泛濫之患，形勢更宜。
去始興江口十里，有二山在城南，岑對峙，左大而右小。左山多岩穴，大者曰玲瓏岩。岩中有岩，以大小相間。燠室涼房靡不備，類巧者之所為。其最勝者凡八岩。初自南壁上為二小岩，形如半月相環，外隔而中通。數十步一岩差大，上至山半，一岩甚大，可容人數百。日月盛實其中，名天光岩。路左一岩差小，石乳垂下，有紅綠蒼翠色。稍上又一岩，兩柱屹立如樓閣，一一當東，日初出則陽光先貫，朝霞滿壁。內有窪，注水可飲，是謂下岩。自天光前繩屈而上數十級，有一岩穹然，其石乳懸者為杵，陷者為臼，云葛洪煉藥之所。又級而上有一岩，石龍勢欲昂舉，泉自頷垂滴，味甘以冽。下有坎，不盈不涸。又有琉璃草生其上，可療風疾，曰風藥。折而左，路稍黑晦，火行數十步，一竅圓明上通，是謂上岩。自半月至此凡八岩，而山中人但稱為上三岩、下三岩云。
陽春縣夾江奇石，自雲霖鋪至下馬水，峰峰峭削，岩岩勾漏，凡百餘里不窮。最著者有空同岩。從郭西三里度水而南，又四里矗石五六中，方橫不甚銳拔者，空同岩峰也。岩口前後斜出，深廣數十丈，上下層疊如巨廈，二石柱支之。上有天坼甚光耀，一石名龍床，雲氣嘗濕其鍾鼓石。左扣左應，右扣右應，左右扣則一岩皆應，以是山中空故也。凡石山皆中空，蓋艮象一實二虛，二虛其洞穴也。山以虛，故能通澤之氣。山無氣，氣皆從澤而出。氣凝則為乳，洞穴所有物象皆乳所成。歲久乃堅為石。石者，氣之渣滓也。岩中又有暗竇炬行十餘丈，昔有金膏銀液之異。
出岩，從高流河口行十餘里，有三峰出水。東曰潭西石，道書所謂「潭西玉髓」是也。一穴深廣百餘笏，古溜所積，多為雲霞鳥獸形鍾乳。隨手摺之，輕鬆瑩透，疑即玉髓。四壁作龍鱗，有草斐下垂若龍髯，金翠相映。土人云，此金芝也。嗅之辛辣。
從潭西亂流數里，為高岡岩。未至岩，一峰庳小，為角石；一峰張其口，為馬口石。二峰相屬為蓮塘口石。水穿洞腹而出，勢甚噴薄。冬月，捕魚人始能行洞底，里許無所觸礙。西二里為南岩寺，有元至正碑。束炬稍北，為銀輝洞。循崖行，螺旋蠖屈，可數十穴，極其幽窅。石瑩膩，得火發光。鍾乳懸冰，層砢交拄，傳有銀甕湧出，不知何世之物也。又循崖行至西岩，得天然洞闕，稍加追琢為之。左右支洞，委宛各高數丈。其奧有一古龍蛻，土人療疾，每琢石出之，是曰龍蛻岩。又前，有童真人騎赤豹處，曰赤豹洞。廣敞得龍蛻之半。入里許，上通日光洞，前為合水口。從水口而東，越陂陀三四里，有寺曰川山，旁倚危峰四五。一洞下廣上銳，兩扉仄暗。捫其壁，高下隱起，有鳥跡書為苔蘚所蝕。鏬光射處，時見片片琉璃，是曰玉玻岩。從水口而西，一石曰下那虹石。有虹陽洞在水次。其旁小峰曰小那虹石，北有數峰不相屬，曰上那虹石。又北有琅陽洞。洞上有三峰，曰大琅、小琅、琅背。從水口而北五六里，經鳳羅口。其西岸有峰四五，南戶之；岩一，北戶之；岩一，東戶之。岩一北戶在山麓，不甚廣邃。東戶去地二百尺，鐵壁平削，非人可度。又三四里，則皆東石也。凡三十餘峰，或相屬，或不相屬，謂之石城。其南顛則多甃壘，北壁直瞰江堧。又有二十餘峰曰合窠石，作四連。北四峰為焦青石。又北三峰為中部石，又北八峰相屬為中青石，四峰不相屬為亂坑石，又北六峰相屬又不相屬為兵營石，四峰相屬為那青石，東北五峰不相屬為那烏石，那烏水所自注也。其東三峰為鯨石，又東三峰為荔石，又東二十餘峰為潭葛石。自石城至潭葛凡百餘峰，屈蟠十餘里，隱隱皆有洞穴，崖岫多蘸水皴。
潭葛北有石角洞，其懸溜高下相濺，其凝乳潔晶相積，其蘚花若翦玉而成，其嵐煙時吐五色。土人云，寶玉氣也。又北三四峰相屬，半出陂陀，半入湖浸，為浮曜洞。亦曰小銅石岩。人家在岩口，蕉竹連陰，甚有致。去岩里許，東北有四峰，平坡帶蛆，曰隔岡石。又北六七峰，曰銅石。其東南去人家半里，有磴道數曲至下岩，又百餘級至中岩。岩，劉仙蛻所也。炬探之，亂花瑤芝，倒垂四壁。壁光瑩射炬如玉。旁有一石房，床、屏、盂、筐，宛若鬼作。又數十級，壁有周敦頤、祖無擇題刻，為元鶴岩。下阪則黃泥灣矣。
自灣至天塘，道旁有六七峰相屬，曰黃泥灣石。北五里許有八九峰不相屬，曰梧桐石。又十數峰橫倚平嶂，曰石盎。往往洞戶出翠微，或隱林際，或覆重崖下。凡五六見，非鉤梯飛綆不可至。又三四里，在群峰相矗間，曰雲霖砦。負石而居，曰客砦。前踞泓湖曰三砦。砦下夾路數峰，高四五丈許。尺尺皴皺，絡藤垂筱，青翠涓滴。石上猿狙狎人，冬寒時群至就火，撫弄不去。湖外有雲霖洞，歷數十磴乃至。瀺灂之聲與風葉相答。洞中急溜，又若泛瑤瑟然。里許，循仄徑行，高下不知其幾。四旁委洞，時仄身蹲膝，窺之不能悉達也。數百步出後洞，門有白水飛瀑十三疊嵐煙擁蔽其半，與響石、大岩、石窟三寵皆奇絕。白水之山，最高大在陽春西南去縣遠。其在城北，有峰隆然起如寶幢者，涼傘岡也。左右則雲林、射木、磁木之山，煙翠隱見，皆面江，互相映帶。江絲黃泥灣七十里至縣，與左瀧水合。又南五十里，與輪水合。又漠陽江一路皆奇石，或有名，或無名。或石也而以峰名，或峰也而以石名。無不峻削奇詭，玲瓏穿空，不可得而窮也。
英德之南約五里，一石壁高千餘仞，上有洞曰碧落。循磴而上至一洞，其廣二丈，袤倍之，高四五之。從洞右仄行，未及半，石斷有飛梯出於壁外，閣道空懸。兩翼為楯檻承之。仄行復至一洞，兩壁牙交，容一人。既束復舒，為虛樓一疊。一石吐出，上平下銳，可坐而臨水。從洞左仄行，又有虛樓一。其石皆長蒲草。雲霞所垂，乳變態千萬。將雨，則乳枝濕潤生雲。僧常熾火以辟雲。一水窪深二尺許，乳之涓滴所成也。有魚長數寸，見人弗畏。上有石棺，古仙人蟬蛻於此，蓋靈窟也。偽南漢命為「雲華禦室」，有記。唐人周夔為《到難篇》云：湞陽之石室，「兩崖卷束，勢合如屋。孱顏百間，開待朝旮。峭然嵐壁，宛矣仙躅。羽容霓色，霏繞瑤局」。又謂：「忽驚呀豁，危赴騰立。背倚青壁，久而汗浹。」是此洞也。洞外峰巒四合，一屏前立。江光樹色，掩映虛無，境絕幽麗。
穗石洞在會城坡山之下。坡山向在江幹，稱「坡山古渡頭」。山木不高大，為劉龔所鑿，今僅一培嶁耳。昔有五仙人持穗騎羊降此，仙人去而羊化為石，故名穗石洞。有一巨石，廣可四五丈，左有胟跡。跡中碧水以然，雖旱不竭，似有泉眼在其下，亦一異也。城中天然之石惟此，餘皆客石。
甘泉洞在增城東洲西嶺下。湛文簡之母陳，因禱是洞生文簡，故文簡以為號而建甘泉書院其上。其後文簡所至，輒為樓，名曰見泉，以示不忘所生之地。
瓊州治南二里蒼屹山之北有紫霞洞。洞口一石版題曰：遠七里，近七里，不遠不近七里。壁間復有盤龍屈曲，自何起伏八篆書郡人產子者，多鐫名石上，以朱塗之，謂可得長命云。
泐溪石室在樂昌治西北三里。其山曰泐溪嶺。泐溪在嶺下，嶺以溪名。石室亦如之。高三丈許，廣倍之，左石各有斜竇，甚深。漸入，若螺螄尾，一飛來碑刻《真武》讚八句。字如岣嶁碑，不能盡識。云飛自武當，有陸羽題名及樞室。二楷書字大四尺。右有石床，長二丈，平整可臥。其東四里，又有岩，縱橫十字平廣若大衢，名十字岩。橫者甚深，有地道可通泐溪石室。似有陰暉主夜，陽精主晝，形如日月飛在元空之中，流入洞天之內，其光明與外無別者。
揚歷岩在保昌西北三十里。以漢將軍楊仆經其下，故名。絕壁有瀑布，瀑布中有祇林寺，瀑布為寺之屏。遊者以為入瀑布中，不知其且入寺中也。岩高深各數十丈，廣三之，可置室十餘間，而瀑布之橫懸正足蔽之。從外望之，但見瀑布不見寺，並不見有岩。岩下又有一岩，如巨口吸水，水噴薄至雨花台，乃成溪潭。旁有大小蒲團石，甚怪。
三洲岩在德慶州東七十里。哮豁靚深，如堂如房者半。兩旁有隙坼二。日光分透，從右壁而上，初甚暗，不數十武即洞如。飛磴盈尺，行者前後不相顧，從穴中屈首，穿而出，乃至頂。有一亭，古木叢蔭，丹灶、硯池、仙羊窩、石柱皆在焉。古有皎叟修真於此地。李綱書玉乳岩三大字，祖無擇銘之。其石皆蒼綠色，摩挲如玉，可愛也。其南又有亭，瀧江繚繞足底，下視煙波，茫然無際矣。
白面岩在翁源縣東南七十里。石色中青外白，故曰白面。其寬敞可容千人。黑暗處，炬之約深數里不能窮也。春夏時有泉下滴，日供三四人飲。擊其石，片片音響各別。又謂玉磬岩。常有神飛至，居岩一二年輒去。去之日，有大風雨，拔木發屋，人以為異。
穿鏡岩在靈山縣西二里。峰半一孔相通，有如穿鏡，望之以為前後二鏡也。旁有三海。岩皆高廣，石乳森森四垂，肖諸物象。又有呂君洞，出入上下，如環無端，絕與穿鏡相彷彿。宋州守陶弼登此，見有螺蚌之異，疑古滄海之變。其玲瓏穴漏或泡沫所成，賦詩紀之。

