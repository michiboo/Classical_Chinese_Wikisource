
五仙觀大禁鍾，洪武初永嘉侯朱亮祖所鑄，然不敢擊。歲乙酉，有司命擊之，城中嬰兒女死者千餘。於是嬰兒女皆著絳衣，係小銀鍾以厭之。越一年城破，乃止勿係。鍾有雌雄，其雌者向飛入白鵝潭，往往與城中鍾相應。
《通志》：銅鼓在南海廟中者二，大者徑五尺，高稱之，中空無底，鈕垂四懸，腰束而臍隆起，旁有兩耳，通體作絡索連錢及水瀫紋，色微青，豔若鋪翠。小者殺大者五之一，高亦稱之，製類大者。考《後漢書注》、《廣州記》，俚獠鑄銅為鼓。《宋史》，蠻號有銅鼓者，曰都老。今之銅鼓，蓋諸峒獠所遺。然今廟中所藏，內有鐫云「漢伏波將軍所鑄」，何以稱焉。張穆《異聞錄》云：昔馬伏波征蠻，以山溪易雨，製銅鼓。粵人亦謂雷、廉至交恥，海濱卑濕，革鼓多痹緩不鳴，無以振威，故伏波鑄銅為之，狀亦類鼓，名曰駱越之鼓。此又一說也。廉州有銅鼓塘，欽州有銅鼓村，靈山有銅鼓嶺，文昌、萬州亦有銅鼓嶺，皆以掘得銅鼓而名。廟中銅鼓一，得之唐節度使鄭綑所獻，一得之潯州知府所獻。
韶州忠惠公祠有鐵鼓。一面微損，擊之有聲。先時，江中有一蛟，舟行者多為所害，公以鐵為鼓及船，使役人乘之，一曰夜來往五羊，得蛟，斬之。至今蛟骨二段存祠中。
《製略小志》載鐵柱十有二，周七尺五寸，高一丈二尺。五代南漢鑄建乾和殿，宋柯取其四植於帥府正廳。今藩廨鐵柱其一也。一沒於城東濠，一沒於司直泥淖中，餘莫知所在。
英德峽山廟有秦犧尊，製作奇古。嘗為權貴人取去，舟出峽，風濤大作，乃復還廟中。
瓊州有黎金，似銅鼓而匾小，上三耳，中微其臍，黎人擊之以為號。此即鐺也。古時蠻部多以銅為兵，以銅為器。富者鳴銅鼓，貧者鳴鐺，以為聚會之樂。
粵多番刀。有曰日本刀者，聞其國無論酋王鬼於，始生即以鑌鐵百斤淬之溪中，歲凡十數煉。比及丁年，僅成三刀。其修短以人為度，長者五六尺為上庫刀，中者腰刀，短小者解腕刀。初冶時殺牛馬以享刀師。刀師卜日乃冶，以毒藥入之。刀成，埋諸地中。月以人馬血澆祭，於是刀往往有神，其氣色陰晴不定。每值風雨，躍躍欲出，有聲，匣中鏗然。其刀惟刻「上庫」字者不出境，刻漢字或八幡大菩薩單槽雙槽者，澳門多有之。以梅花鋼、馬牙鋼為貴。刀盤有用紫銅者，鏤鐫金銀者，燒黑金者，皆作梵書花草，有小七在刀室中，謂之刀奴。其水土既良，錘煆復久，以故光芒炫目，犀利逼人。切玉若泥，吹芒斷毛髮，久若發硎，不折不缺。其人率橫行疾鬥，飄忽如風，常以單刀陷陣，五刀莫禦。其用刀也，長以度形，短以越，蹲以為步，退以為代，臂以承腕，挑以藏撇，豕突蟹奔，萬人辟易，真島中之絕技也。其軟者，以金銀雜純鋼煉之。卷之屈曲如遊龍，首尾相連，舒之勁直自若，可以穿鐵甲、洞堅石。上有龍虎細紋，或旋螺花，或芝麻雪花。礬之以金絲，礬則見所謂繞指鬱刀也。刀頭凡作二層。一層金羅經，一置千里鏡，澳夷往往佩之。又有兩刀如劍，隱出層紋，可沾積毒藥，然皆不可多得。外有紅毛西洋諸刀，鏤鑿亦異。其割食者，首以珊瑚琥珀嵌之，柄以金珠古窯鑲之，率奇瑰奪目，輕薄如紙，可割裁充文房玩器。有交蠻長刀，有槽無脊，輕利頗如日本，而精瑩鋼銳遜之。有苗刀，其紋以九簾為上，輕便斷牛。有交趾刀，甚長，亦有槽無脊，精美如倭，然亦不能多得。尋常戰鬥之用，惟以惠陽刀為良。
粵人善鳥槍，山縣民兒生十歲即授鳥槍一具，教之擊鳥。久之，精巧命中，置於肘上背物而擊之，百步外錢孔可貫。鳥槍以新會所造為精，槍成置於掌上，擊物而槍不動，掌亦無損。然後架之於肘用之，其人在前，則轉身而橫擊之，無不妙中。槍既錘煉精熟，夜必懸於牆，否則曲而不直。引藥又宜長帶在身，使人氣溫暖，方易著火。炭則以糯穀為之，蓋沙炮貴長，鳥槍貴輕，而藥皆宜幹燥。此外有三眼槍者，有置於刀槍之末，本末互用者，有交槍者。其曰瓜哇銃者，形如強弩，以繩懸絡肩上，遇敵萬銃齊發，貫甲數重。其曰沙炮者，以百煉精鐵為之。長者一丈五六，或二丈。每一發可斃人於三箭地外。其為製也，皮宜厚，腹宜光滑，口宜稍大於身，使彈子易於噴撒。彈子多至升許，一發斃數十百人。雜以快鈀藤盾，長短相救，用之戰陣，可以每戰輒無敵矣。
西洋大銅銃者，重三千斤，大十餘圍，長至二丈許，藥受數石。一發，則天地晦冥，百川騰沸，蟄雷震燁，崩石摧山，十里之內，草木人畜無復有生全者。紅毛夷擅此大器，載以巨舶，嘗欲窺香山澳門脅奪市利。澳夷乃仿為之，其制比紅毛益精云。
澳門所居，其人皆西洋舶夷，性多點慧。所造月影、海圖、定時鍾、指掌櫃，亦有裨民事。其風琴、水樂之類，則淫巧詭僻而已。如機銃者，名覿面笑，韜藏於衣極之中。小石如豆，齧庋函外；鐵牙摩戛，火透函中。蓋皆精鐵分合而成，分之二十餘事，邈不相屬。合之各以牝牡橐籥相茹，納紐篆麗入蝸戶，栝轉相制，機轉相發。外以五六鐵匝匝之，大四寸，圍長六七寸，以帶係置腰間。帶有銅圈，可插機銃二十枚。鋁彈亦懷於身，用時乃入彈，重八九分，用止二枚，不可多用，則壞銃。危急時一人常有二十銃之用，百不失一，此亦防身之奇技也。
佛山有真武廟，歲三月上巳，舉鎮數十萬人競為醮會，又多為大炮以享神。其紙炮，大者徑三四尺，高八尺，以錦綺多羅洋絨為飾，又以金縷珠珀堆花壘子及人物，使童子年八九歲者百人，倭衣倭帽牽之。藥引長二丈餘，人立高架，遙以廟中神火擲之，聲如叢雷，震驚遠邇。其邪炮，大者徑二尺，內以磁罌，外以篾以鬆脂、瀝青，又以金銀作人物龍鸞飾之，載以香車，亦使彩童推挽。藥引長六七丈，人立三百步外放之。拾得炮首，則其人生理饒裕。明歲，復以一大炮酬神。計一大炮，紙者費百金，邪者半之。大紙炮多至數十枚，邪炮數百。其真武行殿則以小爆構結龍樓鳳閣，二戶一窗，皆有寶燈一具。又以小炮層累為武當山及紫霄金闕，四圍悉點百子燈。其大小燈、燈裙、燈帶、華蓋、瓔珞、宮扇、禦爐諸物，亦皆以小炮貫串而成。又以錦繡為飛橋復道。兩旁欄楯，排列珍異花卉莫可算。觀者駢闐塞路，或行或坐，目亂煙花，鼻厭沉水。簪珥礙足，簫鼓喧耳，為淫蕩心志之娛，凡三四晝夜而後已。
龍門健兒多以棉木為槍，長三丈餘。三人持之，一進一退，以四尺為率。從地上挑起人馬，敵不能近，謂之八步長槍。
水翻車一名大朋車。從化之北，凡百餘里，兩岸巨石相拒，水湍怒流。居民多以樹木障水為翻車。子瞻詩：「水上有車車自翻。」其輪大三四丈，四周悉置竹筒，筒以吸水，水激輪轉，自注槽中，高田可以盡溉。西寧亦然，每水車一輛，可供水碓十三四。
木牛者，代耕之器也。以兩人字架施之。架各安轆轤一具，轆轤中係以長繩六丈，以一鐵環安繩中，以貫犁之曳鉤。用時，一人扶犁，二人對坐架上。此轉則犁來，彼轉則犁去，一手而有兩牛之力，耕具之最善者也。
羅浮衝虛觀，當宋時，有道士於朝斗壇下得銅龍六，銅魚一。細玩之，非金，非石，非銅鐵。其龍皆具四足而微鱗，魚則空洞，其中無孔。堅若窯瓷，輕如木葉。蓋神物也。蘇長公嘗以為異。
廣州光孝寺有大甑，六祖時飯僧之用。大徑丈，深五六尺。韶州南華寺亦有之，大與相若。當飯僧時，城中人爭持香粳投之。
粵東省境，北通西江、東浙、南楚諸處者為太平關，在韶州。其東南接諸洋面及粵西、閩、滇各省海運商販者為奧海關。各關口俱濱海岸。粵地出產繁多。陳若衝記中所云「人物富庶，商賈阜通，故市中出納喧闐，盛於他處」。
按余靖《志》云，番禺大府，號為都會，海舶貿易，商賈輻輳。今諸番歲攜<毛多><毛羅><毛華><毛幾>諸物與中土互市，皆罽屬也。廣州城南，設有十三行（按十三行今實止八行，為豐進、泰和、同文、而益、逢源、源泉、廣順、裕源云）。
花邊錢以銀熔為錢樣，面有水草、燭台諸紋，間有作人馬形者。邊輪有花，俗稱花邊錢。自洋外來，以便於鬻物，市中多用之。然內地亦能製，故真贗相錯云。
《嶺南雜記》：端硯出肇慶羚羊峽東。有上岩、中岩、下岩之別，有水坑、旱坑之分，有舊坑、新坑之目。其石之精粗美惡，人人聚訟，皆由身不至端溪，究莫能辨真石也。大約不論石之大小，眼之有無，細潤光嫩者為上。其發墨與否，久而後貴，初出未有不發墨也。其眼亦不論大小，以層次分明，色澤圓活者為佳。魏泰《東軒筆錄》云：端硯有三種：石色青紫，襯手而潤，叩之清遠，有青絲圓小鴝鵒眼乃岩石。岩有上岩、中岩、下岩，品最貴。其次赤色，嗬之乃潤，鴝鵒眼，色紫紋漫而大，乃西坑石。其下青紫色，向明側視，有碎星光點，如沙中雲母，幹而少潤，謂後曆石。《通志》，又據《嶺南雜記》云，宋時舊坑今無所得石。至於城外廟前肆中所賣，皆屏風岩旱坑之石，即新坑不可得矣。按長安李觀察家藏一硯，當時以為寶。下刻字云「天寶八年冬端溪東州石，刺史李元書」。劉原甫取視之，大笑曰：「天寶安得有『年』？自改元即稱『載』矣！且是時州皆稱『郡』，刺史皆稱『太守』，安得獨爾耶？」出《唐書》示之，莫不歎服。
陸應陽《廣輿記》：石墨出始興小溪中，長短如墨。人或取以畫眉。《通志》：一名畫眉石。顧微《廣州志》：懷化縣掘塹得石墨甚多，精好寫書。
《輿地誌》：連昔昔產丹砂。按，葛洪修道羅浮山。鮑倩南海守絕粒，取白石煮食之。嘗夜訪葛洪於羅浮之衝虛觀。今蓬萊閣遺履軒乃二仙夜談之所。潘茂名煉丹高州之東山，服食仙去。何仙姑，增城何泰女，食雲母粉，遂得輕身往來羅浮山頂。
《廣州志》：自鳴鍾出西洋，以索轉機，機激則鳴，晝夜十二時皆然。按自鳴鍾每交一時，又有眾音並作，鏗鏘如度曲聲，少頃乃止。今謂之樂鍾，又謂之八音鍾。
《肇慶志》：龍鬚草出廣寧。生岩崖間，似蒲而細。《通志》云亦出儋州。工人織作蓆墊及佩囊。諸色花紋細密，光致瑩潤，間有裹飾邊棱，裝鑲底面，加以紗緞彩繒，曲盡其妙。《志》又稱，龍鬚蓆甚有名，以廣寧金渡村者為佳。高明、長樂亦有之，織手微不及。然猶不及西洋茭文蓆也。余視學肇慶，以此出題使諸生作賦，並使作鳳尾蕉詩，皆端州產也。
廣多木癭，以荔支癭為上，多作旋螺紋，大小數十，微細如絲。
新會茅筆，以白沙所居圭峰，其茅多生石上，色白而勁。以茅心束縛為筆，作字多樸野之致。白沙嘗稱為茅君，故今人仿之。
南海之石灣善陶。凡廣州陶器，皆出石灣，尤精缸瓦。其為金魚大缸者，兩兩相合。出火則俯者為陽，仰者為陰。陰所盛則水濁，陽所盛則水清。試之盡然。諺曰：「石灣缸瓦，勝於天下。」
廣州佛山多冶業。冶者必候其工而求之，極其尊奉。有弗得，則不敢自專，專亦弗當。故佛山之冶遍天下，石灣陶業亦然。
粵中婢媵多著紅皮木屐，士大夫亦皆尚屐。沐浴乘涼時，散足著之，名之曰散屐。散屐以潮州所製拖皮為雅。或以抱木為之。抱木附水鬆根而生，香而柔韌，可作履，曰抱香履。潮人刳之為屟，輕薄而軟，是曰潮屐。或以黃桑苦楝亦良。香山土地卑濕，尤宜屐。其良賤至異，其制以別之。新會尚朱漆屐，東莞尚花繡屐，以輕者為貴。廣州男子輕薄者，多長裙散屐，人皆呼為「裙屐少年」以賤之。
粵之蓆以西洋茭文者為上。其草隨舶而至，澳人得之亦能識。然皆復而不單，單者作細方勝斜紋，惟西洋國人能識。
有莞蓆出東莞縣。莞叢生水中，其中莖圓美。《拾遺記》曰穆王時，西王母來敷黃莞薦。宋《起居注》曰：廣州刺史韋朗作白莞席三百二十領。莞音完，又音官。蓋其為用最古。東莞人多以作莞蓆為業，縣因以名。縣在廣州之東，故曰東莞。
瓊有藤蓆。有定安蓆，有椰葉蓆、檳榔蓆，皆蓆之美者。檳榔，山檳榔也。葉如蘭，大三指許，長可數尺。淡白中微帶紅紫，績為布似葛而輕，亦可作蓆。人知粵多奇布，不知有檳榔布與檳榔蓆也。又澄邁染茜草為飾，久而愈滑，曰黃村蓆。又瓊有紅竹籧篨，潮有流黃蓆。
粵酒器有鸏雕杯。鸏雕者，越王鳥也。其喙黃白黑色，長尺許，光瑩如漆。以為杯，可受二升。有鶴頂杯。鶴者，海鶴也。其大者修項五尺，類淘河。而味銳頂色丹，堅潤如金玉。以為杯，可受一升。有鸚鵡杯，本海蠃殼也，出瓊州三亞港青欄海中。前屈而朱，如鸚鵡嘴然。尾旋尖處作數層，一穴相貫，甚詰曲，可以藏酒。其色紅白青紫相間，生取者鮮明。《異物志》云：扶南海有大蠃如甌，其體蜿蜒委曲。盛酒在中，自注至傾覆，終不盡，以伺誤相罰為樂。有紅蝦杯，紅蝦大者鬚數尺，以金鑲口為杯，可受酒升許。有鸕鶿杯，磨海蠃殼為之。有海膽杯，海膽生島嶼石上，殼圓有粟珠，粟珠上有長刺累累相連，以漆灰厚襯之為杯。一名共命杯，以其取一帶十也。有火雞卵杯，受一升，有纏棕杯、沉速香杯，因香之大小方圓刳成，狀千百出，以金銀鑲之。粵人頗尚奇器，以地之所少者相高。然大抵近山多用贏杯，近海多用香杯，而東西洋之金銀器不與焉。
凡椰出於瓊者，處處相似，獨文昌鋪前所產者大小形殊。小者至如拇指，作杯以此為貴。椰殼有兩眼，謂之萼。有斑纈點文，甚堅。橫破成碗，縱破成杯。以盛酒，遇毒輒沸起，或至爆裂，征蠻將士率持之。故唐李衛公有椰杯一，嘗佩於玉帶環中。椰杯以小為貴。一種石椰，生子絕纖小，肉不可食，止宜作酒杯。其白色者尤貴，是曰白椰。粵人器用多以椰，其殼為瓢以灌溉，皮為帚以掃除，又為盎以植掛蘭、掛竹，葉為席以坐臥。為物甚賤而用甚多如此。
廣人喜食檳榔。富者以金銀，貧者以錫為小合，雕嵌人物花卉，務極精麗。中分二隔，上貯灰臍、蔞須、檳榔，下貯蔞葉。食時，先取檳榔，次蔞須，次蔞葉，次灰，各有其序。蔞須或用或不用，然必以灰為主，有灰而檳榔蔞葉乃回甘。灰有石灰、蜆灰。以烏爹泥製之作汁益紅。灰臍狀如臍，有蓋，以小為貴。居者用合，行者用包。包以龍鬚草織成，大小相函，廣三寸許。四物悉貯其中，隨身不離，是曰檳榔包。以富川所織者為貴，金渡村織者次之，其草有精粗故也。
陽春東有馬鞍山。山顛一古瓦盤，圍八尺許。中有清泉。登者掬飲將半，詰朝復滿，雖積雨不溢。
永安溫坑所作瓦甕，內外純黃，火炙不裂，以藏酒，味能不變。又有康禾白磁諸器，亦堅好。又越人謂石甕曰石湧。

