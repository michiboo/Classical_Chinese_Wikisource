
凡春正二月，南風起，海中無霧，則公蟛蜞出。夏四五月，大禾既蒔，則母蟛蜞出。其白者曰白蟛蜞，以鹽酒奄之，置荼蘼花朵其中，曬以烈日，有香撲鼻。生毛者曰毛蟛蜞。嘗以糞田、飼鴨，然有毒，多食發吐痢。而潮人五日不食，以當園蔬。故諺有曰：「水潮另，食咸解。」咸解者以毛蟛蜞入鹽水中經兩月，熬水為液，投以柑桔之皮，其味佳絕。解其渣滓不用，用其精華，故曰解也。另者蛤之屬。諺曰：蟾蜍、蛤、另三者，形狀相似。而廣州人惟食蛤，不食蟾蜍、另。另惟潮州人食之，故名曰水潮另。另有一種，生海泥中，長二三寸，大如指，兩頭各有兩岐。以其狀怪，故曰蟶。氣味甘溫，能去胸中煩悶。然病後不可食，食惟白蟛蜞，稱珍品。
蠔，鹹水所結，其生附石，磈礧相連如房，故一名蠣房。房房相生，蔓延至數十百丈。潮長則房開，消則房闔。開所以取食，闔所以自固也。鑿之，一房一肉。肉之大小，隨其房。色白而含綠粉。生食曰蠔白，奄之曰蠣黃。味皆美。以其殼累牆，高至五六丈不仆。殼中有一片瑩滑而圓，是曰蠔光。以砌照壁，望之若魚鱗然。雨洗益白。小者珍珠蠔，中嘗有珠。東莞、新安有蠔田，與龍穴洲相近。以石燒紅，散投之，蠔生其上。取石得蠔，仍燒紅石，投海中，歲凡兩投兩取。蠔本寒物，得火氣其味益甘，謂之種蠔。又以生於水者為天蠔，生於火者為人蠔。人蠔成田，各有疆界，尺寸不逾，逾則爭。蠔本無田，田在海水中。以生蠔之所謂之田，猶以生白蜆之所謂之塘。塘亦在海水中出，無實土也。故曰，南海有浮沉之田。浮田者，蕹簰是也。沉田者，種蠔、種白蜆之所也。
雷比黃蜆而大，聞雷則生，故文從雷。粵故有雷田，在番禺市底之南。春初取小雷種之，至冬乃取，故曰雷田。田在鹹海中，亦曰雷塘，猶夫白蜆之塘也。雷與蠔、白蜆、螄、蚶雖生於天，亦恒生於人。惠潮多蚶田，蚶與沙雷、雷皆味甘，性溫，益人。蚶從甘，不用調和，自然甜美，愈大愈嫩。《志》稱嶺南炙之，名「天雷」是也。一名花雷。沙白不可種，故粵人貴沙白而賤雷。雷凡沙坦皆有。冬月時，漁者以足取之，謂之「踢雷」。雷以天寒乃肥。其以仲秋孕者，腹黑，廣人有釀雷之食，以白者為貴。
番禺海中有白蜆塘。自獅子塔至西江口，凡二百餘里，皆產白蜆。歲二三月，南風起，霧氣蔽空，輒有白蜆子飛落，微細如塵，然落田輒死。落風中得咸潮之力乃生。秋長冬肥，積至數丈乃撈取。粵人謠云：「南風起，落蜆子。生於霧，成於水。北風瘦，南風肥。厚至丈，取不稀。殷勤祭沙灘，莫使蜆子飛。」外有黑蜆黃蜆，一名扁蠃。遇風雨亦輒飛徙。蛋女率於黑沙泥處取之。貧者以為蔬，然味不如白蜆。凡生於海者曰白蜆，生於江者曰黑蜆黃蜆，而金錂蜆者，生大海中，獨珍。劉鋹時取以自奉，禁民不得采。亦曰金口蜆。有無耳蜆，產韋湧。相傳宋帝昺幸韋湧時，食蜆而美之，曰：惜不令其無耳。至今帝泊舟處，蜆皆無耳，甘美異常。進蜆漁人配祀將作大匠梁公廟中，人稱蜆子丈人云。蜆之美，可以解蠱。以為臘，不能水土者宜之。白蜆多生於霧。每當春暖，白霧瀰空，濛濛霂霂之中，土人知為白蜆也。名落蜆天。
蛤生田間，名田雞。冬藏春出。篝火作聲，呼之可獲。三月三日農以其聲卜水旱。聲小，水小；聲大，水大。諺曰：「田雞聲啞，田好稻把；田雞聲響，田好蕩槳。」又，「田雞上晝鳴，上鄉熟；下晝鳴，下鄉熟；終日鳴，上下齊熟」。唐詩：「田家無五行，水旱卜蛙聲。」蛙，蛤也。或謂大聲曰蛙，小聲曰蛤。韓退之《南食》，其四日蛤，未知是此否。珠蚌亦名蛤，然非嘗食。一種肖田雞而無腰股，鳴長聲，俗呼為另。主瘰鬁即螻蟈云。
瑣吉狀似珠蜯，殼青黑色，長寸許。大者二三寸，生白沙中，不汙泥淖，互物之最潔者也。有兩肉柱，能長短，又有數白蟹子在腹中，狀如榆莢，合體共生，常從其口出，為之取食。蓋二物相須。瑣吉寄命於蟹，蟹託身於瑣吉。郭璞謂瑣吉腹蟹。葛洪謂小蟹不歸而吉敗是也。
蠃種最多，以香蠃為上。產潮州。大者如盤盂，其殼雌雄異聲，可應軍中之用。次則珠蠃出東莞大步海，南漢常置三千人采之，名其地曰媚川都。人曰珠蠃戶。
有銀母蠃，狀若蚌，內多小珠，而珍色不及。殼厚而瑩，可以截鑲器皿，亦名珠母。其肉最勝而性寒，有九孔蠃產珠與蚌珠類。有鸚鵡蠃，珠光隱隱可燭，文采五色，類鸚鵡。有指甲蠃，一名紫鵡。《荀子》東海有紫紶，紶即蜐也。一名石蜐。味甘鹹，能利小水。江淹謂石蜐有足翼，得春水則生華。郭璞謂石蜐應節而揚葩是也。味絕鮮美。虛損人以米酒同煮，最補益。有馬甲柱形。形如指甲，蠃殼薄肉少，味頗清。昌黎《南食》詩：「章舉馬甲柱，鬥以怪自呈」。有寄生蠃生鹹水者，離水一日即死。生淡水者，可久畜。殼五色，如鈿。或純赤如丹砂。其蟲如蟹，有獒足，腹則蠃也。以佳殼或以金銀為殼稍炙其尾即出，投佳殼中，海人名為借屋。以之行酒，行至某客前而駐，則飲。故俗以為珍。有蝓螯者，二螯四足似彭螖，其凥柔脆蜿屈則，蠃每竊枯蠃以居，出則負殼，退則以螯足扞戶。稍長，更擇巨殼遷焉。與寄居蟲異，名多足蠃，亦曰竊睪。《越記》，負屋之螯，飼以雲母，能產白珠。《梅華國志》，屋睪，千歲出海為螯龍，蓋此物也。有神仙蠃，產羅浮。曾經仙人所齧，尾端盡破。味甚甘。有流蠃，大如小拳，一名甲香蠃。肉亦視月盈虧。有蛤蜊生海濱土中，白殼紫唇，一名赤口蠃。以殼為粉曰蛤粉，可入藥。凡蠃類，兩殼相合，皆名蛤，而此蠃肉殼大利於人，故曰蜊。有車螯者，似蛤蜊而大。甲厚而瑩，有斑點如花。絕水佯死，烏鳥信而啄之，輒為所得。一名沙白。有海膽，生島嶼石上。殼圓，有要珠，大小相串粟珠上。又有長刺累累相連，取一帶十，如破其一，餘皆死，粘於石上。殼破流漿，終不得起。肉色黃鮮，以作醬，味佳。
已上諸蠃，皆舉其知名者。史稱楚越之地，飯稻羹魚，果隋蠃蛤，不待賈而足，地勢饒食，蓋謂此。
蚌，川澤處處有之。凡狹而長者，皆曰蚌。廣而圓者，皆曰蛤。車白與蜆，皆蛤屬。車白即車螯，土人以為沙白者，謬也。
吊，介之屬也。產瓊州海口港中。蛇頭鼉身，水宿不棲。其膏甚輕利，貯以銅瓦，皆滲出。惟雞卵盛之，則不漏。以治諸腫毒，功同熊膽。
穿山甲一名鯪鯉。似鯉有四足，能陸能水，其鱗堅利如鐵。黑色，絕有氣力，能穿山而行，蓋陸之魚也。楊孚《異物志》：鯪鯉吐舌，螻蟻附之，而因吞之。又開鱗甲，使螻蟻入之，乃奮迅而舐取之。
銀魚產惠州豐湖第一橋下，以秋九月出。九月有風曰銀魚風。長二黍許，光滑無鱗，表裏融徹。以白磁盆浥之，與水無異。出於清明者尤佳。又有紅蝦，產潮州、番州、南巴諸處。色奪榴花，頭可製杯，見《異物志》。又《通志》云，儋州有紅蟹。張籍詩云：「大魚如柳葉，小魚如針鋒。」
《海語》：河豚出於江河者，皆不盈尺。海中大者如豕，有重數十斤者。《通志》：味美在肝而有毒。吳中以初春，而粵中以秋，薦為河豚之會，中其毒者，水磨降香汁，搗橄欖汁，飲之可解。
《爾雅注》：蜃小者玉珧，即江瑤柱也。《安南異物名記》云：「江瑤如蚌而稍大，中肉腥而忍不中口，僅四肉牙佳耳。長四寸許，圓半之，白如珂雪，一沸即起，甘鮮脆美，不可名狀。此所謂柱也。《通志》：馬甲柱，惠州美其名曰西施舌。《瓊州志》：江瑤以柱為珍，崖州者佳。按江瑤又名海月。謝朓詩「掛席拾海月」，指此。蘇長公曾云，荔枝風味，惟江瑤柱可以敵之。
《嶺表錄異》：海鏡廣人呼豪菜盤。兩片合以成形，殼圓，日照如雲母。內光，有小肉如蚌胎，腹中有小紅蟹子，其小如豆，黃而頭足俱備。海鏡饑則蟹子走出取食，蟹飽歸腹，海鏡亦飽。《通志》云：「其殼為明瓦，圓如鏡。」崖州產者佳。
牡蠣，《本草衍義》云：牡蠣附石而生，磈礧相連如房，故曰蠣房。一名豪山。初生海畔，身如拳石。四面漸長，有一二丈者。一房內有蠔肉一塊，每潮來則諸房皆開。有小蟲入，則合之充腹。韓昌黎詩：「蠔相粘為山，十百各自生。」《通志》謂蠔以左顧者為雄，故曰牡蠣。粵人以為常饌，其殼用以壘牆，亦可燒灰塗壁。《嶺南雜記》云：蠔殼砌牆，鱗鱗可觀。《志》又云，介與鱗相若。粵中獲介之利居多，鏤甲為珍，亦生民所資也。
粵中少螃蟹，惟黃甲到處有之，味略帶腥。陵龜蒙有《蟹志》，呂亢作《蟹圖》，黃甲、蟳、蠘諸種俱不載。又萬州出石蟹，宜治眼疾。白香山《眼病》詩：「案上漫鋪龍樹論，盒中虛撚決明丸。」
南人名蚶為瓦屋子。《嶺表錄異》云：瓦屋子，蓋蚌蛤之屬也。南中舊呼為空慈子，盧尚書鈞改為瓦屋子，以以其殼上有棱如瓦，故名。殼中有肉，紫色而滿腹。廣人尤重之，多炙以薦酒，俗呼為天臠肉。《通志》：惠潮多種蚶，有蚶田。《南越志》：凡蛤之屬，開口聞雷鳴，不復閉口。楊萬里詩：「鮓帶桃花楚水咸。」咸即蚶字。
蝦之種類甚繁，小者以白蝦，大者以寧蝦為美。寧蝦產鹹水中，大者長五六寸，出水則死。漁人以絲粘網。其深四尺有五寸，長六尺者，仄立海中。絲柔而輕，寧蝦至，則鬚尾穿胃，弗能脫也。兩兩幹之為對蝦，以充上饌。鮮者肉肥白而甘。其次曰黃蝦、白蝦、沙蝦。最小者銀蝦，狀如繡針，以紵布為網，網大丈有二尺，以二罾戙係之，口向上流，取蝦卵及禾蟲，亦復如是。銀蝦稍大者出新安銅鼓角海，名銅鼓蝦。以鹽藏之，味亦美。其蝦醬則以香山所造者為美，曰香山蝦。其出新寧大襟海上下二川者，亦香而細，頭尾與鬚皆紅，白身，黑眼。初奄時，每百斤用鹽三斤，封定缸口。俟蝦身潰爛，乃加鹽至四十斤，於是味大佳，可以久食。一種名蝦春。粵方言，凡禽魚卵皆曰春。魚卵亦曰魚春子。唐時，吳郡貢魚春子，即魚子也。然蝦春非蝦之卵也。江中有水嵫，大僅如豆。其卵散布，取之不窮。產新會者卵稍粗，滋味益好，燒之通紅。紅故鮮明多脂而可口。次則番禺深井江勒海所產，村落間家有數甕，終歲奄食之，或以入糟，名泥蝦。又，丹蝦產惠州西湖，其色青，煮熟丹紅，絕鮮美。諺云：「湖上漁家，白飯丹蝦。」白飯者，水晶魚也。長不盈寸，大不過分，其色差潔，無乙有丙。八九月有之。
水母生海中，以鹹水之渣滓為母，故名水母。鮮煮輒消釋出水，一名海宅。氣最腥，為蟲之所宅。蟲者，蝦也。水母以蝦為浮沉故曰水母目蝦。性冷，能化物，不能自化，脾胃弱者勿食。幹者曰海蜇，腹下有腳紛紜，名曰蜇花。八月間幹者，肉厚而脆，名八月子，尤美。
黃魚蟲一名天蝦，色白，狀如蛺蝶。四五月間從空飛入水，化而為蟲。黃魚食之而肥，名黃魚蟲。魚人取其未化者炙食之，云味甘美。或以為蝦所化，以其白天，故曰天蝦。崔豹云，海間有飛蟲如蜻蛉，名繙紺。七月，群飛暗天，夷人食之，云蝦所化。或曰，腐草為螢，朽麥為{艸蠶}，{艸蠶}為蝦。天蝦者，{艸蠶}之所化，未知然否。

