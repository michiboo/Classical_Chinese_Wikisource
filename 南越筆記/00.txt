
舉鼓掉擋擊以談天，語辨而失於誣，指壏剽沙塥以言地，辭強而背於理。載筆者間收之水經國誌，聊存一時應對之捷。其去多識之學，水火也。夫自虞帝明庶物，孔門講格致，而後之儒者遂不厭詳悉，舉凡峙流夭喬翻飛喙息之儔，無不欲各盡其情實而自成一家言。如嵇含之《南方草木狀》、范成大之《桂海虞衡志》，以暨《嶺表錄異》等篇，大抵皆足補《禹貢》厥包實竹筍之名，職方其畜為鳥獸之異。其為五嶺九溪搜奇矜異，洵哉不少遺漏。遠遊者訁誇奧博，土著者務精核，後之人縱有聞見，又何加焉。雖然，時有古今，則物亦有顯晦。今即以東粵論，如甌邏巴之入市獻琛，前古所無；南越王之桂蠹火樹，於今未有。即此以推，固不可以泥於前古或誌或不誌矣。予自甲午典試粵東，惜所遊覽僅五羊城而止，雖欲征之前賢所記而未逮也。歲次丁酉之冬，復來視學，此古太史軒採訪之職也，遂得遍歷全省諸郡縣，可以測北極之出地以占時變，可以乘破浪之長風以窮海隅，可以審扶荔之不宜於北土，可以征靈羽之獨鍾於丹穴，幽渺而至五行符瑞所不及載，載而莫闡其理者，亦可以徵信而核實。疇見昔人著述，詫為怪怪奇奇驚心眩目者，至是又不覺知其或失則誣，或當於理，而因為之棄取焉。且因為之上下草木鳥獸各縱其類焉。書成計一十有六卷。敢曰《爾雅》注魚蟲，壯夫不為也，亦聊以廣篋中之見聞爾。
綿州李調元雨村撰

