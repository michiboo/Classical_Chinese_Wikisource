
征驂入雲壑，始憶步金門。
通籍微軀幸，歸途明主恩。
匪唯徇行役，兼得慰晨昏。
是節暑雲熾，紛吾心所尊。
海縣且悠緬，山郵日駿奔。
徒知惡囂事，未暇息陰論。
嶢武經陳跡，衡湘指故園。
水聞南澗險，煙望北林繁。
遠靄千巖合，幽聲百籟喧。
陰泉夏猶凍，陽景晝方暾。
懿此高深極，徒令夢想存。
盛明期有報，長往復奚言。

