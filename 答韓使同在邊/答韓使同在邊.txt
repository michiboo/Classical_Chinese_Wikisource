
漢家失中策，胡馬屢南驅。
聞詔安邊使，曾是故人謨。
廢書悵懷古，負劒許良圖。
出關歲方晏，乘障日多虞。
虜入白登道，烽交紫塞途。
連兵屯北地，清野備東胡。
邊城方晏閉，斥堠始昭蘇。
復聞韓長孺，辛苦事匈奴。
雨雪顏容改，縱橫才位孤。
空懷老臣策，未獲趙軍租。
但蒙魏侯重，不受謗書誣。
當取金人祭，還歌凱入都。

