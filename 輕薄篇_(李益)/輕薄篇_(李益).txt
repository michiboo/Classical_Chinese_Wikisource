
豪不必馳千騎，雄不在垂雙鞬。 
天生俊氣自相逐，出與鵰鶚同飛翻。 
朝行九衢不得意，下鞭走馬城西原。 
忽聞燕雁一聲去，回鞍挾彈平陵園。 
歸來青樓曲未半，美人玉色當金尊。 
淮陰少年不相下，酒酣半笑倚市門。 
安知我有不平色，白日欲落紅塵昏。 
死生容易如反掌，得意失意由一言。 
少年但飲莫相問，此中報讎亦報恩。

