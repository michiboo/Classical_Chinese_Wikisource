　　欽定四庫全書　　　　　子部五
　　金匱要畧論註　　　　　醫家類
　　提要
　　〈臣〉等謹案金匱要畧論註二十四卷漢張機撰
　　國朝徐彬注機字仲景南陽人嘗舉孝㢘建安中官至長沙太守是書亦名金匱玉函經乃晉髙平王叔和所編次陳振孫書録解題曰此書乃王洙於館閣蠧簡中得之曰金匱玉函要畧上卷論傷寒中論雜病下載其方併療婦人乃録而傳之今書以逐方次於證候之下以便檢用其所論傷寒文多簡畧故但取雜病以下止服食禁忌二十五篇二百六十二方而仍其舊名云云則此書叔和所編本為三卷洙抄存其後二卷後又以方一卷散附於二十五篇內蓋已非叔和之舊然自宋以來醫家奉為典型與素問難經並重得其一知半解皆可起死回生則亦岐黃之正傳和扁之嫡嗣矣機所作傷寒卒病論自金成無己之後注家各自爭名互相竄改如宋儒之談錯簡原書端緒久已瞀亂難尋獨此編僅僅㪚附諸方尚未失其初㫖尤可寳也漢代遺書文句簡奧而古來無注醫家猝不易讀彬注成於康煕辛亥注釋尚為顯明今録存之以便講肄彬字忠可嘉興人江西喻昌之弟子故所學頗有師承雲乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀


