
少年十五二十時，步行奪得胡馬騎。
射殺山中白額虎，肯數鄴下黃鬚兒。
一身轉戰三千里，一劒曾當百萬師。
漢兵奮迅如霹靂，虜騎崩騰畏蒺藜。
衞青不敗由天幸，李廣無功緣數奇。
自從棄置便衰朽，世事磋跎成白首。
昔時飛箭無全目，今日垂楊生左肘。
路傍時賣故侯瓜，門前學種先生柳。
蒼茫古木連窮巷，寥落寒山對虛牖。
誓令疏勒出飛泉，不似潁川空使酒。
賀蘭山下陣如雲，羽檄交馳日夕聞。
節使三河募年少，詔書五道出將軍。
試拂鐵衣如雪色，聊持寶劒動星文。
願得燕弓射天將，恥令越甲鳴吳軍。
莫嫌舊日雲中守，猶堪一戰取功勳。

