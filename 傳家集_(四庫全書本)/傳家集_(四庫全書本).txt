　　欽定四庫全書　　　　　集部三
　　傳家集　　　　　　　　別集類二〈宋〉
　　提要
　　〈臣〉等謹案傳家集八十巻宋司馬光撰凡賦一巻詩十四巻襍文五十七巻題跋疑孟史剡共一巻迃書一巻壺格䇿問樂詞共一巻誌三巻碑行狀墓表哀辭共一巻祭文一巻光大儒名臣固不以文重然即以文論亦所謂辭有體要者邵伯溫聞見錄記王安石推其文類西漢不誣也伯溫又稱光除知制誥自言不善為四六神宗許其用古文體今按集中制詔亦有儷體者但語自質實不以駢麗為工耳邵博聞見後錄謂光辭樞宻副使疏傳家集不載博獨記之熙寧中光嘗論西夏事其疏亦不傳惟畧見於元城語錄中又論張載私諡一書載張子全書之首稱其真跡在楊時家本集不載則亦頗有散佚矣光所作疑孟今載集中元白珽湛淵靜語謂為王安石而發攷孟子之表章為經實自王安石始或意見相激務與相反亦事理之所有疑珽必有所受之亦可存以備一説也乾隆四十四年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







