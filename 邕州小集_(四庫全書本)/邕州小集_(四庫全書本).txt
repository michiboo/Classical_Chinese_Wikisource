　　欽定四庫全書　　　　　集部三
　　邕州小集　　　　　　　別集類二〈宋〉
　　提要
　　〈臣〉等謹按邕州小集一巻宋陶弼撰弼字商翁祁陽人慶厯中隨楊畋討湖南猺以功授陽朔縣主簿歴官知邕州四遷為東上閣門使康州團練使宋史本傳詳敘其招納諸蠻之績又稱其能為詩黃庭堅集有弼墓誌銘亦謂其聚晚學子弟講授六經平生不治細故獨以文章自喜尤號為能詩詩文書奏十有八巻讀其書知非碌碌者今十八巻之集久佚惟此邕州小集一巻尚存抄本所載詩僅七十三首厲鶚宋詩紀事選録弼詩有詠藕詠蜨二首見於合璧事類者原本皆不載又湖廣通志稱弼詩尤善言風土蠟茶詩至五十韻今亦不見集中蓋是集皆在湖南所作故以邕州為名其他非湖南所作則不在此集也其中辰州一首園居一首皆闕首二句五溪一首闕末二句無別本校補今亦仍之焉乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　臣陸　費　墀










　　欽定四庫全書
　　邕州小集
　　宋　陶弼　撰
　　兵器
　　五代乏真主奸雄紛僭偽橫磨濶刀劍白日相簒弒我宋皇太祖潛徳動天意神物既有歸乃即皇帝位不惠兆民樂不怒諸侯畏顛倒執玉帛奔走恐後至獨有隂山戎時峕冦邊地天子赫斯怒大警巡澶衞射殺右賢王遂斷匈奴臂狼心帖然服結好同昆弟自此西河間寂寂無戎備卒閒喜夜歌將老貪春睡自此為太平恍逾三十歳戎昊乘我間南馳賀蘭騎陽闗乆夜開樞朽不可閉陣雲起秦雍殺氣橫涇渭使臣股慄奏宰相嗔目議僉曰急發兵豎子坑甚易倉皇築邊壘未戰力先瘁遇迫開庫兵土蝕鋒鋩脆防秋採舊屯推轂謀新寄舊屯老且死少者無實藝良由不訓練手足迷擊刺新寄將家子従小生富貴六韜未嘗讀口但知肉味師復從中御進退由閽寺權輕號令冗兩戰無遺類曹公棄七軍晉人獲三帥吾兵自此喪有詔新其製此器不預設一旦何従致朝廷急郡縣郡縣急官吏官吏無他術下責蚩蚩輩耕牛拔筋角飛鳥禿翎翅簳截㑹稽空鐵烹堇山碎供億稍後期鞭撲異他罪愁氛擁太虛霽景晝冥晦我聞郭汾陽料敵多奇異單箠諭突厥番酋膝雙墜又聞李西平臨戎有英氣身著紅錦袍懐光肝膽碎是知用兵術在人不在器君耳舜髙聴君目舜眀視願採謀畧長勿倚干戈鋭
　　公安縣
　　門沿大堤入路趂淺莎行樹短雲根拔山窮地勢傾孤舟難泊岸逺水欲沈城半夜呼津口煙中荻火眀
　　送趙樞寺丞宰䖍化縣
　　路入䖍雲去如何輕解攜人煙五嶺北星斗大江西暖雪梅花樹晴雷贛石溪青衫欲無淚不奈鷓鴣啼
　　出嶺題石灰舖
　　馬渡嚴闗口生歸喜復嗟天文離巻舌人影背含沙江勢一再曲梅梢三四花登髙休問路雲際是吾家
　　重到陽闗
　　五管新多事輕車屢往還勤勞成白髮故舊是青山樹色纔分楚江聲未出蠻自慚迎候少無惠及孤鰥
　　吟石〈已下俱在欽州〉
　　守邊無一事江上得閒吟醉囈歌㣲出狂書墨不深潮痕沒髙㟁月色透疎林此意無人解宵分淚滿襟
　　東湖
　　寧越佳山水東湖帶郡城月天髙寺影春雨一橋聲石上青蒲合沙中白鳥橫天涯正寥落獨往若為情
　　西湖
　　寧越佳山水西湖似浙城桂多天竺子潮欠海門聲路向林梢轉天隨野色橫従茲棲泊者無復渡江情
　　題霞溪驛〈今屬全州〉
　　歌聲野色中人樂嵗時豐暑雨隂陽雜秋田早晚同嶺雲無烈日江樹足涼風自指香山語前村有路通
　　登邕州南城臺
　　江國家書少秋臺閒草生無人來逺渡盡日上髙城落照懸漁市孤煙起戍營東籬故園菊又向酒中傾
　　登崑崙臺
　　落照古城隅邊風動隼旟乆閒忘戰略多病熟醫書白髮隨年短新情與世疎桃花春水起還釣舊溪魚
　　荔枝
　　五月南遊渇欣逢荔子丹殻勻仙鶴頂肉露水晶丸色映離為火甘殊木作酸枝繁恐相染樹重欲成團赤蚌遺珠顆紅犀露角端爽能消內熱潤可濯中乾一簇冰蠶繭千苞火鳯冠隔瓤銀葉嫩透膜玉漿寒桂嶺無霜處梅天暴雨殘
　　題陽朔縣舍
　　石壁髙深遶縣衙不離牀袵自煙霞民耕紫芋為朝食僧煮黃精代晩茶瀑布聲中窺案牘女蘿隂裏勸桑麻欲知言偃絃歌化水墨屏風數百家
　　天涯亭
　　雨色絲絲風色嬌天涯亭上覺魂消一家生意付秋瘴萬里歸心隨暮潮兵送逺人還海畧吏申遷客入津橋山公對此聊酣飲怕見醒來兩鬢凋
　　途次葉縣觀千葉桃花
　　三月宮桃滿上林花開千蕚費春心葉公城外襄河北一樹無人色更深
　　登潮月亭
　　渡頭人語知潮上下看南江東北流試引輕帆學歸去茶山溪淺卻回舟
　　對花有感
　　得莫〈一作意字〉欣欣失莫悲古今人事若花枝桃紅李白薔薇紫問著東風總不知
　　紫薇花
　　人言清禁紫㣲郎草詔紫薇花影傍山木不知官況別也隨紅白上東廊
　　山茶二首
　　淺為玉茗深都勝大曰山茶小海紅名譽漫多朋援少年年身在雪霜中
　　江南池館厭深紅零落空山煙雨中卻是北人偏愛惜數枝和雪上屏風
　　過思眀
　　幾年來瘴外此夜宿溪中照枕殘雞月吹燈落葉風盧循猶偽國楊僕已衰翁起戴寒星去前村燒影紅
　　閤皁山
　　萬仭天然閤皁形隂陽不似衆山青一區海上神仙宅數曲人間水墨屏華表鶴歸春谷響玉京龍起夜潭腥可憐張葛無人繼三級髙臺拂杳冥
　　柑子堂
　　子厚才名甲有唐謫官分得荔枝鄉羅池水盡黃柑死獨有穹碑在畫堂
　　邕州
　　南極諸蠻傲典刑斗門時復見飛星君王仁恕將軍老五十溪州六萬丁
　　亷州石
　　使君合浦來示我海濱石千巖秀掌上大者不盈尺
　　合浦還珠亭
　　合浦珠還舊有名使君方似古人清沙中蛤蚌胎常滿潭底蛟龍睡不驚
　　送呂濤典獄之梧州
　　峽口蒼梧縣城依南斗魁江渾海潮上地熱火山來草沒嘉魚穴雲封拜表臺到應無獄訟荳蔻酒頻開
　　融州仙巖
　　溪僧過此説山公遊徧真仙洞府中乳石崖邊得靈草可能封褁寄衰翁
　　賓州仙影山
　　月氅星冠七丈夫逺看雖有近還無瑤池侍女雙成道遺下羣仙聚影圖
　　安城即事二首
　　往嵗傳聞南詔檄近時方築伏波城安城太守知邊計菡萏花中閲水兵
　　金鼔聲闌劍㦸収使君回上雅歌樓樽前一闋清商曲銷盡窮邊萬里愁
　　容管
　　一年勾漏守尋盡洞中天佛記盧藏用仙壇葛稚川醒心西驛水燒眼碧池蓮我豈無新事詩碑與酒泉〈自注郡有勾漏白石都嶠等山所謂三洞天也盧藏用大雲寺記石髙丈二尺西驛韋丹建閣下有石泉並記後唐李復作池植蓮數萬〉
　　送臨桂令戴若訥出嶺
　　五嶺生還少無辭酒滿觴共經邊冦事先出瘴煙鄉楚樹蟬聲早湖天日影涼此行休問路宮闕斗杓旁
　　贈章使君
　　善戰無如新息侯漢兵纔渡綠蘿洲愛君挽我陶溪粟直到牂牁水口頭
　　宜陽
　　孤城溪洞裏聞説已堪哀蠻水如鮮血瘴天已死灰吏憂民置毒巫幸鬼為災風土如斯惡吾來胡為哉
　　守鬱林郡守姚道
　　越裳濟海喜天晴一葉戈船不渡兵堯舜逺方皆樂國漢唐諸將本書生
　　膏澤峰
　　石壁含天澤南山第一重旱時先出雨隂穴又乘龍雲影搖諸壑雷聲起半峰何當大滂沛盡活四方農
　　登邕州城
　　夜半孤城百尺臺亂蟲聲裏一樽開憂邊日遶南雲下戀闕心隨北斗迴
　　丹竈山
　　羽客朝元地遺壇古樹中煉成丹竈在騎去鶴巢空
　　思栁亭
　　羅池刺史寡塵縁畫㦸牆頭築望仙黃鶴與誰同一去碧桃無主又千年
　　鬱林鼓角樓
　　去嵗同登畫角城諸蠻未滅夜論兵五更將吏知人意吹作梅花塞外聲
　　春野亭
　　二紀看花瘴霧中野園今日又東風人心有感時時別春色無私處處同長笛一聲諸曲盡巨觥雙飲百愁空風清水暖羣魚上誰向荊溪占釣筒
　　㑹仙巖
　　寂寂長冥洞涓涓潄玉泉鳯簫聞夜半鶴馭認雲邊煮茗尋安老披蓑訪稚川於中得消息何用買山錢
　　羅秀山
　　尋山入羅秀旋結草堂居花露生瓶水松風落架書聞猿得句後見月出行初此夕雲林下無因夢使車
　　莫鎁闗
　　三任邊州六往還此時纔入莫鎁闗訪僧莫道無閒事手指青天口説山
　　那霸泉
　　昔年觀地誌此水出牂牁㫁岸深無底平流暗起波感恩來客少射影短狐多未老諸蠻在樓船空再過
　　又
　　路下牂牁水石間三分纔過二分山年光欲盡家猶逺嵐氣雖疎鬢已斑賔従笑談譏獨進兒曹音信喜生還南風一夜吹鄉夢數刻飛過五嶺間
　　碧湘門
　　城中煙樹綠波漫㡬萬樓臺樹影間天濶行烏疑沒草地卑江勢欲沈山
　　黃陵廟
　　溪上龍蛇屋蕭條帝子祠竹痕當日淚山色後人疑仙服霞留綺新妝月印眉楚民亡水旱簫鼓謝神禧
　　司馬錯城
　　北設長城陷虜塵更來勞役武陵民我疑洞裏栽桃者便是當時版築人
　　辰州
　　詔條符節古連今王澤漸濡豈不深賦役未行中國法謳歌猶帶逺人音採金戶簇青莎㟁射虎兵圍黃葉林寄語湖南灘上客預將忠信待浮沈
　　寄沅州新守謝麟
　　險盡天開溪路平詩書新將典新城三千戍卒今無㡬十萬屯田古未畊屬縣乞除防虎檻生蠻願獻採砂坑従茲預擬風塵息盡是仁威下斾旌
　　白霧驛
　　一曲青溪一曲山鳥飛魚躍白雲閒溪山豈要行人到自是行人到此間
　　三山亭
　　諸峯不及此三峯翠影多年路未通野老傳來無地主神仙留待與山翁琱弓射滅虎狼跡長劍前開荊棘叢吏引旌旗先險阻匠營樓閣出虛空藤蘿葉暗初無日松桂枝新漸有風下瀨將軍㣲舉職安南都䕶逺輸忠商誇合浦珠胎賤民樂占城稻榖豐火炬影沈山岸北潮聲流過郡城東四時牧印來無定終日開尊望不窮玉版淡魚千片白金膏鹹蟹一團紅雲臺志節悲歌外銅柱封疆醉眼中所惜溪頭好崖石只書詩句不書功
　　祝融峯
　　曽到祝融峯頂上步隨眀月宿禪闗夜深一陣打𥦗雨臥聴風雷在半山
　　辰州
　　〈闕〉　　　　　　　　　璽書行絶役銅柱入中原草暖聞鳴鹿江清對飲猿何時一尊酒重上謝公軒
　　武陵
　　曲臺風月徳山雲夢想中間有幾春臣塟江魚終愛楚民逃花洞不思秦
　　五溪
　　六月五溪邊溪深氣象偏畫隂宜雨後乆冷覺秋先棧倚臨崖石竿通隔嶺泉〈闕〉
　　寄蘇州徐處士弁〈弁能畫山水〉
　　平南無策鬢如霜七十峰前舊隱鄉相約祝融孤頂上借君吟筆畫瀟湘
　　題陽朔縣舍
　　畬田過雨小溪渾逺近雲峰互吐吞殊俗易昏三里霧陽崖忽露一家村桂花香裏尋僧寺榕葉隂中掩縣門井稅未輸兵甲後心勤撫字且休論
　　桂林
　　青羅江水碧連山城在山光水色間莫道宜人惟桂郡驂鸞客至只思還
　　園居
　　〈闕〉　　　　　　　　　　　　　更添蒼栢兩三輩相伴髙枝作雨聲
　　端硯詩贈王欲
　　端硯如池狀潤疑雲雨通麤官不識字好去伴詩翁
　　銅雀硯
　　得自銅雀臺収晩稜角摧四方綠琉璃一片青玫瑰煉盡沙石滓陶成金玉胚
　　木芙蓉
　　孤景托寒木一曉一番新春色不為主天香難動人丹楓見流落黃菊坐因循莫訝偏相愛衰遲似我身
　　丁香
　　萬枝千葉逓相親內結花心外結身草木至㣲猶有合悲哉父子與君臣
　　桐
　　老桐休斵為琴瑟胡部新翻格調清試聴琵琶采蓮曲一般上數般聲
　　栁
　　栁子江頭流水嘶長安陌上暖風吹黃金瓔珞雪晴後碧玉瓏𤧚春盡時端的園林俱不及等閒臺榭便相宜思量也是多情物專與人間贈別離
　　雞頭
　　三伏池塘沸雞頭美可烹香嚢聨錦破玉指剝珠眀葉皺非蓮蓋根甘似竹萌不應徒適口炎帝亦曽名
　　桃
　　樹正含芳酒正醅熙熙為爾醉春臺一花五出尚可飲何況重重疊疊開
　　李
　　春晝暖風薰翠幄暑天涼氣沁朱闌主人肝膽無猜忌果〈一作李〉下遊人任整冠
　　食楊梅
　　嶺北土寒無荔子人言形味似楊梅翠丹條實休相學不願紅塵一騎來
　　滴露花
　　九秋瑞露滴成芽不是榆花即桂花星女月娥宮不鎖天風吹落野人家
　　附集外詩〈據合璧事類増〉
　　詠藕
　　萬頃金沙裏誰將玊節栽絲應鮫乞與津是蚌分來盤貯氷猶結刀侵雪易摧防風骨外折混沌竅中開月寺僧家鉢風亭酒客杯胸中秋氣入牙角雨聲回自愧塵泥賤得䝉尊爼陪與君消酷暑瓜李莫相猜
　　蜨
　　暖翅玊羅薄香鬚金線微青春二三月白日一雙飛露重休深入風髙且暫歸南園芳樹下燕雀最多機句
　　雪山經夏冷天馬入秋肥〈塞上〉隂㣲辨樵火霽早誤僧鐘〈行役〉渴蜂銜硯水飢蜨嗅缾花〈順州〉梟鳴社旁樹盜發冡中金　鹿飲沙渾水猿飢果落雲　將老未聞金作印師寒猶用鐵為衣　山險不能留霸業水聲惟解送年華道近可憐駑馬駿時平不見布衣雄〈以上見後村詩話〉　蒐
　　兵四解降王縛報國三登上將壇〈觀曹武恵畫像見澠水燕談〉















　　邕州小集
