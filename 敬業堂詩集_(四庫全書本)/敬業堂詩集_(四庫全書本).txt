　　欽定四庫全書　　　　　集部七
　　敬業堂詩集　　　　　　別集類六〈國朝〉
　　提要
　　〈臣〉等謹案敬業堂詩集五十巻
　　國朝查慎行撰慎行有周易玩辭集解別著錄是編裒其生平之詩隨所㳺厯各為一集凡慎旃集三巻遄歸集西江集共一卷踰淮集一卷假館集二卷人海集春帆集獨吟集各一卷竿木集題璧集共一巻橘社集勸酬集湓城集雲霧窟集各一巻客船集並轡集共一巻冗寄集一卷白蘋集秋鳴集共一卷敝裘集酒人集共一卷㳺梁集皖上集中江集各一巻得樹樓集近㳺集共一卷賔雲集一巻炎天氷雪集垂槖集共一巻杖家集過夏集各一卷偷存集繙經集共一巻赴召集隨輦集直廬集考牧集甘雨集西阡集迎鑾集還朝集道院集各一巻槐簃集二卷棗東集長告集待放集計日集齒㑹集步陳集吾過集各一巻夏課集望嵗集共一巻粵㳺集二卷附載餘波詞二巻自古喜立集名者以楊萬里為最多慎行此集隨筆立名殆數倍之其中有以二十四首為一集者殊病其傷於煩碎然亦足徵其無時無地不以詩為事矣集首載王士禎原序稱黃宗羲比其詩於陸㳺士禎則謂竒創之才慎行遜㳺綿至之思㳺遜慎行又稱其五七言古體有陳師道元好問之風今觀慎行近體實出劍南但㳺喜寫景慎行喜抒情㳺喜𨽻事慎行喜運意故長短互形士禎所評良允至於後山古體悉出苦思而不以變化為長遺山古體具有健氣而不以靈敏見巧與慎行殊不相似核其淵源大抵得於蘇軾為多觀其積一生之力補注蘇詩其得力之處可見矣明人喜稱唐詩自
　　國朝康熙初年窠臼漸深徃徃厭而學宋而生硬率俚之病生焉得宋人之長而不染其𡚁數十年來固當為慎行屈一指也乾隆四十三年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀








　　敬業堂詩集原序
　　老友海昌陸先生辛齋嘗㩦其愛壻查夏重詞一巻見示且曰此子名譽未成兾先生少假借之弁以數語其時余官曹署冗俗碌碌未及為也及余轉官司成則夏重與其弟徳尹後先入成均余乃得以一日之長臨之徳尹旋與友人入粵而夏重肄業橋門離經鼓篋魚魚雅雅弱不勝衣近是黃叔度一流乃其詩若文則又𣶢葩奡兀奔發卓犖蛟龍翔而虎鳯躍今之詩人或未之能先也然且深情獨冩孤韻一往令人諷詠徘徊乍不能已葢夏重既辛齋玉潤且為吾友勉齋黃門猶子仍世通顯胚胎濡染昔人有云半千孫固應爾姚江黃晦木先生常題目其詩比之劔南余謂以近體論劔南竒創之才夏重或遜其雄夏重綿至之思劔南亦未之過當與古人爭勝毫釐若五七言古體劔南不甚留意而夏重麗藻絡繹宮商抗墜往往有陳後山元遺山風後山凌厲峭直力追絶險遺山矜麗頓挫雅極波瀾吾未敢謂夏重所詣便駕前賢然使起放翁後山遺山諸公於今日夏重操蝥弧以陪敦槃亦未𡧓自安魯鄭之賦也且夏重學有本根齗齗自愛子瞻曰一時文人如魯直補之無已文潛少游吾未嘗以師資自處皆以朋友待之而吾乃以一日之長臨夏重乎顧屈指同學其才可到昔賢者正復無㡬蘇門諸君子與放翁後山遺山皆名節自持凜凜有國士風葢有重於詩文者而詩文益重吾方處夏重於諸公之間正以其詩而又不敢限之於詩也去冬余奉使南海夏重操長歌送行且以詩集序見屬歸而夏重慎旃二集已裒然成巻帙矣余既已諾昨者之請重憶辛齋疇昔之言時已臥病請假匆匆戒道尩驢在側僕夫俶𧚌援筆以完宿約葢於夏重與夏重之詩皆有不能自已於言者夏重其益勉之異日相見其必有更進乎此者矣濟南王士禎序
　　己未春余奉
　　命撫黔陽而同邑查子夏重短衣挾䇿自吳涉楚追及之於荊江夢渚之間其時疆埸未啟豺虎塞塗余提戈束馬自銅仁間道﨑嶇谿谷崖箐孤軍轉戰一旅深入帳下健兒能從者不過數十人而夏重獨忼慨與俱經年而後抵貴治相與仰視飛鳶俛蹈荊棘烽火晝紅簫笳夜咽未嘗一日不同之也軍府初開書檄㫄午調遣徵發將伯助余倉卒肆應又兩年始定夏重則去余歸里往謁其觀察世父於鄱江焉夫以白面書生年未及壯弱不勝衣骨稜稜出衣表乃能骯自喜如此則已齷齷儒異矣顧復戎旅之頃不廢吟嘯握槊賦詩磨盾草檄軍中有傅修期既隠若敵國兼得陶冩嵗月瘴雲如墨毒草搖風以賦詠當悲歌浣花工部不履行間淮蔡軍諮羌無篇什庶㡬小益之戎𧚌競傳劔南之詩句藻采橫飛綺思艷發抑又多焉何其壯也今年夏重入游太學而余適膺
　　召命歸佐夏官因復留之⿰舎夏重乃裒其行旅之詩椊之問世其豫章之吟別為一集題曰慎旃葢取詩人行役之義且屬余為弁語夫詩人有言維予與汝往者貴竹之日余與夏重真同蛩駏回首蠻煙驚心駭魄歴歴如在目睫序夏重之詩非余又誰屬也因為纂述舊遊書之巻首若夫齊紈未貴菱歌萬金夏重業已狎主齊盟又無俟余稱説矣同里楊雍建序
　　余賣藥海昌查子夏重屢有詩醻和尋其佳處真有步武分司追蹤劍南之堂奧者夫今人卒業兎園孰不以風流自命左掞右摛東綆西繘都欲駁正李杜之瑕璺元白之卑弱為漢為魏為陶為謝目空千古苟從旁細覈正如揚灰萬斛求半銖銅鐵且不可得況於金乎此所以深歎於才難也夏重視彼猶孤鳯獨鶴翺翔於百鳥雞羣中可謂橫絶一時者矣復能謙退以好善㣲特不敢輕議古人抑有味乎水樂樵歌俱將引為筆墨之助此非取法淺陋也惟其知作者苦心一字一句莫不有深意於其間若屬目麄浮矢口妄論真耳食吠聲徒作撼樹蚍蜉爾夏重是編自己未至壬戌四年間水陸萬里往來楚黔之什山川詭變與江浙殊絶苗蠻風俗與鄉土迥判加以亂離兵革之慘饑荒焚掠之餘天寳詩人所不及覩投荒遷客所未曾歴者聚歛筆端供其驅使寧樊籬鷃雀可望其項背哉吾因是而更有慨焉使夏重據龍山之田數頃桑柘茂密池有魚園有果牛宮豕柵靜謐於先人之舊廬兄弟相為師友必沈酣經史守先以傳後無疑也乃歴鹿舟車蹭蹬亭臯即耳目之聰明足發其誕幻然於青燈四庫不能無夢寐焉雖然麻姑年少將見蓬萊揚塵不難返海外之逸書使歸學宮摉龍宮之秘圖傳諸人間斯蠧粉陳言又奚足雲剡中老友黃宗炎篹
　　夏重自黔歸裒其三年往反道路之詩自題曰慎旃集吾友黃晦木先生喜而序之為奬許其所已至而勉惜其所未至晦木夏重尊人逸逺畏友僴然以古道自處夏重既拜而登之集矣今年余偶來燕臺夏重方客燕未返其同學友人慾梓其集燕中乃過余而請曰小子不幸早失怙恃舎其先人之廬奔走四方冀以續食晦木先生所云青燈四庫杳然夢寐斯集所留與嶺猿瘴鳥相為和荅勞者易歌不自知其言之長也然而山川登涉動魄驚心追思昨夢讀之而怦怦心悸不欲便付摧燒姑應友人之請丈人亦有以終進之乎余應之曰子之詩自附於陟岵詩人之義夫亦知詩人之根柢乎夫陟岵之詩人疲勞困頓晨夕不遑而於父母兄弟三致思焉忠孝悱惻之懷詠歎淫泆而不能自已此固風雅之本原而非流俗之詠唱也今之稱詩者挾持唐宋頌酒爭長各為門戶余竊以為皆非也夫詩何分唐宋亦別其雅俗而已古之詩人其志潔其行芳自託於芝蘭芳草而絶逺蕭艾故雖至坎壈失職郤曲於傾輈駭駟之途而耿介特立終不移於穨俗以此求之陶彭澤杜浣花之流操持卓犖磊砢傲兀凜凜皆有國士風故其為詩逈然自逺於俗即白分司諷諭閒適諸篇言近指逺一唱三嘆真得風人之遺與元亮子美同其根柢而不知者妄謂之俗嗚呼耳食拘墟之徒又豈足與論六義之㫖趣乎夏重稟承庭訓濡染家學反覆四始之際既已有年一旦逺涉江河﨑嶇貴竹發而為詩依然陟岵之思晦木老友以為上武分司而下追射的一言為智知其不輕借游揚也且晦木以父執登堂門庭無恙牛官豕柵橘圃魚陂俛仰流連乃更以青燈四庫欲廣夏重之意夫亦以先人手澤存於縹緗巻帙間兾使無忘其根柢爾夏重勉之嵗月易遷盛年不再計夏重挾策逺遊之年正與余抱疴焚研之嵗等雙丸轉轂余已素髪被領老大空悲了無可紀夏重詩已見許前輩春華之藻恃本根之不抜耳根之盛者其枝幹日益繁慎旃之詩夏重之本末存焉無俟訪逸冊而搜秘圖益保其陟岵之思而已輒以此勉夏重且請更質諸晦木氷叟陸嘉淑序
　　慎旃二集者吾友查子夏重遊豫章之詩也初查子自己未遊黔至壬戌而歸名其詩曰慎旃集今自癸亥遊豫章至甲子而歸復名其詩曰慎旃二集葢皆取孝子行役不忘其親之義也嗟乎查子乎遊乎而欲慎旃乎古昔盛時民有恆産士有常糈負耒橫經溫凊定省安所事遊其偶有遊者不過賢勞王事耳故孝子行役而得以慎旃自勉至春秋戰國之世而士以遊名朝秦暮楚已有不遑言慎者矣然孔子曰遊必有方孟子曰人知之亦囂囂人不知亦囂囂則是遊亦未嘗不得慎也天變人窮最困者莫如四民之首飢來驅我急何能擇其尚能有方乎曳裾無門投筆安在其尚能囂囂乎於此之時而欲慎旃難矣且夫查子之遊豫章也鄱陽之險不若洞庭之惡也洪都之近不若鬼方之逺也六月之暫不若數載之久也舊遊詞客往還唱和之樂不若蠻獠冦賊戰爭殺戮之慘也較之遊黔之役又似可以無慎而查子慕親之誠守身之孝每念不忘用名其集余於是而歎陟岵詩人何代蔑有決不得以古今時地限也世衰學喪風雅道淪言宋言唐言魏言漢紛紛聚訟之徒類皆飲潘拾唾正如家僮路乞各張勢豪所有以相矜詡而不自知其妻孥安在彼豈不聞虞廷言志之説哉勢利薰溺情性銷亡隻句單詞譁世取寵自謂言志而其實無志之可言也得查子慎旃之意而振之登山臨水感時詠物吊往驚離無往而非不忘其親之心所寓楊用修謂詩須有為而作葢自三百篇而降屈大夫陶彭澤杜工部千古俱有同㫖寧謂風雅一道不可自此而復續乎彼區區以韓歐蘇陸之間儗之者猶皮相矣余病留京邸因懷岵屺之望不欲受人牢籠間或自鳴其酸苦遇塵堆糞壤之人輒秘不使見唯查子與一二故交至始出與誦之暑退秋來襆被南返查子過別索序此編長吟低諷慨然喜其與余有合也易曰同聲相應余其能無言哉同學弟鄭梁題於燕京旅次


