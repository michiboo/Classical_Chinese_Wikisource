
巉巉小山石，數峰對窊亭。
窊石堪爲樽，狀類不可名。
巡迴數尺間，如見小蓬瀛。
尊中酒初漲，始有島嶼生。
豈無日觀峰，直下臨滄溟。
愛之不覺醉，醉臥還自醒。
醒醉在尊畔，始爲吾性情。
若以形勝論，坐隅臨郡城。
平湖近階砌，近山復青青。
異木幾十株，林條冒簷楹。
盤根滿石上，皆作龍蛇形。
酒堂貯釀器，戶牖皆罌缾。
此尊可常滿，誰是陶淵明。

