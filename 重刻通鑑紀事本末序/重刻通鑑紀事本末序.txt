類書之作，蓋以便觀覽、便檢閱而已，而士子遂謂場屋之計可取具於類書，而涉獵淹貫之學日以不足。以便而媒其怠，非類書本意也。溫公《通鑑》之作，上下千餘載，治亂興亡之蹟，約而為二百九十卷，蓋以便乙夜之覽。博古君子豈當求便於此？是書又隨事摭其本末而類之，蓋猶懼學者以《通鑑》為汗漫，讀之而莫得其統也。袁公惠後學之意深矣，學者能因本末而詳之於《通鑑》，因《通鑑》而博極於羣書，庶無負袁公類聚之旨。不然因便以滋怠，袁公將有遺憾於是書矣。是書刊於淳熙乙未，修於端平甲午，重修於淳祐丙午雲。季夏立秋日，東陽章大醇景孟書。待省進士、州學直學兼釣臺書院講書胡自得掌工，承直郎、差充嚴州州學教授章士元董局。〈《皕宋樓藏書志》卷二二。〉
