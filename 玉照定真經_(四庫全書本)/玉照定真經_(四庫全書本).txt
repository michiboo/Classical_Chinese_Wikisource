　　欽定四庫全書　　　　　子部七
　　提要
　　玉照定真經一卷　　　術數類五〈命書相書之屬臣〉等謹案玉照定真經一卷舊本題晉郭璞撰張顒註考晉書璞傳不言璞有此書隋志唐志宋志以及諸家書目皆不著録惟葉盛菉竹堂書目載有此書一冊亦不著撰人蓋晚出依託之本張顒亦不知何許人勘驗書中多涉江南方言疑書與注文均出自張顒一人之手而假名於璞以行術家影附往往如此不足辨也其書世罕傳本僅元明人星命書偶一引之今檢永樂大典所載首尾備具猶為完帙雖文句不甚雅馴而大㫖頗簡潔明晰猶有珞琭子及李虛中命書遺意所言吉凶應驗切近中理亦多有可採如論年儀月儀六害三竒三交四象之類尤多所闡發惟推及外親女婿以曲説穿鑿不免牽強附㑹耳蓋舊本相𫝊要有所受究非後來杜撰者所能及故録而存之備星命家之一種焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










　　欽定四庫全書
　　玉照定真經　　　　　　　　　張顒　注
　　卦逢生氣天德合世世長年〈注云生氣三合生方者為生氣亥夘未人在亥申子辰人在申巳酉醜人在巳寅午戌人在寅須要日時也又雲長生亦名生氣甲乙木到亥丙丁火到寅戊己土壬癸水到申庚辛金到巳此名干隂生氣也上更帶天月德合者尤為長夀及數世之延長耳天德者正丁二坤三壬四辛五乾六甲七癸八艮九丙十乙十一巽十二庚天德合者與本命命干合或支合帶天德合假令己亥木人六月甲寅日時六月天德在甲甲又建廟又有天德又有干合世世長夀耳假令壬子木人四月辛亥日時四月天德在辛木到亥長生然無干合以應假令丁未水人三月壬午日辛亥時亥夘未生氣三月壬為天德合耳假令庚午土人己夘月土甲申日二月天德在坤甲巳又合庚午土長生在申外倣此〉身命逢刑返尅時必須天賤〈注云支與納音也凡人身命日時尅破者夭賤也假令辛巳金人五月丙寅日時寅刑巳下火又尅金故為夭賤耳假令壬申金四月乙巳日時乙巳火四月旺巳又刑申故祿廢之地必大敗假令庚午土人壬午日時壬午自刑正月木甲木又尅土故應上文外倣此〉四陽俱立定知難有陰尊〈注云陽干多而陰干少也陽干者甲丙戊庚壬為陽干也若胎月日時中帶陽干盛陰干孤見者定母不夀也一若時犯尅者少年母死不犯尅者亦在二十五嵗或中年母先死假令甲子年金甲為陽丙寅月火丙為陽戊申日土戊為陽甲寅時水甲為陽丁巳胎土丁為隂干也上應四陽俱立一隂尊人先主亡化也〉陰覆全逢不見陽尊老夀〈注云陰干多而陽干少也乙丁巳辛癸為陰干也若四柱中陰盛陽衰者定陽父不夀也假令乙丑年金乙為陰也戊寅月土戊為陽丁未日水丁為陰癸夘時金癸為陰己巳胎木巳為陰只戊寅為陽外四陰一陽也犯陽父先死也〉時來破日音凶而干見還輕〈注云凡干尅在頭面音尅在身及四支也故干輕音重也假令辛巳金人得丁亥日時丁尅辛然干尅下有土生金見之輕耳主先貧而後富先賤而後貴又須詳太常在其中無氣之鄉而言之應耳假令辛巳金人得己丑日時己丑火尅辛巳金納音尅重而凶耳假令辛巳金人乙丑日乙未月丁亥時六月土旺金印故得丁鬼為官也若五月乙丑日丁亥時者為鬼也〉患難官災逺近而自分得失〈詳限四柱如何吉凶若返吟者他州死亡凶咎假令丁未水人得丁丑日時或丁丑日得丁未時辛未日時若伏吟者在家得失返吟者他處吉凶但本命日時又得本命為伏吟若相衝則返吟值本命則伏吟本命本地吉返吟則他鄉吉又雲若相刑者見旺氣尅身則官事凶假令戊申土人正月甲寅月甲辰日己巳時甲為戊之鬼己巳木又刑戊申土如此則有刑鬼旺木旺刑巳身因官凶患若死氣多經難休氣多經患耳假令庚午土人八月庚子日土乙夘時土休囚則防脾病而終假令壬申金人壬寅月金乙未日金丙戌時土春水休金囚又逢刑日防囚刑禁而後有病凶又雲見干則近支又次下納音又逺視於逺近耳在胎主小年月主初年日主中道時為末也〉兩分交戰識取尊卑〈年尊胎次月又次日又次時為卑也凡遇上尅下為順下尅上則逆不可下尅上也若時破胎者祖破敗破月門及父敗破日身及弟兄妻財敗外倣此凡命尅干主輕尅音尤重耳假令庚子年丙戌月壬寅日戊申時丁丑胎此者乃應時干尅日干日干尅月干月干尅年干也此雖傷尊人而於身輕忌之兆耳假令庚子年土壬午月木壬申日金甲辰時火此者應時納音尅日日尅月月尅主也此言上下尊人夀數天賤之兆爾〉三犯月胎祖宗尤禍〈注云二三犯納音月胎者言祖上尊人久禍患耳假令甲辰火為胎月在日時有丁丑水丙午水者定破祖尊人早亡敗之兆也〉丙戊丁甲時運戌亥道士僧人〈注云甲丙戊也丁多見戌亥者道士僧人也或曰門戶出僧人也假令甲戌人乙亥月丁亥日辛亥時者是也但甲丙戊重見戌亥者應上文耳〉魁罡上見往來加臨獄官屠訟〈辰戌往來四柱見之為公吏獄人屠兒鬪訟不義之人又雲若四柱旺官相財得者因不義而得也不相得者主不義而愚下爾又雲若旺多在辰戌者為獄官也相多在辰戌者為不道之人也死囚休廢者為屠兒獄吏爭訟不義之人也假令庚辰年丙戌月庚戌日庚辰時九月金相之氣所勝廢因不義而見財也假令庚戌年壬辰月壬辰日庚戌時者因其氣多則為獄訟口也假令戊午年壬戌月壬辰日庚辰時此因氣多則為獄訟口舌不義之道耳倣此〉寅申庚甲商路吏人〈寅為功曹主曹吏申為傳送主道路上又見庚甲者商路或公吏人也又雲甲為青龍庚為白虎白虎主道路青龍主文書財物故上言耳假令庚寅人甲申月時或甲申人甲申日或子午夘酉諸命但有庚甲寅申者應上文也〉子午逢之他鄉外立〈子午為陰陽二路上見庚甲者主他鄉外立也為庚甲二干至水火之真路而敗也假令甲子人逢庚戌甲午日時外頗同〉癸乙壬加夘酉男女私情〈癸為𤣥武乙為六合壬為天后夘酉為私門忌之男女多姦私也假令乙夘年壬午月癸亥日乙夘時此應耳〉乙辛丁巳亥酉官事隂人常有〈乙六合主私事辛太陰主暗昧丁主女人己亥赤口主口舌酉門戶故言官事隂人常有也假令丁夘人乙巳月辛酉日己亥時應爾外頗同〉干神支墓須詳上下吉凶〈干者天干也支者十二支也下者納音也辨三才入墓詳其上下言之凡干者甲乙在未丙丁到戌庚辛到丑戊巳壬癸到辰此者干墓也凡有干墓若無旺氣者墓也有旺氣者庫也假令甲寅人十月乙未日己夘時十月相又得乙祿在夘復旺相有未非墓也假令甲子人五月丙申日乙未時五月甲乙休又日時全敗此者墓也支者寅夘逢未巳午到戌申酉見丑亥子辰戌丑未到辰納音者木未火戌金丑水土辰又雲干防尊老同身尅防同類妻妾下防陰小也故自古今言辰戌丑未防害為五墓在焉今以正上文而應爾假令甲子人正月乙丑日時先庫後納音墓終有陰死亡人兆假令甲子人四月乙未日時墓在干在尊長爾假令丙子水人四月壬辰日時支與音同墓上尊人中陰人妻妾下陰小外倣此〉德合與吉干相逢視於逺近〈德合者陽干德日女陰干在支合也甲德自干乙德在庚丙德自干丁德在壬戊德自干已德在甲庚德自干辛德在丙壬德自干癸德在戊也相逢者視其合也若合在胎者逺合合月者初合合日者近合合時者晚德也假令乙未金人七月庚申日時七月金旺又得庚申日此發早近立耳假令甲子人正月甲寅日時以與同推也假令乙丑人五月庚戌日時五月乙庚敗又落空亡自合凶耳凡陽干德在已祿陰德在夫也倣此〉甲寅辛丑定因官事刑凶〈甲為功曹主功吏曹官辛到丑在甲之官墓也下有辛丑丑土傷甲寅水故有因官而刑咎之象耳假令甲寅月水辛丑日時但有二干下尅上者是也〉癸未庚申盜賊亡歿〈癸者𤣥武到未為折足庚白虎到申臨亭白虎主道路道路見𤣥武故主盜賊而死亡或道路而退敗之兆假令庚申日癸未時應耳但有此二干音者應也〉火逢盛土見庚而生向途中〈火有土多則化而為土庚者白虎白虎主道路若有庚午庚子庚辰者定在道路生也假令戊子納音火人丁巳月土庚午日庚辰時應耳〉戊巳俱氣休囚而生大疾〈戊寅己夘見者防生大疾不然四肢風病之象又雲若在甲相者以主上疾在休囚更為應耳假令己未年火癸酉月金庚子日土戊寅時土八月土休戊巳又休戌者戊也此干為休氣之病者令人左癱右瘓手足不安見重者主大風疾也或曰戊寅日外全見者主門戶出大風疾之人也年月日時胎視在胎月主門戶尊人日時主巳身妻子也假令戊寅人土十月己夘日時十月土囚主巳身妻子之咎倣此〉丙丁亥子投於江水溝河〈丙到亥丁到子日時見之主投江河因水而凶災也又須視無合而言之若丙見辛亥丙辛化真水而旺耳丁人見壬子丁壬化木而在丁相生不為前說若非二幹上文應耳假令丙子人四月丁亥日時丁丑人二月丙子日時皆應上文耳〉己午庚辛男女病多心血〈庚辛金也己午火也火下金上辛巳庚午見之壬生者男女多病心血之災假令庚午日辛巳時應耳〉甲申乙酉小兒風多病肝經〈甲乙木也申酉金也木上金下甲申乙酉見之主小皃多病肝風之災假令乙酉日甲申時應耳外頗同〉辛夘庚寅尤忌大人勞骨病〈金上木下庚辛主筋骨寅夘主山林山林主身身既為金所尅尤忌勞血內氣之病假令辛夘日庚寅時應耳〉門中有土上全而腰腳須沈〈夘酉主門戶又主闗格己夘己酉全而見之主腰腳沈滯之象或門戶有也依四柱主限言之見矣〉申巳雙加遇刑則臂肢有患〈申巳為胷為臂申人巳日時巳刑申又見相尅主此應耳假令壬申金人乙巳火日時巳火到申金故應耳〉丙丁嵗日癸壬眼目之災〈丙丁火人能照物象人眼目忌為壬所尅故此假令丙子人二月壬子日時應終防眼目之災也〉甲乙居前見庚辛忌為頭面〈甲乙木也主頭面庚辛金也主已有所傷忌於頭面假令甲子日庚午時若與本干為鬼者尤凶不尅輕應耳〉水土同來寅夘平生隔氣風痰〈水土為身到寅夘主風痰之病也假令戊申土人三月乙夘日戊寅時此水土日到寅夘外倣此〉再入天罡小腸腹急〈水土到辰為聚墓之地若二象同見入辰位者主小腸腹急病女人血氣之疾耳假令庚子年土壬辰日時水土同會辰中主男子小腸女人血海外倣此〉五行十干畧定一端其外參詳依經用法〈五行金木水火土也十干者甲乙丙丁戊己庚辛壬癸十干也十二支者子丑寅夘辰巳午未申酉戌亥也甲乙主頭面丙丁主肢膈眼目戊巳主脾胃腹肚庚辛主筋骨四肢壬癸主腰腎血海支者未頭午面申巳胷背夘酉中膈辰胃肚寅亥膝子丑為足五行者金主肺木主肝水主腎血火主心眼熱病土主脾胃內氣凡在上見行年太嵗逢休氣而言故上文立一端而取百千及萬也須要臨時識造化耳假令丙子水人六月丁夘日時六月丙火休又丁夘火休此生心眼闗膈中主有病詳太嵗到尅日時處為災期假令乙夘嵗乙食丁水尅火此應災期外倣此分三主而言之妙〉東金西木定生五逆之男〈東方青龍六合木位不愛金也西方白虎太陰金位不愛木也卻有金木交雜者主門戶生五逆之子也不則子孫多不定也假令癸夘日時或辛酉日時皆納音逆若乙酉辛夘者干逆也非但本命其外見干音逆者倣此〉丙北壬南必有破逃之客〈水火相易也各離本位故丙子壬午為倒也其外甲申乙酉庚寅辛夘癸巳丁亥皆易離本位定主逃移人口背外之人也假令庚寅人甲申日時或甲申人庚寅日時丙子人壬午日時外倣此〉壬多艮坎道士須尊〈壬主水也水數一萬物從一生二二生三三生萬物也艮者丑也坎子也子丑為宮觀故犯子丑位壬水多者定出僧道九流之人也假令壬子人壬寅月子丑日時倣此〉戌亥連陰家生盜賊〈戌亥天空連陰者壬癸水多也如逢壬戌癸亥全見者主門戶生盜賊之人也外頗同此〉丑中立癸甲見而釋教之人〈丑為十二月之盡也甲為十干之初又雲功曹為道士義首尾二干見本干有休囚氣者為僧道耳假令甲寅人五月癸丑日時五月甲休癸上囚應上文耳〉乙犯天罡陰人媒氏〈六乙人或乙日夘辰全者主門戶出陰人媒人巫婆藥婆之象假令乙亥人夘日辰時應門戶出耳〉甲乙同來寅夘定出長髪師姑〈甲寅乙夘全也若更在旬日空亡尤為應耳如甲辰旬中甲寅乙夘甲子旬中甲戌乙亥甲戌旬中甲申乙酉甲午旬中甲辰乙巳甲申旬中甲午乙未外倣此〉庚辛向申酉之方人亡兵刃〈庚申辛酉全也若更在大旺之鄉者凶兆假令寅人得庚申辛酉全者主應又雲辛酉癸酉全者亦應但金多在申酉金地大生大旺者主之〉當生有虎怕入山巖狼虎之傷嵗刑足病〈六庚為白虎見寅夘也非鬼干見之小應而輕正尅干音尤重假令甲申人得庚寅重庚寅得庚寅輕應嵗刑足病疾者是嵗尅干音之年假令庚寅日嵗到丙申尅干也當有口舌官事如見壬申當有傷如尅身當憂足病外頗同〉雀逢天后翅翼中道難安〈六丙為朱雀六壬為天后二干見之須慎兄弟左右假令丙子人得壬午日時外倣此〉戊巳朝仁田宅而腫瘡獄訟〈六戊到寅或見甲六巳到夘或見乙主田宅瘡痍刑獄倣此〉癸丁加干鬼賊心血常行〈六丁見六癸也小人鬼賊心血之疾耳防上災〉青龍與六合逢金男女尊人之禍〈甲青龍到申或見庚乙六合到酉或見辛主尊長陰小之禍患耳詳三主言之〉太陰失路平生婦女之憂〈六辛到無氣之地多防陰人病滯憂耳假令丙戌人辛夘日時辛絶在夘乂是丙妻也〉天后狂情到魁罡忌於身厄〈六壬為天后見辰戌多有水土之病不爾隂人暗昧多厄滯也〉六癸還生四柱旺相鬼賊奔流休囚腎病〈癸在亥子申無土者多奔流而不定在休囚之鄉者主血胃病耳〉休囚九干墓死而九病之原〈四時取休囚言之辛夘肝病庚寅骨病乙酉肺病丙子心病癸巳足病癸丑目病戊寅脾病見休囚而言之假令壬午人二月壬辰日時當憂婦人血病中道耳假令甲子人四月甲申日時夏木休見甲申當憂男子腎病耳倣此〉月德雙加有合而十分作福〈寅午戌丙辛月合月德亥夘未甲巳德合申子辰丁壬徳合巳酉丑乙庚徳合若單見月德者有德行貴人扶助也更有合尤佳也假令丙寅人甲午月丙戌日辛夘時也假令壬申人十一月壬子丁巳日丁未時丁壬十一月德合重也假令甲人二月己夘日甲子時二月月徳在甲巳月合〉見陽而貴士多昇遇陰干隂人財力〈凡見月德陽干者主貴人扶助接引也見月合者主陰人用力也假令甲子人二月甲辰日時二月月德在甲甲為陽干也假令甲子人二月己夘日時二月月合在巳者應上文若全合尤佳耳〉尊卑同視十二宮所主何神〈干尊音卑同見視其吉凶十二宮者一命二兄弟三妻妾四子孫五財帛六田宅七官祿八奴僕九災厄十福德十一相貌十二父母也凡命生月上虛起神命陽順陰逆數之到天上生時為命宮假令甲子男丙寅月辛巳日癸巳時丁巳胎更從生月上加子順數至天上生時為命宮從丙寅上起次丁夘戊辰己巳庚午到辛未上見己巳命宮從辛未壬申癸酉甲戌乙亥依宮起之若甲子陰人從未上逆行辛未一命庚午弟兄己巳三夫戊辰四子逆行耳又須與行年太嵗相生相尅言之外倣此〉三限見詳於四柱〈把三主月日時合十二宮言之假令二十五前將生月主事二十五已後五十之前將生日為主五十後時為主十五以前胎元主事將嵗運共詳入那一宮應那一主耳〉鬼逢生旺後生兮貴氣崢嶸〈言干與納音若干有制鬼者為官也若納音為鬼後有生鬼者納音為官也假令戌人先寅後甲中旺者官也納音者土以木為鬼鬼旺後有水生官也〉進退干音識辨要明得失〈若生干則尊人見喜旺相則因富貴人進身生納音則中下人吉或後人進旺返此則凶退耳假令庚逢巳者生干也外干同推假令水逢金者亦佳返此為咎〉全逢本卦相應而出自尊顔〈木為身得亥夘未逢旺相火得寅午戌依上土得四季金巳酉丑水申子辰但得本家卦更犯旺相者富貴矣假令丙子水人庚子月土庚辰金日甲申時水十一月水旺又得申子辰潤下卦又雲水旺相無土則不成氣象金有土成用之象若不得時得本卦者乃客卦也似富貴而不貴也倣此〉返戰無功定出軍人作賊〈火為身得申子辰水為身得四季土土為身得亥夘木木為身得巳酉丑金為身得寅午戌但卦返尅身者是也〉命前胎月再見墳塋〈凡命前一位逢胎月者𠕂立墳坵之兆耳日時月推假令甲子人丁丑月日時也此者破墳墓之兆凡陽干前一位陰干後一位者是也〉命後逢之家宅難為建立〈凡命後一位為破宅陽干後一位假令丙子人己亥月日時外倣此〉生逢酉戌小人奴婢多憂〈如酉戌見金者多與小人奴婢憂患耳以酉為婢戌為奴故有此也假令酉日戌時外同〉丁旺巽坤女子詩書好酒〈丁未灑女丁巳詩女丁酉孤女丁夘玉女只丁巳丁未見之主女子詩書己酉出麗之人也假令見丁巳或丁未耳〉龍常亥未夘寅同利路絲綿〈申青龍巳太常有亥未寅夘者主絲綿利路之道也假令甲寅人己亥日丁夘時是餘外同〉甲乙壬癸全逢女作煙花之色〈甲乙木也壬癸水也水木太和則生色木也假令甲子人壬申月乙夘日癸未時甲乙壬癸全也主門戶出煙花之人外倣此〉艮金痩小離坎髙雄〈金為身到寅土為身到巳火為身在亥木為身到申水為身到已凡遇此假令甲子金人得壬寅日時外離於髙雄者若子午夘酉上帶旺氣者主為事髙雄也不然身大也又雲凡上生下者小下生上者大納音也外同〉三丁二丙到金口舌生瘡〈為丙丁多而到申酉病死之地主口舌生病之非外壬癸到寅夘則腎疾冷病甲乙到己午則風肝之病戊巳到寅夘則四肢脾病庚辛到亥子則肺寒之病其外頗同〉子午陰陽見盛衰兩分卦兆〈凡火為午子為水木為夘金為酉不可盛又不可衰盛則太過少則不及凡火太過則炎盛盛旺中有失水太旺則旺中有流木太過則折傷金太過則凶不及又不可剛均平可言耳假令丙子水人癸巳月水癸亥日水癸亥時水甲申水胎水多則太過太過則奔流而不定也若不及者絶敗之象須要盛盛則要鬼衰則要生身敗有財不困外頗同〉南多北少家破人亡〈只有晝而無夜也純陽也假令戊辰年木丁巳月土己未日火庚午時土乃應辰巳午未陽多陰少也外見陽多者准此〉返此之方女男消落〈只有夜無晝也假令戌年亥月子日丑時見者應又主女男敗之兆〉東方全見妻兒難保長春〈只有東王翁也乃薫風中陽也假令寅年夘月辰日巳時應耳但東多者是也〉西望東衰金盛則家翁不吉〈只有西王母也主尊人不吉之象假令申年未月戌日酉時戌胎應也〉癸壬亥子工巧之人〈壬癸主智亥子又主智智者主巧性假令壬子人癸亥日時外倣此也〉癸甲壬全鬍人狡佞〈癸𤣥武甲主鬍壬隂暗見之主髭假令甲寅人癸酉月壬日時主門戶出此人也〉月胎嵗合祖立他門〈如丙戌年辛夘月或辛夘人丙戌胎頗同〉嵗日朝時自身舍立〈如庚人乙日時丙人辛日時是但嵗干與日時干合者自身舍居〉合分內外取於進退之方〈有內合外合也假令甲人有巳合為內合也丙辛丁壬戊癸乙庚合非本有合者此為外合也主本有合者為內合也月內合主內立外合主外立進退合而言之耳〉畧取其強足見夫妻之勢〈若夫在旺相之地者夫強妻在旺相之地者妻強假令庚午人乙酉日時者夫強也申酉上庚旺乙敗也若乙夘者妻強也假令在夘乙旺也倣此〉合逢四位後來妻再立兒郎〈四重干合也假令甲子人己巳月丁夘日壬寅時甲己丁壬四重合也應後妻立子外同〉隔合居中妻子財門見破〈有合人中有隔其合者也假令甲子人庚午月己夘日甲為庚所隔故應上文假令丁人先有戊後見壬也其外倣此〉造於偏地見多而二姓三名〈合在無力之鄉臨破絶者是也假令乙庚合在寅丑之地又見戊癸合戌亥之地但合真五行在墓絶之地者主此也假令甲巳土乙庚金丙辛水戊癸火真五行到墓絶之地多見者應假令甲子年己巳月甲巳化真土到巳火也己夘日乙丑時庚申胎乙庚化真金到丑上墓絶故主二姓三名外同〉時日暗投孤兒寡女〈主義兒女孤兒孩也癸巳辛巳壬午甲午丁亥戊子但時日見暗合者是假令癸巳日時或戊子日時應耳〉地刑兩見他母所生〈犯地殺兩重也申子辰人兩見戌巳酉醜人兩見未寅午戌兩見辰亥夘未兩見丑假令甲戌人戊辰月己未日戊辰時應耳但一見地殺時居上者應耳外同〉壬乙於命敗之鄉出於偏房外妾〈壬天后主婦人乙六合主男子壬乙相㑹此二干名私門干主邪淫身不正之人也故主外婦小下奸妾所生也假令壬午人乙夘時或乙夘人壬辰時外同下則主此出身則主私奸外頗同〉干合身敗須信男女娼淫〈凡干合身到敗地者主男女娼淫之兆假令戊寅人土得癸酉日時土敗在酉上見干合也假令庚午土人乙酉日時同〉身到旺鄉有鬼者自須貴顯〈身如到建申之地有官貴者貴也有到食者財也假令庚申木人丙寅日時辛夘木人丁夘日時癸夘金人丁酉日時辛亥金人丁巳日時外見官見鬼干皆要旺者也外頗同〉坎離子午丙壬重多兒女雙生〈子午為隂陽之路丙為長男壬為中女丙多或丁多到寅長生見三兩重長生者主雙生兒壬癸亥到申上者主女雙生也二三干到四位長生者主雙生兒女也〉時與胎連月合必須延月〈生時與胎月合者主延月假令癸夘胎戊寅時也戊癸合或日與胎合者非也只言胎時應耳〉辛多旺相老婦長年〈六辛為太陰太陰主婦人多而有旺相氣者定主陰人夀長生假令辛夘人七八月辛巳日辛夘時外頗同〉金盛逢刑非法亡沒〈金為身見三刑尅身者定逢殺傷亡沒之災也假令乙未金人得甲戌火日時戌刑未火尅金非但此例外見有刑身尅破之鬼〉甲逢壬癸生於江水之中〈一重木四重水也假令一甲四壬癸也如壬寅定於江海逝水之地生也假令甲子年壬申月壬寅日癸夘時應耳〉逺泛他鄉孤木柱逢多水〈木有一支水逢四柱此者飄蓬也假令己巳年木丙子月水逢癸巳日水癸亥時水水盛木少無根也飄蓬外倣此耳〉辛乾巽丙術士醫流〈或亥為天門為天醫辰巳為地戶為地醫丙灸醫師乾為老陽老陽主天門辛為針丙火又為灸藥故有此為九流之人也假令丙辰人見戌亥上有丙辛也或亥子人辰巳上有丙辛也〉干傷支有相刑生人斜眼〈天幹上尅我者干下有相刑身者主頭面眼目之患假令甲辰人得壬辰日時或庚辰日時但見到食鬼干無救者應假令丁丑逢癸未未刑丑癸尅丁外見同推耳〉旺中戊巳兒孫為里內之官〈假令六月七月戊巳多見者主後人為鄉內之官也若利者富也假令戊巳多見四月五月見之為財外同〉太乙與神後休囚隂謀爭訟〈太乙者巳也神後者子也子主陰婬已主爭訟見之時日主此耳假令子日巳時六月生六月水死巳火休外倣此〉五陽前建定出清官〈甲乙丙丁戊為陽干逢祿建財旺地者門出清顯之人假令戊午年火四月丁夘日乙巳時丁旺四月戊建又犯巳時戊丁乙皆前也外倣此〉後五逢之犯刑空盜賊非刼〈己庚辛壬癸也如犯刑害空殺者主非盜橫事之災假令庚午人辛巳月己亥日癸酉時壬申胎己亥空亡自刑刼殺癸酉自刑時金破日日破年月刑胎己庚辛壬癸見全也〉相衝辰戌丙戌居墓者終凶〈辰戌土見母墓丙辰丙戌戊辰戊戌見者也〉辰多而鬬訟官嗔〈辰主鬬訟故曰罡也〉戌見而凶頑小輩〈戌主虛詐小下之人故曰天魁也〉旬中六甲多主尊榮〈甲子旬得甲子甲戌旬得甲戌甲申得甲申甲午得甲午甲辰甲寅同為六甲旬中見六甲者更相得者尊榮若有氣則貴無則近貴耳假令己夘人得甲戌日時己夘在甲戌旬中外倣此〉天綱如逢日時散失〈天綱者十干盡處為天綱也若逢六癸主其凶失人口不逢六癸尚免散失耳假令壬申人得癸巳日時是矣又雲但六甲盡處定癸者是耳〉木逢金盛配逓兒郎〈木為身四柱金尅身者是也日時最重假令壬子木人庚戌日辛巳時者應耳又雲非但木人凡有尅身多者以此應〉金上安仁門中耗散〈夘酉為門戶凡夘上見上為隔主隔塞為門戶生不遂之門又多生小兒瘡病假令春已夘日時春土死夘上見土外同酉上見木主門戶小通終有耗散耳假令辛酉日時又論四時不得氣者重日得氣者輕也〉五行太過復為怯敗之宗〈凡太過與不及同推假令辛未土人庚寅月木再犯庚寅時庚辛一片旺而罕制與弱同論〉三命復元推之正道〈凡三命均平者久長也不犯太過不及者也又太過者要降氣不及者要旺氣也假令甲子人丙寅月戊寅日丙辰丁巳時又甲午丙寅又見寅若時卻得退祿者元者本也要干不失其氣也假令甲乙東方丙丁南方戊巳四季庚申辛酉壬癸亥子皆本氣須要均平耳〉八方之卦能推陰女盛衰〈將八卦推婦女之象乾老陽主翁父坤老陰主婆母艮少男震長男坎中男巽長女離中女兊少女八卦言之又雲凡人命犯死絶無氣者定為好人家也若有干合支合三合多者定夫不真也忌旺相多也忌壬癸多也得用有庚辛為富貴受祿忌馬也假令甲以辛為夫視其辛道辛家上見者干在何方位也假令甲子金人六月辛未月為夫道八月癸酉為夫家若四柱無破夫道夫家須旺在辛壬相之地者定夫安老也反此則不貴也外者乙以庚為夫丙以癸為夫丁以壬為夫戊以乙為夫巳以甲為夫庚以丁為夫辛以丙為夫壬以巳為夫癸以戊為夫皆視其家道耳八卦所尅大忌須問尅甚也假令壬寅日金丑寅艮也為長男位乙巳時火時尅日尅長男也立長女巽長女外翁婆夫兒女同此又雲見正鬼者為偏夫偏夫以不正〉明路九宮更辨陽男得失〈九宮者坎一坤二震三巽四中五乾六兊七艮八離九將生時上下數共合多少數便從所得之宮起之九宮者一吉二宜三生四殺五鬼六害七傷八難九厄假令甲子時上下十八數也甲九子九上下一十八數也於九宮筭外令數入九宮也假令乙夘時乙八夘六六八四十八於九宮除之九爻漸退有零數是也五九四十五外有三也從震上起三生宮陽人順陰人逆也九宮一吉二宜三生吉也〉人逢建破妨害尊卑〈凡有建破者主妨害也假令五月建庚午日時再得午者是也外月建同也破者月建相衝者是也主破門離土之象忌爾假令五月建午日時得子者是也外同推之耳〉癸巳與乙夘庚申連戌亥九流之士〈癸巳暗合戌宮乙夘水昇閑水庚申白虎守連戌亥天門之象主出九流人或身九流假令癸巳月乙夘日丙癸戌時者應耳但三元有上文者應之耳〉各推前五祖宗連後代皆知〈凡𣅿前五位知祖月前五位知父母門戶日前五位知巳身弟兄妻也時前五位知子孫其位與支幹如何假令甲子年丙寅月己酉日戊辰時丁巳胎胎前五位得壬戌祖上隂人犯忌而亡也上祖多病水氣而貧下耳日前五位得甲寅主自身功曹官吏立身或多近財帛之象時前五位得癸酉應子孫為作顛人也六癸為𤣥武故有此應出陪近貴人甲到酉為暗官於癸酉前五位取孫得戊寅多孫髙耳外倣此迤𨓦推之落空主絶後也外頗同〉丙丁多或到深山陽孤陰亂〈寅為山見火多主門出陽人孤隂人亂也假令丙寅火人寅長生見火多者應耳外同〉乙庚同㑹女子娉婷〈幾乙庚在旺相主門戶出秀麗之女也乙未人七月庚申日時應耳〉乙庚旺相之鄉男子和明進顯〈乙庚真金也在旺相之方主男子和明進顯也假令庚戌金人己夘乙夘日時乙庚真金旺也頗同也〉空中有合門生虛道閑人〈三合六合干合者為此也假令庚午人甲戌日乙亥時甲子自戌亥年空亡乙庚故相合也應上文假令庚辰月乙酉日時干合合入空亡外同〉丁巳與丁夘冬生門內官人進納〈六丁在月日與壬為德合也故有丁夘丁巳丁亥冬十月門出進納或出身之官也外仿此〉土居四季見全而多有田林〈辰戌丑未上見土者久立田園之兆要不相尅也假令甲子人辛未月土丁巳日土辛丑時土壬戌胎水四季土見土也〉四柱五行定於內外〈四分柱也將子午夘酉定四方也在丑寅夘辰巳生人以東為內西為外未申酉戌亥生人西為內東為外午人南為內北為外子人北為內南為外此法定內外立身也假令丁夘生人四柱在丑寅夘辰巳者為內在未申酉戌亥為外立也仿此〉命之前後陽前而陰後五辰定見家宅禍福〈陽前隂後陽命前五辰為宅後五辰為墓陰命後五辰宅前五辰墓此法視當生年中月上布者干見者下與三主相生相尅而取之應也假令甲寅水人辛未月為宅癸酉為墓取大小運取吉凶凡視太嵗嵗下神煞取見入宅者言之應也假令甲子金人太嵗到辛巳金年甲子人前五巳巳木為宅太嵗金金尅木宅也主門戶殃咎之兆耳假令太嵗到癸未太嵗木甲子人金辛未土為墓太嵗尅墓也凡大小運同尅宅宅內憂患若尅墓主墳墓憂患言內宅外宅也〉生逢兄弟不相親終見交爭〈如甲寅水人得乙丑日時者甲乙弟兄甲兄乙弟弟在上兄在下逆也若乙夘者弟兄順也〉父子夫妻親外皆同前法〈此法定尊卑父母兄弟夫妻兒女其法一揆而推之假令甲寅人乙弟庚兒辛女丙壻戊父癸母巳妻凡逆者須與尊卑逆也順者孝順也假令甲寅人得己巳日者妻逆也巳建者妻順也父子兄弟上下親類皆仿前法〉視於日時識辨子妻〈凡生日為妻日小則妻小日大則妻大也假令甲子人丁丑日者妻小十三嵗也若辛酉日者妻大三嵗外同子法者時上取三變而言之方見生甚子也假令甲午時變庚午壬午也須生金土木子也外同空不言隂人同推〉胎月尊人推於父母〈凡胎月上干音言父母是生命之人假令庚戌胎月者知父母是金土之人也但取干音言其親類也〉巽離旺相丙丁全足見髙門〈己午之地見丙丁多門髙也假令丁巳人丙午日時外仿此〉壬癸庚辛土木同法〈甲乙庚辛戊己壬癸旺相吉無氣凶兆矣〉刑衝破害戊辛多定出軍人〈戊為戈辛為金鋒之刃故戊辛多定出軍人假令戊寅人辛酉月辛丑日時夘同或門兵〉從魁與亥未辛丁遇太常酒家利路〈從魁酒神登明漿神小吉主酒食丁巳太乙主酒家假令酉亥未上見辛丁巳者主應上文〉亥逢金盛癱患長生〈亥子上見金或庚辛到亥上主有此疾也如庚戌年金人干支見辛亥金金病在亥也外頗同〉水立金中門生陰病〈水到申酉上主門生隂怯病耳假令壬申金有甲申水外同此〉太衝辛乙無氣而道士抽簪〈夘酉上見辛乙相尅者應也辛主觀夘酉主日月之門又主陰私在上又主私罪耳〉從魁辛乙相加又主還俗和尚〈乙酉見辛夘辛酉生也為尼為沙門辛為寺舍故主耳〉辛亥夘上定生唇缺之人〈乙夘木兔缺辛反尅之主頭面之記或缺唇也缺病之人假令辛夘㫖辛夘時尅休氣而言〉酉上逢丁後須絶嗣〈丁者蛇也蛇入人門丁酉者凶門也酉者辛者立後嗣也金為火尅必無後嗣也如得丁酉是矣〉戊巳如生四柱未申中三四同行必出甘泉肥夀〈戊巳土為重厚之物如到未申長生故應之建旺者門出近建有夀也〉庚辛向無火之鄉不義軍人孤女〈庚辛多或金多不見上下火皆門戶定出軍人孤女子也假令辛未年庚寅月辛酉日辛夘時辛巳胎金鄉多見無丙丁干也故應上文〉木多繁盛空亡而定主飄蓬〈木主仁多則不仁主飄蓬散無居立不成實之兆甲乙多或木多也〉有氣逢金定為顯赫〈木多或甲乙多在有氣之地逢庚辛或金有貴氣之兆也〉十干五行見同上法〈其外火多見水水多見土土多見木木多見金金多見火上下皆同上法〉壬癸都向旺中必須流落〈壬癸多則散而流也或水多亦同若無土者不成氣象散漫也〉盛則太過少則不及〈太多要鬼太少要旺〉四清本旺俱全而文武兩昇〈四孟上見干旺氣者是也假令甲寅庚申癸亥丁巳皆干清旺也主文武清貴耳又雲納音旺者為濁榮也假令庚申木甲申水乙巳火丁亥土此者納音生旺也外同〉四仲見之有旺則門主生貴〈子午夘酉上見旺則以貴耳上干下納音耳假令癸酉金人戊午火月丙子水日辛夘木時乃四柱各見納音旺耳如乙夘辛酉丙午壬子者下也分陰陽清濁上下言之其外同〉季中全犯有升而庫藏之官〈辰戌丑未上見旺氣者主庫藏之官尤與上法同推〉我去刑辰必掌兵刑之任〈上刑下是也假令庚戌金人逢癸未日時木上刑下也返此者犯法橫死之命須視其真假也〉乙庚旺方外聲名〈金方四角也主聲主有頭角主四方之聲名也見旺相而言之假令庚戌人六月乙酉日時六月乙庚金相而土又旺故主此耳〉戊癸炎輪多生禮德〈戊癸真火在旺相之地主門生禮義德智耳〉丙辛真化水盛陰淫〈真水多則主智太盛陰淫之象〉甲巳同交交之有信〈甲巳真土也主信厚而重之記耳〉諸卦吉凶視於逺近〈旺則吉凶近休囚則吉凶逺也〉木中有土鬼怪常聞〈先有辛夘木後見己夘土主門戶驚恐怪異之狀耳〉金上安仁門中虛耗〈先有癸酉金後有辛酉木主虗耗在於門戶〉火加金位孤寡貧窮〈火為身到申酉之地主耳〉炎到水鄉女人癱瘓〈火入水中主陰人患病耳〉巽離同乾宮出冷勞男子〈己午干或丙丁干到戌亥者主此應上文耳〉丙壬同震陽惑陰亂之宮〈丙長男壬長女夘私門見之主男女不正或甚不道假令壬午人乙夘日時或丙子人己夘日時其外仿此〉木入煙中疾為小下〈五行胎伐地也假令戊辰木人得己午未多也或立為不道之士小下之人也外無氣破
　　同耳〉旺相休　　　　　　　　〈囚〉問於進退〈在旺相者尊有死絶者卑下與上法同耳〉壬來朝甲有真官中女須榮〈六壬人到寅上甲巳有合者應上文耳假令壬人己酉月甲寅日時頗同〉胎月朝時建旺則祖先富貴〈乃胎月祖門也時日引之建旺建祿建貴者有祖道富貴耳假令己丑火胎得壬午日時己祿在下故祿發祖也假令庚午月土得甲申日時庚祿在申者門旺有父母力外日有則巳身妻財時子孫也〉三交四聚因官而借出其名〈胎朝月月朝日日朝時名倍祿也但非本祿馬四柱去換有祿馬者皆居因富貴人引薦而進耳假令乙酉水人甲申月水丙寅日火癸巳時水甲朝寅丙朝巳故借貴〉帶刑全申巳寅定有官刑嗔訟〈寅天成申天史巳太乙申天馬皆為官訟之神也若四柱見之主應刑獄官嗔之兆假令寅年巳月申日時應外同〉自刑重見自死自凶〈辰午酉亥為自刑也若更下尅上者主自凶之兆假令戊申土人得乙酉日時當先有官事而後投井死也或水病而凶又戊辰獄刑爭訟戊午勾陳持戊丁酉鬼火驚憂癸酉𤣥武得路但依見尅身者言之假令戊辰木人得癸酉日時應𤣥武鬼賊所失外頗同〉子夘相刑門無禮德〈夘為三光之戶子為神水之元各有勢而相刑既見相侵子夘見之多無禮德之兆〉丑逢戌未犯支刑肢病難痊〈丑大吉戌天魁未小吉各有金火木之墓毒氣故犯者多有四肢病難痊也假令己丑火人甲戌火月丁未日時應上文耳〉辰夘相加必有獄刑腰腳〈夘者陰賊辰者天罡見者主應耳〉寅來加巳子孫憂慍燒身〈寅木也巳火也木入火中故有此應也假令甲寅水人得巳巳日時外同此〉已立功曹必見尊官所失〈寅為功曹寅刑巳巳到寅者受其刑也故有應耳假令己巳人得甲寅或壬寅日外同〉午逢丑位久病內氣之災〈午旺火丑墓金火金相加故心有內氣之病耳〉丑入炎陽必有四肢深厄〈丑墓金入旺火故主四肢深厄之患假令辛丑人得壬午日時外同〉子臨井宿須生脾胃之殃〈子水到未土土尅水故主上也假令丙子水人得辛未日時外頗同〉未到子鄉定見尊凶婦厄〈未小吉也土神子神後主婦人又主尊人假令未人子丑時應〉亥申二勢爭強不爾道路散失〈各持臨官之勢又雲亥隂賊申傳送多生爭競道路失散之象假令申人得亥亥人得申皆應上法〉建逢酉戌鬼賊門病終憂不爾小人相害〈戌火之墓酉旺金金火相加故見此又戌奴婢故主小人相害外同耳〉旺中有卦本全而出自清名〈亥夘未人春得亥夘未寅午戌人夏得寅午戌申子辰人冬得申子辰巳酉醜人秋得巳酉丑四季人六月得辰戌丑未也若遇此本家卦主門出富貴人也〉五卦頗同文武尊卑自顯〈水木主文火土金主武又雲若太嵗得用者尊不用者卑也假令甲寅水人得寅午戌火卦者乃應此卦也若戌午寅者進也寅午戌者退也若丙寅火人得寅午戌者主貴氣外五卦頗同〉分三辨五旺相尊名死囚休廢卑賤〈分三者分三主也天地人三方也辨五者指年月日時胎中有何喜何憂若旺相為吉死囚休廢為凶憂也〉子來合丑宮觀閑人〈子為帝釋之宮丑為雲室之房子合丑者不順丑合子者順也〉丑到子鄉復為真吉〈醜人合子順子合丑不順〉亥朝寅位滋養外人〈亥者無氣之水寅者天梁之木亥必奔流木必有根故亥合寅不順〉寅入天宮顯然之兆〈寅木就亥水滋生吉凡寅生合亥吉順也〉天魁到夘破敗土田〈戍者天都之山夘者三光之戶〉木人天魁復為吉兆〈夘合戌順戌合夘不順戶可就山之吉〉酉朝罡上金土兩和〈酉金合辰上兩合和合之象耳〉罡到金中和中有訟〈土人金者先和而後怯也故言後訟之象耳〉已刑𫝊送道路長行〈巳刑申巳火刑申金上尅下故順刑道路長行之兆耳〉申到巳中行人返復〈申金人巳火逆也故行人返復也〉未午合分得失未吉午凶〈未土逢火生吉午火逢未土凶〉細視陰陽居分得失〈何先何後何吉何凶細視之三元下〉全逢下尅四親孤尤忌二尊〈攴尅干也假令癸未木壬戌月庚午日己夘時癸丑胎皆下尅上主四親二尊人尤忌之象〉復立上宮多常退陰人小口〈干尅攴多也假令甲辰年甲戌月丙辰日己亥時上尅多隂人小口尤忌〉三來尅下官嗔〈三干尅三支也假令乙丑年甲戌月丁酉日皆是三上尅下也外頗同〉三制上時鬼賊〈三支尅三干也假令甲子年庚午月乙酉日甲申時三下尅上應鬼賊小人之害〉二上二下同類妻財之事〈二上尅下兄弟之憂妻財之災耳〉一尅則論於勝負尤分背我之情〈我尅柱則吉柱尅我則憂〉四時明辨吉凶災福自然明矣〈識四時之吉凶也春甲乙丙丁戊己庚辛壬癸皆視甲相死囚休言之〉干要天分支言十二周還〈十干也甲為齊乙為夷丙楚丁蠻戊韓已魏庚秦辛戎壬燕癸狄干分也支者寅燕夘宋辰鄭巳楚午周木秦申晉酉趙戌魯亥魏子齊丑吳〉地理山岡足見清濁之用〈言地理之內甲麒麟乙天獄丙鳯凰丁刑戮戊黃龍巳白虎庚章無辛地禍壬玉堂癸死喪耳〉大小凶衰四神更兼蒿里〈四神吉者甲丙庚壬吉外六干凶蒿里者傳送功曹如年姓墓者塟之大吉耳〉上推日月山河〈甲主日乙主月丙主天丁主地戊主山巳主城庚主國辛主土壬主江河癸主大海〉中見人之內外〈甲乙主頭頂內主肝外主目丙丁主肩內主心外主舌戊巳主腹內主脾胃外主唇庚辛主骨內主肺外主鼻壬癸主腳膝內主腎外主耳皆取十干言之〉循環八卦總推真假五行〈乾者老陽坤者老隂艮少男震長男坎中男巽長女離中女兊少女八卦見而言之矣〉將干之神言其面色〈甲青乙碧丙赤丁紫戊黃己紅庚白辛淡壬黒癸緑日干時干合言之〉把音神見身貌真詳〈日時納音有氣者大下生上大上生下小日時無小言之〉干傷定頭面之災〈日時尅嵗干者主頭面之損耳〉音損者四肢為患〈納音日時尅嵗音者主身及四肢不全之患耳〉今施前聖諸經共作一家之論〈郭公所施諸聖為祖者以尊其上文〉正道歌用法先看真五行〈甲己真土乙庚真金丙辛真水丁壬真木戊癸真火此真五行〉假真成敗細推尋〈造化合在長生冠帶臨官建旺者真五行也無氣者假〉陰干遇陽官印貴〈凡陰干遇合者官印貴夫也須要有氣真無氣假〉陽逢陰化是妻因〈凡陽遇隂合為妻財之說也〉合在敗鄉添外姓〈凡合在無墓絶者應上文之兆〉造於旺相後人亨〈造化在長生冠帶臨官建旺者後人昌盛也〉又說天元分內外〈分內合外合也若自己有合者為內合也合因祖而成就也或在本主非本合者主外立或失鄉假令見甲巳為內合壬人見甲巳非本干合者為出合仿此〉且須四柱視孤門〈此法非孤辰寡宿乃是年月日時胎中有孤令者應耳假令年孤令者逺祖身孤月孤令者父母門孤日孤令者弟兄妻及身孤時孤令者子孫孤也假令甲子年丁丑月辛亥日甲午時者子孫孤也外同〉上來生下身貧賤〈論納音也凡年生月月生日日生時者身必貧賤也然富貴亦非長久也假令甲子金年丁丑月水戊辰日木戊午時火皆應上生下也外頗同〉下如生上進前程〈時生日日生月月生年胎者皆下生上也應進發之命假令甲子年金辛未月土己夘日土癸酉時金壬戌胎水時生胎月日生命應進名財也〉有食有鬼為官貴〈前見食神後見祿鬼為官官要有氣也假令甲子金人丙寅月火庚辰日金庚鬼也先為丙所制制為官假令金人先有水後見火者然也干音同推之〉先財後逆也須榮〈先見財神後見到食為官印假令甲子人戊辰月壬寅日時壬食神為先有戊所制制卻為推印之說外見同斷〉四柱往來交互尅〈上下相尅者視之若時日尅嵗胎月者視其上下也〉須向局中問救神〈視其干音所救耳假令金人見火為鬼若有水為救神〉純陰純陽孤寡象〈陽干多陽孤陰干多陰寡晝多者陽孤夜多者陰寡〉合盛夫妻再立婚〈合多妻多也男妻多女夫多耳〉支幹五行推地利〈干音要得地利者識貴賤得失進退耳〉更詳天祿馬之情〈此法非本祿本馬也乃言天祿天馬者是也假令甲子年金丙寅為祿馬本地得者非為至貴也若諸位見丙丙有氣者為天祿天馬也外頗同此〉神殺刼亡非本理〈非用神殺言貴賤得失耳〉支幹五帝是元根〈十干五行為真用耳〉空亡疊犯空偏正〈凡陽見陽陰皆落空也陰見陽陽見隂非落空也〉六害三刑辯五行〈凡六害三刑刑衝破敗一歸只不尅身者無咎尅者有凶也〉三竒逆順非真貴〈見三竒者要陽竒順陰竒逆也假令甲戊庚陽也要順隨太陽行假令乙丙丁為陰竒陰竒要逆隨太陰行也但本干在時有氣者見竒為富貴若非此者為虛竒也九流之人實則為真貴耳〉六儀之神有降昇〈六儀者甲子旬中甲子甲戌甲申甲午甲辰甲寅同為旬中見年順干為儀也假令辛未年得庚午者乃有儀有貴耳此者年儀也又有月建日時有月者為之月儀也假令甲午人辛未日時當年六月是辛未乃有貴有儀〉五行太盛逢吞發〈在旺相之地有干鬼到食者發祿耳〉干敗音囚忌戰爭〈自巳干無力者要安靜之兆忌爭〉旺鄉有鬼為官貴〈納音在建旺相有氣之地見干音鬼貴也〉敗地逢官也不仁〈身干立敗地見官殺卻為鬼也〉不俱四緒生成建月日時中借氣分〈若太嵗不得四時之氣者待月日時中干音借用以有力也胎則不取假令甲子金人丙子月水辛巳日金乙未時金詳丙辛乙未立建旺之地者以為用非但本干耳假令四十六後入辛巳運乃丙子辛巳二主皆喜以名借氣之限外同〉木見旺金多主強生合須仁反不純〈木多遇金者主強生旺多者仁多入敗地者仁中不仁之咎〉火入離中生萬物旺相生多夀不倫〈火多無水者太過太過者無後也〉金向旺中須損折有火三光保利名〈金多則損折耳有火則成器耳〉土積山岡多不動真宮有路廣田林〈土多者成山成岱也多種而不動田林廣巨薄者好逰厯也〉水盛定須防走失〈水多則走失耳〉智若逢多則不寧〈水旺相則不寧之兆〉干支進退知先後〈十干從上至下為退從下至上為進耳〉五行昇降定衰興〈干定昇降旺相興衰干音耳〉四孟全清逢應發〈凡四孟見有力之鄉者發耳〉四仲俱安柄不輕〈子午夘酉上見旺相氣主富貴耳〉四季土刑刑忌殺犯者家宅不利尊〈辰戌丑未四季見者主上文耳〉卦見本家須富貴〈申子辰水人見本卦吉午人得之返尅凶卦同〉返尅之人定有嗔〈火人得申子辰水人得土卦土人得木卦木人得金卦金人得火卦〉三限嵗逰大小吏納限行宮度送迎〈月日時為三主三主與太嵗大小二運納限諸吉凶在甚宮取吉凶而言之假令甲子人三月戊辰月辛未日癸巳時己未胎便以生月上加子順數到天上生時為命宮從戊辰到酉上見已得癸酉為命宮甲戌二兄弟乙亥三妻妾丙子四子孫丁丑五資財戊寅六田宅己邜七官祿庚辰八奴僕辛巳九災厄壬午十福徳癸未十一相貌甲申十二父母男子順行女人逆行視大小運嵗限相生相尅言之〉再問命中何得失〈推其真假得失之路〉吉凶行逰辨主星〈三主推之二十五前月主事五十前日主事五十後時主事以主星言之〉詳限下音依卦法〈詳論當生年中得何卦言之假令申子辰者水也詳水之得失外巳酉丑亥夘未寅午戌頗同耳〉天將神門及貴人〈甲也青龍乙六合丙朱雀丁螣蛇戊勾陳巳太常庚白虎辛太隂壬天后癸𤣥武問所得者干言之假令甲寅月六行青龍主限外同〉印墓神藏兼氣德〈五印甲戌火印壬辰水印丙辰土印乙丑金印癸未木印氣旺為印氣敗為墓若輕建旺為庫不輕旺相為墓子細視之德者甲德自處巳德在甲但陽在自已陰在夫合外仿此〉吉將朝元我命應〈假令甲子人丙寅為祿馬吉將也得甲戌月生者凶門也與命如何外同〉草木東方分甲乙〈甲木乙草〉灰火非同是丙丁〈丙火丁灰〉戊巳中央歸土糞〈戊土巳糞〉金石之化到庚辛〈庚金辛石〉癸陰大海壬江水〈壬江河癸湖海〉謹須照下細推呈










