
洛陽三月飛胡沙，洛陽城中人怨嗟。
天津流水波赤血，白骨相撐如亂麻。
我亦東奔向吳國，浮雲四塞道路賒。
東方日出啼早鴉，城門人開掃落花。
梧桐楊柳拂金井，來醉扶風豪士家。
扶風豪士天下奇，意氣相傾山可移。
作人不倚將軍勢，飲酒豈顧尚書期。
雕盤綺食會衆客，吳歌趙舞香風吹。
原嘗春陵六國時，開心寫意君所知。
堂中各有三千士，明日報恩知是誰。
撫長劒，一揚眉，清水白石何離離。
脫吾帽，向君笑，飲君酒，爲君吟。
張良未逐赤松去，橋邊黃石知我心。

