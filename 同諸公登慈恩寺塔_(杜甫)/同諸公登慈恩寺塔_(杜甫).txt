
高標跨蒼天，烈風無時休。
自非曠士懷，登茲翻百憂。
方知象教力，足可追冥搜。
仰穿龍蛇窟，始出枝撐幽。
七星在北戶，河漢聲西流。
羲和鞭白日，少昊行清秋。
秦山忽破碎，涇渭不可求。
俯視但一氣，焉能辨皇州?
回首叫虞舜，蒼梧雲正愁。
惜哉瑤池飲，日宴崑崙丘。
黃鵠去不息，哀鳴何所投?
君看隨陽雁，各有稻粱謀。

