合浦無明珠，龍洲無木奴。
足知造化力，不給使君須。
越婦未織作，吳蠶始蠕蠕。
縣官騎馬來，獰色虬紫鬚。
懷中一方板，板上數行書。
不因使君怒，焉得詣爾廬。
越婦拜縣官，桑牙今尚小。
會待春日晏，絲車方擲掉。
越婦通言語，小姑具黃粱。
縣官踏飡去，簿吏復登堂。

奇俊無少年，日車何躃躃。
我待紆雙綬，遺我星星髮。
都門賈生墓，青蠅久斷絶。
寒食揺揚天，憤景長肅殺。
皇漢十二帝，唯帝稱睿哲。
一夕信豎兒，文明永淪歇。

南山何其悲，鬼雨灑空草。
長安夜半秋，風前㡬人老。
低迷黃昏徑，褭褭青櫟道。
月午樹無影，一山唯白曉。
漆炬迎新人，幽壙螢擾擾。

星盡四方高，萬物知天曙。
己生須己養，荷擔出門去。
君平久不反，康伯循國路。
曉思何譊譊，闤闠千人語。

石根秋水明，石畔秋草瘦。
侵衣野竹香，蟄蟄垂葉厚。
岑中月歸來，蟾光掛空秀。
桂露對仙娥，星星下雲逗。
淒涼梔子落，山璺泣清漏。
下有張仲蔚，披書案將朽。
