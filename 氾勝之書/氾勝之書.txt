凡耕之本，在於趣時和土，務糞澤，早鋤早獲。
春凍解，地氣始通，土一和解。夏至，天氣始暑，陰氣始盛，土復解。夏至後九十日，晝夜分，天地氣和。以此時耕田，一而當五，名曰膏澤，皆得時功。
春地氣通，可耕堅硬強地黑壚土，輒平摩其塊以生草，草生復耕之，天有小雨復耕和之，勿令有塊以待時。所謂強土而弱之也。
春候地氣始通：椓橛木長尺二寸，埋尺，見其二寸：立春後，土塊散，上沒橛，陳根可拔。此時二十日以後，和氣去，即土剛。以此時耕，一而當四。和氣去耕，四不當一。
杏始華榮，輒耕輕土弱土。望杏花落，復耕。耕輒藺之。草生，有雨澤，耕重藺之。土甚輕者，以牛羊踐之。如此則土強。此謂弱土而強之也。
春氣未通，則土歷適不保澤，終歲不宜稼，非糞不解。慎無旱耕。須草生，至可耕時，有雨即耕，土相親，苗獨生，草穢爛，皆成良田。此一耕而當五也。不如此而旱耕，塊硬，苗穢同孔出，不可鋤治，反為敗田。秋無雨而耕，絕土氣，土堅垎，名曰臘田。及盛冬耕，泄陰氣，土枯燥，名曰脯田。脯田與臘田，皆傷田，二歲不起稼，則一歲休之。
凡麥田，常以五月耕，六月再耕，七月勿耕，謹摩平以待種時。五月耕，一當三。六月耕，一當再。若七月耕，五不當一。
冬雨雪止，輒以藺之，掩地雪，勿使從風飛去；後雪復藺之；則立春保澤，凍蟲死，來年宜稼。
得時之和，適地之宜，田雖薄惡，收可畝十石。
牽馬令就穀堆食數口，以馬踐過爲種，無虸蚄，厭虸蚄蟲也。
種傷濕鬱熱則生蟲也。
取麥種，候熟可獲，擇穗大彊者，斬束立場中之高燥處，曝使極燥。無令有白魚，有輒揚治之。取乾艾雜藏之，麥一石，艾一把；藏以瓦器竹器。順時種之，則收常倍。
取禾種，擇高大者，斬一節下，把懸高燥處，苗則不敗。
欲知歲所宜，以布囊盛粟等諸物種，平量之，埋陰地。冬至後五十日，發取量之。息最多者，歲所宜也。
蟲食桃者粟貴。
薄田不能糞者，以原蠶矢雜禾種種之，則禾不蟲。
又馬骨剉一石，以水三石，煮之三沸；漉去滓，以汁漬附子五枚；三四日，去附子，以汁和蠶矢羊矢各等分，撓令洞洞如稠粥。先種二十日時，以溲種如麥飯狀。常天旱燥時溲之，立乾；薄布數撓，令易乾。明日復溲。天陰雨則勿溲。六七溲而止。輒曝謹藏，勿令復濕。至可種時，以餘汁溲而種之。則禾不蝗蟲。無馬骨，亦可用雪汁，雪汁者，五穀之精也，使稼耐旱。常以冬藏雪汁，器盛埋於地中。治種如此，則收常倍。
驗美田至十九石，中田十三石，薄田一十石，尹擇取減法，神農復加之骨汁糞汁溲種。剉馬骨牛羊豬麋鹿骨一斗，以雪汁三斗，煮之三沸。以汁漬附子，率汁一斗，附子五枚，漬之五日，去附子。搗麋鹿羊矢等分，置汁中熟撓和之。候晏溫，又溲曝，狀如后稷法，皆溲汁乾乃止。若無骨，者繰蛹汁和溲。如此則以區種，大旱澆之，其收至畝百石以上，十倍於后稷。此言馬蠶皆蟲之先也，及附子令稼不蝗蟲；骨汁及繰蛹汁皆肥，使稼耐旱，使稼耐旱，終歲不失於獲。
湯有旱災，伊尹作爲區田，敎民糞種，負水澆稼。
區田以糞氣爲美，非必須良田也。諸山陵近邑高危傾阪及丘城上，皆可爲區田。
區田不耕旁地，庶盡地力。
凡區種，不先治地，便荒地爲之。
以畝爲率，令一畝之地，長十八丈，廣四丈八尺；當橫分十八丈作十五町；町間分十四道，以通人行，道廣一尺五寸；町皆廣一丈五寸，長四丈八尺。尺直橫鑿町作溝，溝一尺，深亦一尺。積壤於溝間，相去亦一尺。嘗悉以一尺地積壤，不相受，令弘作二尺地以積壤。
種禾黍於溝間，夾溝爲兩行，去溝兩邊各二寸半，中央相去五寸，旁行相去亦五寸。一溝容四十四株。一畝合萬五千七百五十株。種禾黍，令上有一寸土，不可令過一寸，亦不可令減一寸。
凡區種麥，令相去二寸一行。一行容五十二株。一畝凡九萬三千五百五十株。麥上土令厚二寸。
凡區種大豆，令相去一尺二寸。一行容九株。一畝凡六千四百八十株。
區種荏，令相去三尺。
胡麻相去一尺。
區種，天旱常溉之，一畝常收百斛。
上農夫區，方深各六寸，間相去九寸。一畝三千七百區。一日作千區。區種粟二十粒；美糞一升，合土和之。畝用種二升。秋收區別三升粟，畝收百斛。丁男長女治十畝。十畝收千石。歲食三十六石，支二十六年。
中農夫區，方九寸，深六寸，相去二尺。一畝千二十七區。用種一升。收粟五十一石。一日作三百區。
下農夫區，方九寸，深六寸，相去三尺。一畝五百六十七區。用種半升。收二十八石。一日作二百區。
區中草生，茇之。區間草以剗剗之，若以鋤鋤。苗長不能耘之者，以𠛎鐮比地刈其草矣。
種禾無期，因地爲時。三月榆莢時雨，高地強土可種禾。
小豆忌卯，稻麻忌辰，禾忌丙，黍忌丑，秫忌寅未，小麥忌戌，大麥忌子，大豆忌申卯。凡九穀有忌日，種之不避其忌，則多傷敗，此非虛語也。其自然者，燒黍穰則害瓠。
稙禾，夏至後八十九十日，常夜半候之，天有霜若白露下，以平明時，令兩人持長索相對，各持一端，以槩禾中，去霜露，日出乃止。如此，禾稼五穀不傷矣。
穫不可不速，常以急疾爲務。芒張葉黃，捷穫之無疑。
穫禾之法，熟過半斷之。
黍者暑也，種者必待暑。先夏至二十日，此時有雨，彊土可種黍。一畝三升。
黍心未生，雨灌其心，心傷無實。
黍心初生，畏天露。令兩人對持長索，搜去其露，日出乃止。
凡種黍，覆土鋤治，皆如禾法；欲疎於禾。
凡田有六道，麥爲首種。種麥得時無不善。夏至後七十日，可種宿麥。早種則蟲而有節，晚種則穗小而少實。
當種麥，若天旱無雨澤，則薄漬麥種以酢漿並蠶矢，夜半漬，向晨速投之，令與白露俱下。酢漿令麥耐旱，蠶矢令麥忍寒。
麥生黃色。傷於太稠。稠者鋤而稀之。
秋鋤以棘柴耬之，以壅麥根。故諺曰：「子欲富，黃金覆。」黃金覆者，謂秋鋤麥曳柴壅麥根也。至春凍解，棘柴曳之，突絕其乾葉。須麥生復鋤之。到榆莢時，注雨止，候土白背復鋤。如此則收必倍。
冬雨雪止，以物輒藺麥上，掩其雪，勿令從風飛去。後雪復如此。則麥耐旱、多實。
春凍解，耕和土，種旋麥。麥生根茂盛，莽鋤如宿麥。
區種麥，區大小如上農夫區。禾收，區種。凡種一畝，用子二升；覆土厚二寸，以足踐之，令種土相親。麥生根成，鋤區間秋草。緣以棘柴律土壅麥根。秋旱，則以桑落時澆之。秋雨澤適，勿澆之。春凍解，棘柴律之，突絕去其枯葉。區間草生鋤之。大男大女治十畝。至五月收，區一百。得百石以上，十畝得千石以上。
小麥忌戌，大麥忌子，除日不中種。
種稻，春凍解，耕反其土。種稻區不欲大，大則水深淺不適。冬至後一百一十日可種稻。稻地美，用種畝四升。始種稻欲溫，溫者缺其堘，令水道相直；夏至後太熱，令水道錯。
三月種秔稻，四月種秫稻。
稗既堪水旱，種無不熟之時，又特滋茂盛，易生蕪穢。良田畝得二三十斛。宜種之備凶年。
稗中有米，熟時搗取米炊食之，不減粱米；又可釀作酒。
大豆保歲易爲，宜古之所以備凶年也。謹計家口數，種大豆，率人五畝，此田之本也。
三月榆莢時有雨，高田可種大豆。土和無塊，畝五升；土不和，則益之。種大豆，夏至後二十日尚可種。戴甲而生，不用深耕。種之上，土纔令蔽豆耳。厚則折項，不能上達，屈於土中而死。
大豆須均而稀。
豆花憎見日，見日則黃爛而根焦也。
穫豆之法，莢黑而莖蒼，輒收無疑；其實將落，反失之。故曰，豆熟於場。於場穫豆，即青莢在上，黑莢在下。
區種大豆法：坎方深各六寸，相去二尺，一畝得千二百八十坎。其坎成，取美糞一升，合坎中土攪和，以內坎中。臨種沃之，坎三升水。坎內豆三粒；覆上土，勿厚，以掌抑之，令種與土相親。一畝用種二升，用糞十二石八斗。豆生五六葉，鋤之。旱者溉之，坎三升水。丁夫一人，可治五畝。至秋收，一畝中十六石。
小豆不保歲，難得。
椹黑時，注雨種，畝五升。豆生布葉，鋤之；生五六葉，又鋤之。
大豆小豆不可盡治也。古所以不盡治者，豆生布葉，豆有膏，盡治之則傷膏，傷則不成。而民盡治，故其收耗折也。故曰，豆不可盡治。
養美田，畝可十石；以薄田，尚可畝收五石。
種枲：春凍解，耕治其土。春草生，布糞田，復耕，平摩之。
種枲太早，則剛堅、厚皮、多節；晚則皮不堅。寧失於早，不失於晚。穫麻之法，穗勃勃如灰，拔之。夏至後二十日漚枲，枲和如絲。
種麻，豫調和田。二月下旬，三月上旬，傍雨種之。麻生布葉，鋤之。率九尺一樹。樹高一尺，以蠶矢糞之，樹三升；無蠶矢，以溷中熟糞糞之亦善，樹一升。天旱，以流水澆之，樹五升；無流水，曝井水，殺其寒氣以澆之。雨澤時適，勿澆。澆不欲數。養麻如此，美田則畝五十石，及百石，薄田尚三十石。穫麻之法，霜下實成，速斫之；其樹大者，以鋸鋸之。
區種瓜：一畝爲二十四科。區方圓三尺，深五寸。一科用一石糞，糞與土合和，令相半。以三斗瓦甕埋著科中央，令甕口上與地平。盛水甕中，令滿。種瓜甕四面各一子。以瓦蓋甕口。水或減，輒增，常令水滿。種常以冬至後九十日、百日，得戊辰日種之。又種薤十根，令周廻甕，居瓜子外。至五月瓜熟，薤可拔賣之，與瓜相避。又可種小豆子瓜中，畝四五升，其藿可賣。此法宜平地，瓜收畝萬錢。
種瓠法，以三月耕良田十畝。作區方深一尺。以杵築之，令可居澤。相去一步。區種四實。蠶矢一斗，與土糞合。澆之，水二升；所乾處，復澆之。
著三實，以馬箠㱿其心，勿令蔓延；多實，實細。以藳薦其下，無令親土多瘡瘢。度可作瓢，以手摩其實，從蒂至底，去其毛，不復長，且厚。八月微霜下，收取。
掘地深一丈，薦以藳，四邊各厚一尺。以實置孔中，令底下向。瓠一行，覆上土厚三尺。二十日出，黃色好，破以爲瓢。其中白膚，以養豬致肥；其瓣，以作燭致明。
一本三實，一區十二實，一畝得二千八百八十實，十畝凡得五萬七千六百瓢。瓢直十錢，並直五十七萬六千文。用蠶矢二百石，牛耕、功力，直二萬六千文。餘有五十五萬。肥豬、明燭，利在其外。
區種瓠法，收種子須大者。若先受一斗者，得收一石；受一石者，得收十石。先掘地作坑，方圓、深各三尺。用蠶沙與土相和，令中半，著坑中，足攝令堅。以水沃之。候水盡，即下瓠子十顆；復以前糞覆之。既生，長二尺余，便總聚十莖一處，以布纏之五寸許，復用泥泥之。不過數日，纏處便合爲一莖。留強者，餘悉掐去。引蔓結子。子外之條，亦掐去之，勿令蔓延。留子法，初生二、三子不佳，去之；取第四、五、六子，留三子即足。旱時須澆之，坑畔周匝小渠子，深四五寸，以水停之，令其遙潤，不得坑中下水。
種芋，區方深皆三尺。取豆萁內區中，足踐之，厚尺五寸。取區上濕土與糞和之，內區中萁上，令厚尺二寸，以水澆之，足踐令保澤。取五芋子置四角及中央，足踐之。旱數澆之。其爛。芋生子，皆長三尺。一區收三石。
又種芋法，宜擇肥緩土近水處，和柔糞之。二月注雨，可種芋，率二尺下一本。芋生根欲深。劚其旁以緩其土。旱則澆之。有草鋤之，不厭數多。治芋如此，其收常倍。
種桑法，五月取椹著水中，即以手潰之，以水灌洗，取子陰乾。治肥田十畝，荒田久不耕者尤善，好耕治之。每畝以黍、椹子各三升合種之。黍、桑當俱生，鋤之，桑令稀疏調適。黍熟穫之。桑生正與黍高平，因以利鐮摩地刈之，曝令燥；後有風調，放火燒之，常逆風起火。桑至春生。
一畝食三箔蠶。
神農之敎，雖有石城湯池，帶甲百萬，而無粟者，弗能守也。夫穀帛實天下之命。衛尉前上蠶法，今上農事，人所忽略，衛尉勤之，可謂忠國憂民之至。
農士惰勤，其功力相什倍。
吳王濞開茱萸溝，通運至海陵倉，北有茱萸村，以村立名。故史記云：「刊溝即吳王夫差所開，漕運以通上國。」
