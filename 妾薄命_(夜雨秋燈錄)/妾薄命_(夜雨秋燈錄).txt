《妾薄命》，乃樂府題，穎上秦司馬珍，為秦淮名妓王楚楚者賦也。楚楚本名家女，家式微，為匪人誘賣入勾闌。貌嫵媚端麗，有閨秀氣，且工詩善畫，有林下風，聲價頗高，名冠北里。久之，假母死，益自重。所居灣腰柳畔，水榭珠簾，焚香煮茗，遊船經樓下過，聽楚楚吟哦聲，棹為之停，歌為之遏。三河明經傅君，名莘，字秋野，藻詞華贍，裙屐年少。秋試赴白門，聞楚楚香名，欲訪，素自憐阮槖，不敢往。同寓白君名茯，饒於資，適以遺才煩傅捉刀，思有以媚之，即慫恿傅往，曰：「纏頭錦，吾代子謀。」傅欣然偕往。畫舫到門，而楚楚方著藕絲衫，梳墮馬髻，倚檻拈毫，作水榭詞，苦未就。傅入，視箋上起句云：
　　　　東風揉碎小垂楊，影落紅橋水尚香。
　　傅即代為續成，曰：
　　　　底事彎腰常不起，讓開明鏡照紅妝。
　　楚閱之大喜，絮絮問鄉貫。白固識女者，代答之，且道傅嚮慕懇切。楚驚詢曰：「臺城西畔方氏三姑姑，號秋鵠詞人，亦女學士，頃因嫠而歸甯，居園中，妾常覲慈暉、聆吟韻，是郎何人？」曰：「僕之從母也。」楚楚遂襝衽拜曰：「慕公子雅望久矣，得睹芝顏，快慰饑渴。」言已，嚶嚀一聲，臨流開筵，品味鮮新，咄嗟立辦。更命雛娃度曲，自抽玉簫倚和。
　　傅於此時，心蕩神迷，不知此身在人間天上矣。夜闌始別，更訂後期。明日往，更示殷勤，出手著金粉留香稿，囑傅代酌，稍稍成就之，便泠泠如弦上音。楚益喜，暗囑曰：「公子明夕視水榭懸連環漏紗燈，當舍白獨來，妾有隱曲奉陳。」次夕，瞰燈果獨往，遂與定情。月余榜發，白售而傅竟落，慚汗不面。楚楚詣寓所，慰之曰：「以公子才華，准步青雲，其所以暫羈鵬翮者，未嘗非老天玉成其偉器耳，何須啾唧，還宜珍重吟躬，砥礪素業。妾自信相人不謬，惟公子鑒之。」平頭進縷金箱一事，啟之，內皆端溪、珊管、龍賓之屬，自畫紈箑數種，自繡扇囊魚袋各一，更朱提二百兩。曰：「以此略助膏火，且表戀忱，郎其哂納。」傅見之，破涕為笑，曰：「鬚眉男子，何智出裙釵下耶？若再闒茸，有如江水。」遂復開筵，暢飲達旦。榜人催行，傅話別，有句云：
　　　　從今燈火蓬門底，每憶卿卿不敢眠。
　　楚和句有：
　　　　夢魂豈為長江隔，夜夜來聽郎讀書。
　　灑淚判袂。聞者豔之。白高捷後，童僕車馬，趾高氣揚，偕同歲生宴於楚楚家，欲納妾，意頗注。楚涕泣辭，乃軒渠曰：「若閱人多，何愛彼腐白蠟？渠滿身寒骨，將隨之瞰糠秕耶？」時穎上秦君名珍者，亦落第，艱於資斧，不能歸，重陽節猶衣一領含風葛，與白有舊，知遊所，來訪，泣求資助，語婉而哀。白不答，惟炫談己文云：「起落數處，典貴華麗的真元度，乃僅置三十名外，雖中，猶屈。糊眼主司，真不了漢。」言已，長吟而曼歌之。秦面赭，勉加讚譽。久之，再道來意。白囁嚅曰：「同在客中，愛莫能助，奈何？」庖人進魚羹，白與客舉筋啖嚼，亦絕不問故人餒否。
　　楚楚不平曰：「君何太無香火情，桑梓同學人，非浪打秋風者。」白大噱曰：「不圖小妮子專愛窮措大，大奇。」言畢，倚案假寐，微吟「我醉欲眠」句。秦羞憤拂袖去。將逾闥，一雛婢呼曰：「秦官人止步。」引至一小閣中，極幽僻，曰：「此娘子覓句處，盍小憩，渠即來。」頃捧餚酒至，餐已進苦茗，飲已進繭襖絮袍等件，請更敝者。愧卻之，曰：「沈郎腰瘦一把矣，尚禁得西風搜刮耶？」卒勸而更之。起視簾外，新月掛樹，飲者亦畫舫笙歌轟笑去。見楚楚淡妝含笑來，遽曰：「為俗客纏擾，幾冷淡高人，罪甚，罪甚！」茗話清譚，殷殷問訊。秦自云：「家本赤貧，歸亦無益，然終不欲棄骸骨於異域。」問：「知心有幾？」曰：「京都有友官樞曹，最契合，往投既得瞰飯，且可下北闈。然迢迢十八站，能乞食去耶？」楚曰：「妾已辦矣。」袖出朱提二百持贈曰：「君貴人也，此穢墟不敢屈留，乞早登程，鴻飛有日。」即命平頭籠燭送歸寓所。次年，傅喪偶，意興蕭然。
　　適是秋有恩科，楚楚飛函邀之往，留住水榭。凡起居餐眠以及矮屋所需，無不位置貼妥，更代謀關節，遂捷。一切費用喜金，皆出之楚楚。乃置酒為賀，極水陸之盛。酒闌，縱體入懷曰：「妾流落風塵，終非好結果。然所以不即嫁者，因怕作小星，否則往來豈少金龜婿？郎貴矣，又謀弦續，妾陋，頗能操井臼，且年來篋中尚富有，斷不致室對芙蓉而家徒壁立者。」傅曰：「小生不才，賴卿始有今日，敢不如命？但須禮闈一戰，無論成敗，當踐約。」楚楚顰蹙曰：「恐南宮捷後，蔡中郎為牛家夫婿矣，尚尋故劍乎？」傅誓以天日，遂喜。翌晚，肩輿同詣三姑申賀，姑亦極贊其成。
　　歸而餞於桃葉渡，笙管嗷嘈，互賡迭唱，岸上觀者目為神仙眷屬。酒闌，楚楚舉卮勸飲，撥弦作歌。歌曰：
　　　　桃葉渡，瑟瑟生菰蒲。秋風起，水縈紆。郎買棹，妾閉廬。妾身飄泊如萍梗，浪打風欺郎不忍。
　　　　江天高，山月冷，中有嬋娟望郎影。郎行去似風中蓬，妾身化作山頭石。郎若封侯不肯歸，丹楓林下嗚嗚泣。
　　歌已，聲淚俱下。傅抱持勸慰曰：「僕方與卿共富貴，何歌之慟也？」遂別。明年，傅果成進士。泥金到門，傅所識諸名士咸載酒賀，或呼為嫂，或呼為夫人縣君。楚楚盛治壺觴，襝衽拜曰：「妾有一言，敢陳清聽。妾陋質，得秋野憐，許侍巾櫛，若再於舞裙歌扇下討生活，何以對秋野？請自今以往，閉枇杷白板門。今日之聚，即與諸君子別耳。」眾聞之，爭贊其賢淑知大體。次晚往賀三姑，伏拜曰：「婢子與大郎有成約，姑所知也，倘中變，惟有一死。」三姑曰：「吾侄非薄倖郎，何過慮？且有老身證，量不至作李十郎。」援例，凡歌妓詣內堂無坐者，至是，命坐留膳。略辭謝，曰：「轉瞬即吾家新婦，何必辭。」立取金玉兩鳳頭釵贈之曰：「以此當玉台。」楚楚喜極而悲，謝而受之。歸則閉門卻掃，私幸五花誥、七香車不日可到門矣。
　　孰意人情乖變，事出非常，外間紛議傅散館授豫省太守，詢籍祭掃，已與大姓論婚。始不信，繼更確，憤極，寄嬌女阿巧於假姨，貨宅醵資，求三姑手書，將往三河面詰傅，買舟，攜一婢一平頭北下。抵揚州病，舍舟登陸，先遣平頭往探，己則寓逆旅服藥餌。平頭回云：「傅已雙雙赴任矣。」楚楚聞之，瞪目直視，咯血盈唾盂，哭無聲。旋蘇，欲扶病往追。平頭曰：「陸行千餘里，豈弱女子所能追及耶？」夜靜，平頭盜銀篋遁，釵釧首飾一空，聞之病更劇。簷月轉三更，燈一點如豆，遂自縊於後院馬槽上。
　　時有貴官自京都來，以進士授河工司馬，日於市上購爛銅碎玉、奇珍異玩。將過江，報楚楚德。伊何人？秦君珍也。忽聞後院喧鬧，云：「有女子縊馬廄中。」奔睨之，知為楚楚，急扶救，已香魂一縷散矣。詢雛婢，猶舊識，始悉顛末，失聲大慟曰：「正圖報恩，何意失之交臂？楚楚死，僕之過也。」裝以繡衣，殮以文梓，葬以吉壤，薦以高僧。其易簀也，抱屍哭，以頭觸槥具哭；其送就窀穸也，衰麻執杖前趨哭；其諷經追薦也，朝暮上香哭，供茶供飯亦哭。
　　事竣，費千金收雛婢為妾，以楚楚所攜書畫玩具，親送於阿巧。又為擇富家子，嫁之若己女，奩資豐富，約又費千金。履任過揚州，重加封植，環蒔梅花，手題墓碑曰：「巾幗知己薄命女子秦淮王楚楚之墓。」繪感舊圖，作《妾薄命》詩，一時題者和者甚夥。同人聞其事，咸怒髮切齒詈傅。秦曰：「此僕因循之過也，於傅君何尤？」
　　懊儂氏曰：人人讀《紫釵記》，輒痛哭霍小玉，今楚之情尤厚於玉也，楚之死尤慘於玉也。千餘金之持贈，不得五花誥，僅換得馬廄上三尺羅耳。秦司馬若為黃衫，那得不手刃此傖。然餘則猶有說：凡望之奢者酬轉薄，與之厚者仇轉深，風流俊達如康狀元，尚倚劍著中山狼事，豈僅露水司中幾個薄命妾哉？願人當鼓吹開場、綺羅滿座時，急須冷下心來想想。

