　　欽定四庫全書　　　　　集部二
　　李元賓文編　　　　　　別集類一〈唐〉
　　提要
　　〈臣〉等謹案李元賓文編三巻外編二巻唐李觀撰觀字元賓趙州賛皇人李華之從子也貞元八年登進士第九年復中博學鴻詞科官至太子校書郎年二十九卒事蹟具新唐書文藝傳李華傳內韓愈為誌其墓文載昌黎集中是集前三巻為大順元年給事中陸希聲所編希聲自為之序後為外編二巻題曰蜀人趙昂編希聲後至宰相昂則未詳其仕履晁公武讀書志稱昂所編凡十四篇此本闕帖經日上王侍御書一篇又時時有闕句闕字葢輾轉傳寫脫佚久矣觀與韓愈歐陽詹為同年葢以古文相砥礪其後愈文雄視百世而二人之集僅存論者以元賓早世其文未極退之窮老不休故能獨擅其名希聲之序則謂文以理為本而詞質在所尚元賓尚於詞故詞勝其理退之尚於質故理勝其詞退之雖窮老不休終不能為元賓之詞假使元賓後退之死亦不及退之之質今觀其文大抵琱琢艱深或格格不能自達其意殆與劉蛻孫樵同為一格而鎔鍊之工或不及則不幸早凋未卒其業之故也然則當時之論以較蛻樵則可以較於愈則不及希聲之序為有見宜希聲以為不然也顧當琱章繪句之時方競以駢偶鬭工巧而觀乃從事古文以與愈相左右雖所造不及愈固非餘子所及王士禎池北偶談詆其與孟簡吏部奚員外諸書如醉人使酒罵坐抑之未免稍過矣惟希聲之序稱其文不古不今卓然自作一體品題頗當今併録之以弁於篇首焉乾隆四十四年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













　　欽定四庫全書　　　　　集部二
　　李元賔文編目録　　　　別集類一〈唐〉
　　巻一
　　雜著
　　巻二
　　雜著
　　巻三
　　書
　　外編
　　巻一
　　書
　　巻二
　　書



　　李元賔文編原序
　　貞元中天子以文化天下天下翕然興於文文之尤髙者李元賔觀韓退之愈始元賔舉進士其文稱居退之之右及元賔死退之之文日益髙今之言文章元賔反出退之之下論者以元賔早世其文未極退之窮老不休故能卒擅其名予以為不然要之所得不同不可以相上下何者文以理為本而辭質在所尚元賔尚於辭故辭勝其理退之尚於質故理勝其辭退之雖窮老不休終不能為元賔之辭假使元賔後退之之死亦不能及退之之質此所以不能相髙也夫文興於唐虞而隆於周漢自明帝後文體寖弱以至於魏晉宋齊梁陳隋嫣然華媚無復筋骨唐興猶襲隋故態至天后朝陳伯玉始復古制當世髙之雖博雅典實猶未能全去諧靡至退之乃大革流𡚁落落有老成之風而元賔則不古不今卓然自作一體激揚發越若絲竹中有金石聲每篇得意處如徤馬在御蹀躞不能止其所長如此得不謂之雄文哉自廣明喪亂天下文集略盡予得元賔遺文於漢上惜其恐或復磨滅因條次為三編論其意以冠於首大順元年十月五日給事中陸希聲序












