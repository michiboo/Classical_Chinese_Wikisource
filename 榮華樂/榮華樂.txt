鳶肩公子二十餘，
齒編貝，脣激朱，
氣如虹霓，飲如建瓴，
走馬夜歸叫嚴更。
徑穿複道逰椒房，龍裘金玦雜花光。
玉堂調笑金樓子，臺下戲學邯鄲倡。
口吟舌話稱女郎，錦袪繡面漢帝旁。
得明珠十斛，白璧一雙，
新詔垂金曳紫光煌煌。
馬如飛，人如水，九卿六官皆望履。
將廻日月先反掌，欲作江河唯畫地。
峩峩虎冠上切雲，竦劍晨趨凌紫氛。
繡段千尋貽皂隸，黃金百鎰貺家臣。
十二門前張大宅，晴春煙起連天碧。
金鋪綴日雜紅光，銅龍齧環似爭力。
瑤姬凝醉臥芳席，海素籠窗空下隔。
丹穴取鳳充行庖，貜貜如拳那足食。
金蟾呀呀蘭燭香，軍裝武妓聲琅璫。
誰知花雨夜來過，但見池臺春草長。
嘈嘈絃吹匝天開，洪厓簫聲遶天來。
天長一矢貫雙虎，雲弝絶騁聒旱雷。
亂袖交竿管兒舞，吳音綠鳥學言語。
能敎刻石平紫金，解送刻毛寄新兔。
三皇皇〈一本少一「皇」字。〉後七貴人，五十校尉二將軍。
當時飛去逐彩雲，化作今日京華春。

