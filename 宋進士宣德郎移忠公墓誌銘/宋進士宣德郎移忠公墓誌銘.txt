
曾君諱安止，字移忠，世為廬陵泰和人。曾祖再盈，祖德誼，父肅，皆以善行稱於鄉。君之為人，外和內剛，操行修潔。熙寧登第，同學究出身為恥，不離上庠，勵己修業，夜以繼日，至傷厥明，後三年復登戊科，詔升甲焉。君謝恩畢，即奏：「臣父年已高，久困場屋，願回授臣父一散官。」先帝嘉其誠，以無例止。至父得疾且重，即默禱以身代之，厥疾果瘳。初調洪州豐城主簿，除江州彭澤令，檢身清勤，蒞事端敏，而導民以孝為本，故政譽藹然，而薦者交彰矣。以目疾棄官，授宣德郎，號屠龍翁，傷技成而無所用。有《禾譜》五卷，《車說》一卷，《屠龍集》幾卷。東坡蘇公所稱《禾譜》，謂「文既溫雅，事亦詳實，惜乎其有所缺，不譜農器也」，作《秧馬歌》以附其後。不幸元符戊寅五月十六日以無疾而卒，享年五十有一。娶楊氏，生子二人：蠙舉進士、蠟尚幼；女三人，適仕族。三年庚辰十有二月三日葬於千秋鄉武山南。前期乃弟舒州司法參軍安強來請銘，遂從而銘之。
銘曰：嗚呼，士莫尚於志，志莫本於道，道不可聞，聞而死之矣，況榮辱得失之端乎。君可謂有志之士，而勇於見義者也。惜夫止於斯，而遽終焉，使得聞斯行諸宜何如哉。余司上庠，熟君所為，昭昭無窮，貽以銘詩。
　　右正議大夫守尚書左丞上柱國會稽郡開國公食邑三千六百戶實封五百戶黃履撰
　　右朝議大夫直龍圖閣知福州宣州事兼福建路兵馬鈐轄江夏縣開國男食邑三百戶柯述書
