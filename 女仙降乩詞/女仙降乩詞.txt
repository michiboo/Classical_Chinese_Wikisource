　　前在西湖太和壇扶乩，有女仙降壇，書《醉太平》詞一闕，云：「風來露涼，雲歸月茫，銀河界破秋光，墜飛星過牆。蕉蔭半窗，藤蔭半廊，回頭悄問檀郎，是情長夢長。」請仙姓氏，則乩已寂然矣。繹其詞旨，輕茜清圓，宛似彈丸脫手。吾杭頻鄉女史，以詞名。成廟宣廟時，為趙秋大令入室弟子，所著《頻香詞》若干卷，神似香消酒消一編，為詞中別開生面。此詞風致頗為近之，豈頻香精靈不昧，尚來往於六橋三竺間乎？顧以姓氏請，則終不應，何也？
　　吾聞頻香所適非天，大有淑真斷腸之戚，常畫飲酒讀騷喬影，自譜北曲一套題之，慷慨淋漓，銅琶鐵板，每以豪縱為解嘲；而詞中則呢呢私語，韻致淒涼，竟判然如出兩手，豈尚不忘綺語之結習耶？抑遭兵火，另有才女，抑鬱以死，而不能自秘其情耶？姑具所見，以俟知者雲。

