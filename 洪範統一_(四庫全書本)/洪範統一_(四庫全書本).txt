　　欽定四庫全書　　　　　經部二
　　洪範統一　　　　　　　書類
　　提要
　　〈臣〉等謹案洪範統一一卷宋趙善湘撰善湘字清臣濮安懿王五世孫仕至資政殿大學士封文水郡公贈少師事跡具宋史本傳據其子汝楳周易輯聞序善湘於易學用力至深而所著易説五種皆不傳此書藏弆之家亦罕著録故朱𢑴尊經義考注曰未見今從永樂大典繕録復為完編書成於開禧時宋史謂之洪範統論文淵閣書目又作統紀今據善湘謂漢儒解傳祗以五事庶徵為五行之驗而五紀八政諸疇散而不知所統徵引事應語多傅㑹因采歐陽修唐志蘇洵洪範圖論遺意定皇極為九疇之統每疇之中如五行則水火木金皆統於土五事則貌言視聴皆統於思得其統而九疇可一以貫之矣云云則永樂大典題曰洪範統一為名實相應矣考朱子與陸九淵論皇極之義往復辨難各持一說此書以大中釋皇極本諸註疏與陸氏合復謂九疇皆運於君心𤼵為至治又合於朱子建極之㫖葢能通懷彼我兼取兩家之說者生當分朋講勝之時而介然不預於門戶是難能也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　　　　　　　　　　　　　　　　　〈臣〉　陸　費　墀





　　洪範統一原敘
　　洪範九疇聖人經世之大法太極渾然之先其道已具三才既判之後天畀之聖人而實任彝倫攸敘之責行虖古今不可泯沒天地由之而萬化顯其用聖人以之而斯民獲其所非區區操天下者所能與也由五行至五紀安行乎皇極者也由三徳至福極輔成乎皇極者也皇極居於五主張綱維是者也疇惟有九其統則一自漢世儒者為災異之説乃以五行五事皇極庶徵福極五者合而求災異之應而於八政五紀三徳稽疑四者離不相屬其後為史又皆祖述漢儒獨歐陽唐史紀災異而不言事應眉山之學亦以福極於五福不相通悉歸於皇極之建不建嗚呼洪範九疇果可以意離合之乎昔者天畀之禹禹𫝊之箕子箕子以是諫受不聽武王以之歸遂作洪範明夷之六五曰箕子之明夷利貞明入地中明夷天道在地君道在臣六五君位而箕子居之以洪範之在箕子也洪範天道也君道也而可易窺乎善湘㓜業書長無所聞竊謂漢儒離合之説非洪範之本㫖遂撰洪範統一庶㡬成歐陽眉山之志然未知有得於箕子否也開禧三年中秋前五日趙善湘敘












　　欽定四庫全書
　　洪範統一　　　　　　　宋　趙善湘　撰
　　惟十有三祀王訪於箕子王乃言曰嗚呼箕子惟天隂隲下民相協厥居我不知其彝倫攸敘
　　商曰祀周曰年洪範周書稱祀蓋箕子自序其事而周史因而書之也王訪於箕子就見之也武王可使箕子歸周不能使箕子朝王道不可屈也方念天下之民未安其居彝倫不得其敘道在箕子而可臣致之乎武王訪之不為失尊訪而問之遂陳洪範箕子不為失節武王所以聖箕子所以仁也乃言者徐然後言曰嗚呼箕子者感歎之辭武王何心於有天下以彝倫之失其敘天命在周武王不獲已而有之然箕子亡國之宗臣也始見之頃寕無衋然於心乎惟天隂隲下民莫不欲安其居而輔相協和之則在有土之君受不能相協民居使至於亂武王代興未知彝倫攸敘其心恐懼訪箕子而後問武王之心天之心也所問天之道也天錫禹洪範九疇而𫝊之箕子箕子不得其位行之而武王以箕子歸首及於此洪範之𫝊不在武王乎
　　箕子乃言曰我聞在昔鯀陻洪水汨陳其五行帝乃震怒不畀洪範九疇彝倫攸斁鯀則殛死禹乃嗣興天乃錫禹洪範九疇彝倫攸敘
　　箕子之於武王亦難矣徐然後言見其不獲己之意欲陳九疇而先及鯀禹之事蓋言得道者昌失道者亡也堯之時洪水為害四岳舉鯀以治鯀陻洪水汨陳其五行不能相協民居彝倫斁矣故天怒而殛之不畀洪範九疇殛之者舜而舜以天殛之故曰帝乃震怒不畀洪範九疇彝倫攸斁天豈不欲畀鯀鯀不能循乎自然之道績用弗成鯀自棄於天雖欲畀之不可暨禹之興地平天成六府三事允治天乃錫禹洪範九疇彝倫攸敘天豈以之私禹禹能平治水土彝倫復得其敘則洪範九疇在禹矣雖欲不錫之亦不可天固何心於其間哉亦猶受自絶於天斁其彝倫箕子之諫不聽是天不畀洪範九疇武王應天順人而汲汲以彝倫攸敘為問則洪範九疇亦在武王矣實天錫之也箕子可得而不陳乎箕子為此數語然後陳九疇之敘可謂深切著明已夫
　　初一曰五行
　　此九疇之始也九疇何始於五行天一生水地二生火天三生木地四生金天五生土自有天地而五行生焉故洪範九疇始於五行也或曰洪範九疇五行五事五紀庶徵皆五而皇極經世書其數皆四何也曰五行之於土五事之於思五紀之於歴數庶徵之於風皆皇極經世之道也經世書主於皇極故其數四而已以皇極足之五矣
　　次二曰敬用五事
　　此以下皆自然之敘天地分而水火木金土為天地之五行人生乎天地之間而貌言視聴思為人之五行得於形象之初而根於固有之性其道則一也聖人出而治天下苟不先敬此五事則吾身之五行先汨之矣何以致彝倫之敘耶
　　次三曰農用八政
　　天地有此五行矣聖人敬用此五事矣所以施之天地之間者宜孰先焉經曰惟天地萬物父母惟人萬物之靈亶聰明作元後元後作民父母八政者豈非父母斯民之急務乎政非獨此八者而此八者亦天地自然之序有不可或闕也農農事也八政自一曰食至八曰師無非養民皆本之於農事茍不知務本則八政何由自致其用注曰農厚也〈案釋文引馬氏曰食為八政之首故以農名之趙氏以務本釋農字合於古訓〉
　　次四曰協用五紀
　　八政本於天地間之固有而見於聖人五事之敬用天運乎上地成乎下聖人擅域中之大而不明乎天道則政亦乖矣故治歴明時取法於天凡有不協於五紀者皆當致其察也如是則寧有悖違天道之政為民害乎
　　次五曰建用皇極
　　皇乃皇皇上帝之皇大之不可名言也説文解字通釋曰極棟也屋脊之棟言衆木之極至也經曰會其有極歸其有極言之甚明不曰大中者言皇極之道有非大中之所能盡也九疇之數以五為極九疇之敘以極為五始於五行終於六極皆皇極為之用也皇極不建則九疇不敘而彝倫斁矣
　　次六曰乂用三徳
　　一二三四五天地之生數也六七八九十天地之成數也天地之數止於五一五為六以五而成乎一也皇極之道中立於五至一之理不可易矣然日中必昃有中必有不中所以抑其過而勉歸於中則在夫建極之君曰正直曰剛克曰柔克所以成乎皇極之道也乂治也惟聖人能致其乂所以為建極之道歟
　　次七曰明用稽疑
　　三徳所以輔乎皇極者也然大道既分皇極之用散在萬殊無精粗無小大如是而為道如是而非道如是而可如是而不可吾恐不能無疑於其間遂立卜筮而稽之曰明用稽疑則稽疑當主乎明茍無明見則流於邪説矣
　　次八曰念用庶徵
　　雨燠寒風之在天者實本於聖人之一身知所以稽疑而不知驗之於天則此念一差天時從之惟聖人視天人為一致念念不敢忘有不順於上則修身省行於其下常恐五事之敬有時而虧而五者之應不以其敘也如是而聖人修己之道備矣
　　次九曰嚮用五福威用六極
　　九疇何為止於九以言乎天地生成之數則當止於十也曰不然夫數之有一非一也數之始也昔之為太極而後之為皇極者乃一也一判而為數數始乎一而其一遂遷焉至兩儀生四象四象生八卦而所謂一者乃復居乎四八之中是為五也故九疇之數止於九建極之數也非生成之數也嚮勸也威戒也聖人歛福以錫民猶恐其乆而忘之故其終復以五福六極勸且戒焉凡是九疇皆有敘而不紊所以為聖人經世之大法
　　一五行一曰水二曰火三曰木四曰金五曰土
　　太極始分而為乾坤乾一變而為坎坤一變而為離是生水火乾再變而為震坤再變而為兊是生木金水火得乾坤之中氣木金得乾坤之偏氣是為四象也土者坤之承乎乾而厚載物者也合乾坤之氣而成位乎下故行水火木金之中而為統一之道也此是説天地間之生數萬物之始無非水也故曰天一生水地以六成之地二生火天以七成之天三生木地以八成之地四生金天以九成之天五生土地以十成之大略天生之則地成之地生之則天成之不過只是隂陽獨隂不生獨陽不生隂陽既合此五行之所以生也
　　水曰潤下火曰炎上木曰曲直金曰從革土爰稼穡五行曰五材所以為民用水潤下火炎上木曲直金従革土稼穡皆固有之性而見之於𤼵用也土無定用故無定稱爰亦用也凡行乎水火木金之中者皆土之用獨言稼穡舉其養民之大者水火木金而非土用稼穡則民不得而自養也
　　潤下作鹹炎上作苦曲直作酸從革作辛稼穡作甘此五行養民之味也鹹苦酸辛味之不適於口者人皆安之而不以為異必其鹹苦酸辛而甘者也甘味之美者為五味之主也五味非甘而人或有嗜之者嗜之偏也
　　二五事一曰貎二曰言三曰視四曰聽五曰思
　　人稟天地之靈以生出與物接則有五事焉貎言視聽思皆一事也而貎言視聽悉本於心思之發用當無一不致其思也貎而後言言而後視視而後聽亦自然之敘也
　　貎曰恭言曰從視曰明聽曰聰思曰睿
　　貎言視聽人之四象也思貎言視聽之皇極也曰恭曰從曰明曰聰曰睿皆其固有之發用貌恭言從視明聽聰而不有思睿立乎其中則必有過不及之差矣睿通乎㣲密之盡也
　　恭作肅從作乂明作晢聰作謀睿作聖〈按晢今本作哲此從孔𫝊〉肅乂晢謀聖修己之成徳也然肅乂晢謀皆修己之一徳而所以集大成者作聖也苟肅非聖之肅乂非聖之乂晢非聖之晢謀非聖之謀則必有差矣不足以言成徳也孟子曰伯夷聖之清者也柳下惠聖之和者也
　　三八政一曰食二曰貨三曰祀四曰司空五曰司徒六曰司㓂七曰賓八曰師
　　凡是八者皆養民之急務不可或闕也本末先後亦有其敘先儒言之詳矣
　　四五紀一曰嵗二曰月三曰日四曰星辰五曰歴數嵗月日星辰天時之四象也歴數嵗月日星辰之皇極也
　　五皇極皇建其有極斂時五福用敷錫厥庶民惟時厥庶民於汝極錫汝保極
　　五福者皇極之福也合天下之道而歸於聖人之建極則五福歛於聖人之一已敷皇極之教而使天下皆歸於皇極則天下之福自聖人錫之故曰歛時五福用敷錫厥庶民至民化其上日用而不知所以錫汝保極於汝極也
　　凡厥庶民無有淫朋人無有比徳惟皇作極
　　此以下言凡者皆其條目也庶民之無淫朋無比徳惟在於一人作極也
　　凡厥庶民有猷有為有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極
　　此皇極之君用人之道也五福之四攸好徳皇極之君待天下如是忠厚彼或曰予攸好徳則信而用之與其攸好徳之福吾將勉之歸於皇極之道也
　　無虐㷀獨而畏髙明人之有能有爲使羞其行而邦其昌
　　既用之而有不虐煢獨畏髙顯有能有為咸進其行則汝之國昌矣
　　凡厥正人既富方榖汝弗能使有好於而家時人斯其辜於其無好徳汝雖錫之福其作汝用咎
　　五福之二曰富既富以祿而不忠於國為時罪人矣主雖欲錫之福彼不知攸好徳適足以為累也
　　無偏無陂遵王之義無有作好遵王之道無有作惡遵王之路
　　此以下重複言之即皇極之敷言也無偏陂無好惡所以戒其臣民一遵於皇極之道也
　　無偏無黨王道蕩蕩無黨無偏王道平平無反無側王道正直
　　蕩蕩平平正直皆皇極之形見於發用者也欲其遵皇極之道故以皇極之發用告之
　　會其有極歸其有極
　　既告之皇極之發用又告之皇極之指歸蕩蕩平平正直㑹其有極也言所遇皆極也當知吾心元有此極出而求之亦此極也
　　曰皇極之敷言是彝是訓於帝其訓
　　此曰者申言之無偏無陂以下既敷陳而言之此又申言之曰此皇極之敷言乃教化之常訓合乎天道天之訓也不可違之
　　凡厥庶民極之敷言是訓是行以近天子之光
　　此言皇極之君不以勢位臨天下凡庶民能行是訓則可以近天子之光華固無貴賤之間也
　　曰天子作民父母以為天下王
　　此曰者斷之之辭觀皇極之君教民之心纎悉曲盡非至不可教則未嘗不盡此心而教之誠如父母之於子弟故末章斷之曰此父母斯民而王天下也
　　六三徳一曰正直二曰剛克三曰柔克平康正直彊弗友剛克燮友柔克
　　無反無側王道正直此皇極平康之治也然世變推遷固有之性不能勝其偏陂好惡之私或剛或柔聖人不得已而用之彊弗友者失之剛燮友者失之柔皆非中道也剛克柔克所以抑其偏而歸之皇極之道也
　　沈潛剛克髙明柔克
　　沈潛似和爕而有不可測故亦剛克髙明似弗友而可以理服故柔克之剛柔異用而悉歸於中也
　　惟闢作福惟闢作威惟辟玉食臣無有作福作威玉食臣之有作福作威玉食其害於而家凶於而國人用側頗僻民用僭忒
　　作福作威玉食人君之事臣之有作福作威玉食不可也五者君之道六者臣之道臣而迫於君故防微杜漸不得不謹所以為皇極之道也
　　七稽疑擇建立卜筮人乃命卜筮曰雨曰霽曰蒙曰驛曰克曰貞曰悔凡七卜五占用二衍忒立時人作卜筮三人占則從二人之言
　　註曰善鈞從衆亦皇極也
　　汝則有大疑謀及乃心謀及卿士謀及庶人謀及卜筮心為皇極之宗必先謀及乃心然後卿士庶人卜筮
　　汝則從⻱從筮從卿士從庶民從是之謂大同身其康彊子孫其逢吉
　　謀之乃心既從矣而卿士⻱筮庶民亦皆從焉是安行乎皇極之道也宜乎得福之厚後世舉事動是違衆故治少而亂多也
　　汝則從⻱從筮從卿士逆庶民逆吉卿士從⻱從筮從汝則逆庶民逆吉庶民從⻱從筮從汝則逆卿士逆吉擇其衆者而從之事有權時之宜則從衆者亦權宜之中也
　　汝則從⻱從筮逆卿士逆庶民逆作內吉作外凶三逆二從逆者衆其事非關乎外則猶可也
　　⻱筮共違於人用靜吉用作凶
　　自以為可行而卿士庶民卜筮皆以為不可茍違乎衆則凶隨之矣後世自用之君違衆而好不靜者果何利哉
　　八庶徵曰雨曰曰燠曰寒曰風曰時
　　雨燠寒風天之生物五徳也雨以潤以乾燠以長寒以成皆其徳之一也不有風行其間則固而不化物必有靡於浸滛枯於焦灼腐扵蒸藴絶於凝沍者矣故雨燠寒不能違乎風皆沴氣也何以生物聖人以是驗五事之敬〈案詩正義引鄭注曰風土氣也凡氣非風不行猶金木水火非土不處也趙氏之説本諸鄭氏〉
　　五者來備各以其敘庶草蕃廡一極備凶一極無凶五者來備則生殖極其盛一極備凶者皇極不建則五者應不以時而凶備矣一極無凶者皇極建而五者之來各以其敘而福備矣極一也備凶無凶之異皇極之建不建也
　　曰休徵曰肅時雨若曰乂時若曰晢時燠若曰謀時寒若曰聖時風若曰咎徵曰狂恆雨若曰僭恆若曰豫恆燠若曰急恆寒若曰蒙恆風若
　　五行之一曰水五事之一曰肅庶徵之一曰雨五行之二曰火五事之二曰乂庶徵之二曰五行之三曰木五事之三曰晢庶徵之三曰燠五行之四曰金五事之四曰謀庶徵之四曰寒五行之五曰土五事之五曰聖庶徵之五曰風〈案鄭注曰木氣為雨金氣為火氣為燠水氣為寒土氣為風趙氏定五行所屬本吳氏仁傑與鄭義異〉是三者其一理歟曰一理也水雨肅皆坎之象也火乂皆離之象也木燠晢皆震之象也金寒謀皆兊之象也土風聖則行乎四象之中坤承乎乾之象也水火木金土雨燠寒風生於天地之初而肅乂晢謀聖生於人倫秉彝之始皆稟此氣雨燠寒風為在天者肅乂晢謀聖為在人者水火木金土為在天地之間者其氣未嘗不相通財成輔相使上下流通而無間其責則歸於代天子民之君矣故肅乂晢謀聖有不敬於下則雨燠寒風不時應於上影響之從不可誣也狂僭豫急蒙肅乂晢謀聖之反也蒙昧也一昧於道則狂僭豫急隨之惟聖罔念作狂惟狂克念作聖聖狂相反一念之間耳故肅乂晢謀之不麗乎聖則為狂僭豫急之昧矣天時應於上宜雨燠寒之不以時也時與恆人與天初無二本孟子曰孔子聖之時者也子思曰君子而時中惟聖人有此時故上天之時應時本於人也恆時之反也以人事之恆而感天時之恆亦理之所必至也嗚呼五事可不敬乎
　　曰王省惟嵗卿士惟月師尹惟日嵗月日時無易百榖用成乂用明俊民用章家用平康日月嵗時既易百榖用不成乂用昏不明俊民用微家用不寧庶民惟星星有好風星有好雨日月之行則有冬有夏月之從星則以風雨
　　此言天位天工皆當取象於天時小大各有其職毋相侵越亦猶一日之積而成月一月之積而成嵗不可得而易也順此則年榖豐登而家國治反是則年榖不登而家國不寧其驗明矣星則庶民之象也有好風有好雨民之情也日月之行有冬有夏月之從星則以風雨此歴數之不可違而民情之不可忽也庶徵之驗既求之於五事而又以天時之五紀參乎王卿士師尹庶民之象正理一貫逹乎上下箕子及此可謂盡乎天人之際矣
　　九五福一曰夀二曰富三曰康寧四曰攸好徳五曰考終命六極一曰凶短折二曰疾三曰憂四曰貧五曰惡六曰弱
　　皇極福之極六極凶之極皆此理之極至故推言順乎皇極則曰夀曰富曰康寧曰攸好徳曰考終命五福應之也違乎皇極則曰凶短折曰疾曰憂曰貧曰惡曰弱六極應之也人誰不慕五福而畏六極至是其知所向矣嗚呼皇極之君其聖矣乎惜乎箕子有其徳而無其位也洪範一書亦庶㡬於素王乎河出圖洛出書而八卦九疇以數示人八卦虛中之數也九疇建極之數也其道一也何以言之八卦奠位而包皇極於內皇極居中而運八卦於外此八卦九章相為表裏也道不虛行待人而後行天不以道畀聖人則八卦可以無九疇天不能不以道畀聖人則八卦無九疇何以顯其用故聖人建極而天地之化成矣託數以喻道天實闡其秘論道而遺其數後世儒者晦之也或曰易之八卦未嘗不自為用而何待於洪範皇極之建曰八卦伏羲氏之卦也卦有八而伏羲氏晝之即洪範之建極也文王重而為六十四孔子繫之而十翼備皆是道也洛書未出則九疇建極之道黙用於聖人之經世九疇既著則洪範之書遂為萬世經世之大法易與洪範固無二本也嗚呼伏羲畫八卦而王天下禹敘九疇而興有夏至殷之衰八卦在羑里九疇在明夷武王勝殷以箕子歸而洪範復歸於周卜世三十卜年八百而過其歴者良有以也有天下者監於茲焉善湘又敘









　　洪範統一考證
　　十一頁前八行　咸進其行原本作咸造其行案正義引之前説以進訓羞蓋本於雅訓今改正












