　　欽定四庫全書　　　　　集部七
　　堯峰文鈔　　　　　　　別集類六　〈國朝〉提要
　　〈臣〉等謹案堯峰文鈔五十巻
　　國朝汪琬撰琬字苕文號鈍翁晩居堯峰因以自號長洲人順治乙未進士由戶部主事陞刑部郎中降補北城兵馬司指揮再陞戶部主事康熈己未舉博學鴻詞授翰林院編修初裒其文為鈍翁類藁六十二巻續稿五十六巻晩年又手自刪汰定為此編其門人林佶為手寫而刋之古文一脈自明代膚濫於七子纖佻於三袁至啟禎而極敝
　　國初風氣還淳一時學者始復講唐宋以來之矩矱而琬與寧都魏禧商邱侯方域稱為最工宋犖嘗合刻其文以行世然禧學雜縱橫未歸於純粹方域體兼華藻稍渉於浮誇惟琬學術既深軌轍復正其言大抵原本六經與二家迥別其氣體疏通暢達頗近南宋諸家蹊逕亦略不同廬陵南豐固未易言要之接跡唐歸無媿色也琬性狷急動見人過交遊罕善其終者又好詆訶見文章必摘其瑕纇故恆不滿人亦恆不滿於人與王士禎為同年後舉博學鴻詞時乃與士禎相忤其詩有區區誓墓心豈為一懐祖句以王述比士禎士禎載之於居易録中又與閻若璩議禮相詬若璩載之潛邱劄記中皆為世口實然從來勢相軋者必其力相敵不相敵則弱者不敢強者不屑不至於互相排擊否則必有先敗者亦不能久相支拄士禎詞章名一世不與他人角而所與角者惟趙執信及琬若璩博洽亦名一世不與他人角而所與角者惟顧炎武及琬則琬之文章學問可略見矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












