　　欽定四庫全書　　　　　子部十
　　書齋夜話　　　　　　　　雜家類〈雜説之屬〉提要
　　〈臣〉等謹案書齋夜話四卷宋俞琰撰琰有大易集説已著録此書乃其平日讀書論文隨所得而筆記者卷一皆辨論經義其斥孔安國稱洛書錫禹之非確為有見於諸經字訓正訛考異頗為該洽如謂論語富與貴章當就不以其道為句孟子則慕少艾為慕愛少衰之思當讀少字為上聲其説亦頗足資參正二卷三卷皆推闡先儒之説多發明河圖洛書及先天太極二圖葢陳摶所述以丹訣通之於易其原本出道家琰所注隂符經參同契皆詮釋黃老神仙之説所著席上腐談易外別傅亦硏究爐火修煉之術故其註易皆傳邵學是書反覆申明亦不出是義也末一卷皆論文之語然頗乏精奧葢琰詞章之學不及其易學之深觀所作林居山人集亦可以概見雲乾隆五十一年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










