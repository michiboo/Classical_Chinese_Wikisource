
萬事不可料，歎君在軍中。 
讀書破萬卷，何事來從戎。 
曾逐李輕車，西征出太蒙。 
荷戈月窟外，擐甲崑崙東。 
兩度皆破胡，朝廷輕戰功。 
十年祗一命，萬里如飄蓬。 
容鬢老胡塵，衣裘脆邊風。 
忽來輪臺下，相見披心胸。 
飲酒對春草，彈棋聞夜鐘。 
今且還龜茲，臂上懸角弓。 
平沙向旅館，匹馬隨飛鴻。 
孤城倚大磧，海氣迎邊空。 
四月猶自寒，天山雪蒙蒙。 
君有賢主將，何謂泣途窮。 
時來整六翮，一舉凌蒼穹。

