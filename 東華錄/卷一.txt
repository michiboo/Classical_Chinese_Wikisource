我朝先世發祥於長白山，山高二百餘里，緜亙千餘里。山上有潭曰闥門，周八十里，鴨綠、混同、愛滹三江出焉。望氣者言其地將生聖人，統一諸國。山之東有布庫里山，山下有池曰布爾瑚里。相傳有天女三：長恩固倫、次正固倫、季佛庫倫浴於池，浴畢有神鵲銜朱果置季女衣袂，季女吞之遂有身，尋產一男，生而能言，貌奇異。及長，母告之故，因命之曰天生汝以定亂國，以其愛新覺羅爲姓，布庫里雍順爲名。母凌空去，子乘小舠順流至河，步登岸折柳枝及野蒿爲坐具，端趺其上。其地有三姓爭雄，長搆兵仇殺，有取水者奇其狀貌歸告，衆走問語以姓名，且曰：『我天女佛庫倫所生，天命定汝等之亂。』衆驚曰：『天生聖人也！』�歸奉爲主，居長白山之東，俄漠惠之野鄂多里城，國號滿洲。
數傳遭國人叛，族被戕，幼了范察僅以身免，遁於野。國人追之，有鵲止其首追者以爲枯木，因得脫。又數傳至肇祖原皇帝，姓愛新覺羅氏，諱都督孟特穆居虎欄哈達山下，赫圖阿喇地，有智畧，計執先世仇人之後四十餘人，半誅半釋之盡復故地。生子二，長充善，次褚宴。充善生子三，長妥羅，次妥義謨，次錫寶齊篇古。錫寶齊篇古生子一，即興祖直皇帝諱都督滿福。生子六，長德世庫，次劉闡，次索長阿，次即景祖翼皇帝諱覺昌安，次包即阿，次寶實。德世庫居覺爾察地，劉闡居阿哈河恪地，索長阿居河洛噶善地，景祖居祖基赫圖阿喇地，寶實居彰甲地。六人各築城分居，稱爲寧古塔貝勒，是爲六祖。
景祖生子五，長禮敦巴圖魯，次額爾袞，次界堪，次即顯祖宣皇帝諱塔克世，次塔察篇古。顯祖嫡妃喜塔喇氏乃阿古都督女，是爲宣皇后，生子三，長即太祖高皇帝諱努爾哈赤，稱爲聰睿貝勒，生明嘉靖三十八年己未，孕十三月而生龍。顏鳳目、偉軀、大耳，聲若洪鍾。十歲時宣皇后崩，繼妃納喇氏撫育寡恩，年十九俾分居，予產獨薄，後知其才德復厚予之。
太祖辭不受，時有碩色納者
