宋陶穀撰。穀字秀實，邠州新平人。本唐彥謙之孫，避晉諱，改陶氏。仕晉為知制誥，倉部郎中。仕漢為給事中。仕周為兵部侍郎，翰林承旨。入宋仍原官，加戶部尚書。事跡具《宋史》本傳。是書皆採摭唐及五代新頴之語，分三十七門，各為標題，而註事實緣起於其下。陳振孫《書錄解題》以為不類宋初人語，胡應麟《筆叢》嘗辯之。今案穀雖入宋，實五代舊人，當時文格不過如是，應麟所云良是。惟穀本北人，僅一使南唐，而花九品九命一條雲，張翊者世本長安，因亂南來，先主擢置上列。乃似江南人語，是則稍不可解耳。豈亦雜錄舊文，刪除未盡耶所？記諸事，如出一手。大抵即穀所造，亦《雲仙散錄》之流，而獨不偽造書名，故後人頗引為詞藻之用。樓鑰《攻媿集》有白醉軒詩，據其自序，亦引此書。則宋代名流即已用為故實。相沿既久，遂亦不可廢焉。

