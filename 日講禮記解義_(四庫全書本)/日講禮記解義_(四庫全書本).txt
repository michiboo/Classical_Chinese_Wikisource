　　御製日講禮記解義序
　　皇祖聖祖仁皇帝稽古右文命儒臣日值講筵五經通鑑以次進講薈萃羣言𤼵明㫖要臚為解義積有成編譯以國書頒示中外各製序言弁其端而授諸梓易書詩三經先竣春秋若干卷刻於雍正年間惟禮記巻帙浩繁藁本存繙書房久之未竟厥業朕御極之初允儒臣請纂修三禮義疏因取日講禮記解義原本參校異同歸於一是並命翻譯授梓以備五經之全敬列
　　皇祖御製原文於前而畧述大概以誌成書𡻕月惟禮記出自漢儒然多本於七十子之所傳習如大學中庸一篇既經有宋大儒定為孔氏遺書訓釋而列於學官其他精言奧義往往與易詩書春秋相𤼵明非董仲舒揚雄軰所及蓋其來有自去聖人之教固未逺也雖月令王制附益其間有以啟後人疑議而先王之制所傳各異事之不可考而説之不可強同者亦已多矣依文立訓以存舊觀說經之通例也抑班固有言六經之道同歸而禮樂之用為急經禮三百曲禮三千豈惟其文而已蓋將以章志貞教大其坊與天下臣民共之仰惟
　　聖祖序言所謂體諸躬修措之國者禮之實而明經之大用也因言以求其義因義以達其用夫豈章句訓詁之足雲敢申言之以闡
　　至訓
　　乾隆十二年二月初一日







　　日講官起居注翰林院侍讀學士〈臣〉陳彥奉
　　勑敬書
