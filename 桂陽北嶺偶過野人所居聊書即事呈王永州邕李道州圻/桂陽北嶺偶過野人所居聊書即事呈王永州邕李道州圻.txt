
犬吠空山響，林深一逕存。 
隔雲尋板屋，渡水到柴門。 
日晝風煙靜，花明草樹繁。 
乍疑秦世客，漸識楚人言。 
不記逃鄉里，居然長子孫。 
種田燒險谷，汲井鑿高原。 
畦葉藏春雉，庭柯宿旅猿。 
嶺陰無瘴癘，地隙有蘭蓀。 
內戶均皮席，枯瓢沃野餐。 
遠心知自負，幽賞詎能論。 
轉步重崖合，瞻途落照昏。 
他時願攜手，莫比武陵源。

