
辭君遠行邁，飲此長恨端。
已謂道里遠，如何中險艱。
流水赴大壑，孤雲還暮山。
無情尚有歸，行子何獨難。
驅車背鄉園，朔風卷行跡。
嚴冬霜斷肌，日入不遑息。
憂歡容髮變，寒暑人事易。
中心君詎知，冰玉徒貞白。
黃鳥何關關，幽蘭亦靡靡。
此時深閨婦，日照紗窗裏。
娟娟雙青娥，微微啓玉齒。
自惜桃李年，誤身遊俠子。
無事久離別，不知今生死。
峨峨高山巔，浼浼青川流。
世人不自悟，馳謝如驚飍。
百金非所重，厚意良難得。
旨酒親與朋，芳年樂京國。
京城繁華地，軒蓋凌晨出。
垂楊十二衢，隱暎金張室。
漢宮南北對，飛觀齊白日。
游泳屬芳時，平生自雲畢。
綺樓何氛氳，朝日正杲杲。
四壁含清風，丹霞射其牖。
玉顏上哀囀，絕耳非世有。
但感離恨情，不知誰家婦。
孤雲忽無色，邊馬爲回首。
曲絕碧天高，餘聲散秋草。
徘徊帷中意，獨夜不堪守。
思逐朔風翔，一去千里道。
嘉樹藹初綠，靡蕪吐幽芳。
君子不在賞，寄之雲路長。
路長信難越，惜此芳時歇。
孤鳥去不還，緘情向天末。
月滿秋夜長，驚烏號北林。
天河橫未落，斗柄當西南。
寒蛩悲洞房，好鳥無遺音。
商飆一夕至，獨宿懷重衾。
舊交日千里，隔我浮與沈。
人生豈草木，寒暑移此心。
酒星非所酌，月桂不爲食。
虛薄空有名，爲君長歎息。
蘭蕙雖可懷，芳香與時息。
豈如凌霜葉，歲暮藹顏色。
折柔將有贈，延意千里客。
草木知賤微，所貴寒不易。
神州高爽地，遐瞰靡不通。
寒月野無綠，寥寥天宇空。
陰陽不停馭，貞脆各有終。
汾沮何鄙儉，考槃何退窮。
反志解牽跼，無爲尚勞躬。
美人奪南國，一笑開芙蓉。
清鏡理容髮，褰簾出深重。
豔曲呈皓齒，舞羅不堪風。
慊慊情有待，贈芳爲我容。
可嗟青樓月，流影君帷中。
春至林木變，洞房夕含清。
單居誰能裁，好鳥對我鳴。
良人久燕趙，新愛移平生。
別時雙鴛綺，留此千恨情。
碧草生舊跡，綠琴歇芳聲。
思將魂夢歡，反側寐不成。
攬衣迷所次，起望空前庭。
孤影中自惻，不知雙涕零。
秋天無留景，萬物藏光輝。
落葉隨風起，愁人獨何依。
華月屢圓缺，君還浩無期。
如何雨絕天，一去音問違。
有客天一方，寄我孤桐琴。
迢迢萬里隔，託此傳幽音。
冰霜中自結，龍鳳相與吟。
絃以明直道，漆以固交深。
白日淇上沒，空閨生遠愁。
寸心不可限，淇水長悠悠。
芳樹自妍芳，春禽自相求。
徘徊東西廂，孤妾誰與儔。
年華逐絲淚，一落俱不收。

