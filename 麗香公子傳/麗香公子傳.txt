　　公子，世傳春申君所生，而又曰大樹將軍之別枝，皆未老，然其為人，色豔質美，人咸愛之。與清虛先生交，先生每狎之，公子必佯狂而舞。及飛白散人至，公子必傾心飽其慧而低首不言，若曲腰向謝之意。玄明高士笑而問曰：「子非賤也？遇清虛而即舞；子非貧也？見飛白而多貪。吾甚昏於是。」公子笑而答曰：「以子之明，不能亮察我邪？某奕葉聯芳，身榮朱紫，根據封土，孰能搖兀？但清虛先生善發人，故某一相接，遂胸中道理勃然萌動，是以不覺其舞蹈耳。至于飛白散人，則輕狂無籍人也，得借一枝，便合繾綣，且欲相壓，令人心腹不能自露。況稍得意，瀰漫天地之志，欲使萬物皆出其下。某以一介之資，安能不順受其澤邪？」
　　明日，玄明以告飛白。飛白怒罵曰：「公子出身草莽，令色諛言。某雖輕狂，力能屈之，使不見天日。」玄明懼，求解於清虛。清虛飄然而來，以和氣勸飛白。飛白意乃釋，且謝曰：「得先生之解，不覺點化矣。」公子遂洗容出見，不動顏色。飛白愧，披指倒地，不敢仰視，且自釋曰：「欲使公子流芳耳，敢有淚滴之累耶？」自是飛白甘為下流，不復與公子比肩矣。
　　玄明知之，亦負慚自蔽者數日。後形跡稍露，乃逾垣一窺公子之影。公子挽清虛，顛首招之。玄明傴僂而來。且掩其半面以謝。公子曰：「某與高士形影相隨，何避嫌之有？」乃席地而坐，終日依依，至曉而散。識者謂公子有容人之度，良有以也。
　　公子少時為婦人女子所愛，有妝殘者，必捐己以親之。清虛先生每戒之曰：「子為色所累，必遭夭折。」公子曰：「今已衰老矣。夫大丈夫寧寸斬焚身，豈死於婦人女子之手耶？」遂謝事，甘朽林下，其族亦漸見零落。
　　後青帝宰世，公子之子孫漸盛，支宗繁衍，不可勝計。然成之者，清虛與力焉。而玄明、飛白，特往往來一親近而已。
