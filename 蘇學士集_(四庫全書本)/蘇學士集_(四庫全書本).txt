　　欽定四庫全書　　　　　集部三
　　蘇學士集總目　　　　　別集類二〈宋〉
　　巻一
　　古詩二十四首
　　巻二
　　古詩二十首
　　巻三
　　古詩二十首
　　巻四
　　古詩十八首
　　巻五
　　古詩十四首
　　巻六
　　律詩三十四首
　　巻七
　　律詩三十九首
　　巻八
　　律詩四十三首
　　巻九
　　書七首
　　巻十
　　書六首
　　巻十一
　　上書疏狀九首
　　巻十二
　　啓表十二首
　　巻十三
　　記序雜文十六首
　　巻十四
　　誌銘八首
　　巻十五
　　誌銘六首
　　巻十六
　　行狀哀辭祭文五首
　　〈臣〉等謹案蘇學士集十六巻宋蘇舜欽撰舜欽字子美其先梓州人家開封參政易簡之孫直集賢院耆之子景祐中進士累遷集賢校理監進奏院坐事除名復復為湖州長史而卒事跡具宋史本傳是集據歐陽修序乃舜欽沒後四年修於其婦翁杜衍家蒐得遺稿編輯顧修序稱十五巻晁陳二家目並同而此本乃十六巻則後人又有所續入然費袞梁溪漫志載舜欽與歐陽公辨謗書一篇句下各有自注論官紙事甚詳併有修附題之語葢修編是集時以語涉於已引嫌避怨而刪之此本仍未收入則尚有所佚矣宋文體變於修舜欽與尹洙寔左右之然修作洙墓誌僅稱其簡而有法蘇轍作修墓碑又載修言於文得尹洙孫明復猶以為未足而修為舜欽序獨曰子美齒少於余作古文反在其後推挹之甚至集中昭應宮火疏乞納諫書詣匭疏荅韓維書宋史皆載之本傳劉克莊後村詩話稱其歌行雄放於梅堯臣軒昂不覊如其為人及蟠屈為近體則極平夷妥帖其論亦允惟稱其垂虹亭中秋月詩佛氏解為銀色界仙家多住月華宮一聨勝其金餅山虹之句則殊不然二聨同一俗格在舜欽集中為下乗無庸置優劣也王士禎池北偶談頗譏其及第後與同年宴李丞相宅詩然宋初去唐未逺猶沿貴重進士之餘習亦未可以是深病之存而不論可矣乾隆四十四年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　蘇學士集原序
　　予友蘇子美之亡後四年始得其平生文章遺稾於太子太傅杜公之家而集錄之以為十五巻子美杜氏壻也遂以其集歸之而告於公曰斯文金玉也棄擲埋沒糞土不能銷蝕其見遺於一時必有收而寳之於後世者雖其埋沒而未出其精氣光怪已能常自發見而物亦不能揜也故方其擯折摧挫流離窮厄之時文章已自行於天下雖其怨家仇人及嘗能出力而擠之死者至其文章則不能少毀而揜蔽之也凡人之情忽近而貴逺子美屈於今世猶若此其伸於後世宜如何也公其可無恨予嘗考前世文章政理之盛衰而怪唐太宗致治㡬乎三王之盛而文章不能革五代之餘習後百有餘年韓李之徒出然後元和之文始復於古唐衰兵亂又百餘年而聖宋興天下一定晏然無事又㡬百年而古文始盛於今自古治時少而亂時多幸時治矣文章或不能純粹或遲久而不相及何其難之若是與豈cq=54非難得其人與苟一有其人又幸而及出於治世世其可不爲之貴重而愛惜之與嗟吾子美以一酒食之過至廢爲民而流落以死此其可以歎息流涕而爲當世仁人君子之職位宜與國家樂育賢才者惜也子美之齒少於予而予學古文反在其後天聖之間予舉進士於有司見時學者務以言語聲偶摘裂號爲時文以相誇尚而子美獨與其兄才翁及穆叅軍伯長作爲古歌詩雜文時人頗共非笑之而子美不顧也其後天子患時文之弊下詔書諷勉學者以近古由是其風漸息而學者稍趨於古焉獨子美爲於舉世不爲之時其始終自守不牽世俗趨舍可謂特立之士也子美官至大理評事集賢挍理而廢後爲湖州長史以卒享年四十有一其狀貌竒偉望之昂然而即之溫溫久而愈可愛慕其才雖髙而人亦不甚嫉忌其擊而去之者意不在子美也賴天子聰明仁聖凡當時所指名而排斥二三大臣而不欲以子美爲根而累之者皆蒙保全今並列於榮寵雖與子美同時飲酒得罪之人多一時之豪俊亦被收采進顯於朝廷而子美獨不幸死矣豈非其命也悲夫廬陵歐陽序












