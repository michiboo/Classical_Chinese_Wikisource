
天災自古有，昏墊彌今秋。
霖霪溢川原，澒洞涵田疇。
指途適汶陽，掛席經蘆洲。
永望齊魯郊，白雲何悠悠。
傍沿鉅野澤，大水縱橫流。
蟲蛇擁獨樹，麋鹿奔行舟。
稼穡隨波瀾，西成不可求。
室居相枕藉，蛙黽聲啾啾。
仍憐穴蟻漂，益羨雲禽游。
農夫無倚着，野老生殷憂。
聖主當深仁，廟堂運良籌。
倉廩終爾給，田租應罷收。
我心胡鬱陶，征旅亦悲愁。
縱懷濟時策，誰肯論吾謀。

