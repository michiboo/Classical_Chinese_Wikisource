　　欽定四庫全書　　　　經部一
　　提要　　　　　　　　易類
　　易圗説
　　〈臣〉等謹案易圗説三卷宋吳仁傑撰仁傑字斗南崑山人宋史藝文志仁傑有古周易十二卷易圗説三卷集古易一卷今古周易世罕傳本僅永樂大典尚有全文此書其圗説也其説謂六十四正卦伏羲所作也故首列八純卦各變八卦圗又謂卦外六爻及六十四覆卦文王所作也故有一卦變六十四卦圗有六爻皆變則占對卦皆不變則占覆卦圗又謂序卦為伏羲雜卦為文王今之爻辭當為繫辭傳繫辭𫝊當為説卦傳於諸家古易之中其説特為新異迥與先儒不合然證以史記引同歸殊途二語為大傳不名繫辭傳隋志謂説卦三篇今止一篇為後人亂其
　　篇題所言亦時有依據録而存之備古易一家之説可也乾隆四十年五月恭校上總纂官〈臣〉紀昀〈臣〉陸錫熊〈臣〉孫士毅總　校　官　〈臣〉　陸　費　墀











