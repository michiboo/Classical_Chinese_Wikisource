
黃鶴東南來，寄書寫心曲。
倚松開其緘，憶我腸斷續。
不以千里遙，命駕來相招。
中逢元丹丘，登嶺宴碧霄。
對酒忽思我，長嘯臨清飆。
蹇予未相知，茫茫綠雲垂。
俄然素書及，解此長渴飢。
策馬望山月，途窮造階墀。
喜茲一會面，若覩瓊樹枝。
憶君我遠來，我懽方速至。
開顏酌美酒，樂極忽成醉。
我情既不淺，君意方亦深。
相知兩相得，一顧輕千金。
且向山客笑，與君論素心。

