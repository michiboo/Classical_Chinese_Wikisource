
蘇臺憶季常，飛櫂歷江鄉。
持此功曹掾，初離華省郎。
貴門生禮樂，明代秉文章。
嘉郡位先進，鴻儒名重揚。
爰從姻婭貶，豈失忠信防。
萬里行驥足，十年暌鳳翔。
迴遷翊元聖，入拜佇惟良。
別業對南浦，羣書滿北堂。
意深投轄盛，才重接筵光。
陋學叨鉛簡，弱齡許翰場。
神馳勞舊國，顏展別殊方。
際曉雜氛散，殘春衆物芳。
煙和疎樹滿，雨續小谿長。
旅拙感成慰，通賢顧不忘。
從來琴曲罷，開匣爲君張。

