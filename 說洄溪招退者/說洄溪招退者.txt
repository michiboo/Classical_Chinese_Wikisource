
長松亭亭滿四山，山間乳竇流清泉。
洄溪正在此山裏，乳水松膏常灌田。
松膏乳水田肥良，稻苗如蒲米粒長。
糜色如珈玉液酒，酒熟猶聞松節香。
溪邊老翁年幾許，長男頭白孫嫁女。
問言只食松田米，無藥無方向人語。
浯溪石下多泉源，盛暑大寒冬大溫。
屠蘇宜在水中石，洄溪一曲自當門。
吾今欲作洄溪翁，誰能住我舍西東。
勿憚山深與地僻，羅浮尚有葛仙翁。

