　　欽定四庫全書　　　　　集部七
　　曝書亭集　　　　　　　別集類六　〈國朝〉提要
　　〈臣〉等謹案曝書亭集八十巻附録一巻
　　國朝朱彝尊撰彝尊有經義考已著錄此集凡賦一巻詩二十二巻皆編年為次始於順治乙酉迄於康熙己丑凡六十五年之作其紀年皆用爾雅嵗陽嵗隂之名從古例也詞七巻曰江湖載酒集曰茶煙閣體物集曰蕃錦集襍文五十卷分二十六體附錄葉兒樂府一巻則所作小令也彝尊未入翰林時嘗編其行稿為竹垞文類王士禎為作序極稱其永嘉詩中南亭西射堂孤嶼瞿溪諸篇然是時僅規橅王孟未盡所長至其中嵗以還則學問愈博風骨愈壯長篇險韻出竒無窮趙執信談龍錄論
　　國朝之詩以彝尊及王士禎為大家謂王之才髙而學足以副之朱之學博而才足以運之及論其失則曰朱貪多王愛好亦公論也惟暮年老筆縱橫天真爛漫惟意所造頗乏翦裁然晩境頺唐杜陵不免亦不可苛論彝尊矣至所作古文率皆淵雅良由茹涵既富故根柢盤深其題跋諸作訂譌辨異本本原原實跨黃伯思樓鑰之上蓋以詩而論與王士禎分途各騖未定孰先以文而論則漁洋文略固不免瞠乎後耳惟原本有風懐二百韻詩及靜志居琴趣長短句皆流宕艶冶不止陶潛之賦閑情夫綺語難除詞閒常態然韓偓香奩集別為篇帙不入內翰集中良以文章各有體裁編錄亦各有義例溷而一之則自穢其書今併刋除庶不乖風雅之正也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀














　　曝書亭集原序
　　秀水朱文恪公以名徳著萬厯中諸子姓彬彬繼起號能文章四十年來浙西言文獻者必首朱氏文恪公之曽孫曰彝尊錫鬯最晩出文章之名播海內一旦出諸父之右予考唐史若韋氏杜氏蘇氏崔氏盧氏之屬皆累世為公卿當時史官至為著宰相世系迄於宋代則有若邯鄲李氏魏郡王氏夀春呂氏河南韓氏曁範文正韓忠獻父子兄弟其功名率與國運相終始蓋唐宋以來其重世臣如是錫鬯少逢喪亂棄制舉自放于山巔水涯之間獨肆力學古研究六藝之㫖於漢唐諸儒註疏皆務窮其指歸家苦貧依人逺遊南踰五嶺北出雲朔東泛滄海登之罘所至叢祠荒冢金石斷缺之文莫不搜剔考證與史傳參互同異其為文章益奇嗚呼以文恪公之徳錫鬯之才不得比於唐宋之世臣而老於布衣僅以文章自見蓋遇不同矣是可感也錫鬯之文紆餘澄澹蛻出風露於辯證尤精詩則捨筏登岸務尋古人不傳之意於文句之外今之作者未能或之先也始順治戊戌予在都下見錫鬯嶺外詩嗟異之康熙甲辰錫鬯過廣陵投予歌詩適予客金陵不及相見丁未始遇於京師中間聚散者不一迨今丁巳予復入京師而錫鬯又將有金陵之行回憶予始見錫鬯詩時忽忽已二十年兩人論交且十有四年而錫鬯與予皆非少壯人矣錫鬯過別予以所著竹垞集屬序予因述其所有感於中者而幷道予二人離合之情以遺之錫鬯其亦有感於予言也濟南王士禎
　　古今之論博學者不必工於文工文者學不博秀水朱錫鬯幼負異才為太傅文恪公曽孫年十七棄舉子業學古文博極羣書旣食貧歴幕府則之豫章之粵之東甌之燕之齊之晉凡山川碑誌祠廟墓闕之文無弗觀覽故所作文考據古今人物得失為最工而經傳註疏亦多所發明然世之博學者往往其文不工則何也老子曰當其無有室之用天下之理以實為體以虛為用是故風觸於虛而聲作水激於虛而瀾生博學者惟思自用其實故窒抑煩懣而無以運之且夫鵾鵬之神也水不從南溟風不摶扶搖九萬里則不能自運何者水狹而風卑則其虛也無幾何地而何以運為然且見聞多則私智勝又好以其偶合穿鑿傅㑹古今之事故其文愈根據而愈畔於道吾觀錫鬯所論說兢兢然必稽於古古人所無有弗道也又必折衷聖賢之理而載籍所未嘗明言者每引伸觸類互推而得其說人之始視之也若夏雲之起於空中若城市樓觀臺閣車馬之見于海惝乎不見其根本旣而求之則皆有以得其確然之故而援古喻今使言者無罪聞者足戒是蓋所謂能以虛運其實者非邪三呉顧寜人汪苕文博學窮物理予最愛其文有根據而錫鬯皆與為友虛已以下之相與切劘其學又能出新意自見此其文之日工也夫寜都魏禧
　　竹垞先生以名髙入史館刻其詩文數十萬言旣為藝苑職志矣今年丙寅復輯其己未以來詩若文凡若干卷集成見示且屬為之序愼行於先生中表兄弟然名位文章相去絶遠何足以知先生雖然亦嘗從事於文欲有所就正於先生久矣竊謂唐之文奇宋之文雅唐文之句短宋文之句長唐以詭卓頓挫為工宋以文從字順為至昌黎之文進學解自言之矣答李翺書則為人言之矣李漢李翰諸人又言之矣緫蘄不蹈襲前人一語廬陵推論六藝之華則曰自能以功業光昭於時故不一於立言而垂不腐而今乃沿襲模擬以空疎不學之材強為無本之枝蔓不幾為古人所笑乎先生於書無所不窺搜羅遺佚爬梳考辨深得古人之意而後發而為文粹然一澤於大雅固非今之稱文者所敢望矣其稱詩最早格亦稍稍變然終以有唐為宗語不雅馴者勿道正始之音不與人以代興之業此愼行所竊窺於先生嘗欲廣諸同好而因舉私見以質之先生者也故辱先生之命輙書此以進之海寜查愼行
　　詞原序
　　往壬寅夏日與錫鬯聚首湖上時畫船歌扇午風滌暑各有詩篇和答倏忽已十年矣中間離合不常錫鬯時理遊屐歴窮邊汾隂之橫吹已遙青冢之琵琶欲咽據鞍弔古音調彌髙而僕且蹉跌不振奔走困頓於四方不減屈吟而賈賦也頃與錫鬯同客䢴溝出示近詞一帙芊緜溫麗為周栁擅塲時復雜以悲壯殆與秦缶燕築相摩盪其為閨中之逸調邪為塞上之羽音邪盛年綺筆造而益深固宜其無所不有也僕髪已種種力衰思鈍望其旗纛精整鬰若荼墨為之曳殳卻走退三舎避之已嘉善曹爾堪
　　原夫樂府盛於齊梁倚聲肇諸唐宋雖遞為汎濫難目同源而揆厥風騷緫非異轍是以門前楊栁詎無託興之風石上菖蒲大有相思之句新歌子夜獨擅新聲舊舞前溪還誇舊調迨夫月滿秦樓倡新詞於供奉家臨長信歎麗製於溫岐花間蘭畹盡賞才華綽板琵琶別推風格夢回雞塞難消後主之愁腸斷人間惟有方回之句栁屯田無慙風雅李清照寔冠閨房凡諸作者俱隸風人吾友朱十天上謫星人間達士弄桓伊之笛姿致無雙鼓安道之琴風流第一文情欣賞詩律羣推固已置之名山雲霞蒸蔚試令擲地金石鏗鏘矣然而江文通之著作別緒居多庾開府之生平間關不少昔年逺夢曾隔羊城此日思君還來雁塞李陵臺畔詩詠浮雲太武宮前愁隨明月望昭君之青草能不傷心登秦女之白樓可無懷古爰歴介推之地更尋尹鐸之鄉寳瑟晨彈盡是倡家蕩婦錦裘夜獵都為上國王孫未免有情能無所感託深思於紅豆憂亦中來悲搖落於青衫泣將何及於是被之小令不無惆悵之詞寫就衍波亦有綢繆之作撫箜篌而意遠彈捍撥而魂消遂使賦稱鸚鵡更傳寸錦名文湖號鴛鴦爭羨吹簫仙子嗟乎僕本恨人愁逢錦瑟君為上客雅擅金荃別逾三年時維九月若邪同汎曾聞越女之歌碣石相逢重覓燕王之館悵飛花於大道何處狂遊記殘曲於當壚難忘送酒舞同鸜鵒誰憐落拓之人句是珊瑚終屬清狂之客用為此序聊代紅牙敢附髙文永垂黃絹呉江葉舒崇蕃錦集原序
　　自嚴儀卿論詩別唐為初盛中晩髙廷禮遂按籍分之同一開元也或為初或為盛同一乾元大厯也或為盛或為中論世者因之定聲律髙下予嘗惑之近見同郡朱錫鬯集唐人詩為詞取而讀之不能辨其為詩中之句又何初盛中晩聲律髙下之殊焉乃知拘方之論不足語於賞音者也而予之惑庶幾可釋已乃編為二巻為鏤板以傳好事之君子嘉善柯維禎




