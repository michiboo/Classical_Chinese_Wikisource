　　欽定四庫全書　　　　子部十
　　雲麓漫抄　　　　　　　雜家類三〈雜説之屬〉提要
　　〈臣〉等謹案雲麓漫抄十五卷宋趙彥衞撰彥衞字景安紹熙間宰鳥程又通判徽州此書有開禧二年序自署新安郡守其所終則不可考矣據自序初名擁鑪閒記本止十卷先刻於漢東學宮後官新安併刻後五卷始易今名案文獻通考載雲麓漫抄二十卷又續二卷與自序不符豈其後此十五卷之外又有所増抑通考誤十卷為二十卷誤續五卷為續二卷也世傳朱彝尊曝書亭所抄宋本乃止十卷是此書原非一本未能斷其孰是矣書中記宋時雜事十之三考證名物者十之七其記事於秦檜父子無貶詞而枉殺曲端一事遺張浚而獨咎王庶又稱勘端反狀殊為曲筆其考證則頗為賅博中有偶然紕漏者如謂論語翔而後集當非一雉不知詩如集於木春秋傳獨集於枯家語有隼集於陳庭皆非羣棲義也謂魏之如姬乃取尊如王姬之意不知古有如姓而宋玉之賦神女呂不韋之奉異人戰國之時以姬為媵侍美稱久矣他如芙蓉花根為斷腸草乃陶宏景名醫別録之説而引為老圃之言以解李白詩周禮冬官散在五官乃俞庭椿復古編之説而矜為獨見以至以孟婆為元冥之配以阿房宮之阿為阿嬌阿連之阿以詩不顯文王證太宗派下趙不衰等命名之非而夀亭侯印一條與三國志剌謬米元章評書一條與所作書史互異皆不能知為依託均為瑕類然而辨十八學士圖乃欽宗畫賜張叔夜李綱誤題為閻立本又開元亦有十八學士不止太宗辨以黒為盧即尚書盧弓之訓非北方土語辨行香非國忌之禮辨史記⻱䇿傳諸兆之名辨王獻之保母墓甎之偽辨博古圖誤駁三禮圖辨王莽律權石辨羅靖碑非父子同名辨墓祭已見周禮辨蕭翼無賺蘭亭事皆言有根據足資考核至於呂大防長安圖原書已佚此存其概唐制科之名目與宋送迎金使之經費皆史志之所未詳自序以為可敵葉夢得避暑録話殆不誣也乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




　　雲麓漫抄原序
　　擁鑪閒紀十卷近刋於漢東學宮頗有索觀者無以應其求承乏來此適有見版併後五卷刻諸郡齋近有避暑錄似與之為對易曰雲麓漫抄雲開禧二年重陽日新安郡守趙彥衛景安書於黃山堂










