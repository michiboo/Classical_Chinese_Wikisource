
東風香草路，南客心容與。
白皙吳王孫，青蛾柳家女。
都門數騎出，河口片帆舉。
夜簟眠橘洲，春衫傍楓嶼。
山陰政簡甚從容，到罷唯求物外蹤。
落日花邊剡溪水，晴煙竹裏會稽峯。
才子風流蘇伯玉，同官曉暮應相逐。
加餐共愛鱸魚肥，醒酒仍憐甘蔗熟。
知君鍊思本清新，季子如今德有鄰。
他日如尋始寧墅，題詩早晚寄西人。

