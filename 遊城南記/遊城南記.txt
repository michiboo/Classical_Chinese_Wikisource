《遊城南記》一卷，〈編修汪如藻家藏本。〉宋張禮撰。禮字茂中，浙江人。元祐元年，與其友楚人陳微明遊長安城南，訪唐代都邑舊址，因作此記，而自爲之注。凡門坊、寺觀、園囿、村墟及前賢遺跡見於載籍者，敘錄甚備。如《嘉話錄》載「慈恩寺題名始於張莒」，禮則引《唐登科記》，謂進士中有大中十三年及第之張台，而無張莒。又《長安志》載「章敬寺本魚朝恩莊，後爲章敬皇后立寺，故以爲名」。禮則以宋代寺基與《志》所載地理不同，而疑其已非古址。皆能據所目見而考辨之。其徵據頗爲典核，所列金石碑刻名目，亦可與《集古錄》諸書互相參證。每條下閒有《續注》，不知何人所增。中有金代年號，其薦福寺一條又有「辛卯遷徙」之語。案辛卯爲金哀宗正大八年。史載是年四月，元兵克鳳翔，兩行省異京兆，遷居民於河南。所云遷徙，當卽此事。蓋金宋元初人也。
元祐改元，季春戊申，明微、茂中同出京兆之東南門。
張註曰：唐皇城之安上門也。至德二載，改為先天門，尋復舊。肅宗以祿山國仇，惡聞其姓，京兆坊裏有安字者，率易之。
續註曰：《誌·總序》云：唐開元元年，改雍州為京兆府，以京城為西京；天祐元年，昭宗東遷，降為佑國軍；梁開平元年，改府曰大安，越二年，改軍曰永子；後唐同光元年，復為西京；晉天福元年，改軍曰晉昌；漢乾祐元年，改軍曰永興，其府名皆仍舊，有宋因之。故其南北相值之街亦曰安上。
歷興道、務本二坊。
張註曰：興道坊在安上門街之西，景龍三年，改瑤林坊。務本坊在安上門街之東，與興道坊相對，景龍二年，改玉樓坊。景雲元年，並復舊。二坊之地，今為京兆東西門外之草市，余為民田。
自務本西門，入聖容院，觀薦福寺塔。
張註曰：聖容院蓋唐薦福寺之院也，今為二寺，寺之浮圖今正謂之薦福寺塔，尚存焉。其寺文明元年立，謂之大獻佛寺，天授元年改為薦福寺，景龍中，宮人率出錢，起塔十五層。
續註曰：貞祐乙亥歲，塔之纏腰尚存，辛卯遷徙，廢蕩殆盡，惟磚塔在焉。
南行至永樂坊。
張註曰：即橫岡之第五爻也，今謂之草場坡，古場存焉。隋宇文愷，城大興，以城中有六大岡，東西橫亙象乾之六爻。故於九二置宮室，以當帝王之居，九三置百司，以應君子之數，九五貴位，不欲常人居之，故置玄都觀、大興善寺以鎮之。玄都觀在崇業坊，大興善寺在靖善坊，其岡與永樂坊東西相直。《長安志》云：坊東有裴對滑。度欲入朝，有張權輿上疏云：「度名應圖讖，宅據岡原。」蓋嘗有人與度作讖云：非衣小兒坦其腹，天上有口被驅逐。言度曾討淮西平吳元濟；宅據岡原，與興善、玄都相連故也。
東南至慈恩寺，少遲登塔，觀唐人留題。
張註曰：寺本隋無漏寺，貞觀二十一年，高宗在春宮，為文德皇后立為慈恩寺。永徽三年，沙門玄奘起塔，初惟五層，磚表土心，效西域窣堵波，即袁宏《漢記》所謂浮圖祠也。長安中摧倒，天後及王公施錢，重加營建，至十層。其雲雁塔者，《天竺記》達嚫國有迦葉佛迦藍，穿石山作塔五層，最下一層作雁形，謂之雁塔，蓋此意也。《嘉話錄》謂張莒及進士第，閑行慈恩寺，因書同年姓名於塔壁，後以為故事。按：唐《登科記》有張臺，無張莒。臺於大中十三年崔鉶下及第，馮氏引之以為自臺始，若以為張莒，則臺詩已有題名之說焉。塔自兵火之餘，止存七層，長興中，西京留守安重霸再修之，判官王仁裕為之記。長安士庶，每歲春時，遊者道路相屬，熙寧中，富民康生遺火，經宵不滅，而遊人自此衰矣。塔既經焚，塗圬皆剝，而磚始露焉，唐人墨跡於是畢見，今孟郊、舒元輿之類尚存，至其它不聞於後世者，蓋不可勝數也。
續註曰：正大遷徙，寺宇廢毀殆盡，惟一塔儼然。塔之東西兩龕，唐褚遂良所書《聖教序》，及《唐人題名記》碑刻存焉。西南一里許，有西平郡王李公晟先廟碑，工部侍郎張或撰，司業韓秀弼八分書，字畫歷歷可讀。
倚塔下瞰曲江宮殿，樂遊燕喜之地，皆為野草，不覺有黍離麥秀之感。
張註曰：江以水流屈曲，故謂之曲江，其深處下不見底。司馬相如賦曰「臨曲江之隑洲」，蓋其地也。《劇談》曰：曲江本秦隑洲，唐開元中疏鑿為勝境。江故有泉，俗謂之漢武泉，又引黃渠之水以漲之。泉在江之西，旱而禱雨有應，今為濱江農家湮塞，然春秋積雨，池中猶有水焉。黃渠水出義谷，北上少陵原西北流，經三像寺（鮑陂之東北，今有亭子頭，故巡渠亭子也），北流入鮑陂。鮑陂隋改曰杜陂，以其近杜陵也。自鮑陂西北流，穿蓬萊山註之曲江，由西北岸直西流，經慈恩寺而西。歐陽詹《曲江記》其略曰：茲地循原北峙，回岡旁轉，圓環四匝，中成坎窞，窙窌港洞，生泉翕源。東西三里而遙，南北三里而近。崇山浚川，鉤結盤護，不南不北，湛然中停。蕩惡含和，厚生蠲疾，涵虛抱景，氣象澄鮮，滌慮延歡，棲神育靈。觀此可得其概矣。唐進士新及第者，往往泛舟遊宴於此。文宗時，曲江宮殿廢十之九，帝因誦杜甫《哀江南》之詩，慨然有意復昇平故事。太和九年，發左右神策軍三千人疏浚，修紫雲樓、彩霞亭，仍敕諸司有力建亭館者，官給閑地，任營造焉，今遺址尚多存者。江水雖涸，故道可因，若自甫張村引黃渠水，經鮑陂以註曲江，則江景可復其舊。不然，疏其已塞之泉，渟瀦歲月亦可觀矣。樂遊原亦曰園，在曲江之北，即秦宜春苑也，漢宣帝起樂遊廟，因以為名。在唐京城內，每歲晦曰上巳重九，士女咸此登賞祓禊。樂遊之南，曲江之北，新昌坊有青龍寺，北枕高原，前對南山，為登眺之絕勝，賈島所謂「行坐見南山」是也。
出寺，涉黃渠，上杏園望芙蓉園。西行，過杜祁公家廟。
張註曰：杏園與慈恩寺，南北相直，唐新進士多遊宴於此。芙蓉園在曲江之西南，隋離宮也，與杏園皆秦宜春下苑之地。園內有池，謂之芙蓉池，唐之南苑也。杜祁公家廟，咸通八年建，石室尚存，俗曰杜相公讀書堂，其石室曰藏書龕。
續註曰：石室，奉安神主之室也。
出啟夏門，覽南郊、百神、靈星三壇。
張註曰：啟夏門，唐皇城之南門也，北當皇城之安上門少西。蓋京城之南凡三門：中曰明德門，今謂之五門，西曰安化門，今謂之三門，此其東門也。三壇在門外西南二里，百神靈星二壇頗毀，而圜丘特完。南一里，有蓮花村，未詳其所以名也。
續註曰：少西北，有唐贈戶部尚書楊貞公瑒廟碑，晉公李林甫撰，王曾書，王敬從題額。次東南有唐相國令狐氏廟碑，太和三年，劉禹錫撰並書，陳錫篆額。楊氏苗裔，太和間尚盛，人呼為廟坡楊，辛卯遷移後，無聞焉。
次杜光村。
張註曰：杜光村有義善寺，俗謂之杜光寺，貞觀十九年建，蓋杜順禪師所生之地。順解《華嚴經》，著《法界觀》，居華嚴寺，證圓寂，今肉身在華嚴寺。
東南歷仇家莊。
張註曰：莊即唐宦官仇士良別業也。士良死，籍沒其家，後晉賜晉昌軍節度使安彥威，安氏子孫世守之。士良墓碑俱存，其南為郭子儀墓，西南長孫無忌之墓，碑皆斷仆。
續註曰：撫定後府南趙牛裏皓陽觀主李可貞、喬誌樸相過，語余觀西北有二大碑，雲是郭氏墓碑，他曰往觀，其一壽州刺史郭敬之神道碑。敬之字敬之，子儀父也，以子儀貴，贈太保徐國公，碑額禦題，韓國公苗晉卿撰序，蕭華書。其一郭氏所尚昇平公主墓碑，書撰姓名失傳。
過高望西南行，至蕭灌墓，讀碑。
張註曰：灌，嵩之父也，碑乃明皇題額，張說為文，梁升卿書。嵩墓別葬張曲。
由趙村訪章敬寺基，經撥川王論弓仁墓。
張註曰：五代周太子太師致仕皇甫玄，莊在趙村，建隆二年置，墓在村東，碑在其莊內。章敬寺，《長安志》曰：在通化門外，本魚朝恩莊也，後為章敬皇后立寺，故以為名。殿宇總四千一百三十間，分四十八院，以曲江亭館、華清宮、觀風樓、百司行廨及將相沒官宅舍給其用。今此基不甚侈，且與《志》所載地裏不同，豈四十八院之一耶？論弓仁者，吐蕃普贊之族也，世相普贊，戎言以宰相為論，因以為氏。聖歷三年，以所統吐渾七千帳降唐，累有戰功，死贈撥川王，葬趙村，張說為碑，今已毀仆，字無存者，獨其題額在焉。
下勛蔭坡，入牛頭寺，登長老文公禪堂，夜宿寺之南軒。
張註曰：勛蔭坡，今牛頭寺之坡也。寺即牛頭山第一祖遍照禪師之居也，貞元十一年建，內有徐士龍所撰碑，太平興國中，改寺曰福昌，元豐癸亥，長老道文自南方來，居於寺之北堂。其南軒為延客之所，今有朱公掞題壁。
己酉謁龍堂，循清明渠而西，至皇子坡，徘徊久之。
張註曰：龍堂在牛頭寺之西，寺故有龍泉塔院，此堂即其地也。泉北有塔，俗稱龍堂坡也，甚平衍，中多植杏，謂之杏花坪，見杜詡《勝遊錄》。清明渠，隋開皇初，引瀋水西北流，屈而東流入城，當大安坊南街，又東流至安樂坊，入京城。今其渠自朱坡東南分瀋水穿杜牧之九曲池，循坡而西，經牛頭寺下穿韓符莊，西過韋曲，至渠北村西北，流入京城。皇子坡又在龍堂之西，秦葬皇子於坡底，起冢於坡北原上，因以名坡，隋文帝改永安坡，唐復舊。
覽韓、鄭郊居，至韋曲，扣堯夫門，上逍遙公讀書臺，尋所謂何將軍山林而不可見。因思唐人之居城南者，往往舊跡湮沒，無所考求，豈勝遺恨哉？
張註曰：韓店，即韓昌黎《城南雜題》及送子符讀書之地，今為里人楊氏所有，鑿洞架閣，引泉為池，穿地得《大鳴起信論》碑之上篇。鄭谷莊在坡之西，今為里人李氏所有。韋曲在韓鄭莊之北。堯夫，進士韋師錫之字也，世為韋曲人。遠祖敻，後周時居此，蕭然自適，與族人處玄及安定梁曠為放逸之友，時人慕其閑素，號為逍遙公，明帝貽之詩曰：香動秋蘭佩，風飄蓮葉衣。《北史》有傳。今其讀書臺□□□立。逍遙谷則在驪山西南，蓋亦慕敻而名之也。杜甫《何將軍山林》詩有「不識南塘路，今知第五橋」，又曰「憶過楊柳渚，走馬定昆池」，今第五橋在韋曲之西，與沈家橋相近，定昆池在韋曲之北，楊柳渚今不可考。南塘，按許渾詩云「背嶺枕南塘」，其亦在韋曲之左右乎？嘗讀唐人詩集，岑嘉州有杜陵別業、終南別業，而石鱉谷、高冠谷皆有其居，郎士元有吳村別業，段覺有杜村閑居，元微之亦有終南別業，蕭氏有蘭陵裏，梁升卿有安定莊，今皆湮沒，漫不可尋，蓋不特何將軍山林而已。
晚，抵申店李氏園亭，夜宿祁子虛書舍。
張註曰：申店夾潏水之兩溪。李氏名之邵，字公材，嘗為進士。祁子虛名徹，李舍人婿也。園之東有閣曰秘春，北有小軒曰明月。
庚戌，子虛邀飲韋氏會景堂，及門，主人出迓，明微以為不足，子虛道其景且誦其詩，明微聞之，始入其奧。
張註曰：韋氏名宗禮，字中伯，世為下杜人，蓋唐相之裔，家失其譜，不知為何房。城南諸韋聚處韋曲，宜其屬系易知，然或東眷，或西眷，或逍遙公，或鄭公，或南陂公，或龍門公，不知其實何房也。中伯博學好古，葺治園亭，奇花異卉，中莫不有，曰與賓客宴遊，朝奉郎白序題其堂曰會景。中伯圃中有對金竹，其狀與對青相似，長安有此竹者，惟處士蘇季明、張思道與中伯三家而已。
復相率濟潏水，陟神禾原，西望香積寺塔。原下有樊川、禦宿之水交流，謂之交水，西合於澧，北入於渭。
張註曰：《長安志》曰：潏水，今名流水，一作洗水，自南山流至皇子陂。今潏水不至皇子陂，由瓜洲村附神禾潏上穿申店，而原愈高，鑿原而通，深至八九十尺，俗謂之坑河是也。瓜洲村之東北原上潏水北岸上，尚有川流故道，西北過張王村之東，又西北經內家橋，又西北經下杜城，過沈家橋。杜城之西有丈八溝，即杜子美陪諸公子納涼遇雨之地。潏水上原西北流，而合禦宿川水，是名交水，在香積寺之西南。香積寺，唐永隆二年建，中多石像，塔磚中裂，院中荒涼，人鮮遊者。
下原，訪劉希古，過瓜洲村。
張註曰：劉希古名舜才，為進士不第，退居申店潏水之陰。瓜洲村，俗以為牧之種瓜之地。予讀許渾集，有《和淮南相公重遊瓜村別業》詩，淮南相公杜佑也，佑三子師損、式方、從郁，牧之從郁子也。由此考之，在佑已有瓜洲別業，則非牧之種瓜地明矣。今村南原上有瓜洲墓，豈始有瓜洲人居此而名之耶？亦猶長安縣有高麗曲，因高麗人居之而名之也。
復涉潏水，遊范公五居。
張註曰：范公莊本唐岐國杜公佑郊居也，門人權德輿為之記，纂敘幽勝，極其形容。舊史稱佑城南樊川有桂林亭，卉木幽邃，佑曰與公卿宴集其間，元和七年，佑以太保致仕居此。《式方傳》又云：杜城有別墅，亭館林池，為城南之最。牧之之賦亦曰：予之思歸兮，走杜陵之西道。巖曲泉深，地平木老。隴雲秦樹，風高霜早。周臺漢園，斜陽衰草。其地有九曲池，池西有玉鉤亭，許渾詩所謂「九曲池西望月來」，池跡尚存，亭則不可考也。又其地有七葉樹，每朵七葉，因以為名，羅隱詩所謂「夏窗七葉連檐暗」是也。以是求之，其景可知矣。此莊向為杜氏所有，後歸尚書郎胡拱辰，熙寧中，侍御史範巽之買此莊於胡，故俗謂之御史莊，中有溪柳、巖軒、江閣、圃堂、林館，故又謂之五居。
東上朱坡，憩華巖寺，下瞰終南之勝，霧巖、玉案、圭峰、紫閣，粲在目前，不待足履而盡也。
張註曰：朱坡在御史莊東，華巖寺西，牧之《朱坡》三絕句，極言其景。華巖寺貞觀中建，寺之北原，下瞰終南，可盡其勝，岑參詩所謂「寺南幾千峰，峰翠青可掬」是也。終南一名太乙，一名地肺，《關中記》曰：終南太乙，左右三百里內為福地。《柳宗元碑》曰：據天之中，在都之南。西至於褒斜，又西至於隴首，以臨於戎；東至於商顏，又東至於太華，以距於關。秦末，四皓隱於其間，後因立廟，唐文宗詔建終南山祠，冊為廣惠公。圭峰、紫閣，在祠之西。圭峰下有草堂寺，唐僧宗密所居，因號圭峰禪師。紫閣之陰即渼陂，杜甫詩曰「紫閣峰陰入渼陂」是也。太乙在祠之東，霧巖、玉案，附麗而列。二峰之間，有冰井，經暑不消，長安歲不藏冰，夏則取冰於此。紫閣之東有高觀峪，岑參作高冠，蔣之奇作高官，未知孰是。
已而子虛、希古開樽三門，寺僧子齊，出詩凡數百篇，皆詠寺焉，予賞蘇子美詩，明微吟唐僧子蘭詩「疏鐘搖雨腳，積雨浸雲容」之句，及讀相國陳公「悔把吾廬寄杜城」之言，則又知華巖之為勝也。酒闌，過東閣，閣以華巖有所蔽，而登覽勝之。真如塔在焉，謂之東閣，以西有華巖寺故也，今為草堂別院。
張註曰：《長安志》曰：真如塔，在華巖寺。今其塔在東閣法堂之北，壁間二石記，皆唐刻也，具載華巖寺始末，則華巖東閣，本一寺也，不知其後何以隸草堂焉。
下閣，至澄襟院，院引北巖泉水，架竹落庭註石盆中，縈澈可挹，使人不覺頓忘俗意。時子虛、希古先歸，院之東，元醫之居也，予與明微宿焉。
張註曰：澄襟院，唐左術僧錄遍覺太師智慧之塔院也，碑云：起塔於萬年縣神禾鄉孫村，今屬鴻固鄉。元醫世為樊川人，其居北倚高坡，泉聲泠泠，竹陰相接，圃中植花，穴洞巖間，架閣池上，茂林修竹，與之隱映，真有幽勝之趣。
續註曰：澄襟院，水久涸，今為長老濱巨源衣缽院。莊則金興定辛巳間，尚為元氏之居，遷徙後，遂無聞焉。近代李構即莊建閣，鑿洞立三清像，遂呼為三清閣，兵後，高竇老奉披雲真人為十方院，門人樊誌高盡有元莊。典型雖在，盛事則廢。
辛亥，歷廢延興寺，過夏侯村王、白二莊林泉。
張註曰：延興寺在楊萬坡斷碑遺址，瓦礫遍地，興廢之由無可考，今為里人劉氏所有。竹木森蔚，泉流清淺，景勝元醫之居，但不葺治耳。駙馬都尉王銑林泉，在延興寺之東，與朝奉郎白序為鄰，王氏林泉久不治。白字聖均，莊有揮金堂、順年堂、疑夢室、醉吟庵、翠屏閣、寒泉亭、辛夷亭、桂巖亭，今為王員外家所有。
東次杜曲，前瞻杜固，盤桓移時。
張註曰：《唐史》稱：杜正倫與城南諸杜素遠，求通譜，不許，銜之。世傳杜固有王氣，諸杜居之，衣冠世美，及正倫執政，建言鑿杜固通水以利人，既鑿，川流如血，閱十曰方止，自是南杜稍不顯。居杜固者謂之南杜，以北有杜曲故也。杜固今謂之杜坡，所鑿之處，崖塹尚存，俗曰馬塴崖，或曰鳳皇嘴，不知何謂也。杜氏世葬少陵原，司馬村之西南，杜甫嘗稱杜曲諸生、少陵野老，正謂杜曲、少陵相近故也。甫為晉征南將軍預之後，預玄孫某，隨宋武帝南遷，遂為襄陽人。甫曾祖某為鞏令，又徙河南。宋孫洙為甫傳，以牧之為甫族孫，蓋同出於預也。是甫乃城南諸杜之裔耳，然唐宰相世系不載，不知何故，俟再考之。
越姜保，至興教寺，上玉峰軒，南望龍池廢寺。
張註曰：興教寺，總章二年建，有三藏玄奘、慈恩、西明三塔，寺倚北岡，南對五案峰。元豐中，知京兆龍圖李公登眺於斯，命僧創軒，是名玉峰，擢萬年令陳正舉為之記。龍池寺直玉案山之北。
續註曰：興教寺，開成四年，沙門令總載修。《三藏塔銘》，屯田郎中兼侍御史劉軻撰；《慈恩塔銘》，太子左庶子御史中丞李弘度撰；《西明塔銘》，貢士宋復撰。三藏塔奠中差大，右慈恩左西明差小，殿宇法制，精密莊嚴。
過塔院，抵韋趙，覽牛相公樊鄉郊居。
張註曰：塔院者，京兆開元寺福昌塔之莊也，俗謂之塔院，修竹喬林，森結參天，池臺廢基頗多，不知在唐為誰氏業。俗傳國初狂人李琰居之，琰誅沒官，後福昌塔成，賜之為常住。韋趙村有牛相僧孺郊居，子孫尚有存者。僧孺八世祖某，隋封奇章公，長安城南下杜，樊鄉有賜田數頃，書千卷，僧孺居之，依以為學。後為相，與李德裕相惡，門生故吏，各相為黨。先是泓陟相德裕宅為玉碗，僧孺宅為金杯，且雲金毀可作他器，玉毀不復用矣，其言果驗。然《唐史》傳方技者不載其事，其亦闕文矣乎？
乃登少陵原，西過司馬村，穿三像院，尋舊路，暮歸孫君中復之廬。
張註曰：《長安志》云：少陵原南接終南山，北直滻水，本為鳳棲原，漢許後葬少陵，在司馬村之東，因即其地呼少陵原。杜牧之《自志》云：葬少陵司馬村。柳宗元《誌伯妣墓》曰：葬萬年之少陵原。實鳳棲原也。原脈起自南山，屈曲西北，岡阜相連，累累不斷，凡五十里。然則鳳棲、少陵其實本一，因地異名耳，漢總謂之洪固原，今萬年縣有洪固鄉。司馬村，今在長安城之東南，少陵在村之東北，則滻水在東，非在北矣。少陵東接豐梁原，或作鳳涼原，滻水出焉；東北對白鹿原，荊谷水出焉，二水合流入渭，杜甫詩所謂「登高素滻原」是也。少陵之東岡下，即滻水之西岸，其地有泉，舊傳有犢跑鳴而泉出，今謂之鳴犢鎮。三像寺開元中建，背倚北原，高數百尺，始寺依原刻三大佛故名。又雲開元末為武惠妃建，武氏墓在鳳棲原長興坊，與寺亦相近。中復，田家子，今為進士。
壬子，渡潏水而南，上原觀乾湫，憩塗山寺，望翠微百塔。子虛約遊五臺，而與僕夫負行李者相失，遂飲於禦宿川之王渠，醉還申店，幾夜半矣。
張註曰：乾湫在神禾原皇甫村之東，舊傳有龍移去，南山炭谷原之湫水遂涸，故謂之乾湫。炭谷之水遂著靈異，歷代崇為太乙湫，或曰炭谷本太乙谷，土人語急，連呼之耳。
續註曰：塗山寺在皇甫村神禾原之東南，舊傳皇甫村有三社，曰鸞駕坪、鳳皇臺及廢棲真觀。翠微寺在終南山上，本太和宮，武德八年建，貞觀十年廢，廿年，太宗厭禁內煩熱，命將作大匠閻立本再葺，改為翠華宮，元和元年廢為翠微寺。杜甫詩曰「雲薄翠微寺」，則元和之前，固已謂之寺矣。百塔在梗梓谷口，唐信行禪師塔院，今謂之興教院。唐裴行儉妻厙狄氏，嘗讀《信行集錄》，及歿，遷窆於終南山鴟號推信行塔之後，由是異信行者，往往歸葬於此，今小塔累累相比，因謂之百塔。塔東為石鱉谷，廣惠神祠在焉。西為豹林谷，種放隱居之地，放居今為女冠所有。蘇季明松門，亦在其西，而董村者，翠微寺下院也，又在其西。自董村西行幾十里，曰豐德寺，豐德長老所居，今其寺猶有僧焉。南五臺者，曰觀音，曰靈應，曰文殊，曰普賢，曰現身，皆山峰卓立，故名五臺。圓光寺，王建集為靈應臺寺，陸長源《辯疑志》為慧光寺，韓渥集為神光寺，今謂之圓光寺。五臺之北，有留村數寺，皆下院也。禦宿川，按《揚雄傳》曰：武帝開上林，南院至宜春、鼎湖、昆吾，傍南山而西，至長楊五柞，北繞黃山，瀕渭而東。遊觀則止宿其中，故曰禦宿。大抵樊川、禦宿，皆上林苑地也。
癸丑，詣張思道，循原而東，詣蓮花洞，經裴相舊居，越幽州莊，上道安洞，抵炭谷。既行，小雨而還，復尋會景堂，清談終曰。
張註曰：思道，唐學士鷟之後，居潏水之陰，好讀書善屬文，雅麗有祖風。自思道之居，東行五六里，直樊川之上，倚神禾原，有洞曰蓮花，舊為村人鄭氏之業。鄭氏遠祖潛曜，尚明皇之女臨晉公主，杜甫詩有《宴鄭駙馬洞中》，雲「主家陰洞細煙霧」，宜即此地也。自洞東行三四里，為唐裴相國郊居，林泉之勝，亦樊川之亞，今為鄱陽沈思之居。又南行三里，至幽州莊李氏林亭，李氏燕人也，故以幽州名，泉竹之盛，過沈莊矣。南行四里，至道安洞，今為尼院，院中起小塔，西倚高崖，東眺樊南之景，舉目可盡。又南行七八里，至炭谷，自谷口穿雲渡水，躡亂石，冒懸崖，行十餘里，數峰聳削。蹬道之半，有司馬溫公隸書二十八字曰：登山有道，徐行則不困，擇平穩之地而置足則不跌，人莫不知之，鮮能慎。谷前太乙觀，有希夷先生所撰碑，觀南為故處士雷簡夫隱居之地。
甲寅北歸，及內家橋，子虛別焉。予與明微自翠臺莊由天門街上畢原，西望三會寺定昆池，迤邐入明德門。
張註曰：內家橋，今名也，或曰雷家，或曰賴家，皆姓也。橋之西又有沈家橋、第五橋，亦以姓名。羅隱《城南雜感》詩有「賴家橋上潏河邊」之句，似當以賴為是。翠臺莊不知其所以，莊之前有南北大路，俗曰天門界，北直京城之明德門、皇城之朱雀門、宮城之承天門，則界當為街，俗呼之訛耳，許渾有《天門街望之》詩可據。天門街當畢原之中，《長安志》曰：少陵原西入長安縣界五里。蓋畢原也，《志》誤以為少陵。西望三會寺，寺邊有大冢，世傳為周穆王陵。北有池，舊與昆明池相通，唐為放生池，有臺，俗曰迦葉佛說法臺，而傳記以為蒼頡造書臺。景龍中，中宗幸三會寺，與群臣賦詩，上官倢伃所謂「釋子談經處，軒臣刻字留」是也。定昆池，安樂公主之西莊也，在京城之延平門外，景龍初，命司農卿趙履溫、將作少監楊務廉為園，鑿沼延十數里，時號定昆，中宗臨幸，與群臣賦詩。
歷延祚、光行、道德、永達四坊之地，至崇業坊，覽玄都觀之遺基，過岡，論唐昌觀故事。
張註曰：唐昌觀又曰唐興觀，在安業坊，玄都觀北，中有玉蕊花。元和中，有仙子來觀，嚴休父，元稹輩俱有唱和。
既而北行數里，入含光門而歸焉。實閏月十六也。
張註曰：城南之景，有聞其名而失其地者，有具其名得其地而不知其所以者，有見於近世而未著於前代者。若牛頭寺碑陰記永清公主莊、《長安志》載沙城鎮薛據南山別業、羅隱《雜感》詩有景星觀姚家園葉家林，聞其名而失其地者也；翠臺莊、高望樓、公主浮圖、溫國塔、朱坡，具其名得其地而不得其所以者也；楊舍人莊、唯釋院、神禾少陵兩原、三清觀、塗山寺、陳氏昆仲報德廬、劉翔集之蒙溪、劉子衷之樊溪、五臺僧墳院，見於近世而未著於前代者，故皆略之，以俟再考。至於名跡可據，而暴於人之耳目者，皆得以詳書焉。
