
　　仁宗時，詔天下茶鹽酒稅取一歲中數為額，後雖羨益勿增，無得抑配人戶苛阻商旅。
　　天聖八年，上書者言："縣官禁鹽，得利微而為害博，兩池積鹽為阜，其上生木合抱，數莫可校。請聽通商，平估以售，可寬百姓之力。"乃詔罷三京、二十八軍州榷法，聽商賈入錢若金銀京師榷貨務，受鹽兩池。自是，商賈流行，然稅課之入官者頗耗。自元昊反，聚兵西邊，用度不足，因詔入中他貨，予券償以池鹽。由是羽毛，筋角、膠漆、錢炭、瓦木之屬，一切以鹽易之。猾商貪賈乘時賕吏為奸，至入椽木二，估千錢，給錢一大席，為鹽二百二十斤。虛費池鹽，不可勝計，鹽直益賤，販者不行，公私無利。朝廷知其弊，乃詔復京師榷法，凡商人以虛估受券及已受鹽未鬻者，皆計直輸虧官錢。內地州軍民間鹽，悉收市入官，官為置場，增價而出之。復禁永興、同、華、耀、河中、陝、虢、解、晉、絳、慶成十一州軍商鹽，官自輦運，以衙前主之。又禁商鹽私入蜀，置折博務於永興、鳳翔，聽人入錢若蜀貨，易鹽趨蜀中以售。自禁榷之後，量民資厚薄，役令輓車轉致諸郡，道路縻費，役人竭產不能償，往往亡匿，關內騷然。所得鹽利，不足以佐縣官之急。並邊誘人入中芻粟，皆為虛估，騰踴至數倍，歲費京師錢幣，不可勝數，帑藏愈虛。太常博士范祥乃請舊禁鹽地一切通商，鹽入蜀者亦恣不問；罷並邊九州軍入中芻粟，第令入實錢，以鹽償之。視入錢州軍遠近及所指東、南、西鹽，第優其估；東、南鹽又聽入錢永興、鳳翔、河中，歲課入錢凡通商州軍，在京西者為南鹽，在陝西者為西鹽，若築鹽池則為東鹽總為鹽三十七萬五千大席，受以要券，即池驗券，按數而出，盡弛兵民輦運之役。詔從之。數年，滑商貪賈無所僥倖，關內民安其業。其後三司言京師商賈罕至則鹽直踴貴，請得公私並貿，而餘則禁止官鬻，皆從之。兩池歲役畦戶以解、河中、陝、虢、慶成民為之，官司旁沿侵剝為苦，乃詔三歲一代。嘗積逋鹽課至三百三十七萬餘席，詔蠲其半。中間以積鹽多，特罷種鹽一歲，或二歲、三歲，以寬其力。其後減畦戶半，又稍傭夫代之，五州之民得安田裡，無追逮侵剝之擾。
　　沈氏《筆談》曰："陝西顆鹽，舊法官自搬運，置務拘賣。兵部員外郎范祥始為鈔法，令商人就邊郡入錢四貫八百售一鈔，至解池請鹽二百斤，任其私賣，得錢以實塞下，省數十郡搬運之勞。異日，輦車牛驢以鹽役死者歲以萬計，冒禁抵罪者不可勝數，至是悉免。行之既久，鹽價時有低昂，又於京師置都鹽院，陝西轉運司自遣官主之，京師食鹽斤不足三十五錢，則斂而不發，以長鹽價；過四十，則大發庫鹽，以壓商利，使鹽價有常，而鈔法有定數。行之數年，至今以為利。"
　　青、白鹽出烏、白池，西羌擅以為利。自李繼遷叛，乃禁毋入塞，未幾罷。慶曆中，元昊納款，請歲入十萬石售於縣官，諫官孫甫等言："輦運疲勞。又並邊戶嘗言青鹽價賤而味甘，故食解鹽者少，雖刑不能禁。今若許之，則並邊蕃漢盡食羌人所販青鹽，不能禁止，解鹽利削，陝西財用屈矣。"乃不許其請。
　　慶曆元年冬，以淄、濰、青、齊、沂、密、徐、淮揚八州軍仍歲凶災，乃詔弛禁，聽人貿易，官收其算，而罷密、登歲課，第令戶輸租錢。其後鄆、兗皆以壤地相接，請罷食池鹽，得通海鹽，收算如淄、濰等州，許之。自是，諸州官不貯鹽，而歲應授百姓蠶鹽皆罷給，然百姓輸蠶鹽錢如故。至和中，始詔百姓輸錢以十分為率，聽減三分雲。
　　河北滄、濱二州鹽，自開寶以來，聽人貿易，官收其算，歲為額錢十五萬緡。上封者請禁榷以收其利，余靖為諫官，言："前歲軍興以來，河北揀點義勇及諸色科率，數年未得休息。臣嘗痛燕薊之地陷虜且百年，而民無南顧之思者，戎狄之法大率簡易，鹽、麴俱賤，科役不煩故也。昔太祖皇帝特推恩以惠河朔，故許通鹽商，止令收稅。若一旦榷絕，價必騰踴，民苟懷怨，悔將何及。伏緣河朔土多鹽鹵，小民稅地不生五榖，惟刮鹼煎之以納二稅，今若禁止，便須逃亡。鹽價若高，犯者必眾，近民怨望，非國之福。"其議遂寢。後王拱辰為三司使，復建議榷二州鹽，下其議。魚周詢等以為不可，請重算商人，可得緡錢七十餘萬。上曰："使人頓食貴鹽，非朕之意。"於是三司更立榷法而未下，張方平見上，問曰："河北再榷鹽，何也？"上曰："始議立法，非再榷也。"方平曰："周世宗榷河北鹽，犯輒處死。世宗北伐，父老遮道泣訴，願以鹽課均之兩稅錢而弛其禁，今兩稅鹽錢是也。豈非再榷乎？且今未榷也，而契丹常盜販不已，若榷之則鹽貴，虜鹽益售，是為我斂怨而使虜獲福也。虜鹽滋多，非用兵不能禁，邊隙一開，所得鹽利能補用兵之費乎？"上大悟，立以手詔罷之。河朔父老相率拜迎於澶州，為佛會七日以報上恩，且刻詔書北京。後父老過其下輒流涕。
　　按：授人以鹽而徵其錢，謂之蠶鹽，行之京東諸路；免鹽之榷而均諸稅，謂之兩稅鹽錢，行之河北，皆五代法也。及其弊也，鹽不給而徵錢如故，稅已納而禁榷再行。蓋誤以二者為經常之賦而不知其源出於鹽也。河北之榷，方平言之，仁皇聽之，惠及一道矣；獨蠶鹽錢之輸，未有能如方平者力言之，至和中僅免其十之三。惜哉！
　　東南鹽利，視天下為最厚。鹽之入官，淮南、福建斤為錢四，兩浙杭、秀為錢六，溫、臺、明亦為錢四，廣南為錢五。其出，視去鹽道里遠近而上下其估，利有至十倍者。先是，天禧初，募人入緡錢、粟帛京師及淮、浙、江南、荊湖州軍易鹽，乾興元年，入錢貨京師總為緡錢一百十四萬。會通、泰鬻鹽歲損，所在貯積無幾，因罷入粟帛，第令入錢，久之，積鹽復多。明道二年，參知政事王隨建言："淮南鹽初甚善。自通、泰、楚運至真州，自真州運至江、浙、荊湖，綱吏舟卒侵盜販鬻，從而雜以砂土。涉道愈遠，雜惡殆不可食，吏卒坐鞭笞，配徙相繼而莫能止。比歲運河淺涸，漕輓不行，遠州村民，頓乏鹽食，而淮南所積一千五百萬石，至無屋以貯，則露積苫覆，歲以損耗。又亭戶輸鹽，應得本錢或無以給，故亭戶貧困，往往起為盜賊，其害如此。願得權聽通商三五年，使商人入錢京師，又置折博務於揚州，使輸錢及粟帛，計直予鹽。鹽一石約售錢二千，則一千五百萬石可得緡錢三千萬以資國用，一利也；江、湖遠近皆食白鹽，二利也；歲罷漕運縻費，風水覆溺，舟人不陷刑辟。三利也；昔時漕鹽舟可移以漕米，四利也；商人入錢可取以償亭戶，五利也。贍國濟民，無出於此。"時范仲淹安撫江、淮，亦以疏通鹽利為言，即詔翰林侍讀宋綬、樞密直學士張若谷、知制誥丁度與三司使、江淮制置使同議可否。皆以為聽通商則恐私販肆行，侵蠹縣官，請敕制置司益漕船運至諸路，使皆有二三年之鹽；復天禧元年制，聽商人入錢粟京師及淮、浙、江南、荊湖州軍易鹽；在通、泰、楚、海、真、揚、漣水、高郵貿易者毋得出城，餘州廳縣鎮，毋至鄉村；其入錢京師者增鹽予之，並敕轉運司經畫本錢，以償亭戶。詔皆施行。
　　景祐二年，三司言諸路博易無利，遂罷，而入錢京師如故。
　　康定元年，詔商人入芻粟陝西並邊，願受東南鹽者加數予之，而河北復出三稅法，亦以鹽代京師所給緡錢。然東西鹽利特厚，商旅不願受金帛，皆願得鹽。
　　江、湖漕鹽既雜惡，又官估高，故百姓利食私鹽，而並海民以魚鹽為業，用工省而得利厚，無賴之徒盜販者眾，捕之急則起為盜賊。江、淮間雖衣冠士人，狃於厚利，或以販鹽為事。江西則虔州地連廣南，而建之汀州與虔接，虔鹽既不善，汀故不產鹽，二州民多盜販廣南鹽以射利。每歲秋冬，田事既畢，往往數十百為群，持甲兵旗鼓，往來虔、汀、漳、梅、循、惠、廣八州之地。所至汙人婦女，掠人榖帛，與巡捕吏卒鬥格，至殺傷吏卒，則起為盜，依阻險要，捕不能得，或赦其罪招之。歲月浸淫滋多，而虔州官糶鹽歲才及百萬斤，朝廷以為患。職方員外郎黃炳請增近歲所增官估，斤為錢四十，以虔州十縣五等戶夏秋稅率百錢令糴鹽二斤，隨夏稅錢入償官。從之。然歲才增糶六十餘萬斤。江西提點刑獄蔡挺乃令民首納私藏帶兵械，以給巡捕吏兵，而令販黃魚籠挾鹽不及二十斤、徒不及五人、不以兵甲自隨者，止輸算勿捕。淮南既團新綱漕鹽，挺增為十二綱，綱二十五艘，鎖栿至州乃發。輸官有餘，則以畀漕舟吏卒，官復以半賈取之，繇是減侵盜之敝，鹽遂差善。又損糶價，歲課視舊增至三百萬餘斤，乃罷扶等所率糴鹽錢。
　　嘉祐間，兩浙轉運使沈立、李肅之奏："本路鹽課緡錢歲七十九萬，嘉祐三年才及五十三萬，而一歲之內，私販坐罪者三千九十九人，其弊在於官鹽估高，私販不止，而官課益虧。請榷官估，罷鹽綱，令鋪戶衙前自趨山場取鹽，如此則鹽善而估平，人不肯冒禁私售，官課必溢。"詔從之。
　　皇祐以來，屢下詔書，命亭戶給官本皆以實錢，其售額外鹽者，給粟帛必良，逋歲課久者悉蠲之，所以存恤之甚厚，而有司罕能承上意焉。蜀煮井為鹽者，井源或發或微，而責課如故，任事者多務增課以為功，貽患後人。朝廷切於除民害，尤以遠人為意，有司上言，輒為蠲減，前後不可悉數。
　　鬻鹼為鹽，大抵鹼土或厚或薄，薄則利微，鐺戶破產不能足其課。至和初，韓琦請戶滿三歲，地力盡，得自言，摘他戶代之。明年，又詔鐺戶輸歲以分數為率，蠲復有差，遇水災，又聽得他戶代役，百姓便之。礬初亦官置務煮之，天聖已後，聽民自煮，官置場售之，私售礬禁如私售茶法。兩蜀舊亦榷礬，天聖間詔弛其禁。初，晉、慈礬募人入金帛茶絲易之。其後，河東轉運使薛顏請一切入緡錢，以助邊糴。久之礬積益多，復聽入金帛、芻粟。芻粟虛估高，商人利於入中。麟州斗粟直錢百，估增至三百六十，礬之出官為錢二萬一千五百，才易粟六石，以麟州粟實直較之，為錢六千，而礬一馱已費本錢六千。縣官徒有榷礬之名，其實無利。嘉祐六年，乃罷入芻粟。復令入緡錢。礬以百四斤為一馱，入錢京師榷貨務者，為錢十萬七千；入錢麟、府州者，又減三千，自是，商賈不得專其利矣。
　　神宗熙寧七年，中書議陝西鹽鈔大出，多虛鈔而鹽益輕，以鈔折兌糧草，有虛抬邊糴之患，請用西蜀交子法，使其數與錢相當，可濟緩急。詔以內藏錢二百萬緡假三司，遣市易吏行四路請買鹽引，又令秦鳳、永興鹽鈔歲以百八十萬為額。
　　八年，中書又言："買鈔本錢有限，而出鈔過多，則鈔賤而糴貴，故出鈔不可無限。然入中商人或欲變易見錢，而官不為買，即為兼併所抑，則鈔價賤。而邊境有急，鈔未免多出，故當置場，以市價平之。今當定買兩路實賣鹽二百二十萬緡，以當用鈔數立額。永興軍遣官買鈔，歲支轉運司錢十萬緡買西鹽鈔，又用市易務賒請法，募人賒鈔變易，即民間鈔多而滯，則送解池毀之。"詔從其請。然有司給鈔溢額，猶視其故。
　　舊制，河南北曹、濮以西，秦、鳳以東，皆食解鹽。自仁宗時，解鹽通商，官不復榷。熙寧中，市易司始榷開封、曹濮等州。八年，大理寺丞張景溫提舉出賣解鹽，於是開封府界陽武、酸棗、封邱、考城、東明、白馬、中牟、陳留、長垣、胙城、韋城，曹濮澶懷濟單解州、河中府等州縣，皆官自賣。未幾，復用商人議，以唐鄧襄均房商蔡郢隨金晉絳虢陳許汝穎隰州、西京、信陽軍通商，畿縣及澶、曹、濮、懷、衛、濟、單、解、同、華、陝、河中府、南京、河陽，令提舉解鹽司運鹽賣之。
　　自禁榷之後，鹽價既增，民不肯買，乃課民買官鹽，隨其貧富作業為多少之差，重賞構捕私鹽，民間騷怨。鹽鈔舊法，每席六緡，至是二緡有餘，商不入粟，邊儲失備，乃議所以更之。皮公弼、沈括等言官賣當罷。於是河陽、同華解州、河中、陝府、陳留、雍邱、襄邑、中牟、管城、尉氏、鄢陵、扶溝、太康、咸平、新鄭聽通商，其入不及官賣者，官復自賣；澶濮濟單曹懷州、南京，陽武、酸棗、封邱、考城、東明、白馬、長垣、胙城、韋城九縣，官賣如故。又詔商鹽入京，悉賣之市易務，每席無減千；民鹽皆買之市易務，私與商人為市，許告，沒其鹽。又詔京師置七場，買東、南鹽鈔，市易務計為錢五十九萬三千餘緡，三司闕錢，請頗還其鈔，令賣之於西，買者其三給錢，其七准緣邊價給新引，庶得民間舊鈔，而新引易於變易。詔用其議。
　　哲宗元祐元年，戶部及陝西制置解鹽司議："延、慶、渭、原、環、鎮戎、保安、德順等八州軍皆禁榷，官自鬻，以萬五千五百席為額，聽商旅入納於八州軍折博務，算給交引，一如范祥舊法。其出賣到鹽錢，以給轉運司糴買。"從之。
　　徽宗崇寧元年，解州賈考南北團池修治畦眼，拍磨布種，通得鹽百七十八萬二千七百餘斤，州具以聞。初，解梁之東有大鹽澤，綿亙百餘里，歲得億萬計。自元符元年，霖潦池壞，至是，乃議修復。四年，池成，凡開二千四百餘畦，百官皆賀。其役內侍王仲千實董之，仲千以額課敷溢為功。然議者或謂解池灌水盈尺，暴以烈日，鼓以南風，須臾成鹽，其利則博，苟欲溢額，不俟風日之便，厚灌以水，積水而成，味苦不適口。
　　沈氏《筆談》曰："解州鹽澤方百二十里，久雨，四山之水悉注其中，未嘗溢；大旱，未嘗涸。鹵色正赤，在版泉之下，俚俗謂之'蚩尤血'。唯中間有一泉，乃是甘泉，得此水然後可以聚人。其北有堯梢水，一謂之巫咸河。大鹵之水，不得甘泉和之，不能成鹽。唯巫鹹水人，則鹽不復結，故人謂之"無鹹河"，為鹽澤之患，築大堤以防之，甚於備寇盜。原其理，蓋巫咸乃濁水，入鹵中則淤澱鹵脈，鹽遂不成，非有他異也。"又曰："鹽之品至多，前史所載，夷狄間自有十餘種，中國所出亦不減數十種。今公私通行者四種：末鹽、顆鹽、井鹽、崖鹽是也。唯陝西路顆鹽有定課，歲為錢二百三十萬緡，自餘盈虛不常，大約歲入二千餘萬緡。唯末鹽歲自抄三百萬緡，供河北邊糴，其他皆給本處給費而已。緣邊糴買仰給於度支者，河北則海、末鹽，河東、陝西則顆鹽及蜀茶為多。運鹽之法，凡行百里，陸運斤四錢，船運斤一錢，以此為率。
　　祖宗以來，行鹽鈔以實西邊。其法：積鹽於解池，積錢於在京榷貨務，積鈔於陝西沿邊諸郡，商賈以物解至邊入中，請鈔以歸。物斛至邊有數倍之息，惟患無回貨，故極利於得鈔，徑請鹽於解池。舊制，通行解鹽池甚寬。或請錢於京師，每鈔六千二百，登時給與，但輸頭子等錢數十而已。以此，所由州縣，貿易熾盛，至為良法。崇寧間，蔡京始變鹽法，俾商人先輸錢請鈔，赴產鹽郡授鹽，欲囊括四方之錢盡入中都，以進羨要寵，鈔法遂廢，商賈不通，邊儲失備。東南鹽禁加密，犯法被罪者眾，民間食鹽雜以灰土，解池天產美利，乃與糞壤俱積矣。大概常使見行之法售給不通，輒復變易，名對帶法，季年又變對帶為迴圈。迴圈者，已積賣鈔，未授鹽，復更鈔；已更鈔，鹽未給，復貼輸錢，凡三輸，始獲一直之貨。民無貲更鈔，已輸錢悉乾沒，數十萬券一夕廢棄，朝為豪商，夕儕流丐，有赴水投繯而死者。時有魏伯芻者，本三省大胥也，蔡京委信之，專主榷貨務。政和六年，鹽課通及四千萬緡，官吏皆進秩。七年，又以課羨第賞。其後，伯芻年除歲遷。官通議大夫、徽猷閣待制，既而黨附王黼，京惡而黜之。伯芻非有心計，但與交引戶關通，凡商旅算請，率克留十分之四以充入納之數，務入納數多，以昧人主而張虛最。初，政和再更鹽法，伯芻方為蔡京所倚信，建言："朝廷所以開闔利柄，馳走商賈，不煩號令，億萬之錢，輻輳而至，御府須索，百司支費，歲用之外沛然有餘，則榷鹽之入可謂厚矣。頃年鹽法未有一定之制，隨時變革以便公私，防閑未定，奸弊百出。自政和立法之後，頓絕弊源，公私兼利。異時一日所收不過二萬緡，則已詫其太多，今日之納乃常及四五萬貫。以歲計之，有一郡而客鈔錢及五十餘萬貫者，處州是也；有一州倉而客人請鹽及四十萬袋者，泰州是也。新法於今才二年，而所收已及四千萬貫，雖傳記所載貫朽錢流者，實未足為今日道也。伏乞以通收四千萬貫之數宣付史館，以示富國裕民之政。"小人得時騁志，無所顧憚，遂至於此。於時御府用度日廣，課入欲豐，申歲較季比之令，在職而暫取告，其月日皆毋得計折，害法者不以官蔭，並處極坐，微至於鹽袋鯗鹽，莫不有禁，州縣惟務歲增課以避罪法，上下程督加厲。七年，乃降御筆："昨改鹽法，立賞至重，抑配者眾，計口敷及嬰孩，廣數下逮馳畜，使良民受弊，比屋愁歎。悉從初令，以利百姓。三省其申嚴近制，改奉新鈔。"蓋帝意未嘗不欲審法定令，寬濟斯民。有司不能將明帝恩，故比較已罷而復用，鈔劄既免而復行，鹽囊增饒而復止，一囊之價裁為十一千，既又復為三十三千矣，民力因以擾匱，盜賊滋焉。
　　南鹽　熙寧五年，盧秉提點兩浙刑獄，仍專提舉鹽事。令鹽場約得鹽之多寡而定其分數，自六分至十分；三灶至十為一甲，而煮鹽地什五其民，以相譏察；及募酒坊戶願占課額，取鹽於官賣之，月以錢輸官，毋得越所酤地；又嚴捕盜販，刑禁苛酷。蹇周輔措置福建鹽，以建、劍、汀、邵武官賣鹽價苦高，漳、泉、福、興化煮鹽價賤、故多盜販賣於貴處，請減建、劍、汀、邵武鹽價，募上戶為鋪戶，官給券，定月所賣，從官場買之，如是則民易得鹽，盜販不能規厚利。周輔又措置江西鹽法，言汀州運路險遠，淮鹽至者不能多，請罷運淮鹽，通搬廣鹽一千萬斤於江西虔州、南安軍，復均淮鹽六百一十六萬斤於洪、吉、筠、袁、撫、臨江、建昌、興國軍，以補舊額。大率峻剝民，民被其害。哲宗即位，御史言周輔議江西鹽法掊刻誕謾，乃削職貶官。
　　河北鹽　舊不榷。熙寧八年，三司使章惇言河北、陝西並為邊防，今陝西榷鹽而河北獨不榷，此祖宗一時誤恩，請遣使詣海陽及煮小鹽州縣小鹽，偽鹽也，與兩路轉運司度利害施行。而文彥博論其不便，詔如舊。元豐三年，京東轉運李察言，南京、濟、濮、曹、澶行解鹽，餘十有二州行海鹽，請用今稅法置買鹽場，盡灶戶所煮鹽，官自賣之，禁私為市。歲收錢二十七萬三千餘緡。而息幾半之。乃詔以京東法榷之河北，自大名府、澶、恩、信、安、雄、霸、瀛、莫、冀等州，盡榷賣以增其利。哲宗即位，監察御史王岩叟言其不便，遂罷河北榷法。紹聖中復之。
　　河東鹽　熙寧八年，三司使章惇言："東西永利兩監，鹽歲課舊額二十五萬餘緡。自許商人入中糧草，增饒給錢支鹽，商人得鈔千錢，售價半之，縣官陰有所亡，坐賈獲利不貲。又私鹽不禁，歲課日減，今才十萬四千餘緡，若計糧草虛估，官才得實錢五萬餘緡，視舊虧十之八。請如解鹽例，募商人入錢請買，或官自鬻，重私販之禁，歲課且大增，並邊市糧草，一用見錢。"乃詔官自運鹽，鬻於本路。知太原府韓絳言其不便，請通商，乃令商人輸錢於邊，給券，於東西監請鹽，以除加饒折糴之弊。仍令商人自占所賣地，即官鹽已運至場務者，令商人買之，加運費。
　　蜀鹽　熙寧中，患井鹽不可禁，欲盡實私井而運解鹽以足之，修起居注沈括以為不可，遂寢。九年，劉佐入蜀經度茶事，乃歲運解鹽十萬席，未幾，罷之。崇寧二年，川峽利、洋、興、劍、蓬、聞、巴、綿、漢、興元府等州，並通行東北鹽。四年，梓、遂、夔、綿、漢、大寧監等鹽仍舊鬻於蜀，惟禁侵解池鹽。
　　蠶鹽　熙寧五年，京西漕臣陳知儉言蠶鹽畸零，非民所願，乃罷之，第令輸錢。七年，復詔開封府界蠶鹽折以糧者，三等戶以下許代以錢，願輸本色者聽。元祐初，有司言罷所俵蠶鹽，而令虛納鹽錢，於義未安，乃詔舊經蠶鹽處仍舊散斂。有司復奏府界、京西、京東等路用蠶鹽三萬二千五十席，預出鹽引，募人算請於解鹽司以給用。六年，徐州、淮陽軍仍舊散斂，京東及晉、絳、隰、磁州皆罷。元符三年，重定散蠶鹽給納之限，開封府界、京東西、河北澶州皆罷。初，東南歲支蠶鹽，即不欲鹽，計其數輸價錢六分，如京東、西之制。政和三年，慮州縣抑民，詔罷兩浙、淮南支俵，其江、湖四路下鹽事、常平司共相度聞奏。後遂詔淮、浙支俵蠶鹽去處，依市賣客鹽價例支給價錢，俵散依舊，來數輸納物帛，其丁口鹽錢亦依上件指揮散納。中興後，亦不復散鹽，而差損民間所納之直。
　　東萊呂氏曰："《洪範》，初一曰五行，一曰水，水曰潤下，潤下作咸，此鹽之根原。五行之氣無所不在。水周流於天地間，潤下之性無所不在。其味作咸，凝而為鹽，亦無所不在。種類品目甚多，世所共知者有三，如出於海，出於井，出於地。三者鹽之尤多，世共知之。如青州出於東井，幽薊東海、嶺南南海皆出於海，劍南西川出於井，如河東鹽出於池，如解池，鹽之尤著者，大略三種。三種之外，所出亦多。如河北有鹵地，此出於地者；如永康軍鹽出於崖，此出於山者。又有出於石，出於木，品類不一。大抵鹽生民之日用，不可一日缺者，所以天地之間，無處不有。自《禹貢》青州貢鹽、絺，此海鹽之見於經。三代之時，鹽雖入貢，與民共之，未嘗有禁法。自管仲相桓公，當時始興鹽筴，以奪民利。自此後，鹽禁方開。雖漢興除山澤之禁，到武帝時，孔僅、桑弘羊祖管仲之法，鹽始禁榷。至昭帝之世，召賢良文學論民疾苦，請罷鹽鐵，又桑弘羊反覆論難，所以鹽榷不能廢。元帝雖暫罷之，卒以用度不足復建。自此之後，雖鹽法有寬有急，然禁榷與古今相為終始，以此知天下利源不可開，一開不可復塞。於是論其作俑出於管仲，計近功淺效，奪民利以開鹽禁，自此天下之鹽皆入禁榷。論禁榷之利，惟是海鹽與解池之鹽，最資國用。南方之鹽皆出於海，北方之鹽皆出於池。如蜀中井鹽，自贍一方之用，於大農之國計不與焉。前代鹽法興衰皆不出於所論，今且論本朝鹽本末。本朝就海論之，惟是淮鹽最資國用。方其國初，鈔鹽未行，是時，建安軍置鹽倉，乃令真州發運。在真州，是時，李沆為發運使，運米轉入其倉，空船回，皆載鹽，散於江、浙、湖、廣。諸路各得鹽，資船運而民力寬，此南方之鹽，其利廣而鹽榷最資國用至道二年十一月，西京作坊使楊允恭言："淮南十八州軍，其九禁鹽，餘不禁。商人由海上販鹽，官倍數而取之，至禁鹽地，則上下其價。民利商鹽之賤，故販者益眾，至有持兵器往來為盜者。且行法宜一，今請悉禁，官遣吏主之。"詔知制誥張秉與鹽鐵使陳恕等會議，恕言其不可，允恭再三為請，乃從之。是歲，收利巨萬。解池之鹽，朝廷專置使以領之，北方之鹽盡出於解池大中祥符九年，陝西轉運副使張象中言："安邑、解縣貯鹽三千二百七十六卷，計三億八千八百八十萬八千九百二十八斤，計直二千一百七十六萬一千八十貫，切慮遺利，望行條約。"帝曰："地財之阜，此亦至矣。若過求增羨，慮有時而闕，不可許也。"當時，南方之鹽全在海，北方全在解池。然而南方之鹽，管得其人則其害少，惟北方解池之鹽，有契丹、西夏之鹽嘗相參雜，奪解池之利，所以本朝議論最詳，大抵解池之鹽，味不及西夏，西夏優而解池劣；價直，西北之鹽又賤。所以沿邊多盜販二國鹽以奪解池，所以國家常措置關防，西夏常護視入中國界。大抵南方所出是海鹽，自漢以來，海鹽、井鹽用煎熬之制，皆烹煉然後成，兩處之鹽，必資人力。如解池之鹽，大抵姑耕種，疏為畦壟，決水灌其間，必俟南風起，此鹽遂熟，風一夜起，水一夜結成鹽。所以北方皆坐食鹽，如南風不起，則課利遂失。夫海鹽、井鹽全資於人，解地之鹽全資於天而人不與。至徽宗時，如兩浙之鹽多有變更。自蔡京秉政，費轉搬倉之法，使商賈入納於官，自此為鈔鹽法，請鈔於京師，商賈運於四方。有長引、短引，限以時日，各適所適之地，遠近以為差。蔡京專利罔民，所以鹽法數十日一變。鹽法既變，則鈔鹽亦不可用，商賈既納錢之後，鈔皆不用，所以商賈折閱甚多，此海鹽之一變也。解鹽之變，緣徽廟初，雨水不常，圍塹不密，守者護視不固，為外水參雜。雨水不常，外水僀滿流入，解池不復成鹽，此所以數年大失課利。後大興徭役，盡車出外水，漸可再復，此是解鹽之一變也。若論禁榷之利，天下之鹽固皆禁榷，惟是河北之鹽自安、史亂河北一路，緣藩鎮據有河北鹽，後本朝因而以鹽定稅，所以河北一路鹽無禁榷《唐志》："自兵興，河北鹽羈縻而已。至皇甫鎛奏置榷鹽使，如江淮榷法，犯禁者歲多。及田弘正舉魏博歸朝廷，穆宗命河北罷榷鹽。"《國朝會要》："開寶三年四月，詔河北諸州，鹽法並許通行，量收稅錢，每斤過稅一文、住賣二文，隱而不稅，悉沒官，以其半給捕人定賞。"仁宗時，議者要禁榷，仁宗不肯。神宗時，荊公、章惇亦欲禁榷，神宗亦不許。自後章惇為相，方始行禁榷，犯刑禁者甚多，盜賊滋起。河北所以不可禁榷，兼河北之鹽又與其他不同。如井鹽，官司只才一井，故井鹽可榷。如解池之鹽，亳釐封守，亦可禁榷。海鹽亦待煎起爐閉爐，非一旦所成，官司及時禁察，亦可禁榷。惟河北鹽是鹵地，其地甚廣，非如井、池可以為牆園籬塹封守；又卻才煎便成，非如海鹽必待煎煮，可以禁察，所以最易得犯禁。自章惇禁榷河北，一到靖康之末，盜賊愈多。河北風俗慓悍，鹽又易成，小人圖利，所以不體朝廷之法，遂輕來相犯。鹽大略如此。然推大綱論之，鹽固是三代以前與民共之，若就後世不得已，彼善於此論之，取諸山澤不猶勝取之於民！蓋所謂興販煎鹽皆非地著之人，因而取之，必寬民力。本之民力，然而取之欲寬，不盡其利，則鹽可以公行，若迫而取之，必有官刑。此見小者必至於失大，而鹽法之弊所以不可施行也與！"
　　自熙寧初，始變礬法。歲課所入，元年為錢三萬六千四百緡有畸，並增者五歲，乃取熙寧六年中數，定以一十八萬三千一百緡有畸為新額。至元豐六年，課增至三十二萬七千九百緡，而無為軍礬聽民自鬻，官置場售之，歲課一百五十萬斤，用本錢萬八千緡，自治平至元祐，數無增損。初，熙寧間，東南九路官自賣礬，發運司總領焉。元祐初通商，紹聖復熙寧之制。大觀元年，定河北、河東礬額各二十四萬緡，淮南九萬緡，復罷官賣，聽客販。政和初，以虧損額數，於是復官賣，罷客販如舊制。
　　高宗建炎初，淮、浙亭戶，官給本錢。諸州置倉，令商人買鈔算請，五十斤為一石，六石為一袋，輸鈔錢十八千。又詔運司勿得將鹽本錢支給他用。
　　紹興元年，詔臨安府、秀州亭戶合給二稅，依皇祐專法計納鹽貨。以亭戶皆煎鹽為生，未嘗墾田故也。二年，詔淮、浙鹽每商人每袋貼納通貨錢三千，已算請而未售者亦如之，十日不自陳，如私鹽律。十一月，詔淮、浙鹽場所出鹽以十分為率，四分支今降指揮以後交鈔，二分支今年九月以後交鈔，四分支建炎渡江以後文鈔。先是，呂頤浩以對帶法不可用，令商人貼納錢，至是，復以分數如對帶法，於是始加嚴察矣。三月，詔鹽場官煎賣鹽比租額增者推賞。四年，詔淮、浙鹽每袋增貼納錢三貫文，並計綱赴行在，尋命廣鹽亦如之。九月，以入納遲細，減所添錢。然自建炎三年改鈔法，紹興三年九月又改，十一月又改，今年正月又改，及令所改，凡五變，而建炎舊鈔支發未絕，乃命以資次前後從上並支焉。
　　六年，趙鼎奏久不變法，建康日納鹽錢甚盛。上曰："法既可信，自然悠久。"
　　孝宗乾道六年，戶部侍郎葉衡奏："今日財賦之源，煮海之利居其半，然年來課入不增，商賈不行者，皆私販之害也。且以淮東、二浙鹽貨出入之數言之，論鹽額則淮東之數多於兩浙五之一，以去歲賣鹽所得錢數論之，淮東多於二浙三之二，及以灶之多寡論之，兩浙反多淮東四之三，蓋二浙無非私販故也。乞委官分路措置。"
　　淳熙十三年，臣僚言總轄權制亭、灶，刻剝本錢，卻縱亭戶私煎盜賣，詔淮、浙場見差總轄並罷。
　　《朝野雜記》曰："淮、浙鹽額最多者，泰州歲產鹽一百六十一萬石，嘉興八十一萬石，通州七十八萬石，慶元三十九萬石。淮、浙鹽一場十灶，每灶晝夜煎鹽六盤，一盤三百斤，遇雨則停。淳熙末，議者謂總轄、甲頭權制亭、灶，兜請本錢，恣行刻剝，懼其赴愬，縱令私煎，且如一日雨，乃妄作三日申，若一季之間十日雨，則一場私鹽三十六萬斤矣。而又有所謂鑊子鹽，亭戶小火，一灶之下，無慮二十家，家皆有鑊，一家通夜必煎兩鑊，得鹽六十斤，十灶二百家，以一季計之，則鑊子鹽又百餘萬斤矣。一場之數已如此，諸路可知。十三年九月己未，遂罷總轄，令亭戶自請本錢焉。
　　寧宗慶元元年二月詔迴圈鹽鈔住罷，將增剩鈔名改作五支文鈔給算，與日前已投在倉通理資次支請。以淮東提舉陳損之言："迴圈、增剩兩等文鈔，據客人稱迴圈鈔多有弊。蓋自宣和間客人先買一鈔，卻更重買一鈔，其先鈔號為舊鈔，而重買謂之新鈔。舊鈔可以攙支，重買復為舊鈔，如此迴圈，實商賈之利也。乞截日住罷，只用一色增剩鈔支請。"於是富商巨賈有頓為貧民者矣。嘉泰四年十二月，詔支客鹽並以舊鈔七分、新鈔三分，以舊鈔理資次。
　　開禧以後，節次有繳納舊鈔換新鈔，指揮不一。唐乾元初，第五琦為鹽鐵使，變鹽法，劉晏代之，當時舉天下鹽利才四十萬緡。至大曆末，增至六百萬緡，天下之賦，鹽利居半。宋朝元祐間，淮鹽與解池等歲四百萬緡，比唐舉天下之賦已三分之二。紹興末年以來，泰州海寧一監支鹽三十餘萬席，為錢六七百萬緡，則是一州之數，過唐舉天下之數矣。
　　右《中興四朝食貨志》言，紹興間一州鹽利過唐時舉天下之數，其說固然矣。然考之唐史，則至德間鹽每鬥十錢而已，至第五琦變鹽法而十倍其榷，然不過每斗為錢一百一十。而建炎初商人賈鈔，計鹽六石為一袋，至輸錢十八千，繼而每袋又增貼納錢三千，則其時鹽價比之第五琦所榷已是三倍有餘，而至德之價則又懸絕矣。蓋鹽直比唐則愈貴，緡錢比唐則愈輕，所以其數之多如此，要亦未可全歸之徵利之苛也。
　　閩、廣之鹽，自祖宗以來漕司官般官賣，以給司存。建炎間，淮、浙之商不通，而閩、廣之鈔法行。未幾，淮、浙之商既通，而閩、廣之鈔法遂罷。然舊法，閩之上四州曰建、劍、汀、邵，行官賣鹽法；閩之下四州曰福、泉、漳、化，行產鹽法隨稅納鹽也。官賣之法既革，產鹽之法亦弊，鈔法一行，弊若可革，而民俗又有不便。故當時轉運、提舉司申乞上四州依上項指揮，下四州且令從舊。及鈔法既罷，歲令漕司認鈔錢二十萬緡納行在所榷茶務，自後或減或增，卒為二十二萬緡紹興三年，詔榷免五萬貫。五年，依舊認二十萬。十二年，詔添十萬，計三十萬。二十七年，特減八萬，為二十二萬。
　　上四州用鈔法，以私販多鈔額，隨即停鈔法，仍係官賣。
　　下四州隨產納鹽，而州縣苛取，每產一文以上至二十文，皆納鹽五斤，而胥吏交納錢數又倍之。嘉定間，臣僚奏乞行下，將產二十文以下合納鹽五斤者並行蠲免，從之。
　　二廣之鹽皆屬於漕司，量諸州歲用而給之鹽。然廣東之俗富，猶可通商，廣西之地廣漠而彫瘁，食鹽有限，商賈難行。況自東廣而出，乘大水而無灘磧，其勢甚易；自西廣而出，水小多灘磧，其勢甚難。是廣西之鹽不得與廣東比倫也。建炎末鬻鈔，未幾復止，然官般、客鈔亦屢有更革，東、西兩漕屢有分合。紹興八年，詔廣西鹽歲以十分為率，二分令欽、廉、雷、高、化州官賣，餘八分行鈔法。又詔廣東鹽九分鈔法，一分產鹽州縣出賣。廣南土曠民貧，賦入不給，故漕司鬻鹽，以其息什四為州用，可以粗給，而民無加賦，若客鈔既行，州縣必致缺乏。
　　孝宗乾道四年，罷鹽鈔，令廣西漕司自認鈔錢二十萬。其後再行鈔法，而州縣間率以鈔抑售於民，其害甚於官般，乃詔官賣如故。
　　蜀鹽有隆州之仙井、邛州之蒲江、榮州之公井、大寧富順之井監、西和州之鹽官、長寧州之淯井，皆大井也。若隆、榮等十七州，則皆卓筒、小井而已。自祖宗以來，皆民間自煮之。成都、童川、利路自元豐間，歲輸課利錢銀絹，總為八十萬緡，比軍興所輸，已增數倍矣。然井有耗淡而鹽不成者，官司慮減課額，不肯相驗封閉。高宗建炎二年十一月德音，令逐路漕臣躬親按視。紹興二年九月，四川總領趙開初變鹽法，仿大觀法置合同場，收引稅錢，大抵與茶法相類，而嚴密過之。每斤輸引錢二十有五，土產稅及增添約九錢四分，所過稅錢七分，住稅一錢有半，每引別輸提勘錢六十，其後又增貼納等錢。凡四川四千九百餘井，歲產鹽約六千餘萬斤，引法初行，每百斤為一擔，又增十斤勿算以優之，其後遞增至四百餘萬緡。二十九年十二月，詔減西和州賣鹽直之半。先是，州之鹽官井歲產鹽七十餘萬斤，半為官吏柴茆之費，半鬻於西和、成、鳳州，歲得錢七萬緡，為西和州鑄錢本。鹽多地狹，每斤為直四百，民甚苦之，故有是命。
　　初，趙開之立榷法也，令商人入錢請引，井戶但如額煮鹽，赴官輸土產稅而已。其後咸脈有盈縮，月額有登耗，官以虛鈔赴之，而收其算，引法由是大壞。井戶既為商人所要，因增其斤重與之，每擔有增及百六十斤者。又逃廢絕沒之井，許人增額承認，小民利於得井，每界遞增，鹽課加多而不可售，公私皆病。紹熙間，楊輔為總計，遣官核去虛額，棧閉廢井，申嚴合同場法。
