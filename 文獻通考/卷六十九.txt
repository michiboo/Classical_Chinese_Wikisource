●卷六十九　郊社考二

　　○郊
　　成王以周公為有勳勞於天下，命魯公世世祀周公以天子之禮樂，是以魯君孟春乘大路，載弧、韣，旂十有二旒，日月之章，祀帝於郊，配以後稷，天子之禮也大路，殷之祭天車。弧，旌旂所以張幅也，其衣曰韣。天子之旂畫日月。
　　趙伯循曰："郊者，所以事上帝也。魯曷為之？周公故也。不於日至，避王室也。卜用夏正，於農耕之始也。"
　　《郊特牲》疏曰："魯之郊祭，師說不同，崔氏、皇氏用王肅之說，以魯冬至郊天，至建寅之月，又郊以祈榖。故《左傳》雲'啟蟄而郊'，又雲'郊祀後稷，以祈農事'，是二郊也。若依鄭康成之說，則異於此也。魯唯一郊，不與天子郊天同月，轉卜三正，故《榖梁傳》雲：'魯以十二月下辛卜正月上辛；若不從，則以正月下辛卜二月上辛；若不從，則以二月下辛卜三月上辛；若不從，則止。'故《聖證論》馬昭引《榖梁傳》以答王肅之難。是魯一郊則止。或用建子之月，則宣三年正月郊牛之口傷是也；或用建寅之月，則《春秋左傳》雲'郊祀後稷，以祈農事'是也。若杜預，不信《禮記》，不取《公羊》、《榖梁》，魯唯有建寅郊天及龍見而雩。"
　　石林葉氏曰："《明堂位》曰：'魯君孟春祀帝於郊，配以後稷；季夏六月，以禘禮祀於太廟。'鄭氏以孟春為建子之月，季夏為建己之月，蓋用周正，非也。《郊特牲》曰：'郊之祭也，迎長日之至也。'又曰：'郊之用辛也，周之始郊，日以至。'鄭氏謂證《易說》，以三王之郊，一用夏正，為建寅之月；迎長日，為建卯之月，晝夜分，分而日長，以日至為魯禮，亦非也。且冬至之日，祭天於地上之圜丘，此周之正禮，不可得而易者也，孟春建寅之郊，蓋祈榖之祭爾。魯雖得郊，不得同於天子，是以故使因周郊之日以次上辛，三卜不從，至建寅之月而止，乃不郊。書於《春秋》者甚明，則魯郊殆周祈榖之郊而已。故左氏以謂啟蟄而郊，安得孟春為建子乎？孟春為建寅，則所謂季夏六月者，建未之月也。《郊特牲》以郊為迎長日之至，而謂郊之用辛，周之始郊日以至，正以別魯禮，而鄭氏反之，強以建卯為日至。甚矣，先儒之好誣也！《雜記》曰：孟獻子曰："正月日至，可以有事於上帝；七月日至，可以有事於祖。"七月而禘，獻子為之也，蓋謂魯不得郊日至，故仲孫蔑欲取建未夏至而禘，以配周郊祖，所以記其失，何與六月之禘乎？凡周之政事，大抵皆用夏正，蓋天時有不可亂，故《周官》每以正歲別之。《易說》言三王之郊，一用夏正為建寅，亦無據，鄭氏取以為證，徒以成其說爾。鄭氏本不曉郊、禘之辨，故以冬至之祭為大禘，以祈榖為正郊，此其言所以紛紛，雖《詩》之《雍》與《長髮》，亦豈得其正也？
　　魯人將有事於上帝，必先有事於頖宮先有事於頖宮，告後稷也。魯以周公之故，得郊祀上帝，與周同告。告者，將以配天先仁也。頖宮，郊之學也。
　　《春秋》僖公三十一年夏四月，四卜郊不從，乃免牲，猶三望三望，分野之星，國中山川，皆因郊祀望而祭之。魯廢郊天，而修其小祀，故曰"猶"。"猶"者，可止之辭。
　　左氏曰："牛卜日曰牲既得吉日，則牛改名曰牲，牲成而卜郊，上怠慢也。望，郊之細也；不郊，亦無望可也。"
　　公羊子曰："三卜，禮也；四卜，非禮也。三卜何以禮，四卜何以非禮？求吉之道三。曷為或言'免牲'，或言'免牛'？免牲，禮也；免牛，非禮也。免牛何以非禮？傷者曰牛養牲不謹，致有災傷，天不饗用，不得複為天牲，故以本牛易之。三望者何？望祭也。然則曷祭？祭泰山、河、海趙伯循曰："公、榖雲四卜非禮，四月不時；左氏，公、榖皆雲譏猶三望。卜郊不從而免牲，是知不郊，故不雲不郊。"。"
　　宣公三年春，王正月，郊。牛之口傷，改卜牛；牛死，乃不郊，猶三望。
　　公羊子曰："曷為不復卜？養牲養二，卜帝牲不吉，則扳稷牲而卜之。帝牲在於滌三月滌，宮名，養帝牲三牢之處也。謂之滌者，取其蕩滌潔清。三牢各主一月，取三月一時，足以充其天牲，於稷者唯具是視視其身體具，無災害而已，不特養於滌宮，所以降稷尊帝。"
　　成公七年春，王正月，鼷鼠食郊牛角，改卜牛；鼷鼠又食其角，乃免牛。夏五月，不郊，猶三望。
　　十年夏四月，五卜郊不從，乃不郊榖梁雲："五卜，強卜也。"。
　　十七年九月辛丑，用郊。
　　公羊子曰："九月非所用郊也，郊用正月上辛。"
　　襄公七年夏四月，三卜郊不從，乃免牲。
　　左氏：孟獻子曰："吾乃今而後知有卜筮。夫郊，祀後稷以祈農事也，是故啟蟄而郊，郊而後耕。今既耕而卜郊，宜其不從也《纂例》曰："三卜，禮也；四月，不時也。"。"
　　十一年夏四月，四卜郊不從，乃不郊。
　　定公十五年春，王正月，鼷鼠食郊牛，牛死，改卜牛。夏五月辛亥，郊五月，不時也。趙氏曰："子卑年常怪鼷鼠食郊牛致死。上元二年，因避兵旅於會稽，時有水旱、疫癘之苦，至明年而牛災，有小鼠能噬牛，才傷其皮膚，乃無有不死者。"。
　　哀西元年，鼷鼠食郊牛角，改卜牛。夏四月辛己，郊。
　　榖梁子曰："此該郊之變而道之也，於變之中又有言焉。鼷鼠食郊牛角，改卜牛，志不敬也。郊牛日展斛角而知傷，展道盡矣。郊自正月至於三月，郊之時也。夏四月郊，不時；五月郊，不時也。夏之始可以承春，以秋之末承春之始，益不可矣。九月用郊，用者，不宜用也在成十七年。郊三卜，禮也；四卜，非禮也僖三十一年，襄十一年皆四卜；五卜，強也成十年，五卜。卜免牲者，吉則免之，不吉則否。牛傷，不言傷之者，傷自牛作也，故其辭緩宣三年，郊牛之口傷。以牛自傷，故加"之"言緩辭。全曰牲，傷曰牛，未牲曰牛，其牛一也，其所以為牛者異已卜日成牲而傷之曰牛；未卜日，未成牲之牛。有變而不郊，故卜免牛也。巳牛矣，其尚卜免之，何也？《禮》，與其亡也，寧有。嘗置之上帝矣，故卜而後免之，不敢專也嘗置之滌宮，名之為上帝牲矣，故不敢擅放也。卜之不吉，則如之何？不免，安置之？系而待，六月上甲始庀牲，然後左右之庀，具也。待具後牲，然後左右前牛，在我用之，不復須卜，己有新牲故也。《周禮》：司門掌授管鍵，以啟閉國門，祭祀之牛牲系焉。然則未左右時，監門者養之。子之所言者，牲之變也，而曰我一該郊之變而道之，何也？我以六月上甲始庀牲，十月上甲始系牲，十一月、十二月牲雖有變，不道也牲有變則改卜牛，以不妨郊事，故不言其變。疏曰："上言'子'者，弟子問榖梁子辭；而曰'我'者，是弟子述榖梁子自我之意。"；待正月，然後言牲之變，此乃所以該郊至郊時然後言其變，所必重其妨郊也。子不志三月卜郊，何也三月謂十二月、正月、二月也？郊自正月至於三月，郊之時也有變乃志，常事不書。我以十二月下辛卜正月上辛；如不從，則以正月下辛卜二月上辛；如不從，則以二月下辛卜三月上辛；如不從，則不郊矣意欲郊而卜不吉，故曰"不從"。郊必用上辛者，取其新潔莫先也，四月則不時矣。"
　　孔子曰："我觀周道，幽、厲傷之，吾舍魯何適矣？魯之郊、禘非禮也，周公其衰矣！杞之郊也，禹也；宋之郊也，契也，是天子之事守也先祖法度，子孫所當守。"
　　橫渠張氏曰："杞、宋之郊，則為其二王之後也。魯用天子之禮樂，必是成王之意不敢臣周公，即以二王之後待魯，然而非周公本意也。以成王尊德樂道之心則善矣，伯禽不當受，故曰'魯之郊禘非禮也'。'周公其衰'者，謂周公必不饗其祀。"
　　三山林氏曰："《春秋》郊、望之旨，《三傳》諸儒之說無得之者，無他，知求小禮而昧於大禮故也。《經》書郊者九，皆為有故而書，非因卜不吉而廢郊，則因牲死傷而廢郊，又有不待卜之吉而特郊者，雖牛之死傷而必郊者。因卜不吉而廢郊，則若僖三十一年夏四月，成十年夏四月，襄公七年夏四月、十一年夏四月是也。因牲死傷而廢郊者，則若宣三年正月，成七年正月是也。有不待卜之吉而特郊者，則若成十七年九月辛丑用郊是也。有牛雖死傷而必郊者，則若定十五年正月，哀元年春正月是也。先儒之說，不過罪其屢卜與其養牲不謹爾。不知聖人書郊，乃惡其非禮之大者，至屢卜之瀆、養牲之慢，非《春秋》所責也。學者欲究聖人之旨，先當斷魯郊之當否，未暇及其瑣瑣也。夫子傷周之衰，禮樂自諸侯出，其言魯之郊、禘，則有'周公其衰'之歎。豈有天子郊天，諸侯亦郊；天子望祀山川，諸侯亦望；天子禘祖之所出，諸侯亦禘！使諸侯亦可行，則聖人不以禮樂自諸侯出為傷。自夫子沒，漢儒不知道者，但見《春秋》書魯祭祀多天子之禮，始妄設周賜禮樂之說，所以諸儒不以魯郊為非，舍其非禮之大者，求其不合禮之小者。魯人既僭竊禮樂，罪莫重焉，就使無四卜、五卜瀆禮之過，則可以郊乎，否乎？又使養牲必謹，不至死傷，則亦可郊乎，否乎？魯人郊、望無時可也，何區區者之足論？然周郊以冬至，而魯用之於啟蟄；天子四望，而魯三之。名為後時降殺，但竊郊、望之名，已有罪矣。譬如商賈冠師儒之冠，庶人服卿相之服，望其容飾，已知其非分越制也。予謂《春秋》所書之旨，正以有故而不郊者為幸，無故而郊者為大罪也。季氏旅於泰山，夫子曰：'曾謂泰山不如林放乎！'泰山有知，必不享季氏之祭，矧上帝而可諂乎？宜乎至於三卜、四卜、五卜不從，鼷鼠屢食其牛，可見天心之不享也。魯人曾不知得罪於天，雖屢卜不從而猶三望，雖牛死而改卜牛，甚者至於用郊，可知僭擬之心不能自已，下破王制，上拂天心，其罪為大也。聖人發憤作《春秋》，書其因變故而不郊者僅如此，其餘非卜不從，牛死傷而肆意於僭者，又不知其幾也。深味聖師之旨，曰'猶三望'，曰'乃免牲'，其深矣乎！其微矣乎！學者思之。"
　　蔣氏曰："魯不得用天子禮樂，是成王過賜，而伯禽受之非也。夫以伯禽受之為非，而成王之時，禮典未壞，不應有是過賜之事。識者又從而為之說曰：'賜非成王，是周之末王賜之也。昔者，魯惠公使宰請郊廟之禮於天子，天子使史角往止之。使成王之世而魯己郊，則惠公奚請？惠公之請，殆由平王以下也。'是說然矣。自今言之，聖人觀周道而傷幽、厲，論郊，禘而衰周公，則重祭賜魯，豈盛時賢君事？其出於衰世天子、諸侯無疑也。故聖人恥魯之事，而因及杞、宋之郊。杞之郊也，存禹後也；宋之郊也，存商後也，是宜以禹、契而配天。周祀未絕，魯以周公配天，於周公能無愧於後稷、太王、王季、文王乎？是周公之所弗居，故曰'祝嘏莫敢易其常告，是謂大假。'假亦大也。祭之始也，祝以主人之辭而告神；祭之終也，嘏以神之辭而致福於主。今以諸侯僭天子之祭事，不因其常告，則忠孝報反之義、名稱位號之別，將有所紊亂變更而失其宜矣。"
　　按：先儒論魯郊祀之非，如林少穎謂《三傳》所譏，舍其非禮之大者，求其不合禮之小者，其論正矣；然遂以為非出於成王之命，特漢儒見《春秋》所書，魯祭祀多僭天子之禮，始妄設周賜禮樂之說，至蔣氏遂直以為出於惠公之請，則愚未敢以為然。蓋春秋之際，雖諸侯不無上僭，然苟非如楚及吳、越之流，介處蠻貊，自放於禮義之外者，則亦不敢奄然以天子之制自居。雖以五伯盛時，晉侯之請隧，楚子之問鼎，如襄王及王孫滿尚能引正義以責之，不聞晉、楚之君遽至於用隧而求鼎也。僭郊之事，大於請隧問鼎矣，惠公當平王之時，王室雖弱，其陵夷不至於後來之甚，魯又素為秉周禮之國，夫子嘗稱其一變可以至道，孰謂惠公於是時而敢以僭郊為請？王使史角止之而不從，魯由此而僭郊，則惠公之暴橫無君，過於晉文、楚莊矣，決不然也。橫渠以為成王之意不敢臣周公，故以二王之後待魯，而命以禮樂，特伯禽不當受，此說得之。《明堂位》："成王以周公為有勳勞於天下，命魯公世世祀周公以天子之禮樂，是以魯君孟春乘大路，載弧、韣，十有二旒，日月之章，祀帝於郊，配以後稷，天子之禮也。'《祭統》："昔者，周公旦有勳勞於天下，成王、康王追念周公勳勞，而欲尊魯，故錫以重祭。外祭則郊社是也，內祭則大嘗禘是也。"夫所謂祀周公以天子之禮樂者，如樂用宮懸，舞用八佾，以天子所以祭其祖者用之於周公之廟，謂之尊周公可也；至於郊祀後稷以配天，禘者禘其祖之所自出，而以其祖配之，則非諸侯之所當僭。且郊、禘所祀，元未嘗及周公，則何名為報周公之勳勞而尊之乎？以其祖宗之勳勞，而許其子孫僭天子之禮樂以祭之已非矣；況所祀者乃天子之太祖，而本非有勳勞之臣乎？先儒議此，但謂周公有知，決不歆非禮僭竊之祀，而不知僭郊僭禘，則其所祀本不及周公，不知成王何名而賜之，伯禽又何名而受之乎？《禮運》：孔子曰："魯之郊、禘，非禮也，周公其衰矣！杞之郊也，禹也；宋之郊也，契也，是天子之事守也。"橫渠因此遂以為成王念周公之勳勞，不敢臣之，故以二王之後待魯。往往當時事情，亦是如此。愚嘗因是而考論之，禮制之陵夷，非一朝夕之故，其所由來者漸矣。蓋周之封杞、宋也，以其為二王之後，俾之修其禮物，作賓於王家，以奉禹、契之祀；而禹、契，天子之祖也，不可以諸侯之太祖祀之，故許其用天子之禮。然特許其用天子之禮祀禹、契之廟，未必許其郊天也。夷王以下，君弱臣強，上陵下僭，杞、宋因其用天子之禮樂於禹、契之廟，而禹、契則配天之祖也，遂並僭行郊祀上帝之禮焉，此夫子所以有'天子事守'之歎也。至於魯，則周公本非配天之祖，而稷、嚳之祀元未嘗廢，無藉於魯之郊、禘也。乃因其可以用天子之禮樂於周公之廟，而並效杞、宋之尤，則不類甚矣。其後三桓遂至八佾舞於庭，豈無所自而然哉！《明堂位》首言命魯公世世祀周公以天子之禮樂；又雲季夏六月以禘禮祀周公於太廟，牲用白牡犧象云云，即此二言觀之，可見當時止許用郊、禘之禮樂以祀周公，未嘗許其遂行郊、禘之祀。後來乃至於禘嚳郊稷，祀天配祖，一一用天子之制，所謂"穿窬不戢，遂至斬關；作俑不止，遂至用人"，亦始謀之未善有以肇之也。《左傳》：宋公享晉侯於楚邱，請以《桑林》註：《桑林》，殷天子之樂名，荀罃辭。荀偃、士儌曰："諸使魯、宋，於是觀禮。魯有禘樂，賓祭用之，宋以《桑林》享君，不亦可乎？"乃知魯、宋不特僭天子之禮樂以祀郊、禘，雖燕享賓客亦用之矣。
　　秦始皇既並天下，以昔文公出獵，獲黑龍，此其水德之瑞，用十月為歲首，色尚黑，音尚大呂大呂，陰律之始。東遊海上，禮祀八神具《雜祠篇》，二代尊雍四畤上帝，春以脯酒為歲祠禱，因泮凍，秋涸凍，冬賽祠，五月嘗駒，及四中之月月祠。畤駒四匹每畤用駒四匹，而春秋異色，木寓龍一駟寓，寄也，寄生龍形於木也。駟亦四龍，木寓車馬一駟，各如其帝色。黃犢與羔各四，珪、幣各有數，皆生瘞，無俎豆之具。三年一郊，常以十月上宿郊見秦以十月為歲首故。上宿，上齋戒也，通權火張晏曰："權火，烽火也，狀若井桔槔。其法類稱，欲合光明遠照，通於祀所。漢祀五畤於雍，五十裏一烽火。"師古曰："凡祭祀通舉火者，或以天子不親至祠所而望拜，或以眾祠各處，欲其一時薦享，宜知早晏，故以火為之節度也。"，拜於咸陽之旁，而衣尚白，其用如常時經焚書坑儒後，更無典禮，祠享用木寓龍、木寓馬。不知何憑，如此乖謬。
　　初，秦襄公攻戎救周，始列為諸侯，居西垂漢隴西郡西縣，今在泰州上封縣西南九十裏。自以為主少皥之神，作西畤，祠白帝，其牲用騮駒、黃牛、牴羊各一雲。其後十六年，秦文公東獵汧、渭之間，卜居之而吉。文公夢黃蛇自天下屬地，其口止於鄜衍鄜屬馮翊。山阪曰衍，史敦曰："此上帝之徵，君其祠之。"於是作鄜畤，用三牲郊祭白帝焉。其未作鄜畤也，而雍旁故有吳陽武畤，雍東有好畤，皆廢無祠。或曰："自古以雍州積高，神明之隩，故立畤郊上帝，諸神祠皆聚雲。蓋黃帝時常用事，雖晚周亦郊焉。"其語不經見，搢紳者不道。作鄜畤後七十八年，秦德公既立，卜居雍，後子孫飲馬於河，遂都雍。雍之諸祠自此興，用三百牢於鄜畤《索隱》曰："'百'當為'白'，秦君西祀少皥，牲尚白牢。秦，諸侯也，雖奢侈僭祭，郊本特牲，不可用三百牢以祭天，蓋字誤也。"。德公立二年卒，其後六年，秦宣公作密畤於渭南，祭青帝。其後，秦靈公作吳陽上畤，祭黃帝徐廣曰："凡去作密畤二百五十年。"；作下畤，祭炎帝《索隱》曰："吳陽，地名，蓋在嶽之南。又上雲'雍旁有故吳陽武畤'，今蓋因武畤又作上、下畤，以祀黃帝、炎帝。"。櫟陽雨金，秦獻公自以為得金瑞，故作畦畤櫟陽，而祀白帝晉灼曰："《漢注》：在隴西西縣人先祠山下，形如種韭畦。"《索隱》曰："《漢舊儀》雲：'祭人先於隴西西縣人先山，山上皆有土人，山下有畤，如種韭畦，畦中各有一土封，故雲畦畤。"。其後百二十歲而秦滅周。
　　漢高祖二年，東擊項籍而還入關，問："故秦時上帝祠何帝也？"對曰："四帝，有白、青、黃、赤帝之祠。"高祖曰："吾聞天有五帝，而今有四，何也？"莫知其說。於是高祖曰："吾知之矣，乃待我而具五也。"乃立黑帝祠，命曰"北畤"。有司進祠，上不親往。詔曰："吾甚重祠而敬祭。今上帝之祭及山川諸神當祠者，各以其時禮祠之如故。"
　　文帝十三年，制曰："朕賴宗廟之靈、社稷之福，方內艾安，民人靡疾，間者比年登。朕之不德，何以饗此？皆上帝諸神之賜也。蓋聞古者饗其德必報其功，其增諸神祠。"有司議增雍五畤路車各一乘，駕、被具駕車、被馬之飾皆具；西畤、畦畤寓車各一乘，寓馬四匹，駕、被具。
　　十四年，詔曰："朕獲執犧牲、珪幣以事上帝、宗廟，十四年於茲，曆日彌長，以不敏不明而久撫臨天下，朕甚自愧。其廣增諸祀壇場珪幣。昔先王遠施不求其報，望祀不祈其福，右賢左戚，先民後己，至明之極也。今吾聞祠官祝釐，皆歸福於朕躬，不為百姓，朕甚愧之。夫以朕之不德，而專享獨美其福，百姓不與焉，是重吾不德也。其令祠官致敬，無有所祈。"
　　十五年，黃龍見成紀，詔曰："有異物之神見於成紀，毋害於民，歲以有年。朕幾郊祀上帝諸神幾讀曰冀，禮官議，毋諱以朕勞。"無諱以朕為勞，自言不以為勞也。有司皆曰："古者，天子夏親郊，祀上帝於郊，故曰郊。"於是夏四月，帝始幸雍、郊見五畤祠，衣皆尚赤。又采新垣平之說，立渭陽五帝廟見《五帝門》。
　　十六年夏四月，上郊祀五帝於渭陽祠，所用及儀亦如雍五畤。
　　武帝元光二年，行幸雍，郊見五畤。後常三歲一郊。
　　後，亳人謬忌奏祠泰一方，曰："天神貴者泰一，泰一佐者五帝。古者，天子以春秋祭泰一東南郊，日一太牢七日每日以一太牢，凡七日祭也，為壇開八通之鬼道。"於是天子令太祝立其祠長安城東南郊，常奉祠如忌方。其後，人上書言："古者，天子三年一用太牢祠三一：天一，地一，泰一。"天子許之，令太祝領祠之於忌泰一壇上，如其方。
　　元狩元年，郊雍，獲一角獸，若麃然麃，鹿屬也，形似獐，牛尾，一角。有司曰："陛下肅祇郊祀，上帝報享，賜一角獸，蓋麟雲。"於是以薦五畤，畤加一牛以燎。
　　或言："五帝，泰一之佐，宜立泰一，而上親郊之。"上疑未定。齊人公孫卿言黃帝采首山銅，鑄鼎於荊山下，鼎既成，有龍下迎帝上仙事。於是天子曰："嗟乎！誠得如黃帝，吾視去妻子如脫屣耳。"拜卿為郎，使東候神於太室。上遂郊雍，至隴西，登崆峒，幸甘泉，令祠官寬舒等具泰一祠壇，祠壇放亳忌太一壇，三陔。五帝壇環居其下，各如其方，黃帝西南，除八通鬼道。泰一所用，如雍一畤物，而加醴、棗脯之屬，殺一氂牛以為俎豆牢具，而五帝獨有俎豆、醴進。其下四方地，為腏食群神從者及北斗雲。已祠，胙餘皆燎之。其牛色白，白鹿居其中，彘在鹿中，鹿中水而酒之。祭日以牛，祭月以羊、彘、特。泰一祝宰則衣紫及繡，五帝各如其色，日赤，月白。十一月辛巳朔旦冬至，昒爽昒音忽，未明之時也，天子始郊拜泰一。朝朝日，夕夕月，則揖；而見泰一如雍郊禮。其贊饗曰："天始以寶鼎神策授皇帝，朔而又朔，終而複始，皇帝敬拜見焉。"而衣尚黃。其祠列火滿壇，壇旁烹炊具。有司雲："祠上有光。"公卿言："皇帝始郊見泰一雲陽，有司奉瑄玉、嘉牲薦享，是夜有美光，及晝，黃氣上屬天。"太史令談、祠官寬舒等曰："神靈之休，祐福兆祥，宜因此地光域，立泰畤壇以明應。令太祝領，秋及臘間祠。三歲天子一郊見。"後，嬖臣李延年以好音見，帝善之，下公卿議，曰："人間祠尚有鼓舞樂，豈郊祠無樂，豈稱乎？"公卿曰："古者，祠天地皆有樂，而神祗可得而禮。"乃立樂府，以延年為協律都尉，論律呂，合八音之調，作十九章之歌。以正月上辛，用事甘泉圜丘，使童男女七十人俱歌，昏祠至明。夜嘗若有神光如流星，止集於祠壇。天子自竹宮遙拜以竹為宮，去壇三裏，百官侍祠者數百人，皆肅然心動。
　　《郊祀歌》十九章：《練時日》一　《帝臨》二　《青陽》三　《朱明》四　《西顥》五　《元冥》六　《惟泰元》七　《天地》八　《日出入》九　《天馬》十元狩元年，馬生渥窪水中而作　《天門》十一　《景星》十二元鼎五年，得鼎汾陰作　《齋房》十三元封二年，芝生甘泉齋房作　《後皇》十四　《華煜煜》十五　《五神》十六　《朝隴首》十七　《象載瑜》十八《赤蛟》十九
　　元封二年冬，郊雍五帝，還拜祝祠泰一拜而祠之，加祝詞，贊饗曰："德星昭衍，厥維休祥。壽星仍出，淵燿光明。信星昭見。皇帝敬拜泰祝之享。"
　　其年秋，有星孛於東井；後十餘日，有星孛於三能讀曰"臺"。望氣王朔言："候獨見鎮星出如瓜，食頃，複入。"有司皆曰："陛下建漢家封禪，天其報德星雲德星即鎮星，言天以德星報於帝。"
　　太初二年，有司言："雍五畤無牢孰具，芬芳不備。"廼令祠官進畤犢牢具，色食所勝孟康曰："若火勝金，則祠赤帝以白牲也。"，而以木寓馬代駒雲。及諸名山川用駒者，悉以木寓馬代，獨行過親祠，乃用駒。他禮如故。
　　宣帝神爵元年，詔曰："蓋聞天子尊事天地，修祀山川，古今通禮也。間者上帝之祠闕而不親，十有餘年自大將軍霍光輔政，上恭已南面，非宗廟之祭不出，朕甚懼焉。朕親飭躬齋戒，親奉祠，為百姓蒙嘉氣、獲豐年焉。"
　　二年正月，上始幸甘泉，郊見泰畤，數有美祥。修武帝故事，盛車服，敬齋祠之禮，頗作詩歌。
　　四年，詔曰："廼者，鳳凰、甘露降集京師，嘉瑞並見。修興泰一、五帝、後土之祠，祈為百姓蒙祉福。鸞鳳萬舉，蜚覽翱翔，集止於旁。齋戒之暮，神光顯著，薦鬯之夕，神光交錯。或降於天，或登於地，或從四方來集於壇。上帝嘉鄉，海內承福。其赦天下。"
　　五鳳元年，上幸甘泉，郊泰畤。
　　二年，上幸雍，祠五畤。
　　甘露元年，上行幸甘泉，郊泰畤。
　　三年，上行幸甘泉，郊泰畤。朝匈奴單于於甘泉宮。
　　黃龍元年，上行幸甘泉，郊泰畤。
　　元帝即位，遵舊儀，間歲正月，一幸甘泉，郊泰畤：又東至河東，祠後土；西至雍，祠五畤。凡五奉泰畤、後土之祠，亦施恩澤，時所過毋出田租。
　　成帝建始元年十二月，作長安南北郊，罷甘泉、汾陰祠。
　　帝初即位，丞相匡衡、禦史大夫張譚奏言："帝王之事莫大乎承天之序，承天之序莫重於郊祀，故聖王盡心極慮，以建其制。祭天於南郊，就陽之義也；瘞地於北郊，即陰之象也。天之於天子也，因其所都而各饗焉。往者孝武皇帝居甘泉宮，即於雲陽立泰畤，祭於宮南。今行常幸長安，郊見皇天反北之泰陰，祠後土反東之少陽，事與古制殊。又至雲陽，行谿穀中，厄狹且百里；汾陰則渡大川，有風波舟楫之危，皆非聖主所宜數乘。郡縣治道共張，吏民困苦，百官煩費。勞所保之民。行危險之地，難以奉神靈而祈福佑，殆未合於承天子民之意。昔者，周文、武郊於豐、鎬，成王郊於雒邑。由此觀之，天隨王者所居而饗之，可見也。甘泉泰畤、河東後土之祠，宜可徙置長安，合於古帝王。願與群臣議定。"奏可。大司馬、車騎將軍許嘉等八人以為所從來久遠，宜如故。右將軍王商、博士師丹、議郎翟方進等五十人以為："《禮記》曰：'燔柴於泰壇，祭天也；瘞薶於泰折，祭地也。'兆於南郊，所以定天位也；祭地於泰折，在北郊，就陰位也。郊處各在聖王所都之南北。《書》曰：'越三日丁已，用牲於郊，牛二。'周公加牲，告徙新邑，定郊禮於雒。明王聖主，事天明，事地察。天地明察，神明章矣。天地以王者為主，故聖王制祭天地之禮，必於國郊。長安，聖主之居，皇天所觀視也。甘泉、河東之祠，非神靈所享，宜徙就正陽、太陰之處。違俗復古，循聖制，定天位，如禮便。"
　　衡又言："甘泉泰畤紫壇，八觚宣通象八方。五帝壇周環其下，又有群神之壇。以《尚書》禋六宗、望山川、遍群神之義，紫壇有文章、采鏤、黼黻之飾及玉、女樂，石壇、仙人祠，瘞鸞路、傕駒、寓龍馬，不能得其象於古。臣聞郊柴饗帝之義，掃地而祭，尚質也。歌大呂、舞《雲門》以俟天神，歌太蔟、舞《鹹池》以俟地祇，其牲用犢，其席槁秸，其器陶匏秸音戛，皆因天地之性，貴誠尚質，不敢修其文也。以為神祇功德至大，雖修精微而備庶物，猶不足以報功，唯至誠為可，故尚質不飾，以章天德。紫壇偽飾女樂、鸞路、傕駒、龍馬、石壇之屬，宜皆勿修。"
　　衡又言："王者各以其禮制事天地，非因異世所立而繼之。今郊雍、鄜、密、上、下畤，本秦侯各以其意所立，非《禮》之所載術也。漢興之初，儀制未及定，即且因秦故祠，複立北畤。今既稽古，建定天地之大禮，郊見上帝，青、赤、白、黃、黑五方之帝皆畢陳，各有位饌，祭祀備具。諸侯所妄造，王者不當長遵；及北畤，未定時所立，不宜複修。"天子皆從焉，及陳寶祠由是皆罷。
　　二年正月辛已，上始郊祀長安南郊，詔曰："廼者，徙泰畤、後土於南郊、北郊，朕親飭躬，郊祀上帝。皇天報應，神光並見，三輔長無共張繇役之勞漢每上雍祠甘泉，有千乘萬騎。今移祀於南郊、北郊，故無供張繇役也。赦奉郊縣長安、長陵天郊在長安城南，地郊在長安城北長陵界中。二縣有奉郊之勤，故一切並赦之及中都官耐罪徒，減天下賦錢，算四十。"
　　永始三年冬十月，皇太后詔有司複甘泉泰畤、汾陰後土、雍五畤、陳寶祠。
　　作南北郊之明年，匡衡坐事免官爵，眾庶多言不當變動祭祀者。又初罷甘泉泰畤作南郊日，大風壞甘泉竹宮，折拔畤中樹木十圍以上百餘。天子異之，以問劉向，向言："家人尚不欲絕種祠種祠，繼祠所傳嗣也，況於國之神寶舊畤？且甘泉、汾陰及雍五畤始立，皆有神祇感應，然後營之，非苟而已也。武、宣之世，奉此三神，禮敬敕備，神光尤著。祖宗所立神祇舊位，誠未易動。"上意恨之。後上以無繼嗣，故令皇太后詔有司曰："蓋聞王者承事天地，交接泰一，尊莫著於祭祀。孝武皇帝大聖通明，始建上下之祀，營泰畤於甘泉，定後土於汾陰，而神祇安之，享國長久，子孫蕃滋，累世遵業，福流於今。今皇帝寬仁孝順，奉循聖緒，靡有大愆，而久無繼嗣，思其咎職，殆在徙南北郊，違先帝之制，改神祇舊位，失天地之心，以妨繼嗣之福。春秋六十，未見皇孫，食不甘味，寢不安席，朕甚悼焉。《春秋》大復古，善順祀。其複甘泉泰畤、汾陰後土如故，及雍五畤、陳寶祠在陳倉者。"天子複親郊禮如前。
　　四年春，上行幸甘泉，郊泰畤。
　　時成都侯王商為大司馬輔政，杜鄴說商曰："'東鄰殺牛，不如西鄰之禴祭'言，奉天之道，貴以誠質大得民心也。行穢祀豐，猶不蒙祐，德修薦薄，吉必大來。古者，壇場有常處，燎禋有常用，贊見有常禮。犧牲玉帛，雖備而財不匱；車輿臣役，雖動而用不勞。是故每舉其禮，助者歡說，大路所曆，黎元不知。今甘泉、河東天地郊祀，鹹失方位，違陰陽之宜。及雍五畤皆曠遠，奉尊之役，休而複起，繕治供張，無解己時，皇天著象，殆可略知。前上甘泉，先驅失道；禮月之夕，奉引複迷；祠後土還，臨河當渡，疾風起波，船不可禦；又雍大雨，壞平陽宮垣；廼三月甲子，震電災臨光宮門。祥瑞未著，咎徵仍臻。跡三郡所奏，皆有變故。不答不饗，何以甚此！《詩》曰：'率由舊章。'先王法度，文王以之，交神於祀，子孫千億。宜如異時公卿之議，複還長安南北郊。"
　　元延元年三月，行幸雍，祠五畤。
　　二年正月，行幸甘泉，郊泰畤。
　　時上郊祀甘泉泰畤、汾陰後土，以求繼嗣。召揚雄待詔承明之殿承明殿在未央門。正月，從上甘泉還，奏《甘泉賦》以風。甘泉本因秦離宮，既奢泰，而武帝複增通天、高光、迎風，宮外近則洪厓、旁皇、儲胥、弩阹，遠則石關、封巒、枝鵲、露寒、棠梨、師得，遊觀屈奇瑰偉，非木摩而不彫，牆塗而不畫，周宣所考，盤庚所遷，夏卑宮室，唐、虞棌椽三等之制也。且其為已久矣，非成帝所造，欲諫則非時，欲默則不能已，故遂推而隆之，廼上比於帝室紫宮，若曰此非人力之所為，儻鬼神可也。又是時趙昭儀方大幸，每上甘泉，常法從，在屬車間豹尾中。故雄聊盛言車騎之眾，參麗之駕，非所以感動天地，逆釐三神。又言"屏玉女，卻駑妃"，以微戒齋肅之事。賦成奏之，天子異焉。
　　三年，幸雍，祠五畤。
　　四年，幸甘泉，郊泰畤。
　　綏和元年，行幸雍，祠五畤。
　　二年春正月，行幸甘泉，郊泰畤。三月，帝崩。皇太后詔有司曰："皇帝即位，思順天心，遵經義，定郊禮，天下說喜。懼未有皇孫，故複甘泉泰畤、汾陰後土，庶幾獲福。皇帝恨難之，卒未得其祐。其複南北郊長安如故，以順皇帝之意也。"
　　哀帝建平三年，寢疾，乃令太皇太后詔有司曰："皇帝孝順，奉承聖業，靡有懈怠，而久疾未瘳。夙夜唯思，殆繼體之君不宜改作。其複甘泉泰畤、汾陽後土祠如故。"上亦不能親至，遣有司行事而禮祠焉。後三年，帝崩。
　　平帝元始五年，複南北郊，罷甘泉、汾陰祠。
　　大司馬王莽奏言："王者父事天，故爵稱天子。孔子曰：'人之行莫大於孝，孝莫大於嚴父，嚴父莫大於配天。'王者尊其考，欲以配天；緣考之意，欲尊祖；推而上之，遂及始祖。是以周公郊祀後稷以配天，宗祀文王於明堂，以配上帝。《禮記》：天子祭天地及山川，歲遍《春秋榖梁傳》，以十二月下辛卜，正月上辛郊。高皇帝受命，因雍四畤起北畤，而備五帝，未共天地之祀。孝文十六年用新垣平，初起渭陽五帝廟，祭泰一、地祇，以太祖高皇帝配。日冬至祠泰一，夏至祠地祇，皆並祠五帝，而共一牲，上親郊拜。後平伏誅，廼不復自親，而使有司行事。孝武皇帝祠雍，曰：'今上帝朕親郊，而後土無祠，則禮不答也。'於是元鼎四年十一月甲子，始立後土祠於汾陰。或曰：'五帝，泰一之佐，宜立泰一。'五年十一月癸未，始立泰一祠於甘泉，三歲一郊，與雍更祠，亦以高祖配，不歲事天，皆未應古制。建始元年，徙甘泉泰畤、河東後土於長安南北郊。永始元年三月，以未有皇孫，複甘泉、河東祠。綏和二年，以卒不獲祐，複長安南北郊。建平三年，懼孝哀皇帝之疾未瘳，複甘泉、汾陰祠，竟複無福。臣謹與太師孔光、長樂少府平晏、大司農左鹹、中壘校尉劉歆、太中大夫朱陽、博士薛順、議郎國由等六十七人議，皆曰宜如建始時丞相衡等議，複長安南北郊如故。"莽又頗改其祭禮，曰："《周官》天墬之祀墬，古地字也，樂有別有合。其合樂曰：'以六律、六鍾、五聲、八音、六舞大合樂。'祀天神，祭地祇，祀四望，祭山川，享先妣、先祖。凡六樂，奏六歌，而天地神祇之物皆至。四望，蓋謂日、月、星、海也。三光高而不可得親，海廣大無限界，故其樂同。祀天則天文從，祭地則地理從。三光，天文也；山川，地理也。天地合祭，先祖配天，先妣配地，其誼一也。天地合精，夫婦判合。祭天南郊，則以地配，一體之誼也。天地位皆南鄉，同席，地在東，共牢而食。高帝、高後配於壇上，西鄉，後在北，亦同席共牢。牲用繭栗牛角如繭及栗者，牛之小也，元酒陶匏。《禮記》曰：'天子籍田千畝，以事天地。'繇是言之，宜有黍稷。天地用牲一，燔燎瘞薶用牲一，高帝、高後用牲一。天用牲左，及黍稷燔燎南郊；地用牲右，及黍稷瘞於北郊。其旦，東鄉再拜朝日；其夕，西鄉再拜夕月。然後孝弟之道備，而神祇嘉享，萬福降輯。此天地合祀，以祖妣配者也。其別樂曰：'冬日至，於地上之圜丘奏樂六變，則天神皆降；夏日至，於澤中之方丘奏樂八變，則地祇皆出。'天地有常位，不得常合，此其各特祀者也。陰陽之別於日冬夏至，其會也以孟春正月上辛若丁。天子親合祀天地於南郊，以高帝、高後配。陰陽有離合，《易》曰：'分陰分陽，迭用柔剛。'以日冬至，使有司奉祠南郊，高帝配而望群陽；日夏至，使有司奉祭北郊，高後配而望群陰。皆以助致微氣，通道幽弱。當此之時，後不省方，故天子不親而遣有司，所以正承天順地，複聖王之制，顯太祖之功也。渭陽祠勿複修。群望未悉定，定複奏。"奏可。三十餘年間，天地之祠五徙焉。
　　《漢舊儀》：元年祭天，二年祭地，三年祭五帝於五畤，三歲一辨，皇帝自行，群臣從，齋皆百日。他祠不出。祭天紫壇幄帷，高皇帝配天，居堂下西向，紺席。祭天用六采綺席六重，長一丈一副，四周緣之。祭天用玉幾、玉飾器，凡器七千，百物飾具。祭天養牛，五歲至三千斤。皇帝祭天，居雲陽宮，齋百日。上甘泉通天臺，高二十丈，以候天神之下，見如流火。舞女童三百人，皆年八歲。天神下壇所，舉烽火，皇帝就竹宮，去壇三裏，望對壇竹宮中，不至壇所。甘泉臺去長安三百里，望見長安城，皇帝以來所祭天之圜丘也。皇帝祭天地、宗廟，駕四馬，羽蓋華宴。出則乘馬，遠行在左纛黃屋，乘六馬。纛，左排馬頭上髦也。
　　西京之事，《班史》於祭祀儀文所述簡略。衛敬仲撰《漢舊儀》，頗有正史所未見者，然其詞多率，而敘述亦無甚倫序。如西漢未嘗舉高祖配天之祀，惟武帝作汶上明堂，祠泰一、五帝於明堂上坐，合高皇帝祠坐對之服虔所注可見，而三歲郊見於雍畤、甘泉，則未嘗有配天之祖也。今此謂高帝配天，而又言居堂下，則未有配神作主而坐堂下者也。其義難曉，姑錄以廣異聞。
　　西漢郊祀之地凡三處：
　　雍五畤其四畤秦所建；北畤高祖所建，領之祠官，歲時致祭。文帝十五年，方親郊。是後凡三歲一郊　渭陽五帝廟文帝用新垣平之說建。十六年，上親郊，繼而平誅，遂領之祠官，不親祭　甘泉泰一祠武帝用方士謬忌、公孫卿之說建。三歲一郊，與雍五畤更祠
　　王者祭天而以祖配之，古今之通義，祀典之首也。舜攝政之初，類於上帝，禋於六宗，望於山川，遍於群神。湯代夏之初，用元牡，告於上帝神後。武王代殷之初，告於皇天、後土、所過名山大川。然則其所祀者，天與六宗、地與山川而已，初無祀五帝之文。《周頌》三十有一篇，曰郊，曰明堂，曰柴望，曰祈榖，曰報祭，曰類禡，所以告神明之事備矣，亦無祀五帝之樂章。而祀五帝之說，始於《周禮》，先儒各以其意為之訓詁，以為五天帝者，曰靈威仰、赤熛怒、白招拒、葉光紀、含樞紐也；以為五人帝者，曰太皥、炎帝、黃帝、少皥、顓頊也。姑以五天帝言之，則此五帝皆天神之貴，主五方之事者，意其在祀典當與日月六宗並，而亞於祀天者也。秦襄公攻戎救周，列為諸侯而居西，自以為主少皥之神，作西畤，祠白帝。太史公讀《秦記》，以為秦雜戎翟之俗，作西畤，用事上帝，僭端見矣。位在藩臣而臚於郊祀，君子懼焉。然以愚考之，襄公以其有國於西也，而祀少皥、白帝，是猶宋人之祀閼伯，晉人之祀實沈耳，非郊天也，太史公誤矣自漢人既以祭畤為郊天，太史公習見當時之事，而追尤秦襄之僭，其實非也。繼而諸畤並興，或由夢蛇而為鄜畤，或因獲石聞雉而為陳寶，或由雨金而為畦畤，又繼而有青帝、黃帝、炎帝之祠，俱以畤名之。蓋少皥、白帝，西方之神，秦祠之，宜也；而並及青帝、黃帝、炎帝，則非所祭而祭者也。至於鄜畤、陳寶之屬，則皆秦中小神之為淫厲而驚動禍福者，秦人無知，亦為立畤，而同於諸帝之祠。漢人不考，複指四畤以為郊天之事。至高祖立黑帝祠，以備五畤，而五帝俱祠矣。然命有司進祠，上不親往。嗚呼！安有郊見上帝，而人主不親其事者乎？往往見其所祠者，叢雜冗泛，是以姑諉之祠官修故事耳。至孝文用新垣平之言，而立渭陽五帝之廟；孝武采謬忌之說，而建太一、天皇之壇，始親祠矣，而皆謂之郊見。夫郊，事天之禮也。諸方士言天神貴者泰一，泰一佐者五帝，則太一、五帝俱天上之神爾。以神為帝，以祀神為郊，而昊天上帝之祭固未嘗舉行也秦及漢初，以郊祀事天之禮奉五帝。至武帝時，方士謬忌言泰一貴於五帝者也，遂複以郊禮事泰一，而五帝壇環居其下，然終不聞舉祀天之禮。至鄭康成遂創為六天之說，以為泰一、五帝並昊天而六也，蓋異名而同體也。然其說終難通，蓋方士之說至為誕謾，然猶言天神貴者泰一，泰一佐者五帝，終不敢言泰一、五帝即天也。康成儒者，乃創六天之說，何哉？竊意泰一、五帝之在天，猶五嶽、四瀆之在地也。謂嶽、瀆非地固不可，而以方澤祠後土之禮事嶽、瀆亦不可，謂已祭嶽瀆，而遂廢後土方澤之祠尤不可。蓋秦襄所祠少皥、白帝耳，然秦俗信鬼，好祠，至其子孫，遂並青、黃、赤帝而祠之。至漢高帝立黑帝祠，而以為事天之事畢矣。蓋其祠本不經，而諸畤之怪妄尤甚。高祖明達者也，故雖有重祠敬祭之詔，而卒不親享，其亦有見於此矣。漢初，陋儒既不能有所建論是正，賈生賢而知禮者也，親承宣室鬼神之問，亦不能引經援古，定郊社明堂祀天配祖之儀，以革秦世之淫祠，惜哉！自是而後，郊畤祠禮之豐殺，每與方士之際遇相為盛衰。渭陽五帝之親祠也以新垣平，平誅而帝怠於渭陽之祭；泰一諸祠之郊拜也以謬忌，忌亡而祠官領泰一之祠，而昊天上帝反不得比所謂泰一、五帝者得享郊祀之祭。高祖創業之太祖，亦終西都之世不得享配天之祀，豈不繆哉按《郊祀志》：天子封泰山，欲治明堂奉高傍，未曉其制。濟南人公玉帶上黃帝時《明堂圖》，於是上令奉高作明堂汶上如帶圖。及是歲修封，則祀泰一、五帝於明堂上坐，合高皇帝祠坐對之。服虔注曰："漢是時未以高祖配天，故言對。光武以來乃配之。"蓋漢時泰一、五帝之祠不一，其在甘泉者曰郊畤，三歲一親祠，未嘗以祖配；其在汶上者曰明堂，武帝封泰山時所建，方有高帝並祠，每修封則祀之。終帝之世五修封，而昭、宣之後無幸泰山修封之事，則廢其祭矣。然高皇帝之所並祠者，泰一、五帝，不過天神之貴者，則非配天也？至成帝時，匡衡請徙甘泉祠於長安，定南北郊。又言："王者各以其禮制事天地，非因異世所立而繼之。今郊雍、鄜、密、上、下畤，本秦侯各以其意所立，非禮所載。漢興之初，儀制未定，即且因秦故祠，複立北畤。今既稽古，建定天地之大禮，郊見上帝，青、赤、白、黃、黑五方之帝皆畢陳，各有位饌，祭祀備具。諸侯所妄造，王者不當長遵，及北畤未定時所立，不宜複修。"天子皆從焉。及陳寶祠因是皆罷，並毀不應禮之祠四百七十五所，然後祀禮稍正。然終不能建議盡複三代以來郊祀明堂、嚴父配天之禮。而哀、平之間，怵於禍福之說，南北郊與甘泉五畤互為罷複，卒無定製。至王莽秉政，請複長安南北郊祭天，而以高帝配，善矣，然複以高後配地祇而共祭，則臆說不經為甚。蓋莽將篡漢，故為是崇陰教以媚元後，而遂其盜權竊位之謀耳。或曰："匡衡之論正矣，然史載初罷甘泉泰畤作南郊日，大風壞甘泉竹宮，折拔畤中樹木十圍以上百餘。天子異之，以問劉向，而向以為不當革，上卒無繼嗣，哀、平短祚，漢以中衰。議者惑焉，何也？"對曰："千金之家，其祖父奉淫昏之鬼以求福，而為之子孫者欲矯而正之，則所舉者未必蒙福，而所廢者祗以掇禍。如諸畤之神雖不正，然漢代秦而興，不能以禮革之，方且信方士之言，愈加尊奉，侔於事天，其祭之也且曆七世百五十餘年，則其靈饗暴著也久矣，固未易遽絕也漢之中衰，諸儒劉向、穀永固嘗預言之。向以人事，永以天運，然則固非廢淫祠之咎也。逮世祖中興，建武郊天，即採用元始故事，而不復襲漢初之跡。甘泉諸畤，未嘗領之祠官，加以尊奉，而亦不聞其能驚動禍福，以來紛紛之議，則以其絕之有素也。故曰：'君子以作事謀始。'"
　　道家者流，其所言者煉養之事、符籙之術耳，然必以天帝諸神為宗。陳後山作《白鶴觀記》，言漢兩劉校中書為《七略》，其敘方伎則有神仙，諸子則有道家，而老、莊並焉。天地、神祇、三靈、百神，又皆出於禮官，而今之為道者合而有之，益以符咒法籙，捕使鬼物，皆老氏所不道。晦卷亦言道家祀昊天上帝為非，且謂釋、老之學盡當毀廢，縱使不能盡去，則老氏之學，但當自祀其老子、關尹、莊、列之徒以及安期生、魏伯陽輩，而他百祠自當領於天子之祠官，而不當使道家預之，庶乎其可也。然觀太史公《封禪書》首敘帝舜類上帝、禋六宗、望山川、祠五嶽之事，以至三代郊祀之禮，然後及秦、漢間不經之祠，且曆敘始皇、孝武所得燕、齊方士怪誕矯誣之說，共為一書。班孟堅遂取以作《漢郊祀志》。蓋秦、漢之君不能明理，以古先聖王報本反始之大典，視為求仙徼福之一事，故郊祀諸祠，其說多出於方士，作史者固不得而刪之也。然少君、欒大、公孫卿、粵人勇之徒，其所言怪妄諸說，本無關於祠祀者如使物、卻老、鬥棋，及入海求不死藥、大營宮室之類，亦叢雜附見於封禪、郊祀之書，何耶？如此，則與道家之經典何異？遷、固儒者，而著書指意如此，固無怪黃冠師得以夤緣附會其說，而啟後山、晦卷之歎也。要之，《郊祀志》只當敘說所祀天地百神本末，而諸方士之言當別立《方伎傳》述之，乃為允當。道家以符籙役鬼之說，附會於天地百神，則遷、固封禪、郊祀之書實啟之；以昊天上帝並列於所謂上九位天尊者，則鄭康成六天之說實啟之。
　　世祖建武二年，初制郊兆於雒陽城南七裏，依鄗。采元始中故事，為圓壇八陛，中又為重壇，天地位其上，皆南鄉西上。其外壇上為五帝位：青帝位在甲寅之地，赤帝位在丙已之地，黃帝位在丁未之地，白帝位在庚申之地，黑帝位在壬亥之地。其外為壝，重營皆紫，以像紫宮；有四通道以為門。日月在中營內南道，日在東，月在西，北斗在北道之西，皆別位，不在群神列中。八陛，陛五十八醊，合四百六十四醊。五帝陛郭，帝七十二醊，合三百六十醊。中營四門，門五十四神，合二百一十六神，外營四門，門百八神，合四百三十二神，皆背營內鄉。中營四門，門封神四，外營四門，門封神四，合三十二神。凡千五百一十四神。營即壝也。封，封土築也。背中營神，五星也，及中宮宿、五官神及五嶽之屬也。背外營神，二十八宿外宮星，雷公、先農、風伯、雨師、四海、四瀆、名山、大川之屬也醊，竹芮切，祭酹也。
　　《黃圖》載元始儀：上帝壇圓八觚，徑五丈，高九尺。茅營去壇十步，竹宮徑三百步，土營徑五百步。神靈壇各於其方面三丈，去茅營二十步，廣坐十五步。合祀神靈以璧琮，用辟神道以通，廣各三十步。竹宮內道廣三丈，有闕，各九十一步。壇方三丈，拜位壇亦如之。為周道郊營之外，廣九步。營六甘泉北辰於南門之外，日、月、海東門之外，河北門之外，岱宗西門之外。為周道前望之外，廣九步。列望道乃近前望道外，徑六十二步。壇方二丈五尺，高三尺五寸。為周道列望之外，徑九步。卿望亞列望外，徑四十步。壇廣三丈，高二尺。為周道卿望之外，徑九步。大夫望亞卿望道外，徑二十步。壇廣一丈五尺，高一尺五寸。為周道大夫望之外，徑九步。士望亞大夫望道外，徑十五步。壇廣一丈，高一尺。為周道士望之外，徑九步。庶望亞士望道外，徑九步。壇廣五尺，高五寸。為周道庶望之外，徑九步。凡天宗上帝宮壇營，徑三裏，周九裏。營三重，通八方。後土壇方五丈六尺。茅營去壇十步外，土營方二百步限之。其五零壇去茅營，如上帝五神去營步數。神道四通，廣各十步。宮內道廣各二丈，有闕。為周道後土宮外，徑九步。營岱宗西門之外，河北門之外，海東門之外，徑各六十步。壇方二丈，高二尺。為周道前望之外，徑六步。列望亞前望道外，三十六步。壇廣一丈五尺，高一尺五寸。為周道列望之外，徑六步。卿望亞列望道外，徑二十五步。壇廣一丈，高一尺。為周道卿望之外，徑六步。大夫望亞卿望道之外，徑十九步。壇廣八尺，高八寸。為周道大夫望之外，徑九步。士望亞大夫望道外，徑十二步。壇廣六尺，高六寸。為周道士望之外，徑六步。凡地宗後土宮壇營，方二裏，周八裏。營再重，道四通，常以歲之孟春正月上辛若丁，親郊祭天南郊，以地配，望秩山川，遍於群神。天地位皆南鄉，同席，地差在東，共牢而食。太祖高皇帝、高後帝配於壇上，西鄉，後在北，亦同席共牢而食。日冬至，使有司奉祭天神於南郊，高皇帝配，而望群陽。夏至，使有司奉祭地祇於北郊，高皇后配，而望群陰。天地用牲二，燔燎瘞薶用牲一，先祖、先妣用牲一。天以牲左，地以牲右，皆用黍稷及樂。
　　七年，大議郊祀制，多以為周郊後稷，漢當祀堯。詔下公卿議。侍禦史杜林以為周室之興，祚由後稷，漢業特起，功不緣堯，祖宗故事所宜因循。乃定從林議，依舊制，以高祖配。
　　隴蜀平後，乃增廣郊祀。高帝配食，位在中壇上，西面北上《漢舊儀》曰："祭天祭紫壇幄帷。高皇帝配天，居堂下西向，紺帷帳、紺席。"《鉤命決》曰："自外至者，無主不止；自內出者，無匹不行。"。天、地、高帝、黃帝各用犢一頭，青帝、赤帝共用犢一頭，白帝、黑帝共用犢一頭，凡用犢六頭《漢舊儀》曰："祭天，養牛五歲，至三千斤。"按：《禮記》曰，"天地之牛角繭栗"，而此雲五歲，本志用犢是也。日、月、北斗共用牛一頭，四營群神共用牛四頭，凡用牛五頭。凡樂奏《青陽》、《朱明》、《西皓》、《元冥》，及《雲翹》、《育命舞》。中營四門，門用席十八枚；外營四門，門用席三十六枚，凡用席二百一十六枚，皆莞簟，率一席三神。日、月、北斗無陛郭醊。既送神，燎俎實於壇南已地《周禮》："凡以神仕者，掌三辰之法，以猶鬼神祇之居，辨其名物。"鄭玄曰："猶，圖也。居謂坐也。天者群神之精，日、月、星辰其著位也。以此圖天神、人鬼、地祇之坐者，謂布祭眾寡與其居向。《孝經》說郊祀之禮曰：'燔燎掃地，祭牲繭栗，或象天酒旗坐星，廚倉具黍稷布席，極敬心也。'言郊之布席，象五帝坐。《禮》祭宗廟，序昭穆，亦有似虛、危，則祭天圜丘象北極，祭地方澤象後妃，及社稷之席，皆有明法焉。"。
　　明帝永平二年，以《月令》有五郊迎氣，因采元始故事，兆五郊於雒陽詳見《祠五帝門》。
　　按：自秦始皇有三歲一郊之制，漢高、惠二帝未嘗親郊。文帝在位二十三年，親郊雍畤及渭陽五帝各一而已。景帝不親郊。武帝元光後，常三歲一郊。昭帝不親郊。宣帝神爵以前，十三年不親郊，以後間歲一郊。元、成如之。蓋西都之所謂郊祀，若雍五畤，若甘泉泰一，皆出於方士祈福之說，而非有古人報本之意。惟武、宣以求仙，成帝以求嗣，故三君親郊頗多，而其清心無求者，則領之祠官，修故事而已。世祖置郊丘於洛陽，以高帝配祀，始稍復古人祀天之制。但《範史》紀、志不載親郊之歲月，《禮儀志》雲：正月上丁祠南郊，禮畢，次北郊、明堂、高廟、世祖廟，謂之五供。豈每歲行之邪？《祭祀志》言：二年初制郊，采元始中故事。按元始之制，常以歲孟春正月上辛若丁親郊，祭天南郊，以地配；冬至則使有司祭天神於南郊，以高帝配；夏至使有司祭地祇於北郊，以高後配。然則天地之祭，每歲親祠者一，命有司祭者二，豈歲以為常，故不復紀述乎？
　　昭烈章武元年即位，設壇於成都武擔山南，用元牡。三年十月，詔丞相諸葛亮營南郊於成都。
