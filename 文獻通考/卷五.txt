


　　哲宗元祐初，御史論陜西轉運使呂太中假支移之名，實令農戶計輸腳錢十八，百姓苦之。乃下提刑司體量，均其輕重之等：以稅賦戶籍在第一、等二等者支移三百里。第三等、第四等二百里，第五等一百里。不願支移而願輸道裏腳錢者，亦酌度分為三，各從其便焉。
　　六年，用有司議，河東助軍糧草，支移無得輸三百里，災傷五分以上，免其折變。
　　紹聖元年，臣僚言："元祐敕，典賣田宅，遍問四鄰，乃於貧而急售者有害。乞用熙寧、元豐法，不問鄰以便之。應問鄰者，止問本宗有服親，及墓田相去百戶內與所斷田宅接者，仍限日以節其遲。"宋初，亦有問親鄰之法。
　　徽宗崇寧三年，宰臣蔡京等請復行方田，從之。推行自京西、河北兩路始。
　　四年，尚書省言："諸妄說方田條法，扇惑愚民，致賤價賣斷田業，或毀伐桑柘者，杖以曉眾。"從之。監察御史宋聖寵言："元豐方田之法，廢且二十年，猾吏毀去案籍，豪民毀壞埄界，乞按視補葺。"詔行下。
　　七月，詔："方田路分，令提舉司視稅最不均縣，每州歲方一縣或兩縣，遇災傷權罷。"
　　知開封府太康縣李百宗上言："州縣官吏有茍簡懷異之人，往往以本縣豐熟妄為災傷，以避推行。或有好進之徒，以人戶實被災傷妄為豐熟，務要邀求恩賞，殊不能體朝廷使民之美意。乞覺察禁治。"從之。
　　五年，詔："諸路見行方田，切慮民間被方不均，公吏騷擾乞取難禁，除已方外權罷。"
　　大觀二年，詔復行方田。
　　四年，詔："去歲諸路災傷，應已經方量而高下失當，見有陳訴，未為畢事，合依，已命權罷。其賦稅，依未方時舊則輸納。"又詔："方田官吏非特妄增田稅，又兼不食之山而方之，俾出芻草之直，民戶因此廢業失所。監司其推原本制，悉加改正，毋失其舊。"
　　政和三年，河北西路提舉常平司奏："所在地色極多，不下百數，及至均稅，不過十等。第一等雖出十分之稅，地土肥壤，尚以為輕；第十等只均一分，多是瘠鹵，出稅雖少，猶以為重。若不入等，而依條只收柴蒿錢，每頃不過百錢至五百，既收入等，但可耕之地，便有一分之稅，其間下色之地，與柴蒿之地不相遠，乃一例每畝均稅一分，上輕下重，故人戶不無詞訴。欲乞依條據土色分外，只將第十等之地再分上中下三等，折畝均數。謂如第十等地，每十畝合折第一等一畝，即第十等內上等依元數，中等以十五畝，下等以二十畝折地一畝之類是也。"詔諸路概行其法。
　　五月，臣僚上言："朝廷推行方田之初，外路官吏不遵詔令，輒於舊管稅額之外，增出稅數，號為'蹙剩'，其多有一邑之間及數萬者。慾望下逐路提舉司，將應有增稅縣分，並依近降指揮，重行方量，依條均定稅數，不得於元額外別有增損。"止令提刑司體量詣實聞奏。
　　大觀二年，詔："天下租賦科撥支折，當先富後貧，自近及遠。乃者漕臣失職，有不均之患，民或受害。其定為令。"所謂支移，視地遠近，遞遷有無，以便邊餉，內郡罕用焉。間有移用，則任民以所費多寡自擇，故或輸本色於支移之地，或輸腳費於所居之邑。折變之法，納月初旬估中價折準，仍視歲豐兇定物之低昂，官吏毋得私其輕重。
　　初，京西舊不支移，崇寧中，將漕者忽令民曰："支移所宜同也，今特免，若地裏腳錢則宜輸。"自是歲以為常。腳錢之費，斗為錢五十六，比元豐既當正歲之數，而反覆紐折，數倍於昔，農民至鬻牛易產猶不能繼，漕司乃用是取辦理之譽，言者極論其害。政和元年，遂詔支移而所輸地里腳錢不及斗者，免之。尋詔五等戶稅不及斗者，支移皆免。
　　重和間，言者謂："物有豐匱，價有低昂，估豐賤之物，俾民輸送，折價既賤，輸官必多，則公私乏利。而州縣之吏，但計一方所乏，不計物之有無，責民所無，其患無量。至於支移，徙豐就歉，理則宜然。豪民贓吏故徙歉以就豐，挾輕貨以賤價輸官，其利自倍。而下貧之戶各免支移，估直既高，更益腳費，視富戶反重，因之逋負，困於追胥。"又非法折變，既以絹折錢，又以錢折麥。以絹較錢，錢倍於絹；以錢較麥，麥億於錢。展轉增加，民無所訴。"前後奏請，帝必為之申禁且定法，而有司終不承惻怛之意焉。
　　宣和元年，臣僚言："方田以均天下之稅，神考良法，陛下推行，今十年，告成者六路，可謂緩而不迫矣。御史臺受訴，乃有二百餘畝方為二十畝者，有二頃九十六畝方為七十畝者，虔州之瑞金是也。有租稅一十三錢而增至二貫二百者，有租稅二十七錢則增至一貫四百五十者，虔之會昌是也。蓋方量官憚於跋履，並不躬親，而行繵拍埄，驗定土色，一任之胥吏。望詔常平使者密行檢察，若未按舉，他時有訴不平，則明加貶黜改正。"詔令諸路提刑司體問。
　　二年，詔罷諸路方田。又詔："自今諸司毋得起請方田。諸路未方田縣分已方量，賦役不以有無論訴，悉如舊額輸稅。民因方田而逃移歸業者，逋欠並放。"
　　高宗紹興元年，江西、湖南宣撫大使朱勝非言："民間之病，正稅外科敷煩重。稅米一斛有輸至五六斛，稅錢一緡有輸及十八緡者，和糴與正稅等，而未嘗支錢。他皆類此。"又言："輸苗請以限前聽民從便納早占米充支用。"從之。江東帥臣李光言："廣德縣秋苗舊納水陽鎮，鄉民憚遠。乞每一石貼三斗七升充腳剩，就本軍送納。自是立為年額。"詔蠲其半。
　　六年，殿中侍御史周秘言："昨朝廷展放淮南稅限，聞州縣有收撮課子之例，夏則撮麥，秋則撮榖。又有助軍米、借牛租，名色十一，往往取至四五分。重斂如此，乃以愛惜民力欺朝廷，使百姓虛被放免之惠。蓋稅賦則所取少而有限，收撮則所取多而無時，今欲信朝廷寬恤之令，寬百姓輸納之力，除已立定課子合官私中分外，餘宜一切禁止。"權發遣淮南兩路張成憲言："還業之人稅額未定，乞據實種頃畝權納課子五年。"並從之。
　　七年，知揚州晁公武言："朝廷以沿淮荒殘，未行租稅，民復業與創戶者，雖阡陌相望，懼後來稅重，聞之官者十才見一二。昔晚唐民務稼穡則增其租，故播種少；吳越民墾荒田而不加稅，故無曠土。望詔兩淮更不增賦，庶民知勸。"詔可。
　　二十年，用正言章夏奏，詔州縣收納二稅出剩數並附赤歷，無得撥歸公使庫。
　　二十三年，張守帥江西，奏請蠲積欠預和買、和糴，上欲行之，時秦檜為相，方損度為月進，且日虞四方財用之不至，怒而不行。是時，兩浙州縣合納綿、紬、稅絹、茶絹、雜錢、白米六色，皆以市價折錢，卻別科米麥，有一畝地納四五斗者。京西根括隱田，增添租米，加重於舊。湖南有土戶錢、折絁錢、醋息錢、麯引錢，名色不一。曹泳為戶部侍郎，又責荊南已蠲口賦二十餘萬緡甚急。檜晚年怒不可測，而泳其親黨，兇焰熾然。蓋自檜再相，密諭諸路暗增民稅七八，嘗建言：國家經費，惟仰二稅，間乞蠲免，理宜禁絕。雖經界之行，或謂但求括摘漏稅，亦無實惠及民，故民力重困，饑死者眾，皆檜之為也。
　　紹興三年，戶部言："人戶拋棄田產，已詔三年外許人請射，十年內雖已請射及撥充職田者，並聽理認歸業，官司占田不還，許越訴。如孤幼兒女及親屬依例合得財產之人，委守令面問來歷，取索契照。如無契照，句勒耆保鄰佐照證得實，即時給付，或偽冒指占者論如律。如州縣沮抑，及奉行不虔，隱匿曉示，委監司按治。"從之。
　　紹興二年，工部侍郎李擢言："平江府東南有逃田，湖浸相連，塍岸久廢，歲失四萬三千餘斛。乞招誘流民疏導耕墾，其不可即工者蠲其額。又郡民之陷虜者，棄田三萬六千餘頃，皆掌以舊佃戶，諸縣已立定租課，許以二年歸業。圭田瘠薄，民以舊籍為病，願除其不可耕之田，損其已定過多之額。"後皆次第行之此經界張本也。
　　十二年，左司員外郎李椿年言經界不正十害：一、侵耕失稅；二、推割不行；三、衙門及坊場戶虛供抵當；四、鄉司走弄稅名；五、詭名寄產；六、兵火後稅籍不信，爭訟日起；七、倚閣不實；八、州縣隱賦多，公私俱困；九、豪猾戶自陳，稅籍不實；十、逃田稅偏重，人無肯售。經界正則害可轉為利。且言："平江歲入，昔七十萬斛有畸，今按籍雖三十萬斛，然實入才二十萬斛耳。詢之土人，皆欺隱也。望考按覈實自平江始，然後施之天下，則經界正而仁政行矣椿年嘗知寧國縣，宣諭使劉大中薦其練習民事，稽考稅額，各有條理。五年秋九月召對，椿年奏："州縣不治，在不得人，若於二稅稍加措置，不至大陷，用度自足。"尋通判洪州，屢遷浙東提舉。八年春三月，三省奏："臺州有匿名書，稱椿年刻薄等事，欲率眾作過。"上曰："兵火以來，官物多失陷，既差官檢察，若稍留心，便生誣毀，此必州縣吏所為。萬一作過，當遣兵剿殺。"後卒無事。至是，乃建此議。"上謂宰執曰："椿年之論，頗有條理。"秦檜曰："其說簡易可行。"程克俊曰："比年百姓避役，止緣經界不正，行之乃公私之利。"翌日甲午，以椿年為兩浙運副，專委措置經界。椿年條畫來上，請先往平江諸縣朱熹所謂"先自其家田上量起"者是也，俟其就緒，即往諸州，要在均平，為民除害，更不增稅額。如水鄉秋收後妄稱廢田者，許人告；陂塘塍埂之壞於水者，官借錢以修之；縣令、丞之才短者聽易。置圖寫墟畝，選官按覆，令各戶各鄉造砧基簿，仍示民以賞罰，開諭禁防，靡不周盡。吏取財者論如法。
　　詔："人戶田產多有契書，而今來不上砧基簿者皆沒官。"又詔："州縣租稅簿籍，令轉運司降樣行下，真謹書寫。如細小草書，官吏各科罪。其簿限一日改正，有欺弊者依本法。"並用椿年請也。
　　初，椿年置經界局於平江府，守臣周葵問之曰："公今欲均賦邪，或遂增稅也？"椿年曰："何敢增稅。"葵曰："茍不欲增，胡為言本州七十萬斛？"椿年曰："當用圖經三十萬斛為準。"
　　倉部員外郎王循友言："國家平昔漕江、淮、荊、浙六路之粟六百二十餘萬，加以和糴，而近歲上供才二百八十餘萬，兩浙膏腴沃衍，無不耕之土，較之舊額亦虧五十萬石。此蓋稅籍欺隱，豪強詭挾所致。比漕臣建議正經界，朝廷從之，望敕諸路漕臣各根檢稅籍。"
　　十四年，椿年權戶部侍郎，仍舊措置經界。十二月，椿年以母憂罷，兩浙運副王鈇權戶部侍郎，措置經界。
　　十七年，李椿年再權戶部侍郎，專一措置經界。自椿年去位，有司稍罷其所施行者，及是免喪還朝，復言："兩浙經界已畢者四十縣，其未行處，若止令人戶結甲，慮形勢之家尚有欺隱，乞依舊圖畫造簿，本所差官覆實。先了而民無爭訟者推賞，弛慢不職者劾奏。"皆從之。椿年又言："已打量及用砧基簿計四十縣，乞結絕。其餘未打量及不曾用砧基簿，止令結甲縣分，欲展期一月，許人戶首實。昨已起新稅，依額理納，俟打量寬剩畝角，即行均減，更不增添稅額。仍令都內人各書詣實狀，遇有兩爭，即對換產稅。"並詔可。
　　十九年，詔："汀、漳、泉三州據見今耕種田畝收納二稅，未耕種者權行倚閣。"行經界法於諸路，而劇盜何白旗擾汀、漳諸郡，故有是旨。然汀在深山窮谷中，兵火之餘，舊籍無有存者，豪民漏稅，常賦十失五六，郡邑無以支吾，於是計口科鹽，大為民害。是年冬十一月，經界之事始畢。
　　初，朝廷以淮東西、京西、湖北四路被邊，姑仍其舊，又漳、汀、泉三州未畢行。明年，詔瓊州、萬安昌化吉陽軍海外土產瘠薄，已免經界，其稅額悉如舊。又瀘南帥臣馮揖抗疏論不便，於是瀘敘州、長寧軍並免，渠果州、廣安軍既行亦復罷。自餘諸路州縣皆次第有成。二十一年，前權發遣臨江軍王伯淮代還，言："本州倚郭清江縣修德鄉有稅錢四十餘貫、苗米四百餘石，人煙、田產並在筠州高安縣祈豐鄉。上項苗稅，在經界法謂之'窵佃'，在鄉村謂之'包套'。經界既定，兩縣隨產認稅，於是清江有稅無田，高安有田無稅，清江不免以無田之稅增均於元額之田，高安即以無稅之田減均於元額之稅，是高安得偏輕之利，清江得偏重之害矣。謹按：國朝淳化癸巳歲，詔建臨江軍，取筠之瀟灘鎮為清江縣，割高安之建安、修德兩鄉隸之。新豐與修德接壤，故有交鄉窵佃之弊，乞究實改正。"詔委轉運盧奎措置。
　　建炎四年，右諫議大夫黎確言："近歲貪吏至與專庫分利，凡民戶自詣輸納夏稅，和買縑帛等，往往多端沮抑，不堪留滯之苦，則委之攬納之家而去。民有倍稱之出，官受濫惡之物。"詔物帛非紕疏濫惡，官吏過有抑退者，許越訴。
　　紹興三年，詔："江、浙諸州縣帛及折帛錢，並以七月中旬到行在。不足者，守、貳竄黜。"用戶部請也。
　　四年，右司諫劉大中言："契勘租稅條限，系五月半起催，八月半納畢，災傷放免不盡者限一月。祖宗以來，未之有改。今戶部令七月終以前數足，迫促太甚。納畢者，人戶送納到官之期也；起發數足者，諸州團並起發到行在之期也。且以道裏遠近酌中言之，吉州陸路到臨安二十八程，水程倍之。若依此，則須五六月納足，豈不大段迫促？今戶部不過以大禮賞格未足，上動朝廷，不知本部平時所管何事！平時蠹耗，未嘗講究；平時失陷，未嘗稽考；乃臨時畫旨促限，變亂祖宗舊制，全不恤民。夫祀所以為民祈福也，迫取物帛，反為民害，有傷和氣，有累聖德。"詔展限一月。
　　二十五年，戶部看詳，令文思院造一石斛斗，用火印下諸轉運司依式製造，付州縣行用輸納，庶免吏胥輕重其手，重為民病。
　　紹興十年，臣僚言："賦稅之輸，止憑鈔旁為信，榖以升，帛以尺，錢自一文以往，必具四鈔受納，親用團印：曰'戶鈔'，則付人戶收執；曰'縣鈔'，則關縣司銷籍；曰'監鈔'，則納官掌之；曰'住鈔'，則倉庫藏之，所以防偽冒、備毀失也。今所在監、住二鈔廢不復用，而縣司亦不即據鈔銷簿，方且藏匿以要賂。望申嚴法令，戒監司、郡守檢察受納官司，凡戶、縣、監、住四鈔皆存留，以備互照。"從之。
　　三十二年，詔："諸縣人戶已納稅租鈔和、預買紬絹之類同，不即銷簿者，當職官吏並科罪。人戶賫出戶鈔，不為照使，抑令重納者，以違制論，不以赦原。著為令。"
　　紹興二十六年，戶部言："今年人戶畸零租稅，欲令依法折納價錢，如願與別戶合鈔送納本色者聽。"初，秦檜畫旨，不得合零就整。至是，鍾世明權侍郎，恐奉行抵捂擾民，乃奏行之。
　　建炎四年，上初自海道回蹕，夏五月壬寅，用江浙制置司隨軍轉運劉濛議，於民間預借秋科苗米。壬子，御史沈與求奏罷之。
　　紹興五年，詔預借民戶和買紬絹二分，止輸見緡，毋得抑納金銀。每千除頭子錢外，縻費毋過十文。
　　十九年，詔禁止鎮江府預借苗米。
　　紹興二年，左司諫吳表臣言："諸州折變有至數倍者，請今後並以中價細估。"詔違法漕、憲各罰銅十斤。
　　三年，詔婺州額上供羅並權折價錢，以州人言每歲輸納兩數太重故也。令二廣人戶稅租合支移者，量地裏遠近遞趲，無得過三百里。
　　四年，起四川布估錢。初，成都崇慶府、彭漢鄧州、永康軍六郡，自天聖間官以三百錢市布一匹，民甚便之，後不復予錢。至是，宣撫司又令民間每匹輸估錢三引，歲七十萬匹，估錢二百餘萬引慶元初，累減至一百三十餘萬引。
　　六年，右諫議大夫趙霈言："岳州自版籍不存，不以田畝收稅，惟種一石作七畝科敷，而反覆紐折，有至數十倍者。"詔本路憲臣體究改正。
　　十年，明堂赦："諸路州縣人戶合納田稅免收頭子、市利、船腳等錢。"
　　十一年，臣僚言："昨詔折帛錢以十分為率，紬折二分，絹折三分，綿折五分，所以寬民力也。今州縣乃盡令折錢，卻抵價收買，以取出剩。民戶積欠許逐年隨稅帶納，今州縣乃一並督輸。乞詔有司禁約。"
　　十八年，知蘄州呂延年代還，言："五季時，江南李氏暴斂害民，江西一路稅苗數外倍借三分，以應軍須。本朝官司名為'沿納'，蓋謂事非創立，特循沿李氏舊法也。積歲既久，又以此項錢米支移折變，裏巷之民，怨聲猶在。乞量與裁定，仍將沿納錢米免支移折變。"
　　二十八年，右正言朱倬奏："福建米斗折納八百有畸，倍於廣右；近饒州樂平縣亦科四百五十，恐別郡承風，有虧仁政。欲依祖宗折科法，合納初定實價，耗費共不得過百錢，非緊急無得折科。"從之。
　　孝宗淳熙三年，劉邦翰、林樞奏："湖北州縣請佃官田，未歸業人戶見耕田，期以一年自陳，分三限起稅；不實，許人告。"
　　臣僚言："湖北人戶廣占官田，量輸官賦，似為過優，此議者所以開陳告之門，而欲從實起稅也。不思朝廷往日經界，獨兩淮、京西、湖北仍舊，蓋以四路被邊，土廣人稀，誘之使耕，猶懼不至，若復履畝而稅，孰肯遠從力耕，以供上之賦哉？今湖北惟鼎、灃地接湖南，墾田猶多，自荊南、安、復、岳、鄂、漢、沔，汙萊彌望猶昔，戶口稀少，且非土著，皆江南狹鄉百姓，老耄攜幼遠來請佃，所籍田畝寬而稅賦輕也。若立限陳首，誘人告訐，恐於公家無一毫之補，而良民有無窮之擾矣。且當誘以開耕，不宜恐以增稅。使田疇盡辟，歲收滋廣，一遇豐稔年歲，平糴以實邊，則漕運所省亦博。望依紹興十六年詔旨，以十分為率，每年增額一分，或不願開耕，即許退佃。期限稍寬，取之有漸，遠民安業，一路幸甚！"
　　浙西提舉顏師魯奏："今鄉民間於閑曠磽確之地，積日累月，墾成田圍，用力甚勤，或未能以自陳起稅，為人告首，即以盜耕罪之，給半充賞，其何以勸力田者哉？"上曰："農民開墾曠土，豈可以盜耕之法治之！可止令打量起稅。"
　　七年夏，大旱，知南康軍朱熹應詔上封事言："今日民間特以稅重為害，正緣二稅之入，朝廷盡取以供軍，州縣無復贏餘，不免於二稅之外別作名色巧取。今民貧賦重，惟有覈兵籍，廣屯田，練民兵，乃可以漸省列屯坐食之兵，損省州縣供軍之數。使州縣事力漸舒，然後可以禁其苛斂，責其寬恤，庶幾窮困之民得保生業，無流徙之患。"
　　隆興元年，詔："應人戶拋下田屋，如有歸者依舊主，業已請佃者即時推還，出二十年無人歸認，依戶絕法。"
　　又詔："貧乏下戶，或因賦稅，或因饑饉逃亡，官司即時籍其田土，致令不復歸業。今州縣申嚴赦文五年之限，應歸業者即給還。"
　　紹興三十二年，詔："州縣受納青苗，官吏並緣多收加耗，規圖濫數，肆為奸欺，虛印文鈔給與人戶，民間相傳，謂之'白鈔'。方時艱虞，用度未足，欲減常賦而未能，豈忍使貪贓之徒重為民蠹！今後違犯官吏並坐重典，仍沒其家此孝宗即位初詔。"
　　乾道七年修《受納苗米縱吏乞取法》，受納官比犯人減一等，州縣長官不覺察，同罪。
　　淳熙四年，執政奏："往年諫官論州縣先期趣辦催科之弊，而戶部長、貳執奏不行，謂遞年四月五月合到行在折帛錢，共六十一萬貫，指擬支遣，若不預催，恐致缺課。"上曰："既是違法病民，朝廷須作措置，安可置而不問？"次日，奏："戶部每年八月於南庫借六十萬緡應副支遣，次年正月至三月撥還。今若移此六十萬緡於四月上旬支借，則戶部自無缺用，可以禁止預催之弊。"上喜曰："如此措置，不過移後就前，卻得民力少寬，於公私俱便。"乃詔諸路州縣並依條限催理二稅，違者劾奏。十三年，趙汝愚守成都，民當輸納，使自概量，各持羨米去，民甚便之。
　　淳熙十一年，詔："受納綿並依法：夏稅重十二兩，和買重十一兩，毋得過行揀擇。如有紕疏糊藥合退者，勿用油墨印，違許越訴。"
　　十二年，臣僚言："州郡取民無制，其尤害民者，改鈔一事也。縣以新鈔輸之州，州改為舊鈔以受之。夫一歲止有一歲之財賦，一政止有一政之財賦，顧乃今歲所輸，改以補去歲之虧，甚者以補數歲之缺；後政所輸，改以償前政之欠，甚者以償累政之欠。而廣右有此弊，而江浙此弊尤甚也。伏乞禁戢州郡，今後毋得改鈔。"詔付戶部。
　　光宗紹熙元年，秘書監楊萬里上言："民輸苗則以二斛輸一斛；稅絹則正絹外有和買，而官未嘗給直，又以絹估直而倍折其錢。舊稅畝一錢輸免役一錢，今歲增其額，不知所止，既一倍其粟，數倍其帛，又數倍其錢，而又有月樁錢、板帳錢，不知幾倍於祖宗之舊，又幾倍於漢唐之制乎？此猶東南之賦可知者也，至於蜀賦之額外無名者，不得而知也。陛下欲薄賦斂，當節用度，而後財可積，國可足，然後賦可減，民可富，邦可寧。不然，臣未知其所終也！"
　　時金主璟新立，萬里迓使客於淮，聞其蠲民間房園地基錢，罷鄉村官酒坊，減鹽價，又除田租一年，竊仁義以誑誘中原之民，使虛譽達於吾境，故因轉對而有是奏。
　　臣僚言："今州縣守令皆以財賦為先，不以民事為意。上供有常額，而以出剩為能；省限有定期，而以先期為辦；斛、斗、升、合所以準租，而對量加耗；尺、寸、銖、兩所以均稅，而展取畸零。不求羨餘之獻，則為乾沒之謀，民財既竭，民心亦怨，饑寒迫之，不去為盜者鮮矣！"
　　紹興元年，臣僚言："諸路逃絕田產，自經界以來，今四十年，未聞一丁一戶復業。夏秋官課，州責之縣，縣責之保、正長，其為擾甚大。鄉村父老謂當春時布種，無一畝一角不耕之地。望下諸路縣道，勒令鄉胥指定逃田坐落，就令見耕種人請佃輸官。"從之。
　　知漳州朱熹奏言："經界最為民間莫大之利，紹興已推行處，圖籍尚存，田稅可考，貧富得實，訴訟不繁，公私兩便。獨漳、泉、汀三州未行，細民業去稅存，不勝其苦，而州縣坐失常賦，日朘月削，安可底止！臣不敢先一身之勞佚，而後一州之利病，切獨任其必可行也。然行之詳則足為一定之法，行之略則適滋他日之弊，故必推擇官吏，委任責成，打量畝步，算計精確，攢造圖帳，費從官給，隨產均稅，特許過鄉通戶均紐，庶幾百里之內，輕重齊同。本州有產田，有官田，有職田，有學田，有常租課田，名色不一，稅租輕重亦各不同。比來吏緣為奸，實佃者或申逃閣，無田者反遭俵寄。今欲每田一畝隨九等高下定計產錢幾文，而總合一州諸色稅租錢米之數，以產錢為母，每一文納米幾何，只就一倉一庫受納。既輸之後，卻照元額分隸為省計，為職田，為學糧，為常平，各撥入諸色倉庫。除二稅簿外，每三年鄉造一簿，縣造都簿，通載田畝產錢實數，送州印押，付縣收管，民有交易，對行批鑿，則版圖一定，而民業有經矣。又有廢寺間田為人侵佔，許本州召人承買，不惟田業有歸，亦免稅賦失陷，又合韓愈氏'人其人，廬其居'之遺意。但此法之行，貧民下戶皆所深喜，然不能自達其情；豪家猾吏實所不樂，皆善為辭說，以惑群聽；賢士大夫之喜安靜、厭紛擾者，又或不深察而望風沮怯，此則不能無虞。今已仲秋，向去農隙只有兩月，乞即詔監司州郡施行。"又貽書宰輔云："經界事講究巨細本末，不敢不盡，規畫措置，十已八九。蓋以本州田稅不均，州縣既失經常之入，至取所不應取之財，以足歲計，如縣科罰，州賣鹽之類是也。上下莫能相正，窮民受害，有不忍聞。若不經界，實無措手。"先是，漳、泉二州被命相度，而泉州操兩可之說，朝廷疑焉。著作郎黃艾輪對，又言之，且云："今日以天下之大，公卿百官之眾，商量一經界，累年而不成，大於此者若之何！"上乃諭輔臣令先行於漳州。明年春，詔漕臣陳公亮同熹協力奉行，南方地暖，農務既興，非其時也。熹猶冀嗣歲可行，益加講究，每謂："經界半年可了，以半年之勞，而革數百年之弊，向後亦須五十年未壞，合令四縣作四樓以貯簿籍，州作一樓以貯四縣圖帳。"條畫既備，遍榜郡境，細民知其不擾而利於己，莫不鼓舞，而貴家豪右占田隱稅，侵漁貧弱者，胥為異論以搖之，至有進狀言不便者，前詔遂格。閱兩月，熹請祠去，尋命持湖南使者節，猶以經界不行自劾，議者惜之。
　　乾道三年，知常州錢建入對，奏："縣令佐、稅役、鄉胥，陪貼錢物，至借貸稅戶，暗銷官物，洎監司、州郡催督，又貼大胥以緩之，所以版曹財賦每每不足，其患起於細微，而所侵蠹甚大。"上然之。
　　淳熙十六年，兩浙轉運使耿秉奏，宜興縣預借今年、明年折帛錢共三萬一千二百餘貫，望與除豁。詔令封椿庫照數支還會子，付本縣理還，今後再有預借，並知、通坐之。又詔令南庫支還戶部所借江山縣折帛錢，其諸縣預借，並令各州措置補還，庶絕其弊。
　　嘉定五年，臣僚言："預借非法也，頑民、豪戶易預借之名，而以寄庫為說。當催夏絹，則曰有錢在官；及督秋苗，則曰未曾倒折。所寄者一半，而所逋者亦一半。今預借之弊在在有之，而江西特甚，乞嚴切禁止。預借之弊除，而輸借之名正。"從之。
　　臣僚言："四川州縣二稅積欠，其弊在吏。去去年預借今年秋科，今年預借明年夏科，有給鈔而不銷簿者，有盜印鈔而匿財者，有私立領而官不受理者，有公吏攬取而不歸公上者。一遇赦恩，吏之罪釋然，而民之憂如故。乞下諸路遵守條約，毋得預借。"詔制、總兩司覺察。
　　四川宣撫虞允文言："州縣預借人戶稅賦，合於總領所椿管，添造錢引三百萬貫，委制、總及漕臣考覈實數補填。自今後預借，官以違制論，吏以盜論。"從之。
　　隆興三年，太府少卿魯訔奏："乞下戶部將折帛以匹計者為錢有幾，以尺計者為錢有幾，自來全折錢處依舊外，餘丁鹽、綿、絹及下戶不成匹兩者盡折錢。蓋零細者利於納錢，端匹者利於納絹，出產去處便於本色，不出產去處便於折錢。若以見價紐折，其直必輕，則折帛之弊可革。請下諸路運司條約州縣，劾其違者。"詔可。又詔今後折帛銀並依左藏庫價折納，不得輒有減降。
　　淳熙八年，詔申嚴許從民便之制，若願納本色，州縣勒令折錢，或願納價錢，攬戶過數乞取，許詣轉運司訴。
　　嘉泰三年，知紹興府辛棄疾奏："州縣害農之甚者六事，如輸納歲計有餘，又為折變高估趣納其一也。往時有大吏為郡四年，多取斗面米六十萬斛及錢百餘萬緡，別貯之倉庫，以欺朝廷曰'用此錢糴此米'，還盜其錢而去。願明詔內外臺察劾無赦。"從之。
　　嘉定三年，江淮制置使黃度奏："福州長溪縣去州七八百里，苗米不能至州送納，遂為攬戶高價售鈔，縣又縱吏為奸。請照紹興府新昌縣例，明許折納，縣以錢上之州，州置場糴米。"從之。其後諫議大夫鄭昭先奏："福州苛取十一縣輸納之贏，以補長溪折納之數，是僅免長溪一邑跋涉之勞，而使十一縣陰受侵漁之害。蓋米可無糴，錢可無出，而自足支遣。望嚴行約束，違者重坐之。"
　　紹熙元年，臣僚言："古者賦租出於民之所有，不強其所無，如稅絹出於蠶，苗米出於耕是也。今一倍折而為錢，再倍折而為銀，銀愈貴，錢愈艱得，榖愈不可售，使民賤糶而貴折，則大熟之歲，反為民害。願明詔州郡，凡多取而多折者，重寘於罰。"從之。
　　慶元六年，臣僚言："折科太重，名目不一，州則增省額以敷於縣，縣則增州額以敷於民，反覆細折，何啻三倍！民困重斂，莫此為甚。"詔戶部條約。
　　寧宗嘉定六年，監察御史倪千里言："民間常賦，丈尺版籍，自有定數。今催科故存畸欠，異日卻追畸零，或欠零寸，必納全尺，此畸稅漏催之弊。帛之尺寸，米之合勺，劃刷根括，秋毫盡矣，乃於既足之餘，復有重催之害，一追再追，乞取浩瀚。此文引乞覓之弊。乞詔諸監司禁戢州縣，措置更革，奉行不虔者劾治。"從之。
　　隆興二年，知贛州趙公稱收到寬剩錢十萬餘緡，請為民代輸今年夏稅。
　　乾道二年，知邵州李元老奏，節省剩錢五十餘貫，乞理納向後年分下戶稅賦。
　　淳熙五年，知昭州王光祖將郡計餘剩為民送納夏料役錢。知隆興府張子顏為八縣人戶代輸二稅舊欠。知江陰軍林元奮將公使庫趲到錢補足人戶所欠上供本色夏稅。八年，知泉州程大昌奏："本州歲為臺、信等州代納上供銀二萬四千兩，系常賦外白科，苦民特甚。蓋科取一害，先期預借一害，不給鈔或勒重納又一害。臣已措畫為民代輸淳熙九年一年上供銀數齊足，乞從今禁預借，及不即給鈔者官吏並坐之，許民越訴。"
　　十二年，知隆興府程叔達乞蠲淳熙十年未納苗稅，其未納苗稅及上管分隸之數自行管認。趙汝愚知太平州、鄭僑知建寧府、韓同卿知泰州、曾｛鹵木｝知婺州、宇文紹彭知太平州任內，俱撙節浮費，將州用錢為下等人戶代輸，並補還各郡積欠稅賦、折帛等錢。諫議大夫鄭昭先言，諸路縣道抑令戶長代輸逃絕之戶，往往破家。詔申嚴禁戢。
　　淳熙六年，臨安府守臣吳淵言："準乾道令：人戶納二稅，每貫收朱墨錢二十文足，不成貫者收十五文，不成百者免收。今自九百九十文至一百文例取十五文足，顯有不均。乞一百文收二文足，每一百增二文，至七百文省，即收十五文足，委是利民，且不沖改條令。"上曰："畸零稅賦納錢不及一貫者，皆貧民下戶，所當矜恤。"乃從之。
