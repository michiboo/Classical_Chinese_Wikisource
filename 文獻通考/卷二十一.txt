
　　齊管仲相桓公，通輕重之權，曰："歲有凶穰，故榖有貴賤；令有緩急，故物有輕重上令急於求米，則民重米；緩於求米，則民輕米。所緩則賤，所急則貴。人君不理，則畜賈遊於市謂賈人之多蓄積也，乘民之不給，百倍其本矣給，足也，以十取百。故萬乘之國必有萬金之賈，千乘之國必有千金之賈者，利有所並也。國多失利，則臣不盡忠，士不盡死矣。計本量委則足矣委，積也，然而民有饑餓者，榖有所藏也謂富人多藏榖也。民有餘則輕之，故人君斂之以輕；民不足則重之，故人君散之以重民輕之之時，官為斂糴；人重之之時，官為散之。凡輕重斂散之以時即准平，守准平，使萬室之邑必有萬鍾之藏，藏鏹，千萬六斛四斗為鍾。鏹錢貫；千室之邑必有千鍾之藏，藏鏹百萬。春以奉耕，夏以奉耘奉，謂供奉，耒耜、器械。種餉、糧食必取贍焉，故大賈畜家不得豪奪吾民矣豪，謂輕侮之。"管子曰："夫物多則賤，寡則貴，散則輕，聚則重。人君知其然，故視國之羨羨，餘也，羊見反不足而御其財物。榖賤則以幣與食，布帛賤則以幣與衣，視物之輕重而御之以准，故貴賤可調而君得其利，則古之理財賦，未有不通其術焉榖賤則以幣與食，布帛賤以幣與衣者，"與"當為"易"，隨其所賤而以幣易取之，則輕重貴賤由君上也。"桓公問管子曰："終身有天下而勿失，有道乎？"對曰："請勿施於天下，獨施之於吾國。國之廣狹，壤之肥磽，有數；終歲食餘，有數。彼守國者，守榖而已矣。曰某縣之壤廣若干，某縣之壤狹若干國之廣狹、肥磽，人之所食多少，其數，君素皆知之，則必積委幣委，蓄也，各於州縣裏蓄積錢幣，所謂萬室之邑必有萬鍾之藏，藏鏹千萬；千室之邑必有千鍾之藏，藏鏹百萬。於是縣州裏受公錢公錢，即積委之幣。泰秋，國榖去參之一去，減也，邱呂反，君下令謂郡縣屬大夫里邑，皆藉粟入若干，榖重一也，以藏於上者一其榖價而收藏之，國榖三分，則二分在上矣言先貯幣於縣邑，當秋時下令收糴也。則魏李悝行平糴之法，上熟糴三舍一，中熟糴二舍一，下熟中分之，蓋出於此。今言去三之一者，約中熟為准耳。泰春，國榖倍重數也；泰夏，賦榖以理田土；泰秋，田榖之存子者若干。今土斂榖以幣，人曰無幣，以榖，則人之三有歸於上矣言當今榖貴之時，計其價，以榖賦與人，秋則斂其幣。雖設此令，本意收其榖，人既無幣，請輸榖，故歸於上。重之相因，時之化舉，無不為國筴重之相因，若春時榖貴與榖也。時之化舉，若秋時榖賤收榖也。因時之輕重，無不以術權之。則彼諸侯之榖十，吾國榖二十，則諸侯榖歸吾國矣。諸侯榖二十，吾國榖十，則吾國榖歸於諸侯矣。故善為天下者，謹守重流重流，謂嚴守榖價，不使流散，而天下不吾泄矣泄，散也，吾榖不散出。彼重之相歸，如水之就下。吾國歲非凶也，以幣藏之，故國榖倍重，諸侯之榖至也，是藏一分以致諸侯之一分也。利不奪於天下，大夫不得以富侈以重藏經國，常有十國之筴也。此以輕重御天下之道也。"
　　魏文侯相李悝曰："糴甚貴傷人此人謂糴工商，甚賤傷農，人傷則離散，農傷則國貧。故甚貴與甚賤，其傷一也。善為國者，使人無傷而農益勸。今一夫挾五口，治田百畝，歲收畝一石半，為粟百五十石，除十一之稅十五石，餘百三十五石。食，人月一石半，五人歲終為粟九十石，餘有四十五石。石三十，為錢千三百五十，除社閭嘗新春秋之祠用錢三百，餘千五十。衣，人率用錢三百，五人終歲用千五百，不足四百五十少四百五十，不足。不幸疾病死喪之費及上賦斂，又未與此。此農夫所以常困，有不勸耕之心，而令糶至於甚貴者也。是故善平糴者，必謹觀歲有上中下熟。上熟其收自四，餘四百石平歲百畝收百五十石，今大熟四倍，收六百石。計人歲終長四百石，官糴三百石，此為糴三舍一也；中熟自三，餘三百石自三，四百五十石也。終歲長三百石，官糴二百石，此為糴二而舍一也；下熟自倍，餘百石自倍，收三百石。終歲長百石，官糴其五十石，雲下熟糴一，謂之中分百石之一也。小饑則收百石平歲百畝之收，收百五十石，今小饑收百石，收三分之二也，中饑七十石收二分之一也，大饑三十石收三之一也。以此推之，大小中饑之率。故大熟則上糴三而舍一，中熟則糴二，下熟則糴一，使人適足，價平則止。小饑則發小熟之所斂官以斂藏出糶，中饑則發中熟之所斂，大饑則發大熟之所斂而糶之。故雖遇饑饉水旱，糶不貴而人不散，取有餘以補不足也。"行之魏國，國以富強。
　　按：古今言糶糴斂散之法，始於齊管仲、魏李悝。然管仲之意兼主於富國，李悝之意專主於濟民。管仲言"人君不理，則畜賈遊於市，乘民之不給，百倍其本"，此則桑、孔以來，所謂理財之道，大率皆宗此說。然山海天地之藏，關市物貨之聚，而豪強擅之，則取以富國可也。至於農人服田力穡之贏餘，上之人為制其輕重，時其斂散，使不以甚貴甚賤為患，乃仁者之用心。若諉曰國家不取，必為兼併者所取，遂斂而不復散，而資以富國，誤矣。
　　漢五鳳中，歲數豐穰，榖至石五錢，農人少利。大司農中丞耿壽昌奏言："故事，歲漕關東榖四百萬斛以給京師，用卒六萬人，宜糴三輔、弘農、河東、上黨、太原郡榖足供京師，可省關中漕卒過半。又令邊郡皆築倉，以榖賤時增其價而糴，以利農，榖貴時減價而糶，名曰常平倉。民便之。
　　後漢明帝永平五年，作常平倉。
　　按：《後漢書　劉般傳》，顯宗欲置常平倉，公卿議者多以為便。般對以為常平外有利民之名，而內實侵刻百姓，豪右因緣為奸，小民不得其平，置之不便。帝乃止。然則豈後來卒置之歟？般所言者，後世常平之弊。常平起於孝宣之時，蓋至東漢而其弊已如此矣。
　　晉武帝欲平一江表，時榖賤而布帛貴，帝欲立平糴法，用布帛市榖，以為糧儲。議者謂軍資尚少，不宜以貴易賤。泰始二年，帝乃下詔曰："古人權量國用，取贏散滯，有輕重平糴之法。此事久廢，希習其宜，而官蓄未廣，言者異同，未能達通其制。更令國寶散於穰歲而上不收，貧人困於荒年而國無備。豪人富商，挾輕資，蘊重積，以管其利，故農夫苦其業，而未作不可禁也。"至四年，乃立常平倉，豐則糴，儉則糶，以利百姓。
　　齊武帝永明中，天下米榖布帛賤，上欲立常平倉，市積為儲。六年，詔出上庫錢五千萬，於京師市米，買絲、綿、紋絹、布。揚州出錢千九百一十萬治建業，今江寧郡，南徐州二百萬治京口，今丹陽郡，各於郡所市糴。南荊河州二百萬治壽春，市絲、綿、紋絹、布、米、大麥。江州五百萬治潯陽，市米、胡麻。荊州五百萬今江陵，郢州三百萬治江夏，皆市絹、綿、布、米、大小豆、大麥、胡麻湘州二百萬今長沙，市米、布、蠟。司州二百五十萬治汝南，今義陽郡，西荊河州二百五萬治曆陽，南兗州二百五十萬治廣陵，雍州五百萬治襄陽，市絹、綿、布、米。使臺傳並於所在市易。
　　後魏孝莊時，秘書丞李彪上奏曰："今山東饑，京師儉。臣以為宜折州郡常調九分之二，京師都度支歲用之餘，各立官司，年豐糴積於倉，時儉則減私之十二糶之。如此，人必力田以買官絹，又務貯錢以取官粟，年豐則常積，歲凶則直給。"明帝神龜正先之際，自徐、揚內附之後，收內兵資，與人和糴，積為邊備也。
　　北齊河清中，令諸州郡皆別置富人倉。初立之日，准所領中下戶口數，得一年之糧，逐當州榖價賤時，斟量割當年義租充入齊制：歲每人出墾租二石，義租五斗，墾租送臺，義租納郡，以備水旱。榖貴，下價糶之，賤則還用所糴之物，依價糴貯。
　　後周文帝創制六官，司倉掌辨九榖之物，以量國用。國用足，蓄其餘，以待凶荒，不足則止。餘用足，則以粟貸人，春頒秋斂。
　　隋文帝開皇十四年，關中大旱，人饑。帝幸洛陽，因令百姓就食，從官並准見口賑給，不以官位為限。
　　隋文帝開皇三年，衛州置黎陽倉，陝州置常平倉，華州置廣通倉，轉相灌注。漕關東及汾、晉之粟，以給京師，京師置常平監。五年，工部尚書長孫平奏："古者，三年耕而餘一年之積，九年作而有三年之儲，雖水旱為災，人無菜色，皆由勸導有方，蓄積先備。請令諸州百姓及軍人勸課當社，共立義倉。收穫之日，隨其所得，勸課出粟及麥，於當社造倉窖貯之，即委社司執帳檢校，每年收積，勿損敗。若時或不熟，當社有饑饉者，即以此榖賑給。"自是諸州儲峙委積。至十五年，以義倉貯在人間，多有費損，詔曰："本置義倉，止防水旱，百姓之徒，不思久計，輕爾費損，於後乏絕。又北境諸州，異於餘處，靈、夏、甘、瓜等十一州，所有義倉雜種，並納本州。若人有旱儉少糧，先給雜種及遠年粟。"十六年，又詔秦、渭、河、廓、豳、隴、涇、寧、原、敷、丹、延、綏、銀等州社倉，並於當縣安置。又詔：社倉准上中下三等稅，上戶不過一石，中戶不過七斗，下戶不過四斗。
　　致堂胡氏曰："賑饑莫要乎近其人。隋義倉取之於民不厚，而置倉於當社，饑民之得食也，其庶幾乎？儲備如此，他日關中大旱，民猶不免食粟糠豆屑，帝親帥之如洛陽就食，況素無備乎！百姓知擠於溝壑耳。後世義倉之名固在，而置倉於州郡，一有凶饑，無狀有司固不以上聞也。良有司敢以聞矣，比及報可，委吏屬出，而文移反覆，給散艱阻，監臨、胥吏相與侵沒，其受惠者大抵近郭力能自達之人耳，縣邑鄉遂之遠，安能扶攜數百里以就龠合之廩哉！能賑者其弊如此，若逢迎上意，不言水旱，坐視流散，無矜恤之心，則國家大禍由此而起。如王莽之末年，元魏之六鎮，煬帝之四方，魚爛河決，不可收壅矣。必欲有備無患，當以隋文當縣置社倉為法，而擇長民之官，行恤農之政，其庶有瘳乎！
　　唐制，凶荒則有社倉賑給，不足，則徙民就食諸州。尚書左丞戴胄建議："自王公以下，計墾田，秋熟所在為義倉，歲凶以給民。"太宗善之，乃詔："畝稅二升，粟、麥、粳、稻，隨土地所宜。寬鄉斂以所種，狹鄉據青苗簿而督之。田耗十四者免其半，耗十七者皆免。商賈無田者，以其戶為九等，出粟自五石至五斗為差。下下戶及夷獠不取。歲不登，則以賑民，或貸為種，至秋而償。"其後，洛、相、幽、徐、齊、並、秦、蒲州又置常平倉，粟藏九年，米藏五年，下濕之地，粟藏五年，米藏三年，皆著於令。
　　開元七年，敕關內、隴右、河南、河北五道，及荊、揚、襄、夔、綿、益、彭、蜀、資、漢、劍、茂等州，並置常平倉。其本，上州三千貫，中州二千貫，下州一千貫。每糴具本利，與正倉帳同申。
　　二十二年，敕："應給貸糧，本州錄奏，待敕到，三口以下給米一石，六口以下兩石，七口以下三石；給粟，准米計折。"
　　二十五年，定式：王公以下，每年戶別據所種田畝，別稅粟二升以為義倉；其商賈戶若無田及不足者，上上豆稅五石，上中以下遞減，各有差。諸出給雜種准粟者，稻榖一斗五升當粟一斗；其折納糙米者，稻三石折納糙米一石四斗。
　　天寶八載，凡天下諸色米都九千六百六萬二千二百二十石。
　　和糴一百一十三萬九千五百三十石：
　　關內五十萬九千三百四十七石
　　河東十一萬二百二十九石
　　河西三十七萬一千七百五十石
　　隴右十四萬八千二百四石
　　諸色倉糧總千二百六十五萬六千六百二十石：
　　北倉六百六十一萬六千八百四十石
　　太倉七萬一千二百七十石
　　含嘉倉五百八十三萬三千四百石
　　太原倉二萬八千百四十石
　　永豐倉八萬三千七百二十石
　　龍門倉二萬三千二百五十石
　　正倉糧總四千二百一十二萬六千一百八十四石：
　　關內道百八十二萬一千五百一十六石
　　河北道百八十二萬一千五百一十六石
　　河東道一千五十八萬九千百八十石
　　河西道七十萬二千六十五石
　　隴右道二十七萬二千七百八十石
　　劍南道二十二萬三千九百四十石
　　河南道五百八十二萬五千四百一十四石：
　　淮南道六十八萬八千二百五十二石
　　江南道九十七萬八千八百二十五石
　　山南道十四萬三千八百八十二石　　
　　義倉糧總六千三百一十七萬七千六百六十石：
　　關內道五百九十四萬六千二百一十二石
　　河北道千七百五十四萬四千六百石
　　河東道七百三十萬九千六百一十石
　　河西道三十八萬八千四百三石
　　隴右道二十萬三十四石
　　劍南道百七十九萬七千二百二十八石
　　河南道千五百四十二萬九千七百六十三石
　　淮南道四百八十四萬八百七十二石
　　江南道六百七十三萬九千二百七十石
　　山南道二百八十七萬一千六百六十八石　　
　　常平倉糧總四百六十萬二千二百二十石：
　　關內道三十七萬三千五百七十石
　　河北道百六十六萬三千七百七十八石
　　河東道五十三萬五千三百八十六石
　　河西道三萬一千九十石
　　隴右道四萬二千八百五十石
　　劍南道萬七百十石
　　河南道百二十一萬二千四百六十四石
　　淮南道八萬一千一百五十二石
　　山南道四萬九千一百九十石
　　江南道六十萬二千三十石
　　二十八年，敕："諸州水旱，皆待奏報，然後賑給。道路悠遠，往復淹遲，宜令給訖奏聞。"
　　天寶六載，太府少卿張瑄奏："准敕節文，貴時賤價出糶，賤時加價收糴。若百姓未辦錢物者，量事賒糶，至粟麥熟時徵納。臣商量，其餘糶者，至納錢日若粟麥雜種等時價甚賤，恐更回易艱辛，請加價便與折納。"
　　自太宗時置義倉及常平倉，以備凶荒。高宗以後。稍假義倉以給他費，至神龍中略盡。元宗復置之。其後，第五畸請天下常平倉皆置庫，以蓄本錢。至是，趙贊又言："自軍興，常平倉廢垂三十年，凶荒潰散，餒死相食，不可勝計。陛下即位，京城兩市置常平倉官，雖頻年少雨，米不騰貴，可推而廣之。宜兼儲布帛。請於兩都、江陵、成都、揚、汴、蘇、洪置常平輕重本錢，上至百萬緡，下至十萬，積米、粟、布、帛、絲、麻，貴則下價而出之，賤則加估而收之。諸道津會置吏，閱商賈錢，每緡稅二十，竹、木、茶、漆十之一，以贍常平本錢。"德宗納其策。屬軍用蹙迫，亦隨而耗竭，不能備常平之積。
　　貞觀、開元後，邊土西舉高昌、龜茲、焉耆、小勃律，北抵薛延陀故地，緣邊數十州戍重兵，營田及地租不足供軍，於是初有和糴。牛仙客為相，有彭果獻策，廣關輔之糴，京師糧廩益羨。自是，元宗不復和糴於東都。
　　按：唐都關中，而關輔土地所入不足以供軍國之用，故常恃轉漕東南之粟，而東南之粟必先至東都，然後浮河、渭，溯流以入關，是以其至也冞難。故開元以前，歲若不登，天子嘗移蹕就食於東都。自牛仙客獻策和糴，然後始免此行。然肅、代之後，既無東幸之事，東南饋餉稍不至，則上下皇皇，立有菜色之憂。三代以前，京畿千里，自甸服百里賦納〈禾悤〉，至於五百里米，而五百里之外皆諸侯國，不過任土作貢，以輸王府，而賦稅米粟則未嘗征之。當時宗廟百官有司與後世不殊，然賦稅取之千里之內而自足，不聞其責餉運於畿外之諸侯，糴米粟於畿內之百姓也。然則不能量入為出，以制國用，雖竭天下之力以奉之，多為法以取之，祇益見其不足耳！
　　天寶中，歲以錢六千萬緡賦諸道和糴，斗增三錢，每歲遞輸京倉者百餘斛，米賤則少府加估而糴，貴則賤價而糶。
　　貞元初，吐蕃劫盟，召諸道兵十七萬戍邊。關中為吐蕃蹂躪者二十年，北至河曲，人戶無幾。諸道代兵月給粟十七萬斛，皆糴於關中。宰相陸贄以"關中榖賤，請和糴，可至百餘萬斛。計諸縣船車至太倉，榖價四十餘，米價七十，則一年和糴之數當轉運之二年，一斗轉運之資當和糴之五斗。減轉運以實邊，存轉運以備時要。江淮米至河陰者罷八十萬斛，河陰米至太原倉者罷五十萬，太原米至東渭橋者罷二十萬。以所減米糶江淮水災州縣，斗減時價五十以救之。京城東渭橋之糴斗，增時估三十以利農。以江淮糴米及減運直市絹帛遺上都。"帝乃命度支增估糴粟三十三萬斛，然不能盡用贄議。
　　貞元四年，詔京兆府於時價外，加估和糴，差清強官先給價直，然後貯納，續令所司自般運載至太倉。先是，京畿和糴多被抑配，或物估逾於時價，或先斂而後給直，追集停擁，百姓苦之。及聞是詔，皆忻便樂輸。
　　憲宗即位之初，有司以歲豐熟，請畿內和糴。當時府縣配戶督限，有稽違則追蹙鞭撻，甚於稅賦，號為和糴，其實害民。
　　白居易上疏曰："和糴之事，以臣所觀，有害無利。何者？凡曰和糴，則官出錢，人出榖，兩和商量，然後交易。今則不然，配戶督限，蹙迫鞭撻，甚於稅賦，何名和糴！今若令有司出錢開場自糴，比時價稍有優饒，利之誘人，人必情願。且本請和糴，惟圖利人，人若有利，自然願來。今若除前之弊，行此之便，是真為和糴利人之道。又必不得已，則不如折糴。折糴者，折青苗稅錢，使納斗斛，免令賤糶，別納見錢，在於農人，亦真為利。況度支比來所支和糴價錢，多是雜色匹段，百姓又須轉賣，然後將納稅錢。至於給付不免侵偷，貨易不免損折，所失過本，其弊可知。今若量折稅錢，使納斗斛，則既無賤糴麥粟之費，又無轉賣匹段之勞利歸於人，美歸於上，則折糴之便，豈不昭然？由是而論，則配戶不如開場，和糴不如折糴，亦甚明矣。臣久處村間，曾為和糴之戶，親被迫蹙，實不堪命。臣近為畿尉，曾領和糴之司，親自鞭撻，所不忍聞。伏望宸衷俯賜詳察。"
　　元和六年，制："京畿舊榖已盡，粟麥未登，宜以常平、義倉粟二十四萬石貸借百姓。諸道州府有乏糧處，依例借貸。淮南、浙西、宣歙等道元和二年賑貸並停徵，容至豐年，然後填納。"
　　元和七年，戶部奏今年冬諸州和糴貯粟：澤蔡四十萬石，鄭、滑、易、定各一十五萬石，夏州八萬石，河陽一十萬石，太原二十萬石，靈武七萬石，振武、豐州、鹽州各五萬石，凡一百三十萬石。令於時價每斗加十文，所冀人知勸農，國有常備。
　　十二年，詔諸道應遭水州府，以當處義倉斛斗，據所損多少，量事賑給，訖具數聞奏。
　　十三年，戶部侍郎孟簡奏："天下州府常平、義倉等斗斛，請准舊例減估出糶，但以石數奏申，有司更不收管，州縣得專達，以利百姓。"從之。
　　長慶元年，以京北、京西和糴擾人罷之。
　　四年，詔於關內、關外折糴、和糴一百五十萬石，用備饑歉。
　　寶曆元年，以兩京、河西大稔，委度支和糴二百萬斛，以備災沴。
　　開成元年，戶部奏："應諸州府所置常平、義倉，伏請今後通公私田畝別納粟一升，逐年添貯義倉。斂之至輕，事必通濟，歲月稍久，自致盈充，縱逢水旱之災，永絕流亡之慮。"從之。
　　太和間，以天下回殘錢置常平、義倉本錢，歲增市之。非遇水旱不增者，判官罰俸、書下考，州縣假借，以枉法論。
　　宋太祖皇帝乾德元年，詔曰："多事之後，義倉廢寢，歲或小歉，失於豫備。宜令諸州於所屬縣各置義倉，自今官所收二稅，石別稅一斗貯之，以備凶歉給與民。"
　　三年，詔民有欲借義倉粟充種食者，令州縣即計口給計以聞，勿俟報；義倉不足，當發公廩者奏待報。
　　四年，詔曰："諸州義倉，用振乏絕，頗聞重疊輸送，未免勞煩，宜罷之。"
　　太宗端拱二年，置折中倉，許商人輸粟，優其價，令執券抵江淮，給其茶、鹽，每一百萬石為一界，祿仕之家及形勢戶不得輒入粟。
　　淳化三年，京畿大穰，物價甚賤，分遣使臣於京城四門置場，增價以糴，令有司虛近倉以貯之，俟歲饑即減價糶與貧民。
　　五年，令諸州置惠民倉，如榖稍貴，即減價糶與貧民，不過一斛。
　　真宗咸平二年，於福建置惠民倉。
　　真宗景德三年，詔於京東、京西、河北、河東、陝西、淮南、江南、兩浙各置常平倉惟沿邊州郡則不置，以逐州戶口多少，量留上供錢一二萬貫，小州或二三千貫，付司農司系帳，三司不問出入，委轉運使並本州委幕職一員專掌其事。每歲秋夏加錢收糴，遇貴減價出糶，凡收糴比市價量增三五文，出糶減價亦如之，所減不得過本錢。大率萬戶歲糴萬石，止於五萬石，或三年以上不經糶，即回充糧廩，別以新粟充數。
　　天禧四年，詔荊湖、川陝、廣南並置常平倉。
　　又詔諸州通河及大路人煙繁處多糴，其僻在山險之處，止約本處主客戶收糴。
　　咸平六年，出內府綾羅錦綺，計直百八十萬，與河北轉運使定價市鬻糴粟實邊。
　　景德元年，內出銀三十萬付河北經度，貿易軍糧。自兵罷後，凡邊州積榖可給三歲，即止市糴。大中祥符初，連歲登稔，乃合河北、河東、陝西增糴，靡限常數。
　　初，河東既下，減其租賦。是後，有司言其地沃民勤，多積榖，乃請每歲和糴，隨常賦輸送，其直多折色給之。又京東西、河北、陝西切須糧食，則州縣括民家所積糧市之，謂之"推置"；取上戶版籍，酌其輸租而均糴之，謂之"對糴"，皆非常制。江、淮、湖、浙諸州置場和糴，以裨歲漕。
　　天聖三年，權三司使范雍言："天下和買、和糴夏秋糧草，雖逐處開場，多被經販行人小估價，例外面添錢收買。候過時，乘宮中急市，即添價卻將糴買者中賣，致糧草怯弱，枉費官錢不少。乞行下及早開場，依見賣時估，趁時糴買，不得容信作弊。"又臣僚言："入中諸般糧草準備軍需，其中有所定物價高大，所入糧草低弱。蓋因逐處官員，自將收穫職田及月俸餘剩，或糴米買粗弱斗斛支糴，以互相容隱，致虧損官錢。軍人請得惡弱口糧，或形嗟怨。乞嚴禁絕。"從之。
　　陝西糴榖，歲預給青苗錢，自天聖中罷不復給。
　　河北舊有便糴之法，聽民輸粟邊州，而京師給以緡錢，錢不足，即移文外州給之，又折以象牙、香藥。景德元年，三司請令河北有輸槁入官者，准便糴粟麥例，給八分緡錢，二分象牙、香藥，其廣信、安肅、北平粟麥、悉以香藥博糴，從之。自有事二邊，戍兵浸廣，師行饋運，仰於博易，有司務優物估，以來輸入。
　　仁宗留意兵食，發內藏庫金帛以助糴者，前後不可勝數。寶元中，出內庫珠直緡錢三十萬，以賜三司，因諭輔臣曰："此無用之物，既不欲捐棄，不若散之民間，收其直助邊，亦可紓吾民之斂。"
　　神宗留意邊備，務廣儲蓄。熙寧五年，詔以銀、絹各二十萬賜河東經略安撫司，聽人賒買，收本息封樁，以備邊費。自是，三路封樁，所給不可勝計，或取之三司，或取之市易務，或取之他路轉運司，或賜常平錢，或鬻爵、給度牒，而出內藏錢帛不與焉。
　　元豐元年，詔："河東路十三州歲給和糴錢八萬餘緡，自今罷之，以其錢付轉運司市糧草。"
　　時三司戶部副使陳安石言："十三州二稅三十九萬二千餘石，和糴八十二萬四千餘石，所以災傷舊不除免，蓋十三州稅輕，又本路恃為邊儲，理不可闕。其和糴，舊支錢、布相半，數既畸零，民病入州縣之費，以鈔貿易於市人，略不食半，公家實費，民間乃得虛名。欲自今罷支糴錢，歲支與沿邊州郡市糧草封樁，遇災傷，據民不能輸數補填，如無災傷，三年一免輸。"朝廷用其議。
　　五年，詔以開封府界、諸路封樁闕額禁軍及淮、浙、福建等路剩鹽息錢，並輸糴便司為本。尋詔瀛、定、澶等州各置倉，凡封樁，三司毋關預，委度支副使蹇周輔專其事。
　　結糴　熙寧八年，劉佐體量川茶，因便結糴熙河路軍儲，得七萬餘石，詔運給焉。未幾，商人王震言："結糴多散官或浮浪之人，有經年方輸者。"詔措置熙河財用孫迥究治以聞。
　　寄糴　元豐二年，糴便糧草王子淵論綱舟利害因言："商人入中，歲小不登，必邀厚價，故設內郡寄糴之法，以權輕重。"
　　俵糴　熙寧八年，令中書計運米百萬石費約三十七萬貫，帝怪其多。王安石因言："俵糴非特省六七十萬緡歲漕之費，且河北入中之價，權之在我，遇斗斛貴住糴，即百姓米無所糶，自然價損，非唯實邊，亦免傷農。"帝以為然，乃詔歲以米鹽錢鈔、在京粳米總六十萬貫石，付都提舉市易司貿易。度民田入多寡，預給錢物，秋成，於澶州、北京及綠邊糴粟麥封樁。即物價踴，權止入中。聽糴便司兌用，須歲豐補償。
　　均糴　政和元年，童貫宣撫陝西奏行之，以人戶家業田土頃畝均敷，上等則所均斛斗數多，下等數少。五年，言者謂："均糴之法推行往往不齊，故有其先樁本錢，已糴而不償其直，或不度州縣之力而敷數過多，有一戶而糴數百石者。"於是詔諸路毋輒均糴。既而州縣以和糴為名，裁價低下，轉運司程督愈峻，科率倍於均糴之數，詔約止之。
　　博糴　熙寧七年，詔河北轉運、提舉司置場，以常平及省倉歲用餘糧，減直聽民以絲、綿、綾、絹增價博買，後秋成博糴。崇寧五年，詔陝西錢重物輕，委轉運司措置，以銀、絹、絲、綢之類博糴斛斗，以平物價。
　　兌糴　熙寧九年，詔淮南常平司於麥熟州郡及時兌糴。元祐二年，嘗以歲豐麥賤，下諸路廣糴，詔後價若與本相當，即許變轉兌糴。
　　括糴　元符元年，涇原經略使章楶請並邊糴買，務榜諭民，毋得與公爭糴，即官儲有之，括索蓄家，量存其所用，盡糴入官。
　　按：古之國用，食租衣稅而已，毋俟於糴也。平糴法始於魏李悝，然豐則取之於民，歉則捐以濟民，凡以為民而已，軍國之用未嘗仰此，歷代因之。自唐始以和糴充他用，至於宋而糴遂為軍餉、邊儲一大事。熙、豐而後始有結糴、寄糴、俵糴、均糴、博糴、兌糴、括糴等名，何其多也！推原其由，蓋自真宗、仁宗以來，西北用兵，糧儲缺乏，遂以茶鹽貨物召商人入中，而奸商黠賈遂至低價估貨，高價入粟。國家急仰軍儲，又法令素寬，致有此弊。後來懲其弊，所以只糴之於民，而不復墮商人之計。然至於計其家產而均敷之，量其蓄積而括索之，甚至或不償其直，或強敷其數，則其為民病有不可勝言者。蓋始也官為商所虧，終也民又為官所虧，其失一也。
　　先是，常平倉領於司農寺。景祐初，始詔諸路轉運使與州長吏舉所部官專主常平錢粟。既而淮南轉運使吳遵言："本路丁口百五十萬，而常平錢粟才四十餘萬，歲饑不足以救恤。願自經畫為二百萬，他毋得移用。"從之。不數年間，常平積有餘而兵食不足，乃命司農出常平錢百萬緡助三司給軍費。久之，數移用，畜藏無幾。自景祐初畿內饑，詔出常平粟貸中下戶，戶一斛。慶曆中，詔京西發常平粟以賑貧民，自是，數以賑貸，而聚斂者或增舊賈以糶，欲以市恩，詔戒之。又詔歲歉發以濟饑者，不復督取。然常平之積不厚，亦以出多入少故也。
　　自乾德初置義倉，未久而罷。明道二年，詔議復之，不果。景祐中，集賢校理王琪上疏，行隋唐故事，請復置，大略謂"宜令五等以上戶，隨夏秋二稅，二斗別輸一升，隨稅以入，水旱減稅則免輸。擇便地別置倉貯之，領於轉運使，今以一中郡計之，正稅歲入十萬石，則義倉歲得五千石。推而廣之，可備饑歉。兼併之家占田廣，則義倉所入多；中下之家占田狹，則義倉所入少。及水旱賑給，則兼併之家未必待此，而中下之民實受其賜，損有餘，補不足，天下之利。"下其事會議，而議者異同。遂詔止令上三等戶輸粟，已而復罷。慶曆初，賈黯又請立民社義倉，然牽於眾論，終不果行。
　　治平三年，常平入五十萬一千四十八石，出四十七萬一千一百五十七石。
　　神宗熙寧二年九月，制置三司條例司請："以常平、廣惠倉見在斗斛，遇貴量減市價糶，遇賤量增市價糴，可通融轉運司苗稅及錢斛就便轉易者，亦計兌換。仍以見錢，依陝西青苗錢例，願豫給者聽之。令隨稅納斗斛，半為夏料，半為秋料，內有願請本色，或納時價貴願納錢者，皆許從便。如遇災傷，許展至次料豐熟日納。非惟足以待凶荒之患，民既受貸，則轉運之家不得乘新陳不接以邀倍息。又常平、廣惠之物，收藏積滯，必待年凶物貴然後出糶，所及不過城市遊手之人。今通一路有無，貴發賤斂，以廣蓄積，使農人得以趨時赴事，而兼併不得乘其急。凡以為民而公家無所利其入，亦先王散惠興利，以為耕斂補助之意也。欲量諸路錢榖多少，分遣官提舉，仍先自河北、京東、淮南三路施行，有緒乃推之諸路。其廣惠倉除量留給老疾貧窮人外，餘並用常平轉移法。"並從之。時天下常平錢榖見在一千四百萬貫、石。諸路各置提舉一員，以朝官為之，管句一員，京官為之，或共置二員，開封府界一員，凡四十一人。
　　按：青苗錢所以為民害者三：曰徵錢也，取息也，抑配也。今觀條例司所請，曰隨租納斗斛，如以價貴願納錢者聽，則未嘗專欲徵錢也。曰凡以為民，公家無利其入，則未嘗取息也。曰願給者聽，則未嘗抑配也。蓋建請之初，姑為此美言，以惑上聽，而厭眾論，而施行之際，實則不然也。
　　初，王安石欲行青苗法，條例司檢詳文字蘇轍曰："以錢貸民，使出息二分，本非為利。然出納之際，吏緣為奸，法不能禁；錢入民手，雖良民不免非理費用；及其納錢，雖富民不免違限。如此則鞭笞必用，州縣多事矣。唐劉晏掌國計，未嘗有所假貸。有尤之者，晏曰：'使民僥倖得錢，非國之福；使吏倚法督責，非民之便。吾雖未嘗貸，而四方豐凶貴賤，知之未嘗逾時。有賤則糴，有貴必糶，以此四方無甚貴甚賤之病，安用貸為？'晏之言，則漢常平法耳，今推行此法，晏之功可立俟也。"安石乃止。會河北轉運司幹當公事召議事，奏乞度牒數千道為本錢，於陝西轉運司行青苗法，春散秋斂，與安石意合，請施之河北，安石遂行之四方。蘇轍以議不合罷。
　　熙寧二年，帝閱群臣奏，以儀鸞司官孫思道言坐倉事，善之。坐倉者，以諸軍餘糧願糶入官者計價支錢，復儲其米於倉也。詔條例司條例以聞，條例司請如嘉祐附令敷坐倉故事行之。
　　曾公亮謂支米有量數不同，難以立價。帝曰："家各有斗，人自知其所得之多寡，雖定價，庸何傷？然此法第以恤軍班防監人可也。"安石曰："誠然。今立價自一千至六百，過此則軍人自糶，與民間所定價亦適平，更增數錢，未至傷民。價錢賤於所定，則軍人受惠矣。"帝曰："善。"而司馬光恐其動眾，因經筵進對，為帝言之。呂惠卿曰："諸軍糶石米，止得八百。募其願以一千糶之，何以致動眾？"王珪亦曰："外郡用錢四十，可致斗米至京師。今京師乏錢，及用錢百坐倉糴一斗，此極非計。"異日，帝又謂執政坐倉糴米何如？珪等皆起對曰："坐倉甚不便，朝廷近罷之，甚善。"帝曰："未嘗也。"光曰："坐倉之法，蓋因小郡乏米，而庫有餘錢，故反就軍人糴米，以給次月之糧，出於一時之急計耳。今京師有七年之儲，而府庫無錢，更糴軍人之米，使積久陳腐，其為利害，非臣所知也。"惠卿曰："今京師坐倉得米百萬石，則減東南歲漕百萬石。轉易為錢，以供京師，何患無錢？"光曰："臣聞江淮之南，民間乏錢，謂之錢荒。而土宜粳稻，彼人食之不盡，若官不糴取，以供京師發洩，必甚賤傷農矣。且民有米而官不用米，民無錢而官必使之出錢，豈通財利民之道乎？"
　　元符以後，又有低價抑糴之弊，詔禁之。
　　三年，詔："青苗錢不許抑配。令諸路提點刑獄官體量覺察禁止，敢沮遏願請者，按罰亦如之。"
　　初，敕旨放青苗並聽從便，而提舉司務以多散為功。又民富者不願取，而貧者乃欲得之，即令隨戶等高下分配，又兼貧富相兼，十人為保，以富者為保首。王廣廉在河北，第一等給十五貫，第二等十貫，第三等五貫，第四等一貫五百，第五等一貫，民喧然以為不便。而廣廉入奏言民間歌舞聖德，會言者交攻，朝廷不得已，乃降是詔。
　　判大名府韓琦言："熙寧二年詔書，務在優民，不使兼併乘其急以邀倍息，皆以為民，公家無所利其入。今乃鄉村自第一等而下，皆立借錢貫陌，三等以上更許增借，坊郭有物業抵當者，依青苗例支借。且鄉村三等並坊郭有物業戶，乃從來兼併之家也，今皆多得借錢，每借一千，令納一千三百，則是官放息錢，與初抑兼併濟睏乏之意絕相違戾，欲民信服，不可得也。且愚民一時借請則甚易，納則甚難。故自製下以來，官吏惶惑，皆謂若不抑散，則上戶必不願請，下戶與無業客戶或願請，而將來必難催納。將來必有行刑督索，及勒干係書手、典押、耆戶長同保人等均賠之患。朝廷若謂陝西嘗放青苗錢，官有所得而民以為便，此乃轉運司因軍諸有闕，適自冬涉春雨雪及時，麥苗滋盛，決見成熟，行於一時可也。今乃差官置司，以為每歲常行之法，而取利三分，豈陝西權宜之比哉？"上乃出琦奏示執政曰："琦真忠臣，朕始謂利民，不意乃害民如此。且坊郭安得有青苗，而使者強與之乎？"王安石勃然曰："苟從所欲，雖坊郭何害？"因難琦奏，曰："陛下修常平法，所以助民，至於收息，亦周公遺法也。"上終以琦說為疑，與安石問難，安石翌日遂稱疾不出。上諭執政罷青苗法，曾公亮、陳升之即欲奉詔，趙抃獨欲俟安石出，令自罷之，連日不決。上更以為疑。安石再視事，入謝，上勞問曰："青苗法，朕誠為眾論所惑，今思此事，一無所害，極不過失陷少錢物耳，何足恤。"安石曰："但力行之，勿令小人故意壞法，如預買綢絹行之已久，亦何常失陷錢物？"安石既視事，持之益堅，人言不能入矣。初，安石在告，曾公亮、陳升之等舉行前詔，乃刪去"毋得抑遏不散"之語。安石復視事，志氣愈悍，乃面責曾公亮等，公亮不能抗。
　　右諫議大夫司馬光言："彼言青苗錢不便者，大率但知所遣使者或年少位卑，倚勢作威，陵轢州縣，搔擾百姓，止論今日之害耳。臣所憂乃在十年之後，非今日也。夫民之所以有貧富者，由其材性愚智不同。富者智識差長，憂深思遠，寧勞筋骨，惡衣菲食，終不肯取債於人，故其家常有嬴餘而不至狼狽也。貧者〈告告〉窳偷生，不為遠慮，一醉日富，無復嬴餘，急則取債於人，積不能償，至於鬻妻賣子，凍餒填溝壑，而不知自悔也。是以富者常借貸貧民以自饒，而貧者常假貸富民以自存，雖苦樂不均，然猶彼此相資，以保其生。今縣官乃自出息錢，以春秋貸民，民之富者皆不願取，貧者乃欲得之，提舉官欲以多散為功，故不問民之貧富，各隨戶等抑配與之。富者與債仍多，貧者與債差少，多者至十五緡，少者不減千錢。州縣官吏恐以逋欠為負，必令貧富相兼，共為保甲，仍以富者為之魁首。貧者得錢，隨手皆盡，將來粟麥小有不登，二稅且不能輸，況於息錢，固不能償，吏督之急，則散而之四方。富者不去，則獨償數家所負，力竭不逮，則官必為之倚閣，春債未了，秋債復來。歷年浸深，債負益重，或值凶年，則流轉死亡，幸而豐稔，則州縣之吏並催積年所負之債，是使百姓無有豐凶，長無蘇息之期也。貧者既盡，富者亦貧，臣恐十年之外，富者無幾何矣。富者既盡，若不幸國家有邊隅之警，興師動眾，凡粟帛軍須之費，將誰從取之？臣不知今者天下所散青苗錢凡幾千萬緡，若民力既竭，加以水旱之災，州縣之吏果有仁心愛民者，安得不為之請於朝廷，乞因郊赦而除之？朝廷自祖宗以來，以仁政養民，豈可視其流亡轉死而必責其所負，其勢不得不從請者之言也，然則官錢幾千萬緡已放散而不反矣。官錢既放散，而百姓又困竭，但使閭胥里長於收督之際有乞取之資，此可以謂之善計乎？且常平倉者，乃三代聖王之遺法，非獨李悝、耿壽昌能為之也。榖賤不傷農，榖貴不傷民，民賴其食而官收其利，法之善者無過於此，比來所以隳廢者，由官吏不得其人，非法之失也。今聞條例司盡以常平倉錢為青苗錢，又以其榖換轉運司錢，是欲盡壞常平，專行青苗也。國家每遇凶年，供軍倉自不能足用，固無羨餘以濟饑民，所賴者只有常平倉錢榖耳。今一旦盡作青苗錢散之，向去若有豐年，將以何錢平糴？若有凶年，將以何榖賙贍乎？臣竊聞先帝嘗出內藏庫錢一百萬緡，助天下常平倉作糴本。前日天下常平倉錢榖共約一千餘萬貫石，今無故盡散之，他日若思常平之法，復欲收聚，何時得及此數乎？臣以為散青苗錢之害猶小，而壞常平倉之害尤大也。"
　　條例司奏專疏駁韓琦所言，皆王安石自為之。既而琦又言："今蒙制置司以臣所言皆為不當。看詳疏駁，事件多刪去臣元奏要切之語，曲為沮格，及引《周禮》"國服為息"之說，文其繆妄，將使無復敢言其非者。且古今異宜，《周禮》所載不可施於今者，其事非一。況今天下田稅已重，又非《周禮》什一之法，更有農具、牛皮、鹽錢、曲錢、鞋錢之類，凡十餘件，謂之雜錢。每夏秋起納，官中更以綢絹斛斗低估價直，令民以此雜錢折納。又每歲散官鹽與民，謂之蠶鹽，折納絹帛。更有預備收賣綢絹，如此之類，不可悉舉。皆《周禮》田稅什一之外加斂之物，取利已厚，傷農已深，柰何更引《周禮》"國服為息"之說，謂放青苗錢乃周公太平已試之法？此則誣汙聖典，蔽惑睿明，老臣得不太息而慟哭也！且坊郭有物力人戶，從來不曾見肯零糴常平倉斛斗者，此蓋制置司以青苗為名，欲多借錢與坊郭有業之人，以望收利之多。假稱《周禮》太平已試之法，以為無都邑鄙野之限，以文其曲說，惟陛下深詳其妄。
　　翰林學士范鎮言："陛下初詔雲公家無所利其入，今提舉司以戶等給錢，皆令出三分之息，物議紛紛，皆雲自古未有天子開課場者。"王安石曰："鎮所言若非陛下略見《周禮》有此，則豈得不為愧恥。"
　　光又言："青苗錢雖不令抑勒，而使者皆諷令抑配。如開封府界十七縣，惟陳留薑潛張敕榜縣門及四門，聽民自來，請則給之，卒無一人來請。以此觀之，十六縣恐皆不免於抑勒也。"
　　知青州歐陽修言："田野之民蠢然，安知《周官》泉府為何物，但見官中放債，每錢一百文要二十文利耳。臣愚以為必若使天下曉然知非為利，則乞除去二分息，但納本錢。"又言："夏料錢於春中俵散，猶是青黃不接之時，尚有可說。若秋料於五月俵散，正是蠶麥成熟、人戶不乏之時，何名濟闕，直是放債取利耳。若二麥不熟，則夏料尚欠，豈宜更俵秋料錢？以此而言，秋料可罷不散。"中書言修擅止給青苗錢，欲下問罪，詔放罪，改知蔡州。知亳州富弼亦坐論青苗移鎮。
　　知山陰縣陳舜俞不肯奉行，移狀自劾曰："方今小民匱乏，願貸之人往往有之。譬如孺子見飴蜜、孰不染指爭食？然父母疾止之，恐其積甘生病。故耆老戒其鄉黨，父兄誨其子弟，未嘗不以貸貰為不善治生。今乃官自出錢，誘以便利，督以威刑，非王道之舉。況正月放夏料，五月放秋料，而所斂亦在當月，百姓得錢便出息輸納，實無所利，是使民取青苗錢，乃別為一賦以弊之也。"坐謫監南康鹽酒稅。
　　七年，上患俵常平官吏多違法，安石曰："若俵常平稍多縣分專置一主簿，令早入暮出，給納役錢及常平，度不過置五百員，費錢三十萬貫。今歲收息至三百萬，但費三十萬，不為冗費也。"上從之，至元祐元年罷。
　　帝以久旱為憂，翰林承旨韓維言："畿縣近日督青苗甚急，往往鞭撻取足，民至伐桑為薪以易錢。旱災之際，重罹此苦。"帝頗感悟。
　　著作佐郎黃顏言："給納青苗錢榖，乞詔州縣視年豐荒為給散多少，毋以元散數為額。"
　　七月，帝以諸路旱災，常平司未能賑濟，諭輔臣曰："天下常平倉若以一半散錢取息，一半減價糶貴，使二者如權衡之相依，不得偏重，民必受賜。"自是詔諸路州縣，據已支見在錢榖通數，常留一半外，方得給散。
　　九年，詔司農寺自今兩經倚閣常平錢人戶，更不得支借錢斛。帝謂"天下常平錢榖，十常七八散在民間。又連歲災傷，倚閣迨半。止務多給計息為功，不計督索艱難，豈惟虧失官物，兼百姓被鞭撻必眾"故也。
　　十年，提舉兩浙路常平言："災傷累年，丁口減耗。凡九年以前逃絕戶已請青苗錢斛，見戶有合攤填者乞需豐熟日理納外，更有全甲戶絕，輸償不足，或同甲內死絕，止存一二貧戶難以攤納者，更乞立法。"從之。
　　元豐元年，詔："常平倉錢榖，當輸錢而願入榖若金帛者，官立中價示民，物不盡其錢者足以錢，錢不盡其物者還其餘直。又聽民以金帛易榖，而有司少加金帛之直。凡錢榖當給若糶，皆用九年詔書通取，留一半之餘。"
　　六年，戶部言："准朝旨，諸路散斂常平物可自行法，至今酌三年斂散之中數，取一年為格，歲終較其增虧。今以錢糧榖帛貫、石、匹、兩定年額：散一千一百三萬七千七百七十二，斂一千三百九十六萬五千四百五十九。比元豐三年散增二百一十四萬八千三百四十二，斂增一百三萬四千九百六十三；四年散增三百七十九萬九千九百六十四，斂虧一百九十八萬六千五百一十五。"詔三年、四年散多斂少及散斂俱少處，戶部下提舉司具析以聞。
　　八年八月，詔給散青苗不許抑配，仍不立定額時哲宗已即位。哲宗元祐元年二月，詔："提舉官累年積蓄錢榖財物，盡樁作常平倉錢物，委提點刑獄交割主管，依舊常平倉法。"
　　左正言朱光庭言："天下青苗錢除支俵外，見在錢數尚多。乞並用收糴可存留斛斗，凡遇豐年則添價以糴，遇歲饑則減價以糶，大饑則貸之，候豐歲輸還，更不出息。"
　　門下侍郎司馬光劄子言："常平之法，公私兩利。此乃三代之良法也。向者有因州縣闕常平糴本錢，雖遇豐歲，無錢收糴。又有官吏怠慢，厭糴糶之煩，雖遇豐歲，不肯收糴。又有官吏不能察知在市斛斗實價，只信憑行人與蓄積之家通同作弊。當收成之時，農人要錢急糶之時，故意小估價例，令官中收糴不得，盡入蓄積之家。直至過時，蓄積之家倉廩盈滿，方始頓添價例，中糶入官。是以農夫糶榖，止得賤價，官中糴榖，常用貴價，厚利皆歸蓄積之家。又有官吏雖欲趁時收糴，而縣申州，州申提點刑獄，提點刑獄司申司農寺取候指揮，比至回報，動涉累月，已至失時，榖價倍貴。是致州縣常平倉斛斗有經隔多年，在市價例終不及元糴之價，出糶不行，堆積腐爛者。此乃法因人壞，非法之不善也。"
　　四月，詔再立常平榖錢給斂出息之法，限二月或正月以散及一半為額，民間絲麥豐熟，隨夏稅先納所輸之半，願並納者止出息一分。
　　左司諫王岩叟、中丞劉摯、右司諫蘇轍等交章言其非。右僕射司馬光劄子乞約束州縣抑配青苗錢曰："先朝初散青苗，本為利民，故當時指揮，立取人戶情願，不得抑配。自後因提舉官速要近功，務求多散，諷脅州縣廢格詔書，名為情願，其實抑配。或舉縣句集，或排門鈔劄。亦有無賴子弟謾昧尊親，錢不入家；亦有他人冒名詐請，莫知為誰，及至追催，皆歸本戶。朝廷深知其弊，故悉罷提舉官，不復立額考校，訪聞人情安便。昨於四月二十六日有敕令給常平錢斛，限二月或正月，只為人戶欲借者，及時得用。又令半留倉庫，半出給者，只為所給不得輒過此數。又令取人戶情願，亦不得抑配，一遵前朝本意。慮恐州縣不曉朝旨本意，將謂朝廷復欲多散青苗錢榖，廣收利息，句集抑配，督責嚴急，一切如向日置提舉官時。今欲續降指揮，令諸路提點刑獄司告示州縣，並須候人戶自執狀納保，赴縣乞請常平錢榖之時，方得勘會，依條支給，不得依前句集鈔劄，強行抑配。仍仰提點刑獄常切覺察，如有官吏以此為法騷擾者，即時取勘施行，若提點刑獄不切覺察，委轉運、安撫司覺察聞奏。"從之。錄黃過中書省，舍人蘇軾奏曰："臣伏見免役之法已盡革去，而青苗一事乃獨因舊，少加損益，欲行紾臂徐徐，月攘一雞之道。熙寧之法本不許抑配，而其言至此，今雖復禁其抑配，其害猶在也。昔者，州縣並行倉法，而受納之際，十費二三，今既罷倉法，不免乞取，則十費五六，必然之勢也。又官吏無狀，於給散之際，必令酒務設鼓樂倡優，或關撲賣酒牌，農民至有徒手而歸者。但每散青苗，即酒課暴增，此臣所親見而為流涕者也。二十年間，因欠青苗，至賣田宅，雇妻女，溺水自縊者，不可勝數，朝廷忍復行之歟？臣謂四月二十六日指揮以散及一半為額，與熙寧之法初無小異，而今月二十日指揮，猶許人戶情願，未免於設法罔民。便一時非理之私，而不慮後日催納之患，三者皆非良法，相去無幾也。今者，已行常平糶糴之法，惠民之外，官亦稍利，如此足矣，何用二分之息，以賈無窮之怨！臣雖至愚，深為朝廷惜之。欲乞特降指揮，青苗錢斛後更不給散，所有已請過者，候豐熟日，分作五年十料，隨二稅送納。或乞聖慈念其累歲出息己多，自第四等以下人戶並與放免，庶使農民自此息肩，亦免後世有所譏議。兼近日謫降呂惠卿告詞雲'首建青苗，次行助役'，若不盡去其法，必致奸臣有詞，流傳四方，所損不細。所有上件錄黃，臣未敢書名行下。"初，同知樞密院范純仁以國用不足，建請復青苗錢，四月二十六日指揮，盡純仁意。時司馬光方以疾在告，不與也，已而臺諫共言其非，不報。光尋具劄子，乞約束抑配，蘇軾又繳奏，乞盡罷之。光始大悟，遂力疾入對於簾前曰："近者，不知是何奸邪勸陛下復行此事。"純仁失色卻立，不敢言。青苗錢遂罷不復散。
　　按：元祐初，溫公入相，諸賢並進用，革新法之病民者如救眉燃，青苗、助役其尤也。然既曰罷青苗錢，復行常平倉法矣，未幾而復有再給散出息之令，而其建請乃出於范忠宣。雖曰溫公在告，不預知，然公其時有奏，乞禁抑配，奏中且明及四月二十六日敕令給錢斛之說，則非全不預知也。後以臺諫交章論列，舍人不肯書黃，遂大悟而不復再行耳。至於役法，則諸賢之是熙寧而主雇募者居其半，故差、雇二者之法，雜然並行；免役六色之錢，仍復徵取。然則諸賢雖號為革新法，而青苗、助役之是非可否，胸中蓋未嘗有一定之見，宜熙、豐之黨後來得以為辭也。然熙寧之行青苗也，既有二分之息，提舉司復以多散為功，遂立各郡定額而有抑配之弊。其行助役也，既取一分之寬剩，而復徵頭子錢，民間輸錢日多，而僱人給直日損，遂至寬剩積壓。此皆其極弊處。至紹聖，國論一變，群奸唾掌而起，於紹述故事宜不遺餘力。然考其施行之條畫，則青苗取息止於一分，且不立定額抑配；人戶助役錢寬剩亦不得過一分，而蠲減先於下五等人戶，則聚斂之意反不如熙寧之甚矣。觀元祐之再行青苗，復徵六色役錢，則知興利之途，雖君子不能盡窒之。觀紹聖之青苗取息，役錢寬剩皆止於一分，則知言利之名，雖小人亦欲少避之。要之，以常平之儲貴發賤斂，以賑凶饑，廣畜儲，其出入以粟而不以金，且不取息，亦可以懲常平積滯不散，侵移他用之弊，則青苗未嘗不可行晦卷之說如此。以坊場撲買之利及量徵六色助役之錢，以資雇役，所徵不及下戶，不取寬剩，亦可以免當役者費用破家之苦，則助役未嘗不可行二蘇之說如此。介甫狠愎，不能熟議緩行，而當時諸賢又以決不可行之說激之，群憸因得以行其附會謀進之計，推波助瀾，無所不至，故其征利毒民，反出後來章、蔡諸人之上矣。紹聖紹述之事，章惇為之宗主，然惇元祐時嘗言："保甲、保馬一日不罷則有一日害。如役法，熙寧初以雇代差，行之太速，故有今弊。今復以差代雇，當詳議熟講，庶幾可行，而限止五日，其弊將益甚矣。"其說不惟切中元祐之病，亦且深知熙、豐之非。然則後來之所以攘臂稱首者，正張商英所謂熱荒要做官，而民間之利病，法度之是非，未嘗不瞭然胸中也，其奸人之雄歟！
　　紹聖二年，戶部尚書蔡京乞下有司檢會熙寧、元豐青苗條約，參酌增損，立為定製。淮南轉運副使莊公嶽言："自元祐罷提舉官，錢榖為他司侵借，所存無幾。欲乞追還向所侵借，令當職官依限給散，以濟乏闕，隨夏秋稅償納，勿立定額，自無抑民失財之弊。"右承議郎董遵言："青苗之制，乞歲收一分之息，給散本錢，不限多寡，各從人願，仍勿推賞。其出息至寡，則可以抑兼併之家；賞既不行，則可以絕邀功之吏。"詔並送詳定重修敕令所。
　　徽宗政和八年御筆："常平斂散法利天下甚博，而比年以來，諸路欠闕，至未及散而遽取之，甚失神考製法之意。令常平司恪遵條令，斂散必時，違者以大不恭論。"
　　宣和五年，詔："州縣每歲支俵常平錢榖，多是形勢戶請求，及胥吏詐冒支請。令天下州縣每歲散錢榖既畢，即揭示請人數目，逾月斂之，庶知為偽冒者得以陳訴。"
　　高宗建炎二年，臣僚言："常平和糴，州縣視為文具，以新易舊法也。間有損失蠹腐而未嘗問，不許借貸法也。間有悉充他用用實無所儲。"詔委官遍行按視。
　　紹興九年，宗丞鄭鬲乞以常平錢於民輸賦未畢之時，悉數和糴，即詔行之。上因諭宰執曰："常平法不許他用，惟時賑饑。取於民者還以子民也。"
　　二十八年，趙令詪言："州縣義倉米積欠陳腐，乞出糶，及水旱災荒，不拘檢放，及七分便許賑濟。"沈該奏："在法，義倉止許賑濟，若出糶恐失初意。"乃令量糶三之一，樁收價錢，次年收糴撥還。
　　孝宗乾道八年，知臺州唐仲友言："鰥寡孤獨、老幼疾病之人，乞依乾道九年依例取撥常平義倉賑給。"上命以常平米低價出糶，以義倉米賑濟。
　　寧宗慶元四年，臣僚言："州縣受納苗米，於法，義倉米合於當日支撥，而因循於州用，不復撥還；人戶納苗稍及分數，例多折納價錢，其帶義倉錢並不許撥，此因納苗而失陷義倉也。至如紹興府人戶就行在省倉送納湖田米，其合納義倉多不催理，此因湖田納米而失陷也。如淮、浙鹽亭戶納鹽以折二稅，其合納義倉多是不曾拘催，此因納鹽而失陷也。常平失於兌換，因致陳損，此倉庾陳腐之弊也常平米止許遞留一年，以新納秋苗換易支遣。常平專法，主管官替移，無拖欠失陷方與批書離任，今公然兌借，陽為自劾，更不補還，此州縣兌移之弊也。常平和糴合專置倉廒，今州縣多因受納，以收到出剩撥歸常平倉，贏落價錢，此收糴官吏之弊也。諸沒官產業並戶絕、僧、道田賣到錢數及亡僧衣缽法，當拘入常平，州縣侵漁，鮮曾撥正，此出賣官產之弊也。若乃吏胥之祿，合於免役錢內支給，而所催役錢，在州則主管官應副人情，在縣佐以為公用。已催之數既不以供支遣，又於方場錢內撥支，未嘗入以為出。如公吏差出，其本身初不請常平錢，乃詭名借請，或元非差出，而妄作緣故。至於吏胥自有定額，今守倅視常平錢米為他司錢物，吏額日增，請給日廣，常平司委而不問。若夫借請，在法二分克納，今或一例借欠，動至數百千，例不除克，此其弊不一也，倘不為之堤防懲革，則諸蓄日寡，荒政無備。乞明詔諸路提舉常平官講求措置，亟去前弊，責令逐州每季以本州及屬縣收支常平義倉等錢米逐項細數，申常平司，不得泛言都數。然後參照條法，逐一審訂，稍有失收、失支，勒令填納，或有情弊，必寘於法。"
　　嘉定十一年五月，臣僚言："頃歲議臣有請計義倉所入之數，除負郭縣就州輸納外，餘令逐縣置數，自行收受，非惟革州郡侵移之弊，抑亦省凶年轉般之勞。曩時州倉隨苗帶納，同輸一鈔，今正苗輸之州，義倉輸之縣，則輸為兩輸，鈔為二鈔矣。曩時鼠雀之耗蠹，吏卒之需求，一切倚辦於正稅，而義倉不預焉，今付之於縣，既無正稅，獨有此色，耗蠹、需求又不能免矣。於是議臣有請令人戶義倉仍舊隨正稅，從便就州作一鈔輸納，而州縣復有侵移之弊。臣聞紹興初，臺臣嘗請通計一縣之數，截留下戶苗米，於本縣納，開禧初，議臣之請亦如之。蓋截留下戶之稅米，以補一縣之義倉，其餘上戶則隨正稅而輸之州；州得以補償其截留下戶之數，州不以為怨；縣得此米，別項儲之以備賑濟，使窮民不致於艱食，則縣不以為撓。一舉而三利得，此上策也。惟是負郭之義倉則就州輸送，自如舊制，至於屬縣之義倉則令丞同主之，每歲之終，令丞合諸鄉所入之數，上之守貳；守貳合諸縣所入之數，上之提舉常平；提舉常平合一道之數，上之朝廷。令丞替移，必批印紙，考其盈虧，以議殿最。"從之。
　　淳熙八年十一月，浙東提舉朱熹言："乾道四年間，建民艱食。熹請於府，得常平米六百石，請本鄉土居朝奉郎劉如愚共任賑濟，夏受粟於倉，冬則加二計息以償。自後逐年斂散，或遇少歉，即蠲其息之半，大饑即盡蠲之。凡十有四年，得息米造成倉廒，及以元數六百石還府，見管米三千一百石，以為社倉，不復收息，每石只收耗米三升，以故一鄉四十五里間，雖遇凶年，人不闕食。請以是行於司倉。"時陸九淵在敕令局，見之歎曰："社倉幾年矣，有司不復掛牆壁，所以遠力無知者。"遂編入《賑恤門》凡借貸者十家為甲，甲推其人為之首，五十甲則本倉自擇一公平曉事者為社首。正月告示，社首下都結甲，其有藏匿逃軍及作過無行止人，互相覺察。及有稅錢衣食不闕者，並不得入甲。仍問人戶願與不願入甲，開具一家大人若干口、小兒若干口，大人一石，小兒減半，五歲以下不預請，甲頭加請一倍。社首親自審訂虛實，取各人親手押字，類聚齊備，齎赴本倉。再自審其無弊，然後逐一排定，甲頭寫上都簿，明載某人借若干石，依正簿給，關與甲頭收執請榖。仍分兩時支散，初當下田時。次當耘耨時，秋禾成熟，還榖不得過八月三十日納足，榖有濕惡不實者罰之。
　　嘉定末，真德秀帥長沙行之。然今所在州縣間有行之者，皆以熹之已行者為式，凶年饑歲，人多賴之。然事久而弊，或主者倚公以行私，或官司移用而無可給，或拘納息米而未嘗除免，甚者拘催無異正賦。良法美意，胥此焉失，必有仁人君子以公心推而行之，斯民庶乎其有養矣。
　　朱子《建安五夫社倉記》曰："予惟成周之制，縣都各有委積，以待凶荒，而隋、唐所謂社倉者，亦近古之良法也。今皆廢矣，獨常平、義倉尚有古法之遺意，然皆藏於州縣，所恩不過市井惰遊輩，至於深山長穀力穡遠輸之民，則雖饑餓致死而不能及也。又其為法太密，使吏之避事畏法者，視民之殍而不肯發，往往全其封鐍，遞相傳授，或至累數十年不一訾省，一旦甚不獲已，然後發之，則已化為浮埃聚壤而不可食矣。夫以國家愛民之深，其慮豈不及此？然而未有所改者，豈不以里社不能皆可任之人，欲一聽其所為，則恐其計私以害公，欲謹其出入，同於官府，則鉤校靡密，上下相遁，其害又有甚於前所云者，是以難之而有弗暇耳。
　　又《金華社倉記》曰："抑凡世俗所以病乎此者，不過以王氏之青苗為說耳。以予觀於前賢之論，而以今日之事驗之，則青苗者，其立法之本意固未為不善也。但其給之也，以金而不以榖；其處之也，以縣而不以鄉；其職之也，以官吏而不以鄉人士君子；其行之也，以聚斂亟疾之意而不以慘怛忠利之心。是以王氏能行之於一邑，而不能行之於天下。子程子嘗極論之，而卒不免悔其已甚而有激也。"
　　高宗紹興間，於江、浙、湖南博糴博糴極邊糧草，每歲自三司拋數下庫務，先封樁緊便鈔，然後召人入糴也。所謂"緊便鈔"謂水路緊便處緊便鈔，謂上三山場榷務也，多者給官誥，少者給度牒。於是或以鈔引數多不售，而吏緣為奸，人情大擾。於是減損其價，勸誘富實積粟之家，不拘官戶、編戶。至於斗面加抬有禁，專斗乞取有禁，凡朝廷降金銀錢帛和糴，而州縣阻節不即支還者有罰。
　　四川有對糴米，謂如稅戶甲家當輸百石，則又科糴百石，所輸倍於正稅，皆軍興後科配也。
　　紹興八年，侍御史蕭振言："經制司糴米，一例拋降數目與諸州，如此則諸州不免拋下諸縣，諸縣科與百姓，是百姓年例又添一番科率。經制一司張官置吏，止為收糴一事，如何拋與諸州？乞別選官置場收糴。"從之。
　　十五年，詔禁州縣減克價錢，橫斂腳費，如盤量出剩，監官計剩數科罪。
　　十八年，戶部奏免和糴，而命三總領置場糴之。
　　孝宗乾道三年，詔州縣只以本錢坐倉收糴，毋得強配於民。
　　四年，糴本不給度牒、關引，只降會子，品搭錢糧，每石價錢二貫五百文，又令人戶自行量概。凡江西、湖南民間不便於關子，令兩路繳回。
　　淳熙四年，詔四川旱傷處免糴。上諭執政曰："聞總司糴米皆散在諸處，萬一軍興而屯駐處無米，臨時豈不誤事。大抵賑糶未可歲迴圈，以備凶荒；樁積米須留於要害屯軍所在，庶幾軍民皆便。"
