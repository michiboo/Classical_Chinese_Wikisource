●卷四十九　職官考三

　　○宰相
　　黃帝得六相而天地洽，神明至黃帝得蚩尤而明天道，得太常而察地理，得蒼龍而辨東方，得祝融而辨南方，得風後而辨西方，得后土而辨北方，謂之六相。虞舜臣堯為堯時臣，舉八愷倉舒、隤敳、檮戭、大臨、厖降、庭堅、仲容、叔逹為八愷，即垂、益、禹、皋陶之倫也。庭堅則皋陶字。隤，大回切。敳，幹來切使主后土后土，地官也，以揆百事，莫不時敘，地平天成揆，度。成，平也；舉八元伯奮、仲堪、叔獻、季仲、伯虎、仲熊、叔豹、季貍為八元，使布五教於四方，內平外成內，諸夏。外，夷狄，謂之十六相亦曰十六族。及殷成湯居毫，初置二相，以伊尹、仲虺為之伊尹號為"阿衡"。阿、倚也。衡，平也。湯倚伊尹而取平，故以為官名。仲虺臣名，為湯左相，以諸侯而相天子者也，《左傳》稱居薛，為湯左相。武丁得傅說，爰立作相，王置諸其左右武丁，殷之高宗也，使百官以所夢之形象經營，求之於野外，得賢相傅說於傅岩之谿，於是禮命立以為佐相，使在左右也。周時，召公為保，周公為師，相成王，為左右，亦其任也。秦悼武王二年，始置丞相官，以樗裏疾、甘茂為左、右丞相茂為左，疾為右；莊襄王又以呂不韋為丞相；及始皇立，尊不韋為相國，則相國、丞相皆秦官又《漢官儀》雲，皆六國時官。金印紫綬，掌丞天子，助理萬機。秦初有左、右荀悅曰："秦本次國，命卿二人，是以置左、右丞相，無三公官也。"。至二世，復有中丞相二世時，右丞相去疾，左丞相斯。及斯被誅，乃以趙高為中丞相，事無大小皆決之。漢高帝即位，一丞相，綠綬高帝元年拜曹參為假左丞相，即漢初丞相當有左、右，今言一丞相，或《漢書》之誤，以蕭何為之。及誅韓信，乃拜何為相國。何薨，以曹參為之。孝惠、高後置左、右丞相，文帝二年，復置一丞相。丞相月俸錢六萬初，陳平為左丞相。及誅諸呂，文帝初立，平乃謝病以讓周勃，乃以勃為右丞相，位第一；平為左丞相，位第二。帝因朝問勃："天下一歲決獄幾何？"勃謝不知。問："天下錢榖一歲出入幾何？"勃又不能對，汗出洽背。及問平，平曰："有主者。宰相者，上佐天子理陰陽，順四時，下遂萬物之宜，外鎮四夷諸侯，內親附百姓，使卿大夫各任其職。"上善之。勃謝病，請免相，平專為一丞相。成帝綏和元年，御史大夫何武建言："古者民謹事約，國之輔佐，必得賢聖。然猶則天三光，備三公官三光，日、月、星，各有分職。今末俗之弊，政事煩多，宰相之才不能及古，而今丞相獨兼三公之事，所以大化久未洽也。宜建三公官，定卿大夫之任，分職授政，以考功效。"於是上拜曲陽侯王根為大司馬，而何武自御史大夫改為大司空，皆金印紫綬，比丞相，則三公俱為宰相漢御史大夫副丞相事，若今之同平章事及參知機務之類，所以《漢書》雲薛、貢、韋、匡迭為宰相。薛宣、韋賢、匡衡則是丞相，而貢禹但為御史大夫。又蕭望之謂朱雲曰："吾備位將相。"蓋蕭望之嘗任御史大夫及前將軍之職也。至孝哀帝建平二年正月，從朱博議，復罷大司空大司空朱博奏曰："帝王之道，不必相襲。高祖置御史大夫次丞相，典正法度，以職相參。曆載二百，天下安寧。今更為大司空，與丞相同位。故事，選郡國守相高第為中二千石，選中二千石為御史大夫，任職者為丞相，位次有序，所以重聖德，重國相也。今中二千石未更御史而為丞相，非所以重國政也。今願罷大司空，以御史大夫為百寮率。哀帝從之。元壽二年，更名丞相為大司徒。初，漢制常以列侯為相，唯公孫弘布衣，數年登相位，武帝乃封為平津侯，其後為故事。至丞相而封，自弘始也到光武絕不復侯，或自以際會援立見封。《漢儀注》曰："御史大夫為丞相，更春乃封，故且賜爵關內侯。"李奇曰："以冬月非封候，故且先賜爵關內侯。"。白事教令，稱曰君侯亦謂丞相為上相，陸賈謂陳平曰"足下位為上相"是也。《春秋》之義，尊上公謂之宰，言海內無不統焉。故丞相進，天子御座為起，在輿為下皇帝見丞相起，謁者贊稱曰："皇帝為丞相起。"起立乃坐，贊稱曰："敬謝行禮。"皇帝在道，丞相某迎，謁者贊稱曰："皇帝為丞相下輿。"下立乃升車也；丞相有病，皇帝法駕親至問疾，從西門入丞相有疾，御史大夫三朝問起居，百寮亦然。後漢三公疾，令中黃門問疾。魏、晉即黃門郎，尤重者或侍中；及瘳視事，尚書令若光祿大夫賜以養牛、上尊酒如淳曰："律，稻米一斗得酒一斗，為上尊。丙吉為丞相，尚寬大，好禮讓。掾吏有罪不稱職，與長休告，終無案驗。客或曰："君侯為漢相，奸吏成其私，然無所懲艾乎？"吉曰："夫以三公之府，有按吏之名，吾竊陋焉。"因為故事，公府不按吏，自吉始。韋賢為丞相，年七十餘，乞罷歸私第。丞相致仕，自賢始也。有天地大變、天下大過，則以病聞。有天地大變、天下大過，皇帝使侍中持節，乘四白馬，賜上尊酒十斛、牛一頭，策告殃咎；使者居半道，丞相追上病。使者還，來白事，尚書以丞相不起病聞。若丞相不勝任，使者策書，駕駱馬，即時布衣步出府，免為庶人。若丞相有他過，使者奉策書，駕騅騩馬，即時步出府，乘棧車牝馬歸田裡思過。騩京媚切。凡丞相府，門無闑，不設鈴鼓，言其大開無節限也應劭曰："丞相舊位在長安，時府有四出門，隨時聽事。""國每有大議，天子車駕親幸。"。後漢廢丞相及御史大夫，而以三公綜理眾務，則三公復為宰相矣前代丞相有倉頭字宜祿。至漢代，有所關白，則叩閤呼宜祿遂以為常，閤，古遝切。至於中年以後，事歸臺閣，則尚書官為機衡之任。至獻帝建安十三年，復置丞相，而以曹公居之。又有相國。魏黃初元年，改為司徒吳有左、右丞相。而文帝復置中書監、令，並掌機密，自是中書多為樞機之任，說在《中書令篇》。其後定製，置大丞相，第一品。後又有相國，齊王以司馬師為之晉景帝，高貴鄉公以司馬昭為之晉文帝。晉初並不置武帝初，安平王孚為太宰，鄭沖為太傅，王祥為太保，義陽王子初為太尉，何曾為司徒，荀覬為司空，石苞為司馬，陳騫為大將軍，凡八公，同時並置，唯無丞相焉。至惠帝永康元年，改司徒為丞相；永寧元年，罷丞相，復置司徒官；永昌元年，罷司徒並丞相，則與司徒不並置矣丞相與司徒廢置非一。其後或有相國，或有丞相，省置無恆，而中書監、令常管機要，多為宰相之任。自魏、晉以來，相國、丞相多非尋常人臣之職晉趙王倫、梁王彤、成都王穎、南陽王保並為之。元帝渡江，以王敦為丞相，轉司徒，荀組為太尉，以司徒官屬並丞相為留府，敦不受。成帝以王導為丞相，罷司徒府為丞相府。導薨，罷丞相，復為司徒府。相國、丞相皆袞冕，綠盭綬盭音吏。宋孝武帝初，唯以南郡王義宣為丞相，而司徒府如故。亦有相國。丞相，金章紫綬，進賢三梁冠，絳朝服，佩山元玉，相國則綠元綬也。齊丞相不用人，以為贈官。梁罷相國，置丞相；罷丞相，置司徒。陳又置相國，位列丞相上，並丞相並為贈官。按：自魏、晉以來，宰相但以他官參掌機密，或委知政事者則是矣，無有常官。其相國、丞相，或為贈官，或則不置，自為尊崇之位，多非人臣之職。其真為宰相者，不必居此官魏文帝以劉放、孫資為中書監、令，並掌機密，晉武帝詔以荀勖為中書監、侍中，毗貲朝政。張華為中書令，侍中劉卞謂華曰："公居阿衡之地。"東晉庾亮、庾冰相次為中書監。先是王導輔政，以寬和得眾，庾亮以法裁飭，頗失人心。至冰，經綸時務，升擢後進，朝野注心，咸曰賢相。殷浩為揚州刺史，參綜朝權。王敦為大將軍、侍中，上表曰"臣備位宰輔"。謝安為中書監，錄尚書省事。宋文帝初，徐羨之為司空，錄尚書事。後以江湛、王僧綽俱為侍中，任以機密。後又以殷景仁為侍中、左衛將軍，與侍中右衛將軍王華、侍中左衛將軍王曇首、侍中劉湛四人俱居門下，皆以風力局幹，冠冕一時，同時之美，近代莫及。初，王弘為江州刺史，加侍中，後徵輔政，以為侍中、司徒，錄尚書事。而弘弟曇首為文帝所任，與華相持。華常謂己力用不盡，每歎息云："宰相頓有數人，天下何由得理？"湛母憂去職，後徵為太子詹事，加給事中，與殷景仁並被任遇。湛常云："今代宰相何難，此正可當我南陽郡漢代功曹耳。"沈演之為侍中、右衛將軍，文帝謂之曰："侍中領衛，俱為優重，此蓋宰相便坐，卿其勉之。"齊王儉為侍中、尚書令，常謂人曰："江左風流宰相，惟有謝安。"蓋自況也。明帝顧命江祐兄弟及始安王遙光、尚書令徐孝嗣、領軍蕭坦之，更日貼敕，時呼為"六貴"，皆宰相也。梁何敬容初為吏部尚書、侍中，時徐勉為僕射參掌機事，以疾陳解，因舉敬容自代，故敬容遷為僕射，掌選事，侍中如故。此並為宰相。後敬容屢轉他官，而參掌如故。又王訓為侍中，武帝問敬容曰："褚彥回年幾為宰相？"對曰："少過三十。"帝曰："今之王訓，無謝彥回。"彥回，宋明帝時為侍中。又周舍本後，朱異為散騎常侍，代掌機密。北齊韓軌為中書令，尋授司空，自以勳曆登臺鉉。按：此則或掌機密，或錄尚書，或綜機權，或管朝政，或單侍中，或給事中，或受顧命，皆為宰相也。然侍中職任機密之司，不必他名，亦多為宰相。其侍中兼外官，若宋王弘；侍中兼內官，若沈演之，其例不少，則非宰相，蓋在當時委任而已。自晉、宋以來，宰相皆文武自逸，何敬容獨勤庶務，為代所嗤鄙。姚察曰："魏正始及晉之中朝，俗尚於元虛，貴為放誕。尚書丞郎以上，簿領文案，不復經懷，皆成於令、史。逮乎江左，此道彌扇。唯卞壼以臺閣之務頗欲綜理，阮孚謂之曰：'卿常無閒暇，不乃勞乎？'宋代王敬弘身居端右，未嘗省牒，風流相尚，其流遂遠。睹白署空，是稱清貴；恪勤匪懈，終滯鄙俗。是使朝經廢於上，眾職隳於下，小人道長，抑此之由也。鳴呼！傷風敗俗，而使何敬容之識理見譏薄俗者哉！"。後魏舊制，有大將軍，不置太尉；有丞相，不置司徒。自正光以後，俱始置之神瑞元年，置八大人官，總理萬機，時號"八公"，然而尤重門下官，多以侍中輔政，則侍中又為樞密之任矣說在《侍中篇》。北齊乾明中，置丞相；河清中中分為左、右，各置府僚天統三年，以太宰段韶為左丞相，太師賀拔仁為右丞相。又斛律金、斛律光，並由右丞相轉拜為左丞相。然其時為宰相秉朝政者，亦多為侍中趙彥琛、元文遙、和士開同為宰相，皆兼侍中。後周大塚宰亦其任也，其後亦置左、右丞相。大象二年，以楊堅為大丞相，遂罷左、右丞相官。隋有內史、納言即中書令、侍中也，是為宰相，亦有他官參與焉柳述為兵部尚書，參掌機事。又楊素為右僕射，與高熲專掌朝政。
　　按：自後漢時，雖置三公，而事歸臺閣，尚書始為機衡之任。然當時尚書，不過預聞國政，未嘗盡奪三公之權也。至魏、晉以來，中書、尚書之官始真為宰相，而三公遂為具員。其故何也？蓋漢之典事尚書、中書者，號為天子之私人；及叔季之世，則奸雄之謀篡奪者，亦以其私人居是官。而所謂三公者，古有其官，雖鼎命將遷之時，大權一出於私門，然三公未容遽廢也，故必擇其老病不任事，依違不侵權者居之。東漢之末，曹公為丞相，而三公則楊彪、趙溫，尚書令、中書監則二荀、華歆、劉放、孫資之徒也。魏之末，司馬師、昭為丞相，而三公則王祥、鄭沖，尚書令、中書監則賈充、荀勖、鍾會之徒也。蓋是時，凡任中書者，皆運籌帷幄、佐命移祚之人；凡任三公者，皆備員高位，畏權遠勢之人。而三公之失權任，中書之秉機要，自此判矣。至丞相一官，西漢廢於哀帝之時。東漢本不置丞相，建安特置之，以處曹操。魏本不置丞相，正始特置之，以處司馬師、昭。及晉則不置，正苻堅所謂"朕以龍驤建業"之說也。然東晉以至宋、齊、梁、陳、隋皆有之。夫中書監既為宰相之任，則升其品秩可也；丞相既不為宰相之任，而嘗為擅代之階，則廢其名字可也。今觀魏以後之官品，中書監僅為三品，而黃鉞大將軍、大丞相、諸大將軍則為一品、二品。然此數官者，未嘗以授人，特宋、齊、梁、陳、隋將受禪則居之，此外則王敦、桓溫、侯景亦嘗為之。夫高官極品不以處輔佐之臣，而又存其名字，使亂臣賊子遞相承襲，以為竊取大物之漸，非所以昭德塞違，明示百官也。
　　唐世宰相名尤不正。初，唐因隋制，以三省之長中書令、侍中、尚書令共議國政，此宰相職也。其後，以太宗嘗為尚書令，臣下避不敢居其職，由是僕射為尚書省長官，與侍中、中書令號為宰相。其品位既崇，不欲輕以授人，故常以他官居宰相職，而假以他名。自太宗時，杜淹以吏部尚書參議朝政，魏徵以秘書監參預朝政。其後或曰參議得失、參知政事之類，其名非一，皆宰相職也。貞觀八年，僕射李靖以疾辭位，詔疾小瘳，三兩日一至中書門下，平章事。而平章事之名，蓋始起於此。其後，李勣以太子詹事同中書門下三品，謂同侍中、中書令也。而同三品之名，蓋起於此。然二名不專用，而他官居職者，猶假他名如故。自高宗己後，為宰相者必加同中書門下三品，雖品高者亦然，惟三公、三師、中書令則否。其後改易官名，而張文瓘以東臺侍郎同東西臺三品。同三品入銜，自文瓘始。永淳元年，以黃門侍郎郭待舉、兵部侍郎岑長倩等同中書門下平章事。平章事入銜，自待舉等始。自是以後，終唐之世不能改。初，三省長官議事於門下省之政事堂。其後裴炎自侍中遷中書令，乃徙政事堂於中書省。開元中，張說為相，又改政事堂號"中書門下"。列五房於其後，一曰吏房，二曰樞機房，三曰兵房，四曰戶房，五曰刑禮房，分曹以主眾務焉。宰相事無不統，故不以一職名官。自開元以後，常以領他職，實欲重其事，而反輕宰相之體。故時方用兵，則為節度使。時崇儒學，則為大學士。時急財用，則為鹽鐵轉運使；又其甚，則為延資庫使。至於國史、太清宮之類，其名頗多，皆不足取侍中、中書令是真宰相，其餘但加同中書門下三品及平章事、知政事、參知機務等名者皆是。自先天之前，其員頗多，景龍中至十餘人。開元以來，常以二人為限，或多則三人武太后聖曆三年四月敕："同中書門下三品平章事賜會，並同中書門下三品例。"開元十年十一月敕："自今以後，中書門下宜共食實封三百戶。"二十二年十一月制："宰相兼官者，並兩給俸祿。"。天寶十五載之後，天下多難，勳賢並建，故備位者眾。然其秉鈞持衡亦一二人而己舊例，起居舍人及起居郎唯得對仗承旨，仗下之後謀議不得聞。武太后時，文昌右丞姚璹以為帝王謨訓不可無紀，若不宣自宰相，史官無從而知。表請仗下所言軍國政要，則宰相一人撰錄，每月封送史館，謂之"時政記"自璹始也。
　　德宗時，常袞為相，奏貶中書舍人崔祐甫為潮州刺史。上以為太重，貶祐甫河南少尹。初，肅宗之世，天下務殷，宰相常有數人更直決事，或休沐各歸私第，詔直事者代署其名而奏之，自是踵為故事。時郭子儀、朱泚雖以軍功為宰相，皆不預朝政，袞獨居政事堂，代二人署名奏。祐甫既貶，二人表言其非罪，上問："卿向言可貶，今雲非罪，何也？"二人對："初不知。"上初即位，以袞為欺罔，大駭，乃貶袞為潮州刺史，以祐甫為門下侍郎、同平章事。
　　宋承唐制，以同平章事為宰相之職，無常員；有二人，則分日知印。以丞郎以上至三師為之。其上相為昭文館大學士、監修國史，其次為集賢殿大學士。或置三相，則昭文、集賢兩學士並監修國史並除焉國初，範質昭文學士，王溥監修國史，魏仁浦集賢學士，此三相例也。唐以來，三大館皆宰相兼之。宋仍唐制。參知政事掌副宰相，毗大政，參庶務。其除授不宣制，不押班，不知印，不預奏事，不升政事堂，殿庭別設磚位於宰相後，及敕尾署銜降宰相一等乾德二年，以趙普為相，上欲為普置副而難其名稱，問陶榖下丞相一等何官，榖引唐參知政事為對。時薛居正為樞密直學士，呂餘慶為兵部侍郎，乃命二人以本官兼，不宣制押班。蓋未欲遽令與普齊也。史臣曰："按唐參預朝政、參知政事等職，皆宰相任也。高宗嘗欲用郭待舉參知政事，復以其資淺，止令同承受平章事，則平章亞於參政矣。榖言失之。"。至道元年，詔宰相與參政輪班知印，同升政事堂。二年，詔復如舊制參政押敕齊銜、行並馬，自寇準始，至今不易。親王、樞密使、留守、節度使兼中書令、侍中、同平章事者，謂之使相。不預政事，不書敕，惟宣敕除授者，敕尾存其銜而己乾德二年，範質等三相皆罷，以趙普同平章事，李崇矩為樞密使。命下，無宰相書敕，使問翰林陶榖。榖謂："自昔輔相未嘗虛位，唯唐太和中甘露事數日無宰相，時左僕射令狐楚等奉行制書。今尚書亦南省官，似可書敕。"竇儀曰："榖所陳，非承平令典。今皇弟開封尹、同平章事，即宰相之任也，可書敕。"上從之。神宗新官制，於三省置侍中、中書尚書二令，而不除人；而以尚書令之貳左、右僕射為宰相；左僕射兼門下侍郎，以行侍中之職；右僕射兼中書侍郎，以行中書令之職；復別置中書門下侍郎、尚書左右丞，以代參知政事。中書揆而議之，門下審而覆之，尚書承而行之。獨中書取旨，而門下、尚書之官為首相者，不復與朝廷議論時王珪、蔡確俱為宰相，確奏："三省長官位高，恐不須設。"遂以兩僕射行三省事，而確為次相專政，珪不復預。元祐初，司馬光乃請令三省合班奏事，分省治事。自紹興以後皆因之。時議者謂："門下相凡事既同進呈，則不應自駁己行之命，是省審之職可廢也。"政和中，改左、右僕射為太宰、少宰，仍兼兩省侍郎。靖康中，復為左、右僕射焉。建炎三年，呂頤浩請參酌三省之制，舊尚書左僕射，今欲尚書左僕射、同中書門下平章事；舊尚書右僕射，今欲尚書右僕射、同中書門下平章事；門下、中書二侍郎，並改為參知政事；廢尚書左、右丞。從之。至乾道八年，詔尚書左、右僕射可依漢制，改作左、右丞相。詳定敕令所言："近承詔旨，改左、右僕射為左、右丞相，令刪去侍中、中書尚書令，以左、右丞相充。緣舊左、右僕射非三省長官，故為從一品。今左、右丞相系充侍中、中書尚書令之位，即合為正一品。"從之。丞相官以太中大夫以上充。參政以中大夫以上充，常除二員或一員。嘉泰三年，始除三員。故事，丞相謁告，參預不得進擬。惟丞相未除，則參預輪日當筆，多不逾年，少才旬月。獨淳熙初，葉衡罷相，龔茂良行相事近三年，亦創見也。
　　按：以三省為宰相之司存，以三省長官為宰相之職任，其說肇於魏、晉以來，而其制定於唐。然中書、尚書之名，始於漢。《通典》言漢武帝遊宴後庭，始令宦者典事尚書，為之中書謁者。則中書、尚書只是一所。然考《霍光傳》，光薨，霍山以奉車都尉領尚書事。故事，諸上書者皆為二封，署其一曰副，領尚書者先發之，所言不善，屏去不奏。魏相請去副封，以防壅蔽。而光夫人顯及禹、山、雲等言上書者益黠，盡奏封事，輒下中書令出取之，不關尚書。則其時中書、尚書似己分而為二。蓋尚書在漢時乃御前管文書之所，故漢人上書言"昧死上言尚書"。如丞相、大將軍己下連名奏太后廢昌邑王，亦是尚書令讀奏。武帝雖令宦者典其事，然其末年以霍光出入禁闥，謹慎可屬大事，輔少主，則以光領之。光薨，而山繼領其事，蓋既以大臣之秉政者領之，則其事始在外庭矣。然則所謂上書者為二封，意正本則徹中書而人主閱之，副封則徹尚書而大將軍閱之。自此始判而為二，而有內外之分。此顯、禹所以有"中書令出取之，不關尚書"之說歟。霍氏既敗，張安世復以大司馬、車騎將軍領尚書事。史言安世職典樞機，謹慎周密，每定大政，已決，輒移病出，間有詔令，乃驚，使使之丞相府問焉。蓋霍光領尚書之時，丞相乃蔡義、楊敞也；張安世領尚書時，丞相乃魏相、丙吉也。是時，尚書雖在外庭，以腹心重臣領之，然於宰相並無干預。此安世所以密議大政，及出詔令而佯為不知，遣使問之丞相府。則丞相府，乃宣行尚書所議之政令耳，而尚書非丞相之司存也漢丞相府有東曹、西曹，為處掾屬、議政令之地，於尚書並無干預。至魏明帝，常卒至尚書門，陳矯為尚書令，跪問欲何之，帝曰："欲案行文書。"然則魏時尚書猶去禁中不遠。及唐初，始定製以三省為宰相之司存，以三省長官為宰相之職任。然省分為三，各有所掌，而其官亦復不一。相職既尊，無所不統，則不容拘以一職，於是始有同中書門下三品、同平章事、參知機務、參預政事之名焉。諸名之中，所謂同平章事者，唐初雖以稱宰相，乃以處資淺之人，在參知政事之下見前參政注，中世以後則獨為真宰相之官，至宋元豐以前皆然。然宰相者，總百官，弼天子，既不當儕之他官，而其上則不當復有貴官矣。自唐開元以來，郭子儀、李光弼相繼以平章事為節度使，謂之使相。而宰相之職儕於他官，自此始。自宋元祐以後，文潞公、呂申公相繼以平章軍國重事序宰臣上。而宰相之上復有貴官，自此始。然郭、李以勳臣名將為之，宜也。自此例一開，於是田承嗣、李希烈之徒，俱以節鎮帶同平章事者非一人；極而至於王建、馬殷、錢鏐之軰蠭起盜地者皆欲效之。蓋鄙他官而不為，而必欲儕於宰相，以自附於郭、李。則唐中葉以後，所謂平章者如此。文、呂以碩德老臣為之，宜也。自此例一開，於是蔡京、王黼相繼以太師總知三省事，三日一朝，赴都堂治事；以至於韓侂胄、賈似道，擅權專政之久者，皆欲效之。蓋卑宰相而不屑為，而必求加於相，以自附於文、呂。則宋中葉以後，所謂平章者如此。蓋平章之始立名也，本非甚尊之官，及其久也，則強藩之竊地者為之，權臣之擅政者為之。蓋雖官極尊，而居之者多非其人矣。
　　○宰相屬官
　　丞相司直。漢武帝五年置，掌佐丞相舉不法，位在司隸校尉上。翟方進為司直，旬歲間免兩司隸旬歲猶言滿歲若十日之一周。後漢罷丞相，光武以武帝故事，置司徒司直居司徒府，助司徒督錄諸州郡所舉上奏，司直考察能否，以徵虛實。建武十一年省。獻帝建安八年，復置司直，不屬司徒，掌督中都官，不領諸州。九年，詔司直皆比司隸校尉，坐同席在上，假傳置也伏湛字惠公。光武以湛才任宰相，拜為司直，行大司徒事。後無石勒置都部從事，各部一州，秩二千石，准丞相司直。
　　丞相長史。漢文帝二年置，一丞相有兩長史《漢　百官表》雲，丞相有兩長史；而《張湯傳》雲，殺臣者，三長史也。顏師古雲，兼有守者，非正員故耳。蓋諸史之長也，職無不監田仁為宰相長史，上書言天下太守，皆下吏誅死。武帝悅，拜仁為丞相司直，威振天下。介幘，進賢一梁冠，朱衣，銅印黃綬。劉屈氂為左丞相，分丞相長史為兩府，以待天下遠方之選待得賢人，當拜為右丞相。後漢建武中省司直，有長史一人。武為丞相、置左、右長史而已。
　　丞相諸曹吏。掾屬三十，禦屬一。獻帝建安中，魏武為丞相，置徵事二人建安十五年，初置徵事二人，以邴原、王烈選補之。舊有東、西曹，自魏武大軍還鄴，乃省西曹時毛玠為東曹掾，與崔琰並典選舉。玠請謁不行，時人憚之。及議並省，咸欲省東曹，皆曰："舊西曹為上，東次之，宜省東曹也。"魏武知其情，令曰："日出於東，月盛於西。凡人言方，亦復先東。"遂省西曹。及咸熙中，司馬昭為相國，相國府置中衛、驍騎二將軍，左、右長史，司馬，從事中郎，主簿，舍人，參軍，參戰，東西曹及戶、賊、金、兵、騎兵、車、鎧、水、集、法、奏、倉、士、馬、媒等曹掾屬，凡四十二人。晉元帝以鎮東大將軍為丞相，丞相府置從事中郎，分掌諸曹；有錄事中郎、度支中郎、三兵中郎；其參軍則有諮議參軍二人，主諷議事。江左初置軍諮祭酒，有錄事、記室，東曹、西曹等十三曹，其後又置七曹。宋武帝為相，合中兵、直兵，置一參軍曹，則猶二也其小府不置長流參軍者，置禁防參軍。蜀丞相諸葛亮有行參軍。晉太傅司馬越府又有行參軍、兼行參軍。後漸加長兼字。除拜則為參軍事，府版則為行參軍。晉宋以來，參軍事、行參軍各有除版，行參軍下則長兼行參軍。又有參軍督護、東曹督護、二督護江左置。
　　尚書都司。隋置左、右司郎中各一人，掌都省之職。唐武德省，貞觀復置，掌副左、右丞所管諸司事二十三曹呼左、右司為都公。龍朔改為左、右承務，咸亨中復為左、右司郎中，武后又增員外郎一人。
　　宋熙寧時，詔中書五房各置檢正二員在堂後官之上，都檢正一員在五房提點之上，皆士人為。元豐五年，罷檢正職務，分歸中書舍人、給事中。左右司郎官未改官制前，左右司郎中為階官，無職掌：郎中各一人，員外郎各一人，凡四員，掌舉諸司之綱紀，號為都司，亦曰左、右曹。元豐六年，諸司置御史房，主行彈劾御史按察失職。建炎三年，以軍興多事，復置檢正二員一員，吏禮、兵；一員，戶、刑、工，位序在左、右司上，四年罷。隆興元年，詔尚書省吏、兵房，三省、樞密院機速房，尚書省刑、戶、工房，三省、樞密院看詳賞功房，尚書省禮房，令左、右司分房書擬；其中書門下諸房，令檢正書擬。又有詔左、右司郎中各差一員，減罷二員。左司書擬吏、戶、禮、機速房，右司書兵、刑、工、賞功房文字。後以右司掌刑房事任為劇，乃置二員餘見《尚書左右司郎中門》。
