
伏犧氏始畫八卦，造書契書者，文字；契者，刻木而書其側。故曰：書契也。一云：以書契約其事也。鄭元：以書書木邊言其事，刻之木，謂之書契也，以代結繩之政，由是文籍生焉。伏犧、神農、黃帝之書，謂之《三墳》墳，大也，言大道也。少昊、顓頊、高辛、唐、虞之書，謂之《五典》，言常道也。
至於夏、商、周之書，雖設教不倫，雅誥奧義，其歸一揆，是故歷代寶之，以為大訓。八卦之說，謂之《八索》索，求也，求其義也。九州之志，謂之《九邱》。邱，聚也。言九州所有，土地所生，風氣所宜，皆聚此書也。
《周官》：太史掌建邦之六典，以逆邦國之治；掌八法，以逆官府之治；八則，以逆都鄙之治太史，日官也。凡辨灋者考焉，不信者刑之。凡邦國、都鄙及萬民之有約劑者藏焉，以貳六官六官各有一通，此太史亦副寫一通，故云「以貳六官」。小史掌邦國之志，奠系世、辨昭穆志，猶記也。《春秋傳》所謂《周志》，《國語》所謂《鄭書》之屬是也。史官主書，故韓宣子聘於魯，觀書太史氏。系世，謂《帝系》、《世本》之屬是也。小史主定之。內史，掌王之八枋之灋，以詔王治；執國灋及國令之貳，以考政事，以逆會計國法：六典、八法、八則；掌敘事之灋，受納訪，以詔王聽治敘，六敘也。納訪，納謀於王也。六敘六曰：以敘聽其情。凡命諸侯及孤卿大夫則策命之如《春秋》王命內史興父策命晉侯之類，凡四方之事書內史讀之若今尚書入省事，王制祿，則贊為之，以方出之贊為之，為之辭也。以方版書而出之，賞賜亦如之。內史掌書王命，遂貳之副寫藏之。
外史掌書外令王令下畿外，掌四方之志志，記也。謂若魯之《春秋》，晉之《乘》，掌三皇、五帝之書，掌達書名於四方若謂《堯典》、《禹貢》，達此名使知之。若以書使於四方，則書其令書王令以授使者。
御史掌邦國都鄙及萬民之治令，以贊塚宰王所以治之，令塚宰掌王治。
凡治者受灋令焉為書寫其治之法。
小行人掌五物者謂國札喪、兇荒、師役、福事、災禍，共五者，及其萬民之利害為一書，其禮俗、政事、教治、刑禁之逆順為一書，其悖逆、暴亂、作慝、猶犯令者為一書，其札喪、兇荒、厄貧為一書，其康樂、和親、安平為一書。凡此五物者，每國辨異之，以反命於王，以周知天下之故。
孔子生於周末，睹史籍之繁文，懼覽之者不一，遂乃定禮樂，明舊章，刪《詩》為三百篇，約史記而修《春秋》，贊《易》道以黜《八索》，述職方以除《九邱》，討論《墳》、《典》，斷自唐、虞以下，訖於周。
《禮記經解》：孔子曰：入其國，其教可知也觀其風俗，則知其所以教。
其為人也，溫柔敦厚，《詩》教也；疏通知遠，《書》教也；廣博易良，《樂》教也；絜靜精微，《易》教也；恭儉莊敬，《禮》教也；屬辭比事，《春秋》教也屬，猶合也。《春秋》多記諸侯朝聘會同，有相接之辭，爭辨之事。故《詩》之失，愚；《書》之失，誣；《樂》之失，奢；《易》之失，賊；《禮》之失，煩；《春秋》之失，亂失，謂不能節其教也。《詩》，敦厚，近愚；《書》，知遠，近誣；《易》，精微，愛惡相攻，遠近相取，則不能容人，近於傷害；《春秋》，習戰爭之事，近亂。其為人也，溫柔敦厚而不愚，則深於《詩》者也；疏通知遠而不誣，則深於《書》者也；廣博易良而不奢，則深於《樂》者也；絜靜精微而不賊，深於《易》者也；恭儉莊敬而不煩，深於《禮》者也；屬辭比事而不亂，則深於《春秋》者也言深者，既能以教，又防其失也。《疏》皇氏六云：《解》者，分析之名；此篇分析《六經》，體致不同，故名曰《經解》也。《六經》，其教雖異，總以禮為本，故紀者錄入於《禮》。
秦始皇三十四年，丞相李斯上書曰：「異時諸侯並爭，厚招游學。今天下已定，法令出一，百姓當家則力農工，士則學習法令。今諸生不師今而學古，以非當世，惑亂黔首，相與非法教，人聞令下，則各以其學議之，入則心非，出則巷議，誇主以為名，異趣以為高，率群臣以造謗。如此弗禁，則主勢降乎上，黨與成乎下。禁之便。臣請史官非秦記者燒之。非博士官所職，天下有藏《詩》、《書》、百家語者，皆詣守尉雜燒之。有敢偶語《詩》、《書》者棄市。以古非今者族。吏見知而不舉，與同罪。令下三十日不燒，黥為城旦。所不去者，醫藥、卜筮、種樹之書。若欲學法令，則以吏為師。」制曰：「可。」
《西漢書·藝文志》序曰：昔仲尼沒而微言絕李奇曰：微不顯之言也。師古曰：精微要妙之言耳，七十子喪而大義乖師古曰：七十子，謂弟子達者七十二人。舉其成數，故言七十。故《春秋》分為五韋昭曰：謂《左氏》、《公羊》、《穀梁》、《鄒氏》、《夾氏》也，《詩》分為四韋昭曰：謂《毛氏》、《齊》、《魯》、《韓》，《易》有數家之傳。戰國從衡，真偽分爭縱，音於容反，諸子之言，紛然殽亂。至秦患之，乃燔滅文章，以愚黔首。漢興，改秦之敗，大收篇籍，廣開獻書之路。迄孝武世，書缺簡脫，禮壞樂崩師古曰：編絕散落，故簡脫，脫，音吐活反，聖上喟然而稱曰：「朕甚閔焉！」於是建藏書之策如淳曰：劉歆《七略》曰：「外則有太常太史、博士之藏，內則有延閣、廣內、秘室之府。」置寫書之官，下及諸子傳說，皆充秘府。至成帝時，以書頗散亡，使謁者陳農求遺書於天下，詔光祿大夫劉向校經、傳、諸子、詩賦，步兵校尉任宏校兵書，太史令尹咸校數術師古曰：占卜之書，侍醫學柱國校方技師古曰：醫藥之書也。每一書已師古曰：已，畢也，向輒條其篇目，撮其指意，錄而奏之師古曰：撮，總取也，音於括反。會向卒，哀帝復使向子侍中奉車都尉歆卒父業師古曰：卒，終也。歆於是總群書而奏其《七略》，故有《輯略》師古曰：輯，與集同，謂諸書之總要，有《六藝略》六藝，六經也，有《諸子略》，有《詩賦略》，有《兵書略》，有《數術略》，有《方技略》。今刪其要，以備篇籍師古曰：刪去浮冗，取其指要也。其每所條奏及篇數，有與總凡不同者，轉寫脫誤，年代久遠，無以詳知。
劉歆總群書，著《七略》，大凡三萬三千九十卷，王莽之亂，焚燒無遺。
光武中興，篤好文雅，明、章繼軌，尤重經術。四方鴻生鉅儒，負帙自遠至者，不可勝算，石室蘭臺，彌以充積。又於東觀及仁壽閣集新書，校書郎班固、傅毅等典掌焉，並依《七略》而為書部。明帝幸三雍，尊養三老五更。饗射禮畢，帝正坐自講，諸儒執經問難於前，冠帶搢紳之人，圜橋門而觀聽者，蓋億萬計。建初中，大會諸儒於白虎觀，考詳同異，連月乃罷。肅宗親臨稱制臨決，如石渠故事前書甘露二年，詔諸儒講《五經》同異，蕭望之等平奏其議，上親制臨決焉。又曰：施仇甘露中論《五經》於石渠閣。《三輔故事》曰：石渠閣在未央殿北，藏秘書之所，顧命史臣，著為《通議》即《白虎通議》是。孝和亦數幸東觀，覽閱書林。靈帝熹平時，詔諸儒正定《五經》，刊於石碑，為古文、篆、隸三體書法，以相參檢，樹之學門古文，謂孔子壁中書。篆，秦始皇使程邈所作也。隸書，亦程邈所獻也。主於徒隸，從簡易，謝承《書》曰：碑立太學門外，瓦屋覆之，四面攔障，開門於南。河南郡設吏卒視之。揚龍驟《洛陽記》載朱超石《與兄書》云：《石經》文都似碑，高一丈許，廣四尺，駢羅相接，使天下咸取則焉。初，光武遷還洛陽，其經牒秘書，載之二千餘兩。自此以後，參陪於前。及董卓移都之際，吏民擾亂，自闢雍、東觀、蘭臺、石室、宣明、鴻都諸藏典策文章，競共剖散。其縑帛圖書，大則連為帷蓋，小乃制為縢囊縢，亦幐也。音徒恆反。《說文》曰：幐，囊也。及王允所收而西者，裁七十餘乘，道路艱遠，復棄其半矣。後長安之亂，一時焚蕩，莫不泯盡焉。
魏氏代漢，采掇遺亡，藏在秘書中、外三閣。魏秘書郎鄭默，始制《中經》。秘書監荀勖，又因《中經》，更著《新簿》，分為四部，總括群書。一曰甲部，紀六藝及小學等書；二曰乙部，有古諸子家、近世子家、兵書、兵家、術數；三曰丙部，有史記、舊事、皇覽簿、雜事；四曰丁部，有詩賦、圖贊、《汲塚書》。大凡四部，合二萬九千九百四十五卷。但錄題及言，盛以縹囊，書用緗素。至於作者之意，無所論辯。
晉惠、懷之亂，京華蕩覆，石渠閣文籍，靡有子遺。
東晉之初，漸更鳩聚。著作郎李充以勖舊簿校之，其見存者，但為三千一十四卷。充遂總沒眾篇之名，但以甲乙為次。自爾因循，無所變革。其後中朝遺書，稍流江左。宋武帝入關，收其圖籍，府藏所有，才四千卷，赤軸青紙，文字古拙。文帝元嘉八年，秘書監謝靈運造《四部目錄》，大凡六萬四千五百八十二卷，元徽元年，秘書丞王儉又造《目錄》，大凡萬五千七百四卷。儉又別撰《七志》：一曰《經典志》，紀六藝、小學、史記、雜傳；二曰《諸子志》，紀今古諸子；三曰《文翰志》，紀詩賦；四曰《軍書志》，紀兵書；五曰《陰陽志》，紀陰陽圖緯；六曰《術藝志》，紀方技；七曰《圖譜志》，紀地域及圖書。其道、佛附見，合九條。然亦不述作者之意，但於書名之下，每立一傳，而又作九篇條例，編乎首卷之中，文義淺近，未為典則。
齊永明中，秘書丞王亮、監謝フ，又造《四部書目》，大凡一萬八千一十卷。齊末兵火，延燒秘閣，經籍遺散。
梁初，秘書監任昉，躬加部集，又於文德殿內列藏眾書，華林園中總集釋典，大凡二萬三千一百六卷，而釋氏不與焉。梁有秘書監任昉、殷鈞《四部目錄》，又《文德殿目錄》。其術數之書，更為一部，使奉朝請祖暅撰其名，故梁有《五部目錄》。普通中，有處士阮孝緒，沉靜寡慾，篤好墳史，博採宋、齊已來王公之家凡有書記，參校官簿，更為《七錄》：一曰《經典錄》，紀六藝；二曰《記傳錄》，紀史傳；三曰《子兵錄》，紀子書、兵書；四曰《文集錄》，紀詩賦；五曰《技術錄》，紀數術；六曰《佛錄》；七曰《道錄》。其分部題目，頗有次序，割析辭義，淺薄不經。梁武敦說詩書，下化其上，四境之內，家有文史。元帝克平侯景，收文德之書及公私經籍，歸於江陵，大凡七萬餘卷，周師入郢，咸自焚之。
陳天嘉中，又更鳩集，考其篇目，遺闕尚多。
後魏始都燕、代，南略中原，初收經史，未能全具。道武嘗問博士李先曰：「天下何物最善，可以益人神智？」對曰：「莫若書籍。」帝曰：「書籍凡有幾何？如何可集？」對曰：「自書契以來，世有滋益，以至於今，不可勝計。茍人主所好，何憂不集。」乃命郡縣大收書籍，悉送平城。孝文徙都洛邑，借書於齊，秘府之中，稍以充實。暨於爾朱之亂，散落人閒。
後齊遷鄴，頗更搜聚，迄於天統、武平，校寫不輟。
後周始基關右，外通強鄰，戎馬生郊，日不暇給。保定之始，書止八千，後稍加增，方盈萬卷。武帝平齊，先封書府，所加舊本，才至五千。
隋文帝開皇三年，秘書監牛弘表請分遣使人，搜討異本。每書一卷，賞絹一疋，校寫既定，本即歸主。於是民閒異書，往往閒出。
隋平陳已後，經籍漸備。檢其所得，多大建時書，紙墨不精，書亦拙惡。於是總集編次，存為古本。召天下工書之士，京兆韋霈、南陽杜頵等，於秘書內補續殘缺，為正副二本，藏於宮中，其餘以實秘書內外之閒，凡三萬卷。煬帝即位，增秘書省官百二十員，並以學士補之。帝好讀書著述，自為揚州總管，置王府學士至百人，常令脩撰，以至為帝前後近二十載，脩撰未嘗暫停。自經術文章、兵農地理、醫卜釋道，乃至捕搏鷹狗，皆為新書，無不精洽，共成三十一部，萬七千卷。初，西京嘉則殿有書三十七萬卷，帝命秘書監柳顧言等詮次，除其衣復重猥雜，得正御本三萬七千餘卷，納於東都脩文殿。又寫五十副本，分為三品：上品紅琉璃軸，中品紺琉璃軸，下品漆軸。於東都觀文殿東西廂構屋以貯之。東屋藏甲、乙，西屋藏丙、丁。又聚魏以來古跡名畫，於殿後起二臺：東曰妙楷臺，藏古跡；西曰寶臺，藏古畫。又於內道場集道、佛經，別撰目錄。其正御書，皆裝翦華凈，寶軸錦標，於觀文殿前為書室十四閒，窗戶、床褥、廚幔，是咸極珍麗。每三閒開方戶，垂錦幔，上有二飛仙，戶外地中施機發。帝幸書室，有宮人執香爐前行，踐機則飛仙下，收幔而上，戶扉及廚扉皆自啟。帝出，則復閉如故。
唐分書為四類，曰：經、史、子、集，而藏書之盛，莫盛於開元。其著錄者，五萬三千九百一十五卷，而唐之學者自為之書者，又二萬八千四百六十九卷。嗚呼！可謂盛矣。《六經》之道，簡嚴易直而天人備，故其愈久而愈明。其餘作者眾矣，質之聖人，或離或合，然其精深閎博，各盡其術，而怪奇偉麗，往往震發於其閒，此所以使好奇博愛者不能忘也。然凋零磨滅，亦不可勝數，豈其華文少實，不足以行遠歟？而俚言俗說，猥有存者，亦其有幸不幸者歟？今著於篇，其有名而忘其書者，十蓋五六也，可不惜哉！初，隋嘉則殿書三十七萬卷。至武德初，有書八萬卷，重衣復相糅。王世充平，得隋舊書八千餘卷，太府卿宋遵貴監運東都，浮舟溯河，西致京師，經砥柱舟覆，盡亡其書。貞觀中，魏徵、虞世南、顏師古繼為秘書監，請購天下書，選五品以上子孫工為書者手繕寫，藏於內庫，以官人掌之。元宗命左散騎常侍、昭文館學士馬懷素為修圖書使，與右散騎常侍、崇文館學士褚無量整比。會幸東都，乃就乾元殿東序檢校。無量建議御書以宰相宋璟、蘇頲同署，如貞觀故事。又借民閒異本傳錄。及還京師，遷書東宮麗正殿，置修書院於著作院。其後大明宮光順門外、東都永福門外，皆創集賢書院，學士通籍出入。既而太府月給蜀郡麻紙五千番，季給上谷墨三百三十六丸，歲給河閒、景城、清河、博平四郡兔千五百皮為筆材。兩都各聚書四部，以甲、乙、丙、丁為次，列經、史、子、集四庫。其本有正有副，軸帶帙簽，皆異色以別之。安祿山之亂，尺簡不藏。元載為相，奏以千錢購書一卷，又命拾遺苗發等使江、淮括訪。至文宗時，鄭覃侍講，進言經籍未備，因詔秘閣搜採，於是四庫之書復完，分藏於十二庫。黃巢之亂，存者蓋鮮。昭宗播遷，京城制置使孫惟晟斂書本軍，寓教坊於秘閣，有詔還其書，命監察御史韋昌範等諸道求購，及徙洛陽，蕩然無遺矣。
後唐莊宗同光中，募民獻書，及三百卷，授以試銜。其選調之官，每百卷減一選。天成中，遣都官郎中庾傅美訪圖書於蜀，得九朝《實錄》及雜書千餘卷而已。明宗長興三年，初令國子監校定《九經》，雕印賣之。
後漢乾祐中，禮部郎司徒調請開獻書之路。凡儒學之士，衣冠舊族，有以三館亡書來上者，計其卷帙，賜之金帛，數多者授以官秩。時戎虜猾夏之後，官族轉徙，書籍罕存。詔下，鮮有應者。
周世宗以史館書籍尚少，銳意求訪。凡獻書者，悉加優賜，以誘致之。而民閒之書，傳寫舛誤，乃選常參官三十人校仇刊正，令於卷末署其名銜焉。自諸國分據，皆聚典籍，惟吳、蜀為多，而江左頗為精真，亦多修述。
宋建隆初，三館有書萬二千餘卷。乾德元年，平荊南，盡收其圖書，以實三館。三年，平蜀，遣右拾遺孫逢吉往收其圖籍，凡得書萬三千卷。四年，下詔購募亡書。《三禮》涉弼、《三傳》彭幹、學究朱載等，皆詣闕獻書，合千二百二十八卷。詔分置書府，弼等並賜以科名。閏八月，詔史館：凡吏民有以書籍來獻，當視其篇目，館中所無者收之，獻書人送學士院試問吏理，堪任職官者，具以名聞。開寶八年冬平江南，明年春，遣太子洗馬呂龜祥就金陵籍其圖書，得二萬餘卷，悉送史館，自是群書漸備。兩浙錢俶歸朝，又收其書籍。先是，朱梁都汴，正明中，始以今右長慶門東北廬舍十數閒列為三館，湫隘卑庳，才蔽風雨。周廬徼道，出於其側，衛士騶卒，朝夕喧雜，歷代以來，未遑改作。每諸儒受詔有所論撰，即移於他所，始能成之。太平興國初，太宗因幸三館，顧左右曰：「若此之陋，豈可以蓄天下圖籍，延四方之士邪！」即詔經度左昇龍門東北舊車路院，別建三館，命中使督其役，棟宇之制，皆親所規畫。三年二月書院成，詔曰：「國家聿新崇構，大集群書，宜錫嘉名，以光策府。其三館新修書院，宜目為崇文院。」自經始至於畢功，臨幸者再，輪奐壯麗，甲於內庭。西序啟便門，以備行幸，於是盡遷舊館之書以實之。院之東廊為昭文書庫，南廊為集賢書庫，西廊有四庫，分經、史、子、集四部，為史館書庫。六庫書籍正副本，凡八萬卷，策府之文，煥乎一變矣。九年正月詔曰：「國家宣明憲度，恢張政治，敦崇儒術，啟迪化源，國典朝章，咸從振舉，遺編墜簡，當務詢求，眷言經濟，無以加此。宜令三館以開元四部書目，閱館中所闕者，具列其名，詔中外購募。有以亡書來上，及三百卷，當議甄錄酬獎；餘第卷帙之數，等級優賜。不願送官者，借本寫畢還之。」自是四方書籍，往往閒出。端拱元年，詔分三館之書萬餘，別為書庫，目曰秘閣。以禮部侍郎李至兼秘書監，右司諫、直史館宋泌兼直秘閣，右贊善大夫、史館檢討杜鎬為校理。淳化二年五月，以史館所藏天文、歷算、陰陽、術數、兵法之書凡五千十二卷，天文圖畫一百十四卷，悉付秘閣。八月，賜宴於秘閣。右僕射李昉，吏部尚書宋琪，左散騎常侍徐鉉，及翰林學士、諸曹侍郎、給事中、諫議舍人等皆預焉。大陳圖籍，令觀之。翌日，又詔御史中丞王化基及直館並賜宴，復令觀書。是歲李至等上言曰：「王者藏書之府，自漢置未央宮，則有麒麟、天祿閣，命劉向、揚雄典校其書，皆在禁中，謂之中書，即內庫書也。後漢之東觀，亦禁中也。至桓帝始置秘書監，掌禁中圖書秘記，謂之秘書。及魏文帝分秘書立中書，而秘書監專掌藝文圖籍之事。後以秘書屬少府，王肅為秘書監，表論曰：『魏之秘書，即漢之東觀也。』由是不屬少府，而蘭臺亦藏書，故薛夏云：『蘭臺為外臺，秘書為內閣。』然則秘閣之書，藏之於內明矣。晉、宋以還，皆有秘閣之號。故晉孝武好覽文藝，敕秘書郎徐廣料秘閣四部書三萬餘卷；宋謝靈運為秘書監，補秘閣之遺逸；齊末，兵火延燒秘閣，經籍遺散；梁江子一亦請歸秘閣觀書；隋煬帝寫秘閣之書，分為三品，於觀文殿東西廊貯之。然則秘閣之設，其來久矣。及唐開元中，繕寫四部書以充內庫，命散騎常侍褚無量、秘書監馬懷素總其事，事成，列於乾元殿之東廊。然則秘閣之書，皆置之於內也。自唐室陵夷，中原多故，經史文籍，蕩然流離，僅及百年，斯道幾廢。國家承衰敝之季，開政治之源，三館之書，購求漸廣，經籍之道，於是復興。陛下運獨見之明，下惟新之詔，復建秘閣，以藏奇書，總群經之博要，資乙夜之觀覽，斯實出於宸心，非因群下之建議也。況睿藻神翰，盈溢編帙，其所崇重，非復與群司為比。然自創置之後，載離寒暑，而官司所處，未有定製。望降明詔，令與三館並列，敘其先後，著為永式。其秘書省既無籍，元隸百司，請如舊制。」詔可其奏，列秘閣次於三館。三年八月，館閣成，上製贊親書，並篆額勒石，立於閣前。
祖宗藏書之所，曰三館、秘閣，在左昇龍門北，是為崇文院。自建隆至大中祥符，著錄總三萬六千二百八十卷。八年，館閣火，移寓右掖門外，謂之崇文外院。借太清樓本補寫，既多損蠹，更命繕還。天聖三年，成萬七千六百卷，歸於太清。九年冬，新作崇文院，館閣復而外院廢。時巳增募寫書史，專事完緝。景祐初，命翰林學士張觀，知制誥李淑、宋郊，編四庫書，判館閣官覆視錄校。二年，上經、史八千四百二十五卷；明年，上子、集萬二千三百六十六卷。差賜官吏器幣，就宴輔臣、兩制、館閣官，進管句內侍官一等。詔購求逸書，復以書有謬濫不完，始命定其存廢。因仿《開元四部錄》為《崇文總目》。慶曆初，成書，凡三萬六百六十九卷。然或相重，亦有可取而誤棄不錄者。嘉祐四年，右正言、秘閣校理吳及言：「內臣監館閣久不更，書多亡失，補寫不精。請選館職，分吏編寫，重借書法，求訪所遺事。」並施用。令陳襄、蔡抗、蘇頌、陳繹編定四館書，不兼他局，二年一代。遂用黃紙寫印正本，以防蠹敗。又選京朝官、州縣官四人編校，二年遷館職，闕即隨補。歲餘，詔曰：「國初承五代之後，簡編散落，三館聚書僅才萬卷。其後平定列國，先收圖籍，亦嘗分遺使人，屢下詔令，訪募異本，校定篇目，聽政之暇，無廢覽觀。然比開元，遺逸尚眾，宜加購賞，以廣獻書。中外士庶，並許上館閣闕書，卷支絹一疋，五百卷與文資官。」明年冬，奏黃本書六千四百九十六卷，補白本二千九百五十四卷，賜宴如景祐，自是編寫不絕。收獻書二百一十七部，千三百六十八卷，合《崇文總目》除前志所載，刪去重衣復訛謬，定注一千四百七十四部，八千四百九十四卷。熙寧四年，集賢院學士、史館修撰宋敏求言：「前代崇建策府，廣收典籍，所以備人君覽觀，以成化天下。今三館、秘閣各有四部書，分經、史、子、集，其書類多訛舛，累加校正，尚無善本。蓋逐館幾四萬卷，校仇之時，務存速畢，每帙止用元寫本一冊校正而已，更無兼本照對，第數既多，難得精密，故藏書雖富，未及前代。欲乞先以《前漢書·藝文志》所載者，廣求其本，令在館供職官重衣復校正，校正既畢，然後校後漢時諸書。竊緣戰國以後，及於兩漢，皆是古書，文義簡奧，多有脫誤，須得他本參定。乞依昨來《七史》例，於京師及下諸路藏書之家，借本言謄寫送官，俟其已精，方及魏、晉，次及宋、齊，至唐則分為數等，取其堪傳者，則校正，庶幾秘府文籍，得以全善。」事雖不行，然補寫校定，訪求闕遺，未嘗廢也。七年，命三館秘閣編校所看詳成都府進士郭有直及其子大亨所獻書三千七百七十九卷，得秘閣所無者五百三卷。詔官大亨為將作監主簿。自是中外以書來上，凡增四百四十部，六千九百三十九卷。元豐三年，改官制，廢館職，以崇文院為秘書省。刊寫分貯集賢院、史館、昭文館、秘閣。經籍圖書，以秘書郎主之；編緝校定，正其脫誤，則校書郎、正字主之。歲於仲夏曝書，則給酒食費，諫官、御史及待制以上官畢赴。元祐中，詔秘書省見校對黃本書籍，可添一員，以選人秦觀充。黃本書，即嘉祐中寫印正本。紹聖初，罷不復置。崇寧中，詔兩浙、成都府路有民閒鏤板奇書，令漕司取索，上秘書省。大觀二年，詔大司成分委國子監、太學、闢雍等官，校本監書籍，候畢，令禮部覆校。四年，秘書監何志同言：「漢著《七略》，凡為書三萬三千九百卷，隋所藏至三十七萬卷，唐開元閒八萬九千六百卷。慶歷閒，常命儒臣集四庫為籍，名曰《崇文總目》，凡三萬六百六十九卷。慶歷距今未遠也，按籍而求之，十才六七，號為全本者，不過二萬餘卷，而脫簡斷編，亡散缺逸之數浸多。謂宜及今有所搜採，視舊錄有未備者，頒其名數於天下，選文學博雅之士，求訪《總目》之外，別有異書，並借傳寫或官給劄，即其家傳之，就加校正，上之策府。」即從其請。政和七年，校書郎孫覿言：「太宗皇帝建崇文殿為藏書之所。景祐中，仁宗皇帝詔儒臣即秘書所藏編次條目所得書，以類分門，賜名《崇文總目》。神宗皇帝以崇文院為秘書省，�正官名，獨四庫書尚循《崇文》舊目。頃因臣僚建言訪求遺書，今累年所得《總目》之外，已數百家，幾萬餘卷。乞依景祐故事，詔秘書省官，以所訪遺書，討論撰次，增入《總目》，合為一書。乞別制美名，以更《崇文》之號。」廼命覿及著作佐郎倪濤、校書郎汪藻、劉彥通撰次，名曰《秘書總目》。宣和初。提舉秘書省官建言，置補寫御前書籍所於秘書省，稍訪天下之書，以資校對。以侍從官十人為參詳官，餘官為校勘官。進士以白衣充檢閱者數人，及年，皆命以官。四年四月詔曰：「朕惟太宗皇帝底寧區宇，作新斯文，屢下詔書，訪求亡逸。策府四部之藏，庶幾乎古，歷歲浸久，有司玩習，多致散缺，私室所閟，世或不傳。可令郡縣諭旨訪求，許士民以家藏書在所自陳，不以卷帙多寡，先具篇目，申提舉秘書省以聞，聽旨遞進，可備收錄，當優與支賜。或有所秘未見之書，有足觀採，即命以官，議加崇獎其書錄竟給還。若率先奉行，訪求最多州縣，亦具名聞，庶稱朕表章闡繹之意。」又詔曰：「三館圖書之富，歷歲滋久，簡編脫落，字畫訛舛，校其卷帙，尚多逸遺，甚非所以示崇儒右文之意。」廼命建局，以補全校正文籍為名，設官總理，募工繕寫，一置宣和殿，一置太清樓，一置秘閣，俾提舉秘書省官兼領。「凡所資用，悉出內帑，毋費有司，庶成一代之典。」三詔同日而下，四方奇書，自是閒出。五年二月，提舉秘書省言：「有司搜訪士民家藏書籍，悉上送官，參校有無，募工繕寫，藏之御府。近與三館參校榮州助教張頤所進二百二十一卷，李東一百六十二卷，皆系闕遺，乞加褒賞。」詔頤賜進士出身，東補迪功郎。七年，提舉秘書省又言：「取索到王闡、張宿等家藏書，以三館、秘閣書目比對，所無者凡六百五十八部，二千四百一十七卷。及集省官校勘，悉善本，比前後所進書數稍多。」詔闡補承務郎，宿補迪功郎。然自熙寧以來，搜訪補緝，至宣和盛矣。至靖康之變，散失莫考。今見於著錄，往往多非曩時所訪求者，凡一千四百四十三部，二萬五千二百五十四卷。高宗渡江，書籍散佚。獻書有賞或以官，故家藏者或命就錄，鬻者悉市之。乃詔分經、史、子、集四庫。仍分官日校。又內降詔，其略曰：「國家用武開基，右文致治。藏書之盛，視古為多。艱難以來，網羅散失，而十不得其四五。令監司郡守，各諭所部，悉上送官，多者優賞。」又復置補寫，所令秘書省提舉，掌求遺書，詔定獻書賞格。自是多來獻者。淳熙四年，秘書少監陳騤等言：「中興館閣藏書，前後搜訪，部帙漸廣，乞仿《崇文總目》類次。」五年，書目成。計見在書四萬四千四百八十六卷。較《崇文》所載，實多一萬三千八百一十七卷；復參三朝所志，多八千二百九十卷；兩朝所志，多三萬五千九百九十二卷。嘉定十三年，以四庫之外書復充斥，詔秘書丞張攀等續書目，又得一萬四千九百四十三卷，而太常太史博士之藏，諸郡諸路刻板而未及獻者不預焉。蓋自紹興至嘉定，承平百載，遺書十齣八九，著書立言之士又益眾，往往多充秘府。紹定辛卯火災，書多闕。今據《書目》、《續書目》及搜訪所得嘉定以前書，詮校而志之。
