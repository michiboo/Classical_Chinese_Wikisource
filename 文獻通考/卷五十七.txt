●卷五十七　職官考十一

　　○殿中監少監　丞　尚食　尚藥　尚衣　尚舍　尚乘　尚輦等局　奉御　直長
　　魏置殿中監官，晉、宋並同。齊有內、外殿中監各八人，梁、陳因之，其資品極下。後魏亦有殿中監。北齊有殿中局，置監四人，屬門下省，掌駕前奉引。隋改為殿內局，置監二人。大業三年，分門下、太僕二司，取殿內監名以為殿內省，有監、少監、丞各一人。掌諸供奉，領尚食、尚藥、尚衣尚食即舊禦府、尚舍即舊殿中局、尚乘領左右六閑及諸閑、尚輦等六局《漢儀注》曰："省中有五尚，即尚食、尚冠、尚衣、尚帳、尚席。"或曰："秦置六尚，謂尚冠、尚衣、尚食、尚沐、尚席、尚書，若今殿中之任。"。每局各置奉御二人以總之，置直長以貳之，屬門下省。唐改為殿中省，加置少監二人，丞亦二人，其官局職任一如隋置，為一司，不屬門下。龍朔二年，改殿中省為中禦府，改監為中禦大監、少監，改丞為中禦大夫改尚食為奉膳，尚藥為奉醫，尚衣為奉冕，尚舍為奉駞，尚乘為奉駕，尚輦為奉輦，凡奉御皆改為大夫，咸亨初復舊。
　　丞，隋置一人，唐加一人。
　　尚食局奉御。始秦置六尚，有尚食焉如淳曰："謂掌天子之物曰尚。"。後漢以後，並其職於太官、湯官。北齊門下省又有尚食局，置典禦二人。後周有內膳上士、中士，凡進食先嘗之。隋分屬殿內，改典禦為奉御，有二人，唐因之。龍朔二年，改為奉膳大夫，咸亨初復舊。直長，隋置六人，唐因之，減置五人。
　　尚藥局奉御，自梁、陳以後，皆太醫兼其職。北齊門下省有典禦二人。隋如北齊之制，後改為奉御而屬殿內。唐因之。龍朔二年，改為奉醫大夫，咸亨初復舊。直長，隋置四人，唐因之。
　　尚衣局奉御。《周官》有司服中士，掌王之服，辨其名物。戰國有尚衣、尚冠之職。秦、漢有禦府令、丞，掌供御服，而屬少府。後漢又掌宦者，典官婢作中衣服。魏因之。晉屬光祿勳，江東省。宋大明中，改尚方曰左、右禦府，各置令、丞一人。後廢帝初，省禦府，置中署，隸右尚方，其後又置。初，宋氏用三品勳位，明帝改用二品，准南臺御史，掌金銀采帛，凡諸造作以供奉及妃主六宮。梁、陳其職隸在尚方。後魏有掌服郎。北齊門下省統主衣局，都統、子統各二人。後周有司服上士二人、中士二人。隋分屬殿內省，其後又改為尚衣局，置奉御二人。唐因之。龍朔三年改為奉冕大夫，咸亨元年復舊。直長，隋置八人，唐因之，減二人。
　　尚舍局奉御。《周禮》有掌舍，掌行所解止之處，帷幕幄帟之事。漢少府屬官有守宮令、丞，掌宮殿陳設。魏殿中監掌帳設監護之事。晉、宋以下，其職並在殿中監。隋煬帝置殿內監，改殿內局為尚舍局，置奉御二人。唐因之。龍朔二年，改為奉駞大夫，咸亨元年復舊。直長，隋置八人，唐因之，而減二人。
　　尚乘局奉御，自秦、漢以來，其職皆在太僕。北齊太僕驊騮署有奉御十人，管十二閑馬。隋煬帝取之，置尚乘局署奉御二人。唐因之，增置奉御四人。龍朔二年，改為奉駕大夫，咸亨元年復舊尚乘奉御掌六閑馬，一曰飛黃閑，二曰吉良閑，三曰龍媒閑，四曰騊駼閑，五曰駃騠，閑六曰天苑閑。開元中減二人，先是別置廄使，因隸焉，猶屬殿中武太后萬歲通天二年，置仗內閑廄，令殿中丞袁懷哲檢校。至聖曆二年，改為少監閑廄使，自後他官相循為之。直長，隋置十四人，唐減四人。
　　尚輦奉御，《周官》小司徒中大夫，掌六畜車輦；又宗伯巾車下大夫，掌王后之五輅、輦車，組輓有翣羽蓋古謂人牽為輦。春秋宋萬以乘車輦其母，秦始皇乃去其輪而輿之，漢代遂為人君之乘。漢、魏、晉並太僕屬官，車府令掌之。東晉省太僕，遂隸尚書駕部。宋、齊、梁、陳車府，乘黃令、丞掌之。後魏、北齊則乘黃、車府令兼掌之。後周則司車輅主之。隋又乘黃、車府令丞掌之。煬帝置殿內省尚輦局，奉御二人。唐因之，龍朔二年，改為奉輦大夫，咸亨元年復舊。直長，四人，隋置。唐因之。
　　宋制，殿中省判省事一人，以無職事朝官充。舊有六尚之局名，別而事存。今尚食歸禦廚，尚藥歸醫官院，尚衣歸尚衣庫，尚舍歸儀鑾司，尚乘歸騏驥院，內鞍轡庫、尚輦歸輦院，皆不領於本省。元豐正官制，置監、少監、丞各一人。監掌供奉天子五食、醫藥、服御幄帟、輿輦、舍次之政令，少監為之貳。凡總六局，曰尚食，掌膳羞之事；曰尚藥，掌和劑診候之事；曰尚醞，掌酒醴之事；曰尚衣，掌衣服冠冕之事；曰尚舍，掌次舍幄帟之事；曰尚輦，掌乘輿之事六尚各有典禦二人，奉帥六人或四人，監門二人或一人。又尚食有膳工，尚藥有醫師，尚醞有酒工，尚衣有衣徒，尚舍有幕士，尚輦有正供等官，皆分隸其局。又置提舉六尚局及管幹官一員。舊殿中省判省事一人，以無職事朝官充。雖有六尚局名，別而事存。凡官隨局而移，不領於本省。所掌唯郊祀，元日、冬至天子御殿，及禘祫後廟、神主赴太廟，供其傘扇；而殿中監視秘書監，為寄祿官而已。元豐中，神宗欲復建此官，而度禁中未有其地，但詔禦輦院不隸省、寺，令專達焉。初，權太府卿林顏因按內藏庫，見乘輿服御親行百物中，乃乞復殿中省六尚，以嚴奉至尊。於是徽宗乃出先朝所度《殿中省圖》，命三省行之，而其法皆左正言姚祐所裁定，歲崇寧二年也。三年，蔡京上修成《殿中省六尚局供奉庫務敕令格式》、《看詳》，凡六十卷，仍冠以"崇寧"為名。政和元年，殿中省尚伸上編定《六尚供奉式》。靖康元年，詔六尚局並依祖宗法。又詔："六尚局既罷，格內歲貢品物萬數，尚為民害，非祖宗舊制，其並除之。"
　　○少府監少監　丞　主簿　中尚左尚右尚　織染　掌冶等署　暴室等丞
　　少府，秦官。漢因之，是為九卿。掌山海池澤之稅，以給供養應劭曰："山海池澤之稅名曰禁錢，以給私養，自別為藏。少者，小也，故稱少府。"顏師古曰："大司農供軍國之用，少府以養天子也。"天子曰少府，諸侯曰私府。漢時官有司府長，掌禁錢。後光武改屬司農也。王莽曰共工。後漢少府卿一人，掌中服御之諸物，衣服寶貨珍膳之屬。朝賀則給璧。後漢東平王蒼為驃騎，正月朔朝，蒼當入賀。故事，少府給璧。時陰就為少府，貴傲不奉法，漏將盡而求璧不得。蒼掾朱暉遙見少府主簿持璧，乃往紿曰："試請睹之。"既得而馳奉之，就復以他璧朝。給，徒改反。凡中書謁者、尚書令僕、侍中、中常侍、黃門、御史中丞以下皆屬焉。晉制，銀章青綬，五時朝服，進賢兩梁冠，絳朝服，佩水蒼玉。哀帝末，省並丹陽尹，孝武復置。宋少府領左右尚方、禦府、東冶、南冶、平準等令丞。齊又加領左、右銀鍜署。梁少府為夏卿，位視尚書左、右丞。陳因之。後魏少府謂之六卿以少府、宗正、太僕、廷尉、司農、鴻臚為六卿，至孝文太和中，易制官品，遂改少府為太府。北齊無少府，其尚方等署皆隸太府。至隋煬帝大業五年，又分太府為少府監，置監及少監，復領尚方、織染等署，後又改監、少監並為令。唐武德初置軍器監，廢少府監。貞觀元年五月，分太府中尚方、織染坊、掌冶坊署，置少府監。龍朔二年，改為內府監，咸亨元年復舊。光宅元年，改為尚方監，神龍元年復舊。監一人總判，少監二人通判。初少監一人，太極元年加一人，領中尚、左尚、右尚、織染、掌冶等五署開元十年五月，於北都置軍器監，至二十六年五月廢。
　　丞，漢有六人，後漢省五而有一丞，其後歷代皆一人《山公啟事》曰："中郎衛昱往為少府丞，具有損益。"。唐置四人。
　　主簿，晉置二人，自後歷代一人，唐有二人。
　　中尚署，《周官》為玉府。秦置尚方令，漢因之。後漢掌上手工作，禦刀劍、玩好器物及寶玉作器宦者蔡倫為尚方令，監作秘劍及諸器械，莫不精工堅密，為後代法。兩漢又有考工令，主作兵器，其職稍同考工令作兵器，兵器成則傳執金吾入武庫；及主織采諸雜工。初屬少府，中屬主爵，光武時屬太僕。漢末，分尚方為中、左、右三尚，魏、晉因之。自過江，唯置一尚方，哀帝以隸丹陽尹。宋武帝踐祚，以相府作部配臺，謂之左尚方，而本署謂之右尚方，並掌造軍器。又以相府細作配臺，即其名置令一人，隸門下。孝武大明中，改曰禦府禦府，二漢已有之，典官婢作藝衣服補浣之事。魏、晉猶置其職，江左乃省焉。後廢帝初，省禦府，置中署，隸右尚方。則漢之考工令如宋之尚方令，尚方令如宋中署矣。齊署左、右尚方令各一人。梁有中、左、右尚方。北齊亦有三尚方，隸太府。隋煬帝分隸少府。唐省"方"字，有中、左、右三尚署，令、丞各一人中署掌宮內營造雜作，左署掌車輦、傘扇、膠漆、畫鏤等作，右署掌皮毛膠墨雜作、席薦等事。開元以後，別置中尚使以監之。
　　織染署令一人。《周禮　天官》典絲，掌受文織采組焉，染人掌染線帛。秦置平準令。韋昭《辨釋名》曰："平準令主染色，染有均平之法，故准而則之。"漢因之，及主物價、練染。初，少府屬官有東織、西織，成帝省東織，更名西織為織室。北齊中尚方領涇州雍州絲局、定州綢綾局丞。後周有司織下大夫。隋有司織、司染二署，煬帝令為織染一署，令掌織紝組綬、綾錦、冠幘並染色等。唐因之，有令、丞。
　　掌冶署。秦及漢郡國有鐵官諸郡國出鐵者，署鐵官長、丞。晉冶令掌工徒鼓鑄，隸衛尉。江左以來，省衛尉，始隸少府。宋有東冶、南冶，各置令、丞東冶令、丞各一人，南冶令、丞各一人，而屬少府。齊因之。江南諸郡縣有鐵者，或置冶令，或置冶丞，多是吳所置。梁陳有東、西冶東冶重，西冶輕，其西冶即宋、齊之南冶。北齊諸冶屬太府。後周有冶工、鐵工中士。隋有掌冶署令、丞。唐於京師置冶署，有令、丞各一人，掌造鑄金銀銅鐵、塗飾琉璃玉作等事。
　　暴室丞後漢暴室丞，宦者也。主中婦人病疾者就此室理之，其皇后、貴人有罪，亦就此室。屬少府。其後無之，海丞漢平帝置少府海丞一人，掌海稅，後無，果丞與海丞同置，掌諸果實，後無。
　　宋少府監判監事一人，以朝官充。凡天子器玩、后妃服飾、雕文錯彩工巧之事，分隸於文思院、後苑造作所。本監但掌造門戟、神衣、旌節，郊廟諸壇祭玉、法物，鑄牌印朱記，百官拜表案、褥之事。諸州鑄錢監，並屬少府，監官各一人，以京朝官及三班使臣充。元豐正官制，置監、少監、丞、主簿各一人，掌百工伎巧之政令。所隸官屬五：文思院掌造金銀、犀玉工巧之物，金采、繪素裝鈿之飾，以供輿輦、冊寶、法物及凡器服之用。監官文臣一員，武臣二員。綾錦院掌織紝錦繡，以供乘輿及凡服飾之用。監官三人，以京朝官諸司使副及內侍充。染院掌染絲枲幣帛。監官二人，以京朝官及內侍充。裁造院掌裁造服飾。監官二人，以京朝官及內侍充。文繡院掌纂繡，以供乘輿服御及賓客祭祀之用。建炎初，以將作、少府監並歸工部，紹興三年復置將作監，少府事總焉寄祿官少府監後為中散大夫。
　　○將作監少監　丞　主簿　左校　右校　甄官　中校等署　東園主章令
　　今將作，亦少皥氏以五雉為五工正，以利器用雉有五種，故曰五雉，唐虞共工、《周官》考工之官，蓋其職也。秦有將作少府，掌治宮室。漢景帝中元六年，更名將作大匠。後漢位坎河南尹，中元二年省，以謁者領之。章帝建初元年，復置。初以任隗為之，掌修作宗廟、路寢、宮室、陵園木土之工，並樹桐梓之類列於道側《後漢志》注曰："古列樹以表道。"。魏、晉因之。江左至宋、齊，皆有事則置，無事則省。而梁改為大匠卿，陳因之，後魏亦有之。北齊有將作寺，其官曰大匠兼領功曹、主簿、長史、司馬等官屬。後周有匠師中大夫，掌城郭宮室之制；又有司木中大夫，掌木工之政令。隋與北齊同，至開皇二十年，改寺為監，大匠為大監，初加置副監。煬帝改大監、少監為大匠、少匠，五年又改為大監、少監，十三年又改大令、少令。唐復皆為匠。龍朔二年，改將作為膳工監大匠、少匠隨監名改，咸亨元年復舊。光宅元年改為營繕監，神龍元年復舊。大匠一人總判，少匠二人通判。初一人，太極元年加置一人，天寶中，改大匠為大監，少匠為少監，領左校、右校、甄官、中校四署。
　　丞，漢有二人，後漢一人。魏、晉因之。東晉以後，有事則置，無事則省。梁又置一人，陳因之。後魏有之。北齊四人。後周有匠師中士。隋二人。唐四人。
　　主簿，晉置。自後與丞同。隋二人，唐因之。
　　左、右校署。秦及漢初有左、右、前、後、中五校令，後唯置左、右校令。後漢因之，掌左、右工徒。魏並左校、右校於材官。晉左、右校屬少府。宋以後並有左校令、丞。北齊亦有之。隋左右校令、丞屬將作。唐因之。左校署令、丞二人掌營構木作、采材等事，右校署令、丞二人掌營土作、瓦泥，並燒石灰、廁溷等事。
　　甄官署令、丞一人。後漢有前、後、中甄官令，屬將作。晉有甄官署，掌磚瓦之事。宋、齊、北齊、隋悉有之。唐因之，掌營磚石瓷瓦。
　　中校署令，秦、漢有，自後無。唐置令、丞各一人，掌舟車、雜兵仗、廄牧。
　　東園主章令，漢有之，武帝更名木工如淳曰："章謂木材也。舊將作大匠主材史名章曹掾。"顏思古曰："今所謂木鍾者，蓋章聲之轉耳。東園主章掌材，以供東園匠。"東園匠，官名，主作陵內器物，屬少府。唐無。
　　宋將作監判監事一人，以朝官以上充。凡土木匠工之政隸三司修造案，本監但掌祠祀供省牲牌、鎮石、炷香、焚版幣之事。元豐正官名，置監、少監各一人，丞、主簿各一人，掌宮室、城郭、舟車營繕之事。凡出納籍帳，歲受而會之，上於工部。所隸官屬十：修內司，掌宮城、太廟繕修之事，監官二人，以朝官及內侍充。　東西八作司，掌京城內外繕修之事，句當官各三人，以京朝官、諸司使副充。竹木務，掌受諸路水運材植，抽算商販竹，以經營造，句當官一人，以京朝官充。　事材場，掌計度財物，前期樸斫，以經營造，監官二人，以京朝官、三班使臣充。　麥〈麥肙〉場，掌受京畿諸縣夏租〈麥肙〉，以給圬墁，監官一人，以三班使臣充。窯務，掌陶土為磚瓦，以給繕營及瓶缶之用，監官三人，諸司使、副充。丹粉所，掌燒變丹粉，以供繪飾，監官一人，內侍充。作坊物料庫，掌儲積財物，以備給用，監官三人，以京朝官及內侍三班使臣充。退材場，掌受京城內外退棄材木，掄其長短曲直，中度者以給營造，餘備薪爨，監官一人，以京朝官充。簾箔場，掌抽算竹木蒲葦，以供簾箔之用，監官二人，以京朝官充。建炎三年，與少府俱並歸工部。紹興三年，置將作監，少府事總焉。隆興初，宮室無所營繕，職務簡省，百工器用屬之文思院上下界，隸工部，本監惟置丞一員，餘官虛而不除。乾道以後，人才盛多，監、少、丞、簿無闕，凡臺省久次與郡邑之有聲者，悉借徑於此，號為儲才之地，而營繕之事，多俾府尹、畿漕分任其責寄祿官將作監丞後為宣議郎，主簿後為承務郎。
　　○國子監祭酒　司業　丞　主簿　國子博士　助教　太學　廣文　四門　律學　書學　算學等博士　武學宗學附
　　孫卿在齊為三老，稱祭酒胡廣曰："凡官名祭酒，皆一位之元長。古者賓得主人饌，則老者一人舉酒以祭地，故以祭酒為稱。"漢之侍中、魏之散騎常侍，功高者並為祭酒，用其義也。公府有祭酒，亦因其名。漢吳王濞年老不朝，為劉氏祭酒，則祭酒之名久矣王莽以安車駟馬迎夏侯勝為講學祭酒，勝推而不受。又漢置博士，至東京，凡十四人，而聰明有威重者一人為祭酒，謂之博士祭酒。蓋本曰僕射，中興轉為祭酒。魏因之。晉武帝咸寧四年，初立國子學，置國子祭酒一人永嘉中，又置儒林祭酒，以杜夷為之。國子，周之舊名，《周官》有師氏之職，即魏國子祭酒《周禮》師氏以三德、三行教國子，又有保氏而養國子以道，教之六藝也。晉介幘，皂朝服，進賢兩梁冠，佩水蒼玉。舊視侍中、列曹尚書劉毅、嵇紹並為此官。又袁瓌字山甫，為國子祭酒。時屢經喪亂，禮教陵遲，瓌上疏求立學徒，帝從之。國學之興，自瓌始也。又裴頠為祭酒時，奏立太學，起講堂，築門立，刻石以寫《五經》也。宋代不置學，則助教唯置一人，而祭酒、博士常置也。明帝太始六年，以國學廢，初置總明觀祭酒一人，有元、儒、文、史四科，科置學士各十人。齊高帝建元四年，有司奏置國學，祭酒准諸曹尚書，博士准中書郎，助教准南臺御史，選經學為先，若其人難備，給事中以還明經者，以本位領。其後國諱廢學。永明三年立學，尚書令王儉領祭酒。學既建，乃省總明觀。八年，國子博士何允單為祭酒，疑所服，陸澄等皆不能據，遂以元服臨試；月餘日，博議定，乃服朱衣。齊、梁號為國師，陳、後魏亦曰國子祭酒。其初定中原，先立太學，置《五經》博士。北齊國子寺有祭酒一人。隋開皇十三年，國子寺罷隸太常凡國學諸官，自漢以下並屬太常，至隋始革之，又改寺為學。仁壽元年罷國子學，唯立太學一所，省國子祭酒、博士，置太學博士總知學事。煬帝即位，改國子學為國子監，依舊置祭酒。唐因之。龍朔元年，東都亦置。龍朔二年，改為司成館，又改祭酒為大司成。咸亨初復舊。光宅元年，改國子監為成均監，神龍元年復舊。領國子學學生三百人、太學學生五百人四門學生五百人，俊士八百人、律學學生五十人、書學學生三十人。算學學生三十人凡六學生徒二千二百一十人。每學各置博士以總學事，及有助教等員。天寶九載，又於國子監置廣文館，領學生為進士業者。置博士、助教各一人，其品秩並與太學同。置祭酒一人，掌監學之政。皇太子受業，則執經講說，皆以儒學優重者為之。天寶九載，置廣文館學生進士。
　　國子司業。煬帝大業三年，於國子監初置司業一人。《禮》曰"樂正司業，父師司成"，因以為名。唐置二人，副貳祭酒通判監事。龍朔二年，改為少司成，咸亨初復舊。凡祭酒、司業，皆儒重之官，非其人不居。
　　丞，隋置三人，唐一人。
　　主簿，北齊置。隋一人，唐因之。
　　宋國子監判監事二人，以兩制或帶職朝官充，凡監事皆總之。直講八人，以京官、選人充，掌以經術教授諸生。丞一人，以京朝官或選人充，掌錢榖出納之事。主簿一人，以京官或選人充，掌文簿以句考其出納。監生無定員。元豐正官名，置祭酒、司業、丞、簿各一人，太學博士十人舊系直講，正、錄各五人，武學博士二人，律學博士、正名一人。祭酒掌國子、太學、武學、律學、小學之政令，司業為之貳，丞參預監事。凡諸生之隸於太學者，立三舍法見《學校門》。崇寧立辟廱，置大司成一人為師儒之首，總辟廱、太學之政令，位諸曹侍郎上，宣和罷。中興初，並國子監歸禮部。紹興三年，置國子監；十二年，置祭酒；十三年，始復建太學。隆興並省司業，不與祭酒並除。乾道七年，乃並除如故。
　　國子博士，班固雲，按六朝時往往有博士，掌通古今又曰：博士，秦官，漢因之。漢博士多至數十人，冠兩梁文帝時，博士朝服元端，章甫冠。武帝建元五年，初置《五經》博士。宣帝、成帝之代，《五經》定法稍增，置博士一人。博士選有三科，高第為尚書，次為刺史，其不通政事，以久次補諸侯太傅。於時孔光為博士，數使錄冤獄，行風俗，以高第為尚書叔孫通為博士，初制漢禮。又賈誼年二十餘，文帝召為博士，年最少。每有詔議下，諸老生未能言，誼盡為對之，人人各如其意。後漢博士凡十四人《易》：施、孟、梁京、邱氏；《尚書》：歐陽、大小夏侯；《詩》：齊、魯、韓氏；《禮》：大、小戴；《春秋》：嚴、顏，各一博士。華嶠《漢後書》曰："初，欲立《左氏傳》博士。範昇以為《左氏》淺末，不宜立。陳元聞之，乃詣闕上疏爭之，更相辯對，凡十餘上，帝卒立《左氏》學。"，掌以《五經》教子弟，國有疑事掌丞問對。舊時從議郎為博士，其通叡異藝，人平尚書，出部刺史、諸侯、守相，久次轉諫議大夫。中興高第為侍中，小郡若都尉博。士限年五十其《督郵版狀》曰："生事愛敬，喪沒如禮。理《易》、《尚書》、《孝經》、《論語》，兼崇載籍，窮微闡奧，師事某官，經明受謝。見授門徒尚五十人以上。正席謝坐，三郡二人。隱居樂道，不求聞達。身無金痍痼疾，三十六屬，不與妖惡交通。王侯賜賞，行應四科，經任博士。"下言某官某甲保舉。順帝諱"保"，故稱"守"。安帝以博士多非其人，詔命三公、將軍、中二千石舉博士各一人，務得經明行高，卓爾茂異。是時群僚承風，凡所旌賞，綽有餘裕。後旋復故，遂用陵遲。初，平帝元始四年，改博士為博士師。後漢兼而存之，並擇儒者桓榮、魯恭、戴憑等並為博士。魏及西晉朝，博士置十九人。武帝咸寧四年，初立國子學，置國子博士一人，皆取履行精淳、通明典義，若散騎常侍、中書侍郎、太子中庶子以上，乃得召試元帝時，荀崧上疏曰："昔咸寧、太康、永嘉之中，侍中、常侍、黃門通洽古今、行為世表者領國子博士。"。宋、齊諸博士皆皂朝服，進賢兩梁冠，佩水蒼玉。梁國學有博士二人；天監四年，置《五經》博士各一人魏、晉、宋、齊並不置《五經》博士，至此始置焉。舊國子學生限以貴賤，武帝欲招來後進，五館生皆引寒門雋才，不限人數。陳因之。後魏、北齊並有之。隋仁壽元年，省國子博士；大業三年，復置一人。唐增置二人。龍朔二年改為司成宣業，咸亨初復舊。諸州府亦有經學博士一人。
　　助教。晉咸寧四年，初立國子學，置助教十五人，以教生徒。江左及宋並十人宋制，《易》、《尚書　毛詩》、《禮記　周禮　儀禮》、《左傳》、《公羊》、《榖梁》各為一經，《論語》、《孝經》為一經，合十經，助教分掌。宋、齊並同。梁國子助教，舊視南臺御史，品服與博士同。陳因之。後魏亦有。北齊置十人。隋置四人唐國子學助教三人，諸府州縣各有助教職員府、州二人，縣一人，學生各有差。
　　太學博士。晉江左增置國子博士十六人，謂之太學博士，品服同國子博士。梁置太學博士八人。陳因之。後魏亦然。北齊國子寺有太學博士十人。後周置太學博士下大夫六人。隋初置太學博士五人；仁壽元年，罷國子，唯立太學，置博士五人；大業三年，減置二人。唐因之。助教，後魏置。北齊亦有之，置二十人。後周曰太學助教上士。隋又曰太學助教，五人；大業三年，減三人。唐因之。
　　廣文館博士一人，助教一人，並以文士為之，唐天寶九載置。
　　四門博士。《後魏書》劉芳表："雲太和二十年，立四門博士，於四門置學。按《禮記》曰'天子設四學'，鄭元注曰'四郊之虞庠也'。今以其遼遠，故置於四門。請移與太學同處。"從之。北齊二十人。隋五人。唐三人。助教，北齊國子寺有二十人，隋初則五人，唐因之。直講四人，唐初置，無員數，長安四年始定為四員。大成二十人，唐置，取貢舉及第人，簡聰明者，試書日誦得一千言，並日試策所習業等十條通七，然後補充，仍散官，祿俸賜會同直官例給。武太后長安中省，而置直講，定為四員。
　　律學博士，晉置，屬廷尉。衛覲奏請律學博士，轉相教授。東晉以下因之。梁曰胄子律博士，屬廷尉。陳亦有律博士。後魏、北齊並有之。隋大理寺官屬有律博士八人。唐因之，而置一人，移屬國學。助教一人，位從九品上。
　　書學博士，唐置三人，又置典學二人。
　　算學博士，唐置二人，又置典學二人。
　　宋國子監無博士，有直講八人，熙寧改為太學博士。元豐定製亦無國子博士。大觀元年乃置國子博士四員，國子正、錄各二員，與太學官分掌教導。中興後，置國子博士二員。太學博士，元豐改直講為之。紹聖元年令：太學博士、正、錄，令國子監長貳薦舉，召試而後除。紹興十二年，置太學博士三員。國子正、錄，大觀初置，掌行學規，糾不如規者罰之。紹興十三年，詔正、錄各置一員。太學正、錄：仁宗朝胡瑗掌太學，其正、錄第補諸生。熙寧末興三舍，始選官為正、錄，如學官之制。正、錄各五人，掌行學規，不如規者糾罰之。元祐三年，罷命官正、錄，以上舍、內舍充，後復置命官學正二員。紹聖悉如元豐舊制。紹興十二年，復各置一員。書庫官：淳化五年，判國子學李志言："監中印書，亦主掌錢物，凡有公文，其所司止以印書錢物所為名，稍為近俗。今乞改為國子監書庫官。"從之。書庫監官以京朝官充，掌印經史群書，以備朝廷宣索賜予之用，及出鬻而收其直以上於官。元豐三年省。中興後，並國子監入禮部。紹興十三年乃復置一員，三十一年罷。龍興初，詔主庫兼書庫。乾道七年，復置一員。
　　武學，唐開元間始置太公尚父廟，以留侯張良配，中春、中秋、上戊祭之，牲、樂如文宣王，仍以古名將十人為十哲配享。貞元元年，尊太公為武成王，詔考定可配享者，列古今名將六十四人圖形焉。
　　宋慶曆三年，詔置武學於武成王廟，以阮逸為教授。八月，罷武學，以議者言"古名將如諸葛亮、羊祜、杜預等，豈專學孫、吳"故也。熙寧五年，樞密院言："古者出師，受成於學，文武弛張，其道一也，乞復置武學。"詔於武成王廟置學。紹興十六年，詔修建武學。武博、武諭嘗以兵書、弓馬、武藝誘誨學者。元豐官制行，以博士代教授。紹興二十六年，詔武學博士、學諭各置一員，內博士於文臣有出身或武舉出身曾預高選充；其學諭差武學人，後又除文臣之有出身者。
　　宗學。漢平帝詔："朕惟宗室皆高帝子孫，令置宗師以糾教之。"明、章二帝友愛子弟，幼者率留京師，訓導以禮。唐高宗詔宗室子孫就秘書外省別為小學。
　　宋元豐六年，宗室令鑠乞建宗學，詔從之，既而中輟，建中靖國元年復置。崇寧初，立月書、季考法。南渡初，建學。嘉定更新置四齋，後再增三齋。宗學博士，舊諸王宮大小學教授也。至道元年，太宗將為皇侄等置師傅，執政謂環衛之官親王比，當有降，乃以教授為名。咸平初，遂命諸王府官分兼南、北宅教授。南宮者，太祖、太宗諸王之子孫處之，所謂睦親宅也。崇寧五年，又改稱某王宮宗子博士，位國子博士之上。靖康之亂，宗學遂廢。紹興四年，始復置諸王宮大小學教授二員，隆興省其一。嘉定九年十二月，始復置宗學，改教授為博士，又置宗學諭一員，並隸宗正寺。在太常博士之下，諭在國子正之上，俸給、賞典依國子博士及正體例。於是宗室疏遠者皆得就學，而彬彬可觀矣。旋有旨，復存諸王宮大小學教授一員。
　　○軍器監丞　主簿　甲坊署　弩坊署
　　後周武帝四年，初置軍器監。唐武德初，置軍器監。貞觀元年，罷軍器大監，置少監，後省之，以其地隸少府監，為甲弩坊。開元初，復以其地置軍器使；至三年，以使為監，更置少監一員、丞二員、主簿一員、錄事一員，及弩坊等署；十一年，悉罷之，復隸少府，為甲弩坊；十六年，移其名於北都，置軍器監亦嘗以太原尹兼領之。天寶六載，復於舊所置軍器監。監一人，領甲坊、弩坊兩署。
　　丞、主簿各一人，唐置。
　　甲坊署令、丞，《周禮　考工記》曰"函人為甲"。隋少府有甲鎧署。唐改焉。
　　弩坊署令、丞，《周禮》司弓矢掌四弩。隋有弓弩署。唐改焉。
　　宋軍器初領於三司胄案，官無專職。熙寧六年，廢胄案，乃按唐令置監，擇從官總判。元豐正名，分案五，所隸官屬四。東西作坊，掌造兵器、旗幟、戎帳行物，辨其名色，監官二人，以京朝官及三班使臣充。作坊物料庫，掌收鐵錫、羽箭、油漆之類。皮角場，掌收皮革、筋骨，以供作坊之用，置官與東西作坊同。建炎並歸工部。紹興復置長貳各一員。隆興初，詔軍器所已隸工部，本監惟置丞一員。乾道後置監、少監及簿。淳熙初，詔戎器非進入毋輒出所，由是呈驗浸省。嘉定以後，事最稀簡，特為儲才之所。
　　○都水使者丞　主簿　舟楫署　河渠署
　　虞舜命益作虞，以掌山澤。《周官》有林衡、川衡二官，掌林麓、川澤之禁。漢武帝元鼎二年，初置水衡都尉應劭曰："山林之官曰衡。掌諸池苑，故稱水衡。"張晏曰："主都水及林苑，故曰水衡。主諸官，故曰都。有卒徒武事，故曰尉。"師古曰："衡，平也，主平其稅也。"。掌上林苑漢趙充國以中郎為水衡都尉，主船官也，蓋主上林離宮燕休之處王莽改曰予虞。後漢光武省之，並其職於少府。每立秋傽劉之日，輒蹔置水衡都尉傽劉，將祭大獵之名。傽，敕俱反。事訖省。初，秦、漢又有都水長丞，主陂池灌溉，保守河渠，自太常、少府及三輔等皆有其官。漢武帝以都水官多，乃置左、右使者以領之劉向為左都水使者是也。又《續漢　百官志》曰劉向領三輔都水。至漢哀帝，省使者官。至東京，凡都水皆罷之，並置河隄謁者。漢之水衡都尉本主上林苑，魏世主天下水軍舟船、器械。晉武帝省水衡，置都水臺，有使者一人，掌舟航及運部，而河隄為都水官屬。元康中，復有水衡都尉《元康百官名》及《晉起居注》曰："陳慎、戴熊俱以都水使者領水衡都尉。"。懷帝永嘉六年，胡賊入洛陽，都水使者奚濬先出督運得免。江左省河隄諸公贊曰："陳勰字太和，有巧思，為都水使者。"《洛陽記》曰："千金隄，勰所置。"，宋都水使者銅印墨綬，進賢兩梁冠，與御史中丞同。孝武帝初，省都水臺，罷都水使者，置水衡令，孝建元年復置。齊有都水臺使者一人。梁初與齊同；天監七年，改都水使者為大舟卿，位視中書郎，列卿之最末者，主舟航河隄。陳因之。後魏初，皆有水衡都尉及河隄謁者、都水使者官；至永平二年，都水臺依舊置二使者。北齊亦置二使者。隋開皇二年廢都水臺入司農，十三年復置。仁壽元年，改臺為監，更名使者亦為監。煬帝又改為使者，尋又為監，加置少監，又改監及少監並為令，領舟楫、河渠二署。唐武德八年，置都水臺，後復為都水署，置令，隸將作。貞觀中，復為都水監，置使者。龍朔二年，改都水使者為司津監丞，咸亨元年復舊。光宅元年，改都水監為水衡，置都尉。神龍元年，復為都水監，置使者二人，分總其事，不屬將作，領舟楫，河渠二署。
　　丞。漢有水衡丞五人，亦有都水丞。後漢、晉初都水使者有參軍二人，蓋亦丞之職任。宋因之。梁大舟卿有丞，陳因之。後魏、北齊又曰參軍。隋曰都水丞。唐二人。
　　主簿，晉水衡都尉有之，為左、右、前、後、中五水衡令悉皆有之。梁大舟卿亦有之。至隋又置。唐因之。
　　舟楫署令。漢主爵中尉屬官有都船令、丞，水衡都尉有楫棹令、丞。晉曰船曹吏。齊曰官船典軍。後周曰舟中士。隋為舟楫署令、丞。唐因之，令、丞各一人。
　　河渠署。隋煬帝置令、丞各一人。唐因之。
　　宋都水監，判監事一人，以員外郎以上充；同判監一人，以朝官以上充；丞二人，主簿一人，並以京朝官充。掌內外河渠隄堰之事舊例三司河渠案。嘉祐三年，始專置監以領之。輪遣丞一人出外治河埽之事，或一歲再歲而罷，其問有諳知水政，或至三年者。置局於澶州，號曰外監寺司，押司官一人。元豐八年，詔提舉汴河隄岸司隸本監。先是，導洛入汴，專置隄岸司；至是，歸之都水司。元祐時，詔南、北外都水丞並以三年為任。七年，方議回河流，乃詔河北、京西漕臣及開封府界提點，各兼南、北外都水事。宣和三年，詔罷南、北外都水丞司，依元豐法，通差文武官一員。四年，臣僚言："都水監，因恩州修河，舉辟文武官至百二十餘員，授牒家居，不省所領何事，皆乘傳給券，第功希賞。"詔除正官十一員外，餘並罷。所隸有東、西四排岸司監官，各以京朝官、閤門祇侯以上及三班使臣充，掌水運綱船輸納顧直之事。汴河上下鎖、蔡河上下鎖各監官一人，以三班使臣充，掌算舟船木筏之事。天下堰總二十一，監官各一人；渡總六十五，監官各一人，皆以京朝官、三班使臣充，亦有以本處監當兼掌者。
　　○內侍省內侍　內常侍　內給事　內謁者監　內寺伯　掖庭局　宮闈局　奚官局　內僕局　內府局
　　天文有宦者四星，在帝座之西。《周官》有宮正、宮伯皆主王宮，中官之長、宮人掌王之六寢、內宰理王內之政令，以陰禮教六宮、閽人掌守王宮、寺人掌王之內人及女官。戰國時有宦者令趙有宦者令繆賢是。秦少府屬官有中書謁者令、丞，又有將行、衛尉、少府各一人並皇后卿。漢景帝中元六年，改將行為大長秋顏師古曰："秋者，收成之時。長者，恆久之義。故以為皇后官名。"。或用中人，或用士人中人，閹人。成帝加置太僕一人，掌太后輿馬。通謂之皇太后卿，皆隨太后宮為官號，在正卿上，無太后則闕衛尉在衛尉上，少府在少府上之類是也。又有長信詹事，掌皇太后宮。景帝六年，更名長信少府。平帝元年四年，更名長樂少府。帝祖母稱長信宮，帝母稱長樂宮，故有長信少府、長樂少府，職如長秋，位在長秋上，及職吏皆宦者也。後漢常用宦者，職掌奉宣中宮命，凡給賜族親，當謁見者關通之，中宮出則從。屬官有丞、中宮僕、謁者、私府署令。初，秦又置中常侍官，參用士人，皆銀璫左貂，給事殿省。漢制，置侍中、中常侍各一人省尚書事，黃門侍郎一人傳發書奏，皆用姓族。後漢中常侍贊導內事，顧問應對。永平中，始定員數，中常侍四人《漢舊儀》曰："秩千石，得出入臥內，舉法省中。"省中即禁中也。成帝外家王禁貴重，朝中為諱禁曰省，小黃門十人，自明帝以後，員數稍增，改以金璫右貂，兼領卿署之職。自和熹太后以女主稱制，不接公卿乃，以閹人為常侍、小黃門，通命兩宮。自此以來，悉用閹人，不調他士。自安迄桓，權任尤重，手幄王爵，口含天憲。桓帝既與宦官謀誅梁冀，乃封宦者五人單超、徐璜、貝瑗、左琯、唐衡也同日為侯，皆食邑，故世號"五侯"焉楊秉為太尉，奏請免中常侍侯覽、貝瑗等官。尚書召對秉掾屬曰："公府外職，而劾近官，經典漢制，有故事否？"秉使對曰："《春秋》趙鞅以晉陽之甲逐君側之惡。又《傳》曰除君之惡，唯力是視。鄧通戲慢，申屠嘉召責，文帝許之。漢制故事，三公之職，無所不統。"帝不得已，遂免覽官，削瑗國。及袁紹大誅宦者之後，永巷、掖庭復用士人，閫闈出入，莫有禁切，侍中、侍郎、門部騶宰，中外雜錯，醜聲彰聞。魏改漢制，太后三卿在九卿下。晉復舊，在同號卿上，有後則置，無後則闕。齊鬱林王立，文安太后即尊號，以宮名置宣德衛尉、少府、太僕。梁有弘訓太后，亦置屬官。陳亦有太后三卿。後魏大長秋掌顧問應對，自文明馮後，閹官用事，大者令、僕，小者卿、守宦者趙黑為選曹尚書。北齊有中侍中省，置中侍中二人，中常侍四人，掌出入閤門；又有長秋寺，置卿、中尹各一人，掌諸宮閤，領掖庭等令，並用宦者。後周有司內上士、小司內中士、巷伯中士等官。隋曰內侍省，領內侍、內常侍等官內侍即舊長秋，內常侍即舊中常侍。煬帝改內侍省為長秋監，置令一人、少令一人、丞二人，並用士人，餘用宦者。領掖庭、宮闈、奚官三署，亦參用士人。唐武德初，改為內侍省，皆用宦者。龍朔二年，改為內侍監，咸亨元年復舊。光宅元年，改為司宮臺，神龍元年復舊。有內侍四人掌知宮內供奉，中宮駕出則夾引，總判局事。舊二人，開元中加二人。貞元七年三月，敕："內侍五品以上，許養一子，仍以同姓者，初養日不得過十歲。"，內常侍六人通判省事。屬官有內給事八人，內謁者監六人，內寺伯二人，寺人六人。領掖庭、宮闈、奚官、內僕、內府等五局神龍元年後，始以中使出監諸軍兵馬。寶應元年五月，敕諸道州所承上命，須憑正敕可施行，不得懸便信中使宣敕即遵行。
　　內給事，《周禮》內小臣之職，掌王后之命，後出入，前驅。後漢少府有給事黃門，常侍左右，止在內宮，門通中外，及中宮已下眾事。自魏、晉至於梁、陳，無其職。後魏有中給事中。後改為中給事。北齊中侍中省有中給事中四人。煬帝改為內承直。唐復為內給事，置八人。
　　內謁者。後漢大長秋屬官有中宮謁者二人，主報中章。後魏、北齊有中謁者僕射。隋內侍省有內謁者監六人，內謁者十二人。唐因之。
　　內寺伯。《周禮》寺人掌王之內人及女宮之戒令。隋內侍省有內寺伯二人。唐因之。
　　掖庭局令。秦置永巷，漢武更名掖庭，置令，掌宮人簿帳、公桑養蠶及女工等事。後漢掖庭令掌後宮貴人采女；又有永巷令，典官婢，皆宦者，並屬少府。唐置二人。
　　宮闈局令二人。隋置。令掌宮內門閤之禁，及出納神主，並內給使名帳、糧廩事。唐因之。
　　奚官局令二人。齊、梁、陳、隋有奚官署令，掌守宮人、使藥、疾病、罪罰、喪葬等事。唐置二人。
　　內僕局令二人。後漢有中宮僕，掌車輿、雜畜及導等。唐置二人。
　　內府局令二人，漢有內者局令。隋曰內者。唐為內府，置令二人。掌內庫出納、帳設、澡沐等。
　　范曄史論曰："宦人之在王朝者，其來舊矣。將以其體非全氣，情志專良，通關中人，易以役養乎？然而後世因之，才任稍廣。其能者則勃貂、管蘇有功於楚、晉，景監、繆賢著庸於秦、趙。及其敝也，則豎刁亂齊，伊戾禍宋。漢興，仍襲秦制，置中常侍官，然亦引用士人，以參其選，皆銀璫左貂，給事殿省。又高後稱制，乃以張卿為大謁者，出入臥內，受宣詔命。文帝時有趙談、北宮伯子，頗見親幸。至於孝武，亦愛李延年。帝數宴後庭，或潛游離館，故請奏機事多以宦人主之。至元帝之世，史遊為黃門令，勤心納忠，有所補益。其後弘恭、石顯以佞險自進，卒有蕭、周之禍，損穢帝德焉。中興之初，內官悉用閹人，不復雜調他士。至永平中，始置員數，中常侍四人，小黃門十人。和帝即祚幼弱，而竇憲兄弟專總權威，內外臣僚莫由親接，所與居者，唯閹宦而己。故鄭眾得專謀禁中，終除大憝，遂享分土之封，超登宮卿之位。於是中官始盛焉。自明帝以後，迄乎延平，委用漸大，而其員稍增，中常侍至有十人，小黃門二十人，改以金璫右貂，兼領卿署之職。鄧後以女主臨政，而萬機殷遠，朝臣國議，無由參斷帷幄，稱制下令，不出房闈之間，不得不委用刑人，寄之國命。手握王爵，口含大憲，非復掖庭、永巷之職，閨牖房闥之任也。其後孫程定立順之功，曹騰參建桓之策，續以五侯合謀，梁冀受鉞，跡因公正，恩固主心，故中外服從，上下屏氣。或稱伊、霍之勳，無謝於往載；或謂良、平之畫，復興於當今。雖時亦忠公，而竟見排斥。舉動回山海，呼吸變霜露。阿旨曲求，則光寵三族；直情忤意，則慘夷五宗。漢之紀綱大亂矣。若夫高冠長劍，紆朱懷金者，佈滿宮闈；苴茅分虎，南面臣人者，蓋以十數。府署第館，綦列於都鄙；子弟支附，過半於州國。南金、和寶、冰紈、霧縠之積，盈仞珍藏；嬙媛、侍兒、歌童、舞女之玩，充備綺室。狗馬飾雕文，土木被緹繡。皆剝割氓黎，競恣奢欲。構害明賢，專樹黨類。其有更相援引，希附權強者，皆腐身熏子，以自衒達，同弊相濟，故其徒有繁，敗國蠹政之事不可覃書。所以海內嗟毒，志士窮棲，寇劇緣間，搖亂區夏。雖忠良懷憤，時或奮發，而言出禍從，旋見孥戮。因復大考鉤黨，轉相誣染。凡稱善士，莫不離被災毒。竇武、何進位崇戚近，乘九服之囂怨，協群英之勢力，而以疑留不斷，至於殄敗。斯亦運之極乎！雖袁紹龔行，芟夷無餘，然以暴易亂，亦何雲及！自曹騰說梁冀，竟立昏弱。魏武因之，遂遷龜鼎。所謂'君以此始，必以此終'，信乎其然矣！"
　　宋祁史論曰："太宗詔內侍省不立三品官，以內侍為之長，階第四，不任以事，惟門閤守禦、廷內埽除、稟食而已。武后時，稍增其人。至中宗，黃衣乃二千員，七品以上員外置千員，然衣朱紫者尚少。元宗承平，財用富足，志大事奢，不愛惜賞賜、爵位。開元、天寶中，宮嬪大率至四萬，宦官黃衣以上三千員，衣朱紫千餘人。其稱旨者輒拜三品將軍，列戟於門。其在殿頭供奉，委任華重，持節傳命，光焰殷殷動四方。所至郡縣奔走，獻遺至萬計。修功德，市禽鳥，一為之使，猶且數千緡。監軍持權，節度反出其下。於是甲舍、名園、上便之田為中人所占者半京畿矣。肅、代庸弱，倚為捍衛，故輔國以尚父顯，元振以援立奮，朝恩以軍密重，然猶未得常主兵也。德宗懲艾泚賊，故以左右神策、天威等軍委宦者主之，置護軍中尉、中護軍分提禁兵，是以庶柄下遷，政在宦人，舉手伸縮，便有輕重。至標士、奇材，則奏以為子；巨鎮強藩，則爭出我門。小人之情，猥險無顧籍，又日久侍天子，狎則無威，習則不疑，故昏君蔽於所昵，英主禍生所忽。元宗以遷崩，憲、敬以弒殞，文以憂僨，至昭而天下亡矣。禍始開元，極於天祐，凶愎參會，黨類殲滅，王室從而潰衰，譬猶灼火攻蠹，蠹盡木焚，詎不哀哉！跡其殘氣不剛，柔情易褫，褻則無上，怖則生怨，借之權則專，為禍則迫而近，緩相攻，急相一，此小人常勢也。噫！梟狐不神，天與之昏，末如亂何。故取中葉以來宦人之大者萃之篇。"
　　右古今宦者之禍，無如漢、唐之季年。範、宋二史傳論特為明暢，故備載之。然夷考其磐固猖獗之由，則有自來矣。蓋將相者，天下大權之所自出也。漢中葉以後，以中書為政本，而中書令管機密，屬之貂璫，是宦者得以竊相之柄也。故陳蕃、竇武、何進之徒，一有規畫奏啟，即為所窺，先發制人，禍不旋踵，而國祚隨之。唐中葉以後，倚兵戎定禍亂，而觀軍容、監軍屬之貂璫，是宦者得以竊將之權也。故勳德如李、郭，則俯首受節制，而不免失律；跋扈如李茂貞、朱全忠，則稱兵內侮，而遂以移祚矣。兵刑者，人主威柄之所自出也。漢自桓、靈以來，有黃門北寺獄，是宦者得以專刑也。故窮捕鉤黨，剿戮名士，皆黃門北寺獄之所為也。唐自德、代以來，有兩軍中尉，是宦者得以專兵也。故易置人主，誅夷大臣，皆兩軍中尉之所為也。蓋將相之任，彼得以據之；兵刑之司，彼得以專之；而又地近情親，根連株固，故雖有英特之君、賢智之臣，終不能以一朝而去腹心之病，亦由積漸之久故也。然桓、靈昏主，又從而崇獎之，故權悉下移，而漢之亡遂亟。文、武、宣賢君，雖不能抑制之，然政自已出，故唐之亡少紓雲。宋初有內中高品班院，淳化五年改入內內班院，又改入內黃門班院，又改內侍省入內內侍班院。景德三年詔："其東門取索司可並隸內東門司，餘入內都知司、內東門都知司、內侍省入內內侍班院可立為入內內侍省，以諸司隸之。"國初有內班院，淳化五年八月，改內班為黃門；九月，改黃門為內侍省。入內內侍省與內侍省，號為前、後省，而入內省比前省尤為親近。通侍禁中、役服褻近者，隸入內內侍省。供侍殿中、備灑埽之職、役使雜品者，隸內侍省《職略》雲入內內侍省號北司，內侍省號南班，與《志》不同。入內內侍省有都都知、都知、副都知、押班、內東頭供奉官、內西頭供奉官、內侍殿頭、內侍高品、內侍高班、內侍黃門。內侍省有左班都知、副都知、右班都知、副都知、押班、內東頭供奉官、內西頭供奉官、內侍殿頭、內侍高品、內侍高班、內侍黃門。自供奉官至黃門，以一百八十人為定員。凡內侍初補曰小黃門，經恩遷補則為內侍黃門。後省官闕，則以前省官補。押班次遷副都知，次遷都都知，遂為內臣之極品。熙寧中，入內內侍省、內侍省都知押班逐省，各以轉入先後相壓，永為定式。其官稱，則有內客省使、延福宮使、宣政使、宣慶使、昭宣使，國初所置《職略》云："太祖以內客省使換樞密，以延福宮使換宣徽，其旨遠哉。由都知延福使以下至寄資諸司副使者，即依外官蔭補之法。"。元豐議改官制，張誠一欲易都知、押班之名，置殿中監以易內侍省。既而宰執進呈，神宗曰："祖宗為此名有深意，豈可輕議《四朝志》、王定國《見聞錄》？"政和二年，始遂改焉。以通侍大夫易內客省使，正侍大夫易延福宮使，中侍大夫易景福殿使，中亮大夫易宣慶使，中衛大夫易宣政使，拱衛大夫易招宣使，供奉官易內東頭供奉官，左侍禁易內西頭供奉官，右侍禁易內侍殿頭，左班殿直易內侍高品，右班殿直易內侍高班，而黃門之名如故。其屬有：禦藥院句當官四人，以入內內侍省充，掌按驗方書，修合藥劑，以侍進禦及供奉禁中之用。內東門司句當官四人，以入內內侍省充，掌宮禁人物出入，周知其名數而譏察之。合同憑由司監官二人，掌禁中宣索之物，給其要驗，凡特旨賜予，皆具名數憑由，付有司准給。管句往來國信所管句官二人，以都知、押班充，掌契丹使介交聘之事。後苑句當官無定員，以內侍充，掌苑囿、池沼、臺殿、種藝、雅飾，以備遊幸。造作所，掌造作禁中及皇屬婚娶之名拜。龍圖、天章、寶文閣句當官四人，以入內內侍充，掌藏祖宗文章、圖籍及符瑞、寶玩之物，而安像設以崇奉之。軍頭引見司句當官五人，以內侍省都知、押班及閤門宣贊舍人以上充，掌供奉便殿禁衛諸軍入見之事，及馬、步兩直軍員之名。翰林院句當官一員，以內侍押班、都知充，總天文、書藝、圖畫、醫官四局，凡執伎以事上者皆在焉。中興以來，深懲內侍用事之弊，嚴前、後省使臣與兵將官往來之禁，著內侍官不許出謁及接見賓客之令。紹興三十年，詔內侍省所掌職務不多，徒有冗費，可廢並歸入內內侍省。舊制，內侍遇誕節許進子，年十二試以墨義，即中程者，候三年引見供職。三十二年，殿中侍御史張震言宦者員眾，孝宗即命內侍省開具見在人數，免會慶節進子，仍定以二百人為額。乾道間，以差赴德壽宮應奉闕人，增至二百五十人。紹熙三年，因宰臣奏，中官只令承受宮禁中事，不許預聞他事。嘉定初，詔內侍省陳乞恩例，親屬充寄班祇候，以十年為限。
