
　　漢昭帝始元二年，發習戰射士，調故吏將屯田張掖郡調，發遣之也。故吏，前為官職者。
　　宣帝神爵元年，後將軍趙充國擊先零羌，罷騎兵，屯田以待其敝。
　　充國奏曰："臣所將吏士、馬牛食，月用糧榖十九萬九千六百三十斛，鹽千六百九十三斛，茭槁二十五萬二百八十六石。難久不解，徭役不息，又恐他夷卒有不虞之變。且羌虜易以計破，難用兵碎也，故臣愚心以為擊之不便。計度臨羌東至浩音告亹音門，即金城郡廣武縣地。臨羌在今西平郡，羌虜故田及公田，民所未墾，可二千頃以上，願罷騎兵，留弛刑應募，及淮陽、汝南步兵與吏私從者，合凡萬二百八十一人，用榖月二萬七千三百六十三斛、鹽三百八斛，分屯要害處。冰解漕下，繕鄉亭，浚溝渠漕下，以水運木而下也，理湟音皇陿音陜以西道橋七十所，令可至鮮水左右。田事出，賦人二十畝田事出，謂至春人出營田也。賦謂班與之，至四月草生，發郡騎及屬國胡騎伉健各千，倅馬十二就草。倅馬，副馬。十二者，千騎則與副馬二百匹也，為田者遊兵，以充入金城郡，益積蓄，省大費。今大司農所轉榖至者，足支萬人一歲食。謹上田處及器用簿，唯陛下裁許。"又上便宜十二事："步兵九校一部為一校，吏士萬人，留屯以為武備，因田致榖，威德並行，一也。又因摧折羌虜，令不得歸肥饒之地，貧破其眾，以成羌虜相畔之漸，二也。居民得並田作，不失農業，三也。軍馬一月之食，度支田士一歲，罷騎兵以省大費，四也。至春省田士卒，循河湟漕榖至臨羌，以示羌虜，揚威武，傳世折沖之具，五也。以閑暇時下所伐材，繕治郵亭，充入金城，六也。兵出，乘危僥幸，不出，令反畔之虜竄於風寒之地，離霜露、疾疫、瘃墮之患墮謂因寒而墮指也，坐得必勝之道，七也。亡經阻遠追死傷之害，八也。內不損威武之重，外不令虜得乘間之勢，九也。又亡驚動河南大開、小開皆羌種，使生他變，十也。治湟陿中道橋，令可至鮮水，以制西域，信威千里，從枕席上過師，十一也。大費既省，繇役豫息，以戒不虞，十二也。留屯田得十二便，出兵失十二利，屯田內有亡費之利，外有守禦之備，騎兵雖罷，虜見萬人留田，為必禽之具，其土崩歸德，宜不久矣。"詔罷兵，獨留充國屯田。明年五月，充國奏："羌本可五萬人軍，凡斬首七千六百級，降者三萬三千人，溺河湟饑餓死者五六千人，定計遺脫與煎鞏、黃羝俱亡者不過四千人。羌靡忘等自詭必得，請罷屯兵。"詔可。充國振旅而還。
　　按：屯田所以省饋餉，因農為兵，而起於漢昭、宣之時。然文帝時，晁錯上言："遠方之卒，守塞一歲而更，不知胡人之能，不如選常居者，家室田作以備之，為之高城深塹，先為室屋，具田器，募罪人及免徒復作，及民之欲往者，皆賜高爵，復其家，俾實塞下，使屯戍之事省，輸將之費寡。"則其規模已略出此，但文帝則與以田屋，令其人自為戰守，而此屯田則以兵留耕，因取其耕之所獲以餉兵，微為不同。又按：武帝征和中，桑弘羊與丞相、御史請屯田故輪臺地，以威西域，而帝下詔深陳既往之悔，不從之。其事亦在昭、宣之前。然輪臺西於車師千餘里，去長安且萬里，非張掖、金城之比，而欲驅漢兵遠耕之，豈不謬哉？賴其說陳於帝既悔之後耳。武帝通西域，復輪臺、渠犁，亦置營田校尉領護，然田卒止數百人。今弘羊建請以為溉田五千頃以上，則徙民多而騷動眾矣。帝既悔往事，思富民，宜其不從也。
　　東漢邊郡置農都尉，主屯田殖榖。
　　光武建武四年，劉隆討李憲，憲平，遣隆屯田武當。馬援以三輔地曠土沃，而所將賓客猥多，乃上書求屯田上林苑中，帝許之。
　　六年，王霸屯田新安。夏，李通破公孫述於西城，還屯田順陽。
　　八年，王霸屯田函谷關。張純將兵屯田南陽。
　　明帝永平十六年，北伐匈奴，取伊吾地，置宜禾都尉以屯田，遂通西域。
　　章帝建初二年，罷伊吾盧屯田兵。
　　和帝永元二年，擊伊吾破之。
　　三年，班超定西域，復置戊己校尉。
　　十四年，安定降羌燒何種反，曹鳳請廣設屯田，隔塞羌胡交關之路，及省委輸之役。上乃拜鳳為金城西部都尉，將徙士屯龍耆。後金城長史上官鴻上開置歸義、建威屯田二十七部。侯霸復開置東、西邯屯田，增留、逢二部，帝皆從之。列屯夾河，合三十四部，其功垂立，會永初中諸羌叛，乃罷。
　　順帝永建四年，虞詡上疏曰："《禹貢》雍州之域，厥土惟上，且沃野千里。夫棄沃壤之饒，損自然之財，不可謂利。"書奏，帝乃復三郡朔方、西河、上郡，激河浚渠為屯田，省內郡費歲一億計。明年，校尉韓皓轉湟中屯田，置西河間，以逼群羌。羌以屯田近之，恐必見圖，乃解仇詛盟。馬續上移屯田湟中，羌意乃安。至陽嘉元年，以湟中地廣，增置屯田五部。並為十部。
　　永建六年，以伊吾膏腴之地，旁近西域，匈奴資之以為鈔暴，復令開設屯田，如永平故事。鄧訓擊敗迷唐諸羌，威信盛行，遂罷屯田，各令歸郡，唯置弛刑徒二千餘人，分以屯田，為貧人耕種。修理城郭塢壁而已。
　　陽嘉元年，復置元菟郡屯田六部。傅燮為漢陽太守，廣開屯田，列置四千餘營。
　　獻帝建安元年，募民屯田許下。
　　中平以來，天下亂離，民棄農業，諸軍並起，率乏糧榖，無終歲之計，饑則寇掠，飽則棄餘，瓦解流離，無敵自破者不可勝數。袁紹在河北，軍人仰食桑椹；袁術在江淮，取給蒲蠃。民多相食，州裏蕭條。羽林監棗祗及韓浩請建置屯田，操從之，以祗為屯田都尉，以騎都尉任峻為典農中郎將，募民屯田許下，得榖百萬斛。於是州郡例置田官，所在積榖，倉廩皆滿，故操征伐四方，無運糧之勞，遂能兼並群雄。軍榖之饒，起於祗而成於峻。
　　建安十四年，曹操引水軍自渦入淮，出肥水，軍合肥，開芍陂屯田。
　　諸葛亮由斜谷伐魏。亮以前者數出，皆以運糧不繼，使己志不伸，乃分兵屯田，為久駐之計。耕者雜於渭濱居民之間，而百姓安堵，軍無私焉。
　　魏齊王芳正始四年，司馬宣王督諸軍伐吳，時欲廣田畜榖，為滅賊資，乃使鄧艾行陳、項以東至壽春自今淮陽郡項城縣以東至壽春郡。艾以為田良水少，不足以盡地利，宜開河渠，可以大積軍糧，又通運漕之道，乃著《濟河論》以喻其指。又以為："昔破黃巾，因為屯田，積榖於許都，以制四方。今三隅已定，事在淮南，每大軍征舉，運兵過半，功費百億，以為大役。陳、蔡之間，土下田良，可省許昌左右諸稻田，並水東下。令淮北屯二萬人，淮南三萬人，十二分休，常有四萬人且佃且守，水豐，常收三倍於西，計除眾費，歲完五百萬斛，以為軍資。六七年間，可積三千萬斛於淮上，此則十萬之眾五年之食也。以此乘吳，無往而不克矣。"宣王善之，皆如艾計，遂北臨淮水，自鍾離而南，橫石以西，盡沘旁脂反水四百餘里，五里置一營，營六十人，且佃且守，兼修廣淮陽、百尺二渠，上引河流，下通淮、潁，大理諸陂於潁南北，穿渠三百餘里，溉田二萬頃，淮南、淮北皆相連接，自壽春到京師，農官兵田，雞犬之聲，阡陌相屬。每東南有事，大軍興眾，汎舟而下，達於江淮，資食有儲而無水害，艾所建也。
　　晉羊祜為征南大將軍，鎮襄陽。吳石城守去襄陽七百餘里，每為邊害，祜患之，竟以詭計令吳罷守。於是戍邏減半，分以墾田八百餘頃，大獲其利。祜之始至也，軍無百日之糧，及至季年，有十年之積。
　　太康元年平吳之後，當陽侯杜元凱在荊州今襄陽郡修召信臣遺跡召信臣所作鉗盧陂、六門堰，並今南陽郡穰縣界，時為荊州所統，激用滍音蚩、淯音育諸水，以浸原田萬餘頃，分疆刊石，使有定分，公私同利，眾庶賴之，號曰"杜父"。舊水道唯沔漢達江陵千數百里，北無通路。又巴邱湖，沅湘之會，表裏山川，實為險固，荊蠻之所恃也。預乃開楊口，起夏水，達巴陵千餘里夏水、楊口在今江陵郡江陵縣界，巴陵即今郡，內瀉長江之險，外通零桂之漕零陵、桂陽並郡，南土歌之曰："後世無叛由杜翁，孰識知名與勇功！"
　　東晉元帝督課農功，二千石長吏以入榖多少為殿最，其宿衛要任，皆令赴農，使軍各自佃，即以名廩。大興中，三吳大饑，後軍將軍應詹上表曰："魏武帝用棗祇、韓浩之議，廣建屯田，又於征伐之中，分帶甲之士，隨宜開墾，故下不甚勞，大功克舉。間者流人奔東吳，東吳今儉，皆已還返。江西良田曠廢未久，火耕水耨，為功差易。宜簡流人，興復農官，功勞報賞，皆如魏氏故事，一年中與百姓，二年分稅，三年計賦稅，以使之公私兼濟，則倉庾盈億，可計日而待之。"
　　穆帝昇平初，荀羨為北部都尉，鎮下邳今臨淮郡縣屯田於東陽之石鱉亦在今之臨淮郡界，公私利之。
　　齊高帝敕桓崇祖修理芍陂田，曰："卿但努力營田，自然平殄虜寇。昔魏置典農，而中都足食；晉開汝、潁，而河、汴委儲。卿宜勉之。"
　　後魏文帝大統十一年，大旱。十二年，秘書丞李彪上表："請別立農官，取州郡戶十分之一為屯田人，相水陸之宜，料頃畝之數，以贓贖雜物市牛科給，令其肆力。一夫之田，歲責六十斛，甄其正課並征戍雜役。行此二事，數年之中榖積而人足矣。"帝覽而善之，尋施行焉。自此公私豐贍，雖有水旱不為害。
　　北齊廢帝乾明中，尚書左丞蘇珍芝又議修石鱉等屯，歲收數十萬石。自是淮南軍防糧足。
　　孝昭帝皇建中，平州刺史嵇曄建議開幽州督亢舊陂今范陽郡范陽縣界，長城左右營屯，歲收稻粟數十萬石，北境得以周贍。又於河內置懷義等屯，以給河南之費，自是稍止轉輸之勞。
　　武成帝河清三年，詔沿邊城守堪耕食者營屯田，置都子使以統之，一子使當田五十頃，歲終課其所入，以論褒貶。
　　隋文帝開皇三年，突厥犯塞，吐谷渾寇邊，轉輸勞敝，乃令朔方總管趙仲卿於長城以北大興屯田。
　　唐開軍府以捍要沖，因隙地置營田，天下屯總九百九十二。司農寺因屯三頃，州、鎮諸軍每屯五十頃，水陸腴瘠、播植地宜與其功庸煩省、收率之多少，皆決於尚書省。苑內屯以善農者為屯官、屯副，御史巡行蒞輸。上地五十畝，瘠地二十畝，稻田八十畝，則給牛一。諸屯以地良薄與歲之豐凶為三等，具民田歲獲多少，取中熟為率。有警，則以兵若夫千人助收。隸司農者，歲三月，卿、少卿循行治不法者，凡屯田收多者褒進之。歲以仲春籍來歲頃畝、州府軍鎮之遠近，上兵部，度便宜遣之。
　　開元二十五年，詔："屯官敘功，以歲豐凶為上下。鎮戍地可耕者，人給十畝以供糧。方春，令屯官巡行，謫作不時者。"天下屯田，收榖百九十餘萬斛。初，度支歲市糧於北都，以贍武振、天德、靈武、鹽、夏之軍，費錢五六十萬緡，溯河舟溺甚眾。
　　建中初，宰相楊炎請置屯田於豐州，發關輔民鑿陵陽渠以增溉。京兆尹嚴郢嘗從事朔方，知其利害，以為不便，疏奏不報。郢乃奏："五城舊屯，其數至廣，以開渠之糧貸諸城官田，約以冬輸；又以開渠功直布帛先給田者，據估轉榖。如此，則關輔免調發，五城田辟，比之浚渠利十倍也。"時楊炎方用事，郢議不用，而陵陽渠亦不成，然振武、天德良田廣袤千里。
　　元和中，振武軍饑，宰相李絳請開營田，可省度支漕運，及絕和糴欺隱。憲宗稱善，乃以韓重華為振武、京西營田、和糴、水運使，起代北，墾田三百頃，出贓罪吏九百餘人，給以耒耜、耕牛，假糧種，使償所負粟。一歲二熟，因募人為十五屯，每屯百三十人，人耕百畝，就高為堡，東起振武，西逾雲州，極於中受降城，凡六百餘里，列柵二十，墾田三千八百餘頃，歲收粟二十萬石，省度支錢二千餘萬緡。重華入朝，奏請益開田五千頃，法用人七千，可以盡給五城。會李絳已罷，後宰相持其議而止。憲宗末，天下營田皆雇民或借庸以耕，又以瘠地易上地，民間苦之。穆宗即位，詔還所易地，而耕以官兵。耕官地者，給三之一以終身。靈武、邠寧土廣肥而民不知耕，太和末，王起奏立營田。後党項大擾河西，邠寧節度使畢諴亦募士開營田，歳收三十萬斛省度支錢數百萬緡。
　　開元令："諸屯田應用牛之處，山原、川澤，土有硬軟，至於耕墾，用力不同，土軟處每一頃五十畝配牛一頭，強硬處一頃二十畝配牛一頭。即當屯之內，有軟有硬，亦依此法。其稻田每八十畝配牛一頭。諸營田若五十頃外更有地剩配丁牛者，所以收斛斗皆準頃畝折除。其大麥、蕎麥、乾蘿蔔等，準粟計折斛斗，以定等級。"天寶八載，天下屯收百九十一萬三千六百六十石，關內五十六萬三千八百一十石，河北四十萬三千二百八十石，河東二十四萬五千八百石，河西二十六萬八十八石，隴右四十四萬九百二石。
　　上元中，於楚州古射陽湖置洪澤屯，壽州置芍陂屯，厥田沃壤，大獲其利。
　　宋太祖皇帝端拱二年，以左諫議大夫陳恕為河北東路招置營田使、魏羽為副使，右諫議大夫樊知古為河北西路招置營田使、索湘為副使，欲大興營田也。
　　先是，自雄州東際於海，多積水，戎人患之，未嘗敢由此路入寇。順安軍西至北平二百里，地平廣無隔閡，每歲胡騎多由此而入。議者以為宜度地形高下，因水陸之便，建阡陌，浚溝洫，益樹五稼，可以實邊廩而限戎馬。雍熙後數用兵，岐溝、君子館敗衄之後，河朔之民，農桑失業，多閑田，且戍兵增倍，故遣恕等經營之。恕密奏："戍卒皆惰遊，仰食縣官，一旦使冬被甲兵，春執耒耜，恐變生不測。"乃詔止令葺營堡，營田之議遂寢。
　　淳化四年，知雄州何承矩請於順安寨西引易河築堤為屯田。既而河朔頻年霖澍水潦，河流湍溢，壞城壘民舍，復請因積潦處畜積為陂塘，大作稻田以足食。
　　滄州臨津令黃懋上書，請於河北諸州作水利田。懋自言閩人，閩地種水田，緣山導泉，倍費功力；今河北州軍陂塘甚多，引水溉田，省功易就，三五年內，公私必獲大利。乃詔承矩往河北諸州水所積處大墾田，以承矩為制置河北沿邊屯田使，懋充判官，發諸州鎮兵萬八千人給其役。凡雄莫霸州、平戎破虜順安軍興堰六百里，置斗門，引澱水灌溉。初年種稻，值霜早不成，次年方熟。初，承矩建議，沮之者頗眾，又武臣習攻戰，亦恥於營葺，種稻又不成，群議益甚，幾罷役。至是，議者乃息，莞蒲、蜃蛤之饒，民賴其利。
　　按：古者，兵與農共此民也，故無事則驅之為農而力稼穡，有事則調之為兵而任征戰，雖唐府兵之法猶然。至於屯田，則驅遊民辟曠土，且耕且戍，以省饋餉，尤為良法。自府兵之法既壤，然後兵農判而為二，不特農疲於養兵，而兵且恥於為農。觀陳恕所奏及沮何承矩屯田之議者可見，然則國力如之何而不敝於餉軍也哉！
　　真宗咸平五年，殿直牛睿請增廣方田，疏治溝塍，為胡馬之閡。詔邊臣經度之。順安軍、威虜軍、保州、定州皆有屯田。
　　大中祥符九年，改定州、保州、順安軍營田務為屯田務。凡九州軍皆遣官監務，置吏屬，召募役兵，自京師傳送，鬻稭幹以補牛闕。
　　陜西轉運使劉綜上言："宜於古原州建鎮戎軍，以備賊遷，請於軍城四面置屯田務，開田五百頃，置下軍二千人、牛八百頭以耕種之。又置堡寨，使其分居，無寇則耕，寇來則戰。"從之。既而原、渭亦開方田，戎人內屬者皆依之得以安居。
　　太宗時，度支判官陳堯叟等上言："自唐季以來，農政多廢，民率棄本，不務力田，是以家鮮餘糧，地有遺利。臣等每於農畝之業，精求利害之理，必在乎修墾田之利，建用水之法。討論典籍，備窮本末。自漢、魏、晉、唐以來，於陳、許、鄧、潁、蔡、宿、亳至於壽春，用水利墾田，陳跡具在。望選稽古通明之士，分為諸州長吏，兼管農事，大開公田，以通水利，發江淮下軍散卒，及募民以充役，每一夫給牛一頭，治田五十畝。雖古制一夫百畝，今且墾其半，俟久而古制可復也。畝約收三斛，歲可得十五萬斛，凡七州之間置二十屯，可得三百萬斛，因而益之，不知其極矣。行之二三年，必可至倉廩充實，省江、淮漕運。其民田之未辟者，官為種植，公田之未墾者，募民墾之，歲登所取，並如民間主客之例，此又敦本勸農之至道也。傅子曰：'陸田命懸於天，人力雖修，茍水旱不時，則一年之功棄矣；水田之制由人力，人力茍修，則地利可盡也。'且蟲災之害又少於陸，水田既修，其利兼倍，與陸田不侔矣。"上覽奏嘉之，即遣大理寺丞皇甫選、光祿寺丞何亮乘傳往諸州案視經度。事卒不行。
　　襄州襄陽縣有屯田三百餘頃，知州耿望請置營田務，是歲，種稻三百餘頃。五年，以其煩擾，罷之。
　　唐州赭陽陂亦有營田務，歲種七十餘頃。後以其所收薄，且擾人，罷之，賦貧民。
　　天禧末，諸州屯田總四千二百餘頃，而河北屯田歲收二萬九千四百餘石，而保州最多，逾其半焉。江淮、兩浙承魏制，皆有屯田，克復後，多賦與民輸租，第存其名。在河北者，雖有其實，而歲入無幾，利在畜水，以限戎馬而已。
　　治平三年，河北屯田有田三百六十七頃，得榖三萬五千四百六十八石。
　　屯田因兵屯得名，則固以兵耕；營田募民耕之，而分裏築室，以居其人，略如晁錯田塞之制，故以營名，其實用民而非兵也。國初，惟河北屯田有兵，若江、浙間名屯田者，皆因五代舊名，非實有屯也。祥符九年，李允則奏改保州、定州營田務為屯田務，則募兵以供其役。熙寧取屯田務罷之，則又收務兵各隸其州，以為廂軍，則屯、營固異制矣。然咸平中，營田襄州，既而又取鄰州兵用之，則非單出民力。熙、豐間，屯營多在邊州，土著人少，則不復更限兵民，但及給用即取之，於是屯田、營田實同名異，而官莊之名最後乃出，亦往往雜用兵民也。其間又有牧地者，本收閑地以給牧養，後亦稍取可耕者以為之田，而邊地荒棄者，又立頃畝，招弓箭手田；其不屬弓箭手而募中土人往耕者，壤地租給大抵參錯，名雖殊而制相入也。
　　神宗熙寧元年，詔以坊監牧馬餘地立田官，令專稼政，以資牧養之用。按原武、單鎮、洛陽、沙苑、淇水、安陽、東平七監地，餘良田萬七千頃，可賦民租佃，收草粟以備枯寒，從樞密副使邵亢請也。
　　四年，河北屯田司屢言豐歲所入亦不償費，詔沿邊屯田，不以水陸，悉募民租佃，罷屯田務，收其兵為州廂軍。
　　五年，知延州趙善卨乞根括閑田及募弓箭手，詔如其請行之。
　　卨上議曰今陜西雖有曠土，而未嘗耕墾，屯戍不撤，而遠方有輸納之勤。願募民耕閑田。"經略安撫使郭逵言："今懷寧寨新得地百里，已募弓箭手，無閑田可耕。"遂括得地萬五千餘頃，募蕃漢兵幾五千為八指揮。知熙州王韶乞以河州蕃部近城川地招弓箭手，又以山坡地招蕃兵弓箭手，每寨五指揮，以二百五十人為額，每人給地一頃，蕃官兩頃，大蕃官三頃。熙河多美田，朝廷委提點秦鳳刑獄鄭民憲興營田，奏辟官屬，以集其事。
　　七年，章惇初築沅州，亦為屯田務。元豐二年，以所收不及額，罷之。
　　九年，詔："熙河路有弓箭手耕種不及之田，經略安撫司權點廂軍田之，官置牛具、農器，人給一頃，歲終參較弓箭手、廂軍所種，孰為優劣，以行賞罰。"六月，鄭民憲言：逃走弓箭手並營田地土，作多方設法，召人請佃。今來認租課，乞許就近於本城寨送納，特與蠲免支移、折變。"從之。
　　知河州鮮于師中乞以未募弓箭手地百頃為屯田。從之。
　　樞密使吳充言："實邊之策，惟屯田為利。近聞鮮于師中建請，朝廷以計置弓箭手重於改作，故裁令試治百頃而已。然屯田之法，行之於今誠未易，惟有因今弓箭手以為助法，公田似有可為。且以熙河四州較之，無慮一萬五千頃，十分取一以為公田，大約歲收畝一石，則公田所得十五萬，水旱、肥瘠，三分除一，亦可得十萬。官無營屯、牛具、廩給之費，借用眾力而民不勞，大荒不收而官無損，省轉輸，平糴價，凡六便。"詔議其事。議者謂弓箭手皆新招，重以歲連不善，若使之自備功力耕佃，恐人心動搖，宜俟稍稔推行。
　　元豐元年，詔經制熙河財用司括冒耕地，期半歲，使民得自言。
　　五年，提舉熙河營田康識言："新復土地，及命官分畫經界，選知田廂軍，人給一頃耕之，餘悉給弓箭手，人加一頃，有馬者又加五十畝，每五十頃為一營。""四寨堡見缺農作廂軍，乞許於秦鳳、涇原、熙河三路選募廂軍及馬遞鋪卒，願行者人給裝錢二千。"從之。
　　八年，樞密院上河東經略司之言曰："去年出兵耕種木瓜原地，凡用將兵萬八千餘人，馬二千餘匹，費錢七千餘緡，榖近九千石，糗糧近五萬斤，草萬四千餘束。又保甲守禦費緡錢千三百，米三千二百石，役耕民千五百，雇牛千具，皆強民為之，所收禾、粟、蕎麥萬八千石，草十萬二千，不償所費。又借轉運司錢榖以為子種，至今未償。增人馬防拓之費，仍在年計之外。慮經略司來年再欲耕種，乞早賜約束。"詔諭呂惠卿毋蹈前失。
　　先一年，惠卿雇五縣耕牛，發將兵外護耕新疆於木瓜原等處五百餘頃，自謂所得極厚，可助邊計。至是，乃詔戒之。
　　元祐元年，永興軍民庶進狀言："興平縣有地二百四十餘頃，久輸二稅。熙寧五年，本縣抑令退為牧地。"詔提刑司審定以奏，如他州縣更有以稅地改牧地者，亦具以聞。提刑司乞與免納租錢，給種如故。
　　大觀二年，陜西轉運副使孫琦言："西寧、湟、廊三州良田沃野，並給族部，略無稅賦。今進築之初，宜召諸首領與族長開諭，令量立租課，責期限，並委族長使之催輸。"詔童貫度其宜以行。
　　五年，提舉涇原弓箭手司奏："乞案漢蕃田土，其已開熟地仍許著業外，若非朝命所給，而州軍帥司一時私自撥予，或川原漫坡地土今仍荒閑者，並以給招闕額人馬，惟其不堪耕種者，方許撥充牧地，庶可究極地利，增廣人兵。"從之。
　　祖宗時，營田皆置務淳化中，河北有屯田務。祥符九年，改定州、保州營田務為屯田務。天聖四年，廢襄、唐二州營田務。慶歷元年，陜西置營田務。何承矩建議於河北端拱元年歐陽修募弓箭手於河東慶歷二年，陳恕、樊知古招置營田於河東、北端拱二年，范仲淹大興屯田於陜西慶歷元年，耿望置屯田襄州咸平二年，章惇初築沅州亦為屯田務熙寧七年。正以極邊兩不耕之地，並邊多流徙之餘，因地之利，課以耕耘，贍師旅而省轉輸，此所以為扈邊實塞之要務，足國安民之至計也。然屯田以兵，營田以民，固有異制營者，分裏築室，以居其人，如晁錯田塞之制。咸平中，襄州營田既調夫矣，又取鄰州之兵，是營田不獨以民也。熙、豐間，邊州營屯不限兵民，皆取給用，是屯田不獨以兵也。至於招弓箭手不盡之地，復以募民，則兵民參錯，固無異也。然前後施行，或以侵佔民田為擾虞奕於徽，或以差借耨夫為擾咸平二年，耿望襄州借夫，或以諸郡括牛為擾慶歷間，範雍括諸郡牛，或以兵民雜耕為擾，又或以諸路廂軍不習耕種，不能水土為擾元符三年九月，提舉河東營田言，至於歲之所入，不償其費，遂又報罷。惟因弓箭手為助田法，一夫受田百畝，別以十畝為公田，俾之自備種糧、功力，歲收一石，水旱三分除一，官無廩給之費，民有耕鑿之利，若可以為便矣。然弓箭手之招至者，末安其業，而種糧無所仰給，且又責其借力於公田，慮人心易搖，卒莫之行熙寧九年正月，鄭民憲言。
　　紹興元年，鎮撫使、知荊南府解潛奏，措置荊南、歸、陜、荊門、公安五州營田。其後軍食仰給，省縣官之半。
　　二年，德安、復州、漢陽軍鎮撫使陳規放古屯田，有逃戶歸業者收畢給之，過三年者不受理。凡軍士所屯之田，皆相其險隘，立為堡寨，其弓兵等，半為守禦，半為耕種，如遇農時，則就田作，有警則充軍用。凡耕種則必少增錢糧，秋收給斛斗犒賞，依鋤田客戶則例，餘並入官。凡民戶所營之田，水田畝賦粳米一斗，陸田豆麥夏秋各五升，滿二年無欠輸，給為永業。兵民各處一方。流民歸業漸眾，亦置堡寨屯聚。凡屯田事務，營田司兼行；營田事，府、縣官兼行，更不別置官吏。當時廷紳因規奏請，相與推廣，謂："一夫受田百畝，古制也。厥今諸荒田甚多，惟恐人力不足，兼肥瘠不同，難以概論，當聽人戶量力取射。其有闕少牛畜，宜用人耕之法，以二人拽一犁。凡受田，五人為一甲，別給菜田五畝為廬舍、稻場。兵屯以大使臣主之，民屯以縣令主之，以歲課多少為殿最。"下諸鎮推行之。又詔江東、西宣撫使韓世忠措置建康營田。又詔湖北、浙西、江西屯營田，徭役科配並免。
　　五年，屯田郎中樊賓言："荊湖、江南與兩浙膏腴之田彌亙數千里，無人可耕，則地有遺利；中原士民扶攜南渡，幾千萬人，則人有餘力。今若使流寓失業之人，盡田荒閑不耕之田，則地無遺利，人無遺力，可以資中興。"
　　六年，右僕射張浚奏改江淮屯田為營田。凡官田、逃田並拘籍，以五頃為一莊，募民承佃。命措置官樊賓、王弗行之。尋命五大將劉光世、韓世忠、張俊、岳飛、吳玠及江、淮、荊、襄、利路帥悉領營田使。江淮營田置司建康，歲中收榖三十萬有奇。
　　八年，監中嶽李偒言："營田之官或抑配豪戶，或強科保正，田瘠難耕，多收子利。"張浚亦覺其擾，請罷司，以監司兼領。於是詔帥臣兼領營田，內見帶營田使名者即仍舊。
　　詔獎諭川陜宣撫吳玠治廢堰營田六十莊，計田八百五十四頃，約收二十五萬石，補助軍糧，以省饋餉。
　　十六年，定江淮、湖北營田，以紹興七年至十三年所收數內取三年最多數，內取一年酌中為額，縣官奉行有方，無詞訴抑勒處，分三等定賞罰。
　　隆興元年，工部尚書張闡言："今日荊襄屯田之害，非田之不可耕也，無耕田之民也。官司慮其功之不就，不免課之遊民；遊民不足，不免抑勒百姓，舍已熟田，耕官生田。私田既荒，賦稅猶在。或遠數百里追奪以來，或名雙丁，役其強壯，占百姓之田以為官田，奪民種之榖以為官榖，老稚無養，一方騷然。有司知其不便，申言於朝，罷之誠是也。然臣竊謂自去歲以來，置耕牛，置農器，修長、水二渠，費已十餘萬，其間豈無已墾辟之地？豈無廬舍場圃尚可卒業？一旦舉而棄之，必為勢家所占，則是捐十萬緡於無用之地，而荊襄之田終不可耕也。臣比見兩淮歸正之民，動以萬計，官給之食，以半歲為期，今逾期矣。官不能給，則老弱饑餓者轉而他之，殊失斯民向化之心，兼亦有傷國體。臣愚以為荊襄之田尚有可承之規，與其棄之，孰若使歸正之民就耕，非惟可免流離，庶使中原之民知朝廷有以處我，率皆繈負而至。異日墾辟既廣，田疇既成，然後取其餘者而輸之官，實為兩便。"詔除見耕種人依舊外，餘令虞允文同王玨疾速措置。
　　揚州、興元府、階、成、岷、鳳等處屯田，後皆以所得不償所費，罷之。
　　議者皆曰："漢趙充國、魏棗祗屯田皆卓有成效。"不知充國以方隆之漢，敝垂盡之先零；棗祗以未裂之中原，營於無虞之許下，其為之也暇，且無有害其成者。今禾黍未登場，而馳突蹂踐，有不可必，茍嚴其備，有以限戎馬之來，則沿邊莽堰，莫非可耕之地矣。
　　孟子曰："殷人七十而助。"又曰："《詩》云：'雨我公田，遂及我私。'惟助為有公田，由此觀之，雖周亦助也。"
　　《朱子集註》："當時助法盡廢，典籍不存，惟有此詩可見周亦用助，故引之也。"
　　《月令》：孟春之月，天子乃擇元辰，親載耒耜，措之於參、保介之御間。帥三公、九卿、諸侯、大夫躬耕帝籍，天子三推，三公五推，卿、諸侯九推保介，車右也。置耒於車右與御者之間，明已勸農，非農者也，反執爵於大寢，三公、九卿、諸侯、大夫皆御，命曰"勞酒"既耕而宴飲，以勞群臣。
　　《周禮》：甸師掌率其屬而耕耨王籍，以時入之其屬，庶人也。王籍，謂王者籍田千畝，所親帥公卿以下親耕農人耕之處也。庶人終於千畝，故曰率其屬，入其所收黍稷，以供粢盛。
　　宣王即位，不籍千畝籍，借也，借民力以為之。天子籍田千畝，諸侯百畝。自厲王之後，藉田禮廢，宣王即位，不復古也。
　　虢文公諫曰："不可。夫民之大事在農。古者，太史順時〈瓜見〉音脈土，陽癉丁佐反憤盈，土氣震發癉，厚也。憤，積也，農祥晨正農祥，房星。晨正，謂立春之日，晨正於午，日月底於天廟天廟，營室也。孟春之月，日月皆在營室，土乃脈發。先時九日，太史告稷曰：'自今至於初吉初吉，二月朔，陽氣俱蒸，土膏其動。弗震弗渝，脈其滿眚，榖乃不殖言陽氣升，土膏動，當即發動變瀉其氣，不然，則脈萌而氣結，更為災疫。'稷以告王曰：'史帥陽官以命我司事陽官，春官。司事，主農事曰：'距今九日，土其俱動，王其祗祓，監農不易。'王乃使司徒咸戒公卿、百吏、庶民，司空除壇於籍，命農大夫咸戒農用農大夫，田畯。先時五日，瞽告有協風至，王即齋宮，百官御事，各即其齋三日。王乃淳濯饗醴，及期，郁人薦鬯，犧人薦醴，王祼鬯，饗醴乃行，百吏、庶民畢從。及籍，後稷監之，膳夫、農正行籍禮，太史贊王，王敬從之。王耕一垡，班三之班，次也。王一垡，公三，卿九，大夫二十七也，庶民終於千畝。其後稷省功，太史監之；司徒省民，太師監之；畢，宰夫陳饗，膳宰監之。膳宰贊王，王歆太牢，班嘗之，庶人終食。是日也，瞽師、音官以風土音官，樂官。風土，以音律省土風，風氣和則土氣養也。廩於籍東南，鍾而藏之廩，御廩，以藏王所籍田，以奉粢盛，而時布之於農。稷則遍戒百姓，紀農協功，曰：'陰陽分佈，震雷出滯。'土不備墾，辟在司寇。乃命其旅曰：'徇，農師一之，農正再之，後稷三之，司空四之，司徒五之，太保六之，太師七之，太史八之，宗伯九之，王則大徇。耨獲亦如之。'民用莫不震動，恪恭於農，修其疆畔，日服其鎛，不解於時，財用不乏，民用和同。是時也，王事惟農是務，無有求利其官，以干農功。三時農而一時講武，故征則有威，守則有財。若是，乃能媚於神而利於民矣，則享祀時至而布施優裕也。今天子欲修先王之緒而棄其大功，匱神乏祀而困民財，將何以求福用民？"王不聽。
　　漢高祖二年，故秦苑囿園池，令民得之。
　　文帝二年，詔曰："夫農，天下之本也。其開籍田，朕親率耕，以給宗廟粢盛。"
　　賈誼說上曰："一夫不耕，或受其饑。今背本而趨末，生之者甚少，而糜之者甚多，天下財產何得不蹙！今驅民而歸之農，皆著於本，使天下各食其力，末技、遊手之民轉而緣南畝，則畜積足而人樂其所矣。"上感誼言，乃開籍田。
　　十三年，詔曰："朕親率天下農耕，以供粢盛；皇后親桑，以奉祭服。其具禮儀令立耕、桑之禮制也。"
　　景帝後二年，親籍田。
　　武帝元年，罷苑馬，以賜貧民養馬之苑，禁百姓芻牧，今賜民為田。
　　征和四年，上耕於鉅定地名，近東海。
　　昭帝始元元年，上耕於鉤盾弄田時帝年九歲，未能親耕帝籍。鉤盾，宦者近署，故往試耕為戲弄也。弄田，在未央宮中。
　　六年，上耕於上林。
　　元鳳二年，罷中牟苑，賦貧民。
　　宣帝地節元年，假郡國貧民田。
　　三年，詔："池籞未御幸者，假與貧民。又令流民還歸者，假公田，貸種、食。"
　　元帝初元元年，以三輔、太常、郡國公田及苑可省者，振業貧民；江海、陂湖、園池屬少府者，以假貧民，勿租賦；省苑民，以振睏乏。
　　二年，詔罷水衡禁苑、宜春下苑、少府佽飛外池、嚴籞池田，假與貧民。
　　五年，罷北假田官主假賃見田官與民，收其稅。或曰：北假，地名也。
　　永光元年，令民各務農畝，無田者假之。
　　哀帝建平元年，太皇太后詔："外家王氏田非冢塋，皆以賦貧民。"
　　《後漢‧禮儀志》：正月始耕，晝漏上水初納，執事告祠先農，已享賀循《籍田儀》曰："漢耕日，以太牢祭先農於田所。"薛綜註《二京賦》曰："為天神借民力於此田，故名曰帝籍，田在國之辰地。耕時，有司請行事，就耕位，天子、三公、九卿、諸侯以次耕。力田種各耰訖，有司告事畢《漢舊儀》曰："春秋耕於籍田，官祠先農。先農即神農炎帝也。祠以一太牢，百官皆從，大賜三輔二百里孝悌、力田、三老帛。種百榖萬斛，為立籍田倉，置令、丞。榖皆以給祭天地、宗廟、郡神之祀，以為粢盛。"是月令日，郡國守相皆勸民始耕如儀。諸行出入皆鳴鐘，皆作樂。其有災眚，有他故，若請雨、止雨，皆不鳴鐘，不作樂漢家郡守行大夫禮，鼎俎籩豆，工歌縣。
　　明帝永平九年，詔郡國以公田賜貧民各有差。
　　十三年，汴渠成，詔曰："今五土之宜，反其正色，濱渠下田賦與貧人，無令豪右得固其利。"
　　章帝建初元年，詔以上林池籞田賦與貧人。
　　元和元年，詔："郡國募人無田欲徙他界就饒者，悉聽之。到在所賜給公田，為顧耕庸，賃種餉，貫與田器，勿收租五歲，除算三年。其後欲還本鄉者，勿禁。"
　　三年，詔曰："《月令》，孟春善相邱陵土地所宜。今肥田尚多，未有墾辟，其悉以賦貧民，給與種糧，務盡地力，勿令遊手。"
　　安帝永初元年，以廣城遊獵地及被災郡國公田假與貧民。
　　魏制：天子親耕籍田，藩鎮闕諸侯百畝之禮。
　　晉武帝太始四年正月，帝躬耕籍田於東郊，詔曰："近代以來，耕籍田於數步之內，空有慕古之名，曾無供祀訓農之實，而有百官車徒之費。今循千畝之制，當率群公卿士躬稼穡，以先天下。於東郊之南，洛水之北去宮八里，遠十六里為北千畝。"帝御木輅以耕。自惠帝後禮廢。
　　宋文帝元嘉十二年，將親耕，司空、大司農、京尹、令、尉度宮之辰地八里之外，整制千畝，中開阡陌。
　　齊武帝永明中，耕籍田。
　　梁依宋、齊禮，天監十三年，以啟蟄而耕。普通二年，移籍田於建康北岸。
　　後魏太武帝天興三年春，始躬耕籍田。
　　北齊籍於帝城東南千畝，內種赤梁、白榖、大豆、赤黍、小豆、黑穄、麻子、大小麥，色別一頃，自餘一頃，中通阡陌。
　　隋制：於國南十四里啟夏門置地千畝為壇，行播，殖禮九榖，納於神倉，以擬粢盛，稭槁以餉犧牲。
　　唐太宗貞觀三年二月，籍於千畝之甸。
　　高宗永徽三年正月，率公卿耕於千畝之甸。
　　乾封二年、儀鳳二年、景雲三年，並躬耕籍田。
　　元宗開元二十三年正月，躬耕籍田。
　　宋太宗端拱元年，親耕籍田，以勸農事。
　　天禧元年，以久罷畋遊，其京城四面禁圍草地，令開封府告諭百姓，許其耕牧。
　　四年，福建轉運使方仲荀言："福州王氏時，有官莊千二百一十五頃，自來給與人戶主佃，每年只納稅米。乞差官估價，令見佃人收買，與限二年，送納價直。"
　　仁宗天聖三年，屯田員外郎張希顏奏："福建八州皆有官莊，七州各納租課，惟福州只依私產納稅，復免差徭，顯是幸民。乞相均米數，依州價折納見錢，銅、鐵中半。"從之。
　　嘉祐二年，詔以天下沒入戶絕田募人耕，收其利，置廣惠倉，以賑貧人見《賑恤門》。熙寧間，以廣惠倉之入，歸之常平。
　　神宗熙寧二年，三司言："天下屯田、省莊，皆子孫相承租佃歲久，乞不許賣，其餘沒官納莊願賣者聽。"從之。
　　七年，詔：戶絕莊產召人充佃，及入實封狀承買，以其直增助諸路常平錢。
　　開封府界、諸路系省莊屯田、營田，稻田務及司農寺戶絕、水利田，並都水監、淤田官莊司四十四萬七千四百四十八頃一十六畝，內三司官田莊四千五百九十三頃四十畝零，總收租餘斛斗匹帛六萬一千四百九貫、石、匹；都水監、淤田司官莊五百五十四頃一十九畝零，總收租斛斗五萬二百一十石、斤，稭稈等五十萬一千六十六束、斤。
　　哲宗元祐元年，戶部言："鬻賣絕戶田宅，既有估覆定價，乞如買撲坊場例，罷實封投狀。"從之。
　　八年，詔："凡官田及己佃而逃，或佃租違期應剗佃者，不別召佃，悉籍之官，為招募衙前之用。如未有投募，且令租佃，以應募者而給之。"
　　徽宗建中靖國元年，詔市易折納田產並依戶絕田產法。
　　政和元年，時朝廷以用度艱窘，命官鬻賣官田，江西路一歲失折上供無慮二十餘萬斛。運副張根建言，田既不存，當減上供。朝廷深察所以然，遂止不賣。
　　總領措置官田所言："元奏存留屯田，為系河北、河東、陜西邊防利害，乞存之不鬻。自三路外，名屯田者其實悉以民耕，與凡官田無異，無系邊防，自應鬻賣。"從之。
　　知吉州徐常奏："諸路惟江西乃有屯田，非邊地，其所立租，則比稅苗特重，所以祖宗時，許民間用為永業，如有移變，雖名立價交佃，其實便如典賣己物。其有得以為業者，於中悉為居室、墳墓，既不可例以奪賣，又其交佃歲久，甲乙相傳，皆隨價得佃，今若令見業者買之，則是一業而兩輸直，亦為不可。而況若賣而起稅，稅起於租，計一歲而州失租米八萬七千餘石，其勢便當損減上供。是一時得價而久遠失利，此議臣見近利而失遠圖，公私交害也。"於是都省乞下江西核實，如屯田紐利多於二稅，即住賣之；為稅田而稅多租少，即鬻之。他路仿此。詔可。
　　臣僚言："天下系官田產，如折納、抵當、戶絕之類，隸屬常平，則法許鬻賣；如天荒、逃田、省莊之類，在運司有請佃法。自餘閑田，名類非一，乞命官總領條畫以聞。"戶部奏："凡田當防河、召募弓箭手或屯田之類，悉應存留；凡市易抵當、折納、籍沒，常平戶絕、天荒、省莊、沙田、退灘、荻場、圩田之類，並應出賣。"又奏："仿熙寧制，所委官一年內賣及七分，與轉一官，餘以次減磨勘；不登五分，加奏劾。"詔從之。
　　八月，詔："乃者，有司建明盡鬻系官田宅，茍目前之利，廢久長之策。其總領措置官並罷，已賣田宅給還元直，仍拘入官。如舍屋已經改更，但課虧租額者，與免仍舊修蓋。官田已嘗為墓，據合用畝步約價者，與免遷移。"
　　六年，始作公田於汝州。公田之法：縣取民間田契根磨，如田今屬甲，則從甲而索乙契；乙契既在，又索丙契，展轉推求，至無契可證，則量地所在，增立官租。一說謂按民契券而以樂尺打量，其贏則拘入官，而創立租課。
　　初，因中官楊戩主後苑作，有言汝州地可為稻田者，置務掌之，號稻田務。復行於府畿，易名公田，南暨襄城，西至沔池，北逾大河，民田有逾初券畝步者，輒使輸公田錢。政和末，又置營繕所，亦為公田。久之，後苑、營繕所公田皆並於城西所，盡山東、河朔天荒逃田與河堤退灘輸租舉入焉，皆內侍主其事，所括凡得田三萬四千三百餘頃。農畝困敗，但能輸公田錢，而正稅不復有輸。後李彥又立城西括田所，而公田皆彥主之。靖康初，誅彥。
　　宣和元年，提舉水利農田所奏："浙西平江諸州積水減退，欲委官分詣鄉村檢視露出田土，惟人戶見業已納省稅不括外，其餘逃田、天荒、草田、葑茭蕩及湖濼、退灘、沙塗等地，悉標記置籍，召人請射種植，視鄉例拘納租課，樁充御前錢物，專一應奉御前支用，置局提舉。如造謗惑眾沮害之人，罪徒。"從之。
　　三年，詔："方量根括到田土租稅課利內，特與減一半。"十月，尚書省言："諸路學田並西南外宗室財用司田產，元所給佃租課太輕，不足於用。"詔許添立實封入狀，添立租課，剗佃一次，如佃人願從添數，亦仍給佃。
　　高宗建炎元年，從江南經制使翁彥國言，拘籍蔡京、王黼等莊田，令佃戶就種，歲減租課二分。
　　三年，令："應天下系官田，令有司依鄉例紐納佃租，期以半月，許民自陳輸租額，過期依見行條法。"
　　紹興元年，詔盡鬻諸路官田。命各路憲臣總領措置。
　　時以軍興，用度不足，又先時知永嘉縣霍蠡言："溫州四縣沒官田，勢家詭名請佃，歲責保正長代輸，公私病之。"乃詔並召人鬻。五年，又詔：見佃人願承買者聽，佃及三十年以上者，減價錢三之二。
　　十二年，戶部言："諸路常平司未賣田，令見佃人添租三分，不願者勒令離業，召人佃。"
　　知邵州呂稽仲言："湖南、廣西閑田甚多，若輕租召佃，收其所輸，糴其贏餘，可寬州縣。"詔戶部措置。
　　劉夔為福州帥，貿易僧寺田以取資。至張守帥閩，始議存留上等四十餘剎，以待高僧外，悉令民實封請買。歲入七八萬緡，以助軍衣，餘寬百姓雜科，民皆便之。
　　二十六年，戶部侍郎韓仲通言："蜀地狹人稠，而京西、淮南系官膏腴之田尚眾，乞許人承佃，官貸牛、種，八年仍償。並邊免十年租，次邊半之，滿三年充己業。"從之。
　　戶部言："諸路賣官田錢，乞以七分上供，三分充常平司糴本。今諸買官田者，免納稅契錢，又免和買二年，免物力三年至十年一千貫以下免三年，一千貫以上五，年五千貫以上十年。已給賣後，不許執鄰取贖。舊六十日輸錢不足者，錢沒官，別召買，今倍其日。"皆從之。
　　二十九年，戶部提領官田所言："應官戶、勢家坐占官田，今依估承買，其浙西營田及餘路營田、官莊田、屯田並住賣。"詔各路提舉司督察欺弊，申嚴賞罰。縣賣十萬緡、州二十萬緡，守令各進一秩，餘以次減磨勘，最稽遲者貶秩。荊南提刑彭合入對，言州縣賣官田之害，望減價，無抑勒。戶部以減價為難，但令勿抑勒而已。
　　諫議大夫何溥言："比議臣欲優恤見佃者，令減價二分承買，而復謂其低價買、增價賣，或借錢收買、增價準折，許人告即拘沒。夫始憐其失業而為之減價，終設為轉賣之說而開其爭端，望明詔改正。"
　　兩浙轉運司言："申括到平江府省田一十六萬六千七百二十八畝，每畝納上供省苗三斗三升六合，計米三萬九千四十七石，系民戶世業。今若出賣，便為私田，止輸二稅，暗失上供歲額苗米。"乃止。
　　臣僚言："江東西、二廣村甿之間，人戶雕疏，彌望皆黃茅、白葦。民間膏腴之田，耕布猶且不遍，豈有餘力可置官產？浙東、西最號繁盛，所買僅及百餘萬緡，累月尚未足數，且有抑勒之患。況江、廣米榖既平，錢貨艱得，畝直不過貫百，縱根括無遺，其能應期限乎？若謂命令已行，難於寢罷，乞寬之一年，聽民情願，無或抑勒，違者坐之。"詔可。
　　又言："二年之間，三省、戶部困於文移，監司、州郡疲於出賣。上下督責，始限一季，繼限一年，已賣者才十三，已納者才十二，其事猶未竟也。蓋買產之家，無非大姓，估價之初，以上色之產輕立價貫，揭榜之後，率先投狀，至於拆封，往往必得，今之已賣者是也。若中下之產，無人計囑，所立之價，輕重不均，今之無人承買者是也。宜且令元佃之家著業納租，歲猶可得數十萬斛。"從之。
　　寧宗開禧三年冬，韓侂胄既誅，復與虜講解。明年，改元嘉定，始用廷臣言，置安邊所，命戶部侍郎沈詵等條畫來上，凡侂胄與其他權倖沒入之田，及圍田、湖田之在官者皆隸焉。初，以御史提其綱，繼委之版曹或都司、寺、監官，其後又俾畿漕領之。諸路歲輸米七十二萬二千七百斛有奇，錢一百三十一萬五千緡有奇。兩浙、江東西、淮東西、福建皆有籍，以給行人金繒之費。迨虜好既絕，軍需邊用每於此乎取之。
