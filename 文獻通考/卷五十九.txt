●卷五十九　職官考十三

　　○大將軍並官屬
　　大將軍，戰國時官也。楚懷王與秦戰，秦敗楚，虜其大將軍屈丐是矣。漢高帝以韓信為大將軍初拜信，蕭何曰："王素慢無禮，今拜大將如兒戲耳。"乃擇良日，齋戒設壇，以禮拜之。又竇嬰為大將軍，每朝大議，列侯莫敢亢禮。武帝又置。初，武帝以衛青數征伐有功，以為大將軍，欲尊寵之，故置大司馬官號以冠之衛青字仲卿，為車騎，擊匈奴，大立功，引兵至塞。天子使使者持大將軍印，因軍中拜青為大將軍，位在公上。卿以下皆拜，惟汲黯獨揖。後又加青大司馬位冠於大將軍上，共為一官。後霍光、王鳳等皆然。成帝綏和二年，賜大司馬印綬，罷將軍官。後漢光武時，吳漢以大將軍為大司馬後漢大將軍自為一官，其大司馬不加於其上。和帝時，以竇憲為之。舊大將軍位在三公下，置官屬依太尉。憲威權振朝廷，公卿希旨，奏憲位次太傅下，三公上；長史、司馬秩中二千石，從事中郎二人，六百石，自下各有增憲初為此官，威振天下，尚書以下欲拜之，伏稱萬歲。尚書令韓棱曰："禮無人臣稱萬歲之制。"乃止。後梁冀為之，官屬倍於三公府。自安帝政理衰缺，始以嫡舅耿寶為大將軍，常在京都。順帝即位，又以皇后父、兄、弟相繼為大將軍，如三公《梁冀別傳》云："元嘉二年，又加冀禮儀。大將軍朝，到端門，謁者將別；增掾屬、舍人、令史、官騎、鼓吹各十人。"《風俗通》曰："桓帝初，京師謠曰：'遊平賣印自有評，不避豪強及大姓。'按：竇武字遊平，為大將軍，印綬所加，鹹得其人。"。漢末猶在三公上魏武為大將軍，袁紹為太尉，紹恥班在下，魏武乃固以大將軍讓紹。魏黃初中，又有上大將軍，以曹真為之吳亦以陸遜為上大將軍，諸葛恪為大將軍。明帝青龍三年，晉宣帝自大將軍為太尉，然則大將軍在三司下矣。其後，又在三司上。自漢東京，大將軍不常置，為之者皆擅朝權。至晉景帝為大將軍，亦受非常之任，後以叔父孚為太尉，奏改大將軍在太尉後，位次三司下。後復舊，在三司上。太康元年，琅琊王伷遷大將軍，復製在三司下。伷薨，復如舊。冠綬佩服與大司馬同。宋唯彭城王義康為之，章綬冠佩亦與晉同。齊以為贈。梁有之。陳以為贈。後魏、北齊為二大，與大司馬同。後周建德四年，增置上大將軍。隋並以為武散官，不理事。上大將軍從二品，大將軍正三品。唐貞觀二年九月敕："六軍先己各置統軍一人。今十六衛宜各置上將軍一人，秩從二品。其左右衛及左金吾衛上將軍俸料、隨軍人馬等，並同六軍統軍。其諸衛上將軍，次於統軍支給。自今已後，內外文武闕官，於文武班中材望相當者參敘，仍符以後各依故事，於本衛量置衛兵。仍舉故事，置武班朝參，其廊下食亦宜加給，稍令優重。"漢不見官屬。後漢大將軍、驃騎將軍、車騎將軍、衛將軍，有長史一人、司馬一人竇憲為大將軍，置長史、司馬員吏官屬，位次太傅屬官，從事中郎二人，掾屬二十九人，令史及禦屬三十一人；又賜官騎四十人及鼓吹應劭曰："鼓吹二十人，非常員。"。其領軍皆有部曲。大將軍營五部，部校尉一人，軍司馬一人。部下有曲，曲有軍候一人。曲下有屯，屯長一人。其不置校尉部，但有軍司馬一人。其別營領屬為別部司馬。其兵多少，各隨時宜。門有門候。魏以司馬景王為大將軍，置掾十人，則無屬官。其驃騎、車騎府有長史、司馬。晉驃騎、衛將軍，伏波、撫軍、都護、鎮軍、中領、四征、四鎮、龍驤、典軍、上軍、輔國等大將軍開府者，皆為位從公，品秩俸賜亦與諸公同；加兵者，增置司馬一人，從事中郎二人，主簿記室督各一人，官屬並與公同。宋大將軍、驃騎、車騎、衛將軍諸府，皆有長史一人，又各置司馬一人。齊有大將軍為贈官，無僚屬；諸驃騎、車騎、衛、鎮軍、中軍、撫軍、四征、四鎮等將軍，凡加"大"字位從公，長史、司馬諸官屬，亦同公。梁因之，諸將軍優者亦然。陳為贈官，無僚屬。後魏大將軍僚屬如三公。北齊亦然。後周大將軍有長史、司馬、中郎掾屬、諸曹參軍、典簽等員。隋以後無。
　　○都督
　　魏文帝黃初三年，以大將軍曹真都督中外諸軍，假黃鉞，總統內外諸軍。明帝太和四年，司馬懿征蜀，加號大都督。高貴鄉公正元二年，司馬昭都督中外諸軍，尋加大都督。晉武帝伐吳，以賈充為使持節、假黃鉞、大都督，總統六師。江左以來，都督中外尤重，唯王導等權重者乃居之。宋氏人臣無居者，惟江夏王義恭得假黃鉞，則專戮郎將，非人臣常器也。後魏亦有都督中外諸軍事。後周以來，改都督為總管、校尉。唐分諸道，各置都督府，而都督之名微矣。
　　宋紹興初，呂頤浩以左僕射都督江、淮、荊、浙諸軍事，置司鎮江。既而又命孟庾以參知政事權同都督。四年，趙鼎自知樞密院為川陝宣撫處置使，以與吳玠共事為嫌，乃改都督川陝、荊襄諸軍事。五年，鼎與張浚並相，遂帶兼都督諸路軍馬入銜浚之初為都督也，以行府為名，凡事幹朝廷，則關三省、樞密院。孟庾時為政府，不平曰："三省、樞密院乃奉行行府文書邪？"。七年，將罷浚，先廢都督府。三十二年，葉義問始以知樞密院事為督視軍馬，蓋朝議以義問非相臣，故其名下都督一等。蓋不考孟庾、趙鼎故事而失之也。隆興初，張浚再以樞密使都督江、淮軍馬，乃命汪徹以參知政事督視湖北、京西軍馬。浚去位，都督復廢。其秋，詔湯思退以左僕射為之。思退逗遛不進，乃命王之望以參知政事為同都督。之望亦丐免，於是遂命楊存中代為都督。非宰相而為都督，自存中始。
　　○元帥
　　唐制有天下兵馬元帥、副元帥，掌征伐，兵罷則省。高祖入關，太宗為秦王，加西討元帥。其後中宗為周王，為洮河道元帥；睿宗為相王，為并州道行軍元帥。天寶十五載，安祿山反，以哥舒翰為諸道兵馬元帥。上皇幸蜀，以太子亨充天下兵馬元帥。肅宗即位，以廣平王俶為天下兵馬元帥，諸將皆屬焉。乾元二年，以趙王系為天下兵馬元帥，李光弼為副元帥。代宗即位，以雍王適為天下兵馬元帥。廣德元年，吐蕃入寇，復以雍王為關內元帥，郭子儀為副元帥。大曆八年，罷天下兵馬元帥。建中四年，以李希烈反，置諸道行營兵馬都元帥，以李晟為鄜、坊、京畿、渭北、商、華副元帥。昭宗天復三年，上議褒宗朱全忠乃以皇子輝王祚為諸道兵馬元帥，加全忠太尉，充副元帥。後唐長興四年，以秦王從滎為天下兵馬元帥中書門下奏："曆朝以來，無天下兵馬大元帥公事儀注。臣等謹沿近事，伏見招討使、總管兼授副使己下橐鞬庭禮。今望令諸道節度使己下，凡帶兵權者，見元帥，階下具軍禮參見，皆申公狀；其使相者，初相見，亦以軍禮，一度己後，客禮相見。"。
　　宋靖康元年冬，金虜圍京師，康王奉使至磁、相間，為士民所遏，不得進，乃拜王為天下兵馬大元帥，陳遘元帥，宗澤、汪伯彥副元帥，速領兵入衛。
　　○宣撫使
　　唐元和十四年，淄、青、兗、鄆等十二州平，詔戶部侍郎楊於陵以本官充淄、青等州宣撫使。
　　宋不常置，祖宗時，有軍旅大事則命執政大臣為之，累朝但除向敏中鄜延路、范仲淹陝西四路、富弼河北、文彥博河北、韓絳陝西、河東五人今考向、範二公但為經略安撫使，富、文、韓三公始為宣撫使。仁宗征儂智高，以狄青為宣撫使，武臣為宣撫自此始。神宗命郭逵討交趾，逵前執政，然但以招討使為名，惜之也。靖康初，李綱以尚書右丞出為兩河宣撫，繼而又以種師道代之。建炎三年，張浚以知樞密院為川陝宣撫處置使宰執為宣撫，行移六曹等監，帥司用劄子，而六曹於宣司用申狀。從官任使、副，合申六部，六部行移用公牒。故事，大臣為宣撫使，於三省、樞密院皆用申狀，若建都督府則只用關。隆興初，張魏公以少傅為江淮宣撫使，頃之拜樞密使，都督江淮軍馬。及符離師潰，公上表待罪，乃降特進，復為宣撫使。既而言者謂："降官示罰，自古所有，雖出浚自請，然人情觀望，號令不行。"乃復以為都督。其後，孟庾、趙鼎、虞允文、王炎輩皆自二府出為之。若前宰相為宣撫者，則自渡江以後止除李綱、呂頤浩、朱勝非三人。紹興元年，劉光世以使相宣撫淮南，武臣非執政而為宣撫自此始。二年，李光以端明殿學士為壽春等州宣撫使，文臣非執政而為宣撫自此始。然自紹興至嘉泰，武臣止劉光世、韓世忠、張浚、吳玠、岳飛、吳璘六人，從官止李光、王似二人，蓋重之也。紹興末，詔以楊存中為江、淮宣撫使，劉珙不書黃，遂寢其命。又詔虞允文以兵部尚書為湖北、京西宣撫副使，會存中命格，於是復改川、陝宣諭使，而存中措置兩淮焉。
　　按：兩漢以來，大將軍之官內秉國政，外則仗鉞專征，其權任出宰相之右。隋、唐以後，則無其官。然唐有都、副元帥，宋有都督、宣撫，皆以為將相重臣總師征討者之官。蓋都督、元帥、宣撫即兩漢大將軍之任也，故各敘其事於大將軍之後。又都督之名始於魏晉之間，謂之假黃鉞、都督中外軍事，其權任甚重。至唐則每道有都督府，特以為州牧之職而已。宋中興後，所命都督始復魏晉之舊。故唐之都督別自為門，在州牧、刺史之後，而此所敘者不及之雲。
　　○車騎將軍
　　漢文帝元年，始用薄昭為車騎將軍灌嬰、周亞夫、金日磾並為之。後漢章帝即位，西羌反，以舅馬防行車騎將軍征之。銀印青綬，在卿上，絕席。還復罷。和帝即位，以舅竇憲為車騎將軍征匈奴，始賜金紫，次司空。安帝即位，西羌寇亂，以舅鄧騭為車騎將軍征之，數年復罷又皇甫嵩等並為之。其官屬附見《大將軍》後。靈帝數以車騎拜嬖臣及贈亡人應劭曰："美號加於頑凶，印綬汙於腐屍，虧國家之舊，傷虓武之重。昔年有睹被髪之祥，知其為戎。今假號雲集，不亦宜乎？"。魏車騎為都督，儀與四征同；若不為都督，雖持節屬四征者，與前、後、左、右、雜號將軍同；其或散還，從文官之例，則位次三司。晉宋車騎、衛，不復為四征所督晉羊祜為車騎將軍，開府如三司之儀。後魏制與驃騎同位次升降並同。隋車騎屬驃騎府。唐省之。
　　○衛將軍
　　漢文帝始用宋昌為衛將軍，位亞三司。其官屬附見《大將軍》後。凡驃騎、車騎、衛三將軍，皆金印紫綬，武冠絳朝服，佩水蒼玉。晉以陸曄為衛將軍，兼儀同三司，加千兵百騎。東晉己後，尤為要重。後魏初，加"大"則次儀同三司。孝文太和中制，加"大"則位在太子太師上。歷代多有。唐無之。
　　○前後左右將軍
　　前、後、左、右將軍皆周末官，秦因之，位上卿，金印紫綬。漢不常置，或有前、後，或有左、右，皆掌兵及四夷李廣為前將軍，趙充國為後將軍，辛慶忌、王商為左將軍，馮奉世為右將軍。光武建武七年省，魏以來復置。晉武初，又置前軍、左軍、右軍；太始八年，又置後軍，是為四軍。齊亦號左、右、前、後四軍。陳並有之。北齊左、右將軍領千牛備身。唐無。
　　○四征將軍
　　四征將軍，皆漢魏以來置，加"大"者始曰方面。征東將軍漢獻帝初平三年，以馬騰為之，或雲以張遼為之，征西將軍漢光武建武中，以馮異為大將軍，征南將軍漢光武建武二年置，以馮異為之，亦以岑彭為太將軍，征北將軍魏明帝太和中置，劉靖為之，許允亦為之，各一人。魏黃初中，位次三公。後魏加"大"則次衛將軍。唐無。
　　○四鎮將軍
　　鎮東將軍後漢末，魏武帝為之，鎮南將軍後漢末，劉表為之。魏張魯、晉當陽侯杜元凱並為之，鎮西將軍後漢劉表為之。魏鍾會、鄧艾並為之，鎮北將軍魏明帝太和中置，劉靖、許允並為之，各一人。宋時，四鎮與中軍為雜號。後魏加"大"，次尚書令。唐無。
　　○四安將軍
　　安東將軍後漢陶謙、曹休並為之，安南將軍光武元年，以岑彭為之。晉范陽王虓亦為之，安西將軍後漢末段煨、魏鍾會、晉郗鑒並為之，安北將軍晉以郗鑒為之，各一人。後魏亦有。唐無。
　　○四平將軍
　　平東將軍晉當陽侯杜元凱、王濬等為之，平南將軍晉盧欽、羊祜、胡奮等為之，平西將軍晉以嵇紹為之，平北將軍漢獻以張燕、晉以阮坦並為之，各一人，並漢、魏間置。後魏亦有。唐無。
　　○雜號將軍
　　上漢以呂祿為上將軍，騎漢武帝以公孫敖及公孫賀並為騎將軍，樓船漢元封三年，以荀彘為之，橫海漢元鼎六年，以韓說為之，擊東越有功，材官漢李息為之，掌理宮室，貳師漢李廣利為之，征貳師城，取善馬，故以為號，輕車漢武帝以公孫賀為之，伏波漢武帝征南越，始置此號，以路博德為之。後漢馬援亦為之。伏波者，船涉江海，欲使波浪之伏息，中軍漢武帝以公孫敖為之，強弩漢武帝以李沮為之，戈船《環氏要略》云："建戈於船上，浮渡沮水，以討北狄。"，奮威漢武帝以任千秋為之，度遼漢武帝初以範明友為度遼將軍。後漢明帝永平八年，又置，屯五原。銀印青綬。種暠字伯景，為度遼將軍，誠心懷撫，信賞分明，乃去烽燧斥堠，邊方晏然；及卒，匈奴舉國傷惜。單于每入朝賀，每見填輒哭泣祭祀。又李膺為度遼將軍，聲振遠域，積射漢有之。晉武帝大始四年省。太康十五年，立射營、弩營，置積射、強弩將軍主之，建威漢元帝以韓安國、王晏並為之。光武以耿弇為之，九武王莽拜將軍九人，皆以武為號，號曰九武將軍，征虜後漢建武中，始以祭遵為，後張飛亦為之，武牙後漢光武以蓋延為之，橫野漢光武以王常為橫野大將軍，位與諸將絕席，捕虜後漢永平中，馬武為之，鷹揚後漢建安中，魏武以曹洪為之，討逆後漢末，以孫策為之，破虜後漢末，以孫堅為之，討虜後漢末，以孫權為之，安漢蜀糜竺為之，班在軍師、將軍之右，武威魏武帝以於禁為之，撫軍魏武帝置，以司馬宣王為之，淩江魏置，以羅獻為之，寧朔魏以王渾為之，橫江吳魯肅為之。又曰："魯橫江昔仗萬人，屯據陸口界。"，龍驤晉武帝始以王濬為之，殿中宋初置之，黑槊後魏於粟磾好持黑槊以自衛，劉裕遙見，題書與之，曰"黑槊公麾下"，明帝因授黑槊將軍，牙門將冠服與將軍同。魏文帝黃初中置。明帝以胡烈為之。又王隱《晉書》雲，陸機少襲父為牙門將，吳人重武官故也。"晉惠帝特置四部牙門，以汝南王祐為之。蜀以趙雲為之。
　　○監軍軍師祭酒　理曹掾屬附
　　周代，齊景公使穰苴將兵捍燕、晉之師，穰苴願得君之寵臣以監軍。公使莊賈往，賈不時至，苴斬之。是其始也。漢武帝置監軍使者。光武以來歙監諸將。後漢末，劉焉以監軍使者領益州牧劉璋亦為監軍使者。魏、晉皆有之魏時，司馬文王征壽春，石苞為監軍。鍾會伐蜀，衛瓘為監軍。晉孟康持節監石苞諸軍事。初，隗囂軍中嘗置軍師隗囂聘平陵人方望，以為軍師。又袁紹請盧損為軍師，至魏武帝，又置師官四人魏荀攸為軍師，軍國、選舉及刑獄、法制皆使決焉。又梁義為左軍師。吳朱然為右軍師。蜀以諸葛亮為軍師將軍。晉避景帝諱，改為軍司，凡諸軍皆置之，以為常員，所以節量諸軍，亦監軍之職也。而太尉軍司尤重，故《山公啟事》曰"太尉軍司缺，當選上宰監，宜得宿有資重者"也。宋、齊以來，此官頗廢。至梁大通四年，元法僧北討，復以羊侃為大軍司。後代多不置。至隋末，或以御史監軍事。唐亦然，時有其職，非常官也。開元二十年後，並以中官為之，謂之監軍使。至德間，九節度圍賊相州，以魚朝恩為觀軍容宣慰處置使，觀軍容使自朝恩始。是後宦者多稱軍容，節度使皆置監軍。至昭宗天復二年誅宦官，其為監軍者，詔方鎮誅之，宦官盡死，惟河東監軍張承業、幽州監軍張居翰、清海監軍程匡柔、西川監軍魚全禋及致仕嚴遵美，為李克用、劉仁恭、楊行密、王建所匿得全，斬他囚以應詔後唐莊宗既取蜀，以孟知祥為西川節度使。明帝既立，安重誨以知祥據險要，擁強兵，恐久而難制，客省使李嚴自請為西川監軍，必能制知祥，詔從之。嚴既至，知祥謂之曰："公前奉使王衍，歸而請兵伐蜀。莊宗用公言，遂至兩國俱亡。今公復來，蜀人懼矣。且天下皆廢監軍，公獨來監吾軍，何也？"嚴惶恐求哀，知祥曰："眾怒不可遏也。"遂攝下，斬之。
　　軍師祭酒後漢建安三年，曹公還許，初置此官。
　　理曹掾屬後漢建安十九年，魏武令曰："軍中典獄，或非其人，而任以三軍死生，吾甚懼之。"遂置此選。
　　○三署郎官敘
　　漢中郎將分掌三署郎，有議郎、中郎皆比六百石、侍郎比四百石、郎中比三百石，凡四等，皆秦官，無員，多至千人靈帝時，三署郎吏二千餘人。皆掌門戶，出充車騎其散郎謂之外郎。故卿、校尉、牧守待價於此。公車特徵賢良方正、敦樸、有道、高節、公府掾曹試博士者，亦充茲位。其下第白衣試博士者，皆拜郎中。中郎有五官、左、右三將謂五官中郎將、左右郎將。郎中有車、戶、騎三將如淳曰："主車曰車郎，主戶衛曰戶郎。"《漢舊儀》曰：'郎中令主郎中，左右車將主左右車郎，左右戶將主左右戶郎。'"。凡郎官皆主更直，執戟宿衛諸殿門，唯議郎不在直中《漢儀》曰："三署郎見光祿勳，執板拜；若見五官、左、右將，執板不拜；於三公諸卿無敬。"。郎官故事，令出錢市財用，給文書，乃得出，時號曰"山郎"謂以貲財為郎也。山者財用所出，故取名，或至歲不得休沐。其豪富郎，日出遊戲，或行錢得善部，貨賂流行，轉相放效。楊惲字子幼為中郎將，罷山郎，其疾病休沐皆以法令，有過奏免，薦舉其高第有行能者，多至郡守、九卿。三署化之，莫不自勵，宮殿之內，翕然同聲，其後遂以為常後漢和帝永元元年，初令郎官詔除者得占丞、尉，以比秩為真。凡三署郎官，二漢並屬光祿勳。光祿選三署郎有行應四科者，歲舉茂材二人、四行二人後漢范滂字孟博，舉孝廉、光祿四行。時冀州饑荒，盜賊群起，乃以滂為清詔使以按察之。滂登車攬轡，慨然有澄清天下之志。及到州境，守令有贓汙者，望風解印綬而去。其所舉奏，莫不厭塞眾議；又上廉吏六人，為長理劇，隨缺多少。萬戶以上為劇縣，其缺少者不選，公府亦然。故明帝時，館陶公主為子求郎，帝不許，賜錢十萬，曰："夫郎官上應列宿，出宰百里，苟非其人，人受其殃。"後漢桓、靈間，三署見郎七百餘人，而郡國計吏多留拜為郎。太尉楊秉上疏諫曰："先王建國，順天制官，太微積星，名為郎位，入奉宿衛，出牧百姓"云云。按：自近代皆謂郎官上應列宿，出宰百里，為尚書郎故事。且夫天文有"武賁"、"郎位"等星，皆在太微帝座之後，為翊衛之象，則應劭、楊秉所言三署郎是也，而世人謂之尚書郎則誤矣。徵其失也，蓋自梁陶藻《職官要錄》，以漢三署郎故事通為尚書郎，循名失實，遺誤後代。舊有郎中將右騎，光武中興悉省漢袁盎、卜式、張騫並為中郎。韓信、主父偃並為郎中。後漢明帝性褊察，嘗以事怒郎樂崧，崧走入床下，上將杖撞崧，崧曰："天子穆穆，諸侯皇皇，未聞人君，自起撞郎。"上乃舍之。又班固二代，位不過郎。又陳蕃諫靈帝曰："昔明帝公主為子求郎，賜錢十萬。今陛下除拜郎吏，無有休已，以一郎比一把菜耳。"。晉議郎遷為太守《山公啟事》曰："議郎許允宜參廣漢太守選。"，亦有郎中等官。其後雖有中郎將等官，而無三署郎矣。
　　○中郎將五官中郎將　左右中郎將
　　五官、左、右中郎將皆秦官，漢因之，並領三署郎從。後漢之制，郡國舉孝廉以補之，三署郎年五十以上屬五官後漢黃琬字子琰，為五官中郎將，時陳蕃為光祿勳，深相敬待，每與議事。舊制，光祿舉三署郎，以功高久次、才德尤異者為茂才、四行。時權富子弟多以人事得舉，而貧約守志者見遺，京師謠曰："欲得不能，光祿茂才。"於是蕃、琬同心顯用志士，故蕃、琬皆為權富郎所中傷也，其次，分屬左、右署。左、右郎將各領左、右署郎。二署皆有中郎、侍郎、郎中三郎，並屬光祿勳。魏無三署郎，猶置左、右中郎將。晉武帝省左、右中郎將官。宋孝武大明中，復置。銀章青綬，武冠，絳朝服，佩水蒼玉。齊左、右中郎將屬西省。梁代並分司丹禁。今中郎將四十四員，郎將六十四員，各附《諸軍諸衛篇》。唐亦置諸衛中郎將。永徽三年八月，避太子名，改中郎將為旅賁郎將，又改為翊軍郎將，尋復舊。
　　○虎賁中郎將
　　《周官》有虎賁氏，掌領虎士八百人，軍旅會同，君宿於外，則守王閑閑，梐枑行馬也。梐音陛，枑音護。漢武帝建元三年，初置期門，比郎中，蓋以微行出遊，選材力之士執兵從送，期之諸門，故名期門。無員，多至千人。平帝元始元年，更名虎賁郎舊曰虎賁，言如虎之奔，置中郎將領之，故有虎賁中郎將。主虎賁宿衛，冠插兩鶡尾鶡，鷙之中果勁者，每有攫撮，應爪摧碎。尾，上黨所貢也，紗縠單衣，虎文錦袴，餘郎亦然。凡有虎賁中郎、虎賁侍郎、虎賁郎中、節從虎賁，皆父死子繼。若死王事，亦如之。前賢亦多為者後漢馬援、孔融並為虎賁中郎將，遷尚書。魏桓階為虎賁中郎將，遷尚書典選。唐無。
　　○四中郎將東西南北
　　東中郎將後漢靈帝以董卓為之，南中郎將後漢獻帝以臨淄侯曹植為之，西中郎將晉以謝曼、桓沖為之，北中郎將後漢以盧植為之。建安中，以鄢陵侯曹彰為之，並後漢置。江左彌重，或領刺史，或持節為之。銀印青綬，服同將軍。後魏靈太后時，四中郎將兵數寡弱，不足以襟帶京師。任城王澄奏，宜以東中帶滎陽郡，南中帶魯陽郡，西中帶恆農郡，北中帶河南郡，選二品、三品親賢兼稱者居之，配以強兵，則深根固本之計也。靈太后初從之，後復止。唐至德後，節度、都團練使殆其遺職。
　　○雜中郎將
　　使匈奴中郎將後漢主護南單于，以張奐為之。後魏天興四年罷，平越中郎將晉武帝置，理廣州，主護南越，司金中郎將魏王脩為之，武衛中郎將魏始以許褚為之。唐無。
　　○折沖府果毅別將等附
　　隋初，左右衛、左右武衛、左右武侯各領軍坊、鄉團，以統戎卒。開皇中，置驃騎將軍府，每府置驃騎、車騎二將軍。大業三年，改驃騎府為鷹揚府，改驃騎將軍為鷹揚郎將，改車騎將軍為鷹揚副郎將五年，又以鷹揚副郎將為鷹擊郎將。九年，別置折沖、果毅及武勇、雄武等郎將官，以統領驍果。唐武德初，猶有驃騎府及驃騎、車騎將軍之制。武德七年，乃改驃騎為統軍，車騎為別將。貞觀十年，復采隋折沖、果毅郎將之名，改統軍為折沖都尉，別將為果毅都尉魏有折沖將軍，後周有成議、別將官，其名因此也。其府多因其地，各自為名，無鷹揚之號。凡五百七十四府，分置於諸州，而名隸諸衛及東宮率府。各領兵，滿一千二百人為上府兩京城內雖不滿此數，而亦同上府，千人為中府兩畿及岐、同、華、懷、陝等五州所管府，雖不滿此數，亦同中府，八百人為下府。每府置折沖都尉一人掌領校尉以下宿衛及衛士以上，總判府事，左、右果毅都尉各一人掌通判。《春秋傳》曰："戎昭果毅。"又曰："殺敵為果，致果為毅。"煬帝始置，後改將為之，別將一人不判府事。若無兵曹以上，即知府事。初，別將既改為果毅，而府中有長史員。聖曆三年廢長史，置別將一員，後又兼置長史，長史一人通判。載初元年置，兵曹一人判府事，付事旬稽，監印，給紙筆，校尉六人以下小吏各有差。若校尉以下，唯人數置之。凡府在赤縣為赤府，在畿縣為畿府。衛士以三百人為團，團有校尉；五十人為隊，隊有正；十人為火，火有長，備六馱馬驢初置八馱，後改為六，米糧、介冑、戎器、鍋、幕，貯之府庫，以備武事。每歲十一月，以衛士帳上於兵部，以候徵發。天下衛士向六十萬人。初置，以成丁而入，六十齣役，其家不免徵徭，遂漸逃散。年月漸久，逃死者不補。天寶八載五月，停折沖府以無兵可校之。十一載八月，改諸衛士為武士。
　　○三都尉奉車　駙馬　騎　奉朝請附
　　奉車、駙馬、騎三都尉，並漢武帝元鼎二年初置李陵為騎都尉。至更始時官亂，謠曰："爛羊胃，騎都尉。"。舊無員，或以冠常侍，或卿尹、校尉左遷為之。奉車掌禦乘輿車《漢官》曰三人，駙馬掌駙馬駙馬，非征駕車皆為副馬。一曰駙，近也，疾也。騎都尉本監羽林騎《漢官》十人。又竇嬰為都請竇太后除嬰門籍，不得入朝請。《漢律》，諸侯春朝天子曰朝，秋曰請。後漢並屬光祿勳。奉朝請無員，本不為官，漢東京罷省三公、外戚、皇室、諸侯多奉朝請。奉朝請者，奉朝會請召而已。晉武帝亦以皇室、外戚為三都尉而奉朝請焉。元帝為晉王，以參軍為奉車都尉，掾屬為駙馬都尉，行參軍舍人為騎都尉，皆奉朝請。後罷奉車、騎二都尉，唯留駙馬都尉奉朝請而已。諸尚公主者若劉惔、桓溫等皆為之。宋武帝永初已來，以朝請選雜，其尚主者唯拜駙馬都尉。齊奉朝請、駙馬都尉及散騎、給事中等官，並集書省職。朝散用衣冠之餘，人數猥積。武帝永明中，奉朝請至六百餘人《齊職儀》曰："凡尚公主，拜駙馬都尉。"。梁三都尉並無員秩，其奉車、駙馬皆武官降朝服，銀章青綬。梁、陳駙馬，皆尚公主者為之陳武帝長女永世公主先適陳留太守錢藏，生子岊，主及岊並卒於梁世。武帝受禪，唯公主追封。將葬，尚書主客牒詳議，欲加藏駙馬都尉，並贈岊官。袁樞議曰："昔王姬下降，必適諸侯，同姓為主，聞於《公羊》之說。車服不系，著於詩人之篇。漢氏之初，列侯尚主，自斯以後，降嬪素族。駙馬都尉，置由漢武，或以假諸功臣，或以加於戚屬。是以魏表駙馬奉車為一號。魏、晉以來，因為常准。蓋明王姬之重，庶姓之輕，若不加其等級，莫可合巹而酳。所以假駙馬之位，乃崇於皇女。今公主早薨，伉儷己絕，既無禮數致疑，何須駙馬之授。按當陽侯杜元凱尚晉宣帝第二女高陸宣公主，晉武踐祚而主己亡，泰始中追贈公主，杜君無復駙馬之號。梁元帝女新安穆公主早薨，天監初王氏無追拜之事。遠近二例，足以相明。公主所生，既未及成人之禮，無勞此授。今宜追贈亭侯。"時以樞議為衷。藏，醜善反。岊音節。後魏駙馬都尉亦為尚公主官，雖位高卿尹，而此職不去。奉車二十人，騎都尉六十人。北齊駙馬與後魏同。隋開皇三年，罷奉朝請。煬帝時，奉車、駙馬並廢。唐駙馬都尉從五品，皆尚主者為之。開元三年八月敕，駙馬都尉從五品階，宜依令式，仍借紫金魚袋。天寶以前，悉以儀容美麗者充選奉車都尉，五員，掌馭副車，不常置。若大備陳設，則以餘官攝行，屬左、右衛也。
　　宋制，騎都尉為勳官，駙馬都尉為尚主之官，奉車都尉無。
　　○節度使
　　唐因隋制，諸州總管加號使持節，後改大總管為大都督。永徽已後，除都督帶使持節，即是節度使，不帶者即不是節度使。景雲二年，賀拔延嗣除涼州都督，充河西節使，自此有節度之號。節度使封郡王，則有奏記一人；兼觀察使，又有判官、支使、推官、巡官、衙推各一人；又兼安撫使，則有副使、判官各一人；兼度支、營田、招討、經略使，則有副使、判官各一人；支度使復有遣運判官、巡官各一人。節度使掌總軍旅，顓誅殺。初授，具帑秣兵仗詣兵部辭見，觀察使亦如之。辭曰，賜雙旌雙節。行則建節，樹六纛，中官相送，次一驛，輒上聞。入境州縣築節樓，迎以鼓角，衙仗居前，旌幢居中，大將鳴珂，金鉦鼓角居後，州縣齎送迎於道左。天寶初，置十節度經略使以備邊。安西節度撫寧西域，統龜茲、焉耆、于闐、疏勒四鎮，治龜茲城，兵二萬四十。北庭節度防制突騎施、堅昆，統瀚海、天山、伊吾三軍，屯伊、西二州之境，治北庭都護府，兵二萬人。河西節度斷隔吐蕃、突厥，統赤水、大鬥、建康、寧寇、玉門、墨離、豆盧、新泉八軍，張掖、交城、白亭三守捉，屯涼、肅、瓜、沙、會五州之境，治涼州，兵七萬三千人。朔方節度捍禦突厥，統經略豐安定遠三軍、三受降城、安北單于二都護府，屯靈、夏、豐三州之境，治靈州，兵六萬四千七百人。河東節度與朔方犄角以禦突厥，統天兵、大同、橫野、岢嵐四軍，雲中守捉，屯太原府、忻代嵐三州之境，治太原府，兵五萬五千人。范陽節度臨制奚、契丹，統經略、威武、清夷、靜塞、恆陽、北平、高陽、唐興、橫海九軍，屯幽、薊、媯、檀、易、恆、定、漠、滄九州之境，治幽州，兵九萬一千四百人。平盧節度鎮撫室韋、靺鞨，統平盧、盧龍二軍、榆關守捉、安東都護府，屯營、平二州之境，治營州，兵三萬七千五百人。隴右節度備禦吐蕃，統臨洮、河源、白水、安振、威戎、漠門、寧塞、積石、鎮西十軍，綏和、合川、平夷三守捉，屯鄯、廓、洮、河之境，治鄯州兵七萬五千人。劍南節度西抗吐蕃，南撫蠻獠，統天寶、平戎、昆明、寧遠、澄川、南江六軍，屯益、翼、茂、當、雋、柘、松、維、恭、雅、黎、姚、悉十三州之境，治益州，兵三萬九百人。嶺南五府經略綏、靜夷獠，統經略清海二軍，桂、容、邕、交四管，治廣州，兵萬五千四百人。此外，又有長樂經略，福州領之，兵千五百人；東萊守捉，萊州領之；東牟守捉，登州領之，兵各千人。凡鎮兵四十九萬人，馬八萬餘匹。其後有淮南、河南、江東、成德鎮州、宣武汴、宋、亳、鎮海浙西、義成滑州、淮寧淮西、彰義申、光、蔡、義武易、定、奉義安、黃、忠武陳、許、武寧徐州、永安荊南、天平山東、河陽淮、孟、歸義瓜、沙、伊、肅等十一州、戎昭金州、義昌滄、景、德、山南襄、郢、唐、鄧，俱置節度使。有以親王遙領者，如開元十五年，以慶王潭為涼州都督兼河西節度大使，忠王俊為單于大都護、朔方節度大使之類是也。有以宰相遙領者，如兵部尚書、河西節度副大使知節度事蕭嵩除同中書門下平章事，節度如故；又李林甫遙領隴右節度，楊國忠遙領劍南節度是也蕭嵩以牛仙客為留後，李林甫以杜希望為留後，楊國忠以李察、崔圓為留後。
　　宋興，節度、觀察使事務悉歸於本州知州、通判兼總之。節度使無定員，恩數與執政同。初除，鎖院降麻，恩禮尤異。祖宗時，以待宗室近屬、外戚、國婿年勞久次者；若外任，除殿帥始授此官，亦止於一員；或有功勳顯著、任帥守於外及前宰執拜者，不輕授。又遵唐制，以節度使兼中書令，或侍中，或中書門下平章事，皆謂之使相，以待勳賢故老及宰相久次罷政者。隨其舊職或檢校官加節度使出判大藩，通謂之使相。元豐以新制，始改為開府儀同三司。舊制，敕出中書門下，故事之大者使相系銜。至是，皆南省奉行，則開府不預矣。八年，鎮江軍節度使、檢校太傅韓絳為開府儀同三司、判大名府。元祐五年，太師、平章軍國重事文彥博為開府儀同三司、守太師、充護國軍、山南西道節度使致仕。自崇寧五年，司空、左僕射蔡京為開府儀同三司、安遠軍節度使、中太一宮使，其後故相而除則有劉正夫、餘深，前執政則有蔡攸、梁子美，外戚則有向宗回、宗良，鄭紳，錢景臻，殿帥則有高俅，內侍則有童貫、梁師成。宣和末，節度使至六十人，議者以為濫親王、皇子二十六人，宗室十一人，前執政二人，大將四人，外戚十人，宦者恩澤計七人。中興，諸州升改節鎮凡十有二。是時，諸將勳名鼎盛，有兼兩鎮、三鎮者，實為希闊之典國朝元臣拜而鎮節度使者才三人：韓魏公、文潞公、中興後呂成公是也。三公卒辭之。而諸大將若韓、張、吳、嶽、楊、劉之流，率至兩鎮節度使。其後加至三鎮者三人：韓蘄至鎮南、武安、寧國，張循至靜江、寧武、靖海，劉安城至護國、寧武、保靜。其後相承，宰執從官及后妃之族拜者不一。然自建炎至嘉泰，宰相特拜者六人呂宗穆、張忠獻、虞忠肅皆以勳，史會稽王以舊，趙衛公、葛文定以恩，執政一人葉右丞夢得，從官二人而已張端明澄楊敷學倓。惟紹興中曹勳、韓公裔，乾道中曾覿，嘉泰中薑持立、譙令雍，皆以攀附恩澤，亦累官至焉，非常制也國初，外戚罕有建節者，太祖時，杜審進以元舅之尊，窮老才得節度使。仁宗用張堯佐，一時名臣力爭之。其後除拜浸多。中興後，外戚節度使二十有二人。哲廟以前節度使，未有以恩澤除者，若王顯、張旻輩，雖以舊恩貴，然皆以嘗任宰府乃得之。崇寧後，始除郭天信、朱勔其後童貫、楊戩凡十餘人。中興後，曹勛曾覿軰以攀附恩建節。
　　石林葉氏曰："節度使旌節，門旗二、龍虎旌一、節一、麾槍二，豹尾二，凡八物。旗以紅繒為之，九幅，上為塗金銅龍頭，以揭旌加木盤。節以金銅葉為之，盤三層，加紅絲為旌。麾槍亦施木盤。豹尾以赤黃布畫豹文，皆以髹漆為槓。文臣以朱，武臣以黑。旗則綢以紅繒，節及麾槍則綢以碧油，故謂之碧油紅旆。受賜者藏於公宇私室，皆別為堂，號節堂；每朔望之次日祭之，號衙日。唐制有六纛，今無有也。"
　　容齋洪氏《隨筆》曰："唐節度使帶檢校官，其初只左右散騎常侍，如李愬在唐、鄧時所稱者也，後乃轉尚書及僕射、司空、司徒，能至此者蓋少。僖、昭以降，藩鎮盛強，武夫得志，才建節鉞，其資級已高，於是復升太保、太傅、太尉，其上惟有太師，故將帥悉稱太尉。元豐定官制，尚如舊貫。崇寧中，改三公為太師、太傅、太保，而以太尉為武階之冠，以是凡管軍者猶悉稱之。紹興間，葉夢得自觀文殿學士、張澄自端明殿學士拜節度。葉嘗任執政，以暮年擁旄，為儒者之榮，自稱葉太尉。張微時用鄧洵武給使恩出身，羞為武職，但稱尚書如故，其相反如此。"
　　又曰："太祖有天下，將收藩鎮威柄，故漸行改革。至於位至侍中、中書令、使相者，其高僅得東宮官，次但居環衛。鳳翔王晏為太子太師，安遠武行德為太子太傅，護國郭從義為左金吾上將軍。自後不復舉行矣。"
　　○承宣使
　　唐中世以後，節度使往往自擇將吏，號為留後。
　　宋朝沿唐制，方鎮有節度觀察使留後又官制舊典，祖宗時，留後惟宗室國戚，自當敘遷；若外官，唯馬、步軍都指揮使方就除焉，馬軍帶留後，步軍帶觀察，餘無至者。獨內臣任都知久次，官至延福宮使、景福殿使者，方帶留後、觀察。皆為遙郡，止於防禦使而已，政和七年，詔："觀察留後乃五季藩鎮官身離官所，以所親信留主後務之稱，不可循用，可冠以軍名，改為承宣使。"承宣、觀察、防禦、團練使、刺史無定員，除落階官為正任，未落階官者為遙郡。朝謁禦宴，惟正任預焉。遙領者並止本官敘遷，正任者次第轉行靖康元年，臣僚言："遙郡、正任恩數遼絕，自遙郡遷正任者，合次第轉行。今有自遙郡與落階官而授正任，直超轉本等正官，是皆奸巧希進躐取。乞應遙郡承宣使有功勞除正任者。止除正任刺史。"從之。
　　○觀察使
　　唐貞觀初，遣大使十三人巡省天下諸州，水旱則遣使，有巡察、安撫之名。神龍二年，以五品以上二十人為十道巡察使，察舉州縣，再周而代。景雲三年，置十道按察使，道各一人。開元二年曰十道按察採訪處置使，二十年曰採訪處置使，分十五道；天寶末，又兼黜陟使；乾元元年，改曰觀察處置使又《事物紀原》以為至道元年置觀察使，與《志》不同，當考。掌察所部善惡，舉大綱。凡奏請皆屬於州。歲以八月考其治，以豐稔為上考，省刑為中考，辦稅為下考。
　　宋朝沿唐制，置諸州觀察使，凡諸衛將軍及使遙領者，其資品並止本官敘防禦、團練使、刺史亦同。祥符中，詔觀察使並帶刺史翰林學士陳彭年檢討唐以來故事，觀察使並合帶刺史。詔自今除觀察使可兼領之。政和中，詔承宣、觀察使仍不帶持節等。
　　○防禦使
　　唐武后聖曆元年，以夏州鎮領防禦使，防禦使之名自此始。開元二年，薛訥為隴右防禦使。天寶中，安祿山犯順，大郡要地當賊沖者，置防禦守捉使《事物紀原》。又《唐　職官志》雲至德後置節度使，大郡要害之地置防禦使，以治軍事，刺史兼之，不賜節，與《紀原》不同。今兩存之，當考。代宗即位，諸州防禦使並停。明年，授田承嗣魏博等州都防禦使，俄遷節度使，蓋防禦使之名不廢也。大率防禦隸所治州，歲以八月考其治否，以無虞為上考，清苦為中考，政成為下考。
　　宋朝沿唐制，置諸州防禦使。唐防禦使在團練使之下，宋朝升之於上《職略》云："官制舊典，防禦、團練、刺史均謂之正任。外官初除，管軍便帶正任，刺史或隨其人見帶遙郡就除之。其橫行諸司使帶遙郡防禦使者，年勞至深，邊功優異，即落遙郡為正任官。其團練使、刺史則無法落遙郡也。以上應管軍臣僚，因乞改軍職，遂以本官出守，或領副總管，方有帶正任者；其宗室、國戚除再遷，便領正任，乃國朝舊制。"。
　　○團練使
　　唐肅宗乾元初，置團練使、守捉使，大領十州，小者三、五州。代宗時，元載當國，令刺史悉帶團練。《唐職林　李少良傳》："大曆八年，晉州男子郇謨，欲以三十字上獻，多譏切元載。其言團者，願罷諸州團練使。少良尋為載所殺。"大率團練皆隸所治州，歲以八月考其治否，以安民為上考，懲奸為中考，得情為下考。
　　宋朝沿唐制，諸州團練使。
　　○刺史
　　漢武帝元封五年，初置部刺史，掌奉詔條察州，秩六百石，員十三人。唐武德元年，改太守曰刺史，加使持節，從三品，職同牧、尹。
　　宋制，諸州刺史無定員，外官初除管軍，便帶正任，刺史隨其人見帶遙郡就除之。其橫行諸司使帶遙郡防禦使者，年勞至深或邊功優異，即落遙郡為正任官。靖康元年，臣僚言："遙郡、正任恩數遼絕，自遙郡遷正任者，合次第轉行。今有自遙郡與落階官而授正任，直超轉本等正官，是皆奸巧希進躐取。乞應遙郡承宣使有功勞除正任者，止除正任刺史。"從之。
　　按：節度使在唐為閫帥，觀察、團練使在唐為監司，防禦使在唐為邊將，刺史在唐為郡守。至宋，則閫帥、監司、邊將、郡守各別有以名其官。而節度、承宣、觀察、團練、防禦、刺史則俱無職任，特以為武臣遷轉之次序，故序其事於將軍、都尉之後。
　　○諸路將官
　　宋神宗留意武備，本以捍西北二虜，而推其法於東南，故西北為多，東南為少，陝西諸路四十二將，河北諸路三十七將，而東南才十三將。元豐四年，詔："東南諸路團練諸軍馬十三將，淮南東路第一，西路第二，兩浙西路第三，東路第四，江南東路第五，西路第六，荊湖北路第七，南路潭州第八，全、邵、永三州備廣西應授第九，福建路第十，廣東路第十一，西路桂州第十二，邕州第十三。"合諸路九十二將，各有正、副。軍中行圖陣隊、調發賞罰，皆關決於將、副宣和六年詔。元祐元年，司馬光請盡罷諸路將官，其禁軍各委本州縣長吏與總管、鈐轄、都監押等轄，一如未置將官以前之法。而樞密院難之，止詔諸路將副在州駐劄，不系路分兵官知州并州鈐轄兼充者，並差將官一員兼本州都監，其單將駐劄處，勿復差兼。宣和五年御筆："諸路將、副剖隊。自今並依元豐法選差。"乾道四年，密院奏："諸州揀中弓弩手，雖已差路分鈐轄、都監春秋詣諸路巡按，緣逐州未有將官專一日逐訓練，恐致事藝生疏。"詔諸州各置準備將一員，專一管轄日逐訓練揀中弓弩事藝《孝宗會要　哲宗職官志》："諸路將官掌統制所隸禁旅，以行陣隊伍、金鼓幟職、弓矢擊刺之法而教習訓練之，別其武藝精強者，待次遷補，以激勸士卒。凡兵仗器甲之數、廩祿犒給、賞罰約束之禁令皆掌焉，副將為之貳。若屯戍防邊，則受帥司節制；禦寇敵，則審其戰守應授之事；若師有功，則具馘數，籍用命者而旌賞之焉。"。
　　元祐初，右僕射司馬光《乞罷諸路將官疏》曰："臣竊見國朝以來，置總管、鈐轄、都監、監押為將帥之官。凡州縣有兵馬者，其長吏未曾不兼同管轄，蓋知州即一州之將，知縣即一縣之將故也。先帝欲征伐四夷，患諸州兵官不精勤，訓練士卒懈弛，於是有建議者請分河北、陝西、河東、京東、京西等路諸軍若千人為一將，別置將官，使之專功訓練，其逐州總管以下及知州、知縣皆不得關預。及有差使，量留羸弱下軍及剩員，以充本州官白直及諸般差使，其餘禁軍皆制在將官，專事教閱。臣愚以為職事修舉，在於擇人，不在設官。苟得其人，雖總管等皆能訓練士卒；不得其人，雖將官亦何所為。況今之將官即向之為總管者也，豈為總管則不能舉職，為將官乃能舉職乎？此徒變易其名，無益事實，非惟無益，兼復有害。凡設官分職，當上下相維，如身之使臂，臂之使指，紀綱乃立。今為州縣長吏及總管等官，而於所部士卒有不相統攝，不得差使，殆如路人者。至於倉庫守宿、街市巡邏，亦皆乏人，雖於條許差將下兵士，而州縣不能直差，須牒將官，將官往往占護，不肯差撥。萬一有非常之變，州縣長吏何以號令其眾，制禦奸宄哉！"
　　○都統
　　晉孝武帝太元十九年，有河西大都統。唐天寶末，置為天下兵馬元帥，都統朔方、河東北、平盧節度使，都統之名始於此。乾元元年，戶部尚書李桓除都統淮南、江東西節度使，宣慰、觀察、處置等使，都統之官始於此。唐制，或總五道，或總三道。上元末省。大中後討徐州，以康承訓，討黃巢，以荊王鐸為都統。黃巢之難，置諸道行營都統，掌征伐，兵罷則省，雖總諸道兵馬，不賜旌節。
　　宋朝諸軍都統制者，自渡江已前亦有之，然未為官稱。蓋是時陝西、河東三路，皆以武臣職高有智略者為馬步軍副都總管，遇出師征討，則加以都統制軍馬之名，猶今節制軍馬之類，非有司分也。建炎元年，置御營司，遂擢王淵為都統制，都統制名官自此始。大概南渡置統制。一則兵興稱謂不一，諸路起兵有自稱統制者，州縣管押勤王兵者亦有稱統制者，有諸道都總管及諸司便宜差統制者。建炎初，劉光世上言，於是並罷，惟中都主兵，朝廷差充統制者仍舊。紹興初，諸大將改為行營五護軍。四年，吳玠升宣撫副使，其弟為右護軍都統制。十一年，朝世忠、張俊、岳飛除樞密使、副使，罷宣撫司，其統領將副並改充御前，隸樞密院，各帶"御前"字入銜。其兵馬就令所部統制官節制，而都統皆以屯駐名冠軍額之上，獨川陝如故。恩數略視三衙，權任在帥臣之右，官卑者稱副都統制。設屬有計議、機宜、幹辦公事、准遣。十九年，漢、沔兩大將改為御前諸軍，璘稱利州西路駐劄御前諸軍都統制，政稱利州東路駐劄御前諸軍都統制。朝浩時已死，故金州無都統制，但以知州兼節制。嘉定初，蜀叛既平，安丙又奏分興州十軍為沔、利三軍，沔州除都統制，利州除副都統制，天下有十都統矣。初，兀朮犯泗州，詔樞密使張俊於鎮江府置司，措置江、淮守備。俊發張憲事，並岳飛死。俊遂薦其將定遠軍節度使田師中掌故岳飛之兵，又薦清遠軍節度使王德往金陵。於是並詔為御前都統制，師中於鄂州、德於建康府駐劄。
　　○副都統
　　唐興元中置副都統。
　　宋朝紹興中亦有副統制。隆興二年，詔應諸軍副都統制並罷。乾道三年五月，陳天麟奏荊南都統王宣久病，邊報不一，恐緩急誤事，蔣芾奏員琦為副都統同管軍。閏七月，上謂宰執曰："朕欲江上諸軍各置副都統制一員，令兼領軍事，豈惟儲他日統帥，亦使主將有所顧忌。"於是以郭剛為鎮江副都統制，張榮為建康副都統制。三省、樞密院定製云："已復置在外副都統制，裨贊主帥商議軍事、覺察奸弊，所有本司文字與都統連銜，調發軍馬並聽都統指揮，月旦亦許上表。"平江、許浦水軍，乾道間置副都統以領之。
　　○統制
　　統制、統領官，三衙及御前軍將佐也。祖宗時，禁兵但以路分都監等領之。渡江後，大軍又有統制、同統制、副統制、統領、同統領、副統領等，其下乃有正將、副將、準備將之名、皆偏裨也。舊制，準備而上，自主帥升差，仍先申樞密院定察。紹熙四年，詔江上升差統制至準備將，令主帥解發三人，赴總領所內選一名。慶元三年，詔升差並委主帥，自是主帥之權復重矣。
　　○都總管副總管附
　　魏黃初始置都督諸州軍事。後周改都督諸軍事為總管。武帝時，以王謙為益州總管，總管之名始此。隋文帝以並、益、荊、楊四州置大總管，其餘總管府置於諸州，列為上、中、下三等，加使持節。煬帝改帥都督為旅帥。唐諸州復有總管，亦加使持節。武德初，邊要之地亦置。
　　宋朝馬步軍都總管以節度使充，副總管以觀察以下充，有止一州者，有數州為一路者，有帶兩路、三路者。或文臣知州，則管句軍馬事。舊相重臣亦為都總管有禁兵駐泊其地者，冠以駐泊之名。咸平發三路都總管。景德詔鎮、定兩路並為一路，諸路並去行營之名，止為駐泊總管。慶曆三年，詔："近分陝西緣邊為四路，各置經略安撫、招討等使。自今路分總管、鈐轄以上，許與都總管司同議軍事。路分都監以下，並聽都總管等節制，違者以軍法論。"七年，析河北四路，各置都總管一員，如無，止以安撫使總制諸路。八年，諸州部署並改兵馬總管、副總管又《職略》：總管舊曰部署，因廟諱改焉。又《續會要》云："《兩朝國史志》，有兵為總管、副總管，凡武臣以諸司使以上充，文臣以兩省五品以上充。一州即為兵馬總管，一路即為步軍總管、副總管。"。建炎元年，李綱言："守備當於沿河、沿淮、沿江置帥府要郡以控扼。其帥府，文臣一員帶安撫使、馬步軍都總管，武臣一員充副總管。改路分為副總管，路鈐轄為副鈐轄，州鈐轄為副都監。遇朝廷起兵，則副總管為帥，副鈐轄、都監各以兵從出，聽其節制，正官願行者聽。"紹興二年，詔郡守臣罷帶兵職，諸路副總管可依舊改充路分鈐轄。五年，密院言東南多事，合要近上兵官總領軍政，乃詔兩浙、江南、荊湖、福建、廣東可依三路置總管於帥府。七年，淮東置總管。十二年，諸路並置州總管一員。
　　○都副鈐轄州鈐轄附
　　宋初，以朝官及諸司使以上充，或一州，或一路，或兩路三路，亦有無"都"字者。嘉祐詔內臣為鈐轄、都監者，逐路止置一員，祖宗時不常置。成都大府，帥臣第帶兵馬鈐轄，而兩武臣之為鈐轄者與鈞禮張詠知益州，群盜充斥。詠一日召鈐轄，以州印付之，曰："盜勢如此，而鈐轄晏然無討賊心，是必欲詠自行也。鈐轄宜權州事。"鈐轄驚曰："某今行矣。"詠置酒餞之，曰："鈐轄今往必破賊，若無功而還，必斷頭於此樓下。"鈐轄震慄，遂平賊而還焉。又《續會要》載《兩朝國史》云：官高資深充都鈐轄，官卑資淺稱鈐轄。建炎三年，詔要郡守臣兼兵鈐轄，改為路分都監，而帥府如故。自從益、瀘、夔、廣、桂五州牧皆以都鈐為稱，而江西贛州以多盜，其守臣亦帶江西兵馬鈐轄。至於武臣為路鈐者，亦無尺籍伍符，然每歲猶往諸州按閱，特存故事而已，間有得旨葺治軍器，或訓練禁軍者，則仍帶入銜。二十八年，鎮江府守楊揆言，舊政法一路則有路分鈐轄，一州則有州鈐轄，如常、秀、平江皆有之，獨鎮江關，欲添置州鈐轄。從之。淳熙間，詔諸路訓練，路鈐並要年六十以下，曾經從軍有才武人充。紹熙初，詔雜流出身不得注路分州鈐；都監，專注才武及曾任主兵官之人。
　　○兵馬都監州都監附
　　宋朝兵馬都監有路分，掌本路禁旅、屯戍、邊防、訓練之政令，以肅清所部。建炎三年，以要郡守臣帶本路兵馬都監，武臣一員充副都監。紹興三年，罷守臣兼兵職，而副都監如故。州都監則以大小使臣充，掌本城屯駐、兵甲、訓練、差使之事，兼在城巡檢。資淺者為監押，或雜用文臣，其後止用武臣。
　　○巡檢
　　宋朝有沿邊溪洞都巡檢，或蕃漢都巡檢，或數州數縣管界，或一州一縣巡檢，掌訓練甲兵、巡邏州邑、擒捕盜賊事；又有刀魚船戰棹巡檢，江、河、淮、海置捉賊巡檢，又巡馬遞鋪、巡河、巡捉私茶鹽等，各視其名分，以修舉職業，皆掌巡邏機察之事。中興後，凡沿江沿海招集水軍，控扼要害及地分闊遠處，皆置巡檢一員。往來接連合相應援處，則置都巡檢以總之。皆以才武大小使臣充。各隨所在，聽州縣守令節制，本寨事並用取州縣指揮。若海南瓊管及歸、峽、荊門等處跨連數郡，控制溪峒，又置水陸都巡檢使或三州都巡檢使，以增重之。
