●卷六十二　職官考十六

　　○制置使
　　唐宣宗大中五年，以白敏中充招討党項行營都統、制置等使，制置使之名始此。
　　宋朝不常置，掌經畫邊鄙軍旅之事。政和中，熙、秦用兵，以內侍童貫為之。宣和末，姚古為京畿輔郡兵馬制置使。靖康初，種師道為河東路制置使，錢蓋為陝西五路制置使。建炎元年，有招捉盜賊制置使，自王淵始。三年，有行在五軍制置使，自劉光世始。又諸路皆有副使，自江浙陳彥文、程千秋始。六月，浙西安撫使康允之帶本路制置使，安撫帶制置自此始也四年罷。有沿江都制置使管江南東路，知建康府。紹興二年，有沿海制置使系建康、兩浙東路。三年，有安撫制置使大使之名，自江南西路大使趙鼎始。六年，始鑄印，以某路制置司為名，從浙西、淮東制置使梁汝嘉所請也。其後盡省，惟四川、沿海有焉四川系成都府，沿海明州。開禧用兵，起丘宗卿守金陵，留鑰、宗卿嘗以簽樞督視軍馬，於是趙淳已為江淮制置，命宗卿為江、淮制置大使。已而罷四川宣撫，又以安子文為制置大使，朝議以子文恩數視執政，特加"大"字。屬官有參謀、參議、主管機宜、書寫文字各一員，幹辦公事三員，準備將領、差遣、差使各五員，餘隨時勢輕重而增損焉。
　　○經略使
　　唐貞觀二年，邊州別置經略使，此蓋使名之起。節度兼度支、營田、招討、經略使，則有副使、判官各一人。儀鳳二年，以黑齒常之為河源軍經略大使。永淳元年，婁師德為河源軍經略副使。至德三年，賀蘭進明除嶺南五府經略兼節度使。建中元年，除元琇節度，始不合五府經略。
　　宋朝不常置。咸平五年，始以右僕射張齊賢為邠寧環慶涇原路經略使、判汾州，諸路軍馬並受節度，又以鄧州觀察使錢若水為並代經略使、判并州，自後不除人。寶元中，夏人入寇，始命陝西沿邊大將皆兼經略。皇祐間，儂智高擾邊，詔知廣、桂州並帶經略安撫使。自後，西南二邊常帶經略，所以重帥權而服羌夷也。其經略、安撫，各以直秘閤以上充。掌一路兵民之事；皆帥其屬而聽其獄訟，頒其禁令，定其賞罰，稽其錢榖、甲械出納之名籍而行以法。若事難專決，則具可否稟奏；即千機速、邊防及士卒抵罪，則聽以便宜裁斷。帥臣任河東、陝西、嶺南路，職任綏禦戎夷，則為經略安撫使。南渡之初，依舊制，廣南東路帶主管經略安撫使公事，西路帶經略安撫使。紹興五年，令襄陽守臣、湖北帥帶經略安撫使中書門下省言："湖北帥司已移還荊南，舊治與襄陽府事體頗同。"詔王庶許依襄陽例，帶經略安撫。後罷，而二廣如故。
　　○發運使
　　宋太平興國二年，置江、淮水陸發運於京師。端拱元年罷，以其事分隸排岸司。至道元年，始命洛苑副使楊允恭、西京作坊使副李延遂及太子中允王子輿為江淮南、兩浙發運使兼知制茶鹽事，就淮南置局，三年省。咸平二年，鹽鐵判官王子輿復為制置淮南茶鹽，是年令兼制置礬稅，仍領荊湖路。三年，以子輿充淮南轉運使；四年，又加都大發運事，兼以淮南轉運使領其務而無使名。景德二年復置一人，後亦有二人。副使以諸司副使充。景德二年，置都監。天禧二年，官崇者或為副使，秩輕者為都監，副使、都監不常備。景祐元年罷，寶元元年復。慶曆七年，上命發運副使，更不置正使。置司真州，歲漕江、湖粟六百萬斛以贍中都；渡江後，江湖寇盜多，發運司第職糴買而已。紹興二年罷，以其錢帛赴行在。八年，起居舍人句龍如淵言戶部非生財之道，請置諸路水陸度支轉運等使，置司蘇、杭。戶部侍郎李彌遜請復置發運使，別給糴本錢數百萬緡，廣行儲積。徽猷閣待製程邁為江、湖、荊、浙、閩、廣經制發運使，專掌糴事。九年，廢發運司。乾道六年，虞丞相當國，奏復發運司，以戶部侍郎史正志為江、浙、荊、湖、淮、廣、福建等路都大發運使。朝論不以為宜，汪聖錫黃通老二尚書言之尤力，執政不聽。其年十二月，正志以奏課誕謾，遂廢司焉。後復置，以平江府守臣兼，專領糴運之事，以餉淮軍。
　　○總領
　　總領財賦，古無其官。宋靖康末，高宗以大元帥駐軍濟州，命隨軍轉運使梁揚祖總領措置財用，然未以官名也。南渡初，嘗命朝臣總領都督府、宣撫司財賦。建炎末，張浚用趙開總領四川財賦，始置所系銜，總領官自此始。紹興三年，差戶部侍郎姚舜明往建康總領應幹都督府錢物糧斛。六年，都督諸路軍馬張浚言："三宣撫司錢糧，漕司互相占吝，因至闕乏。乞於戶部長貳內差一員來鎮江府置司，專一總領。"詔差戶部侍郎劉寧止。七年，令戶部郎官霍蠡前往岳州置局，專一總領岳飛軍錢糧。其後大軍在江上，間遣版曹或太府、司農卿少調其錢糧，皆暫以總領為名，而四川改置都轉運司，故總領又廢。紹興十一年，諸將既罷兵，乃收諸帥之兵以為御前軍，屯駐諸處，皆置總領，以朝臣為之，仍帶專一報發御前軍馬文字，蓋又使之與聞軍政，不獨職饋餉而已，敘位在轉運副使之上。鎮江諸軍錢糧，淮東總領掌之。建康、池州諸軍錢糧，淮西總領掌之。鄂州、荊南、江南諸軍錢糧，湖廣總領掌之。興元、興州、金州諸軍錢糧，四川總領掌之。初以胡紡為司農少卿總領淮東軍馬錢糧，吳彥璋為太府少卿總領淮西、江東軍馬錢糧，曾造為太府卿總領湖廣江西京西路財賦、湖北京西軍馬錢糧，諸軍不聽節制。十六年，四川總司以總領四川宣撫司錢糧所為名。十八年，詔罷宣撫司，始改為四川總領。孝宗乾道六年，詔淮東總領並歸淮西總領所中書門下省言："勘會淮東總領所廢並司名合行並司詔，以總領兩淮、浙西、江東財賦軍馬錢糧所為名，仍鑄印，繳納兩司元印。"。七年，復置淮東總領。官屬有幹辦公事、準備差遣。四川有主管文字二員。淮東西有分差糧料院、審計司審計司，通判兼、榷貨務都茶場、御前封椿甲仗庫、大軍倉、大軍庫、贍軍酒庫、市易抵當司、惠民藥局。湖廣有給納場、分差糧料院。四川有撥發船運官、贖藥庫、糴買場，餘並同兩淮。
　　○都大提舉茶馬
　　宋熙寧七年，始三司鹽鐵判官李杞、三司句當公事蒲宗閔經畫川、蜀買茶，充秦鳳、熙河路博馬，就除提舉成都府路買茶公事。杞於秦川、宗閔於成都置司，後改名都大提舉茶馬事。熙寧七年，差李杞、蒲宗閔成都府買茶、熙河路博馬，並令杞等提舉，置都大提舉及主管、同主管，各因其資品高下除授雲。元豐四年，群牧判官郭茂恂又言："茶司既不兼買馬，遂立法以害馬政，恐誤國事，乞並茶場、買馬為一司。"從之。蓋茶馬司始合於此時也舊制，於源、渭、德順三郡市蕃馬。熙寧七年，初復熙、河，經略使王韶言："西人頗以善馬至邊，其所當唯乏茶，與之為市，請趣茶馬辦之。"乃命三司句當公事李杞運蜀茶至熙、河，置買馬場六，而源、渭、德順更不買馬，於是杞言："賣茶、市馬，一事也。乞同提舉買馬。"杞遂兼馬政，然合分不常。至元豐四年，群牧判官、提舉買馬郭茂恂又言："茶司既不兼買馬，遂立法以害馬政，乞並為一司。"從之。掌收摘山之利，以佐邦用。凡市馬於蕃夷，以茶易之。大觀以來，茶馬之政廢，川茶不以博馬，唯市珠玉，故馬政廢缺建炎四年，張浚奏大石進奉珠玉，高宗俞曰云雲。紹興四年，從關師古之請，以乏戰馬，始令四川宣撫司支茶博馬。五年，密院言已於永康軍、威茂州置場。七年，宰臣趙鼎言："得旨復置茶馬官，舊有主管茶馬、同提舉茶馬、都大提舉茶馬凡三等。"上曰："考其資歷命之。"乾道元年，川、秦兩司馬額共九千餘匹茶馬陳彌作言："本司買馬，川、秦兩司，文、黎、珍、敘、南平、長寧軍、本州軍年額川馬五千餘匹，系應副江上諸軍。階州之峰帖、陝西和州之宕昌兩處，年額共西馬四千餘匹，系輪年應副三衙。"。川、秦兩司者，祖宗舊制，至今不廢四年，四川宣撫使虞允文奏："照得祖宗朝都大茶馬官於秦州、成都各置司，居治各半府，排發馬月分居秦司，訖事即歸川司，措置發茶並買馬物帛之類。今欲依舊制，於鳳州河池縣置秦司，既近宕昌，買馬之弊可以稽察。"從之。川、秦馬舊二萬匹，乾道川、秦買馬之額，歲為萬有一千九百匹有奇，川司六千，秦司五千九百。益、梓、利三路漕司歲應副博馬綢絹十萬四千匹，成都、利州路十一州產茶二千一百二萬斤，茶馬司所收大較若此。其後文州改隸秦司，而川司增珍州之額，共為四千八百九十六，秦司六千一百二十，合兩司為萬有一千十有六匹，此慶元之額也。嘉泰末，川司五場又增為五千一百九十六匹，秦司三場增為七千七百九十八匹，合兩司為萬有二千九百九十四匹。然累歲所市，多不及額焉。
　　○都大坑冶
　　唐開元二十五年，監察御史羅文信充諸道鑄錢使。天寶三載，楊眘矜除御史中丞，充鑄錢使。六載，度支郎中楊釗充諸道鑄錢使。永泰元年，劉晏充東都、惟南、浙江東西、湖南、山南東道鑄錢使，第五琦充京畿、關內、河東、劍南、山南西道鑄錢使。諸鑄錢監監，所在州府都督、刺史為之；副監一人，上佐判之。
　　宋朝自開寶平吳之後，因其舊，置錢監於鄱陽，既而江、淮、荊、浙、閩、廣之地皆有監，系發運使兼提點。咸平三年，以馮亮為江南轉運副使，兼都大提點江南、福建路鑄錢事，內供奉官白承睿同提點鑄錢事。至景祐二年，始置江、浙、川、廣、福建等路都大提點坑冶鑄錢一員，以魏兼為之，與提點刑獄序官按《四朝傳》，榮宗範知鉛山縣，有詔罷民采銅，皆散為盜，宗範一切始如故，真宗嘉異，擢提點江、浙諸路銀銅坑冶。與此不同，當考。元豐二年，三司言江、浙等路提點坑冶鑄錢官一員，通領九路，水陸巡按不周，欲增一員，分路提點。從之。遂定為兩司，在饒者領江東、淮、浙、七閩；在虔者領江西、荊湖、二廣焉。至元祐元年，以坑冶鑄錢通為一司，從淮南提點李深之請也。政和七年，置提點鑄錢官兩員於饒、虔州。紹興二年，置虔州提點司，從提點王〈日奐〉之請也雖有上項指揮，後來多在饒州置司，贛州只系巡曆。六年，趙伯瑜乞依嘉祐著令，銜內添"都大"二字，與提刑序官。二十六年，詔都大提點坑冶鑄錢司官吏並罷，令逐路轉運司交割以尚書省言坑冶鑄錢司近年鑄錢全虧，一司官吏所費不貲，罷之。二十七年，置提領諸路鑄錢官於行在，差侍從或卿監一員，不妨本職兼領，置屬官三員，以提領諸路鑄錢所為名，以戶部侍郎榮嶷兼。二十九年，從左司諫何溥言，乃復置，以江、淮、荊、浙、福建、廣南路提點坑冶鑄錢公事系銜，與運判序官，依舊於饒、贛二州置司，輪年守任，專以措置坑冶，督責鼓鑄為職租額一百六十餘萬貫。孝宗乾道六年並歸發運司，八年復置此據《提點司題名》。八年，詔鑄錢司依舊置提點官二員，於饒、贛二州置司除王楫、李大正二人。九年，兩司分認課額將江南、淮南、兩浙、潼州、利州路隸饒州司，江西、湖、廣、福建分隸贛州司。又王楫等言："所有舊坑多系江西贛州司，竊慮饒州一司無從措置。欲於江西管內取撥江州、吉州、撫州、興國軍、隆興府，卻隸饒州司。"從之。淳熙三年，並贛司歸饒州，王楫專為提點官，加"都大"焉。屬官有幹辦公事一員，檢踏官三員，催綱官一員。後檢踏增置六員，各分認專管職事一員饒州本司，一員信州，一員建州，一員都州，一員潭州。
　　○提舉市舶
　　唐有市舶使，以右威衛中郎將周澤為之見柳澤劾慶立疏。唐代宗廣德元年，有廣州市舶使呂太一。
　　宋開寶四年下廣南，以同知廣州潘美、尹宗珂並兼市舶使，通判謝處玭兼市舶判官。咸平二年九月庚子，令杭州、明州各置市舶，聽蕃官從便。熙寧中，始變市舶法，泉人賈海外者，往復必使東詣廣，否則沒其貨。海道回遠，竊還家者過半，歲抵罪者眾。太守陳偁奏疏，願置市舶於泉，不報。哲宗即位之二年，始詔泉置市舶偁，子齋之父也。《偁傅　廷平志》。蕃制雖有市舶司，多州郡兼領。元豐中，始令轉運司兼提舉，而州郡不復預矣三年，尚書省言，廣州市舶條已修定，乞專委官催行。詔廣東以轉運使孫迥，廣西以運召陳伯，兩浙以轉運副使周直孺，福建以轉運判官王子京。迥、直孺兼提舉催行，倩、子京兼覺察拘欄。其廣東路安撫使更不帶市舶。後專置提舉，而轉運亦不復預矣。後盡罷提舉官，至大觀元年續置。明年，御史中丞石公弼請歸之轉運司，不報。建炎中興，詔罷兩浙、福建市舶司歸轉運司。明年夏，復閩、浙二司，賜度牒直三十萬緡為博易本元年六月廢，二年五月復。四年春，復置廣司尚書省言，並廢以來，工人不便，虧失數多，於是詔依舊復置。紹興二年，廢福建提舉市舶，初令提刑兼領，旋委提舉茶事。十二年，朝廷欲措置福建蠟茶時欲髮蠟茶至行在，置局出賣，呂斌上言，於是茶事司歸建州，而提舉市舶以次復矣。十四年，命蕃商以香藥至者，十取其四。十七年，詔丁沈香、豆蔻、龍腦之屬號細香藥者，十取其一。乾道二年，詔罷兩浙提舉市舶，逐處職事委知、通、知、縣、監官同行檢視，而總其數，令轉運司提督紹興十九年，張閩言："福建、廣南各置務於一州，兩浙舶務乃分建於五所。"至乾道初，臣僚言："兩浙惟臨安、明州、秀州、溫州、江陰軍凡五處有市舶。祖宗舊制，有市舶處知州兼提舉市舶務，通判帶主管，知縣帶監，而逐務又各有監官。市舶置司，乃在華亭。近年，過明州舶船到，提舉帶一司吏人留明州數月，名為抽解，其實搔擾。且福建、廣南皆有市舶，物貨浩瀚，置官提舉，誠所當宜。惟是兩浙置官，委是冗蠹，乞賜廢罷。"從之。
　　○走馬承受兼訪使
　　走馬承受，諸路各一員，宋仁宗時置，以三班使臣及內侍充，隸經略安撫總管司。無事歲一入奏，有邊警則不時馳驛上聞。然居是職者惡有所隸，乃潛去"總管司"字，冀以擅權。熙寧五年，帝命正其名，鑄銅記給之，仍收還所用奉使印。崇寧中，始詔不隸帥司而輒預邊事，則論以違制。大觀中，詔許風聞言事。政和五年，詔："諸路走馬承受，體均使華，邇來皆貪賄賂，類不舉職，是豈設官之意？其各自勵，以稱任使，或蹈前失，罰不汝赦。"明年七月，改為兼訪使者。宣和五年，詔："近者諸路兼訪官，循習違越，附下罔上，凡邊機皆先申後奏，且侵監司、淩州縣而預軍旅、刑獄之事，復強買民物，不償其直，招權恃勢，至與監司表裏為惡。自今猶爾，必加貶竄。"靖康初罷之，依祖宗舊制，復為走馬承受。
　　○經制邊防財用事
　　掌經畫錢帛、芻糧以供邊費，凡權易貨物、根括耕地及蕃部弓箭手等事，皆奏而行之。熙寧末，以熙河連歲用兵，仰給度支，費不貲，始置是司。元祐初罷，崇寧中復置。
　　○提舉學事司
　　掌一路州縣學政，歲巡所部，以察師儒之優劣、生員之勤惰，而專舉刺之事。崇寧年二年置，宣和三年罷。
　　○提舉河北糴使司
　　掌糴便芻糧，以供邊儲之用。
　　○提舉制置解鹽司
　　掌鹽澤之禁令，使民入粟塞下，予鈔給鹽，以足民用而實邊備。凡鹽價高下及文鈔出納多寡之數皆掌之。
　　○提舉保甲司
　　掌什伍其民，教之武藝，視其優者而進賞之。元豐初，置於開封府界，遂下其法於河北、河東、陝西三路，既而悉置提舉官如府界焉。
　　○提舉三白渠公事
　　掌瀦泄三白渠，以給關中灌溉之利。撥發司、輦運司以時起發綱運而督其滯留，以供京師之用。
　　○提舉弓箭手
　　掌沿邊郡縣射地弓箭手之籍，及團結、訓練、賞罰之事。政和五年復置，以所招弓箭手之數為殿最。
　　元祐初，右僕射司馬光《乞罷提舉官疏》曰："天聖中，諸路止有轉運使一員，亦無提點刑獄，惟河北、陝西以地重事多，置轉運使兩員，一路之事無不總，使按察官吏，進賢發奸，興利除害，或朝廷有本路事務未能細知利害者，則委之相度措置。當時官少民安，事無不舉，公私饒樂，海內晏清。景祐初，始復置提點刑獄，其後或時置轉運判官，以其冗長害事，尋復廢罷。自王安石執政以來，欲力成新法，諸路始置提舉常平廣惠農田水利官，其後各置提舉官，皆得按察官吏，事權一如監司。又增轉運副使、判官等員數，皆選年少資淺輕俊之士為之，或通判、知縣、監當資序及選人，以權發遣處之。有未嘗曆親民即為監司者。能順已意，即不次遷擢；小有乖違，則送審官院與合入差遣，或更加責降。彼年少則曆事未多，資淺則眾所不服，輕俊則舉措率易。又利祿誘於前，罪戾怵於後，由是往往上不顧國家事體，下不恤百姓怨咨，止務希合，以廣進取。致今日天下藉藉如此，皆由此來。則提舉官乃病民之本原也。"
　　○經總制使
　　徽宗宣和三年，方臘初平，江、浙諸郡皆未有常賦，乃詔除陳亨伯以大漕之職，經制七路財賦，許得移用，監司聽其按察。於是亨伯收民間印契及鬻糟醋之類為錢，凡七色。是後州縣有所謂經制錢，自亨伯始也。其後翁端朝繼為之。紹興初，與發運俱罷。九年復置，以戶部侍郎梁汝嘉為使，司農少卿霍蠡為判官，以檢察內外失陷錢物、舉催未到綱運、措置糴買、總領常平為職。未幾，諫議曹統言其無益而多費，就省之。紹興中，又有總制司，以參政孟庾領其事，其職略視經制司。
　　○招討使
　　掌招收討殺盜賊之事，不常置。建炎四年，以檢校少保、定江招慶軍節度使張俊充江南路招討使，定位在宣撫使之下、制置使之上，著為定製。軍中急速事宜，待報不及，許以便宜行事。差隨軍轉運使一員、參講官一員、幹辦官三員、隨軍幹辦官四員、書寫機宜文字一員，並聽奏辟。紹興五年，岳飛為湖北襄陽招討，請州縣不法害民者，許一面對移，或放罷以聞。從之。十年，兀朮犯三京，以韓世忠、岳飛、張俊並兼河南、北招討使以禦之。三十一年，陝西、河東北、京東西等路皆置招討使，蓋又特遙領其地而已。
　　○招撫使
　　不常置。建炎初，李綱秉政，以張所為河北招撫使，未及出師而廢。三十二年，孝宗即位，以成閔、張子蓋、李顯忠三大將為湖北、京西、淮東西招撫使。子蓋死，劉寶代之，未幾結局，官吏並罷。開禧二年，山東及京東西北路並置使招撫，後皆罷。
　　○宣諭使
　　掌宣諭德音，不預他事，歸即結罷。紹興元年，詔秘書少監傅崧年充淮南東路宣諭使，此其始也。二年，分遣御史五人，宣諭東南諸路，戒其興獄，責其不當，督捕盜賊，皆欲專一布惠以為民。其後，右司範直方宣諭川、陝，察院方庭實宣諭三京，均此意。及新復陝西，樓炤以簽書樞密院事往永興宣諭，就令招撫盜賊。鄭剛中為川、陝宣諭使，許按察官吏。汪徹為湖北、京西宣諭使，仍節制兩路軍馬。自是使權益重，而使事始不專。三十二年，虞允文、王之望相繼充川、陝宣諭使，皆預軍政，其權任殆亞於宣撫。其後，錢端禮、吳芾皆以侍從出膺斯寄，事畢結局，官屬軍兵，視其所任事之輕重，為賞之厚薄焉。開禧間，薛叔似、鄧友龍、吳獵皆因饑荒盜賊及平逆亂後，往敷德意，亦皆以從官行。
　　○撫諭使
　　掌慰安存問，采民之利病，條奏而罷行之，亦不常置。建炎元年，上謂輔臣曰："京城士庶，自金人退師，人情未安，可差官撫諭。"於是以路允迪、耿延禧為京城撫諭使，此置使初意也。是年八月，又令學士院降詔，且命江端友等奉詔撫諭諸路。其後，李正民以中書舍人為江、浙、湖南撫諭使，且令按察官吏，伸民冤抑。傅崧卿以吏部侍郎為淮東撫諭使，採訪民間利病，及措置營田等事。或不以使名，則稱撫諭官，所至以某州撫諭司為名，具宣恩言，俾民知德意，初無二致。乾道元年，知閤門事龍大淵差充兩淮撫諭軍馬，回日結局，是又特為軍馬出雲。
　　○鎮撫使
　　舊所無有，中興，假權宜以招收群盜。初，建炎四年，範宗尹參知政事，議：群盜並力以拒官軍，莫若析地以處之；盜有所歸，則可漸制。乃請稍復藩鎮之制。是年五月，宗尹為右僕射，於是請以淮南、京東西、湖南北諸路並分為鎮，除茶鹽之利仍歸朝廷置官提舉外，他監司並罷。上供財賦權免三年，餘聽帥臣移用，更不從朝廷應副，軍興聽從便宜。時劇盜李成在舒、蘄，桑仲在襄、鄧，郭仲威在維揚，許慶在高郵，皆即以為鎮撫使，其餘或以處歸朝之人，分畫不一，許以能捍禦外寇，顯立大功，特與世襲。官屬有參議官、書寫機宜文字各一員，幹公事二員，並聽奏辟。後諸鎮或以戰死，或降偽齊，久之，但餘荊南解潛。及趙鼎為相，召潛主管馬軍，遂罷弗置焉。
　　按：古者牧伯之任，後世之所謂監司也。隋以前多謂之刺史，自唐以刺史名知州，而後牧伯始別有以名其官。蓋唐之初，止有上、中、下都督府，其後則有節度、觀察、團練諸使。宋之初，止有轉運使，其後則有安撫、提刑等官。然唐、宋中世以後，監司尤多。蓋唐之多設監司也。起於開元、天寶之興，利如楊國忠為宰相，所領四十餘使，及元道州言到官未五十日，諸使徵求符牒二百餘封是也。宋之多設監司也，起於熙寧、元豐之行新法，如蘇公所謂使者四十餘輩，事少員多，人輕權重，及溫公所謂提舉司乃病民之本源是也。又有倥傯之際，因事置官，事已遂廢者。前輩所著職官之書多所不載，今以會要及史志參考，列唐營田、度支、兩稅、租庸等使於都督、節度、觀察之後；列宋諸項提舉、鑄錢、總制、招討諸使於轉運、安撫、提刑等官之後，庶可以備見當時設官廢置之本末雲。
　　○總論州佐別駕　治中　主簿　功曹書佐　部郡國從事　典郡書佐　祭酒從事　中正　簽判　書記支使　推判官
　　州之佐吏，漢有別駕、治中、主簿、功曹書佐、簿曹簿曹從事史主錢榖簿書、兵曹兵曹從事史，有軍事則置之，以主兵馬、部郡國從事史、典郡書佐等官又有《孝經》師主監試經，月令師主時節祠祀，律令師主平法律。皆州自辟除，通為百石又《後漢書》或雲秩六百石。職與司隸官屬同，唯無都官從事。漢、魏之際，復增祭酒、文學從事員。晉又有武猛從事員其州邊遠有山險砦賊者，置弓馬從事五十人。歷代職員互相因襲，雖小有更易，而大抵不異。自魏、晉以後，刺史多帶將軍。開府則州與府各置僚屬，州官理民別駕、治中以下是，府官理戎長史、司馬等官是。後魏舊以州牧親人，班九條之制，使前政選吏，以待後人。獻文帝革制，刺史守宰到官之日，仰自舉擇，以為選官，若簡任失所，以罔上論。自孝明孝昌以後，四方多難，刺史、太守皆為當部都督，雖無兵事，皆立僚佐，頗為煩擾。高隆之乃表請，自非邊要見有兵馬者，悉皆斷之。北齊上上州刺史屬官佐吏合三百九十三人，以下州遞減十人。其州郡佐吏，皆州府辟除。及後主失政，賜諸佞幸賣官，各分州郡，下逮鄉官，多降中旨，故有敕用州主簿、郡功曹者。後周刺史府官則命於天朝，州吏並牧守自置。至隋以州為郡，無復軍府，則州府之吏變為郡官矣。唐無州府之名，而有採訪使及節度使節度使說在《都督篇》。採訪使有判官二人分判尚書六行事及州縣簿書，支使二人分使出入，職如節度使之隨車，推官一人推鞫獄訟，皆使自辟召，然後上聞。其未奉報者稱攝其節度、防禦等使僚佐辟奏之例亦如之。今舉州之舊職，以列於左舊職，謂隋以前官職。
　　別駕從事史一人，從刺史行部，別乘傳車，故謂之別駕。漢制也，歷代皆有後漢周景為荊河州，辟陳蕃為別駕，蕃不受。景題別駕輿曰"陳仲舉座"，不復更辟，蕃惶恐起視。職《烈士傳》曰："孔恂字巨鄉，為別駕。別駕，車舊有屏星如刺史車，刺史因怒，欲去別駕車屏星。恂曰：'徹去屏星，毀國舊儀。別駕可去，屏星不可省。'乃止。"《庾亮集　答郭豫書》云："別駕舊與刺史別乘同流，宣王化於萬里，其任居刺史之半。"梁時別駕官品，揚州視黃門郎，南徐州視散騎常侍。隋及唐並為郡官。
　　治中從事史一人，居中治事主，眾曹文書，漢制也。歷代皆有。隋為郡官，唐改為司馬。說在《郡佐》後。
　　主簿一人，錄門下眾事，省署文書，漢制也。歷代至隋皆有。
　　功曹書佐一人，主選用，漢制也。其司隸功曹從事史兼錄眾事應劭《漢百官表》曰："司隸功曹從事即州治中從事也。"。晉以來，改功曹為西曹書佐。宋有別駕西曹，主吏及選舉，即漢功曹書佐也。部郡國從事史，每郡國各一人，漢制也。主督促文書，舉非法後漢喬元字公祖，為梁縣功曹。荊河州刺史周景行部到梁國，元謁景，因伏地言陳相羊昌罪惡，乞為部郡從事，窮理其罪。景壯元意，即署遣之。元到，具考贓罪。梁冀馳檄救之，景承旨召元還。檄至不發，按之益急。昌坐檻車徵，元由是著名。又朱震字伯厚，為州從事，奏濟陰太守單匡贓罪。三府諺曰："車如雞棲馬如狗，疾惡如風朱伯厚。"。
　　典郡書佐，每郡國各一人，漢制也。各主一郡文書，以郡吏補，歲滿一更。
　　祭酒從事史，漢、魏以來置。宋世分掌諸曹兵、賊、倉、戶、水、鎧之事。自江左揚州無祭酒，而以主簿治事。
　　中正，陳勝為楚王，以朱房為中正，而不言職事。兩漢無聞。魏司空陳群以天臺選用不盡人才，擇州之才優有昭鑒者除為中正，自拔人才，銓定九品，州郡皆置。吳有大公平，亦其任也吳習溫為荊州大公平，大公平即州都也。後潘秘為尚書僕射，代溫為公平，甚得州裏之稱。晉宣帝加置大中正，故有大、小中正，其用人甚重晉劉毅字仲雄，年七十已告老，後舉為青州大中正。尚書以毅懸車致仕，不宜勞以碎務，孫尹表曰："司徒魏舒、司隸嚴詢，與毅年齒相近，管四十萬戶州，兼董司百僚，總攝機要，議者不以為劇。毅志氣聰明，一州品第，不足勞其思慮。"毅遂為州都，銓正人流，清濁區別。其所彈貶，自親貴始。又干寶稱晉宣帝除九品，置大中正。《晉令》曰："大、小中正為內官者，聽月三會議上於東門外，設幔陳席。"又劉毅上表："刺史初臨州，大中正選州裏才業高者兼主簿從事，迎刺史。若吏部選用，猶下中正問人事所在、父祖位狀。"又《晉起居注》曰："僕射諸葛恢啟稱：州都大中正為吏部尚書及郎，司徒左長史掾屬皆為中正。臣令領吏部，請解大中正。以為都中正職局司理，不宜兼也。"。齊、梁亦重焉梁沈約遷侍中、光祿大夫，領太子詹事、揚州大中正，開尚書八條事。後魏有之孝文云："中正之任，必須得才業兼資者。"太武帝時，崔浩為冀州中正。北齊郡縣皆有，其本州中正以京官為之乾明中，邢劭為中書監，同郡許惇與劭競本州中正，遂憑附宋欽道，出劭為刺史。隋有州都，其任亦重晉王廣為雍州牧，司空揚雄、太僕高熲，並為州都。唐無。
　　容齋洪氏《隨筆》曰："唐世，士人初登科或未仕者，多以從諸藩府辟置為重。觀韓文公送石洪、溫造二處士赴河陽幕序，可見禮節。然其職甚勞苦，故亦或不屑為之。杜子美從劍南節度嚴武辟為參謀，作詩二十韻呈嚴公云："胡為來幕下，只合在舟中。束縛酬知已，蹉跎效小忠。周防期稍稍，太簡遂匆匆。曉入朱扉啟，昏歸畫角終。不成尋別業，未敢息微躬。會希全物色，時放倚梧桐。而其題曰《遣悶》，可知矣。韓文公從徐州張建封辟為推官，有書上張公云：'受牒之明日，使院小吏持故事節目十餘事來，其中不可者，自九月至二月，皆晨入夜歸，非有疾病事故，輒不許出。若此者，非愈之所能也。若寬假之，使不失其性，寅而入，盡辰而退，申而入，終酉而退，率以為常，亦不廢事。苟如此，則死於執事之門無悔。'杜、韓之旨，大略相似雲。"
　　又曰："唐世，節度、觀察諸使，辟置僚佐以至州郡差掾屬，牒語皆用四六，大略如誥詞。李商隱《樊南甲乙集》、顧雲《編槀》、羅隱《湘南雜槀》皆有之。故韓文公送《石洪赴河陽幕府序》云：'撰書辭，具馬幣。'李肇《國史補》載崖州差故相韋執誼攝軍事衙推，亦有其文，非若今時只以吏牘行遣也。"
　　簽判。唐制節度、觀察判官。
　　宋有兩使、防、團、軍事推判官，皆以選人充。太平興國中，以贊善大夫十五員充諸州節度判官，以王化基、韋亶、武元穎等為之。蓋太宗以諸州戎幕缺官，選朝士補之，俾分理事，且試其才，此簽判所由始也。蓋選人則為判官，京官則為簽判。掌裨贊郡政，總理諸案文移，斟酌可否，以白於其長而罷行之。凡員數多寡，視郡小大及職務之繁簡。初，政和改簽書判官廳公事為司錄，建炎初復舊。凡節度推、判官從軍額，察推及支使從州、府名。凡諸州減罷通判處，則升判官為簽判以兼之。小郡推、判官不並置，或以判官兼司法，或以推官兼支使，亦有並判官窠闕省罷，則令、錄、參兼管。凡要郡簽判及推官皆掌除，餘吏部使闕，二廣間許監司辟差紹熙元年，臣僚言："廣西奏擬簽判，多恩科蔭老，乞行下轉運司，不許差年六十以上昏眊之人。"嘉定二年，臣僚言："監司有幹官，州郡有職官，以供簽廳之職，或非才不勝任，則按刺易置可也。今乃差兼簽廳者，動輒三兩員或四五員，其為冗費，與添差何異？乞將諸州郡所差兼簽廳官並行住罷。"從之。
　　書記、支使，自魏以來有其名魏太祖以陳琳、阮瑀為司空軍謀祭酒，管記室。宋江夏王恭取邱巨源為掌書記。陳有文房書記之任《南史》趙知禮、蔡景曆屬陳武帝經論之日。唐景龍中，元帥府置掌書記一人，節度使亦置焉。掌朝覲、聘問、慰薦、祭祀、祈祝之文，與號令升納之事。後唐長興中有書記、支使。
　　宋朝乾德二年，詔曆兩任有文學者，許兩使留後奏充掌書記詔曰："管記之任，資序頗優，自前藩鎮薦人，多自初官除授。自今曆職兩任以上有文學，即許節度使、觀察使留後奏充。"。太平興國六年，詔："諸節度州依舊置觀察支使一員資考奉科並同掌書記，自今吏部除擬，以經學及諸色人任無出身人充。凡書記、支使不得並置。"有出身曰書記，無出身曰支使，位在判官之下，推官之上。
　　推、判官。唐天寶後有判官之名未見品秩。後唐長興二年詔有兩使判官、防團推官、軍事判官等，是時判官多本州自辟舉，清泰中始擇朝士為之。
　　宋朝沿五代之制，兩使置判官、推官各一人，餘州置推、判官各一人《元祐令》，京府判官至軍監判官為幕職官，皆從八品，政和初，自判官至諸曹，改為士、戶、議、兵、刑、工曹掾，建炎復舊制焉。
　　按：州之名起於虞十有二州，後世刺史之所治是也。郡之名起於秦三十六郡，後世太守之所治是也。隋廢郡，以州統縣。然郡卒不可廢也，至唐而復之。然唐太守俱稱刺史、使持節，蓋所治者太守之事，而所稱則州牧之官矣。故所謂治中、別駕之屬，其在歷代，本州之佐官也；唐郡守稱刺史，而遂以治中、別駕為郡官屬矣。然唐州牧之官為節度、觀察諸使，而其屬官則有推官、判官、書記、支使之屬。至宋而節度、觀察特為貴官之虛名，初不預方嶽之事。而州牧之任則自有閫帥、漕、憲等官，而各臺又自有掾屬。若唐節度、觀察之屬官，則反為列郡之元僚。蓋雖冒以節度推官，觀察推官、判官、書記、支使等名，而實則郡僚耳。故敘其職於州佐之後，而不並之於戶曹理掾之流，存其舊也。
