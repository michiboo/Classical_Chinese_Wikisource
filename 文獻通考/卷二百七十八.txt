　　《漢天文志》曰：凡天文在圖籍昭昭可知者，經星常宿中外宮凡一百十八名，積數七百八十三星，皆有州國官宮物類之象。其伏見早晚，邪正存亡，虛實廣鋏孟康曰："伏見早晚，謂五星也。日月五星下道為邪。存謂列宿不虧也，亡謂恆星不見。虛實，若天牢星實則囚多，虛則開出之屬也。闊狹，若三臺星相去遠近也。"，及五星所行，合散犯守，陵曆鬥食孟康曰："合，同舍也。散，五星有變則精散為價星也。犯，五寸以內光芒相及也。陵，相冒過也。食，星月相陵，不見者則所食也。"韋昭曰："自下往觸之曰犯，居其宿曰守，經之為曆，突掩為陵，星相擊為鬥也。"，彗孛飛流，日月薄食張晏曰："彗所以除舊佈新也。孛氣似彗。飛流謂飛星流星也。"孟康曰："飛，絕跡而去。流，光跡相連也。日月無光曰薄"。京房《易傳》曰"日月赤黃為薄。或曰不交而食曰薄。"韋昭曰："氣往迫之為薄，虧毀曰食也。"，暈適背穴，抱珥繭蜺孟康曰："暈，日旁氣也。適，日之將食先有黑之變也。背，形如背字也。穴多作鐍，其形如玉鐍也。抱，氣向口也。珥，形點黑也。"如淳曰："暈讀曰運。繭或作虹。蜺讀曰齧偔偖謂之繭，表雲雄為繭，雌為蜺。凡氣在日上冠為戴，在旁直對為珥，在旁如牛環向日為抱，向外為背。有氣刺曰為鐍。鐍，抉傷也。"，迅雷風價，怪雲變氣：此皆陰陽之精，其本在地，而上發於天者也。政失於此，則變見於彼，猶景之象形，鄉之應聲師古曰："鄉讀曰響。"。是以明君睹之而寤，飭身正事，思其咎，謝其過，則禍除而福至，自然之符也。
　　《晉天文志》曰："張衡云：文曜麗乎天，其動者有七，日月五星是也。日者，陽精之宗；月者，陰精之宗；五星，五行之精。眾星列布，體生於地，精成於天，列居錯峙，各有攸屬。在野象物，在朝象官，在人象神。其以神差，有五列焉，是為三十五名。一居中央，謂之北斗。四布於方各七，為二十八舍。日月運行，曆示吉凶，五緯纏次，用告禍福。中外之官，常明者百有二十四，可名者三百二十，為星二千五百，微星之數蓋萬一千五百二十。庶物蠢蠢，鹹得系命。不然，何得總而理諸？"後武帝時，太史令陳卓總甘、石、巫咸三家所著星圖，大凡二百八十三官，一千四百六十四星，以為定紀。今略其昭昭者，以備天官雲。"
　　△中宮
　　◎北極紫微宮
　　中元北極紫微宮，北極五星在其中。大帝之座第二珠，第三之宮庶子居，第一號曰為太子，四為後宮五天樞一雲，第三明者帝之居，第四明曰四庶子，最小第五天之樞。左右四星是四輔。天一、太一當門路，左樞、右樞夾南門，兩面營衛一十五。上宰、少尉兩相對，少宰、上輔次少輔，上衛、少衛次上丞。後門東邊大贊府，門西喚作一少丞。以次卻向門前數，陰德門裏兩黃聚。尚書以次其位五，女史、柱史各一戶，禦女四星五天柱。大理兩星陰德邊。勾陳尾指北極顛，勾陳六星六甲前，天皇獨在勾陳裏，五帝內座後門是。華蓋並槓十六星，槓作柄象華蓋形，蓋上連連九個星，名曰傳舍如連丁。垣外左右各六珠，右是內階左天廚。階前八星名八榖。廚下五個天棓宿。天床六星左樞在。內廚兩星右樞對。文昌鬥上半月形，希蓋分明六個星。文昌之下曰三公，太尊只向三公明。天牢六星太尊邊。太陽之守四勢前。一個宰相太陽側，更有三公、相西邊，即是元戈一星圓。天理四星斗裏暗，輔星近著開陽淡一本雲，文昌之平三師名。天牢六星四勢前，更有二公、相西偏，即見太陽一星圓。天理四星斗裏暗，輔星近著開陽淡。北斗之宿七星明，第一主帝名，樞精，第二第三璿、璣是，第四名權第五衡，開陽、搖光六、七名。
　　北極五星，在紫微宮中。一名天極，一名北辰。其紐星，天之樞也。天運無窮，三光迭耀，而極星不移。故曰"居其所而眾星共之"。第一星主月，太子也。第二星主日，帝王也，亦為太乙之座，謂最赤明者也。第三星主五星，庶子也。北極五星最為尊也。中星不明，主不用事。右星不明，太子憂也。其第四星為後宮，第五星為天樞。張衡雲，二星並為後宮，北極五星明大則吉，變動則憂。抱極樞四星曰四輔，所以輔佐北樞而出度受政也。張衡云：抱極之細星也，為輔臣之位，主贊萬機。小而明，吉；太明及芒角，臣逼君；暗則官不理。天乙一星，在紫宮門右星之南，天帝之神也，主戰鬥，知人吉凶者也。太乙一星，在天乙南相近，亦天帝神也，主使十六神，知風雨、水旱、兵革、饑饉、疾疫、災害所生之國也。張衡雲，天乙逼閶闔外，其占，明而有光，則陰陽和合，萬物成，人主吉；不然反是。太乙占與天乙略同。紫微垣十五星，其西蕃七，東蕃八，在北斗之北。一曰紫微，大帝之座也，天子之常居也，主命、主度也。一曰長垣，一曰天營，一曰旗星，為藩衛，備藩臣也。宮闕兵起，旗星直，天子出，自將宮中兵。張衡雲，紫微垣十五星，東藩八，西藩七。其東藩近閶闔門，第一星為左樞，第二星為上宰，第三星為少宰，第四星為上輔，第五星為少輔，第六星為上衛，第七星為少衛，第八星為少丞。其西藩近閶闔門，第一星為右樞，第二星為少尉，第三星為上輔，第四星為少輔，第五星為上衛，第六星為少衛，第七星為少丞。皆以明大有常則吉，若盛明，則內輔盛也。宮垣直而明，天子將兵；開則兵起。西藩開如門象，名閶闔門，有流星自門而出四野者，當有中使銜命，視其所適野而諭之也。陰德二星，在紫微宮內尚書之西，主施德者，其占，以不明為宜，明則新君踐極。《隋志》曰："尚書西二星曰陰德、陽德，主周急振撫。"又分為二坐星矣。門內東南維五星曰尚書，主納言，夙夜咨謀，龍作納言，此之象也。張衡曰，八座大臣之象，其占與四輔不殊。極東一星曰柱下史，主左右記君之過，星明則史直辭，不明反是。柱史北一星曰女史，婦人之微者，主傳漏，故漢有侍史。張衡雲，婦官也，主記宮中之事，其占與柱史同。禦女四星，在紫微宮內勾陳之北，八十一禦妻之象也。其占，明則多內寵，不明則否。《晉志》謂之女禦宮。天柱五星，在紫微宮門內，華蓋槓左旁，近東垣北隅，法五行，主晦朔、晝夜之職。明正則吉，人安，陰陽調；不然則司曆過。《隋志》云：建政教，立圖法之府也。常以朔望日垂禁令於天柱，以示百司。《周禮》以正歲之月，示法象魏，此之謂也。大理二星，在紫微門內，次近陰德，決獄之官。星明則刑憲平，不明則冤酷深。勾陳六星，在紫微宮華蓋之下。《隋志》雲，後宮也，大帝之正妃也，大帝之常居也。張衡雲，大帝所居之宮也，亦將軍之象也。星明則吉，暗則人主惡之。勾陳中一星，曰天皇大帝，其神曰曜魄寶，主禦群靈，秉萬機神圖也。其星隱而不見，則為災。六甲六星，在紫微宮內華蓋槓左傍，分掌陰陽，紀時節。明則陰陽和，不明則寒暑易節。五帝內座五星，在華蓋下，勾陳上，斧駞之象，所以備辰居者。明正則吉，變動則災凶。《隋志》雲，客星犯紫微宮中座，大臣犯主。華蓋七星，其槓九星，合十六星，在勾陳上，正當大帝，所以覆蔽大帝之座也。明正則吉，傾動則凶。傳舍九星，在華蓋上，近河，賓客之館，主胡人入中國。客星守之，備奸使，亦曰胡兵起。內階六星，在文昌北，天皇之陛也。明，吉；傾動，凶。紫微東垣北維外六星曰天廚，天子百官之廚也。見，吉；不見，凶。八榖八星，在紫微西藩之外，五車之北。其八星，一主稻，二主黍，三主大麥，四主小麥，五主大豆，六主小豆，七主粟，八主麻子。明則八榖皆成，暗則不熟。一星不見，則八榖不登；八星不見，則國人糊口。天棓五星，在女床東北，天子先驅，所以禦難也。不明則國兵起。一曰主爭訟。明，大凶小吉。天床六星，當閶闔門外，主天子寢舍，解息燕休之處。星正大吉，君有慶；傾則人主不安。一雲在宮門外，聽政之象也，為寢舍也，暗凶。內廚兩星，在紫微垣外西南角，主六宮之內飲食府也，一雲主後夫人與太子飲宴。居常無咎，有犯、守，凶。文昌六星，在北斗魁前，天之六府也，主集計天道。一曰上將、大將軍，建威武；次二曰次將、尚書，正左右；三曰貴相、太常，理文緒；四曰司祿、司中、司隸，賞功進爵；五曰司命、司怪、太史，主滅咎；六曰司寇、大理，佐理寶。所謂一者，起北斗魁前近內階者也。明潤，大小齊，天瑞臻。張衡雲，其占，黃潤光明，萬人安，大小均，天瑞降；青黑細微，多所害；搖動移徙，大臣憂。金火守入，兵興。孛犯，國亂。一曰文昌動，則三公受誅，後崩，災福與三公同。三公三星，在北斗柄東，又三公星在北斗魁西，並為太尉、司空、司徒之象。主谿理陰陽，弼君機務。其星移徙，不吉；居，常安。金火守之，三公有凶。《隋志》曰，杓南三星及魁第一星皆曰三公，宣德化，調七政，和陰陽之官也。太尊一星，在中臺之北，貴戚也。巫咸雲，聖公之象，居常為定，不見則凶。金犯守為災，貴賤將敗者也。天牢六星，在北斗魁下，貴人之牢也，主愆過禁暴淫，與貫索同占。太陽守一星，在相西，大將大臣之象也，主戒不虞，設武備也。非其常，兵起；明，吉；暗，凶；移徙，大臣誅。勢四星，在太陽西北，刑餘人而用事者也。不明，吉；明即閹宦擅權。相一星，在北斗南。《隋志》曰，相者，總領百官，而掌邦教，以佐帝王，安邦國，集眾事也。明，吉。元戈一星，在招搖北，一曰天戈也。芒角大而動，則四夷兵起。其占與梗河相類。北斗魁中四黑星，為貴人之牢，曰天理。明及搖動與有星者，為貴人下獄。北斗七星，輔一星，在太微北，七政之樞機，陰陽之本元也。故運乎天中，而臨制四方，以建四時，而均五行也。魁四星為璿璣，杓三星為玉衡。又象號令之主，又為帝車，取乎運動之義也。又魁第一星曰天樞，二曰璿，三曰璣，四曰權，五曰玉衡，六曰開陽，七曰搖光。一至四為魁，五至七為杓。樞為天，璿為地，璣為人，權為時，玉衡為音，開陽為律，搖光為星。石氏雲，第一曰正星，主陽德，天子之象也。二曰法星，主陰刑，女主之位也。三曰令星，主禍害也。四曰伐星，主天理，伐無道。五曰殺星，主中央，助四旁，殺有罪。六曰危星，主天倉五榖。七曰部星，亦曰應星，主兵。又雲，一主天，二主地，三主火，四主水，五主土，六主木，七主金。又曰，一主秦，二主楚，三主梁，四主吳，五主趙，六主燕，七主齊。輔星附乎開陽，所以佐鬥成功也。又曰主危正，矯不平，又曰丞相之象也。七政星明則國昌，不明則國殃。鬥旁欲多星則安，鬥中少星則人怨上，天下多訟法者。無星二十日有赦。輔星明而鬥不明，臣強主弱；鬥明輔不明，主強臣弱也。杓南三星及魁第一星皆曰三公，宣德化，調七政，和陰陽之官也。張衡云："若天子不恭宗廟，不敬鬼神，則魁第一星明，或變色。若廣營宮室，妄鑿山陵，則第二星不明，或變色。若不愛百姓，聚興征役，則第三星不明，或變色。若發號令，不明四時，不明天道，則第四星不明，或變色。若廢正樂，務淫聲，則第五星不明，或變色。若不勸農桑，不務稼穡，峻法濫刑，退賢傷政，則第六星不明，或變色。若不撫四方，不安夷夏，則第七星不明，或變色。"凡日、月暈連環。及鬥、月暈，及搖動，兵起。其傍側中小星多，則天下不安，人多怨。一雲小星多則天下安，不然則國人散。五曜及客星守入皆凶，孛彗尤甚也。
　　右夾漈鄭氏作《通志天文略》言，漢晉諸志，所載諸星名數災祥，叢雜難舉。惟隋丹元子作《步天歌》，句中有圖，言下見象，或豐或約，無餘無失，故特取其歌，而於歌之後采諸家之言以備之。今所載其前則丹元子歌也，後則夾漈所取諸志以釋之者也，其說亦略備矣。然《宋史志》所載近代諸儒之說，則考訂尤詳，故又摭其所未備者，附見各段之末雲。
　　《宋兩朝天文志》：舊說皆以紐星正樞機，後祖暅之立儀測之，洎皇祐中，以銅儀管候之，其不動處猶在樞星之末一度餘。
　　《朱子語錄》曰：北辰乃天之北極，天如水車，北辰乃軸處，水車動而軸未嘗動。又曰：北辰是那中間無星處些子不動，是天之樞紐。北辰無星，緣人要取此為極，不可無個記認，所以就其旁取一小星，謂之極星。問極星動否？曰極星也動，只是近那辰後雖動而不覺。今人以管去窺那極星，見其動來動去，只在管裏面不動出去。向來人說北極便是北辰，皆只說北極不動，至本朝人方去推得是北極，只在北辰邊頭，而極星依舊動。
　　《宋兩朝天文志》。太子星，去北極十五度，入心宿三度。四輔四星，去天樞各四度。勾陳六星，去極六度半，入壁宿五度。天皇大帝星，去極八度半，入室宿十一度。　華蓋七星槓九星距中大星，去極二十六度，入婁宿四度。　五帝內座五星距中大星，去極十二度半，入室宿六度。　六甲六星距南星，去極一十五度，入奎宿四度。　禦女四星距西南星，去極一十三度半，入奎宿一度。天柱五星距東南星，去極十三度半，入危宿初度。　尚書五星距西南星，去極十九度，入尾宿十四度。　柱下史一星，去極十八度，入鬥宿十三度。　女史一星，去極十七度半，入鬥宿二度。　陰德二星距東星，去極十九度，入房宿二度。大理二星距東星，去極二十三度半，入心宿五度。　天床六星距西南星，去極二十二度，入氐宿二度半。　紫微垣十五星：其左驂樞，去極二十七度半，入房宿一度；右驂樞，去極二十一度，入亢宿八度。　天乙一星，去極二十度半，入亢宿一度半。　太乙一星，去極二十一度，入亢宿一度。內廚二星距西南星，去極十九度半，入軫宿十一度。天廚六星距大星，去極二十四度，入井宿二十二度。　內階六星距西南星，去極二十三度，入井宿二十六度。八榖八星距西南星，去極三十一度半，入畢宿三度。傳舍九星距西第四星，去極二十八度半，入胃宿五度。閣道六星距南星，去極四十八度，入奎宿四度半。策一星，去極三十三度半，入壁宿五度。　鉤九星距大星，去極二十四度，入危宿初度。扶筐七星距南第一星，去極三十二度半，入鬥宿六度。北斗七星：天樞，去極二十三度半，入張宿十度；搖光去極三十五度，入角宿九度。輔一星，去極三十度，入角宿三度。天理四星距東南星，去極二十八度，入翼宿九度。　三公三星距東星，去極三十五度少，入角宿六度。　三師三星距西星，去極二十一度，入張宿初度半。文昌六星距西南星，去極三十四度半，入柳宿二度半。　天牢六星距西北星，去極二十八度半，入張宿六度。　天相一星，去極三十三度，入軫宿四度。　勢四星，去極三十一度，入翼宿二度。　天槍三星距大星，去極三十二度半，入氐宿初度。　天棓五星距南星，去極四十四度，入箕宿三度。
　　先公曰：古今志天文者，述天官星之名義，大略皆同。兩朝《志》亦出入晉、隋二史，但此能言其去極若干度，某宿若干度為異耳。
　　《宋中興天文志》：坎，正北方也。北極不於坎乾而於艮醜，以艮東北萬物之所，成終而所成始也。作曆者逆推而上之，以至於數千百載，必得日月合璧，五星連珠，於建牛之次，然後用之，為曆元，謂建牛艮醜分野，萬物成終成始之地也。故北極則居其方，為天之極。而七政則會其分，為曆之元。當七政會其分之時，亦必纏運適當其方次，天道自然知者鮮矣，此其辨之。一曰北極第二星，最赤明者，星圖謂之帝。而勾陳口中又為天皇大帝，非是。按巫咸《通元經寶鏡圖》：北極五星，勾陳六星，在紫極宮中，奈宮一而帝二也。此當辨。曰，賈逵、張衡、蔡邕、王蕃、陸績皆以紐星為不動處。《晉志》謂"北辰為最尊者"是也。孔子曰，譬如北辰，居其所而眾星共之。言於天象，為至尊。是於五星為第一，而《志》反以第五，倒置之甚，此當辨。夫不以紐星之居其所，眾星共者為帝，而以從極之赤明者為帝，則異乎吾孔子所云，此當辨。北辰一星不為帝，而指勾陳口中星為天皇大帝，豈居其所非大，而不居其所為大乎。口中一星，即大帝之座，不當遂指為天皇大帝，遂以為耀魄寶，此當辨。《志》曰，北極五星，其紐星，天之樞也。第一星主月，太子也。第二星主日，帝王也，亦太乙之座，謂最赤明者也。第三星主五星，庶子也，非是。按《大象列星圖》，亦以一為太子，二為帝王，三為庶子，而餘星則以為後宮。《乾象新書》所載傳言，亦以一主月，為太子；二主日，為帝王；而三則以為主五行；四則以為主諸王；五則以為主庶子。核其說皆非是，而未暇辨。所辨者，日月五星各分所主，而非其義也。藉令必有所主，則主者惟帝耳，太子何得分主月，庶子又何得分主五星，而帝乃獨主日乎？此當辨。《天官書》、《前漢志》及《春秋合誠圖》曰，中宮天極星，其一明者太乙常居；旁三星三公，或曰子屬。後勾四星，末大星正妃，餘三星後宮之屬也。《孝經援神契》曰，辰極橫，後妃四星從，端大妃光明。二說大略相類。然考之經觀之象，則指三星為三公固不可，而又以三星為子屬尤不可，且既以為三公，又以為子屬，何自二其說乎？子屬即旁二星耳，太子一，庶子一，豈又有子屬乎？宮南三星曰三公內座，杓南三星及魁上三星曰三公，三孤後豈此又有三公乎？所謂後勾四星，勾曲抱極，《志》謂四輔星也。則言末大星正妃，餘三星後宮之屬者，與言後妃四星從，端大妃光明者，皆非是，此當辨。夫以四輔末大星為妃者，固非是，而《志》則曰，勾陳後宮也，大帝之正妃也，亦非是。勾陳實主六軍，大司馬。巫咸曰，主天子護軍。即不當以為後宮，又不當以為正妃，此當辨。曰，然則北極五星之辨，如何聞之師雲。天樞紐星，在四輔中者，是為天皇大帝，其神曰耀魄寶，此是也。而彼所指勾陳中一星為耀魄寶者，非也。故初一曰帝；次二曰後；次三曰妃；次四曰太子，乃其赤明者也；次五曰庶子。因知中宮帝，當以孔子所稱北辰為據，其精北極星，其神耀魄寶，太公望、閎天書不誣，此其辨之二。
　　又曰：極星之在紫垣，萬神所宗，七曜、三垣、二十八宿，眾星所拱，是北極為天文之正中。而自唐以來曆家以儀象考測，則中國南北極之正，實去極星之北一度有半，此蓋中原地勢之度數也。
　　中興更造渾儀，而太史局令丁師仁言："臨安府地勢向南，於北辰極高下當量行移易。"局官呂璨言："渾天無量行更易之制，若用於臨安與天參合，移之他往必有差忒。"於此罷議。後十餘年，邵諤鑄儀，則果用臨安北極高下為之。以今清臺儀校之，實去極星四度有奇焉。若列星諸宿去極之度數，與赤道之遠近，則清臺一遵皇祐所測，無所更易。舊史已具，茲不復言。
　　◎太微宮
　　上元太微宮，昭昭列象在蒼穹。端門只是門之中，左右執法門西東。門首皂衣一謁者，以次即是烏三公。三黑九卿公背傍，五黑諸侯卿後行。四個門西主軒屏，五帝內座於中正。幸臣、太子並從官，烏列帝後從東定。郎將、虎賁居左右，常陳、郎位居其後，常陳七星不相誤，郎位陳東一十五。兩面宮垣十星布，左右執法是其數。宮外明堂布政宮，三個靈臺候雲雨，少微四星西南隅，長垣雙雙微西居。北門西外接三臺，與垣相對無兵災。
　　太微垣十星，在翼、軫北。張衡雲，天子之宮庭，五帝之座，十二諸侯府也。其外蕃，九卿也。一曰，軒轅為權，太微為衡。衡，主平也。《隋志》雲，又為天庭，理法平辭，監升授德，列宿受符，諸神考節，舒情稽疑也。南蕃中二星間曰端門。東曰左執法，廷尉之象也。西曰右執法，禦史大夫之象也。執法，所以舉剌凶奸者也。左執法之東，左掖門也。右執法之西，右掖門也。東蕃四星：南第一曰上相，其北東太陽門也；第二星曰次相，其北中華東門也；第三星曰次將，其北東太陰門也；第四星曰上將，所謂四輔也。西蕃四星：南第一星曰上將，其北西太陽門也；第二星曰次將，其北中華西門也；第三星曰次相，其北西太陰門也；第四星曰上相，亦四輔也。東西蕃有芒及動搖者，諸侯謀天子也。執法移則刑罰尤急。月五星入太微軌道，吉；其所犯中座，成刑。謁者一星，在太微內在執法東北，主贊賓客也。不見，外國不賓服。謁者東北三星曰三公內座，朝會之所居也。張衡雲，以輔弼帝者，其名與夾鬥三公同。三公北三星曰九卿內座，主治萬事，與天紀同占。九卿西五星曰內五諸侯，內侍天子，不之國也。辟雍之禮得，則太微諸侯明。屏四星，在端門內，帝座南，近右執法。屏所以擁蔽帝庭也。執法主刺舉，星明潤，則君臣有禮。黃帝內座一星，在太微中，含樞紐之神也。天子動得天度，止得地意，從容中道，則太微五帝之座明以光。黃帝座不明，人主當求賢士以輔治；不然則奪勢。又曰，太微五帝座小弱青黑，天子國亡。四帝內座四星，夾黃帝座。東方星，蒼帝靈威仰之神也。南方星，赤帝赤熛怒之神也。西方星，白帝白招矩之神也。北方星，黑帝葉光紀之神也。張衡雲，五帝同明而光，則天下歸心；不然則失位。金火水入太微，若順人軌道，伺其出之，所守之分，則為天子所誅也。帝座東北一星曰幸臣，主親愛臣，明則幸臣用事，微細吉。太子一星，在幸臣西，五帝座北，儲貳之星，明而潤，則太子賢；不然則否。金火守入，太子不廢則為篡逆之事。從官一星，在太子西北，主從官。不見則帝不安，如常則吉。郎將一星，在郎位東北，所以為武衛。張衡雲，今左右中郎將是也，大明、芒角，將恐不可當也。虎賁一星，在太微西蕃之外，上相之西，下臺之南，靜室旄頭之騎官也。張衡雲，主侍從之武臣也，與車騎同占。常陳七星，如畢狀，在郎位北，天子宿衛虎賁之士，以設強毅也。星搖動，天子自出；明則武兵用；微則兵弱。郎位十五星，又雲，二十四星，在帝座東北，一曰依烏，郎位也。周官之元士，漢官之光祿、中散騎、諫議、議郎、三署郎中，是其職也。張衡雲，今之尚書郎也。欲其大小相均，光潤有常，吉。《隋志》，郎位，主守衛也。其星明，大臣有劫主，又曰客犯上；其星不具，後死，幸臣誅。客星入之，大臣為亂。明堂三星，在太微西南角外，天子布政之宮也。明吉，暗凶。明堂西三星曰靈臺，主觀雲物，察符瑞，候災變也。占與司怪同。少微、長垣二座星，已釋在張星之次矣。三臺六星，兩兩而居，起文昌，列招搖太微。一曰天柱，三公之位也。在天曰三臺，主開德宣符也。西近文昌二星曰上臺，為司命，主壽：次二星，對軒轅，曰中臺，為司中，主宗室；東二星，抵太微，曰下臺，為司祿，主兵。所以昭德塞違也。又曰三臺為天階，太乙躡以上下。一曰泰階，上階上星為天子下，星為女主；中階上星為諸侯三公，下星為卿大夫；下階上星為士，下星為庶人。所以和陰陽而理萬物也。其星有變，各以所主占之。君臣和集，如其常度。張衡雲，色齊明而行列相類，則君臣和，法令平；不齊，為乖度。金火守入，兵起，彗孛尤甚也。
　　《宋兩朝天文志》：太微十星：右執法，去極八十四度，入翼宿十二度半；左執法，去極八十六度，入軫宿初度半。謁者一星，去極八十三度，入軫宿一度。三公三星距東星，去極八十四度半，入軫六度。　九卿三星距西北星，去極七十五度，入軫七度。　內五諸侯五星距西星，去極七十度，入軫一度。　五帝座五星距中大星，去極七十一度，半入翼十一度。內屏四星距西南星，去極八十度，入翼十度。太子一星，去極六十六度半，入翼十一度半。從官一星，去極六十四度半，入翼八度半。幸臣一星，去極六十六度半，入翼十五度。郎位十五星距西南星，去極六十度，入翼十八度。郎將一星，去極四十七度半，入軫十一度。常陳七星距東星，去極五十一度半，入軫初度。虎賁一星，去極六十二度少，入翼二度。
　　《宋中興天文志》曰：太微垣有五帝座，五帝內座又列乎紫宮，何也？曰五帝常居在太微而入覲乎紫宮，故有內座也。然則五帝何帝也？此《志》所謂靈威仰、赤熛怒、含樞紐、白招矩、葉光紀之神也。有天皇矣，而又有五帝何也？五帝，在天主五行，在地主五嶽，分方主事，以輔天皇者。昔周公郊祀後稷以配天，斯北極紫微中宮天皇大帝也。而宗祀文王於明堂，以配上帝，則宮南太微五帝也。此《月令》明堂，所以分五宮，祀五帝也。
　　◎天市垣
　　下元一宮名天市，兩扇垣牆二十二。當門六角黑市樓，門左兩星是車肆。兩個宗正四宗人，宗星一雙亦依次。帛度兩星屠肆前，候星還在帝座邊。帝座一星常光明，四個微茫宦者星。以次兩星名列肆，鬥、斛帝前依其次，鬥是五星斛是四。垣北九個貫索星，索口橫者七公成。天紀恰似七公形，數著分明多兩星。紀北三星名女床，此座還依織女傍。三光之象無相侵，二十八宿隨其陰。水火木土並與金，以次別有五行吟。
　　天市垣二十二星，在房、心東北，主權衡，主聚眾。一曰天旗庭，主斬戮之事也。市中星眾潤澤則歲實，星希則歲虛。熒惑守之，戮不忠之臣。又曰，若怒角守之者，臣殺主。彗星出，為徙市易都。客星入之，兵大起；出之，有貴喪。張衡雲，天市明則市利隱，商人無利；忽暗，則反是。市樓六星，在市中，臨箕星之上，主司闤闠。明則吉，暗則市利不理也。《隋志》，市樓者市府也，主市價律度，其陽為金錢，其陰為珠玉。變見，各以所主占之。車肆二星，在天市垣南門之內，主車駕。不明則國車盡行。《隋志》，主眾賈之區。宗正二星，在帝座東南，宗大夫也。彗星守之，若失色，宗正有事。客星守、動，則天子親屬有變。又曰，客星守之，貴人死。又曰，宗正明則宗室有秩，暗則國家凶。宗人四星，在宗正東，主錄親疏享祀，如綺而明正，族人有序。宗星二星，在宗人東北，候星之東，宗室之象，帝輔血脈之臣也。客星守之，宗人不和。帛度二星，在宗室星東北，主度量。明則尺量平，商人不欺；暗則否。屠肆二星，在帛度東北，主烹宰。明大則肆中多宰殺。候一星，在帝座東北，主伺陰陽也。明大則輔臣強，四夷開；候細微則國安；亡則主失位；移則主不安；居常則吉。帝座一星，在天市中，候星西，天庭也。光而潤則天子吉，威令行；微細凶，大人當之。或雲，暗則大人不正。張衡雲，帝座者，帝王之座。帝座有五：一座在紫微宮，一座在大角，一座在心中，一座在天市垣，一座在太微宮。咸雲，帝座一曰神農所居，不見則大人當其咎。宦者四星，在帝座西南，帝傍之閹人也。星微則吉，明則凶，非其常，宦者有憂。其占與勢星同。列肆二星，在斛西北，主寶玉之貨。移徙，則列肆不安；火守入，兵大起。鬥五星，在宦者西南，主平量。覆則歲熟，仰則大饑。明暗與帛度同。斛四星，在市樓北，亦曰天斛，主量者也。占與鬥同。貫索九星，在七公前。一曰連索，一曰連營，一曰天牢，主法律，禁暴強也。牢口一星為門，欲其開也。九星皆明，天下獄煩；七星見，小赦；五星見，大赦；動則斧鑕用；中空則更元。《漢志》雲十五星。張衡雲，貫索開，有赦；不見則刑獄簡；若閉口及星入，牢中有系死者。常以午子夜候之，一星不見，則有小喜；二星不見，賜祿；三星不見，人主德令行且赦。若客星出，視其小大，大有大赦，小有小赦。或雲貫索為賤人之牢。一星芒，有喜事；二星芒，賜爵祿；三星芒，有赦。門閉，牢中多死。水犯災，火犯米貴。七公七星，在招搖東，天之相也，三公之象。張衡雲，七公橫列貫索之口，主執法、列善惡之官也。星齊正則國法平，差戾則獄多冤酷。或雲星入河，米貴；火犯之，兵起。天紀九星，在貫索東，九卿也，為九河，主萬事之紀，理冤訟也。明則天下多詞訟；亡則政理壞，國紀亂；散絕則地震山崩。女床三星，在天紀之北，為後宮禦女，主女事，明則宮人恣意，常則無咎。
　　《宋兩朝天文志》：天市垣二十二星，東西列各十一星。其東垣：南第一星曰宋，第二星曰南海，第三星曰燕，第四星曰東海，第五星曰徐，第六星曰吳越，第七星曰齊，第八星曰中山，第九星曰九河，第十星曰趙，第十一星曰魏。其西垣：第一星曰韓，第二星曰楚，第三星曰梁，第四星曰巴，第五星曰蜀，第六星曰秦，第七星曰周，第八星曰鄭，第九星曰晉，第十星曰河間，第十一星曰河中。東垣南第一星宋，去極一百五度半，入危宿七度。西垣第一星韓，去極九十八度半，入心宿五度。市樓一星距東南星，去極九十八度，入尾宿十二度。東肆二星距西大星，去極一百度，入尾宿三度。斛四星距西南星，去極八十七度半，入尾宿三度。列肆二星距東星，去極八十六度，入心宿三度半。帝座一星，去極七十五度，入尾十度。候一星，去極七十八度半，入尾十六度。宦者四星距南星，去極七十六度半，入尾九度半。鬥五星距東大星，去極七十九度，入尾六度半。宗正二星距北星，去極八十五度半，入尾十六度。宗人四星距大星，去極八十六度，入箕一度。宗室二星距北大星，去極八十度半，入箕五度。帛度二星距西星，去極六十九度少，入箕三度。屠肆二星距西星，去極六十八度半，入箕宿三度。
　　《宋中興天文志》：天市垣中一星，明大者謂之帝座。帝座東北一星為後，舊誤作候，西南三星為妃，舊失其位。妃北一星在帝右，後北一星在帝左，是為左右常侍。妃南四星為宦寺，宦寺南一星為閽人，閽人南四星為內屏，此其別也。而舊乃以右常侍一星及妃三星為宦者，又以宦寺、閽人合五星為鬥，又以內屏四星為斛，皆誤也。
　　又曰，凡三垣：紫宮在中，天市在紫宮之東北，太微在紫宮之東南。而大角在紫宮之正東，故天市在大角左，太微在大角右。大角一星，《晉》、《隋志》雜之眾星中，謂之天王座，其說不同。司馬遷云："大角者，天王帝廷。其兩旁各有三星，鼎足勾之，曰攝提。攝提者，直鬥柄所指，以建時節，故曰攝提格。"雖於眾星中頗表而出之，亦未為得也。故凡曰天王座，曰天王帝廷，曰直鬥柄所指，以建時節，皆非是。
