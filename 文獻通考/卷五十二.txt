●卷五十二　職官考六

　　○歷代尚書八座附
　　秦尚書四人不分曹名。漢成帝初置尚書五人，其一人為僕射，四人分為四曹尚書曹名，自此而有：常侍曹主公卿，二千石曹主郡國二千石，民曹主凡吏民上書。以"人"字改焉。自後歷代曹部皆同，客曹主外國夷狄。後又置三公曹主斷獄，是為五曹。後漢尚書五曹六人，其三公曹尚書二人掌天下歲盡集課州郡，吏曹掌選舉、齋祠。《後漢志》謂之常侍曹，亦謂之選部，二千石曹掌中都官、水火、盜賊、辭訟、罪法，亦謂之賊曹，民曹掌繕理、功作、鹽池、苑囿，客曹掌羌胡朝賀；法駕出則護駕。後漢光武分二千石曹及客曹為南主客、北主客二曹。兩梁冠，納言幘。或說有六曹按《後志》雲分客曹為二，是六天曹也。又《晉志》雲以前漢五曹更加中都官曹，為六曹也。按應劭《漢官》雲二千石主中都官事，則不應更有中都官曹也。今依劭說，為五曹六人。魏朗字叔英，又為尚書，再升紫微，謇諤禁省，為百僚所服。又張陵字處仲，為尚書。歲朝，梁冀帶劍入省，陵叱令奪劍，劾冀，詔以歲俸贖罪。又鄭均字仲虞，為尚書，淡洎無為，以病罷還第，賜尚書祿，號為"白衣尚書"。魏有吏部、左民、客曹、五兵、度支，凡五尚書。晉初有吏部、三公、客曹、駕部、屯田、度支六曹無五兵。太康有吏部、殿中、五兵、田曹、度支、左民，為六曹尚書無駕部、三公、客曹。及渡江，有吏部、祠部、五兵、左民、度支五尚書皆銅印黑綬，進賢兩梁冠，納言幘，絳朝服，佩水蒼玉，乘軺車，皂輪，執笏負荷；加侍官者，武冠、左貂金蟬。宋有吏部、祠部、度支、左民左民尚書統右民及駕部二曹、都官、五兵六尚書尚書納言幘，進賢兩梁冠，佩水蒼玉。齊、梁與宋同侯景改梁五兵為七兵尚書。又《職官錄》曰："齊尚書品服悉與今同。"，亦別有起部，而不常置也。陳與梁同。後魏初有殿中掌殿內兵馬、倉庫、樂部掌伎樂及角使五百、駕部掌牛馬驢騾、南部掌南邊州郡、北部掌北邊州郡五尚書。其後亦有吏部初日選部、兵部、都官、度支、七兵、祠部、民曹等尚書，又有金部、庫部、虞曹、儀曹、右民、宰官元禔為宰官尚書、都牧元禎為都牧尚書、牧曹、右曹、太倉、太官、祈曹、神都、儀同曹等尚書自金部以下，但有尚書之名，而不詳職事。北齊有吏部、殿中殿中統殿中曹，主駕行百官留守名帳、宮殿禁衛，及儀曹、三公、駕部四曹、祠部、五兵、都官、度支六尚書。後周無尚書。隋有吏、禮、兵、刑、戶、工六部尚書。唐尚書與隋同龍朔二年，改尚書為太常伯，咸通初復舊。歷代吏部尚書及侍郎品秩，悉高於諸曹。
　　八座，後漢以六曹尚書並令、僕二人謂之八座。魏以五曹尚書、二僕射、一令為八座。宋、齊八座與魏同晉、梁、陳不言八座之數。隋以六尚書、左右僕射及令為八座。唐與隋同凡歷代尚書，有五曹則兼以二僕射、一令為八座；有六曹則以左、右僕射為一座，兼令共為八座，若有六曹而左、右僕射並闕，則以尚書僕射及令為八座；若尚書唯有五曹，又無左、右僕射，則不備矣。
　　宋制，判省事一人，以諸司三品以上充，總轄二十四司及集議定諡、文武官封贈、注甲發付選人、出雪投狀之事。令史三人，驅使官三人，散官一人至和中，宣徽南院使吳育言："國家總覽萬機，唯在綱要，小大之務，各有攸司。若朝廷職舉而事簡，則坐制天下，不勞而治矣。今尚書都省是其本也。自唐末五代，因循苟且，雜置他局，事無本末，不相維持，使天子之大有司廢為間所。凡細瑣之務，動幹朝廷，遂至君相焦勞，日不暇給，如百川浩蕩而不治其本源，萬目開張而不得其綱領，雖欲盡力，其勢莫可以正也。臣前判尚書都省，見其官司局次，燦然具存。其如有大論議，當下眾官雜定，以質所長，而久廢不舉。今惟定諡時一會都堂，是存其小而廢其大者，深足惜也。竊謂久廢之職，豈能一人盡正其名謂，當隨宜講舊而漸復之；且於諸學士中分命知六行尚書事；其舍人、待制、大兩省官即知左右丞、郎中員外事；其餘館職或有名望朝士即知郎中、員外事；仍於舊相或前任兩府重臣中除一兩人判都省，然後各使檢詳典故，度其可行者奏復之。其次諸司、寺、監從而舉之。至於金榖之計，見屬三司者，亦無相妨，並且依舊。事不驚俗，體皆有宜。歲年之間，此制一定，有所責成，則高拱無為之治，可以馴致矣。"論者嘉之，然以因襲既久，難於驟革，其論卒不行。
　　容齋洪氏《隨筆》曰："祖宗朝，曾為執政，其後入朝為他官者甚多，自元豐改官制後，但為尚書。曾孝寬自簽書樞密去位，復拜吏部尚書。韓忠彥自知樞密院出藩，以吏書召。李清臣、蒲宗孟、王存皆嘗為左丞，而清臣、存復拜吏書，宗孟兵書。先是，元祐六年，清臣除目下，為給事中范祖禹封還，朝廷未決；繼又進擬宗孟兵部、右丞，蘇轍言：'不如且止。'左僕射呂大防於簾前奏：'諸部久闕尚書，見在人皆資淺未可用，又不可闕官，須至用前執政。'轍曰：'尚書闕官已數年，何嘗闕事？'遂已。胡宗愈嘗為右丞，召拜禮書、吏書。自崇寧以來，乃不復然。
　　嶽氏《愧郯錄》曰："今世為尚書者，'尚'字皆從平聲，都省之名亦然。珂嘗竊疑其義有所未解，考之《宋書　百官志》，而後知其訛。《志》之言曰：'尚書，古官也。舜攝帝位，命龍作納言，即其任也。《周官》司會，鄭元雲若今尚書矣。秦世少府遣吏四人，在殿中主發書，故謂之尚書。尚猶主也。漢初有尚冠、尚衣、尚食、尚浴、尚席、尚書，謂之六尚。戰國時已有尚衣、尚冠之屬矣。秦時有尚書令、尚書僕射、尚書丞。'然則尚書之稱，尚書從去聲，而非平聲，亦既明甚。第鄭康成注《周禮　司會》曰，司會周官之長，若今尚書。唐陸德明釋其音曰常，雖有此據，了不知其義之所由取，此殆今世襲稱之始也。徽宗朝復殿中省，有六尚。今內官省品秩，猶有尚官等稱謂，益無可疑雲。"
　　○歷代郎官
　　尚書郎，漢置四人，分掌尚書事：一人主匈奴單于營部，一人主羌夷吏民，一人主戶口墾田，一人主財帛委輸。後漢尚書侍郎三十六人《後漢志》曰："尚書六曹侍郎三十六人，一曹六人也。"，主作文書起草。取孝廉年未五十，先試箋奏，選有吏能者為之。從三署諸臺試，初上臺稱守尚書郎中，滿歲稱尚書郎，三歲稱侍郎，五歲遷大縣。其遷為縣令，縣令秩滿自占縣，詔書賜錢三萬，與三臺租錢，餘官則否。吏部典劇，多超遷者。鄭弘為僕射，奏以臺職任尊而賞薄，人無樂者。諸吏郎補二千石，自此始也。八座受成事，決於郎，下筆為詔策，出言為詔命後漢尚書陳忠上疏曰："尚書出納帝命，為王喉舌之官。臣等既愚闇諸，郎多文俗吏，鮮有雅才，每為詔文，宣示內外，轉相求請。"。其入直，官供青縑白綾被，或以錦緤為之緤，私列反。緤，系也；給帳帷、茵褥、通中枕；太官供食物，湯官供餅餌及五熟果食之屬，五日一美食，下天子一等。給尚書郎侍使一人，女侍使二人，皆選端正妖麗，執香爐、香囊護衣服，奏事明光殿，因得侍省中。省中皆以胡粉塗壁，畫古賢烈士。以丹朱漆地，故謂之丹墀。尚書郎口含雞舌香，以其奏事答對，欲使氣息芬芳也。奏事則與黃門侍郎對揖，黃門侍郎稱已聞，乃出。丞、郎月賜赤管大筆一雙，隃麋墨一笏馮豹為尚書郎，每奏事未報，常俯伏省閤下，或從昏至明。天子默使持被覆之，不驚也。日暮，諸郎下，豹每獨在後，帝嘉之。隃麋今汧陽縣，出墨。魏自黃初改秘書為中書，置通事郎掌詔草即今中書舍人之任，而尚書郎有二十三人有殿中、吏部、駕部、金部、虞曹、比部、南主客、祠部、度支、庫部、農部、水部、儀曹、三公、倉部、民曹、二千石、中兵、外兵、別兵、都兵、考功、定課，非復漢時職任。青龍二年，尚書令陳矯奏置都官、騎兵，合凡二十五郎。每一郎缺，白試諸孝廉能給文案者五人，謹封奏其姓名以補之魏韓宣為尚書郎，常以職事當受罰，已縛，束杖未行，文帝輦過，聞而赦之。晉尚書郎選極清美，號為大臣之副。武帝時有三十四曹加魏直事、屯田、起部、左士、右士；其民曹、中兵、外兵，分為左、右，主客又分為左、右、南、北；無農部、定課、考功，凡三十四曹；後又置運曹，為三十五曹。置郎中二十三人，更相統攝晉魏舒為尚書郎，時欲沙汰郎官，非其才者罷之。舒日："吾即其人也。"傡被而出，同僚無清論者咸有愧色。或為三十六曹。當五王之難，其都官、中騎、三曹郎畫出督戰，夜還理事。東晉有十五曹殿中、祠部、吏部、儀曹、三公、比部、金部、度支、都官、左民、騎部、倉部、庫部、中兵、外兵。自過江之後，官資少減王坦之，選曹將擬為尚書郎，坦之聞，曰："自過江，尚書郎正用第二人，何得以此見擬！"其子國寶好傾側，婦父謝安惡之，除尚書郎。國寶以為中興膏腴之族，唯作吏部，不作餘曹郎，辭不拜。又宋江智淵改尚書庫部郎，時高流官序不為臺郎，智淵門孤援寡，此選意不悅，固辭不拜。梁王筠除尚書殿中郎。王氏過江以來未有居郎署者。或勸不就，筠曰："陸平原東南之秀，王文度獨步江東。吾得比蹤昔人，何所多恨。"乃忻然就職。桓元僭位，改都官郎為賊曹。宋高祖時，有十九曹。元嘉以後有二十曹郎。三公、比部主法制，度支主算，都官主軍事、刑獄，其餘曹所掌各如其名宋武帝初，加置騎兵、主客、起部、水部四曹，並東晉舊十五曹合為十九曹。元嘉十八年增刪定曹郎，即魏世之定科郎也。三十年又置功論郎；後又省騎兵，故為二十曹。齊依元嘉制，其拜吏部郎，亦有表讓之禮齊謝眺遷尚書吏部郎，上表三讓。中書疑眺官未及讓，以問沈約。約曰："宋元嘉中，范曄讓吏部，朱循之讓黃門，蔡興宗讓中書，並三表詔答，其事宛然。近代小官不讓，遂成常俗，恐此有乖讓意。王藍田、劉安西並貴重，初自不讓，今豈可慕此不讓邪？孫興公、孔僟並讓記室，今豈可三署皆讓邪？謝吏部今授超階，讓別有意，豈關官之大小邪？"。梁加三曹為二十三曹殿中、虞曹、屯田。其郎中舊用員外郎、正主簿、正佐有才地者為之，遷通直郎。天監三年，復置侍郎，視通直郎，郎中遷為之梁到洽為尚書殿中郎，洽兄弟群從遞居此職，時人榮之。又殿中郎缺，武帝曰："此曹舊用文學，且居雁行之首，宜詳擇其人。"乃以張緬為之。陳有二十一曹。後魏三十六曹。至西魏改為十二部。北齊有二十八曹吏部、考功、主爵、殿中、儀曹、三公、祠部、駕部、主客、虞曹、屯田、起部、左中兵、右中兵、左外兵、右外兵、都兵、都官、二千石、比部、水部、膳部、度支、倉部、左民、右民、金部、庫部。其吏部、三公各二人，餘並一人，凡三十郎中後魏、北齊唯置郎中隋初，尚書有六曹、二十四司，凡領三十六侍郎吏部、司勳、主客、膳部、兵部、職方、都官、司門、度支、戶部、比部、刑部等侍郎各二人，主爵、考功、禮部、祠部、駕部、庫部、金部、倉部、工部、屯田、虞部、水部侍郎各一人，分司官曹務，直禁省，如漢之制。至開皇三年，二十四司又各置員外郎一人，以司其曹之籍帳，侍郎闕則攝其曹事今尚書員外郎，其置自此始。以前歷代皆謂之尚書郎，各以曹名為稱首，或謂之侍郎，皆無員外之號。前代史傳及《職官要錄》或有言員外郎者，蓋謂員外散騎侍郎耳，非尚書之職；前代所言郎官上應列宿，蓋謂三署郎，非今所謂尚書郎中也。煬帝即位，以尚書六曹各置侍郎一人，以貳尚書之職今之侍郎，其置自此始也。或有曹加二人者。夫侍郎之名舊矣。漢凡諸郎皆掌更直，執戟宿衛諸殿門，以侍衛之故，通謂之侍郎。故武帝時，東方朔為郎，當時謂之"官不過侍郎，位不過執戟"是也。歷代尚書亦有侍郎。隋初尚書諸曹、二十四司諸郎，皆謂之侍郎，通若今之郎官耳，非今六部侍郎之任。自漢以來，尚書侍郎悉然。改諸司侍郎但曰郎則今郎中之職。又改吏部為選部郎，禮部為儀部郎，兵部為兵曹郎，刑部為憲曹郎，工部為起曹郎，以異六侍郎之名。廢諸司員外郎，而每司增置一曹郎，各為二員。都司置左、右司郎中各一人，品同諸曹郎，掌都省之職。尋又每減一郎，置承務郎一人，同開皇員外郎之職。唐改隋諸司郎為郎中，每曹又復置員外郎。武德六年廢六司侍郎，貞觀二年復舊。今尚書省有左、右司郎中各一人，分掌尚書六曹事。其諸曹諸司郎中總三十人，員外郎總三十一人，通謂之郎中，尤重其選。其職任名數，各列在六曹之後。凡郎中章服，皆元冕五旒，衣無章，裳刺黻一章，兩梁冠。凡員外郎章服，並爵弁元纓簪，尊者衣纁裳，一梁冠。
　　○行臺省
　　行臺自魏、晉有之。昔魏末晉文帝討諸葛誕，散騎常侍裴秀、尚書僕射陳泰、黃門侍郎鍾會等以行臺從。至晉永嘉四年，東海王越帥眾許昌，以行臺自隨是也越請討石勒，表以行臺隨軍。及後魏，謂之尚書大行臺，別置官屬後魏道武帝置中山行臺，以秦王儀為尚書令以鎮之。孝文永熙三年，以宇文泰為大行臺，以蘇綽為行臺度支尚書。北齊行臺兼統民事，自辛術始焉武定八年，辛術為東南道行臺。東徐州刺史郭志殺郡守，文宣聞之，敕術日："江淮初附，百姓難向京師。留卿為行臺，亦欲理邊民冤枉，監理牧守。自今以後，所統十餘州地諸有犯法者，刺史先啟聽報，以下先理後表。"齊代行臺兼總民事，自術始也。其官置令、僕射，其尚書丞、郎皆隨時權制江左無行臺，唯梁末以侯景為河南王大行臺，承制如鄧禹故事。隋謂之行臺省，有尚書令、僕射左右任置各一人，主事四人；有考功兼吏部、主爵、司勳、禮部兼祠部、主客、膳部、兵部兼職方、駕部、庫部、刑部兼都官、司門、度支兼倉部、金部、工部、屯田兼水部、虞部侍郎各一人。每行臺置食貨、農圃、武器、百工監副監，各置丞食貨四人，農圃一人，武器二人，百工四人、錄事等員食貨、農圃、百工等各二人，武器一人。蓋隨其所管之道，置於外州，以行尚書事。開皇八年將伐陳，則置淮南行省於壽春；九年已平陳，則廢淮南行臺省。唐初亦置行臺。武德四年詔陝東道大行臺尚書省，自令、僕至郎中、主事，品秩皆與京師同，而員數差少，山東行臺及總管諸州並隸焉。其益州、襄州、山東、淮南、河北等道，令、僕以下各降京師一等，員數又減焉。行臺尚書令得承制補。其秦王、齊王府官之外，各置左、右六護軍府，及左右親事帳內府，貞觀以後廢。其後諸道各置採訪等使，每使有判官二人，兼判尚書六行事，亦行臺之遺制。
　　致堂胡氏曰："由朝廷制藩屏，以藩屏臨州縣，以州縣治百姓，如挈裘而振其領。政出於一，則稟承者無二三之惑。今唐全有四海，置郵以傳命，雖萬里之遠，不逾時月而至矣。而建二三行臺於外，使大臣承制補置，是政出於朝廷，又出於行臺，夫豈國無異政之體哉！"
　　按：行臺省之名，雖始於魏、晉之間，然兩漢初興，高祖所以委蕭何；世祖所以命鄧禹，其權任蓋亦類此。唐天寶以後，以盜賊陷兩京，夷狄侵畿甸，則或以大元帥、副元帥命親王、勳臣為之，然但可任專征之責，而他事則稟朝旨，則亦未嘗備行臺省之事也。至其末年，方鎮擅地請節，於是或以侍中、中書令、同平章事、王爵命之，如錢鏐、馬殷、王審知之徒，蓋名為奉正朔，而實自為一朝廷矣。然則行臺省之名，苟非創造之初，土宇未一，以此任帷幄腹心之臣，則必衰微之後，法制已隳，以此處分裂割據之輩。至若承平之時，則不宜有此名也。建炎時，張魏公以樞密使宣撫川陝，趙忠簡謂之曰："元樞新立大功，出當川、陝，半天下之責。自兵事外，悉當奏稟。"蓋大臣在外，忌權太重也。及魏公得罪，謫詞言："假便宜行事之制，忘人臣無將之嫌。肖內閣以招賢，擬尚方而鑄印。"然則承制之事易以惹謗，忠簡之言固篤論也。
　　○吏部尚書侍郎　郎中　員外郎　司封郎中　員外郎　司勳郎中　員外郎　考功郎中　員外郎　官誥院附
　　《周禮　天官》，太宰掌建邦之六典，以佐王理邦國變塚言太者，進退異名也。百官總焉，則謂之塚宰；列職於王，則謂之太宰。宰，主也。建，立也。邦，理王所居之邦國。佐，猶助也。周公居攝而作六典之職，以佐王理邦國。漢成帝初，分尚書置四曹，蓋因事設員，以司其務，非擬於古制也。至光武乃分為六曹。迄於魏、晉，或五或六，亦隨宜施制，無有常典。自宋、齊以來，多定為六曹，稍似《周禮》。至隋六部，其制益明。唐武太后遂以吏部為天官，戶部為地官，禮部為春官，兵部為夏官，刑部為秋官，工部為冬官，以承周六官之制。若參詳古今，徵考職任，則天官太宰當為尚書令，非吏部之任；今吏部之始，宜出於《夏官》之司士雲。又夏官之屬有司士下大夫二人，掌群臣之版古書版為班；班書或為版。版，名籍也，歲登下其損益之數謂用功過黜陟者，辨其年歲與其貴賤年數多少，知其老少，周知邦國都家縣鄙之數、卿大夫士庶子之數，以詔王理告王所當進退，以德詔爵有賢者之德，乃詔以爵，以功詔祿理有功勳，後告以祿，以能詔言，以久奠事能者事成乃食之。《王制》曰："定然後官之，任官然後爵之，位定然後祿之。"奠音定。漢成帝初置尚書，有常侍曹主公卿事。後漢改為吏曹，主選舉、祠祀。後又為選部靈帝以梁鵠為選部尚書。魏改選部為吏部，主選事陳群為尚書。延康元年，群始建九品官人之法，拜吏部尚書。晉與魏同山濤為吏部尚書，用人皆先密啟，然後公奏，舉無遺才，凡所題目，終始如其言。唯用陸亮，尋以賄敗。《啟事》曰："臣欲以郤生為溫令。"詔可。尋又啟曰："訪聞詵喪母不時葬，遂於所居屋後假葬，有異同之議，請更選之。"詔曰："君為管人倫之職，此輩應為清議與，不便當裁處之。"劉聰僭號，省吏部，置左、右選曹。石勒時，又置左、右執法郎，典定士族，副選舉之任。宋時吏部尚書領吏部、刪定、三公、比部四曹。孝武不欲威權在下，大明二年，分吏部尚書，置二人，以輕其任，而省五兵，後還置一吏部尚書。順帝昇明元年，又置五兵二尚書。晉、宋以來，吏部尚書資位尤重蔡廓為吏部尚書，曰："我不能為徐羨之署紙尾。"遂不就。選按黃紙，錄事尚書與吏部連名，故云"署紙尾"。梁、陳亦然。後魏、北齊吏部統吏部掌褒崇、選補、考功、主爵三曹自洛陽遷鄴已後，掌大選知名者數四。文襄帝少年高明，所蔽也疏；袁淑德沈密謹厚，所傷者細；楊愔風流辨給，取士失於浮華。唯辛術為尚書，性尚貞明，擢士以才、以器，循名責實，新舊參舉，管庫必擢，門閥不遺。前後銓衡，術最為折衷，甚為當時所稱。後周有吏部中大夫一人掌群臣及諸子之簿，辨其貴賤與其年歲，歲登下其損益之數，依六勳之賞，頒祿之差，小吏部下大夫一人掌貳吏部之事，領司勳上士等官，屬大司馬。隋吏部統吏部、主爵、司勳、考功四曹牛弘為吏部尚書，其選舉先德行而後文才，所進用多稱職。吏部侍郎高孝基，鑒賞機悟，清慎絕倫，然爽俊有餘，跡似輕薄，時宰多以此疑之，唯弘深識其真，推心委任。隋之選舉，於斯為最。自後周以降，選無清濁，及盧愷攝吏部，與薛道衡、陸彥師等甄別士流，故涉黨同之譖。唐龍朔二年，改吏部尚書為司列太常伯，咸亨初復舊。光宅元年，改吏部為天官，神龍元年復舊。天寶十一載，改為文部至德初復舊。掌文官選舉，總判吏部、司封、司勳、考功四曹事。舊《令》班在侍中、中書令上，《開元令》移在侍中、中書令下。尚書六曹，吏部、兵部為前行，戶、刑為中行，禮、工為後行，其官屬自後行遷入二部者以為美。自魏、晉以來，凡吏部官屬，悉高於諸曹，其遷舉皆尚書主之。自隋置侍郎貳尚書之事，則六品以下銓補，多以歸之。唐自貞觀以前，尚書掌五品選事貞觀二十二年二月，文部侍郎盧承慶兼檢校兵部侍郎，仍知五品選事。承慶辭曰："五品選事，職在尚書，臣今掌之，便是越局。"太宗不許，曰："朕今信卿，卿何不自信也？"由是言之，即尚書兼知五品選事明矣。至景龍中，尚書掌七品以上選，侍郎掌八品以上選。至景雲元年，宋璟為尚書，始通其選而分掌之，因為常例。開元以前，諸司之官兼知政事者，午前議政於朝堂，午後理務於本司。自開元以來，宰相員少，資地崇高，又以兵、吏尚書權位尤美，而宰臣多兼領之，但從容衡軸，不自銓綜，其選試之任皆侍郎專之，尚書通署而已，遂為故事。或分領其事，則列為三銓四年六月敕，其員外郎、御史並餘供奉官，直進名敕授。自此不在吏部，尚書掌其一，侍郎分其二尚書所掌，謂之尚書銓。侍郎所掌，其一為中銓，其一為東銓，各有印。侍郎二人隋煬帝置，說在《歷代郎中篇》。凡六司侍郎，皆貳尚書之事。吏部初置一員，總章元年加二員。龍朔二年改為司列少常伯，咸通元年復舊。分掌選部流內六品以下官，是為銓衡之任。凡初仕進者，無不仰屬焉。當選集之際，勢傾天下，列曹之中，資位尤重。初，隋世高孝基為吏部侍郎，房元齡、杜如晦與選，孝基特加賞異，後以為知人。唐文皇帝永徽時，馬戴、裴行儉為吏部侍郎，貞觀以來最為稱職。崔元暐為之，介然自守，絕於請謁，為執政者所忌，轉文昌左丞，選司令史，乃設齊自慶，武后聞之，復拜為天官侍郎，
　　郎中二人漢、魏以來，尚書屬或有侍郎，或有郎中；或曰尚書郎，或曰某曹郎；或則兩置，或為互名，雖稱號不同，其職一也，皆今郎中之任。《山公啟事》曰："吏部郎主選舉，宜得能整風俗、理人偷者。"又曰："吏部郎以碎事日夜相接，非但當正己而已，乃當能正人，不容穢雜也。"乃以議郎杜默為之。又陸慧曉字叔明，為吏部郎。吏部都令史曆政以來，咨執選事。慧曉任已獨行，未嘗與語。帝遣左右以事請問之，慧曉曰："六十之年，不復能諮都令史為吏部郎也。"然自過江，吏部郎不復典大選。又《職官錄》曰："梁吏部郎，舊視中丞，遷侍中。"又陳吏部郎中，秩六百石。後魏孝文帝欲創革舊制，選制百官，謂群臣曰："為朕舉一吏部郎，給卿三日假。"尋曰："朕已得之矣。"乃徵崔亮為之。亮字敬儒，自參選事，垂將十年，廉謹明決。尚書曰："非崔郎中，選事不辦。"隋初，諸曹郎皆謂之侍郎。煬帝三年，置六司侍郎，後遂改諸曹侍郎但曰郎。其吏部郎改為選部郎。唐初復為選部郎中，武德五年改為吏部郎中，龍朔二年改為司列大夫，咸通元年復舊。掌選補流外官，謂之小銓；並掌文官名簿、朝集、錄賜、假使，並文官告身，分判曹事，
　　員外郎二人隋開皇六年，置吏部員外郎一人。煬帝三年，改為選部承務郎。唐武德三年復舊。加置一人，一員判廢置，一員判南曹，起於總章二年，司列少常伯李敬元奏置。未置以前，銓中自勘責。故事，兩員轉廳，至建中元年，侍郎邵說奏，各挾闕替。南曹郎王絹以後，遂不轉廳。貞元十一年閏八月，侍郎杜黃裳奏舊例轉廳。初，武太后延載元年，又加一員，聖曆二年八月省。開元十二年四月，敕兵、吏各事定兩人判南曹，尋卻一人判；貞元元年九月，又以兩人判；至十二年閏八月，又卻一人判。
　　司封郎中一人《左傳》曰："晉文公執秩以正其官。"注雲執秩，主爵秩之官。漢尚書有封秩之任，而無其官。故《後漢書》曰："馮勤字偉伯，光武以為郎中，給事尚書，使典諸侯封事。勤量功次輕重、國土遠近、地勢豐薄，不相逾越，莫不厭伏焉。自是封爵之制，非勤不定。"晉尚書有左、右主客曹。北齊河清中，改為主封，置郎中一人，屬吏部，主封爵之事。隋初為主爵侍郎，煬帝改為主爵郎。武德初為主爵郎中，龍朔二年改為司封大夫，咸亨元年復舊。光宅元年，改為司封郎中。掌封爵皇之枝族及諸親、內外命婦告身，及道士、女冠等。天寶八載十一月，敕道士、女冠籍每十載一造，永為常式。至德二年十一月，敕道士、女冠等宜依前屬司封曹。
　　員外郎一人隋文帝置，煬帝改為主爵承務郎。武德初為主爵員外郎。其後曹改而官不易。
　　司勳郎中一人《周禮　夏官》有司勳上士，掌六卿賞地之法。歷代無聞。至後周，吏部有司勳上士一人，掌六勳之賞，以等其功，如古之主爵。隋文帝置司勳侍郎，煬帝改為司勳郎。龍朔二年，改為司勳大夫，咸通初復故。掌校定勳績、論官賞勳、官告身等事，
　　員外郎二人隋文帝置，煬帝改為司勳承務郎。至武德初，乃改為司勳員外郎。
　　考功郎中一人漢文帝時，京房作考功課吏之法，然其職不在尚書。至光武，改尚書三公曹主歲書考課，課諸州郡。魏尚書有考功、定課二曹。宋元嘉三十年，又置功論郎，並其任也。例在《吏部郎中》。後魏考功郎掌考第、孝秀。北齊課功郎中亦掌考第及孝秀貢士。隋文帝置考功侍郎，煬帝改為考功郎。武德初復為考功郎中，龍朔二年改考功為司績，咸通初復舊。掌考察內外百官及功臣家傳、碑、頌、誄、諡等事。
　　員外郎一人隋文帝置，煬帝改為考功承務郎。武德初，復為考功員外郎。其後，曹改而官不易。武德舊令，考功郎中監試貢舉人。貞觀以來，乃以員外郎專掌貢舉省郎之殊美者。至開元二十四年，移貢舉於禮部，而考功員外郎分判事而已。
　　宋朝典選之職，自分為四：文選二，曰審官東院太平興國六年命郭贄考京朝官課。淳化二年，置磨勘京朝官院，又以興國中所置差遣院併入，號磨勘差遣院，亦名考課院。淳化四年，以考課京朝官院為審官院。而《涑水記聞》雲太宗患中書權太重，向敏中時為諫官，請分中書吏房置審官院，刑房置審刑院。熙寧間置審官西院，以主武選，於是改審官院為審官東院焉，曰流內銓《實錄》：淳化四年，以幕職州縣考課院歸流內銓，命翰林學士蘇易簡領其事。自後命近臣主之；武選二，曰審官西院《涑水記聞》云：王介甫與韓子華合謀，欲沮文潞公，且奪其權。一日發中旨置審官西院，樞密初不知也，曰三班院《實錄》：淳化三年詔置三班院，以崇儀副使蔚進掌之。先是，供奉官等悉隸宣徽院。至是，別置三班院以考殿最，自後多命近臣以主之。元豐定製，以審官東院為尚書左選，審官西院為尚書右選，流內銓為侍郎左選，三班院為侍郎右選《道鄉集　蘇丞相行狀》："唐制，文選掌於吏部，武選則兵部主之。"。掌文武官選授、勳封、考課之政令。文臣寄祿官自朝議大夫、職事官自大理正以下，非中書省敕授者，歸尚書左選；武臣升朝官自皇城使、職事官自金吾街仗司以下，非樞密院宣授者，歸尚書右選；自初仕至州縣幕職官，歸侍郎左選；自借差、監當至供奉官、軍使，歸侍郎右選。凡分職為三，封爵、贈官之事則司封主之，賜功定省之事則司勳主之，官資、課最、名諡之事則考功主之。凡應注擬、升移、敘復、蔭補，及酬賞、封贈者，隨所分隸校勘法例，團甲以上尚書省，即法例可否不決應取裁者，亦如之。若中散大夫、閤門使以上，則列遷敘之狀上中書省、樞密院，得盡給告身，則通書尚書侍郎及所隸郎官《續會要》。尚書左、右選凡十五案左選：掌闕案，知闕案，六品案，七品案，八品案，九品、知雜上案、下案，甲庫案。右選：流擬案，大使臣案，小使臣案，甲庫案，掌注案，知雜案，告身案，侍郎左、右選凡十五案左選：注擬、知闕案，補闕案，參軍上案、下案，主簿上案、下案，縣尉上案、下案，入宮案，甲庫案，格式案，過院案。右選：注擬上案、下案，供奉官案，殿直案，甲庫案，掌法案，知一案，而四選密矣。尚書：從二品，掌文武之選事而奉行其制命。凡天下員闕具注諸籍，月取其應選者揭而書之，集官注擬，考其閥閱以定可否。凡選授、封爵、功賞、課最之事，皆所隸郎官驗實而後判成焉。若有疑不能決，則稟議於尚書省，即應論奏，與郎官同上殿。侍郎：從三品，掌文臣未改秩者。凡始命或有殿負，皆試而後選。若應遷格則團甲，同郎官引見於便殿，稟奏改官。右選，掌武臣未升朝者。凡所任而試不中等，及已入官而未應選者，皆勿注正闕。若選路分都監、將官、閤門祇候、都總管司承受，皆以名上樞密院。視朝入閤，則執文武班簿對立。官制行，尚書、侍郎同治曹事，奏事則同班；惟吏選分領四選，有所論奏，則各以選事同所隸郎官上殿。元豐寄祿，吏部尚書為金紫光祿大夫，六部侍郎為正議大夫。南渡初，諸曹尚書、侍郎互置，惟吏部備官。紹興八年，依元祐制，六曹皆置權尚書，以處未應資格之人。建炎四年，六曹置權侍郎，如元祐制，滿二年為真，補外者除待制，未滿除修撰。舊制，吏部除侍郎二員，分典左、右選，總稱吏部侍郎，間命官兼攝，惟稱左選侍郎或右選而已。紹熙三年，謝深甫、張叔椿兼攝，始有侍左侍郎、侍右侍郎之稱。既而自林大中、沈揆擢貳尚書，則"侍左""侍右"徑入除目，相承不改。郎中：主管尚書左、右選；及侍郎左、右選各一員，參掌選事而分治之。凡郎官，並用知縣資序以上充，未及者為員外郎。元豐寄祿為朝請大夫。建炎四年，詔權攝、添差郎官並罷。初進擬，第雲吏部郎官；及擬告身細銜，始具言吏部尚書郎中或員外郎，主管尚書某選，主管侍郎某選。紹興間，呂希常以監六部門兼權侍右侍郎。李端民正除尚右郎官，既而何俌、楊倓、費行之除吏部郎官，皆有侍左、侍右、尚左、尚右之稱。自此相承不改。乾道元年，詔："令後非曾任監司、守臣，不除郎官，著為令。"自是館學、寺監丞，拘礙資格，遷除不行。郎曹闕員，但得兼攝，旋即外補；間有不次擢用者，則自二著躐升二史，以至從列。其自外召至為郎，則資級已高，曾不數月，即序進卿、少，而郎有正員者益少矣。司封：判司事一人，初以無職事朝官充。凡封爵之制，一出於中書，本司但掌定諡先期戒本部赴集而已。元豐官制行，始實行本司事，掌封爵、敘贈、奏蔭、承襲之事。寄祿為朝請大夫。司勳：掌勳賞事。凡勳十有二級自上柱國至武騎尉。自從七品推而上之至正三品，三歲一遷，必因其除授以加之。凡賞有格，若事應賞，從所隸之司考實以報，審核以上尚書省。寄祿為朝請大夫。隆興初，詔省並司勳郎中，以司封郎中兼領。考功：判司事一人，以帶職朝官或無職事朝官充。凡考課之法分隸他司，或以他司專領，本司但掌覆太常擬諡及幕府州縣官流外較考之事。元豐官制行，郎中、員外郎始實行本司事《續會要》。初除蔡峋、蔡京《職略》。掌文武遷敘、磨勘、資任、考課之政令。凡命官，隨所隸選，以其職事且注於曆，給之於其屬州若司，歲書其功過，應升遷選授者，驗曆按法而敘進之；有負殿，則正其罪罰。以七事考監司。以四善、三最考守令。凡改服色者，以年勞計之。應諡者，覆太常所定行狀，報尚書省官集議以聞。凡立碑碣名額之事掌之。舊置考課院，其定殿最皆有考辟，元豐悉罷。分案十有七五品案、六品案、七品案、八品案、九品案、職官案、參軍案、令丞案、主簿案、縣尉案、使副案、供奉官案、資任案、校定案、法案、知雜案。元祐三年，詔："知州課法，吏部上其事於尚書省，送中書省收旨。縣令以下，本部專行。"官告院：主管官二員。舊制，掌吏、兵、勳、封官告，以給妃嬪、王公、文武品官、內外命婦及封贈者。官制行，四選皆用吏部印，惟蕃官用兵部印。凡綾紙幅數標軸名色，皆視其品之高下，應奏鈔劃聞者給之。大觀並歸尚書省，政和仍歸吏部差主管官。
　　○戶部尚書侍郎　郎中　員外郎　度支郎中　員外郎　金部郎中　員外郎　倉部　郎中　員外郎
　　《周禮　地官》大司徒之職，掌建邦之土地之圖，與其人民之數按：今戶部之職與地官之任，雖亦頗同，若徵其承受，考其沿襲，則戶部合出於度支。度支，主計算之官也。算計之任，本出於《周禮　天官》之司會雲。又太宰之屬有司會，以九貢之法，致邦國之財用；以九賦之法，令田野之財用；以九功之法，令民職之財用；以九式之法，均節邦之財用；掌國之官府郊野縣都之百物財用，凡在書契版圖者之貳，以逆群吏之治，而聽其會計逆謂受而鉤考之，可知得失多少。漢置尚書郎四人，其一人主財帛委輸。至魏文帝置度支尚書寺，專掌軍國支計。吳有戶部吳孫休初即位，戶部尚書階下讀奏，而晉有度支晉當陽侯杜元凱為度支尚書，內以利民，外以救邊、備物置用，以濟當時之益者五十餘條。又張華為度支尚書，運司運漕，決定妙算，皆主算計也。宋、齊度支尚書領度支、金部、倉部、起部四曹。梁亦有之。後魏度支亦掌支計崔亮為度支尚書，經營費用，歲減億計。北齊度支統度支掌計會，凡軍國損益、供糧廩等事、倉部、左戶左戶掌天下計帳、戶口、右戶掌天下公私田宅租課、金部、庫部六曹。後周置大司徒卿一人，如《周禮》之制，其屬有民部中大夫二人，掌承司徒教，以籍帳之法，贊計人民之眾寡。隋初有度支尚書，則並後周民部職漢武帝初置尚書，有民曹，主凡吏民上書，悉經此曹主之。後漢光武改民曹主繕修、工作、鹽池、苑圃。魏置左民尚書。晉惠帝又加置右民尚書。至於宋齊梁陳皆有左民尚書。而後魏有左民左民、右民等尚書，多領工役，非今戶部之例。而梁、陳兼掌戶籍，此則略同。自周、隋有民部，始當今戶部之職。開皇三年，改度支為民部，統度支、民部、金部、倉部四曹；國家修《隋志》，謂之戶部，蓋以廟諱故也煬帝時，韋中為民部尚書。又武德二年，隋民部尚書蕭瑀為相府司錄。唐永徽初，復改民部為戶部，廟諱故也太宗在位，詔官名及公私文籍有"世""民"兩字不相連者，並不諱；至元宗始諱之。顯慶元年，改戶部為度支。龍朔二年，改度支尚書為司元太常伯，咸亨元年，復為戶部尚書。初，戶部居禮部之後，武太后改置天地四時之官，以戶部為地官，由是遂居禮部前。神龍元年，復改地官為戶部，總判戶部、度支、金部、倉部事。
　　侍郎二人蓋《周官》小司徒建大夫職同其任。後周依《周官》。今侍郎，則隋煬帝置民部侍郎。唐因之，後改曰戶部。龍朔二年，改為司元少常伯。咸亨元年，復為戶部侍郎。他時曹名或改而官號不易。舊制一員，長安四年加一員，神龍元年減，二年復加。
　　郎中二人漢尚書郎一人，主戶口、墾田。吳時張溫為尚書戶曹郎。魏有民曹郎。晉分為左、右民曹。宋、齊以下，或為左民，或為左戶。後魏有戶部郎。北齊有左、右民曹。同在《吏部郎中篇》。隋初為戶部侍郎，煬帝除"侍"字，隋末改為民部郎。武德初，為民部郎中。龍朔二年，改郎中為大夫，咸通元年復舊。他時曹名或改，而官號不易。掌戶口、籍帳、賦役、孝義、優復、蠲免、婚姻、繼嗣、百官、眾庶、園宅、口分、永業等。建中三年正月，戶部侍郎、判度支杜佑奏："天寶以前，戶部事繁，所以郎中、員外各二人判署。自兵興以後，戶部事簡，度支事繁，唯郎中、員外各一人。請回輟郎中、員外各一人，分判度支案，待天下之乓革已息，卻歸本曹。"奉敕依。
　　員外郎二人隋文帝置，煬帝改為承務郎。武德三年，復為員外郎。
　　度支郎中一人漢初，張蒼善算，以列侯主計，居相府領郡國上計者，謂之計相，殆今度支之任。魏尚書有度支。歷代度支具《尚書》中。隋初為度支侍郎，煬帝除"侍"字。武德加"中"字。龍朔二年，改度支為司度，咸亨元年復舊。掌支使國用。開元二十四年三月，戶部尚書、同中書門下三品李林甫奏："租庸、丁防、和糴雜支、春采、稅草諸色旨符，每年一造。據州府及諸司計，紙當五十萬張，仍差百司抄寫，事甚勞煩。條目既多，詳檢難過，緣無定額，支稅不常，亦因此涉情，兼長奸偽。臣今與採訪使及朝集使商量，有不穩便於人、非當土所出者，隨意沿革，務從允便。即人知定準，政有常文，編成五卷，以為常行旨符，省司每年但收應支物數頒行，每州不過一兩紙，仍附驛送。"敕依。至德以後，戎事費多。乾元二年十二月，呂諲為兵部侍郎、平章事，充句當度支使。上元元年五月，劉晏為戶部侍郎、句當度支事。元年建子月，元載為戶部侍郎、句當度支使。寶應元年正月，劉晏為戶部侍郎、句當度支使。貞元二年二月，韓滉以宰相加度支使；五月二日，竇參為中書侍郎、平章事、度支使。自後雖無，亦有他官判，或雲權判，亦云專判。
　　員外郎一人改置與戶部員外郎同，
　　金部郎中一人《周官》有金職，掌金、玉、錫、石、丹青之戒令。魏尚書有金部郎，其後歷代多有之。北齊金部主才量尺度、內外諸庫藏文帳。隋盧昌衡字子均，祖孝徵薦為尚書金部郎，每謂人曰："吾用盧子均為尚書郎，自謂無愧幽冥矣。"隋初為金部侍郎，煬帝除"侍"字。武德中加"中"字。龍朔二年，改金部為司珍，咸亨初復舊。天寶中，改為司金，至德初復舊。掌庫藏金寶貨物、權衡度量等事。自開元二年置鑄錢使，皆以他官為之，
　　員外郎一人改置與戶部員外郎同，
　　倉部郎中一人《周官》有倉人，主藏九榖。又有廩人主藏九榖之數，賙賜稍食。魏尚書有倉部郎，後魏有太倉尚書，亦其任也。故《後魏書》曰："李訢為太倉尚書，攝南部事，令千里之外戶別轉運，詣倉輸之。所在委積，延停歲月，大為困弊。"歷代多有倉部曹，皆掌倉廩之事。後周有地官屬司倉下大夫。隋初為倉部侍郎，煬帝除"侍"字。武德中加"中"字。龍朔二年改倉部為司庾，咸亨初復舊。天寶中，改為司儲，至德初復舊。掌諸倉廩之事。開元二十六年以後置出納使，皆以他官為之。訢音許斤切。
　　員外郎一人改置與戶部員外郎同。
　　宋制，戶部判部事一人，以兩制以上充。凡戶口、田產、錢榖、食貨之政令，皆歸於三司三司謂鹽鐵、戶部、度支也。本曹但受天下之土貢，元會陳於庭而已。熙寧中，以知樞密院陳升之、參知政事王安石制置三司條例，建官設屬，取三司條例看詳，所行事付之。三年，罷歸中書。以常平、免役、農田、水利新法歸司農，以胄案歸軍器監，修造歸將作監，推勘公事歸大理寺，帳司、理欠司歸比部，衙司歸都官，坑冶歸虞部，而三司之權始分矣。元豐官制行，罷三司歸戶部左、右曹，而三司之名始泯矣。舊三司使即今尚書，副使即今侍郎，權發遣副使即今權侍郎，三司判官、推官及判子司官即今郎中、員外郎之任也。建炎兵興，嘗以知樞密院張愨提領措置戶部財用，後進中書侍郎，仍兼之。五年，復以參知政事孟庾提領措置。後罷，專委戶部長貳。左曹分案三：曰戶口，掌諸路州軍縣戶口升降，民間立戶分財，科差人丁，興賣屋業，陳告戶絕，索取妻男之訟。曰農田，掌農田及田訟務限，奏豐稔，驗水旱蟲蝗，勸課農桑，請佃地土，令佐任滿賞罰，繳奏諸州雨雪，檢案災傷逃絕人戶。曰檢法，掌凡本部檢法之事。設窠有三：曰二稅，掌受納、驅磨、隱匿、支移、折變。曰房地，掌州縣樓店務房廊課利，僧道免丁錢及土貢獻物。曰課利，掌諸州軍酒課利，比較增虧，知、通等職位姓名，人戶買撲鹽場、酒務祖額酒息，賣田投納牙契。外有開折、知雜司。右曹分案有六：曰常平，掌常平、農田水利及義倉賑濟，戶絕田產，居養鰥、寡、孤、獨之事。曰免役，曰坊場，曰平準，各隨其名而任其事。曰檢法。曰知雜。紹興二年，韓肖胄言："財賦舊悉隸三司，今戶部正有上供之目。諸路窠名，戶部不能悉知，漕司不能悉問，失一窠名則所入亦失矣。願詔諸路漕司，括州郡出入可並罷者，立定籍，使漕司總諸州，戶部總諸路，則出入無陷矣。"淳熙中，詔以左藏南庫撥隸戶部。侍郎：掌治左、右曹職事。元豐官制，戶部侍郎一人。中興初，只除長貳各一員，若止除尚書若侍郎一員。紹興四年，詔戶部侍郎通治左、右曹，自此相承不改。郎中左曹、右曹：掌分曹治事。建炎三年詔省並郎曹，惟戶部五司以職事煩劇不並，仍各置一員。淳熙九年，詔戶部郎官兼主管左藏南庫，初置主管。度支郎中掌周知軍國財用，會其出入之數；凡上供有額，封椿有數，科買有期，皆掌之。有所漕運，則計程而給其直。凡內外支供及俸給、驛券，賞賜衣服錢帛，先期擬度，時而予之。金部：掌金帛貨寶之入，以待邦用。以年額拘催受給。建炎元年，詔常平司見管山澤、坑冶，並依舊撥隸金部。三年，詔罷太府寺，隸金部。　倉部：掌倉芻粟出納之事。建炎三年，罷司農寺歸倉部。紹興四年復置司農寺。
　　○禮部尚書侍郎　郎中　員外郎　祠部郎中　員外郎　膳部郎中　員外郎　主客　郎中　員外郎
　　唐、虞之時，秩宗典三禮。《周禮　春官》大宗伯，掌建邦之天神、人鬼、地祇之禮。後漢尚書吏曹兼掌齋祀，亦其職也。魏尚書有祠部曹。及晉江左有祠部尚書，掌廟祧之禮。常與右僕射通職，不常置，以右僕射攝之歷代皆與右僕射通職。宋祠部尚書領祠部、儀曹二曹。齊、梁、陳皆有祠部尚書。後魏為儀曹尚書。北齊祠部尚書統祠部掌祠祀、醫藥、死喪贈賻、主客、虞曹、屯田、起部五曹。又有儀曹主吉凶禮制，屬殿中尚書。後周置春官卿，又有禮部，而不言職事；後改禮部為宗伯。又春官之屬有典命掌內外九族之差及主器衣服之令、沙門道士之法，後改典命為大司禮，俄改大司禮復為禮部，謂之禮部大夫後周盧凱為禮部大夫，充聘陳使。至隋置禮部尚書，統禮部、祠部、主客、膳部四曹，蓋因後周禮部之名，兼前代祠部、儀曹之職。唐龍朔二年，改禮部尚書為司禮太常伯，咸亨元年復舊。光宅元年，改禮部為春官，神龍元年復舊。總判祠部、禮部、膳部、主客事。
　　侍郎一人《周官　春官》小宗伯中大夫，頗同今任。後周依《周官》。今侍郎則隋煬帝置，唐因之。龍朔二年，改為司禮少常伯，咸亨元年復舊。他時曹名或改，而官守不易。掌策試、貢舉及齋郎、弘、崇、國子生等事。舊制，考功員外郎掌貢舉。開元二十三年，考功員外郎李昂為進士李權所詆，朝議以考功位輕，不足以臨多士。至二十四年，遂以禮部侍郎掌焉。開元、天寶之中，昇平既久，群士務進，天下髦彥皆其取捨，故勢傾當時，資與吏部侍郎等同。
　　郎中一人《周官　春官》肆師下大夫，亦頗同今任。魏尚書有儀曹郎，掌吉凶禮制。歷代多有，例在《吏部篇》。宋、齊儀曹屬祠部。《梁書》曰："武帝謂徐勉云：'今帝業初構，須一人通學藝、解朝儀者，為尚書儀曹郎。'勉曰：'孔休源識具清通，詳練政事，自晉宋《起居注》，略誦上口。'遂拜為儀曹郎。"後周依《周官》。隋初為禮部侍郎，煬帝除侍字，又改為儀曹郎。武帝初，改為禮部郎中。龍朔二年，改為司禮大夫，咸亨初復舊，其後曹改而官不易。掌禮樂、學校、儀式、制度、衣冠、符印、表疏、冊命、祥瑞、鋪設、喪葬、贈賻及宮人等。
　　員外郎一人《周禮》肆師上士，後周依焉。至隋文帝置禮部員外郎，煬帝改為儀曹承務郎，武德三年復舊。其後曹改而官不易。
　　祠部郎中一人魏尚書有祠部郎，歷代皆有，主禮制。後魏裴修為中大夫，兼祠部曹。祠部曹主禮樂，每有疑議，修撰斟酌故實，咸有條貫。後周有典祠中大夫。隋初為侍郎，煬帝除"侍"字，武德中加"中"字，龍朔二年改為司禋大夫，咸亨元年復舊。延載元年五月制："天下僧尼隸祠部，不須屬司寶。"開元二十年正月制，僧尼隸祠部。天寶十一載，改祠部為職祠，至德初復舊。掌祠祀、天文、漏刻、國忌、廟諱、卜祝、醫藥等，及僧尼簿籍。自天寶六載及至德三年，常置祠祭使，以他官為之。
　　員外郎一人改置與戶部員外郎同。
　　膳部郎中一人膳部於《周官》即膳夫、淩人二職也。晉尚書有左士、右士曹。後魏部官尚書管左士郎。北齊改左士為膳部郎，掌侍官百司禮食餚饌，屬都官尚書。後周有膳部大夫一人，亦掌飲食，屬大塚宰。隋膳部屬祠部，初置侍郎，煬帝除"侍"字。武德中加"中"字，龍朔二年改為司膳大夫，咸亨初復舊。天寶十一載，又改膳部為司膳，至德初復舊。掌飲膳、藏冰及食料。
　　員外郎一人改置與戶部員外郎同。
　　主客郎中一人漢成帝初置尚書，有客曹，主外國、夷狄，後光武分改為南主客、北主客二曹。至魏，亦為南主客事。晉氏分為左、右、南、北四主客，或單為客曹。宋齊、梁、陳單有主客。後魏吏部管南主客，祠部管左主客。北齊改左主客為主爵，南主客為主客。隋初為侍郎，煬帝除"侍"字，尋又改為司籍郎。武德初，改為主客郎中。龍朔二年，又改主客為司藩，咸亨元年復舊。掌二王後及諸藩朝聘。
　　員外郎一人改置與戶部員外郎同。
　　宋禮部判部事二人，以兩制及帶職朝官以上充。凡禮儀之事，悉歸於太常禮院，而貢舉之政領於知貢舉官。本曹但掌制科舉人，補奏太廟郊社齋郎、室長、掌座，都省集議，百官謝賀表章，諸州申舉祥瑞，出納內外牌印之事，而兼領貢院。官制行，始正其職。凡天地、宗廟、陵園之祀，后妃、親王、將相封冊之命，皇子加封，公主降嫁，稽其儀，以詔上下而舉行之。朝廷慶會宴樂，宗室冠、婚、喪、祭，蕃使去來宴賜，與夫經筵、史館賜書修書之禮，例皆同奉常講求參酌，而定其儀節。三歲貢舉、學校試補諸生，皆總其政。旌節章服之頒，祥瑞表奏之進，凡關於禮樂者，皆掌之。建炎三年，詔鴻臚、光祿寺並歸於禮部，太常、國子監亦隸之焉。分案五：曰禮樂，曰貢舉，曰宗正奉使帳，曰封冊表，曰檢法。各隨其名而治其事。　侍郎：貳尚書之事。南渡，諸曹長貳互置。紹興七年，禮部置侍郎二員。隆興初，詔尚書不常置，禮部侍郎置一員。郎中：參預禮樂、祭祀、朝會、宴享、學校、貢舉之事。有所損益，則審訂以次咨決。凡慶賀若謝，掌撰表文。與祠部、主客、膳部並列為四。建炎三年，並省郎曹，禮部領主客，祠部領膳部。隆興初，復詔禮部、祠部一員兼領，自是並行四司之事矣。祠部：掌諸州宮觀僧尼、道士、童行、住持教門事務，祠祭奉安祈禱，神廟加封賜額並屬之。醫官磨勘、醫生試補，校其事而予奪之。主客掌諸蕃朝貢、宴設、賜予之事。膳部：掌祠寺奏告牲牢、禮料及宴設酒食果實之事，收冰、藏冰、賜冰以時無闕事。禦廚翰林司牛羊司隸焉。
　　○兵部尚書侍郎　郎中　員外郎　職方郎中　員外郎　駕部郎中　員外郎　庫部　郎中　員外郎
　　《周禮　夏官》大司馬之職，以九伐之法正邦國，制軍詰禁，以糾邦國，領校人、牧師、職方、司兵之屬，即今兵部之任也。魏置五兵尚書《周官》有司兵，掌五兵、五盾，各辨其物與其等，以待軍事。五兵之名，當出於此。鄭司農雲五兵者，戈、殳、戟、酋矛、夷矛也。五兵謂中兵、外兵、騎兵、別兵、都兵也。晉初無，太康中乃有五兵尚書，而又分中兵、外兵各為左、右按：晉雖分中兵、外兵為左、右，與舊五兵為七曹，然尚書唯置五兵而已，無七兵尚書之名，至後魏始有七兵尚書耳。今諸家著述或謂晉太康中置七兵尚書，誤矣。宋五兵尚書唯領中兵、外兵二曹，餘則無矣。齊、梁、陳皆有之。後魏為七兵尚書。北齊為五兵，統左中兵掌諸都督告身、諸宿衛官、右中兵掌畿內丁帳事、諸兵力士、左外兵掌河南及潼關以東諸部丁帳，及發召諸兵、右外兵掌河北及潼關以西諸州，所典與左外兵同、都兵掌鼓吹、大樂、部小兵等事五曹。後周置大司馬，其屬又有兵部中大夫、小兵部下大夫，其職並闕。至隋有兵部尚書，統兵部、職方、駕部、庫部四曹，蓋因後周兵部之名，兼前代五兵之職。唐龍朔二年，改兵部尚書為司戎太常伯，咸亨元年復舊。光宅元年，改為夏官，神龍元年復舊。天寶十一載，改為武官至德初復舊。掌武官選舉，總判兵部、職方、駕部、庫部事。其分領選舉，亦為三銓，制如吏部尚書所掌，謂之尚書銓。侍郎所掌，其一為中銓，其一為西銓，各有印。
　　侍郎二人煬帝置，唐因之。龍朔二年，改為司戎少常伯，咸亨元年復舊。他時曹名或改而官不易。舊制一員，總章元年加一員。掌武職、武勳官、三衛及兵士以上簿書，朝集、祿賜、假告、使差、發配，親士帳內考核，及給武職告身。
　　郎中一人歷代兵部曹皆有部，具《尚書》中。或單為郎，或置郎中，例在《吏部郎中篇》。隋初為兵部侍郎，煬帝除"侍"字，改為兵部曹郎。武德三年，改為兵部郎中。龍朔二年，改為司戎大夫，咸亨元年復舊。掌與侍郎同。
　　員外郎二人隋文帝置兵部員外郎，煬帝改為兵曹承務郎。武德三年復舊，其後曹改而官不易。
　　職方郎中一人《周禮　夏官》有職方氏，掌天下之圖，辨九州之國。歷代無聞，至後周依《周官》。隋初有職方侍郎，煬帝除"侍"字。武德中加"中"字，龍朔二年改為司城大夫，咸亨元年復舊。掌地圖、城隍、鎮戍、烽候、防人路程遠近，歸化首渠。
　　員外郎一人《周官　夏官》職方上士，後周依《周官》。隋改置與戶部員外郎同。
　　駕部郎中一人《周禮　夏官》之屬有輿司馬；又有校人，主馬之官；又有牧司掌牧放，又有巾車掌公車之政及王之五輅，此皆駕部之本也。魏晉尚書有駕部郎。宋時駕部屬左民尚書。齊亦有之。後魏與北齊並曰駕部郎中。後周有駕部中大夫，屬夏官。隋初為駕部侍郎，屬兵部。及辛公義為駕部侍郎，句檢馬牧，所獲十餘萬匹。文帝喜曰："唯我公義，奉國罄心。"煬帝除"侍"字。武德二年，加"中"字。龍朔二年，改為司輿大夫。咸亨初復舊，天寶中改駕部為司駕，至德初復舊。掌輿輦、專乘、郵驛、廄牧，司牛馬驢騾闌遺離畜。開元十八年閏六月敕："比來給傳使人，為先傳馬，事頗勞煩。自今以後，應乘傳者，宜給紙券。"二十三年十月敕："新給都督、刺史並關主官、州上佐，並給驛發遣。"二十八年六月，敕有陸驛處得置水驛。自二十年以後，常置館驛，以他官為之。
　　員外郎一人《周官》有輿上士，後周有小駕上士，蓋其任也。至隋，置與戶部同。
　　庫部郎中一人《周官》有司甲，掌戈盾弓矢之長，各辨其物，以待軍事。魏尚書有庫部郎，晉因之。宋庫部主兵仗。文帝宴，會有荒服外歸化人，帝問尚書庫部郎顧琛曰："庫中仗有幾許？"琛跪對曰："有十萬人仗。"武庫仗多秘不言，帝既問失言，及琛跪對，善之。歷代或有或闕。後魏、北齊庫部屬度支尚書，掌凡戎仗器用。後周有武藏中大夫。隋屬兵部，初為庫部侍郎，煬帝除"侍"字。武德中，加"中"字。龍朔二年，改為司庫大夫，咸亨初復舊。天寶十一載，又改庫部為司庫，至德初復舊。掌軍器、儀仗、鹵簿法式及乘具等。
　　員外郎一人《周官》有司兵中士。後周有小武藏下大夫。隋改置與戶部同。
　　宋兵部判部事一人。凡籍武官軍師卒戎之政令，悉歸於樞密院，其選授小者又歸三班。本曹但掌三駕儀仗、鹵簿字圖，釋奠武成王廟及武舉事，歲終以義勇、兵箭手、寨兵之數上於朝。元豐更制，惟民兵、馬政權隸樞密院，武官銓選並歸吏部。五年詔："應緣義勇保甲事並隸樞密院，其餘民兵悉隸兵部。"以什伍之法教民為兵，以選舉之法試武士，以鹵簿字圖分佈儀衛，以郡縣之圖周知地域。凡廂軍、蕃兵剩員及金吾街仗司人兵，稽其數而振飭其藝。大將出征，告捷於廟，破賊露布以聞。臣僚之家宣借兵級，與夫蕃夷屬戶授官、封襲之事，皆掌之。建炎三年，並衛尉寺隸焉。分案十：曰賞功，曰民兵衛，曰廂兵，曰人從看詳，曰帳籍告身，曰武舉，曰蕃官，曰開折，曰知雜，曰檢法。侍郎：南渡後，長貳互置，續侍郎二員，隆興常置一員。郎中：建炎三年，詔兵部兼職方，駕部兼庫部。隆興初，詔駕部、兵部郎官共一員兼領，自是四司合為一矣。厥後間或並置，若從軍或將命於外，則假以為寵。職方：掌天下地圖，以周知方域之廣及城隍堡塞烽候之事，蕃夷歸朝內附之事。駕部：掌輦路、車乘、廄牧、雜畜、乘具、傳驛之政令，辨其出入之數。建炎三年，詔並太僕寺隸焉。太僕有騏驥、車輅二院左、右騏驥院監官二員，以武臣充。掌司國馬，總教駿四指揮之眾，以養餵諸馬。每一指揮百人為額。車輅院掌供乘輿、法物。庫部：掌軍器、儀仗鹵簿法式、隨軍防城什物，及凡供帳之事。
　　洪氏《容齋隨筆》曰："唐因隋制，尚書置六曹。吏部、兵部分掌銓選，文屬吏部，武屬兵部。自三品以上官冊授，五品以上制授，六品以下敕授，皆委尚書省奏擬。兩部各列三銓。曰尚書銓，尚書主之。曰東銓，曰西銓，侍郎二人主之。吏居左，兵居右，是為前行，故兵部班級在戶、刑、禮之上。睿宗初政，以宋璟為吏部尚書，李乂、盧從原為侍郎；姚元之為兵部尚書，陸象先、盧懷謹為侍郎。六人皆名臣，二選稱治。其後用人不能悉得賢，然兵部為甚。其變而為三班流外銓，不知自何時。元豐官制行，一切更改，凡選事，無論文武，悉以付吏部。蘇東坡當元祐中拜兵書，謝表云：'恭惟先帝復六卿之名，本欲後人識三代之舊。古今殊制，閑劇異宜。武選隸於天官，兵政總於樞府，故司馬之職獨省文書。'蓋紀其實也。今本曹所掌，惟諸州廂軍名籍，及每大禮則書寫蕃官加恩告。雖有所轄司局，如金吾街仗司、騏驥車輅象院、法物庫、儀鸞司，不過每季郎官一往耳。名存實亡，一至於是！"
　　○刑部尚書侍郎　郎中　員外郎　都官郎中　員外郎　比部郎中　員外郎　司門　郎中　員外郎
　　唐、虞之時，士官以正五刑；《周禮　秋官》大司寇，掌邦之三典，以佐王刑邦國，蓋其任也。漢成帝時，尚書初置二千石曹主郡國二千石，又置三公曹主斷獄。後漢光武改三公曹主歲盡考課諸州郡政；二千石曹掌中都官、水火、盜賊、辭訟、罪法，亦謂之賊曹，重於諸曹《華譚集　尚書二曹論》曰："劉道真問：'薛令長在吳何作？'答曰：'為吏部尚書。'問曰：'吳待吏部，何如餘曹？'答曰：'並通高選，吏部特一時之俊。'劉曰：'晉、魏以來俱爾，獨謂漢氏重賊曹為是，吳、晉重吏部為非。'薛君曰：'八座秩同班等，其選並清，宜同一揆，若人才或多或少，選例難精，如不得已。吏部職掌人物，人物難明。謂吳、晉為得。君何是古而非今？'劉難曰：'今吏部非為能刊虛名、舉沈樸者，故錄以成人，位處三署，聽曹探鄉論而用之耳，無煩乎聰明。賊曹職典刑獄，刑獄難精，是以欲重之。'答曰：'今之賊曹，不能聽聲觀色以別真偽，縣不能斷讞之尚書也。夫在獄者率小人，在朝者率君子。小人易檢，君子難精。俱不得已，吏部宜重，賊曹宜輕也。'"。魏青龍二年，置尚書都官郎，佐督軍事。晉復以三公尚書掌刑獄。宋三公、比部皆主法制；又置都官尚書主軍事、刑獄，領都官、水部、庫部、功論四曹。齊、梁、陳並有都官尚書。後魏亦有都官尚書。北齊都官統都官掌畿內非為得失、二千石掌畿內得失、比部、水部、膳部五曹；又有三公曹，掌諸曹囚帳，斷罪，赦日建金雞等事又掌五時讀時令，屬殿中尚書。後周有秋官大司寇卿，掌刑邦國；其屬官又有刑部中大夫，掌五刑之法。隋初有都官尚書。開皇三年，改都官為刑部尚書，統都官、刑部、比部、司門四曹，亦因後周之名。唐因之。龍朔二年，改刑部尚書為司刑太常伯，咸亨元年復舊。武太后改刑部為秋官，神龍初復舊。天寶中改為憲部，至德初復舊。總判刑部、都官、比部、司門事。
　　侍郎一人《周官》小司寇中大夫，蓋今任也。後周依《周官》。至隋煬帝置刑部侍郎，唐因之。龍朔二年改為司刑少常伯，咸亨元年復舊。他時曹名或改而官號不易。掌律令，定刑名，案復大理及諸州應奏之事，
　　郎中二人《周官》大司寇屬官有士師下大夫，蓋今任也。漢尚書有三公曹，後漢有二千石曹，魏有都官曹，皆掌刑法、獄訟之事。歷代沿革具《尚書》中。或為侍郎，或置郎中，例在《吏部郎中篇》。後周有小刑部下大夫，屬秋官府。隋初置刑部侍郎，煬帝除"侍"字，又改為憲部郎。武德三年，改為刑部郎中。龍朔二年，改為司刑大夫，咸亨元年復舊。與侍郎同，
　　員外郎二人隋文帝置刑部員外郎，煬帝改為憲部承務郎。武德三年，改為刑部員外郎。其後曹改而官不易。
　　都官郎中一人漢司隸校尉屬官有都官從事，掌中都官不法事。後漢又改尚書二千石曹，掌中都官、水火、盜賊。魏青龍二年，始置尚書都官郎，佐督軍事。晉、宋尚書都官兼主刑獄。歷代事具《尚書》中，其官例在《吏部郎中》注。後周則曰司厲。隋初為都官侍郎，掌簿錄、配役、官私奴婢、良賤訴競、俘囚等事。煬帝除"侍"字，置員外二人。武德三年加"中"字，減一人。龍朔二年，改為司僕大夫，咸亨元年復舊。掌簿斂、配役、官奴婢簿籍、良賤及部曲、客女、俘囚之事，
　　員外郎一人《周官》曰司厲下士，蓋並今任也，後周依焉。隋改置與戶部同。
　　比部郎中一人魏尚書有比部曹，晉因之。宋時比部主法制。齊、梁、陳皆有比部曹，後魏亦然。北齊掌詔書、律令、句檢等事。後周曰計部中大夫，蓋其任也。隋初為比部侍郎，煬帝除"侍"字。武德中，加"中"字。龍朔二年，改為司計大夫，咸亨元年復舊。天寶十一載，又改比部為司計，至德初復舊。掌內外諸司公廨，及公私債負、徒役公程、贓物帳，及句用度物。
　　員外郎一人改置與戶部員外郎同。
　　司門郎中一人《周禮　地官》有司門下大夫，掌授管鍵啟閉。歷代多闕，至後周依《周官》。隋初有司門侍郎，煬帝除"侍"字。武德三年，加"中"字。龍朔二年，改為司門大夫，咸亨元年復舊。掌門籍、關橋及道路、過所闌遺物事。
　　員外郎一人《周官》有司門上士，後周依焉。後改置與戶部同。
　　宋刑部判部事二人，以御史知雜以上或朝官充。淳化二年，以刑部覆大辟案，增置審刑院知院事一人，以郎官以上至兩省充，詳議官以京朝官充。掌詳讞大理所斷案牘而奏之。治所在右掖門。凡四方以刑獄來上，則讞於審刑院。大中祥符二年，置糾察在京刑獄司糾察官二人，以兩制以上充。詳正駁奏在京刑禁徒以上罪者。元豐三年，並歸刑部。五年，官制行，刑部始專其官。侍郎：舊制，定奪、審復、除雪、敘復、移放，尚書專領之。若制勘、體量、奏讞、糾察、錄問，長貳通治之。中興，長貳互置。隆興常置一員。淳熙依崇寧專法，奏獄及法令事，請大理寺官赴部共議。郎中：二人，分左右廳，掌詳覆、敘雪之事。建炎時，郎中二員，職無分異。紹興時，詔依元豐舊法，分廳治事，左以詳覆，右以敘雪，使官各有守，人各有見，參而任之。都官：掌在京百司吏職補換更替；或以功過展減磨勘，則依條制行之；諸路州軍編配羈管等人，置冊以記其在亡。建炎三年，詔比部兼司門。隆興初，詔都官、比部各置一員。自此都官兼比部、司門之事。比部：掌句稽文帳，周知百司給費之多寡。凡諸倉場庫務收支，各隨所隸，以時具帳籍申上，比部驅磨審覆而會計其數。諸受文曆每季終取索審覈事，故住支及贓罰欠債負則追索填納，無隱昧則句銷除破。司門：掌門關、津梁、道路之禁令；凡所過官吏、軍民、商販出入，稽其詐偽。
　　○工部尚書侍郎　郎中　員外郎　屯田郎中　員外郎　虞部郎中　員外郎　水部　郎中　員外郎　軍器所　文思院
　　《周禮》冬官，其屬有考工，掌百工之事，曰國有六職，百工是其一焉。漢成帝初置尚書，有民曹，主凡吏民上書。後漢光武改民曹主繕修、功作、鹽池、囿苑。魏置左民尚書，亦領其職。晉、宋以來，有起部尚書而不常置。每營宗廟宮室則權置之，事畢則省，以其事分屬都官、左民二尚書。北齊起郎亦掌工造，屬祠部尚書。後周有冬官大司空卿，掌五材九範之法；其屬工部中大夫二人，承司之事，掌百工之籍，而理其禁令。至隋乃有工部尚書，統工部、屯田二曹，蓋因後周工部之名，兼前代起部之職。唐龍朔二年，改工部尚書為司平太常伯，咸亨元年復舊。武太后改工部為冬官，神龍初復舊。總判工部、屯田、虞部、水部事。
　　侍郎一人隋煬帝改置工部侍郎，唐因之。龍朔二年，改為司平少常伯，咸亨元年復舊。他時曹名或改而官不易。掌興造、工匠、諸公廨屋宇、五行，並紙筆墨等事。
　　郎中一人晉尚書有起部曹。歷代皆有，具《尚書》中。隋初為工部侍郎，煬帝除"侍"字，又改為起部郎。武德三年，改為工部郎中。龍朔二年，改為司平大夫，咸亨元年復舊。其後曹名改而官不易，所掌與侍郎同。
　　員外郎一人隋文帝置工部員外郎，煬帝改為起部承務郎。武德三年，復為工部員外郎。其後曹改而官不易。
　　屯田郎中一人漢成帝置尚書郎兩人，其一人掌戶口、墾田，蓋尚書屯田郎之始也。至魏，尚書有農部郎，又其職也。至晉始有屯田尚書；及太康中，謂之田曹，後復為屯田。江左及宋、齊則左民郎中兼知屯田事。梁、陳則曰侍郎。後魏、北齊並為屯田郎。隋初為屯田侍郎，兼以掌儀武之事，故《隋書》曰補或為屯田侍郎。煬帝除"侍"字。武德三年，加"中"字。龍朔二年，改為司田大夫，咸亨元年復舊。掌屯田、官田、諸司公廨、官人職分賜田及官園宅等。
　　員外郎一人改置與戶部員外郎同。
　　虞部郎中一人虞部蓋古虞人之遺職。至魏，尚書有虞曹郎中，晉因之。梁、陳曰侍郎。後魏、北齊虞曹掌地圖、山川，近遠園圃、田獵、雜木等，並屬虞部尚書。後周有虞部下大夫，掌山澤草木鳥獸而阜蕃之，又有小虞部，並屬大司馬。隋初為虞部侍郎，屬工部，煬帝除"侍"字。武德中加"中"字，龍朔二年改為司虞大夫，咸亨元年復舊，天寶十一載又改虞部為司虞，至德初復舊。掌京城街巷、種植、山澤、苑囿、草木、薪炭供須、四稅等事。
　　員外郎一人隋置曹，與戶部員外郎同。龍朔以後，曹名改而官不易。
　　水部郎中一人《周禮　夏官》有司檢，掌設國之五溝、五塗而達其道路，蓋其職也。魏尚書有水部郎。歷代或置或否。後魏、北齊有水部，屬都官尚書，亦掌舟船、津梁之事。後周有司水大夫。隋初為水部侍郎，屬工部，煬帝除"侍"字。武德三年，加"中"字。龍朔二年，改為司川大夫，咸亨元年復舊。天寶中，改水部為司水，至德初復舊。掌川瀆、津堰、船艫、浮橋、溝渠、漁捕、運漕、水碾磑等事。
　　員外郎一人後周小司水上士。隋改曹，與戶部員外郎同。龍朔二年，以後曹名改而官不易。
　　宋制，工部判部事一人，以兩制以上充。凡城池土水工役，皆隸三司修造案，本曹無所掌。元豐官制行，尚書工部掌天下城池、宮室、舟車、器械、符印、錢寶之事，百工、山澤、溝洫、屯田之政令。是時，尚書猶未除人。紹興三年，並少府監歸工部，以文思院屬焉。建炎並省將作、少府、軍器監並歸工部。是時，營繕未遑，惟戎器方急。紹興二年，詔於行在別置作院一所，專打造器甲，令工部長貳專一提點，郎官逐旬點檢。少府監既歸工部，文思院上下界監官並從本部辟差。又詔御前軍器所隸工部，自是營造稍廣。宰臣議："戶部以給財為務，工部以辦事為能，誠非一體。欲令戶部兼領其事。"上雖然之，卒未能合。隆興以後，宮室、器甲之造浸稀，且各分職掌，而起部之務益簡，特提其綱要焉。分案六：曰工作，曰營造，曰材料，曰兵匠，曰檢法，曰知雜。又專立一案，以御前軍器案為名。侍郎：南渡初，長貳互置，隆興詔各置一員。郎中：舊制，凡製作、營繕、計置、採伐材物，按程式以授有司，則郎中、員外郎參掌之。建炎三年，詔工部郎官兼虞部，屯田郎官兼水部。隆興元年，詔工部、屯田共一員兼領。自此四司合為一矣。屯田：掌凡屯田、營田、職田、學田、官莊、稻田、塘濼、堤堰之事。虞部：掌凡山澤、苑囿、畋獵，取伐木石、薪炭、藥物之屬，屏絕猛獸、毒藥，及茶礬場、鹽池井、金銀銅鐵鉛錫坑冶廢置收采之事。水部：掌凡川瀆、河渠、津梁、舟楫、漕運、水碾磑。凡堤防疏瀹之政令，皆掌之。軍器所隸工部：提點官二員紹興三十二年，詔於邊臣內差，提轄、監造官各二員，幹辦、受給、監門官各一員。掌鳩工聚材、製造戎器之政令。舊就軍器監置，別差提舉官，以內侍領之。紹興中，改隸工部，罷提舉官，日輪工部郎官、軍器監官前去本所點檢監視，後復以中人典領。工部侍郎黃中以為言，請復隸屬。從之。三十二年，孝宗即位，有旨增置提點官，以內省都知李綽為之，改稱提舉，免隸工部。後以御史張震力爭，復隸工部。後改隸步軍司，尋復舊。紹熙元年，減省員額，如上制。文思院隸工部：提轄官一員，監官三員內一員文臣京朝官充，監門官一員。掌金銀、犀玉工巧及采繒、裝鈿之飾。凡儀物、器仗、權量、輿服所以供尚方、給百司者，於是出焉。沿革附見《榷貨務》、《都茶場提轄官》。
　　○六部監門
　　六部監門官一員，掌司門鑰。紹興二年置。選升朝文臣有才力人充，仍令六部踏逐奏差。序位、請給依寺、監丞，郎官有闕得兼之。初從吏部尚書沈與求之請也。
　　○主管架閣庫
　　掌儲藏帳籍文案以備用。擇選人有時望者為之。舊有管幹架閣庫官，宣和罷之，紹興十五年復置，吏、戶部各差一員，禮、兵部共差一員，刑、工部共差一員，以主管尚書某部架閣庫為名，從大理寺丞周楙之請也。嘉定八年，又置三省、樞密院架閣官。
　　○三省樞密院監門官
　　舊以小使臣為之。嘉定六年，諫官鄭景紹言："部門以京朝官，則省門事體尤重。"遂亦命京朝官曾作縣通判資序人為之。
