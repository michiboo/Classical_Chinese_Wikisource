
　　《王制》："塚宰製國用，必於歲之杪，五榖皆入，然後制國用。用地小大，視年之豐耗，以三十年之通，制國用，量入以為出通三十年之率，當有九年之蓄。出，謂所當給為。祭用數之仂算今年一歲經用之數，用其什一，喪用三年之仂喪，大事，用三歲之什一。喪祭，用不足曰暴，有餘曰浩暴，猶耗也。浩，猶饒也。祭，豐年不奢，凶年不儉。國無九年之蓄曰不足，無六年之蓄曰急，無三年之蓄曰國非其國也。三年耕，必有一年之食；九年耕，必有三年之食。以三十年之通，雖有凶旱水溢，民無菜色，然後天子食，日舉以樂。"
　　《周官》：太宰以九賦斂財賄，一曰邦中之賦，二曰四郊之賦，三曰邦甸之賦，四曰家削之賦，五曰邦縣之賦，六曰邦都之賦，七曰關市之賦，八曰山澤之賦，九曰幣餘之賦財，泉榖也。鄭司農云："邦中之賦，二十之稅一，各有差也。幣餘，百工之餘。"元謂："賦，口率出泉。卿大夫歲時登其夫家之眾寡，辨其可任者征之，遂師征其財，皆此賦也。邦中，在城郭者。四郊，去國百里。邦甸，二百里；家削，三百里；邦縣，四百里；邦都，五百里。此平民也。關市、山澤，謂占會百物。幣餘，謂占賣國中之斥幣。蓋百官所用官物不盡者歸之職幣，職幣得之，不入本府，恐久藏朽蠹，則有人占賣，依國服出息，謂之斥幣，謂指斥輿人也。此三者皆末作當增賦者，若今賈人倍算矣。自邦中至幣餘，各入其所有榖物，以當賦泉之數"。
　　按：此九賦，先鄭以為地賦，後鄭以為口賦。然關市即邦中之地也，山澤即四郊以下之地也，一地而再稅之可乎？關市即邦中之人也，山澤即四郊以下之人也，一人而再稅之可乎？後鄭雖有末作增賦之說，然於幣餘一項尚覺牽強，且居關市及山澤之民，未必皆能占會百物以取利者也，盡從而倍征之可乎？愚以為自邦中至邦都，皆取之於民者，其或為地賦，或為口賦，不可知也；關市以下，則非地賦，亦非口賦，乃貨物之稅也。關市者，貨之所聚，故有賦，如後世商稅是也；山澤者，貨之所出，故有賦，如後世榷鹽、榷茶之類是也。幣餘則如後世領官物營運之類，故取其息。息即賦也，故名之曰九賦，而太宰總其綱焉。
　　以九式均節財用，一曰祭祀之式，二曰賓客之式，三曰喪荒之式，四曰羞服之式，五曰工事之式，六曰幣帛之式，七曰芻秣之式，八曰匪頒之式匪，分也，謂頒賜也，九曰好用之式燕好所賜子。式謂用財之節。
　　太府掌九貢、九賦、九功之貳，以受其貨賄之入，頒其貨於受藏之府若內府也，頒其賄於受用之府若職內也，凡官府都鄙之吏及執事者受財用焉。凡頒財，以式法授之；關市之賦以待王之膳服，邦中之賦以待賓客，四郊之賦以待稍秣，家削之賦以待匪頒，邦甸之賦以待工事，邦縣之賦以待幣帛，邦都之賦以待祭祀，山澤之賦以待喪紀，幣餘之賦以待賜予。凡邦國之貢以待吊用此九貢之財，凡萬民之賦以充府庫此九職之財，凡式貢之餘財以供玩好之用謂先給九式及吊用，足府庫而有餘財，乃可以供玩好，明玩好非治國之用，凡邦之賦用取具焉，歲終則以貨賄之入出會之。
　　先公曰："《周官》，天下之財只有三項：九貢是邦國之貢，據經以待吊用；九賦是畿內之賦，以給九式之用；九職萬民之貢，以充府庫。三者餘財，以供玩好。雖然，邦國之貢多矣，吊用之費幾何，愚恐其有餘；畿內之賦有限矣，九式之費何廣也？愚恐其不足。"
　　玉府掌王之金玉玩好，凡良貨賄之藏，凡王之獻金玉、兵器、文織、良貨賄之物，受而藏之。凡玉之好賜，供其貨賄。
　　賈山《至言》："昔者，周蓋千八百國，以九州之民養千八百國之君，用民之力不過歲三日，什一而籍，君有餘財，民有餘力，而頌聲作。秦皇帝以千八百國之民自養，力罷而不能勝其役，財盡而不能勝其求。一君之身耳，所以自養者馳騁弋獵之虞，天下弗能供也。"
　　漢興，接秦之弊，民失作業，而大饑饉。天下既定，民亡蓋藏，自天子不能具醇駟醇，不雜也，而將相或乘牛車。上於是約法省禁，輕田租，而山川園池市肆租稅之入，自天子以至封君湯沐邑，皆各有私奉養，不領於天子之經費。漕轉關東粟以給中都官，歲不過數十萬石。文帝即位，賈誼說上曰："漢之為漢幾四十年，公私之積猶可哀痛。"云云，上感誼言，開籍田，躬耕以勸百姓。
　　晁錯說上募民入粟，邊支五歲則入粟郡縣，支一歲則時赦，勿收農民租見《田賦門》。
　　武帝時，太倉之米紅腐而不可食，都內之錢貫朽而不可授，乃外事四夷，內興功利。用度不足，乃募民入奴婢得以終身復，及入羊為郎，又令民買爵，置武功爵見《鬻爵門》，造皮幣、白金見《錢幣門》，置鹽、鐵、均輸官，算商車、緡錢，榷酒酤見《征榷門》。
　　西漢財用之司凡三所：大司農官庫，少府、水衡二者天子之私藏。故桑弘羊言"山海天地之藏，宜屬少府，陛下勿私，以屬大農"，毋將隆言"大司農錢自乘輿不以給供養供養，勞賜一出少府"。蓋不以本藏給末用，不以民力供浮費，別公私，示正路也。又宣帝本始二年，以水衡錢為平陵民起第宅。應劭註："縣官公作當仰司農，今出水衡錢，宣帝即位為異政也。"
　　王莽末，邊兵二十萬人仰縣官衣食，用度不足，數橫賦斂。又一切稅吏民，訾三十而取一。又令公卿以下至郡縣黃綬吏，皆保養軍馬師古曰："保者，不許其死傷"，吏盡復以與民轉令百姓養之。民搖手觸禁，不得耕桑，繇役煩劇，旱蝗相因。上自公侯，下至小吏，皆不得奉祿，而私賦斂，民無以自存，盜賊蜂起。
　　漢兵攻莽，時省中黃金萬斤者為一匱，尚有六十匱，黃門、鉤盾、藏府、中尚方處處各有數匱。長樂御府、中御府及都內，平準帑藏錢帛珠玉財物甚眾，莽愈愛之。拜將軍九人，皆"虎"為號，將精兵而東，納其妻子宮中以為質。賜九虎士人四千錢，眾重怨，無鬥志。
　　更始都長安，居安樂宮，府藏完全，獨未央宮燒，攻莽三日，死則安堵復故。更始至，歲餘政教不行。明年，赤眉入關，立劉盆子，遂燒長安宮室市里，害更始，長安為虛，城中無人行。
　　東漢大司農掌諸錢榖金帛諸貨幣，四時上月旦見錢榖簿，其逋未了，各具別之。邊郡諸官請調度者皆為報給，損多益寡，取相給足。部丞一人主帑藏，太倉令一人主受郡國傳漕榖。
　　世祖建武六年，詔田租三十稅一如舊見《田賦門》。
　　肅宗時，張林請置鹽、鐵、均輸官見《征榷門》。
　　舊大官湯官給用歲且二萬萬，竇太后詔殺省珍費，自是裁數千萬。漢故事，供給南單于歲一億九十餘萬，西域歲七千四百八十萬。
　　桓帝時，段熲言："永初中，諸羌反叛，十有四年，用二百四十億；永和之末，復給七年，用八十餘萬億。今若以騎五十，步萬人，車三千輛，三冬二夏，無慮用費五十四億。"
　　靈帝光和元年，初開西邸賣官，自關內侯、虎賁、羽林，入錢各有差。私令左右賣公卿，公千萬，卿五百萬。
　　中平二年，斂修宮錢。
　　中常侍張讓、趙忠說帝斂天下田畝稅十錢，以修宮室。又令西園騶分道督趣，恐動州郡，多受賕賂。刺史、二千石及茂才、孝廉遷除，皆責助軍、修宮錢，大郡至二、三十萬，餘各有差。當之官者，皆先至西園諧價，然後得去，其守清者乞不之官，皆迫遣之。時鉅鹿太守司馬直新除，以有清名，減責三百萬。直被詔，悵然曰："為民父母，而反割剝百姓，以稱時求，吾不忍也。"辭疾，不聽。行至孟津，上書極諫當世之失，即吞藥自殺。書奏，帝為暫絕修宮錢。又造萬金堂於西園，引司農金錢繒帛，仞積其中。又還河間買田宅，起第觀。帝本侯家，宿貧，每歎桓帝不能作家居，故聚為私藏，復藏寄小黃門、常侍錢各數千萬。
　　帝多蓄私藏，收天下之珍，每郡國貢獻，先輸中府，名為"導行費"中府，內府也。導，引也，貢獻外別有所入，以為所獻希之引導也。
　　呂強上疏諫曰："天下之財，莫不生之陰陽，歸之陛下。歸之陛下，豈有公私？而尚方斂諸郡之寶，中御府積天下之繒，西園引司農之藏，中廄聚太僕之馬，而所輸之府，輒有導行之財。調廣民困，費多獻少，奸吏因其利，百姓受其弊。"書奏不省。
　　獻帝即位，董卓劫遷長安，卓誅死，李傕、郭氾自相攻伐，於長安城中為戰地。時榖一斛五十萬，豆麥二十萬，人相食啖，白骨盈野。帝出太倉米豆為饑民作糜，於御前自加臨給。及東歸至安邑，御衣穿敗，唯以野棗、園菜以為餱糧，長安丘墟。建安元年，駕至洛陽，百官披荊棘而居。州郡各擁強兵，委輸不至，尚書郎官自出采穭，或不能自反，死於墟巷。
　　晉武帝平吳之後，世屬昇平，物流倉府，宮闈增飾，服玩相輝。於是王君夫武子、石崇等更相誇尚，輿服鼎俎之盛，連衡帝室，布金埒之泉，粉珊瑚之樹。物盛則衰，固其宜也。永寧之初，洛中尚有錦帛四百萬，珠寶金銀百餘斛。惠後北征，蕩陰反駕，寒桃在禦，只雞以給，其布衾兩幅、囊錢三千，以為車駕之資焉。懷帝為劉曜所圍，王師累敗，府帑既竭，百官饑甚，比屋不見煙火，饑人自相啖食。湣皇西宅，餒饉仍多，斗米二金，死人大半，劉曜陳兵，內外斷絕，拾餅之麴屑而供御，君臣相顧揮涕。
　　元帝渡江，軍士創草蠻陬，賧布不可恆准，中府所儲布四千疋。於時石勒勇銳，挺亂淮南，帝懼其侵逼，乃詔方鎮能斬勒首者，賞布千疋雲。
　　蘇峻既平，帑藏空竭，庫中唯有練數千端，鬻之不售，而國用不給。王導患之，乃與朝賢俱制練布單衣，於是士人翕然競服之，練遂踴貴，乃令主者出賣，端至一金。
　　晉自元帝寓居江左，僑立郡縣，諸蠻陬俚洞霑沭王化者，各隨輕重收其賧物，以裨國用，曆宋、齊、梁、陳，皆因而不改見《田賦門》。
　　後魏自孝明帝正光後，國用不足，乃先折天下六年租調而征之，百姓怨苦，有司奏斷百官當給之酒，計一歲所省米榖麴有差見《榷酤門》。爾後寇賊轉眾，諸將出征，相繼奔敗，帑藏空竭，有司又奏內外百官及諸蕃客廩食、肉悉三分減一，計歲終省肉百五十九萬九千八百五十六斤、米五萬三千九百三十二石。
　　魏自永安之後，政道陵夷，寇亂寔繁，農商失業。官有征伐，皆權調於人，猶不足以相資奉，乃令所在迭相糾發，百姓愁怨，無復聊生。六鎮擾亂，相率內徙，寓食齊、晉之郊，齊神武因之，以成大業。魏武西遷，連年戰爭，河、洛之間，又並空竭，遷都於鄴。時六坊之眾從武帝而西者，不能萬人，餘皆北徙，並給常廩，逐豐稔之處，折絹糴粟，以充國儲。於諸州緣河津濟，皆官倉貯積，以擬漕運；於滄、瀛、幽、青四州之境，傍海置鹽官以煮鹽，每歲收錢，軍國之資，得以周贍。
　　北齊武成時，用度轉廣，賜予無節，府藏不足以供，乃減百官之祿，徹軍人常廩，並省州郡縣鎮戌之職；又制刺史守宰行兼者並不給幹南齊以有僮幹，若今驅使門僕之類，以節國用之費焉。
　　隋文帝開皇時，百姓承平漸久，雖遭水旱，而戶口歲增，諸州調物，每歲河南自潼關，河北自蒲阪，至於京師，相屬於道，晝夜不絕數月。帝又躬行節儉，益寬徭賦，平江表，師還，賜物甚廣，其餘出師命賞，莫不優崇。十二年，有司上言庫藏皆滿，帝曰："朕既薄賦於人，又大經賜用，何得爾也？"對曰："用處常出，納處常入，略計每年賜用至數百萬段，曾無減損。"乃更開左藏之院，構屋以受之。詔曰："既富而教，方知廉恥，寧積於人，無藏府庫。"乃蠲河北、河東今年田租，三分減一，兵減半，功調全免。煬帝即位，戶口益多，府庫盈溢，乃除婦人及奴婢、部曲之課。其後征伐巡遊不忘，租賦之入益減，百姓怨叛，以至於亡。
　　按：古今稱國計之富者莫如隋，然考之史傳，則未見其有以為富國之術也。蓋周之時，酒有榷，鹽池、鹽井有禁，入市有稅，至開皇三年而並罷之。夫酒榷、鹽鐵、市征，乃後世以為關於邦財之大者，而隋一無所取，則所仰賦稅而已。然開皇三年調絹一疋者減為二丈，役丁十二番者減為三十日，則行蘇威之言也。繼而開皇九年以江表初平，給復十年，自餘諸州並免當年租稅。十年，以宇內無事，益寬徭賦，百姓年五十者輸庸停放。十二年，詔河北、河東今年田租三分減一，兵減半，功調全免，則其於賦稅復闊略如此。然文帝受禪之初，即營新都徙居之，繼而平陳，又繼而討江南、嶺表之反側者，則此十餘年之間，營繕征伐未嘗廢也。史稱帝於賞賜有功，並無所愛，平陳凱旋，因行慶賞，自門外夾道列布帛之積，達於南郭，以次頒給，所費三百餘萬段，則又未嘗嗇於用財也。夫既非苛賦斂以取財，且時有徵役以糜財，而賞賜復不吝財，則宜用度之空匱也，而何以殷富如此？史求其說而不可得，則以為帝躬履儉約，六宮服浣濯之衣，乘輿供御有故敝者，隨令補用，非燕享不過一肉，有司嘗以布袋貯乾薑，以氈袋進香，皆以為費用，大加譴責。嗚呼！夫然後知《大易》所謂"節以制度，不傷財，不害民"，《孟子》所謂"賢君必恭儉禮下，取於民有制"者，信利國之良規，而非迂闊之談也。漢、隋二文帝皆以恭履樸儉富其國，漢文師黃老，隋文任法律，而所行暗合聖賢如此。後之談孔孟而行管商者，乃曰"苟善理財，雖以天下自奉可也"，而其黨遂倡為"豐亨豫大，惟王不會"之說，飾六藝，文奸言，以誤人國家，至其富國強兵之效，則不逮隋遠甚，豈不繆哉！
　　唐貞觀時，馬周上疏曰："隋室貯洛口倉，而李密因之；東都積布帛，而王世充據之；西京府庫亦為國家之用，至今未盡。向使洛口、東都無粟帛，則王世充、李密未能聚大眾。但貯積固有司之常事，要當人有餘力而後收之，若人勞而強斂之，更以資寇，積之無益也。"
　　唐天寶以來，海內富實，天下歲入之物，租錢二百餘萬緡，粟千九百八十餘萬斛，庸、調絹七百四十萬疋，綿百八十餘萬屯，布千三十五萬餘端。天子驕於佚樂而用不知節，大抵用物之數，常過於所入，於是錢榖之臣始事朘削。太府卿楊崇禮句剝分銖，有欠折漬損者，州縣督送，歷年不止。其子慎矜專知太府，次子慎名知京倉，亦以苛刻結主恩。王洪為戶口色役，使歲進錢百億萬緡，非租庸正額者，積百寶大盈庫，以供天子燕私。及安祿山反，楊國忠以為正庫物不可以給士，遣御史崔眾至太原納錢度僧尼、道士，旬日得萬緡而已。自兩京陷沒，民物耗弊，肅宗即位，籍江淮富商訾見《訾算門》，時第五琦以錢榖得見，請於江淮置租庸使。明年，宰相裴冕以天下用度不足，諸道得召人納錢，給空名告身，授官勳邑號，度道士、僧尼不可勝計；納錢百千，賜明經出身；商賈助軍者，給復。
　　故事，天下財賦歸左藏，而太府以時上其數，尚書比部覆其出入。時京師豪將假取不能禁，第五琦為度支鹽鐵使，請皆歸大盈庫，供天子給賜，主以中官。自是天下之財為人君私藏，有司不得程其多少。
　　楊炎既相德宗，上言曰："財賦，邦國大本，生人之喉命，天下治亂輕重系焉。先朝權制，以中人領其職，五尺宦豎操邦之柄，豐儉盈虛雖大臣不得知，無以計天下利害。臣請出之，以歸有司，度宮中給費一歲幾何，量數奉入，不敢闕。"帝從之，乃詔歲中裁取以入大盈庫，度支具數先聞。
　　初，轉運使掌外，度支使掌內。永泰二年，分天下財賦、鑄錢、常平、轉運、鹽鐵，置二使。東都畿內、河南、淮南、江東西、湖南、荊南、山南東道，以轉運使劉晏領之；京畿、關內、河南、劍南、山南西道，以京兆尹、判度支第五琦領之。及琦貶，以戶部侍郎、判度支韓滉與晏分治。時回紇有助收西京功，代宗厚遇之，與為婚，歲送馬十萬疋，酬以縑帛百餘萬疋，而中國財竭，歲負馬價。魚朝恩、元載擅權，帝誅朝恩，復與載貳，君臣猜間不協，邊計兵食置而不議者幾十年。諸鎮擅地，結為表裏，日治兵繕壘，天子不能繩其法，專留意祠禱，焚幣玉，寫浮屠書，度支廩賜僧巫，歲鉅萬計。時朝多留事，經歲不能遣，置客省以居，上封事不足采者，蕃夷貢獻未報及失職未敘者，食度支數千百人。德宗即位，用宰相崔祐甫，拘客省者出之，食度支者遣之，歲省費萬計。
　　自至德以後，天下兵起，因以饑厲，百役並興，人戶凋耗，版圖空虛。軍國之用，仰給於度支、轉運使，四方征鎮又自給於節度、都團練使。賦斂之司數四，莫相統攝，綱目大壞，朝廷不能覆諸使，諸使不能覆諸州。四方貢獻，悉入內庫，權臣巧吏因得旁緣，公託進獻，私為贓盜，動萬萬計。河南、山東、荊襄、劍南重兵處，皆厚自奉養，王賦所入無幾。科斂凡數百名，廢者不削，重者不去，新舊仍積，不知其涯。百姓竭膏血，鬻親愛，旬輸月送，無有休息。吏因其苛，蠶食於人，富者得免，貧者丁存，故課免於上，而賦增於下。楊炎為相，乃請為兩稅法以均之，自此吏不能容奸，權歸朝廷詳見《田賦門》。
　　初，德宗居奉天，儲蓄空窘，嘗遣卒視賊，以苦寒乞襦，不能致，剔親王帶金而鬻之。朱泚既平，乃屬意聚歛，常賦之外，進奉不息，劔南西川節度使韋臯有「日進」，江西觀察使李兼有"月進"，他如杜亞、劉贊、王緯、李錡皆徼射恩澤，以常賦入貢，名為"羨餘"，至代易又有"進奉"。戶部錢物，所在州府及巡院皆得擅留，或矯密旨加斂，或減刻吏祿，或販鬻蔬果，往往私自入，所進才什二三，無敢問者。刺史及幕僚至以進奉得遷官。繼而裴延齡用事，益為天子積私財，生民重困，又為宮市見《征榷門》。
　　朱泚僭位長安，既據府庫之富，不愛金帛以悅將士，公卿家屬在城者皆給月俸，神策及六軍從車駕及哥舒曜、李晟者皆給其衣糧。加以繕完器械，日費甚廣。及長安平，府庫尚有餘蓄，見者皆追怨有司之橫斂焉。
　　裴延齡領度支，奏："左藏庫司多有失落，近因檢閱使置簿書，乃於糞土之中得銀十三萬兩，其疋段雜貨百萬有餘，此皆已棄之物，即是羨餘，悉應移入雜庫，以供別敕支用。"太府少卿韋少華不伏，抗表稱此皆每月申奏見在之物，請加推驗。執政請令三司詳覆，上不許，亦不罪少華。
　　司馬溫公有言："天之生財止有此數，不在民則在官，譬如雨澤，夏潦則秋旱。"善哉言也。後世多欲之君、聚斂之臣，苛征橫斂，民力不堪而無所從出，於是外則擅留常賦以為進奉，內則妄指見存以為羨餘，直不過上下之間自相欺蔽耳。德宗借軍興用度不足之名，而行間架、陌錢諸色無藝之徵斂，乃復不能稍豐涇原軍士之廩餉，以致奉天之難，至委其厚藏以遺朱泚。泚平而府庫尚盈，人皆追怨橫斂，而帝方懲奉天儲蓄空窘，益務聚蓄，不知所以致難之由非因乏財，蓋知聚而不知散，乃怨府也。不明之君可與言哉？
　　憲宗時，分天下之賦以為三：一曰上供，二曰送使，三曰留州。宰相裴垍又令諸道觀察、節度調費取於所治州，不足則取於屬州，送使之餘與其上供者皆輸度支。時因德宗府庫之積，天子頗務儉約。及劉辟、李錡平，貲藏皆入內庫。方鎮於頔王鍔進獻甚厚，帝受之，李絳言其非宜，帝喟然曰：「誠知非至徳事，然兩河中夏貢賦之地，朝覲久廢，河、湟陷沒，烽候列於郊甸，方刷祖宗之恥，不忍重斂於人也。"然不知進獻之取於人重矣。其後，皇甫鎛、王遂、李翛、程異用事，益務聚斂，諸道貢獻尤甚。
　　會昌末，置備邊庫，收度支、戶部、鹽鐵錢物。宣宗更號延資庫。初以度支郎中判之，至是以屬宰相，其任益重。戶部歲送錢帛二十萬，度支鹽、鐵送者三十萬，諸道進奉助軍錢皆輸焉。
　　元和中，供歲賦者，浙西、浙東、宣歙、淮南、江西、鄂嶽、福建、湖南八道，戶百四十四萬，比天寶四之一，兵食於官者八十三萬，加天寶三之一，通以二戶養一兵。京西北、河北以屯田廣，無上供。至長慶，戶三百三十五萬，而兵九十九萬，率三戶以奉一兵。至武宗即位，戶二百一十一萬四千九百六十。會昌末，戶增至四百九十五萬五千一百五十一。宣宗既復河、湟，天下兩稅、榷酒茶鹽，歲錢入九百二十二萬緡，歲之常費率少三百餘萬，有司遠取後年乃濟，及郡盜起，諸鎮不復上計雲。
　　李吉甫為《元和國計簿》及中書奏疏，以天下郡邑戶口財賦之入較吏祿、兵廩、商賈、僧道之數，大率以二戶而資一兵，以三農而養七遊手。
　　後唐莊宗既滅梁，宦官勸帝分天下財賦為內、外府，州縣上供者入外府、充給費；方鎮貢獻者入內府，充宴遊及給賜左右。於是外府常虛竭無餘，而內府山積，及有司辦郊祀，乏勞軍錢。郭崇韜頗受藩鎮饋遺，或諫之，崇韜曰："吾位兼將相，祿賜巨萬，豈藉外財？但偽梁之世，賄賂成風，今河南藩鎮皆梁舊臣，主上之仇讎也，若拒其意，能無懼乎？吾特為國家藏之私室耳。"至是，首獻勞軍錢十萬緡，因言於上曰："臣已傾家所有，以助大禮。願陛下亦出內府之財，以賜有司。"上默然久之，曰："吾晉陽自有儲蓄，可令租庸輦取以相助。"於是取李繼韜私第金帛數十萬以益之繼韜時以誅死。軍士皆不滿望，始怨恨有離心矣。
　　潞王之發鳳翔也，許軍士以入洛人賞錢百緡。既至，閱府庫實金帛不過三萬疋、兩，而賞軍之費應用五十萬緡，乃率京城民財，數日僅得數萬緡。執政請據屋為率，無問士庶，自居及僦者預借五月僦直，百方斂民財，僅得六萬。帝怒，下軍巡使獄晝夜督責，囚繫滿獄，貧者至自經死，而軍士遊市肆皆有驕色。時竭左藏舊物及諸道貢獻，乃至太后、太妃器服簪珥皆出之，才及二十萬緡。帝患之，李專言於帝曰："竊思自長興之季，賞賚亟行，卒以是驕。繼以山陵及出師，帑藏遂涸。雖有無窮之財，終不能滿驕卒之心，故陛下拱手於危困之中而得天下。夫國之存亡，不專系於厚賞，亦在修法度、立紀綱。陛下苟不改覆車之轍，臣恐徒困百姓，存亡未可知也。今財力盡於此矣，宜據所有均給之，何必踐初言乎？"帝以為然。軍士無厭，猶怨望。
　　宋太祖皇帝乾德三年，詔諸州支度經費外，凡金帛悉送闕下，無得占留。自唐末兵興，方鎮皆留財賦自贍，名曰留使、留州，其上供殊鮮。五代疆境迫蹙，藩鎮益強，率令部曲主場、院，厚斂以自奉。太祖周知其弊，後藩郡有闕，稍命文臣權知所在場務，或以京朝官廷臣監臨，於是外權削而利歸公上，條禁文簿，漸為精密。
　　六年，詔諸州通判、官糧科院至任，並須躬自檢閱帳籍所列官物，不得但憑主吏管認文狀。
　　是歲，置封樁庫。國初，貢賦悉入左藏庫，及取荊、湖，下西蜀，儲積充羨，始於講武殿別為內庫，號"封樁庫"，以待歲之餘用。
　　帝嘗曰："軍旅、饑饉，當預為之備，不可臨事厚斂於人。"乃置此庫。太宗又置景福殿庫，隸內藏庫，揀納諸州上供物，嘗謂左右曰："此蓋慮司計之臣不能約節，異時用度有闕，當復賦率於民耳。朕終不以此自供嗜好也。"自乾德、開寶以來，用兵及水旱賑給、慶澤賜賚，有司計度之所缺者，必籍其數，以貸於內藏，俟課賦有餘則償之。淳化後，二十五年間，歲貸百萬，有至三百萬者。累歲不能償，則除其籍。
　　止齋陳氏曰："國初平僭偽，盡得諸國所藏之賦入內藏。是後，時時以州縣上供掯撥入庫，而不齊集，守藏之臣每以為言，上亦不察察也。蓋祖宗盛時，內藏庫止是收簇給費之餘或坊場課利，不以多寡，初無定額。熙寧二年，始命三司戶部判官張諷核實，諷取自嘉祐至治平十年以來輸送之數、見得川路金銀，自皇祐三年並納內庫，餘福建、廣東、淮南、江南東則各有窠名分隸。而十年之間所入殊不等，乃詔今後並令納左藏庫，逐年於左藏庫撥金三百兩、銀五十萬兩入內藏，遂為永額。然諷元奏治平以前諸路所進坑冶、山澤、河渡課利，悉在其中，既合為元額矣，在後中書再取旨，以諸路提點銀銅坑冶司所轄金銀場冶課利並依久例，盡數上供入內庫，則坑冶之入不理為左藏庫年額之數。自是條制益嚴密，皆王安石之為也。元豐元年，敕諸路上供金銀錢帛令赴內藏庫內者，委提刑拘催，擅折變、那移、截留者徒二年，不以赦原。元祐詔令諸路坑冶課利七分起發赴內藏庫，三分充漕計，靖康改元，三分復盡輸內藏矣。"
　　開寶元年，詔諸道給舟車輦送上供錢帛。
　　止齋陳氏曰："國初上供隨歲所入，初無定製，而其大者在糧、帛、銀、錢、諸路米綱。《會要》：開寶五年，令汴、蔡河歲運江淮米數十萬石赴京充軍食；太平興國六年，制歲運三百五十萬石；景德四年，詔淮南、江、浙、荊湖南北路，以至道二年至景德二年終十年酌中之數，定為年額，上供六百萬石。米綱立額始於此。銀綱，自大中祥符元年詔五路糧儲已有定額，其餘未有條貫，遂以大中祥符元年以前最為多者為額，則銀綱立額始於此。錢綱，自天禧四年四月三司奏請立定錢額，自後每年依此額數起發，則錢綱立額始於此。絹綿綱雖不可考，以咸平三年三司初降之數，則亦有年額矣。然而前朝理財務在寬大，隨時損益，非必盡取。上供增額起於熙寧，雖非舊貫，尤未為甚。崇寧三年十一月，始立上供錢物新格，於是益重。宣和元年，戶部尚書唐恪稽考諸路上供錢物之數：荊湖南路四十二萬三千二百二十九萬疋、兩，利州路三萬二千五百一十八貫、疋、兩，荊湖北路四十二萬七千二百七十七貫、疋、兩，夔州路一十二萬三百八十九貫、疋、兩，江南東路三百九十二萬四百二十一貫、疋、兩，福建路七十二萬二千四百六十七貫、疋、兩，京西路九萬六千三百五十一貫、疋、兩，河北路一十七萬五千四百六十四貫、疋、兩，廣西路九萬一千九百八十貫、疋、兩，京東路一百七十七萬二千一百二十四貫、疋、兩，廣南東路一十八萬八千三十貫、疋、兩，陝西路一十五萬七百九十貫、疋、兩，江南西路一百二十七萬六千九十八貫、疋、兩，成都路四萬五千七百二十五貫、疋、兩，潼川路五萬二千一百二十貫、疋、兩，兩浙路四百四十三萬五千七百八十八貫、疋、兩，兩淮南路一百一十一萬一千六百四十三貫、疋、兩，而斛斗地雜科不與焉，其取之民極矣。方今版圖僅及承平之半，而賦入過宣和之數，雖曰餉軍，出不得已，要非愛惜邦本之道，此寬民力之說所以為最先務也。"
　　按：止齋此段足以盡宋朝上供之委折。上供之名始於唐之中葉，蓋以大盜擾亂之後，賦入失陷，國家日不暇給，不能考覈，加以強藩自擅，朝廷不能制，是以立為上供之法，僅能取其三之一。宋興，既已削州鎮之權，命文臣典藩，奉法循理，而又承平百年，版籍一定，大權在上，既不敢如唐之專擅以自私，獻入有程，又不至如唐之隳亂而難考則，雖按籍而索，錙銖皆入朝廷，未為不可。然且猶存上供之名，取酌中之數，定為年額，而其遺利則付之州縣樁管，蓋有深意：一則州郡有宿儲，可以支意外不虞之警急；二則寬於理財，蓋陰以恤民。承流宣化者幸而遇清介慈惠之人，則上供輸送之外，時可寬假以施仁；不幸而遇貪饕縱侈之輩，則那計優裕之餘，亦不致刻剝以肆毒，所謂損上益下者也。嗚呼，仁哉！
　　六年，令諸州舊屬公使錢物盡數系省，毋得妄有支費。以留州錢物盡數系省始於此。
　　止齋陳氏曰："自唐末方鎮厚斂以自利，上供殊鮮，或私納貨賂，即名貢奉，至是始盡系省。按：後唐天成年宣命，於系省麴錢上，每貫止二百文充公使。同光二年，庸租院奏，諸道如更妄稱簡置官員，即勒令自備請給，不得正破系省錢物，則系省之名舊矣，然初未嘗立拘轄鉤管之制，要不使妄費而已。淳化五年十二月，初置諸州應在司，具元管、新收、已支、見在錢物申省。景德元年，復立置簿，拘轄累年應在。雖有此令，不過文具。三司使丁謂奏立轉運司比較聞奏，省司進呈增虧賞罰之法。然承平日久，國家蓋務寬大，諸郡錢物往往積留，漕臣靳惜，吝於起發，而省司殊不究知其詳。魏羽在咸平則言淳化以來收支數目攢簇不就，名為主計而不知錢出納。王隨在景德則言咸平以來未見錢物著落，諸州受御指揮，多不供申，或有申報多是鹵莽，以致勘會勾銷了絕不得。範雍在天聖則又言自太平興國以來未嘗除破，更有樁管，倍萬不少。天聖至嘉祐四十年間，理財之令數下，徒有根括驅磨之文，設而不用，以此見得開國以來訖於至和，天下財物皆藏州郡。祖宗之深仁厚澤，於此見矣。熙寧五年，看詳編修中書條例檢正五房公事、判司農寺曾布奏：'伏以四方財物，乾沒差謬，漫不可知，三司雖有審覆之名，不復省閱，但為空文。自天聖九年，上下因循，全無檢點，縱有大段侵欺，亦無由舉發，為弊滋多。'遂乞專置司驅磨天下帳籍。自專置司，繼以旁通目子，而天下無遺利，而公使錢始立定額，自二百貫至三千貫止。州郡所入，才醋息、房園、祠廟之利，謂之'收簇'，守臣窘束，屢有奏陳謂如本州額定公使錢一千貫，則先計其州元收坊場、園池等項課利錢若干，卻以不系省錢貼足額數。然諸項課錢逐年所收不等，或虧折不及元數，而所支不系省貼足之錢更不增添，則比額定數有不及一半者，此其所以窘束也。後又以在州諸色錢類為一體，封樁入便，以便不盡錢起發。初，嘉祐茶通商，於是以六路茶本錢、茶租、茶稅錢封樁入便，若輒有支動，即當職黜降，不以自首、遷官、去官、赦降原減之限。至是，遂以七路諸色錢並依通商茶法矣。元豐五年，又以上供年額外，凡瑣細錢定為無額上供謂坊場稅錢、增添鹽酒錢、賣香礬錢、賣秤鬥錢、賣銅錫錢、披剃錢、封贈錢、淘尋野料錢、額外鑄到錢、銅鉛木腳錢、竹木稅錢、誤支請受錢、代支失陷賞錢、贓罰錢、戶絕物帛錢。蓋自系省而後有應在司，有應在司而後有封樁，有封樁而後起發。蓋至熙、豐系省，初無窠名，應在司最為冗長，此元祐群臣所以深罪王安石之紛更也。"
　　又詔諸州守臣，非聖節進奉，自餘諸般進奉錢物並留本州管系，不得押領上京。聖節進奉始此。
　　止齋陳氏曰："謹按李燾《續通鑒》、熊克《九朝要略》，皆於乾德三年三月平蜀後書：詔諸州計度經費外，凡金帛悉送闕下，於是外權削而利歸公上矣。蓋約本志修入，而《實錄》不著。竊考建隆以來，凡上供綱皆有元降指揮，獨不見上件條貫，唯至道四年二月十四日，敕川陝錢帛令本路轉運司計度，只留一年支備，其剩數計綱起發上京，不得占留，蓋平蜀後事也。自餘諸州常切約度，在州以三年準備為率外，縣鎮二年，偏僻縣鎮一年，河北、陝西緣邊諸州不在此限。江、浙、荊湖、淮南西六路自來便錢，州月帳內將見錢除半支遣外，並具單狀申奏。諸州應系錢物合供文帳，並於逐色都數下，具言元管年代、合系本州支用申省，候到省日，或有不系本州支用及數目浩大，本處約度年多支用不盡時，下轉運司及本州相度，移易支遣。三司據在京要用金銀錢帛諸般物色，即除式樣遍下諸州府，具金銀錢帛糧草收、支、見在三項單數，其見在項內開坐約支年月，省司即據少剩數目下諸路轉運司移易支遣，及牒本州般送上京。如有約度不足去處，許以收至諸色課利計置封樁，以此參考是歲進奉約束。並景德元年李燾所奏，足見國初未嘗務虛外郡，以實京師，今從《實錄》。"
　　按：乾德三年有諸州金帛悉送闕下之詔，今復有此詔，疑若異同，而止齋遂以《實錄》不載前詔為疑。蓋唐末而方鎮至於擅留上供之賦，威令不行故也；宋興而州郡不敢私用留州之錢，紀綱素立故也。既欲矯宿弊，則不容不下乾德之詔；然紀綱既已振立，官吏知有朝廷，則不妨藏之州郡，以備不虞，固毋煩悉輸京師而後為天子之財也。
　　詔官受倉場頭子錢之半頭子錢本末見《田賦門》。
