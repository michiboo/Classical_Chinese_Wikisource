●卷三十七　選舉考十

　　○舉官
　　唐制，凡選有文武，文選吏部主之，武選兵部主之，皆為三銓，尚書、侍郎分主之。凡官員有數，而署置過者有罰，知而聽者有罰，規取者有罰。每歲五月，頒格於州縣，選人應格，則本屬或故任取選解，列其罷免、善惡之狀，以十月會於省，過其時者不敘。其以時至者，乃考其功過。同流者五五為聯，京官五人保之，一人識之。刑家之子、工賈異類及假名承偽、隱冒升降者有罰。文書乖錯，隱幸者駁放之，非隱幸則不。凡擇人之法有四：一曰身，體貌豐偉；二曰言，言辭辨正；三曰書，楷法遒美；四曰判，文理優長。四事皆可取，則先德行，德均以才，才均以勞。得者為留，不得者為放。五品以上不試，上其名中書門下。六品以下始集而試，觀其書、判；巴試而銓，察其身、言；已銓而注，詢其便利而擬；已注而唱，不厭者得反通其辭，三唱而不厭，聽冬集。厭者為甲，上於僕射，乃上門下省，給事中讀之，黃門侍郎省之，侍中審之，然後以聞。主者受旨而奉行焉，謂之"奏受"。視品及流外則判補，皆給以符，謂之"告身"。凡官已受成，皆廷謝。凡試判登科，謂之"入等"，甚拙者謂之"藍縷"。選未滿而試文三篇，謂之"宏辭"；試判三條，謂之"拔萃"。中者即授官。凡出身，嗣王、郡王，從四品下；親王諸子封郡公者，從五品上；國公，正六品上；郡公，正六品下；縣公，從六品上；侯，正七品上；伯，正七品下；子，從七品上；男，從七品下。皇帝緦麻以上親、皇太后期親，正六品上；皇太后大功、皇后期親，從六品上；皇帝袒免、皇太后小功緦麻、皇后大功親，正七品上；皇后小功緦麻、皇太子妃期親，從七品上。外戚，皆以服屬降二階敘。娶郡主者，正六品上；娶縣主者，正七品上；郡主子，從七品上；縣主子，從八品上。凡用蔭，一品子，正七品上；二品子，正七品下；三品子，從七品上；從三品子，從七品下；正四品子。正八品上；從四品子，正八品下；正五品子，從八品上；從五品及國公子，從八品下。凡品子任雜掌，及王公以下親事、帳內勞滿而選者，七品以上子，從九品上敘。其任流外而應入流內，敘品卑者亦如之。九品以上及勳官五品以上子，從九品下敘。三品以上蔭曾孫，五品以上蔭孫。孫降子一等，曾孫降孫一等。贈官降正官一等，死事者與正官同。郡、縣公子，視從五品孫；縣男以上子，降一等；勳官二品子，又降一等。二王後孫，視正三品。凡秀才，上上第，正八品上；上中第，正八品下；上下第，從八品上；中上第，從八品下。明經，上上第，從八品下；上中第，正九品上；上下第，正九品下；中上第，從九品下。進士、明法，甲第，從九品上；乙第，從九品下。弘文、崇文館生及第亦如之。應入五品者以聞。書、算學生，從九品下敘。凡弘文、崇文生，皇帝緦麻以上親，皇太后、皇后大功以上親，一家聽二人選。職事二品以上、散官一品、中書門下正三品同三品、六尚書等子孫並侄，功臣身食實封者子孫，一蔭聽二人選。京官職事正三品、同中書門下平章事、供奉官三品子孫，京官職官從三品、中書黃門侍郎並供奉三品官、帶四品五品散官子，一蔭一人。凡勳官選者，上柱國，正六品敘；六品而下，遞降一階。驍騎尉、武騎尉，從九品上敘。凡居官必四考，四考中中，進年勞一階敘；每一考，中上進一階，上下二階，上中以上及計考應至五品以上奏而別敘。六品以下遷改不更選，及守五品以上官，年勞歲一敘，給記階牒。考多者，准考累加。凡醫術，不過尚藥奉御；陰陽、卜筮、圖畫、工巧、造食、音聲及天文，不過本色局、署令；鴻臚譯語，不過典客署令。凡千牛備身、備身左右，五考送兵部試，有文者送吏部。凡齋郎，太廟以五品以上子孫，及六品職事並清官子為之，六考為滿；郊社以六品職事官子為之，八考而滿。皆讀兩經粗通，限年十五以上、二十以下，擇儀狀端正無疾者。武選，凡納課品子，歲取文武六品以下、勳官三品以下五品以上子，年十八以上，每州為解上兵部，納課十三歲而試，第一等送吏部，第二等留本司，第三等納資二歲，第四等納資三歲，納已，復試，量文武授散官。若考滿不試，免當年資；遭喪免資。無故不輸資及有犯者，放還之。凡捉錢品子，無違負滿二百日，本屬以簿附朝集使，上於考功、兵部。滿十歲，量文武授散官。其視品國官府佐應停者，依品子納課，十歲而試，凡一歲為一選。自一選至十二選，視官品高下，以定其數，因其功過而增損之。
　　高祖武德初，天下兵革新定，士不求祿，官不充員。有司移符州縣，課人赴調，遠方或賜衣續食，猶辭不行。至則授用，無所黜退。不數年，求者浸多，亦頗加簡汰。
　　舊制，內外官皆吏部啟奏授之，大則署制三公，小則綜覈品流。自隋以降，職事五品以上官，中書門下訪擇奏聞，然後下制授之。唐承隋制，初則尚書銓掌六品、七品選，侍郎銓掌八品選，三年一大集，每年一小集。其後，尚書、侍郎通掌六品以下選，其員外郎、監察御史，亦吏部唱訖，尚書、侍郎為之典選。自貞觀以後，員外郎乃制授之。又至則天朝，以吏部權輕，監察亦制授之。其銓綜也，南曹綜覈之，廢置予奪之，銓曹注擬之，尚書門下兼同之，門下詳覆之，覆成而後過官。至肅宗即位靈武，強寇在郊，始命中書以功狀除官，非舊制也。
　　凡諸王及職事正三品以上，若文武散官二品以上及都督、都護、上州刺史在京師者，冊授諸王及職事二品以上，若文武散官一品，並臨軒冊授；其職事正三品、散官二品以上及都督、都護、上州刺史，並朝堂冊。訖，皆拜廟。冊用竹簡，書用漆；五品以上，皆制授；六品以下、守五品以上，及視五品以上，皆敕授。凡制、敕授及冊拜，皆宰司進擬。自六品以下，旨授；具視品及流外官，皆判補之。凡旨授官，悉由於尚書，唯員外郎、御史及供奉之官則否供奉官名起居、補闕、拾遺之類，雖是六品以下官，而皆敕授，不屬選司。開元四年始有此制。唐取人之路蓋多矣。方其盛時，著於令者：納課品子萬人，諸館及州、縣學六萬三千七十人，太史曆生三十六人，天文生百五十人，太醫藥童、針咒諸生二百一十一人，太卜卜筮三十人，千牛備身八十人，備身左石二百五十六人，進馬十六人，齋郎八百六十二人，諸衛三衛監門直長三萬九千四百六十二人，諸屯生、副千九百八人，諸折沖府錄事、府史一千七百八十二人，校尉三千五百六十四人，執仗、執乘每府三十二人，親事、帳內萬人，集賢院御書手百人，史館典書、楷書四十一人，尚藥童三十人，諸臺、省、寺、監、軍、衛、坊、府之胥史六千餘人。凡此者，皆入官之門戶，而諸司主錄以成官及州縣佐史未敘者不在焉。至於銓選，其制不一。凡流外，兵部、禮部舉人，郎官得自主之，謂之"小選"。太宗時，以歲旱榖貴，東人選者集於洛州，謂之"會選"。高宗上元二年，以嶺南五管、黔中都督府得即任仕人，而官或非其才，乃遣郎官、御史為選補使，謂之"南選"。其後江南、淮南、福建大抵因歲水旱，皆遣選補使即選其人。而廢置不常，選法又不著，故不復詳焉。
　　太宗貞觀五年六月十一日，敕："准貞觀四年正月一日制，春秋舉薦官，中書、門下奏：常參官八品以上、外官五品以上正員及額內得替者，並停薦。其使下郎官、御史、丁憂廢省官，在外者，望委諸道觀察使及州府長史；其在京城，委中書、門下、尚書省、御史臺。常參清官並諸使三品以上，左右庶子、詹事、少卿監、司業、少尹、諭德、國子博士、長安萬年縣令、著作郎、中允、中舍、秘書、太常丞，贊善、洗馬等，每年一度聞薦。"至六年十二月一日，敕："自今已後，王府官宜停薦，其見任宰相及勳臣子弟，亦不須舉人。"至八年："每冬薦官，比來所舉人數頗多，自今以後，中書門下兩省、御史臺五品以上，尚書省四品以上，諸司三品以上，應合舉人，各令每人薦不得過兩人，餘官不得過一人，准前敕處分。"至九年十一月二十九日，敕："每年冬薦官，吏部準式檢勘或成者，宜令諸司尚書左右丞、本司侍郎引試都堂，訪以理術，兼商量時務。狀考其理識通者及考第事蹟，定為三等，並舉主姓名錄奏。試日，仍令御史一人監試。"
　　按：唐初所謂冬薦，即後來所謂舉狀也。但如國子博士、長安萬年縣令皆有薦人之權，則其途亦廣。然所薦必試而後用，則薦人者亦必審而後發，不至如後來全以請謁囑託而得之者矣。
　　高宗總章二年，司列少常伯裴行儉始設長名榜，引銓注法，復定州縣升降為八等，其三京、五府、都督、都護府悉有差次，量官資授之。其後李敬元為少常伯，委事於員外郎張仁褘，仁褘又造姓曆，改狀樣、銓曆等程式，而銓總之法密矣。然是時仕者眾，庸愚咸集，有偽主符告而矯為官者，有接承他名而參調者，有遠人無親而置保者。試之日，冒名代進，或旁坐假手，或借人外助，多非其實。雖繁設等級，遞差選限，增譴犯之科，開糾告之令以遏之，然猶不能禁。大率十人競一官，餘多委積不可遣，有司患之，謀為黜落之計，以僻書隱學為判目，無復求人之意，而吏求貨賄，出入升降。
　　黃門侍郎、知吏部選事劉祥道上疏曰："今之選司，取士傷多且濫。每年入流數過一千四百人，是傷多也；雜色入流，不加銓簡，是傷濫也。古之選者，為官擇人，不聞取人多而官員少也。今官員有數，入流無限，以有數供無限，遂令九流繁總，人隨歲積。謹約在所須人，量支年別入流者，今內外文武官一品以下、九品已上，一萬三千四百六十五員，略舉大數，當一萬四千人。壯室而仕，耳順而退，取其中數，不過支三十年。此則一萬四千人，三十年而略盡。若年別入流者五百人，三十年便得一萬五千人，定須者一萬三千四百六十五人，足充所須之數。況三十年之外，在官者猶多，此便有餘，不慮其少。今每年入流者遂至一千四百餘人，應須數外，恆餘兩倍。又比來放選者，見停亦千餘人，更復年別新加，實非處置之法。望請釐革，稍清其選。"中書令杜正倫亦言入流者多，為政之弊。公卿以下憚於改作，事竟不行。
　　武后初，試選人皆糊名，後以為非委任之方，罷之。務收人心，士無賢不肖，多所進獎。職員不足，乃令吏部大置試官以處之，故當時有"車載斗量"之謠。又以鄧元挺、許子儒為侍郎，無所藻鑒，委成令史，依資平配。李嶠為尚書，又置員外郎二千餘員，悉用勢家親戚，給俸祿，使釐務，至與正官相毆者。又有檢校、敕攝、判知之官。
　　中宗時，韋後及太平、安樂公主等用事，於側門降墨敕斜封授官，號"斜封官"，凡數千員。內外盈溢，無廳事以居，當時謂"三無坐處"，言宰相、御史及員外郎也。又以鄭愔為侍郎，大納貨賂，選人留者甚眾，至逆用三年員闕，而綱紀大潰。韋氏敗，始以宋璟為吏部尚書，李乂、盧從願為侍郎，姚元之為兵部尚書，陸象先、盧懷慎為侍郎，悉奏罷斜封官，量闕留人，雖資高考深，非才實者不取。初，尚書銓掌七品以上選，侍郎銓掌八品以下選。至是，通其品而掌焉。未幾，璟、元之等罷，殿中侍御史崔蒞、太子中允薛昭希太平公主意，上言："罷斜封官，人失其所，而怨積於下，必有非常之變。"乃下詔盡復斜封別敕官。
　　元宗即位，勵精為治，制："凡官不曆州縣者，不擬臺、省。"已而悉集新除縣令宣政院，親臨問以治人之策，而擢其高第者。又詔員外郎、御史、諸供奉官皆進名敕授，而兵、吏部各以員外郎一人判南曹。由是銓司之任輕矣。其後戶部侍郎宇文融又建議置十銓，乃以禮部尚書蘇頲等分主之。太子左庶子吳競諫曰："《易》稱'君子思不出其位'，言不侵官也。今以頲等分掌吏部選，而天子親臨決之，尚書、侍郎皆不聞，議者以為萬乘之君，下行選事。"帝悟，復以三銓還有司。
　　開元十八年，侍中裴光庭兼吏部尚書。先是，選司注官惟視其人之能否，或不次超遷，或老於下位，有出身二十年不得祿者。又州縣亦無等級，或視大入小，或初近後遠，皆無定製。光庭始奏用循資格，各以罷官若干選而集，官高者選少，卑者選多，無問能否，選滿則注，限年躡級，毋得逾越，非負譴者，皆有升無降。有庸愚沉滯者皆喜，謂之"聖書"，而才俊之士無不怨歎。宋璟爭之不能得。及光庭卒，中書令蕭嵩以為非求才之方，奏罷之。詔曰："凡人年三十而出身，四十乃得從事，更造格以分寸為差，若循新格，則六十未離一尉。自今有異材高行，聽擢不次。"然有其制而無其事，有司但守文奉式，循資例而已。
　　按：自漢董仲舒對策，以謂："古之所謂功者，以任官稱職為差，非謂積日累久也。"然則年勞之說，自西漢以來有之矣，然未嘗專以此為用人之法。至崔亮之在後魏，裴光庭之在唐，則遂以此立法矣。此法既立之後，庸碌者便於曆級而升，不致沉廢；挺特者不能脫穎以出，遂至邅迥。宋、蕭二公皆以為非，明皇雖從其言，而卒不能易其法。非特明皇不能易而已，傳之後世，踵而行之，卒不可變。何也？蓋守法之事，庸愚皆能之；知人之明，則賢哲亦不敢以此自詭故也。昔熙寧間，東坡公擬進士禦試策曰："古之欲立非常之功者，必有知人之明；苟無知人之明，則循規矩，蹈繩墨，以求寡過。二者審於自知，而安於才分者也。道可講習而知，德可勉強而能，惟知人之明不可學，必出於天資。如蕭何之識韓信，豈有法之可傳者？以諸葛孔明之賢，而短於知人，故失之於馬謖，而孔明亦審於自知，故終身不敢用魏延。我仁祖之在位也，事無大小，一付之於法，人無賢不肖，一付之於公議，事已效而後行，人已試而後用，終不敢求非常之功者，誠以當時大臣不足以與知人之明也。古之為醫者，聆音察色，洞視五藏，則其治疾也，有剖胸、決脾、洗擢胃腎之變。苟無其術，不敢行其事。今無知人之明，而欲立非常之功，解縱繩墨，以慕古人，則是未能察脈，而欲試華佗之方，其異於操刀而殺人者幾希矣。"然則後之論者，雖君相之用人，猶以循規矩，蹈繩墨為主，則知人之事，固難以責之吏部尚書也。
　　天寶二年，李林甫領吏部尚書，日在政府，選事悉委侍郎宋遙、苗晉卿。御史中丞張倚新得幸於上，遙、晉卿欲附之。時選人集者以萬計，入等者六十四人，倚子奭為之首，群議沸騰。議沸騰安祿山入言於上，上悉召入等人面試之，奭手持試紙，終日不成一字，時人謂之"曳白"。遙、晉卿等皆坐貶官。
　　天寶九載，敕："吏部取人，必限書、判，且文學政事，本自異科，求備一人，百中無一。況古來良宰，豈必文人。又限循資，尤難獎擢。自今已後，簡縣令但才堪政理，方圜取人，不得限以書、判及循資格注擬。諸畿、望、緊、上、中，每等為一甲。委中書門下察問，選擇堪者，然後奏授。大理評事，緣朝要子弟中有未曆望、畿縣便授此官，既不守文，又未經事。自今後有此色及朝要至親，並不得注擬。"
　　初，諸司官兼知政事者，至日午後乃還本司視事，兵部、吏部尚書侍郎知政事者，亦還本司分闕注唱。開元以來，宰相位望漸崇，雖尚書知政事，亦於中書決本司事以自便。而左右相兼兵部、吏部尚書者，不自銓總。又故事，必三銓、三注、三唱而後擬官，季春始畢，乃過門下省。楊國忠以右相兼吏部尚書，建議選人視官資、書判、狀跡、功優，宜對眾定留放。乃先遣吏密定員闕，一日，會左相及諸司長官於都堂注唱，以誇神速；或於宅中引注，虢國姊妹垂簾觀之，或有老醜者，指名以為笑，士大夫遭詬恥。故事，兵、吏部注官訖，於門下過，侍中、給事中省，不過者謂之"退量"。國忠注官，呼左相陳希烈於坐隅，給事中列於前，曰："既對注擬，即是過門下了。"侍郎韋見素、張倚皆衣紫，與本曹郎官藩屏外排比案牘，趨走諮事，國忠顧謂簾中曰："兩個紫袍主事何如？"楊氏大噱。
　　先公曰："唐之選格，寬嚴失中。其始立法，始集而試，觀其書、判；已試而銓、察其身、言；已銓而注，詢其便利，而擬其官；已注而唱示之，不厭者得反通其辭，三唱而不厭，聽冬集。厭者為甲，上於僕射，乃上門下省，給事中讀之，黃門侍郎省之，侍中審之，不審者皆得駁下，既審然後上聞，主者受旨而奉行焉，此其詳也。惟若是，是以有出身二十年不獲祿者。自裴光庭作循資格，謂之"聖書"，至楊國忠任情廢法，而選法始大壞。然以韓文公之才，猶三選無成，十年如初，不得已，就張建封之辟，然後得祿。蓋嚴則賢愚同滯，寬則賢否混淆，亦法使之然也。
　　肅宗即位於靈武，以崔渙同中書門下平章事。時京師未復，舉選不至，詔渙為江淮宣諭選補使。收采遺逸，不以親故自嫌，常曰："抑才虞謗，吾不忍為。"然聽受不甚精，以不職罷。
　　代宗大曆六年，元載為宰相，奏："凡別敕除文武六品以下官，乞令吏部、兵部無得檢勘。"從之。時載所奏擬多不遵法度，恐為有司所駁故也。
　　先公曰："史稱載納賄除吏，恐有司之駁正也。然近世廟堂除官，超資越格，惟意所為，有司亦曷嘗敢問？是唐之法令猶存耳。"
　　肅、代以後兵興，天下多故，官員益濫，而銓法無可道者。德宗時，試太常寺葉律郎沈既濟極言其弊，曰："近世爵祿，失之者久，其失非他，四'太'而已：入仕之門太多，世胄之家太優，祿利之資太厚，督責之令太薄。臣以為當輕其祿利，重其督責。夫古今選用之法，九流常敘，有三科而已：曰德也，才也，勞也。而今選曹皆不及焉。且吏部甲令，雖曰度德居任，量才授職，計勞升敘，然考校之法，皆在書判簿曆、言辭俯仰之間，侍郎非通神，不可得而知。則安行徐言非德也，空文善書非才也，累資積考非勞也。苟執不失，猶乖得人，況眾流茫茫，耳目猶不足者乎！蓋非鑒之不明，非擇之不精，法使然也。王者觀變以製法，察時而立政。按前代選用，皆州府察舉，至於齊、隋，署置多由請托。故當時議者，以為與其率私，不若自舉；與其外濫，不若內收。是以罷州府之權，而歸於吏部。此矯時懲弊之權法，非經國不刊之常典。今吏部之法蹙矣，不可以坐守刓弊。臣請五品以上及群司長官，俾宰臣進敘，吏部、兵部得參議焉；六品以下或僚佐之屬，聽州府辟用。則銓擇之任，委於四方；結奏之成，歸於二部。必先擇牧守，然後授其權，高者先署而後聞，卑者聽版而不命。其牧守、將帥，或選用非公，則吏部、兵部得察而舉之。聖王明目達聰，逖聽遐視，罪其私冒不慎舉者，小加譴黜，大正刑典，責成授任，誰敢不勉？夫如是，則接名偽命之徒，菲才薄行之人，貪叨賄貨，懦弱奸宄，下詔之日，隨身而廢，通計大數，十去八九矣。如是，人少而員寬，事覈而官審，賢者不獎而自進，不肖者不抑而自退。或曰：'開元、天寶中，不易吏部之法，而天下砥平。何必外辟，方臻於理？'臣以為不然。夫選舉者，經邦之一端，雖制之有美惡，而行之由法令。是以州郡察舉，在兩漢則理，在魏、齊則亂；吏部選集，在神龍、景龍則紊，在開元、天寶則理。當其時，久承昇平，禦以法術，慶賞不軼，威刑必齊，由是而理，匪用吏部而臻此也。況以此時用辟召之法，則理不益久乎？"天子雖嘉其言，而重於改作，訖不能用。
　　既濟《選舉雜議》十條，二：或曰："昔後漢貢士，諸生試經學，文史試箋奏。則舉人試文，乃前王典故，而子獨非於今，何也？"答曰："漢代所，貢乃王官。耳凡漢郡國每歲貢士，皆拜為郎，分居三署，儲才待詔，無有常職，故初至必試其藝業而觀其能否。至於郡國僚吏，皆府主所署，版檄召用，至而授職，何嘗賓貢，亦不試練。其遐州陋邑，一掾一尉，或津官戍吏，皆登銓上省，受試而去者，自隋而然，非舊典也。"四：或曰："吏部有濫，止由一門；州郡有濫，其門多矣。若等為濫，豈若杜眾門而歸一門乎？"答曰："州郡有濫，雖多門，易改也；吏部有濫，雖一門，不可改也。何者？凡令選法，皆擇才於吏部，述職於州郡。若才職不稱，紊亂無任，責於刺史，則曰：'官命出於吏曹，不敢廢也。'責於侍郎，則曰：'量書、判、資考而授之，不保其往也。'責於令史，則曰：'按由曆出入而行之，不知其他也。'黎庶受弊，誰任其咎？若牧守自用，則罪將焉逃？必州郡之濫，獨換一刺史則革矣；如吏部之濫，雖更其侍郎無益也。蓋九流浩浩，不可得知，法使之然，非正司之過。故云'門雖多而易改，門雖一而不可改'者，以此。"
　　致堂胡氏曰："銓選年格之弊，有志於治天下者，莫不以為當革，而莫有行之者，豈皆智之不及歟？蓋以自不能無私，而度人之不能公也；自以不能知人，而度人之亦不能知也。故寧付之成法，猶意乎拔十得五而已。縱未可盡革，如沈既濟之論，亦可救其甚弊，俾吏部守案籍、成法，人才之賢否，一不預焉，大則委宰臣敘進，下則聽州府辟舉，其徇私不稱，則吏部覺察，御史按劾，豈有不得人之患哉？雖然，世無不可革之弊。以周、漢良法，魏崔亮、裴光庭一朝而廢之，則崔亮、裴光庭所建，何難改之有？為政在人，人存則政舉矣。其本則系乎人君有愛民之意與否耳。
　　初，吏部歲常集人，其後三數歲一集，選人猥至，文簿紛雜，吏因得以為奸利，士至蹉跌或十年不得官，而闕員亦累歲不補。陸贄為相，乃懲其弊，命吏部據內外員三分之，計闕集人，歲以為常。是時，河西、隴右沒於虜，河南、河北不上計，吏員大率減天寶三之一，而入流者加一，故士人二年居官，十年待選，而考限遷除之法浸壞。
　　帝初任楊炎、盧杞，引植私黨，排陷忠良，天下怨疾。貞元後，懲艾其失，雖置宰相，至除用庶官，必反覆參詰乃得下。及陸贄秉政，始請臺閣長官得自薦其屬，有不職，坐舉者。帝初許之，或言諸司所舉皆親黨，招賂遺，無實才，帝復詔宰相自擇。贄上奏言其非便，帝雖嘉之，然卒停薦士詔。
　　贄疏言："夫理道之急，在於得人；而知人之難，聖哲所病。聽其言則未保其行，求其行則或遺其才。校勞考則巧偽繁興，而端方之人罕進；徇聲華則趨進彌長，而沉退之士莫勝。自非素與交親，備詳本末，探其志行，閱其器能，然後守道藏用者可得而知，沽名飾貌者不容其偽。故孔子云：'視其所以，觀其所由，察其所安，人焉廋哉！'夫欲觀視而察之，固非一朝一夕之所前也，是以前代有鄉里舉選之法，長吏辟舉之制漢制，其州郡佐史，自長吏以下，皆太守、刺史自辟。當時如杜喬則楊震所辟，李膺則胡廣所辟。唐制，採訪、節度官屬，自判官以下，得自辟舉，未報則稱攝，已命則同正。當時如杜甫則嚴武所辟，韓愈則董晉所辟，他皆類此，所以明曆試，廣旁求，證行能，息馳騖也。昔周以伯冏為太僕，命之曰：'慎簡乃僚，罔以巧言令色便辟側媚，其惟吉士。'是則古之王朝但命其大官，而大官得白簡僚屬之明驗也。漢朝務求多士，其選不唯公府辟召而已，又有父任、兄任，皆得為郎。選入之初，雜居三所，臺省有闕，即用補之。是則古之郎官皆以任舉充選，此其明驗也。魏晉以後，暨於國初，采擇庶官，多由選部，唯高位重職，乃由宰相考庶官之有成效者，請而命焉。故晉代山濤為吏部尚書，中外品員，多所啟授。宋朝以蔡廓為吏部尚書，先使人謂宰相徐羨之曰：'若得行吏部之職則拜，不然則否。'羨之答云：'黃、散已下悉委。'蔡廓猶憤恚，以為失職，遂不之官。是則黃門、散騎侍郎皆由吏部選授，不必朝廷列位，盡合簡在臺司，此其明驗也。國朝之制，庶官五品以上，制敕命之；六品已下，則並旨授。制敕所命者，蓋宰相商議奏可而除拜之也；旨授者，蓋吏部銓材授職，然後上言，詔旨但畫聞以從之，而不可否者也。開元中，吏部注擬選人，奏置循資格限，自起居、遺、補及御史等官，猶並列於選曹銓綜之例，著在格令，至今不刊，未聞常參之官，悉委宰臣選擇，此又近事之明驗也。其後舊典失序，幸臣專朝，舍僉議而重已權，廢公舉而行私惠，是使周行庶品，苟不出時宰之意者，則莫致焉。任眾之道益微，進善之途漸隘。近者，每須任使，常苦乏人，臨事選求，動淹旬朔，姑務應用，難盡當才。豈不以薦舉陵遲，人物衰少，居常則求精太過，有急則備位不充？欲令庶績咸熙，固亦難矣。臣實駑鈍，一無所堪，猥蒙任使，待罪宰相。雖懷竊位之懼，且乏知人之明，自揣庸虛，終難上報。唯廣求才之路，使賢者各以匯征；啟至公之門，令職司皆得自達。臣當謹守法度，考課百官，奉揚聰明，信賞必罰，庶乎人無滯用，朝不乏才，以此為酬恩之資，以此為致理之具。爰初受命，即以上陳，求賢審官，粗立綱制。凡是百司之長兼副貳等官，及兩省供奉之職，並因察舉勞效，須加獎任者，並宰臣敘擬以聞，其餘臺省屬僚，請委長官選擇，指陳才實，以狀上聞。一經薦揚，終身保任，各於除書之內，具標舉授之由，示衆以公，明章得失，得賢則進，考增秩失，實則奪俸贖金，亟得則褒升，亟失則黜免，非止搜揚下位亦可閲試大官前志所謂：『達觀其所舉'，即此義也。自蒙允許，即以宣行。南宮舉人，才至十數，或非臺省舊吏，則是使府佐僚，累經薦延，多曆仕任。議其資望，既不愧於班行；考其行能，又未聞於闕敗。而議者遽以騰口，上煩聖聰，道之難行，亦可知矣。陛下勤求理道，務徇物情，因謂舉薦非宜，復委宰臣揀擇。崇任輔弼，博採輿詞，可謂聖德之盛者。然於委任責成之道，聽言考實之方，閑邪存誠，猶恐有闕。所謂'委任責成'者，將立其事，先擇其人；既得其人，謹謀其始；既謀其始，詳慮其終。終始之間，事必前定，有疑則勿果於用，既用則不復有疑。待終其謀，乃考其事。事愆於素者，革其弊而黜其人；事協於初者，賞其人而成其美，使受賞者無所與遜，見黜者莫得為辭。夫如是，則苟無其才，孰敢當任？苟當其任，必得竭才，此古之聖王委任責成，無為而理之道也。所謂'聽言考實'，虛受廣納，洪接下之規；明目達聰，廣濟人之道。欲知事之得失，不可不聽之於言；欲辨言之真虛，不可不考之於實。言事之得者，勿即謂是，必原其所得之由；言事之失者，勿即謂非，必窮其所失之理。稱人之善者，必詳考行善之跡；論人之惡者，必明辨為惡之端。凡聽其言，皆考其實；既得其實，又察以情；既盡其情，復稽於眾。眾議、情、實，必參相得，然後信其說，獎其誠，如或矯誣，亦寘明罰。夫如是，則言者不壅，聽之不勞，無浮妄亂教之談，無陰邪害善之說，無輕信見欺之失，無潛陷不辯之冤，此古之聖王聽言考實，不出戶而知天下之方也。陛下既納臣而用之，旋聞橫議而止之，於臣謀不責成，於橫議不考實，此乃謀失者得以辭其罪，議曲者得以肆其誣。率是以行，觸類而長，固無必定之計，亦無必實之言。計不定則理道難成，言不實則小人得志，國家所病，常必由之。聖旨以為外議云：'諸司所舉皆有情故，兼受賄賂，不得實才者。'臣請陛下當使所言之人，詳陳所犯之狀，某人受賄，某舉有情，陛下然後以事質於臣，臣復以事質於舉主。若便首伏，則據罪抵刑；如或有詞，則付法閱實。謬舉者必行其罰，誣善者亦反其辜，自然憲典克明，邪慝不作。懲一沮百，理之善經，何必貸其奸贓，不加辯詰，私其公議，不出主名，使無辜見疑，有罪獲縱，枉直同貫，人何賴焉。聖旨又以'官長舉人，法非穩便，令臣並自揀擇，不可信任諸司者。'伏以宰輔，常制不過數人，人之所知，固有限極，必不能遍諳多士，備閱群才。若令悉命群官，理須輾轉詢訪，是則變公舉為私薦，易明揚以暗投。倘如議者之言，所舉多有情故，舉於君上，且未絕私，薦於宰臣，安肯無詐。失人之弊，必乂甚焉。所以承前命官，罕有不涉私謗，雖則秉鈞不一，或自行情，亦由私訪所親，轉為所賣。其弊非遠，聖鑒明知。今又將徇浮言，專任宰臣除吏，宰臣不遍諳識，踵前須訪於人。若訪於親朋，則是悔其覆車，不易其前轍之失也；若訪於朝列，則是求其私薦，必不如公舉之愈也。二者利害，惟陛下更詳擇焉。恐不如委任長官，謹簡僚屬，所揀既少，所求亦精，得賢有鑒識之名，失實當闇謬之責。人之常性，莫不愛身，況於臺省長官，皆是久當朝選，孰肯徇私妄舉，以傷名取責者乎？所謂臺省長官，即僕射、尚書、左右丞、侍郎及侍御史、大夫、中丞是也。陛下比擇輔相，多亦不出其中。今之宰相，則往日臺省長官也；今之臺省長官，乃將來之宰臣也。但是職名暫異，固非行舉頓殊。豈有為長官之時，則不能舉一二屬吏，居宰臣之位，則可擇千百具僚？物議悠悠，其惑斯甚。聖人制事，必度物宜，無求備於一人，無責人於不逮，尊者領其要，卑者任其詳。是以人主擇輔臣，輔臣擇庶長，庶長擇僚佐，所任愈崇，故所擇愈少，所試漸下，故所舉漸輕。進不失倫，則杜絕徼求，將務得人，無易於此。是故選自卑遠，始升於朝者，各委長吏任舉之，則下無遺賢矣；寘於周行，既任以事者，於是宰臣序進之，則朝無曠職矣；才德兼茂，曆事不逾者，然後人主將任之，則海內無遺士矣。夫求才貴廣，考課貴精。求廣在於各選所知，長吏之薦擇是也；考精在於按名責實，宰臣之序進是也。求不廣，則下位罕進；下位罕進，則用常乏人；用常乏人，則懼曠庶職；懼曠庶職，則苟取備員，是以考課之法不暇精也。考課不精，則能否無別；能否無別，則砥礪漸衰；砥礪漸衰，則職業不舉；職業不舉，則品格浸微，是以賢能之功不克彰也。皆失於不廣求人之道，而務選士之精；不思考課之行，而望得人之美。是以望得彌失，務精益粗，塞源浚流，未見其可。臣欲詳懲舊說，伏慮聽覽為煩，粗舉一端，以明其理。往者，則天太后踐祚臨朝，欲收人心，尤務拔擢，洪委任之意，開汲引之門，進用不疑，求訪無倦，非但人得薦士，亦得自舉其才。所薦必行，所舉輒試，其於選士之道，豈不傷於容易哉？然而課責既嚴，進退皆速，不肖者旋黜，才能者驟升，是以當代謂知人之明，累朝賴多士之用太后不惜爵位，以寵四方豪桀自為助，雖妄男子，言有所合，輒不次官之；至不稱職，尋亦廢誅不少縱，務取實才真賢，故當時有"把推碗脫"之語。而一時所得，如姚崇、宋璟輩，皆足以建開元之太平。事見《則天傳》。此乃近於求才貴廣、考課貴精之效也。陛下誕膺寶曆，思致理平，雖好賢之心有逾前哲，而得人之盛未逮往時。蓋由鑒賞獨任於聖聰，搜擇頗難於公舉，但速登延之路，罕施揀覈之方。遂使先進者漸益凋訛，後來者不相接續，施一令則謗沮互起，用一人則瘡痏立成。此乃失於選才太精、製法不一之患也德宗天資猜忌，用人太精，東省閉閣累月，南臺惟一御史。則夫舉用之法，傷易而得人；陛下慎簡之規，太精而失士。是知雖易於舉用，而不易於苟容，則所易者適足廣得人之資，不為害也；不精於法制，而務精於選才，則所精者適足梗進賢之途，不為利也。人之才行，自昔罕全，苟有所長，必有所短。若錄長補短，則天下無不用之人，責短舍長，則天下無不棄之士。加以情有憎愛，趣有異同，假使聖如伊、周，賢如楊、墨，求諸物議，孰免譏嫌？昔子貢問於孔子曰：'鄉人皆好之，何如？'子曰：'未可也。鄉人皆惡之，何如？'子曰：'未可也。不如鄉人之善者好之，其不善者惡之。'蓋以小人、君子，意必相反，其在小人之惡君子，亦如君子之惡小人。將察其情，在審其聽，聽君子則小人道廢，聽小人則君子道消。今陛下謹選宰臣，必以為重於庶品；謹擇長吏，必以為愈於末流。及至宰臣獻規，長吏薦士，陛下則但納橫議，不稽始謀。是乃任以重者輕其言，待以輕者重其事，且又不辨所毀之虛實，不校所議之短長，人之多言，何所不至。是將使人無所措其手足，豈獨選任之道失其端而已乎！"
　　貞元四年，吏部奏："艱難以來，年月積久，兩都士類，散在遠方，三庫敕甲，又經失墜，因此人多罔冒，吏或詐欺。分見官者謂之'擘名'，承已死者謂之'接腳'，乃至制、敕、旨、皆被改張毀裂。如此之色，其類頗多，所以選集加眾，真偽混然。謹具由曆狀樣，乞委觀察使、諸州府縣，於界內應有出身以上，合依樣通狀發到所司攢勘，即奸偽必露，冤抑可明。"
　　貞元九年，御史中丞韋正伯劾奏稱："吏部貞元七年冬京兆府逾濫解送之人，已授官總六十六人。或有不到京銓試，選授官告；又按選格銓狀自書，試日書跡不同，即駁放；殿選違格文者，皆不復驗；及降資不盡，或與注官。伏以承前選曹，乖謬未有如此，遂使衣冠以貧乏待闕，奸濫以賄賂成名，非陛下求才審官之意。"由是刑部尚書劉滋以前任吏部尚書，及吏部侍郎杜黃裳皆坐削階。
　　韓愈《贈張童子序》曰："天下之以明二經舉於禮部者，歲至三千人。始自縣考試定其可舉者，然後升於州若府，其不能中科者，不與是數焉。州若府總其屬之所升，又考試之如縣，加察詳焉，舉其可舉者，然後貢於天子，而升之有司，其不能中科者，不與是數焉，謂之'鄉貢'。有司總州府之所升而考試之，加察詳焉，第其可進者，以名上於天子而藏之，屬之吏部，歲不及二百人，謂之'出身'，能在是選者，厥惟艱哉！二經章句僅數十萬言，其傳注在外皆誦之，又約知其大說，繇是舉者或遠至十餘年，然後與乎三千之數，而升於禮部矣；又或遠至十餘年，然後與乎二百之數，而進於吏部矣。班白之老半焉，昏塞不能及者皆不在是限，有終身不得與者焉。"
　　按：如昌黎公之說，則知唐選舉之法，州府所升者試之禮部，禮部所升者試之吏部，其法截然；且禮部所升之士，其中吏部之選十不及一，可謂難矣。然觀御史韋正伯所劾奏貞元七年冬京兆府逾濫解送之人，已授官總六十六人，則似未經禮部者徑入吏部。又《會要》稱太和元年中書門下奏：'凡未有出身，未有官，如有文學，抵合於禮部應舉；有出身，有官，方合於吏部赴科目選。近年以來，格文差互，多有白身及散、官並稱鄉貢者，並赴科目選。及注擬之時，即妄論資次，曾無格例，有司不知所守。'則知唐中葉以後，法度大段隳廢紊亂矣。
　　憲宗時，宰相李吉甫定考遷之格，諸州刺史、四品以上皆五考。見《考課門》
　　楊於陵為吏部侍郎。初，吏部程判，別詔官參考，齊抗當國，罷之。至是，尚書鄭餘慶移疾，乃循舊制。於陵建言："他官但第判能否，不知限員，有司計員為留遣之格，事不相謀，莫如勿置。"於是有詔三考官止較科目選，至常調悉還吏部。又請修甲曆，南曹置簿相檢實，吏不能為奸。
　　初，吏部選才，將親其人，覆其吏事，始取州縣案牘疑議，試其斷割，而觀其能否，此所以為"判"也。後日月浸久，選人猥多，案牘淺近，不足為難，乃采經集古義，假設甲乙，令其判斷。既而來者益眾，而通經正籍又不足以為問，乃徵僻書曲學隱伏之義問之，唯懼人之能知也。張鷟有《龍筋鳳髓判》，《白樂天集》有《甲乙判》，《元微之集》亦有判百餘篇
　　容齋洪氏《隨筆》曰："唐銓選以身、言、書、判擇人。既以書為藝，故唐人無不工楷法；以判為貴，故無不習熟，而判語必駢儷，今所傳《龍筋鳳髓判》及《白樂天集　甲乙判》是也。自朝廷至縣邑，莫不皆然，非讀書善文不可也。宰臣每啟擬一事，亦必偶數十語，今鄭畋敕語、堂判猶存。世俗喜道瑣細遺事，參以滑稽，目為'花判'。其實乃如此，非若今人握筆據案，只署一字亦可。國初尚有唐餘波，久而革去之，但貌體豐偉，用以取人，未為至論。"
　　按：唐取人之法，禮部則試以文學，故曰策，曰大義，曰詩賦；吏部則試以政事，故曰身，曰言，曰書，曰判。然吏部所試四者之中，則判為尤切，蓋臨政治民，此為第一義，必通曉事情，諳練法律，明辨是非，發摘隱伏，皆可以此覘之。今主司之命題，則取諸僻書曲學，故以所不知而出其所不備；選人之試判，則務為駢四儷六，引援必故事，而組織皆浮詞。然則所得者，不過學問精通、文章美麗之士耳。蓋雖名之曰判，而與禮部所試詩賦、雜文無以異，殊不切於從政，而吏部所試為贅疣矣。陵夷至於五代，干戈侵尋，士失素業，於是所謂試判，遂有一詞莫措，傳寫定本，或只書"未詳"，亦可應舉。蓋判詞雖工，亦本無益，故及其末流，上下皆以具文視之耳。
　　文宗太和元年八月，敕："諸道、諸軍、諸使應奏判官，並每年冬薦等所奏判官，除新開幕府據元額署外，其向後奏請，如是元闕，即云：'闕某職，今奏某人充。'如已有，今更奏，即云：'某職某人緣某事停，奏某人替。'其前使下臺省官合冬薦者，除府使罷外，既有薦用，當其要籍，不合便稱去職。自今已後，如帶職掌授臺省官兩考者，不在冬薦限；如其實有故罷免者，亦須待授官周歲，然後許冬薦，狀中具言罷免事故。其他據品秩合冬薦者，則依元敕。"
　　太和二年三月，都省奏落下吏部三銓注今春旨甲內超資官洪師敏等六十七人。敕："都省所執是格，銓司所引是例，互相陳列，頗似紛紜。所貴清而能通，亦猶議事以制。今選已滿，方此爭論，選人可哀，難更停滯。其三銓已授官，都省落下者，並依舊注，重與團奏，仍限五日內畢。其如官超一資、半資，以今授稍優者，至後選日量事降折。尚書、侍郎注擬不一，致令都省以此興詞，鄭絪、丁公著宜罰一季俸。東銓所落人數較少，楊嗣復罰兩月俸。其今年選格，仍分明標出近例，冀絕徼求。"時尚書左丞崔弘景以吏部注擬多不守文，選人中僥倖者眾，糾按其事，落下甲敕選人輩，惜已成之官。經宰相喧訴，故特降此敕。
　　七年，中書門下奏："今後請京兆、河南尹及天下刺史，各於本府、本道常選人中，擇堪為縣令、司錄、錄事參軍人，具課績、才能聞薦。其諸州先申牒觀察使，都加考覆，申送吏部。至選集日，不要就選場更試書判，吏部尚書、侍郎引詣選曹，試時務狀一道，訪以理民之術，及自陳曆仕以來課績，令其一一條對，擇其理識優長者，以為等第，便以大縣注擬。如刺史所舉並兩人得上下考者，就加爵秩；在任年考已深者，優與進改。其縣令、錄事參軍得上下考兼陟狀者，許非時放選。如犯贓至一百貫已下者，舉主量削階秩；一百貫已上者，移守僻遠小郡。觀察使委中書門下奏聽進止。所舉人中兩人善政、一人犯贓，亦得贖免，其犯贓官永不齒錄。"從之。
　　昭宗天祐元年，敕："應天下州府令、錄，並委吏部三銓注擬。自四月十一日以後，中書並不除授。或諸道薦奏量留，即度可否施行。"
　　《杜氏通典》評曰："按秦法，唯農與戰始得入官。漢南孝悌、力田、賢良、方正之科，乃時令徵辟，而常歲郡國率二十萬口貢止一人。約計當時推薦，天下才過百數，則考精審擇，必獲器能。自茲厥後，轉益煩廣。我開元、天寶之中，一歲貢舉凡有數千，而門資、武功、藝術、胥吏，眾名雜目，百戶千途，入為仕者又不可勝紀，比於漢代，且增數十百倍，安得不重設吏職，多置等級，遞立選限以抑之乎？常情進趨，共慕榮達，升高自下，由邇陟遐，固宜驟曆方至，何暇淹留著績。秦氏列郡四十，兩漢郡國百餘，太守入作公卿，郎官出宰縣邑，便宜從事，闕略其文，無所可否，責以成效，寄委斯重，酬獎亦崇。今之部符三百五十，郡縣差降，復為八九，邑之俊乂，不得有之，事之利病，不得專之，八使十連，舉動咨稟，地卑禮薄，事下任輕，誠曰徒勞，難階超擢，容易而授，理固然也。始，後魏崔亮為吏部尚書，無問賢愚，以停解日月為斷，時沉滯者皆稱其能。魏之失才，實從亮始。洎隋文帝，素非學術，盜有天下，不欲權分，罷州郡之辟，廢鄉里之舉，內外一命，悉歸吏曹，才廁班列，皆由執政。則執政參吏部之職，吏部總州郡之權，罔懲體國推誠、代天理物之本意，是故銓綜失敘，受任多濫。豈有萬里封域，九流叢湊，掄材受職，仰成吏曹，以俄頃之周旋，定才行之優劣，求無其失，不亦謬歟！而後有司尊賢之道，先於文華；辨論之方，擇於書判。靡然趨尚，其流猥雜。所以閱經號為'倒拔'，徵詞同乎射覆，置循資之格，立選數之制，壓例示其定限，平配絕其逾涯，或糊名考覈，或十銓分掌。苟濟其末，不澄其源，則吏部專總，是作程之弊者；文詞取古，是審才之末者；書判又文詞之末也。凡為國之本，資乎人甿；人之利害，系乎官政。欲求其理，在久其任；欲久其任，在少等級；欲少等級，在精選擇；欲精選擇，在減名目。俾士寡而農工商眾，始可以省吏員，始可以安黎庶矣。誠宜斟酌理亂，詳覽古今，推仗至公，矯正前失。或許辟召，或令薦延。舉有否臧，論其誅賞，課績以考之，升黜以勵之。振斯刓弊，其效甚速，實為大政，可不務乎！"
