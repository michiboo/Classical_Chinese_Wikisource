●卷三十　選舉考三

　　○舉士
　　梁太祖開平元年，敕："近年舉人，當秋薦之時，不親試者號為'拔解'，今後宜止絕。"又敕："禮部貢院每年所放明經及第，不得過二十人。"
　　乾化元年，以尚書左僕射楊涉知貢舉，非常例也。開元時，以禮部侍郎專知貢舉，其後或以他官領，多用中書舍人及諸司四品清資官，唯會昌中，命太常卿王起知貢舉，時亦檢校僕射。五代時，或以兵部尚書，或以戶部侍郎、刑部侍郎為之，不專主於禮侍矣。
　　後唐莊宗同光三年，敕："今年新及第進士符蒙正等，令翰林院覆試。升王徽、桑維翰居魁、亞，降符蒙正第四。今後禮部所試，委中書門下子細詳覆奏聞。"
　　明宗天成三年，工部侍郎任贊奏請："諸色舉人不是家在遠方、水陸隔越者，逐處選賓從官僚中藝學精博一人，各於本貫一例分明比試。如非通贍，不許妄給文解。"
　　長興三年，敕："今後落第舉人，所司已納家狀者，次年便赴貢院就試，並免再取文解。"
　　長興四年，禮部貢院奏新立條件如後：
　　一、九經、五經、經明呈帖由之時，試官書"通"、"不"後，有不及格者，唱落後，請置筆硯，將所納帖由分明，卻令自閱，或者試官錯書"通"、"不"，當與改正。如懷疑者，便許請本經當面檢對，如實是錯，即於帖由上書名而退。
　　一、五科常年駁榜出，多稱屈塞。今年並明書所對經書墨義，雲第幾道"不"，第幾道"粗"，第幾道"通"，任將本經書疏照證。如考試官去留不當，許將狀陳訴，當再加考較。如合黜落，妄有披述，當行嚴斷。
　　一、今年舉人有抱屈落第者，許將狀披訴於貢院，當與重試。如貢院不理，即詣御史臺論訴。請自試舉人日，令御史臺差人受舉人訴屈文狀，並引本身勘問所論事件。或知貢舉官及考試官已下敢受貨賂，升擢親朋，屈抑藝能，陰從請託，及不依格去留，一事有違，請行朝典。
　　一、懷挾書策，舊例禁止。請自今後入省門搜得文書，不計多少，準例扶出，殿將來兩舉。
　　一、遙口受人、回換試處及抄義題帖書時諸般相救，準例扶出，請殿將來三舉。
　　一、藝業未精，准格落下，恥見同人，妄扇屈聲，擬為將來基址；及他人帖對過場數多者，便生誣玷，或羅織謳罵者，並當收禁，牒送御史臺，請賜敕鞫。如知貢舉官及考試官事涉私徇，屈塞藝士，請行朝典。若虛妄者，請嚴行科舉，牒送本道重處色役，仍永不得入舉場，同保人亦請連坐，各殿三舉。
　　奉敕"宜依"。
　　又奏："准《會要》：貢人至元日列在方物之前，以備充庭之禮。近來直至臨鎖院前，赴應天門外朝見。今後請令舉人復赴正仗如舊法。或以人數不少，請只取諸科解頭一人就列，其餘續到者俟齊日別令朝見奉敕依。"
　　石林葉氏曰："唐末，禮部知貢舉，有得程文優者，即以已登第時名次處之，不以甲乙為高下也，謂之'傳衣缽'。和凝登第，名在十三，後得範魯公質，遂處以十三。其後範登相位，官至太子太傅，封國於魯，與凝皆同，世以為異也。"
　　後周太祖廣順三年，敕："禮部貢院於引試之前，精加考校，逐場去留。無藝者，雖應舉年深，不得饒借場數。有藝者，雖遭黜落，並許陳訴，只不得街市省門故為喧競，及投無名文字訕毀主司，如有故違，必行嚴斷，配流邊遠，同保人永不得赴舉。主司不得受薦託書題，如有書題，密具姓名聞奏，其舉人不得就試。"又令："今後舉人須取本鄉貫文解，若鄉貫阻隔，只許兩京給解。"
　　南唐設科舉，既而罷之。
　　先公曰："按《五代通錄》，自梁開平至周顯德未嘗無科舉，而偏方小國兵亂之際，往往廢墜。如江南號為文雅最盛，然江文蔚、韓熙載皆後唐時中進士第，宋齊邱、馮延已仕於南唐，皆白衣起家為秘書郎，然則南唐前此未嘗設科舉，科舉昉於此時耳，顧以江文蔚一言罷之。如以文蔚之言'前朝進士公私相半'為譏，則文蔚固亦前朝進士也。然明年以徐鉉建言，復置科舉。暨我朝開寶中，唐之為國不一二年將亡，而猶命張佖典貢舉，放進士，可悲也已！"
　　世宗顯德二年，敕："國家設貢舉之司，求俊茂之士，務詢文行，以中科名。比聞近年以來，多有濫進，或以年勞而得第，或因媒勢以出身。今歲所貢舉人，試令看詳，果見紕繆，須至去留。其李覃、何曮、楊徽之、趙鄰幾等四人宜放及第，其嚴說、武允成、王汾、閭邱舜卿、任惟吉、周度、張慎微、王翥、馬文、劉選、程浩然、李進等一十二人藝學未精，並宜黜落，且令苦學，以俟再來。禮部侍郎劉溫叟失於選士，頗屬因循，據其過尤，合行譴謫，尚示寬恕，特與矜容，劉溫叟放罪。將來貢舉公事，仍令所司具條理奏聞。"
　　其年五月，尚書禮部侍郎、知貢舉竇儀奏："其進士請今後省卷限納五卷以上，於中雖有詩、賦、論各一卷，餘外雜文、歌篇，並許同納，只不得有神道碑、志文之類。其帖經對義，並須實考通三已上為合格，將來卻覆試，候考試終場，其不及人以文藝優劣定為五等：取文字乖舛、詞理紕繆最甚者為第五等，殿五舉；其次者為第四等，殿三舉；以次稍優者為第三等、第二等、第一等，並許次年赴舉。其所殿舉數，並於所試卷子上朱書，封送中書門下，請行指揮及罪發解試官、監官等。其諸科舉人，若合解不解，不合解而解者，監官、試官為首罪，勒停見任；舉送長官，聞奏取裁。監官、試官如受賂，及今後進士如有倩人述作文字應舉者，許人告言，送本處色役，永不得仕進，同保人知者殿四舉，不知者殿兩舉。受倩者如見在官停任，選人殿三選，舉人殿五舉，諸色人量事科罪。"從之。
　　又奏："諸科舉人所試墨義，第一場十'否'者殿五舉，第二場、第三場十'否'者殿三舉，其三場內凡有九'否'殿一舉。"
　　按：貢舉而以墨義之"通"、"否"為升黜，淺陋殊甚，有同兒戲。然"否"之多者，殿舉亦如之，猶略有古人簡不率者示罰之遺意雲。
　　竇儀又奏："乞依唐穆宗時考試及第進士，先具姓名、雜文申送中書請奏覆訖，下當司與諸科一齊放榜。"五年，右諫議大夫、知貢舉劉濤於東京試士，放榜後，率新及第進士劉坦已下一十五人來赴行在，以其所試詩賦進呈。上以其詞多紕繆，命翰林學士李昉覆試，退落郭浚、趙保雍等七人，濤坐責官。
　　《五代登科記》總目：
　　梁太祖開平二年，進士十八人，諸科五人。
　　三年，進士十九人，諸科四人。
　　四年，進士十五人，諸科一人。
　　五年，進士二十人，諸科十人。
　　乾化二年，進士十一人，諸科一人。
　　三年，進士十五人。
　　四年，停舉。
　　五年，進士十三人，諸科二人。
　　貞明二年，進士十二人，諸科一人。
　　三年，進士十五人，諸科二人。
　　四年，進士十二人，諸科二人。
　　五年，進士十三人，諸科一人。
　　六年，進士十二人，諸科三人。
　　七年，停舉。
　　龍德二年，進士十四人，諸科二人。
　　三年，停舉。
　　唐莊宗同光二年，進士十四人，諸科二人。
　　三年，進士四人。
　　四年，進士八人，諸科二人。
　　明宗天成二年，進士二十三人，諸科九人。
　　三年，進士十五人，諸科四人。
　　四年，進士十三人，諸科二人。
　　長興元年，進士十五人，重試落下八人，諸科一人。
　　二年，進士四人。
　　三年，進士八人，諸科八十一人。
　　四年，進士二十四人，諸科一人。
　　湣帝長興五年，進士十七人，諸科一人。
　　廢帝清泰二年，進士十四人，諸科一人。
　　三年，進士十三人。
　　晉高祖天福二年，進士十九人。
　　三年，進士二十人。
　　四年、五年，停貢舉。
　　六年，進士十一人，諸科四十五人。
　　七年，進士七人。
　　八年，進士七人。
　　九年，進士十三人，諸科五十六人。
　　開運二年，進士十五人，諸科八十八人。
　　三年，進士二十人，諸科九十二人。
　　漢高祖天福十二年，進士二十五人，諸科一百五十五人。
　　隱帝乾祐元年，進士二十三人，諸科一百七十九人。
　　二年，進士十九人，諸科八十人。
　　三年，進士十七人，諸科八十四人。
　　周高祖廣順元年，進士十三人，諸科八十七人。
　　二年，進士十三人，諸科六十六人。
　　三年，進士十人內落下二人，諸科八十三人。
　　世宗顯德元年，進士二十人，諸科一百二十一人。
　　二年，進士十六人，諸科一百十六人。
　　三年，進士六人，諸科二十九人。
　　四年，進士十人，諸科三十五人。
　　五年，進士十五人，內落下七人，諸科七十二人。
　　六年，進士十人，諸科五十人。
　　按：五代五十二年，其間惟梁與晉各停貢舉者二年，則降敕以舉子學業未精之故，至於朝代更易，干戈攘搶之歲，貢舉未嘗廢也。然每歲所取進士，其多者僅及唐盛時之半，土宇分割，人士流離，固無怪其然。但《三禮》、《三傳》、學究、明經諸科，唐雖有之，然每科所取甚少，而五代自晉、漢以來，明經諸科中選者，動以百人計。蓋帖書、墨義，承平之時，士鄙其學而不習，國家亦賤其科而不取，故惟以攻詩賦中進士舉者為貴。喪亂以來，文學廢墜，為士者往往從事乎帖誦之末習，而舉筆能文者固罕見之，國家亦姑以是為士子進取之塗，故其所取反數倍於盛唐之時也。國初，諸科取人亦多於進士，蓋亦承五季之弊雲。
　　歐陽公《什邡陳氏榮鄉亭記》曰："什邡之吏特不喜儒，必摧辱中傷之。民既素饒，樂鄉里，不急祿仕，又苦吏之為，故未嘗有儒其業與服以遊者。甚好學者，不過專一經，工歌詩，優遊自養，為鄉丈人而已。逮陳君岩夫始為進士，然亦未嘗敢儒衣冠謁縣門，出入閭巷必鄉其服。已而州下天子詔書，索鄉舉秀才，岩夫始改服詣門應詔，吏方相驚。既州試之，送禮部，中丙科以歸省其父，曰：'噫！吾始惡進士之病已，而不知其可以為榮也。'乃築亭以旌之。"晁歸來子序張穆之《觸鱗集》曰："五季文物蕩盡，而魯儒猶往往抱經伏農野，守死善道，蓋五十年不改也。太祖皇帝既定天下，魯之學者始稍稍自奮，白袍舉子，大裾長紳，雜出戎馬介士之間，父老見而指以喜曰：'此曹出，天下太平矣。'方是時，厭亂，人思復常，故士貴，蓋不待其名實加於上下，見其物色士類，而意已悅安之，此儒之效也。"愚嘗讀此二篇，而後知五代之時，雖科舉未嘗廢，而士厄於離亂之際，不得卒業，或有所長，而不能以自見，老死閭閻，不為少矣！
　　宋朝禮部貢舉，設進士、九經、五經、《開元禮》、《三史》、《三禮》、《三傳》學究、明經、明法等科，皆秋取解，冬集禮部，春考試。合格及第者，列名放榜於尚書省。凡進士，試詩、賦、雜文各一首，策五道，帖《論語》十帖，對《春秋》或《禮記》墨義十條。九經，帖書一百二十帖，對墨義六十條。五經，帖書八十帖，對墨義五十條。《三禮》，對墨義九十條；《三傳》，一百一十條；《開元禮》《三史》各三百條。學究，《毛詩》對墨義五十條，《論語》十條、《爾雅》、《孝經》其十條、《周易》、《尚書》各二十五條。明法，對律令四十條，兼經並同《毛詩》之制。各間經引試，通六為合格，仍抽卷問律，本科則否。皆本貫發解，若有鄉貫阻越及在化外，得於開封府投牒，奏俟朝旨。諸州以本判官試進士，錄事參軍試諸科，或不曉經藝，即選以次官充諸科，並本判官監試。試紙，長官印署面給之。帖經對義，監官、試官對考通否，逐場定去取。凡試日，壞挾所業經義及遙口相授者，即時遣出。所試合格，取通多業精者為上，餘次之。解文，首具元請解及已落見解人數，所試經義，朱書"通"、"否"，監官、試官署名於其下。進士文卷、諸科義卷、帖由，並隨解文送貢院。其有殘廢篤疾，並不得預解。或應解而不解，不應解而解，監官、試官為首罪，停所任，受賂以枉法論，長官聽朝旨。凡見任官應進士舉，謂之"鎖廳試"。所屬官司先以名聞，得旨而後解。既集貢院，十人或五人同保，不許有大逆人緦麻以上親及諸不孝不悌，隱匿工商異類、僧道歸俗之徒。家狀並試卷之首，署年及舉數、場第、鄉貫，不得增損移易，以仲冬收納，月終而畢。將臨試期，知舉官先引問聯保，與狀僉同而定焉。凡就試，禁挾書為奸，進士試詞賦，唯《切韻》、《玉篇》不禁。進士文理紕繆者，循舊制殿五舉；諸科初場十"否"殿五舉，第二、第三場十"否"殿三舉，第一至第三場九"否"並殿一舉。殿舉之數，朱書於試卷，送中書門下。諸已發解及進士，雖有挾書之禁，而不搜索。
　　太祖皇帝建隆三年，詔："及第人不得拜知舉官子弟弟侄，及目為師門、恩門，並自稱門生。"故事，知舉官將赴貢院，臺閣近臣得薦所知進士之負藝者，號曰："公薦。"上慮其因緣挾私，詔禁之。
　　乾德元年，詔曰："一經皓首，十上千名，前史之明文、昔賢之苦節，懸科取士，固當優容。按舊制，九經一舉不第而止，非所以啟迪仕進之路也。自今一依諸科，舉人許令再應。"
　　按：自唐以來，所謂明經者，不過帖書、墨義而已。愚嘗見東陽麗澤呂氏家塾，有刊本呂許公夷簡應本州鄉舉試卷，因知墨義之式蓋十餘條，有云："作者七人矣。請以七人之名對。"則對云："七人，某某也。謹對。"有云："見有禮於其君者，如孝子之養父母也。請以下文對。"則對云："下文曰：'見無禮於其君者，如鷹鸇之逐鳥雀也。'謹對。"有云："請以註疏對"者，則對云："註疏曰云雲。謹對。"有不能記憶者，則只云："對未審。"蓋既禁其挾書，則思索不獲者不容臆說故也。其上則具考官批鑿，如所對善，則批一"通"字；所對誤及未審者，則批一"不"字。大概如兒童挑誦之狀，故自唐以來賤其科，所以不通者，殿舉之罰特重，而一舉不第者不可再應，蓋以其區區記問猶不能通悉，則無所取材故也。藝祖許令再應，待士之意亦厚矣。
　　乾德五年，盧多遜知貢舉，上復詔參知政事薛居正於中書覆試，皆合格，乃賜及第。
　　先是，陶榖子邴擢上第，上曰："聞榖不能訓子，邴安得登第？"乃詔："食祿之家有登第者，禮部具析以聞，當令覆試。"
　　開寶三年，詔禮部貢院閱貢士及諸科十五舉以上終場者，具姓名以聞。至是，籍到司馬浦等一百六人，並賜本科出身此特奏名恩例之始。
　　五年，初，歲取進士不過十數人，知貢舉奏合格人姓名而已。至是，禮部試到進士安守亮等十一人及諸科十七人，上召對講武殿，始下制放榜，新制也。
　　六年，李昉知貢舉，取宋准等十一人，上以進士武濟川、《三傳》劉睿材質最陋，黜去之。濟川，昉鄉人也，上頗不悅。會有訴昉用情取捨者，上乃令籍終場下第人姓名，得三百六十人，皆召見，擇其一百九十五人，並准以下，乃禦講武殿各賜紙劄，別試詩賦。命殿中侍御史李瑩等為考官，得進士二十六人、五經四人、《開元禮》七人、《三禮》三十八人、《三傳》二十六人、《三史》三人、學究十八人、明法五人，皆賜及第，又賜錢二十萬以張宴會。昉等尋皆坐責。自茲殿試遂為常例。
　　是歲，新修《開寶通禮》成，詔："鄉貢《開元禮》宜改稱鄉貢《通禮》，本科並以新書試問。"
　　江南進士林松、雷說試不中格，以其間道來歸，並賜《三傳》出身。
　　是歲，詔貢士之下第者，特免將來請解，許直詣貢部。
　　八年，親試舉人，得王嗣宗等三十六人。
　　按：殿前試士始於唐武后，然唐制以考功郎中任取士之責，後不過下行其事，以取士譽，非於考功已試之後再試之也。開元以後，始以禮部侍郎知貢舉，送中書門下詳覆，然惟元和間，錢徽為侍郎知貢舉，宰相段文昌言其取士不公，覆試多不中選，徽坐免官。長慶以後，則禮部所取士，先詳覆而後放榜，則雖有詳覆之名，而實未曾再試矣。五代以來，所謂詳覆者，間有升黜人。宋太祖乾德六年，命中書覆試，則以帝疑陶榖之子不能文而中選，故覆之，亦未嘗別為之升黜也。至開寶六年，李昉知舉，放進士後，下第人徐士廉等打鼓論榜，上遂於講武殿命題重試。禦試自此試始。昉等所取十一人，重試共取二十六人，然於昉等所取十一人內，只黜武濟川一人，餘十人則高下一依元次，而續取到二十六人，不過附名在此十人之後，共為一榜，然則是年雖別試而共為一榜，亦未嘗有省試、殿試之分也。至八年，覆試禮部貢院合格舉人王式等於講武殿，內出試題，得進士三十六人，而以王嗣宗為首；王式者，禮部所定合格第一人，則居其四。蓋自是年禦試始別為升降，始有省試、殿試之分，省元、狀元之別雲。
　　九年，詔翰林學士李昉等閱諸道所解孝弟力田等人，試問所業，毋可采，乃悉退去。詔劾本部官濫舉之罪見《孝廉門》。
　　太宗太平興國二年，上初即位，思振淹滯，顧謂侍臣曰："朕欲博求俊彥於科場中，非敢望拔十得五，止得一二，亦可為致治之具矣。"於是禮部上所試合格人姓名，上御講武殿覆試，內出詩賦題，賦韻平仄相間，依次用。命李昉、扈蒙定其優劣為三等，得呂蒙正以下一百九人。越二日，覆試諸科，得三百餘人，並賜及第。又詔禮部閱貢籍，得十舉以上至十五舉進士、諸科一百八十餘人，並賜出身；九經七人不中格，亦憐其老，特賜同《三傳》出身。凡五百餘人，皆賜綠袍靴笏，賜宴開寶寺，上自為詩二章賜之。第一、第二等進士及九經授將作監丞、大理評事，通判諸州，其餘皆優等注擬，寵章殊異，歷代未有也。薛居正等言取人太多，用人太驟，不聽。
　　唐朝有敕賜及第，以表特恩，至是，禦試中第者皆稱之。其後文學之臣有不由科第者，或獻文別試，亦敕賜進士及第。
　　按：是年諸道所發貢士，得五千二百餘人，賜第者共五百餘人，為十取其一。
　　石林葉氏曰："國初取進士，循唐故事，每歲多不過三十人。太宗初即位，天下已定，有意於修文，嘗語宰相薛文惠公治道長久之術，因曰：'莫若參用文武之士。'是歲禦試題，以'訓練練將'為賦，'主聖臣賢'為詩，蓋示以參用之意。特取一百九人，自唐以來未之有也。遂得呂文穆公為狀頭，李參政至第二人，張僕射齊賢、王參政化基等數人皆在其間。自是連放五榜，通取八百一人，一時名臣悉自茲出矣。"
　　三年九月，上御講武殿試禮部貢士舉人，進士加論一首，自是以三題為准。故事，禮部惟春放榜，至是秋試，非常例也。是冬，諸州舉人並集，會將親征北漢，罷之。自是每間一年或二年乃貢舉。
　　按：《選舉志》言是年試進士始加論一首，然考《登科記》所載，建隆以來，逐科試士皆是一賦、一詩、一論，凡三題，非始於是年也。
　　五年，覆試進士，得蘇易簡以下一百二十一人，並分甲乙之第，賜宴。
　　時顏明遠、劉昌言、張觀、樂史等四人皆以見任官舉進士，上惜科第不與，特授近藩掌書記。
　　是歲，有趙昌國者，求應百篇舉謂一日作詩百篇。不設此科，求應者即試之，上出雜題二十字曰"松風雪月天，花竹鶴雲煙，詩酒春池雨，山僧道柳泉"。各令賦五篇，篇八句。逮日旰，僅成數十首，率無可觀。上以此科久廢，特賜及第，以勸來者。仍詔有司今後應百篇舉，約此題為式。
　　七年，詔："諸州長吏解送舉人，取版籍分明，為鄉里所推，仍十人為保，保內有行止逾違者連坐，不得赴舉。"
　　八年，詔曰："歲千秋賦，是曰彝章。爰自近年，遂隳前制，止一偕於計吏，許常赴於貢闈，豈足程功，頗容徼幸。復歸舊貫，允葉至公。宜令諸道下第舉人依舊重請文解。"
　　是年，試進士始分三甲，第一甲並知縣。
　　雍熙二年，令考官親戚別試。是年，親試舉人，初唱名賜第，賜梁顥以下一百七十餘人，諸科一百餘人。李昉、呂蒙正之子皆入等，上以勢家不宜與孤寒競進，罷之。左右言尚有遺材，復試又得洪湛等七十餘人，諸科三百餘人，並賜及第。
　　四年，先是，上閱試舉人，累日方畢，宰相屢請以春官之職歸有司，如唐故事，乃詔歲命春官知舉。
　　端拱元年，禮部放進士程宿以下二十八人，諸科一百一十人。榜既出，而謗議蜂起，上意其遺材，遽召下第人覆試於崇政殿，得進士馬國祥以下及諸科凡七百人，以試中為目，用白詔紙書其名氏以賜之，令權知諸縣簿、尉。六月，又命右正言王世則等召諸下第進士及諸科於武成王廟重試，得合格數百人。上覆試詩賦，又拔進士葉齊以下三十一人，諸科八十九人，並賜及第。
　　容齋洪氏《隨筆》曰："太宗雍熙二年、端拱元年，禮部放進士之後，慮有遺材，至於再試再放。雍熙復試凡百七十六人，端拱復試諸科，因此得官者至於七百，一時待士可謂至矣。然太平興國末，孟州進士張雨光以試不合格，縱酒大罵於街衢中，言涉指斥，上怒，斬之，同保九輩永不得赴舉。恩威並行，至於如此。"二年，親試舉人，有中書吏人及第，上令奪所授敕牒，乃詔禁吏人應舉。
　　淳化三年，是歲，諸道舉人凡萬七千餘人，蘇易簡知舉，殿試始令糊名考校。內出《卮言日出賦》題，試者不能措辭，相率叩殿檻上請。有錢易者，日未中三題皆就，以其輕俊，特命黜之。得孫何以下三百餘人，諸科八百餘人，就宴，賜御製詩三首、箴一首，又詔刻《禮記　儒行篇》賜近臣及京朝官受任於外者，並以賜何等。初，內殿策士，例賜禦詩以寵之，至陳堯叟始易以箴，至是，詩箴並賜。
　　舊制，《三史》、《通禮》各試三十場，每場墨義十道。制："自今只試墨義十五場，餘十五場抽卷令面讀，能知義理、分辨其句、識難字者為合格，不合者落。"
　　自端拱元年試士罷，進士擊鼓訴不公後，次年，蘇易簡知貢舉，固請禦試。是年，又知貢舉，既受詔，徑赴貢院，以避請求。後遂為例。
　　容齋洪氏《隨筆》曰："淳化三年，太宗試進士，出《卮言日出賦》題，孫何不得知所出，相率叩殿檻，乞上指示之，上為陳大義。景德二年，禦試《天道猶張弓賦》後，禮部貢院言：'近進士惟鈔略古今文賦，懷挾入試。昨者，禦試以正經命題，多懵所出。'則知題目不示以出處也。大中祥符元年，試禮部進士，內出《清明象天賦》等題，仍錄題解，摹印以示之。至景祐元年，始詔禦藥院：禦試曰，進士題目，具經史所出摹印給之，更不許上請。"
　　按：藝祖、太宗皆留意於科目，然開寶八年，王嗣宗為狀元，止授秦州司理參軍，嘗以公事忤知州路沖，沖怒，械繫之於獄。然則當時狀元所授之官既卑，且不為長官所禮，未至如後世"榮進素定，要路在前"之說也。至太平興國二年，始命第一、第二等進士及九經授將作監丞、大理評事，通判諸州，其次皆優等注擬，凡一百三十人。淳化二年試士，第一甲至三百二人，皆賜及第。太宗時，惟此二年科目恩數最為優渥。《涑水記聞》言太平興國之事，以為太祖幸西都，張齊賢以布衣獻策，帝善之，歸語太宗曰："吾幸西都得一張齊賢，我不欲官之，汝異日可收以自輔。"是榜齊賢中選，適在數十人後，及注官，乃詔盡與超除。如此，則是通榜恩數之厚，是太宗欲曲為張齊賢之地。馬永卿《語錄》載淳化二年之事，則以為武當山道士鄧若拙嘗出神，見二仙官相語曰："來春進士榜，有宰相三人，而一人極低，如何！"對曰："高低不可易也，獨甲科可易，不若以第二甲為第一甲。"道士覺以告人。既而唱名，上適有宮中之喜，因謂近臣："第一甲多放幾人，言止則止。"遂唱第一甲，上意亦忽忽忘之，至三百人，方悟。是年榜三百五十三人，而第一甲三百二人，第二甲五十一人，丁謂第四人，王欽若第十一人，張士遜第二百六十人。後丁謂、王、張皆為宰相。如此，則是黃甲人數之多，是神物慾曲為張士遜之地。二說頗涉偏私詭異，故李大性所著《典故辨疑》深言其不然。愚以為太宗寤寐英賢，如恐不及，時出特恩，以示獎勵，故初無一定之例。有如太平興國二年、三年，第一等、第二等並授通判，而五年則前二十三名授通判，八年則第一甲授知縣，雍熙二年第一等為節察推官，淳化三年則止前四名授通判，則累科授官之崇庳無定例也。分甲取人，始於太平興國八年，然是年第三甲五十四人，第二甲一百五十七人，反三倍於第三甲之數。端拱元年、二年，則又不分甲。淳化三年，第二甲五十一人，第一甲三百二人，反六倍於第二甲之數，則累科分甲人數之多少無定例也。好事者徒見二張致身宰輔，而不擢高科，而二科恩例適爾優厚，故必以為曲為二人之地耳。
　　真宗咸平元年，詔禮部放榜，得進士孫僅以下五十人，高麗賓貢一人。自淳化五年停舉凡五年，至是始行之。
　　其年，密州發解官坐薦送非人，當入金，特詔停任。因詔告諭諸路，以警官吏。
　　容齋洪氏曰："按《登科記》，孫僅榜五十人，自第一至十四人，惟第九名劉燁為河南人，餘皆貫開封府，其下二十五人亦然。不應都人士中選如是其多，疑外方寄名託籍，為進取之便耳。"
　　二年，詔："天下貢舉人應三舉者，今歲並免取解，自餘依例舉送。"
　　三年，親試舉人，上臨軒三日無倦色，得進士陳堯咨以下四百九人，諸色四百三十餘人。又試進士五舉、諸科八舉，及嘗經禦試，或年逾五十者，得進士及諸科凡九百餘人，共千八百餘人，其中有晉天福隨計者。較藝之詳，推恩之廣，近代未有也。
　　詔曰："孔門四科，德行為貴。言念近歲，偷薄成風，務扇朋遊，以圖進取，潛相詬病，指摘瑕疵，有玷士倫，頗傷俗化。自今兩京、諸路所解舉人，宜先廉訪行實，或藝文可采而操履有虧，投書匿名，飾詞訕上之類，並嚴加懲斷，勒歸鄉縣課役，永不得就舉。如輒敢解送，所由官吏必當論罪，仍令御史臺覺察之。"
　　又親試河北貢舉人，賜進士齊革等十三人、諸科三百四十五人及第、同出身。既下第，求試武藝及量材錄用者又五百餘人，悉賜裝錢慰遣之，命禮部敘為一舉。
　　容齋洪氏《隨筆》曰："國朝科舉取士，及太平興國以來，恩典始重，然各出一時制旨，未嘗輒同。士子隨所得而受之，初不以官之大小有所祈訴也。太平之二年，進士一百九人，呂蒙正以下四人得將作丞，餘皆大理評事，充諸州通判。三年，七十四人，胡旦以下四人將作丞，餘並為評事，充通判及監當。五年，一百二十一人，蘇易簡以下二十三人皆將作丞、通判。八年，二百三十九人，自王世則以下十八人評事、知縣，餘授判、司、簿、尉，未幾，世則等移通判，簿、尉改知令、錄，明年並遷守評事。雍熙二年，二百五十八人，自梁顥以下二十一人才得節察推官。端拱元年，二十八人，自程宿以下但權知諸縣簿、尉。二年，一百八十六人，陳堯叟、曾會至得光祿丞、直使館，而第三人姚揆但防禦推官。淳化三年，三百五十三人，孫何以下二人將作丞，二人評事，第五人以下皆吏部注擬。咸平元年，孫僅但得防推。二年，孫暨以下但免選注官。蓋此兩榜，真宗在諒闇，禮部所放，故殺其禮。及三年，陳堯咨登第，然後六人將作丞，四十二人評事，第二甲一百三十四人節使推官、軍事判官，第三甲八十人防團軍事推官。"
　　四年，詔："淄、青、齊州及河北經蕃寇蹂踐處，貢舉許免取解。"此泛免之始
　　五年，親試舉人，得進士王曾以下三十八人，《九經》、諸科百八十人。是歲，貢舉人集闕下萬四千五百餘人，陳恕知貢舉，所取士甚少進士、諸科共取二百一十八人，約六十六人取一人，諸州舉送官被黜責者甚眾。
　　景德二年，親試舉人，得進士李迪等二百四十餘人，特奏一百餘人，諸科五百餘人，諸科特奏七十餘人。先是，迪與賈邊皆有聲場屋，及禮部奏名，而兩人皆不與。考官取其文觀之，迪賦落韻，邊論"當仁不讓於師"，以"師"為"眾"，與註疏異，特奏令就禦試。參知政事王旦議："落韻者失於不詳審耳；舍註疏而立異，不可輒許，恐士子從今放蕩，無所準的。"遂取迪而黜邊。當時朝論大率如此。
　　虞部員外郎、知鄭州王矩上書自薦，求進士第。上以矩自燕薊歸化，居官清白而自強學業，特賜及第，驛召赴聞喜宴。上以去歲河朔用兵，民甚驚擾，其乘城捍寇，多出士人，故廣示甄采。
　　詔應賜進士、諸科同出身，試將作監主簿者，並令守選。故事，登科皆有選限；近制，及第即命以官。上初復廷試，賜出身者亦免選；至是，策名之士尤眾，多設等級，以振淹滯，雖藝不及格，悉賜同出身，試秩解褐，故令有司循用常調，以示甄別。又詔："貢舉之門，因循為弊，躁競斯甚，繆濫益彰。宜令權住二年，庶使服勤，更專學問，無失大成之術，式符虛佇之懷。仍委禮部貢院：自今科場，務精考試，無容濫進，用革澆風。比又有州郡全無解送，是謂曠官。其諸路府州將來秋賦，當職官如依前顧避，全不解人，致有上言，必行朝典。"
　　禮部貢院上言："請諸色舉人各歸本貫取解，不得寄應，及權買田產立戶，諸州取解發寄應舉人，長吏以下請依例科罪，犯者罪亦如之。有鄉里遐遠，久住京師，許於國子監取解，仍須本鄉命官委保，判監引驗，乃得附學，發解日奏。請差官考試。"
　　三年，詔："進士就試，不許繼燭。自今開封府、國子監、諸路州府，據秋賦投狀舉人，解十之四，如藝業優長，或荒繆至甚，則不拘多少。今歲秋賦，止解舊人，新人且令習業。川、廣舊取解人，並許免解。"
　　翰林學士晁迥等議："令諸州約分數解送，或自來舉子止有三兩人，欲聽全解，或其間才業卓然不群者，別以名聞。其文武升朝官適親，許附國學。"此胄試之始
　　貢院言："昨詳進士所納公卷，多假借他人文字，或用舊卷，或為傭書人易換文本，是致考校無准。請自今並令舉人親自投納，於試紙前親書家狀。如將來程試與公卷全異，及所試文字與家狀書體不同，並駁放之。或假用他人文字，辨認彰露，即依例扶出，永不得赴舉。其知舉官亦望先一月差入貢院，考較公卷，分為等第。如事業殊異者，至日更精加試驗，所冀抱藝者不失搜羅，躁進者難施偽濫。"
　　四年，令禮部糊名考較。先是，上嘗問輔臣以天下貢舉人數，王旦曰："萬三千有餘，約常例奏名十一而已。"上曰："若此，則當黜者不啻萬人矣。典領之官，必須審擇。晁迥兢畏，當以委之。"且謂滕元晏少交遊，命迥等知貢舉，元晏等封印卷首。凡封卷首及點檢詳試別命官皆始此，先糊名用之殿試，今復用之禮部也。初，陳彭年舉進士，以輕俊為宋白所出，於是彭年與迥等更定條制，設關防，不復揀擇文行。雖杜絕請託，然寘甲科者多非人望，自彭年始也。
　　大中祥符元年，南省下第舉人周叔良等百二十人訟知貢舉官朋附權要，抑塞孤寒，列上勢家子弟四十餘人，文字淺近，非合奏名。上曰："貢舉謗議，前代不免。朕今召所謂勢家子弟者，別坐就試。"既而叔良等所陳皆妄，命配隸許州。
　　二年，禮部貢院言："准詔議定國子監、兩京、諸路以五次解到舉人內，取一歲數多者，自今解十之三，永為定式。"詔令於五年最多數中特解十之五，庸振淹滯，以廣搜羅。
　　六月，親試東封路服勤詞學、經明行修，賜進士梁固以下三十一人。
　　四年，親試祀汾陰路服勤詞學、經明行修，賜進士張師德以下三十一人。
　　按：自雍熙、端拱而後，取士之法，省試之後乃有殿試，已為定例。獨此二年《會要》所載，乃停貢舉年分，禮部未嘗放進士，然則此六十餘人者，乃是封禪特恩所試，如後來進省到殿之類是也。
　　四年，開封府進士郭顏、孫碩等同保赴舉，碩預薦，顏被黜，詣府自首有服紀不當赴舉，欲以累碩。上惡其險躁無儒行，令配顏蔡州，勿齒儒籍。又詔曰："如聞河朔諸州解送舉人難於考核，頗多黜落。宜令轉運使於落解舉人最多處，內有顯負苦辛者，遣官別加考試，及格人送禮部。"
　　五年，上聞貢院監門官以諸科舉人挾書為私，悉解衣閱視，失取士之體，亟令止之。又令貢院錄諸州發解試題以聞，以將廷試，慮或重復。自是用以為例。　又詔令自今貢舉人曾預南省試者，犯公罪特聽罰贖。
　　先是，挾書赴試者，並同保人殿一舉。是歲試諸科，以挾書扶出者十八人，計同保九十三人，而十二人當奏名。有司以聞，上特令赴殿試，乃詔禮部裁定殿舉之制。禮部言："諸科懷挾書策，比對義十'不'、詞理紕繆者情理稍重；其進士所挾，未必全是所試文字。請自今挾書犯者依條殿舉，其同保殿舉指揮更不施行。"奏可。
　　八月，詔："諸衛將軍、諸司使副、三班、知州處貢舉人，令通判、幕職、錄事參軍及考試官解發，知州止同署解狀，所解不當，亦免其罪。"
　　七年，詔："諸州解送舉人內黜落多處，宜令本州選官覆試，取藝業優長者送禮部，以二月一日為限。進士、諸科其曾經殿試，並河北、陝西諸科曾至終場，及他州兩至終場下第者，悉免取解。"
　　容齋洪氏《隨筆》曰："天禧三年，京西轉運使胡則言：'滑州進士王世質等訴本州黜落，即取元試卷付許州通判崔立看詳，立以為世質等所試不至紕繆，已牒滑州依例解發。'詔轉運司具析不先奏裁，直令解發緣由以聞，其試卷仰本州繳進，世質等仍未得解發。及取到試卷，詔貢院定奪，乃言詞理低次，不合充薦，復黜之，而劾胡則、崔立之罪。蓋是時貢舉條制猶未堅定，故有被黜而來訴其枉者，至於省試亦然，如葉齊之類由此登第，後來無此風矣。"
　　八年，始制謄錄院。
　　時懷、衛、濱州以部內官屬少進士登科者，因聚數州進士都試之。乃詔："自今諸州發解，如乏試官，宜令轉運司選鄰州官充，不得移舉就他州並試。"
　　天禧二年，詔："自今鎖廳，應舉人所在長吏先考試藝業，合格者始聽取解。如至禮部不及格，當停見任，其前後考試官、舉送長官皆重寘罪。"至天聖時，除其法。
　　四年，詔以近年開封府舉人稍多，屢致詞訟，令翰林學士承旨晁迥等議定條制。迥等上言："諸州舉人多以身有服制，本貫難於取解，遂奔湊京轂，寓籍充賦。人數既眾，混而為一，有司但考其才藝，解送之際，本府土著登名者甚少，交構喧競，亦由於此。欲請自今舉人有期周卑弱以下服者，聽取文解；寄應舉人實無戶籍者，計召官保任，於本府戶籍人數外別定分數薦送。"詔從之。
