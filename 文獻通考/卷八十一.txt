
《祭法》，相近於坎、壇，祭寒暑也。註：「相近」當為「禳祈」，聲之誤也。禳，猶卻也；祈，求也。寒暑不時，則或禳之，或祈之。寒於坎，暑於壇，祭用少牢。疏曰：「祭寒暑者，或寒暑太甚，祭以禳之；或寒暑頓無，祭以祈之。」籥章，掌土鼓豳籥杜子春曰：「土鼓以瓦為匡，以革為兩面，可擊也。」鄭司農云：「豳籥，豳國之地竹，《豳詩》亦如之。」元謂「豳籥，豳人吹籥之聲章。《明堂位》曰：「『土鼓，蕢桴，葦籥，伊耆氏之樂。』」疏曰：「後鄭雲『豳人吹籥之聲章』，雲『豳人吹籥』，其義難明，謂作『豳人吹樂之聲章』，商祝、夏祝之類聲章，即下文《豳詩》之等是也。」《明堂位》曰：「『土鼓，蕢桴，葦籥，伊耆氏之樂』者，鄭注《禮運》云：『土鼓，築土為鼓也。蕢桴，桴謂擊鼓之物，以土塊為桴。』」蕢，苦對反，又苦壞反。桴音浮。中春晝，擊土鼓，龡《豳詩》以逆暑中音仲。龡，昌垂反。《豳詩》，《豳風·七月》也。龡之者，以籥為之聲。《七月》，言寒暑之事，《迎氣歌》其類也。此《風》也，而言《詩》，《詩》總名。迎暑以晝，求諸陽。疏曰：」中春，二月也。言『迎暑』者，謂中春晝夜等，已後漸暄，故預迎之耳。」又曰：「鄭知『龡之者以籥為之聲』者，以發首雲『掌土鼓豳籥』，故知《詩》與《雅》、《頌》皆用籥，龡之也。雲『《七月》言寒暑之事』者，《七月》云：『一之日發，二之日栗烈。』『七月流火』之詩，是寒暑之事。『迎暑以晝，求諸陽』者，對下『迎寒以夜，求諸陰』也。」。中秋夜，迎寒亦如之迎寒以夜，求諸陰。疏曰：「『亦如之』，亦當擊土鼓，龡《豳詩》也。」《春官》朱子《豳風七月詩集傳》曰：「《周禮》，籥章中春晝擊土鼓，龡《豳詩》以逆暑，中秋夜迎寒亦如之，即謂此詩也。」楊氏曰：「《籥章》下文『凡國祈年於田祖』，疏曰：『此祈年於田祖，並上迎暑、迎寒，並不言祀事。既告神，當有祀事可知，但以告祭非常，故不言之耳。若有禮物，不過如《祭法》理少牢之類。』」。仲春，天子乃鮮羔開冰鮮，注音獻。「鮮」當為「獻」，聲之誤也。獻羔，謂祭司寒也。祭司寒而出冰，薦於宗廟，乃後賦之。疏曰：「按《詩·豳風·七月》云：『四之日其蚤，獻羔祭韭。』故知『鮮』為『獻』也。雲『獻羔謂祭司寒』者，以《經》云：『獻羔啟冰，先薦寢廟。』恐是獻羔寢廟，故云祭司寒。《左傳》直云：『獻羔而啟之。』知祭司寒者，以《傳》雲『祭寒而藏之』。既祭司寒，明啟時亦祭之。『薦於宗廟』，謂仲春也。『乃後賦之』，謂孟夏也。故《凌人》雲『夏頒冰』，《左傳》雲『火出而畢賦』是也。畢，盡也，謂應是得冰之人，無問尊卑，盡賦與之。」蚤音早。《月令》。
宋孝武帝大明六年，立凌室藏冰。有司奏：「季冬之月，冰壯之時，凌室長率山虞及輿隸，取冰於深山窮谷固陰沍寒之地，以納於凌陰，務令周密，無洩其氣。先以黑牡、秬黍祭司寒於凌室之北。仲春之月，春分之日，以黑羔、秬黍祭司寒。啟冰室，先薦寢廟，夏祀用鑒盛冰，室一鑒，以御溫氣、蠅蚋。御殿及太官膳羞，並以鑒供冰。自春分至立秋，不限稱數，以周喪事。繕制夷槃，隨冰供給。凌室在樂游苑內，置長一人、吏一人、保舉吏二人。
隋以季冬藏冰，仲春開冰，並用黑牡、秬黍，於冰室祭司寒神。開冰、依以桃弧、棘矢。
唐制，先立春三日，用黑牡、秬黍祭司寒之神於冰室。祭訖，鑿冰萬段，方三尺、厚尺五寸而藏之。仲春開冰，祭如藏禮，依以桃弧、棘矢，設於冰室戶內之右，禮畢遂留之。
前三日，諸祭官散齋二日於家正寢，致齋一日於祭所。右校掃除祭所，衛尉陳設如常。祭日，未明二刻，太官丞具特牲之饌。未明一刻，郊社丞入布神座於廟北，南向，設神位於座首；又帥其屬設酒樽於座東南，設洗於酒樽東南，俱北向，罍水在洗東，篚在洗西，南肆篚實以巾爵，執樽、罍、篚者各位於樽、罍、篚之後。上林令設桃弧、棘矢於冰室戶內之右祭訖，遂留之。奉禮設上林令位於神座東南，執事者陪其後，俱重行，西向北上。質明，上林令以下各服其服。郊社丞、良醞之屬入實樽、罍，太官丞監實籩、豆、簋、。贊引引上林令，又贊引引執事者俱就門外位，立定。太祝與執罇、罍、篚、冪者先入，立於神座前，北向，俱再拜訖，各就位。贊引引上林令，又贊引引執事者俱入就位，立定，贊「拜」，上林令以下皆再拜。太官丞出詣饌所，贊引進上林令左，白：「有司謹具，請行事。」退復位。太官丞引饌入，太祝迎於座首，設於神座前訖，太官丞以下還樽所。贊引引上林令盥手，洗爵，詣酒樽所。執樽者舉冪，上林令酌酒。贊引引上林令進神座前，北向跪，奠爵，俯伏，興，少退，北向立。太祝持版進於神座之右，東向跪，讀祝文曰：「維某年歲次月朔日，開元神武皇帝謹遣某官姓名，敢昭告於元冥之神：順茲時令，增冰堅厚，式遵常典，將納凌陰。謹以元牡、秬黍、嘉薦、清酌，明祀於神。尚享。」訖，興。上林令再拜，太祝進跪奠版於神座，俯伏，興，還樽所。太祝以爵酌福酒進上林令之右，西向立，上林令再拜，受爵，跪，祭酒，遂飲卒爵，太祝進受爵，還樽所，上林令俯伏，興，再拜，贊引引還本位。太祝進，跪，徹豆，俯伏，興，還樽所。太祝與執罇、罍、篚者俱復位，立定。贊引贊「拜」，上林令以下皆再拜。贊引進上林令之左，白「禮畢」，贊引引上林令以下出。其祝版焚於齋所。
周顯德元年，詔築壇北郊，以孟冬祭司寒。其藏冰、開冰之祭，俟冰室成即行之。
宋太祖皇帝建隆二年，始置藏冰署，修其祭。常以四月，命官率太祝，以黑牡祭於元冥神，用幣。乃開冰以薦太廟。
太宗淳化三年，秘書監李至言：「周制，以仲春天子獻羔開冰，先薦寢廟。
詳其開冰之祭，當在春分，乃有司之失。」上覽奏，即命正其禮。其後又以孟冬祀司寒，羊一、豕一，不行飲福。
天聖令：「春分開冰，季冬藏冰，皆祭。」
神宗元豐中，詳定郊廟奉祀禮文所言：「熙寧祀儀，孟冬選吉日祭司寒。國朝祀令，春分日開冰，季冬月藏冰，祭司寒於北郊。按《春秋左傳》曰：『古者，日在北陸而藏冰；西陸朝覿而出之。其藏之也，黑牡、秬黍以享司寒；其出之也，桃弧、棘矢以除其災。』古享司寒，唯以藏冰、啟冰之日。孟冬非有事於冰，則不應祭享。其祀儀孟冬選吉日祭司寒，宜從寢罷。惟季冬藏冰，則享司寒於冰井務，牲用黑牡羊，穀用秬黍；仲春開冰，則但用羔而己。《月令》：『天子獻羔開冰。』孔穎達曰：『啟冰惟獻羔。』《唐郊祀錄》：『仲春開冰，祭司寒於冰室，以桃弧、棘矢設於神座。』夫桃弧、棘矢以禳除兇邪，非禮神之物，當置於凌室之戶；其啟冰獻羔，當依孔穎達之說。」從之。
徽宗大觀四年，議禮局言：「左氏傳《春秋》，以少皥有四叔，其一為元冥。杜預以元冥為水官，故歷代祀之為司寒。則元冥非天神矣。本朝儀注，其祭司寒，禮畢燔燎，是以祀天神之禮而享人鬼也。請罷燔燎而埋祝幣。」從之。
虞舜禋於六宗精氣以享謂之禋。宗，尊也。所尊祭者，其祀有六，謂四時也，寒暑也，日也，月也，星也，水旱也。
《祭法》：埋少牢於泰昭，祭時也；相近於坎壇，祭寒暑也；王宮，祭日也；夜明，祭月也；幽宗，祭星；雩宗，祭水旱也昭，明也，亦謂壇也。時，四時也，亦謂陰陽之神也。理之者，陰陽出入於地中也。凡此己下，皆祭用少牢。「相近」當為「禳祈」。禳，猶卻也；祈，猶求也。寒暑不時，則或禳之，或祈之。寒於坎，暑於壇。王宮，日壇；夜明，月壇；幽宗，星壇；雩宗，水旱壇也。疏曰：「按《周禮·大宗伯》備列諸祀，而不見祭四時、寒暑、水旱者，《宗伯》所謂，依周禮常祀，歲時常祭，此經所載，謂四時乖序，寒暑僭逆，水旱失時，須有祈禱之理，非關正禮之事，故不列於《宗伯》也。是以康成之意，謂此諸神為祈禱之禮，故康成六宗之義，不以此神尊之，明非常禮也。祭時者，謂春、夏、秋、冬四時之氣不和，為人害，故祭此氣之神也。祭寒暑者，或寒暑太甚，祭以禳之；或寒暑頓無，祭以祈之。祭水旱者，水甚祭水，旱甚祭旱，謂祭此水旱之神。若王肅及先儒之意，以此為六宗，歲之常禮，《宗伯》不見，文不具也。非鄭義，今不取雲。『凡此以下，皆祭用少牢』者，以埋少牢之文在諸祭之首，故知以下皆祭用少牢。」。
天子祭四方，歲遍；諸侯方祀，歲遍祭四方，謂祭五宮之神於四郊也。句芒在東，后土、祝融在南，蓐收在西，元冥在北。《詩》云：「來方禋祀。」方祀者，各祭其方之官而己。疏曰：「諸侯方祀者，諸侯不得總祭四方之神，唯祀當方，故曰方祀。」《曲禮》下。舞師教羽舞，帥而舞四方之祭祀羽，析白羽為之，形如帗。四方之祭祀，謂四望也。帗音拂，一音弗。疏曰：「教，謂教野人使知之。羽舞用白羽，帗舞用五色繒，用物雖異，皆有柄，其制相類，故云『形如帗』也。五嶽、四瀆亦布在四方，故知四方即四望也。」《地官》。大司馬中秋教治兵疏曰：「言『教治兵』者，凡兵出曰治兵，入曰振旅。春以入兵為名，尚農事；秋以出兵為名，秋嚴尚威故也。」，遂以獮田，羅弊致禽以祀示方。獮，息淺反。示方音方。弊，婢世反，劉薄計反。秋田為獮。獮，殺也。羅弊，罔止也。秋田主用罔，中殺者多也，皆殺而罔止。「示方」當為「方」，聲之誤也。秋田主祭四方，報成萬物。《詩》曰：「以社以方。」疏曰：「示方乃是廟門之外內，惟因祭宗廟，及明日繹祭，乃為示方祭。今既因秋田而祭，當是祭四方之神，故云誤也。」《夏官》。《月令》：季秋，天子乃厲飾、執弓、挾矢以獵，命主祀祭禽於四方注曰：「厲飾，謂戎服，尚威武也。以所獲禽祀四方之神。《司馬職》曰：『羅弊致禽以祀示方。』」疏曰：「厲飾，謂嚴厲武猛容飾。熊氏雲，謂『戎服』者，韋弁服也。以秋冬之田，故韋弁服，若春夏則冠弁服。故《司服》雲『凡甸，冠弁服』，義或然也。主祠，謂典祭祀者也。禽者，獸之通名也。四方，四方有功於方之神也。其祭四方，但用此禽，又用別牲，故《甫田》雲『與我犧羊，以社以方』是也。此祀四方者，謂四方五行之神也。」。大宗伯以疈辜祭四方百物疈，孚逼反。鄭司農云：「罷辜，披磔牲以祭，若今時磔狗祭以止風。元謂疈，疈牲胷也。疈而磔之，謂磔禳及蠟祭。疏曰：『雲若今時磔狗祭以止風』者，此舉漢法，以況疈辜為磔之義。必磔狗止風者，狗屬西方金，金制東方木之風，故用狗止風也。雲『疈，疈牲胷也』者，無正文，蓋據當時疈磔牲體者皆從胷臆解析之，故以胷言之，雲『謂磔禳及蠟祭』者，按《禮記·月令》雲，九門磔禳；又十二月大儺時，亦磔禳，是磔牲禳去惡氣之禮也。」《春官》。
鬯人掌共秬鬯而飾之註疏見《社稷禮》。凡四方用蜃註疏見《四望禮》。王祭群小祀則元冕林澤、墳衍、四方百物之屬。
詳見群小祀條。四坎、壇，祭四方也四方，即謂山林、川谷、邱陵之神也。
祭山林、邱陵於壇，川穀於坎，祭用少牢。疏曰：「『四坎、壇，祭四方也』者，謂山林、川谷、邱陵之神，有益於人民者也。四方各為一坎、一壇，壇以祭山林、邱陵，坎以祭川谷、泉澤，故言坎、壇祭四方。」。
漢興，於甘泉汾陰立壇禋六宗。
後漢安帝元初六年三月，初立六宗，祀於洛陽城西戍亥之地，禮比大社。時司空李郃奏：「《尚書》禋於六宗，漢興亦不廢，今宜復舊制。以《尚書》歐陽家說，謂六宗者，天地四方之中，為上下四方之宗；以元始中故事，謂六宗《易》六子之氣，日、月、雷、公、風伯、山、澤者為非是。」從之。
魏明帝立六宗，祀六子之卦。帝疑其事，以問王肅。肅以為六子之卦，故不廢。
景初二年，改祀太極中和之氣。時散騎常侍劉劭言：「萬物負陰而抱陽，沖氣以為和。六宗者，太極沖和之氣，為六氣之宗也。」時從其議。
晉初，罷其祀。後復立六宗，因魏舊事。
後魏明帝太常三年，立六宗祀，皆有別兆，祭有常日，牲用少牢。
孝文太和十三年，詔祀天皇大帝及五帝之神於郊天壇。
諸侯覲於天子，為宮方三百步，四門，壇十有二尋，深四尺，加方明於其上四時朝覲，受之於廟，此謂時會殷同也。宮謂壝土為埒，以象墻壁也。為宮者，於國外，春會同則於東方，夏南，秋西，冬北。八尺曰尋，十有二尋則方九十六尺也。深謂高也，從上曰深。《司儀職》曰：「為壇三成。」成猶重也。三重者，自下差之為二等，而上有堂焉。堂上方二丈四尺，上等、中等、下等，每面十二尺。方明者，上下四方神明之象也。會同而盟，明神鑒之，則謂之天之司盟。有象者，猶宗廟之有主乎？王巡狩至於方岳之下，諸侯會之，亦為此宮以見之。《司儀職》曰：「將會諸侯，則命為壇三成，宮旁一門，詔王儀，南鄉見諸侯」也。方明者，木也，方四尺，設六色：東方青，南方赤，西方白，北方黑，上元下黃。設六玉：上圭下璧，南方璋，西方琥，北方璜，東方圭六色象其神，六玉以禮之，上宜以蒼璧，下宜以黃琮。而不以者，上下之神非天地之至貴者也。設玉者，刻其木而著之。上介皆奉其君之旂，置於宮，尚左。公、侯、伯、子、男，皆就其旂而立置於宮者，建之，豫為其君見王之位也。諸公，中階之前，北面東上；諸侯，東階之東，西面北上；諸伯，西階之西，東面北上；諸子，門東，北面東上；諸男，門西，北面東上。尚左者，建旂，公東上，侯先伯，伯先子，子先男，而位皆上東方也。諸侯入壝門，或左或右，各就其旂而立。王降階，南向見之，三揖。土揖庶姓，時揖異姓，天揖同姓。見揖位乃定。四傳擯王既降五者，升壇設擯，升諸侯會同之禮。其奠瑞玉及享幣，公拜於上等，侯、伯於中等，子、男於下等。擯者每延之升堂致命，王受玉，撫玉，降拜於下等，及請事勞，皆如覲禮，是以記之覲雲。「四傳擯」者，每一位畢，擯者以告，乃更陳列而升其次。公也、侯也、伯也各一位，子、男俠門而居東上，亦一位也。至庭乃設擯，則諸侯初入門，王官之伯帥之。天子乘龍，載大，象日月、升龍、降龍，出拜日於東門之外，反祀方明此謂會同以春者也。馬八尺以上為龍。大旂，太常也。王建太常，糸參首，畫日月，其下及旒，交畫升龍、降龍。《朝事儀》曰：「天子冕而執鎮圭，尺有二寸，繅藉尺有二寸。搢大圭，乘大路，建太常十有二旒，樊纓十有二就，貳車十有二乘，帥諸侯而朝日於東郊，所以教尊尊也。退而朝諸侯。」由此二者言之，己祀方明，乃以會同之禮見諸侯也。凡會同者，不協而盟。《司盟職》曰：「凡邦國有疑會同，則掌其盟約之載書及其禮儀，北面詔明神，既盟則藏之。」言北面詔明神，則明神有象也。象者，其方明乎？及盟時，又加於壇上，乃以載辭告焉。詛祝掌其祝號。禮日於南門外，禮月與四瀆於北門外，禮山川、邱陵於西門外此謂會同以夏、冬、秋也。變「拜」言「禮」者，客祀也。禮月於北郊者，月太陰之精，以為北神也。盟神必雲日月山川者，尚著明也。《詩》曰：「謂予不信，有如日。」《春秋傳》曰：「縱予忘之，山川神其忘諸乎？」皆以神為信也。祭天燔柴，祭山邱陵升，祭川沈，祭地瘞升、沈必就祭者也。就祭，則是謂王巡狩及諸侯之盟祭也，其盟揭其著明者也。燔柴、升、沈、瘞，祭禮終矣備矣。《郊特牲》曰：「郊之祭也，迎長日之至也，大報天而主日也。」《宗伯職》曰：「以實柴祀日月星辰。」則燔柴祭天，謂祭日也。柴為祭日，則祭地瘞者，祭月也。日月而雲天地，靈之也。《王制》曰：「王巡狩至於岱宗，柴。」是王巡狩之盟，其神主日也。《春秋傳》曰：「晉文公為踐土之盟。」而《傳》雲「山川之神」，是諸侯之盟，其神主山川也。月者，太陰之精，上為天使，臣道莫貴焉，是王官之伯，會諸侯而盟，其神主月與？揭，若蓋反。《儀禮》
《王制》：歲二月，東巡狩至於岱宗，柴而望祀山川，覲諸侯疏曰：「柴祭天告至，謂燔柴以祭上天而告至。其祭天之後，乃望祀山川，覲見東方諸侯。告至之後，為宮，加方明於壇，天子出宮東門外拜日，反祀方明，祀後乃徹去方明。故鄭云：『由此二者言之，己祀方明，乃以會同之禮見諸侯。』雲『二者』，謂《覲禮》經文，朝日東門，反祀方明；《朝事儀》雲朝日東郊，退而朝諸侯，故云『由此二者言之，己祀方明，乃以會同禮見諸侯』也。今於《覲禮》，未祀方明之先，未有見諸侯之事。若有不協，更加方明於壇上，諸侯等俱北面。戎右傅敦血以授歃者，司盟主其職，故《司盟》雲『掌其盟約之載及其禮儀，北面詔明神』。於時王立無文，不可與諸侯同北面，當於阼階上西面。又以柴為盟之所用，不同者，告至與盟必非一事，鄭意證巡狩盟時有柴，故引岱宗以明之。」。《秋官·司儀》：將合諸侯，則令為壇三成，宮旁一門合諸侯，謂有事而會也。為壇於國外，以命事。宮，謂壝土以為墻處，所謂為壇壝宮也。天子春帥諸侯拜日於東郊，則為壇於國東；夏禮日於南郊，則為壇於國南；秋禮山川、邱陵於西郊，則為壇於國西；冬禮月、四瀆於北郊，則為壇於國北。既拜禮而還，加方明於壇上而祀焉。《覲禮》曰：「諸侯覲於天子，為宮方三百步，四門，壇十有二尋，深四尺」是也。王巡狩殷國而同，則其為宮亦如此與？疏曰：「雲『有事而會也』者，《春秋左氏傳》文，但《春秋》時，有事而會，不協而盟，是霸者法，引之者，時雖不同，為有事而行會禮則同，故引以為證。雲『為壇於國外以命事』者，宮方三百步，明在國外也。言『命事』，則《大行人》雲『時會以發四方之禁』。禁即九伐，是其事也。雲『既拜禮而還，加方明於壇上而祀焉，所以教尊尊也』者，言教尊尊者，天子親自拜日、禮月之等，是尊尊之法，教諸侯已下尊敬在上者也。」。《秋官·司盟》：凡邦國有疑會同，則掌其盟約之載及其禮儀，北面詔明神，既明則貳之有疑，不協也。明神，神之明察者。覲禮加方明於壇上，所以依之也。「詔之」者，讀其載書以告之也。「貳之」者，寫副，當以授六官。疏曰：「時見曰會，殷見曰同，若有疑則盟之。」。
