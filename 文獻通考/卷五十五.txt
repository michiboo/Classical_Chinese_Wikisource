●卷五十五　職官考九

　　○諸卿少卿
　　夏制九卿《記》曰："夏後氏官百。"天子有三公九卿也，亦有六卿。殷、周皆然，殷亦九卿伊尹曰："三公調陰陽，九卿通寒暑。"，周之九卿，即少師、少傅、少保、塚宰、司徒、宗伯、司馬、司寇、司空二代諸卿，雖名號不同，然其官職相沿，與周不異。說在《歷代官制篇》。漢以太常、光祿勳、衛尉、太僕、廷尉、大鴻臚、宗正、大司農、少府，謂之九寺大卿。後漢九卿而分屬三司太常、光祿勳、衛尉三卿並太尉所部，太僕、廷尉、大鴻臚三卿並司徒所部，宗正、大司農、少府三卿並司空所部，多進為三公，各有署曹掾史，隨事為員。九卿有疾，使者臨問，加賜錢布尚書令陳忠常欲褒崇大臣，故奏建此禮。魏九卿與漢同九卿名數與漢同。晉以太常等九卿即漢九卿兼將作大匠。太后三卿、大長秋皆為列卿，各置丞、功曹、主簿、五官等員。太康四年，增九卿禮秩元帝以賀循為太常，而散騎常侍如故。循以九卿舊不加官，惟拜太常而已。宋、齊及梁初，皆因舊制宋卿尹皆銀章青綬，進賢兩梁冠，佩水蒼玉，衛尉則武官。晉服制，以九卿皆文冠，乃進賢兩梁冠，非舊也。梁武帝天監七年，以太常為太常卿，加置宗正卿，以大司農為司農卿，三卿是為春卿。加置太府卿，以少府為少府卿，加置太僕卿，三卿是為夏卿。以衛尉為衛尉卿，廷尉為廷尉卿，將作大匠為大匠卿，三卿是為秋卿。以光祿勳為光祿卿，大鴻臚為鴻臚卿，都水使者為大舟卿，三卿是為冬卿。凡十二卿，皆置丞及功曹、主簿。後魏又以太常、光祿勳、衛尉謂之三卿，太僕、廷尉、大鴻臚、宗正、大司農、少府為六卿，各有少卿太和十五年初置少卿，官常同大卿。北齊以太常、光祿、衛尉、宗正、太僕、大理、鴻臚、司農、太府是為九寺晉荀勖曰："九寺可並於尚書。"後魏亦有三府九寺，則九卿稱寺久矣，然通異名，不連官號。其官寺連稱自北齊始也，置卿、少卿、丞各一人，各有功曹、五官、主簿、錄事等員。隋九寺與北齊同自昔三代以上，分置六卿，至周明備。至秦及漢，雖事不師古，猶制度未繁。後漢有三公、九卿，而尚書之任又益重矣。魏晉以降，職制日增。後周依《周禮》置六官，而年代短促，人情相習已久，不能革其視聽。故隋氏複廢六官，多依北齊之制。官職重設，庶務煩滯，加六尚書似周之六卿；又更別立寺、監，則戶部與太府分地官司徒職事，禮部與太常分春官宗伯職事，刑部與大理分秋官職事，工部與將作分冬官司空職事。自餘百司之任，多類於斯。欲求理要，實在簡省。煬帝降光祿以下八寺卿階品於太常，而少卿各加置二人始開皇中，諸司署惟典掌受納。至煬帝，署令為判首，取二卿同判，丞惟知檢局。令闕，丞判。唐九寺與北齊同，卿各一人，少卿各二人，丞以下有差。龍朔二年，改九寺之名，凡卿皆加正若太常卿為奉常正卿，他皆如此。後各復舊。
　　宋初雖有九卿，皆以為命官之品秩而無職事。元豐正名，始有職掌。中興初，並省冗職，除太常寺、大理寺不罷外，宗正以太常兼，而衛尉太僕並兵部，太府、司農並戶部，光祿、鴻臚並禮部。紹興複置宗正、太府、司農，餘遂廢。
　　○太常卿少卿　丞　主簿　博士　太祝　奉禮郎　協律郎　兩京郊社署　太樂署　鼓吹署　太醫署　太卜署　廩犧署　汾祠署
　　今太常者，亦唐虞伯夷為秩宗，兼夔典樂之任也。周時曰宗伯，為春官，掌邦禮。秦改曰奉常。漢初曰太常，欲令國家盛太常存，故稱太常顏師古曰："太常者，王之旌也，畫日月焉。王者有大事，則建以行，禮官主奉持之，故曰奉常，後改為太，尊大之義也"。惠帝更名奉常。景帝六年，更名太常惠帝時，叔孫通為奉太常。定宗廟儀法及定漢儀法，皆叔孫通所著論也。王莽改太常卿為秩宗。後漢秩與漢同。每祭祀前，奏其禮儀；及行事，贊天子。每選試博士，奏其能否。大射、養老、大喪，皆奏其儀。每月前晦，察行陵廟。助祭則平冕七旒。漢舊常以列侯忠敬孝慎者居之，後漢不必侯也。舊制陵縣悉屬，歲舉孝廉，後漢則否。建安中為奉常。魏黃初元年改為太常。魏晉皆銀章青綬，進賢兩梁冠，絳朝服，佩水蒼玉。宋齊皆有之。舊用列曹尚書好遷選曹尚書領護。梁視金紫光祿大夫，陳因之。後魏為上卿，兼置小卿官《周禮》有小宗伯、中大夫二人即其任。北齊曰太常寺，置卿及少卿、丞各一人。掌陵廟、群祀、禮樂、儀制、天文、術數、衣冠之屬。後周建六官，置大宗伯卿一人掌邦禮，以佐皇帝和邦國，是為春官。隋曰太常，與北齊同。煬帝加置少卿二人，唐因之。龍朔二年改太常為奉常少卿、丞隨寺名改。光祿以下諸寺准此，鹹亨元年復舊。光宅元年改太常為司禮，神龍初復舊。卿一人，掌禮儀祭祀，總判寺事。少卿二人，通判餘寺少卿職並同。太常少卿本一員，神龍中加一員。領丞一人，主簿二人，博士四人，太祝二人，奉禮郎、協律郎各二人；齋郎五百五十二人其餘小吏各有差，郊祀、大公廟、大樂、鼓吹、太醫、太卜、廩犧等署各有令其郊社及太公廟，兩京皆有。
　　宋初，太常寺皆以禁林之長主判《續會要》雲："皆以兩制充。"，而禮院自有判院、同判院。祥符中，祥瑞繁縟，別建禮儀院，輔臣主判，而知制誥為知院。天禧末罷知院，天聖中省禮儀院。而寺與禮院事，舊不相兼。康定元年，置判寺、同判寺，並兼禮儀事。元豐正名，始專其職焉。卿掌禮樂、郊廟、社稷、壇壝、陵寢之事禮之名有五：吉、賓、軍、嘉、凶。皆掌其制度儀式。祭祀有大祠，有中祠，有小祠。其犧牲、幣玉、酒醛，薦獻、器服，名辨其等；掌樂律、樂舞、樂章。凡親祠及四孟月朝獻景靈宮、郊祀告享太廟，掌贊相禮儀升降之節。及朝會、燕享、上壽、封冊之儀。若禮樂有損益，及祀典、神祇、爵號與封襲、繼嗣之事常考定者，擬上於禮部。凡太醫政令，以時頒行。元祐詔太常寺置長貳，餘寺、監長貳並互置。中興並省寺、監，獨存太常，又命太常兼宗正。紹興複。隆興元年，詔光祿寺並歸太常寺兼領。掌社稷及武成王廟諸壇齋官習樂之事。丞一員罷。卿，舊不除人紹興二十五年除張扶，執政以為言。遂改宗正，複言之，乃除祭酒。開禧間忽除陳讜，俄亦改秘書監。少卿，元祐初除呂純禮，禦史論門蔭得官不可任奉常，於是外補。建炎初，並省冗職，詔太常少卿一員兼宗正少卿國初，太常少卿、博士、寺丞俱為寄祿官，少卿後來為朝議大夫，博士丞議郎，丞奉議郎。
　　丞，秦置，一人。漢多以博士、議郎為之。後漢凡諸丞皆掌行禮及祭祀小事，總署曹事，舉廟中非法。皆銅印墨綬，進賢兩梁冠《職官要錄》曰："晉、宋九卿丞皆進賢一梁冠，介幘，皂衣，銅印黃綬。齊、梁墨綬。歷代皆有韋弘為太常丞，父賢以弘當嗣，太常職掌陵廟，煩劇多過，敕弘自免。及賢疾篤，弘坐廟事系獄。梁舊用員外郎遷尚書郎，天監七年改視尚書郎。陳因之。後魏、北齊亦有之。隋有二人，唐因之，分判寺事餘寺丞職並同。
　　宋皇祐中，詔特差近上知禮官一員兼丞事。建炎三年，省紹興複置。
　　主簿，漢有之漢鹵簿之制，太常駕四馬，主簿前車八乘，魏、晉亦有焉。梁天監七年，十二卿各置主簿一人。陳因之。北齊有功曹、五官主簿二人歷代諸主簿多，說在《列職篇》。唐置二人，掌付事句稽，省署鈔目，監印，給紙筆等事餘事主簿並同職。
　　宋皇祐中，宋祁乞增置一員，句檢在寺文書及掌出納，遂除胡瑗。後省不置。元豐正名，初除王子奇。建炎三年省，紹興十年複置。
　　容齋洪氏《隨筆》曰："自元豐官制行，九寺、五監各置主簿，專以掌句考簿書為職，他不得預。紹聖初，韓粹彥為光祿主簿，自言今輒預寺事，非先帝意也，請如元豐詔書。從之。如玉牒修書，主簿不豫，見於王定國《雜錄》。予猶及見紹興中太府寺公狀文移，惟卿、丞系銜，後來掌故之吏昧於典章，遂一切與丞等。今百官庶府皆戾官制，非特此一事也。"
　　博士，魏官也，魏文帝初置，晉因之。掌引導乘輿；王公以下應追諡者，則博士議定之秦有博士數十人。兩漢太常屬官皆有博士，掌以《五經》教子弟，則今國子博士是也。說在本篇。端委佩玉。朝之大典，必於詢度。歷代皆有。隋有四人。唐因之。甚為清選，資位與補闕同。掌撰五禮儀注，導引乘輿，贊相祭祀，定誄諡及守祧廟，開閉坎室及祥瑞之事。
　　宋祥符中置博士二員，後四員。元豐正名，初除何洵直。博士，掌講定五禮儀式，有改革則據經審議。凡於法應諡，考其行狀，撰定諡文。有祠事則監視儀物，掌凡贊道之事。中興省丞、簿，而太常博士如故。紹興九年，諫議大夫曾統言，祖宗朝太常博士四員，今見一員。詔添置一員。隆興元年，從王太寶等議，並省博士一員。
　　太祝，殷官，與太宰等官為六太。周官太祝下大夫二人、上士四人，掌六祝之辭，以祈福祥。秦、漢有太祝令、丞，後漢亦曰太祝令、丞。晉、宋、齊、梁、陳、後魏、北齊皆因之。後周依《周官》。至隋置太祝署，太祝令、丞。煬帝罷署，太祝八人。唐初有七人，後增為九人，開元二十三年減置三人。掌讀祝文，出納神主。
　　宋太祝、奉禮郎掌奏祭祀，闕則承奏蔭京官十六以上未掌事者充。郊社掌坐。齋郎無員數富韓公之父貧甚，客呂文穆門下。一日，白公曰："某兒子十許歲，欲令入書院，事廷評、太祝。"李文靖公為相，治第隘甚，或以為公言，曰："居第當傳子孫。此為宰相廳事誠隘，為太祝、奉禮廳事已寬矣。"蓋三官，皆宰相子弟初蔭之官也。
　　奉禮郎，漢大鴻臚有理禮郎四十七人。晉理禮郎四人，屬大行令。後魏理禮郎四人。北齊有奉禮郎三十人，屬鴻臚寺之司儀署。後周有理禮中士、下士各一人。隋有奉禮郎十六人，屬太常寺。煬帝減至六人。唐初有理禮郎四員，掌設板位，執儀行事。至永徽二年，以廟諱，改為奉禮郎。開元二十三年，減二員奉禮本名理禮。國家撰《五代史志》，至永徽七年乃成，於時此官已改，故《隋書》、《百官志》謂北齊及隋時理禮皆為奉禮。奉禮之名雖見於前史，其改始自永徽。
　　宋奉禮郎品秩見前。掌奉幣帛授初獻官，大禮則設親祠板位，大祀掌讀冊，授搏黍以嘏告，飲福則進爵，酌酒受其虛爵。
　　協律郎，漢曰協律都尉，李延年為之武帝以李延年善新聲，故為此官。後漢亦有之。魏杜夔亦為之魏武平荊州，初得杜夔，知音識舊樂，故為此官。晉改為協律校尉。後魏有協律郎，又有協律中郎。北齊及隋協律郎皆二人。唐因之。掌舉麾節樂，調和律呂，監試樂人典課。
　　宋協律郎，朝宴、親郊則遣官攝事。崇寧後，協律郎隸大晟府。又有按協聲律、制撰文字、運譜等官，以京朝官、選又或白衣士人通樂律者為之。
　　兩京郊社署。《周官》有典祀，掌以時祭祀。秦、漢有太祝令、丞、屬奉常。景帝改為祠祀，武帝更曰廟祀。後漢祠祀屬少府。魏、晉有太祝令、丞。宋曰明堂令、丞，掌祀五帝之事。齊有太祝及明堂二令。梁有明堂、太社二令，並屬太常。北齊太廟令兼領郊祀、崇虛二丞郊祀掌五郊群神，崇虛掌五嶽、四瀆神。後周有司郊上士、中士，司社中士、下士。隋太常寺置郊社署，令、丞各一人。唐因之。掌郊祀、明堂、祠祀、祈禱及茅土、衣冠等事。
　　宋嘉祐元年，置郊社局令，命石祖元為之。熙寧元年，郊社局令張伯世言，局有郊社名而不主四郊之事，於是始主四郊壇壝之事按《唐六典》，兩京郊社局令各一人，掌五郊、社稷、明堂之位，然則郊社令通管五郊之事。乞自今兼令句當四郊壇壝之事，使得巡視提舉。所貴官正其名，郊兆常潔。從之。郊社令掌巡視四郊及社稷之壇壝，掌凡掃除之事。祭社則省牲。渡江初闕，紹興十九年始除韓彥直為太社令，請給並依五監主簿例。
　　太樂署。《周官》有大司樂，掌成均之法，亦謂之樂尹，以樂舞教國子《左傳》楚鐘建為樂尹，即大司樂也。秦、漢奉常屬官有太樂令及丞，又少府屬官並有樂府令、丞。後漢永平三年，改太樂為太子樂令。掌伎樂人，凡國祭饗，掌諸奏樂盧植《禮注》雲："大子令如古大胥。漢《大樂律》，卑者之子，不得舞宗廟之酎。除吏二千石到六百石及關內侯到五大夫子，取適子高五尺以上、年十二到三十、顏色和順、身體循禮者為舞人。魏複曰太樂令、丞。晉亦有之。齊銅印墨綬，進賢一梁冠，絳朝服齊太樂及諸陵令，永明末置，用二品、三品勳。置主簿，六曹、六品保舉。梁、陳因之。後魏置太樂博士。北齊曰太樂令、丞。後周有大司樂，掌成均之法，後改為樂部，有上士、中士。隋有太樂令、丞各一人。唐因之。掌習音樂，樂人簿籍。
　　宋制，太樂局令一人，丞一人，樂正二人，副使正二人。掌車駕郊祀及禦殿、禦樓、大祠登歌。徽宗時置大晟府，以大司樂為長，典樂為貳。次曰太樂令，秩比丞。次曰主簿，曰協律郎。又有按協聲律、制撰文字、運譜等官，以京朝官、選又或白衣士人通樂律者為之。又以武臣監府門及太樂法物庫，以侍從及內省近侍官提舉。所典六案，曰太樂，曰鼓吹，曰宴樂，曰法樂，曰知雜，曰掌法。京朝禮、樂掌於奉常。崇寧初，置局議太樂；樂成，置府建官以司之，禮、樂始分為二。四年，詔曰："廼者得隱逸之士於草茅之賤，獲英莖之器於受命之邦，適時之宜。以身為度，鑄鼎以起律，因律以制器。親賜樂名曰大晟，府舊樂勿用。"五年二月，因省冗員，並之禮官；九月，復舊。大觀四年，以官徒廩給繁厚，省樂令一員、監官二員，吏祿並視太常格。宣和二年，詔以大晟府近歲添置冗濫徼幸，並罷。
　　鼓吹署，《周禮》有鼓人，掌六鼓四金之音。後漢有承華令，典黃門鼓吹，屬少府。晉置鼓吹令、丞，屬太常。元帝省太樂並鼓吹，哀帝複省鼓吹而存太樂。梁有鼓吹令、丞，又有清商署。北齊鼓吹令、丞及清商署並屬太常。隋有鼓吹、清商二令、丞，至煬帝罷清商署。唐鼓吹署令、丞各一人，所掌頗與太樂同。
　　宋鼓吹局令一人，丞一人，崇寧後隸大晟府。詳見《太樂署》
　　太醫署，《周官》有醫師上士、下士，掌醫之政令。秦、兩漢有太醫令、丞，亦主醫藥，屬少府後漢又有醫丞，有醫工長。魏因之。晉銅印墨綬，進賢一梁冠，絳朝服，而屬宗正。過江省宗正而屬門下省。宋、齊隸侍中，梁、陳因之。後魏有太醫博士、助教。北齊又曰太醫令、丞。後周太醫下大夫。隋太醫署令二人。唐因之，主醫藥。凡領醫、針灸、按摩、咒禁，各有博士。五代時有翰林醫官使。
　　宋制，翰林醫官院使、副各二人，並領院事，以尚藥奉禦充，或有加諸司使者。直院四人，尚藥奉禦六人，醫官、醫學祇候無定員舊制，翰林醫官使四人、副使二人、直院七人。尚藥奉禦七人、醫官三十人、醫學四十人、祇候醫人十二人，其員猥多。寶元二年，始立使副、直院、尚藥奉禦定員。醫官、醫學無班位，以服色為差，加同正官至尚藥奉禦者，或加檢校官；其直院，則奉禦及同正官皆為之，多自醫官特獎而授。掌供奉醫藥及承詔視療眾疾之事。典二人。徽宗時置翰林院句當官一員，以內侍省押班都知充。總天文、書藝、圖畫、醫官四局。崇寧元年，詔醫官有勞轉皇城使實及五年已上，方許除遙郡刺史，又七年除遙郡團練，又十年以上方許除遙郡防禦使。醫官有和安、成和、成安、成全大夫舊為軍器庫使，保和大夫舊為西綾錦使，保安大夫舊為榷易使，翰林良醫舊為翰林醫官使，和安、成和、成安、成全郎舊為軍器庫副使，保和郎舊為西綾錦副使，保安郎舊為榷易副使，翰林醫正舊為翰林醫官副使，翰林醫官，翰林醫效，翰林醫痊，翰林醫愈，翰林醫證，翰林醫診，翰林醫候，翰林醫學。舊諸司使、副有醫官使及副使，蓋自太醫丞、直院轉。醫官副使敘遷年格一同武官，但為東班使額耳謂自法酒庫以上至皇城使。政和初既易武階，而醫官之名亦遂易焉，凡十有九階，立和安大夫視榷易使以上，翰林良醫視醫官使，其和安郎以下視東副使，若醫官副使，則以醫正易之《官制舊典》雲："此名皆大臣所撰，無所稽據。《傳》曰登高能賦可以為大夫，今乃以雜流為之，可見當時大臣之不學也"。舊額和安大夫至良醫二十員，紹興二年五員。和安郎至醫官元額三十員，紹興二年四員。醫效元額七員，紹興二員。醫痊元額十員，今一員。醫愈至祇候、大方脈元額百五十員，紹興十五員而已。
　　太卜署。殷官太卜為六大。《周官》太卜掌三兆之法。秦、漢有太卜令。後漢並於太史，自後無聞。後魏有卜博士。北齊有太卜局丞。後周有太卜大夫、小卜上士、龜占中士。隋曰太卜令、丞，各一人。唐因之。
　　宋以太卜隸司天臺，然不置專官。
　　廩犧署，《周禮》有牧人，掌牧六牲，以供祭祀。秦、漢內史、左馮翊廩犧令、丞，並掌犧牲雁鶩，後屬大司農。後漢河南尹屬官有廩犧丞。魏、晉、宋、齊、梁、陳、後魏、北齊、隋皆有之。唐令、丞各一人，掌犧牲、粢盛之事。
　　汾祠署、齊太公廟署，並有令、丞各一人，唐開元中置。
　　宋廩犧屬光祿寺，有牛羊司、牛羊供應所，掌大中小祀牲牷及太官宴享膳饈之用。監官三人，以諸司使、副及三班使臣充。監棧圈三人，以三班使臣充。
　　○光祿卿少卿　丞　主簿　大官署　珍饈署　良醞署　掌醢署
　　秦有郎中令主郎內諸官，故曰郎中令，掌宮殿掖門戶，漢因之石建為郎中令，奏事，事已下，建省讀，驚曰："書'馬'者與尾而五，今乃不足一，獲譴死矣！"其謹慎如此。至武帝太初元年，更名光祿勳應劭曰："光，明也。祿，爵也。勳，功也。"如淳曰："勳之言閽也。閽，古主門之官。光祿主官門故也。"張安世為光祿勳。郎有醉，小便殿上，主事行法。安世曰："何以知其不覆水也？"其隱人過失如此。王莽時，乃改光祿勳為司中。後漢曰光祿勳，所掌同。典三署郎更直執戟宿衛，考其德行而進退之漢東京三署郎有德應四科者，歲舉茂才二人，四行二人。及三署郎罷省，光祿勳猶依舊舉四行衣冠子弟以充之。郊祀之事掌三獻。光祿勳居禁中如宋之殿中禦史。有獄在殿門外，謂之光祿外部。兩漢自光祿、大中、中散、諫議等大夫，及謁者僕射、羽林郎、郎中、侍郎，五官、武賁、左右等中郎將，奉車、附馬二都尉，軍、戶、騎三將如淳曰："主車曰車郎，主戶衛曰戶郎。"，並屬光祿勳後漢張湛字子孝，拜光祿勳。光武臨朝，或有惰容，湛輒陳諫其失。又杜林字伯山，為光祿勳，內供奉宿衛，外總三署，周密敬慎，選舉稱平。郎有好學者，輒見誘進，朝夕滿堂，士以此高而慕附。又荀爽為光祿勳，視事三日，冊拜司空。建安末，複改光祿勳為郎中令。魏黃初元年，複為光祿勳。東晉哀帝興寧二年，省光祿勳，並司徒，孝武寧康元年複置。自魏、晉以後，無複三署郎，而光祿不復居禁中，唯外官朝會則以名到焉。二臺奏劾則符光祿加禁止，解禁止亦如之禁入殿省，光祿主殿門故也。其宮殿門戶，至宋文猶屬焉。梁除"勳"字，謂之光祿卿。卿舊視列曹尚書，天監中視中庶子，職與漢同。後魏又置少卿。北齊曰光祿寺，置卿、少卿，兼掌諸膳食、帳幕。隋文帝開皇三年，廢光祿寺入司農，十二年複置。初有卿及少卿各一人，煬帝加置二少卿唯取漢代舊名，而其職則別。唐龍朔二年，改光祿寺為司宰寺，鹹亨初復舊。光宅元年為司膳，神龍初復舊。卿一人，掌終獻行事；少卿二人，領太官、珍饈、良醞、掌醢等四署，署各有令、丞。
　　丞，漢二人，多以博士、議郎為之。後漢一人，魏、晉因之。銅印黃綬。梁、陳視員外郎其員外說在《通直散騎常侍郎》中。後魏、北齊並有之。隋有三人。唐置二人。
　　主簿，漢置。晉、宋、齊、梁、陳並有之。北齊曰功曹、五官主簿。隋二人，唐因之。
　　宋光祿寺判寺事一人，以朝官以上充。古者其屬有太官、珍饈、良醞、掌醢四局，令分隸禦廚、法酒庫。古者祭祀則省牲鑊濯溉，三公攝祭為終獻，今並以他官攝。本寺但掌供祠祭酒醴、果實、醢醯、菹、薪炭及點饌進胙之事。卿、少卿、丞為寄祿官，卿後來為中奉大夫，少卿朝儀大夫，丞宣義郎。元豐官制行，置卿、少卿、丞、主簿各一人。元祐三年，詔長貳互置。政和六年，監察禦史王桓等言："祭祀牲牢之具掌於光祿，而寺官未嘗臨視，請太祠以長貳，朔祭及中祠以丞、簿監視宰割，禮畢頒胙，有故及小祠，聽以其屬攝。"從之。中興後廢光祿，併入禮部。
　　太官署令、丞，於《周官》為膳夫、庖人、外饔中士下士，蓋其任也。秦為太官令、丞，屬少府，兩漢因之。桓帝延熹元年，使太官令得補二千石。魏亦屬少府。晉屬光祿勳。宋、齊屬侍中。梁門下省領太官，陳因之。後魏分太官為尚食、中尚食，知禦膳，隸門下省；而太官掌百官之饌，屬光祿卿。北齊因之。後周有典庖中士、內膳中士。隋如北齊。唐因之，各一人。
　　宋朝隸禦廚，句當官五人，以朝官並諸司使副、內侍都知押班充。掌供禦之膳饈，及內外饔餼割烹煎和素膳之事。元祐初罷太官令，二年複置。崇寧二年置尚食局，太官令惟掌祠事。
　　珍饈署令、丞於《周官》有籩人，掌四籩之實，蓋其任也。後漢少府屬官有甘丞，主膳具。晉太官令有〈食易〉官、果官吏各二人，自後無聞。北齊餚藏令屬光祿寺，後周有餚藏中士、下士。隋如北齊。唐因之。長安中改為珍饈，神龍初復舊。開元初又改之。有令、丞各一人。
　　宋珍饈署隸禦廚，有供備庫太平興國二年，改為內物料庫，有使及副使。掌供尚食及內外膳饈米麵、飴蜜、棗豆、百品之料。監官二人，以三班及內侍充。監門一人，以三班充。外物料庫，掌給皇城外諸宮院油鹽米麵之品。監官二人，以三班內侍充。
　　良醞署令、丞，於《周官》有酒正中士、下士，掌酒之政令。後漢湯官丞主酒，屬少府。晉有酒丞一人。齊食官局有酒吏。梁曰酒庫丞。北齊有清漳令、丞主酒。後周如古周之制。隋曰良醞署，令、丞各一人。唐因之。
　　宋良醞署屬禦廚，有內酒坊使。掌造法糯酒、糯酒、常料之三等酒，以供邦國之用。監官三人、監門二人，以三班內侍充。都曲院掌造曲，以給內酒坊之用，及出鬻而收其直。監官二人，以京朝官及諸司使副、內侍充。法酒庫掌造供禦及祠祭周太祖平河中，得酒工王思善造法曲，因立法酒庫置之。凡祭祀，供五齊三酒，以實樽罍。監官二人，以朝臣及三班使臣、內侍充。
　　掌醢署令、丞，於《周官》有醢人，掌四豆之實。自後無聞。至齊，諸公府有釀食典軍二人。後周有掌醢中士、下士。隋曰掌醢署，令、丞各一人。唐因之。
　　宋屬禦廚，有油醋庫監官一人，以京朝官充。掌造油醯胾，以供邦國膳饈內外之用。
　　○衛尉卿丞　主簿　武庫令丞　武器令丞　守宮署　公車司馬令　　左右都候附
　　衛尉，秦官，掌門衛屯兵，漢因之《漢舊儀》曰："衛尉寺在宮內。"胡廣雲主宮闕之內衛寺，於周垣下為區廬。區廬者，若今之仗宿屋。景帝初更名中大夫令，後元年複為衛尉。又有長樂、建章、甘泉衛尉，皆掌其宮，其職略同，而不常置顏師古曰："各隨所掌之宮以為官名。"。後漢有衛尉卿一人，職與漢同。晉銀章青綬，五時朝服，武官，佩水蒼玉，掌冶鑄，領冶金戶五千三百五十，冶在江北，而江南唯有梅根及冶塘二冶，皆屬揚州，不屬衛尉。晉江左不置衛尉。宋孝武複置。南齊掌宮城管鑰後漢張衡《西京賦》曰："衛尉八屯，警夜巡晝。"南齊宮城諸卻敵樓上本施鼓，持夜者以應更唱，高帝以鼓多警眠，遂改以鐵磬。梁衛尉卿位視侍中，職與漢同。卿每月、丞每旬行宮徼，糾察不法。陳因之。後魏亦有之。北齊為衛尉寺，有卿及少卿各一人。隋文帝開皇三年，廢衛尉寺八太常及尚書省，十三年複置。掌軍器、儀仗、帳幕之事，而以監門衛掌宮門屯兵。唐因之。龍朔二年，改衛尉為司衛，鹹亨初復舊。光宅元年又改為司衛，神龍初復舊。卿一人、少卿二人初少卿一人，太極元年加一人，領武庫、武器、守宮三署，署各有令。丞，秦、漢多以博士、議郎為之。後漢一人，魏、晉並同。宋孝武增置一人。梁亦有之。後魏、北齊並有。隋因之。唐置二人。
　　主簿一人。漢衛尉駕四馬，主簿前車以乘。晉有衛尉主簿二人，宋、齊、梁、陳因之。北齊、隋亦有二人，唐因之。
　　宋衛尉寺，判寺事一人，以郎官以上充。凡武庫武器，並歸內庫及軍器庫，以他官及內侍典領，守宮歸儀鸞司，本寺無所掌。卿、少卿、丞皆為寄祿官，卿後來為中奉大夫，少卿奉直大夫，寺丞宣義郎。元豐官制行，置卿、少卿、丞、主簿各一人。卿掌儀衛、兵械、甲冑之政令，少卿為之貳，丞參領之。凡內外作坊輸納兵器，則辨其名數，驗其良窳以歸於武庫，不如式者罰之。時其曝涼而封籍其數。若進禦及頒給，則按籍而出之。每季委官檢視，歲終上計帳於兵部。掌凡幄帟之事，大禮設帷宮，張大次、小次，陳鹵簿儀仗。長貳晝夜巡徼，察其不如儀者。押仗官則前期稟差。凡仗衛，供羽儀、節鉞、金鼓、棨戟，朝會亦如之。宴享賓客，供幕帟、茵席，視其敝者移少府、軍器監修焉。分案四，置吏十。元祐三年，詔長貳互置。所隸官司十有三：內弓箭庫，南外庫，軍器衣甲庫軍，器弓槍之庫，軍器弩、劍、箭庫，掌藏兵仗、器械、甲冑，以備軍國之用。儀鸞司，掌供幕帟供帳之事。軍器什物庫、宣德樓什物庫，掌收貯什物，給用則按籍而頒之。左右金吾街司、六軍儀仗司，掌清道、徼巡、排列，奉引儀仗，以肅禁衛。凡儀物以時修飾，選募人兵而校其遷補之事政和五年，詔金吾衛仗司依格差武冀大夫以上。中興後廢衛尉，併入工部。
　　武庫令、丞，於《周官》司甲、司弓矢等下大夫，司戈盾等中士、下士，蓋其任也。兩漢曰武庫令，屬執金吾。後漢又有考工令、丞，屬太僕，主造兵器，成，付武庫令，魏、晉因之。晉後屬衛尉。宋、齊武庫令、丞屬尚書庫部。梁、陳屬衛尉卿。北齊亦有。後周如《周官》。隋如北齊。唐因之，各一人。天寶六載四月，敕改《儀制令》，廟社門、宮門，每門各二十戟，東宮每門各十八戟，一品門十六戟，嗣王、郡王若上柱國帶職事二品、散官光祿大夫以上、鎮國大將軍以上各同職事品及京兆河南太原府大都督、大都護門十四戟，上柱國帶職事三品、上護軍帶職事二品若中都督、上都護門十二戟，國公及上護軍帶職事三品若下都督、諸州門各十戟，並官給。貞元五年十二月，中書門下奏："應請列戟官，准《儀制令》，正一品、開府儀同三司、嗣王、郡王並勳官上柱國柱國、等帶職事三品以上，並許列戟。准天寶六載四月敕文'加散官光祿大夫、鎮國大將軍以上，各同職事品'。近日散、試官便帶高階者眾，恐須商量者。伏請准舊制令本文，取帶三品以上正員職事為定。"敕旨依。
　　武器署令、丞。隋行臺尚書省有武器監令。唐永徽中始置各一人。掌祭祀及朝會、巡幸及公卿婚葬鹵簿之事。
　　宋武庫、武器並歸內庫及軍器庫，以他官及內時典領。軍器凡四庫，句當官並二人。衣甲、弓槍、弩劍三庫，悉以諸司使、副及內侍充，什物庫以三班使臣充。掌禁兵器鎧甲、供軍什器儲偫之物，辨其出納。
　　守宮署，漢有守宮令、丞，掌禦紙筆墨及諸財用並封泥之事，屬少府。晉及北齊屬光祿勳。北齊守宮令掌張設之事，梁、陳屬大匠卿。隋屬衛尉寺。唐置令一人，掌諸鋪設帳幕、氈褥、床薦、幾席之事廣德二年二月敕文："京兆府諸司諸使幕士丁匠總八萬四千五百人數內，宜月支二千九百四十四人，仍令河東、關內諸州府據戶口分配，不得偏出京兆府，餘八萬一千一百一十四人並停"。
　　宋守宮署歸儀鸞司。儀鸞司句當官四人，以諸司使、副及內侍充。掌奉乘輿親祠郊廟、朝會、巡幸、宴饗及內庭供帳之事。凡三庫，一曰金銀器皿、帟幕什物，二曰香燭，三曰氈油、床椅、鐵器、雜物。監門二人，以三班使臣充。
　　公車司馬令，秦屬衛尉，漢因之。掌殿司馬門，夜徼宮中，天下上章、四方貢獻及闕下凡所徵召公車者，皆總領之漢張釋之為公車令，時景帝與太子梁王共車入朝，不下司馬門，釋之遂劾其不敬。文帝免冠謝太后，太后詔赦之，然後得入宮也。後漢有丞一人。丞選曉諱，掌知非法；尉主闕門兵禁，戒非常胡廣曰："諸門部各陳屯夾道，其旁設兵，以示威武，交戟以遮誤出入者。"。晉江左以來直曰公車令。宋以後屬侍中。隋有公車署，置令、丞。唐無。
　　左、右都候《周禮》司寤氏有夜士，幹寶注曰："今都候之屬。"，後漢各一人，主劍戟士，徼循宮及天子有所收考宮中諸有詔奏罪，左都候執戟戲車，縛送付詔獄，在宮大小各付所屬。見尚書令、僕射、尚書，皆執版拜，見郎對揖。屬衛尉。後無。
　　○宗正卿少卿　丞　主簿　崇元署　諸陵署　太廟令
　　《周官》小宗伯掌三族之別，以辨其親疏。秦置宗正，掌親屬。漢因之，更以敘九族。平帝元始四年，更名宗伯；五年，又於郡國置宗師，以糾皇室親族世氏，致教訓焉，選有德義者為之。有冤失職者，宗師得因郵亭上書宗伯，請以聞為書付郵亭，令送至宗伯。常以正月賜宗伯帛十匹。王莽並宗伯於秩宗。後漢曰宗正，卿一人，掌序錄王國嫡庶之次，及諸皇室親屬遠近，郡國歲因計上皇族名籍。若有犯法當髡以上，先上諸宗正，宗正以聞，乃報決胡廣曰："宗正又歲一理諸王世譜，差敘秩第。"髡，枯昆切。兩漢皆以皇族為之，不以他族楚元王子鄙吝、劉辟疆、劉德等迭為此官。又《後漢書》曰："劉軫字君文，梁孝王之允，為宗正，卒官，遂世掌焉。魏亦然。晉兼以庶姓《山公啟事》曰："羊祜忠篤寬厚，然不長理劇，宗正卿缺，不審可轉作否？"。鹹寧三年，又置宗師，以扶風王亮為之，使皇室戚屬奉率德義，所有施行，必令誥之梁王肜亦為宗師。東晉省之，屬太常桓溫奏省。宋、齊不置宗正。梁天監七年複置之，視列曹尚書，主皇室外戚之籍，以皇族為之。陳因之。後魏有宗正卿、少卿。北齊亦然。後周有宗師中大夫掌皇族，定世系，辨昭穆，訓以孝悌，屬大塚宰。隋如北齊之制。唐龍朔二年，改為司宗，鹹亨元年復舊。光宅元年，改為司屬，神龍初復舊。卿一人，少卿二人初，少卿一人，太極元年，加置一人，掌皇族、外戚簿籍及邑司名帳，領崇元署及諸陵、太廟。開元二十五年制，宗正等寺官屬，皆以皇族為之。
　　宋宗正寺，判寺事二人，以宗姓兩制以上充，闕則以宗姓朝官以上知丞事。掌奉宗廟諸陵薦享之事，司皇族之籍。大宗正司知司事二人，以皇親團練、觀察使以上充。掌敦睦皇族，教導宗子，受其陳請辯訟之事，及糾過失而達之朝廷景祐三年始置司，以皇兄寧江軍節度使濮王知大宗正事，皇侄彰化軍節度觀察留後守節同知大宗正事。修玉牒官無定員。掌修皇帝玉牒，序宗派，紀族屬，歲撰宗子名以進舊隸宗正寺。景祐中，言者以玉牒與國史相通，後以史官兼。又有睦親、廣親宅都大管句三人，以內侍充。元豐六年，詔宗正寺長、貳不專用國姓，蓋自有大宗正司以統皇族也。中興後，卿一人，不常置；少卿一人，以太常兼。三年，複置少卿一員。嘉定九年，詔以宗學改隸宗正寺，自此寺官又預考校之事。大宗正司知及同知官各一人，丞二人。官屬有記室一人。熙寧三年，始以異姓朝臣二員知丞事，置局於睦親、廣親宅。是歲，省管句睦親、廣親及提舉郡、縣主等宅官，以其事歸宗正。崇寧三年，置南外宗正司在南京，西外宗正司在西京，各置敦宗院。中興後，以位高屬尊者為判大宗正事，其知及同知如舊制，以宗室團練以上有德望者充。又置知大宗正丞一員，以文人充，掌糾合宗室而檢防之，訓飭之。凡南班宗室磨勘、遷轉、襲封、請給，核其當否；嫁娶房奩、分析財產，酌厚薄多寡而訂其議。凡宗室除合該賜名外，皆大宗正定名而後報宗正寺。其餘遷授官資、支給錢米，考核以詔予奪。其不率教者，以法拘之，歲久知悔，則除其過名。分按六，署吏十有二。又有南外宗正司、西外宗正司以處宗室之在外者。各仍舊制，設厚宗院，皆設知宗，仍以所在通判職官兼丞、簿，其糾合、檢防、訓飭如大宗正司。西、南外兩司闕知宗，間令大宗正司選擇保明而後授之。又各置教授以課其行藝。初，建炎南幸，先徙宗室於江、淮，於是大宗正司移江寧，南外移鎮江，西外移揚州。其後屢徙，後西外止於福，南外止於泉；又有紹興府宗正司，蓋初隨其所寓而分管轄之。乾道七年，嘗欲移紹興府宗正司於蜀，不果，後歸併行在。嘉定間，用臣僚言，乞凡除授知宗，須擇老成更練之人。詔知宗、宗丞照百司例，每日入局所，以示增重宗盟之意。
　　玉牒所，淳化六年始設局置官，仿唐制也。詔以《皇宋玉牒》為名，建玉牒殿宇新寺。大中祥符九年，以知制誥劉筠、夏竦為修玉牒官，自後置一員或二員朱勝非《秀水閒居錄》："本朝國書嚴奉寶藏，未有如玉牒者用金花紅羅標黃金軸。至神宗朝，以軸大難於披閱，詔為黃金梵夾，又以黃金為匣，鎖鑰皆金也。進呈畢，安奉於宗正寺玉牒殿，士大夫罕有知其制度者。予頃在朝廷，因宗正丞謝汲自本寺事論及玉牒，問宰執諸公制度，趙元鼎曰：'不過刻如玉冊耳。'予曰：'國家宗支之蕃，自古無之。每朝為一牒，宗室官稱名行，女與其夫皆錄之，以玉刊，不其難乎？'"又《中興系年錄》註：每朝為一牒，乃載人主系序及歷年行事，如帝紀而差詳，其後附以皇后事蹟，親王、宗室子女則有《宗蕃慶系錄》、《仙源類譜》、《仙源積慶圖》三書詳焉，非同為一牒也。玉牒則奉安於玉牒殿，類譜則安於屬籍堂。勝非亦少誤。景祐元年，宗正寺修玉牒官李淑申請，詔以編修院廳西閣子充修纂玉牒之所李淑言："前修玉牒官馮允亦是兼編修會要，蓋緣國史、玉牒事節須要照會，所以只就編修院修纂。"。熙寧三年，玉牒於三班院置局，後徙編修院。皇帝玉牒十年一進，修玉牒官並以學士典領。自元豐行官制，分隸宗正寺官。六年，詔："宗正寺修玉牒，照用日曆所文字，並指定所書事，令本所節錄。"元符二年，宗正寺丞陳覺民乞將先帝玉牒內聖政，令本寺修玉牒官鈔寫，封送國史院。從之。紹興十二年襲舊制始建，以宰臣一人提舉。修玉牒官一人，以侍從兼，凡宗正卿、少而下悉與修纂。二十九年，詔玉牒所併入宗正寺，更不置修玉牒官、檢討官，以本寺少卿及丞同領編修事；詔玉牒所宰臣提舉依舊，修書官一員同宗正卿、丞，修纂更不置檢討官。紹興三十二年，詔尚書左僕射陳康伯提舉編修玉牒。後或以參知政事、簽書樞密院事兼權提舉乾道元年，錢端禮以參政兼權，蔣芾以簽樞兼權，見《玉牒所題名記》。故事，玉牒以首相領之，自後相府有闕則以首參兼領，仍帶"權"字。淳熙十五年，王丞相淮去位，周益公以右揆兼領；時敕令所才罷，而首參仲至無兼局，益公乃奏乞以仲至權提舉玉牒。宰相在位而執政權領寶訓玉曆，自此始也。
　　丞、漢亦用皇族。後漢一人劉茂字子衛，為宗正丞。歷代皆有之。隋有二人。唐因之。
　　宋初為寄祿官，後改為奉議郎。元豐正官名，詔宗正寺除長貳外，自今後更不專差國姓以楊畏、趙君錫為之。建炎三年罷，紹興五年複置。
　　主簿，梁置。陳、北齊、隋皆有。唐因之，置一人。
　　宋天禧時，以衛尉丞兼。元豐正名，初除楊完。建炎三年罷，紹興十年複置。
　　崇元署。令，一人。初，後魏天興二年置仙人博士，掌煮煉百藥。北齊置昭元等寺，掌諸佛教，有大統一人，都維那三人，兼置功曹、主簿等員，以管諸州縣沙門之法。後周置司寂上士、中士，掌法門之政；又置司元中士、下士，掌道門之政。隋初置崇元署令、丞，至煬帝改郡縣佛寺為道場，置道場監一人；改觀為元壇，監一人。唐複置崇元署，初又每寺觀各置監一人，屬鴻臚，貞觀中省。開元中，以崇元署隸宗正寺。掌觀及道士女冠簿籍、齋醮之事。令一人，正八品下；丞一人，正九品下有府二人，史三人，典事六人，掌固二人，崇元學博士一人，學生百人。隋以署隸鴻臚，又有道場、元壇。唐置諸寺觀監，隸鴻臚寺，每寺觀有監一人。貞觀中，廢寺觀監。上元二年，置漆園監，尋廢。開元二十五年，置崇元學於元元皇帝廟。天寶元年，兩京置博士、助教各一員，學生百人，每祠享，以學生代齋郎。二載，改崇元學曰崇賢館，博士曰學士，助教曰直學士，置大學士二人，以宰相為之，領兩京元元宮及道院，改天下崇元學為通道學，博士曰道德博士，未幾而罷。寶應、永泰間，學生存者無幾。大曆三年，複增至百人。初，天下僧、尼、道士、女冠皆隸鴻臚寺，武後延載元年，以僧、尼隸祠部。開元二十四年，道士、女冠隸宗正寺。天寶二載，以道士隸司封。貞元四年，崇元館罷大學士，後複置左右銜大功德使、東都功德使，總僧、尼之籍及功役。元和二年，以道士、女官隸左右銜功德使。會昌二年，以僧、尼隸主客，太清宮置元元館，亦有學士，至六年廢，而僧、尼複隸兩銜功德使。
　　宋自真宗興崇道教，置玉清昭應宮、景靈宮、會靈觀使，以宰相為之，副使、判官、都監及集禧觀、醴泉觀、東西太一宮提舉，則以兩省、兩制、丞、郎及防禦、諸司使副為之。掌奉齋醮之事。又有譯經潤文使，亦以宰相為之。熙寧以後，增置祠祿之官，以尊老優賢，而時相欲以宮觀之祿處不奉行新法之人，遂無限員，亦無職事，而釋老之事則如歷代，領之祠部郎官，又屬鴻臚寺。至徽宗時，以道教改隸秘書省，置道階自六字先生至額外鑒義，品秩比視中大夫至將仕郎，凡二十六等。又置道學，升貢及三歲大比法同科舉，應天下神霄玉清萬壽宮、天慶觀知及副知，將來有聞，並以學校登科人充，其餘宮觀亦依此令。禮部署名籍差注如吏部法。以蔡攸通行提舉道錄院。中興後，道釋教門事仍歸祠部。
　　按：崇元署一官，唐創之。以司道教而必屬之宗正司者，蓋唐以老氏為始祖，則崇其教者，亦以為尊祖宗之事也。杜氏《通典》所載，凡唐所創之官而前代所無者，則必敘其所掌之事，以通之於前代。如崇元一官前代無之，然興崇二教而為之建立官司，則非始於唐也，故必敘後魏所置仙人博士，北齊所置昭元寺之類。以先之愚，又嘗欲以宋所創之官而通之於唐。如崇元署，宋雖無其官，然亦嘗興崇道教，為之置立官司，張惶而推獎之矣，故以真、徽兩廟所置玉清、景靈宮使副及都提舉道錄院等事附見焉。然唐則專主以一官，而其品秩稍卑，宋雖不專置官，而常以宰相貴官兼之。但天寶間所置崇元館大學士二人，以宰相為之，則又景靈、玉清宮使、譯經使所取法也。
　　諸陵園寢官，漢置，屬太常長陵令，秩二千石，為高祖陵也，故尊其秩。元帝永光元年，分諸陵邑屬三輔《史記》曰司馬相如為孝文園令。後漢每陵園令各一人，掌按行掃除，丞及校長各一人校長主戒盜賊。晉、宋皆曰令。而梁初為監，後亦改為令。梁以下皆有之。唐每陵令、丞各一人，初屬太常；開元二十五年，並屬宗正寺。
　　宋以宗正寺知丞事掌奉宗廟諸陵薦享之事。
　　諸廟寢園令、長、丞，漢置《宋志》曰漢西京曰長，東京曰令。晉有太廟令。宋太廟令領齋郎二十四人。齊、梁以下皆有後魏有太常齋郎。《漢書》曰田千秋為高廟寢郎。舊屬太常。唐開元二十五年二月敕："宗廟所奉，尊敬之極，因以名署，情所未安。宜令禮官詳擇所宜奏聞。"至五月，太常少卿韋縚奏曰："謹詳經典，兼尋令式，宗廟享薦，皆主奉常，別置署司，事非稽古。其太廟署請廢省，本司專奉其事。"許之。二十五年敕："宗正設官，實司屬籍。而陵寢崇敬，宗廟惟嚴，割隸太常，殊乖本系奉先之旨，深所未妥。自今以後，諸廟署並隸宗正寺。"
　　宋以宗正寺知丞事掌奉宗廟諸陵薦享之事。室長、齋郎無常數，廟直官一人。太廟、後廟、宮闈令三人，以入內內侍充。元豐後，太廟令屬宗正寺，掌宗廟薦新、七祀及功臣從享之禮品秩與大社、籍田令同。
