●卷三十二　選舉考五

　　○舉士
　　高宗建炎元年，詔曰："國家設科取人，制爵待士，歲月等陰陽之信，法令如金石之堅。頃緣寇戎侵犯京邑，爰致四方之雋，已愆三歲之期，比申飭於攸司，涓上春而明試，深虞道阻，寬佇浹旬。而駐蹕行宮，時巡方嶽，非若中都當遠近之會，可使四方得道里之均。特從權宜，創立規制，分禮闈之奏額，就諸路之漕臺，俾謹擇於考官，用精蒐於實學，士省勞費，鄉烝譽髦，悉預計偕，以俟親策，敷告多士，咸體至懷。諸道令提刑司選官，即轉運置司州軍引試，使副或判官一人董之。河東路附京西轉運司；國子監、開封府人就試於留守司，御史一人董之，國子監人願就本路試者聽。"
　　《朝野雜記》："建炎二年，王唐公為禮部侍郎，建言復以詞賦取士，自紹興二年科場始。曾侍御統請廢經義而專用詞賦，上意鄉之，呂元直不可而止。十三年，國學初建，高抑崇司業言：'士以經術為本，請頭場試經義，次場試詩賦，末場試子史論、時務策各一首。'許之。十五年，詔經義、詩賦分為兩科，於是學者競習詞賦，經學浸微。二十六年冬，上諭沈守約曰：'恐數年之後，經學遂廢。'明年二月，詔舉人並兼習兩科內大小經義共三道。三十一年，言者以為老成經術之士，強習辭章，不合音律，請復分科取士，仍詔經義合格人有餘材，許以詩賦不足之數通取，不得過三分，自今年太學公補試行之，迄今不改。先是，舉人既兼經義、詩賦、論、策，因號四科，然自更制以後，惟紹興十四年、二十九年兩行之而止，蓋舉人所習已是為二，不可復合矣。"
　　按：熙寧四年，始罷詞賦，專用經義取士，凡十五年；至元祐元年，復詞賦與經義並行；至紹聖元年，復罷詞賦，專用經義，凡三十五年；至建炎二年，又兼用經、賦。蓋熙寧、紹聖則專用經而廢賦，元祐、建炎則雖復賦而未嘗不兼經，然則自熙寧以來，士無不習經義之日矣。然元祐初，始復賦，欲經、賦中分取人，而東坡公上疏言："自更法以來，士工習詩賦者，十人而七。欲朝廷隨經、賦人數多少，各自立額取人。"則知當時士雖不習詩賦者十五年，而變法之餘，一習即工且多矣。至建炎、紹興之間，則朝廷以經義取士者且五六十年，其間兼用詩賦才十餘年耳。然共場而試，則經拙而賦工；分科而試，則經少而賦多。流傳既久，後來所至場屋，率是賦居其三之二，蓋有自來矣。
　　二年，詔："下第進士，六舉曾經禦試、八舉曾經省試、並年四十以上，四舉曾經禦試、五舉曾經省試、並年五十以上，河北、河東、陝西舉人數內，特各減一舉，元符以前到省兩舉者不限年，一舉者年五十五已上，諸道轉運司、開封府皆以名聞，令直赴廷試。"
　　按：仁宗嘉祐二年，廷試始免黜落，然則自後凡經禦試者，無不出官之人。熙、豐年間，亦嘗有曾經禦試推恩之令，蓋為嘉祐二年禦試不中者設也。今中興之初，復有此令，則自建炎上距嘉祐以前，蓋七十餘年，豈復有曾經禦試之人乎？又恐是特為科試入下等，不理選限、未出官者而設，蓋此曹亦謂之曾經禦試，故令其再試而官之，以示優渥之恩。史志所載不明，當考。
　　是年，親試舉人於行都，賜進士李易以下四百五十餘人，第一人左宣教郎，二人、三人左宣義郎，餘推恩有差。特奏名第一人附第二甲，入五等者亦予調官，川、陝、河北、京東正奏名不赴者一百三人，即家賜第。皆龍飛特恩也。
　　故事，廷試上十名，禦藥院先以文卷奏禦定高下。上曰："取士當務至公，考官自足憑信，豈容以一人之意更自升降？"詔自今勿先進卷子。
　　紹興元年，以歲當明堂，復詔諸道類試，擇憲、漕或帥守中詞學之人總其事，使精選考官。於是四川宣撫處置使張浚始以便宜令川、陝舉人即置司州試之。
　　侯延慶言："用兵以來，太學既罷，青衿解散，文籍淪墜。今諸道州軍進士已有定額，獨行在職事及釐務官隨行有服親及門客，往往鄉貢隔絕，請立應舉法，以國子監進士為名。"詔從之，令轉運司附試。是年，德音："應該恩免解舉人，值兵毀失公據者，召京官二員委保，所在州軍給據訖，仍申部注籍。"
　　二年，親策進士張九成等。時淩景夏為第二，呂頤浩言，景夏詞實勝九成，請更寘第一。上曰："士人初進，便須別其忠佞。九成上自朕躬，下至百執事，言之無所畏避。"乃擢寘首選。九成以類試及親策俱第一，特進一官。四川類試正奏名第一人，依殿試第五人恩例。
　　九年，詔："陝西久陷偽境，與四川類試，必不能中程式。其令禮部措置，別號取放。"川、陝分類試額自此始。
　　御史中丞廖剛言："國朝三歲一舉，每以今年大禮，明年科場，又明年省、殿試為准，故注授人先後到部，不至攙並。今科試、明堂同在嗣歲，省司財計難以應辦，一不便也。近歲初官待闕，率四五年，若使進士，蔭人同時差注，二不便也。更展一年，則舊制合矣。"天子是其議，其來年詔曰："三歲賓興之制，肇自治平，爰暨累朝，遵為彝典。頃緣多故，洊展試期，致取士之年適當宗祀，而入仕之眾並集銓曹，攸司困供億之繁，多士興滯留之歎。宜從革正，用復故常，庶蕆事惟均，有便於國，調官無壅，亦便爾私。其紹興十年，諸州依條發解，於紹興十二年正月省試，三月殿試。自後科場示此為准。"
　　十三年，初立同文館試。凡在行朝，去本貫及千里以上者，許附試國子監。
　　詔："祖宗舊法，諸路州軍科場，並限八月五日鎖院。緣福建去京遠，遂先期用七月；川、廣尤遠，遂用六月。今福建、二廣趨京不遠，恐試下舉人冒名再試他州，可依限八月初五日鎖院。"
　　舊諸州皆以八月選日試士，舉人有就數州取解者。至是，詔諸道發解並以中秋日引試，四川則用季春，而仲秋類省焉。
　　太學博士王之望言："舉人程文，或純用本朝人文集數百言，或歌頌及佛書全句，舊式皆不可考。建炎初，悉從刪去，故犯者多。"詔申嚴行下。
　　十九年，詔："自今科試前一歲，諸州軍及屬縣長吏籍定合應舉人，以次年春縣上之州，州下之學，核實引保，赴鄉飲酒畢，送試院。其臨期投狀射保者，皆勿受。"
　　自熙、豐間，程顥、程頤以道學倡於洛，海內皆師歸之。中興以來，始盛於東南，士子科舉之文稍祖頤說。先是，陳公輔上疏詆頤學，乞行禁絕，而胡寅辨其非。至紹興末年，正字葉謙亨上言："向者朝論專尚程頤之學，士有立說稍異者，皆不在選。前日大臣則陰右王安石，稍涉頤學，一切擯棄。程、王之學，時有所長，皆有所短，取其合於孔、孟者，皆可以為學也。"上曰："趙鼎主程頤，秦檜主王安石，誠為偏曲。"詔有司自今毋拘一家之說，務求至當之論。道學之禁，至是稍解矣。
　　禮部侍郎周葵言："科舉足以取士。近年主司迎合大臣之意，多取經傳之言可為諛佞者，以為問目，學者因之，專務苟合時好。如論伊尹、周公，則競為歸美宰相之言；《春秋》譏貶失禮，則指為褒稱之事。悖戾聖人之意，大率類此。至於前古治亂興亡之變，以時忌絕口不道，後生晚輩往往不讀史書。望詔有司選通經博古之士，置之上遊；其穿鑿迎合，議論乖僻，不合體式者，皆行黜落；若矯枉過正，不顧所問，務為詆訐者，亦復勿取。"從之。
　　二十五年，上謂輔臣曰："往年秦塤對策，皆檜、熺語，有司擬為第一，朕抑寘第三，不使與寒士爭。今可舉行祖宗故事，應禮部舉人內有權要親族者，並令覆試。仍追奪塤出身，改曹冠等七人階官並帶'右'字，餘並駁放。"
　　二十七年，先時蜀士赴殿試不及者，皆賜同進士出身。上念其中有俊秀能取高第者，不宜皆寘下列，至是，先期諭都省，寬展試日以待。宰相沈該奏："天時向暑，臨軒非便。請後至者臣等策之，中書定高下。"上曰："三年策士，朕豈憚一日之勞邪？"及唱第，王十朋為首，第二人閻安中，第三人梁介。安中、梁介皆蜀士也。上大悅。
　　二十九年，孫道夫侍經筵，一日，極論四川類試請托之弊，請盡令赴禮部。上曰："後舉但當遣御史監之。"道夫持益堅，事下國子監，祭酒楊椿曰："蜀去天萬里，可使士子涉三峽、冒重湖邪？欲革其弊，一監試得人足矣。"遂詔監司守倅賓客力可行者赴省，餘不在遣中。是歲，四川類省試，始降敕差官。四川類省試第一人恩數，初，視殿試第三人，賜進士及第，優之也。後以何耕對蜀人才策，為秦檜所怒，乃改禮部類試第一等人並賜進士出身，自是無有不赴禦試者。惟上不親策，則類省試第一人恩數如舊，第二、第三人皆附第一甲，九名已上附第二甲焉。
　　孝宗隆興元年，詔："應令人代名及為人冒名赴省者，各計所受財依條外，並永不得應舉。"
　　省試舊以十四人取一名，隆興初，建、劍、宣、鼎、洪五州進士，三舉實到場者，皆以覃恩免解。有旨增省額百人，遂以十七人取一人，而四川類省試則十六人取一名，後不復改。
　　容齋洪氏《隨筆》曰："黃魯直以元祐三年為貢院參詳官，有書帖一紙云：'正月乙丑，鎖太學，試禮部進士四千七百三十二人；三月戊申，具奏進士五百人。'乃是在院四十四日，而九人半取一人，視今日為不侔。"
　　臣僚言："科舉之制，州郡解額狹而舉子多，漕司數寬，士往往舍鄉貫而圖漕牒。乞申嚴詐冒之禁，立為中制。"從之。四年，乃裁定牒試法，文武臣添差官，除親子孫外，並罷；其行在職事官，除監察御史已上，並不許牒試。
　　乾道六年，詔自今諸道試官，皆隔一郡選差。後又令曆三郡合符，乃聽入院，防私弊也。
　　七年，虞允文請辛巳以來歸正人，依仿祖宗陝西、河北赴南省試，別立號取人。從之。
　　八年，禮部尚書胡沂、郎官蕭國梁造貢籍成，上之，凡諸道舉人鄉貫、治經、三代、年甲、舉數悉備。
　　淳熙二年，禦試。上嘗謂輔臣，欲令文士能射禦，武臣知詩書，命討論殿最來上。至是，唱第後之二日，上御殿，引按文士詹騤以下一百三十九人射藝，新制也。翌日，又引文士第五甲及特奏名一百五十二人。其日，進士俱襴笏入殿起居，易戎服，各給箭六，弓不限鬥力。射者莫不振厲自獻，多命中焉。凡三箭中帖為上等，正奏第一人轉一官，與通判，餘循一資；二箭中帖為中等，減二年磨勘；一箭中帖及一箭上垛為下等，一任回不依次注官。上四甲能全中者取旨，第五甲射入上等注黃甲，餘升名次而已。特奏名第五等人射藝合格與文學，凡不中者並賜帛。
　　六年，詔："特奏名自今三人取一，寘在第四等以前，餘併入第五等。其末等納敕者舊許再試，今止許一試。舊免解人有故不入試者，理為一舉，今不理。潛藩及五路舊升甲者，今但升名。"其後又許納敕三次，為定製焉。
　　容齋洪氏《隨筆》曰："唐開元中，國子祭酒楊瑒言：'竊見流外出身每歲二千餘人，而明經、進士不能居其什一，則是服勤道業之士，不如胥吏之得仕也。若以出身人太多，則應諸色裁損，不應獨抑明經、進士。'當時以其言為然。淳熙九年，大減任子員數，是時，吏部四選開具，以三年為率，文班進士大約三四百人，任子文武亦如之，而恩幸、流外蓋過二千之數，甚與開元類也。"
　　十一年，禦試。時進士試策，薄暮未納卷者三，奉旨賜燭。既而侍御史劉國瑞言："宮庭之間，自有火禁，貢舉之條，不許見燭。雖聖恩寬厚，假以須臾，竊恐玩習成風，浸隳法制。其納卷最後者，請下禦試所降黜。"從之。舊例，廷試舉人至暮者許賜燭，然殿深易黑，日昃則殿上燭出矣。凡賜燭，正奏名降一甲，如在第五甲，降充本甲末名；特奏名降一等，如在第五等，與攝助教。舉人試藝於省闈及國子監、兩浙轉運司者，皆禁燭。
　　十四年，禦試得進士王容以下。上天姿英明，大廷策士，多自升黜，不盡由有司。是舉，王容蓋自第三親擢為榜首。時儒生迭興，辭章雅正，號"乾淳體"。
　　朱熹嘗欲罷詩賦而分諸經、子史、時務之年，其私議曰："古者大學之教，以格物致知為先，而其考校之法，又以九年知類通達、強立不返為大成。今《樂經》亡而《禮經》闕，二戴之禮已非正經，而又廢其一。經之為教，己不能備，而治經者類皆舍其所難而就其所易，僅窺其一而不及其餘。若諸子之學同出於聖人，諸史則該古今興亡治亂得失之變，皆不可闕者，而學者豈能一旦盡通。若合所當讀之書而分之以年，使之各以三年，而共通其三四之一。凡《易》、《書》、《詩》為一科，而子年、午年試之；《周禮》、《儀禮》及二《戴記》為一科，而卯年試之；《春秋》及《三傳》為一科，而酉年試之。試義各二道，諸經皆兼《大學》、《論語》、《中庸》、《孟子》義一道，論則分諸子為四科，而分年以附焉。諸史則《左傳》、《國語》、《史記》兩《漢》為一科，《三國》、《晉書》、《南》、《北史》為一科，《新》、《舊唐書》、《五代史》為一科。時務則律曆、地理為一科，以次分年，如經、子之法，試策各二道。又使治經者必守家法，答義者必通貫經文，條舉眾說，而斷以己意。有司命題，必依章句。如是，則士無不通之經，無不通之史，而皆可用於世矣。"雖熹議未上聞，而天下誦之。
　　項安世擬對學士院試策曰："科舉之法，此今日不可如何之法也。自太平興國以來，科名日重，實用日輕，以至於今二百餘年，舉天下之人才，一限於科目之內。入是科者，雖檮杌、饕餮必官之；出是科者，雖周公、孔子必棄之。習之既久，上不以為疑，下不以為怨。一出其外而有所取捨，則上蓄縮而不安，下睥睨而不服。共知其弊，而甘心守之，不敢復議矣。故曰'此今日不可如何之法也。'不論伊、傅、周、召如何，但使諸葛亮、王猛處此，必當自出意度，別作爐韝，以陶鎔天下之人物，以收拾天下之才智，以共了當時之事，決不矻矻受此纏縛也。自王導、謝安以下，隨世就事之人，欲於妥帖平靜之中，密緻分數劑量之效，則必不敢變今之說，取今之士矣。此固無以議為也。然則用王、謝之術為之調度，亦有道乎？曰：'有。時於尋常尺寸之中，略出神明特達之舉，稍更闒茸己甚之習，薄伸渾厚平直之氣，則猶愈於已也。'蓋天下之事，雖貴於守法，而亦不可以一付於法。法者所以抑僥倖，非所以抑豪傑也。夫所謂僥倖者，其才不應得，而冒欲得之之謂也。一人得之，眾人攀之，其門一開，不可復禁。故上之人立法以拒之，使之欲進而無隙，欲求而無辭，是則法之效也。若夫豪傑之士，其德宜為人上，其才宜為世用，非所謂僥倖者，此法之所求，非法之所拒也。人所共服，莫敢與比，以此為例，誰敢攀之？有若是者，時出而用之，以示天下不專以操筆弄墨取人主之官爵，則亦足以補風化，隆實行，扶善人而愧惡子也。"又曰："夫科目之盛，自李唐起，而唐之取士，猶未盡出於此也。有上書而得官，如和逢堯、員半千之類是也；有隱逸而召用，如陽城、李渤之類是也；有出於辟舉，如韓愈之出於張建封、董晉是也；有出於延譽，如吳武陵之薦杜牧之是也。至於本朝，法令始密，科場條貫，如縛胥吏，而鄉舉裏選之意纖悉無遺矣。然祖宗之時，猶有度外之事，如張詠當為舉首，而以遜其鄉人，則猶有朋友之義也；宋祁當為第一，而令與兄，則猶有兄弟之恩也；延入客次，先通所為文，則猶有禮意也；李畋、張及二人並解，則猶未立額也。此外又有陳乞之恩，聘召之禮，元祐經行之舉，三舍行藝之規，則其意亦知徒文之不足以盡士矣，故孫復、蘇洵之用，猶出於常法之外，而雷簡夫、姚嗣宗之官，或由於特達之授。然意欲不安，而法已一定，雖或少出常度，然亦千萬中之一二耳，須臾之才行，不足以勝二百年之科目也。"
　　按：取士之弊，人人能言之，然晦卷、平甫二公之說，則不廢科目之法，而自足以救科目之弊，其說猶為確實可行雲。
　　光宗初，建議者云："省闈試士，春令尚淺，天寒晷短，間遇風雪，則硯冰筆凍，書字不成，縱有鉅材，莫克展布。請展至二月朔，而殿試則於四月初選日。"從之。
　　寧宗慶元二年，以諒陰不親策，省試進士，得正奏名鄒應龍等。
　　自韓侂胄襲秦檜故智，指道學為偽學，臺臣附之，上章論列，詔榜朝堂，而劉德秀在省闈奏疏，至云："偽學之魁，以匹夫竊人主之柄，鼓動天下，故文風未能丕變。請將《語錄》之類並行除毀。"既而葉翥上言："士狃於偽學，專習《語錄》詭誕之說，《中庸》、《大學》之書，以文其非。有葉適《進卷》、陳傅良《待遇集》，士人傳誦其文，每用輒效。請內自太學，外自州軍學，各以月試合格前三名程文，上御史臺考察。太學以月，諸路以季。其有舊習不改，則坐學官、提學司之罪。"是舉也，語涉道學者皆不預選。
　　四年，言者云："今之詩賦，雖未近古，然亦貫穿六藝，馳騁百家，拘以駢儷之制，研精覃思，始能成章。惟經義一科，全用套類，父兄相授，囊括冥搜，片言隻字，不脫毫分，溢篋盈箱，初無本領，旅進場屋，鮮有出於揣擬之外，天下士子，誰務實學哉！望令有司，所出《六經》題目，各於本經摘出兩段文意相類者，合為一題，庶幾實學得盡己見，而挾冊讎偽者或可退聽。"從之。
　　嘉泰元年，起居舍人章良能陳主司三弊：一曰沮抑詞賦太甚，既暗削分數，又多置下陳；二曰假借《春秋》太過，諸處解榜，多寘首選；三曰國朝正史與實錄等書，人間私藏，具有法禁，惟公卿子弟，或因父兄得以竊窺，有力之家，冒禁傳寫，而有司乃取本朝故事，藏匿本末，發為策問，寒遠之士，無繇盡知。請自今詩賦純正者，寘之前列，《春秋》卓異者，不妨巍占，若所作無異諸經，自當雜定高下。其策題並須明白指問。"詔從之。
　　開禧二年，詔諸道運司、州、府、軍、監："凡發解舉人合格試卷姓名，類申禮部，候省試中，牒發御史臺，同禮部長貳參對字畫，關禦藥院內侍照應。廷試字畫不同者，別榜駁放。"
　　舊制，秋貢、春試皆置別頭場，以待舉人之避親者。自緦麻以上親及大功以上婚姻之家，皆牒送，惟臨軒親試，謂之"天子門生"，雖父兄為考官，亦不避。是年，始因議臣有請，詔自今在朝官有親屬赴廷對者，免差考校。
　　開禧元年，檢詳毛憲為考官，其子自知以迎合用兵冠多士。韓侂胄既敗，乃用言者奏，奪憲次對，而降自知為第五甲末。
　　嘉定十五年，秘書郎何淡言："祖宗舊制，諸科舉人問大義十道，能以本經註疏對，而加之以文辭潤色者為'上'；或不指明義理，但引註疏及六分者為'粗'；其不識本義，或連他經文義乖戾、章句斷絕者'否'。夫經本註疏，則學有源流；文先義理，則士有器識。而今之時文，束於命題之短長，狃於立說之關鍵，而有司強裂句讀，專務斷章，是在我者己先離絕旨意，破碎經文，則何以責其盡合於大義哉？望詔有司革去舊習，使士子去機巧而深義理，考註疏而辯異同，明綱領而識體要，則實學之士出矣。"詔從之。
　　新進士舊有期集，渡江後，置局於貢院，特旨賜之餐錢，集英殿賜第之三曰赴焉。上三人得自擇同升之彥，分職有差。朝謝後，拜黃甲，其儀：設褥於堂上，東西相向，皆再拜；拜已，擇榜中年長者一人，狀元拜之；復擇最少者一人，拜狀元。所以侈寵靈、重好會、明長少也。又數日，赴國子監謁謝先聖、先師，用釋奠禮。遂賜聞喜宴，侍從已上及知舉官、館職皆預焉。
　　試刑法者，亦自熙、豐間始。舊附銓試院，兵火後權停，紹興三年始復，後又降敕別差試官二員，專撰刑法問題，號為假案。其合格分數，例以五十五通作十分為率，五分以上入第二等下系二十七通七釐半，四分半以上入第三等上系二十四通七釐半，四分以上入第三等中系二十二通以上，凡試入二等者，選人改京秩，蓋趙忠簡為相，以刑名之學其廢日久，故白請優之，今遂為大理評、丞之選。四年制置司請每三年就類省試院別差刑法官二員校試。從之。
　　新科明法者，熙寧間改舊明法科為之。崇寧初廢，取其解省額歸禮部。建炎二年正月，大理少卿吳瓌言："法官闕人，請復此科，許進士嘗得解貢人就試。"從之。
　　紹興十一年，始就諸路秋試，每五人解一名，省試七人取一名，皆不兼經。明年禦試，禦藥院請分為第二等，第一等本科及第，第二等本科出身。十四年七月，言者以為濫，請解、省試各遞增二人解試七人取一，省試九人取一，所試斷案刑名通粗，以十分為率，斷案及五分、《刑統》義文理俱通者為合格，無則闕之，仍自後舉兼經。十六年二月，遂罷之，迄今不復置矣。
　　新科明法，始就諸道秋試，每各五人解一，省試十取其一。禦藥院又擬恩例，第一等賜本科及第，第二等本科出身。後三歲，議者謂得解人取應，更不兼經，白身得官反易於有官試法。乃詔自今斷案、刑名通粗以十分為率，斷及五分、《刑統》義文理全通為合格，及雖全通而斷案不及分數者勿取，仍自後舉兼經。
　　淳熙七年，秘書郎李巘言："漢世儀、律、令同藏於理官，而決疑獄者必傳以古義。祖宗朝，詔學究兼習律令，而廢明法科；後復明法，而以三小經附，蓋欲使經生明法，法吏通經。今所試止於斷案、律義，斷案稍通，律義雖不成文，亦得中選，故法官罕能知書。謂宜使習太法者兼習經義，參考優劣，以定去留。"上曰："古之儒者以經術決獄，若用俗吏，必流於刻。宜如所奏。"乃詔自今第一、第二、第三場試斷案，再場各三道；第四場試大經義一道、小經義二道；第五場試《刑統》律義五道。明年，詔斷案三場，每場止試一道，每道刑名十件，與經義通取，四十分已上為合格。經義定去留，律義定高下。
　　嘉定二年，臣僚上言："棘寺官屬，頗難其人，獄案來上，致多差舛，其原在於習法之不精，試法之不詳也。自昔設科，本以六場引試，內斷案五場，各以刑名八件計四十通，律義一場計十通，斷案以試其法令，律義以試其文理。自後有欲便其所習，始增經義一場，而止試五場，律義又居其一，斷案止三場而已，殊失設科之初意。金科玉條，瑣密繁碎，自非終日研究，未易精熟，乃牽於程文，以移其功。考試主文，類多文士，輕視法家，惟以經義定去留，其弊一也。法科之設，正欲深明憲章，習熟法令，察舉明比附之精微，識比折出入之錯綜，酌情法於數字之內，決是非於片言之間。政和、紹興案題字不過五七百，多不滿千；比年不求題意之精密，專務繁冗以困人，敷衍支離，動輒二千字。自朝至於日中昃，僅能謄寫題目，豈暇深究法意？其弊二也。進士考官，凡有出身皆可充選；刑法考官，不過在朝曾中法科丞、評數人，由是請托之風盛，換易之弊興，其弊三也。臣以為宜罷去經義，仍分六場，以五場斷案、一場律義為定。所問法題，稍簡其字數，而求精於法。試官各供五六題，納監試或主文臨期點定。如是，則讞議得人矣。"從之。六年，議者云："今止試《刑統》，是盡廢義理，而專以法律為事，雜流進納之人皆得就，又可徑除職事官，非所以重科目、清班綴也。請復試經義一場，以《尚書》、《語》、《孟》題各一篇，與刑統大義通為五場；所出經題，不必拘刑名倫類，以防預造。雜流入貲人毋得收試。"
　　文武雜試　高宗建炎元年，追復祖宗故事，於科舉之外有文武傑特者，試而官之。時郡國薦士四人適至，命中書省各試策一道。何烈對策，依廷試禮稱"臣"，上以其寒遠，一體推恩。既而有言其疏者，於是降充末名，補下州文學，考官汪藻等皆坐黜。而軍中便宜借補者眾，詔內有武勇之人，委諸道提刑、安撫司依弓馬所格法比試，合格人赴御營使司審試，擬定名目，上大省部，給進武、進義校尉兩等文帖換授。既而上言者云："立功之人色目不一，或輸家財助國，或齎蠟彈，冒險阻，或以進言獻策。今率試以弓馬，而舊補授至升朝官、大使臣者，例得校尉，未為允愜。宜令借補文臣，試兵書戰策，以為殿最，餘並驗實免試注官。"
　　東萊呂氏曰："取士科目，自夏商以前，不見於經，其可見者，至周始有。自周後數千載，凡其間廢置、沿革、輕重，就所偏者看，皆自可考；然而考論須見得所以廢置、因革、輕重之所以然。以大略觀之，大抵向前重，向後愈輕。且如《周禮》以鄉三物教民，謂之賓興，只看'賓'之一字，當時蓋甚尊士。詳考前一段，他是一個本末度數精詳具備，固不必說；只看他'賓興之，三年大比，獻賢能之書於王，王拜受之，登於天府，內史貳之'，如此其重。及至後世，如飲墨水，如奪席、脫容刀，如棘圍，如糊名，若防奸盜然。為士者須深思其故：何故古如此重，後世如此輕？須當深究之。三代之時，士一個進修之至，惟上之人自求之，故如此重。又須看當時之於士，待之甚重，而考之則甚詳；後世待之既輕，考之又略。且如《王制》論鄉秀士升於司徒，曰選士；司徒又論其士之秀者而升之學，曰俊士，然後方免其徭役；大樂正又論造士之秀者升諸司馬，曰進士，這裏方可受爵祿。司馬，政官也，以其可使從政也。凡經四級，然後始可從政。然猶未也，司馬又辨論官材，論其賢者，以告於王，而定其論，論定然後官之，任官然後爵之，待其位定，始與之以祿。一人之身，未入仕之前凡經四級，已入仕之後凡經三級。經七級，然後始得祿。其考之之詳如此。成周之時，見得官爵皆天位天祿，不敢輕授。至後世，與之甚遽，全以文字高下為進退，蓋有以一日之長而決取終身之富貴者。當時考之甚詳如此，然論其大略，漢唐以來，大抵自重而漸輕，自緩而漸速。由漢以來，雖不能如三代拜受之禮，然猶州長身勸為之駕，雖以當時號為諂諛如公孫弘者，猶是鄉人勸勉而來，未嘗自進。到得後來，唐始令投牒自進，而士始漸輕，此所謂'自重而漸輕'。自漢至唐，進士登第者尚未釋褐，或是為人所論薦，或再應皆中，或藩方辟舉，然後始得釋褐。至本朝始，放進士及第即放釋褐，此所謂'自緩而漸速'。科目雖多，其間歷代常行自有數。自漢至隋以前，惟孝廉與秀才常行；自隋唐至本朝，惟進士、明經常行；至熙寧後，王荊公用事，改取士之法，自是進士獨存，明經始廢熙寧四年，明經科廢罷，此其大略可見。其次便是制科。制科卻歷代常行不廢，漢則因事而舉，六朝亦間舉，至唐及本朝亦未嘗廢；到得熙寧間，王荊公得政，孔文仲對策議新法，制科始罷。至元祐初，又再復得兩三舉，至紹聖初，章惇為相，欲行荊公法，又再罷景德四年，帝曰："比設此科，欲求才識，若但考文義，苟有濟時之用安得知？今策問宜用經義，參之時務。"熙寧二年，賢良孔文仲考入第三等，詔："毀薄時政，不足收錄，告示發付本任。"天聖八年，茂才富弼，景祐二年，體用吳育；景祐六年，賢良蘇轍、蘇軾。大抵三代之時，不專是語言文章，至漢以來，則有所謂射策、對策，是時已成科舉之習，雖然，尚理會經義，又與時議。到隋煬帝之時，風俗浮華，始有進士之科，方有律賦。自唐以來，孝廉、秀才之科尚在，但只是明經、進士二科盛而秀、孝衰。是時，有記問者則得明經，有辭藻者則得進士。當時南北未分，兩邊各自設科。既分之後，後周進士未設，尚自理會秀、孝二科。是時，南人高南師，北人高北師，各守家法，莫之能定，當時主司有欲優劣之者，反為所難。隋煬帝時，風俗浮華，進士科始立。至唐初間，進士、明經都重；及至中葉以後，則進士重而明經輕，蓋當唐之時，文華之士多了，故如此。到得本朝，待遇不同，進士之科往往皆為將相，皆極通顯；至明經之科，不過為學究之類。當時之人為之語曰：'焚香取進士，嗔目待明經。'才設進士試時，便設香案，有拜跪之禮；才到明經試時，則設棘監守，惟恐他傳義。當時進士卻有帖經之制，他文士都不屑去記這傳義，於是有贖帖。才是進士科試帖經，不知是或作一篇文，或作一賦，便可贖帖經。及至熙寧間，荊公罷詞賦，帖經、墨義並歸進士一科，齊、魯、河朔之士往往守先儒訓詁，質厚不能為文辭，所以自進士科一併之後，榜出多是南人預選，北人預者極少。自哲廟以後，立齊、魯、河朔五路之制，凡是北人皆別考，然後取人南北始均。慶曆中，范文正公、富公、韓魏公執政，欲先試論策，使工文辭者言古今治亂，簡其程式，使得以逞，問以大義，使不專記誦，自是古文漸復。一年而三公皆罷政，此制遂停。王文正公為相，南省試進士《當仁不讓於師論》，賈時邊、李迪皆有名場屋，及榜出，二人不與。試官取其文觀之，李以落韻，邊以'師'為'眾'，與註疏異，特奏令禦試。王文公以為落韻者不審爾。若舍註疏而立說，不可許，遂取李黜邊。前輩之守註疏如此嚴。至王荊公始以註疏不可用，作《三經說》，令天下非從《三經》者不預選；罷詞賦，又以《春秋》有《三傳》難通，罷之。至元祐間，始復詞賦，增《春秋》。又至紹聖，章惇執政，欲復介甫法，遂復罷詞賦，去《春秋》。後來至欽宗，又始復元祐制太平興國三年，詔律賦以平仄次用韻。天聖五年，詔參考策論。慶曆四年，宋祁等言："使士皆土著，而教之以學校。先策論，則文辭者留心於治亂；簡其程式，則宏博者得以騁；問以大義，則執經者不專於記誦。賦許依放唐人賦。"詔頒下。慶曆五年，詔進士諸科如舊制考校注雲。先是，頒行宋祁等新制，上封者言非便，熙寧四年，詔進士罷詩賦、帖經、墨義，各令占一經，並《論語》、《孟子》。諸科稍令改進士科。大抵須是有鄉舉裏選底風俗，然後方行得鄉舉裏選之制。所以楊綰復鄉舉裏選，未幾停罷，緣是未有這風俗。今已為士，須思所以為風俗者何由，又須深察三代之所以厚而後世之所以薄者何故，則亦庶乎復古。"
　　《宋登科記》總目：
　　太祖建隆元年，進士十九人，榜首楊礪。
　　二年，進士十一人，榜首張去華。
　　三年，進士十五人，榜首馬適。
　　四年，進士八人，榜首蘇德祥。
　　乾德二年，進士八人，榜首李景陽制科一人。
　　三年，進士七人，榜首劉察。
　　四年，進士六人，榜首李肅制科二人。
　　五年，進士十人，榜首劉蒙叟。
　　六年，進士十一人，榜首柴成務。
　　開寶二年，進士七人，榜首安德裕。
　　三年，進士八人，榜首張拱；賜十五舉未及第人司馬浦等一百六人本科出身。
　　四年，進士十人，榜首劉寅。
　　五年，進士十一人，榜首安守亮。
　　六年，進士十一人，榜首宋准，再試取十六人、落下一人；諸科九十六人。
　　七年，停貢舉。
　　八年，進士三十一人，省元王式，狀元王嗣宗；諸科二十四人。
　　九年，停貢舉。
　　太宗太平興國二年，進士一百九人，省元狀元呂蒙正；諸科二百七人，十五舉以上一百八十四，凡五百餘人。
　　三年，進士七十四人，省元狀元胡旦；諸科八十二人。
　　四年，不貢舉。
　　五年，進士一百二十一人，省元狀元蘇易簡，諸科五百三十四人。
　　六年、七年，停貢舉。
　　八年，進士二百三十九人省元王禹偁，狀元王世則；諸科二百八十五人。
　　雍熙元年，不貢舉。
　　二年，進士二百五十八人，省元陳充，狀元梁顥；諸科六百九十九人。
　　三年、四年，不貢舉。
　　端拱元年，進士二十八人，諸科一百一人。覆試得進士、諸科七百人；又武成王廟重試，得進士三十一人，諸科八十九人，省元程宿是年，不臨軒。
　　二年，進士一百八十六人，諸科四百七十八人，省元陳堯叟，狀元同。
　　淳化元年、二年，不貢舉。
　　三年，進士三百五十三人，諸科七百七十四人，省元孫何，狀元同。
　　四年、五年，至道元年、二年、三年，並不貢舉。
　　真宗咸平元年，進士五十人，諸科一百五十人，省元孫僅，狀元同。
　　二年，進士七十一人，諸科一百八十人，省元孫暨，狀元同。
　　三年，進士四百九人，諸科一千一百二十九人，省元李庶幾，狀元陳堯咨。
　　四年，停貢舉，制科七人。
　　五年，進士三十八人，諸科一百八十人，省元王曾，狀元同。
　　六年，不貢舉。
　　景德元年，不貢舉。
　　二年，進士二百四十七人，諸科五百七十人，省元劉滋，狀元李迪。
　　三年，不貢舉，制科二人。
　　四年，不貢舉，制科二人。
　　大中祥符元年，進士二百七人，諸科三百二十人，省元鄭向，狀元姚曄。
　　二年，親試東封路，進士三十一人，狀元梁固。
　　三年，停貢舉。
　　四年，祀汾陰路，進士三十一人，狀元張師德。
　　五年，進士一百二十六人，諸科三百七十七人，省元、狀元徐奭。
　　六年，停貢舉。
　　七年，亳州、南京路進士二十一人，狀元張觀。
　　八年，進士二百八十人，諸科六十五人，省元高餗，狀元蔡齊。
　　九年，停貢舉。
　　天禧元年、二年，停貢舉。
　　三年，進士一百四十人，諸科一百五十四人，省元程戡，狀元王整。
　　四年、五年，乾興元年，並停貢舉。
　　仁宗天聖元年，停貢舉。
　　二年，進士二百人，諸科三百五十四人，省元吳感，狀元宋郊。
　　三年、四年，停貢舉。
　　五年，進士七十七人，諸科八百九十四人，省元吳育，狀元王堯臣。
　　六年、七年，停貢舉。
　　八年，進士二百四十九人，諸科五百七十三人，省元歐陽修，狀元王拱辰；制科二人，拔萃二人。
　　九年，停貢舉，拔萃四人。
　　明道元年、二年，並停貢舉。
　　景祐元年，進士四百九十九人，諸科四百八十一人，制科三人，拔萃四人，省元黃庠，狀元張唐卿。
　　二年、三年、四年，並停貢舉。
　　寶元元年，進士三百一十人，諸科六百一十七人，制科二人，省元範鎮，狀元呂湊。
　　二年、康定元年、慶曆元年，並停貢舉。
　　二年，進士四百三十五人，省元楊寘，狀元同；制科一人。
　　三年、四年、五年，並停貢舉。
　　六年，進士五百三十八人，諸科四百一十五人，制科一人，省元裴煜，狀元賈黯。
　　七年、八年，停貢舉。
　　皇祐元年，進士四百九十八人，諸科五百五十人，制科一人，省元馮京，狀元同。
　　二年、三年、四年，並停貢舉。
　　五年，進士五百二十人，諸科五百二十二人，省元徐無黨，狀元鄭獬。
　　至和元年、二年，嘉祐元年，不貢舉。
　　二年，進士三百八十八人，諸科三百八十九人，省元李實，狀元張衡；制科一人是歲，始定為間歲一科舉。
　　四年，進士一百六十五人，諸科一百八十四人，省元劉摯，狀元劉煇；制科三人。
　　六年，進士一百八十三人，諸科一百二人，省元江衍，狀元王俊民。
　　八年，進士一百九十三人，諸科十一人，省元孔武仲，狀元許將。
　　英宗治平二年，進士二百人，諸科十八人，制科二人，省元彭汝礪，狀元同始詔三歲一科舉。
　　四年，進士二百五十人，諸科三十六人，省元許安世，狀元同時神宗已即位。
　　神宗熙寧三年，進士二百九十五人，省元陸佃，狀元葉祖泠；明經、諸科四百七十二人，制科二人。
　　六年，進士四百人，諸科四十人，省元邵剛，狀元餘中。
　　九年，進士四百二十二人，諸科一百九十四人，省元張嵫，狀元徐鐸。
　　元豐二年，進士三百四十八人，省元先浚明，狀元時彥。
　　五年，進士四百四十五人，明經三人，省元劉絳，狀元黃裳。
　　八年，進士四百八十五人，省元焦蹈，狀元同是歲，諒闇，不臨軒。
　　哲宗元祐三年，進士五百二十三人，制科一人，省元章援，狀元李常寧。
　　六年，進士五百一十九人，省元鄒起，狀元馬涓；制科三人。
　　紹聖元年，進士五百一十二人，省元劉範，狀元畢漸；制科三人，宏詞科八人。
　　四年，進士五百六十四人，省元汪革，狀元何昌言；詞科九人。
　　元符三年，進士五百六十一人，省元李崟，狀元同是歲，諒闇，不臨軒。
　　徽宗崇寧二年，進士五百三十八人，省元李階，狀元霍端友。
　　五年，進士六百七十一人，省元吳倜，狀元蔡薿是科為始，罷諸州發解，並省試，並從學校逐年貢士。
　　大觀三年，進士六百八十五人，宗室上舍四十二人，上舍魁李彌遜，狀元賈安宅。
　　政和二年，進士七百一十三人，上舍魁師驥，狀元莫儔。
　　五年，進士六百七十人，宗子上舍十七人，上舍魁傅崧卿，狀元何｛鹵木｝。
　　八年，進士七百八十三人，上舍魁何奎，狀元王嘉。
　　宣和三年，進士六百三十人，上舍魁宋齊愈，狀元何渙。
　　六年，進士八百五人是年，復省試，省元楊椿，狀元沈晦。
　　高宗建炎二年以軍興，分路類省試，進士四百五十一人，狀元李易；四川、河北、京東進士八十七人。
　　紹興二年，進士二百五十九人，狀元張九成；四川進士一百二十人。
　　五年，進士二百二十人，省元樊光遠，狀元汪應辰；四川進士一百三十七人。
　　八年，進士二百九十三人，省元黃公度，狀元同是年，不親策。引見正奏名，與四川類省奏名參定編排。
　　十二年，進士二百五十四人，省元何溥，狀元陳誠之；四川進士一百四十四人。
　　十五年，進士三百人，省元林機，狀元劉章；四川進士七十三人。
　　十八年，進士三百三十人，省元徐履，狀元王佐；四川進士二十三人。
　　二十一年，進士四百四人，省元鄭聞，狀元趙逵；四川進士十八人。
　　二十四年，進士三百四十八人，省元秦塤，狀元張孝祥；四川進士六十三人。
　　二十七年，進士四百二十六人，省元張宋卿，狀元王十朋先時，四川類省道遠，趁赴殿不及者別奏名。是年，無不到。
　　三十年，進士四百一十二人，省元劉朔，狀元梁克家；四川進士十六人。
　　孝宗隆興元年，進士五百四十一人，省元木待問，狀元同是年，不親策，同紹興八年。
　　乾道二年，進士四百九十二人，省元何澹，狀元蕭國梁。
　　五年，進士五百九十二人，省元方恬，狀元鄭僑。
　　八年，進士三百八十九人，省元蔡幼學，狀元黃定。
　　淳熙二年，進士四百二十六人，省元章穎，狀元詹騤。
　　五年，進士四百一十七人，省元黃渙，狀元姚穎。
　　八年，進士三百七十九人，省元俞烈，狀元黃由。
　　十二年，進士三百九十五人，省元邵康，狀元衛涇。
　　十四年，進士四百三十五人，省元湯璹，狀元王容。
　　光宗紹熙元年，進士五百五十七人，省元錢易直，狀元餘復。
　　四年，進士三百九十六人，省元徐邦憲，狀元陳亮。
　　寧宗慶元二年，進士五百十六人，省元莫子純，狀元鄒應龍。
　　五年，進士四百一十二人，省元蘇大璋，狀元曾從龍；四川進士四人。
　　嘉泰二年，進士四百三十五人，省元傅行簡，狀元同是年，諒闇，不臨軒。
　　開禧元年，進士三十八人，省元林執善，狀元毛自知。
　　嘉定元年，進士四百二十六人，省元朱停，狀元鄭自誠；四川進士四人。
　　四年，進士四百六十五人，省元周端朝，狀元趙建夫。
　　七年，進士五百二人，省元姚宏中，狀元袁甫。
　　十年，進士五百二十三人，省元陳塤，狀元吳潛。
　　十三年，進士四百七十五人，省元邱大發，狀元劉渭。
　　十六年，進士五百五十人，省元王胄，狀元蔣重珍。
　　理宗寶慶二年，進士九百八十七人，省元王會龍，狀元同是年，諒闇，不臨軒。
　　紹定二年，進士五百五十七人，省元陳松龍，狀元黃樸。
　　五年，進士四百九十三人，省元葉大有，狀元徐元傑。
　　端平二年，進士四百六十六人，省元楊茂子，狀元吳叔告。
　　嘉熙二年，進士四百二十二人，省元繆烈，狀元周坦。
　　淳祐元年，進士　　　人，省元劉自，狀元徐儼夫。
　　四年，進士　　　　　人，省元徐霖，狀元留夢炎。
　　七年，進士　　　　　人，省元馬廷鸞，狀元張淵微。
　　十年，進士　　　　　人，省元陳應雷，狀元方逢辰。
　　寶祐元年，進士　　　人，省元丁應奎，狀元姚勉。
　　四年，進士　　　　　人，省元彭方迥，狀元文天祥。
　　開慶二年，進士　　　人，省元李雷奮，狀元周震炎。
　　景定三年，進士　　　人，省元李玨，狀元方山京。
　　度宗咸淳元年，進士　人，省元阮登炳，狀元同是年，諒闇，不親策。
　　四年，進士六百六十五人，省元胡躍龍，狀元陳文龍。
　　七年，進士　　　　　人，省元劉夢薦，狀元張鎮孫。
　　十年，進士　　　　　人，省元李大同，狀元王龍澤。
　　右宋三百一十五年逐科取士之總目，以《登科記》及《會要》參考，並省元、狀元之名具錄於此。國初，殿試本覆試也。唐以來，或以禮部所取未當，命中書門下詳覆，至宋，藝祖、太宗重其事，故御殿覆試。至雍熙四年，宰相請如唐故事，以春官之職歸有司，上從之。次年，命宋知白知舉，榜出而謗議蜂起，或擊登聞鼓求別試，於是再行覆試，凡得數百人。又明年，則知貢舉蘇易簡等不敢專其事，固請禦試，上從之。自此遂為定例。然是年以後，如陳堯叟、孫何、王曾皆禮部所取第一人，而禦試復以之冠多士，可見當時殿試，不過審覆其繆濫者黜之，而元在前列者，固未嘗別第其升降也。景德以後，多別取狀元，然省元亦皆置之龜列，《石林燕語》謂："故事，南省奏名第一人，殿試唱過三名不及，則必越眾抗聲自陳，雖考校在下列，必得升等。吳春卿、歐陽公皆由是升第一甲。獨範景仁避不肯言，等輩屢趣之，皆不應，至第十九人方及，徐出拜命而退，時服其靜退。自此遂為故事。"然則仁宗時，省元亦例在前列，蓋當時殿試雖曰別命試官，糊名考校，然賜第之時，往往亦參采譽望，乃定掄魁。歐陽公作《蔡齊行狀》言："凡貢士當賜第者，考定，必召其高第數人並見，又參擇其材質可者，然後賜第一。及公召見，衣冠偉然，進對有法，天子以為無能出其右者，乃擢為第一。"可見當時掄魁，未嘗不參取譽望，則文章冠禮闈者，就為狀頭，要亦此意。後來無此法矣。
