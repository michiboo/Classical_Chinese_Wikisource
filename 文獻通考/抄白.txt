●抄白

　　皇帝聖旨裏。饒州路達魯花赤總管府承奉江浙等處行中書省掾史周仁勞承行劄付，近據本路申準弘文輔道粹德真人關，欽奉聖旨節該：行法籙有本事的好人，教尋訪將來者。今訪至本路，竊見樂平州儒人馬端臨，前宋宰相碧梧先生之子，知前代之典章，識當時之體要。以所見聞著成一書，名曰《文獻通考》，凡二十四類，三百四十八卷，天文、地理、禮樂、兵刑、財用、貢賦、官職、選舉、學校、經籍、郊祀、封建、戶口、征役之屬，可謂濟世之儒，有用之學。解到繕寫《文獻通考》三百四十八卷，並序目共計六十八冊。得此，送據江浙儒司校勘得堪以傳授，移準中書省咨來。咨饒州路申準弘文輔道粹德真人關，樂平州儒人馬端臨著成書，曰《文獻通考》，凡二十四類，三百四十八卷，治國安民，可謂濟世之儒。令人繕寫成帙，官為鏤板，以廣其傳。得此，行據本路繕寫完備，計六十八冊，校勘無差。本省今將《文獻通考》隨此發去，咨請照驗。準此，送據禮部呈翰林國史院，考校得馬端臨所著《文獻通考》凡二十四類，三百四十八卷，纂集古今，浩汗該博，殫極精力，用誌良勤，有益後學。如蒙準呈，移咨本省於贍學錢糧內刻板印行，相應具呈照詳。得此，都省咨請依上刊印施行。準此，省府仰照驗依上施行，仍委自總管段通議提調，選能書儒人真楷謄寫，就令馬端臨校勘無差，於本路概管贍學錢糧內，計料合用紙板工價，兩平顧買刊印，具依準申省。
　　奉此，照得近承江浙等處行中書省劄付，欽奉聖旨節該：王真人根底與五個鋪馬，教直南田地裏名山去處，尋訪行法籙有本事的好人，有呵，交各處官司，依著在先世祖皇帝時分起發好人的體例與氣力起發上來，欽此。除欽遵外，延祐五年十二月十八日，準弘文輔道粹德真人關，尋訪至饒州路，據本路儒學狀，申準本路楊教授關該，竊見本路樂平州儒人馬端臨，前宋宰相碧梧先生之子，昨蒙都省咨發，再任衢州路柯山書院山長，見類各路儒學教授選內，即目閑居聽除。本儒行履端純，詞章雅麗，家傳鼎鼐之譜，幼繙館閣之儲，知前代之典章，識當世之體要，以所見聞著為成書，名曰《文獻通考》，凡二十四類，三百四十八卷，天文、地理、禮樂、兵刑、財用、貢賦、官職、選舉、學校、經籍、郊祀、封建、戶口、征役之屬，凡於治道有關者，無不彪分匯列，井井有條，治國安民，特舉而措之耳。此可謂濟世之儒、有用之學。其書，本儒用心二十餘年，卷帙繁多，非可卒致。今先將所定序目一本繳連前去，蚤為轉申上司，令人繕寫成帙，校勘完備，官為鏤板，以廣其傳，非惟不負本儒平生所學，抑且於世教有所補益，關請施行。準此，行據本路儒學申，令儒人馬端臨謄寫到所撰《文獻通考》序目一樣三本，裝褙完備，內將二本繳申省府並集賢院照詳外，將一本關發弘文輔道粹德真人收管。又準關文該於江浙行省計稟得上項文集，已行劄付貴路謄寫成帙，解省去訖。關請將《文獻通考》謄寫成帙，校勘無差，裝褙發來呈院。準此，行下儒學依上謄寫呈解。
　　延祐六年七月十二日，承奉省府劄付，繕寫成帙，校勘無差解省。奉此，行下本州，委自同知竇承直提調，禮請馬端臨繕寫到《文獻通考》三百四十八卷，並序目共計六十八冊，校正無誤，裝褙完備。本路具解差人賫赴省府投呈去後，今奉前因，照得本路元解《文獻通考》六十八冊，雖奉省府劄付咨發都省轉發翰林國史院，考校得馬端臨所著《文獻通考》用誌良勤，有益後學，令本路總管段通議提調，選能書儒人謄寫刊印，別不見發元解校勘過的本文籍。為此，總府除已關請總管段通議依奉省府劄付所行提調外，合下仰照驗，速為差委有俸人員，禮請馬端臨親賫所著《文獻通考》的本文籍，赴路謄寫校勘刊印施行。須至指揮。
　　右下樂平州，準此。
　　至治二年六月　日
