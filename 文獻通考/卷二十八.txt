●卷二十八　選舉考一

　　○舉士
　　《周官》：大司徒以鄉三物教萬民而賓興之：一曰六德，知、仁、聖、義、忠、和；二曰六行，孝、友、睦、姻、任、恤；三曰六藝，禮、樂、射、禦、書、數物，猶事也。興，猶舉也。民三事教成，鄉大夫舉其賢者、能者，以飲酒之禮賓客之，既則獻其書於王。
　　鄉大夫三年則大比，考其德行道藝，而興賢者、能者。鄉老及鄉大夫帥其吏，與其眾寡，以禮禮賓之。鄭司農雲："興賢，若今舉孝廉；興能，若今舉茂材。"厥明，鄉老及鄉大夫群吏，獻賢、能之書於王，王再拜受之，登於天府，內史貳之天府，掌祖廟之寶藏者。內史，副寫其書者，當詔王爵祿之時。退而以鄉射之禮五物詢眾庶：一曰和，二曰容，三曰主皮，四曰和容，五曰興舞當射之時，民必觀焉，因詢之也。此謂使民興賢，出使長之；使民興能，入使治之。
　　《王制》：命鄉論秀士，升之司徒，曰"選士"詳見《學校考》。
　　州長各掌其州之教治政令之法。正月之吉，各屬其州之民而讀法，以考其德行道藝而勸之，以糾其過惡而戒之。若以歲時祀祭州社，則屬其民讀法，亦如之。三年大比，則大考州裏，以贊鄉大夫廢興。
　　黨正各掌其黨之政令教治。及四時之孟月吉日，則屬民而讀邦法，以糾戒之以四孟月朔日讀法者，彌親民者於教亦彌數。春秋祭榮，亦如之。正歲，屬民讀法而書其德行道藝，以歲時蒞校比。及大比，亦如之。
　　族師各掌其族之戒令政事。月吉，則屬民而讀邦法，書其孝悌睦姻有學者。
　　閭胥各掌其閭之徵令。凡春秋之祭祀、役政、喪紀之數，聚眾庶，既比則讀法，書其敬敏任恤者。
　　《禮書》曰："閭胥聚民無常時，族師屬民有常月。族師歲屬以月吉與春秋，黨正歲屬以孟吉與正歲，州長歲屬以正月之吉與春秋，然後鄉大夫三年大比之，以卑者其職煩，尊者其事簡也。由黨正而下，有所讀有所書；州長則有所讀無所書，而有所考；鄉大夫則考而興之，無所讀。敬敏任恤，易知者也，故閭師書之。孝悌睦姻有學，難知者也，故族師書之。德行則非特孝悌也，道藝則非特有學也，故黨正書之。書之者易，考之、興之者難，故書之止於黨正，考之在州長，興之在鄉大夫，以卑者其責輕，尊者其任重也。凡此皆教之有其術，養之有其漸。方其在學也，一年視離經辨志，三年視敬業樂群，五年視博習親師，七年視論學取友，謂之小成，九年知類通達，強立而不反，謂之大成，此中年考校之法也。大胥掌學士之版，春合舞，秋合聲，於其合聲，則頒次其所學而辨異之。諸子掌國子之倅，春合諸學，秋合諸射，以考其藝而進退之，比年考校之法也。學之考校如此，鄉之考察又如彼，所掌非一人，所積非一日，此人人所以莫不激昂奮勵，以趨上之所造也。"
　　遂大夫各掌其遂之政令。三歲大比，則率其吏而興甿，明其有功者，屬其地治者興甿，舉民賢能，如六鄉之所為也。屬，猶聚也。又因舉吏治功者，而聚敕其餘以治職事。
　　按：六鄉之外為六遂。遂大夫之職，猶鄉大夫之職也。州長以下之職，猶縣正以下之職也。然勵教化、興賢能之事，鄉詳而遂略。先儒謂鄉以教為主，遂以耕為主，豈遂民不可教而鄉民不可耕邪？蓋亦當互文以推之。
　　《國語》齊桓公內正之法：正月之朝，鄉長複事。君親問焉，曰："於子之鄉，有居處好學慈孝於父母聰慧賢仁發聞於鄉里者，有則以告。有而不以告，謂之蔽明，其罪五。"有司已於事而竣。公又問焉，曰："於子之鄉，有不慈孝於父母、不長弟於鄉里、驕躁淫暴、不用上令者，有則以告。有而不以告，謂之不比，其罪有五。"有司已於事而竣。是故鄉長退而修德進賢，公親見之，遂使役官。及五屬大夫複事，公問之如初。五屬大夫於是退而修屬，屬退而修縣，縣退而修鄉，鄉退而修卒，卒退而修邑，邑退而修家。是故匹夫有善，可得而舉也；匹夫有不善，可得而誅也。
　　因讀《國語》此章，而參以《王制》所言司徒俊選之事，然後知古之聖賢，其於化民成俗、選賢與能二事，視其賢愚升沈，舉切吾身，故其為法甚備。其教人也，不特上賢以崇德，而必欲簡不肖以絀惡；其舉人也，不特進賢受上賞，而必欲蔽賢蒙顯戮。蓋賞罰相須而行，則始不視為具文。後世非不立學校也，而未聞有不帥教之罰，蓋姑選其能者，而無能之人則聽其自為不肖而已。非不興選舉也，而未聞有蔽賢之戮，蓋姑進其用者，而未用之人則聽其自為不遇而已。其教之也不備，其選之也不精，宜人才之所以日衰也。雖然，惟其教訓之法不備，所以選舉之塗不精。士生斯世，蓋自為材而未嘗有所賴於上之人，則所謂焉知賢才而舉之，何以識其不才而舍之，而蔽賢之罰亦無所施矣！
　　漢高祖十一年，詔曰："蓋聞王者莫高於周文，伯者莫高於齊桓，皆待賢人而成名。今天下賢者智能豈特古之人乎？患在人主不交故也，士奚由進！今吾以天之靈，賢士大夫定有天下，以為一家，欲其長久，世世奉宗廟亡絕也。賢人既與我共平之矣，而不與吾其安利之，可乎？賢士大夫有肯從我遊者，吾能尊顯之。佈告天下，使明知朕意。御史大夫昌下相國，相國酇侯下諸侯，王御史中執法下郡守，其有意稱明德者，必身勸，為之駕有賢者，郡守身自往勸勉，令至京師，駕車遣之。遣詣相國府，署行、義、年行狀年紀也。有而弗言，覺，免。年老癃病勿遣"
　　文帝十五年，詔諸侯王、公卿、郡守舉賢良能直言極諫者詳見《賢良方正考》。
　　孝武元光元年冬，初令郡國舉孝廉各一人。
　　元朔五年，制詔補博士弟子。郡國縣官有好文學，敬長上，肅政教，順鄉里，出入不悖，所聞，令相長丞上屬所二千石。二千石謹察可者，令與計偕，詣太常，得受業如弟子。
　　按：漢制，郡國舉士，其目大概有三：曰賢良、方正也，孝廉也，博士弟子也。然是三者，在後世則各自為科目，其與鄉舉裏選，又自殊塗矣，故姑載其立法之始，略見於此，而其詳各見本考。
　　元光五年，徵吏民有明當世之務，習先聖之術者，縣次續食，令與計偕計者，上計簿使也，郡國每歲遣詣京師上之。偕者，俱也。令所徵之人與計者偕來，而縣次給之食也。
　　先時，董仲舒對策曰："臣愚以為使列侯、郡守、二千石各擇其吏民之賢者，歲貢各二人以給宿衛，且以觀大臣之能，所貢賢者有賞，不肖者有罰。夫如是，諸侯、吏二千石皆盡心於求賢，天下之士可得而官使也。"後遂令州郡舉茂材、孝、廉，皆自仲舒發之。
　　元朔元年，詔曰："公卿、大夫，所使總方略，壹統類，廣教化，美風俗也。夫本仁祖義，褒德祿賢勸，善刑暴，五帝三王所由昌也。朕夙興夜寐，嘉與宇內之士臻於斯路。故旅耆老，複孝敬，選豪俊，講文學，稽參政事，祈進民心，深詔執事，興廉舉孝，庶幾成風，紹休聖緒。夫十室之邑，必有忠信；三人並行，必有我師。今或闔郡不薦一人，是化不下究，而積行之君子壅於上聞也。二千石官長紀綱人倫，將何以佐朕燭幽隱，勸元元，厲蒸庶，崇鄉黨之訓哉？且進賢受上賞，蔽賢蒙顯戮，古之道也。其與中二千石、禮官、博士議不舉者罪。"有司奏議曰："古者，諸侯貢士，壹適謂之好德適，得其人，再適謂之賢賢，三適謂之有功，乃加九錫；不貢士，壹則黜爵，再則黜地，三則黜爵地畢矣。夫附下罔上者死，附上罔下者刑，與聞國政而無益於民者斥，在上位而不能進賢者退，此所以勸善黜惡也。今詔書紹先帝聖緒，令二千石舉孝廉，所以化元元，移風易俗也。不舉孝，不奉詔，當以不敬論。不察廉，不勝任也，當免。"奏可。
　　按：齊桓公內政之法，與漢高皇、孝武二詔俱為舉賢設也。觀其辭旨，皆以為人才之遺佚，咎在公卿之蔽賢，至立法以論其罪。後來之法，嚴繆舉之罰而限其塗轍者有之矣，未有嚴不舉之罰而責以薦揚者也。蓋古之稱賢能者，皆不求聞達之士，而後世之幹薦舉者，皆巧於奔競之人，故法之相反如此。國家待士之意固薄，而士之不自重，深可慨也。
　　制：郡國口二十萬以上，歲察一人，四十萬以上二人，六十萬三人，八十萬四人，百萬五人，百二十萬六人；不滿二十萬，二歲一人；不滿十萬，三歲一人。限以四科：一曰德行高妙，志節清白；二曰學通行修，經中博士；三曰明習法令，足以決疑，能按章覆問，文中御史；四曰剛毅多略，遭事不惑，明足決斷，材任三輔縣令。
　　孝昭元始五年，詔舉郡國文學高第各一人。
　　元鳳元年，賜郡國所選有行義者涿郡韓福等五人帛，人五十疋，遣歸。
　　孝宣本始元年，地震。詔內郡國舉文學高第各一人。
　　地節三年，詔令郡國舉孝悌、有行義聞於鄉里者各一人。
　　元康元年，詔博舉吏民厥身修正，通文學，明於先王之術，宣究其意者各二人，中二千石各一人。
　　元康四年，詔遣大中大夫循行天下，舉茂材異倫之士。
　　孝元初元三年，詔丞相、御史舉天下明陰陽災異者各三人。
　　建昭四年，臨遣諫大夫、博士循行天下，舉茂材特立之士。
　　孝成河平四年，日食。遣光祿大夫、博士行瀕河之郡，舉淳厚有行能直言之士。
　　陽朔二年，奉使者不稱。詔丞相、御史其與中二千石、二千石雜舉可充博士位者，使卓然可觀。
　　鴻嘉二年，詔舉淳厚有行義能直言者，冀聞切言嘉謀，正朕之不逮。
　　永始二年，日食。臨遣大中大夫循行天下，與部刺史舉淳樸遜讓有行義者各一人。
　　元延元年，詔以日食星隕，北邊二十二郡舉勇猛知兵法者各一人。
　　哀帝建平元年，詔大司馬、列侯、將軍、中二千石、州牧、守相舉孝悌淳厚能直言通政事、延於側陋可親民者各一人。
　　四年，詔將軍、中二千石舉明兵法有大慮者。
　　孝平元始元年，以日食，詔公卿、將軍、中二千石舉淳厚能直言者各一人。
　　二年，詔舉武勇有節明兵法，郡一人，詣公車。冬，詔中二千石舉治獄平，歲一人。
　　五年，召天下通知逸經、古記、天文、曆算、鍾律、小學、《史篇》、方術、《本草》及以《五經》《論語》、《孝經》、《爾雅》教授者，在所為駕一封軺傳，遣詣京師，至者數千人。
　　東漢之制：選舉於郡國屬功曹，於公府屬東西曹，於天臺屬吏曹尚書，亦曰："選部"。凡郡國守相，視事未滿歲，不得察舉孝廉。以其未久，不周知也東漢舉士，多以孝廉，詳見本考。
　　建武六年，詔舉賢良、方正各一人以後並見本考。
　　建武十二年，詔三公舉茂材各一人，光祿勳歲舉茂材、四行各一人，監察御史、司隸、州牧歲舉茂材一人四行，謂淳厚、質樸、謙遜、節儉也。
　　章帝時，所徵舉率皆特拜，不復簡試。士或矯飾，謗議漸生，乃詔曰："夫鄉舉裏選，必累功勞。今刺史、守相不明真偽，茂材、孝廉歲以百數，既非能著，而當授之政事，甚無謂也。"餘見《孝廉考》。
　　時陳事者多言郡國貢舉率非功次，故守職益懈而吏事浸疏，咎在州郡。有詔下公卿朝臣議，大鴻臚韋彪上議曰："夫國以簡賢為務，賢以孝行為首。孔子曰：'事親孝，故忠可移於君。'夫人才行少能相兼，孟公綽優於趙、魏老，而不可以為滕、薛大夫。忠孝之人，持心近厚；鍛煉之吏，持心近薄。三代所以直道而行者，在其所以磨之故也。士宜以才行為先，不可純以閥閱。然其要在於選二千石，二千石賢，則貢舉皆得其人矣。"帝深納之。
　　元和二年，令郡國上明經者，口十萬以上五人，不滿十萬三人。
　　安帝建光元年，令公卿、特進、中二千石、二千石、郡國守相舉有道之士各一人。
　　元初元年，詔三公、特進、列侯、中二千石、二千石、郡守舉淳厚質直各一人。
　　陳忠上疏曰："嘉謀異策，宜輒納用。若有道之士對問高者，宜垂省覽，以廣直言之路。"書禦，有詔拜有道高第士沛國施延為侍中。
　　永初二年，詔曰："間者公卿郡國舉賢良方正，遠求博選，開不諱之路，冀得至謀，以鑒不逮，而所對皆循尚浮言，無卓爾異聞。其有百僚及郡國吏人，有道術、明習災異陰陽之度璿璣之數者，各使指變以聞。二千石長吏明以詔書，博衍幽隱，朕將親覽，待以不次。"
　　順帝陽嘉元年，除郡國耆儒十九人補郎、舍人。二年，又除京師耆儒年六十以上四十八人補郎、舍人，及諸王國郎。
　　順帝永嘉元年，尚書令左雄議改察舉之法，限年四十以上，儒者試經學，文吏試章奏。胡廣駁之。詔從雄議。詳見《孝廉門》。
　　先公曰："公府，三公府也。端門，太微垣，左右執法所舍，即御史府，猶近世御史臺。覆試，進士之法也，試之公府，而覆之端門，此所以牧守不敢輕舉而察選清平也。是法也，胡廣首駁其非，帝不從，既行而廣出為濟陰太守，首坐繆舉之罰，蓋公正之法，庸回者之所不便也。左伯豪在當世，風節剛勁，舉雄者虞詡也，雄所舉者周舉也。觀舉雄者，與雄所舉者，雄之為人可知矣；得雄之為人，雄之為法可知矣。範史推其效驗，至於傾而未顛，決而未潰，皆仁人君子心力之所為，而陳蕃、李膺之徒，皆在雄法中所得之人。其坐繆舉者，胡廣輩爾。"
　　靈帝建寧元年，詔郡國守相舉有道之士各一人。
　　范曄論曰："漢初，詔舉賢良、方正，州郡察孝廉、秀才，斯亦貢士之方也。中興以後，複增淳樸、有道、賢能、直言、獨行、高節、質直、清白、淳厚之屬，榮路既廣，觖望難裁。自是竊名偽服，浸以流競，權門貴仕，請謁繁興。自左雄任事，限年試才，雖頗有不密，固亦因識時宜，而黃瓊、胡廣、張衡、崔瑗之徒，泥滯舊方，互相詭駁。循名者屈其短，算實者挺其效，故雄在尚書，天下莫敢妄選，十餘年間，稱為得人，斯亦效實之證乎！順帝始以童弱反政，而號令自出，知能任使，故士得用情，天下喁喁，仰其風采。遂乃備元纁玉帛，以聘南陽樊英，天子降寢殿，設壇席，尚書奉引，延問得失，急登賢之舉，虛降已之禮。於是處士鄙生，忘其拘儒，拂巾衽褐，以企旌車之招矣！至乃英能承風，俊乂鹹事，若李固、周舉之淵謨弘深，左雄、黃瓊之政事正固，桓焉、楊厚以儒學進，崔瑗、馬融以文章顯，吳祐、蘇章、種暠、欒巴牧民之良幹，龐參、虞詡將帥之宏規，王龔、張皓虛心以推士，張綱、杜喬直道以糾違，郎僟陰陽詳密，張衡機術特妙，東京之士，於茲盛焉。向使廟堂納其高謀，疆埸宣其智力，帷幄容其謇辭，舉措稟其成式，則武、宣之軌，豈其遠而，《詩》雲："靡不有初，鮮克有終。"可為恨哉！逮孝桓之時，碩德繼興，陳蕃、楊秉，處稱賢宰；皇甫、張、段，出號名將；王暢、李膺，彌縫袞闕；朱穆、劉陶，獻替匡時；郭有道獎鑒人倫，陳仲弓弘道下邑。其餘宏儒遠智，高心潔行，激揚風流者，不可勝言。而斯道莫振，文武陵墜，在朝者以正議嬰戮，謝事者以黨錮致災。往車雖折，而來軫方遒，所以傾而未顛，決而未潰，豈非仁人君子心力之為乎？
　　魏文帝時，三方鼎立，士流播遷，四民錯雜，詳覆無所。延康元年，尚書陳群以為天朝選用不盡人才，乃立九品官人之法。州郡皆置中正，以定其選，擇州郡之賢有識鑒者為之，區別人物，第其高下。又制郡口十萬以上，歲察一人，其有秀異，不拘戶口。其武官之選，俾護軍主之。
　　州、郡、縣俱置大小中正，各取本處人在諸府公卿及臺省郎吏有德充才盛者為之，區別所管人物，定為九等。其有言行修著則升進之，或以五升四，以六升五；倘或道義虧缺則降下之，或自五退六，自六退七矣。是以吏部不能審定，覈天下人才士庶，故委中正銓第等級，憑之授受，謂免乖失。及法弊也，唯能知其閥閱，非複辨其賢愚，所以劉毅雲："下品無高門，上品無寒士。"南朝至於梁、陳，北朝至於周、隋，選舉之法，雖互相損益，而九品及中正，至開皇中方罷。
　　黃初三年，詔曰："今之計、考，古之貢士也，十室之邑，必有忠信，若限年然後取士，是呂尚、周晉不顯於前世也。其令郡國所選勿拘老幼，儒通經術，吏達文法，到皆試用。有司糾故不以實者。"
　　齊王嘉平初，曹爽既誅，司馬宣王秉政，詳求理本。中護軍夏侯元言曰："夫官才用人，國之柄也，故銓衡專於臺閣，上之分也；孝行考乎閭巷，優劣任之鄉人，下之敘也。夫欲清教審選，在明其分敘，不使相涉而已。今令中正但考行倫輩，倫輩當行均，斯可官矣。行有大小，比有高下，則所任之次，渙然別矣。奚必使中正幹銓衡之機於下，而執機柄者有所委仗於上，上下交侵以生紛錯哉！且眾職之屬，各有官長，但使官長各以其屬能否獻之臺閣，則據官長能否之第，參以鄉閭德行之次，擬其倫比，勿使偏頗。中正則唯考行跡，別其高下，審定輩類，勿使升降，而總之於臺閣。官長所第，中正所輩擬，比隨次率而用之，如其不稱，責負在外。則內外相參，得失有所，庶可靜風俗而審官才矣。"兼請除重設之官，定服制之等。宣王辭不能改，請俟於他賢。
　　晉武帝泰始五年，詔州郡舉勇猛秀異之才。
　　散騎常侍傅元、皇甫陶以為政教頹敝，風俗不淳，上疏曰："近者魏武好法術，而天下貴刑名；魏文慕通達，而天下賤守節。其後綱維不攝，而虛無放誕之論盈於朝野，使天下無複清議，而亡秦之病復發於今。陛下聖德，化鄰唐、虞，唯未舉清遠有禮之臣以敦風節，未退虛鄙以懲不恪也。"帝乃使元草詔進之。元奏曰："臣聞先王分士農工商以經國制事，各一其業而殊其務。自士以上子弟，則為之立太學以教之，選明師以訓之，隨才優劣以之授用。農以豐其食，工以足其器，商賈以通其貨。故雖天下之大，兆庶之眾，而無遊人在其間。漢魏不定其分，百官子弟不修經藝而務交遊，未知蒞事而坐享天祿；農工之業多廢，或逐淫利而離其事；徒系名於太學，然不聞先王之風。今聖政滋始，而漢魏之失未改，散官眾而學校未設，遊手多而親農者少，工器不盡其宜。臣以為宜亟定其制。前皇甫陶上事，欲令賜拜散官皆課使親耕，天下享足食之利。禹、稷躬稼，祚崇後代，是以《明堂》、《月令》著帝籍之制。伊尹古之名臣，耕於有莘；晏嬰齊之大夫，避莊公之難，亦耕於海濱。昔者聖帝明王，賢佐俊士，皆嘗從事於耕農矣。王人賜官，冗散無事者，不督使學，則當使耕，無緣放之，使坐食百姓也。今文武之官既眾，而賜拜不在職者又多，加服役為兵，不得耕稼，當農者之半，南麵食祿者參倍於前。使冗散之官為農，收其租稅，家得其實，而天下之榖可以無乏矣。《虞書》曰：'三載考績，三考黜陟幽明。'是為九年之後乃有遷敘也。故居官久，則念立慎終之化；不久，則競為一切之政。六年之限，日月淺近，不周黜陟。陶之所上，義合古制，惟陛下裁之。"武帝甚善而終不能用。於時雖風教頹失而無典制，然時有清議，尚能勸俗。陳壽居喪，使女奴丸藥，積年沈廢；郤詵篤孝，以假葬違常，降品一等，其為懲勸如是。其後中正任久，愛憎由已，而九品之法漸弊，遂計官資以定品格，天下惟以居位者為貴。尚書僕射劉毅以九品者始因魏初喪亂，是軍中權時之制，非經久之典也，宜用土斷，復古鄉舉裏選之法。上疏曰："夫九品有八損，而官才有三難，皆興替之所由也。人物難知，一也；愛憎難防，二也；情偽難明，三也。今之中正，定九品，高下任意，榮辱在手，操人主威福，奪天朝權勢，愛惡隨心，情偽由已，上品無寒門，下品無世族，公無考校之負，私無告訴之忌，損政之道一也。置州郡者，本取州裏清議，鹹所歸服，將以鎮異同，一言議，不謂一人之身，了一州之才。一人不審，遂為坐廢，若然，雖宣尼之聖，莫不有過，則可廢何獨責於中人哉？使是非之論，橫於州裏，嫌隙之讎，結於大臣，損政之道二也。本立格制，謂人倫有序，若貫魚成次；才德優劣，倫輩有首尾也。今之中正，坐徇其私，推貴異之器，使在九品之下，負載不肖，越在成人之首，損政之道三也。委以一國之重，而無賞罰之防，使得縱橫，無所顧憚。諸受枉者抱怨積久，獨不蒙天地無私之德，長壅蔽於邪人之銓，損政之道四也。古先政教，崇鄉黨之義，故得天下之人，退而修本。今一國之士，多者千數，或流徙異邦，或給事殊方，猶不識其面，況能盡其才乎？而中正知與不知，將定品狀，必采聲於臺府，納毀於流言。任已則有不識之弊，聽受則有彼此之偏，所知以愛憎奪其平，所不知者以人事亂其度，既無鄉老紀行之議，又非朝廷考績之課，遂使為官之人，棄近求遠，背本趨末，損政之道五也。凡所以立品設狀者，求人才而論功報也。今於限當報，雖職之高，還附卑品，無績於官，而獲高敘，是為抑功實而崇虛名也，損政之道六也。凡官不同事，人不同能，今九品不狀才能之所宜，而以九等為例。以品取人，或非才能之所長；以狀取人，則為本品之所限。若狀得其實，猶品狀相妨，況不實者乎！損政之道七也。前九品詔書，善惡必書，以為褒貶。今之九品，所下不章其罪，所上不列其善，廢褒貶之義，任愛憎之斷，天下之人焉得不懈於德行而銳於人事乎！損政之道八也。職名中正，實為奸府；事名九品，而有八損。臣以為宜罷中正，除九品，棄魏氏之弊法，立一代之美制。"
　　按：魏晉以來，雖立九品中正之法，然仕進之門則與兩漢一而已。或公府辟召，或郡國薦舉，或由曹掾積累而升，或由世胄承襲而用，大率不外此三四塗轍。然諸賢之說，多欲廢九品，罷中正，何也？蓋鄉舉裏選者，采毀譽於眾多之論，而九品中正者，寄雌黃於一人之口。且兩漢如公府辟掾屬，州郡選曹僚，皆自薦舉而自試用之，若非其人，則非特累衡鑒之明，抑且失侍毗之助，故終不敢十分徇其私心。至中正之法行，則評論者自是一人，擢用者自是一人，評論所不許，則司擢用者不敢違其言，擢用或非其人，則司評論者本不任其咎。體統脈絡，各不相關，故徇私之弊，無由懲革。又必限以九品，專以一人，其法太拘，其意太狹，其跡太露，故趨勢者不暇舉賢，如劉毅所謂"上品無寒門，下品無世族"是也。畏禍者不敢疾惡，如孫秀為琅琊郡吏，求品於清議王戎從弟衍，衍將不許，戎勸品之，及秀得志，朝士有怨者皆被害，戎、衍獨免是也。快恩讎者得以自恣，如何劭初亡，袁粲吊劭子岐，岐辭以疾，粲曰："今年決下婢子品"是也。又如陳壽遭父喪，有疾，使婢丸藥，客見之，鄉里以為貶，坐是沈滯累年。謝惠連愛幸會稽郡吏杜德靈，及居父憂，贈以五言詩十餘首，坐廢，不豫榮伍。尚書僕射殷景仁愛其才，乃白文帝，言："臣小兒時，便見此文，而論者雲是惠連，其實非也。"文帝曰："若此，便應通之。"元嘉七年，乃始為彭城王義康參軍。閻纘父卒，繼母不慈，纘恭事彌謹，而母疾之愈甚，乃誣纘盜父時金寶，訟於有司，遂被清議十餘年。纘孝謹不怠，母後意解，更移中正，乃得複品。以此三事觀之，其法甚嚴，然亦太拘。蓋人之履行稍虧者，一入品目，遂永不可以抆拭湔滌，則天下無全人矣。況中正所品者未必皆當乎！固不若采之於無心之鄉評，以詢其履行，試之以可見之職業，而驗其才能，一如兩漢之法也。
　　東晉元帝制：揚州歲舉二人，諸州各一人。時以天下喪亂，務存慰勉，遠方孝、秀，不復策試，到即除署。既經略粗定，乃詔試經，有不中科，刺史、太守免官。其後，孝、秀莫敢應命，有送至京師，皆以疾辭。
　　太興三年，尚書孔坦議請普延五歲，許其講習。乃詔孝廉申至七年，而秀才如故也。
　　按：孝廉諸科，自東漢以來，皆有策試之事。夫以文墨小技，而定其優劣，己不足以稱其科名矣。今觀東晉之事，則應舉者皆不能試之人，且以孝廉、秀才自名，而必遲以五歲，待其講習，乃能預於試，不亦有〈回見〉面目乎？然觀惠帝永寧初，王接舉秀才，報友人書曰："今世道交喪，將遂剝亂，而智識之士鉗口韜筆，非榮此行，欲極陳所言，冀有覺悟。"會是歲三王舉義，惠帝複阼，以國有大慶，天下秀才、孝廉，一皆不試，接以為恨。然則上下相蒙，姑息具文，其來久矣，宜其皆欲僥倖於不試也。
　　宋制：丹陽、吳、會稽、吳興四郡，歲舉二人，餘郡各一人。凡州秀才，郡孝廉至，皆策試，天子或親臨之。及公卿所舉，皆屬於吏部，序才銓用。凡舉得失，各有賞罰，失者其人加禁錮，年月多少，隨郡議制。
　　文帝元嘉中，限年三十而仕。孝武即位，仕者不拘長幼。詳見《舉官門》。
　　齊尚書都令史駱宰議策秀才格，五問並得為上，四三為中，二為下，一不合與第。謝超宗以為片辭折獄，寸言挫眾，魯史褒貶孔論興替皆無俟。繁而後秉裁。夫表事之深，析理之會，豈必委牘方切理道，非患對不盡問，患以常文弗奇，必使一通峻正，寧劣五通而常，與其俱奇，必使一亦宜采。詔從宰議。因習宋代限年之制，然而鄉舉裏選，不覈才德，其所進取以官婚、胄籍為先。遂令甲族以二十登仕，後門以三十試吏，故有增年矯貌以圖進者。其時士人皆厚結姻援，賓士造請，浸以成俗。至和帝時，梁武帝為丞相，上表曰："前代選官，皆立選簿，應在貫魚，自有銓次。胄籍升降，行能臧否，或素定懷抱，或得之餘論，故得簡通賓客，無俟掃門。頃代陵夷，九流乖失。其有勇退忌進，懷質抱直者，選部或以未經朝謁，難於進用。或有晦善藏聲，自埋衡泌者，又以名不表著，絕其階緒。必須書刺投狀，然後彈冠，則是驅迫廉撝，獎成澆競。愚謂自今選曹宜精隱核，依舊立簿，使冠履無爽，名實不違，庶人識涯涘，造請自息。且聞中間立格，甲族以二十登仕，後門以過立試吏，求之愚懷，抑有未達。何者？設官分職，惟才是務。若限歲登朝，必增年就官，故貌實幼童，籍已逾立，滓穢名教，於斯為甚。"乃施行。
　　梁初，無中正制，年二十五方得入仕。天監中，又制九流常選，年未三十不通一經者，不得為官。若有才同甘、顏，勿限年次。至七年，州置州重，郡置郡崇，鄉置鄉豪，各一人，專典搜薦，無複膏粱寒素之隔。普通七年，詔凡州歲舉二人，大郡一人。
　　敬帝太平二年，複令諸州各置中正，仍舊選舉，皆須中正押上，然後量授，不然則否。
　　尚書左僕射沈約論曰："漢末喪亂，魏武始創，軍中倉卒，權立九品。蓋以論人才優劣，非謂代族高卑。因此相沿，遂為成法。自魏至晉，莫之能改，州都郡正，以才品人，而舉代人才，升降蓋寡。徒以憑籍代資，用相淩駕，都正俗士，斟酌時宜，品目多少，隨事俯仰，劉毅所雲'下品無高門，上品無賤族'也。歲月遷訛，斯風漸篤，凡厥衣冠，莫非二品，自此已還，遂成卑庶。周、漢之道，以智役愚，臺隸參差，用成等級。魏晉以來，以貴役賤，士庶之科，較然有辨。夫人君南面，九重懸絕，陪奉朝夕，義隔鄉士，階闥之任，宜有司存。"武帝天監中，約又上疏曰："頃自漢代，本無士庶之別，自非仕宦，不至京師，罷公卿、牧守，並還鄉裏，小人瞻仰，以成風俗。且庠校棊布，傳經授受，學優而仕，始自鄉邑。本於小吏幹佐，方至文學、功曹，積以歲月，乃得察舉人才秀異，始為公府所辟，遷為牧守，入作臺司。漢之得人，於斯為盛。今之士人，並聚京邑，其有守土不遷，見謂愚賤。且當今士子繁多，略以萬計，常患官少才多，無地以處。秀才自別是一種任官，非若漢代取人之例也。假使秀才對五問可稱，孝廉答一策能過，此乃雕蟲小道，非關理功得失，以此求才，徒虛語耳。"鴻臚卿裴子野又論曰："《書》雲：'貴貴，為其近於君也。'天下無生而貴者，是故道義可尊，無擇負販，苟非其人，何取代族？周衰禮壞，政出臣下，卿士大夫，自相繼及，非夫嗣嫡，猶等家臣。且徒步匹夫，見禮侯伯，式閭擁篲，無絕於時。其後四方豪勢之家，門客千數，卑身折節，比食同袍，雖相傾倚，亦成風俗。迄於二漢，尊儒重道，朝廷州裏，學行是先。雖名公子孫，還齊布衣之士，士庶雖分，而無華素之隔。有晉以來，其流稍改，草澤高士，猶廁清塗。降及季年，專稱閥閱。自是三公之子，傲九棘之家；黃散之孫，蔑令長之室。轉令互爭銖兩，所論必門戶，所議莫賢能。苟且之俗成，傲慢之禍作，非所以敦弘退讓、厲德興化之道也。"
　　陳依梁制，凡年未三十，不得入仕，唯經學生策試得第、諸州迎主簿、西曹左奏及嘗為挽郎，得未壯而仕。詳見《舉官門》。
　　後魏州郡皆有中正掌選舉，每以季月與吏部銓擇可否。其秀才對策第居中上表敘之。詳見《舉官門》。
　　韓麒麟子顯宗上言："前代取士，必先正名，故有賢良、方正之稱。今州郡貢察，徒有秀、孝之名，而無秀、孝之實。而朝廷但檢其有門地，不復彈坐。如此，則可別貢門地，以敘士人，何假置秀、孝之名？或雲，代無奇才，不若取士於門，此亦失矣！豈可以代無周、召，便廢宰相而不置哉？但當較其寸長銖重者，即先敘之，則賢才無遺矣。"
　　正始元年冬，乃罷諸郡中正。詳見《舉官門》。
　　北齊選舉多沿後魏之制，凡州縣皆置中正。其課試之法：中書策秀才，集書策貢士，考功郎中策廉良。天子常服，乘輿出，坐於朝堂中楹。秀、孝各以班草對。字有脫誤者，呼起立席後；書有濫劣者，飲墨水一升；文理孟浪者，奪席脫容刀。
　　周武帝既平齊，廣收遺佚。乃詔山東諸州舉明經幹理者，上縣六人，中縣五人，下縣四人。至宣帝太成元年，詔州舉高才博學為秀才，郡舉經明行修者為孝廉，上州、上郡歲一人。
　　隋文帝開皇七年制：諸州歲貢三人。工商不得入仕。
　　杜正元開皇舉秀才，試策高第。時海內惟正元一人舉秀才，餘常貢者隨例銓注訖，正元獨不得進止。曹司以策過楊素，素怒曰："周、孔更生，尚不得為秀才，剌史何忽妄舉此人！"素志在試退正元，乃手題使擬司馬相如《上林賦》、王褒《聖主得賢臣頌》、班固《燕然山銘》、張載《劍閣銘》、《白鸚鵡賦》，曰："我不能為君住宿，可至未時令就。"正元及時並了，素大驚曰："誠好秀才。"其弟正藏亦舉秀才，蘇威監選。時射策甲第者合奏，曹司難為別奏，抑為甲科。正藏訴屈，威怒，改為丙第。正倫亦舉秀才。隋世天下舉秀才不十人，而正元一門三秀才。
　　按：常貢者，不分優劣，隨例銓注之人也。舉秀才者，文才傑出，對策高第之人也。隋雖有秀才之科，而上本無求才之意，下亦無能應詔之人，間有一二，則反訝之，且嫉之矣。楊素苛酷俗吏，宜其疾視如此；蘇威儒者也，亦複沮抑正藏。士生斯時，何其不幸邪！
　　治書侍御史李諤以選才失中，上書曰："自魏之三祖，更尚文詞，忽君人之大道，好雕蟲之小藝。下之從上，有同影響，競騁浮華，遂成風俗。江左齊、梁，其弊彌甚，貴賤賢愚，唯務吟詠。遂複遺理存異，尋虛逐微，競一韻之奇，爭一字之巧。連篇累牘，不出月露之形；積案盈箱，惟是風雲之狀。代俗以此相高，朝廷據茲擢士。祿利之路既開，愛尚之情愈篤。於是閭裏童昏，貴遊總卝，未窺六甲，先制五言。捐本逐末，流遍華壤，遞相師祖，澆漓愈扇。及大隋受命，聖道聿興。是以開皇四年，普詔天下，公私文翰，並宜實錄。其年九月，泗州剌史司馬幼之上表華豔，付所司理罪。由是公卿大臣鹹知正路，莫不鑽仰墳素，棄絕華綺，擇先王之令典，行大道於茲代。如聞在外州縣，仍踵弊風，選吏舉人，未遵典則。至於宗黨稱孝，鄉曲歸仁，學必典謨，交不苟合，則擯落私門，不加收齒；其學不稽古，逐俗隨時，作輕薄之篇章，結朋黨而稱譽，則選充吏職，舉送天朝。蓋由縣令、刺史未行風教，猶挾私情，不存公道。臣既忝憲司，職當糾察。若聞風即劾，恐掛網者多，請敕諸司普加搜訪，有如此者，具狀送臺。"
　　煬帝始建進士科。
