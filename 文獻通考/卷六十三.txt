●卷六十三　職官考十七

　　○京尹三輔　河南尹
　　周官有內史，秦因之，掌治京師。漢景帝二年，分置左、右內史。武帝太初元年，更名右內史為京兆尹絕高曰京，十億曰兆。大眾所聚，故曰京兆，更名左內史為左馮翊馮，輔；翊，佐也。初，秦官有主爵中尉，掌列侯；漢景帝中元六年，更名都尉；武帝太初元年，更名右扶風扶，助；風，化也，與左馮翊、京兆尹是為三輔，治長安城中《三輔黃圖》曰："長安以東為京兆，長陵以北為左馮翊，渭城以西為右扶風。"皆治在城中。故趙廣漢歎曰："亂吾治者，三輔也。誠得兼之，直差異耳。"。銀章青綬，進賢兩梁冠，絳朝服，佩水蒼玉。秩異凡州，所監郡為京師，置尹一人、丞一人王尊、王章、王駿並為京尹，皆有名。京師稱曰："前有趙、張，後有三王。"。漢初，三輔治長安。後漢都雒陽，置河南尹，以三輔陵廟所在，不改其號，但減其秩與太守同後漢延篤、宇叔固，及邊鳳皆為京兆尹，並有雄名。語曰："前有趙、張，後有邊、延。"趙、張謂趙廣漢及張敞。後漢左馮翊、右扶風屬司隸，尋省。魏、晉為京兆太守。至後周都關中，又為京兆郡。隋京兆郡置尹並佐吏，合二百四十四人。唐京兆府本為雍州，置牧一人，以親王為之。太宗為秦王、中宗為英王、睿宗為相王時，並居其任，多以長史理人。開元元年，改雍州為京兆府，置牧如故。掌宣風導俗，肅清所部。或以親王居閤而遙領焉。初，雍州置別駕以貳牧之事。永徽中，改別駕為長史。開元初，改雍州長史為京兆尹，總理眾務。凡前代帝王所都，皆曰尹南朝曰丹陽尹，後魏初曰代尹，東魏曰魏尹，齊曰清都尹。
　　河南尹，其地在周為王城。成王命君陳分正東郊成周，曰："尹茲東夏蓋唐河南牧之任，亦留守之始。"秦兼天下，置三川守三川，河、洛、伊也。秦末，李由為三川守。漢興，更名三川為河南，後增守為太守。王莽改太守為大尹，改河南大尹為保忠信卿。光武中興，徙都洛陽，改太守為尹，章綬服秩與京兆同，主京都，特奉朝請李膺為河南尹。魏、晉皆為河南尹。後魏太和中，遷都洛陽，又置河南尹。東魏置洛州刺史。後周置洛州總管，尋罷之。隋初為洛州刺史，復為河南內史，至大業初為荊河州刺史，又為河南太守，尋為河南尹，與京兆同。唐武德四年，置洛州都督；貞觀十七年，改為刺史；顯慶二年，置東郡，改刺史為長史。而洛州本置牧一人，以親王為之，中宗為周王時及衛王重俊實居其任，多以長史理人。至開元元年，改洛州為河南府，改長史為尹，其牧尹之制一如京兆諸曹僚佐亦如之。各有少尹二員，通判府事京兆少尹，魏、晉以來治中之任。隋文帝改為司馬，煬帝又改為贊治，後又改為丞。武德初，復為治中。永徽元年，以太皇帝諱，改為司馬。本一員，太極元年，雍、洛二州各加司馬一員，分為左、右。開元元年，並改為少尹。開元以後，增置太原府為北京，官屬制置悉同兩京初，武太后長壽元年，以并州後之故里，改為北都，神龍初廢。開元十一年，又以并州高祖起義之始，復置太原府，號曰北京。初，開元元年正月，於蒲州置中都，改州為河中府，至六月而罷。後上元元年，復置岐州為鳳翔府，又以益州為成都府。五代都汴，為開封尹。
　　宋朝牧、尹不常置，太宗、真宗皆嘗尹京，後親王無繼者。權知府一人，以待制以上充。掌正畿甸之事。中都之獄訟皆受而聽焉，小事則裁決，大事則稟奏，若承旨已斷者，刑部、御史臺無輒糾察。典司轂下，建隆以來為要劇之任。崇寧三年，蔡京乞罷權知府，置牧、尹各一員，專總府事，牧以皇子領，尹以文臣充《四朝志》："尹以親王為之，號判南衙。凡命知府，必帶'權'字，以翰林為之。翰林學士及雜學士若待制，則權發遣而已。以河南府為西京，應天府為南京，大名府為北京，皆置留守。崇寧中，蔡京奏京畿四輔置輔郡，屏衛京師，以潁昌府為南輔，襄邑縣升為拱州，為東輔，鄭州為西輔，澶州為北輔。知州兼都總，依三路帥臣法。中興駐驆杭州，建炎三年改杭州為臨安府，守臣帶浙西安撫，多卿監、從臣兼。紹興三年，詔臨安府有奏稟事，許不隔班上殿。乾道七年，皇太子領臨安府尹，就東宮為廨，廢臨安府通判、簽判職官，置少尹、判官、推官。少尹依淳化判官例，差侍從以上；判官依《天聖令》，用郎官以上，餘曹掾依舊。府官庭參仍拜。小事少尹裁決，徒流以上悉按判。准表奏則系皇太子銜申中書，以下文移則少尹簽書。九年，皇太子辭免臨安府尹，其知、通、簽判、推判官並復置。
　　○留守
　　留守，周之君陳似其任也，此後無聞。後漢和帝南巡，祠園廟，張禹以太尉兼衛尉留守。晉張方劫惠帝幸長安，僕射荀藩等與其遺官在洛陽為留臺，承制行事，號為東西臺。至安帝時，劉裕置留臺，具百官。後魏孝文南伐，以太尉元丕、廣陵王羽留守京師，並加使持節。唐太宗貞觀十七年親征遼東，置京城留守，以房元齡充，蕭瑀為副。其後，車駕不在京都則置留守，以右金吾大將軍為副。咸亨二年，高宗幸洛陽，以雍州長史李晦為西京留守。其後車駕發京都則置留守，以右金吾大將軍為副留守。太原府亦置尹及少尹，以尹為留守，少尹為副留守。謂之三都留守。
　　宋制，天子巡狩、親征，則命親王或大臣總留守事。建隆元年，親征澤、潞，以樞密使吳延祚為東京留守。其西、南、北京留守各一人，以知府事兼之西京河南、南京應天、北京大名，《分記》。留守司掌宮鑰，及京城守衛、修葺、彈壓之事，畿內錢榖、兵民之政。建炎初，京城有副留守以檢校少傅、寧武軍節度使範訥充留守，以侍衛親軍都指揮使、遂安軍承宣使郭仲荀副之，又有西京留守，並系執政、從臣充，兼節制軍馬。其後武林、建業並建行宮，武林視汴都，而建業視三都焉。紹興四年，參知政事孟庾為行宮留守，從權措置百司事務。六年，有行宮同留守以左通奉大夫孟庾提舉萬壽觀、兼侍讀充，詔二留守並權赴尚書省治事是年八月，三省已降指揮，三省、樞密院常程事務並聽行宮留守司與決，詔秦檜、孟庾並權赴尚書省治事。
　　○都廂
　　宋朝大中祥符元年，置京新城外八廂。真宗以都門之外居民頗多，舊例惟赤縣尉主其事，至是特置廂吏，命京府統之。天禧五年，增置九廂。熙寧三年五月，詔以京朝官曾曆通判、知縣者四人，分治京城四廂其先差使臣並罷。凡民有鬥訟事，輕者得以決遣從知開封韓維之請。九月，詔許留後使臣一員分左右廂管句。十一月，臣僚言逐廂一月之內斷決事件不多，欲止令京朝官二員分領二廂決斷所舊來四廂使仍舊存留，以備諸般差使。元祐四年，知開封謝景溫請於新城內外左右置二廂，通為四廂。四年罷，紹聖元年復置。紹興中，臨安府先依開封例，於城外南北廂置主管公事，近又於城內左右廂添置官二員，分減在城詞訟。其後臣僚言將在城左右廂廢罷，其廂官二員移往城南北廂紹興二十六年六月，侍御史周方崇言："臨安府先依開封府例，於城外南北廂置主管公事，近又於城內左右廂添置官二員，欲令減在城詞訟。本府每日詞訟十有七八並判送二廂，逐廂公吏徇情曲法，非理追人，並不系公行遣送下。詞訟既多，有非廂官所能行者，一切不決。州府既不與決，兩廂又不行遣，人戶怨嗟。緣臨安府與昔日開封府繁簡不同，本府長官置吏不少。見今城南北廂官全闕，欲乞將在城左右廂廢罷，其廂官二員卻移往城北廂所。有城內詞訴，令本府依前自行理決。"從之。
　　○郡太守
　　郡守，秦官。秦滅諸侯，以其地為郡，置守、丞、尉各一人。守治民，丞佐之，尉典兵。漢景帝中元二年，更名郡守為太守。凡在郡國皆掌治民、進賢、勸功、決訟、檢奸。常以春行所主縣，秋冬遣無害吏按訊諸囚，平其罪法，論課殿最，按律有無害都吏，言如公平吏。《漢書》："蕭何以文無害，為沛主吏掾。"並舉孝廉。漢制，歲盡遣上計掾、史各一人，條上郡內眾事，謂之計偕簿。郡為諸侯王國者，置內史以掌太守之任。宣帝以為太守吏民之本，數變易則下不安；民知其將久不可欺罔，乃服從其教化；每拜刺史、守相，輒親見問，觀其所繇，退而考察，以質其言質，正。常稱曰："與我共治者，唯良二千石乎！"是以漢世良吏於是為盛，稱中興焉元帝建昭二年，益三河大郡太守秩。凡戶十二萬為大郡。帝又下制，令諸侯王相位在太守下。成帝綏和元年省內史，以相治民，則相職為太守哀帝初，御史大夫王嘉上疏曰："公卿以下變易促急，數改更政事。吏或居官數月而退，送故迎新，交錯道路。二千石輕賤，吏人慢易，則有離叛之心。前山陽亡徒縱橫，吏士臨難，莫肯仗節死義者。以守相威權素奪也。故成帝悔之，詔二千石不以故縱為罪，賜金以厚其意。誠以國家有急，取辦於二千石。二千石尊重難危，乃能使下。故尚書章文必有'敢告之'字乃下，所以丁寧告者之辭。今二千石、刺史、三輔縣令有材任職者，若有過差，宜可闊略，令盡力者有所勸。此方今急務，國家之利也。"。王莽改太守曰大尹。後漢亦重其任，或以尚書令、僕射出為郡守鍾離意、黃香、桓榮、胡廣是也，或自郡守入為三公虞延、第五倫、和虞、鮑昱是也。三國時，有郡守、國相、內史。晉郡守皆加將軍，無者為恥王導永嘉末選丹陽太守，加輔國將軍。導上箋曰："昔魏武，達政之主也；荀文若，功臣之最也，封不過亭侯。倉舒，受子之寵，贈不過別部司馬。今者臨郡，不問賢愚，皆加重號，輒有鼓蓋，有不得者為恥。導饕名竊位，取紊彝典。謹送鼓蓋加崇之物，請從導始。"帝嘉而從之。初，泰始中詔守相三載一巡屬縣，必以春，此古者所以述職、省俗、宣風、展義也。又《山公啟事》曰："晉制，春夏農月不遷改長吏、郡守、縣令之屬，以其妨農事故也。"。晉宋守相、內史，並銀章青綬，進賢兩梁冠。後魏初，郡置三太守說在《刺史篇》，孝文初，二千石能靜二郡至三郡者，遷為刺史說在《縣令篇》。太和中《次職令》，郡太守、內史、相、縣令，並以六年為限。北齊制，郡為上、中、下三等，每等又有上、中、下之差，自上上郡至下下郡凡九等。後周郡太守各以戶多少定品命。隋郡太守如北齊九等之制。至開皇三年，罷天下諸郡，以州統縣楊尚希上表曰："當今郡縣，倍多於古，十羊九牧，人少官多。請存要去間，並小為大。"帝嘉之，遂罷諸郡。大業三年，又改州為郡，郡置太守。唐武德元年，改郡為州，改太守為刺史，加號持節總管則加使持節。按：魏、晉制，有使持節、持節、假節。使持節得戮二千石以下，持節得戮無官人，若軍事得與使持節同，假節唯軍事得戮犯令者。皆是刺史兼總軍戎，若唐採訪、節度使也。自宋、齊以降，雖天下分裂，其州郡漸眾。及隋開皇初，有州二百一十，郡五百八。以官煩人弊，遂廢郡，便以州親人，則刺史如太守之職。自後雖官名屢改，而職事不易。蓋制置之際，不詳源本，因襲舊名，遂有持節諸軍之虛稱。其屬官別駕以下，錄事、功戶諸曹參軍事，亦多漢、晉之制，若唐之節度採訪副使、判官之任。本置別駕乘一車行部，其參軍、錄事皆佐戎旅，今並無其實，豈所謂必也正名者乎？又按：加刺史、持節軍事之名以為榮寵，則邊荒萬里三數百戶小郡亦同此號，又無以別遠近大小之差、輕重間劇之異也。顯慶元年，都督府及上州各置執刀十五人，中州、下州各置十人。後加號為使持節諸軍事而實無節，但頒銅魚符而已。天寶元年，改州為郡，刺史為太守漢文帝二年，初與郡守為銅虎符、竹使符，說在《符寶郎篇》。至隋開皇七年，又別頒青龍符於東方總管、刺史，西方以騶虞，南方朱雀，北方玄武。九年，又頒木魚符於總管、刺史，雌一、雄二。至十年，悉頒木魚符於五品以上官。義寧二年，罷竹使符，頒銀菟符於諸郡。唐武德元年，又改銀菟符為銅魚符。自是，州郡史、守，更相為名，其實一也。太宗初理天下也，重親人之任，書督、守之名於屏，俯仰視焉，其人善惡，必書其下，是以州郡無不率理貞觀中，賈敦實為饒陽令，有能名。時制大功以下不得聯職。敦實兄敦頤復為瀛州刺史，朝廷以其兄弟廉謹，許令同州，竟不遷替，時人榮之。逮貞觀之末，昇平既久，郡士多慕省閣，不樂外任。其折沖果敢有材力者，先入為中郎、郎將，次補郡守，其輕也如是。武太后臨朝，垂拱二年，諸州都督、刺史宜准京官帶魚。長安四年，納言李嶠、同平章事唐休璟奏曰："竊以物議重內官而輕外職，凡所出守，多因貶累，非所以澄風俗、安萬人。臣請擇才於臺閣省寺之中，分典大州，共康庶政。臣等請輟近侍，率先具僚。"太后乃令書名采之，中者當行。於是鳳閣侍郎韋嗣立、御史大夫楊再思等二十人中之，皆以本官檢校刺史後二十人內以政績可稱者，獨常州刺史薛光謙、徐州刺史司馬鍾二人而已。當時復有為員外刺史者永昌中，成王李千里曆遷襄州員外刺史；神龍初，以譙王重福之妃，張易之甥也，貶重福為濮州員外刺史，皆不領州務。開元中，定天下州府，自京都及都督、都護府之外，以近畿之州為四輔同、華、岐、蒲四州謂之四輔。八年，都督、刺史品卑者借緋魚袋。按《武德令》，三萬戶以上為上州。《永徽令》，二萬戶以上為上州。顯慶元年九月敕，戶滿三萬以上為上州，二萬以上為中州，先以為上州、中州者仍舊。至開元十八年三月敕："太平時久，戶口日殷，宜以四萬戶以上為上州，二萬五千戶為中州，不滿二萬戶為下州；六千戶以上為上縣，三千戶以上為中縣，不滿三千戶為下縣。"，其餘為六雄鄭、陝、汴、絳、懷、魏六州為六雄、十望宋、亳、滑、許、汝、晉、洺、虢、衛、相十州為十望、十緊初有十緊州，後入緊者甚多，不復具列、及上、中、下之差凡戶四萬以上為上州，二萬五千以上為中州，不滿二萬為下州。亦有不約戶口以別敕為上州者。又謂近畿者為畿內州，戶雖不滿四萬，亦為上州。其親王任中、下州刺史者亦為上州。王去任後即依舊式。天寶中，通計天下上州一百九，中州二十九，下州一百八十九，總三百二十七州也。時南海太守劉巨鱗以贓罪，詔杖殺之。自至德後，州縣凋弊，刺史之任大為精選，諸州始有兵鎮，刺史皆加團練使，故其任重矣。五代時，仍刺史之號。後唐時，以二十五月為限。
　　宋太祖開基，革五季之患，召諸鎮會於京師，賜第以留之，分命朝臣出守列郡，號權知軍州事，軍謂兵，州謂民政焉。其後，文武官參為知州軍事，二品以上及帶中書、樞密院、宣徽使職事稱判。掌總理郡政，宣佈條教，導民以善而糾其奸慝；歲時勸課農桑，旌別孝悌；其賦役、錢榖、獄訟之事，兵民之政皆總焉。凡法令條制，悉意孝行，以率所屬；有赦宥則以時宣讀，而頒告於治境；舉行祀典，察郡吏德義材能而保任之，若疲軟不任事或奸貪冒法，則按劾以聞；遇水旱，以法振濟，安集流亡，無使失所。若河南、應天、大名府則兼留守司公事。太原府、延安府、慶州、渭州、熙州、秦州則兼經略安撫使、馬步軍都總管。定州、真定府、瀛州、大名府、京兆府則兼安撫使、馬步軍都總管。瀘州、潭州、廣州、桂州、雄州則兼安撫使、兵馬鈐轄。潁昌府、青州、鄆州、許州、鄧州則兼安撫使、兵馬巡檢。其餘大蕃府或沿邊州郡，或當一道沖要者，並兼兵馬鈐轄、巡檢、都監，或帶沿邊安撫、提轄兵甲、沿邊谿峒都巡檢。餘州、軍則否。其屬官有無及員數多寡，皆視其地望之高下與職務之繁簡而置之。建炎元年，詔河北、京東西路除帥臣外，舊差文臣知州去處，許通差武臣一次。後詔要郡帶本路兵馬鈐轄，次要郡帶本路兵馬都監，紹興三年罷元年七月，詔要郡文臣帶本路兵馬鈐轄，武臣副之，次要郡文臣帶本路兵馬都監，武臣副之，令逐州改正稱呼。至紹興三年，臣僚言："既與異時沿邊事體不同，又於今日諸州統制無補，徒著名位，以成虛文。"詔並罷之。五年，令郡守除授、罷，並令上殿。凡從官出知郡者，特許不避本貫。詔應守臣以三年為任。六年，詔控扼去處守臣，並以三年為任。九年，罷令郡守並帶提舉學事九月，禮部言："知建昌軍李長民奏，宣和以前，應知、通、令、佐階銜並帶主管學事，自軍興以來中輟。今欲郡縣依舊法給銜，從官以上知郡系帶提舉學事，餘郡知、通，縣令、佐並帶主管學事給銜。"從之。孝宗乾道三年令，不任守臣不為郎中書門下省言："勘會已降指揮，非曾任守臣及監司不得除郎官，著入條令。"。淳熙中，令郡守罷帶主管學事。
　　○郡尉京輔屬國等都尉附
　　郡尉。秦官有郡尉，掌佐守典武職甲卒。漢凡郡口二十萬，舉一人典兵，禁備盜賊。景帝更名曰都尉。武帝元鼎四年，又置三輔都尉各二人，譏出入。邊郡置農都尉，主屯田殖榖。又置屬國都尉，主蠻夷降者。中興，建武七年，省諸郡尉，並職太守，無都試之役《漢舊儀》曰："民年二十三為正，一歲以為衛士，一歲為材官騎士，習射禦馳陣。八月，太守、都尉、令、長、相、丞、尉會都試，課殿最。水軍為樓船，亦習戰射。年五十六老衰，乃得免為民就田。今乃罷其役焉。"。每有劇賊，郡臨時置都尉，事訖罷。又省關都尉，唯邊郡往往置都尉及屬國都尉。《宋志》曰："光武省郡尉，後往往置東、南、西、北四部都尉。"稍有分縣，治民北郡。安帝以西羌盛，三輔有陵園之守，乃復置右扶風都尉於雍，京兆虎牙都尉於長安。自後無聞。至隋煬帝時，別置都尉領兵，與郡不相知；又置京輔都尉，立府於潼關，主兵鎮。唐無其制。
　　按：自秦置三十六郡，而郡官有守，有尉，有丞。然考之《西漢　百官表》稱，郡守掌治郡，秩二千石，有丞，秩六百石；郡尉掌佐守典武職，秩比二千石，有丞，秩亦六百石。是守、尉皆二千石，而俱有丞以佐之。尉之尊蓋與守等，非丞掾以下可擬也。《酷吏傳》言周陽由為守，視都尉如令；為都尉，陵太守，奪之治。明守不可卑視尉也。然武帝欲以甯成為郡守，公孫弘言："成為濟南都尉，其治如狼牧羊。不可令治民。"又帝拜吾丘壽王為東郡都尉。帝以壽王故，不復置太守。是時軍旅數發，年歲不熟，多盜，乃賜壽王璽書曰："子在朕前之時，知略輻湊，以為天下少雙。及至連十餘城之守，任四千石之重守、尉皆二千石，壽王兼二任，故云四千石也，職事並廢，盜賊縱橫，甚不稱前時。"壽王謝罪。又翟義為南陽都尉行太守事，行縣至宛，以事按宛令下之獄，威震南陽。則知漢時都尉，蓋不特典軍，而未嘗不行太守之事也。魏、晉以後，無都尉之官，然晉郡守皆加將軍之號。唐郡守曰使持節諸軍事。宋朝則大郡皆兼兵馬總管、兵馬鈐轄，而小壘亦曰軍州事，或帶節制軍馬。則秦、漢所謂都尉之職，歷代以太守兼任之，亦以一郡掌兵權之官，不可下於太守，故不別置官而守就治其事，循宰相之兼元樞是也。《通典》敘都尉，而以置之郡佐之末，非是，故今以次郡守。
　　○郡丞別駕　長史　司馬　通判
　　秦置郡丞以佐守，在邊為長史，掌兵馬。漢因之。於定國條州大小，為設吏員治中、別駕、諸郡從事，秩六百石。晉因之，而省郡丞，唯丹陽不省。宋、梁以下復置。至隋改別駕、治中為長史、司馬，蓋隋以州為郡，無後軍府，則州府之職參為郡官，故有長史、司馬。煬帝罷之，而置通守，又置郡贊治，後又改為丞，位在通守下。至唐而郡丞廢矣。武德元年，改丞為別駕。十年，改雍州別駕曰長史。高宗即位，改別駕皆為長史。別駕以皇族為之，開元始通用庶姓，以貳都督、刺史之職。天寶八載，諸郡始廢別駕。玄宗由潞州別駕入定內難，登大位，乃廢別駕。下郡置長史一員。上元二年，諸郡始置別駕別駕一人，從四品，《百官志》，德宗時復省。元和、長慶之際，兩河用兵，裨將有功者稱東宮王府官，久次當進及受代於京師者常數十人，訴宰相以求官。文宗世，宰相韋處厚建議，復置兩輔、六雄、十望、十緊州別駕。
　　宋藝祖懲五代藩鎮之弊，乾德初下湖南，始置諸州通判，命刑部郎中賈玭等充。建隆四年，詔知府公事並須長史、通判簽議連書，方許行下。時大郡置兩員西京、南京、天雄、成德、益、杭、並、晉、荊南、潭、廣、秦、定等州，餘置一員，州不及萬戶不置。廣南小州有試秩充通判兼知州者。正刺史以上及諸司使、副知州者，雖小郡亦特置天聖三年，中書門下言："新授虢州團練使田敏知隰州。自來防、團、刺史赴本任及知州無同判處，權置同判，候差朝臣及內職知州，即行省罷。"。掌倅貳郡政，與長史均禮。凡兵民、錢榖、戶口、賦役、獄訟聽斷之事，可否裁決，與守通簽。所部官有善否及職事修廢，得刺舉以聞。至景德，宋興三十四年，戶口浸息，解州以滿萬戶，置通判，自是諸郡多滿萬戶矣。宣和二年，詔諸州茶、鹽、香、礬並委通判此事據《續會要》。但通判掌常平、水利、免役等錢，《續會要》既不載，而中興以後通判掌經制、總制錢，《會要》亦不載，當考。建炎初，諸州通判二員減一員。紹興五年以後，旋行申請添置，帥府通判並以兩員為額。
　　司馬本主武之官。自魏、晉以後，刺史多帶將軍，開府者則置府僚。司馬為軍府之官，理軍事晉謝弈字無弈，桓溫辟為安西司馬，在溫座，岸幘嘯詠如常。溫曰："我方外司馬也。"。宋制，司馬銅印墨綬，絳朝服，武冠。至隋，廢州府之任，無復司馬，而有治中焉。治中舊州職也舊謂隋以前，州廢遂為郡官說在《州佐》後《治中篇》。開皇三年，改治中為司馬隋房恭懿為澤州司馬，有異績，遷德州司馬，理為天下之最。文帝曰："此乃上天社稷之所祐，豈朕寡薄能致之乎？"遷海州刺史。煬帝又改司馬及長史，並置贊治一人，尋又改贊治為郡丞。唐武德初，復為治中。貞觀二十三年，高宗即位，遂改諸州治中並為司馬長安元年，洛、雍、並、荊、揚、益六州置左右司馬各一員，四年復舊。太極元年，又置四大都督府，置左右司馬各一員，所職與長史同。
　　白居易《江州司馬廳記》："自武德以來，庶官以便宜制事，大攝小，重侵輕。郡守之職，總於諸侯帥；郡佐之職，移於部從事。故自五大都督府至於上、中、下郡，司馬之事盡去，惟員舉奉在。凡內外文武官左遷右移者遞居之。凡執役事上與給事於省寺軍府者遙署之。凡仕久資高，耄昏懦弱不任事，而時不忍棄者實蒞之。蒞之者，進不課其能，退不殿其不能，才不才，一也。若有人蓄器貯用急於兼濟者居之，雖一日不樂。若有養志忘名安於獨善者處之，雖終身無悶。官不官，系乎時也；適不適，在乎人也。江州左匡廬，右江湖，土高氣清，富有佳境。刺史，守土臣，不可遠觀遊；群吏，執事官，不敢自暇佚。惟司馬綽綽可從容於山水詩酒間。由是郡南樓山、北樓水、湓亭、百花亭、風篁、石岩、瀑布、廬宮、源潭洞、東西二林寺、泉石松雪，司馬盡有之矣。苟有志於吏隱者，舍此官何求焉？按《唐六典》，上州司馬，秩五品，歲廩數百石，月奉六七萬。官足以亢身，食足以給家。州民康，非司馬功；郡政壞，非司馬罪。無言責，無事憂。噫！為國謀，則屍素之尤蠹者；為身謀，則祿仕之優穩者。予佐是郡，行四年矣，其心休休如一日二日，何哉？識時知命而已。又安知後之司馬，不有與吾同志者乎？因書所得，以告來者。"
　　按：漢所置郡佐，只丞及長史而已，其後又有治中、別駕。至魏、晉間，始有司馬，本主武之官。自後長史、司馬與治中、別駕迭為廢復，然歷代皆並設二員。至唐而司馬多以處遷謫，蓋視為冗員。故宋只設通判一官佐郡守，不仍前代之舊雲。
　　容齋洪氏《隨筆》曰："今世士大夫既貴，不可復賤。淳化中，北戎入寇，以殿前都虞候曹璨知定州。時趙安易官宗正少卿，已知州，遂就徙通判。同時有羅延吉者，既知彭、祁、絳三州而除通判，廣州滕中正知興元府而通判河南。袁郭知楚、鄆二州，會秦王廷美遷置房州，詔崇儀副使閻彥進知州，而以郭通判州事。範正辭既知戎、淄二州而通判棣、深。又陳若拙曆知單州、殿中侍御史、西川轉運使召歸，會李至守洛，乃表為通判。久之，柴禹錫鎮涇州，復表為通判。連下遷而皆非貶降，近不復有矣。"
　　按：藝祖之設通判，本欲懲五季藩鎮專擅之弊，而以儒臣臨制之，號稱監州。蓋其官雖郡佐，而其人間有出於朝廷之特命，不以官資之崇卑論，如野處所言是也。其與後來之汎汎以半刺稱者不侔矣。
　　○教授
　　漢郡國有文學，文翁治蜀，起學成都市，招下縣子弟以為學官弟子。武帝時，天下郡國皆立學校官，自文翁為之始雲。平帝時，郡國曰學，縣、道、邑、侯國曰校。校、學置經師一人。鄉曰庠，聚曰序，序、庠置《孝經》師一人。魏、晉以下，郡國並有文學，即博士、助教之任《唐六典》。隋潘徽為州博士。唐府、郡置經學士各一人，掌以《五經》教授。開元二十六年，敕州縣，每鄉之內各置一學，仍擇師資，令其教授。
　　宋初有四書院：廬山白鹿洞太平興國二年，知江州周述言，廬山白鹿洞學徒常數十百人，望賜《九經》，詔乃從其請，嵩陽書院至道二年，賜額及印本《九經》，嶽麓書院咸平四年，鄆州守臣李允則奏："嶽麓山書院修廣舍宇，有書生六十餘人聽誦，乞下國子監降《釋文》等書。"詔從之，應天府書院祥符二年，新建書院，詔以曹誠為助教。國初有戚同文者，通《五經》業，高尚不仕，聚徒教授常百餘人，許讓、郭承範、董循、陳象與、王礪、滕涉皆其門人。同文卒後，無能繼其業者，至是始有是命，並賜院額。此四書院之外，又有茅山書院。未建州學也。乾興元年，兗州守臣孫奭私建學舍，聚生徒，乞請太學助教楊光輔充本州講書。從之。餘鎮未置學也。景祐四年，詔藩鎮始立學，他州勿聽也。寶元元年，潁州守臣蔡齊請立學，時大郡始有學，而小郡猶未置也自明道、景祐間，累詔州郡立學，賜田、紿書，學校相繼而興。近制惟藩鎮立學，潁為支郡，齊以為言而特許之。慶曆四年，詔諸路州、軍、監，各令立學，學者二百人以上，許更置縣學。於是州郡不置學者鮮矣。又置教授，以三年為一任，以經術行義訓導諸生，掌其課試之事，而糾正不如規者。委運司及長史於幕職、州縣官內薦教授，或本處舉人舉有德藝者充。當時雖置教授，或用兼官，或舉士人，委於漕司，而未隸朝廷也。熙寧六年，詔諸路學官並委中書門下選差，至是，教授始命於朝廷矣。元豐元年，州、府學官共五十三員，諸路唯大郡有之，軍、監蓋未盡有也。元祐元年，詔齊、廬、宿、常等州，各置教授一員。自是以後，列郡多有教官矣。建炎三年，教授並罷。紹興三年復置四十二州。十二年，詔興教授官州、軍，令吏部申尚書省選差。十三年，詔諸州、軍並各置教授，其禮部長貳正系所隸，合依崇寧、大觀格法，許按劾體量及歲舉改官。從司業高閱之請也。二十六年，詔並不許兼他職，令提舉司掌切遵守，從知郢州路採訪使之請也。若試教官，則始於元豐元豐七年立法試學官，上等為博士，下等為正、錄，願授教授者聽。中丞胡宗愈言：學者初登科，遂顓師席，非是。詔內外學官經任年至三十，方得在選。又有薦舉學官法。紹聖初，乃令中制科及進士第在上五人、禮部奏名在上三人，府、監、廣文館第一人，或從太學上捨得第，即不試而用。元符元年，詔學官歲一試。紹興五年，罷試學官科。十五年，詔試諸州教授，自來春始。添差教授，則始於政和政和三年，詔公行添差諸州教授。
　　朱子《漳州教授廳壁記》："教授之為職，其可謂難矣，惟自任重而不苟者知之。其以為易而無難者，則苟道也。何也？曰：教授者，以天子之命教其邦人。凡邦之士，廩食縣官而充弟子員者，多至五六百餘，少不下百十數，皆惟教授者是師，其必有以率厲化服之，使躬問學，蹈繩矩，出入不悖所聞，然後為稱，此非反之身而何以哉！是可不為難矣哉？不特此爾，又當嚴先聖先師之典祀，領護廟學，而守其圖書服器之藏，其體至重；下至金榖出內之纖悉，亦皆獨任之。嗚呼！是亦難矣。然凡仕於今者，無大小莫不有所臨制統攝，其任無劇易，必皆具文書，使可覆視，是以雖甚弛者，亦有所難而不敢肆。獨教授官雖有統，若其任之本諸身者，則非簿書期會之所能察。至其具於有司而可考者，上之人又以其儒官優容之，雖有不合不問，以是為便。故今之任者反利焉而喜為之，而孰知所以充其任者如彼其難哉！故曰惟自任重而不苟者知之，其以為易而無難者則苟道也。"
　　○錄事參軍司功　司倉　司兵　司士等參軍　參軍事　經學博士　醫學博士　中　正　通守　五官掾　督郵　司理　司法　司戶
　　後漢有郡主簿官，在漢、魏間及江左為督郵主簿皆太守自辟除。晉置本為公府官，非州郡職也。掌總錄眾曹文簿，舉彈善惡。後代刺史有軍而開府者，並置之。後魏洎隋，皆有錄事參軍及罷郡，以州統縣，皆吏部選除之。煬帝置郡，有東西曹掾及主簿。唐武德復為錄事參軍，開元改司錄參軍。掌正違失，蒞符印。後唐應順間，州置錄事參軍三考者主劇縣，以上定格滯壅故也。
　　宋朝沿唐制，州有錄事參軍，然不盡置也。諸府為司錄，諸州為錄事。乾興元年，丁度申請，諸州始各置錄事參軍。慶曆二年，河西、河東、陝西諸州，權令京官知錄事參軍。熙寧三年，詔繁難去處錄事參軍，並差職官知縣及奏舉縣令人充。政和三年，尚書省言："州建六曹參軍，參軍之稱，起於行軍之際，恐不當襲。錄事參軍欲改為司錄。"奉聖旨，參軍改為掾。建炎初復舊名。錄事掌州縣庶務，糾諸曹稽違。乾道中，汪大猷申請依司理例，不兼他職。從之。
　　司功參軍。兩漢有功曹史，主選署功勞後漢范滂字孟博，汝南太守宗資請為功曹，委任政事，抽拔幽陋，不軌者皆掃跡。謠曰："汝南太守範孟博，南陽宗資主畫諾。"又岑晊字公孝，南陽太守成瑨請為功曹。謠曰："南陽太守岑公孝，弘農成瑨但坐嘯。"又許劭字子將，為郡功曹。府中聞子將為史，莫不改操歸行。歷代皆同。北齊諸州有功曹參軍。隋亦然，及罷郡置州，以曹為名者改曰司。煬帝罷州置郡，改曰司功書佐。唐改曰司功參軍。開元初，京尹屬官及諸都督府並曰功曹參軍，而列郡則曰司功參軍。令掌官員、祭祀、禮樂、學校、選舉、表疏、醫筮、考課、喪葬之事。
　　司倉參軍。兩漢有倉曹史主倉庫。北齊以下，並同功曹。唐亦掌倉廩、庖廚、財物、廛市之事。
　　司兵參軍。漢司隸屬官有兵曹從事史。蓋有軍事則置之，以主兵事。至北齊以後，並同功曹。唐掌軍防、烽候驛傳、送馬、門禁、田獵、儀仗之事。
　　司士參軍，兩漢無聞。北齊以後，與功曹同。唐掌管河津、營造、橋梁、廨宇之事。
　　參軍事。後漢靈帝時，陶謙以幽州刺史參司空、車騎張溫軍事。晉時，軍府乃置為官員中軍羊祐置參軍二人，太尉楊濬置參軍一人。歷代皆有。至隋為郡官，謂之書佐。唐改為參軍，掌直侍督守，無常職，有事則出使前付又有行參軍者，晉河間王顒以太宰輔政，始置之，掌使命。歷代皆有。唐惟王府有之，餘則無矣。
　　經學博士。漢郡國皆有文學掾漢鄭崇為郡文學。後漢光武問功臣曰："諸卿不遭際會，自度爵祿何所至乎？"鄧禹曰："臣少嘗學問，可郡文學。"。歷代多闕隋潘徽為州博士。唐府、郡置經學博士各一人，掌以《五經》教授學生，多寒門鄙儒為之助教、學生各有差。
　　醫博士一人，唐開元十一年七月制置，階品同錄事。每州寫《本草》、《百一集驗方》，與經史同貯。其年九月，禦撰《廣濟方》五卷頒天下。貞元十二年二月，禦撰《廣利方》五卷頒天下。自今以後，諸州府應闕醫博士，宜令長史各自訪求選試，取人藝業優長堪效用者，具以名聞。已出身人及前資官，便與正授；其未出身，且令權知，四考後州司奏與正授。餘准恆式，吏部更不須選集。
　　中正，魏置中正之始，已具《州中正篇》。晉諸中正，率一國所推，臺閣取信。後魏孝明正光元年，罷諸郡中正。北齊郡、縣皆有之。他史多闕。隋初有，後罷而有州都。唐並無此官，每歲貢士符書所關及鄉飲酒之禮，則司功參軍主其事。
　　通守，隋煬帝置。每郡各一人，位次太守，而京兆、河南謂之內史，今無。
　　五官掾，後漢有之，署功曹及諸曹事。今無。
　　督郵，漢有之。掌監屬縣，有東、西、南、北、中部，謂之五郡督郵也。故督郵，功曹之極位漢尹翁歸為東河督郵。時太守田延年分河東二十八縣為兩部，閎孺部汾北，翁歸部汾南，舉法皆得其罪。屬縣長吏雖中傷，莫有怨者。
　　右司功參軍、司倉、司兵、司士、中正、五官掾、督郵七職，宋無。
　　司理。五代以來，諸州皆有馬步獄，以牙校充。馬、步都虞候，掌刑法，謂之馬步院。
　　宋太祖慮其任私，高下其手，開寶六年始置諸州司寇參軍，以新進士及選人為之。後改為司理。掌獄訟勘鞫之事，不兼他職。元祐定令，上州從八品，中、下州九品。
　　司法。兩漢有決曹、賊曹掾主刑法。歷代皆有或謂之賊曹、法曹、墨曹。隋、唐更革與司戶同。唐掌律令、定罪、盜賊、贓贖之事。
　　宋沿唐制，諸州置司法參軍，掌議法、斷刑品同司戶。紹興三年，權行減罷，後復舊。
　　司戶。漢、魏以下有戶曹掾，主民戶。北齊以下，與功曹同。隋有戶曹參軍，文帝時為司戶參軍，煬帝為司戶書佐。唐開元復為戶曹參軍。掌戶口、籍帳、婚姻、田宅、雜徭、道路之事在府為曹，在州為司。梁開平省六曹掾屬，留戶曹一員，通判六曹。
　　宋朝沿唐制，諸州置司戶參軍，掌戶籍賦稅、倉庫交納。《元祐令》，中州從八品，下州從九品。乾道六年，汪大猷乞令司戶專差主倉庫。
　　○縣令
　　周官有縣正四百里為縣，各掌其縣之政令而賞罰之。春秋時，列國相滅，多以其地為縣，則縣大而郡小，故《傳》雲上大夫受縣，下大夫受郡《周書　作雒篇》曰："千百里縣，縣有四郡。"。縣邑之長曰宰，曰尹，曰公，曰大夫晉謂大夫，魯、衛謂之宰，楚謂之公、尹，其職一也孔子為中都宰一年，四方皆則之，由中都宰為司空。至於戰國，則郡大而縣小矣。故甘戊謂秦武王曰："宜陽，大縣。名曰縣，其實郡也。"漢制，列侯所食縣曰國，皇太后、公主所食曰邑，有蠻夷曰道。凡縣萬戶以上為令，減萬戶為長，侯國為相，秩次亦如之。皆秦制也，漢因之《漢書》曰："凡縣，大率方百里，民稠則減，稀則曠。"。成帝綏和元年，長、相墨綬。哀帝建平二年，復黃綬。秋冬集課，上計於所屬郡國胡廣云："秋冬歲盡，各計縣戶口、墾田、錢榖入出，盜賊多少，上集簿。丞、尉以下歲詣郡，課校其功。功多尤為最者，於庭慰勞勉之，以勸其後；負多尤為殿者，於後曹對責，以糾怠慢也。"又《漢官》曰："明帝臨觀，見洛陽令車騎，意河南尹，及至而非，尤其泰盛，敕去軒綏。時偃師長治有能名，以事詣臺，因取賜之下縣，遂以為故事。"。其郡有鹽官、鐵官、工官、都水官者，隨事廣狹置令、長及丞，秩序皆如縣。道無分土，給均吏後漢，凡郡縣出鹽多者置鹽官，主鹽稅。出鐵多者置鐵官，主鼓鑄。有工多者置工官，主工稅物。有水池及漁利多者置水官，主平水，收漁稅。所在諸縣均差吏更給之，署吏隨事，不具縣員。晉制，大縣令有治績，官報以大郡《山公啟事》曰："溫令許奇等並見能名，雖在職各日淺，宜顯報大郡，以勸天下。"詔曰："按其資歷，悉自足為郡守。各以在職日淺，則宜盡其政績，不宜速他轉也。"；不經宰縣，不得入為臺郎。宋諸縣署令，銅印墨綬，進賢兩梁冠。自晉、宋以後，令、長、國相皆如漢制。後魏縣置三令長說在《刺史篇》，孝文初制，縣令能靜一縣劫盜者，兼理二縣，即食其祿；能靜二縣者，兼理三縣，三年遷為郡守。二千石能靜二郡者，兼理至三郡，亦如之，三年遷為刺史。太和中，《次職令》，其祿甚厚後魏孝文以北平府長史裴聿、中書侍郎崔亮並清貧，欲以奉祿優之，乃以亮帶野王令、聿帶溫縣令，時人榮之。其後，令、長用人益雜，但選勤舊令史為之，而縉紳之流恥居其位。北齊制，縣為上、中、下三等，每等又有上、中、下之差，自上上縣至下下縣凡九等。然猶因循後魏，用人濫雜，至於士流恥居之。元文遙遂奏於武成帝，請革之。乃密令搜揚世胄子弟，恐其辭訴，總召集神武門，宣旨慰諭而遣。自此，縣令始以士人為之。隋縣有令，有長。煬帝以大興、長安、河南、洛陽四縣令並增正五品，諸縣皆以所管間劇及沖要之處以為等級。唐縣有赤三府共有六縣、畿八十二、望七十八、緊百一十一、上四百四十六、中二百九十六、下五百五十四七等之差京都所治為赤縣，京之旁邑為畿縣。其餘則以戶口多少、資地美惡為差。凡一千五百七十三縣，令各一人。五代任官，凡齷齪無能者始注為縣令故天下之邑，率皆不治，甚者誅求刻剝，猥瑣萬狀。
　　宋朝建隆元年，應天下諸縣除赤、畿外，有望、緊、上、中、下四千戶為望，三千戶以上為緊，二千戶以上為上，千戶以上為中，不滿千戶為中下，五百戶以下為下也。掌總治民政，勸課農桑。凡戶口、賦役、錢榖、振濟、給納之事皆掌之。有孝悌行義聞於鄉閭者，申州激勸，以勵風俗。有戎兵則兼兵馬都監或監押。三年，始以朝臣為知縣，其間復參用京官或幕職為之朝臣知縣自大理正奚嶼、監察御史王祐等始。天聖間，天下多缺官，而令選尤猥下，貪庸耄懦，為清流所不與，而久不得調乃為縣令。人數言其病民，乃詔："為舉法，以重令選。凡知州、轉運使歲舉見任判、司、簿、尉，有罪非贓私、有出身三考、無出身四考，堪為令者一人或二人。"自是人重為令，令選稍精。慶曆間，詔天下知縣，非鞫獄，毋得差出。政和二年，詔縣令以十二事勸課農桑，宜各遵行，上副朝廷一曰敦本業，二曰興地利，三曰戒遊手，四曰謹時候，五曰戒苟簡，六曰厚蓄積，七曰備水旱，八曰戒宰牛，九曰置農器，十曰廣栽植，十一曰恤苗戶，十二曰無妄訟。自政和以來，太平盛時，人皆重內輕外，士大夫皆輕縣令之選，吏部兩選不注者甚多，然後議所以增重激勸之法。宣和五年，縣令止差六十以下人從利運判王敏之之請也。靖康初，詔初改官必為縣七月，詔三省申明舊制，今後不以堂除吏部人，凡初改官未曾實曆知縣者，不許別除差遣。紹興七年，詔將寺監丞、簿等任滿已改官人未曆民事者，各與堂除知縣一次，並借緋章服。九年，詔吏部，自後縣令差文臣臣僚奏建炎以來始注武臣，為害甚眾故也。乾道元年，詔京官知縣以二年為任。雖屢有更革，卒以三年為任二年，詔吏部依四川專法施行，以三十個月為任，從吏部陳之茂請。三年，詔依舊以三年為任。九年，復以二年為任，從吏部李彥穎請。淳熙三年，復以三年為任，從王師愈之請也。二年，御筆："今後非兩任縣令，不除監察御史。"初改官人必作令，謂之"須人"。紹興初，數申嚴之，後或廢。孝宗在位，持之甚嚴。慶元初，復詔除殿試上三名省元外，並作邑。五年，又令試大理評事官已改官未曆縣人，並親民一次，著為令；舊捕盜改官人，並試邑。自後雖宰相子殿試科甲人，無不宰邑者矣。
　　○縣丞主簿　縣尉
　　漢氏縣丞、尉多以本部人為之，三輔縣則兼用他郡。諸縣皆有，主刑獄、囚徒。後漢署文書，典知倉獄。署諸曹掾史。凡諸縣署丞，皆銅印黃綬，進賢一梁冠。自晉後無丞。宋惟建康有獄丞。及夫隋氏革選，盡用他郡人。漢已下皆用一人。唐置京縣丞三員，北京、太原、晉陽各置一人。高宗始為品官，吏部選授，為縣令之貳。
　　宋初不置丞，天聖中因蘇耆請，開封兩縣始各置丞一員，在簿、尉之上，仍於有出身幕職、令錄內選充時兩赤縣簿、尉多差出外，本縣闕官，故耆有此請。皇祐中，詔赤縣丞並除新改官人。熙寧四年，編修條例所言："諸路州、軍繁劇縣，令戶二萬已上增置縣丞一員，以幕職官或縣令人充。"元祐元年，詔："應因給納常平、免役置丞，並行省罷。如委是事務繁劇，難以省罷處，令轉運司存留。"崇寧二年，宰臣蔡京言："熙寧之初，修水土之政，行市易之法，興山澤之利，皆王政之大。請縣並置丞一員，以掌其事《國史外補》云：縣丞昔大邑有之，至是不以邑之大小，皆得置丞，使主管常平、坑冶、農田、水利。"大觀三年，詔："昨增置縣丞內，除舊額及萬戶以上縣令委是事務繁冗，並雖非萬戶實有山澤、坑冶之利可以興修去處，依舊存戶外，餘皆減罷。"建炎元年，詔縣丞系嘉祐以前員闕並萬戶處存留一員，餘並罷。紹興三年，以淮東累經兵火，權罷縣丞。十八年，置海陵丞一員。嘉定後，小邑不置丞，以簿兼。
　　主簿，漢、晉有之。自漢以來，皆令長自調用。至於隋，始置之。唐主簿，上轄赤縣置二人，他縣一人。武德初，以流外為之。高宗始以為品官，吏部選授。掌付事句稽，省署鈔目，糾正縣內非違。
　　宋朝開寶三年，詔諸縣千戶以上置令、簿、尉；四百戶以上置令、尉，今知主簿事；四百戶以下置簿、尉，主簿兼知縣事。咸平四年，王欽若言："川峽縣五千戶以上請並置簿，自餘仍舊以尉兼。"從之。天禧五年，劍州梓、潼等各增主簿。皇祐五年，詔南川縣置主簿。嘉祐五年，婺州義烏、永康、武義、浦江四縣置主簿。熙寧四年，陝西、河東沿邊城寨置主簿。
　　縣尉，漢大縣兩尉，小縣一人《漢官儀》、《後漢　百官志》。長安有四尉，分為左、右部，城東、南置廣部尉，是為左部；城西、北置明部尉，是為右部，並四百石，黃綬，大冠。主追捕盜賊，伺察奸非。魏因之。晉洛陽、建康皆置左部尉。宋、齊、梁、陳並因之。餘縣如漢制。諸縣道尉銅印黃綬，朝服，武冠。北齊郡縣置三尉。隋改為正，後置尉，又分為戶曹、法曹。唐初因隋制武德元年，萬年縣法曹孫伏伽論事是也。武德中，復改為正；七年，復為尉。赤縣置六員，他縣各有差，分判諸司事。高宗時為品官，吏部選授。五代久廢，而盜賊鬥競則屬鎮將。
　　宋朝建隆三年，始每縣復置尉一員，在主簿之下，奉賜與主簿同。其鎮將只許句當鎮下煙火、爭競公事。至和二年，開封、祥符兩縣增置一員。元豐五年，詔重立法地縣尉並差使臣。元祐元年，蘇轍言："舊法縣尉皆用選人，近歲並用武臣。自改法已來，未聞盜賊為之衰息，請復舊法。"詔除沿邊縣尉依舊外，餘並差選人。崇寧元年，詔重立法地縣尉舊差武臣處，並依元豐法。
　　按：後之稱縣佐曰丞、簿、尉，然而《漢書　百官志》所載只丞、尉而已。簿雖起於漢，而《志》無之。又丞、尉雖皆縣佐，而各有印綬，簿獨無。蓋古者官府皆有主簿一官，上自三公及御史府，下至九寺、五監以至州、郡、縣皆有之，所職者簿書，蓋曹掾之流耳。漢人所謂高士不為者，御史府之主簿也。《容齋隨筆》言元豐令文，寺、監主簿專以鉤考簿書為職，不得與卿丞連署文書。然則主簿之官雖在雄要之司，猶為卑賤，而況縣乎？後漢繆肜為縣主簿，縣令被章見考，吏皆畏懼自誣，而肜獨證其枉，考掠苦毒，換五獄，閱四年，令卒自免。又寧陽縣主簿詣闕訴其縣令之枉，積七八歲不省。虞詡言，主簿所訟乃君父之怨，百上不達，是有司之過。仇覽為蒲亭長，考城令王渙聞其以德化人，署為主簿。以是觀之，則主簿之在漢，其視縣令猶掾史之視使。長安得與丞、尉等。後來以簿先於尉，非古義也。
　　○鎮戍關市官
　　隋鎮置將、副。戍置主、副，關市置令、丞。唐因之。各有上、中、下三等關令，古官。戍主，晉、宋之顯職。鎮將，後周之通班。今以其卑賤與隋制同，故舉隋而已。
　　宋制，諸鎮監官掌巡邏盜竊及火禁之事；兼徵稅榷酤，則掌其出納會計。鎮寨凡杖罪以上並解本縣，餘聽決遣。
