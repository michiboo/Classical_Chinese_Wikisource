●卷四十五　學校考六

　　○幸學養老
　　按：古者天子之視學，多為養老設也，雖東漢之時猶然。自漢以後，養老之禮浸廢，而人主之幸學者，或以講經，或以釋奠，蓋自為一事矣。故今以二事合為一門雲。
　　有虞氏深衣而養老，凡養老之服，皆其時王所與群臣燕之服也。有虞氏質，深衣而己。孔潁達云："人君養老有四種：一是養三老、五更；二是子孫為國死難，而王養死者父祖；三是養致仕之老；四是引戶校年，養庶人之老。四代皆然。"養國老於上庠，養庶老於下庠，而用燕禮庠，養也。上庠，右學，大學也，在西郊。下庠，左學，小學也，在國中王宮之中也。其禮尚矣。憲，養氣體而不乞言憲，法也，養之為法其德行，曰五帝則有斯也。有善則記之，為惇史惇史，史孝厚者也。
　　夏氏燕衣而養老改虞制而尚黑衣裳，養國老於東序，養庶老於西序，而用饗禮東序，東膠也，亦大學，在國王宮之東。西序在西北。殷人縞衣而養老殷尚白而縞衣裳，養國於右學，養庶老於左學，而用食禮食音似。下同。
　　周制，元衣而養老元衣，素裳，養國老於東膠膠之言糾也，養庶老於虞庠虞庠。在國之西郊皆學名也。異者，四代相變耳。或上西，或上東，或貴在國，或貴在郊。周之小學為有虞氏之庠制，是以謂之虞庠雲。其所謂立鄉學亦如之。兼用虞燕、夏饗、殷食之禮兼用之，備陰陽也。凡飲養陽氣，凡食養陰氣；陽用春、夏，陰用秋、冬。夏官羅氏，仲春羅春鳥，獻鳩以養國老。《月令》：仲秋，天子"養衰老，授几杖，行糜粥飲食"。五十養於鄉，六十養於國，七十養於學，達於諸侯，八十拜君命，一坐再至，九十使人受。凡三王養老，皆引年。乞言、合語之禮，皆小樂正詔之於東序。凡大合樂，必遂養老。
　　外饔，邦饗耆老、孤子，則掌其割烹之事。酒正，饗耆老、孤子，皆共其酒，無酌數。凡有秩酒者，以書契授之有秩酒謂老臣。《王制》九十曰有秩。遺人，門關之委積以養老孤門關出入皆有稅，所稅得者，國用之外，留之以養老孤。司門，以其財養死政之老與其孤財即門關之委積。死政之老，乃死國政事者之父母也。槁人，若饗耆老、孤子、士、庶子，共其食。《禮運》：三公在朝，三老在學。《內則》：凡養老，五帝憲憲，法也，養之為法其德行，三王有乞言又從之求善言可施行也。五帝憲，養氣體而不乞言，有善則記之，為惇史。三王亦憲，既養老而後乞言，亦微其禮，皆有惇史惇史，史孝厚者也。微其禮者，依違之言，求而不切也。《樂記》：食三老、五更於太學，天子袒而割牲，執醬而饋，執爵而酳，冕而總幹，所以教諸侯之弟也三老、五更，互言耳，皆老人更知三德五事者也。冕而總幹，親在舞位也。周名大學曰東膠。《祭義》：貴老為其近於親也。昔者有虞氏貴德而尚齒，夏後氏貴爵而尚齒，殷人貴而尚齒，周人而尚齒貴，謂燕賜有加於諸臣也。尚，謂有事尊之於其黨也，虞、夏、殷、周，天下之盛王也，未有遺年者。年之貴乎天下久矣，次乎事親也。是故朝廷同爵則尚齒；七十杖於朝，君問則席；八十不俟朝，君問則就之，而弟達乎朝廷矣君問則席，為之布席於堂上而與之言。就之，就其家也。天子巡守，諸侯待於境，天子先見百年者。八十、九十者東行，西行者弗敢過；西行，東行者弗敢過。欲言政者，君就之可也。壹命齒於鄉里，再命齒於父族，三命而不齒。族有七十者，弗敢先此謂鄉射、飲酒時也。齒者，謂以年次立若坐也。三命，列國之卿也。不復齒，席之於賓東。不敢先族之七十者，謂既一人舉觶乃入也，雖非族亦然，承齒於族，故言族爾。七十者不有大故不入朝；若有大故而入，君必與之揖讓，而後及爵者謂致仕在家者，其入朝，君先與之為禮，而後乃揖其所謂卿大夫。《中庸》：燕毛所以序齒也燕，謂既祭而燕也，燕以髪色為坐。祭時尊之也，至燕親之也。齒亦年也。
　　《禮書》曰："天子之於老也，其所養也三：國老也，庶老也，死政者之老也。歲養之也三：仲春也，季春也，仲秋也。《周禮》羅氏羅春鳥獻鳩以養國老在仲春，《月令》養衰老授几杖在仲秋，《文王世子》曰'凡大合樂，必遂養老'，鄭氏云：'大合樂，謂春入學釋菜、合舞，秋頒學合聲。於是時也，天子則眎學焉，遂養老。'此養老於仲春、仲秋者也。《月令》：季春之末，'擇吉日，大合樂，天子乃率三公、九卿、諸侯、大夫親往視之'。大合樂亦必養老，此又養老於季春者也。若夫簡不帥教，出征受成以訊馘告，凡天子入學莫不養老，此又不在歲養之數也。夫貴胄謂之國子，則貴而老者謂之國老；賤者謂之庶人，則賤而老者謂之庶老。國子與庶人之俊者同其學，所以一道德；國老與庶老異其學，所以別分義。故有虞氏養國老於上庠，養庶老於下庠；夏後氏養國老於東序，養庶老於西序；殷人養國老於右學，養庶老於左學；周人養國老於東膠，養庶老於虞庠。而又有死政者之老焉。故羅氏獻鳩以養之者，國老也；司徒以保息養之者，庶老也；司門以其財養之者，死政者之老也。若夫外饔、酒正、槁人所謂耆老者，總三者而言之也。鄭氏謂三老、五更各一人，皆年老更事致仕者也，名三五者，取象三辰、五星，天所因以照明天下者。皇氏謂人君養老有四種：一是養三老、五更，二是子孫為國難而死者父祖，三是養致仕之老，四是引戶校年，庶人之老。熊氏雲天子視學養老一歲有七：鄭氏雲凡飲養陽氣，凡食養陰氣，陽用春、夏，陰用秋、冬，是四時養老凡四也；《文王世子》凡大合樂，必遂養老，大合樂謂春入學舍菜、合舞，秋頒學合聲；又季春大合樂，天子視學，亦養老，是七也。然則古者建國必立三卿，鄉飲酒必立三賓，而養老必立三老。故禮曰：'三公在朝，三老在學。'三公非一人，則三老、五更非各一人矣。《漢志》以德行年高老者一人為老，次一人為更，故永平中拜桓榮為五更，建初中拜伏恭為三老，而鄭氏以此為三代之制，誤矣晉亦以王祥為五更。先王父事三老，兄事五更，則三老、五更乃群老之尤者，而致仕之老固在其間。皇氏離而二之，亦誤矣。《月令》無冬、夏養老之文，《周禮》、《禮記》特言春養秋食而已，熊氏謂養老歲有七，亦誤矣。又《禮記》言'天子視學，遂適東序養老'，則視學、養老皆同日也，鄭氏謂用其明日，亦誤矣。養老之禮，外饔掌割烹，酒正共酒，槁人共食，羅氏共鳩。方其養也，必先釋奠於先老，遂設三老、五更、群老之席位，適饌、省醴，養老之珍具，遂發詠焉，登歌《清廟》，下管《象武》，天子袒而割牲，執醬而饋，執爵而酳，冕而總幹，則乞言、憲行之養著，而孝悌之化行矣。有司告以樂闋，王乃命公侯伯子男及群吏曰：'反養老幼於東序。'而終之以仁。此所謂一舉事而眾皆知其德之備也。禮言凡養老，有虞氏以燕禮而服深衣，夏後氏以饗禮而服燕衣，殷人以食禮而服縞衣，周人修而兼用之，而服玄衣。蓋虞氏以燕則以恩勝禮，夏後氏以饗則以禮勝恩，殷人以食則趣恩、禮之中，而周則文備，故修而兼用之。《周官》外饔言饗耆老，此周人以饗禮養老也；《行葦》言飲射而繼之以祈黃耉，此周人以燕禮養老也；《祭義》曰食三老、五更於大學，此周人以食禮養老也。然元衣，燕衣也，燕衣非冕服，及總幹而舞必冕服者，以舞者樂之成，故特服冕以明至誠，有加而無殺也。冕而總幹施於食禮，而《記》稱食嘗無樂者，考之於《詩》，《商頌》言'顧予烝嘗'，而有'鞉鼓淵淵，傿傿管聲'，《小雅》言'以往烝嘗'，而有'鍾鼓既戒'，'鼓鍾送屍'，則嘗有樂矣。樂師'饗食諸侯，序其樂事，令奏鍾鼓。'鍾師'凡享食，奏燕樂'。籲師'賓客享食鼓羽籲之舞'。則食有樂矣。其曰食嘗無樂，蓋非商、周之制也。漢明帝養老之禮，其曰'乘輿先到辟雍禮殿，御坐東廂，遣使者安車迎三老、五更。天子迎於門屏，交禮，道自阼階，三老升自賓階。至階，天子揖如禮。三老升，東面，三公設幾，九卿正屨，天子親袒割牲，執醬而饋，執爵而酳，祝哽在前，祝噎在後。五更南面，公進供禮，亦如之。明日，皆詣闕謝。'其養特三老、五更二人而已，群老不與焉，非古禮之意也。"
　　《文王世子》："天子視學，大昕鼓徵，所以警眾也昧爽擊鼓以召眾。眾至，然後天子至，乃命有司行事，興秩節，祭先聖、先師焉興，舉也。秩，常也。節猶禮也。使有司攝其事，舉常禮，祭先聖、先師。不親祭之者，視學觀禮耳，非為彼報也。有司卒事反命告祭畢，天子乃入。始之養也又之養老之所，適東序，釋奠於先老親奠之者，已有所事也。疏曰：時天子視學，在虞庠之中，有司釋奠既畢，天子乃從虞庠入反於國。明日，乃之東序而養老，故曰"始之養也"。周立三代學，又立周之大學於東，謂之東膠；立小學於西郊，謂之虞庠。天子尋常視學，則於東膠中，唯行養老之禮；若始立學，則既視學畢，然後適東序養老之處，親釋奠於先世之老，既畢，遂設三老、五更、群老之席位焉。若非始立學，則不釋奠於先老也，遂設三老、五更、群老之席位焉三老、五更各一人也，皆年老更事致仕者也。天子以父兄養之，示天下之孝弟也。各以三、五者，取象於三辰、五星，天所因以照明天下者。群老無數，其禮亡，以鄉飲酒禮言之，席位之處，則三老如賓，五更如介，群老如眾賓。疏：蔡邕以更字為叟，叟，老稱。又以三老為三人，五更為五人。適饌、省醴，養老之珍具，遂發詠焉，退修之，以孝養也發詠，謂以樂納之。退修之，謂既迎而入，獻之以醴，獻畢而樂闋。反，登歌《清廟》反，謂獻群老畢，皆升就席也。反就席，乃使工登歌《清廟》以樂之。既歌而語，以成之也。言父子、君臣、長幼之道，合德音之致，禮之大者也既歌，謂樂正告工歌備也。語，談說也，歌備而旅，旅而說父子、君臣、長幼之道，說合樂之所美以成其意。《鄉射記》曰："古者於旅也語。"。下管《象》，舞《大武》。大合眾以事，達有神，興有德也《象》，武王代紂之樂也，以管播其聲，又為之舞，皆於堂下。眾，謂所合學士也。達有神，明天授命周家之有神也。興有德，美文王、武王有德。師樂為用，前歌後舞。正君臣之位、貴賤之等焉，而上下之義行矣。有司告以樂闋闋，終也。告君以歌舞之樂終，此所告者謂無算樂，王乃命公侯伯子男及群吏曰：'反養老幼於東序。'終之以仁也群吏，鄉遂之官。王以燕末而命諸侯時朝會在此者曰：'各反養老幼東序。'如王家東序之禮。"
　　《王制》："將出學，小胥、大胥、小樂正簡不率教者，以告於大樂正，大樂正以告於王。王命三公、九卿、大夫、元士皆入學。不變，王親視學。不變，王三日不舉注見太學考。"
　　"天子出征，受成於學。出征執有罪，反，釋奠於學，以訊馘告。"
　　仲春之月，上丁，命樂正習舞、釋菜，天子乃帥三公、九卿、諸侯、大夫親往視之。季春之末，擇吉日，大合樂，天子乃帥三公、九卿、諸侯、大夫親往視之。
　　《禮書》曰："天子視學四：養老也，簡不帥教也，出征受成也，以訊馘告也。養老必於仲春、季春、仲秋，而簡不帥教、出征受成、以訊馘告者無常時。雖有常時，其入學也亦必養老焉。"
　　《書大傳》："宣王問於子春曰：'寡人慾行孝弟之義，為之有道乎？'子春曰：'昔者衛聞之樂正子曰：文王之治岐也，五十者杖於家；六十者杖於鄉；七十者杖於國，見君揖；八十者杖於朝，見君揖，君曰"趣見客，毋俟朝以朝"，乘車輀輪，禦為僕，送至於家，而孝弟之義達於諸侯；九十杖於朝，見君建杖，君曰"趣見，毋俟朝以朝"，送之舍，卜筮、巫醫禦於前，祝哽祝噎以食，乘車輀輪，胥與就膳，徹，送至於家，君如有欲問，明日就其室，以珍從，而孝弟之義達於四海。學禮：帝入東學，上親而貴仁，則親疏有序而恩相及矣。帝入南學，上齒而貴信，則長幼有差而明不誣矣。帝入西學，上賢而貴德，則聖智在位而功不匱矣。帝入北學，上貴而尊爵，則貴賤有等而下不隃矣隃與逾同，謂越制。成王年十五，亦入諸學觀禮布政。四學者，東序、瞽宗、虞庠及四郊之學也。春氣溫養，故上親；夏物盛，小大殊，故尚齒；秋物成實，故貴德；冬時物藏於地，為象於天，半見也，故尚爵。帝入太學，承師問道，退習而考於太傅，太傅罰其不則而達其不及，則德智長而治道得矣。此五學者既成於上，則百姓黎民化輯於下矣。'"
　　傳曰：天子入太學，祭先聖則齒，嘗為臣者弗臣，所以見敬學與尊師也。
　　後漢顯宗永平二年三月，上始帥群臣養三老、五更於辟雍，行大射之禮。郡、縣、道行鄉飲酒於學校，皆祀聖師周公、孔子，牲以犬。於是七郊禮樂三雍之義備矣。養三老、五更之儀，先吉日，司徒上太傅若講師故三公人名，用其德行年耆高者一人為老，次一人為更。皆服都紵大袍單衣，皂緣領袖中衣，冠進賢，扶玉杖。五更亦如之，不杖。皆齋於太學講堂。其日，乘輿先到辟雍禮殿，御座東廂，遣使者安車迎三老、五更。天子迎於門屏，交禮，道自阼階，三老升自賓階。至階，天子揖如禮。三老升，東面，三公設幾，九卿正履，天子親袒割牲，執醬而饋，執爵而酳，祝哽在前，祝噎在後。五更南面，公進供禮亦如之。明日，皆詣闕謝恩，以見禮遇大尊顯故也。
　　中元元年，初建三雍。顯宗即位，親行其禮。天子始冠通天，衣日月，備法物之駕，盛清道之儀，坐明堂而朝群後，登靈臺以望雲物，祖割辟雍之上，尊養三老、五更。饗射禮畢，帝正坐自講，諸儒執經問難於前。冠帶縉紳之人圜橋門而觀聽者，蓋億萬計。乃下詔曰："光武皇帝建三朝之禮，而未及臨饗。眇眇小子，屬當聖業。間暮春吉辰，初行大射；令月元日，復踐辟雍。尊事三老，兄事五更，安車輀輪，供綏執授。侯王設醬，公卿饌珍，朕親袒割，執爵而酳。祝哽在前，祝噎在後。升歌《鹿鳴》，下管《新宮》，八佾具修，萬舞於庭。朕固薄德，何以克當？《易》陳負乘，詩刺彼己，永念慚疚，無忘厥心。三老李躬，年耆學明。五更桓榮，授朕《尚書》。《詩》曰：'無德不報，無言不酬。'其賜躬榮爵關內侯，食邑五千戶。三老、五更以二千石祿養終厥身。其賜天下三老酒人一石，肉四十斤。有司其存耆耄，恤幼孤，惠鰥寡，稱朕意焉。"
　　永平八年十月，臨辟雍，養三老、五更三老，老人知天地人事者。五更，老人知五行更代之事。
　　安帝以魯丕為三老，又以李充為三老。
　　楊統位至光祿大夫，為國三老。
　　元初四年，詔曰："《月令》，仲秋'養衰老，授几杖，行糜粥'。方今八月，按比之時，郡縣多不奉行，雖有糜粥，糠秕、泥土相雜，不可飲食，長吏怠事，莫有躬親，甚違詔書養老之意。其務崇仁恕，賑護寡獨，稱朕意焉。"
　　按：古人養老之禮，有養於鄉者，所謂"五十養於鄉"，王命公侯伯子男及群吏曰："反養老於東序"，大司徒以保息六保萬民，二曰養老是也。有養於國者，天子視學，設三老、五更，群老之席位，執醬親饋，執爵親酳是也。漢初，每鄉及縣皆有三老，歲首則使人存問，賜以束帛、酒肉，或賜以爵，乃古人養於鄉之意。而國學養老、天子親講之禮，則至東漢始行之。然東漢亦時有下郡縣有問養老之詔，此其一也。餘不悉錄。
　　靈帝以袁逢為三老，賜以玉杖玉杖長九尺，端以鳩為飾，鳩者，不噎之鳥，欲令老人不噎也。
　　譙周曰："漢中興，定禮儀，群臣欲令三老答天子拜。城門校尉董鈞駁曰：'養三老所以教事父之道也，若答拜，是使天下答子拜也。'詔從鈞議。"譙周論之曰："禮，屍服上服，猶以非親之故答子拜，士見異國君亦答拜，是皆不得視猶子也。"虞喜曰："且據漢儀，於門屏交禮，交禮即答拜，中興謬從鈞議，後革之，深得其意。"
　　魏高貴鄉公甘露二年，天子親帥群司行養老之禮於太學，命王祥為三老，鄭同為五更。祥南面几杖，以師道自居。天子北面，乞言。祥陳明王聖帝君臣政化之要以訓之，聞者莫不砥礪。
　　東晉成、穆、孝武三帝，皆以講經親詣學釋奠。孝武以太學在水南懸遠，有司議依穆帝昇平元年，於中堂權立太學釋奠。禮畢，會百官六品以上。
　　後魏孝文帝太和十六年，詔以前司徒尉元為三老，前大鴻臚卿遊明根為五更，於明堂設國老位，庶老位於階下。皇帝再拜三老，親袒割牲，執醬而饋，執爵而酳。於五更行肅拜之禮。賜國老、庶老衣服有差。既而三老言曰："自古人所崇，莫重於孝順，然五孝六順，天下之所先。願陛下重之，以化四方。"帝曰："孝順之道，天地之經，今承三老明言，銘之朕懷。"五更言曰："夫至孝通靈，至順感幽，故《詩》雲'孝弟之至，通於神明，光於四海'。願陛下念之，以濟黎庶。"帝曰："五更助三老以言至範，敷展德音，當克己復禮，以行來授。"禮畢，乃賜步挽一乘。詔曰："三老可給上公之祿，五更可食九卿之俸，供養之味亦同其例。"
　　北齊制，仲春令辰，陳養老禮。先一日，三老、五更齋於國學。皇帝進賢冠，元紗袍，至辟雍，入總章堂。列宮懸。王公以下及國老、庶老各定位。司徒以羽儀、武賁、安車迎三老五更於國學。並進賢冠，元服，黑舄，素帶。國子生黑介幘，青衿，單衣，乘馬從以至。皇帝釋劍，執珽，迎於門內。三老至門，五更去門十步，皆降車以入。皇帝拜，三老、五更攝齊答拜。皇帝揖進，三老在前，五更在後，升自右階，就筵，三老坐，五更立。皇帝升堂，北面。公卿升自左階，北面。三公授几杖，卿正屨，國老、庶老各就位。皇帝拜三老，群臣皆拜。不拜五更。乃坐。皇帝西向，肅拜五更。進珍羞酒食，親袒割牲，執醬而饋，執爵而酳，以次進五更。又設酒酏於國老、庶老。皇帝升御座，三老乃論五孝六順典訓大綱，皇帝虛躬請授。禮畢而還。又都下及外州，人年七十以上，賜鳩杖黃帽有敕則給，不為常也。
　　後周武帝保定三年，詔以太傅、燕國公於謹為三老，賜延年杖。皇帝幸太學以食之。三老入門，皇帝迎拜門屏之間，三老答拜。設三老席於中楹，南面。太師、晉國公宇文護升階，設幾於席。三老升席，南面，憑幾而坐。大司寇、楚國公豆盧寧升階，正舄。皇帝升，立於斧駞之前，西向。有司進饌，皇帝跪授醬豆，親袒割牲。三老食訖，皇帝又親跪受爵以酳，撤去。皇帝北面立，訪道，三老乃起，立於席後。皇帝曰："猥當天下重任，自惟不才，不知政理之要，公其誨之。"三老答曰："木從繩則正，後從諫則聖。自古明王聖主，皆虛心納諫，以知得失，天下乃安。惟陛下念之。"又曰："為國之本，存乎忠信，是以古人云去食、去兵，信不可失。國家興廢，在於賞罰，若有功必賞，有罪必罰，則為善者日益，為惡者日止；若有功不賞，有罪不罰，則天下善惡不分，下人無所措手足。"又曰："言行者，立身之本，言出行隨，誠宜相顧。陛下三思而言，九慮而行，若不思不慮，必有過失。天子之過，事無大小，如日月之蝕，莫不知者。願陛下慎之。"三老言畢，皇帝再拜受之，三老答拜。禮成而出。
　　唐高祖武德七年，幸國子學，親臨釋奠。
　　唐制，仲秋吉辰，皇帝親養三老、五更於太學。所司先奏定三師、三公致仕者，用其德行及年高者一人為三老，次一人為五更。設三老座於西楹之東，近北南面。設五更座於西階上，東向。設國老三人座於三老座西。俱不屬焉。設眾國老座於堂下西階之西，東面北上五品以上致仕者為國老，六品以下致仕者為庶老。
　　天寶八載閏六月制，其天下百姓，丈夫七十五以上，婦人七十以上，宜各給中男一人充待，仍任自簡擇；至八十以上，依常式處分。餘並如《開元禮》。
　　宋太祖皇帝建隆元年，幸國子監，詔加飾祠宇及塑繪先聖、先賢、先儒之像。帝親制文宣王、兗國公二贊。
　　太宗端拱元年，幸國子監，謁文宣王畢，升輦將出西門，顧見講座，左右言學官李覺方聚徒講書，即召覺，令對禦講說。覺曰："陛下六飛在禦，臣何敢輒升高座。"帝為降輦，令有司張帟幕，設別座，詔覺講《易》之《泰卦》。從臣皆列坐。覺因述天地感通、君臣相應之旨，帝甚悅，特賜帛百疋。
　　真宗咸平二年，幸國子監，召學官說書，賜以金帛。
　　仁宗天聖二年，幸國子監，召直講兼諸王府侍講馬龜符講說，賜判監馮元以下及學官器幣有差。
　　高宗紹興十三年，國學大成殿成。明年，國子司業高閌請幸學，上從之。詔略曰："偃革息民，恢儒建學，聲明丕闡，輪奐一新。爾等攄望幸之忱，述諸儒之志，遠繼橋門之盛，願觀雲輿之臨。請既方堅，理宜從欲。將款謁於先聖，仍備舉於舊章。"三月，上服靴袍，乘輦入監，止輦於大成殿門外。入幄，群臣列班於庭。上出幄，升東階，跪上香，執爵三祭酒，再拜，群臣皆再拜，上降入幄。分奠從祀如常儀。尚舍先設次於崇化堂之後，及堂上之中南向設御座。閤門設群臣班於堂下，如月朔視朝之儀。宰輔、從臣次於中門之外。上乘輦幸太學，降輦於堂，入次更衣。講官入就堂下講位，北向；執經官、學生皆立於堂下，東西相向。上出次，升御座，群臣起居如儀。乃命三公、宰輔以下升堂，皆就位，左右史侍立。講書及執經官北面起居再拜，皆命之升立於御座左右。學生北面再拜，分立於兩廡，北上。內侍進書案牙籤，以經授執經官，賜三公、宰輔以下坐。講畢，群臣皆起，降階，東西相向立。執經官降，講官進前致詞，乃降，北面再拜。左右史降。乃賜茶。三公以下北面再拜，升，各立於位後。學生北面再拜，分兩廡立。上下皆就坐。賜茶畢，三公以下降階，學生自兩廡降階，北面再拜，群臣以次出。上降座還次，乘輦還宮。時命禮部侍郎秦熺執經，司業高閌講《易》之《泰》，遂幸養正、持志二齋，賜閌三品服，學官遷秩，諸生授官免舉。賜帛有差。上既奠拜，注視貌像，翼翼欽慕。覽唐明皇及太祖、真宗、徽考所制贊文，命有司悉取從祀諸贊，皆錄以進。上遂作先聖及七十二子贊，冠以序文，親灑宸翰，以方載之。五月丙辰，登之采殿。備儀衛，作樂，命監學之臣，自行宮北門迎置學宮，揭之大成殿上及二廡。
　　孝宗淳熙四年，幸太學，如紹興之儀。命禮部侍郎李燾執經，祭酒林光朝講《大學》。
　　◎唐開元禮
　　△皇帝皇太子視學儀
　　視學前一日，所司灑掃學堂之內外。尚舍設大次於學堂之後，守宮設皇太子次於大次之東，皆隨地之宜，並如常儀。尚舍設御位學堂上北壁下，當中南向。監司設講榻於御座之西，南向。設執讀座於前楹間，當講榻北向。尚舍又設皇太子座於御座東南，西向。設文官三品以上座於皇太子之南，少退，重行，西向北上；設武官三品以上座於講榻西南，當文官，重行，東面北上。設侍講座於執讀西北、武官之前，東向北上其執如意者一人立於侍講之南，東面。設論議座於講榻之前，北面。三館學官座於武官之後。說脫屨席於西階下。典儀設版位：皇太子於東階東南，西面；執經於西階西南，東面。文官三品以上於皇太子東南，重行，西面北上；武官三品以上於執經西南。侍講、執讀、執如意等於執經之後，重行，東面北上。學生分於文武官之後，皆重行北上。設典儀位於東階之西，贊者二人在南，差退，俱西面。
　　△出宮
　　前出宮三日，本司宣攝內外，各供其職。其日，應從駕文武官依時刻集朝堂，諸衛陳設仗衛。侍中版奏："外辦。"皇帝乘馬，文武侍從，並如常行幸之儀。駕將至，祭酒帥監官、學官、學生等奉迎於路左學生青衿服。駕至大次門外，降入如常。
　　△視學
　　皇帝既入大次，執經、侍講、執讀、執如意等及學官各服公服，典儀帥贊者先入就位。謁者、贊引引文武三品以上及執經以下學生等入就堂下位。皇太子立於學堂門外之東，西向，侍衛如常。侍中版奏："外辦。"皇帝出大次，升自北階，即御座南向坐。侍臣及近侍量人從升。典儀一人升就東階上，西面立。舍人引皇太子就位立諸衛卒、庶子等量人從入，立於皇太子東南，西向北上。奉禮曰："再拜。"贊者承傳，皇太子以下在位者皆再拜。侍中跪奏稱："請敕皇太子及公王等升坐。"又侍中稱："制曰可。"侍中詣東階上，西面稱："敕皇太子及公王等升。"殿上典儀承傳，皆下贊者又承傳，皇太子以下應坐者皆再拜。訖，通事舍人引皇太子及群官坐者各升座。訖其公服者脫履於階下及降納皆如常，執讀讀所講經，執經釋義。訖，遂行如意。侍講者執如意就論議坐，以次論難。訖，侍中跪奏："禮畢。"群官皆起，通事舍人各降堂下位。若有敕賜會，則侍中前承制，降詣堂下宣敕，及太官下食案等，並如常儀。皇帝降座，還大次。侍衛如常儀。群官以下命訖皆出。執經以下改服常服學生仍青衿服。
　　△鑾駕還宮
　　皇帝既還大次，侍中量時刻版奏："外辦。"皇帝出次，文武官陪從還宮，如來儀。初，駕出，國子祭酒帥監官、學官、學生等奉辭於路左，如常式。
　　◎皇帝養老於太學儀
　　△陳
　　前三日，尚舍直長設大次於學堂之後，隨地之宜。設三老、五更次於學堂南門外之西，群老次於其後，俱東向。設群官次；文官於門外之東，重行西向；武官於群老之西，重行東向，皆北上。前一日，尚舍奉御設御座於堂上東序，西向，莞筵紛純，加藻席畫純，次席黼純。設三老座於西楹之東，近北，南向；設五更座於西階上，東向；設國老三人座於三老座西，俱不屬焉，皆莞筵紛純，加藻席畫純。設眾國老座於堂下西階之西，東面北上，皆蒲筵緇布純，加莞席元帛純若三品以上，則莞筵紛純，加藻席畫純。凡五品以上致仕者為國老。設庶老座於國老之後，皆蒲筵緇布純六品以下致仕者為庶老。太樂令展宮懸於學堂之庭，設登歌於堂上及舉摩位等，皆準元會之儀。典儀設文官五品以上位於懸東，六品以下在其南，俱重行，西向北上。武官五品以上位於懸西，六品以下在其南，當文官，俱重行，東向北上。蕃客分方位於文武官六品之南若有諸州使人，分位於文武官九品之後。學生分位於文武官之後。奉禮設門外如設次之式。尚舍奉御設樽於東楹之西，北向，左元酒，有坫以置爵。
　　△養老
　　仲秋之月，擇吉辰，皇帝親養三老、五更於太學。所司先奏定三師、三公致仕者，用其德行及年高者一人為三老，次一人為五更。尚食先具牢饌。鑾駕將至，通事舍人引先置之官皆就門外位，學生具青衿服入就位。鑾駕至太學門，回輅南向。侍中跪奏："請降輅。"俯伏，興。皇帝降輅，乘輿入大次，傘扇侍衛如常。通事舍人引文官五品以上從駕之官皆就門外位。太樂令帥工人、二舞就位如正會之禮。通事舍人引群官、客使入就位。補，鑾駕出宮，量時刻遣使迎三老、五更於其第。三老、五更俱服進賢冠、具服，乘安車，前後導從如常禮。其國老、庶老則有司先戒之。鑾駕既至太學，三老、五更及群老等俱赴集其次，群老各服其服。太常少卿贊三老、五更俱出次，引立於學堂南門外之西，東面北上。奉禮贊群老出次，引立於三老、五更之後。太常博士引太常卿升立於學堂北戶之內，當戶北向。侍中版奏："外辦。"皇帝出戶，侍衛如常侍中負寶陪從如式，殿中監進大珪，皇帝執大珪，博士引太常卿，太常卿引皇帝每太常卿前導，皆博士先引，協律郎跪，俯伏，舉麾，《太和之樂》作。皇帝降，迎三老於門內之東，西面立，侍臣從立皇帝之後，太常卿與博士退立於左。皇帝立定，樂止。三老、五更皆杖，各一人夾扶左右，太常少卿引道，惇史執筆以從。三老入門，《舒和之樂》作。三老、五更立於門西，東面北上，奉禮引群老入立於其後。初，三老立定，樂止。太常卿前奏："請再拜。"退復位。皇帝再拜，三老、五更去杖，攝齊以答再拜畢，皇帝揖進，三老在前，五更從，仍杖，夾扶如初。至階，皇帝揖升，俱就座後揖立，樂止。侍衛之官量人從升。皇帝西面再拜三老，三老南面答再拜；皇帝西向再拜五更，五更答再拜。《休和之樂》作，三老、五更俱坐，三公授幾，九卿正屨訖，殿中監、尚食奉御進珍羞及黍稷等，皇帝省之，遂設於三老前，樂止。太常卿引皇帝詣三老座前，執醬而饋訖，太常卿引皇帝詣酒樽所，取爵，侍中贊酌酒訖，太常卿引皇帝進，執爵而酳。尚食奉御以次進珍羞酒食於五更前。國老、庶老等皆坐，又設酒食於國老、庶老前。國老、庶老等皆食。皇帝即座。太樂令引工升，奏《韶和之樂》，三終。三老乃論五孝六順，典訓大綱，格言宣於上，惠音被於下。皇帝乃虛躬請授，惇史執筆錄善言善行。終，二舞作於懸中訖，禮畢。三老以下降筵，太常少卿及奉禮引導皆如初。太常卿引皇帝從以降階，《太和之樂》作。皇帝逡巡立於階前，樂止。三老、五更出，《舒和之樂》作，太常卿引皇帝升立於階上，三老、五更出門，樂止。侍中前奏："禮畢。"退復位。太常卿引皇帝降，還大次。三老、五更升安車，導從而還。通事舍人引群官及學生等以次出。明日，三老詣闕表謝。
　　△鑾駕還宮如常儀
