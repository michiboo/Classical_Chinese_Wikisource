●卷五十四　職官考八

　　學士之職，本以文學言語被顧問，出入侍從，因得參謀議、納諫諍，其禮尤寵。而翰林院者，待詔之所也。唐制，乘輿所在，必有文辭、經學之士，下至卜、醫、技術之流，皆直於別院，以備宴見。而文書詔令，則中書舍人掌之。自太宗時，名儒學士時召以草制，然猶未有名號。乾封以後，始召文士元萬頃、範履冰等草諸文辭，常於北門候進止，時人謂之"北門學士"。中宗之世，上官昭容專其事。元宗初置翰林待詔，以張說、陸堅、張九齡等為之，掌四方表疏批答、應和文章。既而又以中書務劇，文書多壅滯，乃選文學之士，號"翰林供奉"，與集賢院學士分掌制詔書敕。開元二十六年，又改翰林供奉為學士，別置學士院，專掌內命。凡拜免將相、號令征伐，皆用白麻。其後選用益重，而禮遇益親，至號為"內相"，又以為天子私人。元充其職者無定員，自諸曹尚書下至校書郎，皆得與選。入院一歲則遷知制誥，未知制誥者不作文書。班次各以其官，內宴則居宰相之下、一品之上。憲宗時，又置學士承旨。唐之學士，弘文、集賢分隸中書、門下省，而翰林學士獨無所屬。
　　致堂胡氏曰："國家陟降多士，當出於中書。中書有私徇，小則詰責，大則黜削可也，不當疑其專而分其權。翰林初置，人才與雜流並處。其後雜流不入，職清而地禁，專以處忠賢、文章之士，然有天子私人之目，內相之稱，則非王政設官之體矣。王者無私，豈雲私人？相無不統，豈雲內相？是與大臣自設形跡為異同也。進退輔弼既與之謀，安知無請託之嫌？小人處之，附下罔上，安知無賣主之事？故君道公而已矣。或曰：文章之用至眾，中書、門下之職至重，勢有不得兼也，故必委之翰林，不可廢也。曰：自太宗、高宗時尚未有此，不聞乏事，武氏聚華藻輕薄之人於北門，而中宗以宮婢主文柄，是何足法者！不必遠稽兩漢，上法三王，直取則於貞觀，則於所損益可知矣。"
　　石林葉氏曰："唐翰林院在銀臺之北。乾封以後，劉褘之、元萬頃之徒，時宣召草制其間，因名北門學士。今學士院在樞密院之後，腹背相倚，不可南向，故以其西廊西向為院之正門，而後門北向，與集英相直，因榜曰"北門"。兩省、樞密院皆無後門，惟學士院有之。學士朝退入院，與禁中宣命往來，皆行北門，而正門行者無幾，不特取其便事，亦以存故事也。"
　　又曰："唐翰林院本內供奉藝能、技術雜居之所，以辭臣特書詔其間，乃藝能之一爾。開元以前，猶未有學士之稱，或曰翰林待詔，或曰翰林供奉，如李太白猶稱'供奉'。自張垍為學士，始別建學士院於翰林院之南，則與翰林院分而為二，然猶冒翰林之名。蓋唐有弘文館學士、麗正殿學士，故此特以'翰林'別之，其後遂以名官，訖不可改。然院名至今但云學士，而不冠以'翰林'，則亦自唐以來沿襲之舊也。"
　　容齋洪氏《隨筆》曰："白樂天《渭村退居寄錢翰林詩》敘翰苑之親近云：'曉從朝興慶，春陪宴柏梁。分庭皆命婦，對院即儲皇。貴主冠浮動，親王轡鬧裝。金鈿相照耀，朱紫間熒煌。球簇桃花騎，歌巡竹葉觴。窪銀中貴帶，昂黛內人妝。賜禊東城下，頒酺曲水傍。樽罍分聖酒，妓樂借仙倡。'蓋唐世宮禁與外庭不至相隔絕，故杜子美詩：'戶外昭容紫袖垂，雙瞻御坐引朝儀。'又云：'舍人退食收封事，宮女開函近御筵。'而學士獨稱內相，至於與命婦分庭，見貴主冠服、內人黛妝，假仙倡以佐酒，他司無此也。"
　　晉天福五年，詔翰林學士院公事宜並歸中書舍人，自是舍人晝直者當中書制，夜直者當內制。至開運元年，復詔翰林學士與中書舍人分為兩制，各置五員。
　　宋翰林學士掌內制制、誥、赦、敕、國書及宮禁所用之文辭。凡后妃、親王、公主、宰相、節度使除拜，則學士草詞，授待詔書訖以進。赦降德音，則先進草。大詔命及外國書，則具本稟奏得畫，亦如之。凡拜宰相或事重者，宣召面諭旨，則給筆劄書所得旨。稟奏歸院，具辭以進；餘遣內侍授中書省。熟狀亦如之。若已畫旨而有未盡，則論奏貼正。乘輿行幸，則侍從以備顧問，有所獻納則請對或奏對。凡初命為學士，皆遣使就第宣詔旨召入院。淳化二年，以翰林學士賈黃中、蘇易簡同知京朝官考課，李沆權判吏部流內銓。故事，學士掌內庭書詔指揮、邊事曉達機謀。天子機事密命在焉，不當豫外司公事，蓋防纖微間或漏省中語，故學士院常在金鑾殿側，號為深嚴。自國朝太祖以來，藉其才用，始令判三銓及知太常禮院事。天聖元年，詔學士遇只日至晚出宿，蓋故事以雙日鎖院，只日降麻也。隆興改元，詔學士及經筵官內宿，稍復祖宗故事。"
　　石林葉氏曰："學士院正廳曰玉堂，蓋道家之名。初，李肇《翰林志》末年：'居翰苑者，皆謂淩玉清，溯紫霄，豈止於登瀛洲哉！亦曰登玉堂焉。'自是，遂以玉堂為學士院之稱而不為榜。太宗時，蘇易簡為學士，上嘗語曰：'玉堂之設，但虛傳其說，終未有正名。'乃以紅羅飛白'玉堂之署'四字賜之。易簡即扃鐍置堂上，每學士上事，始得一開視，最為翰林盛事。紹聖間，蔡魯公為承旨，始奏乞摹就杭州刻榜揭之，以避英廟諱，去下二字，止曰'玉堂'雲。"
　　沈氏《筆談》曰："學士院玉堂，太宗皇帝曾親幸，至今唯學士上日許正坐，他日皆不敢獨坐。故事，堂中設視草臺，每草制則具衣冠據臺而坐，今不復如此，但存空臺而已。玉堂東承旨閣子窗格上有火燃處，太宗嘗夜幸玉堂，蘇易簡為學士，已寢遽起，無燭具衣冠，宮嬪自窗格引燭入照之，至今不欲更易，以為玉堂一盛事。"
　　洪氏容齋《隨筆》曰："翰苑故事，今廢棄無餘。惟學士入朝，猶有朱衣院吏雙引至朝堂而止，及景靈宮行香則引至立班處。公文至三省不用申狀，但尺紙直書其事，右語云：'諮報尚書省，狀候裁旨，月日押。'謂之諮報。此兩事僅存。"
　　唐憲宗時始置。凡白麻制誥皆內庭代言，命輔臣、除節將、恤災患、討不廷則用之，宰臣於正衙受付通事舍人。若命相之書，則通事舍人、承旨皆宣讀訖，始下有司乾寧二年，陸駞以翰林學士承旨拜中書侍郎平章事。後唐天成三年敕："今後翰林學士入院，並以先後為定。惟承旨一員，出自朕意，不計官資先後，在學士之上，仍編入《翰林志》。"
　　宋承旨不常置，以學士久次者為之。
　　唐元宗開元二十六年置。初以中書務繁，乃選文學之士號翰林供奉，與集賢學士分掌制誥書命，至是改供奉為學士，別建學士院專掌內命，以張垍、劉光謙首居之，而集賢所掌於是罷息。自後給事中張淑、中書舍人張漸、竇華等相繼而入焉。其後有韓雄、閻伯璵、孟匡朝、陳兼、蔣鎮、李白等，在舊翰林中，但假其名而無所職。至德已後，軍國務殷，其入直者，並以文辭，共掌詔敕。自此北翰林院始無學士之名。其後又置東翰林院於金鑾殿之西，隨上之所在而遷，取其便穩。大抵召入者一二人，或三四人，或五六人，出於所命，蓋不言數。亦有以鴻生碩學、經術優長、訪問質疑，上之所禮者，頗列其中。初，自德宗建置以來，秩序未正，延覲之際各超本列。暨正元元年九月，始別敕令，明預班列與諸司官、知制誥例同。故事，中書以黃、白二麻為綸命重輕之辨，近者所出猶得用黃麻，其白麻皆在此院，自非國之重事拜授，於德音赦宥者，則不得由於斯矣。興元元年，翰林學士陸贄奏："學士私臣，元宗初待詔內庭，止於應和詩賦文章而已。詔誥所出，本中書舍人之職，軍興之際，促迫應務，權令學士代之。今朝野乂寧，合歸職分，其命將相制詔，請付中書行遣。"物議是之。敬宗以翰林學士崇重，不可褻狎，欲別置東頭學士，以備曲宴賦詩，事未行而帝崩。梁開平三年，改思政殿為金鑾殿，置大學士一員，以敬翔為之前朝因金鑾坡以為門名，與翰林院相接，故為學士者稱"金鑾"以美之。今以金鑾為名，非典也。後唐同光初，又置護鑾書制學士，以趙鳳為之。長興元年，翰林學士劉煦奏："舊例，學士入院，除中書舍人即不試，餘官皆先試麻制、批答、詩賦各一道，號曰五題。後來雖有召試之名，無考校之實。欲請今後召試新學士，權停詩、賦，祇試麻制、批答共三道，內賜題目，定字數，付本院召試。"從之。晉天福五年，廢翰林學士院，其公事並歸中書舍人。開運元年，復學士院。周顯德五年詔："今後當直、下直學士，並宜令逐日起居，其當直學士仍赴晚朝舊制，翰林學士與常參官五日一度起居。世宗欲朝夕賜見，訪以時事，故有是詔。"
　　宋翰林學士無定員。凡他官入院未除學士，謂之直院。學士俱闕，他官暫行文書，謂之權直。凡奏事用榜子，關白三省樞密院用諮報，不名。凡初命為學士，皆遣使就第宣詔旨召入院。上日，敕設會從官，侑以樂。元豐中，始命佩魚，自蒲宗孟始也。凡執政議事則系鞋，蓋與侍從異禮也。政和三年，強淵明請以前後所被旨及案例，修為本院敕、令、格、式。五年，御書"僛文堂"榜賜學士院。靖康元年，吳幵等奏："大禮鎖院，麻三道以上，系雙宣學士宿直分撰，乞依故事。"從之。承旨不常置，以學士久次者為之。闕員，則以他官兼直院或權直。自國初至行官制，百司事失其實，多所釐正，獨學士院承唐舊典，遵而不改。乾道九年，崔惇詩初以秘書省正字兼翰林權直。淳熙五年，惇詩再入院，議者以翰林乃應奉之所，非專掌制誥之地，更為學士院權直。後復為翰林權直，然亦互除二員。紹興間嘗除權與正官至三人。
　　洪氏《容齋隨筆》曰："治平以前，謂翰林學士及知制詔為兩制。自翰林罷補外者得端明殿學士，謂之換職。熙寧之後，乃始為龍圖。紹興以來，愈不及矣。修起居注者序遷知制誥，其次及辭不為者乃為待制。趙康靖、馮文簡、曾魯公、司馬公、呂正獻公是也。學士闕，則次補，或為宰相所不樂者，猶得侍讀學士，劉原甫是也。在職未久而外除者為樞密直學士，韓魏公是也。亦為龍圖直學士，歐陽公是也。後來褒擢者僅得待制，王時亨是也。餘以善去者，集英修撰而止耳。"
　　又曰："淳熙十四年九月，予以雜學士除翰林學士，蔣世修以諫議大夫除御史中丞，時施聖與在政府，語同列云：'此二官不常置，今咄咄逼人，吾輩皆自點檢。'蓋謂其必大用也。已而皆不然。因考紹興中所除者，不暇縷述，姑從壽皇聖帝以後至於紹熙五年枚數之，為學士者九人：仲兄文安公、史魏公、伯兄文惠公、劉忠肅、王日嚴、王魯公、周益公及予，其後李獻之也。二兄、史、劉、王、周皆擢執政，日嚴以耆老拜端明致仕，惟予出補郡，獻之遂踵武。為中丞者六人：辛企李、姚令則、黃德潤、蔣世修、謝昌國、何自然也。辛、姚、黃皆執政，惟蔣補郡雲。"
　　按：唐之所謂翰林學士，只取文學之人，隨其官之崇卑，入院者皆為學士，延覲之際則各隨其元官立班，而所謂學士未嘗有一定之品秩也。故其尊貴親遇者號稱內相，可以朝夕召對，參議政事，或一遷而為宰相。而其孤遠新進者，或起自初階，或元無出身至試令草麻制，甚者或試以詩、賦，如試進士之法，其人皆呼學士。自唐至五代皆然。至宋則始定製，資淺者為直院，暫行者為權直。於是真為翰林學士者，職始顯貴，可以比肩台長，舉武政路矣。
　　唐元宗開元三年，始命馬懷素、褚無量更日侍讀上謂宰相曰："朕每讀書有所疑滯，無從質問。可選儒學之士，使入內侍讀，待以師傅之禮。"。十三年，置集賢院侍讀學士、侍讀直學士。
　　宋太宗始用著作佐郎呂文仲為侍讀。真宗咸平二年，以楊徽之、夏侯嶠為翰林侍讀學士，邢昺為翰林侍講學士，始建學士之職。其後，馮元為翰林侍讀、不帶學士。又有馬宗元為侍講，高若訥為侍讀，不加別名，但供職而已。天禧三年，張知白為刑部侍郎，充翰林侍講學士、知天雄軍府，侍讀學士外使自知白始。元豐官制，廢翰林侍讀、侍講學士不置，但為兼官，然必侍從以上，乃得兼之，其秩卑資淺則為說書。歲春二月至端午日，秋八月至長至日，遇只日入侍邇英閣，輪班講讀。元祐七年，復增學士之號，元符元年省。建炎元年，詔特差侍從官四員充講讀官，遇萬機之暇，令三省取旨，就內殿講讀。宮觀兼侍讀：元豐八年五月，資政殿大學士呂公著兼侍讀，提舉中太乙宮兼集禧觀公事。七月，韓維兼侍讀，提舉中太乙宮。元祐元年，端明殿學士範鎮致仕，提舉中太乙宮兼集禧觀公事，兼侍讀，不赴。六年，馮京兼侍讀，充太乙宮使。未幾，乞致仕，不允，仍免經筵進讀。中興以來，如王大資、朱丞相勝非、張大資浚、謝參政克家、趙觀文鼎萬。俟資政卨並以萬夀觀使兼侍讀。隆興元年張大資燾以萬壽、湯大觀思退以醴泉並兼侍讀。乾道五年，劉敷制章以佑神兼侍讀。臺諫兼侍讀：自慶曆以來，臺丞多兼侍讀，諫長未有兼者。紹興十二年春，万俟中丞卨羅諫議檝始並兼侍讀，自後每除言路必兼經筵矣。
　　石林葉氏曰："國初，侍讀官初無定職，但從講官入侍而已。宋宣獻、夏文莊為侍讀學士，始請日讀《唐書》一傳，仍參釋義理，後遂為定製。"
　　又曰："國朝經筵講讀官舊皆坐，乾興後始立，蓋仁宗時年尚幼，坐讀不相聞，故起立，欲其近爾，後遂為故事。熙寧初，呂申公、王荊公為翰林學士，吳沖卿知諫院，皆兼侍講，始建議，以為《六經》言先王之道，講者當賜坐，因請復行故事。下太常禮院詳定。當時韓持國、刁景純、胡完夫為判院，自申公等言。蘇子容、龔鼎臣、周孟陽及禮官王汾、劉邠、韓忠彥以為講讀官日'侍'，蓋侍天子，非師道也。且講、讀官一等，侍讀仍班侍講上，今侍講坐而侍讀立，不應為二。申公等議遂格。今講、讀官初入，皆坐賜茶，唯當講時起，就案立，講畢復就坐，賜湯而退。侍讀亦如之。蓋乾興之制也。"
　　漢顯宗時，張酺數侍講於御前。張酺侍靈帝，以楊賜有重名，舉賜侍講於華光殿中。又詔劉寬拜大中大夫，侍講華光殿。雖有侍講之號而未以名官。至唐開元十三年始置。詳見《侍讀門》
　　宋咸平二年，國子祭酒邢昺為侍講學士。其後又有馬宗元為侍講，不加別名，但供職而已。景德四年，以翰林侍講學士邢昺知曹州，侍講學士外使自昺始。元豐以後官制見《侍讀門》，故事，自兩省、臺端以上並兼侍講。元祐中，司馬公休以著作佐郎兼侍講，時朝議以文正公之賢，故特有是命《朝野雜記》。紹興五年，範元長以宗卿，朱子發以秘少並兼，蓋殊命也。乾道六年，張敬夫始復以吏部員外郎兼。蓋中興後庶官兼侍講者惟此二人。若紹興二十五年張扶以祭酒，隆興二年王宣子佐以檢正，乾道七年林景度以宗卿入經筵，亦兼侍講者。蓋扶本以言路兼說書，就升其秩，宣子時攝版曹，景度嘗為右史，且有敬夫舊例，故稍優之，皆有以也。熙寧元年，龔鼎臣、蘇頌、劉邠等議不當坐講疏，朝廷班制以侍講居侍讀下《會要》。臺諫兼侍講：慶曆二年，召御史中丞賈昌朝侍講邇英閣。故事，臺丞無在經筵者，上以昌朝長於講說，特召之《仁宗實錄》。神宗用呂正獻，亦止命時赴講筵，去學士職。中興後，王尚書賓為御史中丞，建請復開經筵，遂命兼侍講。自後十五年間，繼之者惟王唐公、徐師川二人，皆上意也。紹興十二年春，万俟中丞卨羅諫議檝並兼講讀。紹興二十五年春，董殿院、王正言瑉。並兼侍講。非臺丞、諫長而以侍講為稱，又自此始。其後，猶或兼說書，臺官自尹穡，隆興二年五月；諫官自詹元宗，乾道九年十二月。後並以侍講為稱，不復兼說書矣《朝野雜記》。修注兼侍講：自朱子發後，修注官多得兼侍講。嘉泰二年八月，林伯玉自殿中侍御史兼侍講，除起居郎；其年閏十二月，鄧伯允自右正言兼侍講，除起居舍人；伯玉改兼權刑侍，伯允改兼史編實討，非故典也。開禧元年八月，婁彥開自言路徙奉常，兼權中書舍人，亦以史院易經筵，遂為定例。三年十月，朱仲文自司諫改奉常，兼講如故，意者以其兼權史侍故也。十一月，王簡卿知諫院為左史，仍兼崇政殿說書，言者猶以為不可，罷之。嘉定元年，黃伯庸自右正言兼侍講，除起居舍人，兼知舊，今故典矣自渡江以後，惟王樞密綸以右史兼說書，其他無此。宮觀兼侍講：國初自元豐以來，多以宮觀兼侍讀。乾道七年，寶文閣待制胡銓除提舉佑神觀兼侍講。是日，以宰執進呈，虞允文奏曰："胡銓早歲一節甚高，謂當闊略，錄其氣節，不宜令遽去朝廷。"上曰："銓固非他人比，且除在京宮觀，留侍經筵。"故有是命。
　　古無此官，宋朝仁宗景祐元年正月，命賈昌朝、趙希言、王宗道、楊安國並為崇政殿說書，日輪二員祇候。初，侍講學士孫奭年老乞外，因薦昌朝等。至是，特置此職以命之。慶曆二年，以趙師民預講官，復為崇政殿說書，蓋秩卑資淺則為說書，不兼侍講。元祐間，程正叔以布衣為之。然範淳夫乃以著作佐郎兼侍講，司馬公休又嘗以著作佐郎兼侍講，前此未有也趙師明《家塾記》。崇寧中，初除說書二人，皆以隱逸起，蔡崇、呂瓘，仍遂其性，詔以士服隨班朝謁入侍。渡江後，尹彥明初以秘書兼之，中間王龜齡、範至能皆以郎官兼，亦殊命也《朝野雜記》。近事，侍從以上兼經筵則曰侍講，庶官則曰崇政殿說書，故左史兼亦曰侍講，如程敦厚、趙衛是也《周益公集》。臺諫兼說書：紹興十二年春，万俟中丞卨羅諫議檝並兼講讀，蓋秦楚材梓，是時已兼說書，便於傳道，自後伯陽繼之。每除言路，必與經筵矣，檜死罷兼自二十五年十月至三十二年，臺丞、諫長兼經筵者止三人。慶元後，臺丞、諫長暨副端、正言、司諫已上，無不預經筵者。正言兼說書自端明巫伋始，副端兼說書自端明餘堯弼始，察官兼說書自少卿陳夔始《朝野雜記》。修注兼說書：自朱子發始，修注官多得兼侍講。開禧三年十一月，王簡卿知諫院為左史，仍兼崇政殿說書，言者以為不可，罷之。
　　吳氏《能改齋漫錄》曰："王荊公所作《賈魏公神道碑》云：'景祐元年，積官至尚書都官員外郎。乃始置崇政殿說書，而以公為之。'然予按《傅簡公佳話》云：'太祖少親戎事，性好藝文。即位未幾，召山人郭無為於崇政殿講書。至今講官所領階銜，猶曰崇政殿說書雲。'據傅簡公所言，則崇政殿說書不始於仁宗景祐元年矣。豈中嘗罷之，而至是再建邪？"
　　右翰苑經筵在近代為至清要顯美之官，而杜岐公《通典》敘職官獨闕焉。蓋學士、講讀之官皆始於唐開元之時，講、讀隸集賢殿，故《通典》於集賢學士條下附載。而翰林學士，《唐史　志》以為獨無所隸。然自開元建學士院之後，居之者多名流，至號內相，乃略不敘述，則為闕事矣。古人有一事必有一官曹，雖歷代沿革不同，而所掌之事則一也，故《通典》所載唐所置之官而前代無之者，則敘其所掌之事，以通於前代。如通事舍人唐所制也，而其事則秦、漢以來謁者之任也；集賢殿書院唐置也，而其事則漢、魏以來秘書省之職也，然則翰林學士之官獨不可通之於前代乎？蓋以言語文字被顧問，以翰墨技藝侍中、侍詔，則漢武帝所以處鄒、枚、嚴、徐，靈帝所以招鴻都文學之類是也。至於出入禁闥，特被親遇，參謀軍國，號稱內相，則漢、魏以來侍中、領尚書事、秘書監、中書監之類是也。若代言典誥之任，則武帝所以命司馬相如，歷代所以置中書舍人是也。但學士院之官，所職叢雜不一，而其位亦高卑不等。唐多以他官兼之。中世以後，則所掌者制詔而已。至宋，則又以唐所置集賢殿講、讀之官隸之。元豐官制既行，而講、讀始去翰林之名，自為經筵之官矣，故以經筵附見學士院之後，存其舊也。
　　宋朝殿學士有觀文殿大學士、學士，資政殿大學士、學士，端明殿學士。殿學士資望極峻，無吏守，無典掌，惟出入侍從備顧問而已。觀文殿大學士，非曾為宰相不除。觀文殿學士、資政殿大學士及學士，並以寵輔臣之去位者。端明殿學士，惟學士久次者始除，近歲以待簽樞雲。
　　宋朝觀文殿即舊日延恩殿也。慶曆七年，以文明殿學士稱呼同真宗諡號，乃改名紫宸殿。後又以紫宸殿非人臣所可稱呼，乃以延恩殿更名觀文殿。皇祐元年，詔："置觀文殿大學士，寵待舊相，今後須曾任宰相，乃得除授。"時賈昌朝由使相、右僕射、觀文殿大學士、判尚書都省。觀文殿置大學士自昌朝始。三年，詔班在觀文殿學士之前、六尚書之上。自是曾任宰相者，出必為大學士。熙寧中，韓絳宣撫陝西、河東，得罪罷守本官。四年，用明堂赦，授觀文殿學士。宰相不為大學士，自絳始。中興後，非宰相而除者，自紹興二十年秦熺始。熺知樞密院、郊祀大禮使，禮成，以學士遷，且視儀揆路，非典故也。乾道四年，汪徹舊以樞密使為學士遷。九年，王炎以樞密使為西川安撫使除。至慶元間，趙彥逾自工部尚書為端明殿學士，直以序遷至焉。曾為宰相而不為大學士者，自紹興元年範宗尹始。
　　觀文殿隋煬帝殿名。宋初，為文明殿學士。慶曆七年，宋庠言："文明殿學士稱呼同真宗諡號，兼禁中無此殿額，其學士理自當罷。乞擇見今正朝或秘殿，以召學士易之。"乃詔改為紫宸殿學士，以參知政事丁度為之。時學士多以殿名為官稱，丁遂稱曰"丁紫宸"。八年，御史何郯以紫宸不可為官稱，於是改延恩殿為觀文殿歐陽公云："觀文乃隋煬殿名，理宜避之，蓋當時不知。然則朝廷之上不可以無學也。"，即殿名置學士《呂氏家塾廣記》云："觀文殿學士位資政殿學士上，蓋初置觀文殿學士職時已有為大資政者，故於上加此美職。朝廷亦知不當以學士壓大學士，但常有人充此二職者，故久而不能革正，可因無人為此二職時正之也。"，以丁度為之。自後非曾任執政者弗除。熙寧中，王韶以熙河功；元豐中，王陶以宮僚，未曆二府亦除是職，蓋異恩也。韶猶兼端明殿、龍圖學士雲。
　　國朝資政殿在龍圖閣之東序。景德二年，王欽若罷參政，真宗特置資政殿學士以寵之，在翰林學士下欽若不悅，訴於上曰："臣向自翰林學士拜參知政事，今無罪而罷，班反在下，是貶也。"真宗特改置大學士以處之。十二月，復以欽若為資政殿大學士，班在文明殿學士之下，翰林學士承旨之上。資政殿置大學士自欽若始。自冀公班翰林承旨上，一時以為殊寵。祥符初，向文簡公以前宰相再入為東宮留守，復加此職。自是訖天聖末，二十餘年不以除人。明道元年，李文定公知河陽；召還，始再命之。景祐四年，王沂公罷相，復除。三十年間除三人而皆前宰相也。宋宣獻公罷參知政事，仁宗眷之厚，因加此職。自冀公後，非宰相而除者，惟宣獻一人而已。康定二年，右正言梁適請遵先朝故事，定以員數。於是詔大學士置二員，學士三員。紹興十年，鄭億年歸自偽庭，除資政殿，二年加大學士，許出入如二府儀。億年未嘗秉政。十五年，秦熺自翰林學士承旨為資政，詔立班、恩數同執政。十六年，秦檜弟梓以端明卒於湖州，進大資致仕，恤典同參政。是後，從臣自端明視政府而序進者，遂為常矣。
　　端明殿即西京正衙殿也。後唐天成元年，明宗即位之初，四方書奏命樞密使安重誨進讀，懵於文義。孔循獻議，始置端明殿學士，命馮道、趙鳳俱以翰林學士充，班在翰林學士上。後有轉改，止於翰林學士內選任。初如三館例，職在官下。趙鳳轉侍郎，諷任圜特移職在官上，後遂為故事。晉天福五年廢，開運元年復。
　　宋朝太宗時，程侍郎羽為之，後隨殿名改為文明殿學士。慶曆中，改文明為紫宸，後改紫宸為觀文其改置本末見《觀文殿學士門》。明道二年，改承明殿為端明殿，復置端明殿學士，以翰林侍讀學士宋綬為之詔略曰："方獎拔於名儒，特增新於近職，俾參顧問，益廣謀猷。"，在翰林學士之下。自明道訖元豐，無前執政為之者，近來以待學士之久次者。元豐中，以前執政為之，自曾孝寬始孝寬前為簽書樞密院；以見任執政為之，自王安禮始安禮自尚書左丞為之，知江寧。並見《續會要》。政和中，嘗改為延康殿。建炎二年，都省言延寧殿學士舊系端明殿學士，詔依舊。近拜簽樞者多領焉。
　　宋朝庶官之外，別加職名，所以厲行義、文學之士。高以備顧問，其次與論議，典校讎。得之為榮，選擇尤精。元豐中，修三省、寺、監之制，其職並罷。滿歲補外，然後加恩兼職。直龍圖閣，省郎、寺監長貳補外，或領監司、帥臣，則除之。待制、雜學士，給、諫以上補外，則除之。系一時恩旨，非有必得之理《劉忠肅公奏議》又言："待制、學士，祖宗以來，極天下之選，不為定員。今不考治行，不察流品，幸而給、諫以上則計日得之。乞依元豐官制施行。"。元祐二年，詔增復館職及職事官並許帶職，尚書二年加直學士，中丞、侍郎、給舍、諫議通及一年加待制。紹聖三年，詔職事官罷帶職，非職事之官仍舊。中興後，學士率以授中司、列曹尚書、翰林學士之補外者，權尚書、給諫、侍郎則帶直學士、待制。
　　唐永徽中，命弘文館學士一人，日待制於武德殿西門。文明元年，詔京官五品以上清官，日一人待制於章善、明福門。先天末，又命朝集使六品以上二人，隨仗待制。永泰時，勳臣罷節制，無職事，皆待制於集賢門，凡十三人，特給餐錢，以優其禮。崔祐甫為相，建議文官六品以上更直待制。其後著令，正待制官日二人，備顧問，仍有公廨。永泰元年，敕裴冕等並集賢待制，此始有待制之所，然則蓋唐設官也。
　　宋朝景德元年，置龍圖閣待制，以杜鎬、戚綸充，並依舊充職。祥符二年，詔班視知制誥，列其下。元祐令，從四品。掌侍從，備顧問，有所獻納則請到或奏對。劉摯言待制、學士之選太濫見《學士門》。王岩叟亦言："待制，祖宗之時，其選最精，出入朝廷才一、二人。今立法無定員，將一年，待制滿朝，必有車載斗量之謠。"
　　宋朝大中祥符中，建龍圖閣。在會慶殿西偏，北連禁中，閣東曰資政殿，西曰述古殿。閣上以奉太宗御書、御製文集及典籍、圖畫、寶瑞之物，及宗正寺所進屬籍、世譜。有學士、直學士、待制、直閣學士。大中祥符三年置，以杜鎬為之，班在樞密直學士之上。六年，詔結銜在本官之上。
　　直學士，景德四年置，以杜鎬為之，班在樞密直學士之下。祥符六年，詔結銜在本官之上。
　　待制，景德元年置，以杜鎬、戚綸為之，並依舊充職。四年，詔班在知制誥之下，並赴內殿起居。自改官制，為學士初復之職，或知制誥平出除之。
　　宋朝天禧四年初，建天章閣。在會慶殿之西，龍圖閣之北。明年，仁宗即位，修天章閣工畢，奏真宗御製安於天章閣。東曰群玉殿，西曰蕊珠殿，北曰壽昌殿，南曰延康殿。內以桃花文石為流杯之所。以在位受天書祥符，改曰天章，取為章於天之義。天聖八年置待制。慶曆七年，又置學士、直學士。又有侍講。學士，慶曆七年初置，在龍圖閣學士之下。學士罕以命人，迄仁宗世，才王摯一人《官制舊典》雲天章閣只除待制，不除學士，難稱呼也。秦堪自顯謨閣進直天章閣，以稱呼非便辭，詔改龍圖。自是天章不為帶職。
　　直學士，慶曆七年，初置天章閣直學士，在龍圖閣直學士之下。
　　待制，天聖八年初置。寓直於秘閣，與龍圖遞宿，尋命範諷、鞠詠充職。中興後，圖籍、符瑞、寶玩之物，若國史、宗正寺所進屬籍，獨藏於天章閣，祖宗御容、潛邸旌節亦安奉焉。
　　宋朝寶文閣在天章閣之東西序，群玉、蕊珠殿之北，即舊日壽昌閣，慶曆改曰寶文。嘉祐八年，英宗即位，詔以仁宗御書、御集藏於寶文閣，命王珪撰記立石。治平四年，神宗即位，始置學士、直學士、待制，恩賜如龍圖。英宗御書附於閣《會要》、《宏詞編題》。其學士，治平四年初置，以呂公著兼。
　　直學士，治平四年初置，以邵必為之。
　　待制，治平四年初置。
　　宋朝元符元年，曾布、鄧洵仁各申請建閣。詔翰林學士、中書舍人撰閣名五以聞，續建閣藏神宗御集，以顯謨為名神宗大新政事，故以丕顯文王謨為名。徽宗建中靖國元年，詔以顯謨閣為熙明閣，仍置學士、直學士、待制。續奉旨仍以顯謨為額此據《周益公宏詞編題》。而《續會要》雲復顯謨舊名年月無考。按次年已詔顯謨閣學士、直學士如三閣故事，復名顯謨則恐在此年矣。崇寧元年，詔顯謨閣學士、直學士、待制如三閣故事，序位在寶文閣學士、直學士、待制之下。學士、直學士、待制，並建中靖國元年置。
　　大觀二年初，建徽猷閣，以藏哲宗御集，置學士、直學士。待制。
　　紹興十年，置藏徽宗聖制，置學士等官。
　　淳熙間建。藏高宗御製。學士等官，並十五年置。
　　慶元二年，置藏孝宗御製，置學士等官。
　　嘉泰二年，置藏光宗御製，置學士等官。
　　寶慶二年，置藏寧宗御製，置學士等官。
== 總閣職
　　宋朝祖宗以來重之，有集賢殿修撰後改右文殿、直龍圖閣、直秘閣三等。政和四年，二浙、福建諸路監司、郡守，往往交通內官，多以應奉有勞遷職，遂有未嘗朝覲天子，因忽為待制班從官者，蔡京不樂。六年，因增其目，置修撰，與舊為三等，曰集英殿修撰、右文殿修撰、秘閣修撰。直閣與舊為六等，曰直龍圖閣、天章、寶文、顯謨、徽猷、秘閣。朝廷除授，自此密矣。舊貼職無雜壓，至是因增置，乃定為雜壓蔡攸《國史外補》。紹興十年，置直敷文閣。淳熙十五年，置直煥章閣，淳熙令自集撰至直秘閣為貼職。中興後，直閣為庶官仕藩閫、監司者貼職，各隨高下而等差之。
　　唐張昌齡為北門修撰，孫逖為集賢院修撰。修撰之名始於唐。
　　宋政和六年，置集英殿修撰，其增置來歷見《貼職門》。中興後，以寵六曹權侍郎之補外者，下待制一等。
　　唐有集賢院修撰。
　　宋朝元祐元年，貼職許內外官帶。五年九月，詔復置集賢院學士。紹聖二年四月，詔職事官罷帶職，易集賢院學士為集賢院修撰。政和六年四月御筆："集賢院無此名，秘書省殿以右文殿為名。見任集賢殿修撰並改作右文殿修撰。"其職次於集英殿修撰，為貼職之高等。
　　政和六年置見《貼職門》。貼職修撰，以待館閣之資深者，仍多由直龍圖閣遷焉。
　　祥符九年，以馮元為太子中允、直龍圖閣，直閣之名始此。凡除館職之久次者，必選直龍圖閣，皆為擢待制之基也。
　　直天章閣，直寶文閣，直顯謨閣，直徽猷閣並政和六年置。直敷文閣紹興十年置。直煥章閣淳熙十五年置。直華文閣慶元二年置。直寶謨閣嘉泰二年置。直寶章閣寶慶二年置。
　　宋朝以史館、昭文館、集賢院為三館，皆寓崇文院。太宗端拱元年，詔就崇文院中堂建秘閣，擇三館真本書籍萬餘卷及內出古畫、墨蹟藏其中，以右司諫、直史館宋泌為直秘閣。直館、直院則謂之館職，以他官兼者謂之貼職。元豐以前，凡狀元、制科一任還，即試詩、賦各一而入，否則用大臣薦而試，謂之入館。官制行，廢崇文院為秘書監，建秘閣於中，自監少至正字列為職事官。罷直館、直院之名，獨以直秘閣為貼職之首，皆不試而除，蓋特以為恩數而已《石林燕語》。又："故事，外官除館職，如秘閣校理、直秘閣者，必先移書在省執事官，敘同寮之好，乃即館設盛會燕之。自崇寧以來，外官除館既多，此禮浸廢。"。
　　《容齋洪氏隨筆》曰："國朝館閣之選，皆天下英俊，然必試而後命。一經此職，遂為名流。其高者曰集賢殿修撰史館修撰，直龍圖閣，直昭文館、史館、集賢院、秘閣；次曰集賢、秘閣校理，官卑者曰館閣校勘、史館檢討，均謂之館職。記注官缺，必於此取之。非經修注，未有直除知制誥者。官至員外郎則任之，中外皆稱為學士。及元豐官制行，凡帶職者，皆遷一官而罷之，而置秘書省官，大抵與職事官等，反為留滯。政和以後，增修撰、直閣貼職為九等，於是才能治辦之吏、貴遊乳臭之子，車載斗量，其名益輕。南渡以來，初除校書、正字，往往召試，雖曰館職不輕畀，然其遷敘反不若寺監之徑捷，至推排為郎，即失其故步，混然無別矣。"
　　又曰："宋朝儒館仍唐制，有四：曰昭文館，曰史館，曰集賢院，曰秘閣。率以上相領昭文大學士，其次監修國史，其次領集賢。若只兩相，則首廳兼國史。惟秘閣最低，故但以兩制判之。四局各置直官，均謂之館職，皆稱學士。其下則為校理、檢討、校勘，地望清切，非名流不得處。範景仁為館閣校勘，當遷校理，宰相龐籍言：'範鎮有異才，恬於進取。'乃除直秘閣。司馬公作詩賀之曰：'延閣屹中天，積書雲漢連。神宗重其選謂太宗也，國士比為仙。玉檻句陳上，丹梯北斗邊。帝容瞻日角，宸翰照星躔。職秩曾無貴，光華在得賢。'其重如此。自熙寧以來，或頗用賞勞。元豐官制行，不置昭文、集賢，以史館入著作局，而直秘閣只為貼職。至崇寧、政、宣，以處大臣子弟姻戚，其濫及於錢榖文俗吏，士大夫不復貴重。然除此職者必詣館下拜閣，乃具盛筵，邀見在三館者宴集，秋日暴書宴，皆得預席，若餘日則不許至。《隨筆》有《館職名存》一則雲。"
　　按：學士、待制二官始於唐，皆以處清望儒臣，俾備顧問。其初，既無專職，亦無定員。宋因其制，而以三館為儲才之地，故職名猶多。元豐新官制，其職名之元不附麗於三省、寺監者，皆從廢革；然除昭文、集賢二學士元麗中書、門下省外。獨翰林學士一官在唐已無所系屬，而最為清要，故不可廢。而諸學士、待制則以其為三館清流，未欲遽廢，故以為朝臣補外加恩之官。蓋有同於階官而初無職掌矣。龍圖閣為儲祖宗製作之所，故其官視三館。自後列聖相承，代代有宸奎之閣，而建官亦如之。於是學士、直學士、待制、直閣之官，始不可勝計矣，野處譏其濫及俗吏童騃。然職名既多，自不容不濫施也。又所謂學士、直閣者，尊卑不同，故難概稱如觀文為宰相，資政為執政，端明為簽書，龍圖以下為尚書，然皆學士也。直龍圖、煥章等閣為藩閫、監司之貼職，直秘閣則卑於諸閣，然皆直閣也，於是舍學士、直閣之名，而就以所掌殿閣呼之，遂有丁紫宸、秦天章之稱，則以為名稱非便，而改以他殿閣。然所謂端明、龍圖、顯謨、敷文、煥章之類，亦俱非人臣之稱謂，流傳既久，曰某端明，曰某龍圖，不覺其非宜耳。昭文、集賢元隸兩省，既已敘其事於各門，殿閣學士、待制與翰林學士元皆無所附隸，故敘殿閣於翰林之後。
