
　　《禹貢》：兗州，厥貢漆、絲，厥篚織文織文，錦繡之屬，盛之筐篚而貢。青州，厥貢鹽、絺細葛，海物維錯錯，雜也；岱畎絲、枲、鉛、松、怪石畎，穀也。怪石，石似玉，厥篚檿絲檿，桑蠶絲，中琴瑟弦。徐州，厥貢惟土五色，泗濱浮磬，淮夷蠙珠暨魚，厥篚元纖縞元，黑繒。縞，白繒。纖，細也。明二繒俱細。揚州，厥貢惟金三品金、銀、銅，瑤、琨美玉、蓧、簜美竹，齒、革、羽毛，惟木，厥篚織貝織，細薴。貝，水物，厥包橘、柚，錫貢錫命乃貢，言不常。荊州，厥貢羽、毛、齒、革，惟金三品，杶、榦、栝、柏榦，柘也，礪、砥、砮丹砮，矢鏃，惟箘、簵、楛，三邦底貢厥名箘、簵，美竹。楛，中矢榦。三物皆出雲夢澤傍，三國常致貢之，天下稱善，包橘柚匭匣也菁、茅菁以為菹，茅以為酒，厥篚元纁、璣、組此州染元纁色善，故貢之。璣，珠類。組，綬類；九江納錫大龜。豫州，厥貢漆、枲、絺，紵，厥篚纖纊纊，細綿，錫貢磬錯治玉曰錯。梁州，厥貢璆、鐵、銀、鏤、砮、磬璆，玉名；鏤，剛鐡，熊、羆、狐、狸、織皮貢四獸之皮，織金罽。雍州，厥貢球、琳、琅玕球、琳，皆玉名。琅玕，石似珠。
　　《周官》：太宰"以九貢致邦國之用，一曰祀貢犧牲、包茅之屬，二曰嬪貢嬪，故書作"賓"。賓貢，皮帛之屬，三曰器貢宗廟之器，四曰幣貢繡帛，五曰材貢木材也，六曰貨貢珠貝自然之物，七曰服貢祭服，八曰斿貢羽毛，九曰物貢"九州之外，各以其所貴為贄。
　　大行人："邦畿方千里，其外方五百里，謂之侯服，歲一見，其貢祀物。又其外方五百里，謂之甸服，二歲一見，其貢嬪物。又其外方五百里，謂之男服，三歲一見，其貢器物。又其外方五百里，謂之采服，四歲一見，其貢服物。又其外方五百里，謂之衛服，五歲一見，其貢材物材物，八材也。又其外方五百里，謂之要服，六歲一見，其貢貨物。九州之外，謂之蕃國，世一見，各以其所貴寶為贄。"若犬戎獻白狼、白鹿是也
　　漢高帝十一年，詔諸侯王、通侯常以十月朝獻，及郡各以人口數率，人歲六十三錢，以給獻費。詔見《丁賦門》
　　文帝後六年，大旱蝗，令諸侯毋入貢，弛山澤。
　　時有獻千里馬者，詔曰："鸞旗在前，屬車在後，吉行日五十里，師行日三十里，朕乘千里馬，獨先安之？"於是還馬，與道里費。
　　元帝初元五年，罷齊三服官齊國舊有三服之官，春獻冠幘縰為首服，紈素為冬服，輕綃為夏服。
　　東漢世祖建武十三年，詔曰："往年已敕郡國，異味不得有獻御，今猶未止，非徒有豫養導澤之勞，至乃煩擾道上，疲費過所。其令官勿復受。明敕下以遠方口實所以薦宗廟者，自如舊制。"
　　異國有獻名馬者，日行千里，又進寶劍，價兼百金。詔以馬駕鼓車，劍賜騎士。
　　野王歲獻甘醪、膏餳，每輒擾人，吏以為市。樊儵臨終，奏乞罷之，明帝從之。
　　明帝永平十一年，漅湖出黃金，廬江太守取以獻。
　　章帝建初二年，詔齊相省冰綺、方空縠、吹綸絮舊齊有三服官，今省。
　　和帝詔太官勿受遠國珍羞。
　　舊南海獻龍眼、荔枝，十里一置，五里一候，奔騰險阻，死者繼路。時臨武長汝南唐羌，縣接南海，乃上書陳狀。詔曰："遠國珍羞，本以奉宗廟，苟有傷害，豈愛民之本！其敕太官勿復受獻。"
　　安帝永初五年，詔省減郡國貢獻太官口食。
　　和熹鄧後詔蜀、漢釦器凡帶佩刀並不復調釦音口，以金銀緣器也。
　　順帝永建四年，詔曰："海內頗有災異，朝廷修政，太官減膳，珍玩不御。而桂陽太守文礱，不惟竭忠宣暢本朝，而遠獻大珠，以求幸媚，今封還之。"
　　晉武帝時，太醫司馬程據獻雉頭裘，帝焚之於殿前，乃敕內外敢有獻奇技異服者罪之。
　　隋煬帝龍舟幸江都，所過州縣，五百里外皆令獻食，多者一州至百輦，極水陸珍奇，後宮厭飫，將發之際，多棄埋之。帝至江都，江淮郡官謁見者，專問禮餉豐薄，豐則超遷丞、守，薄則率從停解。江都郡丞王世充獻銅鏡屏風，遷通守；曆陽郡丞趙元楷獻異味，遷江都郡丞。由是郡縣競務刻剝，以充貢獻。民外為盜賊所掠，內為郡縣所賦，生計無遺。
　　唐制：州府歲市土所出以為貢，其價視絹之上下，無過五十匹。異物、滋味、名馬、鷹犬，非有詔不獻。有加配則以代租賦。
　　中宗時，大臣初拜官，獻食天子，名曰"燒尾"，蘇瓌獨不進，及侍宴，宗晉卿嘲之，帝默然。瓌曰："宰相燮和陰陽，代天治物，今粒食踴貴，百姓不足，臣誠不稱職，不敢燒尾。"
　　元宗開元二十四年千秋節，群臣皆獻寶鏡。張九齡以為以鏡自照見形容，以人自照見吉凶，乃述前世興廢之源，為書五卷，謂之《千秋金鏡錄》上之。
　　代宗時生日端午，四方貢獻至數千萬者，加以恩澤，諸道多尚侈麗以自媚。
　　德宗既平朱泚之後，屬意聚歛藩鎮，常賦之外進奉不息。劒南西川節度使韋皋有"日進"，江西觀察李兼有"月進"，他如杜亞、劉贊、王緯、李錡皆徼射恩澤，以常賦入貢，名為"羨餘"，至代易又有"進奉"。戶部財物，所在州府及巡院皆得擅留，或矯密旨加斂，或減刻吏祿，或販鬻蔬果，往往私自入，所進才十二三，無敢問者，刺史及幕僚至以進奉得遷官。
　　李德裕為浙西觀察使，敬宗立，侈用無度，詔浙西上脂盝妝具。德裕奏："比年旱災，物力未完。乃三月壬子赦令，常貢之外，悉罷進獻，又赦令禁諸州羨餘無送使。今歲經費常少十三萬，軍用褊急，所需脂盝妝具度用銀二萬三千兩、金一百三十兩，物非土產，雖力營索，尚恐不逮。願詔宰相議，何以俾臣不違詔旨，不乏軍興，不疲人，不斂怨，則前敕後詔，咸可遵承。"不報。時罷進獻不閱月，而求貢使足相接於道，故德裕推一以諷他。又詔索盤絛繚綾千匹，復奏言："太宗時，使至涼州，見名鷹，諷李大亮獻之，大亮諫止，賜詔嘉歎。元宗時，使者抵江南捕鵁鶄、翠鳥，汴州刺史倪若水言之，即見褒納；皇甫詢織半臂，造琵琶、捍撥、鏤牙筩於益州，蘇頲不奉詔，帝不之罪。夫鵁鶄、鏤牙，微物也，二三臣尚以勞人損德為言，豈二祖有臣如此，今獨無之？且立鵝天馬，盤絛掬豹，文彩怪麗，惟乘輿當御，今廣用千匹，臣所未諭。"優詔為停。
　　憲宗禁無名貢獻，而至者不甚卻。翰林學士錢微懇諫罷之，帝密戒後有獻毋入右銀臺門，以避學士。
　　宣宗時，右補闕張潛奏："藩府代移之際，皆奏'羨餘'為課績，朝廷因為甄獎。夫財賦有常，非重取於民，刻削軍士，則安得'羨餘'？南方諸鎮不寧，皆由此也。變故一生，所蓄既遭焚掠，發兵費又百倍，然則朝廷何利焉？乞自今藩府長吏不增賦斂，不減糧賜，獨節遊宴、省浮費而能致羨者，然後可賞也。"上嘉納之。
　　致堂胡氏曰："憲宗喜進奉，上承乃祖代、德之弊，然當朝多賢，相繼論列，雖實不能革，猶文為之禁。穆、敬而後，遂無復諫者，非無進奉也，蓋以為常例矣，故李德裕收諸道助軍錢帛入備邊庫。然因私獻以為公家費，策之次也。觀張潛疏，則益信'羨餘'之進，累朝相襲，明矣。雖然，潛之言曰：'長吏不增賦斂，不減糧賜，獨節遊宴、省浮費而能致羨，然後賞之。'審如是，將安取餘？且方鎮專制境內，其倚法剝削，朝廷何自而稽之？'羨餘'之名存，而甄獎之令在，彼必曰：'此皆節省所得，而非增削所致也。'悅其名，不去其實，病源曷瘳？不若禁絕羨餘，無得進奉，則民瘼庶乎其少損矣。"
　　唐天下諸部每年常貢：
　　《通典》：按令文，諸郡貢獻，皆取當土所出，准絹為價，多不得過五十匹，並以官物充市。所貢至薄，其物易供，聖朝常制，於斯在矣。其有加於此數者蓋修令後續配，亦折租賦，不別徵科。
　　京兆府　貢葵草蓆、地骨白皮、酸棗仁。
　　華陰郡　貢鷂子十聯、烏鶻五聯、茯苓三十八斤、細辛四斤、茯神三十八斤。今華州。
　　馬翊郡　貢白裏皺文皮三十一領。今同州。
　　扶風郡　貢龍須席十領。今岐州。
　　新平郡　貢翦刀十具、蛇膽十斤、蓽豆澡豆五石、白火箸二十具。今邠州。
　　安定郡　貢龍須席十領。今涇州。
　　彭原郡　貢五色龍須席十領、莞菁、卷｛竹閭｝子、亭長、假蘇、荊芥。今寧州。
　　汧陽郡　貢龍須席六領。今隴州。
　　中部郡　貢龍須席六領。今坊州。
　　洛交郡　貢龍須席六領。今鄜州。
　　朔方郡　貢白氈十領。今夏州。
　　安化郡　貢麝香二十五顆。今慶州。
　　靈武郡　貢鹿角膠、代赭、花蓯蓉、白鵰翎。今靈州。
　　榆林郡　貢青龍角兩具、徐長卿十斤、赤芍藥十斤。今勝州。
　　延安郡　貢麝香三十顆。今延州。
　　咸寧郡　貢麝香一顆。今丹州。
　　銀川郡　貢女稽布五端。今銀州。
　　平涼郡　貢九尺白氈十領。今原州。
　　九原郡　貢野馬胯皮二十一片、白麥面、印盛鹽。今豐州。
　　會寧郡　貢駝毛褐兩段。今會州。
　　五原郡　貢鹽山四十顆。今鹽州。
　　新秦郡　貢青地鹿角二具、鹿角三十具。今麟州。
　　單于都護府　貢生野馬胯皮總十二片。
　　安北都護府　貢生野馬胯皮二十一片。
　　太原府　貢銅鏡兩面、甘草三十一斤、礬石三十斤、龍骨三十斤、蒲萄粉屑、柏子仁。
　　上黨郡　貢人參二百小兩、墨三梃、今潞州。
　　河東郡　貢綾絹扇四面、龍骨二十斤、棗八千顆、鳳棲梨三千五百顆。　今蒲州。
　　絳郡　貢梁榖二十石、墨千四百七十挺、白縠五百匹、梨三千顆。今絳州。
　　平陽郡　貢蠟燭三十條。今晉州。
　　西河郡　貢龍須席十領、石膏五十斤、消石五十斤。今汾州。
　　弘農郡　貢麝香十顆、硯瓦十具。今虢州。
　　高平郡　貢白石英五十小兩、人參三十兩。今澤州。
　　太寧郡　貢胡女布五端。今隰州。
　　昌化郡　貢胡女布五端。今石州。
　　文城郡　貢蠟二百斤。今慈州。
　　陽城郡　貢龍須席六領。今沁州。
　　定襄郡　貢豹尾十枝。今忻州。
　　樂平郡　貢人參三十兩。今儀州。
　　雁門郡　貢白鵰翎五具、熟青二十兩、熟綠二十兩。今代州。
　　樓煩郡　貢麝香十顆。今嵐州。
　　安邊郡　貢松子一石。今蔚州。
　　馬邑郡　貢白鵰翎五具。今朔州。
　　河南府　貢瓷器十五事。
　　陝郡　貢柏子仁、瓜婁根各三十斤。今陝州。
　　陳留郡　貢絹二十匹。今汴州。
　　滎陽郡　貢絹二十匹、麻黃二十斤。今鄭州。
　　臨汝郡　貢絁二十匹。今汝州。
　　雎陽郡　貢絹二十匹。今宋州。
　　靈昌郡　貢綾二十匹並方文。今滑州。
　　潁川郡　貢絹十匹、蔗心席六領。今許州。
　　譙郡　貢絹二十匹。今亳州。
　　濮陽郡　貢絹二十匹。今濮州。
　　濟陰郡　貢蛇床子二十斤、絹二十匹。今曹州。
　　北海郡　貢棗兩石、仙文綾十匹。今青州。
　　淮陽郡　貢絹十匹。今陳州。
　　汝南郡　貢鸂〈涑力鳥〉綾十匹。今豫州。
　　東平郡　貢絹二十匹。今鄆州。
　　淄川郡　貢防風五十斤、進理石五斤。今淄州。
　　臨淄郡　貢絲葛十五匹。今齊州。
　　魯郡　貢鏡花綾十匹、紫英白二十二兩。今兗州。
　　彭城郡　貢絹二十匹。今徐州。
　　臨淮郡　貢綿二十屯、貲布十匹。今泗州。
　　汝陰郡　貢綿二十屯。今潁州。
　　東海郡　貢楚布十匹。今海州。
　　濟陽郡　貢阿膠二百小片、鹿角膠三十小片。今濟州。
　　琅琊郡　貢紫石英二十兩。今沂州。
　　高密郡　貢貲布十端、牛黃一斤、海蛤二十兩。今密州。
　　東牟郡　貢牛黃百二十八株、水蔥席六領。今登州。
　　范陽郡　貢綾二十匹。今幽州。
　　河內郡　貢平沙十匹。今懷州。
　　魏郡　貢白綿綢八匹、白平綢八匹。今魏州。
　　汲郡　貢綿三百兩。今衛州。
　　鄴郡　貢紗十匹、鳳翮席六領、胡粉百團。今相州。
　　廣平郡　貢平綢十匹。今洺州。
　　清河郡　貢氈十領。今貝州。
　　信都郡　貢絹二十匹、綿一十屯。今冀州。
　　平原郡　貢絹二十匹。今德州。
　　饒陽郡　貢絹二十匹。今深州。
　　河間郡　貢絹三十匹。今瀛州。
　　東萊郡　貢牛黃百二十二兩。今萊州。
　　常山郡　貢梨六百顆、羅二十匹。今恆州。
　　景城郡　貢細簟四領、細柳箱八十合、糖蟹二十三坩、鱧鮬三百五十挺。今滄州。
　　博陵郡　貢細綾千二百七十匹、兩窠細綾十五匹、瑞綾二百五十五匹、　大獨窠綾二十五匹、獨窠綾一十匹。今定州。
　　趙郡　貢綿五十匹。今趙州。
　　鉅鹿郡　貢絲布十匹。今邢州。
　　博平郡　貢綢十匹。今博州。
　　文安郡　貢綿三百兩。今莫州。
　　上穀郡　貢墨三百挺。今易州。
　　樂安郡　貢絹十匹。今棣州。
　　北平郡　貢蔓荊子四斤。今平州。
　　密雲郡　貢人參五斤。今檀州。
　　媯川郡　貢麝香十顆。今媯州。
　　漁陽郡　貢鹿角膠十斤。今薊州。
　　柳城郡　貢麝香十顆。今營州。
　　歸德郡　貢豹尾三枚。今燕州。
　　安東都護府　貢人參五斤。
　　武威郡　貢野馬皮五張、白小麥十石。今涼州。
　　天水郡　貢龍須席六領、芎藭四十斤。今秦州。
　　安西都護府　貢硇砂五十斤、緋氈五領。
　　北庭都護府　貢陰牙角五隻、速霍角十隻、阿魏截根二十斤。
　　交河郡　貢傆布十端。今西州。
　　晉昌郡　貢草鼓子、野馬皮、黃礬、絳礬、胡桐淚。今瓜州。
　　西平郡　貢牸犀角十隻。今鄯州。
　　隴西郡　貢麝香十顆、秦膠。今渭州。
　　敦煌郡　貢棋子二十具、石膏。今沙州。
　　酒泉郡　貢肉蓯蓉二十斤、相脈二十斤、野馬皮兩張。今肅州。
　　金城郡　貢麝香十顆、〈鼠屯〉〈鼠多〉鼠六頭。今蘭州。
　　安鄉郡　貢麝香二十顆。今河州。
　　同穀郡　貢蠟燭十條。今成州。
　　和政郡　貢龍須席六領，並青黃色。今岷州。
　　武都郡　貢蠟燭十條、蜜蠟、羚羊角。今武州。
　　臨洮郡　貢麝香十顆。今洮州。
　　懷道郡　貢麩金十兩、散金十兩。今石州。
　　寧塞郡　貢麩金六兩、大黃、戎鹽。今廓州。
　　合川郡　貢麝香二十顆。今疊州。
　　張掖郡　貢野馬皮十張、枸杞子六斗、藥二十斤。今甘州。
　　伊吾郡　貢陰牙角五隻、胡桐淚二十五斤。今伊州。
　　廣陵郡　貢藩客錦袍五十領、錦被五十張、半臂錦百段、新加錦袍二百領、青銅鏡十面、莞席十領、獨窠細綾十匹、蛇床子七斗、蛇床仁一斗　、鐵精一斤、兔絲子一斤、白芒十五斤、空青三兩、造水牛皮甲千領並袋。今揚州。
　　安陸郡　貢青紵十五匹。今安州。
　　弋陽郡　貢葛十匹、生石斛六十斤。今光州。
　　義陽郡　貢葛十匹。今申州。
　　廬江郡　貢絲布十匹、石斛六十斤。今廬州。
　　蘄春郡　貢白薴布十五端、烏蛇脯。今蘄州。
　　同安郡　貢蠟五十斤、石斛六十斤。今舒州。
　　曆陽郡　貢麻布十匹。今和州。
　　鍾離郡　貢絲布十匹。今濠州。
　　壽春郡　貢絲布十匹、生石斛五十斤。今壽州。
　　齊安郡　貢紫薴布十端、｛雲蟲｝蟲二斤。今黃州。
　　淮陰郡　貢貲布十匹。今楚州。
　　漢陽郡　貢麻貲布十匹。今沔州。
　　江陵郡　貢白方文綾二十匹、橘皮九十斤、梔子五斤、貝母十斤、覆盆子三斤、石龍芮一斤、烏梅肉十斤。今荊州。
　　永陽郡　貢薴練布十五匹。今滁州。
　　襄陽郡　貢五盛碎古文庫路真二具、十盛花庫路真二具。今襄州。
　　南陽郡　貢絲布十匹。今鄧州。
　　淮安郡　貢絹千匹。今唐州。
　　上洛郡　貢麝香三十顆。今商州。
　　安康郡　貢麩金五兩、乾漆六斤、杜仲二十斤、椒目十斤、黃櫱六斤、枳實六斤、枳殼十四斤、茶芽一斤、椒子一石、雷丸五兩。今金州。
　　武當郡　貢麝香二十顆。今均州。
　　房陵郡　貢麝香二十顆、雷丸、石膏、蒼礬石。今房州。
　　漢東郡　貢綾十匹、葛五匹、覆盆子。今隨州。
　　南浦郡　貢金五兩。今萬州。
　　灃陽郡　貢柑子四百顆、橘子七百顆、龜子綾十匹、恆山一斤、五入簟四領。蜀漆一斤今灃州。
　　雲安郡　貢蠟百斤。今夔州。
　　竟陵郡　貢白薴布一端。今復州。
　　武陵郡　貢紵練布十端。今朗州。
　　夷陵郡　貢茶二百五十斤、柑子二千顆、五加皮二斤、杜若二斤、芒硝四十斤、鬼臼二斤、蠟百斤。今峽州。
　　南賓郡　貢蘇薰席四領、綿綢五匹。今忠州。
　　富水郡　貢白薴布十端。今郢州。
　　巴東郡　貢蠟四十斤。今歸州。
　　漢中郡　貢紅花百斤、燕脂一升。今梁州。
　　通川郡　貢綿綢三匹、蜂香五斤、藥子二百顆。今通州。
　　順政郡　貢蠟六十斤。今興州。
　　巴川郡　貢牡丹皮十斤、藥子二百顆、今合州。
　　清化郡　貢綿綢十匹。今巴州。
　　洋川郡　貢白交梭十匹。今洋州。
　　河池郡　貢蠟百斤。今鳳州。
　　益昌郡　貢絲布十匹。今利州。
　　咸安郡　貢綿綢十匹。今蓬州。
　　盛山郡　貢蠟四十斤、車前子一升。今開州。
　　始寧郡　貢綿綢十匹。今璧州。
　　南平郡　貢葛五匹。今渝州。
　　符陽郡　貢蠟五十斤、藥子二百顆。今集州。
　　潾山郡　貢綢一十匹、買子木十斤、子一升。今渠州。
　　丹陽郡　貢方文綾七匹、朱文綾八匹。今潤州。
　　晉陵郡　貢細青薴布十匹。今常州。
　　吳郡　貢絲葛十匹、白石脂三十斤、蛇床子三斤、鯔魚皮三十頭、魥魚臘五十頭、壓胞七斤、肚魚五十頭、春子五升、嫩藕三百段。今蘇州。
　　餘杭郡　貢白編綾十匹、橘子二千顆、蜜薑十石。今杭州。
　　會稽郡　貢硃砂十兩、白編綾十匹、交梭十匹、輕調十匹。今越州。
　　餘姚郡　貢附子百枚。今明州。
　　東陽郡　貢紙六千張、綿六百兩、葛粉二十石。今婺州。
　　新定郡　貢交梭三十匹、竹簟一合。今睦州。
　　信安郡　貢綿百屯、紙六千張。今衢州。
　　吳興郡　貢薴布三十端。今湖州。
　　臨海郡　貢鮫魚皮百張、乾薑百斤、乳柑六千顆、金漆五升三合。今臺州。
　　永嘉郡　貢鮫魚皮三十張。今溫州。
　　新安郡　貢薴布十五端、竹簟一合。今歙州。
　　長樂郡　貢蕉二十匹、海蛤一斤。今福州。
　　清源郡　貢綿二百兩。今泉州。
　　建安郡　貢蕉二十匹、練十匹。今建州。
　　臨汀郡　貢燭二十條。今汀州。
　　漳浦郡　貢鮫魚皮二十張、甲香五斤。今漳州。
　　潮陽郡　貢蕉布十匹、蚺虵膽十枚、鮫魚皮十張、甲香五斤，石井、鈔石、水馬。今潮州。
　　宣城郡　貢白薴布十匹。今宣州。
　　豫章郡　貢葛十五匹、柑子六千顆。今洪州。
　　鄱陽郡　貢麩金十兩、簟一合。今饒州。
　　長沙郡　貢葛十五匹。今潭州。
　　南康郡　貢竹布二十匹。今虔州。
　　零陵郡　貢葛十匹、石燕二百顆。今永州。
　　臨川郡　貢葛布十匹、箭簳百萬莖。今撫州。
　　桂陽郡　貢白薴布十匹。今郴州。
　　廬陵郡　貢白薴布二十端、陟釐十斤。今吉州。
　　潯陽郡　貢葛十匹、生石斛十斤。今江州。
　　江華郡　貢零陵香百斤、白布十端。今道州。
　　衡陽郡　貢麩金十四兩。今衡州。
　　江夏郡　貢銀五十兩。今鄂州。
　　宜春郡　貢白薴布十匹。今袁州。
　　巴陵郡　貢白薴布十匹。今岳州。
　　邵陽郡　貢銀二十兩。今邵州。
　　蜀郡貢　單絲羅二十匹、高薴衫段二十匹。今益州。
　　唐安郡　貢羅二十匹。今蜀州。
　　濛陽郡　貢交梭二十匹。今彭州。
　　德陽郡　貢彌布十匹、紵布十匹。今漢州。
　　通義郡　貢麩金八兩、柑子不限多少。今眉州。
　　梓潼郡　貢綾十六匹。今梓州。
　　巴西郡　貢雙紃二十匹。今綿州。
　　普安郡　貢絲布十匹、蘇薰席六領。今劍州。
　　閬中郡　貢重連綾二十匹。今閬州。
　　資陽郡　貢麩金七兩、柑子不限多少。今資州。
　　臨邛郡　貢絲布十匹。今邛州。
　　通化郡　貢麝香六十枚、扇香十枚、齊香十枚、顆香三十枚。今茂州。
　　交川郡　貢麝香三十枚、當歸七斤、羌活五斤、野狐尾五枚。今松州。
　　越雋郡　貢絲布十匹、進刀子靶六十枚。今雋州。
　　南溪郡　貢葛十匹、六月進荔枝煎。今戌州。
　　遂寧郡　貢樗蒲綾十五匹、乾天門冬百一十斤。今遂州。
　　南充郡　貢絲布十匹。今果州。
　　仁壽郡　貢細葛五匹。今陵州。
　　犍為郡　貢麩金五兩。今嘉州。
　　盧山郡　貢金、落雁木。今雅州。
　　瀘川郡　貢葛十匹。今瀘州。
　　陽安郡　貢綿綢十匹、柑子不限多少。今簡州。
　　安嶽郡　貢葛十匹、天門冬煎四斗。今普州。
　　洪源郡　貢蜀椒一石。今當州。
　　陰平郡　貢麝香二十顆、白蜜一石。今文州。
　　同昌郡　貢麝香十顆。今扶州。
　　油江郡　貢麩金六兩、羚羊角六具。今龍州。
　　臨翼郡　貢麝香三十四顆、氂牛尾五斤、當歸十斤。今翼州。
　　歸城郡　貢麝香六顆、氂牛尾五斤、當歸二十斤。今悉州。
　　靜川郡　貢麝香六顆、當歸十斤、羌活十斤、氂牛尾五斤、今靜州。
　　恭化郡　貢麝香二十顆、當歸十斤、羌活十斤。今恭州。
　　維川郡　貢麝香二十顆、氂牛尾十斤。今維州。
　　和義郡　貢班布六匹。今榮州。
　　雲山郡　貢麝香十顆、墨氂牛尾二斤。今秦州。
　　蓬山郡　貢麝香十顆、當歸十斤、羌活十斤。今柘州。
　　黔中郡　貢硃砂十斤、今黔州。
　　盧溪郡　貢光明砂四斤、今辰州。
　　靈溪郡　貢硃砂十斤、茶芽二百斤。今溪州。
　　潭陽郡　貢麩金八兩。今巫州。
　　盧陽郡　貢光明砂一斤。今錦州。
　　清江郡　貢黃連十斤、蠟十斤、黃子二百顆。今施州。
　　涪陵郡　貢連頭獠布十段。今涪州。
　　寧夷郡　貢蠟五十斤。今思州。
　　義泉郡　貢蠟燭十條。今夷州。
　　龍溪郡　貢蠟二十斤。今業州。
　　南川郡　貢布五端。今南州。
　　南海郡　貢生沈香七十斤、甲香三十斤、石斛二十斤、鼊皮三十斤、蚺蛇膽五枚、僄沈香二十五斤、藤簟二合、竹簟五領。今廣州。
　　始安郡　貢銀百兩。今桂州。
　　安南都　護府貢蕉布十端、檳榔二千顆、魚皮二十斤、蚺蛇膽二十枚、　翠毛二百合。
　　普寧郡　貢硃砂二十斤、水銀二十斤。今容州。
　　始興郡　貢鍾乳二十四斤十二兩二分、竹子布十五匹、石斛二十斤。今韶州。
　　臨賀郡　貢銀三十兩。今賀州。
　　連山郡　貢綼布十匹、鍾乳十兩。今連州。
　　高要郡　貢銀二十兩。今端州。
　　平樂郡　貢銀二十兩。今昭州。
　　新興郡　貢銀五十兩、蕉五匹。今新州。
　　南潘郡　貢銀二十兩、今潘州。
　　陵水郡　貢銀二十兩、今辯州。
　　高涼郡　貢銀二十兩、蚺蛇膽二枚。今高州。
　　海康郡　貢絲電四匹。今雷州。
　　臨江郡　貢銀二十兩。今龔州。
　　潯江郡　貢銀二十兩。今潯州。
　　蒙山郡　貢麩金十兩。今蒙州。
　　開江郡　貢斑布五端。今富州。
　　修德郡　貢銀二十兩。今嚴州。
　　臨封郡　貢銀二十兩、石斛十小斤。今封州。
　　南陵郡　貢銀二十兩、石斛十小斤。今春州。
　　昭義郡　貢銀二十兩。今羅州。
　　日南郡　貢象牙二根、犀角四根、沈香二十斤、金薄黃屑四石。今驩州。
　　定川郡　貢銀二十兩。今牢州。
　　懷德郡　貢銀二十兩。今竇州。
　　寧浦郡　貢銀二十兩。今橫州。
　　象郡　貢銀二十兩。今象州。
　　開陽郡　貢石斛三斤、銀二十兩。今瀧州。
　　感義郡　貢銀二十兩。今藤州。
　　平琴郡　貢銀二十兩。今平琴州。
　　合浦郡　貢銀二十兩。今廉州。
　　連城郡　貢銀二十兩。今義州。
　　玉山郡　貢玳瑁二具、鼊皮六十斤、翠毛三百合、甲香二斤、今陸州寧仁郡貢銀一十兩。今黨州。
　　懷澤郡　貢細白薴布十端。今貴州。
　　龍城郡　貢銀二十兩。今柳州。
　　銅陵郡　貢石斛二十小斤、銀二十兩。今勤州。
　　海豐郡　貢五色藤鏡匣一具、蚺蛇膽三枚、甲煎二兩、〈魚廷〉魚皮三、荃臺一。今循州。
　　晉康郡　貢銀二十兩。今康州。
　　恩平郡　貢銀二十兩。今恩州。
　　朱崖郡　貢銀二十兩、真珠二斤、玳瑁一具。今崖州。
　　萬安郡　貢銀二十兩。今萬安州。
　　延德郡　貢藤盤。今振州。
　　右《通典》所載唐朝諸郡土貢物件，比《唐書‧地理志》所言各郡土貢微有不同。又《宋史‧地理志》及《會要》亦各有土貢物件，與唐亦小異。今除土產已見《地里考》，餘不悉錄，而罷免蠲除之詔旨與其名物，則不容不悉著之雲。唐天寶前土宇廣於宋，舉唐則可以見宋矣，故不悉著。《宋史》所載，詳見《地裏考》
　　後周太祖命王峻疏四方貢獻珍美食物，下詔悉罷之。詔略曰："所奉止於朕躬，所損被於甿庶。"又曰："積於有司之中，甚為無用之物。"
　　宋太祖皇帝建隆二年，詔文武官及致仕官、僧、道、百姓，自今長春節及他慶賀，不得輒有貢獻。
　　自唐天寶以來，方鎮屯重兵，多以賦入自贍，名曰留使、留州，其上供殊鮮。五代方鎮益強，率今部曲主場院，厚斂以自利；其屬三司者，補大吏臨之，輸額之外輒入已，或私納貨賂，名曰"貢奉"，用冀恩賞。上始即位，猶循前制，牧守來朝，皆有貢奉，及趙普為相，勸上革去其弊。是月，申命諸州度支給費外，凡金帛悉送都下，以助軍實，無得占留。方鎮闕帥守，命文官權知；所在場院，間遣京朝官廷臣監臨；又置轉運使、通判。條禁文簿，漸為精密。由是利歸於上，外權削矣。
　　乾德四年，罷光州歲貢鷹鷂，放養鷹戶。
　　開寶五年，詔罷荊襄道貢魚臘。
　　太宗太平興國二年，容州初貢珠。
　　自廢"媚川都"，禁民採珠，未幾，官復自采。容州海渚亦產珠，仍置官掌之。
　　至是，加貢珠百斤，賜負擔者銀帶、衣服。
　　真宗咸平二年，內侍裴愈因事至交州，謂龍花蕊難得之物，宜充貢，本州遂以為獻。上怒黜愈，隸崖州，仍絕其貢。是歲，又減罷劍、隴、夔、賀等五十餘州土貢，又罷三十餘州歲貢茶。
　　仁宗天聖四年，卻川峽獻織繡。又詔罷夔州玳瑁、紫貝等貢。
　　神宗元年，上出諸州貢物名件，自漳州山薑花萬朵以下，至同州榲桲二十顆，凡四十三州七十種，慮其耗蠹民力詔罷之。
　　諸路進奉金銀錢帛共二十七萬三千六百八貫、匹、兩。金二千一百兩。銀一十六萬五千四百五十兩。折銀錢一萬八千二百五十九貫七十七文。匹帛八萬七千八百匹。
　　同天節進奉一十二萬七百四十三貫、匹、兩。京東路金二百兩、銀五千五百兩，折銀錢四千三百二十四貫七百文、絹七千三百匹。京西路金一百兩、銀七千一百兩，折銀錢二千六百九貫四百七十五文。淮南路銀九千二百五十兩，折銀錢一千七十九貫二百二十一文。兩浙路銀一萬一千八百兩、絹五千五百匹。江南東路金一千兩、銀六千兩，折銀錢五百八十貫、絹四千匹。江南西路銀一萬四千五百兩、絹二千五百匹。荊湖南路銀九千三百兩。荊湖北路銀八千一百兩。福建路銀一萬四千兩。廣南東路銀四千兩。江、淮、荊、浙發運使副銀各五百兩。江、淮等路提點鑄錢司銀一千兩。
　　南郊進奉一十五萬二千八百六十五貫、匹、兩。京東路金七百兩、絹一萬三千匹，折銀錢六百五貫文。京西路金一百兩、銀一千三百兩、絹一萬五千五百匹，折銀錢二千一百一十貫。淮南路銀三千五百兩，折銀錢六千一百三十九貫五百一十二文，絹一萬五千匹。兩浙路銀九千五百兩、絹八千五百匹、羅一千匹。江南東路銀五千五百兩，折銀錢五百八十一貫一百六十九文、絹九千匹。江南西路銀一萬五百兩、絹四千匹。荊湖南路銀一千三百兩。荊湖北路銀七千八百兩、絹五百匹。福建路銀二萬三千兩。廣南東路銀三千兩。廣南西路銀五百兩、錢二百三十貫文。
　　右係畢仲衍《中書備對》所述元豐間諸路聖節、南郊進奉金帛之數，內同天節江南東路進奉金一千兩，即乾道間洪文敏公奏乞蠲減饒州聖節貢金，而壽皇特旨減七百兩者是也。蓋承平時聖節天下進奉通該金一千三百兩，而江東路獨當一千兩，而江東之一千兩則又止饒州一郡所出雲。
　　徽宗政和七年，置提舉御前人船所。時東南監司、郡守、二廣市舶率有應奉，又有不待旨，但送物至都，計會宦者以獻。大率靈壁、太湖、慈口溪、武康諸石，二浙奇竹、異花、海錯，福建荔枝、橄欖、龍眼，南海椰實，登、萊文石，湖湘文竹，四川佳果木，皆越海渡江，毀橋梁、鑿城郭而至，植之皆生，而異味珍苞則以健步捷走，雖甚遠，數日即達，色香未變也。乃作提舉淮、浙人船所，命內侍鄧文浩領之。蔡京以曩備東封船二千艘及廣濟兵士四營，又增製作牽駕人，乞詔人船所比直達綱法，自後所用，即從御前降下，使係應奉人船所數貢入，餘皆不許妄進。
　　高宗建炎元年，詔："諸路常貢時新口味果實之類，所在因緣更相饋送，騷擾為甚。其令禮部措置，除天地、宗廟、陵寢薦獻所須外，餘並罷。"又詔："天下土貢如金銀、匹帛，以供宗廟祭享之費用，以贍官兵之請給，不可闕者依格起發外，其餘藥材海錯、邠州火箸、襄陽府漆器、象州藤合、揚州照子之類，一切罷之。"
　　紹興四年，先是，和州言："本州殘破之餘，乞蠲免大禮銀絹。"戶部奏展半年。中書舍人王居正言："生辰及大禮進貢，乃臣子饗上之誠，初非朝廷取於百姓。若民力無所從出，合預降詔，曲加慰諭，止其進奉，則君臣恩禮兩盡。既不能然，至使州縣自乞，蓋已非是，矧又不許，臣竊以為過矣。望特與蠲免，仍詔戶部，淮南諸郡如合行除放，不須令本處再三申請，庶使恩意自出朝廷，人知感悅。"乃詔淮南州軍進奉大禮銀絹並蠲之。
　　紹興二十六年，詔罷臨安府歲貢御服綾一百匹。又詔罷連州歲貢珠子，其籍定蜑丁並放逐便。
　　二十七年，宰執奏四川便民事，上曰："蜀製造錦繡帟莫，以充歲貢，聞十歲女子皆拘在官刺繡。朕自即位以來，不欲土木被文繡，首為罷去，後來節次科敷多所蠲減，想民力稍寬矣。"
　　三十二年，孝宗登極赦："諸路或假貢奉為名，漁奪民利，果實則封閉園林，海錯則強奪商販，至於禽獸、昆蟲、珍味之屬則抑配人戶，致使所在居民以土產之物為苦。太上皇帝嘗降詔禁約貢奉，竊慮歲久，未能遵承，自今仰州軍條具土產合貢之物聞於朝，當議參酌天地、宗廟、陵寢合用薦獻及德壽宮甘旨之奉，止許長吏修貢外，其餘一切並罷，州郡因緣多取，以違制坐之。"
