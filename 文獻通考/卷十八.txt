
　　唐德宗建中元年，納戶部侍郎趙贊議，稅天下茶、漆、竹、木，十取一，以為常平本錢。時軍用廣，常賦不足，所稅亦隨盡，亦莫能充本儲，及出奉天乃悼悔，下詔亟罷之。
　　貞元九年，復稅茶。先是，諸道鹽鐵使張滂奏："去歲水災，詔令減稅。今之國用，須有供儲。伏請於出茶州縣及茶山外商人要路，委所由定三等時估，每十稅一，充所放兩稅。其明年已後所得稅錢外貯，若諸州遭水旱，賦稅不辦，以此代之。"詔可，仍委張滂具處置條目。每歲得錢四十萬貫，茶之有稅自此始。然稅無虛歲，遭水旱處亦未嘗以稅茶錢拯贍。
　　致堂胡氏曰："茶者，生人之所日用也，其急甚於酒。然王鉷、楊慎矜、韋堅以及劉晏皆置而不征，猶為忠厚。天地生物，凡以養人，取之不可悉也。張滂稅茶，則悉矣。凡言利者，未嘗不假託美名，以奉人主私慾，滂以茶稅錢代水旱田租是也。既以立額，則後莫肯蠲，非惟不蠲，從而增廣其數，其法嚴峻者有之矣，或至於官盡榷之，商旅不得貿遷，而必與官為市。在私，則終不能禁，而椎埋惡少竊販之害興，偶有敗獲，奸人猾吏相為囊橐，獄迄不直，而治所由曆，株連枝蔓，致良民破產，接村比裏，甚則盜賊出焉。在公，則收貯不虔，發洩不時，至於朽敗，與新斂相妨，或沒入竊販，無所售用，於是舉而焚之，或乃沈之，殃民害物，咸弗恤也。其原則在於得數十萬緡錢而已。夫弛山澤之禁以予民，王政也。必不得已，聽商旅貿遷而薄其征。茶也者，東南所有，西北所無，雖曰薄征，其入於王府者亦不貲矣。息盜奪，止訟獄，佐國用，其利亦大矣，張滂、王涯豈足效哉！
　　穆宗即位，兩鎮用兵，帑藏空虛，禁中起百尺樓，費不可勝計。鹽鐵使王播乃增天下茶稅，率百錢增五十。江淮、浙東西、嶺南、福建、荊襄茶，播自領之，兩川以戶部領之。天下茶加斤至二十兩，播又奏加取焉。
　　右拾遺李玨上疏諫曰："榷茶起於養兵，今邊境無虞，而厚斂傷民，不可一也。茗飲，人之所資，重賦稅則價必增，貧弱益困，不可二也。山澤之饒，其出不貲，論稅以售多為利，價騰踴則市者稀，不可三也。"
　　文宗時，王涯為相，判二使，復置榷茶使，自領之，徙民茶樹於官場，榷其舊積者，天下大怨。令狐楚代為鹽鐵使兼榷茶使，復令納榷，加價而已。李石為相，以茶稅皆歸鹽鐵，復貞元之舊。
　　武宗即位，鹽鐵轉運使崔珙又增江淮茶稅。是時，茶商所過州縣有重稅，或掠奪舟車，露積雨中，諸道置邸以收稅，謂之"拓地錢"，故私犯益起。大中初，鹽鐵轉運使裴休請："釐革橫稅，以通舟船，商旅既安，課利自厚。又正稅茶商，多被私販茶人侵奪其利，今請委強幹官吏，先於出茶山口及廬、壽、淮南界內，佈置把捉，曉諭招收，量加半稅，給陳首帖子，令所在公行，更無苛奪。所冀招懷窮困，下絕奸欺，使私販者免犯法之憂，正稅者無失利之歎。"從之。
　　休著條約：私鬻三犯皆三百斤，乃論死；長行群旅，茶雖少亦死；顧載三犯至五百斤、居舍儈保四犯至千斤，皆死；園戶私鬻百斤以上，杖脊，三犯加重徭；伐園失業者，刺史、縣令以縱私鹽論。廬、壽、淮南皆加半稅，稅商給自首之帖，天下稅益增倍貞元。江淮茶為大模，一斤至五十兩。諸道鹽鐵使於悰每斤增稅五錢，謂之"剩茶錢"，自是斤兩復舊。
　　按《陸羽傳》："羽嗜茶，著經三篇，言茶之原、之法、之具尤備，天下益知飲茶矣。時鬻茶者至畫羽形置煬突間，祀為茶神。有常伯熊者，因羽論復廣著茶之功。其後尚茶成風，回紇入朝，始驅馬市茶。"羽貞元末卒，然則嗜茶、榷茶，皆始於貞元間矣。
　　宋制，榷貨務六：江陵府、真州、海州、漢陽軍、無為軍、蘄州之蘄口乾德二年八月，始令京師及建安、漢陽等軍、蘄口置務。太平興國二年，又於江陵府、襄復州、無為軍增置務。端拱二年，又於海州置務。淳化四年，廢建安、襄復州務。其後京城務但會給交鈔往還，而不積茶貨。又有場十三：蘄州曰王祺、石橋、洗馬又有黃梅場，景德二年廢，黃州曰麻城，廬州曰王同，舒州曰太湖、羅源，壽州曰霍山、麻步、開順口，光州曰商城、子安。又買茶之處：江南則宣、歙、江、池、饒、信、洪、撫、筠、袁州，廣德、興國、臨江、建昌、南康軍；兩浙則杭、蘇、明、越、婺、處、溫、臺、湖、常、衢、；湖南則江陵府、潭、澧、鼎、嶽、鄂、鎮、歸、峽州，荊門軍；福建則劍南劍、建州虔、吉、郴、辰州，南安軍，皆折稅課，本州買給民用。山場之制，領園戶，受其租，餘悉官市之。又別有民戶折稅課者，其出鬻皆在本場。諸州所買茶，折稅受租同山場，悉送六榷務鬻之江陵府受本府及潭、鼎、澧、嶽、歸、峽州茶；真州務受潭、袁、池、吉、饒、撫、洪、歙、江、宣、岳州，臨江、興國軍茶；海州務受杭、湖、常、睦、越、明、溫、臺、衢、婺州茶、漢陽軍務受鄂州茶；無為軍務，撫、吉州，臨江軍，而增南康軍茶；蘄口務受潭州、興國軍茶。凡茶有二類，曰片、曰散。片茶烝造，實卷摸中串之，惟建、劍則既烝而研，編竹為格，置焙室中，最為精潔，他處不能造。其名有龍、鳳、石乳、的乳、白乳、頭金、蠟面、頭骨、次骨、末骨、粗骨、山挺十二等龍、鳳皆團片，石乳、頭乳皆狹片，名曰"京"。的乳亦有闊片者。乳以下皆闊片，以充歲貢及邦等之用，洎本路食茶江、浙、荊湖舊貢新茶芽者三十餘州，有歲中再三至者。大中祥符元年，上憫其勞，詔罷之。餘州片茶，有進寶、雙勝、寶山、兩府出興國軍，仙芝、嫩蕊、福合、祿合、運合、慶合、指合出饒、池州，泥片出虔州，綠英、金片出袁州，玉津出臨江軍，靈川福州，先春、早春、華英、來泉、勝金出歙州，獨行、靈草、綠芽、片金、金茗出潭州，大拓枕出江陵，大小巴陵、開勝、開卷、小卷、生黃、翎毛出岳州，雙上、綠芽、大小方出嶽、辰、澧州、東首、淺山、薄側出光州，總二十六名。其兩浙及宣、江、鼎州止以上中下或第一至第五為號。散茶有太湖、龍溪、次號、末號出淮南，嶽麓、草子、楊樹、雨前、雨後出荊湖，清口出歸州，茗子出江南，總十一名。江、浙又有以上中下、第一至第五為號者。凡買價：蠟茶，每斤自三十五錢至一百九十錢，有十六等；片茶，每大片自六十五錢至二百五錢，有五十五等；散茶，每一斤自十六錢至三十八錢五分，有五十九等。歲課山場八百六十五萬餘斤。和市：江南一千二十萬餘斤，兩浙一百二十七萬九千餘斤，荊湖二百四十七萬餘斤，福建三十九萬三千餘斤。其貿鬻：蠟茶，每斤自四十七錢至四百二十錢，有十二等；片茶，自十七錢至九百一十七錢，有六十五等；散茶，自十五錢至百二十一錢，有一百九等。至道末，賣錢二百八十五萬二千九百餘貫，天禧末，增四十五萬餘貫。天下茶皆禁，唯川陝、廣聽民自買賣，不得出境。
　　太祖皇帝乾德二年，詔民茶折稅外，悉官買，敢藏匿不送官及私販鬻者，沒入之，論罪；主吏私以官茶貿易及一貫五百，並持仗販易為官私擒捕者，皆死。
　　太平興國二年，重定法，務輕減。主吏盜官茶販鬻錢三貫以上，黥面送闕下；茶園戶輒毀敗其叢樹者，計所出茶論如法。
　　八年，詔禁偽茶。又詔民間舊茶園荒廢者蠲之，當以茶代稅而無茶者，許輸他物。
　　淳化三年，詔盜官茶販鬻十貫以上，黥面配本州牢城。雍熙後用兵，乏於饋餉，多令商人輸芻糧塞下，酌地之遠近不為其直，取市價而後增之，授以要券，謂之交引，至京師給以緡錢，又移文江、淮、荊湖給以顆、末鹽及茶。
　　端拱二年，置折中倉，聽商人輸粟京師，優其直，給江、淮茶鹽。
　　三年八月，監察御史薛映、秘書丞劉式等上言："向者，朝廷制置緣江榷貨八務，以貯南方之茶，便於商人貿易。今四海無外，諸務皆宜廢罷，令商人就出茶州府官場算買，既大省輦運，又商人皆得新茶。"詔從之。遂以三司鹽鐵副使雷有終為諸路茶鹽制置使，左司諫張觀與映副之，令商榷利害。次年四月，廢緣江榷貨八務，聽商人就出茶州軍買販，大減榷務茶價。詔既下，商人頗以江路回遠非便，有司以損其直，虧失歲計為言。七月，復置緣江八務，罷制置使、副。至道初，劉式猶固執前議，西京作坊使楊允恭上言："商人雜市諸州茶，新陳相糅，兩河、陝西諸州，風土各有所宜，非參以多品，則商旅少利，罷榷務令就茶山買茶不可行。"上欲究其利害之說，令宰相召鹽鐵使陳恕、副使、判官與式、允恭定議，召問商人，皆願如淳化所減之價，不然者，即望仍舊。有司職於出納，既難於減損，皆同允恭之說，式議遂寢。即以允恭為江南、淮南、兩浙發運兼制置茶鹽使，西京作坊副使李廷遂、著作郎王子與副之。二年，從允恭等請，禁淮南十二州軍鹽，官鬻之，商人先入金帛京師及揚州折博務者，悉償以茶。自是鬻鹽得實錢，茶無滯積，歲課增五十萬八千餘貫，允恭等皆被賞。
　　止齋陳氏曰："乾德時，東南六路、閩、浙歸職方，餘尚未平。太祖榷法蓋禁南商擅有中州之利，故置場以買之，自江以北皆為禁地。太平興國中，樊若水奏，江南諸州茶官市十分之八，其二分量稅聽自賣，逾江涉淮，乘時射利，紊亂國法，望嚴禁之，則謂乾德榷法也。自若水建議，其法始密。凡茶之利，一則官賣以實州縣；一則沿邊入中糧草，算請以省饋運；一則榷務入納金銀錢帛算請以贍京師。而河東、北互市，川陝折博，又以所有易所無，而其大者最在邊備。蓋祖宗以西北宿兵供億之費，重困民力，故以茶引走商賈，而虛估加抬以利之。其後理財之臣往往以遺利在民，數務更張，然大概無過李諮、林特二法，二法大概以抑茶商及邊民耳。故林特以見錢買入中賤價交鈔，而以實錢算茶，然猶以五十千或五十五千算茶百千，則是去虛估加抬未遠也。至李諮復祖劉式之意淳化三年，秘書丞劉式起請，令商旅自就園戶買茶，於官場貼射，廢榷貨務，始斷然罷去買納茶本，使客自就山園買茶，而官場坐收貼納之利，行之三年而罷。然當時議者徒咎諮法不能惜留在京見錢，而不及其刻剝商賈之怨。景祐以後，西邊事興，始復行加抬法。嘉祐四年，天下無事，仁皇慨然一切弛禁。當時詔書曰：'上下征利垂二百年，江、湖之間，幅員數千里，為陷阱以害吾民。尚慮幸於立異之人，因緣為奸之黨，妄陳奏議，以惑官司。必寘明刑，用懲狂謬。'自此，茶不為民害者六七十載矣。此韓琦相業也。至蔡京始復榷法，於是茶利自一錢以上皆歸京師。其子蔡絛自記之曰：'公始說上以茶務，若所入厚，專以奉人主。'此京本意，而西北邊糧草名曰便糴，而均糴、結糴、貼糴、括糴之名起。蓋以官告、度牒之類等第抑配，而邊民不聊生矣。京之誤國類如此。"
　　凡園戶，歲課作茶輸其租，餘則官悉市之。其售於官者，皆先受錢而後入茶，謂之本錢。百姓歲輸稅願折茶者，亦折為茶，謂之折稅。此收茶之法。
　　凡民鬻茶者，皆售於官，其以給日用者，謂之食茶，出境則給券。商賈之欲貿易者，入錢若金帛京師榷貨務，以射六務、十三場茶，給券隨所射予之，謂之交引；願就東南入錢若金帛者聽，計直予茶如京師。凡茶入官以輕估，其出以重估，縣官之利甚博，而商賈轉致於西北，以致散於夷狄，其利又特厚。此鬻茶之法。
　　自西北宿兵既多，饋餉不足，因募人入中芻粟，度地裏遠近，增其虛估，給券，以茶償之。後又益以東南緡錢、香藥、象齒，謂之"三說"，而塞下急於兵食，欲廣儲峙，不愛虛估，入中者以虛錢得實利，人競趨焉。及其法既弊，則虛估日益高，茶日益賤，入實錢金帛日益寡。而入中者非盡行商，多其土人，既不知茶利厚薄，且急於售錢，得券則轉鬻於茶商或京師坐賈號交引鋪者，獲利無幾。茶商及交引鋪或以券取茶，或收畜貿易，以射厚利。繇是虛估之利皆入豪商巨賈，券之滯積，雖二三年茶不足以償，而入中者以利薄不趨，邊備日蹙，茶法大壞。
　　景德中，丁謂為三司使，嘗計其得失，以謂邊糴才及五十萬，而東南三百六十餘萬茶利盡歸商賈。當時以為至論，厥後雖屢變法以救之，然不能亡弊。
　　天聖元年，有司請罷三說，行貼射之法即李諮所陳，見上文。
　　景祐中，葉清臣上疏言："嘗計茶利歲入，以景祐元年為率，除本錢外，實收息錢五十九萬餘緡，天下所售受食茶，及本息歲課亦祇及三十四萬緡，而茶商見行六十五州軍，所收稅錢已及五十七萬緡。若令天下通商，祇收稅錢，自是數倍，即榷務、山場及食茶之利，盡可籠取。又況不廢度支之本，不置榷場之官，不興輦運之勞，不濫徒黥之辟。臣意議者謂榷賣有定率，徵稅無彝准，通商之後，必虧歲計。臣按管氏鹽鐵法，計口受賦，茶為人用，與鹽鐵均，必令天下通行，以口定賦，民獲善利，又去嚴刑，口出數錢，人不厭取。"時下其議，皆以為不可行。至嘉祐中，何鬲、王嘉麟上書請罷給茶本錢，縱園戶貿易，而官收租錢與所在征算，歸榷貨務以償邊糴之費。時韓琦、富弼等執政，力主其說，乃議弛禁，以三司歲課均賦茶戶，謂之租錢，與諸路本錢悉儲以待邊糴。自是唯蠟茶禁如舊，餘茶肆行天下矣。論者尤謂朝廷志於便人，欲省刑罰，其意良善，然茶戶困於輸錢，而商賈利薄，販鬻者少，州縣徵稅日蹙，給費不充。學士劉敞、歐陽修等頗論其事，略言："昔時百姓之摘山者，皆受錢於官，今也顧使納錢於官，受納之間，利害百倍；先時百姓冒法販茶者被罰耳，今悉均賦於民，賦不時入，刑亦及之，是良民代冒法者受罪；先時大商賈為國貿遷，而州郡收其稅，今大商富賈不行，則稅額不登，且乏國用。"時朝廷方排眾論而行之，敝等言不從。
　　民之種茶者，領本錢於官而盡納其茶，官自賣之，敢藏匿及私賣者有罪此國初之法。以十三場茶買賣本息並計其數，罷官給本錢，使商人與園戶自相交易，一切定為中估而官收其息，如茶一斤售錢五十有六，其本錢二十有五，官不復給，但使商人輸息錢三十有一，謂之貼射此天聖之法。園戶之種茶者，官收租錢，商賈之販茶者，官收征算而盡罷禁榷，謂之通商此嘉祐之法。
　　治平中，歲入蠟茶四十八萬九千餘斤，散茶二十五萬五千餘斤，茶戶租錢三十二萬九千八百五十五緡，又儲茶錢四十七萬四千三百二十一緡，而內外總入茶稅錢四十九萬八千六百緡，推是可見茶法得失矣。
　　吳氏《能改齋漫錄》曰："建茶務，仁宗初，歲造小龍、小鳳各三百斤，大龍、大鳳各三百斤，入香、不入香、京挺共二百斤，蠟茶一萬五千斤。小龍、小鳳，初因蔡君謨為建漕，造十斤獻之，朝廷以其額外免勘。明年，詔第一綱盡為之，故《東坡志林》載溫公曰：'君謨亦為此邪？'"
　　神宗熙寧七年，始建三司幹當公事李杞入蜀經畫買茶，於秦鳳、熙河博馬，與成都路漕司議合。事方有端，而王韶言西人頗以善馬至邊，所嗜惟茶，乏茶與市。即詔趣杞據見茶計水陸運至，又以銀十萬兩、帛二萬五千、度僧牒五百付之，假常平及坊場餘錢，以著作佐郎蒲宗閔同領其事。初，蜀之茶園皆民兩稅地，不殖五榖，惟宜種茶。賦稅一例折輸絹、綢、綿、草，各以其直折輸，役錢亦視其賦。民賣茶資衣食，與農夫業田無異，而稅額總三十萬。杞被令經度，即諸州創設官場，歲增息為四十萬，而重禁榷之令。其輸受之際，往往壓其斤重，侵其價直。既而運茶積滯，歲課不給，乃建議於彭、漢二州歲買布各十萬匹，以折腳費，實以布息助茶利，亦未免積滯。復建議歲易解鹽十萬席，顧運回東船載入蜀，而禁商販。未幾，鹽法復難行，宗閔乃議川陝略民茶息收十之三，盡賣於官場，更嚴私交易之令，稍重至徒刑，仍沒緣身所有物，以待給賞。於是蜀茶盡榷，民始病矣。
　　知彭州呂陶言："川陝四路所出茶貨，北方東南諸處，十不及一，諸路既許通商，兩川卻為禁地，虧損治體，莫甚於斯。只如解州有鹽池，民間煎者乃是私鹽；晉州有礬山，民間煉者乃是私礬。今川蜀茶園乃百姓已物，顯與解鹽、晉礬事體不同。恭惟仁聖恤民之心，必不如此。"又言："國家置市易司籠制百貨，歲出息錢不過十之二，必以一年為率。今茶場司不以一年為率，務重立法，盡榷民茶，隨買隨賣，取息十之三，或今日買十千之茶，明日即作十三千賣之客旅，日以官本變轉，殊不休已，比至歲終，不可勝算，豈止三分而已？此於市易之條自相違戾。又客旅及儈人以榷茶，不許私交市，共邀難園戶，於外預商計裁價，園戶畏法懼罪，且欲變貨營生，窮迫之間，勢不獲已，則一聽客言，斤收實錢七分賣之官，餘三分留為客人買茶之息。如此則園戶有三分之虧，而官中名得其息，自是園戶本錢，客人無所費也。乞下本路體量更改。"不報。
　　自熙寧七年至元豐八年，蜀道茶場四十一，京西路金州為場六，陝西賣茶為場三百三十二，稅息至李稷加為五十萬，及陸師閔為百萬雲。
　　初，熙寧五年，以福建茶陳積，乃詔福建茶在京、京東西、淮南、陝西、河東仍禁榷，餘路通商。
　　王子京為轉運副使，言："建州蠟茶舊立榷法，自熙寧權聽通商，自此茶戶售客人茶甚良，官中所得唯常茶，稅錢極微，南方遺利無過於此，乞仍行榷法。"元祐初，罷子京事任，令福建禁榷州軍仍其舊。
　　元豐中，宋用臣都提舉汴河堤岸，創奏修置水磨，凡在京茶戶擅磨末茶者有禁，並赴官請買，而茶鋪入米豆雜物拌和者有罰，募人告者有賞。訖元豐末，歲獲息不過二十萬，商旅病焉。元豐修置水磨，止於在京及開封府界諸縣，未始行於外路。及紹聖復置，其後遂於京西鄭滑州、穎昌府，河州澶州皆行之。
　　哲宗元祐二年，熙河、秦鳳、涇原三路茶仍官為計置，永興、鄜延、環慶許通商，凡以茶易榖者聽仍舊，毋得逾轉運司和糴價，其所博斗斛勿取息。
　　侍御史劉摯上言："蜀地榷茶之害，園戶有逃以免者，有投死以免者，而其害猶及鄰伍。欲伐茶則有禁，欲增植則加市，故其俗論謂地非生茶也，實生禍也。願選使者考茶法之弊欺，以蘇蜀民。"
　　右司諫蘇轍上言："盜賊之法，贓及二貫，止徒一年，出賞五千，今民有以錢八百和買茶四十斤者，輒徒一年，賞三十千，立法苟以自便，不顧輕重之宜。蓋造立茶法，皆傾險小人，不識事件。"且備陳五害。詔遣黃廉等體量。
　　紹聖元年，陝西復行禁榷，凡茶法並用元豐舊條。
　　"徽宗崇寧元年，右僕射蔡京議大改茶法，奏言："自祖宗立額榷之法，歲收淨利凡三百二十餘萬，而諸州商稅七十五萬貫有奇，食茶之算不在焉，其盛時幾五百餘萬緡。慶曆之後，法制浸壞，私販公行，遂罷禁榷，行通商之法。自後商旅所至，與官為市，四十餘年，利源浸失。謂宜荊湖、江、淮、兩浙、福建七路所產茶，仍舊禁榷官買，勿復科民，即產茶州縣隨所置場，申商人園戶私易之禁。凡置場地，園戶皆籍名數，歲鬻於官吏，皆用倉法，園戶自前茶租折稅仍舊。產茶州軍許其民赴場輸息，量限斤數，給短引，於旁近郡縣便鬻，餘悉聽商人於榷貨務入納金銀、緡錢或並邊糧草，即本務給鈔，取便算請於場，別給長引，從所指州軍鬻之。商稅自場給長引，沿路登時批發，至所指地，然後計稅盡輸，則在道無苛留。買茶本錢以度牒及鹽鈔、諸色封椿、坊場、常平剩錢通三百萬緡為率，給諸路，諸路措置，各分命官。"詔悉聽焉。俄定諸路措置茶事官置司：湖南於潭州，湖北於荊南，淮南於揚州，兩浙於蘇州，江東於江寧府，江西於洪州。其置場所在：蘄州即其州及蘄水縣，壽州以霍山、開順，光州以光山、固始，舒州即其州及羅源、太湖，黃州以麻城，廬州以舒城，常州以宜興，湖州即其州及長興、德清、安吉、武康，睦州即其州及清溪、分水、桐廬、遂安，婺州即其州及東陽、永康、浦江，處州即其州及遂昌、青田，蘇、杭、越各即其州，而越之上虞、餘姚、諸暨、新昌、剡縣皆置焉，衢、臺各即其州，而溫州以平陽。大法既定，其制置節目，不可毛舉。
　　四年，京復議更革，遂罷官置場，商旅並即所在州縣或京師請長短引，自買於園戶。茶貯以籠篰，官為抽盤，循第敘輸息訖，批引販賣，茶事益加密矣長引許往他路，限一年。短引止於本路，限一季。
　　按：京崇寧元年所行乃禁榷之法，是年所行乃通商之法，但請引抽盤商稅，苛於祖宗之時耳。
　　大觀三年，計七路一歲之息一百二十五萬一千九百餘緡，榷貨務再歲一百十有八萬五千餘緡。京專用是以舞智固權，自是歲以百萬緡輸京師所供私奉，掊息滋厚，盜販公行，民滋病矣。
　　政和二年，大增損茶法。凡請長引再行者，輸錢百緡，即往陝西，加二萬，茶以百二十斤；短引輸緡錢二十，茶以二十五斤。私造引者如川錢引法。歲春茶出，集民戶約三歲實直及今價上戶部。茶籠篰並官制，聽客買，定大小式，嚴封印之法。長短引輒竄改增減及新舊對帶、繳納申展、住賣轉鬻科條悉具。初，客販茶用舊引者，未嚴斤重之限，影帶者眾。於是又詔凡販長引斤重及三千斤者，須更買新引對賣，不及三千斤者，即用新引以一斤帶二斤鬻之，而合同場之法出矣。場置於產茶州軍，而簿給於都茶務。凡不限斤重茶，委官秤制，毋得止憑批引為定，有贏數即沒官，別定新引限程及重商旅規避秤制之禁，凡十八條，若避匿鈔劄及擅賣，皆坐以徒。復慮茶法猶輕，課入不羨，定園戶私賣及有引而所賣逾數，保內有犯不告，並如煎鹽亭戶法。短引及食茶關子輒出本路，坐以二千里流，賞錢百萬。
　　大抵茶、鹽法主於蔡京，務巧掊利，變改法度，前後罷復不常，民聽眩惑。
　　高宗建炎初，於真州印鈔，給賣東南茶、鹽，以提領真州茶鹽為名。三年，置行在都茶場，罷合同場一十八處，惟洪州、江州、興國軍、潭州、建州各置合同場，監官一員。罷食茶小引建炎三年九月旨，別印小引，每引五貫文，許販茶六十斤。比附短引，增添斤重，暗虧引錢，損害茶法，住罷。淳熙二年復置。凡茶、鹽經從而把隘官軍以搜檢奸細為名而騷擾者，依軍法施行。明年，以罰太重，減徒。
　　三年，捕私茶賞罰依鹽事指揮。祖宗應犯榷貨並不根究來歷，止以見在為坐。嘉祐著令，今戶部言，不系出產州軍捕獲私販茶、鹽，可以不究來歷其出產州軍私販者，並系亭、灶、園戶為之，一概不究，無以杜私販之弊。詔自茶、鹽外，其餘榷貨並不根究來歷。他日，都省又言，應犯私茶、鹽，不得信憑供指，妄有追呼。詔從之。
　　紹興二十七年，令凡商販淮南長引茶，令秤發官司先問客人所指住賣州縣，經由場務及合過官渡，並背批月日姓名，即時放行；如不行批引，縱放私茶，與正犯茶人一等犯罪。蓋自榷場轉入虜中，其利至博，淮河私渡譏禁甚嚴，然民觸犯法禁自若。
　　寧宗嘉泰四年，知隆興府韓邈奏："戶部茶引，歲有常額，隆興府惟分寧產茶，他縣並無，而豪民武斷者乃請引認租，借官引以窮索一鄉，無茶者使認茶，無食利者使認食利，所至驚擾。乞下省部，非產茶縣並不許人戶擅自認租，他路亦比類施行。"從之。
　　四川茶　建炎元年四月，成都路運判趙開言榷茶、買馬五害，請用嘉祐故事，盡罷榷茶，而令漕司買馬；或未能然，亦當減額以蘇園戶，輕價以惠行商，如此則私販衰而盜賊息矣。朝廷遂擢開同主管川、陝茶馬。二年十一月，開至成都，大更茶法，仿蔡京都茶場法，印給茶引，使商人即園戶市茶，百斤為一大引，除其十勿算。置合同場以譏其出入，重私商之禁，為茶市以通交易。每斤引錢春七十、夏五十，市利、頭子在外。所過征一錢所止一錢五分，引與茶隨，違者抵罪。自後引息錢至一百五萬緡。紹興復提舉官，又旋增引錢。至十四年，每引收十二道三百文，視開之初又增一倍矣。
　　自熙、豐來，蜀茶官事權出諸司之上，而其富亦甲天下，時以其歲剩者上供。舊博馬皆以粗茶，乾道末始以細茶遺之。然蜀茶之細者，其品視南方已下，惟廣漢之趙坡、合州之水南、峨眉之白芽、雅安之蒙頂，土人亦珍之。然所產甚微，非江、建比也。
　　乾道初，川、秦八場馬額共九千餘匹，川馬五千匹，秦馬四千匹。淳熙以後，為額共萬二千九百九十四匹，自後所市未嘗及焉。
　　建茶　建炎二年，葉濃之亂，園丁散亡，遂罷歲貢。紹興四年明堂，始命市五萬斤為大禮賞。十二年興榷場，取蠟場為榷場本，禁私販，官盡榷之，上供之餘許通商，官收息三倍。上供龍鳳及京鋌茶歲額，視承平才半，蓋高宗以錫賚既少，懼傷民力，故裁損其數雲。
　　《周官》，卝人掌金玉錫石之地，而為之厲禁以守之，若以時取之，則物其地，圖而授之物地，占其形色之鹹淡也。授之，教取者之處，巡其禁令。
　　齊管仲言鹽鐵之利。漢桑弘羊建議榷鹽鐵。東漢以後鹽鐵本末並見《鹽鐵門》不再錄。
　　漢武帝行幸回中，詔曰："往者朕郊見上帝，泰山見金，宜更鑄黃金為麟趾褭蹄以協瑞焉。"
　　東坡《仇池筆記》曰："王莽敗時，省中黃金六十萬斤。陳平四萬斤間楚，董卓郿塢金亦多。其餘三五十斤者不可勝數。近世金不以斤計，雖人主未有以百金與人者，何古多而今少也？鑿山披沙無虛日，金為何往哉？頗疑寶貨神變不可知，復歸山澤邪？"
　　石林葉氏曰："漢時，賜臣下黃金每百斤、二百斤，少亦三十斤，雖燕王劉澤，以諸侯賜田生金亦二百斤，楚梁孝王死，有金四十餘萬斤。蓋幣輕，故米賤金多也。"
　　按：如二公之說，則金莫多於漢，然民間之淘取，官府之徵斂，史未嘗言之，度未必如後世之甚也。三代之時，服食器用，下之貢獻有程，上之用度有節，未嘗多取於民。後之言利者，始以為山海天地之藏，上之人當取其利以富國，而不可為百姓豪強者所擅。其說發於管仲，而盛於桑弘羊、孔僅之徒，然不過曰鹽、曰鐵，則以其適於民用也，金為天地之秘寶，獨未聞有徵榷之事。漢法，民私鑄鐵者釱左趾，博士使郡國，矯詔令民鑄農器者罪至死，鐵官凡四十郡，而不出鐵者又置小鐵官，遍於天下，獨未聞有犯金之禁。鐵至賤也，而榷之析秋毫；金至貴也，而用之如泥沙。然則國家之徵利，無資於金也。《貨殖傳》所載蜀卓氏、山東程鄭、宛孔氏、魯丙氏稱為尤富，然皆言其擅鐵冶之利，而未聞有藏金之事。然則豪強之致富，不由於金也。上下之間，好尚如此，蓋猶有古人不貴難得之貨之遺意雲。
　　後漢明帝永平十一年，漅湖出黃金，廬江太守取以獻。
　　後魏宣武帝延昌三年，有司奏長安驪山今昭應縣有銀礦，二石得銀七兩。其秋，恆州今代郡、安邊、馬邑又上言白登山今馬邑郡界有銀礦，八石得銀七兩、錫三百餘斤，其色潔白，有逾上品。詔並置銀官，常令采鑄。又漢中舊有金戶千餘家，常於漢水沙金，年終輸之。後臨淮王彧為梁州刺史，奏罷之。
　　按《酉陽雜俎》：魏明帝時，昆明國貢避寒鳥，常吐金屑如粟。《蜀都賦》："金沙銀礫注。"註："永昌有水，出金如糠，在沙中。"《南史夷貊傳》：林邑國"有金山，石皆赤色，其中生金。金夜則出飛，狀如螢火。"此皆沙金之見於史傳者。昔時遐方裔夷所產，今則東南處處有之矣。
　　唐，凡金、銀、鐵、錫之冶一百八十六：陝、宣、潤、饒、衢、信五州，銀冶五十八，銅冶九十六，鐵山五，錫山二，鉛山四。汾州礬山七。
　　貞觀初，侍御史權萬紀上言宣、饒二州銀大發，采之歲可得數百萬緡。帝曰："朕之所乏者非財也，但恨無嘉言可以利民耳！卿未嘗進一賢，退一不肖，而專言稅銀之利，欲以桓、靈視我邪？"乃黜萬紀還家。
　　麟德二，年廢峽山銅冶四十八。
　　開元十五年，初稅伊陽五重山銀、錫。
　　天寶五載，李林甫為相，謂李適之曰："華山有金礦，采之可以富國，主上未知也。"他日，適之因奏事言之，上以問林甫，對曰："臣久知之，但華山陛下本命王氣所在，鑿之非宜，故不敢言。"上以林甫為愛已，薄適之慮事不熟，適之自是失恩。
　　德宗時，戶部侍郎韓洄建議，山澤之利宜歸王者，自是隸鹽鐵使。
　　元和時，天下銀冶廢者四十，歲采銀萬二千兩，銅二十六萬六千斤，鐵二百七萬斤，錫五萬斤，鉛無常數。
　　二年，禁采銀，一兩以上者笞二十，遞出本界，州縣官吏節級科罪。
　　開成元年，復以山澤之利歸州縣，刺史選吏主之。其後諸州牟利以自殖，舉天下不七萬緡，不能當一縣之茶稅。
　　宣帝增河、湟戍兵衣絹五十二萬餘匹，裴休請復歸鹽鐵使以供國用，增銀冶二、鐵山七十一，廢銅冶二十七、鉛山一。天下歲率銀二萬五千兩、銅六十五萬五千斤、鉛十一萬四千斤、錫萬七千斤、鐵五十三萬二千斤。
　　後唐長興二年敕："今後不計農器、燒器、動使諸物，並許百姓逐便自鑄造，諸道監冶除依常年定數鑄辦供軍熟鐵並器物外，祇管出生鐵，比已前價，各隨逐處見定高低，每斤一例減十文貨賣，雜使熟鐵亦任百姓自煉。巡檢、節級、勾當賣鐵場官並鋪戶，一切並廢。鄉村百姓祇於夏秋苗畝上納農器錢一文五分足，隨夏秋二稅送納。"
　　晉天福六年赦節文："諸道鐵冶三司，先條流百姓農具破者，須於官場中賣，鑄時卻於官場中買鐵。今後許百姓取便鑄造買賣，所在場院不得禁止攪擾。"
　　宋興，金、銀、銅、鐵、鉛、錫之貨，凡諸軍產金有五，曰：商饒歙撫州、南安軍至道元年，廢邵武軍院。二年，又廢成州二院。饒州舊禁商人市販，頗致爭訟，大中祥符五年，從淩策之請，除其禁，官收算焉。產銀有三監，曰：桂陽、鳳州之開寶本七房冶，開寶五年賜名、建州之龍焙；又有五十一場，曰：饒州之德興，虔州之寶積，信州之寶豐，建昌之馬茨湖、看都，越州之諸暨，衢州之南山、北山、金水舊又有靈山場，大中祥符二年奏，處州之慶成、望際，道州之黃富，福州之寶興，漳州之興善、毗婆、大深、岩洞，汀州之黃焙、龍門、寶安，南劍州之龍逢、寶應、王豐、杜唐、高才、贍國、新豐岩、梅營、龍泉、順昌，邵武軍之焦阮、龍門、小杉、青女、三溪、黃上、同福、磥磜，南安軍之穩下，廣州之上雲，韶州之樂昌、螺阮、靈源，連州之同官，英州之賢德、堯山、竹溪，恩州之梅口，春州之陽江；三務曰秦州隴城、隴州、興元府太平興國四年，於五臺置冶，後廢。秦州舊有太平監，後去其名。又賀州有寶盈場及杭州務，後並省。產銅有三十五場，饒、處、建、英州各一，信州、南安軍各二，汀州三，漳州四，邵武軍八，南劍州十二饒州日興利，建州日同德，英州日禮平，信州日鉛山，南安軍日南康、城下，汀州日鍾僚，餘皆與銀場同；一務曰梓州之銅采國初，坊、隴二州亦置場，後廢。又嘉州亦有采場，咸平六年置。又產鐵有四監，曰大通兗州之萊蕪萊蕪監領杏山、阜陽、何家、魯東、汶陽、萬家、宜山七冶。舊又有石門、大叔、道士等冶，景德中，以鐵數不登，並廢。汶陽、南魯西治，大中祥符七年廢，徐州之大通、利國，相州之利成；又有十二冶，曰河南之淩雲，虢州之麻莊，同州之韓山，鳳翔之赤穀、磑平，儀州之廣石河，蘄州之回嵐、瓷窯，黃州之龍陂，袁州之貴山，興國軍之慈湖，英州之黃石；二十務曰晉、磁、鳳、澧、道、渠、合、梅州各一，陝州之集津，耀州之榆林，坊州之玉華，虔州之上平、符竹、黃平、青堂，吉州之安福，汀州之莒溪、古田、龍興、羅村；二十五場曰信州之丁溪、新溪，鄂州之聖水、荻洲、樊源、安樂、龍興、大雲、建州之晚化，南劍州之毫村、東陽、武夷、平林、塗阬、安福、萬足、桃源、交溪、婁杉、湯泉、立沙、黃溪，邵武軍之萬德、寶積、連州之牛鼻又有沂州鄫城冶、磁州苑城冶、齊州龍山冶。澤、淄、秦、潭、利、英、白、鬱林州皆舊出鐵，後並廢。產鉛有三十六場、務，曰越、建、連、英、春州各一，韶州、南安軍各二，衢州、汀州各三，漳州四，邵武軍八。南劍州十二並與銀、銅場同名。產錫有九場，曰河南之長水，虔州之安遠，南安之城下，南康之上猶，道州之黃富，賀州之太平川、石場，潮州之黃岡，循州之大任舊信州有鉛場，後廢。產水銀有四場，曰秦、階、商、鳳州。產硃砂有三場，曰：商宜州、富順。
　　太祖皇帝開寶三年，詔曰："古者不貴難得之貨，後代賦及山澤，上加侵削，下益抗敝。每念茲事，深疾於懷，未能捐金於山，豈忍奪人之利！自今桂陽監歲輸課銀宜減三分之一。"
　　太宗至道二年，有司言鳳州山內出銅卝，定州諸山出銀礦，請置官署掌其事。上曰："地不愛寶，當與眾庶共之。"不許。
　　至道末，天下歲課銀十四萬五千餘兩，銅四百一十二萬二千餘斤，鐵五百七十四萬八千餘斤，鉛七十九萬三千餘斤，錫二十六萬九千餘斤。天禧末，金一萬四千餘兩，銀八十八萬三千餘兩，銅二百六十七萬五千餘斤，鐵六百二十九萬三千餘斤，鉛四十四萬七千餘斤，錫二十九萬一千餘斤，水銀二千餘斤，硃砂五千餘斤，然金銀除坑冶、丁稅、和市外，課利、折納、互市所得皆在焉。
　　開寶五年，詔罷嶺南道媚川都採珠。
　　先是，劉鋹於海門鎮募兵能探珠者二千人，號"媚川都"。凡採珠者必以索系石，被於體而沒焉，深者至五百尺，溺死者甚眾。及平嶺南，廢之，仍禁民採取。未幾，復官取。容州海渚亦產珠，官置吏掌之。
　　自太平興國二年，貢珠百斤。七年，貢五十斤，徑寸者三。八年，貢千六百一十斤。皆珠場所采。
　　金、銀、銅、鐵、鉛、錫之冶，總二百七十一。金產登、萊、商、饒、汀、南恩六州，冶十一。銀產登、虢、秦、鳳、商、隴、越、衢、饒、信、虔、郴、衡、漳、汀、泉、福、建、南劍、英、韶、連、春二十三州，南安、建昌、邵武三軍，桂陽監，冶八十四。銅產饒、信虔、建、漳、汀、泉、南劍、韶、英、梓十一州，邵武軍，冶四十六。鐵產登、萊、徐、兗、鳳翔、陝、儀、虢、邢、磁、虔、吉、袁、信、澧、汀、泉、建、南劍、英、韶、渠、合、資二十四州，興國、邵武二軍，冶七十七。鉛產越、衢、信、汀、南劍、英、韶、連、春九州，邵武軍，冶三十。錫產商、虢、虔、道、潮、賀、循七州，冶十六。又有丹砂產商、宜二州，冶二；水銀產秦、鳳、商、階四州，冶五。皆置吏主之。然大率山澤之利有限，或暴發輒竭，或採取歲久，所得不償其費，而歲課不足，有司必責主者取盈。
　　仁宗、英宗每下赦書，輒委所在視冶之不發者，者廢冶，或蠲主者所負歲課，率以為常，而有司有請，亦輒從之無所吝，故冶之興廢不常，而歲課增損系焉。皇祐中，歲得金萬五千九十五兩，銀二十一萬九千八百二十九兩，銅五百一十萬八百三十四斤，鐵七百二十四萬一千一斤，鉛九萬八千一百五十一斤，錫三十三萬六百九十五斤，水銀二千二百一斤。其後，以赦書從事，或有司所請，廢冶百餘。既而山澤興發，至治平中，或增冶或復故者，總六十八。是歲，視皇祐金減九千六百五十六，銀增九萬五千三百八十四，銅增一百八十七萬，鐵、錫增百餘萬，鉛增二百萬，獨水銀無增損，又得丹砂二千八百餘斤。今之論次諸冶，以治平中所有雲。
　　天聖中，登、萊採金歲益數千兩。帝命獎官吏，王曾曰："採金多則背本趨末者眾，不宜誘之。"
　　景祐中，登、萊民饑，詔弛金禁，聽民自取，後歲豐然後復故。
　　吳氏《能改齋漫錄》曰："登、萊州產金，自太宗時已有之，然尚少，至皇祐中始大發。民廢農桑採掘地采之，有重二十餘兩為塊者，取之不竭，縣官榷買，歲課三千兩。"
　　《中書備對》諸路坑冶金數：
　　萊州金四千一百五十兩。房州金六十六兩。登州金三十九兩。商州金三十九兩。饒州金三十四兩。沅州金一百三十二兩。汀州金一百六十七兩。邕州金七百四兩。
　　神宗熙寧元年，詔："天下寶貨坑冶，不發而負歲課者蠲之。"
　　七年，廣西經略司言邕州填乃峒產金，請置金場。後五年，凡得金為錢二十五萬緡。
　　元豐四年，以所產薄，詔罷貢金。
　　八年，知熙州王韶奏本路銀、銅坑發。詔令轉運、市易司共計之，以所入為熙河糴本。七月，詔坑冶坊郭鄉村並淘采烹煉，人並相為保，保內及於坑冶有犯，知而不糾或停盜不覺者，論如保甲法。
　　元豐元年，是歲諸路坑冶金總計萬七百一十兩，銀二十一萬五千三百八十五兩，銅千四百六十萬五千九百六十九斤，鐵五百五十萬一千九十七斤，鉛九百十九萬七千三百三十五斤，錫二百三十二萬一千八百九十八斤，水銀三千三百五十六斤，硃砂三千六百四十六斤十四兩有奇。
　　七年，坑冶凡一百三十六所，領於虞部。
　　哲宗紹聖二年，江、淮、荊湖等坑冶司言："新發坑冶，漕司慮給本錢，往往停閉不當，請令本司同遣官詳度。"從之。
　　湖南漕司言："潭州益陽縣近發金苗，以碎礦淘金賦榷入官，請修立私出禁地之制。"從之。
　　徽宗崇寧四年，湖北置旺溪金場監官。以其歲收金千兩，鈐轄司請置官故也。
　　大觀二年，詔："金銀坑發，雖告言或方檢視，而私開淘取以盜論。九月，銀、銅坑冶舊不隸知縣、縣令者，並令兼監，賞罰減正官一等。
　　政和元年，張商英言："湖北產金，非止辰、沅、靖溪洞，其峽州夷陵、宜都縣，荊南府枝江、江陵縣赤湖城至鼎州，皆商人淘采之地。漕司既乏本錢，提舉司買止千兩，且無專司定額。請置專切提舉買金司，有金苗無官監者，許遣部內州縣官及使臣掌幹。"詔提舉官措畫以聞，仍於荊南置司。
　　政和二年，詔工部以坑冶所收金、銀、銅、鉛、錫、鐵、水銀、硃砂物數，置籍簽注，歲半消補，上之尚書省。自是，戶、工部，尚書省皆有籍鉤考，然所憑惟帳狀，至有額而無收，有收而無額，乃責之縣丞、監官及曹、部奉行者，而更督遞年違負之數。九月，措置陝西坑冶蔣彝奏："本路坑冶收金千六百兩，他物有差。"詔輸大觀西庫，彝增秩，官屬各減磨勘年。
　　六年，詔："承買坑冶，歲計課息錢十分蠲一。"以頻年無買者，欲優假之故也。五月，中書言劉芑計置萬、永州產金，甫及一歲，收二千四百餘兩。詔特與增秩。
　　宣和元年，石泉軍江溪沙磧麩金，許民隨金脈淘采，立課額，或以分數取之。
　　坑冶，國朝舊有之，官置場、監，或民承買，以分數中賣於官。舊例諸路轉運司，本錢亦資焉，其物悉歸之內帑。崇寧以後，廣搜利穴，榷賦益備。凡屬之提舉司者，謂之新坑冶，用常平息錢與剩利錢為本，金銀等物往往皆積之大觀庫，自蔡京始也。政和間，數罷數復，然告發之處，多壞民田，承買者立額重，或舊有今無而額不為損。
　　政和間，臣僚言諸路產鐵多，民資以為用而課息少，請仿茶、鹽法，榷而鬻之。於是戶部言："詳度官置爐冶，收鐵給引，召人通市。苗脈微者令民出息承買，以所收中賣於官，毋得私相貿易。"從之。
　　先是，元豐六年，京東漕臣吳居厚奏："徐、鄆、青等州歲制軍器及上供鐵之類數多，而徐州利國、萊蕪二監歲課鐵少不能給。請以鐵從官興煽，計所獲可多數倍。"詔從其請。自是，官榷其鐵，且造器用，以鬻於民，至元祐罷之。其後，大觀初，涇源幹當、皇城使裴絇上言："石河鐵冶令民自采煉，中賣於官，請禁民私相貿易。農具、器用之類，悉官為鑄造，其冶坊已成之物，皆以輸官而償其直。"乃詔毋得私相貿易如所奏，而農具、器用勿禁。於是官自賣鐵，唯許鑄〈釒寫〉戶市之。
　　欽宗靖康元年，諸路坑冶苗礦微，或舊有今無，悉令蠲損，凡民承買金銀並罷。
　　高宗建炎三年，詔："福建、廣南自崇寧以來，歲買上供銀數浩大，民力不堪，歲減三分之一。"
　　紹興七年，工部言："知臺州黃岩縣劉覺民乞依熙寧法，以金銀坑冶召百姓採取，自備物料烹煉，十分為率，官收二分，其八分許坑戶自便貨賣。江西運司相度，江州等處金銀坑冶亦乞依熙、豐法。"從之。
　　十四年，詔："見今坑冶立酌中課額，委提刑、轉運司不得別有抑勒，抱認虛數，令有力之家計囑倖免，切致下戶受弊。"
　　孝宗隆興二年，鑄錢司言，坑冶監官歲收買金及四千兩、銀及十萬兩、銅錫及四十萬斤、鉛及一百二十萬斤者，各轉一官；知、通、令、丞部內坑冶每年比租額增剩者，推賞有差。
　　寧宗嘉定十四年，臣僚言："產銅之地，莫盛於東南，如括蒼之銅廊、南算、孟春、黃渙峰、長拔、殿山、爐頭、山莊等處，諸暨之天富，永嘉之潮溪，信上之羅桐，浦城之因獎，尤溪之安仁、杜唐、洪面、子坑五十餘所，多系銅銀共產，大場月解淨銅萬計，小場不下數千，銀各不下千兩，為利甚博。至今雙瑞、西瑞、十二岩之坑出銀，繁澣、大定、永興等場銀鉛並產，興盛日久。又信之鉛山與處之銅廊皆是膽水，春夏如湯，以鐵投之，銅色立變浸銅，以生鐵煉成薄片，置膽水槽中浸漬數日，上生赤煤，取刮入爐，三煉成銅，大率用鐵二斤四兩，得銅一斤。淳熙元年七月指揮，信州鉛山場浸銅，每發二千斤為一綱，應副饒州永平監鼓鑄。夫以天地之間畀坑冶，而屬吏貪殘，積成蠹弊，諸處檢踏官吏大為民殃，有力之家悉務辭遜，遂至坑源廢絕，礦條湮閉。間有出備工本，為官開浚，元佃之家方施工用財，未享其利，而嘩徒誣脅，甚至黥配估籍，冤無所訴，此坑冶所以失陷也。"
