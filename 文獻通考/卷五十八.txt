●卷五十八　職官考十二

　　○樞密院
　　唐代宗永泰中，置內樞密使，始以宦者為之，初不置司局，但有屋三楹，貯文書而已。其職掌惟承受表奏於內中進呈，若人主有所處分，則宣付中書門下施行而已。永泰中，宦官董廷秀參掌樞密事。元和中，劉光琦、梁守謙為樞密使。長慶中，王守澄知樞密事。舊左、右軍容多入為樞密，亦無視事之廳。後僖、昭時，楊復恭、西門季元欲奪宰相權，乃於堂狀後帖黃，指揮公事，此其始也。後梁革唐世宦官之弊，開平元年，改樞密院為崇政院，命敬翔為使，始更用士人。其備顧問、參謀議於中則有之，未始專行事於外也。唐莊宗同光元年，復以崇政院為樞密院，命宰臣郭崇韜兼使，又置院使一人，然權侔宰相矣。晉天福中，以桑維翰知樞密院事；四年，廢樞密院以劉處謙兼樞密，奏議多不稱旨，及處謙丁內憂，遂廢其院。開運元年復置，以宰臣桑維翰兼使。周顯德六年，範質、王溥並參知樞密院事。
　　宋朝樞密院與中書對持文武二柄，號為"二府"。院在中書之北，印有"東院"、"西院"之文，而共為一院，但行東院印。建隆元年，以魏仁浦、吳興祚為樞密使，趙普為副使，周末闕副使，至是始置。太平興國四年，以石熙載為樞密直學士，以簽書院事，直學士六人，備顧問應對，然未嘗盡除，簽書之名始此。淳化三年，以張遜知院事，溫仲舒、寇準同知院事，同知院之名始此。治平中，以郭逵同簽書院事，同簽書之名始此。舊制，樞密院有使則置副使，有知院則置同知。如置知院，則當為副使者皆改同知；若置使，則同知復改為副使。熙寧元年，文彥博、呂公弼為使，韓絳、邵亢為副使。時陳升之三至樞府，神宗欲稍異其禮，乃以為知院，於是知院與使、副並置矣。元豐改官制，議者欲廢密院歸兵部。神宗曰："祖宗不以兵柄歸有司，故專命官統之，互相維制。"不從。然以密院聯職輔弼，非出使之名，乃定置知院、同知院二人，餘悉置。職事多所釐正，細務分隸六曹，專以兵機軍政為職，而契丹、國信、民兵、牧馬猶總領焉。中興初，有知院、同知院、簽樞、同簽樞，不置樞密使、副使。紹興七年，張魏公既薦秦檜，未欲其與己並，又以故相不可除他官，乃先白高宗降旨，以本兵之地事權宜重，特除樞密使。秦檜首復除樞使，王敏節副之；既而張、劉二將並除樞密使，岳飛副之，合典故矣。近歲張俊、汪徹、虞允文、王炎、王淮、周必大、王藺、趙汝愚繼除樞使，其副止稱同知，蓋相承之誤。
　　石林葉氏曰："梁改樞密院為崇政院，唐莊宗復舊名，遂改為樞密院直學士。至明宗時，安重誨為樞密使。明宗既不知書，而重誨又武人，故孔循始議置端明殿學士二人，專備顧問，以馮道、趙鳳為之，班翰林學士上，蓋樞密院職事官也。本朝樞密院官既備，學士之職浸廢，然猶會食樞密院。每文德殿視朝，則升殿侍立，亦不多除人。官制行，乃與職事皆為職名，為直學士之冠，不隸樞密院，升殿侍立，為樞密都承旨之任。每吏部尚書補外，除龍圖閣學士；戶部以下五曹，則除樞密直學士，相呼謂之'密學'。"
　　容齋洪氏《隨筆》曰："唐世樞密使專以內侍為之，與他使均稱內諸司，五代以來始參用士大夫，遂同執政。按《實錄》所載，景德二年三月元德皇后忌，中書、樞密院文武百官並赴相國寺行香。初，樞密院言：'舊例，國忌行香，惟密院使、副依內諸司例不赴，恐有虧恭恪。今欲每遇大忌日，與中書門下同赴行香。'從之。樞密使副、翰林樞密直學士並赴，自茲始也。然則樞密之同內諸司久矣。隆興以來，定朝臣四參之儀，自宰臣至於郎官、御史，皆班列殿庭拜舞，惟樞密立殿上不預，亦此意雲。"
　　按：樞密之名始於唐代宗寵任宦者，故置內樞密使，使之掌機密文書，如漢之中書謁者令是也。若內中處分，則令內樞密使宣付中書門下施行，則其權任己侔宰相。至僖、昭間，楊復恭、西門季元之徒遂至於視事行文書矣。昭宗天復元年，既誅劉季述，乃敕："近年宰相延英奏事，樞密院侍側，爭論紛然；既出，又稱上旨未允，復有改易，撓權亂政。自今並依大中舊制，俟宰相奏事畢，方得升殿承受公事。"蓋當時所謂樞密使者專橫如此。朱梁懲唐弊，不用宦者；然徒知宦者之不可用，而不知樞密院之不必存也，乃復改為崇政院，以敬翔為使。至後唐而復樞密院，郭崇韜、安重誨相繼領其事，皆腹心大臣，則是宰相之外復有宰相，三省之外復有一省矣。宋興，始以樞密與中書對持文武二柄，號稱"二府"。然後樞密院之設始專有職掌，不為贅疣。然祖宗時樞密院官雖曰掌兵，亦未嘗不兼任宰相之事。景德四年，中書命秘書丞楊士元通判鳳翔府，樞密院命之掌內香藥庫，兩府不相知，宣敕各下，乃詔："自今中書所行事關軍機及內職者，報樞密院；樞密院所行關民政及京朝官者，報中書。"是樞密院得以預除授之事也。又是年命宰臣王旦監修《兩朝正史》，知樞密王欽若陳堯叟、參知政事趙安仁並修國史，是樞密院可以預文史之事也。至慶曆以後，始以宰相兼樞密使，及元豐官制行，欲各主其名，遂不復兼。乃詔："釐其事大小，大事，三省與密院同議進呈畫旨，稱三省、樞密院同奉聖旨，三省官皆同簽書，付樞密院行之；小事，樞密院獨取旨，行訖關三省。每朝，三省、樞密先同對，樞密院退待於殿廬，三省始留，進呈三省事，退，樞密院再上，進呈，獨取旨，遂為定例。然熙寧初以司馬溫公為樞密副使，公以言新法不見聽，力辭，上使人謂之曰："樞密兵事也，官各有職，不當以他事辭。"其時文潞公亦在樞府，雖持正論，終不能抑新法之行。至哲宗初即位，蔡確為相，溫公為門下侍郎，章惇知樞密院。溫公欲復差役法，而確言："此大事，當與樞密院同議取旨。"惇果駁溫公所言。然則密院雖可以參謀三省之事，而又在所以委任之者如何。溫公、潞公當熙寧之時，與國論不合，則欲其專任本兵，不預他事。蔡確當元祐之初，欲引章惇以自助，則欲其共立異議，陰排正人。至紹聖以後，則兩府皆憸人附會紹述，更無異議，亦不復聞以文、馬之儔參錯其間矣。
　　○樞密使
　　五代置樞密使。
　　宋朝國初因之詳見《樞密院門》。建隆二年，以樞密副使、兵部侍郎趙普為檢校太保充樞密使，不帶正官自普始也。又以宣徽北院使李處榮為南院使兼樞密副使自五代以來，凡樞密院官皆文武參用，大中祥符七年，以王嗣宗、曹利用並為檢校太保、充樞密副使，亦不帶正官。開寶九年，以曹彬為樞密使，領忠武軍節度使，帶節度自此始也至道三年，以鎮國軍節度曹彬兼侍中充樞密使，彬自節鎮入罷旄鉞。太平興國六年，以樞密副使石熙載為戶部尚書、充樞密使，以文資正官充使，自此始也。大中祥符五年，以知樞密院王欽若、陳堯叟同中書門下平章事、充樞密使，儒臣為樞使、兼使相，自此始也。皇祐五年制，以樞密使高若訥為尚書左丞、觀文殿學士兼翰林侍讀學士、同群牧制置使。故事，罷樞密使當學士降麻，及若訥罷，但令舍人草詞，遂以為例。元豐官制行，罷使、副。紹興七年，詔："樞密，本兵之地，事權宜重。可依故事置樞密使、副使。"閏月，詔宰臣兼使；同月，詔樞使立班序立依宰相例。乾道五年，以虞允文為樞密使，立班、恩數並依宰臣。
　　○宰相兼樞密使
　　樞密使帶相印為樞相，自後唐始。
　　宋初，魏仁浦以宰相兼樞密使，後罷。慶曆二年，二邊用兵，富弼言："邊事系國安危。國初，範質、王溥以宰相兼知樞密事。今兵興，宜令宰相兼領。"仁宗然之，令中書同議樞密院事。呂夷簡為首相，曰："恐樞密謂臣奪權。"時諫官亦論宰相宜知兵事，遂降制以宰相判樞密院。或曰二府體均，判字太重，乃改為兼樞密使。建炎初置御營司，以宰相為之使。四年罷之，以其事歸樞密院機速房，以宰相範宗尹兼知樞密院。自慶曆後宰相不兼樞密者八十餘年，其兼自此始。紹興七年，令宰臣張浚兼樞密使，趙鼎、秦檜亦以左、右僕射兼。紹興二十五年，秦檜死，乃詔依祖宗故事，更不兼領。其後或兼或否，至開禧而宰臣兼使為永制矣。
　　○知樞密院
　　晉天福初，桑維翰以翰林學士、尚書禮部侍郎知樞密院事，知院之名始此。
　　宋初不置，淳化二年，樞使王顯出鎮，始以張遜知樞密院事。知樞密院、同知院，並正二品。知院掌佐天子執兵政，而同知院為之副。凡邊防軍務，常與三省分院稟奏，事幹體要，則宰相、執政官合奏《神宗正史　職官志》。元豐官制行，廢樞密使。政和未，鄧莘公官至少保，猶止為知院焉。中興初，宰相兼樞密只兼知院。
　　容齋洪氏《隨筆》曰："國朝樞密之名，其長為使，則其貳為副使；其長為知院，則其貳為同知院。如柴禹錫知院，向敏中同知；及曹彬為使，則敏中改副使。王繼英知院，王旦同知，繼馮拯、陳堯叟亦同知。及繼英為使，拯、堯叟乃改簽書院事，而恩例同副使。王欽若、陳堯叟知院，馬知節簽書。及王、陳為使，知節遷副使，其後知節知院，則任中正、周起同知。惟熙寧初，文彥博、呂公弼已為使，而陳升之過闕，留，王安石以升之曾再入樞府，遂除知院，知院與使並置，非故事也，安石之意以沮彥博耳。紹興以來，唯韓世忠、張浚為使，岳飛為副使。此後除使固多，而其貳只為同知，亦非故事也。又使班視宰相，而《乾道職制雜壓令》，副使反在同知之下。"又曰："趙汝愚初拜相，陳騤自參知政事除知樞密院，趙辭不受相印，乃改樞密使，而陳己供職累日，朝論謂兩樞長，又名稱不同為無典故。然熙寧間陳升之知樞密院，文彥博、呂公弼為使，乃知院與使並命故事也。"
　　○同知樞密院
　　五代有參知樞密院事。詳見《樞密院》
　　宋朝國初闕。淳化二年，王顯出鎮，張遜知樞密院事，始以溫仲舒、寇準同知院，同知之名自此始也。元豐官制行，廢使、副，存同知。紹興中，高宗以本兵之地，事權宜重，依祖宗故事置樞密使，而知院、同知院亦仍舊，由是並除。
　　○簽書樞密院同簽書院事
　　宋太平興國四年，石熙載以樞密直學士簽書院事，簽書之名自此始也。八年，張齊賢、王沔並以右諫議大夫簽書樞密院事。端拱元年，以內客省使楊守一為宣徽北院使、簽書密院事。景德三年，韓崇訓檢校太傅，馬知節為檢校太保，並簽樞密院事。天僖四年，以華州觀察使曹瑋為宣徽北院使、鎮國軍留後、簽書樞密院事，簽書兼藩鎮自此始也。元豐官制行，使副、簽書悉罷。元祐初，復置簽書樞密院事。初除皆帶密直，及罷政，乃拜端明殿學士。靖康初，李回首拜延康殿學士、簽書，延康今為端明，自是遂為故事。
　　樞密院舊無同簽書院事者，治平中，始以郭逵為之。簽書大抵以處資淺之人。若簽書一經親祠，方進同知及樞副。若武臣權預國政，只除同簽書。
　　容齋洪氏《隨筆》曰："樞密使、副使、知院事、同知院事、簽書、同簽書之別，雖品秩有高下，然均稱為樞密。明道中，王沂公自故相召為檢校太師、樞密使，李文定公為集賢相，以書迎之於國門，稱曰'樞密太師相公'，子家藏此帖。紹興五年，高宗車駕幸平江，過秀州，執政從行者四人，在前者傳呼'宰相'，趙忠簡也；次呼'樞密'，張魏公也，時為知院事；次呼'參政'，沈必先也；最後又呼'樞密'，則簽書權朝美雲。予為檢詳時，葉審言、黃繼道為長貳，亦同一稱。而二三十年以來，遂有知院、同知之目，初出於典謁、街卒之口，久而朝士亦然，名不雅古，莫此為甚。"
　　○都副承旨
　　五代有承旨、副承旨，以諸衛將軍充魏仁浦為樞密副承旨，周祖問屯兵之數及將校名氏，令取簿參視之。仁浦曰："臣悉能記之。"遂口占以對，無一差誤。
　　宋太平興國中，以楊守一充都承旨，都承旨自守一始也。是時都承旨、副承旨多用士人，真宗後稍稍遂用吏人。毆陽修建言請復舊制，不克行。熙寧二年，始以東上閤門使李評為樞密都承旨，李綬為之副，不用院吏而更用士人，自評始也《續會要》：初，評受命，文潞公為樞使，以舊制見，不為禮。評訴於上。命檢故事，不獲，乃詔都承旨、副承旨見樞密使、副，並如閤門使禮。熙寧五年，以尚書比部員外郎、集賢校理、同修起居注曾孝寬為起居舍人、充史館修撰、兼都承旨。先是或用士人，亦止於右職中選。用文館兼領，自孝寬始也。元豐三年，用張誠一為客省使、都承旨，自是都承復用武臣。元祐中，復以文臣帶待制充都承旨《哲宗職官志》。至崇寧以後，則專用武臣矣《四朝志》。紹興二年，權禮部侍郎趙子畫充徽猷閣待制、密院都承旨。自改官制後除文臣，自子畫始《中興系年錄》。建炎四年，高宗在會稽，以武臣辛宗道為都承旨，頗用事。紹興元年十二月，辛宗道既免，乃詔依元祐職制，置都承旨一員，並差兩制為之，然但聞一二人而已。淳熙中，王抃久用事，孝宗惡焉，遂復用士人。
　　○檢詳
　　檢詳之職古無之。宋熙寧四年，詔以編修《經武要略》官四人王存、陳侗、劉奉世、蘇液檢詳樞密院諸房文字，禮遇視中書檢正官。元豐三年，詔定置三員。及改官制，檢詳官尋罷。建炎三年，樞密院請依祖宗朝置檢詳諸房文字兩員，敘位在左右司之下。紹興二年，詔樞密院己置都承旨一員，減檢詳一員。樞密請置二員，從之。三十二年，詔樞密院諸房令檢詳書擬，從左右司請也。乾道二年，詔樞密院檢詳系掌朝廷機要文字，不許出謁及接見賓客，亦令遵兩省官施行。
　　○編修官
　　編修官古無之。慶曆四年，史館王洙、承旨單士寧編修例冊，編修之名自此始。熙寧二年，樞密院乞將祖宗以來法制所宜施行於久遠者，並與刪取大旨，著為畫一，及聖政釐革，檢尋本院文書，以次記錄。其事目：曰兵制，凡招揀、屯戍、訓練之類皆附焉；曰馬政，曰邊防，曰夷狄，曰屬國，曰守城，曰器械，曰捕盜，曰選材，曰責效，各以其事類相從，一如兵制，候編成策，仍於逐門各留空紙，以備書載將來處置事件。從之。詔以《經武要略》為名。熙寧三年，以館職王存、顧臨等同編《經武要略》，兼刪定諸房例冊。元祐四年，詔密院條例久未編修，又自官制後舊事例，他司所存者亦未刪正，命承旨司取索編修。以奉議郎蔡傞、宣德郎衛規充編修官。舊以四員為額，紹興兵興，裁省其半。三年，樞密請置檢詳二員，編修止存一員。後復編修官隨事置，無定員，以本院官兼者不入銜。
　　○宣徽院
　　唐置宣徽南、北院使，有副使宦者嚴季實、楊復恭皆嘗為之。梁因之，後唐省副使。院在樞密院北，二使共院而各設廳事。使各一人，以檢校官為之，或領節度及兩使留後，闕則樞密副使一人兼領。二使亦有兼樞密副使、簽書樞密院者。南院使資望比北院使稍優，然事皆通掌，只用南院印。掌總領內諸司及三班內侍之籍，郊祀、朝會、宴饗供帳之事，應內外進奉，悉檢視其名物。分掌四案，曰兵案，曰騎案，曰倉案，曰胄案。其吏史則有都句押官、前行、後行。其給使則有知客、押衙、道引、行首之屬。故事，與參知政事、樞密副使、同知樞密事以先後入敘位。
　　宋熙寧四年，詔位參知政事、樞密副使、同知樞密院下，著為令。九年，詔："今後遇以職事侍殿，或中書、樞密院合班問聖體及非次慶賀，並特敘二府班。"官制行，罷宣徽院，以職事分隸省、寺，而使號猶存。初，王拱辰治平中知宣徽院，神宗即位，拜太子少保，明年檢校太傅，改宣徽北院使，尋遷南院，立班序位視簽樞。元豐六年，拱辰除安武軍節度使，再任，自此遂罷使名不復除，獨太子少師張方平許依舊領南院使致仕。哲宗即位，始遷太子太保而罷使名。元祐三年，復置南、北院使，儀品恩數如舊制，在京人從視簽樞。六年，以馮京為南院使，而張方平亦復使名。中書舍人韓川言："祖宗設此官，禮均二府，以待勳舊，未嘗帶以致仕。且宣徽，武官也；宮保，文官也，不宜混並。"不聽。方平亦固辭不拜。七年，馮京亦以使致仕。紹聖三年，議者言官名雖復，而無所治之事，乃罷之。
　　按：樞密、宣徽院皆始於唐，然唐之《職官志》及《會要》略不言建置本末。蓋因肅、代以後，特設此官以處宦者，其初亦無甚司存職業，故史所不載。及其後宦者之勢日盛，則此二官日尊。及五代以來，至於宋朝，則皆以大臣為之。然樞密既專掌兵，事繁任重，故其官不可一日廢，而副貳屬官亦不容不備。宣徽位尊而事簡，故常以樞密院官兼之，或以待勳舊大臣之罷政者。及官制行，而事各有所隸，則愈覺贅疣，故遂廢罷雲。
　　○將軍總敘
　　三代之制，天子六軍，其將皆命卿，故《夏書》曰："大戰於甘，乃召六卿。"蓋古之天子寄軍政於六卿，居則以田，警則以戰，所謂入使治之，出使長之之義。其職在國則以比長、閭胥、族師、黨正、州長、鄉大夫為稱，在軍則以卒伍、司馬、將軍為號，所以異軍國之名。諸侯之制，大國三軍，次國二軍，小國一軍，其將亦命卿也。晉獻公初作二軍，公將上軍，未有其號，魏獻子、衛文子始有將軍之稱《左傳》曰："晉閻沒、女寬謂魏子曰：'豈將軍食之而有不足。'"注曰："獻子為中軍率，故謂之將軍。"又《禮記》曰："將軍文子之喪。"。自戰國置大將軍，周末又置前、後、左、右將軍。秦因之，位上卿，金印紫綬。漢興，置大將軍、驃騎將軍，位次丞相，車騎將軍、衛將軍、左右前後將軍，皆金印紫綬，位次上卿《後漢志》曰："漢將軍比公者四，謂大將軍、驃騎、車騎、衛將軍。"。掌京師兵衛、四夷屯警。孝武征閩越、東甌，又有伏波、樓船；及伐朝鮮、大宛，復置橫海、度遼、貳師。宣帝增以蒲類、破羌。權時之制，若此非一，亦不常設。光武中興，諸將軍皆稱大；及天下已定，武官悉省。四征興於漢代，四安、四平起於魏初。後漢有三鎮之稱，魏有鎮北之號。晉武帝重兵官，故軍校多選朝廷清重之士居之，置中軍將軍以統宿衛七軍。及五王作難，東海王越以頃興事皆由殿省，乃奏宿衛有侯爵者皆罷之。時殿中武官並封侯，由是出者略盡，皆涕泣而去。乃以東海國官領左右衛，以國兵宿衛。晉、宋以來，以領軍、護軍、左右二衛、驍騎、遊擊將軍，謂之六軍《宋輿服志》曰："驃騎、車騎，衛將軍及諸將軍加大者，皆金章紫綬，武冠，佩水蒼玉。諸軍司馬，銀章青綬，朝服武冠。"。其四安、四平、左、右、前、後、征虜等將軍及四中郎將，晉代荀羨、王胡之並居此官。宋、齊以來，唯處諸王素族無為者。齊以二衛、四軍、五校，驍騎、遊擊、積射、強弩、殿中員外、殿中武衛七將軍，殿中司馬左右及虎賁中郎將，冗從僕射，羽林監，武騎常侍謂之西省，而散騎為東省。梁武帝以將軍之名高下舛雜，命更加釐定，於是有司奏置一百二十五號將軍，以鎮衛、驃騎、車騎為二十四班，四征、四中為二十三班，八鎮為二十二班，八安為二十一班，四平、四翊為二十班，凡三十六號，為重號將軍。又有五德將軍忠勇、軍師、武臣、爪牙、龍騎、雲麾、鎮兵、翊師、宣惠、果毅、智威、仁威、勇威、信威、嚴威、智武、仁武、勇武、信武、嚴武是為五德將軍也，以班多者為貴。凡十品、二十四班。品取其盈數，班法氣候之數。制簿悉以大號居後，以為選法，自小遷大也。前史所記，以位得從公，故將軍之名次於臺槐之下。至是備其班品，敘於百官之外，凡一百二十五將軍。後魏將軍之名多矣，謂驃騎、軍騎、衛為三將軍；未年有八柱國大將軍，其中六人各督二大將軍，凡十二大將軍元贊、元育、元廓、侯莫陳順、宇文導、達奚武、李遠、豆盧寧、字文貴、賀蘭祥、楊忠、王雄等是也。又各分統開府二人，一開府領一軍兵，是為二十四軍，分掌禁旅，當爪牙禦侮之寄。自大統十六年以後，功臣位至柱國及大將軍者眾矣，咸是散秩，無復統御後周武帝三年，改諸軍軍士並為侍官。隋煬帝以左右翊衛、左右屯衛、左右御衛、左右候衛，凡十二衛，各置大將軍一人、將軍二人，以總府事每衛各置長史、錄事參軍、司倉、兵、騎、鎧等參軍員。軍人總名衛士，蓋魏、周十二大將軍之遺制。唐武德初，秦王既平王世充及竇建德，高祖以秦王功殊今古，自昔位號不足以為稱，乃特置天策上將軍以拜焉，位在王公上。及升儲宮，遂廢天策府。二年七月，高祖以天下未定，事資武力，將舉關中之眾以臨四方，乃置十二軍，分關中諸府以隸焉以萬年道為參旗軍，長安道為鼓旗軍，富平道為元戈軍，醴泉道為丹鉞軍，同州道為羽林軍，華州道為騎官軍，寧州道為折威軍，岐州道為平道軍，豳州道為招搖軍，麟州道為苑遊軍，涇州道為天紀軍，宜州道為天節軍。每軍將一人，副一人，取威名素重者為之楊恭仁、劉弘基、長孫順德等為其將，督耕戰之備。自是士馬強勁，無敵於天下。五年省。七年，以突厥寇掠，復置十二軍，後又省之。其後定製，有左右衛、左右驍、左右武、左右威、左右領軍、左右金吾、左右監門、左右千牛、凡十六衛，大將軍各一人左右衛及左右金吾總謂之四衛，其餘謂之雜衛，將軍總三十人左、右千牛衛將軍各一人，餘衛各二人。左右羽林、左右龍武、左右神武六軍，大將軍各一人，將軍各三人，皆有衛署。其驃騎、輔國、鎮軍、冠軍四大將軍，雲麾、勇武、壯武、宣威、明威、定遠、寧遠、遊騎、遊擊等九將軍，並為五品以上武散官。先天二年正月十日詔："往者衛士計戶取充使，二十一八幕，六十齣軍，既憚劬勞，咸欲避匿。今改取二十五以上充，十五年即放出。頻經征鎮者，十年放出。自今已後，羽林、飛騎先於衛士中簡擇。"開元六年，始詔折沖府兵每六歲一簡。自高宗、武后時，天下久不用兵，府兵之法浸壞，番役更代多不以時，衛士稍稍去匿，至是益耗散，宿衛不能給，宰相張說乃請一切募士宿衛。十一年，取京兆、蒲、同、岐、華府兵及白丁，而益以潞州長從兵，共二十萬，號長從宿衛，歲一番，命左丞蕭嵩與州刺史共選之。明年更號曰纊騎也。肅宗以後，有左、右神策軍，各置大將軍一人，統軍各二人，將軍各四人。後唐長興三年，敕："衛軍神威、雄威及魏府廣捷以下指揮，宜改為左右羽林，置四十指揮；每十指揮立為一軍，每一軍置都指揮使一人，兼分為左右廂。"應順元年，改左右羽林四十指揮為嚴衛左右軍，龍武、神武四十指揮為捧聖左右軍。清泰元年，改捧聖馬軍為彰聖左右軍，嚴衛步軍為寧衛左右軍。
　　宋朝承前代之制，有左右金吾衛、左右衛上將軍，左右驍衛、屯衛、領軍衛、監門衛、千牛衛上將軍，諸衛大將軍，諸衛將軍，並為環衛官，無定員，皆命宗室為之，亦為武臣之贈典。大將軍以下，又為武臣責降散官。政和中，改武臣官制，而環衛如故，蓋雖有四十八階，別無所領故也。至於禁旅，則有殿前司都副指揮使、侍衛步軍馬軍都副指揮總之。孝宗時，始令節度使領左、右金吾衛上將軍，承宣使領左、右衛上將軍，在內則兼帶，在外不帶。
　　○左右衛並親衛
　　漢京師有南、北軍，掌理禁衛南軍若唐諸衛，北軍若唐羽林等軍。周勃馳入北軍是也。初有衛將軍，魏末晉文王又置中衛將軍。武帝受禪，分中衛為左、右衛將軍以羊琇為左，趙序為右，並置佐吏，皆掌宿衛營兵，銀章青綬，武冠，絳朝服，佩水蒼玉。宋、齊謂之二衛，各領營兵，每暮一人宿直。後增二衛儀從為九十人。陳因之。後魏永光初，又增置左、右衛將軍各二人。北齊二人，分掌左右廂所，主朱華閣以外，各武衛將軍二人貳之。隋初，左、右衛大將軍各一人，將軍各二人，又各統親衛。煬帝改左、右衛為左、右翊衛又加置親衛，並領勳武三衛。煬帝改三衛為三侍，非翊衛府皆無三侍，其所領軍士名為驍騎。唐復為左、右衛，大將軍各一人掌宮掖禁御，督攝隊伍，將軍各二人貳大將軍事。
　　宋有左右衛上將軍、大將軍、將軍、中郎將、郎將，並為環衛官，無定員，皆命宗室為之，亦為武臣之贈。自大將軍以下，又為武臣責降散官。
　　長史左、右衛各一人。晉武帝置左、右衛，各有長史、司馬。東晉省長史。曆宋、齊、梁、陳、後魏、北齊並同。隋左右衛各置長史一人。唐因之。
　　錄事參軍左、右衛各一人。東晉元帝初為鎮東大將軍，置錄事參軍，自後無聞。梁皇弟、皇子府內有錄事參軍及錄事參軍各一人。後魏二大公府及第一、第二、第三品將軍府，及始蕃王、二蕃王、三蕃王府，各有錄事參軍官。北齊因之。隋左、右衛府各有錄事參軍一人。唐因之。
　　倉曹參軍左、右衛各二人。東晉元帝為鎮東大將軍，有倉曹參軍。宋武帝相府亦置。後魏與錄事參軍同置。北齊因之。隋左、右衛府各有倉曹參軍一人。唐因之，置二人。
　　兵曹參軍左、右衛各二人。歷代皆與倉曹同置。
　　騎曹參軍左、右衛各一人。魏司馬景王為大將軍，有騎兵掾。宋武帝為相，有騎兵參軍。隋左、右衛府有騎兵參軍。唐初因之，其後改為騎曹。
　　胄曹參軍左、右衛各一人。東晉元帝為鎮東大將軍，有鎧曹參軍。宋武帝為相亦有之。齊有左、右鎧曹各一人。隋左、右衛府有鎧曹行參軍事一人。唐因之。長安初改為胄曹，神武初復為鎧曹，開元初復為胄曹。凡自十六衛及東宮十率府錄事及兵、倉、騎、胄等曹參軍，通謂之衛佐，並為美職。漢、魏以來，諸將軍有長史以下官屬；及唐諸衛所置；蓋亦因其舊號，考其資位，則全校微矣。其下諸衛官屬並同。
　　左、右親衛中郎將府中郎將之名，秦、漢以來有之。隋每衛各置開府一員以統之。唐武德七年，改開府為中郎將。親衛為一府，勳衛、翊衛各為一府。中郎將各一人，掌領校尉以下宿衛，總判府事。唐武德七年，改親衛驃騎將軍為之，其勳、翊二衛亦然。左右郎將一人。隋備身府置左、右郎將。唐因其名，武德七年，改親衛車騎將軍為之，其勳衛、翊衛亦然。掌二中郎將之職。錄事參軍一人，掌受府事。兵曹參軍一人，掌判府事。校尉五人。
　　○左右驍衛
　　漢有驍衛將軍，謂之雜號將軍。武帝以李廣為之，後省。後漢初，改屯衛為驍騎。魏置為中軍。晉領營兵，兼統宿衛。梁以來，其任愈重。天監六年，置左、右驍騎，領朱衣直閤，並給儀從。北徐州刺史昌義之首為此職。出則羽儀清道，入則與二衛通直，臨軒則升殿夾侍。改舊驍騎曰雲騎。陳有左、右驍騎及雲騎。後魏、北齊並有驍騎將軍之職。後周有左、右驍騎率上士。隋開皇十八年，置備身府。煬帝即位，改左、右備身府為左、右驍衛府，所領軍士名曰豹騎，其備身府又別置焉。唐因隋，置左、右驍衛府，龍朔二年，去"府"字。光宅元年，改左、右驍衛為左、右武威。神龍元年復舊。大將軍各一人，所掌與左、右衛同；將軍各二人以副之領官屬並隋置，唐因之，同左、右衛。
　　宋制見《總序》。
　　○左右武衛
　　後漢末，曹公為丞相，有武衛營。及魏文帝，乃置武衛將軍，以主禁旅。晉、宋、齊、梁、陳隋又有建武、奮武、廣武等將軍。至隋，采諸武之名，置左右武衛大將軍一人，將軍各二人，以總府事。煬帝改所領軍士名熊渠。唐光宅元年，改為左右鷹揚衛。神龍元年，復為武衛。其制與隋同，所掌如左右衛領官屬並隋置，唐因之，同左、右衛。
　　宋制見《總序》。
　　○左右威衛
　　隋初有領軍府，煬帝改為左、右屯衛。唐因之。貞觀十二年，左右屯衛始置飛騎，出遊幸即衣五色袍，乘六閑馬，賜猛獸衣韉而從焉。龍朔二年，改左、右屯衛為左、右威衛，而別置左、右屯營，亦有大將軍等官尋改左右屯營為羽林。光宅元年，改威衛為豹韜衛。神龍元年復舊。所掌如左、右衛領官屬並隋置，唐因之，同左、右衛。龍朔二年，左、右威衛舊官之員外，各置錄事參軍一人，府三人，史四人，並隸左、右羽林軍，統本司事。
　　○左右領軍衛
　　初，魏武為漢丞相，相府自置領軍，非漢官也。建安十二年，改為中領軍，以史渙為之，與護軍韓浩皆領禁兵。文帝受漢禪，始置領軍將軍，以曹休為之，主五校，中壘、武衛三營。晉武帝初省，使中軍將軍羊祜統二衛、前、後、左、右、驍騎七軍營兵，即領軍之任也。祜遷罷，復置北軍中候。懷帝永嘉中，改中軍為中領軍。元帝永昌元年，復改曰北軍中候，尋復為領軍。成帝時，復以為中候，而陶侃居之。尋復為領軍。魏晉領、護皆金章紫綬，中領、中護銀章青綬，武冠，絳朝服，佩水蒼玉晉郤鑒、庾亮、紀瞻、卞壼、陸曄、褚翼、王彪之、會稽王道子、沈嘉、武陵王遵、孔安國、謝鯤等並為領軍。宋置領軍將軍一人，掌內軍；護軍將軍一人，掌外軍。齊有領軍及中領軍。梁領軍將軍管天下兵要，謂之禁司，與左、右僕射為一流，中領軍與吏部尚書為一流。陳因之。後魏有領軍、護軍二職若侍臣帶者加"中"，又有領軍將軍、護軍將軍，二軍與領、護不並置。北齊領軍府，凡禁衛官皆主之，以高歸彥為領軍大將軍，領軍加"大"自歸彥始。隋有左、右領軍府，各掌十二軍籍帳、差科、辭訟之事。不置將軍，惟有長史、司馬、諸曹掾屬等官。煬帝改領軍為左、右屯衛即唐左、右威衛。唐復采舊名，列置領軍衛，分為左、右。龍朔二年，改為左、右戎衛，咸亨元年復舊。光宅元年，改為左、右玉鈐衛，神龍元年復舊。各置大將軍一人，掌宮掖禁備，督攝隊伍，與左、右諸衛同，將軍各二人以副之長史，齊、梁、陳並有之。北齊有長史、司馬。隋置錄事以下諸曹。唐因之，同左、右衛。
　　宋為環衛官，無定員，無職事，皆命宗室為之詳見《總敘》。靖康元年，御史中丞陳過庭言："請遵藝祖開寶初罷諸節度使歸環衛故事。"於是節度使錢景臻等並為左、右金吾衛上將軍。孝宗隆興初，詔學士院討論環衛官制，欲參酌祖宗時及唐太宗制。如節度使則領左、右金吾衛上將軍，承宣使則領左、右衛上將軍，在內則兼帶，在外則不帶；正任為上將軍，遙郡為大將軍；正使為將軍，副使為中郎將；使臣以下為左、右郎將。通以十員為額。宗室不在此例。餘管軍則解，或領閤門、皇城之類則仍帶，雖戚裏子弟，非戰功不除。上謂宰相，謂欲以此儲將才，重環衛如文臣儲才於館閣也。
　　○左右金吾衛
　　秦有中尉，掌徼循京師。如淳曰："所謂遊徼，徼循禁備盜賊也。"顏師古曰："徼謂遮繞。"漢武帝太初元年，更名執金吾，顏師古曰："金吾，鳥名也。按《起居注》天子出，職主先導，以御非常，故執此鳥之象，因以名官。"緹騎二百人緹騎無秩，比史食俸，五百二十人，輿服導從，光生滿路，群僚之中，斯最壯矣光武微時歎曰："仕宦當為執金吾。"。舊掌京師盜賊，考按疑事。後漢掌宮外戒，司非常水火之事衛尉巡行宮內，金吾徼巡宮外，相為表裏，以擒奸捕猾。月三繞行宮外，及主兵器。自中興，但專徼循，不與他政。魏武秉政，復為中尉。晉初罷。直至後周置武環率、武候率下大夫各二人。隋置左、右武候府大將軍一人，將軍三人，掌車駕出入，先驅後殿，晝巡夜察，執捕奸非，烽候道路水草所宜，巡狩師田則掌其營禁。煬帝大業三年，改為左、右武候衛，所領軍士名佽飛《漢百官表》曰："漢有左武右，武帝太初元年，更名佽飛，掌弋射屬少府。光武省之。隋氏采舊名。唐初又為左、右武候府。龍朔二年，改為左、右金吾衛，置大將軍一人，所掌與隋同，將軍二人副其事領官屬，並隋置，唐因之。
　　宋制，見《左右領軍衛門》。
　　○左右監門衛
　　隋初有左、右監門府將軍各一人，掌宮殿門禁及守衛事。各執郎將二人，校尉、直長各三十人有長史、司馬、錄事及倉、兵二曹參軍、鎧曹行參軍各一人。二漢有城門校尉，掌京師城門屯兵，非唐時任，煬帝改將軍為郎將，各一人，正四品，置官屬並同備身府。唐左、右監門府置大將軍、中郎將等官。龍朔二年，改府為衛，大將軍各一人，所掌與隋同，將軍各二人以副之。中郎將各四人，分掌諸門，以時巡檢領官屬，並隋置，唐因之。
　　宋制見總敘。
　　○左右千牛衛
　　千牛，刀名。後魏有千牛備身，掌執御刀，因以名職謝綽《宋拾遺》：有千牛刀，即人君防身刀也。齊尚書楊玉夫取千牛刀殺蒼梧王是也。其義蓋取《莊子》云："庖丁解牛十九年，所割者數千牛，而刀刃若發於硎。"因以為備身刀名。北齊千牛備身屬左、右將軍。隋有左右領左右府，大將軍一人，將軍二人，掌侍衛左右，供御兵仗。領千牛備身十二人，掌執千牛刀。備身左、右十二人，掌供御刀箭。備身十六人，掌宿衛侍從左右置長史、司馬、錄事，及倉、兵二曹參軍事，鎧曹行參軍。煬帝改左右領左右府為左右備身府，置備身郎將等官。唐貞觀中，復為左右領左右府。顯慶五年，始置左、右千牛府。龍朔二年，改左右千牛府為左右奉宸衛，後改為左、右千牛衛。神龍二年，各置大將軍一人，所掌與隋同，總判衛事，將軍各一人以副之。中郎將各一人，通判衛事領官屬，即隋左右領左右府長史以下，唐改之。左右千牛備身各十二人，掌執御刀宿衛侍從皆以高蔭子弟年少姿容美麗者補之，為貴胄起家之良選。備身左右十二人執御刀弓箭宿衛侍從，省備身各一百人掌宿衛侍從。
　　宋制見《總敘》。
　　○左右羽林衛
　　漢武太初元年，初置建章營騎，後更名羽林騎象天文羽林星，主車騎也。宣帝令中郎將、騎都尉監羽林，謂之羽林中郎將，領郎百人，謂之羽林郎。選隴西、漢陽、安定、北地、西河、上郡良家子便弓馬者以為之。一名岩郎《後漢志》曰："言從遊獵，還宿殿階岩下室中，故號岩郎。"。又置羽林左、右監《後漢志》曰："羽林左監一人，主羽林左騎；羽林右監一人，主羽林右騎，皆六百石。"，取從軍死事之子孫，養之羽林，官教以五兵，號曰羽林孤兒。光武中興，以所征伐士勞苦者為之。其後復簡五營高手，別為左、右監。羽林父死子繼，與虎賁同，所居之處謂之寺延熹六年，減虎賁、羽林住寺不任事者半俸。二漢並屬光祿勳後漢竇固、鄧彪並為羽林。魏羽林左、右監與漢同夏侯元為右，枑範為左。晉罷羽林中郎將，又省一監，置一監而已。哀帝省。宋武帝永初初，復置江右領營兵，江左無復營兵。羽林監及虎賁中郎將並銅印墨綬，武冠，絳朝服；其在陛列，則鶡尾冠鶡鳥每鬥死不止，絳紗縠單衣。江左不服著鶡冠。齊因之。後魏有羽林監。北齊置監十五人。後周有左右羽林率，屬大司馬。隋煬帝改左、右領軍為左、右屯衛，所領兵為羽林。唐貞觀十二年，於元武門置左、右屯營，以諸衛將軍領之，其兵名曰飛騎。又於飛騎中簡材力驍捷善戰者，號為百騎，扈從遊幸則衣五色袍，乘六閑馬，賜猛獸衣韉。龍朔二年，改左、右屯營為左、右羽林軍。武太后臨朝，永昌元年改百騎為千騎，天授中改軍為衛。中宗景龍元年，改千騎為萬騎。大將軍一人大足元年，左、右羽林衛各增置將軍一人，所掌與左右衛同，將軍各三人以副之領官屬並唐置。
　　○左右龍武軍左右神武軍附
　　唐初有禁兵，號為百騎，屬羽林。永昌元年，改羽林百騎為千騎。景龍元年，改千騎為萬騎，仍分為左、右營。開元二十六年，析羽林軍置左、右龍武軍，以左、右萬騎營隸焉。官屬並唐置。至德中，分置左、右神武軍，各置官屬，如羽林之制。
　　○左右神策軍
　　唐上元中，以北衙軍使衛伯玉為神策軍節度使鎮陝州，中使魚朝恩為觀軍容使監其軍。初，哥舒翰破吐蕃臨洮西之磨環川，即其地置神策軍，以成如僊為軍使。及安祿山反，如僊以伯玉將兵千人赴難，伯玉與朝恩皆屯於陝。時邊土陷蹙，神策故地淪沒，即詔伯玉所部兵號"神策軍"，以伯玉為節度使，與陝州節度使郭英義皆鎮陝。其後伯玉罷，以英義兼神策軍節度。英義入為僕射，軍遂統於觀軍容使。廣德元年，代宗避吐蕃幸陝，朝恩舉在陝兵與神策軍迎扈，悉號神策軍，天子幸其營。京師平，朝恩遂以軍歸禁中，自將之，然尚未與北軍齒也南衙諸衛兵，北衙禁軍。永泰元年，吐蕃復入寇，朝恩又以神策軍屯苑中。自是浸盛，分為左、右廂，勢居北軍右，遂為天子禁軍，非他司比。朝恩領之，又請以京兆之好畤、鳳翔之麟遊、普潤皆隸神策軍。明年，又以興平、武功、天興隸之。及朝恩罪誅，以劉希暹代為神策軍使。希暹復得罪，以朝恩舊校王駕鶴代將。德宗即位，以白志貞代之。及李希烈反，河北盜起，數出禁軍征伐，神策之士多鬥死者，下詔募兵，而志貞陰以市人補之，名隸籍而身居市肆。及涇卒潰變，皆戢伏不出，帝遂出奔。及志貞流貶，神策都虞候李晟與其軍之他將皆自飛狐道西赴難，遂為神策行營節度，屯渭北，軍遂振。貞元二年，改神策左、右廂為左、右神策軍，特置句當左、右神策軍，以寵宦者，而益置大將軍以下。又令左、右神策軍皆加將軍二員，以待諸道大將有功者。其後，京畿之西多以神策軍鎮之。以竇文場、霍仙鳴為左、右神策護軍中尉。又詔左、右神策置統軍，以崇親衛。時邊兵衣饟多不贍，而神策軍廩賜贏三倍，繇是諸將多請遙隸神策軍，往往稱神策行營，皆內統於中人矣。順宗即位，王叔文用事，欲取神策兵柄，以奪宦者權而不克。元和時，廢左右神武、左右神威軍，以吳兵騎分隸左、右神策軍。及僖宗幸蜀，田令孜募神策新軍為五十四都，離為十軍。令孜自為左、右神策十軍兼十二衛觀軍容使肅宗以後，營衛惟羽林、龍武、神武、神策、神威最盛，皆隸北軍，亦名左右十軍，以左、右神策大將軍為左、右神策諸都指揮使，諸都又領以都將，亦曰"都頭"。景福二年，昭宗以藩臣跋扈，天子孤弱，議以宗室典禁兵。及伐李茂貞，乃用嗣覃王允為京西招討使，神策諸軍五十四軍悉隸之，屯興平。已而兵自潰，茂貞逼京師，又與王行瑜、韓建連兵犯闕，天子為之斬中尉，殺宰相，乃去。後又詔諸王閱親軍，收拾神策亡散，得數萬，置殿後四軍，嗣覃王允與嗣延王戒丕將之。茂貞再犯京師，覃王戰敗，昭宗幸華州。明年，韓建畏諸王有兵請，皆歸十六宅，於是四軍二萬餘人皆罷。又請誅都頭李筠，遂殺十一王。及還長安，左、右神策軍稍復置之，以六十人為定。是歲，左、右神策中尉劉季述等廢帝，幽之。季述等誅，而昭宗召朱全忠兵入誅宦官。宦官覺，劫天子幸鳳翔。全忠圍之歲餘，天子乃誅中尉韓全誨等，以解梁兵，乃還長安。於是悉誅宦官，而神策左、右軍繇此廢矣。諸司悉歸尚書省郎官，兩軍兵皆隸六軍，而以崔允判六軍十二衛事。六軍者，左右龍武、神武、羽林，其名存而已。自是軍司以宰相領。
　　按：《通典》敘唐十六衛建置官將之事詳矣，而左、右神策軍獨闕焉，蓋杜公所言多至德、天寶以前事，而神策雖萌芽於肅、代之時，實磐固於德宗幸奉天之後。其初也，則劫制天子，專擅策立；而其末也，則外召賊臣，覆亡宗社。蓋唐自中葉以後，強藩擅兵，禁衛寡弱，而其僅存者復為神策所並，視同中人之私屬。至昭宗之時，外不足以定寇，而內徒以脅君，逮中人誅，神策廢，而唐遂亡矣。《新史　職官志》亦以神策大將軍敘於諸衛之後，但不言其興廢之本末，故摭史傳所言以補之。
　　○殿前司
　　都指揮使、副都指揮使、都虞候、副都虞候，掌殿前諸班直及步騎諸指揮之名籍及訓練之政。
　　宋初有都點檢、副都點檢之名，在都指揮使之上，後不復置。入則侍衛殿陛，出則扈從乘輿，大禮則提點編排，整肅禁衛鹵簿儀仗，掌宿衛之事。都指揮使以節度為之，而副都指揮使、都虞候以刺史以上充，資序淺則主管本司公事，馬步軍亦如之。備則通治，闕則互攝。凡軍事皆行以法，而治其獄訟，若情不中法，則稟奏聽旨。騎軍有殿前指揮使、內殿直、散員、散指揮、散都頭、散祗候、金鎗班、東西班、散直、鈞容直及捧日以下諸軍指揮。步軍有御龍直、骨朵子直、弓箭弩直及天武以下諸軍指揮。諸班有都虞候、都虞候指揮使、諸知、副都知、押班。御龍諸直有四直都虞候，本直各有都虞候、指揮使、副指揮使、都頭、副都頭、十將、將虞候。騎軍、步軍有捧日、天武左右四廂都指揮使，捧日、天武左右廂各有都指揮使。每軍有都指揮使、都虞候，每指揮有指揮使、副指揮使，每都有軍使、副兵馬使、十將、將虞侯、承局、押官，各以其職隸於殿前司。政和四年，詔："殿前都指揮使在節度使之上，副都指揮使在正任承宣使之上，殿前都虞候在正任防禦使之上。"中興後，都指揮使、副都指揮使間虛不除，則以主管殿前司一員任其事。其屬有幹辨公事、主管禁衛二員，準備差遣、準備差使、點檢醫藥飯食各一員，書寫機宜文字一員。本司掌諸班直禁旅扈衛之事，捧日、天武四廂隸焉。訓齊其眾，振飭其藝，通輪內宿，並宿衛親兵並聽節制。其下有統制、統領、將佐等分任其事。凡諸軍班功賞、轉補、行門拍試、換官，閱日排連以詔於上；諸殿侍差使年滿出職，抵應參班，核其名籍；以時教閱，則謹鞍馬、軍器、衣甲之出入；軍兵有獄訟，則以法鞫治。初，渡江草創，三衙之制未備，稍稍招集，填置三帥，資淺者，各有主管某司公事之稱。又別置御營司，擢王淵為都統制。其後外州駐劄，又有御前諸軍都統制之名。又併入神武軍，以舊統制、統領改充殿前統制、統領官。
　　石林葉氏曰："殿前司與侍衛司馬軍、步軍為三衙，其實兩司。而侍衛司都指揮使外，又置馬、步軍都指揮使耳。殿前司亦參馬、步軍，而總於都指揮使，故殿前司都指揮使、副都虞候，侍衛親軍都指揮使、副都虞候與馬軍步軍都指揮使、副使虞候，兩司三衛合十二員，分天下兵而領之。此祖宗制兵之大要也。始唐制有十二衛兵，後又有六軍。十二衛兵為南衙，漢之南軍也；六軍為北衙，漢之北軍也。末年常以大臣一人總之，如崔允判六軍十二衛是也。都指揮使本方鎮軍校之名，自梁起宣武軍，乃以其鎮兵因仍舊號，置在京馬步軍都指揮使而自將之。蓋於唐六軍諸衛之外，別為私兵。至後唐明宗，遂改為侍衛親軍，以康義誠為馬步軍都指揮使，秦王從榮以河南尹為大元帥典六軍，此侍衛司所從始也。及從榮以六軍反入宮，義誠顧望不出兵，而侍衛馬軍都指揮使朱弘實擊之，其後遂不廢。殿前軍起於周世宗，是時太祖為殿前司都虞候。初詔天下選募壯士送京師，命太祖擇其武藝精高者為殿前諸班，而置都檢點，位都指揮使上。太祖實由此受禪，見於《國史》。毆陽文忠公為《五代史》，號精詳，乃雲不知所始，蓋考之未詳也。自有兩司，六軍諸衛漸廢，今但有其名。則兩司不獨為親軍而已，天下之兵柄皆在焉。其權雖重，而軍政號令則在樞密院，與漢、周之間史弘肇之徒為之者異矣。此祖宗之微意，非前世所可及也。"熙寧九年，殿前都指揮郝質言，往軍器監與判監劉奉世會議軍器，上批："殿前、馬、步三帥，朝廷待遇，禮繼二府，事體至重，寺、監小官豈可呼召？自今止令移文定議。"
　　沈氏《筆談》曰："三衙內中見宰執，皆橫杖於文德殿後，立廊階下唱喏，宰相出，立階揖之。外遇從官於通衢皆避焉，此禮久廢。惟內中橫杖之禮，至今不廢。"
　　毆陽氏《歸田錄》曰："寶元、康定之間，予自貶所還京，見王君貺初作舍人，餘時在坐，見都知、押班殿前馬步軍聯騎立門外，呈榜稱"不敢求見"，舍人遣人謝之而去。慶曆三年，餘作舍人，三衙軍相逢而斂馬駐立，前呵者傳聲"太尉立馬"，急遣人謝之，比舍人馬過，然後敢行。後餘官於外十年而還，遂入翰林。與學士相逢，分道而過，更無斂避之禮，蓋兩制漸輕，三衙漸重。"
　　洪邁《論三衙軍制劄子》："臣仰惟陛下天資神武，留意治軍，將士感恩用命，非復前比。然臣區區管見，獨以為猶有可議者，軍制不立，名位不正是也。請以祖宗之制大略論之，三衙軍職之大者凡八等：除都指揮使或不常置外，曰殿前副都指揮使、馬軍副都指揮使、步軍副都指揮使，曰殿前都虞候、馬軍都虞候、步軍都虞候，曰捧日、天武四廂都指揮使，龍、神衛四廂都指揮使。秩秩有序，若登梯然，不可一級輒廢。一成有闕，即以功次遞遷。降此而下，則分營、分廂，各置都、副指揮使，如捧日左廂第一軍都指揮使、天武右廂第二軍都指揮使之類。邊境有事，命將討捕，則旋立總管、鈐轄、都監之名，使各將其所部以出，事己則復初。二百年之間，累聖相承，皆用此術，以制軍詰禁。自南渡以後，觸事草創，於是三帥之資淺者始有主管某司公事之稱，而都虞候以下不復設置。乃以天子宿衛虎士而與在外諸軍同其名號，以統制、統領為之長，又使遙帶外路總管、鈐轄之名。考之舊制則非法，稽之事體則非是。以陛下聖明，能知人善任，使所謂爪牙之士，豈無數十人以待用者？若法祖宗之制，正三衙之名，改諸軍為諸廂，改統制以下為都虞候、指揮使，使宿衛之職預有差等，士卒之心明有所系，異時拜將，必無一軍皆驚之舉。於以銷壓未萌，循名責實，則環衛將軍雖不置可也。如蒙聖慈或以為然，乞下樞密討論故實，圖議其當，恐或可以少贊陛下布昭聖武之意。茲事體大，願陛下深念之。"
　　○侍衛馬軍司
　　馬軍都指揮使一人，以節度使充。副都指揮使、都虞候皆無定員，副都指揮使以觀察使以上充，都虞候以防禦使以上充。掌騎兵之名籍及訓練之政令。所領馬軍，自龍衛而下有左右四廂都指揮使，龍衛左右廂各有都指揮使。每軍有都指揮使、都虞候，每指揮有指揮使、副指揮使，每都有軍使、副兵馬使、十將、將虞候、承局、押官，各以其職隸於馬軍司。中興後，常出戍建康。所設官屬如殿前司。
　　○侍衛步軍司
　　掌步軍之政令，凡出入扈衛、守宿以奉上，開收閱習、轉補以勵下。所設官置屬及所領步軍，自神衛而下左右四廂如馬軍司。
　　○知閤門事
　　即古者擯相之職也。《周禮》大行人掌九儀及賓客之位。漢有通事舍人。
　　宋朝橫班有內客省使、客省使崇政殿受朝，則升東階侍立。掌四方進奉及四夷朝貢、牧伯朝覲酒饌饔餼，宰相、近臣、禁衛將校節儀，諸州進奉賜物回詔之事、引進使、四方館使唐四方館以通事舍人判，隸中書省。石晉始有，為卿監專掌判館者。皇朝初以檢校官判館。淳熙四年，改置使名。掌文武官正衙見謝辭、國忌賜香，諸道月旦正至章表，郊祀朝會，蕃官、貢舉人、進奉使、京官、致仕官、道釋、父老陪位之事、東上閤門使、西上閤門使凡取稟旨命、供奉乘輿、朝會遊宴及贊導三公、群臣、蕃國朝見、辭謝，糾彈失儀之事，使、副專之。舍人以下名通班贊名而已。其供職於內者，多用國戚世族，號為華要，禮均侍從。政和官制，橫班使、副之名既改為大夫，而其職任則命內外官知焉。其後所除，總名知閤門事，仍兼客省、四方館之職焉。靖康元年，詔閤門並立員額監察御史胡舜陟奏："閤門之職，祖宗所重，宣贊不過三、五人。熙寧間，通事舍人十三員，祗候、看班祗候六人，當時議者猶以為多。今舍人一百八員，祗候七十六員，看班四員，內免職者二百三員，由宦侍恩倖以求財。朱鷥缸詠"賣尤多，富商豪子往往得之。真宗時，諸王夫人因聖節乞補閤門，帝曰：'此職非可以恩澤授。'不許。神宗即位之初，用宮邸直省官郭昭選為閤門祗候，司馬光言：'此祖宗以畜養賢才，在文臣為館職。'其重如此。今豈可賣以求財，乞賜裁省。"故有是詔。紹興元年，上以宋籛孫藩邸舊人，稍習儀注，命轉行橫行一官，主管閤門。紹興五年，詔右武大夫以上並稱知閤門事，兼客省、四方館事，官未至者即稱同知閤門事、同兼客省四方館事，以除授為序，稱同知者在知閤門之下。
　　○同知閤門事
　　宋朝東、西上閤門副使雖無定員，然選任不及疏遠，而所置常少於正使之數。政和官制，以左武、右武郎易二閤副使，而閤門事乃命橫行知焉。則同知之職乃昔時所謂副使也。
　　○閤門宣贊舍人閤門祗
　　故事，閤門無通事舍人，而通事舍人沿唐制，自隸中書省，如抽赴閤門並稱閤門祗候其後直授閤門通事舍人，非舊制也。天禧中，去"閤門"二字，政和六年，改為宣贊舍人。又舊以閤門通事舍人閤門祗候二等謂之閤職，蓋武臣之清選也閤門通事舍人閤門祗候二等，比館職清流，為進取之基，非熟於朝儀不在此選。又有看班祗候，以命世家新進及擢閤門點檢使臣為之。而點檢官乃知班使之長者，二年無過，遂改看班。政和間，改通事作宣贊，且不復選人才，而濫除不知其數，人不以為貴也。舊止三、五員天禧初，上與輔臣語及減吏員，向敏中曰："太祖、太宗朝，閤門祗候不過三、五員，宣導贊謁而己。今逾數百，而除授未已。"上曰："此蓋相承為例，當漸省之。"，熙寧四年，閤門請擇武臣子弟六人，前後殿日祗應，以閤中看班祗候為名，候五年熟識儀數，乃除閤門祗候。紹興中，許令供職注授內外合入差遣，闕到，然後免供職。其後供職舍人員數稍冗，裁定以四十員為額。乾道六年，上欲清閤門之選，除宣贊舍人、閤門祗候仍舊通掌贊引之職外，置閤門舍人十員，以待武舉之入官者。掌諸殿覺察失儀兼侍立，駕出行幸亦如之；六參、常朝，後殿引親王起居。仿儒人館閣之制，召試中書省，然後命之。又許轉對如職事官，供職滿二年與邊郡。淳熙間，置看班祗候，令忠訓郎以下充，秉義郎以上始除閤門祗候又增重薦舉閤門祗候之制，必廉幹有方略，善弓馬，兩任親民無遺闕，及曾曆邊任者充。紹熙以來，立定員額。慶元初，申嚴閤門長官選擇其屬之令，非右科前名之士不與召試。閤門為右列清選之職，蓋先後維持之力雲。
　　○幹辦皇城司
　　周虎賁氏"舍則守王閑，王在國則守王宮"。漢北軍即今之皇城司也。漢置羽林郎材官，取三輔良家之子，自給鞍馬。唐謂之北衙，左、右羽林軍大將軍各一人，正三品；將軍各三人，從三品。掌統北衙禁兵，督攝左右廂飛騎儀仗，大朝會則周衛階陛，巡幸則夾馳道為內仗，凡飛騎南上者配其職。有敕上南衙者，大將軍承墨敕，白移於金吾，引駕仗官與監門奏覆降墨，然後乃得入。
　　宋朝因之，舊號武德司，太平興國詔改今名。政和官制，改皇城使為武功大夫，而其職任則選內外通領焉皇城司以入內兩都知主內判，內定事入內都知無不與；知者惟宿直，諸班禁衛略無統攝。而皇城司親從官數千人，乃命武臣二員同兩都知主之，而殿前復不預，此祖宗處軍政深意也。紹興中，詔行宮禁衛所改為行在皇城司。三年，詔皇城司系專掌禁庭出入，依祖宗法，不隸臺察。
　　○御前忠佐軍頭引見司
　　宋初但曰軍頭、引見司。端拱元年，改軍頭司為御前忠佐軍頭司，引見司為御前忠佐引見司。軍頭司掌崇班供奉及諸州駐泊捕捉之事。引見司掌軍頭名籍、諸軍搜閱引見之事。中興以來，提點官、幹辦官並以閤門官充。紹熙三十二年，詔知閤門官兼，則稱提點；宣贊舍人、閤門祗候兼，則稱幹辦。乾道三年，詔提點幹辦共以四員為額。
　　○帶御器械
　　宋初，嘗選三班以上武幹親信者佩櫜鞬、御劍，或以內臣為之。初，是職止名"御帶"。咸平元年，改為御帶器械。景祐二年，詔自今無得過六人。慶曆元年，詔遇闕員，以曆邊任有功者補之舊制，外任帶御器械過闕朝見，不宿衛。熙寧六年，向寶移真定府路總管，過京師，特命宿直。中興初，諸將在外者多帶職，蓋假禁近之名，為軍旅之重紹興七年，樞密院言："帶御器械官合帶插。"上曰："祖宗置此官，所以衛不虞也，今乃佩數只骹箭，不知何用。方承平時，至飾以珠珍，車駕每出，為觀美而已。他日恢復，此等事當盡去。"。二十九年，詔中外舉薦武臣，無闕可處，增置帶御器械四員，然近侍亦或得之。乾道以來，詔帶御器械立班在樞密院檢詳文字之上。淳熙間，凡正除軍中差遣或外任者，不許銜內帶行；又許供職一年，方與解帶恩例，於是屬鞬之職益加重矣。
　　按：唐承前代置十六衛，皆所以命武臣掌禁旅也。宋興以來，環衛官特以處宗親，無限員，無職事，而禁旅則仍五代之制，屬之三衙，有都副指揮、虞候為之長，其次則有閤門、御帶，其所職亦皆唐十六衛之任。然三衙則專掌兵，以大將主之，而御帶、閤門則或以處戚畹內臣，不專為將帥之任，而其職掌皆在京師，故俱次序其事於十六衛將軍之後。
