●卷六十七　職官考二十一

　　○官品
　　七品　正七品　六班　正三命：
　　期門郎魏，諸國公謁者魏，殿中監魏、晉、劉宋，諸卿尹丞魏、晉、劉宋，諸獄丞魏、晉，太子保傅丞魏、晉、劉宋，詹事丞魏、晉、劉宋，諸軍長史、司馬秩六百石者魏、晉、劉宋，護羌戎蠻夷越烏桓校尉長史、司馬魏、晉、劉宋，門下督魏，諸軍、諸大將軍正行參軍魏、劉宋，諸持節督正行參軍魏，二品將軍正行參軍魏，中書通事舍人魏，晉尚書曹典事魏，晉中書佐著作魏、梁、陳，太子洗馬魏、晉、劉宋、梁，北軍候丞魏、晉，城門五營校尉司馬魏、晉，宜禾伊吾都尉魏、晉，度支都尉魏，典農都尉魏，諸封公保、傅、相，郎中令及中尉、大農魏、晉，監淮海津都尉魏、晉，諸國文學魏，太子食官令、舍人魏、晉、劉宋，單于率正魏，都水參軍魏，諸縣令、相秩六百石以上者魏，左右都尉魏、晉，武衛左右衛長史、司馬魏，京城門候魏、晉，諸門候副、散牙門將魏，部曲督魏，殿中中郎將校尉魏，尚藥、尚食監魏、晉，太官食監，中署監魏，南北軍監魏。中廷、禁防禦史魏，小黃門諸署長、僕、謁者魏、晉，藥長、寺人監魏、晉，靈芝園監魏，黃門署丞中黃門魏，太中、中散、諫議三大夫，議郎魏、晉，太廟令魏，三臺五都侍御史魏，諸公府掾屬魏、劉宋，諸府記室魏，督主督受除遣者魏，符璽郎，門下郎魏，中書主事、通事魏，散騎、集書魏，符節御史晉，公主及諸國丞、萬戶以上典書令及家令晉，黃沙典事晉，護匈奴中郎將晉，黃門中郎將、校尉、都督晉，諸縣置令六百石者晉、劉宋，閶闔門司馬晉，副牙門將晉，中黃門晉，部曲部督，殿中中黃門尉、都尉晉，黃門諸署丞、長史晉，關外侯晉，通直散騎侍郎梁、陳、北魏、北齊、隋，司徒主簿梁、陳，尚書侍郎梁，皇弟、皇子府功曹史梁，《五經》博士梁，皇弟皇子府錄事、記室、中兵參軍，荊、江、雍、郢、南兗五州別駕梁，嗣王庶姓公府掾屬，南臺治書侍御史梁、陳，領護長史、司馬梁，廷尉三官梁，謁者僕射梁、陳，太子門大夫，庶姓府諮議梁，給事中陳，嗣王府庶姓公府中錄事、中記室、中直兵參軍梁，奉車、駙馬、騎都尉陳，武賁中郎將陳，羽林監陳，冗從僕射陳，南臺治書侍御史陳，領護軍長史、司馬陳，太子舍人、門大夫、虎賁中郎將、冗從僕射陳，皇弟皇子府錄事記室中兵等參軍、放錄事記室中兵等參軍、文學陳，廷尉正、監、平陳，功曹史、主簿陳，太子二傅丞陳，公府祭酒陳、北齊，蕃王府諮議參軍、長史、司馬陳，庶姓持節府諮議參軍、長史、司馬陳，庶姓非公不持節府將軍署長史陳，建康令、正、監、平陳，嗣王府、皇弟皇子之庶子，及庶姓公府中錄事、中記室、中直兵參軍陳，不滿萬戶太守、內史、相陳，丹陽、會稽、吳郡、吳興及萬戶郡丞陳，沐食侯陳，威烈、威虜、威戎、威武將軍北魏、周，四品正從將軍長史、司馬北魏，二大、二公開府祭酒北魏，三品將軍、三蕃王錄事參軍北魏，司空、皇子之開府祭酒北魏，王國中郎令北魏，武烈、武敦、武奮將軍北魏，司空、皇子參軍事及諸曹行參軍北魏，積弩、積射將軍北魏、北齊，三品將軍始蕃王主簿、諸曹行參軍事北魏，從三品將軍錄事參軍事北魏，二衛司馬北魏、北齊，討寇、討虜、討難、討夷將軍北魏、周，從二品將軍功曹、戶曹、中兵曹參軍北魏，詹事丞北魏、北齊，六卿丞北魏、北齊，秘書郎中、著作佐郎北魏、隋、北齊，中縣令、相北魏，戎昭、武毅將軍北齊，勳武前鋒正都督、翊衛副都督北齊，四中府錄事參軍事北齊，三等下州別駕從事史、錄事參軍事北齊，王公國郎中令北齊，三等上州府主簿、諸曹參軍事北齊，皇子中尉北齊，三公府參軍事及諸曹行參軍北齊，雄烈、恢猛將軍北齊，諸開府東西閤祭酒及參軍事北齊、諸曹行參軍北齊，三等下州功曹、倉曹、中兵參軍事北齊，左右備身五職北齊，三等上州主簿、諸曹參軍事北齊，四中府功曹、倉曹、中兵參軍北齊，三等鎮錄事參軍北齊，太子侍醫、騎尉北齊，太子騎官備身五職北齊，三等中郡丞北齊，三等中縣令北齊，天官司會、小宗師、宗正、小右宮伯、右中侍、小禦正、主寢、禦伯、掌武、小膳部、內膳、小膳、小醫、醫正、瘍醫、太府、玉府、內府、外府、左府、右府、縫工、染工、小計部、掌納、掌出、內司奄等上士周，地官民部吏、小鄉伯、鄉正、州長，每州小遂伯、遂正、小稍伯、稍正、小縣伯、縣正、小畿伯、畿正、小載師、司農、司均、司賦、司役、小師氏、保氏、司諫、司救、司媒、小司倉、小司門、小司市、小虞部等上士周，春官禮部、小守廟、小典祀、司郊、掌次、小內史、著作、小典命、司寂、小史、馮相、保章、小司樂、大學助教、小學博士、樂師、小卜、小祝、小司車路、守陵等上士周，官軍司馬、小職方、小吏部、司士、司勳、司錄、小右武伯、右虎賁率、右旅賁率、右射聲率、右驍騎率、右羽林率、右遊擊率、小兵部、武環率、武候率、司固、道馭、田馭、小司右、賓右、道右、田右、小司射、司仗、小田駕部、左廄、右廄、典牝、典牡、獸醫等上士周，秋官司憲、小刑部、司刺、鄉法、遂法、稍法、縣法、畿法、方憲、小掌朝、掌察、小布憲、小蕃部、小掌交、司匡、小賓部、司儀、東南西北掌客、小司要、小田正、小司隸等上士周，冬官工部、小匠師、內匠、外匠、掌材、小司木、小司土、小司金、鍛工、函工、小司水、典壅、小司玉、小司皮、小司色、小司織、小司卉等上士周。侯伯之孤、卿，公之大夫周，左、右員外侍郎周，幢主周，儀同府、正八命州列曹參軍周，柱國大將軍參軍周，縣令戶五百以上者周，鎮遠建忠中堅寧朔將軍府長史、司馬周，七命州呼藥周，正六命州別駕、郡丞，正七命治中周，鎮遠、安遠將軍隋，御醫隋，左右衛武衛武候府長史、司馬隋，親衛、親王府諸曹參軍事隋，領左右府長史、司馬隋，建威、寧朔將軍隋，太子千牛備身、備身左右隋，尚食、尚藥直長隋，左右監門直長隋，上戍主隋，太子通事舍人、典膳監、藥藏監、齋師隋，嗣王文學隋，上大將軍大將軍府長史、司馬隋，上柱國、嗣王、郡王、柱國府掾屬隋，公國令隋，王二王後大農尉、典衛隋，四門博士唐，詹事司馬唐，左右千牛衛長史唐，太子左右衛、司禦、清道率府長史唐，軍器監丞唐，太子千牛唐，諸州中縣令唐，親、勳、翊衛隊正唐，中鎮將唐，親王府諸曹參軍唐，親衛唐，朝請郎唐，致果校尉唐，雲騎尉唐、宋，尚衣、尚舍、尚乘、尚輦直長唐，太子通事舍人唐，內侍伯唐，京兆河南太原府、大都督、大都護諸曹參軍唐，中都督、上都護府錄事參軍唐，諸倉、諸冶、司竹、溫湯監唐，上府別將、長史，上鎮副，下鎮將，下牧副監唐，諸衛左右中候唐，宣德郎唐，致果副尉唐，朝請、朝散、朝奉郎宋，殿中侍御史宋，左右司諫宋，尚書諸司員外郎宋，侍講宋，直龍圖、天章、寶文閣宋，開封府司錄、參軍事宋，樞密院諸房副承旨宋，功至武翼大夫宋，成全、平和、保安大夫宋，翰林良醫宋，太子侍讀、侍講宋，兩赤縣令宋。
　　從七品　五班　三命：
　　皇弟皇子文學及府主簿、郎中令梁，尚書郎中梁，太子太傅、少傅丞梁，太常丞梁，皇弟皇子湘、豫、司、益、廣、青、衡七州別駕梁，皇弟皇子荊、江、雍、郢、南兗五州從事，嗣王庶姓荊、江等五州別駕梁，三將，東宮二將，嗣王府功曹史，庶姓公府錄事、中記室、中兵參軍梁，皇弟皇子之庶子府蕃王府中錄事、中記室、中直兵參軍梁，蕩寇、蕩虜、蕩難、蕩逆、將軍北魏、周，五品正從將軍長史、司馬北魏，強弩將軍北魏、北齊，二大、二公大行參軍北魏、北齊，司空、皇子行參軍北魏，三品將軍三蕃王主簿、列曹參軍，從一品將軍開府行參軍北魏，王公國大農北魏、北齊，太學博士北魏、北齊，皇子常侍北魏、北齊，太常博士北魏、北齊，武騎常侍北魏、北齊、周，司州主簿北魏、唐，從二品將軍、二蕃王行參軍事及諸曹行參軍事北魏，從三品將軍主簿及諸曹行參軍事北魏，奉朝請北魏、北齊，從四品將軍錄曹、功曹、倉曹、中兵參軍事北魏，國子助教北魏、北齊，揚麾、耀鋒將軍北齊，勳武前鋒副都督北齊，三等上州參軍事、諸曹行參軍事北齊，三等下州府主簿、諸曹參軍事北齊，四中府諸曹參軍事北齊，長秋寺丞北齊，將作丞北齊、隋，蕩邊、開城將軍北齊，太子二率坊司馬，三等鎮倉曹、中兵參軍事北齊，勳武前鋒散都督北齊，左右備身五職北齊，三等中州參軍事及諸曹行參軍北齊，諸開府行參軍北齊，公車、京邑二市署令北齊，三等鎮諸曹參軍北齊三等縣令北齊，侍御史北齊，尚食尚藥丞，齋師北齊，中尚食、中尚藥等丞北齊，太子直後北齊，諸戍主、軍主北齊、周，二衛隊副，前鋒正都督北齊，武騎侍郎周，太子騎官備身、內直備身五職北齊，縣令戶不滿五百以下者周，驃騎車騎將軍府、八命州列曹參軍周，正六命州呼藥隋，寧遠、揚烈、伏波、輕車將軍府長史周，正六命州治中周，六命郡丞周，寧遠、振威二將軍隋，太子左右衛率府、左右衛率府、左右宗衛府、左右虞候府、左右內率府長史隋唐，左右監門府長史隋、唐，符璽直長，禦前直長，殿內直長隋，上州錄事參軍隋，左右領軍府掾屬隋，親王府東西閤祭酒隋，中縣令隋，上郡丞隋，太子親衛隋、唐，勳衛隋、唐，親王府參軍事隋，上鎮長史隋，上開府長史、司馬隋，上大將軍、大將軍掾屬隋，上柱國、嗣王、郡王、柱國府諸曹參軍事隋，鹽池總副監，鹽州牧監隋，諸屯監隋、唐，國子學生隋，侯、伯國令，公國大農、尉隋、典尉隋，雍州薩保隋，殿中侍御史唐，左右補闕唐，大學助教唐，門下省錄事，尚書都事唐，中書省主書唐，將作國子監、九寺主簿唐，太子詹事主簿唐，太子侍醫、三寺丞唐，都水監丞唐，諸州中、下縣令唐，親王府東西閤祭酒唐，京縣丞唐，下都督府、上州錄事參軍，中都督、上都護府諸曹參軍唐，中府別將、長史唐，中鎮副唐，朝散郎唐，翊麾校尉、副尉唐，武騎尉唐、宋，太史局丞唐，御史臺、少府主簿唐，上署令唐，掖庭、宮闈局令唐，太廟、諸陵署丞唐，宮苑總監丞唐，司農寺諸園苑副監唐，太子左右監門直長唐，太子內坊丞唐，下都督府諸曹參軍唐，親王國令，公主家令唐，上州諸府參軍唐，親王府旅師唐，下州別長史唐，下鎮副唐，鎮軍兵滿二萬人以上諸曹判司唐，諸率府左右中候唐，諸折沖府校尉唐，宣義郎唐，承議郎宋，左、右正言宋，符寶郎宋，監察御史宋，直顯謨、徽猷、敷文、煥章、華文閣、宋，太常、宗正、秘書丞宋，大理正宋，著作郎宋，崇正殿說書宋，內符寶郎宋，正符至右武郎宋，武功至武翼郎宋，和安至保安郎宋，翰林醫官宋，閤門宣贊舍人宋，太子中舍人、舍人、諸率府率宋，親王府翊善、贊讀、直講宋，判太醫局令宋，翰林醫效、醫愈宋。
　　八品　正八品　四班　正二命：
　　尚書、中書、秘書、著作及主書、主圖、主譜史魏、晉，太常齋郎魏，京城門郎魏，四平四安長史、司馬魏、晉，三品、四品將軍正行參軍魏，西域戎部譯長魏，郡國太守相內史中丞長史魏、晉，州郡國都尉司馬魏，諸縣署令千石以上署丞魏、晉，司鹽、司竹監丞魏，水衡、典虞牧、材官、都尉司馬魏、晉，秘書校書郎魏，東宮摘句郎魏，諸雜署長史魏，關穀長魏、晉，王公妃公主家令魏、晉，諸部護軍司馬魏，王、郡公諸雜署令魏，國子、太學助教，諸京四門學博士魏，諸國常侍、侍郎魏，殿下都尉司馬，諸部護軍司馬魏，殿中羽林郎魏，左右度支中郎將司馬魏，黃門從官魏、晉，寺人中郎、郎中魏、晉，蘭臺謁者魏，門下禁防魏，諸雜號將軍以下五品將軍長史、司馬魏，都水使者令史魏，金鼓幢麾、城門令史魏，司馬史從掾魏，校尉部司馬、軍司馬、假司馬魏，諸鄉有秩、三老魏，諸州郡防門魏，尚書、中書、秘書令史魏，中書門下主事通事晉、陳，烏桓、西域、代部騎馬晉，諸縣令晉，副散督司馬、長史晉，部曲將郡中都尉司馬晉，內臺正令史劉宋，郡丞劉宋，諸縣署丞劉宋，雜號宣威將軍以下晉、劉宋，給事中梁，皇弟、皇子府正參軍梁，中書舍人梁，建康三官梁，宗正、太府、衛尉、司農、少府、廷尉、太子詹事等丞梁，皇弟皇子北徐兗梁交南梁五州別駕、湘荊河益廣青衡七州別駕、中從事，嗣王庶姓湘豫司益廣青衡七州別駕，嗣王庶姓荊、江、雍、郢、南駕、中從事梁，積射、強弩將軍梁，太子左右積弩將軍梁、陳，嗣王國郎中令梁，皇弟皇子之庶子府蕃王府功曹史、錄事梁，公車令陳，奉朝請陳，武衛常侍陳，太后三卿丞陳，十二卿丞陳，大長秋丞陳、北魏，左右衛司馬陳，太子詹事丞陳，胄子律博士陳，皇弟皇子府正參軍、版正將軍、行參軍、版行將軍陳，嗣王府皇弟皇子之庶子府錄事記室中兵參軍、功曹史、主簿陳，庶姓非公不持節諸將軍署主簿陳，嗣王府庶姓公府祭酒陳，蕃王府庶姓持節府中錄事、記室、直兵參軍陳，庶姓公府錄事、記室、中兵參軍陳，太子太傅、少府、五官功曹史、主簿陳，太學博士，國子助教陳，司樽郎陳，安蠻戎越校尉中郎將等府長史、司馬陳，庶姓南徐荊江兗郢湘雍等別駕、中從事陳，不滿萬戶以下郡丞陳，五千戶以上縣令、相陳，皇弟、皇子國郎中令陳，鄉亭、侯陳，大農、中尉陳，殄冠、殄虜、殄難、殄夷將軍北魏、周，三品將軍、始蕃王行參軍事北魏，三品將軍、三蕃王行參軍事及諸曹行參軍事北魏，四品正、從將軍主簿及諸曹行參軍事北魏，侯、伯郎中令北魏、北齊，司州西曹書佐北魏，殿內將軍北魏、北齊、隋，皇子侍郎北魏、北齊，侍御史北魏，協律郎、辨章郎北魏、北齊、隋、唐，下縣令、相北魏、北齊、隋，王、公國中尉北魏，第三品將軍、二蕃王行參軍及諸曹行參軍事北魏，五品正從將軍錄事、功曹、戶曹、倉曹、中兵參軍北魏，司州祭酒從事史北魏，靜漠、綏戎將軍北齊，三等上州行參軍、下州諸曹行參軍北齊、隋，四中府諸曹行參軍北齊，平越、殄夷將軍北齊，刀劍備身五職北齊，前鋒副都督北齊，太子內直備身，主者北齊，殿中侍御史北齊、隋，太子典膳、藥藏丞北齊、唐，太子齋師北齊，三等中州行參軍北齊、隋，王、公國中尉北齊，三公府典簽北齊，三等鎮鎧胄行參軍北齊，天官司會、宗正、右侍、右前侍、右後侍、主寢、司服、給士、掌式、內膳、外膳、典庖、典饎、酒正、餚藏、掌醢、司鼎俎、掌冰、醫正、瘍醫、玉府、內府、外府、左府、右府、縫工、染工、掌納、掌出、小司內、內小臣奄、內司服奄、典婦功奄、巷伯等中士周，地官民部吏、小鄉伯、鄉正、州長、每州小遂伯、遂正、小稍伯、稍正、小縣伯、縣正、小畿伯、畿正、司封、司農、司均、司賦、司役、掌鹽、每地中士、掌遺、典牧、典牛、司諫、司救、司媒、土訓、誦訓、神倉、黍倉、稷倉、稻倉、豆倉、麥倉、米倉、鹽倉、典麴、典舂、典磑、掌節、宮門、城門、司關、均工、平準、泉府、山虞、澤虞、林衡、川衡、掌禽、掌囿、掌炭、掌芻等中士周，春官禮部、司几筵、司樽彝、掌鬱、司鬯、司犧、司雞、司郊、司社、御史、著作、典瑞、典服、司寂、司元、治禮、司謁、馮相、保章、小學助教、樂師、樂胥、司歌、司鐘、磬司、鼓司、吹司、籲章、掌散樂、典夷樂、典庸器、龜占、筮占、夢占、視祲、司巫、喪祝、甸祝、詛祝、神士、典路、司車、司常、守陵、掌墓、職喪等中士周，夏官軍司馬、上方、山師、州師、懷方、訓方、司士、司勳、司錄、右虎賁率、右旅賁率、右射聲率、右驍騎率、右羽林率、右遊擊率、倅長、司固、司火、司辰、銜枚、司仗、右廄、左廄、典牝、典牡、典駝、典羊、獸醫、司袍襖、司弓矢、司甲、司槊、司刀盾等中士周，秋官司憲、司刺、鄉法、遂法、稍法、縣法、畿法、方憲、掌囚、掌察、司約、司盟、職金、掌璧、司厲、修閭、掌墐、禁殺戮、禁遊、禁暴、司寤、掌交、司匡、司儀、東南西北掌客、掌訝、司環、野廬、象胥、掌貨賄、司僺、伊耆氏、司調、司柞、司薙、掌犬、司跡、弋禽、捕獸、掌皮、弭妖、翦蠹、庶蠹、掌罪隸、掌夷隸、掌蠻隸、掌戎隸、掌狄隸、掌徒等中士周，冬官工部、內匠、外匠、司量、司准、司度、掌材、車工、角工、彝工、器工、弓工、箭工、盧工、復工、陶工、塗工、典卝、冶工、鑄工、鍛工、函工、雕工、典壅、掌津、舟工、典魚、典彘、〈王追〉工、磬工、石工、裘工、履工、鞄工、〈韋軍〉韗工、韋工、膠工、毳工、繢工、漆工、油工、弁工、織絲、織采、織枲、織組、竹工、籍工、罟工、紙工等中士周，子男之孤卿，侯伯之大夫，公之上士周，強弩、積射司馬周，四征中鎮撫將軍府、正七命州列曹參軍周，正五命郡丞周，宣威、明威將軍隋，都水丞隋，別將隋，中郡丞隋，太子左右監門率府長史、司馬隋，中州錄事參軍隋、唐，親王府行參軍隋，左右領軍府錄事參軍隋，中鎮長史隋，太子內坊丞、勳衛隋、唐，襄威、厲威將軍隋，掖庭、宮闈令隋，上署令隋，左右領軍府諸曹參軍隋，左右衛府、武衛府、武候府錄事參軍隋，內上食丞隋，中戍主，上戍副隋，監察御史唐，諸衛、羽林錄事參軍唐，中署令唐，太醫署醫博士唐，軍器監主簿唐，武庫署丞唐，兩京市署丞唐，上牧監丞唐，親王府執仗報乘親事唐，鎮軍兵不滿二萬人以上諸曹判司唐，給事郎唐，宣節校尉、副尉唐，奚官、內僕、內府局丞唐，下署令唐，備身，諸衛、羽林諸曹參軍唐，中州諸司參軍唐太公廟丞唐，親王府、京兆河南太原府、大都督、大都護府參軍唐，牙市監丞唐，尚藥藏局司醫唐，京兆、河南、太原諸縣丞唐，司竹副監唐，太子內直宮門局丞唐，諸宮農囿監唐，司農寺諸園苑監丞唐，靈臺郎唐，上戍主唐，諸衛左右司戈唐，徵事郎唐，奉議郎，通直郎宋，七寺丞宋，秘書郎唐，太常博士唐，樞密院計議官、編修官宋，敕令所刪定官宋，直秘閣宋，著作佐郎宋，國子監丞宋，諸王宮大小學教授宋，國子博士宋，大理司直、評事宋，訓武、修武郎宋，內常侍宋，開封府諸曹參軍事、軍巡使、判官宋，京府判官宋，京畿縣丞，兩赤縣丞宋，三京赤縣、畿縣令宋，太史局五官正宋，中書門下省錄事宋，尚書省都事宋。
　　從八品　三班　二命：
　　太子舍人梁，司徒祭酒梁，員外散騎常侍梁，皇弟皇子公府祭酒、行參軍梁，太子太傅少傅五官功曹主簿梁，二衛司馬，公車令梁，皇弟皇子越桂寧霍四州別駕、北徐北兗梁交南梁五州中從事梁，嗣王庶姓北徐兗梁交南兗五州別駕、湘荊河司益廣青衡七州中從事梁，胄子律博士梁，皇弟皇子之庶子府、蕃王府主簿，嗣王庶姓公府正參軍梁，光祿丞梁，皇弟皇子國中尉梁，太僕、大匠丞梁，嗣王國大農，蕃王國郎中令梁，司州議曹從事史北魏，北館令，庶姓持節府中錄事、中記室、中直兵參軍梁，埽寇、埽虜、埽難、埽逆將軍北魏、周，二大、二公長兼行參軍北魏、北齊，公車令，符節令，諸署令北魏千石以上者北魏，中黃門令北魏，門下錄事北魏、北齊、隋，尚書都令史北魏、北齊，主書令史北魏、隋，殿中侍御史北魏，中謁者僕射北魏、北齊，中黃門冗從僕射北魏、北齊，司空、皇子長兼行參軍北魏，侯、伯大農北魏、北齊，宮門僕射北魏、北齊，二大、二公長兼行下參軍北魏、北齊，皇子上、中、下將軍北魏、北齊，皇子中大夫、二率丞北魏、隋，王、公國常侍北魏、北齊，司州文學北魏，四品正從將軍諸曹行參軍事北魏，厲武、厲鋒、虎牙、虎奮將軍北魏、北齊，五品正從將軍主簿、諸曹行參軍北魏，員外將軍北魏、北齊，從一品將軍開府長兼行參軍北魏，飛騎、隼擊將軍北齊，檢校御史北齊，諸陵、太廟令北齊，太樂、武庫諸署令北齊，衣冠將軍北齊，太倉、典客、驊騮、駒盾、鼓吹、手宮、左右尚方、左藏、太官、掖庭、司染、典農、左右龍、左右駝、治東西、牛羊司諸署令北齊，諸開府典簽北齊，備身禦仗五職北齊，皇太子上、中大夫北齊，勳武前鋒五職北齊，諸開府長史兼左右戶行參軍及長行兼參軍北齊，司州及三等上州典簽北齊，太子諸隊副北齊，諸戍副、諸軍副北齊，清都郡丞北齊，四平前左右後將軍、七命州列曹、軍戍副周，武騎、武威司馬周，五命郡丞周，威戎、討寇將軍隋，四門博士隋，監察御史隋，內謁者監隋、唐，上關令隋、唐，中署令隋，下郡丞隋，下州錄事參軍，中、下州諸曹行參軍隋，下鎮長史隋，備身，左右衛府武衛府、左右府武候領軍府諸曹參軍行參軍隋，太子左右衛率府、左右宗衛府錄事參軍隋，太子翊衛隋、唐，蕩寇、蕩難將軍隋，親王府長史兼行參軍事隋，親王府典簽隋、唐，中關令隋，奚官令隋，內僕令隋，下署令隋，上津尉隋，領軍左右府鎧曹行參軍隋，左右監門府諸曹參軍隋，掌船局都尉，上鎮諸曹參軍隋，太子左右虞候府、內率府諸曹行參軍隋，上縣丞隋、唐，上郡尉隋，左右拾遺唐，太醫署針博士、署丞唐，左右千牛衛錄事參軍諸曹參軍、下州錄事參軍唐，四門助教唐，中牧監丞唐，京縣主簿唐，中都督、上都護府參軍唐，親王府行參軍唐，保章正唐，太子左右衛司禦清道內率府錄事參軍、諸曹參軍唐，京兆、河南、太原府、大都督府博士唐，諸倉、諸冶、司竹、溫湯監丞唐，諸折沖府旅帥唐，承奉郎唐，禦侮校尉、副尉唐，大理評事唐，律學博士唐，太子左右春坊錄事唐，太子備身，下州諸司參軍唐，太子諸署令唐，掖庭、宮闈局丞唐，都水監主簿唐，上署丞唐，親王國隊正、大農唐，公主家丞唐，中書、門下、尚書都省、兵部、吏部、考功、禮部主事唐，下都督府、上州參軍，中都督、下都督府、上州博士唐，京縣尉唐，諸中縣丞唐，諸屯監丞唐，上府兵曹唐，上鎮倉曹、兵曹參軍唐，挈壺正唐，中戍主、上戍副唐，諸率府左右司戈唐，承務郎唐，宣教郎、宣義郎宋，御史臺檢法官、主簿宋，少府、將作、軍器、都水監丞，寺、監主簿宋，秘書省校書郎、正字宋，太常寺奉禮郎、太祝宋，太武、武學、律學、博士宋，主管太醫局宋，閤門祗候宋，樞密院逐房副承旨宋，東、西頭供奉官宋，從義、秉義郎宋，太子諸率府率宋，節度、觀察、防禦、團練、軍事、軍監判官，節度掌書記，觀察支使宋，京府、節度、觀察、防禦、團練、軍事推官宋，親王府記室宋，諸州簽判宋，節鎮、上中下州錄事參軍事宋，京府諸曹參軍事、巡判官宋，京畿縣丞，三京赤縣、畿縣丞宋，承直、儒林、文林、從事、從政、修職郎宋，諸州上中下縣令、丞宋，兩赤縣主簿、尉宋，節度副使、行軍司馬宋，諸府諸曹，節鎮、上州諸司參軍事宋，防禦、團練副使宋，太史局丞、直長宋，靈臺郎，保章正宋，三省樞密院主事、守關主事、令史、書令史宋，翰林醫愈、醫證、醫胗、醫候宋。
　　九品　正九品　二班　正一命：
　　蘭臺殿中、蘭臺謁者及都水使者書令史魏、晉、劉宋，諸縣長、令、相魏、晉，關穀塞尉魏、晉，倉簟河津督監魏，殿中監典事魏，左右太官督監內者魏，總章戲馬監魏，主事候魏，諸紙署監魏，王郡、公郡諸署長魏、晉，司理治書魏，異族封公世子庶子諸王友、國謁者大夫諸署丞魏，諸王太妃及公主家僕、丞魏、晉，公主行夜督郎，太廟令行夜督郎，太子掌固魏，主事候郎，王官舍人魏，副散部曲將，武猛中郎將魏、晉，校尉部司馬、軍司馬、假司馬魏、晉，諸鄉有秩魏，諸州郡防門魏，門下、散騎、中書、尚書、秘書令史晉，都水黃河令史、書令史晉，殿中、蘭臺謁者晉，護道尉晉，司理治書，謁者、中大夫署丞晉，諸縣署丞、尉劉宋，秘書郎，著作佐郎梁，揚、南徐州主簿梁，嗣王庶姓府祭酒梁，太學博士梁，皇弟、皇子國常侍梁，奉朝請梁，皇弟皇子單為領護詹事二衛等五官、功曹、主簿梁，國子助教梁，鴻臚丞梁，尚書五都令史梁，武騎常侍梁，皇弟皇子越桂寧霍四州中從事、荊江雍郢南兗五州主簿梁，嗣王庶姓公府行參軍，皇子之庶子府正參軍梁，庶姓持節府錄事、記室、中兵參軍、功曹史梁，明堂二廟帝陵令梁，蕃王國大農梁，南臺侍御史陳，左右二衛殿中將軍陳，東宮通事舍人陳，材官將軍陳，太子左右二衛率陳，殿中將軍、丞陳，嗣王皇弟皇子之庶子府正參軍版正參軍、版行參軍、行參軍、版行參軍陳，蕃王府錄事記室中兵等參軍、版錄事記室中兵等參軍陳，庶姓公府正參軍、版正參軍陳，功曹史、主簿陳，庶姓持節府錄事記室中兵等參軍、功曹史、主簿陳，庶姓荊河益廣衡青冀北兗北徐梁秦司南徐梁州別駕、中從事史陳，揚州、南徐州主簿、西曹、及祭酒議曹二從事陳，皇弟皇子諸州主簿陳、西曹，不滿五千戶縣令、相陳，皇弟皇子國常侍、侍郎，嗣王國郎中令陳，大農、中尉陳，嗣王國常侍陳，蕃王國郎中令陳，開國中關外侯陳，曠野、橫野將軍北魏、周，子、男國郎中令北魏、北齊，太祝令北魏、唐，中黃門北魏，諸署令六百石以上者北魏、北齊，公主家令北魏、北齊，皇子典書令北魏，四門小學博士、律博士北魏、北齊、隋，校書郎北魏、北齊、隋、唐，二大、二公參軍督護北魏、北齊，都水參軍北魏、北齊、隋，檢校御史北魏，王、公國侍郎北魏、北齊，侯、伯國中尉北魏、北齊，太子三卿丞北魏、北齊，五品正從將軍別曹行參軍北魏，司空、皇子參軍督護北魏，三品將軍、始蕃王長兼行參軍北魏，殿內司馬督北魏、北齊、隋，從一品將軍、開府參軍督護北魏、北齊，太祝、禦道禾官史北齊，太醫、黃藏、衛士、細作諸署令北齊，太子中坊令北齊，三等上州長兼行參軍北齊，皇子防閤、典書令北齊，七部尉、諸郡尉北齊，太子食官、中盾、典食令北齊、隋，太子備身，平準署丞、公車署丞北齊，三等中州典簽北齊，天官司會旅、宗正、右騎侍、右宗侍、右庶侍、右勳侍、主璽、食醫、外膳、典庖、典饎、酒正、餚藏、掌醯、司鼎俎、掌冰、主藥、正醫、瘍醫、內小臣奄、內司服奄、典婦功奄、巷伯等下士周，地官黨正旅、每黨司封、掌鹽、掌堰、典牧、典牛、土訓、誦訓、神倉、稷倉、稻倉、豆倉、麥倉、米倉、鹽倉、典麴、典舂、典磑、掌節、宮門、城門、司關、均工、平準、泉府、山虞、澤虞、林衡、川衡、掌禽、掌囿、掌圃、掌炭、掌薪、掌芻等下士周，春官禮部旅、小守廟奄、司几筵、司樽彝、掌鬱、司鬯、司犧、司雞、司郊、司社、掌次、御史、校書、典瑞、典服、司元治禮、司謁、樂胥、司歌、司鐘磬、司鼓、司吹、司舞、籲章、掌散樂、典夷樂、典庸器、龜占、筮占、夢占、視祲、司巫、喪祝、甸祝、詛祝、神士、典路、司車、司常、小夏采、掌墓、職喪等下士周，夏官軍司馬旅、士方、山師、川師、懷方、訓方、右虎賁倅長、右旅賁倅長、右射聲倅長、右驍騎倅長、右羽林倅長、右遊擊倅長、武環倅長、武候倅長，司火，司辰，銜枚，右廄閑長、典駝、典羊、獸醫、司袍襖、司弓矢、司槊、司甲、司刀盾等下士周，秋官司憲旅、小刑、掌囚、掌察、司約、司盟、職金、掌璧、司厲、修閭、掌墐、禁殺戮、禁遊、司寤、小蕃司行、掌訝、司環、野廬、象諝、掌貨賄、司僺、伊耆氏、司調、司柞、司薙、掌犬、司跡、弋禽、捕獸、掌皮、弭妖、翦蠹、庶蠹、掌罪隸夷隸蠻隸戎隸狄隸、掌徒等下士周，冬官工部旅、司量、司准、司度、掌材、車工、角工、彝工、器工、弓工、箭工、盧工、復工、陶工、塗工、典卝、冶工、鑄工、鍛工、函工、雕工、典壅、掌津、舟工、典魚、典彘、乂工、磬工、石工、裘工、屨工、鞄工、〈韋軍〉工、韋工、膠工、毳工、繢工、漆工、油工、弁工、織絲、織采、織枲、織組、竹工、籍工、罟工、紙工等下士周，子、男之大夫周，公之中士，侯、伯之上士周，冠軍輔國將軍府、正六命州列曹參軍周，殿中司馬周。掃寇、掃難將軍隋，太子典倉令、司藏令隋，尚醫，軍主隋，太史丞隋，掖庭局宮闈局丞隋，上署丞隋，太子左右監門率府諸曹參軍隋，上州典簽隋，下戍主，上關令隋，太子典膳、藥藏丞隋，中州及左右衛府、左右武衛府、武候府行參軍隋，中、下郡尉隋，典客署掌客隋、唐，司辰師隋，殄寇、殄難將軍隋，太學助教隋，太子備身隋，內史錄事隋，內謁者令，內侍伯隋，中縣丞隋，下關令，中津尉隋，下州諸曹行參軍，上州行將軍隋，左右監門府鎧曹行參軍隋，太子左右內率鎧曹，左右領軍府行參軍隋，太子左右衛率府、左右宗衛率府、左右虞候府諸曹行參軍隋，太子左右內率監門率府錄事參軍、諸曹參軍唐，中鎮諸曹參軍事、上鎮士曹行參軍隋，太子內坊典直唐，中署丞唐，親勳翊衛府羽林兵曹參軍唐，嶽瀆令，諸津令唐，下牧監丞唐，諸州中、下縣丞唐，中、下州博士唐，武庫署監事唐，儒林郎唐，京兆河南太原府諸縣主簿、縣尉唐，仁勇校尉、副尉唐，正字唐，太子校書唐，奚官、內僕丞唐，內府局丞唐，下署令唐，司庫，司廩唐，尚食局食醫，尚藥局醫佐，尚輦局掌輦，尚乘局奉乘唐，太史局司辰唐，典廄署主乘唐，太子三寺主簿唐，詹事府錄事唐，下縣丞，上縣主簿唐，太子親、勳、翊衛府兵曹參軍唐，中州參軍唐，上牧監主簿唐，諸宮農圃監丞唐，中關令，中府兵曹唐，親王國尉唐，上關丞唐，諸衛左右執戟唐，中鎮兵曹參軍唐，下戍主唐，諸折沖隊正唐，登仕郎唐，諸承事、承奉郎宋。理親序者從八品，承務郎准此，殿頭高品宋，律學正宋，郊社、籍田、大官令宋，國子太學正、錄，武學諭宋，太醫局丞宋，忠訓、忠翊、成忠、保義郎宋，挈壺正宋，京畿縣、三京赤縣簿尉宋，諸州別駕、長史、司馬宋，樞密院守闕書令史宋。
　　從九品　一班　一命：
　　揚南徐州西曹祭酒從事、議曹從事梁，皇子國侍郎梁，嗣王國常侍梁，東宮通事舍人梁，南臺侍御史梁，大舟丞梁，二衛殿中將軍梁，太子二率殿中將軍梁，皇弟皇子之庶子府、蕃王府行參軍，蕃王國中尉梁，皇弟皇子湘荊河司益廣青衡七州主簿、荊雍郢南兗四州西曹祭酒議曹從事、江州西曹從事梁，祭酒議曹祭酒部傳從事梁，嗣王庶姓越桂寧霍四州中從事、荊江雍郢南兗五州主簿梁，庶姓持節府主簿梁，汝陰巴陵二國郎中令梁，偏、裨將軍北魏、北齊、隋，太子牧長北魏、北齊，監淮河津都尉北魏、北齊，諸局都尉北魏、北齊，皇子典詞學官令、典衛令北魏，王公國上、中、下將軍北魏、北齊，王、公國中大夫北魏、北齊，諸署令不滿六百石者北魏，二品將軍，始蕃王參軍督護北魏，詹事功曹北魏，從二品將軍、二蕃王長史兼行參軍北魏，太常光祿衛尉領護北魏北齊五官，治禮郎北魏、北齊，子、男國大農北魏、北齊，小黃門北魏、北齊，員外司馬督北魏、北齊，隋，掖庭局諸宮教博士北齊、隋、唐，三等上州參軍督護、中州長史兼行參軍北魏，太子校書北齊、隋，秘書省正字北齊、隋，皇子典書、典詞學官、典衛士令北齊，廩犧、太宰北齊，司儀、左校、中宮僕北齊，諸縣令北齊，奚官、餚藏、清潭、典寺、乘黃、車府、籍田、華林、甄官諸署令北齊，太學助教北齊，諸幢主北齊、隋，廷尉、中侍中省錄事北齊，三等下州典簽北齊，山林、淮海都尉周，武威、武牙將軍周，曠野、橫野將軍隋，鎮遠、建忠、中堅、寧遠、揚烈、伏波、輕車將軍府列曹參軍周，太祝隋，太子廄牧令隋，下縣丞隋，中、下署丞隋，太子左右監門率府鎧曹行參軍隋，下州行參軍隋，中、下州典簽隋，太子內坊丞直隋，太子左右監門府、衛、率府、虞候府、宗衛府行參軍隋，中關令，上、中津丞隋，下鎮諸曹參軍，中鎮士曹行參軍隋，上、中縣尉隋，四門助教，書、筭學博士隋、唐，治禮郎隋，奚官、內僕局丞隋，內諸者局丞隋，太子正字隋、唐，太子監候隋，太官監膳隋，禦府局丞隋，左右校署、掖庭局監作隋，太史曹司曆隋、唐，諸樂師隋，奉禮郎唐，律學助教唐，尚書、御史臺、秘書省、殿中省、內侍省、太子左右春坊主事唐，弘文館校書唐，太醫署醫助教唐，京兆河南太原府、九寺、少府、將作監、國子監、親王府錄事唐，都督、都護府、上州錄事市令唐，宮苑總監、中下牧監主簿唐，諸州中、下縣主簿唐，諸州上、中、下縣尉唐，下府兵曹監曹唐，文林郎唐，陪戎校尉、副尉唐，門下典簽唐，太醫署按摩咒禁博士、針助教、醫正唐，太卜署卜博士、卜正唐，太史局監候唐，親王國丞唐，太子典倉署園丞、廄牧署典丞唐，太子諸署丞唐，諸監作諸監事計官唐，太官署監膳，太樂、鼓吹署樂正唐，親王府隊副唐，大理寺獄丞唐，下州參軍唐，中、下州醫博士唐，京縣錄事唐，下關令，中關丞唐，諸衛羽林長上、公主邑司錄事唐，諸津丞唐，下鎮兵曹參軍唐，諸折沖府隊副唐，諸率府左右執戟唐，將仕郎唐，承務郎宋，高班，黃門內品宋，承節、承信郎宋，迪功郎宋，中、下州諸司參軍宋，城寨、馬監主簿宋，諸州司士、文學、助教宋，翰林醫學宋。
　　嶽氏《愧郯錄》曰："《淳熙官品令》，自太師而下至翰林醫學，列為九品，皆有正、從，蓋見行之制。故著令所載，凡蔭敘、儀制、罪贖，不以高下，概謂之品官。珂嘗溯源而求所始本。魏延康元年二月，尚書陳群以天朝選用不盡人才，始立九品官人之法，州郡皆置中正，以定其選擇，以州郡之賢有識鑒者為之，區別人物，第其高下。則其初立品，似非品秩也，乃人品耳。而《通典》載魏官自黃鉞大將軍至諸州郡防門，明列品第，則是肇端自魏，已循而訛矣。是時魏未受禪，蓋亦漢法也。然珂嘗考之後趙，而得名之所以訛；考之梁，而得意之所以訛。後趙王勒二年，使張賓領選，初定五品，後更定九品，命公卿及州郡歲舉秀才至考、廉清、賢良、直言、武勇之士各一人。初用五而後以九，則是更魏而晉，品數猶未定也。《通典》可疑矣。《宋書》，九品謂晉江右所定，則懷湣以前尚無之。《通典》乃若是其較且明，豈當時循陳群之法，謂某品人則可登某品，所謂品者，逆設以待其人而已，非謂官品也，益遠益訛，遂為官秩之定論邪。此殆名訛之所以始也。梁定班法，與品互用，而著其說曰，十八班皆有清、濁，自十二班以上並詔授，表啟不稱姓；從十一班至九班，禮數複為一等；又流外有七班，寒微者為之，從此班者，方得進登第一班。梁承齊後者也，品秩久定矣，而蔡法度之所定，決非肇始。而所以寓禮數者，不附於品，而列之以班，則班蓋梁之所自立，謂一代之制不可以虛耳。意自齊而上，班之未有，則禮數亦附於品，則品蓋為禮文之節耳，此殆意之所以訛也。詳考梁班品法，天監初，武帝命尚書刪定即濟陽蔡法度定令為九品，秩定，帝於品下注一品秩為萬石，第二、第三為中二千石，第四、第五為二千石。《隋　百官志》，梁天監七年革選；徐勉為吏部尚書，定為十八班，以班多者為貴，同班者則以居下者為劣，則品蓋非梁所專用，而易以為班矣。謂班以選事而設，則丞相、太宰、太傅、太保、大司馬、大將軍、太尉、司徒、司空，為第十八班，初不關選法，《通典》謂品制不廢，疑若相須而成。將軍釐定百二十五號，為二十四班，其不登二品應須軍號者，凡十四號，別為八班。施於外國者，又有百九號，亦為十品、二十十四班。班制之多乃如此，則不假於品矣，而莫知其徒為禮秩之別也。陳承梁後，乃定相國、丞相、太宰、太傅、太保、大司馬、大將軍、太尉、司徒、司空、開府儀同三司、巴陵汝陰二王後、尚書令品為第一。自此以下，明列為九，正合今制，而不分正、從。逆而求之晉、宋、南齊，亦莫不然，則皆承魏訛，其益可信也。北裂於齊，事遵元魏，而品從之名著焉。是官之有品自曹魏始，品之有從乃自元魏始。及考其初，不特正、從也，而每品正、從複分上、中、下焉，蓋一品之間析而六矣，此高祖太和之制也。及二十三年，高祖複次《職令》，而世祖初班行之，三師、二大乃不入品，其四品以下正、從又分為上、下階，猶析而四也，北齊蓋因之耳。至於魏之列品，顧猶曰第幾品，從幾品，而未目為正、從，齊始別之，逮隋而曰正，曰從，截然而不可紊矣。還考梁制，品尚寡，故自九而一，乃極於丞相；班尚繁，故自一而十八，亦極於丞相。班多者品貴，品少者班尊，二者相為用，而貴賤等差，於此參見而互明。班正於梁，隋即廢矣。祖宗朝遷轉名曹，皆各有流品。元豐後來始以寄祿無他名，遂爾相混。然禮數之異，亦系一時官守，元未嘗以品秩為別。此則言官制者之未嘗講明也。然則陳群之始本非始，言人品者，故當設逆待之法，故循而見於魏官品之訛。曹魏之訛亦非訛，定禮秩者固當附設官之目，故參而見於梁班法之用。不考於群，無以知其名；不考於梁，無以知其意。在今日，名訛於魏，意訛於梁，而品不復為輕重，蓋亦反其本哉。唐開元二十五年定製，自正四品至九品猶有上、下階，蓋隋煬暫廢之規至此複見，本朝乃盡合之也。又曰本朝雜壓之制，雜流伎術等官皆入品下，而寺、監之史凡未出官而先給告者亦通謂之入品，但以所居官為品之高下，不復有分別。珂按高峻《小史　劉｛日永｝傳》，元魏高祖臨光極堂大選，高祖曰：'當今之世，仰祖質樸，清濁同流，混齊一等，君子小人名品無別，此殊為不可。我今八族以上士人品第有九品，九品之外小人之官複有七等，若有人可起家三公，恐賢才難得，不可止為一人渾我典制。'｛日永｝對曰：'陛下刊正九流，為不朽之法，豈惟彷彿唐、虞，固以有光二代。'此雖為門地而言，然九品之官不混他品，亦一時之制，與今士夫、皂隸、閹豎、伎術混為一區為不同也。"
　　按：《愧郯錄》前段考訂，特為詳密。然此所謂九品者，官品也，以別官之崇庳。陳群所謂九品者，人品也，以定人之優劣，二者皆出於曹魏之初，皆名以九品。然人品自為人品，官品自為官品，嶽氏合而為一，以為官品者，逆設之以待某品之人，此說恐未然。劉毅、衛瓘論中正九品之敝，所謂上品無寒門，下品無世族。所謂其始造也，鄉邑清議不拘爵位，褒貶所加，足為勸勵，猶有鄉論餘風。中間漸染，遂計資定品，使天下觀望，唯以居位為貴人，傷損風俗，其敝不細。嶽氏專舉此段，以為官品即人品之明證。然詳其所言，蓋如後世權貴之人挾勢取科第、幹薦舉之類耳，非謂中正者，逆設此官之品目，以待所品之人也。蓋官品之制，即周之所謂九命，漢之所謂祿石，皆所以辨高卑之等級。其法始於魏，而後世卒不能易。若中正所定之人品，則始於陳群，魏、晉間用之以舉人物，六朝因之，然其敝已見於立法之初。自隋、唐以來，一以科目為仕進之塗，而中正九品之說久廢矣。想當時，必以人物之賢愚優劣分為九等之目，如班固《古今人表》之類，但史所不載，無由知之。然決與此官制之九品不相干，固難因其同時同名而遂指此為彼也。
