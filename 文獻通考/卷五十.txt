●卷五十　職官考四

　　○門下省
　　門下省，後漢謂之侍中寺嘉平六年改侍中寺。《晉志》曰："給事黃門侍郎，與侍中俱管門下眾事。"或謂之門下省。至齊，亦呼侍中為門下，領給事黃門侍郎、公車太學太醫等令丞，及內外殿中監、內外驊騮廄、散騎常侍、給事中、奉朝請、駙馬都尉等官。梁門下省有侍中、給事黃門侍郎四人，掌侍從儐相，盡規獻納，糾正違闕，監合嘗禦藥封璽書。後魏尤重。北齊門下省掌獻納諫正及司進禦之職，有侍中、給事黃門侍郎各六人，統左右局左右局掌承華閣內諸事、尚食知禦膳、尚藥主禦藥、尚衣主禦衣服、殿中領殿中監，察駕前奏引行事，制諸修補，東耕則進耜。隋改為殿內，凡六局。隋門下省有納言二人，給事黃門侍郎四人煬帝三人。及散騎常侍、諫議大夫等官，並掌陪從朝直，兼統六局。開皇三年，罷門下省員外散騎常侍員。煬帝即位，加給事員，廢帝侍、諫議等官。又改殿內省隸門下省。唐龍朔二年，改門下省為東臺，咸亨初復舊。至武太后臨朝，光宅初改為鸞臺，神龍初復舊聖曆三年四月敕，別敕賜物，中書門下省官正三品唯二品，四品五品。開元七年八月，初敕中書門下廚新料破用外有餘，宜分取。開元元年，改為黃門省，五年復舊。有侍中二人，黃門侍郎二人，給事中四人，左散騎二人，諫議大夫四人，典儀二人，起居郎、左補闕、左拾遺各二人，城門郎四人，符寶郎四人，弘文館校書二人，其餘小吏各有差。
　　宋制，門下省在正陽門外西面北廊，掌受天下之成事，審命令，駁正違失，受發通進奏狀，進請寶印。凡中書省畫黃、錄黃，樞密院錄白、畫旨，則留為底。及尚書省六曹所上有法式事，皆奏覆審駁之。給事中讀，侍郎省，侍中審，進入被旨畫聞，則授之尚書省、樞密院。即有舛誤應舉駁者，大則論列，小則改正。凡文書自內降者，著之籍。章奏至，則受而通進，俟頒降，分送所隸官司。凡吏部擬六品以下職事官，則給事中校其仕歷、功狀，侍郎、侍中引驗審實察，非其人則論奏。凡遷改爵秩、加敘勳封、四選擬注奏鈔之事，有舛誤，退送尚書省。覆刑部、大理寺所斷獄案，審其輕重枉直，不當罪，則以法駁正之。國初循舊制，以中書門下平章事為宰相之職，復用兩制官一員判門下省事。官制行，始釐正焉。凡官十有一：侍中、侍郎、左散騎常侍各一人，給事中四人，左諫議大夫、起居郎、左司諫、左正言各一人。
　　元祐初，左僕射司馬光上言："謹按西漢以丞相總百官，而九卿分治天下之事。光武中興，身親庶務，事歸臺閣，尚書始重，而西漢公卿稍以失職矣。及魏武佐漢，初建魏國，置秘書令典尚書奏事。文帝受禪，改秘書為中書，有令，有監，而亦不廢尚書。然中書親近，而尚書疏外矣。東晉以來，天子以侍中常在左右，多與之議政事，不專任中書，於是又有門下，而中書權始分矣。降及南北朝，大體皆循此制。唐初，始合中書、門下之職，故有同中書門下三品、同中書門下平章事。其後又置政事堂，蓋以中書出詔令，門下掌封駁，日有爭論，紛紜不決，故使兩省先於政事堂議定，然後奏聞。開元中，張說奏改政事堂為中書門下。自是相承，至於國朝，莫之能改。非不欲分也，理勢不可復分也。向日所謂中書者，乃中書門下政事堂也。唐末諸司使，皆內臣領之，樞密使參預朝政，始與宰相分權矣。降及五代，改用士人。樞密使皆天子腹心之臣，日與議軍國大事，其權重於宰相。太祖受命，以宰相專主文事，參知政事佐之；樞密使專掌武事，副使佐之。自是以來，百有餘年，官師相承，中外安帖。百司長官及諸路監司、諸州長吏，皆得專達，或申奏朝廷，或止申中書、樞密院。事大，則中書、樞密院進呈取旨，降敕劄宣命指揮。事小，則批狀直下本司、本路、本州、本人。故文書簡徑，事無留滯。神宗皇帝以唐自中葉以後，官職繁冗，名器紊亂，欲革而正之，誠為至當。然但當據今日之事實，考前世之訛謬，刪定重復，去其冗長，必有此事，乃置此官。不必一依唐之《六典》，分中書為三省，令中書取旨，門下覆奏，尚書施行。凡內降文書，及諸處所上奏狀、申狀至門下、中書省者，大率皆送尚書省。尚書省下六曹，六曹付諸案勘當，檢尋文書，會問事節，近則寺監，遠則州縣，一切齊足，然後相度事理，定奪歸著，申尚書省。尚書省送中書取旨，中書既得旨，送門下省覆奏畫可，然後翻錄下尚書省。尚書省復下六曹，方符下諸處。以此文字繁冗，行遣迂迴，近者數月，遠者逾年，未能決絕。或四方急奏待報，或吏民詞訟求決，皆困於留滯。又本置門下省，欲以封駁中書省錄黃、樞密院錄白，恐有未當。若令舉職，則須日有駁正，爭論紛紜，執政大臣遂成不葉。故自置門下省以來，駁議甚少。又門下不可得直取旨行，雖有駁議，必須卻送中書取旨，中書或不舍前見，復行改易。又內批文字及諸處奏請，多降付三省同共進呈，則門下之官己經商量奏決，若後有駁正，則為反復。近日中書文字有急速者，往往更不送門下省。然則門下一官殆為虛設，徒使吏員倍多，文書繁冗，無益於是。臣等今眾共商量，欲乞依舊令中書、門下通同職業，以都堂為政事堂；每有政事差除及臺諫官章奏，己有聖旨三省同進呈外，其餘並令中書、門下官同商議簽書施行。事大則進呈取旨，降敕劄；事小，則直批狀指揮，一如舊日中書、門下故事。並兩省十二房吏人為六房，同共點檢鈔狀，行遣文書。若有溢員，除揀選留住外，並特與減三年出職，不及三年應出職者，與減磨勘年限。若政事有差失，委給事中封駁；差除有不當，委中書舍人封還詞頭；又兩省諫官皆得論列，則號令之出，亦不為不審矣。如此則政事歸一，吏員不冗，文書不繁，行遣徑直，於先帝所建之官並無所變更，但於職業微有修改，欲令於事務時宜差為簡便耳。"
　　石林葉氏曰："本朝沿習唐制，官制行，始用《六典》別尚書、門下、中書為三省，各以其省長官為宰相，則侍中、中書、尚書令是也。既又以秩高不除，故以尚書令之貳左、右僕射為宰相。而左僕射兼門下侍郎，以行侍中之職，右僕射兼中書侍郎，以行中書令之職，而別置侍郎以佐之，則三省互相兼矣。然左、右僕射既為宰相，則凡命令進擬，未有不由之出者，而左、右僕射又為之長，則出令之職自己身行，尚何省而覆之乎？方其進對，執政無不同，則所謂門下侍郎者亦預聞之矣，故批旨皆曰"三省同奉聖旨"。既以奉之，而又審之，亦無是理。門下省事，惟有給事中封駁而已，未有左僕射與門下侍郎自駁已奉之命者。則侍中、侍郎所謂省審者，殆成虛文也。元祐間，議者以詔令稽留，吏員冗多，徒為重復，因有並廢門下省之意。後雖不行，然事有當奏稟，左相必批送中書，左相將上而右相有不同，往往或持之不上，或退送不受，左相無如之何，侍郎無所用力，事權多在中書。自中書侍郎遷門下侍郎，雖名進，其實皆未必樂也。"
　　致堂胡氏曰："古者論一相而止。至成王時，雖以周公位塚宰，然亦與召公同相為左右。此《尚書》之序，孔子之言也。何者？周公不敢自聖獨專相事，又將訓後世，為人心不同而大賢難得，則參錯並用，猶驅車，猶植屋，兼取眾力，相輔相正，歸於無失而己矣。故自漢以來，或置左、右丞相，或並置三公，不拘一相之文。至唐而法意尤密，既有左、右僕射，又有侍中、中書、尚書兩令，左、右丞，及以官未及而人可用者參預朝政；而其大綱，則俾中書出令，門下審駁，分為二省，而尚書受成，頒之有司。當貞觀之時，君明臣忠，朝希秕政，不數年坐致太平，其集材並用之效如此。諸葛武侯曰：'參署者，集眾思，廣忠益也。若難相違覆，曠闕損矣。違覆而得中，猶棄弊僴而獲珠玉也。'鳴呼！為君如太宗，為臣如武侯，公心望治，可為後世法也。若棄數百年成規，合三省為一，以一相專之，而官屬如故，略無可否，見姓署名，是中書、門下之名存，而基命駁正之實亡矣。豈非舞文便私之甚哉？"
　　按：溫公所言，以三省同取旨為是，蓋主於合也。致堂所言，以三省各振職為是，蓋主於分也。其旨似異。蓋門下審覆之說始於唐，然唐以中書門下為政事堂，則己合而為一矣。但門下省之官，有給事中任出納王命之事，有散騎常侍、左右司諫任諫爭闕失之事，皆所謂覆審。而貞觀時，太宗又命諫官隨宰相入閣議事，有失輒諫，則門下省無不舉職之官矣。坐廟堂者，商訂於造命之初，毋或擅權而好勝。居糾駁者，審察於出令之後，不憚糾過以弼違，則上下之間始無曠職，而三省之設不為具文。固不必為宰相者各據一省，顯分爾汝，然後謂之稱其職也。蓋元豐官制之行，王珪為首相，蔡確為次相。確奏乞以首相兼門下侍郎，次相兼中書侍郎，其實以唐制有中書造命之說，於是奏事取旨皆次相，而首相並不得預，蓋陰傾珪而奪之權。及溫公為門下侍郎，嘗懇確，欲數會議，各盡所見，而確終不許。此小人擅權之常態。於是門下省又以審覆駁正為己任。若各逞私意以為舉職，則為中書長官者執造命之說，而必擯門下，使不得預取旨之權；門下長官者執審覆之說，而必駁中書己取旨之事。則兩省之分，所以使之自為仇敵矣。其實兩省屬官既各有司封駁者，則都省共同奏事取旨施行，事有不當而後省留黃繳駁，乃不易之法。
　　○侍中
　　侍中者，周公戒成王《立政》之篇所雲常伯任以為左右，即其任也《漢官》曰："選於侯伯，轉補袞闕。言其道可常尊，故曰常伯。"《周禮》有太僕，千寶注雲若侍中。秦為侍中《晉志》曰："黃帝時，風後為侍中。"此皆出於兵家及讖緯之文，不足徵也。劉昭釋太尉，其義詳矣，本丞相史也，使五人往來殿內東廂奏事，故謂之侍中。漢侍中為加官。凡侍中、左右曹、諸吏、散騎、中常侍，皆為加官《漢儀注》："諸吏給事中曰上朝謁，平尚書奏事，分為左、右曹。"。所加或列侯、將軍、卿大夫、將、都尉、尚書、太醫、太官令至郎中無員。將謂郎將以下也。自列侯以下至郎中，皆得有此加官，多至數十人。侍中、中常侍得入禁中，諸曹受尚書事，諸吏得舉法。漢侍中冠武弁大冠，亦曰"惠文冠"，加金璫，附蟬為文，貂尾為飾侍中服則左貂，常侍服則右貂。金取堅剛，百煉不耗。蟬取居高食潔。貂取外勁捍而內溫潤。此本趙武靈王胡服之制，秦破趙得其冠，以賜侍中，便繁左右，與帝升降。舊用儒者，然貴子弟榮其觀好，至乃繈抱坐受寵位，貝帶脂粉、綺襦紈袴、鵕〈義鳥〉冠惠帝時，侍中鵕〈義鳥〉冠，貝帶，傅脂粉。張辟疆年十五，桑弘羊年十三，並為侍中。鵕，思俊切。〈義鳥〉，魚奇切。鵕〈義鳥〉似鳳皇，神鳥，直侍左右，分掌乘輿服物，下至褻器虎子之屬蘇則與吉茂同隱於太白山，後則為侍中。侍中舊親省起居，故謂之"執虎子"。茂見則，嘲曰："仕進不止執虎子。"則笑曰："誠不能效汝蹇蹇鹿車驅。"。武帝時，孔安國為侍中，以其儒者，特聽掌禦唾壺，朝廷榮之。本有僕射一人秦、漢以侍中功高者一人為僕射，後漢光武改僕射為祭酒，或置或否，而文屬少府，掌贊導眾事，顧問應對桓帝末，侍中皇蟬參乘，問貂璫何法，不知所出；又問地震，雲不為災。還宮，左遷議郎。法駕出，則多識者一人負國璽，操斬白蛇劍參乘；餘皆騎，在乘轝後。獻帝即位，初置六人，贊法駕則正直一人負璽陪乘大駕出，則次直侍中護駕，正直侍中負璽參乘，不帶劍，餘皆騎從。殿內門下眾事皆掌之。後選侍中，皆舊儒高德，學識淵懿，仰占俯視，切問近對，喻旨公卿，上殿稱制。秉笏陪見，舊在尚書令、僕射下，尚書上。司隸校尉見侍中，執板揖。侍中舊與中官俱止禁中，因武帝時侍中馬何羅挾刃謀逆，由是出禁外，有事乃召之，畢即出。王莽秉政，侍中復入，與中官止禁中。章帝元和中，郭舉與後宮通，拔佩刀驚上，舉伏誅，侍中由是復出外。秦、漢無定員蔡質《漢儀》曰："員本八人。"《漢官》曰"無員"。侍中舍有八區，論者因言員本八人。其省門題"尚書寺"，此孝明帝治於東宮尚書模也，魏、晉以來置四人，別加官者則非數王粲為侍中，《曹植集》贈粲詩曰："戴蟬珥貂，朱衣皓帶。入侍帷幄，出擁華蓋。"。禦登樓，與散騎常侍對扶，侍中居左，常侍居右，備切問近對，拾遺補闕。及江左興寧四年，桓溫奏省二人。後復舊晉武帝時，彭權為侍中，帝問侍臣："髦頭之義何也？"權曰："《秦紀》雲秦國有奇怪獸，觸山截波，無不崩潰，唯畏髦頭，故使持之以衛至尊也。"又褚翼字謀遠，為侍中。蘇峻作亂，王師敗績，火及宮室，手抱天子登太極殿。峻兵入，叱翼令下，翼不動，曰："蘇冠軍來覲至尊，軍人豈得逼侵宮禁！"於是兵士不敢上太極殿。峻執政，猶以為侍中。時鍾雅亦為侍中，謀奉天子出投義軍，事覺，為峻所害。又王爽為侍中，孝武崩，王國寶夜欲開門人為遺詔。爽拒之曰："皇帝晏駕，太子未至，輒入者斬！"國寶懼，乃止。侍中，漢代為親近之職，魏、晉選用，稍增華重，而大意不異晉任愷字元衷，為侍中，萬機大小，多管綜之。愷中正，以社稷為己任，惡賈充之為人，不欲久執朝政。或為充謀曰："愷總門下樞要，得與上親接，宜啟令典選，使得漸疏，此一都令史事耳。九流難精，間隙易乘。"充因稱愷才能，宜在官人之職。即日以愷為吏部尚書，由是侍覲轉稀。武冠，絳朝服，佩水蒼玉。舊遷列曹尚書，美遷中領護、吏部尚書。宋文帝元嘉中，王華、王曇首、殷景仁等並為侍中，情任親密王華等每與帝接膝共語，貂拂帝手，拔貂置案上，語畢，復手插之。孝武時，侍中何偃南郊陪乘，鑾輅過白門闕，偃將匐，帝反手接之曰："朕反陪卿也。"又宋孝武代選侍中四人，並以豐貌，王彧與謝莊為一雙，阮韜與何偃為一雙，常充兼假。又謝朏字敬仲，宋末為侍中。及齊受禪之日，朏在直，百僚陪位。侍中當解帝璽，朏佯不知。傳詔曰："解璽授齊王。"朏曰："齊自應有侍中。"乃引枕臥。傳詔懼，使稱疾，朏曰："我無疾，何可道。"遂朝服步出門，得車還宅。是日，遂以王儉為侍中解璽。齊高祖曰："我若誅之，彼遂成名。"乃廢於家。永明中，復為侍中；至梁亦為侍中。齊侍中，功高者稱侍中祭酒。其朝會，多以美姿容者兼官欲以陸慧曉為侍中，以形短小，乃止。永元三年，東昏南郊，不欲親朝士，以主璽陪乘，前代未嘗有齊有主璽、主衣等官。梁侍中功高者在職一年，詔加侍中祭酒，與散騎侍郎功高者一人對掌禁令，此頗為宰相矣王訓字懷範，遷侍中。既拜入見，武帝問何敬容曰："褚彥回年幾為宰相？"對曰："少過三十。"上曰："今之王訓，不謝彥回。"又曰：柳慶遠為侍中，嘗失火，禁中驚懼。帝悉斂諸門鑰，問柳侍中何在。既至，悉付之。又王峻與謝淪約，官至侍中，不復謀仕進。陳侍中亦如梁制。後魏置六人，加官在其數。宜都王穆壽、廣平公張黎並以侍中輔政。北齊侍中亦六人。後周初有禦伯中大夫二人，掌出入侍從，屬天官府；保定四年，改禦伯為納言，斯侍中之職也。宣帝末，又別置侍中為加官。隋又改侍中為納言，置二人。煬帝大業十二年，又改納言為侍內隋氏諱"忠"，故凡"中"皆曰"內"。唐初，為納言。武德四年，改為侍中，亦置二人。龍朔二年改為左相，咸亨元年復舊。光宅元年，又改為納言。神龍元年，復為侍中。開元元年，又改為黃門監；五年，復為侍中。天寶元年，改為左相至德初，復為侍中。自隋至今，皆為宰相。舊班正三品，大曆二年升為從二品。按令文，掌侍從、負寶、獻替、贊相禮儀、審署奏抄、駁正違失、監封題、給驛券、監起居注，總判省事。
　　宋制，侍中掌佐天子議大政，審中外出納之事。大祭祀則版奏中嚴外辦，導輿輅，詔升降之節；皇帝齋則請就齋室。大朝會則承旨宣制，告命成、禮祭祀亦如之。冊後則奉寶以授司徒。以秩高罕除。自建隆至熙寧，真拜侍中才五人，雖有他官兼領，而實不任其事。官制行，以左僕射兼門下侍郎行侍中職，別置侍郎以佐之。元豐寄祿為開府儀同三司。
　　《容齋隨筆》論三省長官見《中書令門》。
　　○侍郎
　　門下侍郎。秦官有黃門侍郎，漢因之劉向與子歆書曰："今若年少得黃門侍郎，要處也。"。與侍中俱管門下眾事，無員。郊廟則一人執蓋，臨軒朝會則一人執麾。凡禁門黃闥，故號黃門；其官給事於黃闥之內，故曰黃門侍郎。初，秦、漢別有給事黃門之職揚雄為給事黃門，後漢並為一官，故有給事黃門侍郎。掌侍從左右，給事中使，關通中外；及諸王朝見於殿上，引王就座。無員，屬少府又《漢舊儀》曰屬黃門令。日暮，入對青瑣門拜，故謂之夕郎《宮闥簿》曰青瑣門在南宮。衛瓘注《吳都賦》曰："青瑣，戶邊青鏤也。"。獻帝初即位，置侍中、給事黃門侍郎，員各六人，出入禁中，近侍帷幄，省尚書事。後改給事黃門侍郎為侍中侍郎，去給事黃門之號，旋復故。初，誅黃門後，侍中、侍郎出入禁闥，機事頗露。由是王允乃奏比尚書，不得出入，不通賓客，自此始荀悅為黃門侍郎。郭況以後弟，小心謙慎，年十六為黃門侍郎。魏、晉以來，給事黃門侍郎並為侍郎之官，員四人《山公啟事》曰："黃門侍郎和嶠最有才，可為吏部郎。"詔曰："欲令在左右，更求其次。"。宋制，武冠，絳朝服，多以中書侍郎為之。齊亦管知詔令，呼為"小門下"。梁增品第，與侍中同掌侍從，儐相威儀，盡規獻納，糾正違闕，監合嘗禦藥，封璽書。陳制亦然。後魏亦有崔光為黃門侍郎，未嘗留心文案，唯從容論議，參贊大政。北齊置六人，所掌與侍中同。後周天官府置禦伯下大夫二人，武帝改為納言下大夫。隨六人，屬門下省。至煬帝，減二人，而去給事之名煬帝初嗣位，猶以張衡為給事黃門侍郎。初，劉行本為黃門侍郎，文帝嘗怒一郎，於殿前笞之。行本進諫，帝不顧。行本乃正當上前曰："陛下不以臣不肖，置臣左右，豈得輕臣而不顧？"乃置笏於地而退。上謝之，而原所笞者。唐龍朔二年，改黃門侍郎為東臺侍郎，咸通元年復舊，光宅元年改為鸞臺侍郎，神龍元年復舊，天寶元年改為門下侍郎至德中復舊。舊制正四品上。大曆三年，又改為門下侍郎，升從三品。員二人，掌侍從，署奏抄，駁正違失，通判省事；若侍中闕，則監封題，給驛券。
　　宋制，侍郎掌二侍中之職，省中外出納之事。大祭祀則前導輿輅，詔進止。大朝會則授表以奏祥瑞。冊後則奉節及寶位。與知樞密院、同知樞密院、中書侍郎、尚書左右丞為執政官。元豐官制行，以尚書左僕射兼，復置門下侍郎一員以代參知政事。中興後，宰相罷兼，復改門下侍郎為參知政事。
　　按：以宰相而兼他官，本非令典，唐制所謂反輕宰相之體是也。然時方用兵則兼節度使，崇儒學則為大學士，急財用則為鹽鐵、轉運使。蓋以國家方重其事，而以宰相提綱，則下不敢以泛泛之司存視之，猶有說也。至於三省，則俱為政本之地，無所不統，長官則宰相，所謂中書門下同平章事是也，佐官則參知政事是也。今元豐改官制，既以中書門下同平章事為左右僕射，參知政事為中書門下侍郎、尚書左右丞矣，而復以左僕射兼門下侍郎，右僕射兼中書侍郎，則是既自有佐官，而復以長官兼之，贅尤甚矣。蓋神宗必欲復唐三省之職；而蔡確以有中書造命之說，己為次相兼中書侍郎，王珪為首相兼門下侍郎，實欲陰擯珪於門下，使不得與造命取旨之事，苟以便其專政之私，而不復顧體統名稱之不順也。
　　○給事中
　　給事中，加官也。秦置，漢因之。所加或大夫、博士、議郎。掌顧問應對。位次中常侍、侍中、黃門，無員《漢官表》曰凡"侍中、左右曹、諸吏、散騎、中常侍，皆加官"也。諸給事中，日上朝謁，平尚書奏事，分為左右曹。以有事殿中，故曰給事中。漢東京省。魏代復置，或為加官，或為正員。晉無加官，亦無常員，在散騎常侍下，給事黃門侍郎上，武冠，絳朝服。宋、齊隸集書省。梁、陳亦掌獻納，省諸聞奏。後魏無員。北齊亦屬集書省，凡六十人。後周天官之屬有給事中士六十人，掌理六經，給事左右。其後別置給事中，在六官之外。隋初無，至開皇六年，始詔吏部置給事郎凡置八郎，說在《爵命篇》。煬帝乃移吏部給事郎為門下之職，位次黃門下，置員四人，以省讀奏案。唐武德三年，改給事郎為給事中，後定為四員。龍朔二年，改為東臺舍人，咸亨元年復舊。常侍從，讀署奏抄，駁正違失，分判省事；若侍中、侍郎並闕，則監封題，給驛券。前代雖有給事中之名，非今任也。今之給事中，蓋因古之名，用隋之職。
　　宋淳化四年，詔給事中，凡制敕有所不便，准故事封駁。九年，詔停給事中，始以封駁司隸銀臺。元豐官制行，給事中始正其職，而封駁司歸門下。又詔給事中許書畫黃，不書草，著為令。元祐元年，門下、中書言後省修成，所有省、曹、寺、監條貫，以門下、中書後省為名。從之。六年，詔駁正事赴執政稟議。給事中韓忠彥言："朝廷之事，執政所行，職當封駁，則己與執政異，當求決於上，尚何稟議之有？"詔從之。紹聖四年，葉祖洽言："兩省置給舍，廟堂設施得以更相驗。今使舍人兼封駁，則給事職廢。"詔特旨書讀不迴避，餘令互書。元符三年，曾肇言："門下駁正中書違失。近給事中封駁中書錄黃，令舍人書讀，隳壞官制。"宣和元年，張叔夜言："命令之出，中書宣奉，門下審讀，尚書頒行；而密院被旨，亦錄付門下省，神宗制也。今急速文字不經三省，諸房以空黃先次書讀，則審讀殆成虛設，乞立法禁。"從之。元豐寄祿為通議大夫。建炎間，因舊制置門下後省，以給事中為長官，四員為額紹興二年，韓世忠賞功文字，給事中賈安宅除工部侍郎，門下後省闕官，乃詔檢正李與權書讀。此事亦前所未有。
　　嶽氏《愧郯錄》曰："唐李藩在瑣闥，以筆塗詔，謂之塗歸。國朝嚴重此制，銀臺既設封駁二字，亦許繳奏。元豐改官名，門下省則有給事中，中書省則有中書舍人。然中興以後，三省合為一，均為後省。封還或同銜，則曰未敢書讀書行，否則析之，其辭止此而己。珂按典故，元祐四年五月乙酉，權給事中梁燾繳蒲宗孟知虢州，及胡宗回、範鍔、孫升、杜天經等放罪罰金指揮，其駁文皆曰：'所有錄黃，謹具封還，伏乞聖慈，特付中書省，別賜取旨施行。'語意乃與今異。以時考之，蓋官制既行，分省治事，謹審覆揆議之訓，故其制如此耳。然元祐之初，司馬文正光已嘗乞合三省，則是道揆雖一，職守仍分。至如合二府於一堂，列兩省於同局，則固不必為是區別。斯亦南渡簡易之制也。"
　　○散騎常侍
　　散騎常侍。自秦置散騎，又置中常侍。散騎並乘輿並音步浪切。騎而散從，無常職後，中常侍得入禁中，皆無員。漢因之，並加官說在《侍中篇》。散騎有常侍、侍郎與侍中、黃門侍郎。後漢中，初省散騎，而中常侍改用宦者。魏文帝黃初初，置散騎合於中常侍，謂之散騎常侍。後用士人，始以孟達補之。久次者為祭酒孟達字子度，自蜀降魏。魏文帝善達之姿才容觀，以為散騎常侍。散騎常侍掌規諫，不典事。貂璫插右，騎而散從。又有員外者，因曰員外散騎常侍。晉太始中，令員外散騎常侍二人與散騎常侍通員直，因曰通直散騎常侍，亦武冠，右貂金蟬，絳朝服，佩水蒼玉《山公啟事》曰："郤詵才志器局，當為黃、散。"黃散謂黃門侍郎及散騎常侍。又曰："散騎常侍闕，當取素行者補之。"遂舉郤詵。又阮孚字遙集，為散騎常侍，嘗以金貂換酒，為所司彈糾，帝宥之。又曰賈充為常侍。後改常侍為侍中，未詳其義。散騎常侍、黃門侍郎，共平尚書奏事。雖隸門下，而別為一省潘嶽雲寓直散騎省。自魏至晉，共平尚書奏事。東晉乃罷之，而以中書職入散騎省，故散騎亦掌表詔焉傅元為散騎常侍，與皇甫陶俱掌直諫。又華嶠字叔駿，加散騎常侍，班同中書。寺為內臺，中書、散騎、著作及理禮音律，天文數術，南省文章，門下撰集，皆典掌統之。宋置四人，屬集書省。齊散騎侍郎、通直散騎侍郎、員外散騎侍郎並為集書省職，而散騎常侍為東省官其二衛、四軍、四校為西省官，說在《將軍總敘篇》。周盤龍自平北將軍為散騎常侍，武帝戲之曰："卿著貂蟬，何如兜鍪？"對曰："此貂蟬從兜鍪中出耳。"。散騎常侍、通直散騎常侍、員外散騎常侍舊為顯職，與侍中通官。其通直、員外用衰老人士，故其官漸替。宋大明中，雖革選比侍中，而人情久習，終不見重。尋復如初。梁謂之散騎省，天監六年，詔又革之六年詔曰："在昔晉初，仰惟盛化，常侍、侍中，並參帷幄。員外常侍，特為清顯。可分門下二局，委散騎常侍、侍中，並侍帷幄。尚書案奏，分曹入集書。通直常侍，本為顯爵，員外之選，宜參舊准人數，依正員格。"。自是散騎視中，通直視中丞，員外視黃門郎，然而常侍終非華胄所悅。常侍亦四人，功高者一人為祭酒，與侍中功高者一人對掌禁令，糾諸逋違。陳因梁制。後魏、北齊皆為集書省。掌諷議左右，從容獻納，領諸散騎常侍、侍郎及諫議大夫、給事中等官，兼以出入王命，位在中書之右魏高祖謂散騎常侍元景曰："卿等自在集書，閤省逋墮，致使王言違滯，起居不修。"又宋弁為散騎常侍，遷右衛將軍，領黃門。弁屢讓，高祖曰："散騎位在中書之右，常侍者黃門之庶兄，領軍侍二衛之假攝，不足空存推讓而棄大委任。"，其資敘為第三清明毫為常侍，加武勇將軍，進曰："臣本官常侍，是第三清。今授武勇，其號至濁。"。北齊常侍定限八員，如金紫光祿大夫。隨諸散騎官，並屬門下省。凡歷代散騎官，有郎騎常侍《漢書》有之。顏師古曰："官為郎而常侍，以侍天子，故為郎騎常侍。"、散騎常侍、散騎侍郎魏初，與散騎常侍同置、員外散騎常侍魏末置。齊、梁用人卑雜。又朱異為員外常侍、侍中、中領軍、中書舍人，四職並驅鹵簿，近代未之有也。又賀琛字國寶，遷員外散騎常侍。舊尚書南座，無貂，貂自琛始、員外散騎侍郎晉武帝置。晉代名家，身有國制者起家多為員外散騎侍郎、通直散騎常侍按魏末散騎常侍又有在員外者。晉太始十年，武帝使二人與散騎常侍通員直，故謂之通直散騎常侍。齊、梁微輕。北齊張景仁除通直散騎常侍，及奏，御筆點除"通直"字，遂為正常侍、通直散騎侍郎初，晉武帝置員外散騎侍郎，及太興中，元帝使一人與散騎侍郎通直，故謂之通直散騎侍郎。按歷代常侍，或有員外者，或有通直者，故史傳中謂員外散騎侍郎或單謂之員外郎；謂通直散騎侍郎或單為之通直郎；其非員外及通直者，或謂之正員散騎侍郎，或單謂之正員郎。唐貞觀二年制，諸散騎常侍皆為散官，從三品。後悉省之。貞觀十七年，復置為職事官，始以劉洎為之。其後定製，置四員，屬門下，掌侍從規諫。顯慶二年，遷二員隸中書，遂分為左右左屬門下，右屬中書。左散騎與侍中左貂，右散騎與中書令右貂，謂之八貂。龍朔二年，改左、右散騎常侍為左、右侍極，咸亨元年復舊。
　　宋散騎常侍不常置，與諫議、起居、司諫、正言，皆附兩省班籍，通謂之兩省官左散騎常侍隸門下省，右隸中書省，皆掌諫諍，虛不除人，亦為檢校官。
　　石林葉氏曰："元豐既新官制，四十年間，職事官未有不經除者。惟御史大夫、左右散騎常侍，至今未嘗除人。蓋兩官為臺諫之長，非宰執所利，故無有啟之者。或雲元豐末，黃安中為中丞久次，神宗欲擢為常侍，會寢疾不果。崇寧中，朱聖子為中丞，嘗請除二官，竟不行。"
　　按：神宗之初行官制也，嘗諭輔臣，欲取新舊人兩用之，又曰："御史大夫非司馬光不可。"蔡確進曰："國是方定，願少遲之。"王珪亦助確，乃己。蓋臺諫之長，上意必欲取負天下重名如溫公者居之，尤非小人之便，故遂終不除人也。
　　○諫議大夫
　　秦署諫議大夫，掌論議，無常員，多至數十人，屬郎中令。至漢武帝元狩五年，始更置之劉輔以美才擢為諫議大夫。成帝欲立趙婕妤為皇后，輔上書諫，書奏，收輔系掖庭秘獄。又王褒、貢禹、王吉、匡衡、何武、夏侯勝、嚴助等並為之。後漢增諫大夫為諫議大夫，亦無常員。二漢並屬光祿勳韋彪字孟達，上疏曰："諫議之職，應用公直之士，通才謇正，有補益於朝者。今或從徵試輩為之，不宜也。"自後則無聞矣。後魏亦曰諫議大夫。北齊有七人，屬集書省。後周地官府有保氏下大夫，規諫於天子，蓋比其任也。隋亦曰諫議大夫，置七人，屬門下省，煬帝廢之。唐武德五年復置，屬門下王珪為諫議大夫，嘗有諫論，太宗稱善，遂詔："每宰相入內平章大計，必使諫官隨入，與聞政事。"。龍朔二年，改諫議大夫為正諫大夫武后臨朝，垂拱二年六月置匭四區，共為一室，列於朝堂。東方，春，色青，有能告以養人及勸農，可投書於青匭，銘之曰："延恩"；南方，夏，色赤，有能正諫、論時政之得失，可投書於丹匭，銘之曰"招諫"；西方，秋，色白，有能自陳抑屈，可投書於素匭，銘之曰"申冤"；北方，冬，色元，有能謀智者，可投書於元匭，銘之曰"通元"。宜令正諫大夫、補闕、拾遺等一人充使，知匭事。每日所有投書，至暮即進。天寶九載三月，改匭為獻納。至德元年十月，復改為匭。後又置諫議大夫，屬中書延載元年，山人武付方拜正諫大夫平章事。開元以來廢正諫大夫，復以諫議大夫屬門下。凡四人，掌侍從規諫至德元年九月制，諫議大夫論事，自今以後，不須令宰相先知。乾元二年四月，兩省諫官十日正封事，直論得失，無假文書，冀成殿最，用存沮勸。大曆七年二月，其四員外，內供奉不得過正員數。貞元四年五月，分為左、右，各四員，其右諫議隸中書省。
　　宋承五代之弊，官失其守，官、職、差遣才以定俸入而不親職。諫議大夫、司諫、正言，皆須別降敕，許赴諫院供職，方為諫官，亦有領他職而不與諫諍。其由他官領者，帶知諫院，以兩省官充。掌供奉諫諍。凡朝廷闕失，大則廷議，小則上封。明道初，陳執中為諫官，屢請置院，於是以門下省為諫院，徙舊省於左掖之西司馬光有《題名記》。真宗天禧元年，詔兩省置諫官六員，不兼職務。後復兼職如故。詔曰："朕大庇烝民，隆興至治。彌綸闕失，交屬於庶僚；寤寐忠規，屢頒於明詔。雖曾虛佇，未協翹思。夫惟諫諍之臣，迨於風憲之列。倘因循而自默，則獻納以曷觀？況朕躬覽萬機，日披封奏，詳延百執，素靡漏言。舉職徇公，有何所避？保身箝口，詎至於斯。將戒慢官，用申誕告，仍加優異，以勸傾輸。自今兩省置諫官六員；御史臺中丞、知雜、推直外，置侍御史以下六員，並不兼領職務，每月添支錢十五貫，三年內不得差出。其或詔令乖當、官曹涉私、措置失宜、刑賞逾制、賦斂繁暴、獄犴稽留，並令諫官奏論、憲臣彈舉。每月須一員奏事，或有急務，亦許非時入對。雖言有過當，必示曲全。若事難顯行，即令留內。但不得潛為朋附，故作中傷。其諫官仍於諫院或兩省內選擇。廳事量置什器、祇應。候及三年，或屢有章疏，實能裨益，特越常例，別與升遷。苟或職業無聞，公言罔睹，移授散秩，仍遣監臨。載念古賢，不忘忠諫，雖逢暴怒，尚靡諂辭。今則沖人渴聞，讜論開懷，而待好爵。斯縻是為不諱之朝，豈有犯顏之慮？黜陟之典，斷在於必行，語默之端，亟從於自擇，更資宰府宣佈周行。"慶曆初，詔除諫官毋得用見任輔臣所薦之人。元豐寄祿為大中大夫，始正名左、右諫議大夫為諫垣之長，專言責焉。左隸門下，右隸中書，同掌規諫。凡朝政闕失，大臣至百官任非其人，皆得諫正。靖康元年，詔宰執毋得薦舉臺諫，當出親擢，立為定製。建炎三年，詔諫議大夫不隸兩省，別置局於後省之側，許與兩省官相見議事。以登聞檢、鼓院專隸焉。又詔臺諫言事官，系非時上殿，不合在輪對條具之數。紹興三年，曾統言："本朝多以諫議兼記注，且聽直前奏事。元豐始不任諫列，然亦許直前。頃者權臣用事，言路壅塞。"詔依元豐舊制。
　　《容齋隨筆》論諫官與臺官舊不相見事見《御史臺門》。
　　紹興間，致堂胡氏寄政府書曰："古者人臣皆得進諫於其君。後世專設一職，既己乖謬，居是職者又多以立異為心，撓亂政事。人君難於盡從，故員多不備，難於盡廢，故姑設一二人，比諸餼羊，惟臺官亦然。方祖宗時，充臺諫之選者皆天下望士，或中外踐更己久，無所不知，故能有補。後世乃以新進利口為之，宜其觀望喋喋，而莫可遏也。然事有隨時，官與世建。方漢光武、唐太宗馬上經營之日，與齊小白、秦符堅專任一相以成霸業之時，未嘗聞有臺諫官喋喋於其旁，誠以三軍五兵之運，伐人制勝之謀，不可以告人，亦非人所能與故也。及夫平定之後，法制既立，則必設置臺臣，使糾違犯，開通諫諍，以補闕失，時勢當然耳。今宜以給事中兼諫大夫，中書舍人兼司諫，左、右史兼正言，政事下省，便可救正。諫員既廣，院額可廢，而御史臺只合彈擊官邪與夫壞敗己成憲度者。至於政事得失，專責大臣與諫者。若夫四方訴訟，自有州縣、監司、臺省節次；又不得直，則有登聞檢、鼓兩院存焉。憲臺亦非受訟之所也。如此，則治有體統，朝廷增重，國勢不搖，可以言治。"
　　按：以立異為心，以利口為能，此諫官之所以使人厭也。況處多事之時，運籌決勝，其機貴密，其發貴果，尤不宜使好異利口者喋喋其間。然欲遂從而廢其官，則過矣。昔司馬溫公言，凡擇言事官，當以三事為先，第一不愛富貴，次則重惜名節，次則曉知治體。此乃名言。誠使為諫官皆得如此之人，何至如致堂所言哉？
　　○起居
　　起居，周官有左、右史，記其言、事，蓋今起居之本"動則左史書之，言則右史書之"。"左史記言，右史記事"。。漢武帝有《禁中起居注》。後漢馬皇后撰《明帝起居注》，則漢《起居注》似在宮中，為女史之任。又王莽時，置柱下五史，秩如御史，聽事侍傍，記其言行，此又起居之職。自魏至晉，起居注則著作掌之。其後起居，皆近侍之臣錄記也，錄其言行與其勳伐。歷代有其職而無其官。後魏始置其起居令史，每行幸、宴會，則在禦左右，記錄帝言及宴賓客訓答。後又別置修起居注二人，以他官領之。北齊有起居省。後周有外史，掌書王言及動作之事，以為國志，即起居之職；又有著作二人，掌綴國錄，則起居注、著作之任，自此而分也。至隋初，以吏部散官及校書、正字有敘述之才者掌起居之職，以納言統之。至煬帝，以為古有內史、外史，今著作如外史矣，宜置起居官以掌其內，乃於內史省置起居舍人二員，次內史舍人下庾自直、崔濬祖、虞南蔡、允恭等皆為此職。唐貞觀二年，省起居舍人，移其職於門下，置起居郎二人。顯慶中，復於中書省置起居舍人，遂與起居郎分掌左右。龍朔三年，改為左、右史郎為左史，舍人為右史，咸亨元年復舊。天授元年，又為左、右史，神龍初復舊。每皇帝御殿，則對立於殿左郎，右舍人矣，有命則臨陛俯聽，退而書之，以為起居注。凡冊命、啟奏、封拜、薨免，悉載之、史館得之以撰述焉令狐德楠、呂才、蕭鈞、褚遂良、上官儀、李安期、顧允、高智周、張大素、淩季友等並以起居，皆有名之賢者。
　　宋沿唐制，起居郎隸門下，起居舍人隸中書，號小兩省官，皆為虛名，不典本省事。而典職者自號修起居注，凡二人，多以館閣官兼。掌更番侍立於崇政殿，又從行幸，以備記錄。國初，院在皇城外，但關敕送史館而不撰集。淳化五年，史館修撰張佖上書，請依故事，復左右史之職，為起居注。乃詔從，置院於禁中，命起居舍人史館修撰梁周翰、秘書丞直昭文館李宗諤掌起居郎、舍人事，通撰注記。凡宣徽、客省、四方館、閣門、御前忠佐引見司制置、進貢、辭謝、遊幸、宴會、賜賚、恩澤之事，五日一報；翰林麻制、德音、詔書、敕榜該沿革制置者，門下中書省封冊告命，進奏院四方官吏風俗善惡之奏、禮賓院諸蕃職貢宴勞賜賚之事，並十日一報；吏部文官除拜選調沿革、兵部武臣除授、司封封建、考巧諡議行狀、戶部土貢旌表州縣廢置、刑部法令沿革、禮部奏賀祥瑞貢舉品式、祠部祭祀畫日道釋條制、太常雅樂沿革、禮院禮儀制撰、司天風雲氣候祥異證驗、宗正皇屬封建出降、宗廟祭享制度，並月終而報；鹽鐵金榖增耗、度支經費出納、戶部版圖升降，咸歲終而報，每季撰集以送史館。是歲，令審刑院奏覆有所諭旨可垂戒者，並錄送院。熙寧初，詔諫官兼修注者，因後殿侍立，許奏事。元豐中，兼修注王存乞復起居郎、舍人之職，使得盡聞，明天子德音，退而書之。神宗亦謂："人臣奏對有頗僻、讒慝者，若左右有史官書之，則無所肆其奸矣。"故事，左右雖日侍立，而欲奏事必稟中書俟旨。存因對及之。乃詔雖不兼諫職者，亦許直前奏事。五年，官制行，罷修注，而郎、舍人始專其職《四朝志》。起居郎、舍人掌記天子言、動。禦正殿則俟於門廡外，便殿則侍立，行幸則從，大朝會則對立於殿下螭首之側。凡朝廷命令赦宥、禮樂法度損益因革、賞罰勸懲、群臣進對、文武臣除授及祭祀燕享、臨幸引見之事，四時氣候、四方符瑞、戶口增減、州縣廢置，皆書以授著作官。六年，詔左、右史分記言、動。元祐元年，仍詔不分。七年詔："邇英閣講罷，續有留身奏事者，許侍立。"紹聖元年，中丞黃履言所奏或幹機密，難令旁立，乃止《會要》。隆興元年，胡銓奏記注之失有四：一、人主不當觀史國朝梁周翰以起居注每月進禦。慶曆中，歐陽修乞更不進本，仁宗從之。今望遵仁宗所行之訓；二、立非其地國朝，記注之臣立於座後。歐陽修謂當人主言動而書，乃立於前。修罷復故。今乃立於殿之東南隅，言動不聞。乞復歐陽修之制；三、前殿不立國朝古制，前後殿皆侍立。而前殿不立，又左右司分日而立，無言動之異。欲乞於前後殿皆分日侍立；四、奏不直前臣欲直前奏事，閣門以不預牒卻之；嘗預牒矣，又以無班為詞。是雖有直前名，而無可奏之時矣。乞左、右史奏事直前，不必預牒及有無班次為拘也。詔前殿依後殿侍立，餘並依舊制。淳熙間，羅春伯點自戶部員外郎除右史，避曾祖諱，以太常少卿兼侍立修注官。其後兩史或闕，則降旨以某人權侍立官，蓋自此始。《元豐寄祿》起居舍人為朝散郎。
　　○拾遺補闕
　　補闕、拾遺。武太后垂拱中置補闕、拾遺二官，以掌供奉、諷諫。天授二年，各增置，通前為五員。三年，舉人無賢愚咸加擢用，高者試鳳閣侍郎、給事中，次或試員外郎、侍御史、補闕、拾遺、校書郎，當時頗為濫雜，著於謠誦謠曰："補闕連車載，拾遺平鬥量。把推侍御史，碗脫校書郎。"。自開元以來，尤為清選，左、右補闕各二人，內供奉者各一人，左、右拾遺亦然兩省補闕、拾遺凡十二人。左屬門下，右屬中書。
　　宋端拱初，改左、右補闕為左、右司諫，左、右拾遺為左、右正言。是時，太宗欲令諫官修職，故詔改其官。後亦有兼他官不供諫職者。真宗天禧初，詔兩省置諫官，不兼職；用劉燁、魯宗道為左、右正言。元豐肇新官制，左、右司諫各一人，正七品；左、右正言各一人，從七品，同掌規諫諷諭。凡朝廷有闕失，大事則廷諍，小事則論奏，分隸兩省，寄祿左右司諫為朝奉郎，左右正言為承議郎。中興初，詔不隸兩省，紹興二年復。淳熙十五年，兵部侍郎林栗奏言："諫諍之官尚有闕員，居其位者往往分行御史之職。至於箴規闕失，寂無聞焉。願依唐制，置拾遺、補闕，左右各一員，專掌諫諍，不許糾彈。"從之。以許深父、薛象先充其職，班著在監察御史之上。光宗立，復省。
　　○典儀
　　典儀二人，唐置。《周禮　秋官》有司儀上士八人、中士十六人，蓋此典儀之任。《齊職儀》雲東宮殿中將軍屬官有導客局，置典儀錄事一人，掌朝會之事。梁有典儀之職，未詳何曹之官，掌唱警唱奏之事，朱服武冠。陳亦有之。後魏置典儀監，史闕其員及所掌。唐初，隸門下省。初用人皆輕，至貞觀李義甫為之，是後常用士人。領贊者以知贊唱之節及殿庭版位之次。
　　○城門郎
　　《周禮　地官》有司門下大夫一人、上士四人，並城門郎之任。初，漢置城門校尉員一人，掌城門屯兵，有司馬及丞各一人，十二城門候各一人，出從緹騎百二十人緹，徒兮切，蓋兼監門將軍之職。魏因之。晉制，銀章青綬，絳朝服，武冠，佩水蒼玉。元帝省之。宋、齊俱以衛尉掌宮城屯兵及管鑰之事。梁、陳二代依秦、漢，以光祿卿等掌宮殿門戶，亦無城門之職。後魏置城門校尉。北齊衛尉寺統城門寺，置城門校尉二人，掌宮殿城門並諸倉庫管鑰之事。後周地官府置宮門上士一人、下士一人，掌皇城十二門之禁令，蓋並在其任。隋氏門下省統城門局，校尉二人；煬帝大業三年，又隸殿中省；十二年，又減一人；後又改校尉為城門郎，置四人，又隸門下省。唐因之。
　　○符寶郎
　　周官有典瑞、掌節二官，掌瑞、節之事瑞、節，信也。典瑞屬春官，掌節屬地官。秦漢有符節令、丞，領符璽郎昭帝幼沖，霍光秉政。殿中夜驚，光召求符璽，符璽郎不肯授。光奪之，郎按劍對曰："臣頭可得，璽不可得也！"光壯之，增秩二等。文帝二年，初與郡守為銅虎符、竹使符之制，又皆屬焉應劭曰："銅虎符第一至第五，國家當發兵，遣使者至郡合符，符合乃聽受之。竹使符者，以竹箭五枚，長五寸，鐫刻篆書第一至第五。"顏師古曰："符，與郡守各分其半，右則留京師，左以與之。"。後漢有符節令，兩梁冠，位次御史中丞，別為一臺，而符節令一人為臺率，掌符節之事，屬少府。魏與後漢同。晉太始元年，省並蘭臺，置符節御史掌其事。宋與晉。齊蘭臺有主璽令史，以治書侍御史領之。梁、陳御史臺亦有符節令史。後魏御史臺領符節令，符節令領符璽郎中。北齊有符節署，餘與後魏同符節令一人，符璽郎中四人。後周有主璽下士，掌國璽之藏。隋初有符璽局，置監二人，屬門下省，煬帝改監為郎。唐因之。長慶三年改為符寶郎，神龍初復為符璽郎，開元初復為符寶郎天寶五載六月敕："玉璽既為寶，宜為璽書。"十載正月，改傳國寶為承天大寶。其符節並納於宮中，有行從則請之。郎掌諸進符寶，出納幡節也。
　　○弘文館
　　唐武德初置修文館，後改名弘文館。神龍初，改為昭文，二年又卻為修文，尋又為昭文。開元七年，又詔弘文焉。儀鳳中，以館中多圖籍，未詳正，委學士校理。自垂拱以來，多大臣兼領。館中有四部書。自貞觀初褚亮檢校館務，學士號為館主，因為故事，每令給事中一人判館事。校書二人，學生三十人。
　　宋改為昭文館以"弘"犯宣祖諱。大學士一人，以宰相充。學士、直學士不常置。直館以京朝官充。掌經史子集四庫圖籍修寫、校讎之事。判官一人，以兩省五品以上充。
