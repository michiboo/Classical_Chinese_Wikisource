●卷五十一　職官考五

　　中書之官舊矣。謂之中書省，自魏、晉始焉。梁、陳時，凡國之政事並由中書省。省有中書舍人五人，領主書十人，書吏二百人書吏不足，並取助書，分掌二十一局事，各當尚書諸曹，並為上司，總國內機要，而尚書唯聽受而己。被委此官，多擅威勢。後魏亦謂之西臺宣武帝謂中書監崔光曰："卿是朕西臺大臣。"。北齊中書省管司王言，並司進禦之樂及清商、龜茲諸部伶官。隋初，改為內史省，置令二人，侍郎四人煬帝減侍郎二人，舍人八人煬帝減去四人，通事舍人十六人。煬帝加起居舍人，而改通事舍人為謁者臺職。唐武德三年，復中書省。龍朔二年，改為西臺，咸亨初復舊。光宅元年，改為鳳閣凡中書官，隨署名改，神龍初復舊。開元元年，改為紫微省，五年復舊時謂尚書省為南省，門下、中書為北省；亦謂門下省為左省，中書為右省，或通謂之兩省。令二人，侍郎二人，舍人六人，右散騎常侍、起居舍人、右補闕、右拾遺各二人，通事舍人十六人，其餘小吏各有差。
　　宋制，中書省在左掖門外西面北廊，掌進擬庶務，宣奉命令，行臺諫章疏、群臣奏請興創改革，及中外無法式事應取旨者。凡除省、臺、寺、監寺貳以下，及侍從、職事官，外任監司、節鎮、知州軍、通判，武臣遙郡、橫行以上除授皆掌之。凡命令之體有七：曰冊書，立后妃，封親王、皇子、大長公主，拜三師、三公、三省長官，則用之。曰制書，處分軍國大事，頒赦宥德音，命尚書左右僕射、開府儀同三司、節度使，凡告廷除授，則用之。曰誥命，應文武官遷改職秩、內外命婦除授及封敘、贈典，應合命詞，則用之。曰詔書，賜待制、大卿監、中大夫、觀察使以上，則用之。曰敕書，賜少卿監、中散大夫、防禦使以下則用之。曰御劄，佈告登封、郊祀、宗祀及大號令則用之。曰敕榜，賜酺及戒勵百官、曉諭軍民則用之。皆承制畫旨以授門下省。令宣之，侍郎奉之，舍人行之。留其所得旨為底：大事奏稟得旨者為"畫黃"，小事擬進得旨者為"錄黃"。凡事幹因革損益，而非法式所載者，論定而上之。諸司傳宣、特旨，承報審覆，然後行下。設官十有一：令、侍郎、右散騎常侍各一人，舍人四人，右諫議大夫、起居舍人、右司諫、右正言各一人。分房八：曰吏房，曰戶房，曰兵禮房，曰刑房，曰工房，曰主事房，曰班簿房，曰制敕庫房。元祐以後，析兵、禮為二，增催驅、點檢，分房十有一，又改主事房為開拆。
　　舜攝位，命龍作納言，出入帝命。《周官》內史掌王之八柄爵、祿、廢、置、生、殺、予、奪，執國法及國令之貳，以考政事。蓋今中書之任。其所置中書之名，因漢武帝遊宴後庭，始以宦者典事尚書，謂之中書謁者，置令、僕射不言謁者，省文也。元帝時，令弘恭、僕射石顯秉勢用事，權傾內外。蕭望之以為中書政本，宜以賢明之選，更置士人，自武帝改用宦者掌出入奏事，非舊制也。成帝建始四年，改中書謁者令曰中謁者令，更以士人為之，皆屬少府。漢東京省中謁者令官時有中官謁者令，非其職也。魏武帝為魏王，置秘書令，典尚書奏事，又其任也。文帝黃初初，改為中書令，又置監，以秘書左丞劉放為中書監，右丞孫資為中書令，並掌機密。中書監、令始於此也。及明帝時，中書監、令號為專任，其權重矣時中護軍蔣濟上疏諫曰："夫大臣太重者國危，左右太親者身蔽，古之至戒。威權在下，則眾心慢上，勢之常也。今外所言，輒雲中書，實握事要，日在目前，倘因疲倦之間有所割制，眾臣見其能推移於事，即亦回附向之。請分任眾官，不使聖明之朝有專吏之名也。"。晉因之，置監、令一人，始皆同車，後乃異焉初，監、令常同車入朝。及和嶠為令、荀勖為監，嶠意抗，鄙荀巧佞，以意氣加之，專車而坐。自此，監、令乃使異車。魏晉以來，中書監、令掌贊詔命，記會時事，典作文書司馬景王命中書令虞松作表，再至不可意，松竭思不能改正，鍾會視其草，為定五字，松大悅服。又荀勖為中書監，使子組草詔。傅祇為監，病風，又使息暢為啟。華廙為監時，成事多不洩廙。啟武帝召授子薈草詔。前後相承，以子弟管之，自此始也。又王獻之為中書令，啟琅琊王為中書監，表曰："中書職掌詔命，非輕才所能獨任。自晉建國，嘗命宰相參領。中興以來，益重其任，故能王言彌徽，德音四塞者也。"又後魏孝文時，蠕蠕有國喪，帝遣高閭為書與之，不敘凶事。時孝文謂曰："卿為中書監，職典文辭，若情思不至，應謝所任。"又曰，崔光為中書令，敕光為詔，逡巡不作。薈，烏隊切。廙，餘力切。蠕，如兗切。以其地在樞近多承寵任是以人因其位，謂之"鳳凰池"焉。荀勖守中書監、侍中，參贊朝政。及遷尚書令，勖久在中書專管機事，失之甚慍，人有賀者，勖怒曰："奪我鳳凰池，諸公何賀焉！"晉制，銅印墨綬，進賢兩梁冠，絳朝服，佩水蒼玉，乘輅車吳紀亮為尚書令，其子騭為中書令，每朝會，吳主以屏風隔其坐。《晉書》曰張華為監，裴楷為令，其掌機密。又王洽字敬和，為中書令，時年二十九。後泠子瑉又為中書令，時謂為奕世令德。東晉常並其職入散騎省，尋復置之。宋冠佩印綬與晉同。梁中書監、令情貴華重，大臣多領之。其令舊遷吏部尚書，才地俱美者為之。陳因梁制。後魏亦有監、令高允字伯恭，為中書令，文帝重之，不名，呼為"令公"。北齊因魏制。後周置內史中大夫二人，掌王言，亦其任也。隋初，改中書為內史，置監、令各一人，尋廢監，置令二人。煬帝大業十二年，又改內史為內書，後復為內史。唐武德初，為內史令常有敕而中書門下不時宣行，高祖責其遲由。內史令蕭瑀曰："臣大業之日，見內史宣敕或前後相乖者，百司行之，不知何所承用。所謂易雖在前，難必在後。臣在中書日久，備見其事。今黃閤初構，事涉安危，若遠方有疑，恐失機會。此每受一敕，臣必審勘，使與前敕不相乖背者，始敢宣行。遲晚之愆，實由於此。"上善之。三年，改為中書令，亦置二人。龍朔二年，改為右相。咸亨元年復舊。光宅二年，又為內史。神龍元年，復舊中書令。開元元年，改為紫微令；五年，復為中書令。天寶元年，改為右相至德初，復為中書令。自隋至今，皆為宰相。舊班正三品，大曆二年升為從二品。按令文，掌侍從獻替，制敕冊命，敷奏文表，授冊，監起居注，總判省事。
　　宋制，掌佐天子議大政，授所行命令而宣之。祀大神祇則升壇，饗宗廟則升阼階相禮。臨軒冊命則讀冊。建儲則升殿宣制，及璽綬以授太子。大朝會，則詣御座前進方鎮表及祥瑞。國朝未嘗真拜，以他官兼領者不與政事，然止曹佾，餘皆贈官。官制行，以右僕射兼中書侍郎行令之職，別置侍郎以佐之。元豐寄祿為開府儀同三司。
　　容齋洪氏《隨筆》曰："中書、尚書令在西漢時為少府官屬，與太官、湯官、上林諸令品秩略等；侍中但為加官。在東漢亦屬少府，而秩稍增。尚書令為千石，然銅印墨綬，雖居機要，而去公卿甚遠，至或出為縣令。魏晉以來，浸以華重，唐初遂為三省長官，居真宰相之任，猶列三品，大曆中乃升正二品。入國朝，其位益尊，敘班至在太師之上，然只以為親王及使相兼官，無單拜者。見任宰相帶侍中者才五人：範魯公質、趙韓公普、丁晉公謂、馮魏公拯、韓魏公琦。尚書令又最貴，除宗王外，不以假人，趙韓公、韓魏公始贈真令。韓公官止司徒，及贈尚令，乃詔自今更不加贈，蓋不欲以三師之官贅其稱也。政和初，蔡京改侍中、中書令為左輔、右弼而不置尚書令，以為太宗皇帝曾任此官。殊不知乃唐之太宗為之，故郭子儀不敢拜，非本朝也。"
　　又曰："紹熙五年十二月二十二日，宣麻制除嗣秀王伯圭兼中書令。此官久不除，學士大夫多不知本末，至或疑為當入都堂治事。邸報至外郡，尤所不曉。邁考之典故，侍中、中書令為兩省長官，自唐以來居真宰相之位，而中令在侍中上。肅宗以後，始以處大將，故郭子儀、僕固懷恩、朱泚、李晟、韓弘皆為之。其在京，則入政事堂，然不預國事。懿、僖、昭之時，員浸多，率由平章事遷兼侍中，繼兼中書令，又遷守中書令，三者均稱使相，皆大敕系銜而下書使字，五代尤多。國朝創業之初，尚仍舊貫，於是吳越國王錢俶、天雄節度符彥卿、雄武王景、武寧郭從義、保大武行德、成德郭崇、昭義李筠、淮南李重進、永興李洪義、鳳翔王彥超、定難李彝興、荊南高保融、武平周行逢、武寧王晏、武勝侯章、歸義曹元忠十五人同時兼中書令。太宗朝唯除石守信，而趙普以故相拜。真宗但以處親王。嘉祐末，除宗室東平王允弼、襄陽王允良。元豐中除曹佾，與允弼、允良相去十七八年，爵秩固存。沈括《筆談》謂有司以佾新命，言自來不曾有活中書令請俸則例，蓋妄也。官制行，改三使相並為開府儀同三司。元祐以後不復有之，雖崇、觀、政、宣輕用名器，且改為左輔、右弼，然蔡京三為公相，亦不敢居。乾道中，詔於錄黃及告命內除去侍中、中書令，遂廢此官。今當先降指揮復置，則於事體尤愜當也。嗣王終不敢當，於是寢前命，而賜贊拜不名。"
　　漢置中書，領尚書事，有丞、郎。魏黃初初，中書既置監、令，又置通事郎《魏志》曰掌詔草，即漢尚書郎之位，次黃門郎。黃門郎己署事過，通事乃署名；己署奏以入，為帝省讀書可。後改通事郎為中書侍郎明帝詔舉中書郎，謂盧毓曰："得人與否，在盧生耳！"又魏末張華遷掌兼中書郎，朝議表奏多見施用。晉置四員。及江左初，又改為通事郎，尋復為中書侍郎。其職副掌王言，更入直省五日，從駕則正直從，次直守張華兼中書郎，從駕征鍾會，掌書疏表檄。嵇含為中書郎，書檄雲集，含初不立草。宋中書侍郎，進賢一梁冠，介幘，絳朝服，用散騎常侍為之。齊、梁皆四人。梁以功高者一人主省內事。陳因之。後魏、北齊置四員。隋初為內史侍郎，亦四員。煬帝減二員，改為內書侍郎。唐初為內史侍郎。武德三年，改為中書侍郎。龍朔以後，隨省改號，而侍郎之名不易舊制正四品，至大曆二年升從二品。員二人，掌侍從獻替、制敕冊命、敷奏文表、通判省事。
　　宋制，侍郎掌貳令之職，參議大政，授所宣詔旨而奉行之。官制行，以尚書右僕射兼，又別置侍郎以代參知政事。建炎初，復改侍郎為參政。
　　中書舍人。魏置中書通事舍人，或曰舍人、通事，各為一職魏明帝時，有通事劉泰，晉江左乃合之，謂之通事舍人。武冠，絳朝服。掌呈奏案章。後省之，而以中書侍郎一人直西省，即侍郎兼其職而掌其詔命。宋初，又置中書通事舍人四員，入直門內，出宣詔命。凡有陳奏，皆舍人持入，參決於中，自是則中書侍郎之任輕矣。齊永平初，中書通事舍人四員，各住一省，時謂之"四戶"，權傾天下茹法亮久為中書通事舍人，後出為大司農。中書勢利之職，法亮戀之，垂涕而去。又熒惑入太微，太尉王儉謂武帝曰："天文乖誤，此由四戶。"帝納之而不改，與給事中為一流。梁用人殊重，簡以才能，不限資地，多以他官兼領。後除"通事"字，直曰中書舍人，專掌詔誥，兼呈奏之事裴子野以中書侍郎、鴻臚卿掌兼中書通事舍人，別敕知詔誥。自是詔誥之任，舍人專之魏晉以來，詔誥並中書令及侍郎掌之，說在《中書令篇》。陳置五人。後魏有舍人省，而不言其員。北齊舍人省掌署敕行下，宣旨勞問，領舍人十人。後周有小史上士二人，此其任也，屬春官。隋內史舍人八員，專掌詔誥。煬帝減四人，後改為內書舍人。唐初為內史舍人，至武德三年，改為中書舍人，置六員。龍朔以後，隨省改號，而舍人之名不易。專掌詔誥、侍從、署敕、宣旨、勞問，授納訴訟，敷奏文表，分判省事。自永淳以來，天下文章道盛，臺閣髦彥無不以文章達。故中書舍人為文士之極任，朝廷之盛選，諸官莫比焉按：後漢章、和以後，尚書為機衡之任。尚書郎含香握蘭，直宿於建禮門，太官供膳，奏事明光殿，下筆為詔誥，出語為誥令。曹公為魏王，置秘書令典尚書奏事，則秘書之職近密，尚書之職疏遠。魏文帝初，改秘書為中書，自後歷代相沿，並管樞密。而後漢尚書郎，非今之尚書郎，乃中書舍人也。武太后臨朝，天授元年，壽春郡王盛器兄弟五人初出閤，同日受冊，有司撰儀注，忘載冊文。及百僚在列，方知闕禮，宰臣相顧失色。中書舍人王〈孛攵〉立召小吏五人，各令執筆，口授，分寫同時，須臾俱畢，詞理典贍，時人嘆服。景龍四年六月二日，初定內難，唯中書舍人蘇頲在太極殿後，文詔填委，動以萬計，手操口對，無毫釐差誤。主書韓禮、談子陽轉書詔草，屢謂頲曰："乞公少遲，禮等書不及，恐手腕將廢。"故事，舍人六員，各押尚書省一行，天下眾務無不關決。開元二年十一月，紫微令姚崇奏："紫微舍人六員，無一頭商量事，諸舍人同押連署狀進說。凡事有是非，理均與奪，人心既異，所見不同者，望請別作商量，連狀同進。若狀語交互，恐煩聖思。臣既是官長，望於兩狀復略言二理優劣，奏聽進止，則人各盡能，官無留事。"敕曰："可"。因是舍人唯知撰制，不復分知機務。既文書填委，遂令書錄委之堂後人，其權勢傾動天下，姚竟因主書趙誨贓犯所累罷相。姚誠多才，而隳政擅權，以成斯弊，可哀也。
　　宋初，中書舍人為所遷官，實不任職，復置知制誥及直舍人院。故事，入西閣，皆中書詔試制誥三篇。惟梁周翰不召試而授，其後楊億、陳堯佐、歐陽修亦如此例。富弼為知制誥，封還劉從願妻封遂國夫人詞頭。唐制唯給事中得封還詔書。中書舍人繳詞，自弼始。元豐五年，詔中書舍人印為中書後省之印。曾鞏、陸佃並試中書舍人，自是始正官名，遂以中書舍人判後省之事。分案五：曰上案，掌冊禮及朝會所行事；曰下案，掌受付文書；曰制誥案，掌書記制詞，及試吏校其功過；曰諫官案，掌受諸司關報文書；日記注案；掌錄記注。其雜務則隨所分案掌之。元祐初，以蘇軾直舍人院，有司言："自官制行，舍人院廢，今為中書後省。"於是改為權中書舍人，遂為故事。後詔舍人各簽諸房文字，其命詞則輪日分草。中興置中書後省，以中書舍人為長官，六員為額，常除二員，一員領吏房左選及兵、工房，一員領吏房右選及禮、刑房。嘉泰四年，李季章璧。以宗正少卿權中書舍人，而"中"字犯祖諱，季章辭，有旨權以直舍人院系銜，乃受命，不知舍人院廢己久矣。蓋大臣失於討論也。紹興初，詔："中書、門下兩省己並為中書門下省，其兩省合送給、舍文字，今後更不分送，並送給事中、中書舍人。"其後又詔以他官兼攝者稱權直，資淺者為直舍人院。
　　石林葉氏曰："國初循唐舊制，凡命官、遷除、磨勘、移易差遣，中書皆命詞給告，不勝其繁。元豐官制行，始命階官、職事官、選人入品者給告，無品官者但給黃牒而已。元祐末，猶以為多，復命內外差遣及職事官本等內改易或再任者，亦止給黃牒。紹聖中，朱服為舍人，以為監司、郡守初除不給告，禮太薄，乃詔：'待制以上知州及帥臣、監司初除、再任，並出告；尚書侍郎、兩省、御史臺官外餘官並監司本等內改易者，仍給黃牒。'後復行之不同。元符初，中書省復檢舉如前令。"
　　容齋洪氏《隨筆》曰："中書舍人所承詞頭，自唐至本朝，皆只就省中起草付吏，逮於告命之成，皆未嘗越日，故其職為難。其以敏捷稱者，如韋承慶下筆輒成，未嘗起草；陸駞初無思慮，揮翰如飛；顏蕘草制數十，無妨談笑；鄭畋動無滯思，同僚閣筆；劉敞臨出局，倚馬一揮九制，皆見書於史策。其遲鈍窘擾者，如陸餘慶至晚不能裁一言，和〈山蒙〉閉戶精思、遍討群籍，與夫'斫窗舍人'、'紫微失卻張君房'之類，蓋以必欲速成故也。周廣順初，中書舍人劉濤責授少府少監、分司西京，坐遣男頊代草制詞也。頊時為監察御史，亦責復州司戶。自南渡以來，典故散失，每除書之下，先以省劄授之，而續給告，以是遷延稽滯。殿拂居官時，才還家即掩關謝客，畏其促詞命也。先公使虜歸，除徽猷閣直學士。時劉才邵當制，日於漏舍囑之，至先公出知饒州，幾將一月，猶未受告。其他倩諉朋舊，俾之假手者多矣。故膺此選者，不覺其難，殊與昔異。"
　　昔堯試舜，賓於四門，蓋今任也。奏置謁者。漢因之，掌儐贊受事，員七十人，選孝廉年未五十，威容嚴恪能儐贊者為之燕太子使荊軻劫始皇，變起兩楹之間，其後謁者持匕首刺腋。漢高帝偃武修文，故易之以版。有僕射，冠高山冠言其矜莊賓遠，故以高山為號。終軍為謁者，使行郡國，建節出東關。關吏識之，曰："此棄繻生。"。後漢謁者僕射為謁者臺士主。謁者，銅印青綬。天子出，掌奉引謁者僕射見尚書令，對揖無敬。謁者見，執版拜。謁者三十人《漢官儀》又曰三十五人。謁者初上官，稱曰灌謁者，滿歲稱給事胡廣云："灌者，明、章二帝服勤園陵，謁者灌柏，後遂假茲名焉。"馬融曰："灌者，習所職也。"應奉曰："高帝承奉，禮儀多闕，灌嬰服事七年，號大謁者。後人掌之，以姓灌章列於《漢書》也。"雷義為灌謁者，使持節督郡國，行風俗，太守令長留者凡七十人。和帝代，陳郡何熙為謁者僕射，贊拜殿中，音動左右。然則又掌唱贊《漢舊儀》曰："謁者缺，選郎中美鬚眉、大音者以補之。功次當選欲留增秩者，許之。"。二漢隸光祿勳後漢又有黎陽謁者。光武以幽、並兵騎定天下，故於黎陽立營，以謁者監之。兵騎千人，復除甚重，謁者任輕，多放情態。順帝改用府掾有清名威重者，遷超牧守焉。魏置僕射，掌大拜授及百官班次，統謁者十人。及晉武，省僕射，以謁者並蘭臺。江左復置僕射，後又省。宋武帝大明中，復置僕射一人，職與魏同，亦領謁者十人，掌小拜授及百官報章。齊因之。梁謁者臺，僕射一人，掌朝覲賓饗之事；屬官謁者十人，掌奉詔出使拜假，朝會賓贊；功高者一人為假史，掌差次謁者。陳亦有之。後魏、北齊謁者臺，掌凡諸吉凶公事，導相禮儀。僕射二人，謁者三十人。隋煬帝增置謁者、司隸二臺，並御史為三臺。謁者臺有大夫一人，掌受詔勞問、出使慰撫、持節策受，及受冤枉而申奏之；駕出，對御史引駕，領議郎以下官屬官有丞、主簿、錄事等。尋詔門下、內史、御史、司隸、謁者五司監受表，以為恆式，不復專謁者矣。初，魏置中書通事舍人官，其後歷代皆有，然非今任。隋初罷謁者，仍置通事舍人十六員，丞旨宣傳。開皇三年，又增為二十四員。及煬帝置謁者臺，乃改通事舍人為謁者臺職，謂之通事謁者，置二十人。又於建國門外置四方館，以待四方使者，隸鴻臚寺煬帝置四方館，東曰東夷使者，南曰南蠻使者，西曰西戎使者，北曰北狄使者，各一人，掌其方國、互市事。唐廢謁者臺，復以其地為四方館，改通事謁者為通事舍人，掌通奏、引納、辭見、承旨宣勞，皆以善辭令者為之。隸四方館，而又屬中書省。
　　集賢殿書院，唐開元中置。漢、魏以來，秘書省有其職。梁武帝於文德殿內列藏眾書。北齊有文林館學士，後周有麟趾殿學士，皆掌箸述。隋平陳之後，寫書正副二本，藏於宮中。煬帝於東都觀文殿東西廂貯書。自漢延熹至隋、唐，皆秘書掌圖籍，而掌中之書時或有焉。初，開元五年十一月，於乾元殿東廊下寫四部書，仍令秘書監馬懷素、右散騎常侍褚無量總其事，於麗正殿安置，為修書使。至十二年，學士張說等宴於集仙殿，於是改殿名集賢，改修書使為集賢殿書院學士。五品以上為學士，每以宰相為學士者知院事。初，燕國公張說為中書令知院事，以右常侍徐堅副之。自爾常以近密官為副，兼判院。直學士，六品以下為之。侍講學士，開元初，褚無量、馬懷素侍講禁中為侍讀，其後康子元等為侍講學士。修撰官、校理官司直學士。
　　宋為集賢院大學士，一人，以宰相充，學士以給諫、卿監以上充，直學士不常置，修撰以朝官充，直院、校理以京官以上充，皆無常員。掌同昭文館。凡昭文、史館、集賢，謂之三館，皆以兩省五品以上官一人判。
　　史官，肇自黃帝有之，自後顯者。夏太史終古，商太史高勢。周則曰太史、小史、內史、外史。而諸侯之國，亦置其官。又《春秋》、《國語》引《周志》及《鄭書》，似當時記事，各有其職。秦有太史令胡母敬。至漢武始置太史公，以司馬談為之。卒，其子遷嗣。卒後，宣帝以其官為令，行太史公文書。其修撰之職，以他官領之，於是太史之官唯知占候而己。自漢以前，職在太史直《太史局》；當王莽時，改置柱下五史，記疏言行，蓋效古"動則左史書之，言則右史書之"。自後漢以後至於有隋，中間唯魏明太和中史職隸中書，其餘悉多隸秘書。唐武德初，因隋舊制，史官屬秘書省著作局；至貞觀三年間十二月，移史館於門下省北，宰相監修，自是著作局始罷史職。及大明宮初成，置史館於門下省之南，其修撰史事以他官兼領，或卑品而有才者亦直焉。開元二十五年，宰臣李林甫監史，以中書地切樞密，記事者宜其附近。史館諫議大夫尹焙遂奏移於中書省北，其地本尚藥局內藥院。
　　致堂胡氏曰："古者史官，世掌其職，大臣不與，天子不觀，故得直筆，取信於後世。其次則如貞觀之制，史官日隨仗入，隨事記之，猶為近古。自李義府、許敬宗不許史官聞仗後事，以行其私，姚璹乃建令宰相撰時政記，意欲迷眩千古。令韋執誼又奏令史官撰日曆。日曆雲者，猶起草也，將加是正而潤色焉耳。苟數人者誠無私意，何用為是紛紛？以其請建之紛紛，則其誣上行私之心欲蓋而益彰矣。夫天下有公是非，不為言語文字可以變移白黑，淆亂忠邪，故義府、敬宗、執誼之惡，至於今不泯。有志於垂名竹帛者，自修而已矣。"
　　宋制，監修國史一人，以宰相為之。修撰、直館、檢討無常員，修撰以朝官充，直館、檢討以京官以上充，掌修日曆及典司圖籍之事。凡國史，別置院於宣徽北院之東以藏之，謂之編修院。《東京記》雲編修俗呼為史院。天聖修《真宗史》，欲重其任，降敕宰相為提舉，參知政事、樞密副使為修史，其同修史則以殿閣學士以上為之，編修官以三館、秘閣校理以上及京官，史畢即停《續會要》。元豐改官制，日曆隸國史案。每修前朝國史、實錄，則別置國史、實錄院，國史院以首相提舉，翰林學士以上為修國史，餘侍從官為同修國史，庶官為編修官。實錄院提舉官如國史，從官為修撰，除官為檢討《麟臺故事》。元祐復置國史院，隸門下省，明年又置國史院修撰，兼知院事。紹聖復以國史院歸秘書省《宰輔三館題名》。中興即秘書省復建史館，以修神宗、哲宗兩朝實錄，選本省官兼檢討、校勘，以侍從官充修撰。紹興五年，又移史館於省之側，別為一所，以增重其事。至九年，修《徽宗實錄》，乃即史館開實錄院；明年，以未修正史，詔罷史館，並為實錄院紹興初，實錄、國史皆寓史館。後罷史館，遇修實錄，即置實錄院；遇修國史，即置修國史院。著作局唯修纂日曆《中興會要》。宰相監修，但提大綱。檢討官搜閱、校對。惟修撰實專史職，只據所送到時政記唐長壽中，姚璹請仗下所言，宰相撰錄，號"時政記"，自璹始。五代以來，中書、樞密院皆致時政記。樞密院，直學士編修。太平興國八年，蘇易簡為參政，自是中書皆參政編錄，唯呂蒙正嘗以宰相領其事。端拱以後，樞密院事皆送中書，同修為一書；及王欽若、陳堯叟始乞別撰，不關中書，直送史館、起居注事見《左右史門》銓次其事，排以日月，謂之日曆《聖朝職略》。紹興十八年，詔置修國史院，修神、哲、徽宗《三朝正史》。又有提舉修敕令，天聖、慶曆、嘉祐、熙寧編敘及元符敕令格式，各差宰臣提舉，詳定官以侍從之通法令者充。史館又有校勘、檢閱、校正、編校等官，或以布衣之該洽者為之。
　　玉牒所提舉、監修，亦以宰相為之見《宗正司》。
　　歐陽修《論史館日曆奏》："臣伏以史者，國家之典法也。自君臣善惡功過與其百事之廢置，可以垂勸戒示後世者，皆得直書而不隱。故自前世有國者，莫不以史職為重。伏見國朝之史，以宰相監修、學士修撰，又有兩府之臣撰時政記。選三館之士當升擢者，乃命修起居注。如此，不為不重矣。然近年以來，員具而職廢。其所撰述，簡略遺漏，百不存一，至於事關大體者，皆沒而不書。此實史官之罪，而臣之責也。然其弊在於修撰之官惟據諸司供報，而不敢書所見聞故也。今時政記，雖是兩府臣僚修纂，然聖君言動有所宣諭，臣下奏議事關得失者，皆不紀錄，惟書除目、辭見之類。至於起居注亦然，與諸司供報文字無異。修撰官只據此銓次，系以日月，謂之日曆而已。是以朝廷之事，史官雖欲書而不得書也。自古人君皆不自閱史，今撰述既成，必錄本進呈，則事有諱避，史官雖欲書而又不敢書也。加以日曆、時政記、起居注例皆承前，積滯相因，故纂錄常務追修累年前事，而歲月既遠，遺失莫存。至於事在目今，可以詳於見聞者，又以追修積滯，不暇及之。若不革其弊，則前後相因，史官永無舉職之時，使聖朝典法遂成廢墜。臣竊見趙元昊自初叛至復稱臣始終一宗事節，皆不曾書；亦聞修撰官甚欲紀述，以纂修後時，追求莫得故也。其於他事，又可知焉。臣今欲乞特詔修時政記、起居注之臣，並以德音宣諭、臣下奏對之語書之。其修撰官，不得依前只據諸司供報編次除目、辭見，並須考驗事實。其除某官者以某功，如狄青等破儂智高，文彥博破王則之類；其貶某職者坐某罪，如昨來麟州守將及并州龐籍緣白草平事，近日孫沔所坐之類。事有文據及跡狀分明，皆備書之，所以使聖朝賞罰之典可以勸善懲惡，昭示後世。若大臣用情，朝廷賞罰不當者，亦得書以為警戒。此國家置史之本意也。至於他大事，並許史所據所聞見書之。如聞見未詳者，直牒諸處會問。及臣寮奏異同，朝廷裁置處分，並書之。以上事節，並令修撰官逐時旋據所得錄為章卷，標題日分，於史院躬親入櫃封鎖，候諸司供報齊足，修為日曆。仍乞每至歲終，命監修宰相親至史院點檢。修撰官紀錄事蹟，內有不勤其事，隳官失職者，奏行責罰。其時政記、起居注、日曆等，除今日以前積滯者不往追修外，截自今後，並令次月供報，如稍有遲滯，許修撰官自至中書、樞密院催請。其諸司供報拖延，及史院有所會問，諸處不畫時報應，致妨修纂者，其當行手分，並許史院牒開封府勾追嚴斷。其日曆、時政記、起居注，並乞更不進本，所貴少修史職，上存聖朝典法。此乃臣之職事，不敢不言。"
　　容齋洪氏《隨筆》曰："國朝熙寧以前，秘書省無著作局，故置史館，設修撰、直館之職。元豐官制行，有秘書官，則其職歸於監、少及著作郎、佐矣。而紹興中復置史館修撰、檢討，是與本省為二也。宗正寺修玉牒官亦然，官制既行，其職歸於卿、丞矣。而紹興中復差侍從為修牒，又以他官兼檢討，是與本寺為二也。然則今有戶部，可別置三司，有吏、刑部，可別置審官、審刑院矣。又玉牒舊制，每十年一進，謂甲子歲進書，則甲戌、甲申歲復然。今乃從建隆以來再行補修，每及十年則一進，以故不過三二年輒一行賞。書局僭賞，此最甚焉。"
　　《建炎以來朝野雜記》曰："自真廟以來，史館無專官。神宗嘗欲付曾子固以五朝史事，乃命為史館修撰，使專典領。其後子固所草具，不當神宗意，書不克成。孝宗時修五朝史，而列傳久未畢，遂召李仁父、洪景盧踵為之，皆奉京朝不兼他職者，數年而史始畢。蓋自開院至成書，凡二十有八年，秉筆者五十有餘人。時景盧請通修《九朝正史》，上許之。景盧復言：'製作之事已經先正名臣之手，是非褒貶皆有據，依乞命，後來史官無或輙將成書，擅行刪改，然書未就，而景盧去國。淳熙末修《高宗實錄》，以他官兼之，至紹熙末年而工未及半。陳君舉直學士院，建請以右文殿、秘閣二修撰並舊史館校勘三等為史官，自校勘供職稍遷秘閣修撰，又遷右文殿修撰；在院三五年，如有勞績，就遷次對，庶幾有專官之效，無冷局之嫌。然亦不克行。明年但增檢討官三員，限一年畢。其後又七年而《高錄》始成。時當修高宗正史、孝宗光宗實錄，朝論竟無專官，始外召傅景仁、陸務觀為在京宮觀，免奉朝請，令修史。於是務觀還政久矣，乃落致仕，以為同修國史兼實錄院同修撰焉。"
　　昔堯試舜於大麓，領錄天下事，似其任也。周之司會，又其職焉鄭元注《周禮》云：大司會，若今尚書。秦時，少府遣吏四人在殿中主法書，故謂之尚書。尚猶主也。漢承秦置。及武帝遊宴後庭，始用宦者主中書，以司馬遷為之。中間遂罷其官，以為中書之職。至成帝建始四年，罷中書宦者，又置尚書五人，一人為僕射，四人分為四曹，通掌圖書、秘記、章奏之事及封奏，宣示內外而已，其任猶輕。至後漢則為優重，出納王命，敷奏萬機，蓋政令之所由宣，選舉之所由定，罪賞之所由正。斯乃文昌天府，眾務淵藪，內外所折衷，遠近所稟仰。故李固云："陛下之有尚書，猶天之有北斗。鬥為天喉舌，尚書亦為陛下喉舌。鬥斟酌元氣，運平四時，尚書出納王命，賦政四海賦，布也。"令及左丞總領綱紀，無所不統。僕射及右丞，分掌廩假錢榖《隋志》曰："令統領之，僕射副令，又與尚書分領諸曹。"。漢初，尚書雖有曹名，不以為號。及靈帝以侍中梁鵠為選部尚書，於是始見曹名，總謂之尚書臺，亦謂之中臺吳諸葛恪既定山越孫權使尚書僕射薛綜勞軍，曰："故遣中臺近官，迎致犒賜之。"。大事，八座連名，而有不合，得建異議自順帝永建元年，初令三公、尚書入奏事。其八座具《歷代尚書》中。二漢皆屬少府蔡質《漢儀》曰："凡三公、列卿、將、大夫、五營校尉行復道中，遇尚書令、僕射、左右丞郎、御史中丞、侍御史，皆引車先相迴避。衛士傳不得避臺官，臺官過，乃得去。"至晉、宋以來，尚書官上朝及下，禁斷行人，猶其制也。魏制中書省，有監、令，遂掌機衡之任，而尚書之權漸減矣。晉以後，所掌略同。八座、丞、郎初拜，並集都省交禮；遷職，又解交，本漢制也。至於晉、宋，唯八座解交，丞、郎不復解交也梁陸果遷尚書殿中曹郎拜日，入座、丞、郎並到上省交禮，而果至晚，不及時刻，坐免官。宋曰尚書寺，居建禮門內，亦曰尚書省令右闕，則左僕射為省主，亦謂之內臺。每入座以下入寺，門生隨入者各有差，不得雜以人士。凡尚書官，大罪則免，小罪則遣出；遣出者百日無代人，聽還本職宋顧琛為庫部郎，以顧碩寄尚書張茂度聞名，而碩與同席坐，琛坐此遣出。又《宋志》曰："今朝士詣三公，尚書丞郎詣令、僕射，尚書丞郎，並門下下車履，度門閾，乃納履也。"。其令及二僕射出行分道之制，與中丞同。令、僕各給威儀十八人說在《御史大夫篇》。自晉以後，八座及郎中多不奏事。梁天監元年，詔曰："自禮闈陵替，曆茲永久，郎署備員，無取職事。糠秕文案，貴尚虛閑。空有趨墀之名，了無握蘭之實。曹郎可依昔奏事。"自是始奏事矣。又詔："尚書中有疑事，先於朝堂參議，然後啟聞。"舊尚書官不以為贈，唯朱異卒，特贈右僕射，武帝寵之故也考周舍問劉杳："尚書官著紫荷橐，相傳雲'挈囊'，竟何所出？"答曰："《張安世傳》云：'持囊簪筆，事武帝數十年。'注云：囊橐也。近臣簪筆，以待顧問。"。自魏、晉重中書之官，居喉舌之任，則尚書之職稍以疏遠。至梁、陳，舉國機要悉在中書，獻納之任又歸門下，而尚書但聽命受事而己。後魏天興元年，置八部大人於皇城四方、四維，面置一人，以擬八座，謂之八國常侍，各有屬官。分尚書三十六曹及諸外置，令大夫主之崔元伯通署三十六曹，如令、僕統事。四年，又復尚書三十六曹。天賜元年，復罷尚書三十六曹，別置武歸、修勤二職，分主省務武歸比郎中，修勤比令史。至神｛鹿加｝元年，始置僕射、左右丞及諸曹尚書十餘人，各居別寺舊例，尚書文簿，諸曹須，即出借。蘭城王澄為尚書時，公車署以理冤事重，奏請宜案。澄執奏，以為："尚書政本，特宜遠慎，故凡奏所事，間道通之，蓋以秘要之切，防其宣露。寧有古制所重，今反輕之？宜盡寫其事意，以付公車。"詔從之。北齊尚書省亦有錄、令、僕射，總理六尚書事，謂之都省，亦謂之北省。後濟北王以太子監國，立大都督府，與尚書省分理眾事，仍開府置佐顯祖特崇此官，以隨王守侍中、攝大都督府長史。後周無尚書。隋及唐皆有，其制略同，凡尚書省事無不總。龍朔二年，改尚書省為中臺；咸亨初，復舊。光宅元年，改為文昌臺。垂拱元年，又改為都臺。長安三年，又改為中臺。神龍初，復為尚書省亦謂之南省。都堂居中，左右分司舊尚書令有大廳，堂省之中，今謂之都堂。都堂之東，有吏部、戶部、禮部三行，每行四司，左司統之。都堂之西，有兵部、刑部、工部三行，每行四司，右司統之。凡二十四司，分曹共理，而天下之事盡矣故事，叔父兄弟不許同省為郎官，格令不載，亦無正敕。貞觀二年十一月，韋叔謹除刑部員外郎；三年四月，韋季武除主爵郎中；其年七月，韋叔諧除庫部郎中，太宗謂曰："知卿兄弟並在尚書省，故授卿此官，欲成一家之美。無辭，稍屈階資。"其後同省者甚多。近日非恩除拜，即須相迴避，當以准令：同司曹判及公檢之官，不得用大功以上親。若制敕授者，即申所司，從早改擬，遂同省別司亦罷也。左、右僕射各一人總統省事。左丞一人掌轄吏部、戶部、禮部十二司事，右丞一人掌轄兵部、刑部、工部十二司事，左、右司郎中各一人，員外郎各一人各掌付左右丞所管諸司事，尚書六人吏、戶、禮、兵、刑、工六部各一人，侍郎九人吏部、戶部、兵部各二人，餘各一人，郎中二十八人吏部、戶部、兵部、刑部各二人，餘各一人，並左、右司，則三十人，員外郎二十九人吏、戶、兵、刑四部及司勳各二人，餘司各一人，並左、右司，共三十一人，都事六人以下各有差。五代時，尚書都省在興國坊，今梁太祖舊第。
　　宋太平興國中，徙於利仁坊孟昶舊第，頗為宏麗，中設都堂、左右司、左右丞、郎中員外郎廳，東西廊分設尚書侍郎廳事二，郎中員外廳事六。掌施行判命，舉省內綱紀程式，受付六曹文書，聽內外辭訴，奏御史失職，考百官府之治，以詔廢置、賞罰。曰吏部、曰戶部、曰禮部、曰兵部、曰刑部、曰工部，皆隸焉。凡天下之務，六曹所不能與奪者，總而決之；應取裁者，隨所隸送中書省、樞密院。事有成法，則六曹準式具鈔，令、僕射、丞檢察簽書，送門下省畫聞。審察吏部注擬文武官及封爵承襲、賜勳定賞之事。朝廷有疑事，則集百官議其可否。凡更改申明敕令格式、一司條法，則議定以奏覆，太常、考功諡議亦如之。季終，具賞罰勸懲事付進奏院，頒行於天下。大祭祀則誓戒執事官。設官九：尚書令、左右僕射、左右丞、左右司郎中、員外郎各一人。分房十：曰吏房，曰戶房，曰禮房，曰兵房，曰刑房，曰工房，各視其名而行六曹諸司所上之事；曰開拆房，主受遣文書；曰都知雜房，主行進制敕自、班簿具員，考察都事以下功過遷補；曰催驅房，主考督文牘稽違；曰制敕庫房，主編檢敕、令、格、式，簡納架閣文書。紹聖二年，詔在京官司所受傳宣、內降，隨事申尚書省或樞密院覆奏。又詔尚書都省彈奏六曹御史，糾不當者。
　　石林葉氏曰："元豐既新官制，建尚書省於外，而中書門下省，樞密、學士院，設於禁中，規模極雄麗。其照壁屏下，悉用重布，不紙糊。尚書省及六曹皆書《周官》。兩省及後省、樞密、學士院，皆郭熙一手畫，中間甚有傑然可觀者，而學士院畫《春江曉景》為尤工。後兩省除官未嘗足，多有空閑處，看守老卒以其下有布，往往竊毀盜取。徐擇之為給事中，時有竊其半屏者，欲付有司，會竊處有刃痕，議者以禁廷經由，株連所及多，遂止。然因是毀者浸多，亦可惜也。"
　　漢武帝時，左右曹諸吏分平尚書奏事，知樞要者始領尚書事。張安世以車騎將軍、霍光以大將軍、王鳳以大司馬、師丹以左將軍，並領尚書事張安世領尚書事，職典樞機，以謹慎周密自著。每言大政，己決，輒移病出。聞有詔命，乃驚，使吏之丞相府問焉，每朝廷大臣莫知與議也。又孔光字子夏，領尚書，凡典樞機十餘年，守法度，修政事，不希旨苟合。或問溫室、省中樹皆何木也，光答以他語，其謹密如此。後漢章帝以太傅趙憙、太尉牟融並錄尚書事。尚書有"錄"名，蓋自憙、融始，亦西京領尚書之任，唐、虞大麓之職也。和帝時，太尉鄧彪為太傅尚書事，猶古塚宰總己之義，薨輒罷之。自魏、晉以後，亦公卿權重者為之，職無不總蜀蔣琬字公琰，為錄尚書事。晉宗室會稽王道子及世子元顯並錄尚書事，時道子為"東錄"，元顯為"西錄"。晉康帝時，何充《讓錄表》曰："成康中，分置三錄，王導錄其一，荀崧、陸曄各錄二條事。"晉江右有四錄，則四人參錄也。江右張華、江左庾亮並經闕上書七條。凡重號將軍、刺史皆得命曹受用，唯不得施陳及加節。宋孝武孝建中，不欲威權外假，省錄；大明末復置。此後或置或省。齊世，錄尚書及尚書令並總領尚書臺二十曹，為內臺主，行遇諸王以下皆禁駐，號為"錄公"齊明帝為宣城王，錄尚書。廢帝昭業思蒸魚，太官以無"錄公"命，不與。高帝崩，遺詔以褚彥回錄尚書事。江左以來，無單為錄者，有司擬立優策，王儉議宜有策書，乃從之王儉議以為："見居本官，別拜錄，推理應有策書，而舊事不載。中朝以來，三公、王侯則優策並設，官品第一，策而不優。優者，褒美策者。兼明委寄，尚書職居天官，政化之本，故尚書令品雖第三，拜必有策。錄尚書品秩不見，而總任彌重，前代多與本官同拜，故不別有策。即事緣情，不容均之凡僚。宜有策書，用申重寄，既異王侯，不假優文。"從之。北齊錄尚書一人，位在令上，掌與令同，俱不糾察。自隋而無。
　　秦置尚書令。尚，主也。漢因之。銅印青綬。武帝用宦者，更為中書謁者令。成帝去中書謁者令官，更以士人為尚書令時弘恭、石顯相繼為中書令，專權邪僻。前將軍蕭望之領尚書事，建言以為："尚書百官之本，國家樞機，宜以通明公正處之。武帝遊宴後庭，故用宦者，非古制也。宜罷中書宦官。"。後漢眾務，悉歸尚書，三公但受成事而己。尚書令主贊奏事，總領紀綱，無所不統。與司隸校尉、御史中丞朝會皆專席而坐，京師號曰"三獨坐"。故公為令、僕射者，朝會不陛奏事。天子封禪，則尚書令奉玉牒檢兼藏封之禮後漢光武以侯霸為尚書令，每春帝下寬大之詔，奉四時之令，皆霸所建也。郭伋遷尚書令，處職機密，數納忠諫。陳忠為尚書令，前後所奏，悉條於南宮閣上，以為故事。鄭弘為尚書令，亦著於南宮，以為故事。郭賀字喬卿，為尚書令，百姓歌之曰："厥德仁明郭喬卿，忠政朝廷上下平。"又，左雄字伯豪，為尚書令。自雄在尚書令，天下不敢謬選，十餘年間稱為得人；自雄掌納言，多所正肅。沈勳字異徵，詣南宮，賜酒，拜尚書令；持節臨辟雍，名冠百僚。荀彧字文若，為尚書令，居中持重，臨薨焚毀故案，奇策密謀不得盡聞；又舉荀攸可以代已。後攸為尚書令，亦推賢進士。魏武帝曰："二荀令之論人，久而益信，沒世不忘。"。魏、晉印綬與漢同，冠進賢兩梁，納言幘，五時朝服，佩水蒼玉。受拜則策命之，以在端右故也。薨，於朝堂發哀陳矯字季弼，為尚書令。魏明帝卒至尚書門，矯跪問曰："陛下欲何之？"帝曰："欲案行文書耳。"矯曰："此臣職分，非陛下所宜臨也。若臣不稱職，則請就黜。"帝慚而回。又晉樂廣為尚書令，無當時稱，為後人所思。又太熙元年詔曰："夫總百揆之得失，管王政之開塞者，端右之職也。是以自漢代以來，慎選其人。議郎王戎可為尚書令。"又衛瓘字伯玉，拜尚書令，性嚴憚，以法禦下，視尚書若參佐，尚書郎中掾屬。又熊遠起日："伏見吏部以太尉荀組為尚書令，復領荊州牧。自三代以來，未聞以納言之官而出領牧伯者。"王彪之字叔虎，為尚書令，與謝安共掌朝政。安每稱曰："朝之大事，眾不能決者，諮之王公，無不立判。"。魏、晉以下，任總機衡，事無大小，咸歸令、僕。宋孝建元年，詔曰："尚書，百官之元本，庶績之樞機。丞、相、列曹，局司有任。自須事無巨細，悉歸令、僕，非所以詔能濟業也。可更可明體制，責厥成也。"齊、梁舊用左僕射美遷司空謝朏字敬仲，徵為司徒、尚書令，朏辭腳疾不堪朝謁，仍角巾自輿，詣雲龍門謝。既見，乘小車就席。梁、陳並有之。後魏、北齊掌彈糾見事，與御史中丞更相廉。察隋亦總領眾務。唐尚書令朝服鷩冕，八旒七章，三梁冠。武德初，太宗為秦王時嘗居之，其後人臣莫敢當，故自龍朔三年制廢尚書令至廣德中，郭子儀勳業既盛，乃特拜焉。子儀以文皇帝故，讓不敢受。令在唐為正二品，朱梁置為正一品。
　　宋淳化三年升在三師上。掌佐天子議大政，奉所出命令而行之。其屬有六曹，凡庶務皆會而決之。凡官府之紀綱程式，無不總焉。大事三省通議，則同執政官合班；小事尚書省獨議，則同僕射、丞分班輪奏。若事由中書、門下而有失當應奏者，亦如之。與三公、三師、侍中、中書令俱以冊拜。自建隆以來不除，惟親王元佐、元儼以使相兼領，不與政。政和二年，詔："尚書令，太宗皇帝曾任，今宰相之官己多，不須置。"然是時說者以謂為令者唐太宗也，熙寧未嘗任此，蓋時相蔡京不學之過。宣和七年設復置令，亦虛設而已。
　　《容齋隨筆》論三省長官見《中書令門》。
　　僕射，秦官。漢因之，自侍中、尚書、博士、郎皆有之。古者重武官，有主射以督課古者重武官，以僕射者掌事，故曰僕射。僕射者，僕役於射也。一雲，僕，主也。軍屯吏、騶、宰、永巷宮人皆有，取其領事之號凡此諸官，皆有僕射，隨所領之事以號也。若軍屯吏則曰軍屯僕射，永巷則曰永巷僕射。成帝建始元年，初置尚書五人，以一人為僕射，主封門，掌授廩假錢榖鄭崇字子遊，為尚書僕射，數直諫諍。每見，曳革履，上笑曰："我識鄭尚書履聲。"。後漢尚書僕射一人，署尚書事，令不在，則奏下眾事，印綬與令同自漢以下，章服並與令同。獻帝建安四年，以執金吾榮邵為左僕射，衛臻為右僕射。侍者分置左右，蓋自此始。經魏至晉，迄於江左，省置無恆。置二，則為左、右僕射；或不兩置，但曰尚書僕射。令闕，則左為省主；若左、右並闕，則置尚書僕射以主左事，置祠部尚書以掌右事，則尚書僕射、祠部尚書不恆置矣若無令，則左僕射為省主，與令同。若左、右並闕，則直置僕射，在其中間，總左。右事。宋尚書僕射勝右減左，右居二者之間。僕射職為執法，置二則為左、右執法。又與尚書分領諸曹，兼掌彈舉。齊左、右僕射行則分道。左僕射領殿中、主客二曹諸曹、郊廟、園陵、車駕行幸、明議、臺內非違、文官舉補滿敘疾假事。其諸吉慶瑞應眾賀、災異屢發眾變、臨軒策命，改若格制、位官銓選，凡諸除署、論功、封爵、貶出、入議、疑讞通關案，則左僕射主，右僕射次經之；右僕射領祠部、儀曹掌諸曹庫藏榖帛，文武廩給，諸軍資差量人役百工，死病亡叛討捕、考剔非違，租布稅調，理船車兵器。其祠部郊廟、喪贈，儀曹儀典禮學，武官除署，移非城邑，人戶復除，家宅田地興工創架運寫，拘慮刑獄聽訟，百不免遣、通關及案奏事，則右僕射主，左僕射次經之。黃案，左僕射上署，右僕射次署。凡僕射掌朝軌，尚書掌獻奏，都丞任在彈違諸詳讞事，應須部議相值者，皆郎先立意。應奏黃案及關事，以立意官為議主。凡辭訴有慢命者，曹掾咨如舊。若或命有咨，則以其主意者為議主。齊、梁舊制，右僕射遷左僕射，左僕射美遷令，其僕射處於中。陳亦然。後魏二僕射，左居上，右居下令、僕、中丞騶唱而入宮門，至於馬道。及郭秋為僕射，以為非盡敬之宜，乃奏請：禦在太極，騶唱至止車門；禦在朝堂，止司馬門。騶唱不入宮，自此始也。又朱仲遠為行臺僕射，請准朝式，在軍鳴騶，廢帝笑而許之，其肆情如此。北齊僕射職為執法，置二則為左、右僕射，皆與令同，左糾彈而右不糾彈。隋文帝開皇三年，詔："左、右僕射從二品。左掌判吏部、禮部、兵部三尚書，御史糾不當者兼糾彈之。右掌判都官、度支、工部三尚書，又知用度。餘並依舊楊素為右僕射，與高熲專掌朝政。後文帝漸疏忌素，詔曰："僕射國之宰輔，不可躬親細務，但三五日一度向省評，評論大事。"外示崇重，實奪其權也。終仁壽之末，不復通省事。"唐左、右二僕射因前代，本副尚書令。自尚書令廢闕，二僕射則為宰相。故太宗謂房元齡、杜如晦曰："公為僕射，當洞開耳目，訪求才賢，是謂宰相洪益之道。今以決辭聽訟不暇，豈助朕求賢之意？"乃令尚書細務悉委於兩丞，其冤濫大故當奏聞者，則關於僕射。及貞觀末，除拜僕射，必加"同中書門下平章事"及"參知機務"等名，方為宰相，不然則否。然為僕射者，亦無不加焉。至開元以來，則罕有加者自開元以來，始有單為僕射不兼宰相者。初，龍朔二年，改左、右僕射為左右立政。咸通元年，復舊，官品第四上元三年閏五月制，中書省頒下諸州府，並宜用黃紙。武太后改二僕射為文昌左、右相，進階為從三品，尋復本階。神龍初，復為左、右僕射二年九月，敕門下及都省，宜曰別錄制敕，自三月一進。開元元年，改為左、右丞相，從二品。統理眾務，舉持綱目，總判省事，二年四月敕："在京有訴冤者，並於尚書省陳牒，所司為理；若稽延致有屈滯者，委左、右丞及御史臺訪察聞奏；如未經尚書省，不得輒於三司越訴。"御史糾不當者，兼得彈之。至天寶元年，復舊。
　　議曰："按僕射秦官，其任則微，其職甚細。東漢以後，雖委任漸重，職司會府，而非百寮師長之職也。又按丞相亦秦官，秦氏每群臣上表，皆雲"丞相臣某"為首。漢之宗臣蕭何為丞相。漢儀，丞相進，天子御座為起，在輿為下；有疾，法駕至第問。得戮二千石，申屠嘉欲斬內史晁錯是也。霍光受顧託之重，當伊、周之地，廢昌邑王，上表太后，"丞相臣敞"為首，"大司馬、大將軍臣光"次之。其尊崇如此。中間嘗置左、右丞相，亦嘗改為相國，亦為大司徒。大抵漢之丞相，是為三公，於天下無所不統。後漢亦以三公為宰相，則司徒本西漢丞相也。後或為丞相，或為相國，或為大丞相，雖互為之名，其實一也。曹公、司馬師昭、趙王倫、王敦、王導、劉義宣、齊高帝、梁武帝、爾朱榮、侯景、陳武帝、齊獻武、隋文帝皆為之。歷代多非尋常人臣之職，亦為贈官。然自秦以降，實居百寮之長。今尚書令總領眾務，舉持綱目，僕射貳之，誠為崇重。且非統國政，宰天下之任，宜侍中、中書令。如直以尊崇則太師，不然上公、太尉始可師長命百僚也。龍朔中、天寶初，嘗改侍中、中書令為左右相，遠協伊尹、仲虺為左右相，周公、召公相成王為左右之義，斯誠允當。或為尚書令、僕射、錄尚書之職，是官之師長。按前代錄尚書霍光、張安世、王鳳、趙憙、牟融、鄧彪、張禹、李固、王導、褚彥回、齊明帝之徒，或是丞相，或是三公，或是大將軍、大司馬兼之，皆秉朝政，猶古塚宰百官總已，實宰輔也，其時別自有令、僕。今僕射雖嘗改為丞相，名同而職異，品秩又未崇極，上有三師、三公、尚書令七人，豈得比前代丞相受任也？其襲舊名無實者，若今刺史皆雲使持節，按前代使持節，得戮二千石；其王公以下封國，皆南面臣人，分茅建社；其開府儀同三司，則禮數、班秩皆如三公，置府辟吏。今豈有其實乎？此例甚眾，不能遍舉。安有僕射因改丞相之名，都無丞相之實，而為百僚師長也？又與丞、郎絕禮，若不隔品致敬，則諸司長官與隔品寮屬，其可絕禮乎？斯不然矣。
　　宋制，左、右僕射掌佐天子議大政，貳令之職，與三省長官皆為宰相之任。元豐官制行，不置侍中、中書令，以左僕射兼門下侍郎，右僕射兼中書侍郎，行侍中、中書令職事，寄祿為特進。政和中，詔曰："昔神考訓迪厥官，有司不能奉承，仰惟前代以僕臣之賤，充宰相之任。可改左僕射為太宰，右僕射為少宰。"靖康元年，詔依元豐舊制，復為左右僕射。乾道八年詔左、右僕射依漢制，改為左、右丞相。
　　秦置尚書丞一人，屬少府。漢因之，至成帝建始四年，置丞四人。及後漢光武始減其二，唯置左、右丞，佐令、僕之事，臺中紀綱無所不統。左丞主吏民章服及騶伯史黃香字文疆，部左丞，功滿當遷，和帝留，增秩，後部尚書，遷僕射，右丞與僕射皆掌授廩假錢榖，又假署印綬及紙筆墨諸財用庫藏楊喬為右丞，行值太常辛柔，柔不避車，喬奏柔不敬，下廷尉。左、右丞闕，以次夕郎補之，三歲為刺史。漢御史中丞、侍御史行復道中，遇尚書及丞、郎，避車執板揖，丞、郎坐車舉手禮之，車過遠，乃去。尚書言左丞，敢告知如詔書律令。郎見左、右丞，對揖無敬，稱曰左、右君。丞、郎見尚書，執板揖，稱曰明時。郎見令、僕，執板拜，朝賀對揖。魏、晉左右丞，銅印青黑綬，進賢一梁冠，介幘，絳朝服。左丞主臺內禁令、寢廟祠祀、朝儀禮制、選用置吏、急假兼糾彈之事傅咸答辛曠詩序曰："尚書左丞，彈八座以下，居萬機之會，乃皇朝之司直，天臺之管轄。"又郤詵為左丞，奏推吏部尚書崔洪。洪曰："我舉郤丞，而還奏我，此挽弓自射之謂。"。右丞掌臺內庫藏、廬舍，凡諸器用之物及刑獄兵器，督錄遠道文書章表奏事。宋因之，而右丞亦主錢榖。虞玩之字茂瑤，宋元徽中為右丞。齊高帝參政，與玩之書曰："今漕藏有闕，吾賢居右丞，已覺金粟可積矣。"皆銅印黃綬。齊左右丞寢廟郊祀、吉慶瑞應、災異、立作格制、諸案彈、用除置吏、吏補滿除遣注職任遐為右丞，奏御史中丞陸澄不糾事，請免其官。視中書郎遷黃門郎。左丞掌兵士百工補役死叛考代、年老疾病解遣，其內外諸庫藏榖帛，刑刻創架爭訟，田地船乘稟拘，兵工死叛、考剔討捕，差分百役，兵器諸營署人領，州郡租布、民戶移徙，州郡縣並帖，城邑人戶割屬，刺史二千石令長丞尉被收及免贈，文武諸犯削官事。白案則右丞上署，左丞次署。黃案則左丞上署，右丞次署。諸立格制及詳讞大事，郊廟朝廷儀體，亦左丞上署，右丞次署。梁皆銅印黃綬，一梁冠。左丞掌臺內分職儀、禁令、報人章，督錄近道文書章表奏事，糾諸不法。凡諸尚書文詣中書省者，密事皆以契刀囊盛之，封以左丞印劉洽字義瓘，為左丞，準繩不避貴戚，尚書省賄賂莫敢通。右丞掌臺內藏及廬舍，凡諸器用之物，錄遠道文書章表之事。陳因之。後魏、北齊左丞為上階，右丞為下階。北齊左丞掌吏部等十七曹吏部、考功、主爵、殿中、儀曹、三公、祠部、主客、左右中兵、左右外兵、都官、二千石、度支、左右戶，並糾彈見事，又主管轄臺中違失，並糾駁之崔昂除左丞，兼度支尚書。左丞兼尚書，近代未有，唯昂為冠首，朝野榮之。右丞掌駕部等十一曹駕部、虞曹、屯田、起部、兵部、比部、水部、膳部、倉部、金部、庫部，亦管轄臺中，唯不彈糾，餘悉與左同。隋左、右丞掌分尚書諸司糾駁元壽字長壽，為尚書左丞。蕭摩訶妻患將死，奏令其子向江南收家產。壽奏劾之曰："摩訶遠念資財，近忘匹好，令其子舍屯駁之母，為聚斂之行。御史韓微之等見而不彈，請付大理。臣忝居左轄，無容寢默。"。唐因隋制。龍朔二年，改為左、右肅機，咸通九年復舊。左丞掌管轄諸司，糾正省內，句吏部、戶部、禮部等十二司，通判都省事。右丞掌管兵部、刑部、工部等十二司，餘與左丞同。
　　宋制，左、右丞掌參議大政，通治省事，以貳令、僕射之職。僕射輪日當筆，遇假故，則以丞權當筆、知印。大祭祀酌獻，薦饌進熟，則受爵酒以授僕射。舊班六曹尚書下，官制行，升其秩為執政官。元豐五年五月，詔左右僕射、丞合治省事。是月，御史言："左、右丞蒲宗孟王安禮於都堂下馬，違法犯分。"安禮爭論帝前，以謂今左、右丞為執政官，不應又有厚薄。左、右丞於都堂上下馬，自此始。元祐元年，詔："本省應受御劄事大者，送中書省取旨。事小急速，止本省行訖奏知，仍關報中書門下。其未便者，聽執奏。"又六曹擬鈔，左、右丞簽書，僕射書檢。又事有條例不至大者，六曹長官專決，非六曹所能決者申省。常程及訟牒，止付左、右丞初，藝祖既因唐制置宰相，復用翰林學士陶榖之言，命薛居正、沈義倫為參知政事，以為宰相趙普之貳。官制行，罷參知政事，以門下中書侍郎、尚書左右丞為執政。時章惇以前參知政事除門下侍郎，張儘以參知政事除中書侍郎，蒲宗孟、王安禮自翰林學士除尚書左、右丞雲。元豐寄祿為光祿大夫。建炎三年，詔中書、門下二侍郎並復改為參知政事，廢尚書左、右丞。
　　隋煬帝三年，於尚書都省初置左、右司郎二人，品同諸曹郎，從五品，掌都省之職。唐貞觀二年，改為郎中。龍朔二年，改為左、右成務。咸通元年復舊。令掌副左、右丞所管諸司事，省置鈔目，勘稽失，知省內宿直，判都省事。若右司不在，則左並行之；左司不在，右亦如之。員外郎，武后永昌元年置，與郎中分掌曹務。神龍元年省，二年復置。
　　宋制，左司郎中、右司郎中、左司員外郎、右司員外郎各一人，掌受付六曹之事，而舉正文書之稽失，分治省事：左司治吏、戶、禮、奏鈔、班簿房，右司治兵、刑、工、案鈔房，而開拆、制敕、御史元豐六年，都司置御史房，主行彈糾御史案察失職、催驅、封椿、印房，則通治之，有稽滯，則以期限舉催。初，於都司置吏設案，而議者謂臺郎宰掾不當自為官司，遂隨省房分治所領之事，惟置守分、書奏各四人，主行校定省吏都事以下功過及遷補之事。元豐元年，都司御史房置簿，以書御史六曹官糾劾之多寡當否為殿最，歲終取旨升黜。紹聖元年，詔諸司以歲終點檢六曹稽遲最多者，具郎官姓名上省取旨。二年，詔御史臺察六曹稽緩違失者，送左司籍記。宣和二年，左司員外郎王蕃奏："都司以彌綸省闥為職，事無不預。今宰、丞入省，諸房文字填委，次第呈覆，自朝至於日中，或昏暮僅絕，其勢不暇一一檢閱細故，而省吏往稟宰丞請筆，以草檢令承從官齎赴郎官廳落日押字。謂宜遵守元豐及崇寧舊法，諸房各具簽貼，先都事、次點檢、次郎官押訖，赴宰、臣請肇行下。於是詔曰："先帝肇正三省，詔給、今、都司以贊省務。今都司浸以曠官，緣省吏強悍，敢肆侵侮。自今違法事，其左右司官勿書，其事舉劾，情重者竄責。"元豐寄祿為朝議大夫。
