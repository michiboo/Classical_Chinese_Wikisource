●卷七十六　郊社考九

　　○祀後土
　　夏以五月祭地祇。
　　殷以六月祭地祇。
　　周制：夏曰禮地祇於方丘《曲禮》："天子祭天地。"疏曰："地神有二，歲有二祭：夏至之日，祭崑崙之神於方澤，一也；夏正之月，祭神州地祇於北郊，二也。或雲，建申之月祭之，與郊天相對。"又曰："知方嶽之神是崑崙者，按《地統書　括地象》雲，地中央曰崑崙，又雲其東南方五千里曰神州。以此言之，崑崙在西北，別統四方九州；其神州者，是崑崙東南一州耳。於一州中更分為九州，則《禹貢》之九州是也。其配地之神，《孝經緯》既雲後稷為天地之主，則後稷配天南郊，又配地北郊，則周人以嚳配圜丘，亦當配方澤也。"《張騫贊》，班固曰："《禹本紀》言河出崑崙，崑崙高二千五百里餘，日月所相避隱為光明也。自張騫使大夏之後，窮河源，惡睹所謂崑崙者乎？故言九州山川，《尚書》近之矣。至《禹本紀》、《山經》所由，放哉！"《左傳》："凡祀，啟蟄而郊。"疏曰："鄭元注書多用讖緯，言地祇有二，有崑崙之神，又有神州之神。唯鄭元立為此議，而先儒悉不然故王肅作《聖證論》，引群書以證之。"。以黃琮禮地禮，謂始告神時，薦於神座。"禮地以夏至"，謂神在崑崙者也。禮神者必象其類，琮八方象地。疏曰："雲'琮八方以象地'者，天圓以對地方，地有四方，是八方也。《易》雲'天元而地黃'。今地用黃琮，隨地色。"，牲、幣放其器之色註疏見《祀天禮》。已上禮地玉幣，兩圭有邸以祀地兩圭者，以象地數二也。僢而同邸。祀地，謂北郊神州之神。僢，昌絹反。疏曰："雲'僢而同邸'者，按《王制》注，'臥則僢'，彼謂兩足相向，此兩圭亦兩足同邸，是足相向之義，故以僢言之，則上四圭同邸者，亦是各自兩足相向，俱就此兩足相向而言之也。"《春官　典瑞》。楊氏曰："《玉人之事》'兩圭五寸有邸以祀地'，即此兩圭有邸以祀地者也，義與四圭有邸以祀天同。又按：黃琮以禮地，兩圭以自執，亦如植璧秉珪之謂。鄭氏並謂之禮地，又強分崑崙、神州為二以當之，非也。"政和四年，禮制局言："始則求神而禮之，終則正祭而祀焉。《大宗伯》'以黃琮禮地'，蓋施於求神之時，與《大司樂》'以函鍾為宮，至地祇皆出，可得而禮'同矣。《典瑞》'兩圭有邸以祀地'，蓋施於薦獻之時，與《大司樂》'奏太蔟，歌應鍾，舞《咸池》以祭地'同矣。鄭氏乃謂以黃琮禮地神之在崑崙者，兩圭有邸以祀地祇於北郊神州之神。且黃琮兩圭有邸，《周官》特言禮地祀地而已，初無崑崙、神州之別。鄭氏之說本於讖緯之書，前輩如長孫無忌輩固嘗辨其非矣。此義與徐邈不同，姑兩存之。"已上祭地所執之玉。蒲越槁秸。器用陶匏並詳見《祀天禮》。已上祭地席器。祭地之牛，角繭栗，陰祀用黝牲，毛之陰祀，祭地北郊及社稷也。黝讀為幽，黑也。毛之，取純毛也。《地官　牧人》。已上祭地之牲。天子為籍千畝，以事天地、社稷，以為醴酪齊盛。籍，在亦反。酪音洛。齊音咨。籍，田也。《祭義》。酒正以法共五齊、三酒，以實八樽，大祭三貳齊，才細反。三貳，三益副之也。並見《祀天禮》。巳上齊盛、酒齊。玉路，錫，樊纓十有再就，建太常十有二斿以祀錫音陽。樊，步幹反。斿音留。大馭掌馭玉路以祀。節服氏袞冕六人，維王之太常並詳見《祀天禮》。已上車旗。《大司樂》：大合樂，分樂乃奏太蔟，歌應鍾，舞《咸池》，以祭地示。凡六樂者，一變而致羽物及川澤之示，再變而致臝物及山林之示，三變而致鱗物及邱陵之示，四變而致毛物及墳衍之示，五變而致介物及土示。凡樂，函鍾為宮，太蔟為角，姑洗為徵，南呂為羽。靈鼓、靈鞀、孫竹之管，空桑之琴瑟，《咸池》之舞，夏日至，於澤中之方丘奏之。若樂八變，則地示皆出，可得而禮矣疏曰："禮地祇必於夏至之日者，以地是陰，夏至一陰生，是以還於陰生之日祭之也。"註疏詳《樂考》。鼓人以靈鼓鼓社祭靈鼓，六面鼓也。社祭，祭土，神地之道。已上祭地之樂。
　　◎右祭地禮物樂舞
　　前期十日自此以後並如《祀天禮》。祭之日《通典》雲："其日，王立於方丘東南，西面，乃奏函鍾為宮以下之樂，以致其神訖，王又親牽牲取血，並玉瘞之以求神，謂之二始。天地之祭，惟圜丘、方丘備此二始，謂圜丘之先奏圜鍾為宮之樂，次燎牲及玉幣也；方丘則先奏函鍾為宮之樂，次則瘞埋血及玉幣。二者在正祭之前，故雲二始。元豐元年九月，陳襄等議；陰祀自血起，請北郊先行瘞血之禮，俟薦獻禮畢，即瘞牲、幣之屬，則始終之禮備。"詳見祀天燔柴條，瘞埋於泰折折，之設反。疏曰："瘞埋謂瘞繒、理牲也。"《祭法》。《爾雅》曰：祭地曰瘞埋，太宰贊玉、幣、爵注見《祀天禮　郊特牲》。疏曰："夏至祭方澤之禮，齊酒獻數與圜丘同。"《通典》雲："屍前既置玉幣等訖，次則王以匏片為爵，酌瓦甒之泛齊以獻屍謂之朝踐，所謂陶匏象天地之性次，大宗伯亦以匏爵酌醴齊，攝王后之獻，凡二獻也。次，薦熟於神座前畢，王更以匏爵酌盎齊以獻屍，大宗伯以匏爵酌醍齊以亞之，所謂饋食之獻，凡四獻也。屍乃食訖，王更酌朝踐之泛齊以酳屍，所謂朝獻；大宗伯次酌饋食之醍齊以亞之，所謂再獻，凡六獻也。次，諸臣為賓，酌沈齊以獻屍，凡七獻也。王每獻酒，皆作樂一終。"，大宗伯奉齍註疏見《祀天禮》，大司徒奉牛牲註疏見《祀天禮》。
　　◎右祭地禮始終之序
　　陳氏《禮書》曰："《周禮》或言'大示'，或言'地示'，或言'土示'，蓋大示則地之大者，地示則凡地之示與焉，土示則五土之示而已。《禮記》言：'兆於南郊，就陽位也。'南郊祀天，則北郊祀地矣。祀天就陽位，則祭地就陰位矣。《大宗伯》'以黃琮禮地，牲、幣各放其器之色'，而《牧人》'陰祀用黝牲'，則牲有不同也。《典瑞》'兩圭有邸以祀地'，則玉有不同也。《大司樂》'奏太蔟，歌應鍾，以祀地示，凡樂函鍾為宮，若樂八變，地示皆出'，則樂有不同也。蓋先王之於神示，求之然後禮，禮之然後祀。函鍾為宮，求之之樂也；太蔟、應鍾，祀之之樂也。若夫玉之黃琮兩圭，牲、幣之黃黑，蓋祭有不一，而牲、幣、器亦從而異也。鄭氏之徒，謂夏至於方丘之上，祭崑崙之示；七月於泰折之壇，祭神州之示，此惑於讖緯之說，不可考也。凡以神仕者，'以冬至致天神、人鬼，以夏日至致地示、物魅"。致天神而人鬼與之者，荀卿所謂'郊則並百王於上天而祭之'是也。郊天合百王，則郊地合物魅，宜矣。鄭氏謂致人鬼於祖廟，致物魅於壇墠，蓋用祭天地之明日，於經無據。"
　　又曰："古者，正祭有常數，非正祭者無常時，故歲祭天者四。《詩序》曰：'春夏祈榖於上帝。'又曰：'《豐年》，秋冬報。'則春祈榖，《左氏》所謂'啟蟄而郊'是也；夏祈榖，所謂'龍見而雩'是也；秋報，《月令》所謂'季秋大享帝'是也；冬報，《周禮》所謂'冬日至，於地上之圜丘'是也。凡此正祭也。旅、類、造、禱、祠之屬，非正祭也。祭地之禮，《周禮》所謂'夏日至，於澤中之方丘'，正祭也；禱、祠之屬，非正祭也。然先王親地，有社存焉。《禮》曰：'享帝於郊，祀社於國。'又曰：'郊所以明天道，社所以申地道。'又曰：'郊、社所以事上帝。'又曰：'明乎郊、社之義。'或以社對帝，或以社對郊，則祭社乃所以親地也。《大宗伯》'以血祭社稷'，又曰'大封先告後土'，《太祝》'太師、大會同，宜於社'，又曰'建邦國先告後土'，則後土非社矣。鄭氏釋《大宗伯》，謂後土，土神，黎所食者；釋《月令》，謂後土，黎也；釋《太祝》，謂後土，社神也。既曰土神，又曰社神，是兩之也。《書》曰：'敢昭告於皇天、後土。'《左氏》曰：'君戴皇天而履後土。'漢武帝祠後土於汾陰，宣帝祠後土於河東，而宋、梁之時，祠地皆謂之後土，則古者亦命地示為後土矣。然《周禮》有大示，有地示，有土示，又有後土，則所謂後土者，非地示也。"
　　朱子曰："《周禮》有圜丘、方澤之說，後來人卻只說社便是後土。見於書傳，言郊社多矣，某看來也自有方澤之祭。"
　　楊氏曰："愚按《大司樂》'奏太蔟，歌應鍾，舞《咸池》，以祭地示'，鄭注雲：'地示所祭於北郊及社稷。'《牧人》'陰祀用黝牲，毛之'，鄭注雲：'陰祀祭地北郊及社稷。'夫祭地惟有夏至北郊方澤之禮，此外則有社祭，亦祭地也。鄭氏亦既知之矣，及注《曲禮》'天子祭天地'，《大宗伯》'黃琮禮地'，《典瑞》'兩圭祀地'，又雲地神有二，歲有二祭，夏至祭崑崙之神於方澤，夏正祭神州之神於北郊，何也？蓋祭地惟北郊及社稷，此三代之正禮，而釋經之正說，鄭氏所不能違也。有崑崙，又有神州，有方澤，又有北郊，析一事以為二事，此則惑於緯書，而牽合聖經以文之也。知有正禮，而又汨之以緯書，甚矣其惑也！"
　　右以上所述祀地禮文，系信齋楊氏《祭禮》，據經文所載，條為始終之序。如《通典》，則依鄭氏注，以方丘為祭崑崙之神，丘在國之北，禮神之玉以黃琮，牲用黃犢，幣用黃繒所謂各如其器之色，王及屍同服大裘，配以後稷服與配，經文不載，注家以為同祭天之禮，故服大裘，配後稷，其樂則《大司樂》之函鍾為宮云云，至八變則地祇皆出，可得而禮是也。神州地祇，則為壇於北郊，名泰折，玉用兩圭五寸有邸，牲用黝犢陰祀用黝牲，幣用黑繒幣，經無文，據牲用黑，知當從其色，配亦以後稷，其樂則奏太簇，歌應鍾，舞《咸池》，以祭地示是也。按鄭氏解經，於天地之祀皆分而為二，是有二天二地矣。然古人祀天之禮，郊與明堂本二處，所配之祖又不同，則因"宗祀文王於明堂，以配上帝"一語，而指其帝為五精之神，感生之帝，猶雲可也。至於祭地，則經文所載惟方澤而已，乃以為此所祀者崑崙，而又有神州，則祭之於北郊。蓋北郊之名，亦出緯書《孝經緯》：祭地示於北郊，《禮經》所不載，於是又因《祭法》有泰折之語，而以為泰折即北郊，又非方澤也。其支離不通彌甚矣！
　　秦始皇帝即位三年，祠八神，二曰地主，祠泰山樑父。蓋天好陰，祠之必於高山之下畤，命曰"畤"；地貴陽，祭之必於澤中圜丘雲。
　　漢武帝元狩二年，天子郊雍，曰："今上帝親郊，而後土無祀，則禮不答也。"有司與太史令談、祠官寬舒議："天地牲，角繭栗。今陛下親祠後土，後土宜於澤中圜丘為五壇，壇一黃犢牢具，已祠盡瘞，而從祠衣上黃侍祠之人著黃衣。"於是天子東幸汾陰，汾陽男子公孫滂洋等見汾旁有光如絳，上遂立後土祠於汾陰脽上，如寬舒等議。上親望拜，如上帝禮。
　　《漢舊儀》：祭地河東汾陰後土宮，宮曲入河，古之祭地澤中方丘也。禮儀如祭天，名"泰一旦丘"。
　　宣帝神爵元年，上幸河東，祠後土。
　　五鳳三年，上幸河東，祠後土。
　　元帝即位，遵舊儀，間歲郊泰畤，東至河東祠後土。
　　成帝初即位，丞相匡衡、御史大夫張譚等奏請罷雍畤甘泉、汾陰後土祠，於長安立南北郊。從之詳見《郊祀門》。
　　建始二年正月辛丑，上始祠後土於北郊。
　　永始三年，複汾陰後土祠。
　　四年，上幸河東，祠後土。
　　元延二年，幸河東，祠後土。
　　四年及綏和二年，並幸河東，祠後土。
　　二年，上崩，乃複長安南北郊。
　　哀帝即位，寢疾，複甘泉泰畤、汾陰後土祠。
　　平帝時，王莽奏罷甘泉泰畤，複長安南北郊。又奏：以天地合祭，以孟春正月上辛若丁，天子親合祀天地於南郊，以高帝、高後配。夏日至，使有司奉祭北郊，以高後配詳見《郊祀門》。
　　光武建武二年，制郊兆於雒陽城南七裏，采元始中故事，合祀天地。
　　中元元年，營北郊於洛陽城北四裏，為方壇四陛，遷呂太后於園，上薄太后尊號曰高皇后，配地祇郊。
　　二年正月，郊，別祀地祇，位南面西上；高皇后配，西面北上，皆在壇上；地禮群神從食皆在壇下，如元始故事嶽、瀆位見《山川門》。地祇、高皇后用犢各一頭，五嶽共牛一頭，四海、四瀆共牛一頭，群神共二頭。奏樂亦如南郊，既送神，瘞俎實於壇北。
　　魏明帝景初元年，詔："祀方丘所祭曰皇皇後地，以舜妃伊氏配；北郊所祭曰皇地之祇，以武宣後配。"
　　時高堂隆上表雲："古來娥、英、姜姒，盛德之妃，未聞配食於郊者也。漢文初祭地祇於渭陽西漢武帝時，始立汾陰後土於汾陰，亦以高帝配祠。孝文時，無祭地祇於渭陽事，以高帝配。孝武立後土，宜依古典，以武皇配天地。"
　　按：鄭康成分圜丘與南郊為二，方澤與北郊為二，而所祀天地亦各有二名。曹魏郊祀，遵用其說。然鄭說祀天則有昊天，有五帝，而魏圜丘所祀曰皇皇帝天，南郊所祀曰皇天之神；鄭說祀地則有崑崙，有神州，而魏方澤所祀曰皇皇後地，北郊所祀曰皇地之祇。往往見靈威仰及崑崙等名不雅馴，故有以易之，然不知皇天之與天神、後土之與地祇，果可分而為二乎？可笑也！
　　晉武帝泰始二年，定郊祀，地郊先後配。是年，並圜方二丘於南北郊，更修壇兆，其二至之祀合於二郊時從有司議雲，古者郊、丘不異。十一月庚寅，帝親祠於南郊。自後方澤不別立。
　　元帝太興二年，北郊未立，地祇共在天郊。
　　明帝太寧三年，詔立北郊，未及建而帝崩。
　　成帝鹹和八年，於覆舟山南立地郊，以宣穆張惶後配，五嶽、四望、四海、四瀆、五湖、諸山江等凡四十四神，及諸小山從祀此依魏氏故事，非晉舊也。
　　時將北郊，太常顧和表："按後漢光武正月辛未，始建北郊，此則與南郊同月。"
　　於是從和議。
　　郊廟牲幣璧玉之色，雖有成文，秦代多以駵駒，漢則但雲犢，未辨其色。江左南北，同用元牲。
　　晉《地郊享神歌》一首，《祠享天地五神迎送歌》，見《郊祀門》。
　　宋武帝永初二年，親祀南北郊。
　　孝武帝大明三年，移北郊於鍾山北原道西，與南郊相對。後還舊處。
　　初，晉始置於覆舟山南，至於此移之。廢帝以舊地吉祥，複之。
　　齊高祖建元二年正月次辛，祀北郊。犧牲之色因舊不改而無配用王儉議。
　　武帝永明三年，議郊祀，用正月次辛瘞後土，禦並親奉，車服之儀，率遵漢制，出以法駕、袞冕用次辛之義，已注天郊。
　　梁武帝制：北郊為壇於國之北壇上方十丈，下方十二丈，高一丈，四面各一陛，其為外壝再重，常與南郊間歲，正月上辛，祀後土於壇上，以德後配，禮以黃琮。五官、先農、五嶽及國內山川皆從祀。地攢題曰"後地座"，用上和香以地於人親，宜加雜馥。省除四望座博士明山賓議："北郊有嶽、鎮、海、瀆之座，而又有四望座，疑重。"遂省四望座，松江、浙江、五湖、鍾山、白石山留之如故。帝行一獻之禮。
　　梁《北郊迎神諴雅》一曲三言《送神諴雅》一曲四言，皇帝初獻，奏登歌二曲四言。
　　陳武帝受禪，亦以間歲正月上辛，用特牛一，祀於北郊，以皇妣昭後配。
　　文帝天嘉中，改以德皇帝配。
　　宣帝即位，以郊壇卑下，更增廣之祠部郎中王元規議："舊壇上徑廣九丈三尺，請加七尺，以則地義；下徑廣十五丈，取三分益一，高丈五寸，請加尺五寸，取二倍漢家之數。"。
　　後魏道武帝即位二年癸亥，瘞地於北郊，以神元竇皇后配。壇兆制同南郊，五嶽名山在中壝內，四瀆大川於外壝內。後土、神元後共用元牡一，玉用兩圭有邸，幣用束帛，五嶽等共牛一。祭畢，瘞牲體於壇北亥地。其後夏至祭地於方澤，用牲幣之屬，與二郊同。
　　北齊制：三年一祭，以夏日至禘崑崙、皇地祇於方澤，以武德皇后配。為壇在國北郊壇廣輪四十尺，高四尺，面各一陛。其外為三壝，相去廣狹同圜丘。壝外大營，廣輪三百二十步，餘如圜丘。又為瘞坎於壇之壬地中壝之外，廣深丈二尺。禮以黃琮、束帛，神州、社稷、天下山水並從祀，用牲十二，犧同圜丘。
　　後周祭後土地祇於國北郊，六裏為壇壇一成，八方。下崇一丈，方六丈八尺，上崇五尺，方四丈。方各一陛，每尺一級。其壝八面，徑百二十步，內壝半之，以神農配。牲以其方之色。神州壇在其右，以獻侯莫那配焉崇一丈，方四丈。其壇如方丘。莫那則周文帝之遠祖，自陰山南徙，始居遼西。
　　隋因周制，夏日至祭皇地祇於宮城北郊十四裏，為方壇其丘再成，成高五尺，下成方十丈，上成方五丈，成則重也，以太祖武元配。神州、迎州、冀州、戎州、拾州、柱州、宮州、鹹州、揚州、其九州山、林、川、澤、邱、陵、墳、衍、原、隰皆從祀地祇及配帝在壇上，神州九州神座於壇第二等八陛之間，神州東南方，迎州南方，冀州、戎州西南方，拾州西方，柱州西北方，宮州、鹹州東北方，揚州東方。九州山海以下各依方面八陛之間，唯冀州山林、川澤、邱陵、墳衍於壇之南少西。地祇、配帝等，牲用黃犢二，神州以下用方色犢一，九州山、海、墳、衍等加羊豕各九。孟冬祭神州於北郊，亦以太祖武元配，牲用犢二。凡大祀養牲，在滌九旬昊天、五帝、日、月、星、地祇、神州、宗廟、社稷。中祀三旬星辰、五祀、四望，小祀一旬司中、司命、風師、雨師、諸星、山、川。其牲方色難備者，聽以純色代之。
　　煬帝大業元年孟冬，祀神州，改以高祖文帝配。
　　北齊、後周、隋北郊迎送神等歌詞同南郊。
　　唐制：夏日至祭皇地祇於宮城之北郊十四裏，為方丘，壇因隋制，以景帝配，神州、五方嶽、鎮、海、瀆、山、林、川、澤、邱、陵、墳、衍、原、隰皆從祀地祇、配帝在壇上，神州在壇第二等，五嶽以下三十七座於壇下外壝之內，邱、陵等三十座於壝外。地祇及配帝牲用黃犢二，神州用黝犢一，嶽、鎮以下加羊豕各五。孟冬祭神州於北郊，景帝配，牲用黝犢二。
　　太宗貞觀時，奉高祖配地郊。
　　中書令房元齡與禮官議，以為："《禮》：'有益於人則祀之。'神州者，國之所託，餘八州則義不相及。近代通祭九州，今除餘州等八座，唯祭皇地祇及神州，以正祀典。"
　　高宗永徽中，廢神州之祀。
　　禮部尚書許敬宗議："方丘祭地之外，別有神州，謂之北郊。分地為二，既無典據，理又不通。請合於一祀，以符古義，仍並循附式令，永垂後則。"可之。
　　乾封初，詔依舊祀神州、皇地祇，壇依舊於渭水北安置。
　　奉常博士陸遵等議："北郊之月，古無明文。漢光武正月辛未，始建北郊；東晉成帝鹹和中，議北郊用正月，皆無指據。武德來禮令即用十月，為是陰用事，故於此時祭之。請依舊十月致祭。"從之。
　　武后天冊萬歲元年，親享南郊，始合祭天地。
　　睿宗景雲三年，將祀南郊，有司請設皇地祇位。
　　諫議大夫賈曾上表曰："謹按《傳》曰：'大祭曰禘。'然則郊之與廟俱有禘祭。禘廟，則祖宗之主俱合於太祖之廟；禘郊，則地祇、群望俱合於圜丘，以始祖配享。《禮　大傳》曰：'不王不禘。'故知王者受命，必行禘禮。《虞書》曰：'月正元日，舜格於文祖，肆類於上帝，禋於六宗，秩於山川，遍於群神。'此則受命而行禘禮者也。言'格於文祖'，則餘廟可知矣；言'類於上帝'，則地祇之合可知矣。且山川之祀皆屬於地，群望尚遍，況地祇乎？《三輔故事》漢祭圜丘儀，上帝位正南面，後土位亦南面而少東。伏惟陛下自臨宸極，未親郊祭，今之南郊，正當禘禮，固宜合祀天地，鹹秩百神，豈可使地祇無位，未從禘享？今請備設皇地祇並從祀等座，則禮得稽古，義合緣情。"制令宰相召禮官詳議可否。禮官國子祭酒褚無量，司業郭山惲等咸依曾奏，其事竟寢。
　　開元十一年，上將還西京，便幸并州，兵部尚書張說進言曰："陛下今因行幸，路由河東，有漢武后土之祠，此禮久闕，歷代莫能行之。願陛下紹斯墜典，以為三農祈榖，此誠萬姓之福。"至十二年二月二十二日，祠後土於汾陰脽上，太史奏："榮光出河，休氣四塞，祥風繞壇，日揚其光初，有司奏："修壇掘地，獲古銅鼎二，其大者容四升，小者容一升，色皆青。又獲古磚，長九寸，有篆書'千秋萬歲'字及'長樂未央'字。又有赤兔見於壇側。"舊祠堂為婦人塐像，則天時，移河西梁山神塐像，就祠中配焉。至十一年，有司遷梁山神像於祠外之別室焉。兼以中書令張嘉貞為壇場使，將作少監張景為壇場副使，張說為禮儀使。"
　　二十年，車駕欲幸太原，中書令蕭嵩上言雲："十一年，親祀後土，為蒼生祈榖，自是神明昭祐，累年豐登。有祈必報，禮之大者，且漢武親祠脽上，前後數四。伏請准舊事，至後土行報賽之禮。"上從之。至十一月二十一日，祀後土於脽上，其文曰："恭惟坤元道昭，品物廣大，茂育暢於生成，庶憑休和，惠及黎獻。博厚之位，粵在汾陰，肅恭時巡，用昭舊典。敬以琮幣犧牲粢盛庶品，備茲瘞禮，式展誠愨。睿宗皇帝配神作主。"禮畢，令所司刊石於祠所上自為文。
　　二十一年，詔："夏日至，祀皇地祇於方丘，以高祖配；立冬祭神州於北郊，乙太宗配。"
　　天寶五載，詔："皇王之典，聿修於百代；郊祭之義，允屬於三靈。聖人既因時以制宜，王者亦緣情以革禮。且尊莫大於天地，禮莫崇於祖宗，嚴配昭升，豈宜異數？今烝嘗之獻，既著於常式；南北之郊，未展於時享。自今已後，每載四時孟月，先擇吉日，祭昊天上帝，其皇地祇合祭；以次日祭九宮壇，令宰臣行禮奠祭，務崇蠲潔，稱朕意焉。"
　　◎唐開元禮
　　夏日至，祭皇地祇於方丘，壇上以高祖神堯皇帝配座每座籩、豆各十二，簠、簋、〈登瓦〉、俎各一，都七十二座。祭神州地祇於壇第一等籩、豆各四，餘如上也，祭五嶽、四鎮、四海、四瀆、五山、五川、五林、五澤、五邱、五陵、五墳、五衍、五原、五隰於內壝之外，各依方面每座籩、豆各一，簠、簋、俎各一，皆準舊禮為定。立冬後祭神州地祇於北郊，乙太宗文武聖皇帝配座每座籩、豆各十二，簠、簋、〈登瓦〉、俎各一也。
　　舊樂用姑洗三成。准《周禮》雲："函鍾之均八變，則地祇皆出，可得而禮。"鄭元雲："祭地有二，一是大地，崑崙為皇地祇，則宗伯黃琮所祭者；二是帝王封域內之神州，則兩珪有邸所祭者。"國家《後禮》則不立神州之祀，今依《前禮》為定。既曰地祇，其樂合用函鍾之均八變。
　　皇帝夏日至祭方丘儀後土同，孟冬祭神州及攝事並同
　　△齋戒
　　前祭七日，戒誓，皇帝服袞冕。前祭二日，太尉告高祖神堯皇帝廟，如常告之儀告以配神作主。孟冬祭神州，則告太宗文武聖皇帝廟。餘並如圜丘之儀。
　　△陳設
　　前祭三日，尚舍直長施大次於外壝東門之外道北，南向攝事衛尉設祭官公卿巳下次於東壝外道南，北向西上，尚舍奉禦鋪御座，衛尉設文武侍臣次於大次之後，文官在左，武官在右，俱南向；設祭官次於東壝之外道南，北向西上；三師於南壝之外道東，諸王於三師之南，俱西向北上；文官九品以上於祭官之東，北向西上；介公、酅公於南壝之外道西，東向；諸州使人：東方、南方於諸王東南，西向，西方、北方於介公、酅公西南，東向，皆北上；諸國之客：東方、南方於諸州使人之南，西向，西方、北方於諸州使人之南，東向，皆北上；武官三品以下、七品以上於西壝之外道南，北向東上其褒聖侯於文官三品之下。攝事，無御座以下至此儀。設陳饌幔於內壝東門、西門之外道北，南向壇上及神州、東方、南方之饌，陳於東門外，西向；西方、北方之饌，陳於西門外，東向。神州無西門之饌。前祭二日，太樂令設宮懸之樂於壇南內壝之外，樹靈鼓於北懸之內道之左右，餘如圜丘儀。又為瘞坎於壇之壬地內壝之外，方深取足容物，南出陛。前祭一日，奉禮設禦位攝事無禦位於壇之東南，西向；設望瘞位於壇西南，當瘞坎，北向。設祭官公卿位於內壝東門之外道南，分獻官於公卿之南，執事者位於其後，每等異位，俱重行，西向北上。設御史位於壇上，正位於東南隅，西向，副位西南隅，東向。設奉禮位於樂懸東北，贊者二人在南，差退，俱西向北上。設奉禮、贊者位於瘞坎西南，東向南上。設協律郎位於壇上南陛之西，東向。設太樂令位於北懸之間，當壇北向。設從祭之官三師位於懸南道東，諸王位於三師之東，俱北向西上；介公、酅公位於道西，北向東上；文官從一品以下、九品以上位於執事之南，每等異位，重行，西向；武官三品以下、九品以上位於西方，當文官每等異位，重行東向，皆北上；諸州使人位：東方、南方於諸王東南，重行，北面西上；西方、北方於介公、酅公西南，重行，北面東上。設諸國客使位於內壝南門之外，東方、南方於諸州使人之東，每國異位，重行，北面西上；西方、北方於諸州使人之西，每國異位，重行，北面東上攝事無三師以下至此儀。設門外位：祭官公卿以下皆於東壝之外道南，每等異位，重行，北面西上；三師位於南壝之外道東，諸王於三師之南，俱西向，介公、酅公於道西，東向，皆北上；文官從一品以下、九品以上位於東壝之外、祭官之南，每等異位，重行，北向西上；武官三品以下、九品以上位於西壝之外道南，每等異位，重行，北面東上；諸州使人位：東方、南方於諸王東南，重行，西面；西方、北方於介公、酅公西南，重行，東面，俱北上。設諸國客位：東方、南方於諸州使人之南，每國異位，重行，西面；西方、北方於諸州使人之南，每國異位，重行，東面，皆北上攝事無三師以下至此儀。牲榜於東壝之外，當門西向，黃牲一居前，又黃牲一在北，少退，元牲一在南，少退。設廩犧令位於牲西南，祝史陪其後，俱北向；設諸太祝位於牲東，各當牲後，祝史陪其後，俱西向；設太常卿省牲位於牲前近北，南向。設皇地祇酒樽於壇之上下：太樽二、著樽二、犧樽二、罍一，在壇上東南隅，北向；象樽二、壺樽二、山罍二，在壇下，皆於南陛之東，北向，俱西上。設配帝著樽二、犧樽二、象樽二、罍一，在壇上，皆於皇地祇酒樽之東，北向西上孟冬北郊酒樽於神州酒樽之東，如夏至之儀。神州太樽二，在第一等；每方嶽、鎮、海、瀆俱山樽二，山、林、川、澤俱蜃樽二，邱、陵、墳、衍、原、隰俱概樽二。凡樽各設於神座之左而右向神州以上之樽置於坫；以下之樽俱藉以席，皆加勺冪，設爵於樽下。孟冬儀，壇上之樽置於坫，壇下之樽藉以席。設禦洗及設玉、幣之篚等，並如圜丘儀孟冬祭同。祭日未明五刻，太史令、郊社令各服其服，帥其屬升，設皇帝祇神座於壇上北方，南向，席以槁秸。設高祖神堯皇帝神座孟冬神州，則設太宗文武聖皇帝神座於東方，西向，席以莞。設神州地祇神座於第一等東南方，席以槁秸；又設嶽、鎮、海、瀆以下之座於內壝之內，各於其方，皆有原、隰、邱、陵、墳、衍之座；又設中嶽以下之座於壇之西南，俱內向。自神州以下六十八位，席皆以莞，設神位各於座首。
　　△省牲器如別儀
　　△鑾駕出宮
　　服以袞冕，餘如上辛圜丘儀孟冬北郊同圜丘。
　　△奠玉帛
　　祭日未明三刻，諸祭官服其服，郊社令、良醞令各帥其屬入實樽、罍、玉、幣、凡六樽之次：太樽為上，實以泛齊；著樽次之，實以醴齊；犧欄次之，實以盎齊；象樽次之，實以醍齊；壺樽次之，實以沈齊；山罍為下，實以三酒。配帝，著樽為上，實以沈齊；犧樽次之，實以醴齊；象樽次之，實以盎齊。以上孟冬同。神州太樽，實以泛齊；五方、嶽、鎮、海、瀆之山樽，實以醍齊；山、林、川、澤之蜃樽，實以沈齊；邱、陵以下之散樽，實以清酒。元酒各實於諸齊之上樽。禮神之玉：皇地祇以黃琮，其幣以黃；配帝之幣亦如之；神州之玉，以兩圭有邸，其幣以元。孟冬同。嶽、瀆以下之幣，各從方色，太官令帥進饌者入實饌及禮官就位，御史、太祝行掃除等，並如圜丘儀孟冬同。駕將至，謁者、贊引各引祭官、從祭官、客使等俱就門外位。駕至大次門外，回輅南向，將軍降立於輅左，侍中進當鑾駕前跪，奏稱："侍中臣某言，請降輅。"跪，俯伏，興，還侍位。五品以上從祭之官皆就壝外位攝事無駕至大次下儀。太樂令帥工人、二舞次入就位，文舞入陳於懸內，武舞立於懸南道西。謁者引司空入，行掃除訖，出復位。皇帝停大次半刻頃，謁者、贊引各引祀官，通事舍人分引從祀群官、介公、酅公、諸方客使皆先入就位。太常博士引太常卿立於大次門外，當門北向。侍中版奏外辦。皇帝服袞冕孟冬神州，大裘而冕出次，華蓋、侍衛如常儀侍中負寶陪從如式。博士引太常卿，太常卿引皇帝至中壝門外，殿中監進大珪，尚衣奉禦又以鎮珪授殿中監。皇帝搢大珪，執鎮珪，華蓋、仗衛停於門外，侍者從入，謁者引禮部尚書、太常少卿陪從如常儀。皇帝至版位，太常卿請再拜及請行事，並如圜丘儀攝事如圜丘攝事儀。協律郎舉麾，工鼓柷，奏《順和之樂》，乃以林鍾為宮，太蔟為角，姑洗為徵，南呂為羽，作文舞之舞，樂舞八成林鐘、太蔟、姑洗、南呂皆再成，偃麾，戛敔，樂止。太常卿前奏稱"請再拜"，退復位，皇帝再拜。奉禮曰"眾官再拜"，在位者皆再拜。皇帝奠玉幣及奏樂之節，並如圜丘攝事則太尉奠玉帛。下仿此。登歌作《肅和之樂》，以應鍾之均。太常卿引皇帝進，北向跪奠於皇地祇孟冬神州神座，俯伏興，及奠配座，並如圜丘儀攝事同圜丘攝事儀。
　　△進熟
　　皇帝既升奠玉幣，太官令陳饌之儀如圜丘。俎初入門，奏《雍和之樂》，乙太蔟之均自後，接神之樂用太蔟，饌至陛，樂止。祝史俱進，跪，徹毛血之豆，降自東陛以出皇地祇之饌升自南陛，配帝之饌升自東陛，神州之饌升自北陛，孟冬神州升自南陛。諸太祝迎引於壇上，各設於神座前。設訖，謁者引司徒，太官令帥進饌者，降自東陛以出，司徒復位，諸太祝還樽所。又進設嶽、鎮以下之饌，相次而畢。太常卿引皇帝詣罍洗，樂作。其盥洗、酌獻、跪奠、奏樂之儀，並如圜丘攝事如圜丘攝事儀。太祝持版進於神座之右，東向跪，讀祝文曰："維某年歲次月朔日，子嗣天子臣某攝事雲："謹遣太尉臣名。"下仿此，敢昭告於皇地祇：乾道運行，日躔北至，景風應序，離氣效時，嘉承至和，肅若舊典。敬以玉帛、犧齊、粢盛、庶品，備茲祇瘞，式表誠愨。高祖神堯皇帝配神作主。尚享。"太祝俯伏，興孟冬神州雲："包函區夏，載植群生，溥被域中，賴茲厚德。式遵彝典，揀此元辰，敬以音帛、犧齊，粢盛、庶品，明獻厥成，備茲祗瘞。皇祖太宗文武聖皇帝配神作主。"，皇帝再拜攝則太尉再拜。初，讀祝文訖，樂作，太祝進跪奠版於神座，興，還樽所。皇帝拜訖，樂止。太常卿引皇帝詣配帝酒樽所，執樽者舉冪，侍中取爵於坫進，皇帝受爵，侍中贊酌泛齊訖，樂作。太常卿引皇帝進高祖神堯皇帝神座前，東向跪，奠爵，俯伏，興。太常卿引皇帝少退，東向立，樂止。太祝持版進於神座之左，北向跪，讀祝文曰："維某年歲次月朔日，子孝孫開元神武皇帝臣某，敢昭告於高祖神堯皇帝：時維夏至，肅敬訓典，用祗祭於皇地祇。惟高祖德葉二儀，道兼三統，禮膺光配，敢率舊章孟冬雲："皇曾祖太宗文武聖皇帝德被乾坤，格於上下，昭配之儀，欽率舊章。"。謹以制幣、犧齊、粢盛、庶品，肅雍明薦，作主侑神。尚享。"太祝俯伏，興，皇帝再拜。初，讀祝文訖，樂作；太祝進奠版於神座，興，還樽所，樂止。皇帝飲福、受胙及亞獻終獻盥洗、酌獻、飲福，並如圜丘儀唯皇地祇，太尉亞獻酌醴齊時，武舞作，合六律六同為異耳。初，太尉將升獻，謁者一人引獻官詣罍洗，盥洗匏爵訖，升自已陛，詣酒樽所，執樽者舉冪，酌泛齊進奠於神州座前，引降還本位。謁者五人次引獻官各詣罍洗，盥洗訖，各詣酒樽所，俱酌醍齊訖，引獻官各進奠爵於諸方嶽、鎮、海、瀆首座，餘座皆祝史助奠，相次而畢，引還本位。又贊引五人各引獻官詣罍洗，盥洗，詣酒樽所酌泛齊，獻山、林、川、澤，如嶽、鎮之儀訖，又引獻官詣罍洗，盥洗訖，詣酒樽所，俱酌清酒獻邱、陵以下及齋郎助奠如上儀訖，各引還本位。武舞六成，樂止。舞獻俱畢，諸祝徹豆及賜胙、皇帝再拜、奏樂並如圜丘儀。太常卿前奏"請就望瘞位"，太常卿引皇帝，樂作；皇帝就望瘞位，北向立，樂止。於群官將拜，上下諸祝各執篚進神座前取玉帛，齋郎以俎載神州以上牲體、稷黍飯、爵酒，各由其陛降壇北行，當瘞坎西行。諸太祝以玉幣、饌物置於坎，諸祝又以嶽、鎮以下之禮幣及牲體皆從瘞。奉禮曰"可瘞"，坎東西廂各六人寘土。半坎，太常卿前奏禮畢，引皇帝還大次，樂作。從祀群官、諸方客使、御史以下出，並如圜丘儀。其祝版燔於齋所。
　　△鑾駕還宮如圜丘儀
　　宋制，夏至祭皇地祇，孟冬祭神州地祇，並為大祀。南郊親祀昊天上帝，則並設皇地祇之位。南郊四祭圜丘　上正月土辛祈榖　孟夏雩祀　季秋大享及感生帝、皇地祇、神州地祇凡七祭，並以四祖迭配。太祖親郊者四，並以宣祖配，太宗即位，其七祭但以宣祖、太祖更配。方丘在宮城北十四裏，常以夏至祭皇地祇，別為壇於北郊，以孟冬祭神州地祇。
　　真宗景德三年四月，太常寺言："神州壇壝中有阬塹及車馬之跡，又兩壝步數迫隘，不合禮文。望令改擇壇位，及依令式封標諸壇外壝，禁人耕墾樵牧。"奏可。即徙壇於方丘之西焉。
　　四年正月，以朝陵，遣工部尚書王化基詣汾陰後土祠致祭，用大祀禮。
　　汾陰後土，漢武帝元鼎中所立脽上祠，宣帝、元帝、成帝、後漢光武、唐元宗皆親祭。是後，曠其禮。開寶九年，徙廟稍南，是年，始遣使致祭。其後，又詔："自今凡告天地，仍詣祠告祭，命禮官考定衣冠制度，令有司修制，遣使奉上。"
　　大中祥符三年，河中府言："進士薛南率耆老、僧道千二百九十人列狀求詣闕，請親祠。"詔不允，仍止其來。七月，複上表固請，群臣亦詣東上閤門陳請。八月，詔以來年春，有事於汾陰後土。
　　有司定製："玉冊、金玉匱，度廟庭擇地為坎，中置石匱，匱方五尺，厚二尺，中容玉匱，刻金繩道三，闊一寸，深五分，系繩處刻深四寸，方三寸五分，容'天下同文'寶。俟祀畢，太尉奉玉匱置其中，將作監領徒舉石覆之，石厚一尺，系繩、填泥、印寶，悉如社首封〈石感〉之制。皇帝省視訖，加蓋其上，封固，為小壇，廣厚五尺。"從之。九月，經度制置使詣脽上築壇如方丘之制，廟北古雙柏旁有堆阜，即就其地焉。十月，禮儀使王欽若言："准儀注，祀畢，太尉封玉冊於廟庭石匱，百官班於庭中。皇帝謁廟禮畢，至石匱南，北向省視。"
　　四年正月丁酉，備鑾駕出京師。二月丙辰，至奉祇宮。戊午，致齋，召近臣登延慶亭，南望仙掌，北瞰龍門，自宮至脽丘，列植嘉樹，六師環宿行闕，旌旗帟幕照耀郊次，眺覽久之。已未，遣入內都知鄧永遷詣祠上衣服、供具。庚申，群臣宿祠所。辛酉，具法駕詣脽壇，夾路設燎火，其光如晝。盤道紆屈，周以黃麾仗。至壇次，服袞冕登壇，祀後土地祇，備三獻，奉天書於神座之左，以太祖、太宗並配，悉如封禪之禮。先是，脽上多風，及行禮，頓止，黃氣繞壇，月重輪，眾星不見，惟大角光明。少頃，改服通天冠、絳紗袍，乘輦詣廟，設登歌，奠獻，省封石匱，遣官分奠諸神。登鄈邱亭望河汾。還行宮，鼓吹振作，紫氣四塞，觀者溢路，民有扶老攜幼，不遠千里而至者。壬戌，禦朝覲壇肆赦。是行，塗中屢有甘澍之應，皆夕降晨霽，從官、衛兵無霑服之患，又農事方興，耕民懽忭相屬。三月，駐蹕西京。四年，詔脽上後土廟宜上額為太寧正殿。
　　慶歷時，夏至祭皇地祇，用犢、羊、豕各一。其後，禮官馮浩言："皇地祇壇角再成，面廣四丈九尺，東西四丈六尺。上等高四尺五寸，下等高五尺，方五丈三尺，陛廣三尺五寸，大抵卑陋不應禮典。"禮院請如唐《郊祀錄》增廣，因詳制度之未合禮者。五年，諸壇皆改。嘉祐配位七十一，加羊、豕各五。諫官司馬光奏："告大行諡號於圜丘，而皇地祇止於望告，下同腏食，失尊卑之序。"下禮院，定非次祭告皇地祇，請差官就壇行事。
　　景祐二年，詔："有司孟冬祭神州地祇，遣內臣降香。春秋朝陵、諸祠祈解亦然。"
　　慶曆用羊、豕各五，正配山罍、簠、簋二。皇祐定壇高三尺，廣四十八步，四出陛。
　　神宗元豐元年，詳定郊廟奉祀禮文，樞密院直學士陳襄上言："合祀天地於圜丘為非禮，請依古禮，祭地於方澤。"詔禮院集議詳見《郊祀門》。至六年，尚書禮部言："太常寺修定郊祀之歲夏至皇帝親祭皇地祇於北郊方丘及上公攝事儀。"詔："親祀北郊，盡如南郊儀。其上公攝事，惟改樂舞及不備官，其俎豆、樂架、圭幣之數，史官奉祝冊，並如親祀。"
　　哲宗元祐七年，帝初郊，合祭地祇於圜丘集議見《郊祀門》。
　　紹聖元年，右正言張商英、御史中丞黃履等言："宜用先帝北郊儀注，以時躬行，罷去合祭之禮。"三省言："合祭既非禮典，但盛夏祭地，必難親行。"詔令兩省、台諫、禮官同議，可以親祀北郊，然後可罷合祭之禮。曾布言："天地、宗廟，四時皆有祭，未聞盛夏可以廢祭祀也。若謂議可以親祠北郊，然後可議罷合祭，則先帝罷合祭為不當矣。"四月，翰林學士錢勰、刑部侍郎范純禮議："先帝親祠之詔，所宜遵守，但當斟酌時，宜省去繁文末節，以行親祠之禮。若謂盛夏難於出郊，則姑從權變禮，以循祖宗故事。"吏部侍郎韓宗師、兵部侍郎王古、殿中侍御史井亮采、監察御史常安民又以南郊合祭，當循祖宗舊制。權戶部侍郎李琮以乘輿出郊，暑雨不常，合祭權宜，亦難輕罷。太常博士傅楫以祀天地不可以暑暍廢大禮。給事中虞策、權給事中劉定、中書舍人盛陶、太常少卿黃裳請用十月親祭皇地祇於北郊。吏部侍郎豐稷請："於夏至前三日，皇帝致齋於文德殿，遣官奏告太廟。至日五鼓，詣北郊齋殿，質明行事，禮畢還宮，不甚炎溽。若遇陰雨，大慶殿可陳望祭之禮。"起居舍人葉祖洽謂："北郊之禮主於祀地，而太廟、景靈宮自可差官攝事。皇帝致齋於文德殿，前事一日，夙興至郊外齋宮，次日五鼓行事，質明禮畢還內，則是乘輿宿外不過一日，無憚暑之虞，於理為可。"戶部尚書蔡京、禮部尚書林希、翰林學士蔡卞、御史中丞黃履、工部侍郎吳安持、秘書少監晁端彥、侍御史翟思、殿中侍御史郭知章、正言劉拯、監察御史黃慶基董敦逸等，請"罷合祭天地。自後間因大禮歲，以夏至之日，親祠北郊；其親祠北郊之歲，更不親祠南郊"。明年，乃詔："罷合祭。自今間因大禮之歲，以夏至之日，躬祭地祇於北郊。應緣祀事儀物及壇壝、道路、帷宮等，宜令有司參酌詳具以聞。"蓋用蔡京等議。然北郊親祠，終帝世未克舉雲。
　　權禮部侍郎黃裳等言："南郊用大駕鹵簿儀仗二萬六十一人，明堂祫享用法駕計一萬八千八十八人。今親祀北郊，備物則當用大駕，如以盛暑之月，稍減煩文，即依明堂禮，用法駕鹵簿。"詔依南郊用大駕鹵簿。又言："南郊朝祭服皆以羅綾為之，今北郊盛暑之月，難用祫服。謹按《月令》，孟夏初衣暑服，孟冬始裘。欲依袞冕制度，改用單衣。"從之。
　　元符元年，帝幸瑞聖園，觀新成北郊齋宮。故事，郊宮悉設以幕帟，其費不貲。上命繕營，不日而成，曰："三歲一郊，次舍之費，縑帛三十餘萬，工又倍之。易以屋室，一勞永逸，所省多矣。"
　　徽宗崇甯元年，禮部尚書黃裳言："南郊壇十二龕，壝中布列從享星位，具載其名，凡三百三十有八。至於北郊，第以嶽、鎮、海、瀆、山、川、林、澤、邱、陵、墳、衍、原、隰之目，別以四方，寘於成壝，而不列其名。雖從享於大祇，莫非山澤，而何者來格，今茲講行北郊大禮，尚未論著，是為闕典。欲乞令太常寺丞陳暘考其名位，取其可以從享者詳具以聞，列於成壝。"從之。
　　二年禮，部員外郎陳暘奏："臣聞天一與地六合，而生水於北，其神元冥；地二與天七合，而生火於南，其神祝融；天三與地八合，而生木於東，其神句芒；地四與天九合，而生金於西，其神蓐收；天五與地十合，而生土於中，其神後土。蓋地乘陰氣，播五行於四時，當有帝以為之主，必有以神為之佐也。五行之帝既從享於南郊第一成，則五行之神亦當列於北郊第一成矣。上辛大雩帝及五時迎氣，並以五人神配，而不設五行之神，是取小而遺大也。神宗皇帝嘗詔地示之祭以五行之神從享，以五人神配，然尚列嶽、鎮、海、瀆之間。臣今欲升之第一成。"又雲："地示之祭，先儒之說有二：或系於崑崙，或系於神州，皆有所經見。惟《爾雅》曰：'西北之美者，有崑崙之球琳琅玕焉。'《河圖括地象》曰：'崑崙東南萬五千里曰神州。'是崑崙不過域於西北，神州不過域於東南也。神宗皇帝嘗詔禮官討論北郊祀典，位崑崙於方丘第一成之西北，位神州於第一成之東南，而其上設地祇位焉。崑崙、神州之說，雖出不經，然古人'有其舉之，莫敢廢也'，特降於從享之列爾。慾望明推神考詔旨，列崑崙、神州於從享之位。"又言："三代而上，山川之神，有望秩之祭，故五嶽之秩視三公，四瀆之秩視諸侯。五嶽不視侯而視公，猶未極乎推崇之禮。聖朝始帝五嶽而王四瀆。竊惟天莫尊於上帝，而五方帝次之；地莫尊於大示，而五嶽帝次之。神宗皇帝親祠上帝於南郊，而五方帝列於第一成，然則五嶽帝其可尚與四鎮、海、瀆而並列乎？今欲升之於第一成。"並從之。
　　政和三年，詔："自今每遇冬大禮後一歲夏至，祭地於方澤。其儀物、儀衛、應奉行事，悉從簡省，從祭臣僚與隨駕衛士，量行支賜，簡而易行，無偏而不舉之失，以稱朕意。可令禮制局裁定以聞。"又詔夏至齋宮大內門曰"廣禋"，東偏門曰"東秩"，西偏門曰"西平"，正東門曰"含光"，正西門曰"咸亨"，正北門曰"至順"，南門裏大殿門曰"厚德"，東曰"左景華"，西曰"右景華"，正殿曰"厚德"，便殿曰"受福"，曰"坤珍"，曰"道光"，亭曰"承休"。
　　四年五月丙戌夏至日，帝始親祭地於方澤，以太祖皇帝配。禮成，帝親制二表，遣觀文殿學士鄧洵武告於永泰陵，詔以其日為景貺節。
　　故事，大禮禦劄，皆前期六月乃降。六年冬祀、夏祭，始同一劄，五使亦同日命之，遂為定製。
　　十二日，皇帝親祭地於方澤，以皇弟燕王俁為亞獻，越王偲為終獻。前期，皇帝散齋七日於別殿，致齋七日於內殿，一日於齋宮舊儀，侍從官設次青城內，餘就草場。今聽於青城附近官舍設次，日給食錢，更不具食。祭前一日，奏告太祖皇帝室。殿中監設大次於外壝西門之內道北，南向；小次於第二成子陛之西，東向；設皇帝褥位於小次前，東向。設文武侍臣次於大次前，陪祀、行事官、宗室及有司次於外壝南門之外。設饌幔於內壝東西門之外，間瘞坎於罎子陛之北，壬地。光祿牽牲詣祀所。大晟陳登歌之樂於壇上稍北，南向；設宮架於壇北內壝之外，立舞表於酇綴之間。祭前一日，太史設皇地祇位於壇上南方，北向，席以槁秸；太祖皇帝位於壇上西方，東向，席以蒲越；神州地祇位於第二成午陛，席以槁秸；五官神、嶽、鎮、海、瀆各以其方，設位於第二成；山、林、川、澤、邱、陵、墳、衍、原、隰各以其方，設位於壇下內壝之內，皆席以莞，內向。奉禮郎、禮直官設皇帝版位於第二成子陛之西，東向；飲福位於壇上皇地祇神位東北，南向；望瘞位於瘞坎之南，北向；設爟火於望瘞位之西，北向。司樽彝帥其屬設玉幣篚於酌樽所。又設籩、豆、簠、簋之位：正配位皆左十有一籩，右十有一豆，俱為三行，俎一在籩前，二在豆右，為二重，登一在籩豆間，血槃一在登之前，簠一、簋一在籩豆外，簠在左，簋在右。又設樽罍之位：每位太樽三，著樽二，犧樽、象樽、壺樽、山樽各一，樽皆有罍，以東為上，樽南罍北。又設篚一於第二成子陛之側實以槃〈匚拖，去「扌」〉巾爵，坫二於正配位樽罍之次。又設內侍供奉皇帝盥帨位於皇帝版位之前。又設象樽二、壺樽二在壇下子陛之西，俱南向東上，皆加勺、冪，並實水；又設第二成從祀每位皆左十籩，右十豆，俱為三行，俎二在籩豆前，登一、槃一神州地祇、五官神同在籩豆間，簠一、簋一在籩豆外，簠在左，簋在右，爵一置於俎上。內壝神位，每位皆左二籩，右二豆，俎一在神位前，爵一次之，簠一、簋一在爵之前，簠在左，簋在右，登一在籩豆之間。又設樽罍之位：二成每方各犧樽二，山樽二，壇下每方設蜃樽二，散樽二，在神位之左，蜃樽、散樽外，餘皆有罍副之，凡樽罍皆加勺、幕。又設正配位籩、豆、簠、簋、俎、鬥、鼎各一，於饌幔之內。太府卿、少府監帥其屬陳玉幣於篚，皇地祇玉以黃琮，幣以黃，配帝幣亦如之；神州地祇玉以兩圭有邸，幣以黑；五行、五官、五方嶽、鎮、海、瀆諸神，幣各從其方色。禮神之玉，各置於神位前，瘞玉加於幣先是，郊祀樽、彝、籩、豆、簠、簋之類，襲用前代，無所考正。上遠稽三代，作郊廟禋祀之器，至是舉而用之，粲然大備。手詔具《親祀圜壇門》。前期一日，尚輦奉禦進輿於垂拱殿，皇帝服通天冠、絳紗袍，乘輿以出，稱警蹕如常儀。乘黃令進玉輅於宣德門外，左輔奏"請降輿升輅"，至齋宮明禋殿前，回輅南向；左輔奏"請降輅乘輿入齋殿"，侍衛如常儀。祭日，皇帝服通天冠、絳紗袍，乘輿至大次，禮儀使等分立大次前。有司奏"請行事"，皇帝服袞冕以出，禮儀使等前導至中壝門外，殿中監跪進大圭，皇帝執以人，宮架《儀安之樂》作；至午陛，樂止。登歌樂作，至第二成版位東向立，樂止。禮儀使奏"有司謹具，請行事"，宮架作《甯安之樂》、《廣生儲祐之舞》，八成止，皇帝再拜。禮儀使奏請搢大圭，盥手，登歌樂作；帨手訖，執大圭至壇，樂止。登歌《嘉安之樂》作，殿中監進鎮圭，皇帝搢大圭，執鎮圭，詣皇地祇神位前，南向跪，奠鎮圭於繅藉，執大圭，俯伏，興，搢圭。禮儀使奏請受玉幣，奠訖，俯伏，興，再拜，樂止。《恭安樂》作，詣太祖皇帝神位前西向奠圭、幣如前儀。禮儀使前導皇帝還版位，登歌樂作；至位東向立，樂止。禮部、戶部尚書以下奉饌俎，宮架《豐安之樂》作；奉奠訖，樂止。皇帝再詣罍洗，搢大圭，盥手，登歌樂作；帨手，洗爵，拭爵訖，執大圭至壇上，樂止。登歌《光安之樂作》，詣皇地祇神位前，搢大圭，跪，執爵祭酒三，奠爵訖，執圭，俯伏，興，樂止。太祝讀冊，皇帝再拜訖，登歌《英安之樂》作，詣太祖皇帝神位前如前儀。皇帝還版位，登歌樂作；至位，樂止。皇帝還小次，登歌樂作；殿中監跪受大圭，簾降，樂止。文舞退，武舞進，宮架《文安之樂》作；舞者立定，樂止。亞獻盥帨訖，作《隆安之樂》、《厚載凝福》之舞，禮畢，樂止。終獻行禮如前儀。皇帝詣飲福位，登歌樂作；至位，樂止。《禧安之樂》作，皇帝再拜，搢圭，跪受爵，祭酒三，啐酒，奠爵，受俎，奠俎，受摶黍豆，既奠，再受爵，飲福訖，奠爵，執圭，俯伏，興，再拜，樂止。皇帝還版位如前儀。禮部、戶部尚書撤俎、豆，登歌《成安之樂》作，卒撤，樂止。禮部尚書等降復位，禮直官曰"賜胙"，行事、陪祀官再拜，宮架《甯安之樂》作，一成止。皇帝詣望瘞位，登歌樂作，降自子陛，樂止。宮架樂作，至位北向立，樂止。禮直官曰"可瘞"，舉爟火，瘞半坎，禮儀使跪奏"禮畢"宮架樂作；皇帝出中壝門，殿中監受大圭，皇帝至大次，樂止。有司奏解嚴，皇帝常服乘大輦還齋宮，鼓吹振作。皇帝升御座，百官稱賀，皇帝降座，鳴鞭，殿上侍立官以次退，所司放仗，還內如常儀。
　　徽宗夏至親祠後土於方澤凡四政和四年五月十二日；宣和二年五月十八日，五年五月十四日，七年五月二十一日。
　　程子曰："元祐時，朝廷議行北郊，只為五月間天子不可服大裘，皆以為難行。不知郊天、郊地，禮制自不同。天是資始，故凡物皆尚純，藉用槁秸，器用陶匏，服用大裘是也；地則資生，安可亦用大裘？當時諸公知大裘不可服，不知別用一服。是時，蘇子瞻便據《昊天有成命》之詩，謂郊祀同。文潞公便謂譬如祭父母，作一處何害？曰：'此詩冬至、夏至皆歌，豈不可邪？'郊天地又與共祭父母不同也，此是報本之祭，須各以其類祭，豈得同時邪？"
　　朱子曰："天地合祭於南郊，及太祖不別立廟室，千五六百年無人整理。"
　　楊氏曰："愚按：古者祭天地有正祭，有告祭，禮雖不同，義各有當。冬至一陽生，此天道之始也；陽一噓而萬物生，此又天道生物之始也。故《周官　大司樂》以圜鍾為宮，冬日至，於地上之圜丘奏之，六變以祀天神，所以順天道之始而報天也。祭天必於南郊，順陽位也。夏至一陰生，此地道之始也；陰一噏而萬物成，又地道成物之始也。故《大司樂》以函鍾為宮，夏日至，於澤中之方丘奏之，八變以祀地示，所以順地道之始而報地也。祭地必於北郊，順陰位也。此所謂正祭也。舜之嗣堯位也，類於上帝，望於山川，歲二月東巡守，則柴於岱宗，望秩於山川。武王之伐商也，底商之罪，告於皇天、後土，又柴望並舉，大告武成。成王之營洛也，丁巳，用牲於郊，翼日戊午，乃社於新邑。凡因事並告天地，有同日而舉，有繼日而舉者，此所謂告祭也。然祀上帝則曰'類'，類者，謂仿郊祀之禮而為之，則非正祭天也。告地而舉望祭之禮，或社祭之禮，則非正祭地矣。蓋特祭天地，乃報本之正祭也，故其禮一而專；並祭天地，因事而告祭也，不必拘其時，不必擇其位，雖舉望、祀、社，可以該地示，故其禮要而簡。所謂'禮雖不同，義各有當'者，此也。自漢以來，分冬至、夏至二祀為南、北郊。南郊則周人之圜丘也，北郊則周人之方澤也。然後之人主欲行親郊之禮者，未聞以南郊為難，而常以北郊為難。夫五月雖盛暑之月，他事之當舉、他事之當行者，未嘗廢也，而獨難於北郊，何也？諸儒謬誤之說惑之也。按《司服》：'王祀昊天上帝，則服大裘而冕，祀五帝亦如之。'惟祀地之服，經無明文，鄭注亦未嘗及之，賈公彥始為之疏曰：'崑崙、神州亦服大裘可知。'夫賈公彥一時率爾之言，未嘗深考其故，豈有夏至陽極之月，而可服大裘哉？而崔靈遠恩、孔穎達與杜佑《通典》亦為是說，於是祀天地之服，不問寒暑，必服大裘，而北郊遂為不可行之禮。至本朝元祐中，議北郊禮，論者猶以大裘不可服為言，於是始有請於冬至南郊而合祭天地者矣，若顧臨等所言是也；有援虞、周告祭之禮，以證祀地之正祭者矣，如蘇軾之言是也。因諸儒一時謬誤之言，而欲廢祀地之大典，可不惜哉！或曰：'正祭、告祭之禮不同，而人主父事天，母事地，其心則一也。告祭不拘其時，不擇其位，而可以對越天地，則正祭不拘其時，不擇其位，奚為不可以對越天地乎？'曰：因天道之始而祀天，因地道之始而祀地，以類求類，此報本之祭也。當天道之始而祀地，於義何居？周公制禮，冬至祀天，夏至祀地，其地不可易矣，周公豈欺我哉？"
　　又曰："按《司服》：'王祀昊天上帝，則大裘而冕。'先鄭、後鄭注皆雲'大裘之上，又有元衣'，何也？《玉藻》曰：'君衣狐白裘，錦衣以裼之。君子羔裘豹飾，緇衣以裼之。狐裘，黃衣以裼之。'《論語》曰：'緇衣羔裘，素衣麑裘，黃衣狐裘。'裘之上未嘗無衣，裘而無衣，則近於褻矣。凡衣必象裘色，凡冕服皆元上纁下。大裘者，黑羔裘也。元衣之下，用黑羔裘，取其同色也。凡冕服皆元上纁下，何也？《易》曰：'黃帝、堯、舜垂衣裳而天下治。'蓋取諸乾坤。乾為天，其色元；坤為地，其色黃。但土旺於季夏，南方屬火，其色赤黃，而兼赤為纁，故裳用纁也。《玉藻》曰：'衣正色，裳間色。'鄭注雲：'謂冕服元上纁下是也。'自黃帝始備衣裳之制，舜觀古人之象，繪日、月、星辰、山、龍、華蟲於衣，繡宗彝、藻、火、粉米於裳，凡十二章。歷代皆然，至周而又備繅旒之數。《郊特牲》曰：'祭之日，王被袞以象天，戴冕，儘十有二旒，則天數也。'自袞冕而下，享先公則鷩冕者，不敢以天子之服臨先公也。祀四望、山川則毳冕，祭社稷、五祀則希冕，不敢以至尊之服施於所卑也。王者事天明，事地察，祭祀冕服，同乎異乎？曰：冬至祀天，夏至祀地；蒼壁禮天，黃琮禮地。各因其類以象天地之性者，不容以不異也。冕服者，王之所服以事昊天上帝、後土地祇，不容以不同也，但夏至不用大裘爾。《周禮　屨人》曰：'凡四時祭祀，以宜服之。'夫屨猶辨四時之宜，則冕服可知矣。唐長孫無忌曰：'天子祀天地，服大裘冕。按周郊祀被袞以象天，戴冕，儘十二旒，與大裘異。《月令》：孟冬，天子始裘以禦寒。冬至報天，啟蟄祈榖，服裘可也；孟夏迎夏，龍見而雩，如之何而可服？故歷代惟服袞章。'斯言也，信而有證矣。"
　　按：北郊之議，始於元豐初，至元豐六年始罷合祭，元祐七年複合祭，紹聖以後複罷之，政和四年始親祀地祇於方澤。蓋自元豐六年至宣和之末，共四十二年，凡十一郊，惟元祐七年一次合祭，及政和四年以後，四次親祠方澤而已，其餘六郊則遂廢地祇之祀矣。夫本以合祭為非禮，分祭為禮，至分合之議不決，則廢親祠，而權以上公攝事者且二十年。蓋病其非禮，而反至於廢禮，以為不當並祀於圜丘，而終不能親祠於方澤，則固不若一遵祖宗之法，三歲並祀南郊之為愈也。要之，《周禮》冬至圜丘，夏至方澤，其禮甚正，亦無難行者。諸儒議論所以不能以時決者，其拘牽有二：禮文煩縟則憚勞，賞賚優渥則憚費。如陳古靈之說，每遇親郊之歲，一日宿太廟以告，一日宿北郊以祭地，一日宿南郊以祀天，是欲以二祀並在一時，則不至倍費矣，而執禮之勞加甚。如曾曲阜之說，親郊之歲，依古禮以夏至親祠方澤，一如郊禮，至冬至則舉圜丘之祀，是以二祀分在二時，則不至甚勞矣，而賞賚之費倍增。然禮文乃百王相承之大典，不可損略，而賞賚則五季姑息之敝政，何難更張？則如政和三年之詔，以郊天後一歲祭地方澤，應奉支賜務從簡省，毋使有偏而不舉之失，乃為至論。但恐當時方倡豐豫之說，繁費未必能省，所以中興之後，國勢倥傯。則不復能遵而行之也。
　　高宗紹興元年，禮部、太常寺討論：夏日至祭皇地祇，以太祖皇帝配。正配二位，每位樽、爵、籩、豆各一，實以酒脯、鹿臡，以獻官一員行禮。立冬祭神州地祇，乙太宗皇帝配，於天慶觀望祭。
　　二年，禮官言："國朝祀皇地祇，設位於壇之北方，南向。政和四年，禮局議設於南方，北向。今北面望祭，北向為難，且於經無據，請仍南向。"從之。
　　太常寺每歲常祀，夏日至祭皇地祇，系於行在錢湖門外惠照院望祭齋宮設位行禮，以太祖皇帝配。三獻官，依儀：初獻系差宰執；亞獻禮部尚書、侍郎，有故或闕，次輪別曹長貳，次給舍、諫議；終獻太常卿少、禮部郎官，有故或闕，差北司官，次輪別曹郎官。合用禮料：牲牢羊一口，豕一口，籩二十有六菱二、芡二、栗二、鹿脯二、乾棗、濕棗、乾桃、濕桃、乾｛艸橑｝、榛栗實、〈麥豊〉、蕡、白、黑、形鹽、膴、鮑魚、鱐、〈食臭〉、餌、粉、餈，簠八稻粱各四，登一太羹，槃一毛、血，簋八黍、稷各四，豆二十有六〈食也〉食、糝食、芹、兔醢、深蒲、醓醢二、苔菹、雁醢、筍、魚醢三、葵、臝醢、脾折、蠯醢、大蛤、蚳醢、豚拍、韭、昌本、菁、鹿臡、茆、麋臡二，俎八羊腥七體，豕腥七體，羊熟十一，豕熟十一，羊腥腸、胃、肺，羊熟腸、胃、肺，豕腥膚，豕熟膚，樽罍共二十有四著樽二，一實際引數酒加明水，一實盎齊；太樽二，一實泛齊，一實醴齊；山樽二，一實盎齊，一實醍齊；犧樽二，一實沈齊，一實事酒；象樽二，一實昔酒，一實清酒。以上各加罍二隻，系實明水。
