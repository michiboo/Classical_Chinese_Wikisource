●卷四十八　職官考二

　　○三公總序四輔二大附
　　《記》曰："虞、夏、商有師、保，有疑、丞，設四輔及三公《尚書大傳》曰："古者天子必有四鄰，前曰疑，後曰丞，左曰輔，右曰弼。天子有問無以對，責之疑；有志而不志，責之丞；可正而不正，責之輔；可揚而不揚，責之弼。其爵視卿，其祿視次國之君。"，不必備，惟其人。語使能也。"故天子無爵，三公無官，參職天子，何官之稱？天文三臺，以三公法焉三臺，星名。臺，一作能。伊尹曰："三公調陰陽，九卿通寒暑，大夫知人事，列士去其私。"周成王作《周官》，曰："立太師、太傅、太保，茲惟三公，論道經邦，燮理陰陽師，天子所師法；傅，傅相天子；保，保安天子於德義者。此惟三公之任，佐王論道，以經緯國事，和理陰陽。少師、少傅、少保，曰三孤此三官名曰三孤。孤，特也。言卑於公，尊於卿，特置此三人，貳公弘化，寅亮天地，弼予一人副貳三公，弘大道化，敬信天地之教，以輔我一人之治。"則三太，周之三公也，故不以一職為官名公，八命也。九命則分陝為二伯。又以三少為孤卿，與六卿為九焉六卿，塚宰、司徒、宗伯、司馬、司寇、司空也。《周禮正義》曰："按《婚義》雲三公、九卿者，六卿並三孤而言九，其三公又下兼六卿。故《傳》雲司徒公、司馬公、司空公，公各兼二卿。按《顧命》，太保領塚宰，畢公領司馬，毛公領司空，別有芮伯為司徒，彤伯為宗伯，衛侯為司寇，則周時三公各兼一卿之職，與古異矣。"又《周禮》王畿有六卿，每二卿則公一人，蓋一公領二卿也。舜之於堯，伊尹於湯，周公、召公於周，是其任也賈誼曰："天子不喻於前聖之德，不知君民之道，不見禮義之正，《詩》、《書》無宗，學業不法，太師之責也。古者齊太公職之。天子不惠於庶民，不禮於大臣，不中於折獄，無經於百官，不哀於喪，不敬於祭，不誠不信，太傅之責也。古者周公職之。天子處位不端，受業不敬，言語不敘，音聲不中，進退升降不以禮，俯仰周旋不以節，此太保之責也。古者燕召公職之。天子燕業反其學，左右之習詭其師，益諸侯，過大臣，不知文雅之辭，此少師之責也。天子居處出入不以禮，衣服冠帶不以制，禦器倒側不以度，采服從好不以章，忿悅不以義，與奪不以節，此少傅之責也。天子居燕私，安而易，樂而耽，飲食不時，醉飽不節，寢起早晏無常，玩好器弄無制，此少保之責也。"。故《周禮》建外朝之法：左九棘，孤、卿、大夫位焉，群士在其後。右九棘，公、侯、伯、子、男位焉，群吏在其後，面三槐，三公位焉，州長眾庶在其後樹棘以為位者，取其赤心而外刺，象以赤心三刺也。槐，懷也，言懷來人於此，欲與之謀也。群吏，謂府史也。州長，鄉、遂之官。三公一命袞，若有加賜也，不過九命三公八命矣，複加一命，則服袞龍，與王者之後同，多於此賜也，非命服也。虞、夏之制，天子有日月星辰。《周禮》曰："諸公之服，自袞冕而下，如王之服。"。《春秋》九命作伯，尊公曰宰，言於海內無不宰統焉。或說司馬主天，司徒主人，司空主土，是為三公《韓詩外傳》曰："故陰陽不和、四時不節、星辰失度、災變非常，則責之司馬。君臣不正、人道不和、國多盜賊、民怨其上，則責之司徒。山陵崩弛、川穀不通、五榖不植、草木不茂、則責之司空。"。漢初唯有太傅、太尉，後加置太師、太保、大司徒、大司空哀帝時，議以漢舊無司徒，故定三公之號曰大司馬、大司徒、大司空。《史記》曰，公孫弘以《春秋》，白衣為天子三公。漢初因秦置丞相，而弘為之。則丞相為三公矣。王莽居攝，置四輔官初，王莽為左輔，甄豐為右弼，甄邯為右丞。後又制以太師、太傅、國師、國將為四輔，位上公；大司馬、大司徒、大司空為三公。後漢唯有太傅一人，謂之上公。及有太尉、司徒、司空光武初詔司徒、司空二府去"大"，無稱爵，而無師、保董卓盜為太師，非漢本制。太尉公主天部太常、衛尉、光祿勳，司徒公主人部太僕、鴻臚、廷尉，司空公主地部宗正、少府、司農，而分部九卿漢制，三公號稱萬石，其俸月各三百五十斛。《風俗通》雲，三公一歲其食萬石也。蓋多以九卿為之。若天地災變，則皆冊免，自太尉徐防始焉後漢本制，日食、星流及大雨雹等災變者，惟免太尉。自徐防為太尉，凡天地災變，三公皆免。至魏黃初二年，始罷此制。漢制，三公不與盜賊，若領兵入見，皆交戟叉頸而前使虎賁執刃夾之也。魏武為司空，破張繡，入覲天子，亦行此制，汗流洽背，自此不復朝覲也。朝臣見三公皆拜，天子禦座即起，在輿為下。凡拜公，天子臨軒，六百石以上悉會，直事卿贊拜，御史授印綬，公三讓，然後受。至安帝時，三府任薄，選舉、誅賞，一由尚書；其災眚變咎，則責免公臺。靈帝臨朝，始遣使者就長安拜張溫為太尉。三公在外，自溫始也。至獻帝建安十三年，乃罷三公官。魏初複置，與後漢同有太傅、太尉、司徒、司空，然皆無事，不與朝政高柔上疏雲："今公輔之臣，民所具瞻。而置之三事，不使知政，非朝廷崇用大臣之義、大臣獻可替否之謂也。"。初封司空崔林為安陽亭侯。三公封列侯，自林始也林字德孺。裴松之曰："漢封丞相己為荀悅所譏。魏封三公，其失同也。"。黃初二年，又分三公戶邑，封子弟各一人為列侯。末年，增置太保。晉武帝即位之初，以安平王孚為太宰，鄭沖為太傅，王祥為太保，義陽王子初為太尉，何曾為司徒，荀僟為司空，石苞為大司馬，陳騫為大將軍，凡八公，同時並置，惟無丞相焉，時所謂"八公同辰，攀雲附翼"者也。遂以太傅、太保為上公，論道經邦，燮理陰陽。無其人則闕，蓋居者甚寡諸公，品第一，食俸日五斛。太康二年，又給絹，春百疋，秋二百疋，綿二百斤。元康元年，給菜田十頃，田騶十人。立夏以後不及田者，食俸一年。又給虎賁二十人，特班劍。給朝車駕安車黑耳。其太尉、司徒、司空，自漢曆魏，皆為三公。及晉迄於江左，相承不改上公、三公之制不改。前代三公冊拜，皆設小會，所以崇宰輔之制也。自魏末廢而不行，至晉拜石鑒字林伯為左光祿大夫，開府，領司徒，始有詔令會，遂以為常十六國姚泓僭號，受經於博士淳於岐。岐病，泓親省疾，拜於床下。自是公侯見師傅皆拜。宋皆有八公之官，而不言為八公也《宋志》曰："三公黃閤，前史無有義。按《禮記》：'士韠與天子同，公侯、大夫則異。'鄭元注雲：'士賤，與君同，不嫌也。'夫朱門洞啟，當陽之正色也。三公之與天子禮秩相亞，故黃其閤，以示謙不敢斥天子。宜是漢舊制。"韠音畢。齊時三公，唯有太傅。梁有丞相、太宰、太傅、太保、大司馬、大將軍、太尉、司徒、司空、開府儀同三司等官；諸公及從公開府者，亦置官屬。陳以丞相、太宰、太傅、太保、大司馬、大將軍並為贈官。三公之制，開黃閤，廳事置鴟尾。後魏以太師、太傅、太保謂之三師，上公也；大司馬、大將軍謂之二大，太尉、司徒、司空謂之三公。北齊皆有三師、二大、三公之官，並置府。其府三門，當中門黃閤，設內屏。三師、二大置佐吏，則同太尉府。後周置六卿之外，又改三師官謂之三公，兼置三孤以貳之少師、少傅、少保。而以司徒為地官，大司馬為夏官，司空為冬官，如姬周之制，無複太尉、三師之號。宣帝又置四輔官以大塚宰越王盛為大前疑，蜀國公尉遲迥為大右弼，申國公李穆為大左輔，隋國公楊堅為大後丞。隋置三師，不主事，不置府僚，但與天子坐而論道。置太尉、司徒、司空，以為三公，參議國之大事，依北齊置府僚，無其人則闕。祭祀則太尉亞獻，司徒奉俎，司空行掃除。其位多曠，皆攝行事。尋省府僚佐，置公則坐於尚書都省。朝之眾務，總歸於臺閣矣。煬帝即位，廢三師官。唐複置三師，以師範一人，儀刑四海。置三公，以經邦論道，燮理陰陽祭祀則與隋制同，並無其人則闕。天寶以前，凡三師官，雖有其位，而無其人。太師、太傅、太保各一人，是為三師，太尉、司徒、司空，是為三公。親王拜者，不親事祭祀，闕則攝不置官屬。五代時，多以畀藩鎮及贈官：羅紹威太師、韓建司徒、馬希範、張全義、安元信並太師、馮行襲太傅。
　　宋承唐制，以太師、太傅、太保為三師，太尉、司徒、司空為三公，為宰相、親王、使相加官。其特拜者不預政事，赴上於尚書省凡除授，則自司徒遷太保，自太傅遷太尉。檢校亦如之。太尉舊在三師下，由唐以來，至宋朝加重，加以太尉居太傅之上。若宰臣官至僕射致仕者，以在位久近，或己任司空、司徒，則拜太尉、太傅等官。若太師則為異數，自趙普以開國元勳，文彥博以累朝耆德，方特拜焉。雖太傅王旦、司徒呂夷簡各任宰相二十年，止以太尉致仕。熙寧二年，富弼除守司空、兼侍中、平章事，辭司空、侍中，從之。三年、曾公亮除守司空、檢校太師、兼侍中，以兩朝定策之功辭相位也。六年，文彥博除守司徒、兼侍中。九年，彥博除守太保、兼侍中，辭太保，從之。元豐三年，曹佾為檢校太師、守司徒、兼中書令。九月，詔檢校官除三公、三師外並罷宋朝檢校官一十九：三公三師六，左僕射至水部員外郎，共十三。官制行，左僕射以下為職事官，故罷。又以文彥博落兼侍中，除守太尉；富弼守司徒，皆錄定策之功也。六年，彥博守太師致仕。八年，王安石守司空，曹佾守太保。元祐元年，文彥博落致仕，太師、平章軍國重事；呂公著守司空、同平章軍國重事舊制，將相皆以階官守三師或三公。元豐改官制，文彥博常以河東節度使守太師，王安石以觀文殿大學士守司空。元祐初，彥博罷節度使，入為平章軍國重事，即去守字。及公著為司空，學士院草制，誤存守字，是日三省被旨貼麻改正。崇寧三年，蔡京授司空，行尚書左僕射。大觀元年，京為太尉；二年，為太師。政和二年，京落致仕，依前太師，三日一至都堂洽事。九月，詔以太師、太傅、太保，古三公之官，今為三師，古無此稱，合依三代為三公，為真相之任。司徒、司空，週六卿之官；太尉，秦主兵之任。皆非三公，並宜罷之。仍考周制，立三孤少師、少傅、少保，亦稱三少，為次相之任。至是，京始以三公任真相。三公自祖宗以來，罕嘗備官。獨宣和末，三公至十八人，三少不計也。太師三人：蔡京、童貫、鄭紳；太傅四人：王黼、燕王俁、越王偲、鄆王楷；太保十一人：蔡攸、肅王樞至儀王〈木咢〉渡江後，以用兵故，秦檜為太師，張俊、韓世忠為太傅，劉光世為太保。乾道初，楊沂中、吳璘並為太傅。紹興初，史浩為太師，嗣秀王為太保，蓋自紹興後，三公未嘗備官。
　　按：三公、三師官之濫授，莫甚於宣和以來，所授者皆非其人，固不待言，而名體尤有未正者。蓋鄆王、肅王輩為之，是以子為師傅也；童貫為之，是以廝役為師傅也。《朝野雜記》載嘉定初，皇子薨，討論贈典，吏部引元豐故事，欲贈太師、尚書令，而倪正父引王禹玉等議，以為皇子以師傅名官，於義未安。然不知宣和時，皇子已有生為師傅者矣。
　　舊檢校官十有九，元豐官制，惟存三師，後更定官稱，三孤亦置檢校，以待節度使之久次者。加至檢校少師者，文臣則遷開府儀同三司，武臣則遷太尉。此除授之序也。中興以後，惟劉光世嘗除檢校至三公。後或才為檢校三孤，不必序進，徑拜使相，若太尉，亦有自節度使超進，則又不必為檢校官者，皆殊恩也。按朱熹曰，漢初，未見孔壁古文《尚書》中《周官》一篇說太師、傅、保為三公，但見伏生口授《牧誓》、《立政》中所說司徒、司馬、司空，遂以為三公而置之。豈知諸侯只三卿，故止有司徒、司馬、司空。惟天子方有三公、三孤、六卿。《立政》所紀，周是時方為諸侯，乃侯國制度。《周官》所紀，在成王時，所以不同。公、孤以師道輔君，是為加官。周公以太師兼塚宰，召公以太保兼宗伯，是以加官兼相職也。後世官職益紊，遂以公、孤官如加官、貼職之類，不復有師保之任、論道經邦之責矣。舊惟文臣有勳德者除，後世或以諸王子，或以武臣。既曰天子之子與武臣，豈可任師保之責邪？訛謬相承，不復釐正。旦祖宗法，除公、孤必建節，加檢校太子少保、少師之類，然後除開府儀同三司，然後除公、孤。南渡，如張、韓、劉、嶽諸武臣猶如此。今建節後，或徑除開府至三公、三孤矣。
　　○太師
　　太師，古官。殷紂時，箕子為之。周武王時太公，成王時周公，並為太師。周公薨，畢公代之。秦及漢初並無，至平帝元始元年初置，以孔光居焉。金印紫綬，位在太傅上。太保次太傅孔光為太師，王莽為太傅。光常稱疾，不敢與莽並。太后詔："令太師無朝，賜靈壽杖。黃門令為太師省中坐置幾。太師入省中坐用杖，賜食十七物。"十七物者，公具十七種物也。靈壽，木名。漢東京又廢。獻帝初，董卓為太師，卓誅又廢。魏世不置。晉初置三公，上以景帝諱"師"，故置太宰以代太師之名《晉書》曰惠帝大安元年，以齊王冏為太師，當是撰述者之誤也，秩增三司蜀李雄僭號，時範長生自西山乘素輿詣成都，雄拜長生為天地太師，封西山侯。後魏、北齊、後周、隋、唐皆有之天寶以前，唯以其官贈仲尼及長孫楨、武士彠、毅韋、元貞、張說、裴光廷而已。彠音憂縛反。五代以畀藩鎮及贈官見《三公總序》。
　　宋制，見《總序》。自祖宗時，太師未嘗並除。紹聖初，始有文彥博、吳榮王顥；宣和中，蔡京、童貫、鄭紳；靖康初，燕王俁、越王偲；紹興初，秦檜、張俊；紹熙末，史浩、嗣秀王伯圭。建隆至紹熙，宰臣生拜太師者五，趙普、文彥博、蔡京、秦檜、史浩。惟蔡、秦二人以相臣特拜，其他皆還政加恩雲。親王生拜太師者五人，楚王元佐、燕王元儼、吳王顥、燕王俁、越王偲，皆以父兄行而得之。紹熙中，嗣秀王伯圭以宗室特拜太師，蓋王於光宗為親伯父，用優禮也。
　　○太傅
　　太傅，古官傅，傅之德義也。周成王時，畢公為太傅。漢高後元年，初置太傅，金印紫綬。初用王陵，後省。八年複置，後省。哀帝元壽二年，複置，位在三公上。平帝以孔光為之。後漢有太傅上公一人，掌以善道，無常職。光武以卓茂為之，薨，省。明帝又以鄧禹為之鄧禹字仲華，以元功拜太傅，進見東向。又張禹字伯達，遷太傅，舍於宮，太官進食，五日一歸府；朝見特贊，與三公絕席。章帝以趙憙三世在位，為國元老，乃以為太傅。和帝即位幼弱，以鄧彪有高名，海內歸仁，徵為太傅，百官總己以聽之，恩寵之異，莫與為比。其後，每帝初即位，輒置太傅，錄尚書事，薨則省。胡廣注曰："猶古塚宰總己之義。"桓帝踐祚，己加元服，不復置傅，但令太尉胡廣、司徒趙戒領尚書事。至靈帝，複以陳蕃為太傅，與廣參錄尚書事。魏初置太傅，以鍾繇為之。晉、宋，金章紫綬，進賢三梁冠，介幘，絳朝服，佩山元玉。梁、後魏、北齊、後周及唐皆有。宋制見《總序》。
　　○太保
　　太保，古官。殷太甲時，伊尹為太保。周成王時，召公為太保。漢平帝元始元年，始用王莽為之。光武中興，省。魏初不置，末年始置太保，以鄭沖為之沖字文和，位在三司上。晉武初踐祚，以王祥為太保，進爵為公，加置七官之職。太保，所以訓護人主，導以德義者也汝南王亮為太宰、錄尚書事，與太保衛瓘對掌朝政。又衛瓘為太保，以公就第，置長史、司馬、從事、中郎掾屬也。章綬佩服冠秩與太傅同。梁、後魏、北齊、後周、隋及唐皆有之天寶己前，唯以其官贈竇季謀一人而己。
　　宋制見《總序》。
　　○太宰
　　太宰，於殷為六太，於周為六卿，亦曰塚宰。周武王時，周公始居之，掌建邦之治。秦、漢、魏並不置平帝加王莽號曰宰衡。晉初依《周禮》，備置三公。三公之職，太師居首，以景帝名師，故置太宰以代之，而以安平獻王孚居焉，增掾屬十人。蓋為太師之互名，非周塚宰之任也何曾為太宰，朝會乘輿入朝，劍履上殿，如蕭何、田千秋、鍾繇故事。又安帝以太宰琅琊王德文，不宜攖拂事務，以紆論道之重，可袞冕之服、綠盭綬，羽葆鼓吹。盭音戾。盭，綠也，以綠為質。盭，草名也，出琅琊平昌縣，似艾，可染綬，因以為綬名。宋大明中，用江夏王義恭為之，冠綬服秩悉與太傅同。至齊以為贈。梁初有之。至陳又以為贈，有事則權兼之。後魏初無。至孝莊時，以太尉上黨王天穆為之，增置佐吏。北齊無聞。後周文帝又依《周禮》建六官，遂置天官大塚宰卿一人掌邦治，以建邦之六典，佐皇帝治邦國。自隋而無。
　　宋崇寧時，蔡京得政，乃言："僕臣之賤，非宰相所宜稱。"於是改左僕射為太宰，右僕射為少宰。靖康末，詔宰臣依舊為左、右僕射。
　　○太尉
　　太尉，秦官《月令》曰："孟夏，太尉贊傑俊。"自上安下曰尉，故武官鹹以為號。漢因之應劭《漢官》謂太尉為周官，非也。鄭元注《月令》亦曰秦官。金印紫綬，掌武事。漢文三年省。景帝三年複置，其尊與丞相等丞相衛綰病免，上議置丞相、太尉。藉福說田蚡曰："上以將軍為丞相，必讓竇嬰。嬰為相，將軍必為太尉。太尉、相尊等耳，又有讓賢名。"蚡從之，皆如其謀。蚡音扶初反。五年，又省。元狩四年，更名大司馬大司馬說在本篇。後漢建武二十七年，復舊名為太尉公。每帝初即位，多與太傅同錄尚書事，府門無闕論者雲王莽為大司馬篡盜神器，故貶其闕。掌四方兵事功課，歲盡則奏其殿最而行賞罰；凡郊祀之事掌亞獻，大喪則告諡南郊；凡國有大造大疑，則與司徒、司空通而論之；國有過事，與二公通諫諍之。靈帝末，以劉虞為大司馬，而太尉如故。自此則大司馬與太尉始並置矣劉寵字祖榮，遷太尉，以日食免。又第五倫為會稽太守，署鄭弘為都郵，舉孝廉。及弘為太尉，而倫為司空，位在下。每朝見，弘曲躬自卑，帝知其故，遂置雲母屏風，分隔其間，由此以為故事。又陳蕃拜太尉，臨朝歎曰："黃憲若在，不敢先佩印綬。"後坐辟召非其人，策罷。魏亦有之王祥字休徵，為太尉。司馬文王進爵為王，祥與司徒何曾、司空荀顗並詣王顗曰："相王尊重，今可相率而拜。"祥曰："相國勢位，誠為尊貴，然要是魏之宰相。吾等魏之三公。公、王相去一階而己，班列大同。安有天子三公可輒拜人者邪？損魏朝之美，虧晉王之德，君子愛人以禮，吾不為也。"及入，何曾、荀僟遂拜，祥獨長揖。文王謂祥曰："今日然後知君見顧之重也。"。晉太尉，進賢三梁冠，介幘，絳朝服，金章紫綬，佩山元玉；若郊廟，冕服、七旒、元衣、纁裳、七章。宋制，武冠，山元玉。齊制，九旒。後魏初，與大將軍不並置。正光之後，亦皆置焉。歷代唯後周無，其餘皆有，悉為三公。
　　宋循歷代之制，以太尉與司徒、司空並為三公。政和時罷之，複周制，以太師、太傅、太保為三公，少師、少傅、少保為三孤。以太尉本秦主兵官，定為武階之首，正一品，在節度使之上。建炎三年，劉光世始以檢校太保除。自後，或以檢校三少，或以節度使不帶檢校，皆徑進太尉，則進使相，是為除授之序。依兩府恩數。
　　石林葉氏曰："漢高祖元年，以蕭何為丞相，周苛為御史大夫。五年而後，始命盧綰為太尉。綰王燕後，以命周勃。尋省，蓋是時高祖方自征伐，武事不以屬人，亦不必設官也。文帝元年，周勃遷右丞相，以薄昭為車騎將軍，宋昌為衛將軍，而不置太尉。蓋自代來，未敢以兵權委漢廷舊臣，故以其腹心分領之耳。自是虛太尉者二十六年。七國反，景帝以周亞夫擊之，始複以亞夫為太尉，兵罷亦省。又十三年而武帝以命田蚡，一年複省。又二十一年，乃以大將軍衛青、驃騎將軍霍去病為大司馬，各冠其將軍，即太尉也。蓋方有四夷之功故爾。自去病、青死又十九年，而霍光以奉車都尉為大司馬、大將軍。以此考之，太尉官自高祖以來，有事則置，無事則省，不以為常也。蓋漢雖設太尉總兵，而左右前後及因事置名以為將軍者不一，豈固不欲以兵權屬一官邪？觀高祖命盧綰，武帝命衛、霍，非親即舊，其意可知矣。"
　　○司徒
　　司徒，古官。少皥祝鳩氏為司徒司，主也。徒，眾也。堯時，舜為司徒。舜攝帝位，命卨為司徒卨元孫之子曰微，亦為夏司徒。周時，司徒為地官，掌邦教《毛詩　緇衣篇》美鄭武公也。父子相繼為周司徒，能善於其職。秦置丞相，省司徒。漢初因之。哀帝元壽二年，罷丞相，置大司徒。後漢大司徒主徒眾，教以禮義。凡國有大疑大事，與太尉同蔡質《漢儀》曰："司徒府與蒼龍闕對，厭於尊者，不敢號府。"應劭曰："此不然。丞相舊位在長安時，府有四出門，隨時聽事。明帝本欲依之，迫於太尉、司空，但為東西門耳。每國有大議，天子車駕親幸其殿。"。建武二十七年，去"大"，為司徒公鄧禹為大司徒，封侯，年二十四。靈帝賣官，廷尉崔烈入錢五百萬，以買司徒，其拜日，天子亦臨軒，時人謂烈為"銅臭"。建安末為相國。魏黃初元年，改為司徒華歆字子魚，為司徒，家無擔石之儲。詔曰："司徒，國之俊老。今天官重膳，而司徒蔬食，甚無謂也。"特賜歆及妻、男等衣服。晉司徒與丞相通職，更置迭廢，未嘗並立；永嘉元年，始兩置焉王衍為司徒，東海王越為丞相，始兩置也。陳壽為司徒，仰理萬幾，俯澄邦教。又王戎字濬仲，為司徒，高選長史、西曹掾，委任責成，常得無為。又蔡謨字道明，遷司徒，謨固讓曰："若我作司徒，將為後世哂，義不收拜。"詔數十下，謨表章十餘上，陳以疾篤。帝臨軒，自旦至申，而徵不至。公卿以蔡公傲無人臣之禮，奏送謨廷尉。謨率子弟詣闕稽顙，詔免為庶人。謨每歎曰："若使劉王喬得南渡，司徒之美選也。"王喬名疇，少有重名。宋制：司徒金章紫綬，進賢三梁冠，佩山元玉。掌治民事；郊祀則省牲、視滌濯，大喪安梓宮；凡四方功課，歲盡則奏其殿最而行賞罰。亦與丞相並置。齊司徒之府，領天下州郡名數、戶口名簿籍。梁罷丞相，置司徒。歷代皆有。至後周，以司徒為地官，謂之大司徒卿，掌邦教，職如《周禮》。隋及唐複為三公。
　　宋仍唐制，政和二年罷詳見《總序》。
　　○司空
　　司空，古官孔安國曰："司空，主穿土以居人。空，穴也。古者穿土為穴，以居人。少皥鳲鳩氏為司空。舜攝帝位，以禹為司空《周禮正義》曰："禹自司空總百揆，乃分司空之職為共工。《虞書》曰'垂作共工，益作朕虞'是也。"。卨元孫之子曰冥，亦為夏司空。殷湯以咎單為司空，周禮司空為冬官，掌邦事。秦無司空，置御史大夫。漢初因之。至成帝綏和元年，始更名御史大夫曰大司空初改為司空，議者又以縣、道官有獄司空，故複加為大司空，亦所以別小大之文也，金印紫綬，祿比丞相。建平二年，複為御史大夫。元壽二年，複為大司空何武字君卿，為司空。事後母不篤，詔冊免之。又彭宣字子佩，為大司空。而王莽為大司馬，專權。宣上書曰："三公鼎足承君，一足不任，則覆亂矣。臣老病，願上印綬。"。後漢初為大司空，建武二十七年去"大"為司空公第五倫字伯魚，為司空，奉公不撓，言議果決，以貞自稱。又張敏字伯達，為司空，行大射禮陪位頓僕，冊免。又陳寵為司空。府故事，督屬籍，不通賓客，以防交關。寵去籍通客，以明無所不受，論者大之。《荀氏家傳》曰："荀爽字慈明，董卓秉政，徵之，起岩穴，九十五日而為司空，時號為白衣登三公。"。凡營城起邑、複溝洫、修墳防之事，則議其利，建其功；四方水土功課，歲課歲盡則奏其殿最而行賞罰。凡國有大造大疑，諫諍，與太尉同。獻帝建安十三年，又罷司空，置御史大夫。御史大夫郗慮免，不復補荀綽《百官志》曰："獻帝置御史大夫，職如司空，不領侍御史。"。魏初又置司空，冠綬及郊廟之服與太尉同鄭袤字林叔，為司空。天子臨軒，遣就第拜授。袤謂使曰："魏以徐景山為司空，徐公曰：'三公上應天心，苟非其人，實傷和氣。'固辭，見許。袤，莫候反。宋制：進賢三梁冠，佩山元玉；掌治水土，祠祀掌掃除樂器，大喪掌將校複土。歷代皆有之。至後周，為冬官，謂之大司空卿掌邦事，以五材九範之徒，佐皇帝，富邦國。大祭祀行灑掃。廟社四望則奉豕牲。隋及唐，複為三公天寶十三載，冊拜楊國忠為司空，其日雨土。
　　宋仍唐制，政和二年罷。
　　○大司馬
　　大司馬，古官也，掌武事司，主也。馬，武也。少皥有鴡鳩氏為司馬鴡音雎。堯時棄為後稷，兼掌司馬。《周官》司馬為夏官，掌邦政。項羽以曹咎、周殷並為大司馬楚大司馬景舍帥軍伐蔡，蔡侯奉社稷而歸之。楚發其賞，舍辭曰："發誠布令而敵退，是王威也。相攻而敵退，是將威也。戰而敵退，是眾威也。臣不宜以眾威受賞。"又司馬穰苴本姓田，齊威王以古《司馬法》而附穰苴，因號為司馬穰苴。漢初不置。武帝元狩四年，初罷太尉，置大司馬，以冠將軍之號冠者，加於其上為一官也。霍光以大司馬、大將軍輔政。武帝又令大將軍、驃騎將軍皆有大司馬之號。宣帝地節三年，置大司馬，不冠將軍，亦無印綬、官屬霍禹為大司馬，冠小冠，無印綬。成帝綏和元年，初賜大司馬金印紫綬，置官屬，祿比丞相，去將軍。哀帝建平二年，複去大司馬印綬、官屬，冠將軍如故。元壽二年，複賜大司馬印綬，置官屬，去將軍，位在司徒上漢律，丞相、大司馬、大將軍俸錢月六萬。始直雲司馬，議者以漢有軍候、千人、司馬官，故加"大"。王莽居攝，以漢乃無小司徒，而定司馬、司空之號並加"大"。後漢光武建武二十七年，省大司馬，以太尉代之，故常與太尉迭置，不並列吳漢為大司馬，封舞陽侯。至靈帝末，始置焉。魏文帝黃初二年，複置大司馬，以曹仁居之，而太尉如故。則太尉、大司馬、大將軍各自為官，位在三公上吳有左、右大司馬。晉定令，亦在三司上《晉諸公贊》曰："義陽王為太尉、大司馬，時父子為太宰。父子居上公，中代以來未之有也。"又汝南王亮為大司馬，正旦大會，乘車入殿。又陳騫為大司馬，賜袞冕之服。武冠，絳朝服，金章紫綬，佩山元玉，與大將軍同。宋時，唯元嘉中用彭城王義康為之，冠、玉與晉同。至齊以為贈。梁時置官屬。陳以為贈。後魏、北齊與大將軍為二大，位居三師之下、三公之上。後周為夏官，謂之大司馬卿掌邦政，以建邦國之九法，佐皇帝，平邦國。大祭祀掌其宿衛，廟社則奉羊牲。自隋而無。
　　○三孤
　　周成王立少師、少傅、少保，曰三孤，貳公弘化，寅亮天地，弼予一人註："孤，特也。言其卑於公，尊於卿。"《周禮》孤卿特揖，其位東面，乘夏篆，謂五采畫轂，服希冕，執皮帛。又公之孤四命。註："九命上公，得置孤一人。"春秋時，隨、楚皆有少師。秦、漢而下省。後周置三孤，以貳三公。
　　宋沿唐制，置三師，以太尉、司徒、司空為三公。至徽宗政和二年，詔："司徒、司空，週六卿之官，非三公之任，乃今之六曹尚書是也。太尉秦官，居主兵之任，亦非三公。太尉、司徒、司空並罷。依周制，立三孤之官，乃次輔之任，或稱三少，為次相之任"餘見《三公總序》。
　　○總序三公三師以下官屬
　　三師太師、太傅、太保，歷代多有之、一太殷建官有六太，其一曰太宰。自周以後，亦常有之。餘五太則無、三公太尉、司徒、司空，歷代有之、二大大司馬、大將軍，歷代亦有之、諸位從公諸將軍及光祿大夫開府者，歷代亦時有之官屬等歷代有置有省，亦多同說，所以不更各具本府，但依時代都言之。其大將軍，自具本篇。漢有三師，而不見官屬。以丞相為公，置司直、長史；後改丞相為司徒，則曰司徒司直、長史具《宰相篇》。其太尉，後改為大司馬。綏和初，始置長史一人，掾屬二十四人，禦屬一人，令史二十四人。改御史大夫為大司空，置長史加中丞具《御史大夫篇》。後漢初，唯置太傅，有長史一人，掾屬十人，禦屬一人不知何曹。後置太師，董卓嘗居之，蓋自為也，而不見官屬。太尉屬官有長史一人，署諸曹事盧植《禮注》曰："如周小宰。"；掾吏屬二十四人分主二千石長史遷除、民戶、祠祀、農桑、奏議、詞訟、郵驛、轉運、盜賊、罪法、兵、貨幣、鹽鐵、倉榖等事，黃閤主簿省錄眾事。掌閤下威儀，記室令史掌上章表報。後漢末，陳琳、阮瑀皆為曹公記室，軍國書檄皆所作，禦屬掌為公卿。司徒屬官有長史一人，掾屬三十一人，令史及禦屬三十六人正曰掾，副曰史。陳寵辟司徒鮑昱府。是時三府掾屬專尚交遊，以不肯親事為高。寵獨勤心物務；轉為辭曹，專掌天下獄訟。時司徒辭訟，久者數十年，事類溷錯，易為輕重。寵為昱撰《辭訟比》七卷，決事科條，皆以事相從。昱奏上之，其後公府奉以為法。司空屬官：長史一人，掾屬二十九人，令史及禦屬三十二人正曰掾，副曰屬。《漢舊注》雲：公府掾比古元士三命者也。或曰，漢初掾史辟，皆上言之，故有秩，皆比命士。其所不言，則為百石屬。其後皆自辟除，故通為百石雲。其大司馬屬官，並同前漢。魏置太傅、太保，而不見官屬；太尉、司徒、司空，有長史、司馬、從事中郎、正行參軍；大司馬亦有正行參軍也。晉有太宰、太傅、太保。唯楊駿為太傅，增祭酒為四人，掾屬二十人，兵曹為左、右也楊駿輔政，引潘嶽為太傅主薄。太宰、太保官屬不見。太尉、司徒、司空，並有長史、司馬。太尉雖不加兵者，吏屬皆絳服。泰初三年，又置太尉軍參軍六人，騎司馬五人，官騎十人。而司徒加置左長史，長差次九品，銓衡人倫，冠綬與丞相長史同。主簿、左右東西曹掾各一人，若有所循行者，增置掾屬十人武帝時，司徒奏州郡農桑未有賞罰之制，宜遣掾屬循行。詔遂使司徒督察州郡播殖。若有所循者，增掾屬十人。又溫嶠請司徒置田曹屬，州一人，勸課農桑。初，王渾字元中遷司徒，仍加兵。渾以司徒文官，主吏不持兵，及吏屬絳衣，自以非是舊典，皆令皂服，論者美其謙而識理。司空府加置導橋掾一人，餘略同後漢。鹹寧初，詔以前太尉府為大司馬府，增置祭酒二人，帳下司馬、官騎、大車、鼓吹。左右光祿、光祿三大夫開府者，皆為位從公，品秩、俸賜、儀制與諸公同。加兵者，增置司馬一人，從事中郎二人劉琨為司空，以盧諶為從事中郎，主簿、記室督各一人，舍人四人，兵、鎧、士曹，營軍、刺奸、帳下都督、外都督、令史各一人主簿以下，令史以上，皆絳服。司馬給吏卒如長史，從事中郎給侍二人，主簿、記室都督各給侍一人。其餘臨時增崇者，則褒加各因其時為節文，不為定製其祭酒掾屬，白蓋小車七乘，軺車施耳後戶、皂輪犢車各一乘。自祭酒以下，令史以上，皆皂零辟朝服。其為持節都督者，增參軍為六人，其餘如常加兵公制孫楚字子荊，為佐著作郎，參石苞驃騎軍事。楚既負其才氣，頗侮易苞。初至，揖曰："天子命我參卿軍事。"初，參軍不敬府主。楚既輕苞，遂制施敬，自楚始也。宋有太傅、太保、太宰、太尉、司徒、司空、大司馬，諸府皆有長史一人，將軍一人。又各置司馬一人，而太傅不置。長史、掾屬，亦與後漢略同。自江左以來，諸公置長史、倉曹掾、戶曹屬、東西閤祭酒各一人，主簿、舍人二人，禦屬二人，令史無定員。領兵者置司馬一人，從事中郎二人，參軍無定員。加崇者，置左右長史、司馬、從事中郎四人，掾屬四人，則倉曹增置屬，戶曹置掾。加崇，極於此也。其司徒府若無公，唯省舍人；其府常置，其職僚異於餘府，有左右長史、東西曹掾屬，餘則同矣。餘府有公即置，無則省。齊有太宰、大司馬，並為贈官，無僚屬。太尉、司徒、司空是為三公，特進位從公，諸開府儀同三司位從公，開府儀同如公。凡公督府，置位：長史、司馬各一人，諮議參軍二人。諸曹有錄事，功曹，記室，戶曹，倉曹，中直兵，外兵，騎兵，長流，賊曹，城局，法曹，田曹，水曹，鎧曹，集曹，右戶，十八曹。局曹以上署正參軍，法曹以下署行參軍，各一人。其行參軍無署者，為長兼員。其公府佐吏，則從事中郎二人，倉曹掾、戶曹屬、東西閤祭酒各一人，主簿、舍人、禦屬二人。加崇者，則左右長史四人，中郎、掾屬並增數。其未及開府，則置亦有佐吏，其數有減。小府無長流，置禁防參軍。初，晉令公府長史著朝服，自宋大明以來著朱衣齊王儉為司徒左長史，請依《晉令》復舊制，不著朱衣，時議不許。又曰：王秀之常雲"位至司徒左長史，可以知止足矣。"又陸慧曉為司徒右長史，謝朏為左長史，府公竟陵王子良謂王融曰："我府二上佐，前代誰可比？"融曰："兩賢同時，未有前例。"。梁武受命之初，官班多同宋、齊之舊。有丞相、太宰、太傅、太保、大司馬、太尉、司徒、司空、開府儀同三司等官。諸公及位從公開府者置官屬，有長史、司馬、諮議參軍、掾屬、從事中郎、記室建安王為雍州刺史，表求管記，以江革為征北記室參軍。革弟觀又為參軍兼記室。任昉曰："文房之任，總卿兄弟。"故歷代皆為文士之華選雲、主簿、列曹參軍、行參軍、舍人等官。其司徒則有左、右二長史褚球字仲寶，為司徒左長史，加貂。臺佐加貂，自球始也，又增置左西掾一人，自餘僚佐同於二府。有公則置，無則省。而司徒無公，唯省舍人，餘官常置。開府儀同三司，位次三公，左右光祿大夫優者則加之，同三公，置官屬。陳三師、二大，並為贈官，而無僚屬。其三公有府長史、司馬、諮議參軍、從事中郎、掾曹屬、主簿、祭酒、錄事、記室、正參軍、板正參軍。後魏三師無官屬。後又置太宰，以元天穆為之，增置佐吏。三公及二大並有長史，司馬，諮議參軍，從事中郎，掾屬，主簿，錄事參軍，功曹，記室、戶曹、中兵等參軍，諸曹行參軍，祭酒，參軍事，長兼行參軍，督護其太尉、司徒與二大屬官階同，唯司空府官每降一階。北齊三師、二大、三公，各置長史，司馬，諮議參軍，從事中郎，掾屬，主簿，錄事，功曹，記室、戶曹、倉曹、中兵、騎兵、長流、城局、刑獄等參軍事，東西閤祭酒及參軍事，法、墨、田、水、鎧、集、士等曹行參軍，督護等員司徒則加左、右長史。長史主吏、司馬主將、舍人主閤內事，皆自秦官也。從事中郎從事中郎，漢末官也。陳湯為大將軍王鳳從事中郎。在主簿上，所掌、秩與長史同、掾屬主諸曹事、主簿所主與舍人同，祭酒所主亦同、令史主諸曹文書，此皆自漢官也陳湯為大將軍王鳳從事中郎是也。禦屬、參軍自後漢孫堅參驃騎軍事是也。參軍所主與掾屬同。其儀同三司如開府者，亦置長史以下官屬，而減記室、倉、城屬、田、水、鎧、士等七曹各一人其品亦下三公府一階。其三師、二大佐吏，則同太尉府也。後周以太師、太傅、太保為三公，而不見僚屬。隋三師亦不見官屬，而三公依北齊置府僚。後省府及僚佐。置公則坐於尚書都省，朝之眾務總歸於臺閤。唐三師、三公，並無官屬。
　　宋亦如之。
