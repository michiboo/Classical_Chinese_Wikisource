●卷四十　學校考一

　　○太學
　　《王制》："有虞氏養國老於上庠，養庶老於下庠。夏後氏養國老於東序，養庶老於西序。殷人養國老於右學，養庶老於左學。周人養國老於東膠，養庶老於虞庠。虞庠在國之西郊皆學名也。異者，四代相變，或上西，或上東，或貴在國，或貴在郊。上庠、右學，太學也，在西郊。下庠、左學，小學也，在國中王宮之東。東序、東膠，亦太學，在國中王宮之東。西序、虞庠，亦小學，西序在西郊，周立小學於西郊。國老謂卿大夫致仕者，庶老謂士及庶人在官者。養國老者為太學，養庶老者為小學。"
　　米廩，有虞氏之庠也。序，夏後氏之序也。瞽宗，殷學也。頖宮，周學也庠之為言祥也，於以考禮詳事，魯謂之米廩，虞帝上孝，令藏粢盛之委焉。序，次序王事也。瞽宗，樂師，瞽蒙之所宗也，古者有道德者使教焉，死則以為樂祖，於此祭之。頖之為言班也，於此班政教也。
　　夏曰校，殷曰序，周曰庠，學則三代共之校、序、庠皆鄉學；學，國學也。共之，無異名也。
　　《禮書》曰："四代之學，虞則上庠、下庠，夏則東序、西序，商則右學、左學，周則東膠、虞庠，而周則又有辟廱、成均、瞽宗之名。則上庠、東序、右學、東膠，太學也，故國老於之養焉；下庠、西序、左學、虞庠，小學也，故庶老於之養焉。《記》曰：'天子設四學。'蓋周之制也。周之辟廱即成均也，東膠即東序也，瞽宗即右學也，蓋以其明之以法、和之以道則曰辟廱鄭氏釋《王制》謂："辟，明也。廱，和也，所以明和天下。"毛氏釋《詩》謂："水旋邱如璧以節觀者，故曰辟廱。"孔穎達曰："《禮》註解其義，《詩》註解其形"，以其成其虧、均其過不及則曰成均，以習射事則曰序，以糾德行則曰膠，以樂祖在焉則曰瞽宗，以居右焉則曰右學。蓋周之學，成均居中，其左東序，其右瞽宗，此太學也；虞庠在國之西郊，小學也。《記》曰：'天子視學，命有司行事，祭先聖先師焉。卒事，遂適東序，設三老、五更之席。'又曰：'食三老、五更於太學，所以教諸侯之弟。祀先賢於西學，所以教諸侯之德。'夫天子視學，則成均也。命有司行事，祭先聖先師焉，即祀先賢於西學也，祀先賢於西學，則祭於瞽宗也。有司卒事，適東序，設三老、五更之席，即養國老於東膠也，養國老於東膠，即食三老、五更於太學也。然則商之右學，則周謂之西學，亦謂之瞽宗；夏之東序，在周謂之東膠，亦謂之太學。蓋夏學上東而下西，商學下右而上左，周之所存，特其上者耳。則右學、東序，蓋與成均並建於一邱之上而己。由是觀之，成均頒學政，右學祀樂祖，東序養老、更，右學、東序不特存其制而己。又因其所上之方而位之也。夫諸侯之學，小學在內，太學在外，故《王制》言'小學則公宮南之左，太學在郊。'以其選士由內以升於外，然後達於京故也。天子之學，小學居外，太學居內，故《文王世子》言'凡語於郊，然後於成均，取爵於上尊。'以其選士由外以升於內，然後達於朝故也。"
　　江陵項氏《松滋縣學記》曰："學制之可見於書者自五帝始，其名曰成均。說者曰：以成性也。然則有民斯可教，有教斯可學，自開闢則既然矣。有虞氏始即學以藏粢而命之曰庠，又曰米廩，則自其孝養之心發之也。夏後氏以射造士，如《行葦》、《矍相》之所言，而命之曰序，則以檢其行也。商人以樂造士，如夔與《大司樂》所言，而命之曰學，又曰瞽宗，則以成其德也。學之音則校，校之義則教也，蓋仿於商人。先王之所以教者備矣。周人脩而兼用之，內即近郊並建四學，虞庠在其北，夏序在其東，商校在西，當代之學居中南面，而三學環之，命之曰膠，又曰辟廱。郊言其地，璧言其象，皆古人假借字也。其外亦以四學之制，參而行之。凡侯國皆立當代之學，而損其制，曰泮宮，凡鄉皆立虞庠，凡州皆立夏序，凡黨皆立商校，於是四代之學達於天下。夫人而習聞之，故今百家所記，參錯不同者無他，皆即周制雜指而互言之也。"
　　司徒脩六禮以節民性，明七教以興民德，齊八政以防淫，一道德以同俗，養耆老以致孝，恤孤獨以逮不足，上賢以崇德，簡不肖以絀惡六禮：冠、昏、喪、祭、鄉、相見。七教：父子、兄弟、夫婦、君臣、長幼、朋友、賓客。八政：飲食、衣服、事為、異別、度、量、數、制。命鄉簡不率教者以告。耆老皆朝於庠，元日習射上功，習鄉上齒，大司徒率國之俊士與執事焉朝猶會也。此庠謂鄉學也。鄉謂飲酒也。將習禮以化之。不變，命國之右鄉，簡不率教者移之左；命國之左鄉，簡不率教者移之右，如初禮中年考校而又不變，則使轉徙其居也。不變，移之郊，如初禮郊，鄉界之外。不變，移之遂遠郊之外，如初禮。不變，屏之遠方，終身不齒。命鄉論秀士，升之司徒，曰選士移居於司徒也。秀士，鄉大夫所考有德行、道藝者。司徒論選士之秀者而升之學，曰俊士可使習禮者。學，太學。升於司徒者不征於鄉，升於學者不征於司徒，曰造士不征，不給其徭役。造，成也，能習禮則為成士。正義雲："此徭役者，供學及司徒細碎之徭役。"樂正從四術，立四教即詩、書、禮、樂，順先王詩、書、禮、樂以造士，春秋教之以禮、樂，冬夏教之以詩、書。王太子，王子，群後之太子，卿、大夫、元士之適子，國之俊選，皆造焉。凡入學以齒。將出學，小胥、大胥、小樂正，簡不帥教者以告於大樂正，大樂正以告於王此所簡者，謂王太子，王子，群後之太子，卿、大夫、元士之適子。大胥、小胥皆樂官屬也。出學，謂九年大成學止也，王命三公、九卿、大夫、元士皆入學。不變，王親視學亦習禮以化之。不變，王親臨，重棄賢者子孫。此習禮皆於大學也。不變，王三日不舉去食樂，屏之遠方，西方曰棘，東方曰寄棘，逼也。逼寄於夷戎。不屏於南北，謂其太遠，終身不齒。
　　《禮書》曰："鄉簡不率教者，至於四不變然後屏之，小樂正簡國子之不帥教，止於二不變則屏之者，先王以匹庶之家為易治，膏粱之性為難化。以其易治，故鄉遂之所考，常在三年大比之時。以其難化，故國子之出學，常在九年大成之後。三年而考，故必在於四不變，然後屏之。九年而簡，則雖二不變，屏之可也。古之學政，其輕者有觥撻，其重者不過屏斥而己。若夫萬民之不服教，其附於刑者歸於士。"
　　又曰："秀於一鄉者謂之秀士，中於所選謂之選士，俊士以其德之敏也，造士以其材之成也，進士以其將進而用之也。選士升於司徒而不征於鄉，俊士升於學而不征於司徒。俊士亦謂之造士，蓋學至於此，材成德敏，非可一名命之也。《傳》曰：'十人曰選，百人曰俊。'此論其大致然也。古之六卿，其分職也未嘗不通，其聯事也未嘗不分。司徒掌邦教，司馬掌邦政，未嘗不分也。有發則司徒教士以車甲，升造士則司馬辯論官材，未嘗不通也。《周官》大司馬之屬司士曰：'以德詔爵'。此司馬辯論官材之謂也。"
　　大樂正論造士之秀者，以告於王，而升諸司馬，曰進士移名於司馬。進士，可進受爵祿也。司馬辯論官材辯其論，官其材，觀其所長也，論進士之賢者，以告於王，而定其論。論定然後官之，任官然後爵之，位定然後祿之。
　　師氏掌以媺詔王媺音美。掌國中失之事以教國子弟教之使識舊事。中，中禮者。失，失禮者。凡國之貴遊子弟學焉。
　　保氏掌諫王惡，而養國子以道。
　　大司樂掌成均之法，以治建國之學政，而合國之子弟焉均，調也。樂師主調其音，大司樂主受此成事以調之樂。董仲舒雲：成均，五帝之學。凡有道者、有德者使教焉，死則以為樂祖，祭於瞽宗祭於學宮中。
　　大胥掌學士之版，以待致諸子學士，謂卿大夫諸子學舞者。版，籍也，今時鄉戶籍，世謂之戶版。大胥主此籍，以待當召聚學舞者。卿大夫之諸子，則按此籍以召之。春入學，舍菜、合舞。秋頒學，合聲春使之學，秋頒其材藝所為。合聲亦等其曲折，使應節奏。
　　《文王世子》：凡學戶孝反，教也世子及學士必時學士，謂司徒論俊選所升於學者。春夏學干戈，秋冬學羽籲，皆於東序干戈，萬舞，象武也，用動作之時學之。籲舞，象文也，用安靜之時以學之。小樂正學幹，大胥贊之；籲師學戈，籲師丞贊之四人皆樂官之屬，通職，秋冬亦學以羽籲。小樂正，樂師也，《周禮》樂師掌國學之政，教國子小舞。大胥所掌見上。籲師掌教國子舞羽吹籲。《疏》曰："此經雜，多有諸侯之禮，故謂之大樂正、小樂正也。小舞即年幼小時教之舞，其舞即帗舞、羽舞、皇舞、耗舞、幹舞、人舞也。《周禮》唯有籲師，此雲籲師丞者，或諸侯之禮，或異代之法。胥鼓《南》　《南》，南夷之樂。胥掌以大樂之會正舞位，旄人教夷樂則以鼓節之。春誦、夏弦，大師詔之瞽宗。秋學禮，執禮者詔之。冬讀書，典書者詔之。禮在瞽宗，書在上庠誦謂歌樂也。弦謂以絲播詩。陽用事則學之以聲，陰用事則學之以事，因時順氣，於功易也。周立三代之學，學書於有虞氏之學，典謨之教所由興也。學舞於夏後氏之學，文武中也。學禮樂於殷之學，功成治定，與己同也。凡祭與養老乞言、合語之禮，皆小樂正詔之於東序學以三者之威儀也。合語謂鄉射、鄉飲酒、大射、燕射之屬也。《鄉射義》曰："古者於旅也語。"疏曰：合語謂合會義理而語說。《詩　楚茨》論祭祀之事雲："笑語卒獲。"箋雲："古者於旅也語。"是祭有合語也。養老既乞言，自然合語也。周立三代之學，三代學皆立大學、小學。今按：下養老於東序，是周之大學，夏之東序也。又《王制》之養老於虞庠，是周之小學為虞庠也。大樂正學舞干戚、語說、命乞言，皆大樂正授數學以三者之義也。戚，斧也。語說，合語之說。數，篇數。疏雲：謂大樂正授世子及學士等篇章之數，為之講說，使知義理。大司成論說在東序論說，課其義之深淺、才能優劣。此雲"樂正司業，父師司成"，則大司成，司徒之屬師氏也。凡侍坐於大司成者，遠近間三席可以問間猶容也。容三席則得指畫相分別也。席之以制，廣三尺三寸三分，則是所謂甬丈也。終則負牆卻就後席相避。列事未盡不問錯尊者之語不敬也。
　　《樂書》曰："《王制》之教造士，春秋以禮、樂，冬夏以詩、書，《文王世子》之教世子，春夏以干戈、秋冬以羽籲者，升於學者之造士，則其才向於有成，其教之也易，故先其難者，而以詩、書後於禮、樂。貴驕之世子，則其性誘於外物，其教之也難，故先其易者，而以干戈羽籲後於禮、樂、詩、書。《周官》師氏教國子在司徒教民之後，《記》言教國之子弟在鄉遂之後，其教之難易蓋可見矣。然《王制》主於教造士，而王太子，王子，群後之太子，卿大夫、元士之適子亦預焉。《文王世子》主於教世子，而國之學士亦及焉。特其所主者異，教之所施有先後爾。"
　　凡語於郊者語謂論說於郊學。疏曰：郊，西郊也，周以虞庠為小學，在西郊，天子親視學而考課論說也，必取賢斂才焉。或以德進，或以事舉，或以言揚大學正論造士之秀者升諸司馬，曰進士，謂此矣。曲藝皆誓之曲藝，小技能。誓，謹也。皆使謹習其事，以待又語又語為後複論說也。疏：令待後複論說之日，如春待秋時也。三而一有焉三說之中有一善則中之，以有曲藝，不必盡善，乃進其等進於眾學者。等，輩，以其序又以其藝為次，謂之郊人，遠之候事官之缺者以代之。遠之者，不曰俊選曰郊人，賤技藝。疏：謂之郊人，以其猶在郊學也。於成均以及取爵以上尊也天子飲酒於虞庠，則郊人亦得酌於上尊以相旅。
　　《尚書大傳》："使公卿之太子，大夫、元士之適子，十有三年始入小學，見小節焉，踐小義焉；二十入大學，見大節焉，踐大義焉。故入小學知父子之道、長幼之序，入大學知君臣之義、上下之位。故為君則君，為臣則臣，為父則父，為子則子。"
　　程子曰："古者八歲入小學，十五入大學，擇其才之可教者聚之，不肖者複之農畝。蓋士農不易業，既入學則不治農，然後士農判。古之學者自十五入學，至四十方仕，中間自有二十五年學，又無利可趨，則所志可知。須去趨善，便自此成德。後之人自童稚間己有汲汲趨利之意，何由得向善？其古人必使四十而仕，然後志定。只營衣食卻無害，惟利祿之誘最害人。"
　　朱子《大學章句序》曰："人生八歲，則自王公以下至於庶人之子弟，皆入小學，而教之以灑掃、應對、進退之節，禮樂射禦書數之文。及其十有五年，則自天子之元子、眾子，以至公卿、大夫、元士之適子，與凡民之俊秀，皆入大學，而教之以窮理、正心、修己、治人之道。此又學校之教、大小之節所以分也。"
　　按：八歲入小學，十五入大學，《大戴禮　保傅傳》及《白虎通》之說。十三年入小學、二十入大學，《尚書大傳》之說。程、朱二子從《保傅》、《白虎通》。
　　又按：注雲十五年入小學、十八入大學者，謂諸子姓既成者至十五入小學，其早成者十八入大學。《內則》曰"十年出就外傅，居宿於外，學書計"者，謂公卿已下教子於家也。今以諸書所載及此注詳之，則《保傅》及《白虎通》所言八歲入小學者，乃天子世子之禮。所謂小學則在師氏虎門之左，大學則在王宮之東，亦皆天子之學也。《尚書大傳》所言十三年入小學，乃公卿、大夫、元士適子之禮。蓋公卿已下之子弟年方童幼，未應便入天子之學，所以十年出就外傅，且學於家塾，直至十五，方令入師氏所掌虎門小學。而天子則別無私學，所以世子八歲便入小學歟？
　　《王制》："天子曰辟雍辟，明也。雍，和也。所以明和天下。"
　　《詩　靈臺》："偹業維樅，賁鼓維鏞。於論鼓鐘，於樂辟雍。""於論鼓鐘，於樂辟雍。鼉鼓逢逢，矇瞍奏公。植者曰偹，橫者曰拘業，大板也。樅，崇牙也，賁，大鼓。鏞，大鐘。論之言倫也，言得其倫理。水旋邱如璧曰辟廱，以節觀者。逢逢，和也。有眸子而無見曰蒙，無眸子曰瞍。公，事也。"
　　朱子曰："《王制》論學曰：'天子曰辟廱，諸侯曰泮宮。'說者以為辟廱，大射行禮之處也，水旋邱如璧以節觀者。泮宮，諸侯鄉射之宮也，其水半之。蓋東、西門以南通水，北無也。故《振鷺》之詩曰：'振鷺於飛，於彼西雝。'說者以雝為澤，蓋即旋邱之水，而其學即所謂澤宮也。蓋古人之學與今日不同，孟子所謂'序者射也'，則學蓋有以射為主者矣。蘇氏引《莊子》言文王有辟廱之樂，遂以辟廱亦為學名，而曰古人以學教胄子，則未知學以樂而得名歟？樂以學而得名歟？則是又以為習樂之所也。張子亦曰辟廱古無此名，其制蓋始於此。故周有天下，遂以名天子之學，而諸侯不得立焉。《記》所謂魯人將有事於上帝，必先有事於泮宮者，蓋射以擇士雲爾。"
　　東萊呂氏曰："或疑是詩敘臺池苑囿與民同樂，胡為以辟廱學校剿入之。彼蓋未嘗深考。三代人君與士大夫甚親，遊宴之｛埶目｝禦、征行之扈衛，無往而不與髦俊俱焉。樂正司業，父師司成，則樂者固學士之所常隸也，夫豈有二事哉！"
　　《文王有聲》："鎬京辟廱，自西自東，自南自北，無思不服。皇王烝哉。"
　　張氏曰："靈臺辟廱，文王之學也。辟廱之在鎬京者，武王之學也。辟廱至此始為天子之學。"
　　江陵項氏《枝江縣新學記》曰："古者周天子之居民也，不但天子，諸侯之國自二十五家以上則有學焉。學莫尚於斯矣。方是時，建官三百六十，以張備法而紀眾民，視其中無一事無法者，而獨於建學無制，則其吏非應文也。無一民無養者，而獨無粟士之廩，則其士非為養也。而上下顧交趨之如裘葛飲食，然則必有不可舍焉者矣。天子之學謂之辟雍，班朝、布令、享帝、右祖則以為明堂，同律、候氣、治曆、考詳則以為靈臺。諸侯之學謂之泮宮，大師旅則將士會焉，大獄訟則吏民期焉，大祭祀則始祖享焉。蓋其制皆於國之勝地，披水築宮為一大有司，國有大事則以禮屬百官、群吏，下民而講行之，無事則國之耆老、子弟遊焉以論鼓鐘而修孝弟。其地尊，其禮大，三百六十官皆不得治其事。意者三公之老而致仕者掌之，謂之鄉老。二鄉而公一人，則六鄉蓋三公矣。故曰三公在朝，三老在學。公與老皆無職於六官，學、序、庠、塾皆無制於六典。古之言道者固如是也。嗚呼，此意深矣。"
　　漢興，高帝尚有干戈，平定四海，未遑庠序之事。至武帝，始興太學。
　　徐氏曰："按《三輔黃圖》，太學在長安西北七裏，有市有獄。"
　　董仲舒《對策》曰："養士莫大乎太學。太學者，賢士之所關也，教化之本原也。今以一郡一國之眾，對亡應書者謂舉賢良文學之詔書也，是王道往往而絕也。臣願陛下興太學，置明師，以養天下之士，數考問以盡其材，則英俊宜可得矣。"後武帝立學校之官，皆自仲舒發之。
　　元朔五年，置博士弟子員。
　　前此博士雖各以經授徒，而無考察試用之法，至是官始為置弟子員，即武帝所謂興太學也。
　　太史公曰：餘讀功令名見後至於廣勵學官之路，未嘗不廢書而歎也。曰：嗟乎！周室衰而《關雎》作《韓詩》說也，幽、厲微而禮樂壞，諸侯恣行，政由強國。故孔子憫王路廢而邪道興，於是論次《詩》、《書》，修起禮、樂。世以渾濁莫能用，是以仲尼幹七十君無所遇，西狩獲麟，曰"吾道窮矣"。故因史記作《春秋》，以當王法，其辭微而指博，後世學者多錄焉。自孔子卒後，七十子之徒散遊諸侯，大者為師傅卿相，小者及教士大夫，或隱而不見。故子路居衛，子張居陳，澹臺子羽居楚，子夏居西河，子貢終於齊。如田子方、段幹木、吳起、禽滑釐之屬，皆受業於子夏之倫，為王者師。是時獨文侯好學。陵遲以至於始皇，天下並爭於戰國，儒術既詘焉，然齊、魯之間，學者獨不廢也。於威、宣之際，孟子、荀卿之列，鹹遵夫子之業而潤色之，以學顯於當世。及至秦季世，焚《詩》、《書》，坑儒士，《六藝》從此缺矣。陳涉起匹夫，不滿半歲竟滅亡，其事至微淺，然而搢紳先生之徒，負孔子禮器往委質為臣孔申為涉博士者，何也？以秦焚其業，積怨而發憤於陳王也。及高皇帝誅項籍，舉兵圍魯，魯中諸儒尚講誦習禮樂，弦歌之聲不絕，豈非聖人之遺化，好禮樂之國哉？夫齊、魯之間於文學，自古以來，其天性也。故漢興，然後諸儒始得修其經藝，講習大射、鄉飲之禮。叔孫通作漢禮儀，因為太常，諸生弟子共定者，鹹為選首，於是喟然歎興於學。然尚有干戈，平定四海，亦未遑暇庠序之事也。孝惠、呂後時，公卿皆武力有功之臣。孝文時，頗徵用，然本好刑名之言。及至孝景，不任儒者，而竇太后又好黃、老之術，故諸博士具官待問，未有進者。及今上即位，公孫弘以《春秋》白衣為天子三公自孔子後，公孫弘始以儒者得政，天子學士靡然鄉風矣。公孫弘為學官，悼道之鬱滯，乃請曰："丞相、禦史言：制曰'蓋聞導民以禮，風之以樂。婚姻者，居室之大倫是時論學者尚知本如此。今禮廢樂崩，朕甚憫焉。故詳延天下方正博聞之士。太常議，與博士弟子，崇鄉里之化，以廣賢材焉'。
　　此武帝制也。而其建請之議，條畫之目，則公孫丞相實發之。
　　謹與太常臧、博士平臧，孔臧。平，博士之長也。博士，太常之屬等議曰：聞三代之道，鄉里有教，夏曰校，殷曰序，周曰庠。其勸善也，顯之朝廷；其懲惡也，加之刑罰。故教化之行也，建首善自京師始，由內以及外。今陛下昭至德，開大明，配天地，本人倫，勸學修禮，崇化厲賢，以風四方，太平之原也。古者政教未洽，不備其禮，請因舊官而興焉舊官為博士舊授徒之黌舍也。至是官置弟子員，來者既眾，故因舊黌舍而興修之。為博士官置弟子五十人，複其身。太常擇民年十八已上，儀狀端正者，補博士弟子此太常所補也。詔書既曰崇鄉里之化，則太常所補弟子，不過取諸關中而已。郡國縣道邑有好文學，敬長上，肅政教，順鄉里，出入不悖所聞者，令相長丞上屬所二千石，二千石謹察可者，當與計偕，詣太常，得受業如弟子此郡國所擇也。自好文學已下條目甚詳，而太常弟子止取儀狀端正者，蓋太常天子近臣，常以儒宗為之，任其選擇，不必立法也。一歲皆輒試太常所補、郡國所擇，雖有兩途，至於受業一年而後試，則考察無二法也，能通一藝以上，補文學掌故缺錯以文學為太常掌故。應劭曰："掌故六百石吏，主故事。"按博士秩比六百，不應掌故秩反過之。蓋應劭之誤；其高第可以為郎中者，太常籍奏郎中，宿衛之臣，故具名籍以待上選也。即有秀才異等，輒以名聞非常選也。其不事學若下材及不能通一藝，輒罷之，而請諸不稱者罰諸不稱者，謂太常之謬選，博士之失教，及郡國之濫以充賦也。臣謹按詔書律令下者，明天人分際，通古今之義，文章爾雅，訓辭深厚，恩施甚美。小吏淺聞，不能究宣，無以名布諭下欲為學者開入仕之路，故以宣佈詔書為名，與三代賓興之意異矣。此俗儒之所喜，而高士所不屑也。治禮掌故，以文學禮義為官，遷留滯。請選擇其秩比二百石以上，及吏百石通一藝以上，補左右內史、大行卒史左內史後為左馮翊，右內史後為京兆尹、右扶風。大行後為大鴻臚；比百石以下，補郡太守卒史：皆各二人，邊郡一人。先用誦多者，若不足，乃擇掌故補中二千石屬掌故尊於文學掌故，即前所謂秩比二百石以上者也。中二千石屬即左右內史、大行卒史也，大行中二千石，左右內史雖二千石亦通言之也，文學掌故補郡屬文學掌故即博士弟子通一藝所補也。郡屬即郡太守卒史也、備員既無誦多者，故選掌故彼善於此者以充數。請著功令新立此條，請以著於功令。功令，篇名，若今選舉令。他如律令此外並如舊律令。"制曰："可。"自此以來，則公卿大夫士彬彬多文學之士矣公卿多文學之士，而治效反少於前日，此太史公所歎也。
　　先公曰："按《漢書》此條有'博士弟子通一藝以上者補文學掌故缺'，又有'吏百石通一藝以上者補卒史'，恐是兩樣人。溫公《通鑒》析為二端，東萊《大事記》殊未明。武帝崇儒興學只是好名，當時文學布在州郡，極留滯，故弘請選用之為學官，而複補卒史及郡屬、備員，意輕可知。"
　　竊詳此段自"太常擇民年十八以下"至"請諸不稱"，是指白身受業而通一藝者。自"擇其秩比二百石"至"補郡屬備員"，是指已仕受業而通一藝者。然白身通藝者可以為郎中，則其官反高郎中秩比三百石，已仕通藝者只可為左右內史、太守卒史，則其位反卑佐史秩百石以下，殊不可曉。考訂精詳者必能知之。按西漢《公卿百官表》："博士，秦官，掌通古今。"秦焚《詩》、《書》，獨存博士官所職者，則猶令其司經籍。然既曰通古今，則上必有所師承，下必有所傳授，故其徒實繁。秦雖存其官而甚惡其徒，常設法誅滅之。始皇使禦史案問諸生，傳相告引，至殺四百六十餘人。又令冬種瓜驪山，實生，命博士諸生就視，為伏機，殺七百餘人。二世時，又以陳勝起，召博士諸生議，坐以非所宜言者又數十人。然則秦之於博士弟子，非惟不能考察試用之，蓋惟恐其不澌盡泯沒矣。叔孫通面諛脫虎口而逃亡，孔甲持禮器發憤而事陳涉，有以也哉。
　　《儒林傳》："自武帝立《五經》博士，開弟子員，設科射策，勸以官祿。"
　　師古曰："射策者，謂為問難疑義，書之於策，量其大小，置為甲乙之科，列而置之，不使彰顯，有欲射者，隨其所取而釋之，以知優劣。射之言投射也。"
　　按：此即後世糊名之意。但糊名則是隱舉人之名以防囑託徇私，此則似是隱問難之條以防假手宿構，其欲示公一也。
　　張湯請博士弟子治《尚書》、《春秋》補廷尉史。
　　按：湯本傳："上方鄉文學，湯決大獄，欲傅古義，乃請博士弟子治《尚書》、《春秋》，補廷尉史。湯雖文深意忌不專平，然得此聲譽。而深刻吏多為爪牙用者，依於文學之士。丞相弘數稱其美。"夫《尚書》、《春秋》所言，豈有舞文巧詆、慘酷深刻如湯之為乎？今以上鄉文學，而令博士弟子以其所學附會緣飾之，則所謂廷尉卒史者，往往皆曲學阿世如公孫丞相之流耳。狄山以博士稍持正論抗湯，則觸禍機矣。賈山所謂"士修之於家而壞之於天子之廷"，此語當為武帝發。孝文則未嘗壞天下士也。
　　昭帝舉賢良文學，增博士弟子員滿百人。
　　宣帝末，增倍之。
　　元帝好儒，能通一經者皆複。數年，以用度不足，更為設員千人。郡國置。《五經》百石卒史。
　　成帝末，或言孔子布衣，養徒三千人，今天子太學弟子少。於是增弟子員三千人。歲餘，複如故。
　　先公曰："西漢博士隸太常，有周成均隸宗伯之意。州有博士，郡有文學掾，《五經》之師，儒宮之官，長吏辟置，布列郡國，亦有黨庠遂序之意。然有二失。鄉里學校人不升於太學，而補弟子員者自一項人好文學、敬長上，儀狀端正；公卿弟子不養於太學，而任子盡隸光祿勳。自有四科，考試殊塗異方，下之心術分裂不一，上之考察馳鶩不精。"
　　哀帝時，置博士弟子，父母死，予寧三年謂處家持喪服。
　　按：學校禮義之地，博士弟子公卿之儲，則親喪而予寧持服宜也。然漢時居官者實未嘗行喪禮。薛宣後母死，弟修去官持服，宣謂修三年喪少能行者，由是兄弟不和。翟方進母死，既葬三十六日，起視事，自以為身備漢相，不敢逾國家之制註：即文帝遺詔所謂也。宣、方進皆為相封侯，猶不能捨去祿位，躬行三年之喪，而乃欲立此法以律從學幹祿之士乎？
　　陽朔二年，詔曰："古之立太學，將以傳先王之業，流化於天下也。儒林之官，四海淵源，宜皆明於古今，溫故知新，通達國體，故謂之博士。否則學者無述焉，為下所輕，非所以尊道德也。'工欲善其事，必先利其器'。丞相、禦史其與中二千石、二千石雜舉可充博士位者，使卓然可觀。"
　　平帝時，王莽秉政，增元士之子得受業如弟子，勿以為員常員之外，更開此路。歲課甲科四十人為郎中，乙科二十人為太子舍人，兩科四十人補文學掌故雲。奏起明堂、辟廱、靈臺，為學者築舍萬區。
　　班固《儒林傳贊》："自武帝立《五經》博士，開弟子員，設科射策，勸以官祿，訖於元始，百有餘年，傳業者浸盛，枝葉蕃滋，一經說至百餘萬言，大師眾至千餘人，蓋利祿之路然。"
　　辟廱　武帝封泰山還，登明堂，兒寬上壽曰："間者聖統廢絕，陛下發憤，祖立明堂、辟廱。"
　　河間獻王來朝，獻雅樂，對三雍宮註：三雍，明堂、辟廱、靈臺也。
　　成帝時，犍為郡於水濱得古磬十六枚，劉向因是說上："宜興辟廱，設庠序，陳禮樂，隆雅、頌之聲，盛揖遜之容，以風化天下。"成帝以向言下公卿議，會向病卒，丞相大司空奏請立辟廱，案行長安城南。營表未作，遭成帝崩，群臣引以定諡，及王莽為宰衡，欲耀眾庶，遂興辟廱，因以篡位。
　　按：據此說，則辟廱王莽時方立之。武帝置博士弟子員，不過令其授學，而擇其通藝上第者擢用之，未嘗築宮以居之也。然考兒寬所言與河間獻王對三雍宮之事，則似已立於武帝之時，何也？蓋古者明堂、辟廱共為一所。蔡邕《明堂論》曰："取其宗祀之清貌，則曰清廟。取其正室之貌，則曰太廟。取其尊崇，則曰太室。取其向明，則曰明堂。取其四門之學，則曰太學。取其四面周水圓如璧，則曰辟廱。異名而同事。"武帝時封泰山，濟南人公玉帶上黃帝時《明堂圖》。明堂中有一殿，四面無璧，以茅蓋，通水，水圜宮垣，為複道，上有樓，從西北入，名曰崑崙，天子從之以入，拜祀上帝。於是上令奉高作明堂汶上，如帶圖，修封時以祠太一、五帝。蓋兒寬時為禦史大夫，從祠東封，還登明堂上壽，所言如此，則所指者疑此明堂耳。意河間獻王所對之地亦是其處，非養士之辟廱也班固《漢書》、《武帝贊》有"興太學"之說，然《董仲舒傳》只言"後武帝立學校之官，皆自仲舒發之"，明元未嘗有庠序也。至成帝時劉向所言，則專為庠序而設。然班固《禮樂志》言："世祖受命中興，乃立明堂、辟廱。顯宗即位，躬行其禮，宗祀光武皇帝於明堂，養三老、五更於辟廱，威儀既盛美矣。然德化未流洽者，禮樂未興，群下無所從說，而庠序尚未設之故也。"則知東都亦未嘗以辟廱為庠序。然世祖建武五年己立太學，而固之時尚言庠序未設，何邪？當考。
　　又按：徐天麟《西漢會要》言："《三輔黃圖》：漢辟廱在長安西北七裏。"恐即王莽所立。又言："太學亦在長安西北七裏，有市有獄。"豈即辟廱邪？或別一所邪鮑宣得罪下獄，博士弟子王鹹舉幡太學下，曰："欲救鮑司隸者集此下。"諸生會者千餘人。此亦西都已立太學之一證。當考？
　　西漢以博士入官：
　　賈誼吳公薦為博士　董仲舒　疏廣　薛廣德　彭宣　貢禹　韋賢　夏侯勝　轅固　後蒼　韓嬰　胡毋生　嚴彭祖　江公
　　以太常掌故入官：
　　晁錯以文學充
　　以博士弟子入官：
　　息夫躬　兒寬　終軍　朱雲　眭弘明經　蕭望之射策甲科　匡衡射策甲科　馬宮射策甲科　翟方進射策甲科　何武射策甲科　王嘉射策甲科　施讎　房鳳射策乙科　召信臣射策甲科
　　世祖建武五年十月，營起太學，車駕幸太學，賜博士弟子各有差。
　　《洛陽記》："太學在洛陽城南開陽門外，去宮八裏。講堂長十丈，廣二丈，堂前石經四部。服方領習矩步者委蛇乎其中。"
　　光武中興，先訪儒雅，四方學士雲會京師。於是立《五經》博士，各以其法教授，凡十四博士，太常差次總領焉。
　　十四博士，謂《易》有施、孟、梁邱、京氏，《尚書》歐陽、大小夏侯，《詩》齊、魯、韓，《禮》大、小戴，《春秋》嚴、顏。太僕朱浮以國家既興，宜廣博士之選，乃上書曰："夫太學，禮義之官，教化所興。博士之官，為天下宗師，使孔聖之言傳而不絕。舊事，策試博士，必廣求詳選，爰自畿夏，延及四方。伏聞詔書更試五人，唯起見在洛陽城者。臣恐自今以往，將有所失。求之密邇，容或未盡，而四方之學，無所勸樂。凡策試之本，貴得其真，非有期會，不及遠方也。及諸所召試，皆私自發遣，非有傷費煩擾於事也。語曰：'中國失禮，求之於野。'臣浮幸得與講圖讖，故敢越職。"帝然之。
　　東漢之制，太常卿每選士博士，奏其能否。建武中，太常選試博士四人，陳元為第一。張元舉孝廉為郎，會《顏氏》博士缺，元策試第一，拜為博士。蔡茂試博士，對策陳災異，以高等擢拜議郎。楊仁舉孝廉，除郎，太常上仁經中博士，仁自以年未五十，不應舊科，上府遜選。《漢官儀》："博士限年五十以上。"
　　按：西京博士但以名流為之，無選試之法。中興以來，始試而後用。蓋既欲其為人之師範，則不容不先試其能否也。
　　博士舉狀曰："生事愛敬，喪沒如禮。通《易》、《尚書》、《孝經》、《論語》，兼綜載籍，窮微闡奧，隱居樂道，不求聞達。身無金痍痼疾三十六屬。不與妖惡交通、王侯賞賜。行應四科，《經》任博士。"下言某官某甲保舉。
　　十九年，車駕幸太學，會諸博士論難於前。桓榮被服儒衣，溫恭有醞藉，辯明經義，每以禮遜相厭，不以辭長勝人，儒者莫及，特加賞賜。又詔諸生雅吹擊磬，盡日乃罷。
　　中元元年，初營明堂、辟廱、靈臺，未用事。
　　明帝永平二年，臨辟廱，初行大射禮。
　　光武始建三廱，明帝即位，親行其禮。天子始冠通天，衣日月，備法物之駕，盛清道之儀，坐明堂而朝群後，登靈臺以望雲物，祖割辟廱之上，尊養三老、五更。饗射禮畢，帝正坐自講，諸儒執經問難於前，冠帶搢紳之人，圜橋門而觀聽者蓋億萬計。其後複為功臣子孫、四姓末屬別上校舍，搜選高能以受其業，自期門羽林之士，悉令通《孝經》章句，匈奴亦遣子入學。濟濟乎，洋洋乎，盛於永平矣。
　　蔡邕《明堂論》曰："明堂者，天子太廟，所以崇禮其祖以配上帝者也。夏後氏曰世室，殷人曰重屋，周人曰明堂。東曰青陽，南曰明堂，西曰總章，北曰元堂，中曰太室。《易》曰：'《離》也者，明也，南方之卦也，聖人南面而聽天下，向明而治。'人君之位，莫正於此焉，故雖有五名而主以明堂也。其中正焉皆曰太廟。謹承天隨時之令，昭令德宗祀之禮，明前功百辟之勞，起尊老敬長之義，顯教幼誨稚之學。朝諸侯選造士於其中，以明制度。生者乘其能而至，死者論其功而祭。故為大教之官，而四學具焉，官司備焉。譬如北辰，居其所而眾星拱之，萬象翼之。政教之所由生，專受作之所自來，明一統也。故言明堂，事之大，義之深也。取其宗祀之清貌，則曰清廟。取其正室之貌，則曰太廟。取其尊崇，則曰太室。取其向明，則曰明堂。取其四門之學，則曰太學。取其四面周水圓如璧，則曰辟廱。異名而同事，其實一也。《春秋》因魯取宋之奸賂則顯之太廟，以明聖王建清廟明堂之義。《經》曰：'取郜大鼎於宋，戊申納於太廟。'《傳》曰：'非禮也。君人者，將昭德塞違，故昭令德以示子孫，是以清廟茅屋，昭其儉也。夫德儉而有度，升降有數，文物以紀之，聲明以發之，以臨照百官，百官於是戒懼而不敢易紀律。'所以大明教也。以周清廟論之，魯太廟皆明堂也。魯禘祀周公於太廟明堂，猶周宗祀文王於清廟明堂也。《禮記　檀弓》曰：'王齋禘於清廟明堂也。'《孝經》曰：'宗祀文王於明堂。'《禮記　明堂位》曰：'太廟，天子曰明堂。'又曰：'成王幼弱，周公踐天子位以治天下，朝諸侯於明堂，制禮作樂，頒度量，而天下大服。成王以周公為有勳勞於天下，命魯公世世禘祀周公於太廟，以天子禮樂，升歌《清廟》，下管《象》舞，所以異魯於天下。'取周《清廟》之歌歌於魯太廟，明堂魯之廟猶周清廟也，皆所以昭文王、周公之德以示子孫者也。《易傳　太初篇》曰：'天子旦入東學，晝入南學，暮入西學。在中央曰太學，天子之所自學也。'《禮記　保傅篇》曰：'帝入東學，上親而貴仁；入西學，上賢而貴德；入南學，上齒而貴信；入北學，上貴而尊爵；入太學，承師而問道。'與《易傳》同。魏文侯《孝經傳》曰：'太學者，中學明堂之位也。'《禮記　古大明堂之禮》曰：'膳夫是相禮，日中出南圍，見九侯門子。日側出西圍，視五國之事。日闇出北圍，視帝節猶。'《爾雅》曰：'宮中之門謂之闈。'王居明堂之禮，又別陰陽門，東、南稱門，西、北稱闈，故《周官》有門闈之學，師氏教以三德，守王門，保氏教以六藝，守王闈。然則師氏居東門、南門，保氏居西門、北門也，知掌教國子。與《易傳》、《保傅》王居明堂之禮參相發明，為四學焉。《文王世子篇》曰：'凡大合樂，則遂養老。天子至，乃命有司行事，興秩節，祭先師先聖焉。始之養也，適東序，釋奠於先老，遂設三老位焉。春夏學干戈，秋冬學羽籲，皆於東序。凡祭與養老、乞言、合語之禮，皆小樂正詔之於東序。'又曰：'大司成論說在東序。'然則詔學皆在東序。東序，東之堂也，學者詔焉，故稱太學。仲夏之月，令祀百辟卿士之有德於民者。《禮記　太學志》曰：'禮，士大夫學於聖人、善人，祭於明堂，其無位者祭於太學。'《禮記　昭穆篇》曰：'祀先賢於西學，所以教諸侯之德也。'即所以顯行國禮之處也。太學，明堂之東序也，皆在明堂辟廱之內。《月令記》曰：'明堂者，所以明天氣，統萬物。'明堂上通於天，象日辰，故下十二宮象日辰也。水環四周，言王者動作法天地，德廣及四海，方此水也。名曰辟雍。《王制》曰：'天子出征，執有罪，反，舍奠於學，以訊馘告。'《樂記》曰：'武王伐殷，為俘馘於京太室。'《詩　魯頌》雲：'矯矯虎臣，在泮獻馘。'京，鎬京也。太室，辟廱之中明堂太室也。與諸侯泮宮俱獻馘焉，即《王制》所謂'以訊馘告'者也。《禮記》曰：'祀乎明堂，所以教諸侯之孝也。'《孝經》曰：'孝悌之至，通於神明，光於四海，無所不通。《詩》雲："自西自東，自南自北，無思不服。"言行孝者則曰明堂，行悌者則曰太學，故《孝經》合以為一義，而稱鎬京之詩以明之。凡此皆明堂、太室、辟廱、太學事通合之義也。其制度數各有所法。堂方百四十四尺，坤之策也。屋圓，屋徑二百一十六尺，乾之策也。太廟明堂方三十六丈，通天屋徑九丈，陰陽九六之變也。圓蓋方載，六九之道也。八闥以象八卦，九室以象九州，十二宮以應辰。三十六戶七十二牖，以四戶八牖乘九室之數也。戶皆外設而不閉，示天下不藏也。通天屋高八十一尺，黃鍾九九之實也。二十八柱列於四方，亦七宿之象也。堂高三丈，亦應三統。四鄉五色者，象其行。外廣二十四丈，應一歲二十四氣。四周以水，象四海。王者之大禮也。"
　　按：如蔡邕之說，則古者明堂、辟廱、太學、太廟合為一所，以朝、以祭、以教、以饗、以射，皆於其地。東漢時辟廱以為天子養老、大射行禮之所，太學以為博士弟子授業之所，析為二處，與古異。要之太學與辟廱固不可析為二處，養老、大射其與傳道授業亦豈二事哉。
　　班固《辟廱詩》："乃流辟雍，辟廱湯湯。聖皇蒞止，造舟為梁。皤皤國老，乃父乃兄。抑抑威儀，孝友光明。"
　　致堂胡氏曰："明帝幸辟雍，遣使者安車迎三老、五更於太學。詳此禮，則知東京太學與辟廱相去亦非近地。蓋漢世辟廱不為養士之所，顯宗以迎老更而至焉。非此時也，則黌宇之設遂虛之邪？商、周在先代之學，故《記》言養國老於某庠養、庶老於某序。且食三老、五更於太學矣，不應以為未足，又建辟廱也。"
　　永平九年，為四姓小侯開立學校，置《五經》師四姓為外戚樊氏、郭氏、陰氏、馬氏諸子弟，以非列侯，故曰小侯。
　　安帝元初六年，鄧太后召和帝弟濟北、河間王子男女年五歲以上四十餘人，又鄧氏近親子孫三十餘人，並為開邸第，教學經書，躬自監試。尚幼者使置師保，朝夕入宮，撫循詔導，恩愛甚渥。
　　肅宗建初中，大會諸儒於白虎觀，考詳同異，連月乃罷。帝親臨稱制，如石渠故事，顧命史臣，著為《通義》。又詔高堂生受《古文尚書》、《毛詩》、《榖梁》、《左氏春秋》，雖不立學官，然皆擢高第為講郎，給事近署，所以網羅逸軼，博存眾家。
　　和帝永元十二年，賜博士弟子員在太學者布，人三疋。
　　司徒徐防上疏，以為"漢立博士十有四家，設甲乙之科以勸勉。伏見太學試博士弟子，皆以意說，不修家法。臣以為博士及甲乙策試，宜從其家章句，開五十難以試之。解釋多者為上第，引文明者為高說；若不依先師，義有相伐者，皆正以為非。"上從之。
　　和帝亦數幸東觀，覽閱書林。及鄧後稱制，學者頗懈。時樊准、徐防並陳敦學之宜，又言儒職多非其人，於是制詔公卿妙簡其選，三署郎能通經術者，皆得察舉。
　　順帝永建六年，繕太學，更開拓房室。
　　將作大匠翟酺言："孝文皇帝始置一經博士，武帝大合天下之書，而孝宣論《六經》於石渠，學者滋盛，弟子萬數。光武初興，湣其荒廢，起太學博士舍、內外講堂，諸生橫巷，為海內所集。明帝時辟廱始成，欲毀太學，太尉趙熹以為太學、辟廱皆宜兼存，故並傳至今。而頃者頹廢，至於園采芻牧之處。宜更修繕，誘進後學。"帝從之。學者為酺立碑銘於學。
　　陽嘉元年，以太學新成，試明經下第者補弟子，增甲乙科員各十人。除郡國耆儒九十人補郎、舍人。左雄又奏召海內名儒為博士，使公卿子弟為諸生，有志操者加其俸祿。及汝南謝廉、河南趙建，年始十二，各能通經，雄並奏拜童子郎。於是負書來學，雲集京師。
　　前漢成帝末，歲課甲科四十人、乙科二十人，今各增十人，則甲科五十人，乙科三十人，並丙科二十人為一百人。
　　自安帝覽政，薄於藝文，博士倚席不講，朋徒相視怠散，學舍頹敝。順帝感翟酺之言，更修黌舍，凡所造構二百四十房，千八百五十室。
　　質帝本初元年，令郡國學明經年五十以上、七十以下詣太學。自大將軍至六百石，皆遣子受業。歲滿課試，以高第五人補郎中，次五人太子舍人。又千石、六百石、四府掾屬、三署郎、四姓小侯，先能通經者各令隨家法，其高第者上名牒，以次賞進。
　　梁太后詔：令大將軍以下，悉遣子入學，每歲輒於鄉射月一饗會之，以此為常《漢官儀》曰：春三月、秋九月習鄉射禮，禮生皆使太學學生。自是遊學增盛，至三萬餘生。然章句漸疏，而多以浮華相尚，儒者之風蓋衰矣。
　　桓帝延熹五年，太學西門自壞。襄楷上疏曰："太學，天子教化之宮，其門無故自壞者，言文德將喪，教化廢也。"
　　時甘陵有南北部黨人之譏，汝南、南陽又有"畫諾"、"坐嘯"之謠。因此流言轉入太學，諸生三萬餘人，郭林宗、賈偉節為之冠，並與李膺、陳蕃、王暢更相褒重。學中語曰："天下模楷李元禮，不畏強禦陳仲舉，天下俊秀王叔茂。"又渤海公族進階公族，姓也，名進階、扶風魏齊卿，並危言深論，不隱豪強。自公卿以下，莫不畏其貶議，屣履到門。牢修乃上書，誣告膺等養太學遊士，交結諸郡生徒，更相驅馳，共為部黨，誹訕朝廷，疑亂風俗。天子震怒，下郡國捕黨人，佈告天下，使同忿疾，收執膺等。辭所連及，陳寔之徒二百餘人，書名三府，禁錮終身。自是正直廢放，邪枉熾結，海內希風之徒，遂共相標榜，指天下名士，為之稱號。上曰"三君"，次曰"八俊"，曰"八顧"，曰"八及"，曰"八廚"，猶古之"八元"、"八愷"也。
　　東坡蘇氏《南安軍之學記》曰："學莫盛於東漢，士數萬人，噓枯吹生，自三公九卿皆折節下之，三府辟召常出其口，其取士議政可謂近古。然卒為黨錮之禍，何也？曰：此王政也。王者不作，士自以其私意行之於下，其禍敗固宜。"
　　建和初，詔："諸學生言十六以上，比郡國明經試，次第上名。高第十五人、上第十六人為郎中，中第十七人為太子舍人，下第十七人為王家郎。"永壽二年，詔複課試諸生，補郎、舍人。其後複製："學生滿二歲，試通二經者，補文學掌故；其不能通二經者，須後試複隨輩試之，通二經者，亦得為文學掌故。其已為文學掌故者，滿二歲，試能通三經者，擢其高第為太子舍人；其不得第者，後試複隨輩試，第複高者亦得為太子舍人。已為太子舍人，滿二歲，試能通四經者，推其高第為郎中；其不得第者，後試複隨輩試，第複高者亦得為郎中。滿二歲，試能通五經者，推其高第補吏，隨才而用；其不得第者，後試複隨輩試，第複高者亦得補吏。"
　　其後綱紀隳紊，凡所選用，莫非情故，乃立三互法詳見《舉官門》。
　　靈帝熹平五年，試太學生年六十以上百餘人，徐郎中、太子舍人至王家郎、郡國文學吏。黨人既誅，其高明善士多坐流廢。諸博士試甲乙科，爭第高下，更相告訟。亦有私行金貨定蘭臺添書經字，以合其私文。熹平四年，靈帝乃詔諸儒正定《五經》，刊於石碑，為古文、篆、隸三體書法以相參檢，樹之學門古文，謂孔子壁中書。篆書，秦始皇使程邈所作。隸書亦程邈所獻，主於徒隸，從簡易也。
　　鴻都門學　初，靈帝好學，自造《皇羲篇》五十章，因引諸生能為文賦者。本頗以經術相招，後諸為尺牘及工書鳥篆者皆加引召，遂至數十人。侍中祭酒樂松、賈護，多引無行趨勢之徒，並待制鴻都門下，喜陳方俗、閭裏小事，帝甚悅之，待以不次之位。蔡邕上封事言："古者取士，必使諸侯歲貢。孝武之時，郡舉孝廉，又有賢良、文學之選，於是名臣輩出，文武並興。漢之得人，數路而已。夫書畫辭賦，才之小者，康國理政，未有其能。陛下即位之初，先涉經術，聽政餘日，觀省篇章，聊以遊意，當代博奕，非以教化取士之本。而諸生競利，作者鼎沸。其高者頗引經訓風喻之言；下則連偶俗語，有類俳優；或竊成文，虛冒名氏。臣每受詔於盛化門，差次錄第，其未及者，亦複隨輩皆見拜擢。既加之恩，難複收改，但守奉祿，於義已弘，不可複使理人及仕州郡。昔孝宣會諸儒於石渠，章帝集學士於白虎，通經釋義，其事優大，文武之道，所宜從之。若乃小能小善，雖有可觀，孔子以為'致遠則泥'，君子故當志其大者。"光和元年，遂置鴻都門學，畫孔子及七十二弟子像。其諸生皆敕州郡、三公舉用辟召，或出為刺史、太守，入為尚書、侍中，乃有封侯賜爵者。士君子皆恥與為列焉。後又詔中尚方為鴻都文學梁松、江覽等三十二人圖像立贊，以勸學者。尚書楊球奏曰："臣聞《傳》曰：'君舉必書，書而不法，後嗣何觀！'按松、覽等皆出於微篾，斗筲小人，依憑世戚，附託權豪，俯眉承睫，徼進明時。或獻賦一篇，或鳥篆盈簡，而位升郎中，形圖丹青。亦有筆不點牘，辭不辯心，假手請字，妖偽百品，莫不被蒙殊恩，蟬蛻滓濁。是以有識掩口，天下嗟歎。臣聞圖象之設，以昭勸戒，欲令人君動鑒得失。未聞孺子小人，詐作文頌，而可妄竊天官，垂象圖素者也。今太學、東觀足以宣明聖化。願罷鴻都之選，以消天下之謗。"書奏不省。
　　先公曰："鴻都門，漢宮門也。太子保之廢，來歷與九卿朝臣俱詣鴻都門，證太子無過，即其所也。太學，公學也；鴻都學，私學也。學乃天下公，而以為人主私，可乎？是以士君子之欲與為列者則以為恥，公卿州郡之舉辟也，必敕書強之。人心之公，豈可誣也。雖然，有所由然也。在昔明帝之朝，幸辟廱辯說，講白虎觀，稱制臨決也，先儒戴氏論曰：天下是非析於理，不析於勢，君子論學，無庸於挾貴為也。天子之尊，群臣承望不及，是是非非，豈能盡斷於天下之理乎？明、章皆崇儒重道之君也，尊禮師傅，是正經義，豈不盡善盡美哉；明帝臨幸辟雍，自為辯說，已失人君之體矣；章帝患《五經》同異，博集諸儒會議白虎觀，天子稱制臨決，去聖久遠，《六經》殘闕，諸儒論難，前後異說，而欲以天子之尊臨，定是非於一言之間，難矣哉。鴻都之興，蔡邕言之，以為章帝白虎釋義，其事優大。彼靈帝之童心稚識，何足語此。愚謂啟帝之私心者，往往自白虎觀之稱制臨決始。"
　　按：靈帝之鴻都門學，即西都孝武時待詔金馬門之比也。然武帝時，雖文學如司馬遷、相如、枚皋、東方朔輩，亦俱以俳優畜之，固未嘗任以要職。而靈帝時，鴻都門學之士至有封侯賜爵者，士君子皆恥與為列，則其人品可知。然當時太學諸生三萬餘人，其持危言核論，以激濁揚清自負者，誅戮禁錮，殆靡孑遺，而其在學授業者，至爭第，相更告訟，無複廉恥。且當時在仕路者，上自公卿，下至孝廉、茂材，皆西園諧價，獻修宮錢之人矣。於鴻都學士乎何誅！
　　獻帝初平四年九月，試儒生四十餘人，上第即位郎中，次太子舍人，下第者罷之。
　　詔曰："孔子歎學之不講，不講則所識日忘。今耆儒年逾六十，去離本土，營求糧資，不得事業。結童入學，白首空歸，長安農野，永絕榮望，朕甚憫焉。其依科罷者，聽為太子舍人時長安中為之謠曰："頭白皎然，食不充糧。裹衣褰裳，當還故鄉。聖主湣念，悉用補郎。舍是布衣，被服元裳"。"
　　十月，太學行禮，車駕幸永福城門，臨觀其儀。賜博士以下各有差。
　　先公曰："試士科選也，觀禮文字也，天下承平，行之可也。是時奸凶亂朝，殺戮宰輔，諸侯據地，箋虐王臣，盜賊未平，道路不通，國家岌岌有危亡之形。而獻帝方為此舉，何其不知務。漢祚至此時，己如日薄桑榆，如人迫耄荒，乃不自哀，而哀耆儒之不遇邪？"
　　東漢以博士入官：
　　蔡茂　承宮　郎僟　曹褒　盧植　戴憑　歐陽歙　牟長　楊倫　魏應
