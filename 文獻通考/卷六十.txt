●卷六十　職官考十四

　　○東宮官總敘
　　凡三王教世子，必以禮樂，樂所以修內，禮所以修外，禮樂交錯於中，發形於外，是故其成也懌，恭敬而溫文中，心也。懌，悅也。立太傅、少傅以養之，欲其知父子君臣之道也言養者，積浸成長也。太傅審父子君臣之道以示之，少傅奉世子以觀太傅之德行而審諭之。太傅在前，少傅在後謂其在學時也。入則有保，出則有師謂燕居出入時也。漢班彪上書曰："昔成王為孺子，出則周公、召公，入則太顛、閎夭、南宮適、散宜生，左右前後皆正禮。"。是以教諭而德成也。師也者，教之以事而諭諸德者也。保也者，慎其身以輔翼之而歸諸道者也慎其身者，謹安護之。秦、漢以下，始加置詹事、中庶子及諸府寺等官，亦有以他官而監護者漢孝宣帝欲令中郎將許舜監護太子家，疏廣以為示狹，非所以廣太子也。後漢順帝立太子居承光宮，以侍御史種暠監護。有中常侍卒乘衣車來載太子太子，太傅杜喬憂懼不能止，開門將出，而暠至，手劍當車曰："太子國之儲副，人命所系。常侍來，無尺一，何以得將太子去，何知不與內寵奸臣共挾邪謀？今日之事，有死而已。"乃遣喬詣臺啟自，得中奉敕，乃聽之。自魏明帝以後，久曠東宮，制度闕廢，官司不具吳孫權即位，孫登為太子，兼置四友等官。以諸葛恪為左輔，張休為右弼，顧譚為輔正都尉，陳表為翼正都尉，是為四友。於是東宮號為多士。晉初，詹事、左右率、庶子、中舍人諸官並未置，惟置衛率令典兵，二傅並攝眾事。至咸寧元年，始置詹事，以領宮事。宋孝武置東宮率更令等官，其中庶子、庶子、中舍人、舍人、洗馬各減舊員之半。後周加置太子諫議員四人。至隋罷詹事，分東宮置門下坊、典書坊北齊已有典書坊，以分統諸局比門下、內史二省。門下坊有左庶子二人，內舍人四人，錄事二人，統司經、宮門、內直、典膳、藥藏、齋師等六局。典書坊有右庶子二人，舍人、通事舍人各八人，領內坊。唐置詹事府以統眾務，置左右二春坊以領諸局龍朔二年，改門下坊為左春坊，典書坊為右春坊。咸亨初復舊，景雲元年又改為之。左春坊置左庶子二人，中允二人，司議郎四人，錄事二人，左諭德一人，左贊善大夫五人，崇文館校書郎二人，亦統六局六局之中，唯改齋師為典設，餘局名與隋同。其六局長官，唯司經置洗馬、宮門置大夫，餘各置監，以局名冠之，所職如其名。龍朔中，改宮門大夫及諸監並為郎，遂為永制也。右春坊置右庶子二人，中舍人二人，舍人四人，錄事二人，右諭德一人，右贊善大夫五人，通事舍人八人，兼領內坊內坊置典內二人，掌閤內諸事。諸坊局小吏各有差。因隋制也。
　　宋仍唐制，東宮有六傅，下至率更令、僕，右官存而無職司。至道元年，建儲闈，置賓客二人，左右庶子、諭德、中舍各一人，並以他官兼充。左右春坊鑄印，置吏員，及太子登極則省春坊司，累朝皆然。真宗在東宮建堂習射，名繼照堂，有句當官三人以諸司使及內侍充。仁宗在東宮肄學，建堂名資善堂，有都監一人以入內侍都知、押班充。
　　○太子六傅
　　太子師保二傅，殷、周已有，逮乎列國，秦亦有之孝公時，商鞅設法黥太子師傅是也。漢高帝以叔孫通為太子太傅，位次太常，後亦有少傅高帝東征，留太子監關中兵，謂張良曰："子房雖病，強臥而傅太子。"時叔孫通為太傅，留侯行少傅事。又疏廣字仲翁，為太傅，兄子受為少傅，父子並為師傅，朝廷以為榮。又韋玄成、丙吉並為太傅。又匡衡、王丹並為少傅。後漢太傅禮如師，不領官屬，而少傅主太子官屬。漢、魏故事，太子於二傅執弟子禮，皆為書不曰令。少傅稱臣，而太傅不臣吳薛綜、綜子瑩、瑩子兼，三代並為太子少傅。晉泰始三年，武帝始建置東宮，各置一人，尚未置詹事，官事無大小，皆由二傅。少傅立草，太傅書真，以為儲訓。並有功曹、主簿、五官。秩與後漢同。皇太子先拜，諸傅然後答之，如弟子事師之禮，二傅不得上疏曲敬。武帝後以儲副體尊，遂命諸公居之；以本位重，故或行或領。時侍中任愷，武帝所親敬，復使領之，蓋一時之制也。咸康元年，以給事黃門侍郎楊珧為詹事，掌宮事，二傅不復領官屬。及楊珧為衛將軍，領少傅，復省詹事，遂崇廣傅訓，命太尉賈充領太保，司空、齊王攸領少傅，所置吏屬復如舊。二傅皆進賢兩梁冠，黑介幘，五時朝服，佩水蒼玉《晉令》曰："太子太保，銀印青綬。"。其後，太尉汝南王亮、車騎將軍楊駿、司空衛瓘、石鑒皆領傅、保，猶不置詹事，以終武帝之代。惠帝元康元年，復置詹事二傅給菜田六頃，田騶五十人，夏後不及田者，食奉一年，給赤耳安車一乘。又湣懷建官，乃置六傅三太、三少，以景帝諱師，故改太師為太帥，通省尚書事，詹事文書關由六傅《職官要錄》曰："晉太子六傅，各有丞一人。"。自元康之後，諸傅或二或三，或四或六。渡江之後，有太傅、少傅，不立師保。宋有太傅、少傅，各兼丞一人。其保傅並銀章青綬。齊與宋同。武帝時，以王儉為少傅，舊太子敬二傅同，至是朝議接少傅以賓友之禮。梁太傅位視尚書令，少傅視左僕射《職官要錄》曰："三少舊視左僕射，冠服同三太也。"。陳因之。自宋以下，惟有傅而無師保。後魏有太師、太傅、太保，謂之東宮三師；少師、少傅、少保，謂之東宮三少孝明在東宮，宣武皇帝欲以崔光為太子師傅，光固辭。帝令太子南面再拜，宮臣皆從太子拜。光北面立，不敢答拜，唯西面拜謝而出，乃授光太子少傅。北齊皆有之，出則三師在前，三少在後。後周不置。隋與北齊同。唐六傅不必備，唯其人，太子出則乘輅備儀，以為後從。貞觀中，太宗撰太子接三師之儀："出殿門迎，太子先拜，三師答拜，每門讓。三師坐，與三師書，前名惶恐，後名惶恐再拜先天元年十二月詔："東宮三師、三少宜開府，置令、丞各一人，隸詹事府。"尋罷。"
　　宋朝師傅不常設。仁宗升儲，置三少各一人。李文定公昉以參知政事兼掌賓客，及升左相，遂進兼少傅，此宰相兼宮僚之所從始也。丁謂兼少師，馮拯兼少傅，曹利用兼少保，是時實為東宮官，餘多以前宰執為致仕官。若太子太師、太傅、太保，以待宰相官未至僕射者，及樞密使致仕，亦隨本官高下除授。太子少師、少傅、少保，以待前執政，其少師非經顧命不除。若本官至尚書即除少傅，丞郎、給諫只除少保。若因遷轉，則遞進一官，至太師即遷司空矣。天禧末，皇太子同聽政，乃以首相兼少師、樞密曹利用兼少保。自後神宗、欽宗、孝宗、光宗在東宮，皆不置。開禧三年，史同知彌遠自詹事入樞府，乃進兼賓客。已而太子侍立，遂以錢丞相象祖兼太子少傅。明年，景獻太子立，並置二相，錢左相改兼少師，史右相兼少傅。未幾，右相丁內艱，左相亦去位。又明年，右相起復，遂進兼少師焉。
　　○太子賓客
　　漢高帝時，有四人年老，以上慢侮，逃匿山中，義不為漢臣，謂之四皓東園公、綺裏季、夏黃公、角裏先生。高帝不能致。及將廢太子，太子迎四人至，侍從太子，鬚眉皓白，衣冠甚偉。高帝既見，曰："煩公幸卒護太子。"太子由是不廢。至孝武帝，又為太子立博望苑，使通賓客。晉元康元年，湣懷太子始之東宮，惠帝詔曰："遹幼蒙，今出止東宮，雖賴師傅群賢之訓，其遊處左右，宜得正人能相長益者。太保衛瓘息庭，司空隴西王泰息略、太子太傅楊濟息毖、太子少師裴楷息憲、太子少傅華廙各道義之門，有不肅之訓。其令五人更往來，與太子習數，備賓友也。"其時雖非官，而謂之東宮賓客，皆選文義之士，以侍儲皇。其後無聞。唐顯慶元年正月，以太子太傅兼侍中韓瑗、中書令來濟、禮部尚書許敬宗、左僕射兼太子少師於志寧並為皇太子賓客，遂為官員，定置四人。掌調護、侍從、規諫。凡太子有賓客之事，則為上齒，蓋取象於四皓焉。資位閑重，其流不雜天寶中，賀知章自太子賓客度為道士，還鄉，舍宅為觀。玄宗賦詩贈別，時議榮之。
　　宋至道元年建儲，乃置賓客二人，以他官兼。天禧四年，參政任中正、樞副錢惟演、參政王曾並兼太子賓客，執政兼東宮官自此始。中興後，賓客罕除。開禧三年，景憲太子立，始以執政兼賓客，後復省。
　　○太子詹事少詹　丞　主簿　司直
　　詹事，秦官應劭曰："詹，省也，給也。"，漢因之。掌皇后、太子家皇后、太子各置詹事，隨其所在以名官。《漢官》曰："詹事位長秋上，亦宦者，主中諸官。"《後漢志》曰："初，成帝鴻嘉三年，省詹事職並大長秋。是後，皇后當法駕出，則中謁中宦者職吏權兼詹事，奉引訖罷。宦者誅後，尚書選兼職吏一人奉引，此皆皇后詹事也。"。漢時，太子門大夫、庶子、洗馬、舍人，皆屬二傅。其太子家令丞、率更令丞、僕、中盾、衛率等官，並屬詹事。後漢省詹事，而太子官悉屬少傅。魏復置詹事，領東宮眾務。晉不置，至咸寧元年復置，以掌宮事事具《六傅篇》。及永康中，復不置。自太安以來又置，終孝懷之代。其職擬尚書令，掌三令、四率、中庶子、庶子、洗馬、舍人等官。銀印青綬，介幘，進賢兩梁冠，絳朝服，佩水蒼玉。宋與晉同。齊置府，領官屬齊沈文季為太子詹事。梁、陳任總宮朝。後魏有太子左、右詹事。北齊東宮眾事，無大小皆統之，領三寺及左右衛二坊。後周置太子宮正、宮尹。隋開皇初，置詹事，二年罷之。唐復置詹事府，詹事一人，掌內外眾務，糾彈非違，總判府事，置少詹事一人以貳之。龍朔二年，改詹事為端尹詹事府為端尹府，少詹事為少尹，咸亨初復舊。垂拱元年，又改詹事為宮尹，少詹事為少尹，神龍初復舊。
　　丞，秦官。漢因之。後漢省。魏、晉隋詹事省置。至晉永康中，詹事特置丞一人，掌文書關通六傅。過江，多用員外郎，遷尚書郎。宋、齊因之。梁、陳制，一梁冠，皂朝服，銅印墨綬。後魏、北齊並有之後魏楊昱字元略，為詹事丞。孝明為太子，尚在懷抱，其所出入，唯乳母而已，不令宮僚聞知。昱諫曰："太子動止，宜令翼從。陛下若召太子，必降手敕，令臣下咸知。"乃詔曰："自此已後，非朕手敕，勿令兒出宮。宮臣在直，從至萬歲門。"。隋初置一人。唐置二人。掌文武官簿帳、朝集、假使分判府事。
　　主簿一人，晉始置。自後歷代皆有。唐因之。掌府事，句稽、監印、紙筆。
　　司直二人。唐龍朔三年置桂坊，比御史臺；置令一人，比大夫；司直二人，比侍御史。掌彈劾宮府僚。其後廢桂坊，以司直隸詹事府。
　　宋東宮官有詹事。仁宗升儲，置詹事二人。神宗、欽宗升儲，並置二人，皆以他官兼，登位後省。乾道元年，莊文太子立，置詹事二人。逾月，詔太子詹事遇東宮講讀日，並往陪侍。七年，光宗正儲位，以敷文閣直學士王十朋、敷文閣待制陳良翰為太子詹事，不兼他官，非常制也。
　　○太子庶子中允　司議郎　中舍人　舍人　通事舍人　諭德　贊善　崇文館學士　洗馬　文學　校書　正字　典膳　藥藏　內直　典設　宮門等郎
　　古者天子有庶子之官《周官》謂之諸子，職諸侯卿大夫之庶子，掌其戒令與其教理，有大事則帥國子而致於太子，惟所用之。秦因之，置中庶子、庶子員《宋志》雲後漢置中庶子。按：齊人鄒陽上疏雲秦皇帝任中庶子蒙嘉之言而匕首竊發，則秦官明矣。漢因之，有庶子，員五人。史丹、王商、歐陽地餘並為中庶子王莽改曰中尚翼子。後漢員五人，職如侍中，而庶子無員，職如三署中郎。凡庶子主宮中並諸吏之適子及支庶版籍。魏因之。在吳為親近之官。晉中庶子、庶子各四員，職比侍中、散騎常侍及中書監、令，皆以俊茂者為之，或以郡守參選鄭默為中庶子，朝廷以為太子官屬宜稱陪臣，默上言："皇太子體皇極之尊，無私於天下。宮臣皆受命天朝，不得同之藩國。"事遂施行。又王珣啟以桓謙為中庶子，曰："東宮之選中庶子，總管門下，尤不可不得其才。"。若釋奠，中庶子扶左，庶子扶右。宋與晉同。武冠平巾績，絳朝服。元嘉初，詔二率、中庶子隨太子入直上宮。十四年，又詔還直東宮。至齊，其庶子用人卑雜。梁天監七年詔革選，其年以太子中舍人、司徒從事中郎為之。凡中庶子四人，以功高者一人為祭酒，行則負璽，前後部護駕，與功高中舍人一人共掌其坊之禁令。庶子四人，掌侍從左右，獻納得失，與功高通事舍人一人共掌其坊之禁令。冠服並同前代。陳因梁制。後魏亦有中庶子、庶子官。北齊門下坊，中庶子四人領之；典書坊，庶子四人領之。隋分為左、右庶子各二人，分統門下、典書二坊事。唐亦各二人，分掌左、右春坊事。龍朔二年改左、右庶子為左、右中護，咸亨初復舊。左擬侍中，右擬中書令貞觀中，詔曰："皇太子與百官書疏未有制式。近代以來，例皆名，即無以別貴賤。今凡處分論事之書，皇太子並宜稱令，右庶子以下署名宣奉行書。其餘與諸親及師傅等書，不在此限。"。中允、司議郎、司經、洗馬、文學、校書、正字、典膳、藥藏、內直、典設、宮門等局郎丞，崇文館，並屬右春坊。中舍人、舍人、通事舍人，並屬左春坊。諭德、贊善亦左、右分隸。
　　中允，後漢太子官屬有之，職在中庶子下，洗馬上。漢制，太子五日一朝，其非朝日，即使僕及中允朝，朝請問起居。其後無聞。宋、齊有中舍人，是其職也。唐貞觀初，改太子中舍人為中允，置二員。其後復置中舍人。龍朔二年，又改中允為左贊善大夫。咸亨元年，復為中允，而左贊善仍置焉。中允掌侍從禮儀，駁正啟奏，並監藥及通判坊局事。若庶子闕，則監封題。職擬黃門侍郎。永徽三年，以皇太子諱"忠"，改為內允，太子遜位而官復舊。
　　司議郎。唐貞觀五年，皇太子上表請置史職，用司箴誡，乃於門下坊置太子司議郎四人，精選名士以居之。龍朔中分為左、右，以左司議郎替司議郎，以右司議郎替舍人。咸亨初復舊。掌侍從規諫，駁正啟奏，並錄東宮記注，分判坊事，職擬給事中。
　　中舍人。晉咸寧初置中舍人四人，以舍人才學之美者為之，與中庶子共掌文翰，在中庶子下，洗馬上晉陸雲為中舍人。凡奏事文書皆綜典之，監和嘗藥，月檢奏直臣名，更直五日，典文疏如中書郎。宋亦四人。齊有一人。梁時，功高者一人與中庶子祭酒共掌其坊之禁令。陳因之。後魏、北齊並有之。隋曰內舍人，四員，屬門下坊。煬帝減二人。唐中舍人二員，掌侍從令書奏疏，通判坊事，擬中書侍郎。永徽三年，以皇太子諱"忠"，改為內舍人。太子遜位而官復舊。或謂之太子中書舍人《孝和實錄》曰："王友真，太子中書舍人。"。
　　舍人，秦官也。漢因之，比郎中，選良家子孫晁錯、鄭當時並為太子舍人。後漢無員，更直宿衛如三署郎中。凡帝初即位，未有太子，太子官屬皆罷，唯舍人不省，屬少府。魏因之。晉有十六人，職比散騎、中書侍郎，從駕則正直從，次直守；妃出則次直從。宋有四人。齊有一人。梁有十六人，掌文記。陳因梁制。後魏亦有之。北齊典書坊置二十人。隋典書坊有八人。煬帝改為管記舍人，減四員。唐復為太子舍人，四人，掌侍從、表啟、宣行令旨，分判坊事。龍朔二年，改為右司議郎，咸亨元年復舊。
　　通事舍人。齊中庶子屬官有通事守舍人，庶子下有內典書通事舍人二人，掌宣傳令旨，內外啟奏。梁亦有之，視南臺御史，多以餘官兼職。陳因之。北齊門下坊有通事舍人八人。至隋亦有之。煬帝改為宣令舍人，八員。唐復為通事舍人，亦有八員。掌引導辭見、承旨勞問。
　　左右諭德，龍朔三年，初置太子左、右諭德各一員。掌侍從贊諭，職比常侍。
　　左右贊善大夫。龍朔二年，置左贊善大夫替中允，置右贊善大夫替中舍人。咸亨元年，中允、舍人復舊，而贊善大夫別自為官，左、右各五人。掌侍從、翊養，比諫議大夫。
　　掌文館學士，魏文帝始置崇文觀，以王肅為祭酒。其後無聞。貞觀中，置崇賢館，有學士、直學士員，掌經籍圖書，教授諸王，屬左春坊。龍朔二年，改司經局為桂坊，管崇賢館而罷隸右春坊，兼置文學四員，司直二員。司直正七品上，職為東宮之憲司，府門北向，以象御史臺也。其後省桂坊，而崇賢又屬左春坊。後沛王賢為皇太子，避其名，改為崇文館，其學士例與弘文館同。
　　洗馬，秦官。漢亦曰先馬如淳曰："前驅也。"《國語》曰："句踐親為夫差先馬。"先或作洗。後漢員十六人，職如謁者，太子出則當直者前驅，導威儀也漢選郎中補。安帝時，太子謁廟，洗馬高山冠，非乘從時著小冠。魏因之。晉有八人，職如謁者，准秘書郎。進賢一梁冠，黑介幘，絳朝服。掌圖籍，釋奠講經則掌其事，餘與後漢同。宋與晉同。齊置一人。梁有典經局，又置八人，掌文翰，尤為清選，皆取甲族有才名者為之，位視通直郎。陳因之。北齊典經坊洗馬二人。隋曰司經局，置洗馬四人。煬帝減二人。唐司經局洗馬二人。龍朔二年，改洗馬為司經大夫。三年，改司經局為桂坊一雲析司經局置桂坊。司經大夫通判坊事，罷隸左春坊。咸亨初復舊。掌侍奉及經史圖籍，判局事。
　　文學。漢時郡及王國並有文學，而東宮無聞。魏武置太子文學，自後並無。至後周建德三年，太子文學十人，後省。龍朔三年，置太子文學四員，屬桂坊，桂坊廢而屬司經。開元中，定製為三員。掌侍奉，分掌四部書，判書坊事。
　　校書，宋孝建中，洗馬有校書吏四人，自後無聞。北齊有太子校書。隋太子校書有六人。唐四人，掌讎校經籍。
　　正字，隋太子正字二員。煬帝改為正書。唐復為正字，亦置二人。掌刊正文字。
　　典膳郎，漢、魏以來，並有太子食官局。至北齊，門下坊始別置典膳局，有監、丞各二人。隋如北齊之制。唐典膳局有郎二人，丞二人。郎掌進膳嘗食之事，丞貳之乾封元年，皇太子久在內不出，典膳丞邢文偉請減膳。其年，右史闕，宰臣進擬數人，高宗曰："邢文偉嫌我兒不讀書，不肯與肉吃。此人甚直，可用。"遂拜焉。
　　藥藏郎。北齊門下坊領藥藏局，有監、丞各二人，侍藥四人。隋如北齊之制。唐藥藏局有郎二人，丞二人。郎掌和劑醫藥之事，丞貳之。
　　內直郎。齊有太子內直兵局，內直兵史二人。梁有直內、主璽、主衣、扶侍等局，各置有司，以丞其事。陳因之。北齊門下坊領殿內局，有內直監二人，副監四人。隋如北齊制。唐內直局有郎二人，丞二人，掌符璽、傘扇、几案、衣服之事，丞貳之。
　　典設郎。南齊置居局齋庫，丞一人。梁齋內局各置有司，以丞其事。陳因之。北齊門下坊有齋師局，有太子齋師、內閤師各二人。隋如北齊制。唐典設局有郎四人，掌凡大祭祀、湯沐、灑埽、鋪陳之事。
　　宮門郎。秦有太子門大夫。漢因之，員二人《漢官儀》曰："門大夫選四府掾屬。"，職比郎將《漢官儀》曰："安帝時，太子謁廟，門大夫乘從，冠兩梁冠。"。魏因之。晉太子門大夫准公車令，掌通箋表及宮門禁防。宋因之。梁代視謁者僕射。陳因之。北齊謂之門大夫坊，並統伶官。隋煬帝改門大夫為宮門監。唐初為宮門大夫。其門宮局有監郎二人，丞二人。郎掌東宮殿門管鑰及啟閉之事，丞貳之。
　　宋制，東宮官有左右庶子、諭德，舊不常設。每儲闈之建，隨宜制官，以備寮偒，多以他官兼領。仁宗、神宗升儲，庶子、諭德各置二人。欽宗升儲，置一人。乾道中，庶子、諭德除左不除右。七年，詔庶子、諭德輪日入宮，仍同供職事。太子侍讀、侍講，唐太宗為秦王，府有侍講，及為太子，亦置焉。其後或置或否。開元初，十王宅引辭學子書者，入教，亦命名為侍讀，而初不設侍講之官。至宋神宗升儲時，始定製，置侍講、侍讀各一人。中舍人、舍人，至道、天禧建儲，各置一人。神宗、欽宗登儲皆置。中興後省。嘉泰初始除王元實，後以館職任伯起兼之。慶元令太子舍人與中舍人皆從七品，而中舍人又在舍人上。然故事未嘗除。資善堂，大中祥符八年，仁宗肄學始置，至紹興五年，孝宗以建國公就傅，就禁中置學館，建資善堂，以範沖、朱震為翊善。舊制有翊善、贊讀、直講。中興以後，增置說書、小學教授。開禧初，皇子初封榮王，命程少逸、趙子中領贊讀，不稱王府，而以資善系銜，蓋以未出閤之故。
　　乾道七年，禮部、太常寺言："討論東宮開講並節朔賀慶辭謝禮儀：宮僚講讀無已行故事，當依仿講筵，稍殺其禮。每遇講讀，詹事以下至講讀官上堂，並用賓禮參見，依官職序坐。皇太子正席，講讀官迭起如延英儀，講罷復位。節朔不受宮僚參賀。元日、冬至，詹事以下箋賀。謝辭，初以常見之禮，後離位致辭，復位就坐，茶湯罷，退。詹事初上參見皇太子拜，皇太子答拜。庶子等初上參見皇太子拜，皇太子受拜。庶子、諭德及講讀官雖有坐受之禮，止是《五禮新儀》所載。兼日逐致拜之禮，近例皆已不行，或遇合致拜日，更不參酌天禧、至道故事施行。"並從之按天禧二年，左庶子張士遜等言："臣等日請資善堂參見皇太子，雖令升階列拜，然後跪受，望令皇太子坐受參見。"詔不許。至道元年，皇太子每見賓客，必先拜，迎送常降階及門。
　　○太子家令丞　主簿　食官署　典倉署　司藏署
　　家令，秦官，屬詹事服虔曰："太子稱家，故曰家令。"。漢因之，有丞主倉榖、飲食，職似司農、少府。漢代太子食湯沐邑十縣，家令主之。後漢則屬少傅，主倉榖、飲食。魏因之。晉又兼主刑獄、榖貨、飲食，職比廷尉、司農、少府。其家令、率更令及僕，為太子三卿。太康八年，進品與中庶子、二率同。自漢至晉，家令在率更下，宋則居上。銅印墨綬，進賢兩梁冠，絳朝服。主內茵褥床幾諸供中之物及官奴婢、月用錢、庫內、鹽米、車牛、刑獄。齊因之。自宋、齊以來，清流者不為之。至梁天監六年，武帝以三卿陵替，乃詔革選，家令視通直常侍，率更、僕視黃門。陳因之。後魏亦曰三卿。北齊家令有功曹、主簿，領食官、典倉、司藏等三署，及領內防令、丞。隋掌刑法、食膳、倉庫、奴婢等。煬帝改為司府令。唐復為家令寺，置家令一人，唯不主刑法，餘與隋同。龍朔二年，改家令寺為宮府寺，家令為宮府大夫。咸亨初復舊。丞二人，主簿一人。領食官署、典倉署、司藏署，署令各一人，丞各二人。
　　丞。漢家令有丞，後無聞。《宋書》雲家令丞一人，晉置。宋、齊以後並有之。後周無。隋家令丞二人，唐因之。龍朔二年，改為宮府丞。咸亨元年復舊。掌判寺事。
　　主簿。晉家令有主簿，宋、齊因之，自後無。北齊家令有主簿員，隋亦然，唐因之。掌印並及句舉。
　　食官署令、丞。漢詹事屬官有食官令長丞，後漢亦有，而屬少傅。主飲食。晉太子食官令職如太官令。宋則屬中庶子，齊則屬詹事。掌廚膳之事。梁食官局屬庶子。陳因之。後魏亦有。北齊有食官令、丞，又別領器局、酒局二丞。隋家令寺統食官令、丞，令一人，丞二人。唐因之，掌飲膳之事。
　　典倉署令。後漢太子倉令屬少傅，主倉榖。魏以下無聞。後魏有之。北齊家令寺領典倉署令、丞，典倉署又別領園丞。隋家令寺統典倉令、丞，令一人，丞二人。唐因之。掌榖藏出納及醯醢庶羞之事。
　　司藏署令。晉家令有主物吏四人。梁有錫賜庫局丞庶子，又有東宮衛庫丞。北齊家令寺領司藏署令、丞司，藏又別領仗庫、興作二局丞。隋家令統司藏署令一人，丞二人。唐因之。掌藏庫財貨、營繕之事。
　　宋有主管左、右春坊事二人以內臣兼，同主管左、右春坊事二人以武臣兼，承受官一人以內侍兼。仁宗、神宗升儲位，並有之。中興後，孝宗、光宗正儲位，及莊文、景獻太子皆置其官。
　　○太子率更令丞　主簿
　　率更令，秦官顏師古曰："掌知漏刻，故曰率更。"。漢因之，有丞、主簿、庶子、舍人更直，職似光祿勳而屬詹事。後漢因之，後屬少傅。魏因之。晉主宮殿門戶及賞罰事，職如光祿勳、衛尉而屬詹事。宋制，銅印墨綬，進賢兩梁冠，絳朝服。梁、陳、後魏並有之。北齊領中盾署，掌周衛禁防、漏刻鐘鼓，亦屬詹事。隋掌伎樂、漏刻，有令、丞、錄事各一人。唐因之，加掌皇族次序及刑法事。龍朔二年，改率更寺為司更寺，改令為大夫。咸亨初復舊，丞、主簿各一人。
　　丞，後漢率更置丞一人，歷代悉有，唯後周無。唐因隋。掌判禮樂、刑罰之事。
　　主簿，晉置一人，宋無，齊有之，自後無聞。北齊、隋又有之，唐因之。掌印及句舉。
　　○太子僕丞　主簿　廄牧署
　　僕，秦官。漢因之，又有長、丞主車馬又有太子廄長一人，亦主車馬。後漢因之而屬少傅，職如太僕。太子五日一朝；其非太子朝日，即與中允入問起居。魏因之。晉主輿馬，兼主親族，如太僕、宗正；從駕乘安車，次家令而屬詹事。宋、齊並有之。梁視黃門郎。陳因之。後魏亦有。北齊詹事領僕寺，置令、丞、功曹、主簿，領廄牧署令。隋僕寺置僕一人，掌皇族親疏、車輿騎乘，領廄牧署令。唐因之，加掌儀仗喪葬，而不掌親族。龍朔二年，改僕寺為馭僕寺，改僕為大夫。咸亨初復舊。丞、主簿各一人，統廄牧署。
　　丞，梁有之，陳因之。後魏、北齊、隋並有之，唐因之。
　　主簿，晉置，宋無，齊有之。梁、陳、後魏無，北齊、隋皆有之，唐因之。
　　廄牧署令、丞，漢有太子廄長、丞，屬詹事。後漢亦有而屬少傅，主車馬。魏、晉因之。齊東宮屬有內廄局、外廄局，皆有丞。梁、陳因之。後魏有之。北齊則曰廄牧署令丞、車輿局丞。隋僕寺統廄牧署令、丞。唐因之。掌車馬、閑廄、牧畜之事。
　　○左右衛率府副率　長史以下官屬
　　衛率府，秦官。漢因之，屬詹事。後漢主門衛徼循衛士，而屬少傅。魏因之。晉武帝建東宮，置衛率，初曰中衛率。泰始五年，分為左、右衛率，各領一軍。惠帝時，湣懷太子在東宮，又加前、後二衛率《晉志》曰："凡太子出，前衛率導在前，黃麾，左右二率從，使導輿車；後衛率從，在烏皮外。並帶戟執刀，其服並視左、右衛將軍。"劉卞為湣懷太子左率，知賈后必害太子，乃謂張華曰："東宮雋又如林，四率精兵萬人。公居阿衡之任，若得公命，皇太子因朝，使錄尚書事，廢賈后於金墉，兩黃門力耳。"華不從。成都王穎為太弟，又置中衛率，是為五率。及江左，省前後率，孝武太元中又置。宋、齊止署左、右二率。梁二率視御史中丞，銅印墨綬，武冠絳，朝服。左率領七營，右率領四營。陳有二率。後魏曰左、右衛率。北齊謂之左、右衛率坊。後周東宮有司戎、司武、司衛等員。隋曰左、右率，兼有副率二人。煬帝改左、右衛率為左、右侍率，兼置副率二人。唐為左、右衛率府。龍朔二年，改其府為左、右典戎衛，咸亨元年復舊。置率各一人，領兵宿衛、督攝隊伍、總判府事李靖為中書令、行左衛率，轉兵部尚書。副率二人掌貳率事。
　　長史各一人，隋置。唐因之。掌通判自長史以下胄曹。以上諸率府並同。
　　錄事參軍各一人，隋置。唐因之。掌句稽、監印。
　　倉曹參軍各一人，隋置。唐因之。掌官員假使、儀式、糧廩、膳羞、田園、公廨、遇所、監藥等事。
　　兵曹參軍各一人，隋置。唐因之。掌府內衛士以上名帳差科及公私馬驢等。
　　胄曹參軍各一人，隋置，為鎧曹。唐長安中，改為胄曹參軍。神龍初，復為鎧曹。太極中，復為胄曹。掌軍器、儀仗、公廨營造、罪罰。長吏以下官局所領職務，諸率府並同。
　　親府、勳府、翊府中郎將各一人。梁左、右衛率共領十一營，一率各領殿中將軍十人、員外將軍十人。北齊左、右衛坊率，各領騎官備身員外，又有內直備身正副都督。隋左、右衛率下直閤四人，直寢八人，直齋、直後各十人。唐則曰親、勳、翊三府，各置中郎將、左右郎將各一人。唐置錄事、兵曹參軍各一人。
　　宋制，左右衛、司禦、清道、監門、內率府率率府副率，不常置。中興後，惟監門率府副率為環衛階官。
　　○左右司禦率府
　　隋文帝置左、右宗衛，官制如左、右衛，各掌以皇族侍衛。煬帝改左、右武侍率。唐為左、右宗衛率府。龍朔二年，改為左、右司禦衛，後改衛為率府。神龍初，復為宗衛。景雲二年，復為司禦率府。置率各一人，掌與左、右衛率同副率以下職亦同，他准此。副率二人。長史、錄事及倉、兵、胄參軍各一人。
　　○左右清道率府
　　隋有左、右虞候，各置開府一人，掌斥堠，伺奸非。長史以下如左、右衛。煬帝改開府為左、右虞候，並置副率二人。唐為左、右虞候率府，職擬左、右金吾。龍朔二年，改為左、右清道衛。神龍初，又為虞候率府。開元初，為清道率府。各置率一人，掌斥堠道路，先驅、後殿，伺察奸非。副率二人，長史、錄事及倉、兵、曹參軍各一人。
　　宋至道元年，東宮置左清道率府副率兼左春坊謁者，主贊引。真宗登位省。仁宗在東宮，復以郭承慶、夏元亨為之，登位復省。
　　○左右監門率府
　　隋左、右監門率各置一人，掌諸門禁。煬帝改為監門將軍。唐復為左、右監門率，擬左、右監門。龍朔二年，改為左、右崇掖衛。咸亨初復舊。垂拱中，改為鶴禁衛。神龍初，復舊。各置率一人，掌門禁、副率各二人，長史、錄事參軍及兵、胄二曹參軍各一人。
　　○左右內率府
　　隋置左右內率、副率各一人，掌領備身以上所領千牛以下，與千牛衛同，禁內侍衛，供奉兵仗。唐為左、右內率府。龍朔二年，改為左、右奉裕率。咸亨初，復舊。各置率一人，掌侍衛左右，供奉兵仗。副率、長史、錄事參軍及兵、胄二曹參軍各一人。千牛各十六人，掌執細刀弓箭，宿衛侍從。備身各二十八人，掌宿衛侍從。龍朔二年，改太子左、右千牛備身為太子左、右奉裕，尋復舊。
　　○太子旅賁中郎將
　　旅賁中郎將一人，職如武賁中郎將，宋初置。天子有武賁，習武訓也；諸侯有旅賁，禦災害也。唐諸率府初有中郎、郎將官。永徽元年，以太子名"忠"，改諸率府中郎將為旅賁郎將，其郎將改為翊軍。後或改或省。
　　○太孫官屬附
　　唐永淳元年三月，立皇孫重照為皇太孫，將置府寮，高宗召吏部郎中王方慶問曰："前代故事如何？"方慶進曰："臣按《周禮》，有嫡子無嫡孫。漢、魏以來，皇太子在，亦不立太孫。晉惠帝永寧元年，立湣懷太子第三子襄陽王尚為皇太孫，太子官屬即轉為太孫官屬。南齊永明十年，立文惠太子長子南郡王昭業為皇太孫，便居東宮。今皇太子在而立太孫，旁求載籍，未有前例。"上曰："自我作古，可乎？"對曰："五帝不相沿樂。苟不失上下之序，不虧政理之道，亦何事而不可？"上悅，使方慶詳求典故、官屬、乃奏太孫府置師、傅、友、文學、祭酒，及長史、曹掾、主簿、管記、司錄以下六曹從事等官，各加王府一級。上後頗以為疑，竟不補授而止。
　　《朱子語錄》曰："或問東宮官屬，曰：'《唐六典》載太子東宮官制甚詳，如一小朝廷。置詹事以統眾務，則猶朝廷之尚書也。置左、右二春坊以領眾局，則猶朝廷之中書、門下省也。左、右春坊又皆設官，又各帥其屬之意。崇文館猶朝廷之館閣。贊善大夫猶朝廷之諫議大夫。其官職一視朝廷，而為之隆殺。此等制度猶存，今之東宮官屬極苟簡。左、右春坊，舊制選賢德者為之，今遂用武弁之小有才者，其次惟有講讀數員而已。如贊善大夫諸官，又但為階官，非實有職業。神宗以《唐六典》改官制，當時亦有不曾討論者，如東宮官屬之不備是也。舊嘗入劄，論東宮官制疏略，宜仿舊損益之，不報。'"
　　○六院四轄
　　◎檢院
　　周置大司寇。南梁武帝天監元年，詔於公府置。唐天寶九載，改理匭使為獻納使，後又改知匭使。
　　宋雍熙元年，改匭為檢東延恩曰崇仁，南招諫曰思諫，西申冤曰申明，北通元曰招賢。景德四年，改為登聞檢院，命樞密直學士張詠判仍差內品監門，不得關預公事。隸諫議大夫，掌受文武官及士民章奏表疏。凡言朝政得失、公私利害、軍期機密、陳乞恩賞、理雪冤濫及奇方異術，皆受以通達。凡進狀者先鼓院，若為所抑，則詣檢院外有理檢院使，今不置。始於淳化三年置理檢院於乾元門西北廊，以知制誥錢若水領之，復唐制也。至道三年廢。天聖七年，上因讀《唐史》，見匭甬達下民冤枉之事，乃置匭甬，仍專命御史中丞為理檢院使，以分記。中興之初，因舊制，置局於闕門之前舊左宣德門外，仗隸門下省，建炎三年，專隸諫院。南渡以來，創治所於和寧門之下。紹興戊寅，復承平之制，移置居雙闕之左。
　　◎登聞鼓院
　　古者，朝有誹謗之木、敢諫之鼓，所以通治道而來諫者也。
　　宋朝曰鼓司，以內臣掌之，鼓在宣德門南街北廊。至道三年，命太子中舍王濟句當鼓司，用朝臣句當自此始。景德四年，詔改為登聞鼓院，掌諸上封而進之，以達萬人之情，隸司諫、正言。凡文武臣僚閤門無例通進文字者，先經登聞鼓院進狀，未經鼓院者，檢院不得收接。建炎元年，因舊制，置局於闕門之前。高宗即位於南京，召李綱為宰相，綱奏曰："今艱難之際，四方休戚利害，日欲上聞，而士民之願效其智慮者尤多，而檢、院鼓猶未置，恐非所以通下情而急先務也。"三年，專隸諫院。
　　◎進奏院
　　唐藩鎮皆置邸京師，以大將主之，謂之上都留後，大曆十二年，改為上都知進奏院官。五代以來，支郡不隸藩鎮補人為者，聽其置邸，隸藩鎮者兼掌焉。
　　宋緣舊制，皆本州鎮補人為進奏官。其軍監、場務、轉運司則差知後官則副知掌之。逐州就京師各置進奏院。太平興國六年，諸州罷知後之名，簡知後官，得李楚等百五十人，並充進奏官，命供奉官張文璨提轄諸道進奏院。監官以京朝官及三班使臣充，掌受詔敕及諸司符牒，辨其州府軍監以頒下之，並受天下章奏案牘狀牒以奏禦，及分授諸司。中興以來，隸門下後省，給事中點檢。訖乾道九年，依舊隸後省，合傳報事，令後省錄以報行。
　　◎官誥院
　　宋初於右掖門置院，四司誥身案並集於此，以備中書除改，本司郎官各主其事。淳化五年，始專置官司於省內。凡官誥，各以本司誥身印印之，文臣用吏部，武臣用兵部，王公、命婦用司封，加勳用司勳。掌文武官將校誥身及封贈。官誥院提舉一人，以知制誥充；判院一人，以帶職京朝官充。元豐五年行官制，文武誥身屬吏部，蕃官誥屬兵部，封贈及命婦誥屬司封，加勳並將校誥屬司勳。官誥院四部誥身案及吏人，隨事隸本部。七年，並司封、司勳、誥身案入吏部預書庫收掌。崇寧四年，吏部轉置造官誥局。五年罷，令尚書右選主管。大觀元年復置，尋改為官誥院，仍隸左右司。三年復罷歸吏部。政和三年六月，詔依舊置官誥院，差官二員主管，少府監鑄印記，吏部製造誥身案記為文。中興以來，因仍不改。
　　◎審計院
　　宋朝以三司使總邦計，司各有院，以秉中外泉榖出入之政，蓋會計之府也。然案牘從委，典者不能偏察，而奸容焉。淳化三年，始用戶部使樊知古奏，剔其冗籍，復別為院，置官專領之，以聽稍食之要貳。置院之初，特掌騎兵、徒兵給受之數，猶未及諸司也。元豐三年，合步、騎兩院為一，遂以其一主諸司。自宮禁朝廷下至鬥食佐史，凡賦祿者，以式法審其名數而稽其辭受。唯郊賜給己乃審，祿有疑予，則詔以法。凡四方之計籍上於大農，則逆其會。凡有司議調度會賦出則諏焉。設員二，曰左、右廳。分案六，史八人。其名舊為諸軍諸司專句司，建炎元年避高宗禦諱，改諸軍諸司審計官。
　　◎糧料院
　　宋初仍舊制，以三司大將軍為都糧料使。自開寶六年，以著作佐郎陸光範充，改用京官自此始。太平興國五年，分諸司、馬軍、步軍為三院。八年，以馬軍、步軍合為一院。雍熙四年，命供奉官陳處晦句當諸司糧料，供奉官曾祚句當馬步軍糧料。自後復分馬、步軍為兩院，或以諸司使、副分主之。端拱二年，復以京朝官主之。元豐末，並馬、步軍與諸司為二院，隸太府寺。掌以法式頒廩祿，凡文武百官、諸司、諸軍俸料，以券准給。中興以來，行在有諸軍諸司糧料院；鎮江、建康有分差諸軍糧料院，鄂州有分差戶部糧料院，四川總所有分差戶部魚關糧料院、分差利州戶部糧料院。
　　◎榷貨務都茶場
　　榷貨務掌折博斛米、金帛之屬，以朝官諸司使副、內侍二人監。太平興國中，以先平嶺南及交趾諸國入貢通關市，議於京師置榷易院。大中祥符中，併入榷貨務。建炎中興，又創都茶場，給賣茶引，隨行在所於榷貨務置場。雖分兩司，而提轄、監官並通銜管幹建炎四年，詔："榷貨務都茶場依舊隸左、右司，其提領措置並罷。其都茶場仍令提轄榷貨務官兼行提轄。"。尋徙越州一務場於建康，又並真州一務場歸建康。紹興五年，詔建康、鎮江兩務場，只是給賣鈔引。三十二年，詔三省今後選差文臣充監官，更不差武臣。乾道六年，詔依舊通差武臣。先是課入不立額，唯視舊歲為等差，是歲始昈分有定數。歲總為錢二百四十萬萬，行都受藏之所為數八十萬萬，於建康者一百二十萬萬，於鎮江者四十萬萬。
　　◎雜買雜賣務
　　宋朝雜買務舊曰市買司，太平興國四年改，至道中廢，咸平復置。以京朝及三班、內侍三人監。掌和市百物，凡官禁官物所需，以時供納。雜賣務，景德四年置，掌受內外幣餘之物，計直以待出貨，或准折支用。以內侍及三班二人監，後亦差文武朝官。紹興六年，詔雜買務雜賣場置提轄官一員。
　　◎文思院
　　宋朝太平興國三年置，掌造金銀犀玉工巧之物、金彩繪素裝鈿之飾，以供輿輦冊寶法物及凡器服之用，隸少府監。熙寧三年，詔："文思院兩界監官立定文臣一員、武臣一員，朝廷選差。其內侍句當官並罷。"紹興三年詔："少府監並歸，文思院其上、下界監官從工部辟差。"工部言："所轄文思院舊分上、下界，監官三員，內一員文臣系京朝官。上界造作金銀珠玉，下界造作銅鐵竹木雜料。欲依舊分為上、下界。"從之。隆興三年，詔並禮物局入文思院。
　　◎左藏庫
　　掌受四方財賦之入，以待邦國之經費，其原蓋起於周職內主賦入，職歲主賦出，而邦布之入出則外府又主之，皆其職也。晉始置左、右藏令。唐於左、右藏分建東、西庫，以太府少卿知出納，於左長慶門之東。
　　宋初，左右止一庫，置使領焉。太平興國二年，分為二庫。淳化三年，分置左、右藏各二庫。四年，廢右併入左。政和六年，修建新庫，以東、西庫為名。中興，因仍東、西庫，各以文臣監，武臣同監。其東，幣帛絁綢之屬在焉；其西，金銀泉券絲纊之屬在焉。紹興二十七年，詔戶部於轄下丞簿內選一員，兼充左藏庫提轄官。此提轄所由始也。孝宗即位，詔將御前樁管激賞庫撥歸左藏庫，以左藏南庫為名，專一樁管應副軍期支遣，於是有東、西、南三庫。尋罷南庫。大抵國家用度多靡於贍軍。西蜀、湖、廣、江、淮之賦類歸四總領所，以餉諸屯，其送京者殆無幾，唯閩、浙悉輸焉。東、西庫藏入以端計者，率百四十萬，以緡計者率二千萬，給遣稱是，而大軍居十之七，宮禁百司祿賜才三，之間有非泛浩繁之費，則請於朝，往往出內帑封樁，以補所闕。監官凡五人，分帑而治。舊以京朝官為之，今唯才是用，故四選通得人。
　　《建炎以來朝野雜記》曰："六院官，檢、鼓、糧、審、官誥、進奏也，例以京官知縣有政績者為之，亦有自郡守除者，則繼即除郎，如鹿伯可是也。故恩數略視職事官而不入雜壓。紹興十一年，胡汝明以料院除監察御史，遂遷副端。乾道後，相繼入臺者有宋敦書、蕭之敏、陳升卿、傅淇等數人，而六院彌重，號為察官之儲矣。淳熙初，龔實之秉政，其內弟林宓幹辦審計司，遇郊恩而林尚京秩，乃白上以六院官班寺監丞之上，林用是得封贈父母。龔後為謝廓然所論，南竄，此其一事也。紹興二年夏，六院官始復入雜壓，在九寺簿之下焉。"
　　又曰："六院官入雜壓事，《甲記》已具。淳熙四年既削去，近歲乃復舉行，其班在五寺主簿之下，太學博士之上。六院官通計十二人，皆得轉對，但不入品耳。然六院以為邑有政績者為之，故例為察官之選。"
　　又曰："四提轄謂榷貨務都茶場、雜買務雜賣場、文思院、左藏東西庫是也。榷貨務場掌醝、茗、香、礬、鈔引之政令。紹興初，沿宣、政舊例，置提領官，率以故省吏為之，後乃改用士人。行在、建康、鎮江三務場，歲入凡二千四百萬緡建康一千二百萬，行在八百萬，鎮江四百萬，皆以都司提領，不系戶部之經費，而在建康、鎮江者分屬總領所焉。開禧末，以總所侵用儲積錢，始徑隸提領官，不屬總所。買務賣場，蓋唐宮市之遺制。近制，凡宮禁月料、朝省紙劄、文思院之製造、和劑局之修合，皆所取給焉。至若斥左帑封樁之幣餘，編估打套，則賣場掌之。紹興六年，始置提轄官總其事。先是，四轄官外補則為州，內遷則寺監丞簿，亦有徑為雜監司，或入三館者乾道八年十二月，榷貨王禋除福建市舶，左藏王楫除九路鑄錢司。熙七年三月，熊子復自文思校書郎。近歲望稍輕，往往更遷六院官，或出為添倅，非曩日之比矣。"
　　◎總宮觀
　　宋朝設祠祿之官以佚老優賢。祖宗時員數絕少《官制舊典》云："祖宗待臣以禮，雖年及掛冠，未嘗直令致仕，皆以宮觀處之，假以祿耳。"，熙寧以後乃增焉。是時方經理時政，患疲老不任事者廢職，欲悉罷之，乃使任宮觀，以食其祿。時相王安石亦欲以此處異議者，遂詔宮觀毋限員，並差知州人，以三十月為任。
　　◎在京宮觀
　　宋朝舊制，以宰相、執政充使，或丞郎、學士以上充副使，兩省或五品以上為判官，內侍官或諸司使、副政和改武臣官制，以使為大夫，副使為郎為都監，又有提舉、提點、主管官。其戚裏、近屬及前宰執留京師者，多除宮觀，以示優禮之意。紹興二十一年，在京宮觀依在外宮祠，以三十個月為任又紹興五年詔："任在京觀請給、人從，前宰執依見任減十分之二；閣學士已上，依六曹侍郎；直學士已上，依中書舍人；太中大夫已上，依左右司郎中；任樞密都承旨、閣學士已上，依天曹尚書；直學士已上，依六曹侍郎；太中大夫已上，依中書舍人。"。
　　◎宮觀使
　　唐天寶七載，以給事中楊釗充九成宮使，宮使之名自此始《南部新書》。
　　宋朝祥符中，真宗建玉清昭應宮，王魏公旦為首相，始命充使，宮觀置使自此始。又有景靈宮、會靈觀使，然每為宰相兼職。天聖元年，呂夷簡為相，時朝廷崇奉之意稍緩，因請罷使名。熙寧中，富鄭公弼領集禧觀使居洛，此宮觀使居外之所從始也。徽宗建玉清萬壽宮，乃命宰執兼使、副，用真廟故事也。近以前宰執奉朝請者領在京宮觀使，而在外舊相只除提舉宮觀，非祖宗優待宰相之體。靖康以來，猶未釐正，蓋朝廷未暇講也。政和八年，太師、魯國公蔡京，少傅、太宰鄭居中，少保、少宰餘深，檢校太保領樞密院事童貫，並兼充神霄、玉清、萬壽宮使；知樞密院事鄧洵武、門下侍郎薛昂、中書侍郎白時中、尚書左丞王黼、宣和殿大學士蔡攸，並兼充副使。渡江後，前執政在經筵者，不以官高卑，率為觀使；若他官，則使相已上乃得之；其居外者，必官至三少乃除。淳熙中，崇憲靖王自節度使拜使相，封郡王，中書進熟擬提舉洞霄宮，周文忠當制，引故事宗室使相外居者當得觀使，上批如所請。紹熙初，趙文定以使相判潼川府，乞奉祠，乃除醴泉觀使，非舊典也。開禧末，陳勉之以特進罷相，不帶職，乃亦除觀使，蓋章逵之侍郎當制失之。翊日，李季章進呈，改提舉洞霄宮，合故典矣。天禧以前，崇、觀以後，宮觀使之名甚眾，渡江以後，宮觀不復置。而觀使有三，前宰相則得醴泉，宗戚則得萬壽，又其次則得佑神雲。宣、政間，又有提點宮觀官，在提舉之下、主管之上，今省。
　　◎提舉宮觀
　　宋朝真宗時，東西太一宮提舉，以兩省、兩制、丞郎官為之，掌奉齋醮之事。天聖七年，玉清宮災，遂罷使，而景靈、會靈、祥源三宮觀，以學士、舍人管句。李若穀罷參政為資政殿大學士，提舉會靈觀，自是學士、待制、知制誥皆得為提舉。晏元獻以舊相提舉萬壽觀，武臣李端願止得管句祥源觀。今朝官亦云提舉，非故事也。
　　◎在外宮觀嶽祠
　　宋朝宮觀皆俟力請而後授，侍從而上任宮觀者絕少，若因責降改作主管，方且差焉。熙寧初，王安石相，異已者方直除宮觀。大抵宮觀非自陳，而朝廷特差者，如降黜之例。二年，詔："杭州洞霄宮、亳州明道宮、華州雲臺觀、建州武夷觀、臺州崇道觀、成都府玉局觀、建昌軍仙都觀、江州太平觀、洪州玉隆觀、五嶽廟，並依嵩山崇福宮、舒州靈仙觀，置管句或提舉、提點官。四年，詔："宮觀、嶽廟留官一員，餘聽如分司、致仕例，從便居住。"六年，詔："卿監、職司以上提舉，餘官管句當者。"又詔："年六十以上者乃聽差。毋過兩任。兼用執政恩例者，通不得過三任。"後蔡京用事，增廣職任。崇寧三年添宮觀十，政和三年添宮觀三十名見《續會要》，多不錄，選人亦許乞嶽廟。宣和王黼用事，外開新邊，以熙寧法革之，一切不恤，士夫於是失祿矣。
