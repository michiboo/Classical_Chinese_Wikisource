
　　昔黃帝始經土設井，以塞爭端，立步制畝，以防不足。使八家為井，井開四道，而分八宅，鑿井於中。一則不泄地氣，二則無費一家，三則同風俗，四則齊巧拙，五則通財貨，六則存亡更守，七則出入相司，八則嫁娶相媒，九則無有相貸，十則疾病相救。是以情性可得而親，生產可得而均，均則欺淩之路塞，親則鬥訟之心弭。既牧之於邑，故井一為鄰，鄰三為朋，朋三為里，里五為邑，邑十為都，都十為師，師七為州。夫始分於井則地著，計之於州則數詳，迄乎夏、殷，不易其制。
　　周制，大司徒：令五家為比，使之相保；五比為閭，使之相受；四閭為族，使之相葬；五族為黨，使之相救；五黨為州，使之相賙；五州為鄉，使之相賓鄭元曰："此所以勸民者也。使之者，皆謂立其長而教令使之。保，猶任也。救，救凶災也。賓，賓客其賢者也。受者，宅舍有故，相受寄託也。賙者，謂禮物不備，相給足也。閭，二十五家。族，百家。黨，五百家。州，二千五百家。鄉，萬二千五百家。"此總謂郊內者也。及三年則大比，大比則受邦國之比要大比，謂使天下更簡閱人數及其財物也。受邦國之比要，則亦受鄉遂矣。鄭司農云："五家為比，故以比為名，今時八月按比是也。要，謂其簿。"
　　比長：每比下士一人掌五家，各掌其比之治，五家相受相和親，有罪奇邪則相及。徙於國中及郊，則從而授之徙，謂不便其居，或國中徙郊，或郊徙國中，皆從而付所處之吏，明無罪惡；徙於他，則為旌節而行之謂徙異鄉，有節乃達；若無授無節，則唯圜土納之。
　　閭胥：每閭中士一人掌二十五家，各掌其閭之徵令，歲時數其閭之眾寡，辨其施捨。凡春秋之祭祀、役政、喪紀之數，聚眾庶，既比而讀法，書其敬敏任恤者，凡事掌其比，撻罰之事失禮者之罰也。
　　族師：每族上士一人掌一百家，各掌其族之戒令政事，月吉屬民讀邦法，書其孝悌睦姻有學者，春秋祭酺亦如之。登其族之夫家眾寡，辨其貴賤、老幼、廢疾、可任者，及其六畜、車輦。比、伍、閭、族各為聯，使之相保相受，賞罰相及，以受邦職，以役國事，以相葬埋。若師田行役，則合其卒伍，簡其兵器，以鼓鐸旗物帥而至，掌其治令戒禁刑罰。歲終則會。
　　黨正：每黨下大夫一人掌五百家，各掌其黨之政令教治，四孟月屬氏讀法，春秋祭禜亦如之。國索鬼神而祭祀䄍祭，則以禮屬民，而飲酒於序，以正齒位。凡黨之祭祀、喪紀、昏冠、飲酒，教其禮事，掌其戒禁。師田行役，則以法治其正事。正歲屬民讀法，書其德行道藝。歲終則會。
　　州長：每州中大夫一人掌二千五百家，各掌其州之教治政令，正月吉屬民讀法，考其德行道藝，糾其過惡而勸戒之。歲時祭祀州社，則屬民讀法。春秋以禮會民，而射於州序。州之大祭、大喪，皆蒞其事。師田行役，則帥而致之，掌其戒令賞罰於軍因為師帥。歲終則會。正歲讀法。三年大比，則大考州里，以贊鄉大夫廢興。
　　遂人：掌邦之野郊外曰野。此野謂甸、稍、縣、都，以土地之圖經田野，造縣鄙形體之法。五家為鄰，五鄰為里，四里為酇作管反，五酇為鄙，五鄙為縣，五縣為遂，皆有地域溝樹之。使各掌其政令刑禁，以歲時稽其人民，而授之田野，簡其兵器，教之稼穡經、形體，皆謂制分界也。鄰、里、酇鄙、縣、遂，猶郊內比、閭、族、黨、州、鄉也。鄭司農云："田野之居，其比、伍之名與國中異制，故五家為鄰。"鄭元謂異其名者，示相變耳。遂之軍法、追胥、起徒役如六鄉。里有序而鄉有庠，序以明教，庠則行禮而視化焉夫均其厚薄則生產平，統之於都則其數舉，家於鄉遂則其戶可詳，五人為伍則人之眾寡可知。故《管子》曰："欲理其國者，必先知其人，欲知其人者，必先知其地。"自昭、穆之後，王室中衰，井田廢壞，不足以紀人之眾寡，宣王是以料人於大原，由茲道失之。
　　鄰長：每鄰一人掌五家，掌相糾相受。凡邑中之政相贊，徙於他邑，則從而授之。
　　里宰：每里下士一人掌二十五家，掌比其邑之眾寡，與其六畜、兵器，治其政令。以歲時合耦於鋤，以治稼穡，趨其耕耨，行其秩序，以待有司之政令，而徵斂其財賦。
　　酇長每酇中士一人掌一百家，各掌其酇之政令，以時校登其夫家，比其眾寡，治其喪紀、祭祀之事。作民則旗鼓兵革帥而至。歲時簡器稼器，兵器，趨其耕耨，稽其女工。
　　鄙師：每鄙上士一人掌五百家，各掌其鄙之政令、祭祀。作民謂起役也則掌其戒令，以時數其眾寡，而察其美惡而誅賞。歲終則會。
　　縣正：每縣下大夫一人掌二千五百家，各掌其縣之政令、徵比，以頒田裡，以分職事，掌其治訟，趨其稼事，而賞罰之。若將用野民，師田行役，移執事，則帥而至，治其政令移執事，謂移用其民。既役，則稽功會事而誅賞。
　　章氏曰："三代役法，莫詳於周。《周禮》，五、兩、軍、師之法，此兵役也；師田、追胥之法，此徒役也；府史、胥徒之有其人，此胥役也；比、閭、族、黨之相保愛，此鄉役也。有司徒焉，則因地之善惡而均役；有族師焉，則校民之眾寡以起役；有鄉大夫焉，則辨年之老少以從役；有均人焉，則論歲之豐凶以行復役之法。"
　　齊威公用管仲，仲曰："夫善牧者非以城郭也，輔之以什，司之以伍。伍無非其里，什無非其家，故奔亡者無所匿，遷徙者無所容。不求而得，不召而來，故人無流亡之意，吏無備追之憂。故主政可行於人，人心可繫於主。"是以制國，郊內則以五家為軌，軌十為里，里四為連，連十為鄉，鄉五為帥。國內十五鄉，自家至帥。郊外則三十家為邑，邑十為卒，卒十為鄉，鄉三為縣，縣十為屬，屬有五。自家至屬，各有官長，以司其事，以寓軍政焉，而齊遂霸。
　　徐偉長《中論》曰："夫治平在庶功興，庶功興在事役均，事役均在民數周。民數周為國之本也。先王周知其萬民眾寡之數，乃分九職焉。九職既分，則劬勞者可見，勤惰者可聞也，然而事役不均者，未之有也。事役既均，故上盡其心，而人竭其力，然而庶功不興者，未之有也。庶功既興，故國家殷富，大小不匱，百姓休和，下無怨疾焉，然而治不平者，未之有也。故泉有源，怡有本。道者，審本而已矣。故《周禮》，孟冬，司寇獻民數於王，王拜受之，登於天府，內史、司會、塚宰貳之。其重之也如是。今之為政者，未之知恤民也，譬猶無田而欲樹藝，雖有農夫，安能措其強力乎？是以先王制六鄉、六遂之法，所以維持其民，而為之綱目也。使其鄰比相保愛，賞罰相延及，故出入、存亡、臧否、逆順，可得而知也。及亂君之為政也，戶口漏於國版，夫家脫於聯伍，避役逋逃者有之，於是奸心競生，而偽端並作，小則濫竊，大則攻劫，嚴刑峻令不能救也。人數者，庶事之所自出也，莫不取正焉。以分田裡，以令貢賦，以造器用，以制祿食，以起田役，以作軍旅。國以建典，家以立度，五禮用修，九刑用措，其唯審人數乎！"
　　秦用商鞅變法，令民為什伍，而相收司連坐，告奸者與斬敵首同賞，不告奸者與降敵同罰。
　　按：秦人所行什伍之法與成週一也。然周之法則欲其出入相友，守望相助，疾病相扶持，是教其相率而為仁厚輯睦之君子也。秦之法，一人有奸，鄰里告之，一人犯罪，鄰里坐之，是教其相率而為暴戾刻核之小人也。
　　漢高祖二年，舉民年五十以上，有修行，能帥眾為善，置以為三老，鄉一人；擇鄉三老一人為縣三老，與縣令、丞、尉以事相教，復勿繇戍，以十月賜酒肉。十里一亭，亭有長。十亭一鄉，鄉有三老、有秩、嗇夫、遊徼。三老掌教化，嗇夫職聽訟、收賦稅，遊徼徼循禁賊盜。縣大率方百里，其民稠則減，稀則曠，鄉、亭亦如之。皆秦制也《漢官儀》曰："遊徼、亭長皆習設備五兵：弓弩、戟、楯、刀劍、甲鉦。鼓吏赤幘行縢，帶劍佩刀，持盾被甲，設矛戟，習射。設十里一亭，亭長，亭候。五里一郵，郵間相去二里半，司奸盜。亭長持二尺版以劾賊，執繩以收執賊。"。
　　水心葉氏曰："縣、鄉、亭之制，本於商鞅。鞅雖改法，要是周衰，國大者難用舊制，齊、晉、楚裂地名官以自便，往往在商鞅之前矣。古者百里之狹，自為朝廷，由後世觀之，疑若煩民。然三老、嗇夫、遊徼，猶各有職掌，近民而分其責任。若後世蕩然無復紀秩，而令、長悍然獨以征取為事，則又鞅之所不為也。"
　　新城三老董公遮說漢王為義帝發喪，討項羽。
　　文帝十二年，詔以戶口率置三老常員，遣謁者勞賜三老帛，人五匹。
　　武帝元狩元年，遣謁者賜縣三老帛，人五匹；鄉三老人三匹。
　　元狩六年，遣謁者循行天下，謁三老、孝弟以為民師。
　　戾太子發兵誅江充，長安擾亂，言太子反。上怒甚，壺關三老茂上書，言太子亡邪心，上感悟。
　　宣帝元康元年，加賜三老帛。四年及甘露三年，皆賜帛有差。
　　王尊為京兆尹，坐免。湖三老公乘興等上書訟尊治京兆功效日著。書奏，天子後以尊為徐州刺史。
　　王尊為東郡太守，河水甚溢。尊躬率吏民，投沈白馬，狀以身填金堤，水波稍卻。白馬三老奏其狀，制詔秩尊中二千石。
　　黃霸守潁川，吏民興於行誼，賜三老爵及帛。
　　韓延壽守馮翊，有昆弟訟田，延壽曰："咎在馮翊。"稱疾病，不聽事，令、丞、嗇夫、三老亦自系待罪。
　　元帝初元元年，賜三老帛，人五匹。
　　五年，賜三老帛，人五匹。
　　永光二年，賜三老帛。
　　成帝建始元年，賜三老錢、帛。
　　綏和元年，賜三老帛。
　　平帝元始三年，賜三老帛。
　　西漢凡縣、道有蠻夷曰道、國列侯所食縣曰國、邑皇太后、皇后、公主所食曰邑千五百八十七，鄉六千六百二十二，亭二萬九千六百三十五。
　　東漢鄉置三老，掌教化，凡有孝子順孫、正女義婦，遜財救患，及學士為民法式者，皆扁表其門閭，以興善行。鄉置有秩、遊徼、三老。有秩，郡所置，秩百石，掌一鄉人；其鄉小者，縣置嗇夫一人。皆主知民善惡，為役先後，知民貧富，為賦多少，平其差品。遊徼掌徼循，禁司奸盜。又有鄉佐，屬鄉，主民收賦稅。亭有長，以禁盜賊。里有里魁，民有什伍，善惡以告。本注曰："里魁掌一里百家。什主十家，伍主五家，以相檢察。有善事、惡事，以告監官。"《漢官儀》曰："鄉戶五千則有秩。"
　　明帝即位，賜爵三老、孝弟、力田人三級。注云："三老、孝弟、力田，皆鄉官之名。三老，高帝置，孝弟、力田，高後置，所以勸導鄉里，助成風化。"
　　今考西漢《高后紀》，元年，初置孝弟、力田二千石者一人。師古曰："特置孝弟、力田官而尊其秩，欲以勸厲天下，令各敦行務本。"然則三老鄉各一人，孝弟、力田既祿秩如許尊，未必各鄉皆設，有其人則置之耳。孝文、武、宣、成、哀紀，各有賜孝弟、力田金帛爵級事。
　　元和二年，帝耕於定陶。詔曰："三老，尊年也；孝弟，淑行也；力田，勤勞也。國家甚休之。其賜帛人一匹，勉率農功。"
　　永平三年，賜三老、孝弟、力田爵，人三級。
　　十二年，賜三老、孝弟、力田爵，人三級。
　　十七年，賜三老、孝弟、力田爵，人三級。
　　章帝建初三年，賜三老、孝弟、力田爵，人三級。
　　四年，立皇太子，賜爵同。
　　和帝永光八年，賜爵同。
　　十二年，賜爵同。
　　元興元年，立皇太子，賜爵同。
　　安帝永初三年，帝加元服，賜爵二級。
　　元初元年，賜爵同。
　　延光元年，賜爵人二級。
　　順帝永建元年，賜爵人三級。
　　四年，賜爵二級。
　　陽嘉元年，賜爵三級。
　　桓帝建和元年，賜爵同。
　　獻帝建安元年，賜爵人二級。
　　晉制：每縣戶五百以上皆置鄉，三千以上置二鄉，五千以上置三鄉，萬以上置四鄉，鄉置嗇夫一人。鄉戶石每千以下，置治書吏一人；千以上，置史、佐各一人，正一人；五千五百以上，置史一人，佐二人。縣率百戶置里吏一人，其土廣人稀，聽隨宜置里吏，限不得減五十戶。戶千以上，置校官掾一人。縣皆置方略吏四人。洛陽縣置六部尉。江左以後，建康亦置六部尉，餘大縣置二人，次縣、小縣各一人。鄴、長安置吏如三千戶以上之制。
　　東晉哀帝崇和元年三月庚戌，天下所在土斷。
　　孝武時，范甯陳時政曰："昔中原喪亂，流寓江左，庶有旋反之期，故許其狹注本郡。自爾漸久，人安其業，丘壟墳柏，皆以成行，無本邦之名，而有安土之實。今宜正其封疆，土斷人戶，明考課之科，修閭伍之法。難者必曰：'人各有桑土之懷，下役之慮。'斯成並兼之所執，而非通理之篤論也。古者失地之君，猶臣所寓之主；列國之臣，亦有違適之禮。隨會仕秦，致稱《春秋》；樂毅逭燕，見褒良史。且今普天之人，原其氏出，皆隨代移遷，何至於今而獨不可。"帝善之。
　　安帝義熙九年，宋公劉裕緣人居土，上表曰："臣聞先王制治，九土攸序，分境畫野，各安其居。故井田之制，三代以崇。秦革其政，漢遂不改，富強兼併，於是為弊。在漢西京，大遷田、景之族，以實關中，即以三輔為鄉閭，不復系之於齊、楚。九服不擾，所託成舊。自永嘉播越，爰託淮、海，朝運匡復之算，人懷思本之心，經略之圖，日不暇給，是以寧人綏治，猶有未遑。及至大司馬桓溫，以人無定本，傷理為深，庚戌土斷，以一其業，於時財阜國豐，實由於此。自茲迄今，彌歷年載，畫一之制，漸用頹弛。雜居流寓，閭伍不修，王化所以未純，民瘼所以猶在，自非改調張，無以濟治。夫人情滯常，難與慮始，謂父母之邦以為桑梓者，誠以生焉終焉，敬愛所託。請依庚戌土斷之科，庶存其本，稍與事著。然後率之以仁義，鼓之以威聲，超大江而跨黃河，撫九州而復舊土。則戀本之志，乃速申於當年，在始暫勤，要終必易。"於是依界土斷，唯青、兗、徐三州人居晉陵者，不在斷限，諸流寓郡縣多被並省。
　　宋孝武大明中，王元謨請土斷雍州諸僑郡縣今襄陽、漢東等郡也。
　　齊高祖建元二年，詔朝臣曰："黃籍，人之大紀，國之理端。自頃氓偽已久，乃至竊注爵位，盜易年月。或戶存而文書已絕，或人在而反記死叛，停私而雲隸役，身強而稱六疾，皆政之巨蠹，教之深疵。比年雖卻改籍書，終無得實。若約之以刑，則人偽已遠；若綏之以德，又未易可懲。諸賢並深明理體，各獻嘉謀，以何科算能革斯弊也。"
　　虞玩之上表曰："宋元嘉二十七年八條取人，孝建元年書籍，眾巧之所始也。元嘉中，故光祿大夫傅崇，年出七十，猶手自書籍，躬加隱校。古之共理天下，唯良二千石，今欲求理正，其在勤明令長。凡受籍，縣不加檢勘，但封送州，州檢得實，方卻下歸縣。吏貪其賂，人肆其奸，奸彌深而卻彌多，賂逾厚而答逾緩。自泰始三年至元徽四年，揚州等九郡黃籍共卻七萬一千餘戶。於今十一年矣，而所正者猶未四萬。神州奧區，尚或如此，江、湘諸郡，尤不可言。愚謂宜以元嘉二十七年籍為正。人惰法既久，今建元元年書籍，宜更立明科，一聽首悔，迷而不返，依制必戮。使官長審自檢校，必令明洗，然後上州，永以為正。若有虛昧，州縣同咎。今戶口多少，不減元嘉，而版籍頓闕，弊亦有以。自孝建以來，入勳者眾，其中操干戈衛社稷者，三分殆無一焉。尋蘇峻平後，庾亮就溫嶠求勳簿，而嶠不與，以為陶侃所上，多非實錄。物之懷私，無代不有。又有改注籍狀，詐入仕流，昔為人役者，今反役人。又生不長髪，便謂道人。或抱子並居，竟不編戶，遷徙去來，公違土斷，屬役無漏，流亡不歸。法令必行，自然競反。為理不患無制，患在不行；不患不行，患在不久。"帝省表，納之。乃別置校籍官，置令史，限人一日得數巧，以防懈怠。至武帝永明八年，謫巧者戍緣淮各十年，百姓怨咨。帝乃詔曰："既往之愆，不足追咎。自宋昇明以前，皆聽復注。其有謫邊疆，皆許還本。自此後有犯，嚴其罪。"
　　梁武帝時所司奏，南徐、江、郢逋兩年黃籍不上。帝納尚書令沈約之言，詔改定《百家譜》。
　　約上言曰："晉咸和初，蘇峻作亂，版籍焚化。此後，起咸和三年以至乎宋，並皆詳實，朱筆隱注，紙連悉縫。而尚書上省庫籍，唯有宋元嘉中以來者。晉代舊籍並在下省左人曹，謂之"晉籍"。有東西二庫。既不係尋檢，主者不復經懷，狗牽鼠齧，雨濕沾爛，解散於地，又無扃縢。此籍精詳，實宜保惜，位高官卑，皆可依按。宋元嘉二十七年，始以七條徵發。既立此科，苟有迴避，奸偽互起，歲月滋廣，以至於齊。於是東堂校籍，置郎、令史以掌之，而簿籍於此大壞矣。凡粗有衣食者，莫不互相因依，競行奸貨，落除卑注，更書新籍。通官榮祿，隨意高下。以新換故，不過用一萬許錢，昨日卑微，今日仕伍。凡此奸巧，並出愚下，不辨年號，不識官階，或注義熙在寧康之前，或以崇安在元興之後，此時無此府，此年無此國。元興唯有三年，而猥稱四年；又詔書甲子，不與長曆相應。如此詭謬，萬緒千端，校籍諸郎，亦所不覺，不才令史，更何可言？且籍字既細，難為眼力，尋求巧偽，莫知所在，徒費日月，未有實驗。假令兄弟三人，分為三籍，卻一籍祖父官，其二初不被卻，同堂從祖以下，固自不論。諸如此例，難可悉數。或有應卻而不卻，不須卻而卻。所卻既多，理無悉當，懷冤抱屈，非止百千，投辭請訴，充曹牣府，既難領理，交興人怨。於是悉聽復注，普停洗卻。既蒙復注，則莫不成官。此蓋核籍不精之巨弊也。臣謂宋、齊二代，士庶不分，雜役減闕，職由於此。自元嘉以來，籍多假偽，景平以前，既不系檢，凡此諸籍，得無巧換。今雖遺落，所存尚多，宜有徵驗，可得信實，其永初、景平籍，宜移還上省。竊以為晉籍所餘，須加寶愛，若不留意，則遠復散失矣。不識胄允，非謂衣冠，凡諸此流，罕知其祖。假稱高、曾，莫非巧偽，質諸文籍，奸事立露，徵覆矯詐，為益實弘。又上省籍庫雖直郎題掌，而盡日科校，唯令史獨入，籍既重實，不可專委群細。若入庫檢籍之時，直郎、直都，應共監視，寫籍皆於郎、都目前，並皆掌置，私寫、私換，可以永絕。事畢郎出，仍自題名。臣又以為巧偽既多，並稱人士，百役不及，高臥私門，致令公私闕乏，是事不舉。宜選史傳學士諳究流品者為左人即左人尚書，專共校勘。所貴卑姓雜譜，以晉籍及宋永初、景平籍在下省者對共讎校。若譜注通籍有卑雜，則條其巧謬，下在所科罰。"帝以是留意譜籍，詔御史中丞王僧孺改定《百家譜》，由是有令史、書吏之職，譜局因此而置。始，晉太元中，員外散騎侍郎賈弼好簿狀，大披群族，所撰十八州百一十六郡，合七百一十二卷，士庶略無遺闕，其子孫代傳其業。宋王弘、劉湛並好其書。弘日對千客，不犯一人諱。湛為選曹，始撰百姓譜，以助銓序，傷於寡略，齊王儉復加去取，得繁省之衷。僧孺為八十卷，東南諸族別為一部，不在百家之數。
　　按：魏、晉以來，最重世族，公家以此定選舉，私門以此訂婚姻，寒門之視華族，如冠屨之不侔。則夫徭役賤事，人之所憚，固宜其改竄冒偽，求自附流品，以為避免之計也。然徭役當視物力，雖世族在必免之例，而官之占田有廣狹，澤之蔭後有久近，若於此立法以限之，不勞而定矣。不此之務，而方欲改定譜籍，雖曰選諳究流品之人為郎、尚書以掌之，然偽冒之久者滋多，非敢於任怨者誰肯澄汰？如楊佺期、井韶至以恥憤構逆亂，則澄汰亦豈易言哉！
　　陳文帝天嘉初，詔曰："自頃編戶播遷，良可哀傷。其亡鄉失土，逐食流移者，今年內隨其適樂，來歲不問僑舊，悉令著籍，同土斷之例。"
　　按：《周官》之法，貴者、賢者及新甿之遷徙者，皆復其征役，後世因之。故六朝議征役之法，必以土斷僑寓，釐正譜籍為先。然自晉至梁、陳，且三百年，貴者之澤既斬，則同於編氓；僑者之居既久，則同於土著，難以稽考。此所以偽冒滋多，而議論紛紛也。
　　後魏初不立三長，唯立宗主督護，所以人多隱冒，五十、三十家方為一戶，謂之"蔭附"。蔭附者皆無官役，豪強徵斂，倍於公賦。孝文太和十年，納給事中李沖之說，遂立三長三長謂五家一鄰長，五鄰一里長，五里一黨長。
　　李沖以為三正理人，所由來遠，於是創三長之制，曰："宜准古，五家立一鄰長，五鄰立一里長，五里立一黨長，取鄉人強謹者。鄰長復一夫，里長二，黨長三，所複複征戍，餘若民。三長三載亡愆，則陟用之一等。"太后覽而稱善，引見公卿議之。中書令鄭羲、秘書令高祐等曰："沖求立三長者，乃欲混天下為一法，言似可用，其實難行。"太尉元丕曰："臣謂此法若行，公私有益。"咸稱方今有事之月，校比人戶，新舊未分，人心勞怨，請過今秋，至冬閒月，徐乃遣使，於事為宜。沖曰："人可使由之，不可使知之。若不因課時，百姓徒知立長校戶之勤，未見均徭省賦之益，心必生怨。宜及課調之月，令知賦稅之均。既識其事，又得其利，因人之欲，為之易行。"著作郎傅思益進曰："人俗既異，險易不同。九品差調，為日已久，一朝改法，恐成擾亂。"太后曰："立三長則課有常准，賦有常分，包蔭之戶可出，僥倖之人可止，何為而不可？"遂立三長，公私便之。
　　北齊令人居十家為比鄰，五十家為閭里，百家為族黨。一黨之內，則有黨族一人、副黨一人、閭正二人、鄰長十人，合十有四人，共領百家而已。至於城邑，一坊僑舊或有千戶以上，唯有里正二人、里吏二人。里吏不常置。隅老四人，非是官府，私充事力，坊事亦得取濟，若論外黨，便是煩多。
　　齊文宣始立九等之戶，富者稅其錢，貧者役其力。
　　隋文帝受禪，頒新令，五家為保，保有長，保五為閭，閭四為族，皆有正。畿外置里正，比閭正，黨長比族正，以相檢察。
　　蘇威奏置五百家鄉正，令理人間詞訟。李德林以為："本廢鄉官判事，為其里閭親識，判斷不平，今令鄉正專理五百家，恐為害更甚。且今時吏部總選人物，天下不過數百縣，於六七百萬戶內銓簡數百縣令，猶不能稱其才，乃欲於一鄉之內選人能理五百家者，必恐難得。又即要荒小縣有不至五百家者，復不可令兩縣共管一鄉。"敕內外群官就東宮會議。自皇太子以下多從德林議。蘇威又言廢郡，德林語之云："修令時，公何不論廢郡為便？令出，其可改乎？"然高熲同威之議，遂置之。十年，虞慶則於關東諸道巡省使還，並奏云："五百家鄉正專理詞訟，不便於人。黨與愛憎，公行貨賄。"乃廢之。
　　唐令，諸戶以百戶為里，五里為鄉，四家為鄰，五鄰為保。每里設正一人若山谷阻險，地遠人稀之處，聽隨便量置，掌按比戶口，課植農桑，檢察非違，催驅賦役。在邑居者為坊，別置正一人，掌坊門管鑰，督察奸非，並免其課役。在田野者為村，別置村正一人，其村滿百家，增置一人，掌同坊正。其村居如滿十家者，隸入大村，不須別置村正。天下戶，量其資產升降，定為九等，三年一造戶籍，凡三本，一留縣，一送州，一送戶部，常留三比在州縣，五比送省儀鳳二年二月敕：自今以後，省黃籍及州縣籍也。諸里正，縣司選勳官六品以下、白丁清平強幹者充。其次為坊正。若當里無人，聽於比鄰里簡用。其村正，取白丁充。無人處，里正等並通取十八以上中男、殘疾等充。
　　開元十八年，敕："天下戶等第未平，升降須實。比來富商大賈多與官吏往還，遞相憑囑，求居下等。自後如有囑請，委御史彈奏。"
　　廣德二年，敕："天下戶口委刺史、縣令據見在實戶，量貧富等第科差，不得依舊籍帳。"
　　睿宗景雲二年，監察御史韓琬陳時政，上疏曰："往年兩京及天下州縣學生、佐史、里正、坊正，每一員闕，先擬者輒十人。頃年差人以充，猶致亡逸，即知政令風化漸以敝也。"
　　宣宗大中九年，詔以州縣差役不均，自今每縣據人貧富及役輕重作差科簿，送刺史檢署訖，煉於令廳，每有役事，委令據簿輪差。
　　周顯德五年，詔諸道州府，令團並鄉村。大率以百戶為一團，每團選三大戶為耆長。凡民家之有奸盜者，三大戶察之；民田之有耗登者，三大戶均之。仍每及三載即一如是。
　　宋太祖皇帝建隆三年，舊制：凡有課役，皆出於戶民，郡國輦運官物，率以僑居人充。至是，始令文武官、內諸司、臺、省、監、諸使，不得占州縣課役戶，及諸州不得役道路居民為遞夫。五月，詔令、佐檢察差役有不平者，許民自相糾舉。京百官補吏，須不礙役乃聽。
　　國初循舊制，衙前以主官物，里正、戶長、鄉書手以課督賦稅，耆長、弓手、壯丁以逐捕盜賊，承符、人力、手力、散從官以奔走驅使；在縣曹司至押、錄，在州曹司至孔目官，下至雜職、虞侯、揀、掐等人，各以鄉戶等第差充。
　　乾德五年，又禁諸州職官私占役戶供課。
　　太宗太平興國三年，京西轉運使程能上言："諸州戶供官役素無等第，望品定為九等，著於籍，以上四等量輕重給役，餘五等免之，後有貧富，隨所升降。望令本路施行，俟稍便宜，即頒於天下。"詔令轉運使躬裁定之。
　　七年，令兩京諸州、府部民，有乏種及耕具、人丁者，許眾共推擇一人，練土地之宜，明種樹之法者，縣補為農師，令相視田畝沃瘠及五種所宜，指言某處土地宜植某物，某家有種，某戶有丁男，某人有耕牛。即令鄉三老、里胥與農師周勸民分於曠土種蒔，俟歲熟共取其利。為農師者蠲稅外，免其他役。民家有嗜酒賭博者、怠於農務者，農師謹察之，白於州縣論其罪，以警遊惰焉。九年，以其煩擾，停之。
　　淳化五年，令天下諸縣以第一等戶為里正，第二等戶為戶長，勿得冒名以給役，訖今循其制。
　　宋朝凡眾役多以廂軍給之，罕調丁男。大中祥符五年，提點府界段惟幾發中牟縣夫修馬監倉，群牧制置使以廄卒代焉，因下詔禁之。
　　天禧元年，又詔治河勿調丁夫，以役充。
　　乾興元年十二月時仁宗已即位，未改元，臣僚上言："伏見勸課農桑，曲盡條目，然鄉閭之弊，無由得知。朝廷惠澤雖優，豪勢侵陵罔暇，遂使單貧小戶，力役靡供。乃歲豐登，稍能自給，或時水旱，流徙無蹤，戶籍雖有增添，農民日以減少。以臣愚見，且以三千戶之邑五等分算，中等已上可任差遣者約千戶，官員、形勢、衙前將吏不啻一二百戶，並免差遣，州縣鄉村諸色役人又不啻一二百戶，如此則二三年內已總遍差，才得歸農，即復應役，直至破盡家業，方得休閒。所以人戶懼見稍有田產，典賣與形勢之家，以避徭役，因為浮浪，或縱惰遊。更有諸般惡幸影占門戶，田土稍多，便作佃戶名目，若不禁止，則天下田疇半為形勢所占復。請自今見任食祿人同居骨肉，及衙前將吏各免戶役者，除見莊業外，不得更典賣田土，如違，許人告官，將所典賣沒官，自減農田之弊，均差遣之勞，免致私役不禁，因循失業。其罷俸、罷任、前資官元無田者，許置五頃為限。"詔三司定奪。三司言："准農田敕，應鄉村有莊田物力者，多苟免差徭，虛報逃移，與形勢戶同情啟幸，卻於名下作客戶隱庇差徭，全種自己田產。今與一月，自首放罪，限滿不首，許人告論，依法斷遣支賞。又准敕，應以田產虛立契，典賣於形勢、豪強戶下隱庇差役者，與限百日，經官首罪，改正戶名。限滿不首，被人告發者，命官、使臣除名，公人、百姓決配。今准臣僚奏，欲諸命官所置莊田，定以三十頃為限，衙前將吏合免戶役者，定以十五頃為限。所典買田只得於一州之內典買。如祖父遷葬，別無塋地者，數外許更置墳地五頃。若地有崖嶺，不通步量，刀耕火種之處，所定頃畝，委逐路轉運使別為條制，詣實申奏。又按農田敕，買置及析居歸業佃逃戶未併入本戶者，各共戶帖供輸，今並須割入一戶下，今後如有違犯者科罪，告人給賞。"並從之。
　　開寶平蜀後，令西川得替官部綱赴京，與減一選；無選可減，加一階。
　　止齋陳氏曰："熙寧罷衙前，應綱運皆募得替官管押，自令下，無應募者。"
　　仁宗景祐中，詔川陝、閩、廣、吳、越諸路衙前仍舊制，餘路募有版籍者為衙前，滿三期，罪不至徒，補三司軍將。
　　皇祐中，又禁役鄉戶為長名衙前，使募人為之。
　　役之重者，自里正、鄉戶為衙前，主典府庫或輦運官物，往往破產。景祐中，稍欲寬里正衙前之法，乃命募充。
　　知并州韓琦上疏曰："州縣生民之苦，無重於里正衙前，兵興以來，殘剝尤甚。至有孀母改嫁，親族分居，或棄田與人，以免上等，或非分求死，以就單丁，規圖百端，苟脫溝壑之患。每鄉被差疏密，與貲力高下不均。假有一縣甲、乙二鄉，甲鄉第一等戶十五戶，計貲為錢三百萬，乙鄉第一等戶五戶，計貲為錢五十萬，番休遞役，即甲鄉十五年一周，乙鄉五年一周。富者休息有餘，貧者敗亡相繼，豈朝廷為民父母之意乎？請罷里正衙前，命轉運司以州軍見役人數為額，令佐視五等簿通一縣計之，籍皆在第一等，選貲最高者一戶為鄉戶衙前，後差人仿此。即甲縣戶少而役蕃，聽差乙縣戶多而役簡者。簿書未盡實，聽換取他戶。里正主督租賦，請以戶長代之，二年一易。"下其議京畿、河北、河東、陝西、京東西轉運司度利害，皆以為便。而知制誥韓絳、蔡襄亦極論江南、福建里正衙前之弊，絳請行鄉戶五則之法，襄請以產錢多少定役重輕。至和中，遂命絳、襄與三司參定，繼遣尚書都官員外郎吳機復趨江東，殿中丞蔡稟趨江西，與長吏、轉運使議可否。因請行五則法，凡差鄉戶衙前，視貲產多寡置籍，分為五則，又第其役輕重放此。假有第一等重役十，當役十人，列第一等戶百；第二等重役五，當役五人，列第二等戶五十。以備一番役使。藏其籍通判治所，遇差人，長吏以下同按視之，轉運使、提點刑獄察其違慢。遂更著淮南、江南、兩浙、荊湖、福建之法，下三司頒焉。自是遂罷里正衙前，百姓稍休息矣。
　　按：乾興元年，臣僚上言影占徭役之害，自官豪勢要以至衙前將吏，皆避役之人。請立限田之法，命官三十頃，而衙前將吏亦得占十五頃，餘者以違制論。夫均一衙前也，將吏為之則可以占田給復，鄉戶為之則至於賣產破家。然則非衙前之能為人禍也，蓋官吏侵漁之毒，可施之於愚戇之鄉氓，而不可施之於諳練之將吏故也。韓、蔡諸公所言固為切當，然過欲驗鄉之闊狹、役之疏密而均之，且既曰罷里正衙前，而復選貲最高者為鄉戶衙前，則不過能免里正重復應役之苦，而衙前之弊如故也。此王荊公雇募之法所以不容不行之熙豐歟！
　　慶曆中，令京東西、河北、陝西、河東裁損役人，即給使不足，益以廂兵。
　　時范仲淹執政，以為天下縣多，故役蕃而民瘠，首廢河南府諸縣，欲以次及他州，當時以為非是，未幾悉復。
　　時州縣既廣，徭役益眾，知廣濟軍範諷上言："軍地方四十里，戶口不及一縣，而差役與諸郡等，願復為縣。"轉運司執不可，因詔裁損役人。自是數下詔書，議蠲冗役，以寬民力。又置寬恤民力司，遣使四出。自是州縣力役多所裁損，凡省二萬三千六百二十二人。
　　皇祐中，詔州縣里正、押司、錄事既代而令輸錢免役者，論如違制律。
　　時有王逵者，為荊湖轉運使，率民輸錢免役，得緡錢三十萬，進為羨餘，蒙獎詔。由是他路競為掊克，欲以市恩，民至破產不能償所負，朝廷知其弊，乃下此詔。
　　按：役錢之說始於此。以免役誘民而取其錢，及得錢，則以給他用，而役如故，其弊由來久矣。
　　治平四年六月時神宗已即位，未改元，詔州縣差役仍重，勞役不均，其令逐路轉運司遍牒轄下州軍，如官吏有知差役利害可以寬減者，實封條析以聞。
　　先是，三司使韓絳言："害農之弊，無甚差役之法重者，衙前多致破產，次則州役亦須重費。向聞京東有父子二丁將為衙前，其父告其子云'吾當求死，使汝曹免凍餒'，自經而死。又聞江南有嫁其祖母及與母析居以避役者。此大逆人理，所不忍聞。又有鬻田產於官戶，田歸不役之家，而役並增於本等戶。其餘戕賊農民，未易遽數。望令中外臣庶條具利害，委侍從、臺省官集議，考驗古制裁定，使役力無偏重之患，則農民知為生之利，有樂業之心。"役法之議始此。
　　英宗時，諫官司馬光言："置鄉戶衙前以來，民益睏乏，不敢營生，富者反不如貧，貧者不敢求富。臣嘗行於村落，見農民生具之微而問其故，皆言不敢為也，今欲多種一桑，多置一牛，蓄二年之糧，藏十匹之帛，鄰里已目為富室，指抉以為衙前矣，況敢益田疇，葺閭舍乎？臣聞其言，惄焉傷心，安有聖帝在上，四方無事，而立法使民不敢為久生之計乎？臣愚以為凡農民租稅之外，宜無所預，衙前當募人為之，以優重相補，不足，則以坊郭上戶為之。彼坊郭之民，部送綱運，典領倉庫，不費二三，而農民常廢八九。何則？儇利戇愚之性不同也。其餘輕役，則以農民為之。"
　　按：溫公此奏，言之於英宗之時，所謂募人充衙前，即熙寧之法也。然既曰募，則必有以酬之。此錢非出於官，當役者合輸之，則助役錢豈容於不徵？而當時諸賢論此事復齗齗不可，何也？蓋荊公新法大概主於理財，所以內而條例司，外而常平使者，所用皆苛刻小人，雖助役良法，亦不免以聚斂亟疾之意行之，故不能無弊，然遂指其法為不可行，則過矣。
　　同知諫院吳充言："鄉役之中，衙前為重。被差之日，官吏臨門籍記，杯杵匕箸皆計資產，定為分數，以應須求。至有家貲已竭而逋負未除，子孫既沒而鄰保猶逮。是以民間規避重役，土地不敢多耕，而避丁等；骨肉不敢義聚，而憚人丁。無以為生。乞早定鄉役利害，以時施行。"
　　帝因閱內藏庫奏，有衙前越千里輸金七錢，庫吏邀乞，逾年不得還者。帝重傷之，乃詔制置條例司講立役法。
　　熙寧二年，條例司言："考合眾論，悉以使民出錢雇役為便，即先王之法，致民財以祿庶人在官者之意也。願以條目付所遣官分行天下，博盡眾議。"奏可。於是條諭諸路曰："衙前既用重難分數，凡買撲酒稅、坊場，舊以酬衙前者，從官自賣，以其錢同役錢隨分數給之。其廂鎮場務之類，舊酬獎衙前，不可令民買占者，即用舊定分數為投名衙前酬獎。如部水陸運及領倉驛、場務、公使庫之類，舊煩擾且使陪備者，今當省，使無費。承符、散從等舊苦重役償欠者，今當改法除弊，使無困。凡有產業物力而舊無役者，今當出錢以助役。"皆其條目也。久之，司農寺言："今立役條，所寬優者，皆村鄉樸蠢不能自達之窮氓；所裁取者，乃仕宦兼併能致人言之豪右。若經制一定，則衙司縣吏又無以施誅求巧舞之奸，故新法之行尤所不便。築室道謀，難以成就，欲自司農申明所降條約，先自一兩州為始，候其成就，即令諸州軍放視施行，若其法實便百姓，當特獎之。"從之。於是提點府界公事趙子幾以其府界所行條目奏上之，帝下之司農寺，詔判寺鄧綰、曾布更議之。綰、布上言："畿內鄉戶，計產業若家資之貧富，上下分為五等。歲以夏秋隨等輸錢，鄉戶自四等、坊郭自六等以下勿輸。兩縣有產業者，上等各隨縣，中等並一縣輸。析居者隨所析而升降其等。若官戶、女戶、寺觀、未成丁，減半輸。皆用其錢募三等以上稅戶代役，隨役重輕制祿。開封縣戶二萬二千六百有奇，歲輸錢萬二千九百緡，以萬二百為祿，贏其二千七百，以備凶荒欠闕，他縣仿此。"然輸錢計等高下，而戶等著籍，昔緣巧避失實。乃詔責郡縣，坊郭三年，鄉村五年，農隙集眾，稽其物業，考其貧富，察其詐偽，為之升降，若故為高下者，以違制論。募法：三人相任，衙前仍供物產為抵；弓手試武藝，典吏試書計。以三年或二年乃更。為法既具，揭示一月，民無異辭，著為令。令下，募者執役，被差者得散去。開封一府罷衙前八百三十人，畿縣放鄉役數千，於是頒其法天下天下。天下土俗不同，役重輕不一，民貧富不等，從所便為法。凡當役人戶以等第出錢，名免役錢。其坊郭等第戶及成丁、單丁、女戶、寺觀、品官之家，舊無色役而出錢者，名助役錢。凡敷錢，先視州若縣應用雇直多少，而隨戶等均取，雇直既已足用，又率其數增取二分，以備水旱欠闕，雖增毋得過二分，謂之免役寬剩錢。
　　四年，上召二府對資政殿，馮京言："修差役，作保甲，人極勞敝。"上曰："詢訪鄰近百姓，亦皆以免役為喜。蓋雖令出錢，而復其身役，無追呼刑責之虞，人自情願故也。"文彥博言："祖宗法制具在，不須更張，以失人心。"上曰："更張法制，於士大夫誠多不說，然於百姓何所不便？"彥博曰："為與士大夫治天下，非與百姓治天下也。"
　　按：潞公此論失之。蓋介甫之行新法，其意勇於任怨而不為毀譽所動，然役法之行，坊郭、品官之家盡令輸錢，坊場、酒稅之入盡歸助役，故士夫豪右不能無怨，而實則農民之利，此神宗所以有"於百姓何所不便"之說。而潞公此語與東坡所謂"凋敝太甚，廚傳蕭然"雲者，皆介甫所指以為流俗干譽，不足恤者，是豈足以繩其偏而救其弊乎？
　　四月，從提舉常平陳知儉之請，罷許州衙前幹公使庫，以軍校主之，月給食錢三千。初，諸路衙前以公使多所倍費，有至破家者，至是始更以軍校，其後行於諸路，人皆便之。
　　御史中丞楊繪言："非不知助役之法乃陛下閔差役之不均，欲平一之，而有司率務多斂，致天下不曉，以為取贏而他用之也。如王庭老、張靚科配一路緡錢至七十萬，輸之多者一戶至三百千，民皆謂供一歲役之外，剩數幾半，咸謂庭老、靚必有升擢。此蓋因取數多，謗議興也。乞少賜裁損，以安民心。"
　　東明縣民數百詣開封府及臺省，訴超升等第出役錢事。楊繪又言："東明縣民所訴，乃因司農寺不因舊則，自據戶數創立助役錢等第，下縣令遵所立而著之籍，不問堪升與否也。凡立等第，必稽戶力高下而制其升降。州必憑縣，縣必憑戶長、里正，戶長、里正稽之鄉眾，乃可得實。今乃自司農寺預定品數，付縣立簿，豈得民心甘服哉？"帝命提點司究所從升降以聞，仍嚴升降之法。司農寺及府界提舉言，畿民有未知新立法意，以助役錢多，願仍舊充役者。詔如不願輸錢免役，縣案所當供役歲月，如期役之，與免輸錢。王安石為言外間扇搖役法者，謂輸錢多必有贏餘，若群訴必可免役，既聚眾僥倖，苟受其訴，與免輸錢，當仍役之。帝從其說。
　　監察御史劉摯陳十害，其要曰："上戶常少，中下戶掌多，故舊法上戶之役類皆數且重，下戶之役率常簡而輕，今不問上下戶，概視物力以差出錢，故上戶以為幸，而下戶苦之。優富苦貧，非法之善。況歲有豐凶，而役人有定數，助錢歲不可闕，則是賦稅有時減閣，而助錢更無蠲損也。役人必用鄉戶，為其有常產則自重，今既招雇，恐止得浮浪奸偽之人，則帑庾、場務、綱運，不唯不能典幹，竊恐不勝其盜用而冒法者眾。至於弓手、耆、壯、承符、散從、手力、胥史之類，恐遇寇則有縱逸，因事輒為騷擾也。司農新法，衙前不差鄉戶，其舊嘗願為長名者，聽仍其舊，卻用官自召賣酒稅、坊場并州縣坊郭人戶助役錢數，酬其重難，惟此一法有若可行。然坊郭十等戶，緩急科率，郡縣賴之，難更使之均助錢。乞詔有司，若坊場錢可足衙前雇直，則詳究條目，徐行而觀之。"
　　御史中丞楊繪言："助役之利一，而難行有五。請先言其利：假如民田有一家而百頃者，亦有戶才三頃者，其等乃俱在第一。以百頃而較三頃，則已三十倍矣，而受役月日均齊無異。況如官戶，則除耆長外，皆應無役，今例使均出雇錢，則百頃所輸必三十倍於三頃者，而又永無決射之訟，此其利也。然難行之說亦有五：民惟種田，而責其輸錢，錢非田之所出，一也。近邊州軍應募者非土著，奸細難防，二也。逐處田稅，多少不同，三也。耆長僱人，則盜賊難止，四也。專典僱人，則失陷官物，五也。乞先議防此五害，然後著為定製，仍先戒農寺無欲速就以祈恩賞，提舉司無得多取於民以自為功，如此則誰復妄議？"
　　同判司農寺曾布摭繪、摯所言而條奏辯詰之，其略曰："畿內上等戶盡罷昔日衙前之役，故今所輸錢比舊受役時，其費十減四五；中等人戶舊充弓手、手力、承符、戶長之類，今使上等及坊郭、寺觀、單丁、官戶皆出錢以助之，故其費十減六七；下等人戶盡除前日冗役，而專充壯丁，且不輸一錢，故其費十減八九。大抵上戶所減之費少，下戶所減之費多。言者謂優上戶而虐下戶，得聚斂之謗，臣所未諭也。提舉司以諸縣等第不實，故首立品量升降之法，開封府、司農寺方奏議時，蓋不知已嘗增減舊數。然舊敕每三年一造簿書，等第常有升降，則今品量增減亦未為非。又況方曉諭民戶，苟有未便，皆與釐正，則凡所增減，實未嘗行。言者則以為品量立等者，蓋欲多斂雇錢，升補上等以足配錢之數；至於祥符等縣，以上等人戶數多減充下等，乃獨掩而不言，此臣所未諭也。凡州縣之役，無不可募人之理。今投名衙前半天下，未嘗不典主倉庫、場務、綱運，而承符、手力之類，舊法皆許僱人，行之久矣，惟耆長、壯丁，以今所措置最為輕役，故但輪差鄉戶，不復募人。言者則以為專典僱人，則失陷官物；耆長僱人，則盜賊難止。又以為近邊奸細之人應募，則焚燒倉廩，或守把城門，則恐潛通外境，此臣所未諭也。免役或輸見錢，或納斛斗，皆從民便，為法至此，亦已周矣。言者則謂直使輸錢，則絲帛粟麥必賤，若用他物準直為錢，則又退揀乞索，且為民害。如此則當如何而可？此臣所未諭也。昔之徭役皆百姓所為，雖凶荒饑饉，未嘗罷役，今役錢必欲稍有餘羨，廼所以為凶年蠲減之備，其餘又專以興田利、增吏祿。言者則以為助錢非如稅賦有倚閣減放之期，臣不知昔之衙前、弓手、承符、手力之類，亦嘗倚閣減放否？此臣所未諭也。兩浙一路，戶一百四十餘萬，所輸緡錢七十萬耳，而畿內戶十六萬，率緡錢亦十六萬。是兩浙所輸財半畿內，然畿內用以募役，所餘亦自無幾。言者則以為吏緣法意，廣收大計，如兩浙欲以羨錢徼幸，司農欲以出剩為功，此臣所未諭也。"於是詔繪知鄭州，摯落館閣校勘、監察御史裏行，監衡州鹽倉。遣察訪使遍行諸路，促成役書。
　　司農言："始議出錢助民執役，今悉召募，請改助役為免役。"制可，若不願就募而強之者論如律。
　　詔監司各定所部助役錢數，利路轉運使李瑜欲定四十萬，判官鮮於侁曰："利路民貧，二十萬足矣。"議既不合，各為奏上。帝是侁議，侍御史鄧綰言："利路役歲須緡錢九萬餘，而李瑜率取至三十三萬有奇。"乃詔責瑜而擢侁為副使，以示諸路。
　　頒募役法於天下。內外胥吏素不賦祿，惟以受賕為生，至是，用免役錢祿之，有祿而贓者，用倉法重其坐。初時，京師賦吏祿，歲僅四千緡。至八年，計緡錢三十八萬有奇，京師吏舊有祿及外路吏祿尚在數外。又詔："凡縣皆以免役剩錢，用常平法給散收息，添支吏人餐錢，仍立為法。"
　　五年，權江西提刑、提舉金君卿首遵詔書募受代官部錢帛綱趨京，不差鄉戶衙前，而費十減五六。賜詔獎諭，仍落權為真。
　　先時，召募人押錢帛綱入京，每一萬貫匹支陪綱錢五百貫足，詢問曾押綱鄉戶衙前之家，皆不願行，乃選得替官員、使臣人員管押，相度每綢絹萬匹正支錢一百緡足，錢萬貫支錢七十緡足，並不差鄉戶衙前，故有此詔。
　　王安石白上曰："此事諸路皆可行，但令監司加意許令指占好舟，差壯力兵士及時遣，則替罷官人人爭應募矣。"
　　七年，詔："役錢每千別納頭子五錢，凡修官舍、作什器、夫力輦載之類，皆許取以供費，若尚不給用，許以情輕贖銅錢足之。"
　　先是，凡公家之費有敷於民間者，謂之"圓融"。多寡之數，或出臨時，汙吏乘之以為奸，習弊滋久。至是，詔輒圓融者，以違制論，不以去官赦原。
　　詔："聞鎮、定州民有拆賣屋木以納免役錢者，令安撫、轉運、提舉司體量，具實以聞。"
　　王安石白上，言："百姓賣屋納役錢，臣不能保其無此。然論事有權，須考問從前差役賣屋陪填，與今賣屋納役孰多孰少，即於役法利害灼然可見。"
　　詔："崇奉聖祖及祖宗陵寢神御寺院、宮觀，免納役錢。諸旌表門閭有敕書，及前代帝王子孫於法有蔭者，所出役錢依官戶法，賜號處士非因技授者准此。"　五月，詔："諸路公人如弓箭手法，給田募人為之。凡逃、絕、監牧之田籍於轉運司者，不許射買請佃，以其田給應募者，而覈其所直，准一年雇役為錢幾何，而歸其直於轉運司。"衢州西安縣用緡錢十二萬買田，始足募一縣之役。司農寺請行之諸路，詔自今用寬剩錢買募役田，須先參會餘錢可以枝梧災傷，方許給買，若田價翔貴之地則止之。八月，詔罷給田募役法，已就募人如舊，闕者勿補。七月，參知政事呂惠卿獻議曰："免役出錢或未均，出於簿法之不善。按戶令手實者，令人戶具其丁口、田宅之實也。嘉祐敕造簿，委令佐責戶長、三大戶錄人戶丁口、稅產物力為五等，且田野居民，耆、戶長豈能盡知其貧富之詳？既不令自供手實，則無隱匿之責，安肯自陳？又無賞典，孰肯糾抉？以此舊簿不可信用。謂宜仿手實之意，使人戶自占家業，如有刊匿，即用隱寄產業賞告之法，庶得其實。"於是遂行手實法。其法：官為定立田產中價，使民各以田畝多少高下隨價自占，仍並屋宅分有無蕃息以立之等，凡居錢五當蕃息之錢一，非用器、田榖而輒隱落者許告，有實，三分以一充賞。將造簿，預具式示民，令依式為狀，縣受而籍之。以其價列定高下，分為五等。既該見一縣之民物產物錢數，乃參會通縣役錢本額而定所當輸，明書其數，眾示兩月，使悉知之。從之。
　　察訪京南常平事蒲宗孟言："近制，民以手實上其家之物產而官為注籍，以正百年無用不明之版圖，而均齊其力役，此天下之良法也。然縣災傷五分以上，則留竣豐歲。以臣觀之，使民自供手實，無所擾也，何待於豐穰哉？願詔有司不以豐凶弛張其法。"從之。
　　十月，詔："聞東南推行手實簿法，公私煩擾，其權罷，委司農寺再詳定以聞。"
　　初，呂惠卿創行手實法，言者多論其長告訐，增煩擾，不便。至是，惠卿罷政，御史中丞鄧綰言："役法初行，且用丁產戶籍，故諸路患其不均，各已改造。其均錢之法，田頃可用者視田頃，稅數可用者視稅數，已得家業貫陌者視家業貫陌。或隨所下種石，或附所收租課，法雖不同，大約已定，而民樂輸矣，安用剔抉披索，互相糾告，使不安其生邪？凡民所以養生之具，日用而家有之。今欲盡數供析出錢，則本用供家，不專於租賃營利，欲指為供家之物，則有時餘羨，不免須貿易與人，則家家有告訐之憂，人人有隱落之罪，無所措手足矣。夫行商坐賈，通貨殖財，四民之一也。其有無交易，不過服食、器用、粟米、財畜、絲麻、布帛之類，或春有之而夏已析閱，或秋居之而冬已散亡，則公家簿書如何拘轄，隱落之罪安得而不犯？徒使傊訟者趨賞報怨而公相告訐，畏怯者守死忍餓而不敢為生，其為未善可知矣。"故降是詔。
　　司農寺乞廢戶長、坊正，令州縣坊郭擇相鄰戶三、二十家排比成甲，迭為甲頭，督輸稅賦苗役，一稅一替。若催科外別令追呼者，以違制論。從之。明年，詔問罷耆戶長、壯丁之法何人建議，及以此議奏呈，帝曰："已令出錢免役，又排甲使為保丁，責之催科，失信於民。又保正本令習兵，何可更供二役？"安石曰："保丁、戶長皆百姓為之，今罷差戶長，使為保丁，數年或十年方催一稅，其任役不過二十餘家，於人情無所苦。《周官》什伍其民，有軍旅，有田役，若謂保丁止供教閱，不知餘事屬何人也？"其後，諸路皆言甲頭催稅未便，遂詔耆戶長、壯丁仍舊募充，其保正、甲頭、承帖法並罷。詔："官戶輸役錢免其半，所免雖多，各無過二十千。兩縣以上有物產者通計之，兩州兩縣有物產者隨所輸錢，等第不及者並一多處。"以司農寺言戶減免錢數，承民戶兩處有物業者出錢不一故也。
　　九年，荊湖路察訪蒲宗孟言："兩路元敷役錢太重，以一歲較其入出而寬剩數多。"詔權減二年。十月，詔："自今寬剩役錢及買撲坊場錢，更不以給役人，歲具羨數上之司農，餘物凡籍之常平者，常留一半。"
　　侍御史周尹言："諸路募役錢，元指揮於數外留寬剩錢一分，聞諸州縣希提舉司風指，廣敷民錢，至減省役額，克損雇直，而民間輸數一切如舊。寬剩數已倍多而募直太輕，倉法又重，役人多不願就募。天下皆謂朝廷設法聚斂，不無疑怨。乞遵免役本法，募耆長、戶長及役人，不可過減者悉復舊額，但約募錢足用，其寬剩止存留一分，以上不得更有敷取。"三司使沈括亦言："立法之意，本欲與民均財惜力，役重者不可不助，無役者不可不使之助金。重役不過衙前、耆戶長、散從官之類，衙前即坊場、河渡錢自可足用，其餘取於坊郭、官戶、女戶、單丁、寺觀之類，足以賦祿。出錢之戶不多，則州縣易於督斂，重輕相補，民力自均，詔司農寺相度以聞。
　　知彭州呂陶奏："朝廷欲寬力役，立法召募，初無過斂民財之意，有司奉行過當，增添科出，謂之寬剩。自熙寧六年施行役法，至今四年，臣本州四縣，已有寬剩錢四萬八千七百餘貫，今歲又須科納一萬餘貫。以成都一路計之，無慮五六十萬，推之天下，見今納有六七百萬貫文寬剩在官。歲歲如此，泉幣絕乏，貨法不通，商旅、農夫最受其弊。臣恐朝廷不知免役錢外有此寬剩數目，乞令諸路提舉倉司契勘見在寬剩錢數，約度支得幾歲不至缺乏，沛發德音，特與免數年，或乞逐年限定數目，不得過役錢十分之一，所貴民不重困。"不報。
　　是歲，諸路上司農寺歲收免役錢一千四十一萬四千五百五十三貫、石、匹、兩：金銀錢斛匹帛一千四十一萬四千三百五十二貫、石、匹、兩，絲綿二百一兩；支金銀錢斛六百四十八萬七千六百八十八兩、貫、石、匹；應在銀錢斛匹帛二百六十九萬二千二十貫、匹、石、兩，見在八十七萬九千二百六十七貫、石、匹、兩。
　　役錢之初立額，兩浙之東多以田稅錢數為則，浙西多用物力。至是，詔令通物力、稅錢互細為數，從便輸納。
　　初，許兩浙坊郭戶家產不及二百千、鄉村戶不及五十千，毋輸役錢，已而鄉戶不及五十千者亦不免輸。
　　元豐七年，天下免役緡錢歲計一千八百七十二萬九千三百，場務錢五百五萬九千，榖帛石匹九十七萬六千六百五十七，役錢較熙寧所入多三之一。
　　帝之力主免役也，知民間通苦差役，而衙役之任重行遠者尤甚，特創免法。雖均敷雇直不能不取之民，然民得一意田畝，實解前日困敝。故群議雜起，意不為變。顧其間采王安石策，不正用雇直為額，而展敷二分以備吏祿、水旱之用。群臣每以為言，屢加疑詰，而安石持之益堅。此其為法既不究終防弊，又有聚斂小人乘此增取，帝雖數詔禁戒，而不能盡止。至是，雇役不加多，而歲入比前增廣，則安石不能將順德意，其流弊已見矣。
　　八年哲宗已即位八月，戶部言："役錢所留寬剩，內有及三四分已上去處，合行裁減，令所留寬剩不得過二分，餘並減，其元不及二分處依舊。"從之。又詔體量人戶役錢輕重，先從下等減放。又詔："舊以保正代耆長催稅、甲頭代戶長、承帖人代壯丁並罷，如元充保正、戶長、保丁，願不妨本保應募者聽。"
　　知吉州安福縣上官公穎奏："臣竊怪耆、壯、戶長法之始行也，皆出於雇；及其既久也，耆、壯之役則歸於保甲之正、長，戶長之役則歸於催稅甲頭。往日所募之錢，系承帖司及刑法司人吏許用，而其餘一切封樁，若以為耆、壯、戶長誠可以廢罷，即所用之錢自當百姓均減元額，今則錢不為之減，又使保正、長為耆壯之事，催稅甲頭任戶長之責，是何異使民出錢而免役，而又使之執役也？"
　　按：以保正代耆長等役，熙寧間已嘗行之，繼而以人言不便罷之矣。今觀此，則是罷而復行也。蓋熙寧之徵免役錢也，非專為供鄉戶募人充役之用而已，官府之需用、吏胥之廩給，皆出於此。及其久也，則官吏可以破用，而役人未嘗支給，是假免役之名以取之，而復他作名色以役之也。為法之弊，一至此哉！
　　侍御史劉摯言："州縣上戶常少，中下戶常多。自助役法行以來，簿籍不改，務欲敷配錢數，故所在臨時肆意升補下戶入中，中戶入上。今天下往往中上戶多而下戶少，富縣大鄉上戶所納役錢，歲有至數百緡或千緡者，每歲輸納無已，至貧竭而後有裁減之期。舊來鄉縣差役迴圈相代，上等大役至速亦十餘年而一及之，若下役則動須三二年乃復一差，雖有勞費，比今日歲被重斂之害，孰為多少也？"
