●卷三十六　選舉考九

　　○舉官
　　《虞書》："帝！光天之下，至於海隅蒼生，萬邦黎獻，共惟帝臣。惟帝時舉，敷納以言，明試以功，車服以庸。"
　　皋陶曰："都！亦行有九德，亦言其人有德，乃言曰，載采采載，行。采，事也。稱其人之有德，必舉事以為驗。"禹曰："何？"皋陶曰："寬而栗寬弘莊栗，柔而立，願而恭，亂而敬亂，治也，擾而毅擾，順也。毅，果也，直而溫，簡而廉性簡易而有廉隅，剛而塞剛斷而實塞，強而義，彰厥有常，吉哉明九德之常，以擇人而官之！日宣三德，夙夜浚明，有家九德中有其三。宣，布；夙，早；浚，思也。卿大夫稱家。言能日日布行三德，早夜思之，須明行之，可以為卿大夫；日嚴祇敬六德亮采，有邦嚴敬其身，行六德，可為諸侯。翕受敷施，九德鹹事，俊乂在官，百僚師師，百工惟時。撫於五辰，庶績其凝。"
　　《周官》："舉能其官，惟爾之能；稱匪其人，惟爾不任。"
　　按：古人之取士，蓋將以官之，然則舉士之與舉官，非二途也。三代之時，法制雖簡，而考核本明；毀譽既公，而賢愚自判。往往當時士之被舉，未有不入官者也。降及後世，巧偽日甚，而法令亦滋多，遂以科目為舉士之途，銓選為舉官之途，二者各自為防閑檢校之法。至唐，則以試士屬之禮部，試吏屬之吏部，於是科目之法、銓選之法，日新月異，不相為謀，蓋有舉於禮部而不得官者，不舉於禮部而得官者，則士所以進身之塗轍，亦複不一，不可比而同之也，於是立舉士、舉官兩門以統之。然三代、兩漢之時，二者本是一事，故摭其事實，原其法意之詳於士者入《舉士門》，詳於官者入《舉官門》。然大概未嘗各自立法，於後世之為也，故所紀多互見，必參考然後得之。
　　秦自孝公納商鞅策，富國強兵為務，仕進之塗唯闢田與勝敵而已。至始皇遂平天下。
　　漢高祖十一年，詔曰："賢士大夫既與我定有天下，而不與吾共安利之，可乎？有肯從吾遊者，吾能尊榮之。佈告天下：其有意稱明德者，御史、中執法、郡守必身勸勉，遣詣丞相府，署行、義及年。有而不言，覺，免。"詳見《舉士門》
　　景帝詔曰："有市籍，貲多不得官，廉士寡慾易足。今貲算十以上乃得官，貲少則不得官，朕甚憐之。減至四算算得官。"詳及注見《貲選門》
　　漢制，凡郡國之官，非傅相，其他既自署置，又調僚屬及部人之賢者，舉為秀才、廉吏，而貢於王庭，多拜為郎，居三署，無常員，或至千人，屬光祿勳。故卿校、牧守居閑待詔，或郡國貢送、公車徵起，悉在焉。光祿勳複於三署中銓第郎吏，歲舉秀才、廉吏，出為他官，以補闕員。
　　武帝元封五年，以名臣文武欲盡，詔曰："蓋有非常之功，必待非常之人。故馬或奔踶而致千里，士或有負俗之累而立功名負俗，謂被世譏論也。夫泛駕之馬、跅弛之士，亦在禦之而已。其令州郡察吏民有茂材異等，可為將相及使絕國者。"
　　先公曰："汲黯常諫帝曰：'陛下求賢甚勞，未盡其用，輒已殺之。以有限之士，供無已之誅，臣恐天下賢材將盡，陛下誰與共為治乎'？帝笑曰：'有材不肯盡用，與無材同，不殺何施？'蓋至是名臣文武欲盡，則黯之說十餘年而遂驗矣。帝徒知殺之之易，而不知招之之難也，無怪乎詔下而無有應舉者。雖然，帝於是春秋高而血氣亦浸定矣。"
　　元帝永光元年，詔丞相、御史舉質樸、淳厚、謙遜、有行者，光祿歲以此科第郎、從官。
　　師古曰："始令丞相、御史舉此四科人以擢用之，而見在郎及從官，又令光祿每歲依此科考校，定其第高下，用知其人賢否也。"
　　按：西都舉人之法，如孝廉及賢良方正，有未仕而舉者，有既仕而舉者。至是，複詔舉此四科。蓋未仕者則以此開選舉之門，而既仕者就以此定考課之法也。
　　成帝陽朔二年，奉使者不稱，詔丞相、御史與中二千石、二千石，雜舉可充博士位者，使卓然可觀。
　　元延元年，詔以日食、星隕，令北邊二十二郡舉勇猛知兵法者各一人。
　　哀帝建平元年，詔大司馬、列侯、將軍、中二千石、州牧、守、相，舉孝弟淳厚能直言通政事，延於側陋可親民者各一人。
　　東漢之制，選舉於郡國屬功曹，於公府屬東西曹，於天臺屬吏曹尚書，亦曰"選部"。
　　光武建武十二年，詔三公舉茂材各一人、廉吏各一人，左右將軍歲察廉吏各二人，光祿歲舉郎茂材四行各一人、察廉吏三人，中二千石歲察廉吏一人，監御史、司隸、州牧歲舉茂材各一人。改前漢常侍曹尚書為吏部尚書，其所進用，加以歲月先後之次。又詔三公以四科辟召。見《辟舉門》
　　舊制，光祿舉三署郎，以高功久次、才德尤異者為茂材四行四行，淳厚、質樸、謙遜、節儉也。
　　明帝永平九年，令司隸校尉、部刺史歲上墨綬長吏視事三歲以上，理狀尤異者各一人，與計偕上。
　　章帝時，詔複用前漢丞相故事，以四科辟士。凡所舉士，先試之以職，乃得充選；其德行尤異不宜試職者，疏於他狀；舉非人兼不舉者，罪。
　　武帝因董仲舒之言立制，故事在丞相府，今複用之。第一科補西曹南閣祭酒，二科補議曹，三科補四辭八奏，四科補賊決。
　　和帝永元五年，詔曰："選舉良材，為政之本；科別行能，必由鄉曲。而郡縣舉吏，不加簡擇，故先帝明敕在所，令試之以職，乃得充選，又德行尤異，不須經職者，別著狀上。而宣佈以來，出入九年，二千石曾不承奉，恣心從好，司隸、刺史訖無糾察。今新蒙赦令，且複申敕，後有犯者，顯明其罰。在位不以選舉為憂，督察不以發覺為務，非獨州郡。是以庶官非人，下民被傷，由法不行故也。"
　　安帝永初二年，詔王主官屬墨綬下至郎、謁者，其經明任博士，居鄉里有廉清孝順之稱，國相歲移名，與計偕上尚書，公府通調，令得外補。
　　永初五年，詔三公、特進、九卿、校尉，舉列將子孫明曉戰陣任將帥者。
　　安帝時，三府任輕，陳忠上疏曰："今之三公，雖當其名，而無其實，選舉誅賞，一由尚書。尚書見任，重於三公。"
　　延光二年，詔選三署郎及吏人能通《古文尚書》、《毛詩》、《榖梁春秋》各一人。
　　順帝陽嘉元年，詔曰："間者以來，吏政不勤，於災咎屢臻，盜賊多有。退省所由，皆以選舉不實，官非其人。令刺史、二千石之選歸任三司三公也。其簡敘先後，情覈高下，歲月之次，文武之宜，務存厥中。"
　　二年，郎僟上疏曰："今選舉牧守，委任三府。長吏不良，既咎州郡，州郡有失，豈複不歸貢舉者？"書奏，帝複使對尚書，僟對曰："今選舉皆歸三司，非有周、召之才，而當則哲之重，每有選用，輒參之掾屬，公府門巷，賓客填集，送去迎來，財貨無已。其當遷者，競相薦謁，各遣子弟，充塞道路，開長奸門，興致浮偽，非所謂率由舊章。尚書職在幾衡，宮禁嚴密，私曲之意，差不得通，偏黨之恩，或無所用。選舉之任，不如還在機密。"
　　按：自光武不任三公，事歸臺閣，故選舉之任亦在尚書。今陳忠之說如彼，而郎覬之說複如此，要之，三公與尚書均是人也，得其人則皆能舉賢，失其人則皆不免徇私。苟欲徇私，則何所不至？而謂其"職在機衡，宮禁嚴密，私意不得通"，疏矣。
　　永和三年，令大將軍、三公舉故刺史、二千石及見令、長、郎、謁者、四府掾屬剛毅武猛謀謨任將帥者各二人，特進、卿、校尉各一人。
　　左雄舉故冀州刺史馮直任將帥，直嘗坐贓受罪，周舉以此劾奏雄。雄曰："詔書使我選武猛，不使我選清高。"舉曰："詔書使郡選武猛，不使郡選貪污也。"
　　桓帝時，綱紀隳紊，凡所選用，莫非情故。時議以州郡相阿，人情比周，乃制婚姻之家及兩州之人，不得相臨，遂有三互法三互，謂婚姻之家及兩州不得交互為官。是時，史弼遷山陽太守，其妻鉅野薛氏女，以三互自上，轉拜平原相。禁網益密，選用艱難，幽、冀二州久缺，而公府限以三互，經時不補。議郎蔡邕上言曰："幽、冀舊壤，缺職經時，而三府選舉，逾月不定，而坐設三互，自坐留閡。昔韓安國起自徒中，朱買臣出於幽賤，並以才宜，還守本邦，豈複顧循三互，限以未制？願蠲除近禁，無拘三互，以差厥中。"書奏，不省。
　　靈帝時，呂強上言："舊典選舉委任三府，三府有選，參議掾屬，咨其行狀，度其器能，受試任用，責以成功。若無可察，然後付之尚書舉劾，請下廷尉，覆按虛實，行其誅罰。今但任尚書，或複敕用。如是，三公得免選舉之負，尚書亦複不坐，責賞無歸，豈肯空自勞苦乎？"
　　黃琬為五官中郎將，陳蕃為光祿勳，深相敬待，數與議事。舊制，光祿舉三署郎，以高功久次、才德尤異者為茂才四行。時權富子弟多以人事得舉，而貧約守志者以窮退見遺。京師為之謠曰："欲得不能，光祿茂材。"於是琬、蕃同心，顯用名士，平原劉醇、河東朱山、蜀郡殷參等並以才行蒙舉。蕃、琬遂為權富郎所見中傷，坐免官禁錮。
　　曹公初建魏府，以毛玠、崔玠為東曹掾吏，銓衡人物，選用先尚勤儉，於是天下士人皆砥礪名節，務從約損。和洽言於公曰："天下大器，在位與人，不可以一節儉也。儉素過中，自以處身則可，以此格物，所失或多。今朝廷之儀，吏有著新衣好車者，不謂之廉潔。至令士大夫故汙辱其衣，藏其輿服，朝府大吏或自挈壺飧，以入官寺。夫立教觀俗，貴處中庸，為可繼也。今崇一概難堪之行，以檢殊途，勉而為之，必有疲瘁。古之大教，務在通人情而已，凡激詭之行，則容偽矣。"
　　魏文帝立九品官人之法，州郡皆置中正。見《舉士門》
　　漢昭烈既崩，諸葛孔明秉政，懲惡舉善，量能授任，不計資敘。時犍為郡守李嚴以楊洪為功曹，嚴未去郡，而洪以才能已為蜀郡守。洪門下書佐何祇有才策，洪未去郡，而祇已為廣漢郡守。
　　孫氏有江東，選曹尚書主選舉。吳郡暨豔性峭刻，好清議，為尚書，以郎署混淆，多非其人，豔欲激濁揚清，別其善否，乃覈選三署，皆貶高就下，降損數等，其居位貪婪，志節卑污者，皆以為軍吏，置之營府。於是怨聲囂然，競言豔用私情，虧公法，豔坐自殺。
　　明帝太和之後，俗用浮靡，遞相標目，而夏侯、諸葛、何、鄧之儔，有"四聰"、"八達"之稱，帝深所嫉惡。於是士大夫之有名聲者，或禁錮廢黜以懲之。帝曰："選舉莫取有名，名如畫地作餅，不可啖也。"吏部尚書盧毓曰："名不足以致異人，而可以得常士；常士畏教慕善，然後有名。"
　　其後士人多務進趨，廉遜道缺，劉寔著《崇讓論》以矯之，其略曰："古聖王之化天下，所以貴讓者，欲以出賢才，息爭競也。夫人情莫不欲已之賢也，故勸令讓賢以自明賢也，豈假讓不賢哉！故讓道興，賢能之人不賢而自至出矣，至公之舉自立矣，百官之副亦豫具矣。一官缺，擇眾官所讓最多者而用之，審才之道也。在朝之土相讓於上，下皆化之，推賢讓能之風從此生矣。為一國所讓，則一國士也；天下所共推，則天下士也。推讓之風行，則賢不肖灼然殊矣。故非時獨乏賢也，時不貴讓，一人有先眾之譽，毀必隨之，名不得成，使之然也，雖令稷、契複存，亦不復全其名矣。能否混雜，優劣不分，士無素定之價，官職有缺，主選之吏不知所用，但按官次而舉之。同才之人先用者，非勢家之子，則必為有勢者之所念也。非能獨賢，因其先用之資而複遷之無已，不勝其任之病發矣。夫一時在官之人，雖雜有凡猥之材，其中賢明者亦多矣，豈可謂皆不知讓賢為貴耶？直以時皆不讓，習以成俗，故遂不為耳。人臣初除，皆通表上聞，名之謝章，所由來尚矣。原謝章之本意，欲進賢能以謝國恩也。昔舜以禹為司空，禹拜稽首，讓於稷、契及咎繇，益讓熊羆，伯夷讓夔、龍。唐、虞之時，眾官初除，莫不皆讓也。謝章之義，蓋取於此。季代不能讓賢，虛謝見用之恩而已。相承不變，習俗之失也。夫敘用之官得通章表者，其讓賢推能乃通，其不能有所讓，徒費簡紙者，皆絕不通。人臣初除，各思推賢能而讓之矣，讓文付主者掌之。三司有缺，擇三司所讓最多者而用之，此為一公缺，三公已豫選之矣。且主選之吏，不必任公而選三公，不如令三公自共選一公為詳也。推之四征、尚書、郡守皆然。夫眾官百郡之讓，與主者共相比，不可同歲而論也。賢愚皆讓，百姓耳目盡為國耳目。夫人情爭則欲毀已所不如，讓則競推於勝已。故世爭則毀譽交錯，優劣不分，難得而詳也；時讓則賢智顯出，能否之美，歷歷相次，不可得而亂也。當此時也，能退身修己者，讓之者多矣，雖欲守貧賤，不可得也；馳騖進取而欲人見讓，猶卻行而求前也。夫如此，愚智皆知進身求通，非修之於已則無由矣，浮聲虛論，不禁而自止矣。"
　　齊王嘉平初，夏侯元請使官長各考其屬能否，而中正則惟考行跡。詳見《舉士門》
　　晉武帝泰始七年，詔公卿以下舉將帥各一人。
　　太康九年，令內外群官舉清能，拔寒素。又令舉守令之才。
　　晉依魏氏九品之制，內官吏部尚書、司徒、左長史，外官州有大中正，郡國有小中正，皆掌選舉。凡吏部選用，必下中正徵其人居及祖父官名。
　　山濤為吏部尚書，再居選職，共十有餘年。每一官缺，輒啟擬數人，詔旨有所向，然後顯奏，隨帝意所欲為先。故帝之所用，或非舉首，眾情不察，以濤輕重任意。或譖之於帝，故帝手詔戒濤曰："夫用人惟才，不遺疏遠單賤，天下便化之。"而濤行之自若，一年之後，眾情乃浸。濤所奏甄拔人物，各為題目，時稱"山公啟事"。
　　侍中彭權遷，當選代。按："雍州刺史郭奕高簡有雅量，在朝廷足以肅正左右；衛將軍王濟才高美茂，後來之冠，此二人誠顧問之秀。聖意倘惜濟主兵者，驍騎將軍荀愷智器明敏，其典宿衛，終不減濟。博士祭酒庾純強正有學義，亦堪此選。國學初建，王、荀已亡，純能其事，宜當小留，粗立其制，不審宜爾有當聖旨者否？又尚書令缺，宜得其人。征南大將軍祜體義立政，可以肅整朝廷。"又雲："有疾苦者，大將軍雖不整，正須筋力，戎馬間猶宜得健者。征北大將軍瓘貞正靜一，中書監荀勖達練事物。三者皆人彥，不審有可參舉者不？"
　　王戎遷尚書左僕射，領吏部，始為甲午制。凡選舉皆先治百姓，然後授用。司隸傅鹹奏戎，曰："《書》稱'三載考績，三考黜陟幽明'，今內外群官，居職未期而戎奏還，既未定其優劣，且送故迎新，相望道路，巧詐由生，傷農害政。戎不仰依堯舜典謨，而驅動浮華，虧敗風俗，宜免戎官。"戎與賈、郭通親，竟得不坐。戎與時卷舒，自經典選，未嘗進寒素，退虛名，但與時浮沉，戶調門選而已。
　　王戎有人倫鑒識，嘗目山濤如璞玉渾金，人皆欽其寶，莫能名其器；王衍神姿高徹，於瑤林瓊樹，自然是風塵表物。謂裴頠拙於用長，荀勖工於用短，陳道寧〈糹畏〉〈糹畏〉初六反如束長竿。族弟敦有高名，戎惡之。敦每候戎戎，輒託疾不之見，敦後果為逆亂。其鑒賞先見如此。
　　按：西晉時，以吏部尚書執用人之柄，山濤、王戎相繼居是職，二人雖賢否不同，而皆有知人之鑒。《巨源啟事》中所處分者，內則要地，外則方面；戎所評議者，亦一時名勝，非後進小吏也。蓋當時尚書權任之重如此。後來居是職者，既未嘗有二公之鑒識，且其所權衡，不過麼麼微官，所謂"唯取年勞，不簡賢否，使義均行雁，次若貫魚，勘簿呼名，一吏足矣，數人而用，何謂銓衡"者是也。近世葉水心言："今之大臣，以堂除與人者，乃昔日銓選常行之事。大臣不知其職任有大於此者，而止以堂除為宰相之大權，則毋怪銓選為奉行文書之地也。使今日銓選得稍稍自用，若堂除之選盡歸銓部，然後大臣知職任，而銓選亦能少助朝廷用人，尚書、侍郎不虛設矣。"此語足以箴後來之失。然後來之大臣，苟非作奸擅權、固位植黨者，其於用人亦不過謹守資格，以為寡過之地，毋以異於吏部之銓衡。如蕭何之以大將舉韓信，狄仁傑之以宰相舉張柬之，其事亦寥寥矣。
　　九品之法漸敝，中正任久，愛憎由已，遂計官資以定品格，天下惟以居位為貴。尚書僕射劉毅上言："九品始因魏初喪亂，是軍中權時之制，非經久之典也。宜用土斷，復古鄉舉裏選之法。"因言九品有八損，而官才有三難：人物難知，一也；愛憎難防，二也；情偽難明，三也。凡官不同事，人不同能。今九品不狀才能之所宜，而以九等為例，以品取人，或非才能之所長，以狀取人，則為本品之所限。若狀得其實，猶品狀相妨，況不實者乎！"詳見《舉士門》
　　按：既曰九品中正之官設之於州縣，是即鄉舉裏選之遺意。然未仕者，居鄉有履行之善惡，所謂品也；既仕者，居官有才能績效之優劣，所謂狀也。品則中正可得而定，狀則非中正可得而知。今欲為中正者，以其才能之狀，著於九品，則宜其難憑。要知既入仕之後，朝廷自合別有考課之法，而複以中正所定之品目第其升沉，拘矣。況中正所定者，又未必允當乎！
　　宋營陽王時，以蔡廓為吏部尚書，廓謂傅亮曰："選事若悉以見付，不論；不然，不能拜也。"亮以語錄尚書徐羨之，羨之曰："黃、散以下，悉以委蔡，吾徒不復措懷；自此以上，故宜互參同異。"廓曰："我不能為徐千水署紙尾。"遂不拜。千木，羨之小字。選案黃紙，錄尚書與吏部尚書連名，故雲"署紙尾"。宋黃門，第五品也。
　　文帝元嘉中，限年三十而仕，郡縣以六周而代，刺史或十餘年。及孝武即位，仕者不復拘老幼，守宰以三周為滿。時中軍錄事參軍周朗上疏曰："欲為教者，宜以二十五家選一長，百家置一帥。男子十三至十七，皆令學經；十七至二十，皆令習武。訓以書記圖緯、忠孝仁義之禮，廉讓恭勤之則；授以兵經戰略、軍部舟騎之容，挽強擊刺之法。習經者五年有成，而言之司徒；習武者三年善藝，亦升之司馬。若七年而經不明，五年而勇不達，即更求其言行，考其事業，必不足取者，雖公卿子弟，長歸農畝，終身不得為吏。"兼述農桑生植之本，及禮教刑政之端。帝省之不悅。左衛將軍謝莊以其時搜才路狹，又上表曰："九服之曠，九流之難，提鈞懸衡，委之選部。一人之鑒易限，而天下之才難原。以易限之鑒，照難原之才，使國無遺授，野無滯器，其可得乎？請普令大臣，各舉所知，以付尚書銓用。"不從。帝又不欲重權在下，乃分吏部，置兩尚書，以散其權。
　　裴子野曰："官人之難，尚矣。居家視其孝友，鄉黨察其誠信，出入觀其志義，憂難取其智謀，煩之以事，以求其理，臨之以利，以察其廉。《周禮》，始於學校，論之州裏，考諸六事，然後貢於王庭。其在漢家，州郡積其功能，五府舉為掾屬，三公參其得失，尚書奏之天子。一人之身，所閱者眾，故能官得其才，罕有敗事。魏晉易是，所失弘多。夫厚貌深衷，險如谿壑，擇言觀行，猶懼弗周，況今萬品千群，俄析乎一面，庶僚百位，專斷於一司，於是囂風遂行，不可抑止，幹進務得，兼加諂黷，無複廉恥之風、謹願之操，官邪國敗，不可紀綱。假使龍作納言，舜居南面，而治致平章，不可必也，況後之官人者哉！孝武雖分曹為兩，不能反之於周漢，朝三暮四，其庸愈乎。"
　　顏峻為吏部尚書，留心選舉，奏無不可。後謝莊代峻，意多不行。峻容貌嚴毅，莊風姿甚美，賓客喧訴，嘗歡笑答之。人言："顏峻嗔而予人官，謝莊笑而不與人官。"
　　按：自魏晉以來，州郡無上計之事，公府無辟召之舉。士之入仕者，始則中正別其賢否，次則吏部司其升沉而已。所以尚書之權最重，而其於人恩怨亦深。故賈充與任愷爭權，則啟令其典選，俾之易生間隙；蔡廓以主闇時艱，不欲居通塞之地。蓋非精於裁鑒者，不能稱其任，而恬於權勢者，多不樂居其位也。
　　齊因宋代限年之制，鄉舉裏選不覈才德，其所進取以官婚胄籍為先，遂令甲族以二十登仕，後門以三十試吏，故有增年矯貌以圖進者。詳見《舉士門》
　　左僕射王儉請解領選，謂褚淵曰："選曹之始，近自漢末。今若反古，使州郡貢計，三府辟士，與眾共之，猶賢一人之意。古者選眾，今則不然，奇才絕智所以見遺於草澤也。"淵曰："誠如卿言。但行之已久，卒難為改也。"
　　梁初，無中正制，年二十五方得入仕。天監中，制："九流常選，年未三十，不得一經者，不得為官。"詳見《舉士門》
　　陳依梁制，凡年未三十不得入仕，唯經學生策試得第、諸州迎主簿、西曹左奏及嘗為挽郎，得未壯而仕。諸郡唯正王為丹陽尹經迎得出身者亦然，庶姓尹則否。有高才、異行、殊勳，別降恩旨敘用，不在常例。凡選無定時，隨缺則補。官有清濁，以為升降，從濁得清，則勝於遷。若有遷授，但移轉一人為官，則諸官多須改動。其用官式，吏部先為白牒，列數十人名，尚書與參掌者共署奏，敕或可或否。其可者則下於選曹，量貴賤，別內外，隨才補用；以黃紙錄名，八座通署，奏可乃出，以付於典名；典名書其名帖鶴頭板，修容整儀，送所授之家。其別發詔除者，即宣付詔局，詔局草奏聞，敕可，黃紙寫出門下，門下答詔，請付外施行，又敕可，付選司行名。得官者不必待行名到，但聞詔出，明日即入謝後，詣尚書上省拜受。若拜王公則臨軒。凡拜官皆在午後。初，武帝承侯景喪亂之後，綱維頹壞，制度未立，百官無複考校殿最之法，但更年互遷，驟班進秩，法無可稱者。後徐陵、孔奐繼為吏部尚書，差有其序。
　　後魏州郡皆有中正，掌選舉。每以季月與吏部銓擇可否；其秀才對策第居中，上表敘之。
　　文成帝和平三年，詔曰："今選舉之官，多不以次，令班白處後，晚進居先，豈所謂彝倫攸敘也！諸曹選補，宜各書勞舊才能。"其後中正所銓，但在門第，吏部彝倫，仍不才舉。
　　崔浩為冀州大中正，薦冀、定、相、幽、並五州士數十人，各起家為郡守。景穆帝為浩曰："先召之人亦州郡選也，在職已久，勤勞未答，令先補前召外任郡縣，以新召者代為郎吏。又守宰人宜使更事者。"浩固爭而遣之。高允曰："崔公其不免乎！苟遂其非，而較勝於上，何以能濟。"
　　郭祚為吏部尚書，特絜清，重惜官位，至於銓授，假令得人，必徘徊久之，然後下筆，即雲："此人便已貴矣。"由是事頗為稽滯，每招怨僁。然而所拔用者，量材稱職，士論歸之。
　　孝文勵精求治，內官通班以上，皆自考覈，以為黜陟。見《考課門》
　　任城王澄為吏部尚書，詔澄簡舊臣。初，魏自公侯以下迄於選臣，動有萬數，冗散無事。澄品為三等，量其優劣，盡其能否，鹹無怨言。
　　自太和以前，精選中正，德高鄉國者充；其邊州小郡，人物單鮮者，則並附他州；其在遐陋者，則闕而不置。當時稱為簡當，頗為得人。及宣武、孝明之時，州無大小，必置中正。既不可悉得其人，故或有庸鄙者操銓覈之權，而選敘頹紊。至正始元年冬，乃罷諸郡中正。時有以雜類冒登清流，遂令在位者皆五人相保，無人保任者奪官還役。
　　清河王懌以官人失序，上表曰："孝文帝制出身之人，本以門品高下有恆。若准資蔭，自公卿令僕之子，甲乙丙丁之族，上則散騎秘著，下隸御史長兼，皆條例昭然，文無虧沒。自此或身非三事之子，解褐公府正佐；地非甲乙之類，而得上宰行僚。自茲以降，亦多乖舛。且參軍事專，非出身之職，今必釋褐而居；秘著本為起家之官，令或遷轉以至。斯皆仰失先准，有違明令，非所謂式遵遺範，奉順成規。此雖官人之失，相循已久，然推其彌漫，抑亦有由。何者？信一人之明，當九流之廣，必令該鑒氏族，辨照人倫，才識有限，固難審悉。所以州置中正之官，清定門胄，品藻高卑，四海畫一，專屍衡石，任實不輕。故自置中正以來，暨於太和之日，莫不高擬其人，妙盡茲選，皆須名位重於鄉國，才德允於具瞻，然後可以品裁州郡，綜覈人物。今之所置，多非其人。乞明為敕制，使官人選才，備依先旨，無令能否乖方，違才易務；並革選中正，一依前軌，庶清源有歸，流序允穆。"靈太后詔依表施行，而終不能用。
　　征西將軍、冀州大中正張彝之子仲瑀上封事，請銓別選格，排抑武夫，不使預清品。於是武夫憤怒，羽林、虎賁千餘人焚彝第，殺其父子。詔斬其凶強者八人，餘大赦以安之。
　　張彝既死，靈太后乃命武官得依資入選。既而官員少，應調者多，選曹無以處之。及崔亮為吏部尚書，乃奏為格制，官不問賢愚，以停解日月為斷。雖複官需此人，停日後者終不得取；庸才下品，年月久者則先擢用。時沉滯者，皆稱其能。
　　亮甥劉景安貽書規之，亮答曰："昔有中正，品其才第，上之尚書，據狀量人授職，此乃與天下群賢共爵人也。吾謂當爾之時，無遺才、無濫舉矣，而汝猶雲十收六七。況今日之選，專歸尚書，以一人之鑒，照察天下，劉毅所雲：'一吏部、兩郎中而欲究鑒人物，何異以管窺天而求其博哉！'今勳人甚多，又羽林入選，武夫倔起，而不解書計，唯可彍弩前驅，指蹤捕噬而已。忽令佩組乘軒，求其烹鮮之效，未嘗操刀，而使剸割。又武人至多，官員至少，不可周溥。設令十人共一官，猶無官可授，況一人冀一官，何由不怨哉？吾近面執，不宜使武人入選，請賜其爵，厚其祿。既不見從，是以權立此格，限以停年耳。"
　　水心葉氏曰："按：《蕭寶寅傳》載魏世外官代還六年方敘，內官四年為限。今亮立此格，專以停罷後歲月斷之，不總計其平生資歷，抑新進，拔滯淹，故為有意，利柄在已，人不得幹，雖曰失之，猶有所獲。不若後世沈塗考任，無複止法，容僥倖，長躁求，使士大夫皆安傲然取必於上，其得失相較又遠矣。"
　　先公曰："按：停年格立於武人入選之後，武人入選始於羽林作亂之餘，此當時事情也。《通鑒》述崔亮答書，削去本旨，已為未然；胡氏、葉氏之論古今得失則然矣，而停年之所以立，弗深考也。"
　　後甄琛、元修義、城陽王徽相繼為吏部尚書，利其便已，踵而行之。自是賢愚同貫，涇渭無別，魏之失才，從亮始也。及辛雄為吏部郎中，上疏曰："自神龜以來，專以停年為選。士無善惡，歲久先敘；職無劇易，名到授官。執案之吏，以差次日月為功能；銓衡之人，以簡用老舊為平直。且庸劣之人，莫不貪鄙。委斗筲以共理之重，託碩鼠以百里之命，皆貨賄是求，肆心縱意，其制雖煩，不勝其欲。致令徭役不均，發調違謬，聚斂盈門，囚執滿道。蓋助陛下理天下者，唯在守令，最須簡置，以康國道。但郡縣選舉，由來所輕，貴遊雋才，莫肯居此，宜改其弊，以定官方。請上等郡縣為第一清，中等為第二清，下等為第三清。選補之法，妙盡才望。如不可並，後地先才，不得拘以停年，竟無銓革。三載黜陟，有稱者補在京名官，如前代故事，不曆郡縣不得為內職，則人思自勉，上下同心，枉屈可申，強暴自息。"書奏，會帝崩。及孝莊帝初，詔求德才文藝政事強直者，縣令、郡守、刺史皆敘其志業，具以表聞。得三人以上，縣令、太守、刺史賞一階，舉非其人者黜一階。凡官郡守、縣令，六年為滿，滿後六年為敘。
　　薛淑為吏部郎中，上言："使選曹唯取年勞，不簡賢否，義均行雁，次若貫魚，勘簿呼名，一吏足矣，數人而用，何謂銓衡！請積勞之中，有材堪牧人者，在先用之限；其餘不堪者，既壯藉其力，豈容老而棄之。將佐丞尉，去人稍遠，小小當否，未為多失，宜依次補序，以酬其勞。"不報。
　　東魏元象中，文襄王高澄秉政，攝吏部尚書，乃革後魏崔亮年勞之制，務求才實。自遷鄴以後，掌大選知名者不過數四，文襄年少高朗，其弊也疏；袁聿修沈密謹厚，所傷者細；楊遵彥風流辯給，所取失於浮華；唯辛術貞明簡實，新舊參舉，管庫必擢，門閥不遺，衡鑒之美，一人而已。至孝昭帝皇建二年，詔："內外執事官從五品以上、三府主簿、錄事參軍、諸王文學、侍御史、廷尉三官、尚書郎中、中書舍人，每在三年之內，各舉一人：或夙在朝倫，沈屈未用；或先官後進，今見停散；或白屋之人，巾褐未釋。其高才良器，允文允武，理識深長，幹具通濟，操履凝峻，學業宏贍，諸如此輩，隨取一長，無待兼資，方充舉限。舉薦之文，指論事實，隨能量用，必陳所堪，不得高談，謬加褒飾。所舉之人，止在一職，三載之內，有犯死罪以下、刑罪以下，舉主准舉人之犯，各罰其金；自鞭以下，舉主勿論。若未經三載而更，餘轉通計後官日月，合滿三周。凡所舉人，必主事立功，裨益時政，不限年之遠近，舉主之賞，亦當非次，被舉之人，別當擢授。其違限不舉，依式罰金。又擁旄作鎮，任總百城，分符共理，職司千里，凡其部統，理宜委悉。刺史於所管之內下郡太守、縣令、丞、尉、府佐、錄事參軍以降，州官、州官都主簿以下，但霑在吏職及前為官並白人等並聽表薦。太守則曹掾以下及管內之人，亦聽表舉。其大州、中州、小州，畿內、上郡、中郡，並三年之內各舉一人，其不入品州並自餘郡守，不在舉限。"
　　楊愔典選二十餘年，獎擢人倫，以為已任。然取士多以言貌，時致謗言，以為愔之用人，似貧士市瓜，取其大者。
　　水心葉氏曰："魏以停年致亂，高氏反之。觀此，則奔走一時材用，以赴功名，自不系君德也。銓敘群彥，雖曰吏部之職，然宰相知人，能盡器使，乃職業中一大事。"
　　後周以吏部中大夫一人掌選舉，小吏部下大夫一人以貳之。初，霸府時，蘇綽為六條詔書，其四曰擢賢良。綽深思本始，懲魏、齊之失，罷門資之制，其所察舉，頗加精謹。及武帝平齊，廣收遺逸，乃詔山東諸州舉明經幹理者，上縣六人，中縣五人，下縣四人。
　　樂遜上疏論選舉曰："選曹賞錄勳賢，補擬官爵，必宜與眾共之，有明揚之授，使人得盡心，如睹白日。其材有升降，功有厚薄，祿秩所加，無容不審。即如州郡選置，猶集鄉閭，況天下選曹，不取人物？若方州列郡，自可內除，此外付選曹銓敘者，既非機事，何足可密。人生處世，以榮祿為重，修身履行，以基身名，逢時既難，失時為易。其選置之目，宜令眾心明白，然後呈奏，使功勤見知，品物稱悅。"
　　隋文帝開皇七年，制："諸州歲貢三人，工商不得入仕。"開皇十八年，詔京官五品以上及總管、刺史，並以志行修謹、清平幹濟二科舉人。牛弘為吏部尚書，高構為侍郎，選舉先德行而後文材，最為稱職。當時之制，尚書舉其大者，侍郎銓其小者，則六品以下官鹹吏部所掌。自是海內一命以上之官，州郡無復辟署矣。
　　牛弘問於劉炫曰："魏、齊之時，令史從容而已，今則不遑寧處，其事何由？"炫曰："往者，州唯置紀綱，郡置守丞，縣唯令而已。其所事具僚，則長官自辟，受詔赴任，每州不過數十。今則不然，大小之官，悉是吏部，纖介之跡，皆屬考功，所以繁也。省官不如省事，省事不如清心。官事不省，而欲從容，其可得乎？"弘甚善其言而不能行。
　　自後周以降，選無清濁。及盧愷攝吏部尚書，與侍郎薛道衡、陸彥師等甄別物類，頗為清簡，而譖愬紛紜，愷及道衡皆除名。
　　沈既濟曰："選法之難行，久矣。夫天產萬類，美寡而惡眾；人分九流，君子孤而小人群。雖消長迭有，而善惡不常，此古今之通理然也。將退不肖而懲其濫，必懸法以示人，而俾人知懼，舉善以勸，而不仁自遠，可以陰騭而潛移之，故難明斥其惡而強擠也，暨豔、張彝皆以不及是而敗，悲夫！斯理甚明，蓋非英明之君，不可以語焉。故崔、毛當魏武而政舉，盧、薛值隋文而身墜，時難不其然乎！"
　　煬帝制："百官不得計考增級，其功德行能有昭然者乃擢之。"
　　大業三年，始置吏部侍郎一人，分掌尚書職事。時武夫參選，多授文職，八年，詔曰："頃自班朝治人，乃由勳敘，拔之行陣，起自勇夫，蠹政害人，寔由於此。自後諸授勳官，並不得授文官職事。"
　　帝自江都幸涿郡，禦龍舟渡河入永濟渠，敕選部、門下、內史、御史四司於前船選補。受選者三千餘人，徒步隨船三千餘裏，不得處分，死者什一二。
　　致堂胡氏曰："甚矣美才難得，而凡馬之眾也。夫自江都至涿郡，隨舟徒行，自東南而極北，逖矣。而受選之士三千餘人，甘於重趼逐逐而不去，以至死亡者，於以見此三千餘人皆恣睢嵬瑣之流耳。委以章綬，錯諸百姓之上，處於庶務之間，決知其不免於瘝曠之負也。故善為天下者，如漢光武、唐太宗皆減省吏員，而賢才是擇，唯恐其壅於上聞也。專顧己私者，不為官擇人，入仕者數倍於員闕，以收其虛譽；而嶄然見頭角者，則消磨汰斥之，惟恐其與已軋也。於是服膺官使，新故更代，往往恣睢嵬瑣之流，而天下之禍亂起矣。"
