
　　夏禹平水土九州，人口千三百五十五萬三千九百二十三。塗山之會，諸侯執玉帛者萬國。及其衰也，諸侯相兼，逮湯受命，其能存者三千餘國，方於塗山，十損其七。周武王定天下，列五等之封，凡千七百七十三國，又減湯時千三百國，人眾之損亦如之。周公相成王，致理刑措，人口千三百七十萬四千九百二十三，此周之極盛也。
　　小司徒之職，掌建邦之教法，以稽國中及四郊都鄙之夫家；九比之數，以辨其貴賤老幼廢疾，凡征役之施捨，與其祭祀飲食喪紀之禁令鄭司農云："九比，謂九夫為井。"康成謂："九比者，冢宰職出九賦者人之數也。"乃會萬民之卒伍而用之：五人為伍，五伍為兩，四兩為卒，五卒為旅，五旅為師，以起軍旅，以作田役，以比追胥，以令貢賦。
　　乃均土地，以稽人民，而周知其數。上地家七人，可任也者家三人。中地家六人，可任也者二家五人。下地家五人，可任也者家二人可任，謂丁強任力役之事者。出老者，以其餘男女、強弱相半其大數。凡起徒役，毋過家一人，以其餘為羨，唯田與追胥竭作羨，饒也。田，謂獵也。追，追寇賊也。竭作，盡行。
　　鄉大夫以歲時登其夫家之眾寡，辨其可任者。國中自七尺以及六十，野自六尺以及六十有五，皆征之。其舍者，國中貴者、賢者、能者、服公事者、老者、疾者皆舍，以歲時入其書征之，給公上事也。國中，城郭內。年十五以下為六尺；二十為七尺，國中晚賦而早免之，以其所居復多役少；野早賦而晚免之，以其復少役多。
　　《朱子語錄》曰："問：'周制都鄙用助法，八家同井；鄉遂用貢法，十夫有溝。鄉遂所以不為井者何故？曰：'都鄙以四起數，五六家始出一人，故甸出甲士三人，步卒七十二人。鄉遂以五起數，家出一人為兵，以守衛王畿。役次必簡，故《周禮》惟挽柩則用之，此役之最輕者。"
　　山齋易氏曰："近郊之民，王之內地，共輦之事，職無虛月，追胥之比，無時無之。故七尺而征，六十而舍，則稍優於畿外，非姑息也。遠郊之地，王之外地也，其溝洫之制，各有司存，野役之起，不及其羨。故六尺而征，六十五而舍，則稍重於內地，非荼毒也。園廛二十而一，若輕於近郊也，而草木之毓，夫家之聚，不可以擾，擾則不能以寧居，是故二十而稅一。漆林二十而五，若重於遠郊也，而器用之末作，商賈之資利，不可不抑，不抑則必至於忘本，是二十而五，系近郊、遠郊勞佚所系。"
　　《載師》：凡民無職事者，出夫家之徵夫稅者，百畝之稅；家稅者，出士徒車輦，給徭役。橫渠張氏曰："夫家之徵，疑無過家一人者，謂之夫；餘夫竭作，或三人，或二人，或二家五人，謂之家。"。
　　《閭師》：凡無職者，出夫布。
　　民無職者一而已，《載師》出夫家之徵，《閭師》止言出夫布，何也？《載師》承上文宅不毛、田不耕之後，乃示罰之法也。《閭師》承上文九職任民之役，乃常法也。均一無職之民，而待之有二法，何也？蓋古人於遊惰不耕及商賈末作之人，皆於常法之外別立法以抑之。如關市或譏而不征，或征之。譏者，常法也；征者，所以抑之也。間民或出夫布，或並出夫家之徵。夫布，其常也；並出夫家，所以抑之也。夫家解當如橫渠之說，鄭註謂令出一夫百畝之稅，則無田而所征與受田者等，不幾太酷矣。
　　遂大夫以歲時稽其夫家之眾寡、六畜、田野，辨其可任者，與其可施捨者，掌其政令禁戒。司民掌登萬民之數，自生齒以上皆書於版，辨其國中與其都鄙，及其郊野，異其男女，歲登下其死生。及三年大比，以萬民之數詔司寇，司寇及孟冬祀司民之日獻其數於王，王拜受之，登於天府，內史、司會、冢宰貳之，以贊王治三官以貳佐王治者，當以民多少黜陟主民之吏。均人掌均人民、牛馬、車輦之力政政讀為征。人民，則治城郭、塗巷、溝渠。牛馬、車輦，轉委積之屬。凡均力政以歲上下，豐年，則公旬用三日焉；中年，則公旬用二日焉；無年，則公旬用一日焉旬，均也；兇劄，則無力政。
　　《王制》：用民之力，歲不過三日。
　　宣王既喪南國之師敗於姜戎是也，乃料民於太原。
　　仲山甫諫曰："民不可料也。夫古者不料民，而知其多少。司民協孤終掌民數者。無父曰孤。終，死也，司商協民姓掌賜族受姓之官，司徒協旅合師旅，司寇協奸刑官，知死刑之數，牧協職牧養犧牲，合其物色之數，工協革百工之官，更制度合其數，場協入場圃黍稷之數，廩協出廩人掌九榖出用之數，是則少多、死生、出入、往來者，皆可知也。於是乎又審之以事事，謂國籍田、蒐狩，簡知其數，王治農於籍、蒐於農隙，耨獲亦於籍，獮於既烝，狩於畢時烝，秋時。畢，冬時，是皆習民數者也，又何料焉。不謂其少而大料之，是示少而惡事也言王不謂其眾少而大料數之，是示以寡少，又厭惡政事，不能修之意也。臨政示少，諸侯避之。治民惡事，無以賦令。且無故而料民，天之所惡也，害於政而妨於後嗣。"王卒料之，及幽王乃廢滅。
　　平王東遷三十餘年。莊王十三年，齊桓公二年，五千里外非天子之御，自太子、公侯以下至於庶人，凡千一百九十四萬一千九百二十三人。
　　戰國之時，考蘇、張之說，計秦及山東六國戎卒，尚餘五百餘萬，推人口數尚當千餘萬。秦兼諸侯，所殺三分居二，猶以餘力北築長城四十餘萬，南戍五嶺五十餘萬，阿房、驪山七十餘萬，十餘年間，百姓死沒，相踵於路。陳、項又肆其酷烈，新安之坑，二十餘萬，彭城之戰，雎水不流。漢高帝定天下，人之死傷亦數百萬，是以平城之卒不過三十萬，方之六國，十分無三。
　　右杜氏《通典》所考東遷以後，漢初戶口數目，大約如此。
　　秦用商鞅之法，月為更卒，已復為正，一歲屯戍，一歲力役，三十倍於古更卒，謂給郡縣一月而更者。正卒，謂給中都官者也。漢興，循而未改。
　　漢高祖四年八月，初為算賦《漢儀註》：人年十五以上至五十六出賦錢，人百二十為一算，為治庫並車馬。
　　按：戶口之賦始於此。古之治民者，有田則稅之，有身則役之，未有稅其身者也。漢法：民年十五而算，出口賦，至五十六而除；二十而傅，給徭役，亦五十六而除。是且稅之且役之也。
　　十一年，詔曰："欲省賦甚，今獻未有程，吏或多賦以為獻，而諸侯王尤多，民疾之。令諸侯王、通侯常以十月朝獻，及郡各以口數率，人歲六十三錢，以給獻費據四年算賦減其半也。"
　　更賦如淳曰："更有三品：有卒更，有踐更，有過更。古者正卒無常人，皆當疊為之，一月一更，是為卒更也。貧者欲得雇更錢者，次直者出錢雇之，月二千，是為踐更也。天下人皆直戍邊三日，亦名為更，律所謂繇戍也。雖丞相子亦在戍邊之調，不可人人自行三日戍；又行者當自戍三日，不可往便還，因便住一歲一更。諸不行者出錢三百入官，官以給戍者，是為過更也。律說，卒、踐更者，居也。居更縣中五月乃更也。後從尉律，卒踐更一月，休十一月也。《食貨志》曰：'月為更卒，已復為正，一歲屯戍，一歲力役，三十倍於古。'此漢初因秦法而行，後遂改易，有謫乃戍邊一歲耳。"。
　　惠帝六年，令民女子年十五以上至三十不嫁，五算漢律，人出一算，算百二十錢，唯賈人與奴婢倍算。今使五算，罪謫之也。
　　文帝偃武修文，丁男三年而一事，民賦四十常賦，歲一事，每算百二十。時天下民多，故三歲一事，賦四十也。
　　吳以銅鹽，故百姓無賦，卒、踐更，輒予平賈。
　　景帝二年，令天下男子年二十始傅傅，著也。言著名籍，給公家徭役。
　　徐氏曰："按《高紀》：發關中老弱未傅者悉詣軍。"如淳曰："律，年二十三傅之疇官，高不滿六尺二寸以下為疲癃。"《漢儀註》："民年二十三為正，一歲為衛士，一歲為材官、騎士，習射御，馳戰陳，年五十六乃免為庶民，就田裡。"則知漢初民在官三十有三年也。今景帝更為異制，令男子年二十始傅，則在官三十有六年矣。
　　武帝建元元年，詔民年八十復二算二口之算也。
　　元封元年，行所巡縣，無出今年算。
　　昭帝元鳳四年，詔毋收四年、五年口賦《漢儀註》：民年七歲至十四出口賦錢，人二十三。二十錢以食天子：其三錢，武帝加口錢，以補車騎馬。三年以前逋更賦未入者，勿收更賦註見上。
　　按算賦十五歲以上方出，此口賦則十五歲以前未算時所賦也。
　　元平元年，詔減口賦錢。有司奏請減什三，上許之。
　　宣帝地節三年，流民還歸者且勿算事。
　　甘露元年，減民算三十一算減錢三十也。
　　五鳳三年，減天下口錢。
　　按：漢始有口賦，然頗輕於後代。至昭、宣時又時有減免，且令流民還歸者勿算。故其時膠東相王成遂偽增上流民自占八萬餘口，以蒙顯賞。則以流徙者算數既除，州郡無逋負之責，可以容偽故也。
　　元帝時，貢禹請民年二十乃算。
　　禹以為古民亡賦算口錢，起武帝征伐四夷，重賦於民。民產子三歲則出口錢，故民重困，至於生子輒殺。宜令民七歲去齒乃出口錢，年二十乃算。天子下其議，令民產子七歲乃出口錢自此始。
　　成帝建始二年，減天下賦錢，算四十。
　　惠帝即位，令吏六百石以上父母妻子與同居，及故吏嘗佩將軍、都尉印將兵及佩二千石官印者，家唯給軍賦，他無所與同居，謂同籍同財也。
　　《貨殖傳》：秦、漢之制，列侯封君食租稅，歲率戶二百，千戶之君則二十萬，朝覲聘享出其中。庶民農工商賈，率一歲萬息二千，百萬之家即二十萬，而更繇租賦出其中，衣食好美矣。
　　按：漢法有口賦、有戶賦。口賦，則算賦是也。戶賦，見於史者惟此二條。《貨殖傳》所言，則是封君食邑戶所賦。然則地土之不以封者，縣官別賦之歟？抑無此賦也？庶民農工商賈以下，似是百戶賦二十，與上懸絕，殊不可曉，又謂之息二千，豈官每戶貸以一文，而萬戶取其息二千乎？當考。
　　漢自高祖訖於孝平，民戶千二百二十三萬三千六十二，口五千九百五十九萬四千九百七十八，漢極盛矣漢之戶口至元始二年最為殷盛，故志舉之以為數。王莽篡位，以《周官》稅民，凡田不耕者為不殖，出三夫之稅；城郭中宅不樹藝者為不毛，出三夫之布；民浮遊無事，出夫布一匹，其不能出布者冗作冗，散也，人勇反，縣官衣食之。
　　世祖建武二十二年，地震，壓死者其口賦逋稅勿收。
　　明帝即位九月，發天水三千人討叛羌，復是歲更賦。
　　永平五年，復元氏田租、更賦六歲。
　　永平九年，徙朔方者復口算。
　　章帝元和元年，人無田徙他界者，除算三年。
　　二年，詔曰："《令》'人之有產子者復，勿算三歲'。令諸懷妊者賜胎養榖，人三斛，復其夫勿算一歲，著以為令。"
　　和帝永元六年，流民就踐還歸者，復一歲田租、更賦。
　　安帝元初四年，除三年過更、口算。
　　元初元年，除三輔三歲更賦、口算。
　　順帝永建五年，郡國貧人被災傷者，勿收責今年過更。
　　陽嘉元年，勿收更、租、口賦。
　　永和四年，除太原民更賦，金城、隴西地震災甚者，勿收口賦。
　　桓帝永壽元年，復泰山、瑯琊更、算。
　　光武中元二年，戶四百二十七萬九千六百三十四，口二千一百萬七千八百二十。
　　明帝永平十八年，戶五百八十六萬百七十三，口三千四百一十二萬五千二十一。
　　章帝章和二年，戶七百四十五萬六千七百八十四，口四千三百三十五萬六千三百六十七。
　　和帝永興元年，戶九百二十三萬七千一百一十二，口五千三百二十五萬六千二百二十九。
　　安帝延光四年，戶九百六十四萬七千八百三十八，口四千八百六十九萬七百八十九。
　　順帝建康元年，戶九百九十四萬六千九百一十九，口四千九百七十三萬五百五十。
　　沖帝永嘉元年，戶九百九十三萬七千六百八十，口四千九百五十二萬四千一百八十三。
　　質帝本初元年，戶九百三十四萬八千二百二十七，口四千七百五十六萬六千七百七十二。
　　右《郡國志》註，伏無忌所記，每帝崩輒記戶口及墾田大數列於後，以見滋減之差墾田數見《田賦門》。光武中興之後，三十餘年所附養，至末年，戶數僅及西都孝平時四分之一，兵革之禍可畏哉！嗣是累朝休養生息，每每增羨，固其理也。但沖、質二帝享國各止一年二年之間，史所載無大兵革饑饉，而永嘉戶數損於建康一萬，本初戶數損於永嘉五十八萬有奇，殊不可曉，豈紀錄之誤邪？桓帝永壽二年，戶千六百七萬九百六，口五千六萬六千八百五十六。
　　右東都戶口極盛之數。此係《後漢書‧郡國志》所載，如《通典》則以為戶千六十七萬七千九百六十，口五千六百四十八萬六千八百五十六。戶少於《漢書》五百三十八萬有奇，口多於《後漢書》六百四十二萬有奇，未知孰是。
　　靈帝遭黃巾之亂，獻帝罹董卓之難，大焚宮廟，劫御西遷，京師蕭條，豪傑並爭，郭汜、李傕之徒，殘害又甚，是以興平、建安之際，海內荒廢，天子奔流，白骨盈野。故陜津之難，以箕撮指，安邑之東，後裳不全。遂有戎寇，雄雌未定，割剝庶民三十餘年。及魏武克平天下，文帝受禪，人眾之損，萬有一存。
　　魏武據中原，劉備割巴蜀，孫權盡有江東之地，三國鼎立，戰爭不息。魏氏戶六十六萬三千四百二十三，口四百四十三萬二千八百八十一。
　　漢昭烈章武元年，有戶二十萬，男女九十萬。蜀亡時，戶二十八萬，口九十四萬，帶甲將士十萬二千，吏四萬。
　　吳赤烏五年，戶五十二萬，男女口二百三十萬。吳亡時，戶五十三萬，吏三萬二千，兵二十三萬，男女口二百三十萬，後宮五千餘人。
　　劉昭補註《後漢‧郡國志註》曰："魏景元四年，與蜀通計民戶九十四萬三千四百二十三，口五百三十七萬二千八百九十一。又按正始五年，揚威將軍朱照日所上吳之所領兵戶凡十三萬二千，推其民數，不能多蜀矣。昔漢永和五年，南陽戶五十餘萬，汝南戶四十萬，方之於今，三帝鼎足，不逾二郡，加有食祿復除之民，兇年饑疾之難，且可供役裁足一郡，以一郡之用供三帝之用，斯亦勤矣。"魏武帝初平袁氏，定鄴都，制賦，戶絹二匹、綿二斤見《田賦門》。
　　晉武帝平吳之後，制戶調之式，丁男之戶歲輸絹三匹、綿三斤，女及次丁男為戶者半輸，其諸邊郡或三分之二，遠者三分之一；夷人輸賨布，戶一匹，遠者或一丈占田數見《田賦門》。男女年十六已上至六十為正丁，十五以下至十三、六十一以上至六十五為次丁，十二以下、六十六以上為老小，不事。
　　蜀李雄薄賦，其人口出錢四十文。巴人謂賦為賨因為名焉賨之名舊矣，其賦錢四十，則起於李雄也。
　　晉武帝太康元年，平吳之後，九州攸同，大抵編戶二百四十五萬九千八百四十，口千六百一十六萬三千八百六十三，此晉之極盛也。
　　後趙石勒據有河北，初文武官上疏，請依劉備在蜀、魏王在鄴故事。魏王即曹公。以河內、魏、絳等十一郡並前趙國合二十四，戶二十九萬，為趙國。前秦苻堅滅前燕慕容暐，入鄴閱其名籍，戶二百四十五萬八千九百六十九，口九百九十八萬七千九百三十五，徙關東豪傑及諸雜夷十萬口於關中，平燕定蜀之後，偽代之盛也。時關隴清宴，百姓豐樂，自長安至於諸州，二十里一亭，四十里一驛，行者取給於途，工賈資販於道。
　　孝武帝太元二年，除度定田收租之制，公王以下口稅三斛，唯蠲在身之役。
　　八年，又增稅米五石。
　　南燕主慕容備德優遷徙之民，使之長復不役，民緣此疊相蔭冒，或百室合戶，或千丁共籍，以避課役。尚書請加隱核，從之。得蔭戶五萬八千。
　　宋武帝北取南燕，平廣固今北海郡，西滅姚秦，平關、洛，長河以南盡為宋有。帝素節儉，文帝勵精勤民，元嘉之治，比於文、景。國富兵強，更務遠略，師徒覆敗，江左虛耗。今按本史，孝武大明八年，戶九十萬六千八百七十，口四百六十八萬五千五百一。
　　宋文帝元嘉中，始興太守孫豁上表曰："武吏年滿十六便課米六十斛，十五以下至十三皆課三十斛，一戶內隨丁多少悉皆輸米，且十三兒未堪田作，或是單迥，便自逃匿。戶口之減，實此之由。宜更量課限，使得存立。今若減其米課，雖有交損，考之將來，理有深益。"詔善之。
　　按：漢以前，田賦自為田賦，戶口之賦自為戶口之賦。魏晉以來，似始混而賦之，所以晉孝武時除度定田收租之制，只口稅三斛增至五石。而宋元嘉時，乃至課米六十斛，與晉制懸絕，殊不可曉。豈所謂六十斛者非一歲所賦邪？當考。
　　宋孝武帝大明五年，制：天下人戶，歲輸布四尺。
　　孝武大明中，王敬弘上言："舊制，人年十二半役，十六全役，當以十三以上自能營私及公，故以充役。考之見事，猶或未盡。體有強弱，不皆稱年。循吏恤隱，可無甚患，庸愚守宰，必有勤劇，況值苛政，豈可稱言！至今逃竄求免，胎孕不育，乃避罪憲，實亦由茲。今皇化維新，四方無事，役名之宜，應存消息。十五至十六宜為半丁，十七為全丁。"帝從之。
　　齊氏六主，年代短促，其戶口未詳。
　　齊自永元以後，魏每來伐，繼以內難，揚、徐二州人丁三人取兩，以此為率，遠郡悉令上米。準行一人五十斛，輸米既畢，就役如故。又先是諸郡役人，多依人士為附隸，謂之屬名。又東境役苦，百姓多註籍詐病遣外，醫巫在所檢占，諸屬名並取病身，凡屬名多不合役，往往所在並是復蔭之家。凡註病者，或以積年皆攝充將役，又追責病者租布，隨其年歲多少，銜命之人皆務貨賂，隨意縱舍。
　　梁武之初，亦稱為治，後侯景逆亂，竟以幽斃。元帝才及三年，便至覆滅，墳籍亦同灰燼，戶口不能詳究。
　　陳武帝荊州之西既非我有，淮、肥之內力不能加。宣帝勤恤民隱，時稱令主，閱其本史，戶六十萬，而末年窮兵黷武，遠事經略，吳明徹全軍只輪不返，銳卒殲焉。至後主亡時，隋家所收戶五十萬，口二百萬。
　　後魏起自陰山，盡有中夏。孝文遷都河洛，定禮崇儒。明帝正光以前，時惟全盛，戶口之數，比夫晉太康倍而餘矣。
　　按：太康平吳後，戶二百四十五萬九千八百，口千六百一十六萬三千八百六十三。雲倍而餘，是其盛時則戶有至五百餘萬矣。
　　道武帝時，詔采諸漏戶合輸綸綿。自後諸逃戶占為紬繭羅縠者甚眾，於是雜、營戶師遍於天下，不隸守宰，賦役不同，戶口錯亂。景穆帝即位一切罷之，以屬郡縣。
　　按：人戶之以輸財別為戶計，不隸郡縣，其事始此。魏令每調一夫一婦帛一匹、粟二石詳見《田賦門》。
　　爾朱之亂，政移臣下，分為東西。權臣擅命，戰爭不息，人戶流離，官司文簿散棄。今按舊史，戶三百三十七萬五千三百六十八。
　　其時以征伐不息，唯河北三數大郡多千戶以下，復通、新附之郡，小者戶才二十，口百而已。
　　齊神武秉政，乃命孫騰、高崇之分責無籍之戶，得六十餘萬，於是僑居者各勒還本籍，是後租調之入有加焉。
　　北齊承魏末喪亂，與周人抗衡，雖開拓淮南，而郡縣褊小。文宣受禪，性多暴虐，及武成、後主俱是僻王，至崇化二年為周所滅。有戶三百三萬二千五百二十八，口二千萬六千八百八十。
　　北齊武成清河三年，乃令男子十八以上、六十五以下為丁，十六以上、十七以下為中丁，六十六以上為老，十五以下為小。
　　後周閔、明二主，俱以弒崩。武帝誅權臣，攬庶政，恭儉節歷，考覈名實，五六年內，平蕩燕、齊，嗣子昏虐，亡不旋踵。大象中有戶三百五十九萬，口九百萬九千六百四。
　　周制：司役掌力役之政令，凡人自十八至五十九皆任於役，豐年不過三旬，中年則二旬，下年則一旬。起徒役無過家一人；有年八十者，一子不從役；百年者，家不從役；廢疾非人不養者，一人不從役。若兇劄，亦無力征。
　　隋文帝頒新令，男女三歲以下為黃，十歲以下為小，十七歲以下為中，十八歲以上為丁，以從課役，六十為老乃免。開皇三年，乃令人以二十一成丁。煬帝即位，戶口益多，男子以二十二為丁。高熲奏："人間課稅，雖有定分，年恆徵納，除註常多，長吏肆情。文帳出沒，既無定簿，難以推校。乃輸籍之樣，請遍下諸州，每年正月五日，縣令巡人，各隨便近，五黨三黨，共為一團，依樣定戶上下。"帝從之，自是奸無所容。
　　《通典》論曰："隋受周禪，至大業二年，有戶八百九十萬。蓋承周、齊分據，暴君慢吏，賦重役勤，人不堪命，多依豪室；禁網隳廢，奸偽尤滋。高熲睹流冗之病，建輸籍之法，於是定其名，輕其數，使人為浮客，被強家收太半之賦；為編甿奉公上，蒙輕減之徵。浮客悉自歸於編戶，隋代之盛由此。
　　東坡蘇氏曰："古者以民之多寡，為國之貧富。故管仲以陰謀傾魯、梁之民，而商鞅亦招三晉之人以並諸侯。當周之盛時，其民物之數登於王府者，蓋拜而受之。自漢以來，丁口之蕃息與倉廩府庫之盛莫如隋，其貢賦輸籍之法，必有可觀者。然學者以其得天下不以道，又不過再世而亡，是以鄙之，而無傳焉。孔子曰'不以人廢言'，而況可以廢一代之良法乎！文帝之初，有戶三百六十餘萬，平陳所得又五十萬，至大業之始，不及二十年，而增至八百九十餘萬者，何也？方是時，布帛之積至於無所容，資儲之在天下者至不可勝數，及其敗亡塗地，而洛口諸倉，足以致百萬之眾，豈可少哉！"
　　文帝恭儉為治，不加賦於人。煬帝大業五年，戶八百九十萬七千五百三十六，口四千六百一萬九千九百五十六，此隋之極盛也後周靜帝時，有戶三百九十九萬九千六百四，至隋開皇九年平陳，得戶五十萬，及是才二十六七年，直增四百八十萬七千九百二十二。
　　煬帝承其全盛，遂恣荒淫，建洛邑，每月役丁二百萬人；導洛至河及淮，又引沁水達河，北通涿郡，築長城東西千餘里，皆徵百萬餘人。丁男不充，以婦女充役，而死者大半。天下之人十分九為盜賊，以至於亡。
　　大業五年，民部侍郎裴蘊以民間版籍脫漏，戶口及詐註老少尚多，奏令貌閱，若一人不實，則官司解職。又許民糾得一丁者，令被糾之家代輸賦役。是時，諸郡計帳進丁二十四萬三千，新附口六十四萬一千五百。帝臨朝覽狀曰："前代無賢才，致此罔冒。今戶口皆實，全由裴蘊。"由是漸見親委。
　　唐制：民始生為黃，四歲為小，十六為中，二十一為丁，六十為老授田法見《田賦門》。
　　定天下戶，量其資產定為三等。後詔三等未定升降，宜為九等。凡丁附籍帳者，春附則課役並征，夏附則免課從役，秋附則課役俱免其冒詐隱避以免課役者，不限附之早晚，皆征之。制：每歲一造帳，三年一造籍，州縣留五比，尚書省留三比。
　　唐貞觀戶不滿三百萬，三年，戶部奏中國人因塞外來歸及突厥前後降附，開四夷為州縣，獲男子一百二十餘萬口。侯君集破高昌，得三郡、五縣、二十二城，戶八千四十六，口三萬七千七百，馬四千三百匹。永徽元年，戶部奏：去年進戶一十五萬，通天下戶三百八十萬。
　　致堂胡氏曰："方隋之盛也，郡縣民戶尚版圖者，八百九十餘萬。自李密、王、竇為倡，而山東盡為盜區，是後四方並興，擁眾十數萬而加多者，垂五十餘黨，以郡縣反者尚不與焉。至唐武德六七年間，蓋干戈雲擾狼吞虎噬者十三四年，而後內盜悉平。後二年太宗即位，貞觀仁義之治興，休息生養，至高宗永徽三年，天下樂業阜生，將一世矣，有司奏戶口才及三百八十萬。然則略會之隋氏極盛之民，經離亂之後，十存不能一二，皆起於獨孤後無《關雎》之德，廢長立少，而其禍至此也。"
　　總章元年，司空李勣破高麗國，虜其王，下城百七十，戶六十九萬七千二百，配江淮以南、山南、京西。
　　證聖元年，鳳閣舍人李嶠上表曰："臣聞黎庶之數，戶口之眾，而條貫不失，按此可知者，在於各有管統，明其簿籍而已。今天下流散非一，或違背軍鎮，或因緣逐糧，茍免歲時，偷避徭役。此等浮衣寓食，積歲淹年，王役不供，簿籍不掛，或出入關防，或往來山澤，非直課調虛蠲，闕於恆賦，亦自誘動愚俗，堪為禍患，不可不深慮也。或逃亡之戶，或有檢察，即轉入他境，還行自容，所司雖具設科條，頒其法禁，而相看為例，莫適遵承；縱欲糾其愆違，加之刑罰，則百州千郡庸可盡科？前既依違，後仍積習，檢獲者無賞，停止者獲原，浮逃不悛，亦由於此。今縱更搜檢，委之州縣，則還襲舊蹤，卒於無益。臣以為宜令御史督察檢校，設禁令以防之，垂恩德以撫之，施權衡以御之，為制限以一之，然後逃亡可還，浮寓可絕。所謂禁令者，使閭閻為保，遞相覺察，前乖避皆許自新，仍有不出，輒聽相告，每糾一人，隨事加賞，明為科目，使知勸沮。所謂恩德者，逃亡之徒久離桑梓，糧儲空闕，田野荒廢，即當賑其乏少，助其修營，雖有缺賦懸徭，背軍離鎮，亦皆舍而不問，寬而勿征；其應還家而貧乏不能致者，乃給程糧，使達本貫。所謂權衡者，逃人有絕家去鄉，失離本業，心樂所住，情不願還，聽於所在隸名，即編為戶。夫願小利者失大計，存近務者喪遠圖。今之議者，或不達於變通，以為軍府之地，戶不可移，關輔之人，貫不可改；而越關繼踵，背府相尋，是開其逃亡而禁其割隸也。就令逃亡者多，不能總計割隸，猶當計其戶等，量為節文，殷富者令還，貧弱者令住；檢責已定，計料已明，戶無失編，人無廢業，然後按前躅，申舊章，嚴為防禁，與人更始。所謂限制者，逃亡之人應自首者，以符到百日為限，限滿不出，依法科罪，遷之邊州。如此，則戶無所遺，人無所匿矣。"
　　武后神龍元年，戶六百三十五萬六千一百四十一。
　　萬歲通天元年，敕："天下百姓，父母令外繼別籍者，所析之戶並須與本戶同，不得降下；其應入役者，共計本戶丁中，用為等級，不得以析生蠲免。"
　　元宗開元十四年，戶七百六萬九千五百六十五。
　　八年，宇文融請括籍外逃戶羨田，從之見《田賦門》。
　　按：開元二十五年《戶令》云："諸戶主皆以家長為之，戶內有課口者為課戶，無課口者為不課戶。諸視流內九品以上官及男年二十以上，老男、廢疾、妻妾、部曲、客女、奴婢皆為不課戶，無夫者為寡妻妾，餘準舊令。諸年八十及篤疾給侍一人，九十二人，百歲五人，皆盡子孫聽取，先親皆先輕色，無近親外取白丁者人，取家內中男者並聽；諸以子孫繼絕應析戶者，非年十八以上不得析，即所繼處有母在，雖小亦聽析出；諸戶欲析出口為戶及首附口為戶者，非成丁皆不合析，應分者不用此令。諸戶計年將入丁、老疾，應徵免課役及給侍者，皆縣令貌形狀，以為定簿，一定以後，不須更貌，若有奸欺者，聽隨事貌定，以附於實。"九年，制：天下雖三載定戶，每載亦有團貌，自今以後，計其轉年合入中男、成丁、五十九者，任追團貌。
　　天寶十三載，戶九百六十一萬九千二百五十四。
　　《通典》：天寶十四載，管戶總八百九十一萬九千三百九，應不課戶三百五十六萬五千五百一，應課戶五百三十四萬九千二百八十；管田總五千二百九十一萬九千三百九；不課口四千四百七十萬九百八十八，課口八百二十萬八千三百二十一，唐之極盛也。
　　三載，更令民十八以上為中男，二十三以上成丁。又制：如聞百姓或有戶高丁多，茍為規避；父母見在，別籍異居。宜令州縣勘會，一家有十丁以上放兩丁征行賦役，五丁以上者放一丁，即令同籍共居，以敦風化。如更犯者，準法科罪。
　　《通典》曰："我國家自武德初至天寶末，凡百三十八年，可以比崇漢室，而人戶才比於隋氏，蓋有司不以經國馭遠為意，法令不行，所在隱漏之甚也。"愚論見《田賦門》。
　　致堂胡氏曰："世有博古者，言自古人主養民至一千萬戶則止矣。三代以上無經據者；兩漢而後，誠未有溢於一千萬戶；明皇幾之矣，繁夥既甚，理復虧耗，豈人力所能遏哉！是以數言亦然亦不然也。然者，以漢文、景而武帝繼之，以隋高祖而煬帝繼之，以明皇而祿山出焉。不然者，堯、舜、禹、啟太平凡三百餘年，周成王身致刑措，康王、穆王、昭王嗣守丕業，太平亦二百餘年，豈與後世中國無事之時淺促之比也。然則唐、虞、夏、周之民，豈止一千萬戶而已哉！養之既至，教之又備，無夭劄瘥及兵革殺戮之禍，父子祖孫連數十世為太平之民，王者代天理物，於是為盡矣。明皇享國雖久，戶口雖多，不待易世而身自毀之，比禍亂稍平，幾去其半，徒以內有一楊太真，外有一李林甫而致之。嗚呼！可不監哉，可不監哉！"
　　肅宗至德元年，戶八百一萬八千七百一十。
　　乾元三年，戶一百九十三萬三千一百三十四。
　　敕："逃亡戶不得輒徵，親近及鄰保務從減省，要在安存。"又敕："應有逃戶田宅並須官為租賃，取其價直以充課稅。逃人歸復，宜並卻還。所由亦不得稱負欠租賦，別有追索。"
　　《通典》：乾元三年，見到帳百六十九州，應管戶總百九十三萬三千一百三十四，不課戶總百一十七萬四千五百九十二，課戶七十五萬八千五百八十二，管口總千六百九十九萬三百八十六，不課口千四百六十一萬九千五百八十七，課口二百三十七萬七百九十九。自天寶十四載至乾元三年，損戶總五百九十八萬二千五百八十四，損口總三千五百九十二萬八千七百二十三。
　　愚嘗論漢以後以戶口定賦，故雖極盛之時，而郡國所上戶口版籍終不能及三代、兩漢之數，蓋以避賦重之故，遞相隱漏。且疑天寶以上戶不應不課者居三分之一有奇，今觀乾元戶數，則不課者反居其太半，尤為可笑。然則，是豈足憑乎詳見《田賦門》。
　　代宗廣德二年，戶二百九十三萬三千一百二十五。
　　詔一戶三丁者免一丁，凡畝稅二升，男子二十五為成丁，五十五為老，以優民。
　　二年，敕："如有浮客願編附，請射逃人物業者，便準式據丁口給授，如二年以上種植家業成者，雖本主到，不在卻還限，任別給授。"
　　大歷元年，制："逃戶復業者，給復二年。如百姓先賣田宅盡者，宜委本州縣取逃死戶田宅，量丁口充給。"
　　德宗建中元年，定天下兩稅戶，凡三百八十萬五千七十六。
　　《通典》：主戶百八十餘萬，客戶百三十餘萬。
　　《通典》論曰："昔賢云：『倉廩實，知禮節；衣食足，知榮辱。』夫子適衛，冉子仆，曰：『美哉，庶矣！既庶矣，又何加焉？』曰：『富之。』『既富矣，又何加焉？』曰：『教之。'故知國足則政康，家足則教從，反是而理者，未之有也。夫家足不在於逃稅，國足不在於重斂，若逃稅則不土著而人貧，重斂則多養羸而國貧，不其然矣管子曰：『以正戶籍，調之養羸。'羸者，大賈蓄家也。正數之戶既避其賦役，則至浮浪，以大賈蓄家之所役屬，自收其利也。三王以前，井田定賦。秦革周制，漢因秦法。魏晉以降，名數雖繁，亦有良規，不救時弊。昔東晉之宅江南也，慕容、符、姚疊居中土，人無定本，傷理為深，遂有庚戍土斷之令，財豐俗阜，實由於茲。其後法制廢弛，舊弊復起，義熙之際，重舉而行，已然之效，著在前志。隋受周禪，得戶三百六十萬，開皇九年平陳，又收戶五十萬，洎於大業二年，干戈不用，唯十八載，有戶八百九十萬矣自平陳後，又加四百八十餘萬。其時承西魏喪亂，周、齊分據，暴君慢吏，賦重役勤，人不堪命，多依豪室，禁網隳紊，奸偽尤滋。高熲睹流冗之病，建輸籍之法，於是定其名，輕其數，使人知為浮客，被強家收大半之賦，為編甿奉公上，蒙輕減之徵浮客，謂避公稅，依強家作佃家也。荀悅論曰：'公家之惠，優於三代；豪強之暴，酷於亡秦。是惠不下通，威福分於豪人也。'高熲設輕稅之法，浮戶悉自歸於編戶，隋代之盛，實由於此。先敷其信，後行其令，烝庶懷惠，奸無所容。隋氏資儲遍於天下，人俗康阜，熲之力焉。國家貞觀中有戶三百萬，至天寶末百三十餘年，才如隋氏之數。聖唐之盛，邁於西漢，約計天下編戶合逾元始之間，而名籍所少三百餘萬貞觀以後，加五百九十萬，其時天下戶都有八百九十餘萬也。漢武黷兵，人口減半，末年追悔，方息征伐。其後至平帝元始二年，經七十餘載，有戶千二百二十餘萬。唐百三十餘年中，雖時起兵戎，都不至減耗，而浮浪日眾，版圖不收，若比量漢時，實合有加數。約計天下人戶，少猶可有千三四百萬矣。直以選賢授任，多在藝文，才與職乖，法因事弊，隳循名責實之義，闕考言詢事之道。習程典，親簿領，謂之淺俗，務根本，去枝葉，目以迂闊。職事委於郡胥，貨賄行於公府，而至此也。自建中初，天下編甿百三十萬，賴分命黜陟，重為按比，收入公稅，增倍而餘諸道加出百八十萬，共得三百一十萬。遂令賦有常規，人知定製，貪冒之吏，莫得生奸，狡猾之甿，皆被其籍。誠適時之令典，拯弊之良圖舊制：百姓備公上，計丁定庸調及租，其稅戶雖兼出王公以下，比之二三十分唯一耳。自兵興以後，經費不充，於是徵斂多名，且無常數，貪吏橫恣，因緣為奸，法令莫得檢制，烝庶不知告訴。其丁狡猾者即多規避，或假名入仕，或托跡為僧，或占募軍伍，或依倚豪族，兼諸色役，萬端蠲除。鈍劣者即被徵輸，困竭日甚。建中新令，並入兩稅，常額既立，加益莫由，浮浪悉收，規避無所。而使臣置制各殊，或有輕重未一，仍屬多故。兵革洊興，舊額既在，見人漸艱。詳今日之宜，酌晉、隋故事，版圖可增其倍，征繕自減其半。賦既均一，人知稅輕，免流離之患，益農桑之業，安人濟用，莫過於斯矣計諸簿帳所收，可有二百五十餘萬戶。按歷代戶口，多不過五，少不減三，約計天下，除有兵馬多處食鹽，足知見在之數。者采晉、隋舊典制置，可得五百萬矣。以五百萬戶共黜二百五十萬戶稅，自然各減數。古之為理也，在於周知人數，乃均其事役，則庶功以興，國富家足，教從化被，風齊俗一。夫然，故災沴不生，悖亂不起。所以《周官》有比、閭、族、黨、州、鄉、縣、遂之制，維持其政，綱紀其人。孟冬司徒獻民數於王，王拜而受之，其敬之守之如此之重也。及理道乖方，版圖脫漏，人如鳥獸，飛走莫制，家以之乏，國以之貧，奸宄漸興，傾覆不悟，斯政之大者遠者，將求理平之道，非無其本歟！"
　　憲宗元和時，戶二百四十七萬三千九百六十三。
　　史官李吉甫撰《元和國計簿》十卷，總計天下方鎮凡四十八道，管州府二百九十三，縣一千四百五十三，見定戶二百四十四萬二百五十四其鳳翔、鄜坊、邠寧、鎮武、涇原、銀夏、靈鹽、河東、易定、魏博、鎮翼、范陽、滄景、淮西、淄清十五道七十一州，並不申戶口數目。每歲賦入倚辦，止於浙西、浙東、宣歙、淮南、江西、鄂嶽、福建、湖南等道，合四十州，一百四十萬戶，比量天寶供稅之戶，四分有一。天下兵戎，仰給縣官八十三萬餘人，比量士馬，三分加一，率以兩戶資一兵。其他水旱所損徵科妄斂，又在常役之外。
　　六年，制："自定兩稅以來，刺史以戶口增損為其殿最，故有析戶以張虛數，或分產以系戶名，兼招引浮客，用為增益，至於稅額，一無所加。徒使人心易搖，土著者寡。觀察使嚴加訪察，必令詣實。"
　　衡州刺史呂溫奏："當州舊額戶一萬八千四百七，除貧窮死絕、老幼單獨不支濟外，堪差科戶八千二百五十七。臣到後團定戶稅，次檢責出所由隱藏不輸稅戶一萬六千七百。昨尋舊案，詢問閭里，承前徵稅並無等第；又二十餘年都不定戶，存亡孰察，貧富不均。臣不敢因循，設法團定，檢獲隱戶數約萬餘，州縣雖不曾科徵，所由已私自斂率。與其潛資於奸吏，豈若均助於疲人？臣請作此方圓，以救彫瘵，庶得下免偏苦，上不缺供。"敕旨："宜付所司。"
　　庫部員外郎李渤上言："臣過渭南長源鄉，舊四百戶，今才百戶，閿鄉縣舊三千戶，今才千戶，他處皆然。蓋由聚斂之臣，剝下媚上，惟思竭澤，不慮無魚故也。"執政惡之，渤謝病免。
　　致堂胡氏曰："天寶初，戶幾一千萬，元和初，合方鎮有戶百四十四萬，是十失其八也。憲宗急於用兵，則養民之政不得厚，重以用異、鑄聚斂，受諸道貢獻，百姓難乎其阜蕃矣。"
　　穆宗長慶時，戶三百九十四萬四千五百九十五。
　　敬宗寶歷時，戶三百九十七萬八千九百八十二。
　　文宗開成四年，戶四百九十九萬六千七百五十二。
　　《唐‧食貨志》：天寶戶數通以二戶養一兵，長慶以後，率三戶養一兵詳見《國用門》。
　　武宗會昌時，戶四百九十五萬五千一百五十一。
　　會昌元年正月，制："安土重遷，黎民之性，茍非難窘，豈至流亡！將欲招綏，必在資產。諸道頻遭災沴，州縣不為申奏，百姓輸納不辦，多有逃移。長吏懼在官之時破失人戶，或恐務免徵稅，減克料錢，祇於見在戶中分外攤配；亦有破除逃戶桑地，以充稅錢。逃戶產業已無，歸還不得，見戶每年加配，流亡轉多。自今以後，應州縣開成五年已前逃戶，並委觀察使、刺史差強明官，就鄉村詣實檢會桑田屋宇等，仍勒令長加檢校，租佃與人，勿令荒廢，據所得與納戶內徵稅，有餘即官為收貯，待歸還給付，如欠少，即與收貯，至歸還日，不須徵理。自今以後，二年不歸復者，即仰縣司召人給付承佃，仍給公憑，任為永業。其逃戶錢草斛鬥等，計留使錢物合十分中三分已上者，並仰於當州、當使雜給用錢內，方圓權落下，不得克正員官吏料錢及館驛使料。遞乘作人課等錢，仍任大戶歸還日，漸復元額。"
　　大中二年正月制："所在逃戶見在桑田屋宇等，多是暫時東西，便被鄰人與所由等計會，推雲代納稅錢，悉將斫伐毀拆，及願歸復，多已蕩盡，因致荒廢，遂成閑田。從今已後，如有此色，勒村老人與所由並鄰近等同檢勘分明，分析作狀，送縣入案，任鄰人及無田產人，且為佃事與納稅，如五年內不來復業者，便任佃人為主，逃戶不在論理之限。其屋宇桑田樹木等，權佃人逃戶未歸五年內，不得輒有毀除斫伐，如有違犯者，據根口量情科責，並科所由等不檢校之罪。"
　　會昌五年，天下所還俗僧尼二十六萬五千餘人，奴婢為兩稅戶十五萬人。
　　周廣順三年，敕："天下縣邑素有差等，年代既深，增損不一。其中有戶口雖眾，地望則卑；地望雖高，戶口至少，每至調集，不便銓衡。宜立成規，庶協公共。應天下州府及縣，除赤縣、畿縣、次赤、次畿外，其餘三千戶以上為望縣，二千戶以上為緊縣，一千戶以上為上縣，五百戶以上為中縣，不滿五百戶為中下縣。宜令所司，據今年天下縣戶口數，定望、緊、上、中、下次等奏聞。"戶部據今年諸州府所管縣戶數目，合定為望縣六十四，緊縣七十，上縣一百二十四，中縣六十五，下縣九十七。
