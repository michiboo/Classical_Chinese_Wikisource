●卷四十六　學校考七

　　○郡國鄉黨之學
　　《學記》："古之教者，家有塾，黨有庠，術有序，國有學術當為遂。古者仕焉而已者，歸教於閭裏，朝夕坐於門。門側之堂謂之塾。五百家為黨，萬二千五百家為遂。黨屬於鄉，遂遠郊外。比年入學每年來入也中年考校中猶間也。鄉遂大夫間歲則考學者之德行道藝。《周禮》三歲大比乃考焉。一年視離經辨志，二年視敬業樂群，五年視博習親師，七年視論學取友，謂之小成。九年知類通達，強立而不反，謂之大成離經，斷句絕也。辨志，謂別其心意所趣向也。知類，知事義之比。強立，臨事不惑也。
　　《禮書》曰："《說文》：'閭，裏門也。'《爾雅》曰：'門側之堂謂之塾。'《尚書大傳》曰：'上老平明坐於右塾，庶老坐於左塾。'班固《食貨志》曰：'裏胥平旦坐於右塾，鄰長坐於左塾。'詳見下文蓋古者合二十五家而為之門塾，坐上老、庶老於此，所以教之學也；坐裏胥、鄰長於此，所以教之耕也。《書》雲：'先路在左塾之前，次路在右塾之前。'先路，象路也；次路，木路也。象路貴於木路，而象路在左塾，次路在右塾，則左塾者西塾也；裏胥尊於鄰長，而裏胥在右塾，鄰長在左塾，則右塾者西塾也。何則？自內視外，則左東而右西；自外視內，則左西而右東也。《曲禮》曰：'主人入門而右，客入門而左。'此左西而右東也；又曰：'公事自闑東，私事自闑西。'此左東而右西也。然則《書》言左塾，史言右塾，皆西塾也，自內外言之異耳。漢之時，閭裏亦有門，史稱石慶入裏門是也。《孟子》曰：'庠者養也，序者射也。'鄉飲酒尊兩壺於房戶之間，鄉射尊於賓席之東。蓋鄉飲在庠，而庠有房室，故尊於房戶之間；鄉射在序，而序無房室，故尊於賓序之東而已。《鄉射禮》：'豫鄭氏曰：今文豫為序則鉤楹內，堂則由檻外堂，序也。序則物當棟，堂則物當楣'。是於其有室，則所揖、所履之位淺而前，於其無室，則所揖、所履之位深而後。《爾雅》曰：'東西牆謂之序。'序之名蓋本於此。"
　　州長，"正月之吉，各率其州之民而讀法，以考其德行道藝而勸之，以糾其過惡而戒之。若以歲時祭祀州社，則屬其民而讀法亦如之。春、秋以禮會民，而射於州序序，州、黨之學"。
　　黨正，"四時之孟月吉日，則屬民而讀邦法以糾戒之。春、秋祭禜亦如之。國索鬼神而祭祀，則以禮屬民而飲酒於序，以正齒位。"
　　《尚書大傳》："大夫七十而致仕，老其鄉里。大夫為父師，士為少師所謂裏庶老也。耰鉏已藏祈樂已入歲事已畢祈樂當爲新穀。餘子皆入學，年十五始入小學，見小節，踐小義焉。年十八始入大學，見大節，踐大義焉餘子猶眾子。古者適子恆代父而仕。距冬至四十五日，始出學，傅農事立春學止。上老平明坐於右塾，庶老坐於左塾上老，父師。庶老，少師，餘子畢出，然後皆歸。夕亦如之，餘子皆入。父之齒隨行，兄之齒雁行，朋友不相逾，輕任並，重任分，頒白者不提攜。出入皆如之。"
　　《王制》：諸侯"天子命之教，然後為學。小學在公宮南之左，太學在郊《尚書傳》曰："百里之國，二十裏之郊；七十裏之國，九裏之郊；五十裏之國，三裏之郊。"。天子曰辟雍，諸侯曰泮官。"
　　長樂陳氏曰："夫諸侯之學，小學在內，大學在外，故《王制》言'小學在公宮南之左，大學在郊'。以其選士由內以升於外，然後達於京故也。天子之學，小學居外，大學居內，故《文王世子》言'凡語於郊，然後於成均，取爵於上尊'。以其選士由外以升於內，然後達於朝故也。"
　　《魯頌　泮水》，"頌僖公能修泮宮也。""思樂泮水，薄采其芹。魯侯戾止，言觀其旂。其旂茷々，鸞聲噦々。無小無大，從公於邁。"八章，章八句。
　　江陵項氏《枝江縣新學記》曰："古之為泮宮者，其條理不見於經，而有詩在焉。予嘗反覆而推之，其首三章則言其君相之相與樂此而己，自四章以下始盡得其學法，自敬其德而至於明其德，明其德而至於廣其心，廣其心而至於固其道終焉。此則學之本也。自威儀、孝弟之自修而達於師旅、獄訟之講習，自師旅、獄訟之講習而極於車馬器械之精能，此則學之事也。自烈祖之鑒其誠而至於多士之化其德，自多士之化其德而至於遠夷之服其道，此則學之功也。"
　　《明堂位》："米廩，有虞氏之庠也；序，夏後氏之序也；瞽宗，殷學也；頖宮，周學也言魯得立四代之學。注見《大學考》。"
　　班固《漢書　食貨志》曰："五家為鄰，五鄰為裏，四裏為族，五族為黨，五黨為州，五州為鄉。鄉，萬二千五百戶也。鄰長位下士，自此以上，稍登一級，至鄉而為卿也。於裏有序而鄉有庠序以明教庠。序以明教，庠以行禮而視化焉。春令民畢出在野，冬則畢入於邑。其《詩》曰：'四之日舉趾，同我婦子，饁彼南畝。'又曰：'十月蟋蟀入我床下。嗟我婦子，聿為改歲，入此室處。'所以順陰陽，備寇賊，習禮文也。春將出民，裏胥平旦坐於右塾，鄰長坐於左塾裏胥，如今裏吏。門側之堂曰塾，畢出然後歸，夕亦如之。入者必持薪樵，輕重相分，班白不提挈。冬，民既入，婦人同巷相從夜績，女工一月得四十五日一月之中又得夜半為十五日，凡四十五日也。必相從者，所以省費燎火，同巧拙而合習俗也。男女有不得其所者，因相與歌詠，各言其傷怨刺之詩也。是月，餘子亦在於序室餘子，庶子也，未任役者。八歲入小學，學六甲、五方、書計之事蘇林曰："五方異書，如今秘書學外國書也。"臣瓚曰："辨五方之名及書藝也。"，始知室家長幼之節。十五入大學，學先聖禮樂，而知朝廷君臣之禮。其有秀異者，移鄉學於庠序；庠序之異者，移國學於少學。諸侯歲貢少學之異者於天子，學於大學，命曰造士。行同能偶，則別之以射，然後爵命焉。孟春之月，群居者將散，行人振木鐸以徇於路，以采詩，獻之太師，比其音律以聞於天子。故曰王者不窺牖戶而知天下。此先王制土處民，富而教之之大略也。"
　　漢文翁為蜀郡守，仁愛好教化。見蜀地僻陋有蠻夷風，文翁欲誘進之，乃選郡縣小吏開敏有材者張叔等十餘人，親自飭厲，遣詣京師，受業博士，或學律令。減省少府用度，買刀布蜀物，齎計吏以遺博士少府，郡掌財物之府，以此而供太守者。數歲，郡生皆成就還歸，文翁以為右職，用次察舉，官有至郡守、刺史者。又修起學官於成都市中學官，學之官舍也，招下縣子弟以為學官弟子，為除更繇，高者以補郡縣吏，次為孝弟力田。常選學官僮子，使在便坐受事便坐，別坐，可以視事，非正廷也。每出行縣，益從學官諸生明經飭行者與俱，使傳教令，出入閨閤。縣邑吏民，見而榮之，數年，爭欲為學官弟子，富人至出錢以求之。繇是大化，蜀地學於京師者比齊魯焉。至武帝時，乃令天下郡國皆立學校官，自文翁為之始雲師古曰："文翁學堂在今益州城內。"
　　按：武帝時始為博士、學官置弟子員，前此所謂博士者，雖有弟子，要皆京師自授其徒，其徒自願受業，朝廷未嘗有舉用之法，郡國亦無薦送之例。而蜀地僻陋，非齊魯諸儒風聲教化之所被，故文翁遣其民就學，必以物遺博士，而使教之。及武帝既興學校，則令郡國縣官謹察可者，與計偕，詣太常受業如弟子，則郡縣皆有以應詔，而博士弟子始為國家選舉之公法也。
　　元帝時，郡國置《五經》百石卒史。
　　平帝元始三年，立學官，郡國曰學，邑、侯國曰校，校、學置經師一人。鄉曰庠，聚曰序，序、庠置《孝經》師一人。
　　何武為刺史，行部必先即學宮見諸生，試其誦論，問以得失。
　　西漢以郡文學入官：
　　梅福、雋不疑、韓延壽、王章、蓋寬饒、諸葛豐、鄭崇、張禹
　　世祖建武六年，李忠為丹陽太守。忠以丹陽越俗，不好學，乃為起學校，習禮容，春、秋鄉飲，選用明經。郡中嚮慕之。
　　明帝永平十年，幸南陽，召校官弟子作雅樂，奏《鹿鳴》，帝自禦塤篪和之，以娛嘉賓。
　　宋均調辰陽長，為立學校。
　　寇恂為汝南太守，修學校，教生徒，聘能為《左氏春秋》者，親受舉焉。
　　衛颯為桂陽太守，下車修庠序之儀。
　　任延為武威太守，造立校官，自掾吏子孫皆令習業受業，複其徭役。章句既通，悉顯拔榮進之。郡遂有儒雅之士。
　　秦彭為泰山太守，崇好儒雅，修明庠序。每春、秋饗祀，輒修升降揖遜之儀。
　　鮑德為南陽太守，時郡學久廢，德乃修起黌舍，備俎豆、黻冕，行禮奏樂。又尊饗國老，宴會諸儒。百姓觀者，莫不勸服。
　　班固《東都賦》曰："四海之內，學校如林，庠序盈門，獻酬交錯，俎豆莘莘，下舞上歌，蹈德詠仁。"
　　魯丕為趙相，趙王商嘗欲避疾，便時稍住學官學官，學舍也，丕止不聽。曰："學官傳五帝之道，修先王禮樂教化之處，王欲廢塞以廣遊宴，事不可聽。"詔從丕言。
　　魏明帝時，延壽亭侯高柔上疏曰："漢末陵遲，禮樂崩壞，太祖初興，湣其如此，在於撥亂之際，並使州縣立教學之官。高祖即位，遂闡其業，興復辟雍，州立課試，於是天下之士，複聞庠序之教，親俎豆之禮焉。"
　　晉虞溥，太康時為鄱陽內史，大修庠序，廣招學徒，移告屬縣，具為條制。於是至者七百餘人，溥乃作誥以獎諭之，曰："文學諸生，皆冠帶之流，年盛志美，始涉學庭，講修典訓，此大成之業，立德之基也。夫聖人之道，淡而寡味，故始學者不好也。及至期月，所觀彌博，所習彌多，日聞所不聞，見所不見，然後心開意朗，敬業樂群，忽然不覺大化之陶己，至道之入神也。故學之染人，甚於丹青。丹青吾見其久而渝矣，未見久學而渝也。夫工人之染，先修其質，後事其色，修色積積，而染工畢矣。學亦有質，孝弟忠信是也。君子內正其心，外脩其行，行有餘力，則以學文，文質彬彬，然後為德。夫學者不患才不及，而患志不立，故曰希驥之馬，亦驥之乘，希顏之徒，亦顏之倫。又曰鍥而舍之，朽木不知，鍥而不捨，金石可虧。斯非其效乎！"時祭酒求更起屋行禮，溥曰："君子行禮，無常處也，故孔子射於矍相之圃，而行禮於大樹之下。況今學庭庠序，高堂顯敞乎！"
　　右系鄱陽郡學事蹟之見於前史者。溥之言有味可書，《郡志》殊欠登載。
　　穆帝永和中，征西將軍庾亮在武昌開置學官，起立講舍，亮家子弟及參佐大將子弟，悉令入學。四府博學識義，通涉文學經綸者，建儒林祭酒，使班同三署，厚其供給。皆妙選邦彥，必有其宜者以充此舉。近臨川、臨賀二郡，並求脩複學校。若非束脩之流，禮教所不及，而欲階緣免役者，不得為生。明為條制，令法清而人貴。
　　梁武帝選學生，遣就會稽雲門山，受業於廬江何胤。分遣博士、祭酒到州郡立學。
　　後魏獻文帝天安初，立鄉學，郡置博士二人，助教二人，學生六十人。後令大郡立博士二人，助教四人，學生百人；次郡立博士二人，助教四人，學生八十人；中郡博士一人，助教二人，學生六十人；下郡立博士一人，助教一人，學生四十人。郡縣學始乎此矣。
　　北齊制：諸郡並立學，置博士、助教授經，學生俱被差逼充員，士流及豪富之家皆不從調。備員既非所好，墳籍固不關懷，又多被州郡官人驅使。縱有遊惰，亦不檢察，皆由上非所好之所致也。諸郡俱得察孝廉，其博士、助教及遊學之徒通經者，推擇充舉。射策十條，通八以上，聽九品出身。其尤異者亦蒙抽擢。
　　隋仁壽元年，詔廢州縣學。詳見《太學門》
　　唐制：京都學生八十人，大都督、中都督府、上州各六十人，下都督府、中州各五十人，下州四十人，京縣五十人，上縣四十人，中縣、中下縣各三十五人，下縣二十人。州縣學生，州縣長官補，長史主焉。每歲仲冬，州縣館監舉其成者，送之尚書省。詳見《太學門》
　　武德七年，詔諸州縣及鄉並令置學，有明一經以上者，有司試冊加階。
　　元宗開元二十一年敕："諸州縣學生年二十五以下、八品九品子若庶人並年二十一已下，通一經已上及未通經，精神聰悟，有文詞史學者，每年銓量，舉送所司簡試，聽入四門學，充俊士。即諸州人省試不第，情願入學者聽。國子監所管學生，尚書省補；州縣學生，州縣長官補州縣學生取郭下人充。諸州縣學生習正業之外，仍兼習吉凶禮，公私有禮事處，令示儀式，餘皆不得輒使。諸百姓任立私學，其欲寄州縣受業者亦聽。"
　　二十六年正月十九日赦："古者鄉有序，黨有塾，將以弘長儒教，誘進學徒。化人成俗，率由於是。其天下州縣，每鄉之內，裏別各置一學，仍擇師資，令其教授。"
　　正元三年正月，右補闕宇文炫上言，請京畿諸縣鄉村廢寺，並為縣學。並上制書事二十餘件。疏奏不報。
　　後唐天成三年，宰臣兼判國子祭酒崔協奏："請頒下諸道州府，各置官學。如有鄉黨備諳、文行可舉者，錄其事實申監司，方與解送。但一身就業，不得影庇門戶。"
　　宋太宗皇帝太平興國二年，知江州周述言：廬山白鹿洞，學徒常數千百人，乞賜《九經》肄習。詔國子監給本，仍傳送之。
　　先時南唐升元中，白鹿洞建學館，以本道為洞主，掌其教授。
　　又賜石鼓書院敕額。
　　書院唐元和間衡州李寬所建，國初賜額。
　　真宗大中祥符二年，應天府民曹誠，即楚邱戚同文舊居，造舍百五十間，聚書數千卷，博延生徒，講習甚盛。府奏其事，詔賜額曰應天府書院，命奉禮郎戚舜賓主之，仍令本府幕職官提舉，以誠為府助教。
　　八年，賜潭州嶽麓書院額。始，開寶中郡守朱洞，首度基創宇，以待四方學者。李允則來為州，請於朝，乞以書藏。方是時，山長周式以行義著，八年，召見便殿，拜國子學主簿，使歸教授。詔賜書院名，增賜中秘書。
　　右宋興之初，天下四書院建置之本末如此。此外則又有西京嵩陽書院，賜額於至道二年；江寧府茅山書院，賜田於天聖二年。嵩陽、茅山後來無聞，獨四書院之名著。是時未有州縣之學，先有鄉黨之學。蓋州縣之學，有司奉詔旨所建也，故或作或輟，不免具文；鄉黨之學，賢士大夫留意斯文者所建也，故前規後隨，皆務興起。後來所至，書院尤多，而其田土之錫，教養之規，往往過於州縣學，蓋皆欲仿四書院雲。
　　仁宗即位之初，賜兗州學田。已而又命藩輔皆得立學。其後諸旁郡多願立學者，詔悉可之，稍增賜之田如兗州。由是學校之設遍天下皇祐四年，詔自今須藩鎮乃得立學，他州勿聽。慶曆四年，參知政事範仲淹等建議精貢舉，請興學校，本行實。乃詔州縣立學，本道使者選屬部為教授，不足則取於鄉里宿學之有道業者。士須在學三百日，乃聽預秋賦，舊嘗充者，百日而止見《舉士門》
　　安定先生胡瑗，自慶曆中教學於蘇、湖間二十餘年，束脩弟子前後以數千計。是時方尚辭賦，獨湖學以經義及時務。學中故有經義齋、治事齋。經義齋者，擇疏通有器局者居之；治事齋者，人各治一事，又兼一事，如邊防、水利之類。故天下謂湖學多秀彥，其出而筮仕往往取高第，及為政，多適於世用，若老於吏事者，由講習有素也。歐陽公詩曰："吳興先生富道德，詵詵子弟皆賢才。"王荊公詩曰："先收先生作樑柱，以次收拾桷與榱。"慶曆四年，詔州縣皆立學，於是建太學於京師，而有司請下湖州，取先生之法以為太學，至今著為令。
　　五年，詔曰："頃者嘗詔方夏增置學官，而吏貪崇儒之虛名，務增室屋，使四方遊士競起而趨之，輕去鄉閭，浸不可止。今後有學州縣，毋得輒容非本土人居止聽習。若吏以繕修為名而斂會民財者，按舉之。"
　　神宗熙寧四年，詔置京東西、河東、河北、陝西五路學，以陸佃等為諸州學官。仍令中書採訪逐路有經術行誼者各三五人，雖未仕亦給簿尉俸，使權教授。他路州、軍，命近日選薦京朝官有學行可為人師者，堂除逐路官，令兼所任州教授。州給田十頃為學糧。仍置小學教授。
　　八年秋，詔諸州學官先赴學士院，試大義五道，取優通者選差。
　　元豐元年，詔諸路州府學官共五十三員。
　　京東路兗徐曹鄆青密州、應天府各一員，京西路西京國子監、許陳襄鄧州各一員，河北路北京國子監、定相滄衛棣瀛州、真定府各一員，陝府西路陝華耀邠秦熙州、永興軍、鳳翔河中府各一員，河東路潞、晉、代州、太原府各一員，淮南路揚州、亳州各一員，兩浙路杭越蘇三州各一員，江南東路饒州、江寧府各一員，江南西路洪州、吉州各一員，荊湖南路潭州一員，荊湖北路江陵府一員，福建路建州一員，成都府路眉州、成都府各一員，梓州路梓州、普州各一員，利州路利州一員，夔州路夔州一員，廣南東路廣州一員，廣南西路桂州一員。
　　按：是時大興學校，而天下之有教授者只五十三員，蓋重師儒之官，不肯輕授濫設故也。觀其所用者，既是有出身人，然又必試中而後授，則與入館閣翰苑者同科，其遴選至矣。哲宗元祐初，齊、盧、宿、常、虔、潁、同、懷、澶、河陽等州始相繼置教授，三舍法行而員額愈多，至大觀時，吉州、建州皆以養士數多，置教授三員。宣和時，罷州縣學三舍法，始令諸州教授若系未行三舍已前置者依舊，餘並減罷；如贍學田產、房廊等，系行三舍後添給者，亦複拘收雲。
　　哲宗元祐元年，詔近臣擇經明行修，堪內外學官者，人舉二員。遂罷試補法。
　　二年，中丞胡宗愈言，學者初登科遂顓師席，非是。詔內外學官經任，年至三十，方得在選。
　　三年，又詔：宮學教授闕，選諸嘗被舉可為學官，及中十科中可為師表，或可備講讀者，仍官已升朝、年及四十乃得為之。
　　四年，以舉薦頗眾，詔須命舉乃得奏上。
　　紹聖元年，三省立格："侍從、臺諫、國子長貳，歲舉堪任諸州學官一員，須嘗中進士或制科，年及三十者。若制科及進士第在上五人，禮部奏名在上三人、府、監、廣文館第一人，或從太學上捨得第，即皆不試而用，餘並召附吏部春秋試。凡試，兩經大義各一道，以通經、善作文為合格。已經舉試，中書籍其姓名，俟有闕則選授焉。"於是內外見學官，非制科、進士出身及由上捨生入官者並罷。時學官已立試法，潭、廣已下十一州教授本付吏部擬注者，令三省選差。
　　監察禦史黃慶基奏："先朝以經術設為三舍以考察其行藝，始自太學，著為定令，而未及頒於四方。請州學皆立學，期以一年，考察無玷，乃許應舉。方之前日結保投牒以較一日之長者，有間矣。"
　　元符二年，初令諸州推行三舍法。應嘗置教授州考選、升補，悉如太學。州許上舍一人、內舍二人，歲貢入之京師。其上舍即附太學補外舍，試中補內捨生，通三試不升舍者，遣還其州。其內舍免試，至則補為外捨生。諸路選監司一員提舉學校，守貳董幹其事。遇試補上、內捨生，選有出身官一人同教授考選，仍彌封、謄錄。
　　徽宗崇寧元年，宰相蔡京建議："天下皆置學，郡少或應書人少，即合二三州共置一學。學悉置教授二員。縣亦置學，州、縣皆置小學。推三舍法遍行天下。自縣選考升諸州，為州學生，每三年貢入太學，為太學生，至則附上舍試，別立號。考取分三等：試入上等補上捨生，入中等補下等上捨生，入下等補內舍，餘為外舍。諸州、軍解額，各以三分之一充貢士，開封府量留五十五額，解士人之不入學者，餘盡均給諸州以為貢額。任外官者子弟、親戚許入學，若於法應避所任親者，聽隨便學於他州，即不得升補與貢。在學及一年，給牒至太學，用國子生額解試。若所貢士至太學試中上等或預升舍人多，其本貫監司、太守推賞有差。州給常平或系省曰宅充養士費，縣得用地利所出及非系省錢。州學職掌學諭、學長，許差特奏名人某。毋得以非經史子書教授。"詔令講議司立法頒降。
　　二年，先是，諸州縣學補弟子無定員，有司病費廣難贍，詔諸州用前一舉試者為則，嘗逾二百人許置百員數，減乎此則以三分之二為額，上舍、內舍立額亦如之。縣學則裁其見籍，率三而汰一。提學司通一路才計，均給學費，仍行部摘試文檢括當否。生員嘗試公私試，雖不中，亦複其身勿事。臣僚言：神宗尚經術，將以明道德，一風俗，元祐奸朋暨其殘黨之在元符者，立異說壞之，今餘習未殄。乞立法禁天下刊寫，庶其可息。詔付國子監，其有上書及三捨生言涉誣訕並異論者，悉遣歸其鄉自訟齋拘之。
　　三年，令州縣學用三舍法升太學，罷科舉見《舉士門》。
　　舊法，隸學三年，經兩試不預升貢，即除其籍，法涉太嚴。自今三年內三經公試不與選，兩經補內舍、貢上舍不及格，且曾犯三等以上罰，若外舍即除籍歸縣，內舍降舍，已降而私試不入等，若曾犯罰亦除籍，再赴歲升試。每上捨生升舍已，其秋即貢入辟雍，長吏集闔郡官、提學官，即本所燕設，以禮津遣，限歲終悉集闕下。自川、廣、福建入貢者，給借職券，過二千裏給大將券，續其路食，皆以學錢給之。選士入貢其自今年始。如有孝、弟、姻、睦、任、恤、忠、和，若行能尤異為鄉里所推，縣上之州，免試入學。教授、知通詢審無謬，即保任入貢，仍具實以聞，不實者坐罪有差。
　　八行者，孝、弟、睦、姻、任、恤、忠、和。凡有八行實狀，鄉上之縣，縣延入學，審考無偽，即以上州。州第其等，孝、弟、忠、和為上，睦、姻為中，任、恤為下。苟備八行，不俟終歲即奏貢入太學，免試補為上舍。司成以下審考不誣，即釋褐，命之官，仍優加升擢；不能全備者，為州學上等上舍，餘有差。八刑則反八行而麗於罪，名以其罪名之。縣上其名於州，州籍於學，毋得補弟子員。
　　詔崇寧五年貢士至辟廱不如令者，凡三十有八人，皆遣歸，而提學官皆罰金。建州浦城縣丞徐秉哲以其縣學生隸籍者至千餘人，為一路最，特遷一官。
　　詔縣學生三不赴升試者，除其籍。諸路賓興會試辟雍，獨常州中選者多，知州、教授特遷一官。
　　詔諸州學生員及五百人以上，許置教授二員；不及八十人，罷置教授官，以在州有科名官兼蒞學事。
　　吳氏《能改齋謾錄》曰："政和四年，臣僚上言：'慾望應見任教授不得為人撰書啟、簡牘、樂語之類，庶幾日力有餘，辦舉職事，以副陛下責任師儒之意。'奉聖旨依。嘗聞陳瑩中初任潁昌教授官，時韓持國為守，開宴用樂語，左右以舊例必教授為之，公因命陳，陳曰：'朝廷師儒之官，不當撰俳優之文。'持國遂薦諸朝，不以為忤。
　　四年，鮑耀卿言："今州縣學考試，未校文字精弱，先問時忌有無，苟語涉時忌，雖甚工不敢取。時忌如曰'休兵以息民，節用以豐財'，'罷不急之役，清入仕之流'。諸如此語，熙、豐、紹聖間試者共用不忌，今悉絀之，宜禁止。"詔可。
　　三年，臣僚言："比者試文，有以聖經之言輒為時忌而避之者，如曰'大哉堯之為君'，以為哉與災同；'制治於未亂'，'安不忘危'，'吉凶悔吝生乎動'，則以為危、亂、凶、悔皆當避。不諱之朝，豈宜有此！"詔禁之。
　　按：熙寧之立學校，養生徒，上自天庠，下至郡縣，其大意不過欲使之習誦新經，附和新法耳。紹聖、崇觀而後，群憸用事，醜正益甚，遂立元祐學術之禁，又令郡縣置自訟齋以拘誹謗時政之人。士子志於進取，故過有拘忌，蓋言"休兵節用"，則恐類元祐之學，言災、凶、危、亂，則恐涉誹謗之語，所謂轉喉觸諱者也，則惟有迎逢諂佞而已。
　　七年，給事中毛友言："比守郡，見訴役者，言：富家子弟初不知書，第捐數百緡錢求人試補入學，遂免身役。比其歲升不中，更數年而始除籍，則其倖免已多矣。請初試補入縣學人，並簾試以別偽冒。"從之。
　　宣和三年，罷天下州縣學三舍法，惟太學用之。
　　臣僚言："元豐六年，學官召試六十人，而所取才四人，皆一時知名之士，故學者厭服。近觀大觀、政和所試，率三人取一，既非遴選，故投牒自請試者逾多，其選益輕。欲自今試者十人始取一人，以重其選。"從之。
　　又詔："比取諸州教授，並令三省選差。合天下三百餘州，州嘗有兩教授者，則為員闕且五百矣。大臣五七人，豈能盡察才否，不過破格律，應親故請求而已。比又嘗命八行之教授諸州者，止許大藩員外置之，不以蒞職。夫八行老成，有行實，又經廷試登科，顧不得實與諸生講學。前詔皆未詳審，其罷勿行。"
　　高宗建炎初，複教官試。紹興中，議者謂欲為人師而自納所業於有司，以幸中度。乃詔罷其試，而教授自朝廷選差。已而複之。凡有出身許應，先具經義、詩，試各三首，赴禮部，乃下省闈，分兩場試之。而取其文理優長者，不限其數。初任為諸州教官，繇是為兩學之選。十五年，國子監丞文浩言："師儒之官，與諸生難疑答問，於群經宜無所不通。請自今並於《六經》中，臨期取二經，各出兩題，無拘義式，以貫穿該贍為合格。"詔行焉。其後四川制置司遇類省試年，亦放禮部附試，自嘉泰元年始。
　　紹興三年，詔："建炎二年內複置教授處共四十三州，至建炎二年並罷，任滿更不差人。今將二年複置教授窠闕並行存留。"
　　又詔淮西路州縣教授並行減罷，令逐州有出身官兼。十八年，江西轉運賈直清奏，請立縣學，於縣官內選有出身人兼領教導。尋下國子監參酌措置。欲比附舊法，縣學委知、通於令佐內選有出身官一員，兼領教導職事，及諸州軍如未差教授處，即令本路提舉司於本州有出身官選差一員兼領。若州縣官俱無出身，只令本學長、諭專主教導，卻令知州、縣令覺察點檢。從之。
　　二十一年，大理寺主簿丁仲京奏："贍學田土多為勢家侵佃，望令提舉學士官覺察。"上謂大臣曰："既不度僧，常住多有絕產，其並撥以贍學。"既而戶部請令提舉司置籍拘管，其無敕額庵院一體行。
　　朱子《崇安縣學田記》曰："予惟三代盛時，自家以達於天子、諸侯之國，莫不有學，而自天子之元子以至於士庶人之子，莫不入焉，則其士之廩於學官者宜數十倍於今日。而考之禮典，未有言其費出之所自者，豈當時為士者之家各已受田，而其入學也有時，故得以自食其食，而不仰給於縣官也歟？至漢元、成間，乃謂'孔子布衣，養徒三千'，而增學官弟子至不復限以員數，其後遂以用度不足無以給之而至於罷。夫謂三千人者聚食於孔子之家，則已妄矣，然養士之需，至於以天下之力奉之而不足，則亦豈可不謂難哉。蓋自周衰，田不並授，人無常產，而為士者尤厄於貧，反不得與為農工商者齒。上之人乃欲聚而教之，則彼又安能終歲裹飯而學於我？是以其費雖多，而或取之經常之外，勢固有不得已也。"
