●卷三十九　選舉考十二

　　○辟舉
　　三代以前，天下列國有三卿、五大夫、一十七士。大國三卿，二卿命於天子，一卿命於其君；小國三卿，一卿命於天子，二卿命於其君。公、侯、伯之大夫再命子，子、男之大夫一命。其士以下皆不命，皆國君專之。漢初，王、侯國百官皆如漢朝，唯丞相命於天子，其御史大夫以下皆自置。及景帝懲吳、楚之亂，殺其制度，罷御史大夫以下官。至武帝，又詔："凡王、侯吏職秩二千石者，不得擅補。其州郡佐吏，自別駕、長史以下，皆刺史、太守自辟。"歷代因而不革。
　　漢初，掾吏辟，皆上言之，故有秩比命士；其所不言，則為百石屬。其後皆自辟除，故通為百石雲。
　　世祖詔："方今選舉，賢佞朱紫錯用。丞相故事，四科取士：一曰德行高妙，志節清白；二曰學通行修，經中博士；三曰明達法令，足以決疑，能按章覆問，文中御史；四曰剛毅多略，遭事不惑，明足以決，才任三輔令，皆有孝弟廉公之行。自今以後，審四科辟召，及刺史、二千石察茂才尤異孝廉之吏，務盡實覈，選擇英俊、賢行、廉潔、平端於縣邑，務授試以職。有非其人，臨計過署，不便習官事，書疏不端正，不如詔書，有司奏罪名，並正舉者。"
　　建武二年，衛颯辟大司徒府，舉能案劇，除侍御史。
　　安帝元初六年，詔三府選掾屬高第，能惠利牧養者五人。
　　舊任三府選令史，光祿試尚書郎，時皆特拜，不復選試。李固與吳雄上疏，選舉補置，可歸有司。帝感其言，自是稀復特拜，切責三公，明加考察，朝廷稱善。楊秉亦言所徵皆特拜不試為非。
　　翟酺為侍中，時尚書有缺，詔將大夫六百石以上試對政事、天文、道術，以高第者補之。酺自恃能高，而忌故太史令孫懿恐有先用，乃紿懿曰："圖書有漢賊孫登，將以才智為中書所害，觀君表相，似當應之。"因對之涕泣。懿憂懼移病不試，由是酺對第一，拜尚書。
　　按：東漢用人，多以試取之。諸科之中，孝廉、賢良、有道皆有試，遷官則如博士，如尚書皆先試，至於辟舉、徵召，無不試者。李固、楊秉所言，皆以試為是，特拜為非。然所試率文墨小技，固未足以知其賢否也。況於翟酺者，以市井權譎之術，冒取高第，又足為賢乎？
　　孝靈帝時，司徒楊賜、太尉桓焉皆坐辟詔禁錮黨人免。
　　徐氏曰："按公府之有辟命，自西京則然矣。然東漢之世，公卿尤以辟士相高。卓茂習《詩》、《禮》為通儒，而辟丞相府史；蔡邕少博學好詞章，而辟司徒橋元府；周舉博學洽聞，為儒者宗，而辟司徒李邰府。又有五府俱辟如黃瓊者，四府並命如陳紀者。往往名公鉅卿以能致賢才為高，而英才俊士以得所依乘為重，是以譽望日隆，名節日著，而一洗末世苟合輕就之風。孟子曰："觀近臣以其所為主，觀遠臣以其所主。"其斯之謂與！
　　州從事史十二人，皆州自辟除，通為百石。
　　按《魯恭傳》："恭再在公位，選辟高第至列卿、郡守者數十人，而其耆舊大姓或不蒙薦舉，至有怨望者。恭聞之曰：'學之不講，是吾憂也。諸生不有鄉舉者乎？'終無所言。"蓋東漢時，選舉、辟召皆可以入仕。以鄉舉裏選循序而進者，選舉也；以高才重名躐等而升者，辟召也。故時人猶以辟召為榮雲。
　　孫寶為京兆尹，故吏侯文以剛直不苟合，常稱疾不仕。寶以恩禮請文為布衣友，日設酒食，妻子相對。文求受署為掾，進見如賓禮。數月，以立秋日署文東部督郵，入見，敕曰："今日鷹隼始擊，當順天氣，取奸惡，掾部詎有其人乎？"文仰曰："無其人不敢受職。"寶曰："誰也？"文曰"霸陵杜稚季"云云。於是稚季不敢犯法。寶為京兆三歲，京師稱之。任延為會稽都尉，吳有龍邱萇者，隱居太末，王莽時，四輔、三公連辟，不就。掾吏白延請召之，延曰："龍邱先生躬德履義，都尉掃灑其門，猶懼辱焉，召之不可。"遣功曹奉書記，致醫藥，吏使相望於道。積一歲，萇乃乘輦詣府，願得先死備錄。延辭讓再三，遂署議曹祭酒。
　　按：兩漢二千石長吏皆可以自辟曹掾，而所辟大概多取管屬賢士之有才能操守者。蓋必如是，乃能知閭里之奸邪、黔庶之休戚，故治狀之顯著，常必由之。後世長吏既不與之以用人之權，而士自一命以上，拘於三互之法，不使之效職顯能於本土。士之賢者亦以隱情惜已，不預郡府之事為高，而與郡守、縣令共治其民者，則皆凶惡貪饕、舞文悖理之胥吏，大率皆本土人也。然則豈三互之法可行之於僚掾，而獨不行之於胥吏？可施之於有行止之命官，而獨不可施之於無藉在之惡少乎？
　　魏王淩為青州刺史。青土初定，請王基為別駕，後召為秘書郎，淩復請還。頃之，司徒王郎辟基，淩不遣。朗書劾州曰："凡家臣之良，則升於公輔，公臣之良，則入於王職，是故古者侯伯有貢士之禮。今州取宿衛之臣，留秘閣之吏，所希聞也。"淩猶不遣。淩流稱青土，亦由基葉和之輔也。
　　劉虞備禮署田疇為從事，令其奉表行。在既而虞為公孫瓚所殺，疇至，哭於虞墓。北歸，率宗族附從數百人，掃地而盟曰："君仇不報，不可以立於世。"遂入徐無山中，營深險平敵地而居，徵辟皆不就。
　　曹爽辟王沈及羊祜，沈勸祜應命，祜曰："委質事人，復何容易。"遂不就。
　　古人之於所為主也，有君臣之義焉，故難則死之。羊叔子之賢，蓋知曹爽之不足以死故也。
　　北齊武平中，後主失政，多有佞幸，乃賜其賣官分占州郡，下及鄉官，多降中旨，故有敕用州主簿、郡功曹者。自是之後，州郡辟士之權浸移於朝廷，以故外吏不得精核，由此起也。
　　後周時，刺史僚佐、州吏則自署，府官則命於朝廷。
　　隋文帝時，牛弘為吏部尚書，高構為侍郎，最為稱職。當時之制，尚書舉其大者，侍郎銓其小者，則六部以下官吏，咸吏部所掌。自是海內一命以上之官，州郡無復辟署矣。
　　弘問於劉炫曰："魏、齊之時，令史從容而已，今則不遑寧舍，何也？"炫對曰："往者，州唯置綱紀，郡置守丞，縣唯令而已。其所事具寮則長官自辟，受詔赴任，每州不過數十。今則不然。大小之官，悉是吏部，纖介之績，皆屬考功，所以繁也。"唐制，二品、三品冊授，五品以上制授，守五品以上敕授，六品以下旨授，其視品及流外官皆判補之判補即辟舉之類。
　　肅、代以後，天下兵興多故，官濫而銓法益壞。沈既濟上疏極言之，欲請："五品以上及群司長官，宰臣進敘，吏部、兵部得參議焉；六品以下或僚祖之屬，聽州府辟用。則銓擇之任委於四方，結奏之成歸於二部。必先擇牧守，然後授其權，高者先署而後聞，卑者聽版而不命。牧守、將帥或選用非公，則吏部、兵部得察而舉之。"有《選舉雜議》十條，詳見《舉官門》
　　既濟《選舉雜議》五："或曰：'今日多情故，長官許其選吏，必綱紀紊失，不如今已之有倫也。'答曰：'不假古義，請徵目前以明之。今諸道節度、都團練、觀察、租庸等使，自判官、副將以下，皆使自銓擇。縱其間或有情故，大舉其例，十猶七全，則辟吏之法見行於今，但未及於州縣耳。利害之理，較然可觀，何紀之失？何綱之紊？向令諸使僚佐盡授於選曹，則安獲鎮方隅之重、理財賦之殷也。'"六："或曰：'頃年嘗見州縣有攝官，皆是牧守所自署置，政多苟且，不議久長，才始到官，已營生計，迎新送故，勞弊甚矣。今令州郡召辟，則其弊亦爾，柰何？'答曰：'國家職員，皆稟朝命，攝官承乏，苟濟一時，不日不月，事必停省，人雖流而責不及，績雖著而官不成，便身而行，不苟何待？若職無移奪，命自州邦，所攝之官，便為己任，上酬知己，下利班榮，爭竭智力，人誰不盡？今常調之人，遠授一職，已數千里赴集，又數千里之官，挈攜妻孥，往復勞苦，必一周而在路，料間歲而停官，成名非知已之恩，後任可計考而得。此之不苟，而誰為苟！'"
　　陸贄秉政，請令臺閣長官各自舉其屬，有不職，坐舉者。帝初許之，或言諸司所舉皆親黨，招賂遺，無實才，帝復詔宰相自擇。贄上奏言其非便，帝雖嘉之，然卒停薦士詔。陸贄疏見《舉士門》
　　按：自隋時，海內一命之官，並出於朝廷，州郡無復有辟署之事。士之才智可效一官者，苟非宿登仕版，則雖見知於方鎮嶽牧，亦不能稍振拔之，以收其用。至唐，則仕者多由科目矣，然辟署亦時有之，而其法亦不一。有既為王官而被辟者，若張建封之辟許孟容，李德裕之辟鄭畋，白敏中之辟王鐸是也；有登第未釋褐入仕而被辟者，若董晉之於韓退之是也；有強起隱逸之仕者，若烏重允之於石洪、溫造，張博之於陸龜蒙是也；有特招智略之士者，若裴度之於柏耆，杜慆之於辛讜是也。而所謂隱逸智略之士，多起自白衣。劉貢甫言："唐有天下，諸侯自辟幕府之士，唯其才能，不問所從來，而朝廷常收其俊偉，以補王官之缺，是以號稱得人。"蓋必許其辟置，則可破拘攣，以得度外之士，而士之偶見遺於科目者，亦未嘗不可自效於幕府，取人之道，所以廣也。宋時，雖有辟法，然白衣不可辟，有出身而未歷任者不可辟，其可辟者復拘以資格，限以舉主。蓋去古法愈遠，而倜儻跅弛之士，其不諧尺繩於科目，受羈｛馬中｝於銓曹者，少得以自達矣。
　　宋太祖皇帝建隆四年，詔："自前藩鎮多奏初官人為掌書記，頗越資序。自今曆兩任有文學者，方得奏舉。"
　　開寶四年，詔："自今諸州不得以攝官視事；其闕員處，即時以聞，當委有司除注。"繼又詔："委有司按其歷任經三攝無曠敗者，具以名聞。"詳見《舉官門》
　　太宗雍熙四年，詔："今後諸路轉運使及州郡長吏，並不得擅舉人充部內官，其有闕員，即時具奏。"
　　神宗熙寧間，內外小職任，長吏舊得奏舉者悉罷，一歸吏部，以為選闕。已而銓法所授，才與職多不相當，遂又即選闕取其不可專以法注者，仍許辟置，然亦罕矣。至要司劇任，或創有興建，長吏欲得其所親信者與相協濟，則往往特命許之，於是辟置亦不能全廢也。時開封府許自辟其府曹官，自餘如東西審官、三班、流內銓主簿，陝西湖城鎮等監官，發運、轉運司管幹文字及掌機宜文字，元豐中，三司在京倉庫、禦廚、店宅務，提舉熙河等路弓箭手，營田、蕃部司幹當公事，及差使使臣，並川路買茶起綱場監官之類，並許自辟，不從吏部注擬。
　　哲宗元祐元年，監察御史上官均言："廣南攝官凡兩經解發，攝簿尉一任無過，遂得正授。若重加舉數，亦可少節其濫。"
　　徽宗大觀二年，詔："祖宗銷革五代辟置，自一命以上，非王命不除。自今諸路毋得直牒差官及以待闕得替官權。"
　　政和六年，吏部侍郎韓粹彥言："三年，患官久闕則乏事，嘗詔：'見官若當終更，已及三月，或創闕及非次闕而經三季無辟牘來上，則不俟長吏奏報，吏部逕自用闕。'有明命矣。今奏舉闕，如防河、捕盜、榷鹽、三路沿邊掌兵，欲俟所委舉官自列無人，乃從吏部用闕。"從之。
　　赦文舉其所知，古之道也。比臣僚妄請，盡罷舉辟，意謂遵奉元豐，而不知元豐一時之命，尋以復舊。蓋事有繁簡，人有能否，若不令長吏薦舉，天下之大，人才之眾，朝廷何由盡知？必致滯才廢事。
　　宣和七年，臣僚言："在部右選員猥多，無闕可受，而法須急綱運差使者，所差不得過一二百人，額差不足，至於借差至再三，而又不足，遂借及大使臣。每被差訟訴紛拏，爭欲求免。此其弊在於幹求辟舉，莫肯參選。固有連三任自初官以至升朝，足未嘗攝吏部門，故在部者多遭役使。今欲須用部闕足一任，乃許就辟。自後部授、外辟，常令相間，苟不如式，受辟與辟之者皆坐罪。"詔議立法。
　　高宗建炎初，兵革方殷，詔河北招撫使、河東經制使及安撫等使，皆得辟置將佐官屬，行在五軍並御營司將領，亦辟大小使臣。於是負才略武勇者，或以簪笏從戎，或以布衣授官，入幕不可勝數。而諸道郡縣，自戎馬侵軼、盜賊殘擾之餘，官吏解散，諸司誘人填闕，皆先領職而後奏給付身。於是江、浙州郡守將，皆假軍興之名，換易官屬，占使窠闕。又有罪籍未該敘復、守選未合參部者競趨焉。朝論患之，乃下吏部盡令改正，使歸部依格注擬。除陝西五路、兩河、兩淮、京東等路經略安撫司屬官聽舉辟，餘路皆罷。諸道巡檢、縣尉、刑獄官闕，許提刑司具名奏辟。
　　四年，臣僚上言："南渡以來，土宇未復，宦遊之所睥睨者，江、浙、閩、廣數路而已。朝廷既侵用吏部闕員，而提領安撫司又奏辟其親舊。貴遊子弟，稍有黨援，則足不至銓部，輒得便地，占善闕。淩邁超越，無復資格，長奔競之風，塞寒俊之路。臣謂大郡守倅及軍旅之事，或須擇人任使者，自從朝廷除授，其餘員闕，與諸司所辟舉，一皆付之銓曹，使有司以法授之。如郡縣常經兵毀，吏部榜闕無願就者，即許權行辟舉。"從之。
　　起居郎朱震言："方今經營荊楚，控制上流，遠方之民，理宜綏撫。如聞峽州四縣，多用軍功或胥吏補知縣，攔吏補監務，民被其害。願取各州官闕，委安撫奏辟。"從之。
　　紹興二年，呂頤浩以左僕射都督諸軍，請辟參謀官以下文武七十七人，戶部尚書李彌大、秘書少監傅崧卿預焉。而李彌大言於上曰："東晉王導、謝安為都督，未嘗離朝廷。今邊圉幸無他，頤浩不宜輕動。且臣為天子侍從，非頤浩可辟。請於諸軍悉置軍正，如漢朝故事，察官、郎官為之。陛下必欲遣臣，請與崧卿別為一司，專司其過失以聞。"彌大遂改命。呂頤浩又言："督府屬官，不限員數，徒以開請謁，縻祿廩。請以準備差遣辟文資，以準備差使辟武資臣，各以十五人為限。"詔可。七月，議者言："比年帥守、監司辟官，攙奪部注，朝廷不能奪，銓曹不能違。又多畀以添差不釐務之闕，上自監司、倅貳以下至掾屬給使，一郡之中兵官八九員，一務之中監當六七員，較祖宗朝殆三四倍。存無事之官，食至重之祿，生民安得不重困乎！請敕有司裁省其闕，不得已則以宮廟之祿畀之。"奏可，自今已就辟差理資任者，毋得據舊闕，以妨下次。
　　三年，敕："不曾經吏部注授參選，及雖有請受曆之類，而別無省部手照文字人，明敕諸路監司、郡守，並不許奏辟差遣。"
　　六年，詔："諸道宣撫司屬官，許本司奏辟，內京官以二年為任，願留再任者取旨。"自兵興，所辟官有更十年不退者，故條約焉。
　　○考課
　　虞，五載一巡守，群後四朝。敷奏以言，明試以功，車服以庸。
　　帝曰："咨！汝二十有二人，欽哉，惟時亮天功。"三載考績，三考黜陟幽明，庶績咸熙。
　　周，六年五服一朝，又六年，王乃時巡，考制度於四嶽，諸侯各朝於方嶽，大明黜陟。
　　塚宰，歲終則令百官府各正其治，受其會會，大計也，聽其政事，而詔王廢置。三歲則大計群吏之治，而誅賞之。
　　漢法，刺史以六條察二千石，歲終奏事，舉殿最六條：一條，強宗豪右田宅逾制，以強淩弱，以眾暴寡；二條，二千石不奉詔書，遵承典制，倍公向私，旁詔守利，侵漁百姓，聚斂為奸；三條，二千石不恤疑獄，風厲殺人，怒則任刑，喜則淫賞，煩擾刻暴，剝截黎元，為百姓所疾，山崩石裂，妖訛訛言；四條，二千石選署不平，苟阿所好，蔽賢寵頑；五條，二千石子弟恃怙榮勢，請托所監；六條，二千石違公下比，阿附豪強，通行貨賂，割損正令也。
　　兒寬為左內史，有軍發，以負租課殿，當免；民恐失之，輸租不絕，課更以最。
　　宣帝始親政事，自丞相以下各奉職奏事，以傳奏其言，考試功能。侍中、尚書功勞當遷，及有異善，厚加賞賜；二千石有治理效，輒以璽書勉勵；公卿闕，則選諸所表，以次用之。
　　丙吉傳：歲竟，丞相課其殿最，奏行賞罰。朱邑為北海太守，以治行第一，入為大司農。尹翁歸為扶風，盜賊課常為三輔最。韓延壽為東郡太守，斷獄大減，為天下最。河南太守召信臣治行常為第一。荊州刺史奏信臣為百姓興利，賜黃金四十斤。陳萬年、鄭昌皆以守相高第，入為右扶風。義縱、朱博、尹賞皆縣令高第，入為長安令。
　　地節四年，詔令郡國歲上繫囚以掠笞若瘦死者，所坐各、縣、爵、裏，丞相、御史課殿最聞。
　　黃龍元年，詔曰："上計簿，具文而已，務為欺謾，以避其課。三公不以為意，朕將何任？御史察計簿，疑非實者，按之，使真偽毋相亂。"
　　元帝時，京房言："古帝王以功舉賢，則萬化成，瑞應著；末世以毀譽取人，故功業廢而致災異。宜令百官各試其功，災異可息。"詔使房作其事。房奏考功課吏法晉灼曰："令、丞、尉治一縣，崇教化亡犯法者輒遷。有盜賊，滿三日不覺，則尉事也。令覺之，自除，二尉負其罪。率相准如此法。"，上令公卿朝臣會房會議溫室，皆以房言煩碎，令上下相伺，不可許。上意鄉之。時部刺史奏事京師，上召見諸刺史，令房曉以課事，刺史復以為不可行，唯御史大夫鄭弘、光祿大夫周堪初言不可，後善之。上令房上弟子曉知考功課吏事者，欲試用之。房上中郎任良、姚平，"願以為刺史，試考功法，臣得通籍殿中，以奏事，以防壅塞"。石顯、五鹿充宗皆疾房，欲遠之，建言宜試以房為郡守。上乃以房為魏郡太守，秩八百石，房得以考功法治郡。房自請，願無屬刺史，得除用他郡人，自第吏千石以下，歲竟乘傳奏事。天子許焉。房去月餘，為顯等所譖，下獄坐死。
　　按：考課之法，漢行之久矣，今房始以是為言，而帝善之，則其所陳必有異乎人者。史文不詳，無以定其得失。但既曰："考課"，則必黜幽陟明，立為一定之法，使一皆可行，又必上下之間，體統相維，而後可以舉行。今房欲使其弟子二人為刺史，而已居中通籍，為其奏事，以防壅塞；及其為太守，則又請無屬刺史，則是以考課之法為其一家之學，而他人皆不能行。且已欲自課第吏千石以下，而不欲刺史課已，則體統隳矣。此所以來讒賊之口而殺其身也。
　　蕭育為茂陵令，會課育第六，而漆令郭舜殿，見責問。育為之請，扶風怒曰："君課第六，裁自脫，何暇欲為左右言？"
　　永光元年，詔丞相、御史舉質樸、淳厚、謙遜、有行者，光祿歲以此科第郎、從官。又使尚書選第中二千石，而大鴻臚卿野王能行第一。
　　東漢之制，太尉掌四方兵事功課，歲盡即奏其殿最而行賞罰；司徒掌人民事，凡四方民事功課，歲盡則奏其殿最而行賞罰；司空掌水土事，凡四方水土功課，歲盡則奏其殿最而行賞罰。
　　李忠為丹陽守，墾田增多，三公考課為天下第一。賈琮為交趾刺史，在事三年，為十三州最。
　　明帝永平九年，令司隸校尉、部刺史歲上墨綬長吏視事三歲以上理狀尤異者各一人，與計偕上，及尤不政理者，亦以聞。
　　舊制，州牧奏二千石長吏不任位者，事皆下三公，三公遣掾吏按驗，然後黜退。光武時用明察，不復委任三府，而權歸刺舉之吏。朱浮上疏曰："陛下即位以來，不用舊典，信刺舉之官，黜鼎輔之任，至於有所效奏，便加退免，覆案不關三府，罪譴不蒙澄察。陛下以使者為腹心，使者以從事為耳目，是謂尚書之平，決於百石之吏，故群下苛刻，各自為能。兼以私情，容長憎愛，故有罪者心不厭服，無咎者坐被空文，非所以經盛衰、貽後王也。"
　　魏明帝時，以士人毀稱是非，混雜難辨，進令散騎常侍劉邵作都官考課之法七十二條，考核百官。其略欲使州郡考士，必由四科，皆有效，然後察舉。或辟公府為親人長吏；轉以功次補郡守者，或就秩而加賜爵焉。至於公卿及內職大臣，率考之。事下三府。是時，大議考課之制，散騎黃門侍郎杜恕以為用不盡其人，雖文具無益，上疏曰："書稱'明試以功，三考黜陟'，帝王之盛制。然曆六代而考績之法不著，關七聖而課試之要未立，臣誠以為其法可粗依，其詳難備舉故也。語曰：'世有亂人而無亂法。'若使法可專任，在唐、虞可不須稷、契之佐，殷、周無責伊、呂之輔矣。今奏考功者，陳周、漢之雲為，掇京房之本旨，可謂明考課之要。至於崇揖讓之風，興濟濟之理，臣以為未盡善也。古之三公，坐而論道，內職大臣，納言補闕，無善不紀，無過不舉。且天下至大，萬幾至眾，誠非一明所能偏照，故君為元首，臣為股肱，明一體相資而成也。"後考課竟不行。
　　晉武帝泰始初，務崇理本，詔河南尹杜預為黜陟之課，其略曰："臣聞上古之政，因循自然，虛已委誠，而信順之道應，神感心通，而天下之理得。其後敦樸漸散，彰美顯惡，設官分職，以頒爵祿，弘宣六典，以詳考察。然獨倚明折之輔，建忠貞之司，使名不得越功而獨美，功不得後名而獨隱，皆疇咨博訪，敷納以言。及至末代，不能紀遠而求於密微，疑諸心而信耳目，疑耳目而信簡書。簡書愈繁，官方愈偽，法令滋彰，巧飾彌多。昔漢之刺史，亦歲終奏事，不制算課，而清濁粗舉。魏氏考課，即京房之遺意，其文可謂至密。然由於累細，故歷代不能通也。豈若申唐堯之舊典，去密就簡，則簡而易從也。今科舉優劣，莫若委任達官，各考所統。在官一年以後，每歲言優者一人為上第，劣者一人為下第，因計偕以名聞。如此六載，主者總集采按，其六歲處優舉者超用之，六歲處劣舉者奏免之，其優多劣少者敘用之，劣多優少者左遷之。今考課之品，所對不均，誠有難易。若以難取優，以易而否，主者固難准量輕重，微加降殺，不足復曲以法書也。"
　　後魏孝文帝太和中，詔曰："三載考績，自古通經；三考黜陟，以彰能否。今若待三考然後黜陟，可黜者不足為遲，可進者大成賒緩。是以朕今三載一考，考即黜陟，欲令愚滯無妨於賢者，才能不壅於下位。各令當朝，考其優劣為三等。六品以下，尚書重問；五品以上，朕將親與公卿論其善惡。上上者遷之，下下者黜之，中中者守其本任。"時否臧必舉，賞罰大行，其薄賞者猶錫車馬器服，以申獎勸。後帝臨朝堂，顧謂錄尚書兼廷尉卿廣陵王羽曰："凡考績上下二等，可為三品，中等但為一品。所以然者，上下是黜陟之科，故旌絲髪之美惡，中等守本，事理大通。"帝又謂尚書等曰："卿等在任，年垂二周，未嘗進一賢，退一不肖。此二事罪之大者。"謂羽曰："汝居樞端之任，在職以來，功勤之績不聞於朝，阿黨之音頻幹朕聽。今出汝錄尚書、廷尉，但居特進、太保。"自尚書令、僕射以下凡黜退二十餘人，皆略舉遺闕。諸如此黜官者，令一年之後任官如初。
　　宣武帝時，太尉、侍中、高陽王雍上表曰："竊惟三載考績，百王通典。今任事上中者，三年升一階；散官上第者，四載登一級。閑冗官本非虛置，或以賢能而進，或因累勤而舉，如其無能，不應黍茲高選。以勤以能進之朝伍，或征官外戍，遠使絕域，催督逋懸，察檢州鎮，皆是散官，以充劇使，乃於考陟，排同閑伍。檢散官之人，才非皆劣；稱事之輩，未必悉賢。而考閑以多，課煩以少，上乖天澤之均，下生不等之苦。復尋正始之格，汎後任事上中者，三年升一階；汎前任事上中者，六年進一級。三年一考，自古通經。今以汎前六年升一階，檢無愆犯，倍年成級。以此推之，明以汎代考也。"徐州刺史蕭寶寅又論曰："方今守令，厥任非輕，及考課悉以六載為程，既而限滿代還，復經六年而敘。是則歲周十二，始得一階。於東西兩省、文武閒職、公府散佐、無事冗官，或數旬方應一直，或弦朔止於暫朝，及其考日，更得四年為限。是則一紀之內，便登三級。彼以實勞劇任，而遷貴之路至難；此以散位虛名，而升陟之方甚易。何內外之相懸，令厚薄之如是！"
　　孝明帝延昌二年，又將大考百寮，散騎常侍、領三公郎中崔鴻以考令於體例不通，乃建議曰："竊惟王者為官求才，使人以器，黜陟幽明，揚清激濁，故績效能官，才必稱位者，朝升入進，年歲數遷，豈拘一階半級，閡以同寮等位者哉！二漢以降，太和以前，苟必官須此人，人稱其職，或超騰轉陟，數歲而至公卿，故能時收多士之稱，國號豐賢之美。竊見景明以來考格，三年成一考，轉一階。貴賤內外萬有餘人，自非犯罪，不問賢愚，莫不上中，才與不肖，比肩同轉。雖有善政如龔、黃，儒學如王、鄭，才史如班、馬，文章如張、蔡，得一分一寸，必為常流所攀，選曹亦抑為一概，不曾甄別。琴瑟不調，改而更張，雖明旨已行，猶宜消息。"時不從。
　　《虞書》言"三載考績，三考黜陟幽明"，此古帝王考課之法。董仲舒言："古之所謂功者，以任官稱職為差，非謂積日累久也。故小才雖累日，不離於小官；賢才雖未久，不害為輔佐。今則不然。累日以取貴，積久以致官，是以廉恥貿亂，賢不肖渾淆，未得其真。"此後世年勞之法，二法雖相似，而其意實相反。考課是以日月驗其職業之修廢，年勞是以日月計其資格之深淺。後世之所謂考課者，皆年勞之法耳。故賢者當陟，或反以資淺而抑之；不肖者當黜，或反以年深而升之。故考課之法行，則庸愚畏之；年勞之法行，則庸愚便之。崔鴻所言，即崔亮所行也。亮奏立停年之格，見《舉官門》
　　宋文帝元嘉時，守宰以六期為斷。及宋末，以治民之官六年過久，乃以三年為斷，謂之"小滿"。
　　唐考功之法，凡百司之長，歲較其屬功過，差以九等，大合眾而讀之。流內之官，敘以四善：一曰德義存聞，二曰清慎明著，三曰公平可稱，四曰恪勤匪懈。善狀之外，有二十七最：一曰獻可替否，拾遺補闕，為近侍之最；二曰銓衡人物，擢盡才良，為選司之最；三曰揚清激濁，褒貶必當，為考較之最；四曰禮制儀式，動合經典，為禮官之最；五曰音律克諧，不失節奏，為樂官之最；六曰決斷不滯，與奪合理，為判事之最；七曰部統有方，警守無失，為宿衛之最；八曰兵士調習，戎裝充備，為督領之最；九曰推鞫得情，處斷平允，為法官之最；十曰讎校精審，明於刊定，為校正之最；十一曰承旨敷奏，吐納明敏，為宣納之最；十二曰訓道有方，生徒充業，為學官之最；十三曰賞罰嚴明，攻戰必勝，為軍將之最；十四曰禮義興行，肅清所部，為政教之最；十五曰詳錄典正，詞理兼舉，為文史之最；十六曰訪察精審，彈舉必當，為糾正之最；十七曰明於勘覆，稽失無隱，為句檢之最；十八曰職事修理，供承疆濟，為監掌之最；十九曰功課皆充，丁匠無怨，為役使之最；二十曰耕耨以時，收穫成課，為屯官之最；二十一曰謹於蓋藏，明於出納，為倉庫之最；二十二曰推步盈虛，究理精密，為曆官之最；二十三曰占候醫卜，效驗多著，為方術之最；二十四曰檢察有方，行旅無壅，為關津之最；二十五曰市廛弗擾，奸濫不行，為市司之最；二十六曰牧養肥碩，蕃息孳多，為牧官之最；二十七曰邊境清肅，城隍修理，為鎮防之最。一最四善為上上，一最三善為上中，一最二善為上下，無最而有二善為中上，無最而有一善為中中，職事粗理、善最不聞為中下，愛憎任情、處斷乖理為下上，背公向私、職務廢闕為下中，居官飾詐、貪濁有狀為下下。凡定考，皆習於尚書省，唱第然後奏。親王及中書、門下、京官三品以上，都督、刺史、都護、節度、觀察使，則奏功過狀，以覈考行之上下。每歲，尚書省諸司具州牧、刺史、縣令殊功異行，災蝗祥瑞，戶口賦役增減，盜賊多少，皆上於考司。監領之官，以能撫養役使者為功；有耗亡者，以十分為率，一分為一殿。博士、助教，計講授多少為差。親、勳、翊衛，以行能功過為三等，親、勳、翊衛備身，東宮親、勳、翊衛備身，王府執仗親事、執乘親事及親勳翊衛主帥、校尉、直長、品子、雜任、飛騎，皆上、中、下考，有二上第者加階。番考別為簿，以侍郎顓掌之。流外官，以行能功過為四等，清謹勤公為上，執事無私為中，不勤其職為下，貪濁有狀為下下。凡考，中上以上，每進一等，加祿一季；中中，守本祿；中下以下，每退一等，奪祿一季。中平以下，四考皆中中者，進一階；一中上考，復進一階；一上下考，進二階；計當進而參有下考者，以一中上覆一中下，以一上下覆二中下。上中以上，雖有下考，從上第。有下下考者，解任。凡制敕不便，有執奏者，進其考。貞觀初，歲定京官望高者二人，分校京官、外官考，給事中、中書舍人各一人蒞之，號監中外官考使。考功郎中判京官考，員外郎判外官考。其後屢置監考、校考、知考使。故事，考簿朱書，吏緣為奸，咸通十四年，始以墨。又制："若於善最之外，別有可加尚，及罪雖成殿而情狀可矜，或不成殿而情狀可責者，省校之日，皆聽考官臨事量定。"
　　高祖武德二年，上親閱郡臣考績，以李綱、孫伏伽為上第。
　　太宗貞觀三年，尚書右僕射房元齡、侍中王珪掌內外官考，治書侍御史權萬紀奏其不平，追按勘問。王珪不伏舉按，上付侯君集推問，秘書監魏徵奏稱："必不可推鞫。且元齡、王珪國家重臣，俱以忠直任使，其所考者既多，或一人兩人不當，終非有阿私。若即推繩此事，便不可信任，何以堪當委重？假令錯謬有實，未足虧損國家；窮鞫若虛，失委大臣之體。且萬紀比來恆在考堂，必有乖違，足得論正；當時鑒見，切無陳說，身不得考，方始糾彈，徒發在上瞋怒，非是誠心為國。無益於上者，有損於下。所惜傷於理體，不敢有所阿為。"遂釋不問。
　　六年，監察御史馬周上疏曰："臣竊見流內九品以上，令有等第，而自比年入多者不過中上，未有得上下以上考者。臣謂令設九等，正考當今之官，必不施之於異代也。縱朝廷實無好人，猶應於見在之內比較其尤善者，以為上第。豈容皇朝之士，遂無堪上下之考者？朝廷獨知貶一惡人，可以懲惡；不知褒一善人，足以勸善。臣謂宜每年選天下政術尤最者一二人，為上上，其次為上中，次為中上，其次為上下，則中人已上可以自勸。"
　　高宗時，滕王元嬰為全州刺史，頗縱驕逸，動作無度。帝戒之，且曰："朕以王骨肉至親，不能致於理，今書王下下考，以愧王心。"
　　司刑太常伯盧承慶嘗考內外官，有一人督運遭風失米，承慶考之曰："監運損糧，考中下。"其人容色自若，無言而退。承慶重其雅量，改注曰："非力所及，考中中。"其人既無喜色，亦無愧詞。又改曰："寵辱不驚，考上上。"
　　致堂胡氏曰："考士者當較其平素，今以一時容止而進退之，厚貌深情者得以蒙其奸矣。然觀承慶判注之語，則知古者考課有所毀譽，而得之者以為榮祿，此亦《山公啟事》之餘俗也。後世課最負犯，立為定目，依式而書，於吏文無謬則善矣，其人有異績美行，無由察錄，而貪賊素害，倖免按舉者，即以無過著於官簿。賢否混亂，功罪同區，未之有改也。豈非激揚之闕政乎？"
　　中宗神龍中，御史中丞盧懷慎上疏曰："臣聞孔子曰：'為邦百年，可以勝殘去殺。'又曰：'苟有用我者，期月已可，三年有成。'故《書》雲'三載考績'，校其功也。子產，賢者也，其為政尚累年而化成，況常材乎？竊見比來州縣官佐，下車布政，有多者一二年，少者三五月，遽即遷除，不論課考；或歷時未改，便傾耳而聽，企踵而睹，爭求冒進，不顧廉恥，亦何暇宣風布化，求瘼恤人哉！戶口流散，百姓凋敝，職為此也。何則？人知吏之不久，則不從其政；吏知遷之不遙，又不盡其能，偷安苟且，脂韋而已。又古之為吏者長子孫，倉氏、庾氏即其後也。臣請都督、刺史、上佐、兩畿縣令等，在任未經四考，不許遷除。察其課效尤異，或錫以車裘，或就加祿秩，或降使臨問，並璽書慰勉，若公卿有闕，則擢以勸能。政績無聞，抵犯貪暴者，放歸田裡，以明賞罰。致理救弊，莫過於此。"
　　元宗開元三年，敕："內外官考未滿，所司預補替人，名為'守闕'，特宜禁斷。縱後有闕，所司不得令上。"
　　二十五年，命諸道採訪使考課官人，善績三年一奏，永為常式。
　　二十七年，赦文："三載考績，黜陟幽明，允葉大猷，以勸天下。比來諸道所通善狀，但優仕進之輩，與為選調之資，責實循名，或乖古義。自今以後，諸道使更不須通善狀，每至三年，朕自擇使臣，觀察風俗，有清白政理著聞者，當別擢用之。"
　　天寶二年，考功奏："准考課令，考前釐事不滿二百日，不成合考者。'釐事'謂都論在任日至考時，有二百日即成考，請假、停務並不合破日。比來多不會令文，以為不入曹局，即為不釐事，因此破考。臣等參量，但請俸祿，即同釐事。請假不滿百日，停務不至解免，事須卻上其考，並合不破。若有停務逾年，不可更請祿科，兼與成考。"從之。
　　肅宗乾元二年，御製郭子儀、李光弼、苗進卿、李輔國考辭。
　　代宗寶慶元年，吏部奏："州縣官三考一替，如替人不到，請校四考後停。"
　　二年，考功奏請立京、外按察司。京察連御史臺分察使，外察連諸道觀察使，各訪察官吏善惡。其功過稍大，事當奏者，使司案成便奏，每年九月三十日以前，具狀報考功。其功過雖小，理堪懲勸者，案成即報考功。至校考日，參事跡以為殿最。
　　德宗貞元元年，以刑部尚書關播、吏部侍郎班宏為校內外官考使。七年，考功奏："准諸司皆據功過論其考第，自至德後至今三十年來，一例申中上考。今請復其能否，以定升降。"從之。又言："准考課令，三品已上及同中書門下平章事考，並奏取裁，親王及大都督亦同。伏詳此文，則職位崇重，考績褒貶，不在有司，皆合上奏。今緣諸州刺史、大都督府長史及上中下都督、都護等，有帶節度、觀察使者。方鎮既崇，名禮當異，每歲考績，亦請奏裁。其非節度、觀察等州府長官，有帶臺省官者，請不在此限。"
　　憲宗元和二年，中書門下舉今年正月赦文上言："國家故事，於中書直具員簿，以序內外庶官。爰自近年，因循遂廢，清源正本，莫急於斯。今請京、常參官五品以上前資、見任，起元和二年，量定考數，直具員簿。應諸州刺史，次赤府少尹，次赤令、諸陵令、五府司馬，及東宮官除右左庶子、王府官四品已下，並請五考。其臺官先定月數，今請侍御史滿十三月，殿中侍御史滿十八月，監察御史依前一十五個月與轉。三省官並三考外，餘官並四考外，其文武官四品已下並五考商量與改。尚書省四品已上，餘文武官三品已上，緣品秩已崇，不可限以此例，須有進改，並臨時奏聽進止。其權知官，須至兩考，然後正授；未經正授，不得用權知官資改轉。其中緣官闕要人，及緣事須有移者，即不在常格敘遷之限。諸道及諸使、副使、行軍司馬、判官、參謀、掌書記、支使、推官、巡官等，有敕充職掌，帶檢校五品已上官及臺省官，三考與改轉，與官四考與改轉。"
　　李渤為考功員外郎，歲終當考校自宰相而下升黜之名第，其考，以宰相段文昌等為下考。奏入不報。會渤請急，馮宿領考功，以："考課令取歲中善惡為上下，郎中校京官四品以下黜陟之由，三品以上為清望官，歲進名聽內考，非有司所得專。渤舉舊事為褒貶，違朝廷制，請如故事。"渤議遂廢。
　　十四年，考功奏："今後應注考狀，但直言某色行能、某色異政，或樹勞效，或推斷糾舉，便書善惡，不得更有虛美閑言。注考並不得失於褒貶，如違，據所失輕重，准令降書考官考。又准敕：御史臺分察，及諸道觀察使訪察官吏善惡功過，具狀報考功。近日都不見牒報。今後諸司不申報者，州府本判官便與下考。"從之。
　　宣宗大中五年，吏部奏："刺史、縣令如賦稅畢集，判斷不滯，戶口無逃散，田畝守常額，差科均平，廨宇修飾，館驛如法，道路開通之類，皆為尋常職分，不合計課。自今後但雲所勾當常行公事，並無敗闕。唯職分乖缺及開田、招戶、辨獄、雪冤及新制置之事，則任錄其由申上，亦須簡要，不得繁多。又近年以來，刺史皆自錄課績申省，務衒者則張惶其事，謙退者則緘默不言。今後其巡內刺史，請並委本道觀察使定其考第，然後錄申，本州不得自錄課績申省。又州府申官人覆得冤獄，書殊考者，其元推官人多不懲殿，或雲'書考日當書下考'，至時又不提舉。請自今以後，書辨獄官人殊考日，便須書元推官下考；如元推官自以為屈，任經廉使及臺省陳論。其官人先有殿犯，官長斷雲'至書考日與下考'者，如至時不舉，其本判官當書下考。其所申到下考，省司校其所犯，如與令式相符，便校定申奏，至敕下後，並須各牒州府。又近日諸州府所申奏錄課績，至兩考三考以後，皆重具從前功課申省，以冀褒升。省司或檢勘不精，便有僥倖。今後不得更具從前功績申上。又近日諸州府所申考解，皆不指言善最，或漫稱考秩，或廣說門資，既乖令文，實為繁弊。今後如有此色，並請准令降其考第。從前以來，應得考之人，並給考牒以為憑據。近年考事容易，給牒不一。或一人考牒，數處請假；或數年之後，方始來請。自今以後，校考敕下後，其得殊考及上考人，省司便據人數，一時與修寫考牒，請准吏部告身及禮部春關牒，每人各出錢收贖，其得殊考者出一千文，上考者出五百文，其錢便充寫考牒紙筆雜用。以前件事條等或出於令文，或附以近敕，酌情揣事，不至乖張。謹並條例進上。"奉敕依。
　　周世宗顯德五年，尚書考功奏："奉新敕：'起今年正月一日後授官，並以三周年為限，閏月不在其內者。'當司所書校內外六品以下赴選官員考第，今後以一周年校成一考，如欠日不計，限滿三周年校成三考；如考滿後未有替人，在任更一周年與成第四考，欠日不在計限。兼逐年月日，自上以來，課績功過，第二考須具經考後課績，不得重疊計功，其末考須是具得替年月日，比類升降。自今年正月一日以前授官到任者，准格例三十個月書校三考；今年正月一日後來授官到任者，准新敕三周年為月限，每一周年書校一考，閏月不在其內。所有諸道州府校考申發考帳，及當司校奏，各依前後格敕施行。"
　　按：周以前皆以三十月為三考，至是，始令三周年雲。
　　宋太祖皇帝建隆二年，舊制，文武常參官各以曹務閑劇為月限，考滿即遷，上謂宰相非循名責實之道。會監門衛將軍魏仁滌等以治市征有羨，詔並增秩，因罷歲月敘遷之制，非有勞者未嘗進秩矣。
　　止齋陳氏曰："太祖置審官院考課中外職事，受代京朝官引對磨勘，蓋復序進之制。其後稍立法，文臣五年，武臣七年咸平五年十二月，令審官院考校京朝官，令任及五年以上無贓私罪者以名聞，當遷其秩，諸路轉運使令中書進擬。景德三年六月，令三班院考校使臣，以七年為限。曾犯贓罪，則文臣七年，武臣十年天禧三年十一月，郊赦，京朝官犯贓罪經七年者，委中書門下取旨。五行曾犯贓罪經十年者，委樞密院取旨。治平三年九月，詔待制以上六歲至諫議大夫止今太中大夫，京朝官四歲至前行郎中止今朝請大夫，少卿、監以七十員為額今朝議大夫，於是始有止法。元豐四年，中書擬定磨勘轉官，諫議大夫、待制以上，自通直郎至太中大夫三年；太中大夫以上，進士八年，餘十年今考功令改諫議大夫為權六曹侍郎；承務郎以上至朝請大夫，進士八年，餘十年。崇寧四年，改朝請大夫至中散大夫七年，中大夫非兩制不得轉太中大夫。紹興四年，修立承務以上四年即轉奉直、朝議、中散、中奉、中大夫者七年紹興八年添入中大夫。諸朝議、奉直大夫並特恩人以八十員為額，餘如舊法。武臣大使臣修武郎至武德大夫五年，武功大夫七年，轉遙郡刺史；以後十年至遙郡防禦使止。而止法尤為嚴密矣。進納人至從義郎止，吏職非泛補授至訓武郎止，樞密院人亦至訓武止，三省人至朝請大夫止。已出官，不得轉中大夫。內侍至武功郎止，駙馬都尉至承宣使止，而醫官不過和安大夫，太史局官不過春官大夫。橫行，非戰功不得除授。"
　　三年，詔吏部流內銓、南曹，門下省，令議成長定格一卷，循資格一卷，制敕一卷，凡二十二道。
　　止齋陳氏曰："選人七階，祖宗朝以考第資歷無過犯，或有勞績者遞遷，謂之"循資"。若磨勘應格，自令、錄以上今從政郎及六考者，皆改著作佐郎，無出身及十考者，改大理寺丞今宣教郎。舊宣德郎，政和改今名，其有功賞者，減一考。若未該磨勘，循格至支使今文林郎及八考者，有出身人改太子中允，餘改太子中舍今通直郎。其四色判官今承直郎及九考以上者，改秘書丞今承議郎，無出身人止殿中丞今奉議郎，十二考以上改太子博士今奉議郎。自仁宗始以考第改官者猥多，遂詔用帥守、通判、監司保舉，以歲改百員為額。元豐稍鐫改官之額，觀察判官以上改奉議郎，無出身人改通直郎；掌書記改通直郎，支使以下一例改宣德郎。"
　　先是，令文：州縣官撫育有方，戶口增益者，各准見戶十分加一分，刺史、縣令各進考；若戶口耗者，准增戶法減一分，降考一等。主司因循例不進考，唯按視缺失，不以輕重，便書下考。至是，有司上言：請以減損戶口一分科內，系欠一分以上，並降考一等；如以公事曠違，有制殿罰者，亦降一等。又置縣尉，頒《捕賊條》，給以三限，限各二十日。三限內獲者，令、尉等第議賞三限不獲者，尉罰一月俸，令半之。尉三罰，令四罰，皆殿一選，三殿停官。令、尉與賊鬥而能盡獲者，賜緋升擢。
　　六年，詔："諸州縣官今後罷任，具治所廨舍倉庫有無壞隳及所增修著為籍，受代則書於考課之文。其損壞不完者殿一選，完葺建置而不煩民力者減一選。凡考第之法，內外選人周一歲為一考，欠日不得成考，三考未替，更周一歲，書為第四考。已書之績，不得重計。"
　　太宗太平興國元年，先是，諸州掾曹及縣令、簿、尉皆戶部南曹給印紙、曆子，俾州郡長吏書其績用、愆過，秩滿有司詳視，差其殿最。詔有司申明：其諸州有別給公據者，罷之。繼又詔申明：有司批書，凡漏書一事者殿一選，三事降一資；及不得增減功過，阿私罔上，違事者書考之官議罪。
　　端拱三年，以戶部侍郎王沔、度支副使謝泌、秘書丞王仲華，同磨勘京朝官功過；吏部侍郎張宏、戶部副使高象先、膳部員外郎範正辭，同磨勘幕職、州縣官；樞密院都承旨趙鎔、李著，左贊善大夫魏廷式，同磨勘三班。自是，考績之司各有條制矣。
　　四年，磨勘京朝官之司曰審官院，幕職官、縣官曰考課院。詔翰林學士錢若水、樞密直學士劉昌言同知審官院事，凡京朝官考較功過，以定任使之升降，皆其職也。又以判流內銓、翰林學士蘇易簡，虞部員外郎、知制誥王旦等同知考課院。凡常調選人，流內銓主之；奏舉及歷任有私累者，考課院主之。
　　按：考課之任，唐則屬之吏部，專以考功郎中主之。宋興之初，祖宗特重其事，故不但委之司存，而特命清望之官同任其事，如五年之命王沔、謝泌之流是也。至是年，始立審官院、考課院，於是專有司存。然所命同知院事者，亦皆名流貴官為之，比唐制為重矣。
　　真宗咸平四年，舊制，每郊祀推恩，百僚多獲序進，諫官孫何等請罷之。至是，詔："郊祀禮行慶成，止加勳、階、爵、邑，而命審官院考課朝官殿最，引對遷秩。"京朝官磨勘始此。
　　景德元年，令諸路轉運使辨察所部官吏能否為三等：公勤廉幹、惠及民者為上，幹事而無廉譽、清白而無治聲者為次，畏懦貪猥者為下。四年，初令見任京朝官及三年方得磨勘遷官，後又令京朝官在外任滿三年當考課考者，附驛上狀。
　　仁宗尤矜憐下吏，以銓法選人有私罪皆未聽磨勘，諭近臣凡衙謝弗至與對揚失儀，舊嘗論罪，其勿論。其後吏部銓引選人九人，瀛州束鹿縣尉王得説歴官寡過，書考最多而無保任者，帝察其孤寒，特擢為大理寺丞。
　　天聖時，詔："自今兩地臣僚，非有勳德善狀，不得非時進秩；非次罷免者，毋以轉官帶職為例。兩省以上，舊法四年一遷官，今具履歷聽旨。京朝官磨勘年限，有私罪及歷任嘗有罪，先以情重輕及勤績與舉者數奏聽旨。"
　　慶曆三年，從輔臣范仲淹等所奏，定磨勘保任之法：自朝官至郎中、少卿，須請望官五人保任始得遷。其後御史劉元瑜以為適長奔競，非所以養士廉恥，乃罷之。
　　八年，詔近臣言時政，翰林學士張方平言："祖宗之時，文武官不立磨勘年歲，不為升遷次序。有才用名實之人，或從下位便見超擢；無才用名實之人，有守一官十餘年不改轉者。其任監當或知縣、通判、知州，有至數任不得遷者。故當時人皆自勉，非有勞效，知不得進。自祥符之後，朝廷之議益循寬大，故令自監當入知縣，知縣入通判，通判入知州，皆以兩任為限；又守官及三年，即例得磨勘。先朝行之，人始知恩，未見有弊。及今歲年深久，習以為常，皆謂本分合得，無賢不肖，莫知所勸。願陛下稍革此制，其應磨勘敘遷者，必有勞績可褒，或朝廷持敕擇官保任者，即與轉遷；如無勞績，又不因保任者，更增展年考。其保任之法，不當一例，應須選擇清望有才識之人，即命舉之。如此，則是委執政之臣舉清望官，委清望官舉親民官，官有闕員，隨員數舉之，又足以見聖恩急才愛民之意也。"
　　至和元年，以賈黯判流內銓。時承平日久，百官職業皆有常憲度，樂於因循，而銓衡徒文書備具而已，黯始欲以風義整救其弊。益州推官桑澤在蜀三年，不知其父死。後代還，舉者甚多，應格當遷，方投牒自陳。人皆知其嘗喪父，莫肯為作文書。澤知不可，乃去，發喪制服，以不得家問為解。澤既除喪，求磨勘，黯謂："澤三年不與其父通問，亦有人子之愛於其親乎？使澤雖非匿喪，猶為不孝也。"言之於朝，澤坐廢歸田裡，不齒終身。晉州推官李亢，初以入錢得官，已而有私罪，默自引去，匿所得官，以白衣應舉及第。積十歲，當應勘，乃自首言其初事。黯以為此律所謂罔冒也，奏罷之，奪其勞考。
　　容齋洪氏《隨筆》曰："國朝尚存唐制考課之法。慶曆、皇祐中，黃亞夫庶佐一府三州幕，其集所載考詞十四篇，黃司理者曰：'治許獄歲再周矣，論其罪棄市者五十四，流若徙三百十有四，杖百八十六，皆得其情，無有冤隱不伸。非才也，其孰能？其考可書中。'舞陽尉者曰：'舞陽大約地廣，他盜往往囊橐於其間，居一歲，為竊於強者凡十一。前件官捕得之，其亡者一而已矣。非才焉，固不能。可書中。'法曹劉昭遠者曰：'法者，禮之防也。其用之以當人情為得，刻者為之，則拘而少恩。前件官以通經舉進士，始掾於此，若老於為法者，每抱具獄，必傅之經義然後處，故無一不當其情。其考可書中。'他皆類此。不知其制廢於何時，今但付之士案吏，據定式書於印紙。比者，又令郡守定縣令臧否高下，人亦不知所從出。若使稍復舊貫，似為得宜。雖未必人人盡公得實，然思過半矣。"
　　嘉祐二年，詔："文武官舊皆陳乞磨勘，有傷廉節。截自今，歲滿令審官、三班院舉行之。"
　　同知諫院司馬光言："自古得賢之盛，莫若唐虞之際，然稷任播種，益主山林，垂為共工，龍作納言，契敷五教，皋陶明刑，伯夷典禮，後夔典樂，皆各守一官，終身不易。苟使之更來迭去，易地而居，未必能盡善也。今以群臣之材，固非八人之比，乃使之遍居八人之官，遠者三年，近者數月，輒以易去，如此而望職事之修，功業之成，必不可得也。非特如是而已，設有勤恪之臣，悉心致力，以治其職，群情未洽，績效未著，在上者疑之，同列嫉之，在下者怨之。當是時，朝廷或以眾言而罰之，則勤恪者無不解體矣。奸邪之臣，衒奇以嘩眾，養交以市譽，居官未久，聲聞四達，蓄患積弊，以遺後人。當是之時，朝廷或以眾言而賞之，則奸邪者無不爭進矣。所以然者，其失在於國家采名不採實，誅文不誅意。夫以名行賞，則天下飾名以求功；以文行罰，則天下巧文以逃罪矣。"
　　英宗治平三年，考課院言，知磁州李田再考在劣等，降監淄州鹽酒稅務。坐考劣降等自田始。
　　考績之制，舊無審定殿最格法。自發運使率而下之至於知州，皆歸考課院，專以監司所第等級為據。至考監司，則總其甄別吏部能否，副以採訪不行，合二事為課，悉書中等，無所高下。神宗即位，凡職皆有課，凡課皆責實。監司所上守臣謂不占等者，展年降資；而治狀優異者，增秩賜金帛，以璽書獎勵之。若監司以上，則命御史中丞、侍御史考校。又詔立考課縣令之法，以斷獄平允、賦入不擾、均役止盜、勸課農桑、賬恤饑窮、導修水利、戶籍增衍、整治簿書為最，而參用德義清謹、公平勤恪為善，參考縣令治行，分定上、中、下等。至其能否尤殊絕者，別立優、劣二等，歲上其狀，以詔賞罰。其入優、劣者，賞罰尤峻。繼又令：一路長吏無甚臧否，不須別為優、劣二等，止因上、中、下三等區別以聞。隨內外官職司以考核。而中書皆置之籍。每歲竟，或有除授，則稽差殿最，取其尤甚者而進絀之。
　　元豐三年，詔御史臺六察案官，以所糾劾官司稽違失職事多寡為殿最，中書置簿以時書之，任滿取旨升黜。已而中書上所修法，以朝廷用其言斷罰人方為糾劾，帝批曰："或上簿亦可。"
　　高宗紹興二年，臣僚言："守令有四善四最考課之法，雖具載條格，欲明詔監司守臣遵行。"詔命吏部申明行下。
　　三年，禮部員外郎舒清國言："諸道郡縣頃罹兵毀，請以戶口增否，別立守令考課，分為上、中、下三等，每等又為三甲，置籍考校。縣令課績，知、通考之；知州課績，監司考之；考功會其已成，較其優劣而賞罰焉。"從其議。
　　六年，王弗請令江淮官久任而課其功過。上曰："朕昔為元帥時，見州縣官言：'在官者以三年為一任，一年立威信，二年守規矩，三年則務收人情，以為去計。'今止以二年為任，雖有葺治之心，亦無暇矣。可如所奏中興之初，赴調之士萃於東南，令權以二年為任，以紓留滯，兵休日仍舊。"又詔："自今監司分上下半年，開具所部知縣有無善政顯著、繆懦不職，申省。"
　　十四年，司封郎中李澗言："今知縣再任，六考乃升通判，而丞與諸司屬官，初無吏責，反以四考關升，故人皆有所擇而不願就。又因民事得罪之人，雖微罪亦終身廢棄，故人皆有所懼而不敢就。請自今應理親民者，並通及六考關升，而應緣民事之人，自徒以上乃取旨。"
　　二十五年，監察御史何溥言："州縣之間，貪吏為虐，監司不問，郡守不訶，甚失陛下委任之意。臣請郡守不治，而監司得以按之，則郡守當坐縱容之罪；監司不按，而臺諫得以劾之，則監司當受失察之罪。而又每歲校其所按之多寡，以為殿最之課。"從之。
　　二十七年，校書郎陳俊卿上言："人之才性，各有所長。稷、契、皋陶、垂、益、伯夷，在唐、虞之際，各守一官，至終身不易。此數君子者，使之更來迭去，易地而居，未必盡其能，況其餘乎？今也監司帥臣，小州換大州，東路易西路，送迎擾擾；內而朝廷百執事，亦往往計日待遷，視所居之官有如傳舍。臣嘗考太祖朝，任魏丕掌作坊十年，劉溫叟高臺丞十有二年，太宗朝，劉蒙正掌內藏二十餘年，此祖宗之良法也。望令監司、帥守有政術優異者，或增秩賜金，或待終秩而後遷，使久於其職，察其勤惰而升黜之，庶幾人安其分，而萬事舉矣。"詔三省行之。
　　孝宗興隆元年，先是，以恩例減磨勘者，率以四年為一官，有初官部數綱而徑轉朝郎者。至是，始著對用之令，凡一年減年，對一年實曆乃得。
　　四年，臣僚言："有其事斯有其勞，有其勞斯謂之考。今有丐祠於私室，受祿於公家，秩終則計考書曆，用以升改，甚不稱陛下勸勤責實之意。"乃詔：選人任嶽祠並不理為考。
　　乾道三年，廷臣上言："我祖宗盛時，有京朝官考課，有幕職、州縣官考課。其後為審官院，為考課院，皆命中書或兩制臣僚校其能否，以施賞罰，百餘年如一日也。獨熙寧中始罷之，自此州縣之吏，苟簡自恣，不復知有殿最，雖有批書，徒為文具。至若身為侍從，則並與批書俱亡矣，尚何考焉？今陛下勵精庶政，棕核名實，望遵故事，應監司、郡守朝辭日，別給御前曆子，如薦賢才為幾人，使各錄其正犯，若為治錢榖，若為理獄訟，興某利，除某害，各為條目，使之祗奉新書，黽勉從事。每考，令當職官吏從實批書，代還，使藉手以見陛下，然後詔執事精加考核。其風績有聞者，優與增秩；所蒞無狀者，罰自無赦。薄海內外，風俗丕變，賢者效職，而中下之才亦皆強於為善。"上乃詔經筵官參照祖宗考課之法，講而行之。
　　廣西提刑張維考察本部守令，以政平訟理為臧，以政不平訟不理為否，而臧否之中，復有優劣。凡臧之品有三：臧之最，臧之次，臧之下。否之品有二：否之最，否之次。天子嘉其法，頒之諸道，視以為式，令監司、帥臣歲終各以其能否之實聞於朝，其有貪墨庸懦，庇而不發，致臺諫論列者，各有罰。其冬，禮部郎官胡元質論其法猶未盡，上問其故，元質曰："治效赫然，職事廢弛，臧否定矣。其有治狀隱而未著，無功過可書，一切名之以否，則何武之平平，陽城之下下皆可也否也？願令監司、帥臣置之臧否之外，無強名之。"上曰："善。"
　　八年，詔："臧否為三等：治效顯著為臧，貪刻庸繆為否，無功無過為平。令詳加考察，明著事實，如不公，令御史臺彈奏。"
　　張拭、胡銓久不理年勞，上嘉其廉靜，詔拭特遷兩官，銓磨勘四官。
　　光宗初，言者謂："臧否之法，多由請託，繆者營救其入否，平者僥倖其為臧。況觀其初而未安於政者，先在所否；待久而後見其過者，預以為臧。臧否一定，則臧者雖有疵而終不指，否者雖有美而終不錄。願詔各舉所知，而罷其令。"
　　寧宗慶元三年，右正言應武言："祖宗以一郡之官總之太守，諸郡之官總之監司，而又以諸道之監司總之御史。朝廷以殿最三等察監司，監司以三科考郡守而下，皆辨其職而進退之。今郡國按刺之權浸輕，多徇私情而廢公法。臣嘗考承平舊制，於御史臺別立考課職司一司，以刺舉多者為中，無所刺舉為下。蓋監司受察，則郡守不得苟安；郡守振職，則僚屬莫敢自肆。願陛下遵而行之，申嚴其令，歲終各以能否之實聞於上，以詔升黜。其貪墨昏懦，致臺諫奏劾者，坐監司、郡守以容庇之罪。"詔行焉。
