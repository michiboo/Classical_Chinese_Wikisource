●卷七十九　郊社考十二

　　○祭日月
　　大宗伯以實柴祀日、月、星、辰實柴，實牛柴上也。疏曰："《祭義》雲'郊之祭也，大報天而主日，配以月'，則郊祭並祭日、月可知。"。玉人之事，圭璧五寸，以祀日、月、星、辰圭其邸為璧，取殺於上帝。疏曰："此圭璧謂以璧為邸，旁有一圭，故雲'圭其邸為璧'也。雲'取殺於上帝'者，按上文四圭以祀天，此日、月、星、辰為天之佐，故一圭，是取殺於上帝也。"《冬官》、《春官　典瑞》同。掌次，朝日則張大次、小次，設重帟、重案疏詳見《祀五帝篇》。王搢大圭，執鎮圭，繅藉五采五就以朝日繅有五采文，所以薦玉。木為中幹，用韋衣而畫之。就，成也。王朝日者，示有所尊，訓民事君也。天子常春分朝日，秋分夕月。《覲禮》曰："拜日於東門之外。"《玉人職》曰："大圭長三尺，杼上終葵首，天子服之；鎮圭尺有二寸，天子守之。""繅"讀為藻率之"藻"。五就，五匝也，一匝為一就。衣，於既反。疏曰："搢，插也，謂插大圭長三尺玉笏於帶間。手執鎮圭尺二寸。'繅藉五采五就'者，謂以五采就繅藉玉也。'以朝日'者，謂以春分朝日於東郊也。雲'繅有五采文'者，釋繅字，以其繅者雜采之名，故雲'繅有五采文，所以薦玉'也。雲'木為中幹，用韋衣而畫之。就，成也'者，鎮圭尺二寸，廣三寸，則此木板亦長尺二寸，廣三寸，與玉同。然後用韋衣之，乃於韋上畫之。一采為一匝，五采則五匝。一匝為一就。就，成也，是采色成者也。雲《玉人職》曰，大圭長三尺，杼上終葵首，天子服之'者，按：彼注雲：'杼，殺也。'終葵首，謂大圭之上近首殺去之，留首不去處為。椎頭。齊人名椎為終葵，故名圭首為椎頭者為終葵首也。按：《玉藻》雲，'天子搢珽，方正於天下。'即此大圭也。雲'鎮圭尺有二寸，天子守之'者，亦《玉人》文，引之證經大圭與鎮圭之義也。"杼，除汝反。《春官　典瑞》、《禮器》曰："大圭不琢。"注曰："琢，當為'篆'字之誤也。"疏曰："大圭，天子朝日、月之圭也。尚質之義，但杼上終葵首，而無琢桓蒲之文也。"。天子元端而朝日於東門之外端，當為"冕"字之誤也。元衣而冕，冕服之下。朝日，春分之時也。東門，謂國門也。疏曰："按宗伯實柴祀日、月、星、辰，則日、月為中祀，而用元冕者，以天神尚質。"《玉藻》。天子乘龍，載大旂，象日、月、升龍、降龍，出拜日於東門之外，反祀方明。禮日於南門外，禮月與四瀆於北門外《覲禮》　注見《百神篇》祀方明禮。黃氏曰："《覲禮》載朝日之禮，蓋時會殷同，王既揖諸侯於壇，乘龍路，載大旂，出拜日於東門之外，反祀方明，此所謂大朝覲者也。常歲，春朝朝日，諸侯有修歲事而朝者，豈亦帥之而出與？《國語》，大采朝日，小采朝月，蓋日朝焉。"。大司樂乃奏黃鐘，歌大呂，舞《雲門》，以祀天神天神，謂五帝及日、月、星、辰。《春官》。孟冬，天子乃祈來年於天宗疏曰："謂祭日、月、星、辰也。"《月令》。
　　傳：王宮，祭日也；夜明，祭月也；幽宗，祭星也疏曰："王，君也。宮，亦壇也，營域如宮也。日神尊，故其壇曰君宮也。夜明者，祭月壇名也。月明於夜，故謂其壇為夜明也。幽宗，祭星壇名也。幽，闇也。'宗'當為'禜'。禜，壇域也。蓋星至夜而始出，故謂之幽也。為營域而祭之，故謂之幽禜也。"《祭法》。郊之祭，大報天而主日，配以月注見祀天禮報天主日條。祭日於壇，祭月於坎，以別幽明，以制上下。幽明者，謂日照晝，月照夜。疏曰："此經及下經，皆據春分朝日，秋分夕月。祭日於壇，謂春分也；祭月於坎，謂秋分也。"祭日於東，祭月於西，以別外內，以端其位別，彼列反。端，正。疏曰："祭日於東，用朝旦之時；祭月於西，鄉夕之時。而崔氏雲：'祭日於壇，祭月於坎，還據上文郊祭之時。'今謂若是郊祭，日與月當應同處，何得祭日於壇，祭月於坎，日於東，月於西，祭不同處？則崔說非也。崔又雲：'日月有合祭之時，謂郊祭天而主日，配以月，其禮大，用牛；各祭之時，謂春分朝日，秋分夕月，其禮小，故祭法用少牢。'今謂《小司徒》雲：'小祭祀奉牛牲。'鄭注謂元冕所祭。自元冕，皆用牛也，何得用少牢？今謂《祭法》'日月用少牢'，鄭雲，禱祈之祭也。崔氏說又非。崔氏又雲：'迎春之時，兼日月者。'今按諸文，迎春、迎秋，無祭日月之文。《小宗伯》雲：'兆五帝於四郊，四望、四類亦如之。'謂四望、四類之祭，亦如五帝在四郊，故鄭雲'兆日於東郊，兆月與風師於西郊'，不謂兆五帝之時即祭日月。崔說又非。"。
　　《通典》曰："凡祭日月，歲有四焉：迎氣之時，祭日於東郊，祭月於西郊，一也；二分祭日月，二也；《祭義》雲：'郊之祭，大報天而主日，配以月。'三也；《月令》：'十月祭天宗，合祭日月。'四也。但四時之氣，有分有合。二分之日祭，謂分也；大報天而主日，以月配之，是合也。大報配祭之時，日燎於壇，月埋於坎。瘞埋之時自血始，燔燎之時自氣先，合為大祭，分為中祭。《郊特牲》雲'大報天而主日'，其禮宜重，用犢；分祭宜輕，輕則用少牢。拜日於東郊，禮月於西郊者，此因而祭於郊也。《郊特牲》，大報之時，掃地而祭，燔柴而郊，就陽位也。《祭法》，分祭之時，王宮祭日，夜明祭月以少牢，在壇上不於地也。至時，於二祭所用珪玉，亦無差別。
　　陳氏《禮書》曰："古者之祀日月，其禮有六：《郊特牲》曰：'郊之祭，大報天而主日，配以月。'一也；《玉藻》曰：'朝日於東門之外。'《祭義》曰：'祭日於東，祭月於西。'二也；《大宗伯》：'四類於四郊，兆日於東郊，兆月於西郊。'三也；《大司樂》：'樂六變而致天神。'《月令》：'孟冬，祈來年於天宗。'天宗者，日月之類，四也；《覲禮》：'拜日於東門之外，反祀方明。禮日於南門之外，禮月於北門之外。'五也；雪霜風雨之不時，於是乎禜之，六也。夫因郊蠟而祀之，非正祀也。類禜而祀之，與覲諸侯而禮之，非常祀也。春分朝之於東門之外，秋分夕之於西門之外，此祀之正與常者也。日言朝，則於日出之朝朝之也；月言夕，則於月出之夕夕之也。日壇謂之王宮，以其有君道故也；月壇謂之夜明，以其明於夜故也。其次，則大次、小次，設重帟、重案；其牲體，則實柴；其服，則元冕、元端；其圭之繅藉，則大采、少採；禮之之玉，則一圭邸璧；祀之之樂，則奏黃鐘，歌大呂，舞《雲門》。玉藻十有二旒，龍袞以祭，元端以朝日於東門之外，則龍袞、元端，皆言其衣也。衣元冕之衣，則用元冕矣，鄭氏改元端為元冕，不必然也。虞氏釋《國語》，謂朝日以元冕，然祀上帝以袞冕，而朝日以圭璧與張次、設帟，一切殺於上帝，則其不用袞冕可知矣。《周禮》於《掌次》之次，帟、案，於《典瑞》之大圭、鎮圭、繅藉，言朝日而已，則夕月之禮又殺乎此也。漢武帝因郊泰峙，朝出行宮，東向揖日，其夕西向揖月，則失東西郊之禮也。魏文帝正月祀日於東門之外，則失春分之禮也。齊何佟之曰：'王者兄日姊月，馬、鄭用二分，盧植用立春。佟之以為日者太陽之精，月者太陰之精。春分陽氣方永，秋分陰氣向長。天地至尊，故用其始，而祭以二至，日月次天地，故祭以二分，則融與康成得義矣。'魏薛靖曰：'朝日宜用仲春之朔，夕月宜用仲秋之朏。'此尤無據也。後周於東門外為壇，以朝日，燔燎如圜丘；於西門外為壇於坎中，方四丈，深四尺，以夕月，燔燎如朝日。隋唐壇坎之制，廣狹雖與後周差異，大概因之而己。"
　　楊氏曰："愚按《典瑞》'朝日'注雲：'天子常春分朝日，秋分夕月。'《玉藻》'朝日於東門之外'注雲：'朝日於春分之時。'馬融、鄭康成皆同此說。賈誼亦曰：'三代之禮，春朝朝日，秋暮夕月，所以明有敬也。'蓋冬至祭天，夏至祭地，此祭天地之正禮也；春分朝日，秋分夕月，此祭日月之正禮也。陳氏雲：'天地至尊，故用其始，而祭以二至；日月次天地，故祭以二分。'此言是也。所謂兆日於東郊，兆月於西郊，祭日於壇，祭月於坎，祭日於東，祭月於西，王宮祭日，夜明祭月，即春分朝日、秋暮夕月之事也。此外則因事而祭，如大報天而主日，配以月，此因郊而祭也；《覲禮》拜日於東門之外，禮日於南門外，禮月於北門外，此因覲禮而行拜也；《月令》祈來年於天宗，此因蠟而祈也；日月星辰之神，則雪霜風雨之不時，於是乎禜之，此因禜而祭也。"
　　天子大采朝日，與三公、九卿祖識地德虞說雲："大采，袞織也。祖，習也。識，知也。地德所以廣生。"昭謂：《禮　玉藻》，天子元冕以朝日。元冕，冕服之下，則大采非袞織也。《周禮》："王搢大圭，執鎮圭，藻五采五就以朝日。"則大采謂此也。言天子與公卿因朝日以修陽政而習地德，因夕月以治陰教而糾天刑。日照晝，月照夜，各因其照，以修其事也；日中考政，與百官之政事，師尹惟旅、牧、相宣序民事宣，遍也。序，次也。三君雲："師尹，大夫官也，掌以酨詔王。惟，陳也。旅，眾士也。牧，州牧也。相，國相也。皆百官政事之所及也。一雲："師尹，工也。"；少採夕月，與大史、司載糾虔天刑夕月以秋分。糾，共也。虔，敬也。刑，法也。或雲："少採，黼衣也。"昭謂：朝日以五采，則夕月其三采也。載，天文也。司天文謂馮相氏、保章氏，與太史相儷偶也。此因夕月而恭敬觀天法、考行度，以知妖祥也。馮，皮冰反。相，息亮反。儷，力智反。共音恭；日入監九禦，使潔奉禘、郊之粢盛監，視也。九禦，九嬪之官，主粢盛、祭服者，而後即安即，就也。《國語　魯語》　又《周語》曰："古者，先王既有天下，又崇立上帝明神而敬事之，於是乎有朝日、夕月以教民事君。"。日月星辰之神，則雪霜風雨之不時，於是乎禜之昭西元年《左氏傳》。莊公十有八年春，王三月，日有食之。榖梁子曰："不言日，不言朔，夜食也。何以知其夜食也？曰：王者朝日王制曰"天子元冕而朝日東門之外"，故日始出而有虧傷之處，是以知其夜食也。疏雲："此是《禮記　玉藻》文，而雲王制者，謂王者之法制，非是《王制》之篇也。此魯事而輒言天子朝日者，言王者朝日，所以顯諸侯朝朔也。天子朝日於東門之外，服元冕。其諸侯，則《玉藻》雲，皮弁以聽朔於太廟。與天子禮異。其禮雖異，皆早旦行事而作夜有虧傷之處尚存，故知夜食也。"。故雖為天子，必有尊也；貴為諸侯，必有長也。故天子朝日，諸侯朝朔。"
　　秦始皇東游海上，行禮祠名山川及八神。六曰月主，祠之萊山在東萊長廣縣，在齊北，並渤海。七曰日主，祠盛山，盛山鬥入海盛山在東萊不夜縣，鬥絕入海也，最居齊東北陽，以迎日出雲。雍有日、月、參、辰廟，各以歲時奉祠。
　　漢武帝立二十八年，始郊泰一，朝日，夕月，改周法。其後常以郊泰畤，質明出行竹宮，東向揖日，西向揖月，即為郊日月，又不在東西郊，遂朝夕常於殿下東面拜日。群公無四朝之事。
　　郊泰一時，祭日以牛，祭月以羊、彘特若牛，若羊，若豕，只一特牲。泰一祝宰衣紫及繡。五帝各如其色，日赤，月白。
　　宣帝時，於成山祠日，萊山祠月。
　　魏文帝黃初二年正月，朝日於東門之外。
　　詔曰："漢氏不拜日於東郊，而旦夕常於殿下東西拜日月，煩褻似家人之事，非事天神之道也。"
　　時議者以為朝日於正月，非二分之義。秘書監薛靖論雲："按《周禮》，朝日無常日。鄭元雲用二分。秋分之時，月多東昇，西向拜之，背實遠矣。朝日宜用仲春之朔，夕月宜用仲秋之朏。"淳於睿駁之，引《禮記》雲"祭日於東，祭月於西，以端其位"；《周禮》秋分夕月，並行於上代。西向拜月，雖如背實，亦猶月在天而祭之於坎，不復言背也。猶如天子東西遊幸，其官猶北向朝拜，寧得以背實為疑？
　　明帝太和元年二月丁亥朔，朝日於東郊；八月已醜，夕月於西郊，始得古禮。
　　晉武帝太康二年，有司奏："春分朝日，寒溫未適，不可親出。"詔曰："頃方難未平，今戎事已息，此禮為大。"遂親朝日。此後廢。
　　齊末，東昏侯永元元年，何佟之議："王者兄日姊月，馬、鄭用二分，盧植用立春。佟之以為日者太陽之精，月者太陰之精。春分陽氣方永，秋分陰氣向長。天地至尊，故用其始，而祭以二至；日月次天地，朝敬故以二分，差有理據，則融、元得義矣。今損漢儀，上采周禮春分之義，又無諸侯之事，無所出於東郊。今正殿即會行禮之廷，宜常以春分正殿之廷拜日。"其夕月，文不分明，佟之謂："魏代所行，善得與奪之衷。今請以春分朝於殿廷西，東向而拜日；秋分夕於殿廷東，西向而拜月。此所謂'正於日月，以端其位'。服無旒藻之飾，蓋本天至質。朝日不得同昊天至質之禮，故以元冕三旒。近代祀天，服袞冕十二旒，極文章之美，則是古今禮變，禮天、朝日，服宜有異。頃代天子小朝會，服絳紗袍、通天金博山冠，斯即今朝之服，次袞冕者也。竊謂宜服此拜日月，甚得差降之宜。"
　　後魏孝文泰和十五年，詔曰："近論朝日、夕月，皆以二分之日，於東西郊行禮。然月有餘閏，行無常准，今若一以分日，或值月出於東，而禮於西，尋情即理，不可施行。昔曹魏薛靖以為朝日取月一日為朔，夕月三日為朏，朏者，月形始著，今未知朏朔、二分，何者為是？"遊明根等對曰："考按舊式，准校眾議，宜從朏、朔。"
　　後周以春分朝日於東門外，為壇如其郊，用特牲、青幣，青珪有邸。皇帝乘青輅，及祀官俱青冕，執事者青弁。司徒亞獻，宗伯終獻，燔燎如圜丘。秋分夕月於國西門外，為壇於坎中，方四丈，深四尺，燔燎如朝日禮。
　　隋因周制，開皇初，國東春明門外為壇如其郊，每以春分朝日；又於國西開遠門外為坎，深三尺，廣四丈，為壇於坎中，高一尺，廣四尺，每以秋分夕月。牲、幣與周同。其朝日、夕月，奏諴夏辭各一首迎送神登歌樂辭與圜丘同。
　　唐制，以二分日，朝日、夕月於國城東西，各用方色犢，籩、豆各十，簠、簋、〈登瓦〉、俎各一。樂舊用黃鐘之均三成，新改用天神之樂，圜鐘之均六成。
　　◎唐開元禮
　　△皇帝春分朝日於東郊儀秋分夕月及攝事附
　　△齋戒
　　前祀五日，皇帝散齋三日，致齋二日，如圜丘儀。諸應祀之官，齋戒如別儀。
　　陳設如祀五帝儀，惟不設配帝位及樽、罍。燎壇方八尺，高一丈，開上南出戶，方三尺
　　△鑾駕出宮如圜丘之儀
　　△奠玉帛
　　祀日，未明三刻，諸祀官各服其服，郊社令、良醞令各帥其屬八實樽、罍、玉、幣凡樽之次：太樽為上，實以醴齊；著樽次之，實以盎齊；罍樽實以清酒。其元酒各實於上樽，罍樽無元酒。禮神之玉，以珪有邸。其幣，大明以青，夜明以白；太官令帥進饌者實諸籩、豆、簠、簋，入設於內壝東門之外饌幔內。未明二刻，奉禮帥贊者先入就位，贊引引禦史、太祝及令史與執樽、罍、篚、冪者，入自東門，當壇南，重行北面，以西為上凡引導者每曲一逡巡。立定，奉禮曰"再拜"，贊者承傳凡奉禮有詞，贊者皆承傳，禦史以下皆再拜訖，執樽者升自東陛，立於樽所壇下，執罍、洗、篚、冪者各就位。贊引引禦史、太祝詣壇東陛升，行掃除於上，令史、祝史行除於下訖，引降就位。駕將至，謁者、贊引各引祀官及從祀群臣、諸國蕃客使先置者，俱就門外位。駕至大次門外，回輅南向，將軍降立於略右。侍中進當鑾駕前跪，奏稱："侍中臣某言，請降輅。"俯伏，興，還侍位。皇帝降輅，之大次，通事舍人引文武五品以上從祀之官皆就門外位，大樂令帥工人、二舞次入就位，文舞入陳於懸內，武舞立於懸南道西。謁者引司空入就位，立定，奉禮曰"再拜"，司空再拜訖，謁者引司空詣壇東陛升，行掃除於上；降行樂懸於下訖，引出就位。皇帝停大次半刻頃，通事舍人分引從祀文武群官、介公、酅公、諸國客使先入就位，太常博士引太常卿立於大次門外，當門北向。侍中版奏外辦。皇帝服玄冕出次，華蓋、侍衛如常儀侍中負寶陪從如式。博士引太常卿，太常卿引皇帝凡太常卿前導，皆博士先引至南內壝門外，殿中監進大珪，尚衣奉禦又以鎮珪授殿中監，殿中監受進，皇帝搢大珪，執鎮珪，華蓋、仗衛停於門外，近侍者從入如常。謁者引禮部尚書、太常少卿陪從如常。皇帝至版位，西面立每立定，太常卿與博士退立於左。謁者、贊引各引祀官次入就位。立定，太常卿前奏稱"請再拜"，退復位，皇帝再拜。奉禮曰"眾官再拜"，在位者皆再拜。太常卿前奏："有司謹具，請行事攝則初司空入，謁者、贊引各引祀官以次入就位，贊拜訖，謁者進太尉之左，白請行事。凡獻，皆以太尉為初獻。"退復位。協律郎跪，俯伏，舉麾凡取物者皆跪，俯伏而取以興。奠物則奠訖，俯伏而後興，鼓柷，奏《元和之樂》，乃以圜鐘之均，以文舞之舞，樂舞六成；偃麾，戛敔，樂止凡樂皆協律郎舉麾，工鼓柷而後作；偃麾，戛敔而後止。太常卿前奏稱"請再拜"，退復位攝則奉禮贊曰"眾官再拜"，皇帝再拜。奉禮曰"眾官再拜"，在位者皆再拜。太祝取玉、幣於篚，立於樽所。太常卿引皇帝，《太和之樂》作皇帝每行皆作《太和之樂》，皇帝詣壇，升自南陛，侍中、中書令以下及左右侍從量人從升以下皆如之，皇帝升壇北向立樂，止攝則謁者引太尉升奠。太祝加玉於幣，以授侍中；侍中奉玉、帛東向進，皇帝搢鎮珪受，玉、帛每受物，搢鎮珪奠訖，執珪，俯伏，興，登歌作《肅和之樂》，乃以大呂之均。太常卿引皇帝進，北面跪奠於大明夕月雲夜明神座，俯伏，興。太常卿引皇帝少退，北向再拜訖，登歌止。太常卿引皇帝，樂作；皇帝降自南陛，還版位，西向立，樂止攝則謁者引太尉。初，群官拜訖，祝史奉毛血之豆立於門外；於登歌止，祝史奉毛血入，升自南陛，太祝迎取於壇上，進奠於神座前，太祝與祝史退立於樽所。
　　△進熟
　　皇帝既升，奠攝則太尉既升奠玉、帛，太官令出，帥進饌者奉饌陳於內壝門外。謁者引司徒出詣饌所，司徒奉俎。初，皇帝既入至位，樂止，太官令引饌入，俎初入門，《雍和之樂》作，以黃鐘之均；饌至陛，樂止。祝史進，徹毛血之豆，降自東陛以出。饌升南陛，太祝迎引於壇上，設於神座前籩豆、蓋冪先徹，乃升簋、簠，既奠，卻其蓋於下。設訖，謁者引司徒以下降自東陛，復位，太祝還樽所。太常卿引皇帝詣罍洗，樂作其盥洗之儀如圜丘。太常卿引皇帝，樂作，皇帝詣壇升自南陛，樂止。謁者引司徒升自東陛，立於樽所，齋郎奉俎從升，立於司徒之後。太常卿引皇帝詣樽所，執樽者舉冪，侍中贊酌醴齊訖，《壽和之樂》作皇帝每酌獻及飲福，皆作《壽和之樂》；太常卿引皇帝大明神座前，北向跪，奠爵，俯伏，興。太常卿引皇帝少退，北向立，樂止。太祝持版進於神座之右，東面跪，讀祝文曰："維某年歲次月朔日，子嗣天子臣某攝則雲："謹遣太尉封臣名。"，敢昭告於大明："惟神宣佈太陽照臨下土，動植咸賴，幽隱無遺。時維仲春，敬遵常禮夜明雲："昭著懸象，煇耀陰精，理曆授時，仰觀取則。爰茲仲秋，用率常禮。"，謹以玉帛、犧齊、粢盛、庶品，祇祀於神。尚享。"訖，興，皇帝再拜。初，讀祝文訖，樂作；太祝進奠版於神座，還樽所，皇帝拜訖，樂止。太祝以爵酌上樽福酒授侍中，侍中受爵，西向進，皇帝再拜受爵，跪，祭酒，啐酒，奠爵，俯伏，興。太祝帥齋郎進俎，太祝減神前胙肉加於俎，太祝持俎以授司徒。司徒奉俎西向進，皇帝受以授左右攝則太尉受以授齋郎。謁者引司徒降復位。皇帝跪，取爵，遂飲，卒爵，侍中進受爵，以授太祝，太祝受爵，複於坫。皇帝俯伏，興，再拜，太常卿引皇帝，樂作；皇帝降自南陛，還版位，西向立，樂止。文舞出，鼓柷，作《舒和之樂》，出訖，戛敔，樂止。武舞入，鼓柷，作《舒和之樂》，立定，戛敔，樂止。初，皇帝獻將畢，謁者引太尉詣罍洗，盥手攝則太尉獻將畢，謁者引太常卿為亞獻，下皆仿此，洗匏爵訖，謁者引太尉自東陛升壇，詣著樽所。執樽者舉冪，太尉酌盎齊，武舞作。謁者引太尉進大明神座前，北向跪，奠爵，興。謁者引太尉少退，北向再拜。太祝以爵酌罍福酒進太尉右，西向立，太尉再拜受爵，跪，祭酒，遂飲卒爵。太祝進受爵，複於坫。太尉興，再拜，謁者引太尉降復位。初，太尉獻將畢，謁者引光祿卿皇帝儀與攝事同以光祿卿為終獻詣罍洗，盥手，洗匏爵，升，酌盎齊。終獻如亞獻之儀。訖，謁者引光祿卿降復位，武舞六成，樂止。舞、獻俱畢，太祝進徹豆，還樽所徹者籩、豆各少移於故處。奉禮曰"賜胙"，贊者唱"眾官再拜"，在位者皆再拜己飲福受胙者不拜，《元和之樂》作。太常卿前奏稱"請再拜"，退復位，皇帝再拜。奉禮曰"眾官再拜"，在位皆再拜，樂一成止。太常卿前奏"請就望燎位"，太常卿引皇帝，樂作攝則謁者引太尉；皇帝就望燎位，南向立，樂止。於群官將拜，太祝執篚進神座前跪，取玉、帛、祝版，齋郎以俎載牲體、黍稷飯、爵酒，興，降自南陛，南行經懸內，當柴壇南，東行，自南陛登柴壇，以玉、幣、祝版、饌物置於柴上戶內。訖，奉禮曰"可燎"，東西各四人以炬燎火。半柴，太常卿前奏"禮畢"，太常卿引皇帝還太次，樂作。皇帝出內壝門，殿中監前受鎮珪，以授尚衣奉禦，殿中監又前受大珪，華蓋、仗衛如常儀。皇帝入次，樂止。謁者、贊引引祀官及從祀群官、諸國蕃客以次出。贊引引禦史以下俱複執事位。立定，奉禮曰"再拜"，禦史以下俱再拜，贊引引出。工人、二舞以次出。
　　△鑾駕還宮如圜丘之儀
　　宋制，春分朝日、秋分夕月為大祀，用羊、豕各二，籩、豆十二，簠、簋、俎二。
　　仁宗皇祐二年，禮院言："知石州王簡塋近九宮、朝日壇，今其家舉葬，乞移祀壇。今二壇皆闊一百步，據咸平四年，升九宮為大祠，遷展壇壝，亦言百步內無墳林，是依淳化四年敕大祠壇壝制度。禮部式，天地五郊壇三百步內不得葬埋，不言諸祠。圜丘、方澤、五帝壇三百步內墳塋不少，若移二壇京城側近，墳塚相屬。一壇之地，若方闊六百步無墳塋始為吉土，則近城無地。請天地五郊壇依諸祠壇式。"詔可。五年，定朝日壇，舊高七尺，東西六步一尺五寸，增修高八尺，廣四丈，如唐《郊祀錄》。夕月壇與隋唐制度不合，從舊則壇小，如唐則坎狹。定坎深三尺，廣四丈，壇高一尺，廣二丈，四方為陛，降入坎中，然後升壇。
　　神宗元豐六年，禮部言："《熙寧祀儀》，朝日壇廣四丈，夕月壇廣二丈。以唐王涇《郊祀錄》考之，夕月壇方廣四丈，今止二丈，蓋《祀儀》之誤。請依制廣改造夜明壇。"從之。
　　徽宗政和三年，議禮局上《五禮新儀》，朝日壇廣四丈，高八尺，四出陛，兩壝二十五步；夕月坎深三尺，廣四丈，壇高一尺，廣二丈，四方各為陛，入坎中，然後升壇。兩壝，每壝二十五步。"
　　高宗紹興三年，司封員外郎鄭士彥言："春分朝日，秋分夕月，祀典未舉。望詔禮官講求。"從之。其後於城外惠照院望祭，位版日書曰"大明"，月書曰"夜明"，玉用圭璧，大明幣用赤，夜明幣用白，禮如祀感生帝。
