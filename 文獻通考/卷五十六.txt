●卷五十六　職官考十

　　○太僕卿少卿　丞　主簿　乘黃署　典廄署　典牧署　車府署　諸牧監
　　《周官》有太僕下大夫，掌正王之服位，出入王之大命，似今太僕之職。一雲周穆王置太僕正，以伯冏為之冏，俱永切，掌輿馬。秦因之。在《周官》則校人掌馬，巾車掌車，及置太僕，兼其任也。漢初，夏侯嬰常為之《漢書》曰夏侯嬰為沛公太僕，常奉車，自高帝至文帝，常為太僕。又石慶為太僕，禦出，上問車中幾馬，慶以策數馬畢，曰："六馬。"。領五監龍馬、閑駒、橐泉、騊駼、承華五監，各有長、丞，六廄各有令或曰，六廄謂未央、承華、騊駼、龍馬、輅軨、大廄也，馬皆萬匹。武帝承文、景蓄積，海內殷富，廄馬有四十萬匹。時匈奴數寇邊，遣衛青、霍去病發十萬騎，並負私從馬，凡十四萬匹，窮追，大破匈奴。漢馬死者十餘萬匹。匈奴雖病遠去，而漢亦馬少，無以複往，王莽改太僕為太禦。後漢太僕與漢同，亦掌車馬，天子每出，奏駕上鹵簿用，大駕則執馭初，漢西京置六廄，東京約省，唯置一廄。魏因之。晉初有之，銀章青綬，五時朝服，進賢兩梁冠，佩水蒼玉，領典牧、乘黃、驊騮、龍馬等廄令。自元帝過江之後，或置或省，故驊騮廄為門下之職。晉、宋以來不常置，郊祀則權置太僕執轡，事畢則省。齊亦然。梁太僕卿位視黃門侍郎，統南牧、左右牧、龍廄、內外廄。陳因之。後魏兼置少卿太武帝平統萬赫連昌，定隴右禿髪、沮渠等，河西水草善，乃以為牧地，六畜滋息，馬三百餘萬匹，馲駝將半之，牛則無數。孝文帝遷洛陽之後，複以河陽為牧場，恆置戎馬十萬匹，以擬京師軍警之備。每歲自河西徙牧於并州，漸南，欲其習水土而無死傷也，而河西之牧滋甚。北齊太僕寺統驊騮、左右龍、左右牝、乘黃、車府署，卿及少卿各一人。後周如古周。隋如北齊，煬帝加署少卿一人。唐龍朔二年，改太僕為司馭，咸亨初復舊。光宅元年改為司僕，神龍初復舊。卿一人，掌馭五輅。少卿本一員，景雲元年加一員，領乘黃、典廄、典牧、車府等四署。署各有令。天下監牧置八使、五十六監貞觀初，僅有牧牝三千匹，從赤岸澤徙之隴右。十五年，始令太僕卿張萬歲句當群牧。至麟德四十年間，馬至七十萬六千匹。置八使，領六監，初置四十八監，跨蘭、渭、秦、原四州之地，猶為隘狹，更析八監，布於河曲。其時天下以一縑易一馬。儀鳳三年，少卿李思文檢校隴右諸牧監，方稱使。爾後或戎狄外侵，或牧圉乖散，洎乎垂拱，漸耗大半。開元初，牧馬二十四萬匹，十三年加至四十五萬匹；初有牛三萬五千頭，是年有五萬頭；初有羊十一萬二千口，是年亦二十萬六千口，盛於垂拱。
　　丞，秦漢有二人，後漢一人《漢書》張敬字子高，為太僕丞，魏、晉因之。東晉或省或置。梁有丞，陳因之。後魏、北齊丞一人。隋三人，唐因之。
　　主簿，梁置一人，北齊亦一人，隋二人，唐因之。
　　宋太僕寺，判寺事一人，以朝官以上充。凡邦國廄牧、車輿之政令，分隸群牧司、騏驥院諸坊監，本寺但掌天子五輅、屬車，後妃、王公車輅，給大、中、小祀牛羊。元豐改官制，置卿、少卿、丞、主簿各一人。卿掌車輅、廄牧馬政之令，少卿為之貳，丞參預之。元祐二年，詔："外監事，令本寺依群牧司舊法施行。應內外馬車專隸太僕，直達樞密院，更不經尚書及駕部。"三年，詔省主簿一員。所隸官司十：車輅院掌乘輅法物、輦，左右騏驥院，左、右天駟監掌養國馬，鞍轡庫掌禦馬鞍轡，及給賜臣下，養象所養馴所，駞坊，車營、致遠務掌分養雜畜，上、下監掌治療病馬。元豐末，廢畿內牧馬監。元祐初，置左右天廄坊，聽民間承佃牧地。紹聖初，置孳生監。中興後廢太僕，併入兵部。
　　乘黃署。後漢太僕有未央廄令，魏改為乘黃廄。乘黃，古之神馬，因以為名乘黃亦名飛黃，背有角，日行萬里。淮南子雲天下有道，飛黃伏皂。一雲神黃，獸名，龍翼馬身，黃帝乘而仙。晉以下因之。宋屬太常。銅印墨綬，進賢一梁冠，絳朝服。歷代皆有，悉掌乘輿。唐令、丞各一人，掌乘輿車輅。
　　典廄署。《周官》有校人、圉師、趣馬，掌十二閑之馬。漢西京太僕有龍馬長，東京有未央廄令，掌乘輿及宮中之馬。魏為驊騮廄，晉有驊騮、龍馬二廄。自宋以後，分驊騮廄屬門下。梁太僕有龍廄及內外等廄，陳因之。北齊有驊騮、左右龍等署。後周有左右廄，各上士一人。隋如北齊。唐改龍廄為典廄署，令二人，丞四人，掌在廄系飼馬牛及雜畜事。
　　典牧署。《周官》牧師下士四人，掌牧馬而頒之。秦、漢邊郡置六牧師令說在《諸牧監篇》。魏、晉以下因之。隋有典牧、牛羊等署，各置令、丞。唐有乘黃等四署，令、丞各四人，掌外牧及造酥酪脯臘之事。
　　車府署。秦有車府令，以趙高為之。歷代皆有。漢、魏屬太僕。宋、齊以後屬尚書駕部，北齊以下又屬太僕。唐置令、丞各一人，掌王公車輅。
　　諸牧監，漢太僕有牧師諸苑三十六所，在北邊、西邊，以郎為苑監官。魏置牧官都尉，晉因之。自後無聞。北齊有左右牝牡、駝牛、羊等署令。後周曰典牝典牡上士、中士，又有典駝、典羊、典牛中士。隋曰典牧署、牛羊署令丞。唐初因之，分曰牧監，置監、副監、丞、主簿武太后聖曆二年正月，署控鶴府，監一員，從三品；丞一員，從六品；主簿一員，從七品；控鶴左右各二十員，從五品下。以張易之為控鶴監，統左控鶴，出入供奉；以麟臺監張昌宗統右控鶴，內供奉。久視元年六月，改控鶴監為天驥府，其月二十五日，又改為奉宸大夫，前改為天驥者宜內供奉。員半千以奉宸之職古無其事，又授斯任者率多輕薄，非朝廷進止選，上疏請罷之，由是忤旨。其年四月敕："奉宸令一員，從三品；奉宸侍郎一員，從四品上；奉宸大夫十員，左、右各五上；奉宸驂乘十員，左、右各五品、從六品上；奉宸主簿一員，從七品上。凡二十四員，以應二十四氣。控鶴、奉宸之名，歷代不設，既以車馬名職，遂附此篇。"。
　　宋有群牧司制置使景德四年置、使、制使、都監、判官。制置使一人，以樞密使、副為之明道二年罷，未幾複置。使一人，以兩省以上充使舊一員。皇祐初，以翰林學士、吏部郎中梁適為同群牧使，時彭乘己為使，適員外置也。副使一人，以內侍都知充。都監二人，以諸司使充。判官二人，以京朝官充。掌內外廄牧之事，周知國馬之政，而察其登耗。凡受宣詔、文牒，則以時下於院、監。大事則制置使同簽，小事則專遣其副使。都監不備置，判官、都監每歲更出諸州巡坊監，點印國馬之蕃息者。左、右騏驥院句當官各三人，以諸司使、副及內侍充，掌牧養國馬，以供乘輿及頒賜王公群臣、蕃夷國信給騎、軍廄置之用。天駟左、右四監，監官各一人。左、右天廄坊，監官各一人。牧養上、下監官各一人，並以三班使臣充。乳酪院，以句當左騏驥官兼，掌供尚食乳餅酥酪之事。藥蜜庫，監官二人，以京朝官充，掌受糖蜜藥物，以供馬醫之用。佑馬司，句當官三人，以內侍押班、諸司使副充，掌閱諸州所市馬，平其直。車營、致遠務，監官三人，以京朝官、諸司使副充，掌養飼驢、牛，以駕車乘。駝坊，監官二人，以三班使臣充，掌牧養橐駝。皮剝所，監官二人，以三班使臣充，掌割剝馬牛諸畜之死者。
　　○大理卿少卿　正　丞　主簿　獄丞　司直　評事　監
　　今大理者，亦舜攝帝位，皋繇作士，正五刑，周秋官之任。秦為廷尉，漢因之。掌刑辟，凡獄必質之朝廷，與眾共之之義也，兵獄同制，故曰廷尉此應劭注也。顏師古曰："廷，平也。理獄貴平，故以為號。"。景帝中元六年更名大理，武帝建元四年複為廷尉，哀帝元壽初年複為大理。後漢廷尉卿，凡郡國讞疑讞，質皆處當以報楊賜為廷尉，乃歎曰："昔'三後成功，惟股於民'，而皋繇不與焉。"蓋吝之也，遂以世非法家固辭。《漢官儀》曰："元武時有疑獄，見廷尉曹史張禹，所問輒對，處當詳理，於是策免廷尉，以禹代之。雖越次而授，亦足以勵其臣節。"。以世家為之，而郭氏尤盛郭躬為廷尉。躬家世掌法，務在寬平，乃條諸重文可從輕者十一事奏之，事皆施行，著之於令。建安中，複為大理鍾繇以大理為相國。魏黃初元年，改為廷尉鍾毓字稚叔，為廷尉。聽君父亡沒，臣子得為理謗；及士為侯，其妻不復改嫁，毓所制也。歷代皆為廷尉。梁國初建，曰大理；天監元年，複改為廷尉。舊用黃門，後視秘書監。有正、監、平三人。元會，廷尉三官與建康三官皆法冠，元衣朝服，以監東、西、中華門。手執方木，長三尺、方一寸，謂之"執方"天監元年，詔建康獄依廷尉三官，置正、監、平，革選士流，視給事中，以尚書郎出為之；官服，廷尉三官同。陳因之。後魏亦曰廷尉。北齊曰大理寺，置卿、少卿各一人。後周有刑部中大夫，掌五刑之法，附萬人之罪，屬大司寇，亦其任也今刑部侍郎之任。隋初與北齊同文帝時議置六卿，將除大理，盧思道奏曰："省有駕部，寺留以僕；省有刑部，寺除大理，斯則重畜產而賤刑名也。"，至煬帝加置少卿二人。唐龍朔二年改大理為詳刑，咸亨元年復舊。光宅元年改為司刑，神龍元年復舊。卿一人，掌鞫獄，定刑名，決諸疑讞。少卿二人永徽六年，初置少卿一人，神龍元年又加一員，正二人，丞六人，主簿二人，司直六人，評事十二人。
　　正。秦置廷尉正，漢因之。後漢一人。魏晉謂正、監、平為廷尉三官晉廷尉三官通視南臺持書，舊尚書郎下遷。梁制，服獬豸冠，介幘，皂衣，銅印墨綬。其後皆有。隋開皇三年增為四員，煬帝增為六員。唐二人，通判寺事。龍朔二年，改為詳刑大夫，咸亨初復舊。
　　丞。自晉武鹹寧中，曹志上表，請廷尉置丞。宋、齊、梁並因之，後魏亦然。北齊曰大理丞，一人。隋初二人，至煬帝改為句檢官，增為十六人，分判獄事。唐又曰丞，置六人柱景佺、徐有功並為司刑丞，與來俊臣、侯思正同制獄，人稱之曰："遇徐、杜必生，遇來、侯必死。"。
　　主簿，自魏、晉、宋、齊、梁、陳皆有。唐置二人。
　　獄丞。晉有左、右丞各一人，宋、齊因之。梁、陳置二人，後魏、北齊亦然。隋有獄掾八人。唐曰丞，有四人。
　　司直，後魏永安二年置司直十人御史中尉高穆所奏置，視五品，隸廷尉。位在正、監上，不署曹事，唯覆理御史檢劾事漢武己置司直，屬丞相府，非此司直。北齊、隋因之。隋初置十人，煬帝置十六人。唐置六人。掌承制出使推覆，若寺有疑獄則參議之。
　　評事。漢宣帝地節三年，初於廷尉置左、右平，員四人宣帝詔曰："今遣廷吏與郡鞫獄，任輕祿簿，其為置正、平，員四人，其務平之。"涿郡太守鄭昌上言曰："聖王立法明刑者，非以為理救衰亂之起也。今明主躬垂明聽，不置廷平，獄將自正。若開後嗣，不若刪定律令。律令定，愚民知所避就，奸吏無所弄法。今不正其本，而置廷平，以理其末，代衰聽惑，則廷平將搖權而為亂首也"。宣帝始置左、右平，而《三輔決錄》注雲"何比幹，漢武帝為廷尉右平"，謬矣。後漢光武省右平，唯有左平一人，掌平決詔獄，冠法冠。魏、晉以來無左、右，而直謂之廷尉平。後魏、北齊及隋，廷尉平各一人。開皇三年罷。至煬帝乃置評事四十八人，掌與司直同，其後官廢。唐貞觀二十二年，褚遂良議重法官，複奏置評事十員，掌出使推覆。後加二人，為十二員。
　　監。秦置廷尉監，漢有左、右監邴吉字少卿，為廷尉監，光武省右監，唯有左監一人。魏、晉以來無左、右，而直雲廷尉監。隋開皇三年，罷大理監。
　　宋大理寺，以朝官一員或二員判寺事，一員兼少卿事。建隆二年，以工部尚書竇儀判寺事故事，臺省長官兼判公事，得言判某官事，如晉朝尚書左丞崔祝兼判太常卿事是也。若止言寺事，則其屬丞、正並可行之。竇儀兼判太常寺，又兼判大理寺事，皆新例也。凡獄訟之事，隨官司決劾，不復聽信，但掌斷天下奏獄，送審刑院詳訖，同書以上於朝。熙寧九年，神宗謂國初廢大理獄非是，以問孫洙，洙對合旨。於是下詔："以京師官寺，凡有獄皆系開封府司錄司及左、右軍巡三院，囚逮猥多，難於隔訊，又暑多瘐死，因緣留滯，動涉歲時。稽參故事，宜屬理官，可複置大理獄。天下奏案，刑部、審刑院詳斷。置卿一，少卿二，丞四。"始命崔臺符知卿事，蹇周輔、楊汲為少卿，各舉丞及檢法官。凡官屬依御史臺例，謁有禁。官制行，左斷刑，右治獄，各五案左廳斷刑，曰詳刑、詳讞、宣黃、分簿、奏表。右廳治獄，曰左推、右推、寺案、知雜、檢治。元祐間，因鮮於侁所請，廢大理獄，後複。卿掌折獄、詳刑、鞫獄之事。凡職務分左右：天下奏劾命官、將校，及大辟囚以下以疑請讞者，隸左斷刑，則司直、評事詳斷，丞議之，正審之；若在京百司事當推治，或特旨委勘及系官之物應追究者，隸右治獄，則丞專推鞫。蓋少卿分領其事，而卿總焉。建炎三年並省寺監，而大理如故，省卿而斷刑、治獄少卿各一員。寺正，神宗複置大理獄後置寺正。元豐五年，刑部乞分評事、司直與正為斷司，丞與長貳為議司，凡斷案，先上正看詳當否，論難改正，然後過議司覆議。建炎並省，斷治獄寺正各一員。寺丞，國初為寄祿官，視後來宣教郎。神宗正官名，置獄丞四員，命卿、少舉官。元豐五年，命莫君陳等九人為大理寺丞，始自朝廷差官也。舊制，斷刑寺丞六員，建炎三年減三員，治獄寺丞減二員。司直，元豐時命程嗣先等四人為之。建炎元年，詔斷刑司直兼治獄司直，其治獄司直罷。評事，國初為京官寄祿，視後來承事郎。元豐正官名，命張仲穎等十二人為評事。隆興二年，詔評事以八員為額，以雷、霆、號令、星、鬥、文、章為號。
　　○鴻臚卿少卿　丞　主簿　典客署　司儀署
　　《周官》大行人掌大賓客之禮《周禮》又有象胥，千寶注雲，若晉鴻臚也。秦官有典客，掌諸侯及歸義蠻夷《史記》曰："韓信亡楚歸漢，為連敖。"徐廣注雲："連敖，典客。"。漢改為鴻臚應劭曰："郊廟行禮，贊導九賓。鴻，聲也；臚，傳也。所以傳聲贊導，故曰鴻臚。"，景帝二年令：諸侯王薨，列侯初封及之國，大鴻臚奏諡、誄、策應劭曰："皇帝建諸侯，王賓諸侯，王皆屬大鴻臚。故其薨，奏其行跡，賜與諡及哀策誄之。"；列侯薨及諸侯、太傅初除之官，大行奏諡、誄、策《周禮》有大行人、小行人，主諡官，故以名之。臣瓚曰："大行是官名，掌九儀之制，以賓諸侯者。"顏師古曰："事之尊重者遣大鴻臚，而輕賤者遣大行人。"。中六年，改大鴻臚為大行令。武帝太初元年，更名大鴻臚，又更名其屬官行人為大行令其屬官又有郡邸長、丞，主諸郡之邸在京師者。至後漢省，但令郎理郡邸。秦時又有典屬國官，掌蠻夷降者。漢因之，成帝河平元年省之，並大鴻臚王莽改曰典樂。後漢大鴻臚卿一人。諸王入朝，當郊迎，典其禮儀及郡國上計，餘職與漢同。凡皇子拜王，贊授印綬；及拜諸侯、諸侯嗣子及四方夷狄封者，台下鴻臚召拜之；王薨，則使使吊之及拜王嗣。魏及晉初皆有之。自東晉至於宋、齊，有事則權置兼官，畢則省。梁除"大"字，但曰鴻臚卿，位視尚書左丞，常導護贊拜《職官錄》曰："舊視散騎常侍，天監中視中丞、吏部。"。後魏曰大鴻臚。北齊曰鴻臚寺，有卿、少卿各一人，亦掌蕃客朝及吉凶弔祭。後周司寇有蕃部中大夫，掌諸侯朝覲之敘；有賓部中大夫，掌大賓客之儀。隋文帝開皇三年，廢鴻臚寺入太常，十二年複置。領典客、司儀、崇元三署。至煬帝置少卿二人。唐龍朔二年改鴻臚為司文，咸亨初復舊。光宅初改為司賓，神龍初復舊。卿一人，掌賓客、凶儀之事，及冊諸蕃。少卿本一員，景雲二年加一員。領典客、司儀二署。著各有令。
　　丞。秦曰典客丞，漢為鴻臚丞蕭望之為之，魏、晉亦然。梁、陳、後魏、北齊皆有之。後周曰賓部上士。隋如北齊。唐因之，有二人。
　　主簿一人。
　　典客署。《周官》有掌客上士、中士，秦官有典客，漢改為鴻臚。鴻臚屬官有大行令、丞本名行人，武帝改為大行令、丞。魏改大行令為客館令。晉改為典客。宋分置南、北客館令。齊、梁、陳皆有客館令、丞。後魏初曰典客監，太和中置主客令。北齊有典客署。後周置東南西北四掌客上士、下士。隋初又曰典客署，置令、丞。煬帝改為典藩署。唐為典客署，置令、丞各一人，掌二王後、蕃客辭見宴接送迎及在國夷狄。
　　司儀署。《周官》有司儀上士、中士。漢大鴻臚有理禮郎，自後無聞。後魏置司儀官。北齊置署令、丞。後周置上士等員。隋如北齊。唐因之，置令、丞各一人掌凶事儀式及喪葬之事。
　　宋鴻臚寺判寺事一人，以朝官以上充。凡四夷朝貢、宴享、送迎之事，分隸往來國信所、都亭懷遠驛、禮賓院。本寺但掌祭祀、朝會、前資致仕、蕃客進奉位，享拜週六廟三陵；公王、妃主以下喪葬，羌官監護，給其所用鹵簿；文武官薨卒之事。往來國信所管句官二人，以都知、押班充掌大遼使介交聘之事。都亭驛監官一人。　西驛管句官二人，以諸司使、副以下至三班使臣充掌河西蕃部貢奉之事。禮賓院監官二人，以閤門祗候以上及三班使臣充掌蕃夷貢朝、互市之事。懷遠驛監官二人，以監外物料庫官兼掌西南蕃、交州、龜茲、占城、注輦、大石、於闐、甘、沙、宗哥等貢奉之事。元豐官制行，置卿、少卿、丞、主簿各一人。卿掌四夷朝貢、宴勞、給賜、送迎之事，及國之凶儀、中都祠廟、道釋帳籍除附之禁令。少卿為之貳，卿參領之。所隸官屬十有二：中泰一宮、建隆觀等各置提點所，掌殿宇齋宮器用儀物陳設、錢幣之事。在京寺務司及提點所，掌諸寺葺治之事。傳法院，掌譯經潤文。左、右街僧錄司，掌寺院僧寺帳籍及僧官補授之事。同文館及管句所，掌高麗使命。都亭西驛、懷遠驛、禮賓院所掌見前。中興後廢鴻臚，併入禮部。
　　○司農卿少卿　丞　主簿　上林署　太倉署　鉤盾署　導官署　苑總監　諸倉監　司竹監　溫泉湯監　諸屯監　騪粟都尉等官　典農中郎將等官　籍田令
　　少皥氏以九〈戶鳥〉為九農正鳲，鳥也。鳲有九種，以為農號，各隨其宜，以教人事，舜攝帝位，命棄為後稷，周則為太府下大夫。秦為理粟內史，掌榖貨。漢景帝更名大農令，武帝太初元年更名大司農。掌九榖、六畜之供膳羞者見《宋志》。《漢書》曰主榖貨，凡郡國諸倉、農監、都水六十五官皆屬焉毋將崇字君房，為執金吾。上發武庫兵送董賢及乳母，崇以為："武庫兵器，天下公用，繕修造作，皆度大司農錢。自乘輿不以給供養，勞賜一出少府，蓋不以本藏給末用，不以人力供私費也。"王莽改曰羲和，後改為納言。後漢大司農掌諸錢榖金帛，劉據為大司農，以職事被譴，靈帝召諸尚書，傳呼促步，將加捶撻。尚書令左雄奏曰："九卿位亞三公，行有佩玉之節，動有庠序之儀。孝明永平始加撻罰，非古典也。"帝從之。九卿於此始免捶撲，郡國四時上月旦見錢榖簿，其逋未畢，各具別之。邊郡諸官請調度者，皆為給報，損多益寡，取相給足。初，郡國鹽官、鐵官並屬司農，中興皆屬郡縣。建安中為大農。魏黃初元年又改為司農，晉初因之。渡江，哀帝末，省司農並都水，孝武複置。宋、齊皆有之。梁司農卿位視散騎常侍，主農功倉廩。陳因之。後魏曰大司農。北齊曰司農寺，有卿、少卿各一人，掌倉市薪米，園池果實。後周有司農上士一人，掌三農、九榖、稼穡之政令，屬大司徒。隋初與北齊同，煬帝置少卿二人。唐龍朔二年改司農為司稼，咸亨初復舊。卿一人，少卿二人，掌東耕供進耒耜及邦國倉儲之事，領上林、太倉、鉤盾、導官四署署各有令、丞。
　　丞。秦曰理粟內史丞，有二人。漢為大司農丞，亦二人，或謂之中丞耿壽昌為大司農中丞，奏設常平倉給北邊，省轉漕。又桑弘羊為大司農中丞，管諸計會事。平帝又置大司農部丞十三人，人部一州，勸農桑。後漢司農丞一人、部丞一人部丞主帑藏，魏、晉因之。銅印黃綬宋、齊以來墨綬，進賢一梁冠，介幘皂衣。後魏、北齊皆有司農丞。隋置五人。唐六人。
　　主簿，晉太康中置，自後無聞。梁、陳又有。北齊亦然。唐因之。
　　宋司農寺判寺事二人，以兩制或朝官以上充。熙寧二年，立常平斂散法。三年，詔以新法付司農寺；而農田水利、免役、保甲等法悉自司農講行。以呂惠卿、鄧綰判寺，胡宗愈、曾布同判。元豐官制行，寺、監不治外事，遂循唐典，正其職秩，司農舊職悉歸戶部右曹。司農掌倉儲委積之政令，總苑囿庫務之事而謹其出納。京都官吏祿廩，諸路歲運至京師，悉掌焉。凡苑囿行幸排比及薦享進禦、頒賜植藏之物與造麴櫱、給薪炭，皆戒有司以時辦具。天子親耕籍田，則奉耒耜。所隸官屬凡五十，倉二十有五《續會要》總倉作二十四，草場十有二《續會要》作十，排岸司四，園苑四。建炎三年，詔罷司農寺。紹興四年，複置司農寺，卿、少各特置一員。丞，熙寧新法行，呂惠卿請始置司農寺丞一員。五年，增置丞四員，仍與簿輪出，按察逐年保甲。又置句當公事官，以葉康直等四人為之。九年，以句當公事官所至輒用喜怒，罷之。元豐四年，止留丞一員，餘並罷。中興後，置丞二員。主簿，治平中已置。熙寧新法行，詔增一員，後置六員。元豐四年，罷三員。建炎罷，紹興複置。
　　上林署，漢水衡都尉之職說在《都水篇》。後漢曰上林苑令、丞，主苑中禽獸；頗有人居，皆主之。魏、晉因之。江左無聞。宋初複置，隸尚書殿中曹。齊因之。梁、陳屬司農。北齊及隋亦然。唐因之，有令二人、丞四人，掌諸苑囿、池沼、種植、蔬果、藏冰之事。
　　宋四園苑提舉官，無常員，以三司判官、內侍都知、諸司使以上充。東曰宜春，南曰玉津，西曰瓊林，北曰瑞聖。監官各二人，以諸司使、副或內侍、三班使臣充。又有西京宮苑司句當官一人。元豐後，四園苑屬司農。
　　太倉署。《周官》有廩人下大夫、上士，秦官有太倉令、丞。漢因之，屬大司農。後漢令主受郡國傳漕榖。其滎陽敖倉官，中興後屬河南尹。歷代並有之晉江左以來，又有東倉、石頭倉，丞各一人。北齊亦然。後周曰司倉下大夫。隋有令二人、丞六人。唐有令三人、丞二人，掌倉廩出納。
　　宋諸倉，京城有船般倉、稅倉、中倉。總二十五名監官，每界二人，以京朝官及三班使臣充。元豐後，二十五倉屬司農。官吏軍兵祿食，凡綱運受納及封樁支用，月具報數，以報司農。中興後，又有豐儲倉。初，紹興以上供米餘數樁管別廩，以為水旱之助，後益增廣收糴，置監官二員，監門官一員。淳熙間，命右司為之提領，後以屬檢正。非奉朝廷指揮，不許支撥。凡外州軍起到樁管未，從司農寺差官盤量，據納到數報本所樁管。
　　鉤屯署。漢鉤盾令，宦者，典諸近園苑遊觀之事，屬少府。後漢亦有之。晉大鴻臚屬官有鉤盾令，自後無聞。北齊如晉制。隋如北齊，令三人，丞十二人。唐因之，令二人，丞四人，掌薪炭、鵝鴨、藪澤之物天寶五載九月，侍御史楊釗充木炭使，自後相循，或以京尹，或以戶部侍郎充。
　　導官署導，擇。周有舂人，秦、漢有令、丞，屬少府。漢東京令、丞主舂禦米，及作乾糒音備屬大司農歴代皆有，唐置令二人，丞四人，掌舂碾米麵油燭之事。
　　苑總監，自隋而置，東、西、南、北各有監及副監。唐因之，兼有丞、主簿等官，以掌苑內宮館、園池之事。
　　諸倉監。後漢河南尹屬官有滎陽榖倉長、丞。梁司農有左、中、右三部倉丞，陳因之。隋諸倉各有監官，唐因之。掌倉廩出納。
　　司竹監。漢有司竹長、丞。魏、晉河南淇園竹，各置宮守之。後魏有司竹都尉。隋曰司竹監。唐因之，有監、副監。丞，掌植養園竹之事。
　　溫泉湯監令，唐置，掌湯院宇，修整器物，以備供奉。
　　諸屯監。隋置諸屯監及副監，畿內者隸司農，自外者隸諸州。唐因之，置監及丞，掌營種屯田，句當功課、畜產等事。
　　騪粟都尉騪音搜，索也，漢武帝軍官，不常置。又有治粟都尉、均輸令，漢有之，後漢省。
　　斡官長，漢有之如淳曰："斡音管，或作幹。主均輸之事，所謂斡鹽鐵也。"晉灼曰："箭幹之官長也。均輸自有令。"師古曰："如說讀為斡，持貨財之事，非箭幹也。"初斡官屬少府，中屬主爵，後屬司農。
　　典農中郎將，典農都尉，典農校尉，並曹公置。晉太始二年，罷農官為郡縣，後複有之。隋煬帝罷典農官。
　　勸農謁者，梁武帝天監九年置，視殿中御史，自騪粟以下，盡屬司農。唐無之。
　　籍田令，周為甸師。漢文帝感賈誼之言，始開籍田，置令、丞，掌耕國廟社稷之田。春始東耕於籍田，祠先農，大賜三輔二百里孝弟力田、三老帛種。百榖收萬斛，立為籍田館，榖皆以給祭天地、宗廟、群臣之祀。東漢及魏闕。晉武複置，江左省。宋元嘉中又置。
　　宋掌帝籍耕耨、出納之事，五榖、蔬果、藏冰以待用。元豐三年，詔籍田令隸太常寺。渡江初闕，紹興十五年初除康與之為籍田令。三十一年，詔籍田司權罷，官吏並罷。後複置。
　　○太府卿少卿　丞　主簿　諸市署　平準署　左右藏署　常平署
　　《周官》有太府下大夫，掌貢賦之貳，受其貨賄之入，頒其貨賄於受藏之府。歷代不置，然其職在司農、少府。至梁天監七年，置太府卿，位視宗正，掌金帛、府帑及關津市肆。陳因之。後魏太和中，改少府為太府卿，兼有少卿，掌財物庫藏王顯謂楊固曰："吾作太府卿，庫藏充實。"固曰："減百官之祿及贓贖悉入京藏，以此充府，未足為多。且'有聚斂之臣，寧有盜臣'。"。北齊曰太府寺，亦有卿、少卿各一人，又兼掌造器物。後周有太府中大夫，掌貢賦貨賄，以供國用，屬大塚宰。隋初與北齊同，所掌左右藏及尚方、司染、甄官等署。煬帝置少卿二人，又分太府寺置少府監，管尚方、織染等署，而太府但管京都市及平準、左右藏。唐龍朔二年，改太府為外府，咸亨元年復舊。光宅元年改為司府，神龍元年復舊。卿一人，少卿二人龍朔元年置少卿二人，分監兩都事；大極元年，又加一人，領兩京諸市、平準、左右藏、常平等九署。署各有令、丞。
　　丞，於《周官》為太府上士之任，自後無聞。梁太府丞一人，陳因之。後魏、北齊各一人。後周曰太府上士。隋又曰府丞。唐因之，有四人。
　　主簿，亦《周官》太府下士之任，自後無聞。梁置一人，陳因之。後魏亦然。隋置四人。唐因之，減一人。
　　宋太府寺判寺事一人，以兩制或帶職朝官充。凡財貨廩藏貿易、四方貢賦、百官俸秩，皆隸三司，本寺但掌祠祭香、幣、帨巾、神位席，及造鬥、秤、升、尺而已。元豐改制，始正職掌《四朝志》："此據《續會要》。而《題名》乃雲：'國初省部寺監，惟以寄祿，寺則光祿、太常、宗正、衛尉、司農、大理，或以卿，或以貳，或以丞，各寓一階，別設主判之官以典事。惟太府則否，其職悉入三司諸案，故主判之任罕置。'與《會要》或異，當考。"。卿掌財貨、出納、貿易之事。凡貢賦之輸於京師者，至則別而受之，供君之用；及待邊費，則歸於內藏，供國之用；及待經費，則歸於左藏應祿賜，以法給曆，從有司檢察，書其名數，鉤覆而後給焉。供奉之物，則承旨以進，審奏得畫，乃聽除之。若頒畿內軍衣，則前期進樣，定其頒日。將校部營兵支請，月具數以聞。凡賈商之賦，小賈則門征之，大賈則輸於務。貨之不售，平其價鬻於平準，乘時賒貸以濟民用；若質取於官，則給用多寡各從其扺。歲以香、茶、鹽鈔，募人入豆榖實邊。即京都關用物，預報度支。凡課入以盈虧定課最，行賞罰。大祭祀、祼則卿置幣，奠玉則入陳玉帛。元祐三年，詔太府寺置長貳，餘寺監長貳互置。建炎三年，詔罷太府寺，撥隸金部，獨以一丞治鹺茗之質劑。凡省五年，而後複置卿、少各一員。丞，元豐改制置二人，元符中增一員。崇寧中置藥局，添丞一員，宣和中省一員。紹興置二員，參預寺事。主簿，元豐置二人，建炎罷，紹興複置。太府寺所隸官司二十有五：左藏東西庫。南北兩庫掌受四方財賦之入，以待經費。內藏庫受歲計之餘積，以待非常之用。奉宸庫掌內庭金玉、珠寶、良貨。祗候庫掌受錢帛雜物，以備傳詔頒給、賜予。元豐庫神宗置。布庫。茶庫。雜物庫。糧料院掌以法式批支諸司、諸軍之廩祿。審計司掌審受給之數，驅磨當否。商稅務收京城商稅。汴河上下鎖、蔡河上下鎖掌收舟船木筏之徵。都提舉市易司掌提點貿易貨物。雜買務。雜賣場市易上界掌斂市不售，貨滯於民用者，貿易平價。市易下界掌飛錢給券，以通官糴。榷貨務掌折博斛鬥、金銀之屬。交引庫掌給印出納引錢鈔之事。抵當所掌以官錢聽民質取，濟其緩急。和濟惠民局掌合藥出賣，以濟民疾苦。店宅務掌管官屋邸店。石炭場掌受納出賣石炭。香藥庫。中興後，惟有糧料院、審計司、編估局、打套局二局系揀選市舶香藥、雜物、交引庫、祗候庫、左藏東西庫、和濟惠民局、寄椿庫。
　　諸市署。《周官》有司市下大夫，掌市之理。漢京兆尹屬官有長安市長、丞。後漢則河南尹屬官雒陽市長、丞。魏、晉因之。東晉則丹陽尹管之。宋、齊因之。梁始隸太府，陳因之。後魏有京邑市令。北齊則司州牧領東西市令、丞。後周司市下大夫。隋初，京市令、丞屬司農，煬帝改隸太府。唐因之。每市令一人，丞二人。
　　平準署，《周官》有貨人中士、下士，主平定物價。秦置平準令，漢因之。掌知物價及主練染，作彩色趙廣漢，州舉茂才，為平準令。後漢平準令、丞隸大司農。嘉平四年，改平準為中准，使宦者為之，列於內署，自是諸署悉以閹人為令、丞。魏少府屬官有平準令。宋唯掌染。順帝即位，以帝諱"准"，故曰染署。齊又曰平準，屬少府。梁、陳則曰平水令、丞。北齊平準屬司農。後周曰平準中士、下士。隋初如北齊，煬帝改隸太府。唐因之。令二人，丞四人，掌官市易。
　　左、右藏署。《周官》有職幣上士、中士，掌邦財之幣；又外府中士主泉藏；有玉府掌王之金玉兵器之藏；內府中士主貨賄，藏在內也；職內上士主泉貨所入；蓋其任也。漢少府屬官有中藏府令、丞，魏因之。晉有左、右藏令，屬少府。晉江東置御史掌庫曹，後分庫曹曰外左庫、內左庫。至宋省外左庫，而內左庫直曰左庫。齊、梁、陳曰右藏。北齊曰左、右藏令，屬太府寺。後周曰外府上士、中士。隋如北齊。唐因之，置左藏署令三人掌庫藏錢、布帛、雜采，右藏署令二人掌銅鐵、毛角、玩弄之物，金玉、珠寶、香、畫、彩色、諸方貢獻雜物。
　　常平署。漢宣帝時，耿壽昌請於邊郡皆築倉，榖賤時增價而糴，貴時減價而糶，名曰常平倉。常平之名，起於此也。後漢明帝置常滿倉。晉又曰常平倉，自後無聞。梁亦曰常平倉而不糴、糶。陳因之。後魏太和中，雖不名曰常平，亦各令官司糴貯，儉則出糶。隋曰常平倉。唐武德中，置常平監官，以均天下之貨市肆騰踴則減價而出，田穡豐羨則增糴而收，觸類長之。後省監，署常平署令一人，掌倉糧管鑰、出納、糶糴。凡天下倉廩，和糴者為常平倉，正租為正倉，地子為義倉。
　　○秘書監少監　丞　郎　校書郎　正字　著作郎　佐郎　正字　太史局令　丞
　　《周官》太史掌建邦之六典，又有外史掌四方之志、三皇五帝之書。漢氏圖籍所在有石渠、石室、延閣、廣內，貯之於外府。又有御史中丞居殿中，掌蘭臺秘書及麒麟、天祿二閣，藏之於內禁。後漢圖書在東觀，桓帝延熹二年始置秘書監一人，掌典圖書、古今文字考合同異，屬太常以其掌圖書秘記，故曰秘書。後省。魏武帝又置秘書令，典尚書奏事即中書令之任。文帝黃初初，乃置中書令典尚書奏事，而秘書改令為監，掌藝文圖籍之事。初屬少府，後乃不屬自王肅為監乃不屬。其蘭臺亦藏書籍，而御史掌之魏薛夏雲蘭臺為外臺，秘書為內閣。晉武帝以秘書併入中書省，其秘書著作之局不廢。惠帝永平中，複別置秘書監，並統著作局，掌三閣圖書。自是秘書之府始居於外。其監，銅印墨綬，進賢兩梁冠，絳朝服，佩水蒼玉。宋與晉同。梁曰秘書省任昉字彥昇，為秘書監。自齊永元以來，秘閣四部篇卷紛雜，昉手自讎校，由是篇目定焉。陳因之。後魏亦有之。後周秘書監亦領著作，監掌國史說在《秘書丞》注。隋秘書省領著作、太史二曹。煬帝增置少監一人，後又改監、少監並為令。唐武德初，複改為監。龍朔二年，改秘書省為蘭臺，改監為太史，少監為侍郎，咸亨初復舊。天授初，改秘書監為麟臺，神龍初復舊。掌經籍圖書，監國史，領著作、太史二局。太極元年，增秘書少監為二員，通判省事。其後，國史、太史分為別曹，而秘書省但主書寫、勘校而已漢初，御史中丞掌蘭臺秘書圖籍之事，至魏、晉，其制猶存。故歷代營都邑，置府寺，必以秘書省及御史臺為鄰，雖非要劇，然好學君子亦求為之魏徵後為秘書監，奏引學者校定四部書，自是秘府圖籍燦然畢備。
　　丞。魏武帝置秘書令及丞一人，典尚書奏事。後文帝黃初中，欲以何楨為秘書丞，而秘書先自有丞，乃以楨為秘書右丞。其後遂有左、右二丞，劉放為左丞，孫資為右丞。後省。晉複置秘書丞，銅印墨綬，進賢一梁冠，絳朝服嵇紹、司馬彪、傅暢、王謐等並為此官。宋為黃綬，餘與晉同。齊、梁尤重。陳、隋印綬與齊同。歷代皆有後周柳蚪為秘書丞，時秘書雖領著作，不參史事，因蚪為丞，始命監掌焉。唐龍朔二年，改為蘭臺大夫，咸亨初復舊。掌府事，句稽省署抄目。
　　秘書郎。後漢馬融字季長為秘書郎，詣東觀典校書。及魏武建國，又置秘書郎，嘗以劉邵為之，出乘鹿車王肅表曰："臣以為秘書職於三臺為近密，中書郎在尚書丞、郎上，秘書丞、郎宜次尚書郎下，不然則宜次侍御史下。秘書丞、郎俱四百石，遷宜比尚書郎，出亦宜為郡，此陛下崇儒術之盛旨也。尚書郎、侍御史皆乘犢車，而秘書丞、郎獨乘鹿車，不得朝服，又恐非陛下轉臺郎以為秘書丞、郎之本意也。"。晉秘書郎掌中外三閣經書，校閱脫誤。進賢一梁冠，絳朝服，亦謂之郎中。武帝分秘書圖籍為甲乙丙丁四部，使秘書郎中四人各掌其一。宋、齊秘書郎皆四員，尤為美職，皆為甲族起家之選，待次入補，其居職例十月便遷宋王敬弘子恢之，召為秘書郎，敬弘求為奉朝請，與恢之書曰："秘書日有限故有競，朝請無限故無競，吾欲使汝處無競之地。"大帝許之。梁亦然張纘字伯緒，為秘書郎，固求不遷，欲遍觀閣內圖籍。自齊、梁之末，多以貴遊子弟為之，無其才實當時諺曰："上車不落則著作，體中何如則秘書"。歷代皆有。北齊又謂之郎中。隋除"中"字，亦四員。唐亦四員，分掌四部經籍圖書，分判校寫功程事。龍朔中改為蘭臺郎，咸亨初復舊。開元二十八年減一員。
　　宋太平興國二年始建崇文院，昭文館、史館、集賢院皆總為崇文院。及端拱初，建秘閣擇三館書籍真本並內出古畫墨蹟等藏之，亦在崇文院中。淳化元年，詔秘閣次三館，秘書省仍隸京百司。時秘書雖有監、少監、丞、郎，校書郎、正字、著作郎、佐，皆以為寄祿官，常帶出入秘監即今中大夫也。郎官至秘書監有特令供職者，有以他官兼領者，有以判秘閣官兼判者至道中，末以翰林學士承旨兼秘書監。淳化中，李至自前執政以禮部侍郎兼秘書監。祥符九年，楊億以秘書監判秘閣，兼秘書省事。見《麟臺故事》。凡邦國經籍圖書，悉歸秘閣，而秘書所掌，常祭祀祝版而已。元豐正名，以崇文院為秘書省。既罷館職《麟臺故事》雲，國初三館直館直校勘通謂之館職，必試而命，不試而命者皆異恩，盡以三館職事歸秘書省，置秘書省職事官，自監、少至正字，不領他局。初除龍圖閣學士王勝之為秘書監，時寄祿官為正議大夫，蓋裕陵欲重此選，又勝之雅有文學故也。監掌書籍圖史、天文歷數之事，屬有五：著作、佐郎、秘書、校書、秘書正字，各以職隸於長貳。惟日曆非編修官不預。元祐中複置集賢院校理。自校理而上，職有六等，隨官資除授，或領內、外職任，不必專在館中。紹聖初，罷之。宣和初改元豐之制，增定為十八員，以放唐登瀛之數。政和五年，詔秘書省殿以右文為名，改集賢殿修撰為右文殿修撰。建炎三年罷，紹興元年複置舊秘書省建於禁中，至是權寓臨安府法惠寺。十四年，創新省於天井巷之左。少監遊操援政和故事，乞置提舉官，遂以授禮部侍郎秦禧。後又以孟忠厚為醴泉觀使提舉，月過局如宰執。五年，立定十八員為額，太史局文德殿鐘漏所隸焉。隆興元年，詔監、少、丞外，以七員為額。二年，詔依祖宗舊法，更不立額。丞，淳化六年，詔秘書監、丞仍舊，惟無定員及不專職，分蒞中外之任寄祿官後為奉議郎。元豐後，掌參領書籍、國史、天文歷數之事。郎，國初為寄祿官後亦奉議郎；元豐後，掌校寫分貯集賢院、史館、昭文館、秘閣經籍圖書，則秘書郎主之。元祐四年，秘書郎並除升朝知縣已上資序人，任滿除集賢校理。紹興初，罷校理。
　　秘書省校書郎。漢之蘭臺及後漢東觀皆藏書之室，亦著述之所，多當時文學之士，使讎校於其中，故有校書之職初，漢成帝時，已命光祿大夫劉向於天祿閣校經傳、諸子、詩賦，步兵校尉任宏校兵書，太史令尹鹹校數術，太醫令李柱國校方伎。後以諸大夫揚雄等亦典校於其中。後於蘭臺置令史十八人秩百石，屬御史中丞，又選他官入東觀，皆令典校秘書，或撰述傳記後漢明帝以班固為蘭臺令史，撰《光武本紀》及諸傅記；又以傅毅為蘭臺令史，與班固、賈逵等共典校書，蓋有校書之任而未為官也。故以郎居其任，則謂之校書郎；以郎中居其任，則謂之校書郎中。當時重其職，故學者稱東觀為老氏藏室，道家蓬萊山焉。至魏始置秘書校書郎。晉、宋以下無聞。至後魏有秘書校書郎，北齊亦有校書郎。後周有校書郎下士十二人，屬春官之外史。隋校書郎十二人，煬帝初減二人，尋更增為四十人。唐置八人，掌讎校典籍，為文士起家之良選。其弘文、崇文館，著作、司經局，並有校書之官，皆為美職，而秘書省為最。
　　秘書正字，後漢桓帝初置秘書監，掌圖書古今文字考合同異。其後監、令掌圖籍之紀，監述作之事，不復專文字之任矣。今之正字，蓋令、監之遺職，校書之通制。歷代無聞。齊集書省有正書。北齊秘書省有正字。隋置四人。唐因之。掌刊正文字，其官資輕重與校書郎同貞元八年，割校書四員、正字兩員隸集賢殿。
　　宋初為寄祿官後改承務郎。元豐後，校書郎四人，正字二人，掌校讎典籍，刊正訛謬，各以其職隸於長貳。元祐初，立試中人除館職法，選人除正字，京官除校書郎。建炎初罷，紹興複置。必召試學士院而後命之。
　　著作郎。漢東京圖書悉在東觀，故使名儒碩學入直東觀，撰述國史，謂之著作東觀，皆以他官領焉。蓋有著作之任而未為官員也蘭臺令史班固、傅毅，洛陽令陳崇，長陵令尹敏，司隸校尉孟冀及楊彪等，著作東觀。魏明帝太和中，始置著作郎官，隸中書省，專掌國史衛覬字伯儒，以侍中、尚書典著作。晉元康二年，詔曰："著作舊屬中書，令秘書既典文籍，宜改中書著作為秘書著作。"於是改隸秘書。後別自置省謂之著作省，而猶隸秘書。著作郎一人，謂之大著作，專掌史任。進賢兩梁冠，介幘，絳朝服。宋、齊與晉同。梁制，一梁冠而無印綬以上並大著作。魏氏又置佐著作郎，亦屬中書。晉佐著作郎八人，進賢一梁冠，絳朝服，秘書監自調補之太元四年詔："秘書無監，使吏部選佐著作郎，有監復舊。"又《閻纂集》雲：鄒湛謂秘書監和嶠曰："閻纂可佐著作。"嶠曰："此職閑重，勢貴多爭，不暇求才。"按此，則大著作秘監自調也。晉制，佐著作郎始到職，必撰名臣傳一人；宋初，以國朝始建，未有合撰者，其制遂廢矣。宋、齊以來，遂遷"佐"於下，謂之著作佐郎，亦掌國史，集注起居。梁初，周舍、裴子野皆以他官領其職，官制與大著作同。陳氏為令、僕子起家之選。後魏有著作郎、佐郎。北齊有著作郎、佐郎各二人。後周有著作上士二人、中士四人，掌綴國錄，屬春官之外史。隋於秘書省署著作曹，著作郎二人，佐郎八人。煬帝加佐郎為十二人。唐為著作局，置著作郎二人，佐郎四人開元二十六年，減佐郎二員，亦屬秘書省自宋以後，國史悉屬秘書。龍朔二年，改著作郎為司文郎中，佐郎為司文郎，咸亨初復舊。初，著作郎掌修國史及制碑頌之屬，分判局事，佐郎貳之，徒有撰史之名而實無其任，其任盡在史館矣。其屬官有校書郎二人。後魏著作省置校書郎。北齊著作亦置校書郎二人。隋亦同，掌讎校書籍，若本局無書，兼校本省典籍。
　　正字，二人。隋著作曹置正字二人，唐減一人，掌同校書。宋舊為寄祿官郎後為奉議郎，佐郎後為宣教郎，元豐正名，掌修纂日曆、祭祀祝辭，則著作郎佐之初除林希為大著，豐稷為小著，皆一時選。日曆所隸秘書省，著作郎、著作佐郎掌。以宰相時政記、左右史起居注所書會集修撰，為一代之典。舊於門下省置編修院，專掌國史、實錄，修纂日曆。官制行，屬秘書省國史案國史詳見《中書省》。
　　太史局令。昔少皥以鳥名官，其鳳鳥氏為曆正。至顓頊，命南正重以司天，北正黎以司地。唐、虞之際，羲氏、和氏紹重、黎之後，代序天地。夏有太史終古者，當桀之暴，知其將亡，乃執其圖法而奔於殷。殷太史高勢見紂之亂，載其圖法出奔於周。《周官》太史掌建邦之六典，正歲年以序事，頒告朔於邦國魯昭公二年，晉韓宣子聘魯，觀書於太史氏，見《易象》與《魯春秋》，曰："周禮盡在魯矣。"。又有馮相氏視天文之次序，保章氏掌天文之變。當周宣王時，太史官失其守而為司馬氏，司馬氏世典周史。惠、襄之間，司馬氏適晉周惠王、襄王有子頹、叔帶之難，故司馬氏奔晉，晉中軍隨會奔秦，而司馬氏入梁晉太史屠黍見晉之亂，以其圖法歸周。秦為太史令胡母敬之為太史令，作《博學》七章。漢武置太史公，以司馬談為之，位在丞相上，天下計書先上太史，副上丞相。談卒，其子遷嗣之。遷死後，宣帝以其官為令，行太史公文書而已瓚曰："《百官表》無太史公。《茂陵中書》司馬談以太史丞為太史令也。"張壽王亦為太史令。後漢太史令掌天時、星曆。凡歲將終，奏新年曆。凡國祭祀、喪、娶之事，掌奏良日及時節禁忌。國有瑞應、災異，則掌記之張衡字平子，為太史令，造渾天儀，鑄銅為之。秦、漢以來，太史之任，蓋並周之太史、馮相、保章三職。自漢、晉、宋、齊並屬太常，銅印墨綬，進賢一梁冠，絳朝服。梁、陳亦同。後魏、北齊皆如晉、宋。隋曰太史曹，置令、丞各二人，而屬秘書省。煬帝又改曹為監，有令。唐初改監為局，置令。龍朔二年，改太史局為秘書閣局，改令為郎中，丞為秘書閣郎。咸亨初復舊。初屬秘書省，久視元年改為渾天監，不隸麟臺，改令為監，置一人，其年又改為渾儀監。長安二年，複為太史局，又隸麟臺，其監複太史局令，置二人。景龍二年，複改局為監而令名不易，不隸秘書。開元二年，複改令為監，改一員為少監。十四年，複為太史局，置令二人，複隸秘書。後又改局為監。乾元元年，又改其局為司天臺。掌天文歷數，風雲氣色，有異則密封以奏。其次小史有司曆、保章正、靈臺郎、挈壺正等，官各有差。
　　丞二人。司馬彪《續漢志》雲太史有丞一人。魏以下歷代皆同。隋置二人，煬帝減一人。唐初不置丞，久視初改為渾儀監，始置丞二人。長安二年又省，景龍二年複置。
　　宋有司天監、天文院、鐘鼓院。元豐正官制，以太史局隸秘書省，掌測驗天文，考定曆法。凡日月、星辰、風雲、氣候、祥眚之事，日具所占以聞。歲頒曆於天下，則預造進呈。祭祀、冠、昏及典禮，則選所用日。其官有令，有正，有春官、夏官、中官、秋官、冬官正，有丞，有直長，有靈臺郎，有保章正。其判局及同判，則選五官正以上業優考深者充。保章正五年、直長至令十年一遷，為靈臺郎試中乃遷，而挈壺正無遷法。其別局有天文院、測驗渾儀刻漏所，掌渾儀臺晝夜測驗辰象。鐘鼓院掌文德殿鐘鼓樓刻漏進牌之事。印曆所掌雕印曆書。算學。元豐七年，詔四選命官通算學者，許於吏部就試，其合格者，上等除博士，中次為學諭。元祐元年初，議者為："本監雖准朝旨造算學，元未興工，其試選學官亦未有應格。竊慮徒有煩費，乞罷修建。"崇寧三年，遂將元豐算學條制修成敕令。五年，罷算學，令附於國子監。十一月，從薛昂請，複置算學。大觀三年，太常寺考究，以黃帝為先師，自常先、力牧至周樸已上從祀，凡七十人。四年，以算學生併入太史局。宣和二年，詔並罷官吏。
