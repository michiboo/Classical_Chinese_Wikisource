●卷四十一　學校考二

　　○太學
　　《魏志　王肅傳》註："自初平之元，至建安之末，天下分崩，人懷苟且，紀綱既衰，儒道尤甚。至黃初元年之後，新主乃復始掃除太學之灰炭，補舊石碑之缺壞，備博士之員錄，依漢甲乙以考課。申告州郡，有欲學者皆遣詣太學。太學始開，有弟子數百人。至太和、青龍中，中外多事，人懷避就，雖性非解學，多求詣太學。太學諸生有千數，而諸博士率皆粗疏，無以教弟子。弟子本亦避役，竟無能習學，冬來春去，歲歲如是。又雖有精者，而臺閣舉格太高，加不念統其大義，而問字指墨法點注之間，百人同試，度者未十。是以志學之士，遂復陵遲，而來求浮虛者各競逐也。正始中，有詔議圓丘，普延學士。時郎官及司徒領吏二萬餘人，雖復分佈，見在京師者尚且萬人，而應書與議者略無幾人。又是時朝堂公卿以下四百餘人，其能操筆者未有十人，多皆相從飽食而退。嗟夫！學業沈隕，乃至於此。是以區區私心，常貴乎數公者，各處荒亂之際，而能守志彌篤者也數公，謂董遇、賈洪、邯鄆淳、薛夏、隗禧、蘇林、樂詳等七人為儒宗。"黃初五年，立太學，制《五經》課試之法，置《春秋榖梁》博士。時慕學者始詣太學為門人。滿二歲，試通一經者稱弟子，不通一經者罷遺選舉補官，並如後漢建和之制。
　　明帝太和二年，詔申敕郡國貢士以經學為先。
　　四年，詔曰："世之質文，隨教而變。兵亂以來，經學廢絕，後生進趣，不由典謨。豈訓導未洽，將進用者不以德顯乎？其郎吏學通一經，才任牧民，博士課試，擢其高第者，亟用；其浮華不務道本者，皆罷退之。"
　　齊王正始中，劉馥上言："黃初以來，崇立太學，一十餘年，而成者蓋寡。由博士選輕，諸生避役，高門子弟，恥非其倫，故無學者。雖有其名，而無其實；雖設其教，而無其功。宜高選博士，取行為人表，經任人師者，掌教國子。依遵古法，使二千石以上子孫，年從十五，皆入太學。明制黜陟，陳榮辱之路。"
　　明帝時，高柔上疏曰：今博士皆經明行修，一國清選，而使遷除限不過長，懼非所以崇顯儒術，帥勵怠隋也。宜隨學行優劣，待以不次之位，敦崇道教，以勸學者，於化為弘。
　　按：兩漢博士皆名儒，而由博士入官者多至公卿。今觀劉馥、高柔所言，則知魏時博士之遴選既不精，而博士之遷升亦復有限矣。
　　吳主孫休永壽元年立學制曰："古者建國，教學為先，所以遵理，為時養器也。宜按舊制，置學官，立《五經》博士，覈取應選，加其寵祿。見吏之中及將吏子弟有志好者，各令就業。一歲課試，差其品第，加以位賞。使見之者樂其榮，聞之者羨其稱，以惇王化，以正風俗。"
　　晉武帝初，太學生三千人。太始八年，有司奏："太學生七千餘人，才任四品，聽留。"詔曰："己試經者留之。大臣子弟堪受教者，令入學。其餘遣還郡國。"
　　咸寧二年，起國子學法《周禮》國之貴遊子弟國子，受教於師者也。
　　惠帝元康元年，以人多猥雜，欲辨其涇渭，於是制立學官品，第五品以上得入國學。
　　東晉元帝時，太常賀循言："尚書被符，經置博士一人。又多故曆紀，儒道荒廢，學者能兼明經義者少。且《春秋》三傳，俱出聖人，而義歸不同，自前代通儒，未有能通得失兼而學之者也。況今學義甚頹，不可令一人總之。今宜《周禮》、《儀禮》二經置博士二人，《春秋》三傳置三人，其餘則經置一人，各八人。"太常車允上言："按二漢舊事，博士之職唯舉明經之士，選轉各以本資，初無定班。魏及中朝多以侍中、常侍儒學最優者領之，職雖不同漢氏，盡於儒士之用，其揆一也。今博士八人，愚謂宜依魏氏故事，擇朝臣一人經學最優者，不系位之高下，常以領之。每舉太常共研厥中。其餘七人，自依常銓選。"大興初，欲脩立學校，唯《周易》王氏，《尚書》鄭氏、《古文》孔氏，《毛詩》、《周官》、《禮記》、《論語》、《孝經》、《鄭氏》、《春秋左傳》杜氏、服氏，各置博士一人。其《儀禮》、《公羊》、《榖梁》及鄭《易》皆省，不置博士。
　　太常荀崧上疏曰："昔武皇帝崇儒術，以賈馬、鄭、杜、伏、孔、王、何、顏、尹之徒，章句傳注眾家之學，置博士十九人。二十州之中，師徒相傳，學士如林，猶選張華、劉實居太常之官，以重儒教。伏聞節省之制，皆三分置二。博士舊員十有九人，准古計今，猶未中半。九人以外，猶宜增置。《周禮》。《左氏》、《公羊》、《榖梁春秋》，臣以為宜各置一人，以傳其學。"遇王敦難，不行。
　　征南軍司戴邈上言："喪亂以來，庠序隳廢。議者或謂平世尚文，遭亂尚武，此言似之而實不然。夫儒道深奧，不可倉卒而成，比天下平泰然後脩之，則廢墜已久矣。又貴遊之子，未必有斬將搴旗之才，從軍征戍之役，不及盛年使之講肄道義，良可惜也。世道久喪，禮俗日弊，如火之消膏，莫之覺也。今王業肇建，萬物權輿，宜篤道崇儒，以勵風化。"從之。
　　成帝咸康三年，國子祭酒袁瓌、太常馮懷以江左浸安，請興學校。帝從之。乃立太學，徵生徒。而士大夫習尚老、莊，儒術終不振。
　　致堂胡氏曰："東晉請建學校者，惟戴邈與袁、馮三君子懇懇言之，而終不能革清談之俗，還孔、孟之教，任是責者，其庾亮乎。"
　　先公曰："是時趙亦下書，令郡國立《五經》博士。初，勒置大小博士，至是復置國子博士。南北之學並興，而江左雖微，中原喪亂，則自若也。"
　　孝武太元初，於中堂立行太學。於時無復國子生，置太學生六十人，國子生權銓大臣子孫六十人。事訖罷其國子生見祭酒、博士，單衣角巾，執經一卷以代手版。
　　自穆帝至孝武，並以中堂為太學。
　　太元九年，尚書謝石請興復國學，以訓胄子，頒下州郡，普修鄉校。帝納其言。明年，選公卿二千石子弟為生，增造廟房屋百五十五間。而品課無章，君子恥與其列。國子祭酒殷茂上言："臣聞舊制，國學生皆取冠族華胄，比列皇儲。而中混雜蘭艾，遂令人情恥之。"詔雖褒納，竟不施行。
　　秦王堅臨太學考學生經義，上第擢敘者八十三人。又作教武堂於渭城，命太學生明陰陽兵法者教授諸將。陽平公融坐擅起學舍，為有司所糾。高泰謂王猛曰："昔魯僖公以泮宮發《頌》，齊宣王以稷下垂聲，今陽平公開建學宮，追蹤齊、魯，不聞明詔褒美，乃更煩有司舉劾乎？"乃止。自永嘉之亂，庠序無聞。及堅之僭，頗留心儒學。
　　宋武帝詔有司立學，未就而崩。
　　文帝元嘉二十年，立國學，二十七年廢。
　　帝雅好藝文，使丹陽尹廬江何尚之立元學，太子率更令何承天立史學，司徒參軍謝元立文學，散騎常侍雷次宗立儒學，為四學。
　　司馬氏曰："《易》曰：'君子多識前言往行，以畜其德。'孔子曰：'辭達而已矣。'然則史者，儒之一端；文者，儒之餘事。至於老、莊虛無，固非所以為教也。夫學者所以求道，天下無二道，安有四學哉！"
　　齊高帝建和四年，詔立國學，以張緒為祭酒，置學生百五十人，取王公以下子孫年十五以上，二十以下，家上都二千里為限。帝崩，乃以國諱廢學。
　　先公曰："齊高即位之初，求直言，崔祖思以為人不學則不知道，此逆亂之所由生，宜開文武二學，使人依方習業，優殊者侍以不次。此國學之所以置歟？《南史　儒林傳　敘》言：'國學時或建置，而勸課未博，建之不能十年，取文具而已。'宋、齊一也。張緒見謂風流，在清簡寡慾之目，以為有正始之風。善清言而已，師道恐不止於清言。然當時以為極選矣。是春置學，秋以國哀罷，曾不及歲。江左之學校如此。"武帝永明三年，詔立學。初，宋太宗置總明觀以集學士，亦謂之東觀。上以國學既立，省總明觀。召公卿以下子弟，置生二百二十人。其年秋中悉集。
　　時王儉領國子祭酒。詔於儉宅開學士館，以總明四部書充之。又詔儉以家為府。自宋世祖好文章，士大夫悉以文章相尚，無以專經為業者。儉少好禮樂及《春秋》，言論造次必於儒者。由是衣冠翕然，更尚儒術。儉十日一還學，監試諸生，巾卷在庭，劍衛、令史，儀容甚盛。作解散髻，斜插簪，朝野慕之，相與仿效儉以宰相領祭酒。令國子生單衣角巾，執經代手版。
　　東昏侯永元初，詔依永明舊事廢學。時有司奏，國學、太學兩存焉。
　　國子助教曹思文上表曰："今制書始下，而廢學先聞，將恐觀國之光者，有所闕也。若以國諱官廢，昔晉武立學，爰洎元始，百餘年中，未嘗暫廢，其間豈無國諱？永明以德太子故廢，斯非古典。今之國學，即古之太學，天子入國學，以行禮也；太子入國學，以齒讓也。太學之與國學，斯是晉代殊其士庶，異其貴賤耳。然貴賤士庶皆須教，國學、太學兩存之可也。"
　　梁武帝天監四年，置《五經》博士各一人，又置胄子律博士。
　　五年，置集雅館以招遠學。又詔皇太子及王侯之子，年在從師者，皆入學。幸國子學，策試胄子，賜訓授之司各有差。
　　致堂胡氏曰："史稱武帝雅好儒術，至是置《五經》博士，開館宇，招後進，四館所養士逾千人，射策通明者除吏。又修孔子廟以示尊師。他日，又幸國子監，親臨講肄。且令皇太子及王侯之子，年可從師者，皆入學。可謂勤矣。然儒風不振，人才不出，何也？帝心尚佛，自天監改元，即不肉食，此躬行也，故特以美行興學養士，故人不從其令而從其意。意乃身率，令乃文具。其後綱維不立，人紀胥廢，國破身隕，為萬世笑，蓋始於此。人主心術所尚，可不慎哉！"
　　陳天嘉以後，稍置學官，雖博延生徒，成業蓋寡。其所采掇，蓋亦梁之遺儒。
　　後魏道武帝初定中原，始於平城立太學，置《五經》博士，生員千餘人。天興二年，增國子、太學生員三千人。
　　帝問博士李光曰："天下何物最善，可以益人神智？"對曰："書籍。"帝曰："書籍凡有幾何？如何可集？"對曰："自書契以來，世有滋益，以至於今，不可勝計。苟人主所好，何憂不集？"珪從之，命郡縣大索書籍，送平城。又命集博士、儒生，比眾經文字義類相從者凡四萬餘字，號曰《眾文經》。
　　明年，特改國子為中書學，立教授、博士。
　　太武始光三年，別立太學於城東。後徵盧元、高允等，令州郡各舉才學，於是人多砥礪，儒術轉興。
　　孝文太和中，改中書為國子，又開皇子之學，建明堂、辟廱。及遷都洛陽，立國子、太學、四門小學。又詔求天下遺書，秘閣所無、有裨時用者，加以厚賞。
　　宣武時，復詔營國學，樹小學於四門，大選儒生以為小學博士，員四十人。雖黌宇未立，而經術彌顯。時天下承平，學業大盛，故燕、齊、趙、魏之間，橫經著錄，不可勝數。大者千餘人，小者猶數百。州舉茂異，郡舉孝廉，對揚王庭，每年逾眾。正光三年，始置國子生三十六人。
　　齊時，師保疑丞皆賞勳舊，國學博士徒有虛名，唯國子一學，生徒數十人耳。胄子以通經進仕者，唯博陵崔子發、廣平宋遊卿而已。
　　周武帝保定三年，幸太學，以太傅、燕公於謹為三老而乞言焉。
　　天和元年，詔："諸胄子入學，但束脩於師，不勞釋奠。釋奠者，學成之祭。自今永以為式。"
　　隋文帝開皇中，令國子寺不隸太常。自前代皆屬太常也。
　　仁壽元年，詔：以天下學校生徒多而不精，唯簡留國子學生七十人，太學、四門及州縣學並廢。前殿內將軍河間劉炫上表切諫不聽。又改國子為太學。
　　水心葉氏曰："仁壽元年減國子學生，止留七十人，太學、四門、州縣學並廢。當時國子千數，則所散遣者數千萬人，豈不駭動。雖有諫者，皆不聽。史臣以為其暮年精華稍竭致然。時方遣十六使巡省風俗。而詔以為徒有名錄，空度歲時，未有德為代範，才任國用，良由設學之理多而未精。至三年七月，下詔令州縣搜揚賢哲，則云：'雖求傅岩，莫見幽人；徒想崆峒，未聞至道。惟恐商歌於長夜，抱關於夷門'。旨意懇切，且'限以三旬，咸令進路。徵召將送，必須以禮。'則所謂精華將竭、有所厭怠者亦未然。蓋其心實謂空設學校，未足以得人耳。古之為教，使材者必由學，舜、周公之論是也。漢以後傳經師章句而已，材者由於學則枉以壞，不材者由於學則揠以成。教之無本而不行，取之雖驟而不獲。則學之盛衰興廢，蓋未易言也。"
　　先公曰："劉炫上表言學校不宜廢，而帝不納，由其不學故也。牛奇章不可辭其責矣。其後盜賊群起，經籍道息，而炫亦以饑死，哀哉。而水心乃以為帝心實謂空設學校，未足以得人材，然則廢之誠是歟？"
　　煬帝即位後，開庠序，國子、郡縣之學，盛於開皇之初。徵辟儒生，遠近畢至，使相與講論得失於東都之下，納言定其差次以奏聞。於時舊儒多已凋亡，惟信都劉士元、河間劉光伯拔萃出類，學通南北，博及古今，後生鑽仰。諸經議疏，搢紳咸宗師之。既而外事四夷，戎馬不息，師徒怠散，盜賊群起，方領矩步之徒亦轉死溝壑，經籍湮沒於煨燼矣。
　　唐制：凡學六，皆隸於國子監：國子學，生三百人，以文武三品以上子孫若從二品以上曾孫，及勳官二品、縣公、京官四品帶三品勳封之子為之；太學，生五百人，以五品以上子孫、職事官五品期親若三品曾孫，及勳官三品以上有封之子為之；四門學，生千三百人，其五百人以勳官三品以上無封、四品有封及文武七品以上子為之，八百人以庶人之俊異者為之；律學，生五十人，書學，生三十人，算學，生三十人，以八品以下子及庶人之通其事者為之。京都學生八十人，大都督、中都督府、上州各六十人，下都督府、中州各五十人，下州四十人，京縣五十人，上縣四十人，中縣、中下縣各三十五人，下縣二十人。國子監生，尚書省補，祭酒統焉。州縣學生，州縣長官補，長史主焉。凡館二：門下省有弘文館，生三十人；東宮有崇文館，生二十人。以皇緦麻以上親，皇太后、皇大功以上親，宰相及散官一品、功臣身食實封者、京官職事從三品、中書黃門侍郎之子為之。凡博士、助教，分經授諸生。未終經者無易業。凡生，限年十四以上，十九以下；律學十八以上，二十五以下。凡《禮記》、《春秋左氏》傳為大經，《詩》、《周禮》、《儀禮》為中經，《易》、《尚書》、《春秋公羊傳》、《榖梁傳》為小經。通二經者，大經、小經各一，若中經二。通三經者，大經、中經、小經各一。通五經者，大經皆通，餘經各一。《孝經》、《論語》皆兼通之。凡治《孝經》、《論語》，共限一歲；《尚書》、《公羊傳》、《榖梁傳》，各一歲半；《易》、《詩》、《周禮》、《儀禮》，各二歲；《禮記》、《左氏傳》，各三歲。學書，日紙一幅，間習時務策，讀《國語》、《說文》、《字林》、《三蒼》、《爾雅》。凡書學，《石經》三體限三歲，《說文》二歲，《字林》一歲。凡算學，《孫子》、《五曹》共限一歲，《九章》、《海島》共三歲，《張邱建》、《夏侯陽》各一歲，《周髀》、《五經算》共一歲，《綴術》四歲，《緝古》三歲，《記遺》、《三等數》皆兼習之。旬給假一日。前假，博士考試，讀者千言試一帖，帖三言，講者二千言問大義一條，總三條通二為第，不及者有罰。歲終，通一年之業，口問十義大條，通八為上，六為中，五為下。並三下與在學九歲、律生六歲不堪貢者罷歸。諸學生通二經、俊士通三經已及第而願留者，四門學生補太學，太學生補國子學。每歲五月有田假，九月有授衣假，二百里外給程。其不帥教及歲中違程滿三十日，事故百日，緣親病二百日，皆罷歸。既罷，條其狀下之屬所，五品以上子孫送兵部，准蔭配色。每歲仲冬，州、縣、館、監舉其成者送之尚書省。
　　高祖武德元年，詔皇族子孫及功臣子弟，於秘書外省別立小學。
　　太宗貞觀五年以後，數幸國學。於門下別置弘文館，於東宮置崇文館，遂增創學舍一千二百間。國學、太學、四門亦增生員，其書、算各置博士，凡三百六十員。其屯營飛騎，亦給博士，授以經業。無何，高麗、百濟、新羅、高昌、吐蕃諸國酋長，亦遣子弟請入國學。於是國學之內八千餘人。國學之盛，近古未有。
　　高宗龍朔二年，東都置國子監。明年，以書學隸蘭臺，算學隸秘閣，律學隸詳刑。
　　上元二年，加試貢士《老子》策，明經二條，進士三條。國子監置大成二十人，取已及第而聰明者為之。試書日誦千言，並日試策，所業十通七，然後補其祿俸，同直官。通四經業成，上於尚書吏部試之，登第加一階放選。其不第即習業如初，三歲而又試，三試而不中第，從常調。武后聖曆二年，鳳閣舍人韋嗣立上言：國家自永淳以來，二十餘載，國學廢散，胄子衰缺，時輕儒學之官，莫存章句之選。入垂拱已後，文明在辰，盛典鴻休，日書月至，因藉際會，入仕尤多。陛下誠能下明制，發德音，廣開庠序，大敦學校，三館生徒，即令追集。王公以下子弟，不容別求仕進，皆入國學，服膺訓典。崇飾館廟，尊尚儒師，則四海之內靡然向風矣。
　　中宗神龍二年，敕學生在學，各以長幼為序。初入學，皆行束脩之禮，禮於師國子、太學各絹三疋，四門學絹二疋，俊士及律、書、算學、州縣各絹一疋，皆有酒脯。其束脩，三分入博士，二分助教，又每言國子監所管學生國子監試州縣學生當州試，並選藝業優長者為試官，仍長官監試。
　　洪氏《容齋隨筆》曰："《唐六典》：'國子生初入，置束帛一篚、酒一壺、脩一案，為束脩之禮。太學、四門、律學、書學、算學皆如國子之法。其習經有暇者，命習隸書，並《國語》、《說文》、《字林》、《三蒼》、《爾雅》，每旬前一日，則試其所習業。'乃知唐世士人多工書，蓋在六館時，以為常習。其《說文》、《字林》、《蒼》、《雅》諸書，亦欲貴以結字合於古義，不特銓選之時，方取楷書遒美者也。束脩之禮乃於此見之。《開元禮》載：皇子束脩，束帛一篚五疋，酒一壺二斗，脩一案三脡。皇子服學生之服，至學門外，陳三物於西南，少進曰：'某方受業於先生，敢請見。'執篚者以篚授皇子，皇子跪，奠篚，再拜，博士答再拜，皇子還避，遂進跪取篚，博士受幣，皇子拜訖，乃出。其儀如此，州縣學生亦然。"
　　詔宗室三等以下、五等以上未出身，願宿衛及仕國子生，聽之。其學業成而堪貴者，宗正寺試，送監舉如常法。三衛番下日，願入學者，聽附國子學、太學及律館習業。蕃王及可汗子孫願入學者，附國子學讀書。
　　玄宗開元五年，始令鄉貢明經、進士見訖，國子監謁先師，學官開講問義，有司為設食，清資五品以上官及朝集使皆往閱禮焉。
　　七年，又令弘文、崇文、國子生季一朝參。又敕州縣學生年二十五以下、八品子若庶人以二十一以下，通一經及未通經而聰悟有文詞、史學者，入四門學為俊士。即諸州貢舉省試不第，願入學者聽。
　　開元十一年，上置麗正書院，聚文學之士。秘書監徐堅、太常博士會稽賀知章等，或脩書，或侍講，以張說為脩書使以總之。有司供給優厚。中書舍人陸堅以為此屬無益於國，徒為靡費，欲悉奏罷之。張說曰："自古帝王於國家無事之時，莫不崇宮室，廣聲色。今天子獨延禮文儒，發揮典籍，所益者大，所損者微。陸子之言，何不達也。"上聞之，重說而薄堅。
　　帝愛鄭虔之材，欲置左右，以其不事事，更為置廣文館，以虔為博士。虔聞命，不知廣文曹司何在，訴宰相。宰相曰："上增國學，置廣文館以居賢者，令後世言廣文博士自君始，不亦美乎？"虔乃就職。久之，雨壞廡舍，有司不復脩完，寓治國子館，自是遂廢。
　　天寶十二載，敕天下罷鄉貢舉人不由國子及郡縣學者，勿舉選。
　　十四年，復鄉貢。
　　代宗廣德二年，詔曰："古者設太學，教胄子，雖年榖不登，兵革或動，而俎豆之事不廢。頃年戎車屢駕，諸生輟講，宜追學生在館習業，度支給廚米。"
　　蕭昕時為國子祭酒，建崇太學以樹教本。帝悟其言，詔群臣有籍於朝及神策六軍子弟肄業者，聽補生員。
　　二月，釋奠於國子監，命宰相帥常參官，魚朝恩率六軍諸將往聽講，子弟皆服朱紫為諸生。朝恩既貴顯，乃學講經為文，僅能執筆、辨章句，遽自謂才兼文武，人莫敢與之抗。
　　國子監成，以魚朝恩行內侍監、判國子監事。中書舍人常袞言："成均之任，當用名儒，不宜以宦者領之。"不聽。命宰相以下送朝恩上。
　　先公曰："先王之禮，受成獻馘於學，漢期門、羽林之士悉通一經，然則釋奠講經，宰相帥常參官、武臣率六軍諸將往聽，未為失也。而魚朝恩判監事則非也。以薰腐之餘而列之熊羆之士、不二心之臣之上，豈惟章甫逢掖羞之，介冑之夫亦以為辱矣。"
　　德宗貞元六年，時弘文、崇文生未補者，務取闕員以補，速於登第，而用蔭乖實，至有假市門資、變易昭穆及假人試藝者。乃詔宜遽式考試，假代者論如法。
　　歸崇敬為國子司業，皇太子欲臨國學行齒胄禮。崇敬以學與官名皆不正，乃建議："古天子學曰辟廱，以制言之，壅水環繚如璧然；以誼言之，以禮樂明和天下雲爾。在《禮》為澤宮。故前世或曰璧池，或曰璧沼，亦言學省。漢光武立明堂、辟廱、靈臺，號'三廱宮'。晉武帝臨辟廱，行鄉飲酒禮，別立國子學，以殊士庶。永嘉南遷，惟有國子學。隋大業中，更名國子監。今聲名之盛，辟廱獨闕，請以國子監為辟廱省。祭酒、司業之名，非學官所宜。業者，栒偹大板，今學不教樂，於義無當。請以祭酒為太師氏，位三品；司業為左師、右師，位四品。近世明經，不課其義，先取帖經，顓門廢業，傳授義絕。請以《禮記》、《左氏春秋》為大經，《周官》、《儀禮》、《毛詩》為中經，《尚書》、《周易》為小經，各置博士一員。《公羊》、《榖梁春秋》共准一中經，通置博士一員。博士兼通《孝經》、《論語》，依章疏講解。德行淳潔、文詞雅正、形容莊重可為師表者，委四品以上各舉所知，在外給傳，七十者安車蒲輪敦遣。國子、太學、四門、三官，各立《五經》博士，品秩、生徒有差。舊博士、助教、直講、經直、律館算館助教，請皆罷。教授法：學士謁師，贄用腶脩一束，酒一壺，衫布一裁，色如師所服。師出中門，延入、與坐，割脩〈奭鬥〉酒，三爵止。乃發篋出經，摳衣前請，師為說經大略，然後就室。朝晡請益。師二時堂上訓授道義，示以文行忠信、孝弟睦友。旬省，月試，時考，歲貢，視生徒及第多少為博士考課上下。有不率教者，檟楚之，國子移禮部，為太學生；太學又不變，徙之四門；四門不變，徙本州之學；復不變，繇役如初，終身不齒。雖率教，九年學不成者，亦歸之本州。禮部考試法：請罷帖經。於所習經問大義二十而得十八，《論語》、《孝經》十得八，為通；策三道，以本經對，通二為及第。其孝行聞鄉里者，舉解具言，試日義闕一二，許兼收焉。天下鄉貢如之。習業考試，並以明經為名，得第授官，與進士同。"有詔尚書省集百官議。皆以習俗久，制度難分明，省禁非外司所宜名，《周官》世職者稱氏，國學非世官，不得名辟廱省、太師氏。大抵憚改作，故無施行者。
　　憲宗元和二年，置東都監生一百員。自天寶後，學校益廢，生徒流散。永泰中，雖置西監生，而館無定員。於是始定生員：西京國子館生八十人，太學七十人，四門三百人，廣文六十人，律館二十人，書、算館各十人。東都國子館十人，太學十五人，四門五十人，廣文十人，律館十人，書館三人，算館二人而已。
　　韓愈《復請國子監生徒疏》曰："國家典章，崇重庠序。近日趨競，未復本原，至使公卿子弟，恥遊太學，工商凡冗，或取上庠。今聖道大明，儒風復振，恐須革正，以贊鴻猷。今請國子館並依《六典》，其太學館量許取常參官八品以上子弟充，其四門館亦量許取無資蔭有才業人充。如有資蔭不補學生應舉者，請禮部不在收試限，其新補人有冒蔭者，請牒送法司科罪。緣今年舉期已近，伏請去上都五百里內，特賜非時收補；其五百里外，且任鄉貢，至來年春，一時收補。其廚糧度支，先給二百七十四人，今請准新補人數，量加支給。"又《論新注學官牒》："准今年赦文，委國子祭酒選擇有經藝、堪訓導生徒者，以充學官。近年吏部所注，多循資敘，不考藝能，至今生徒不自勸勵。伏請非專通經傳、博涉墳史，及進士、《五經》諸色登科人，不以比擬。其新授官，上日必加研試，然後放行。上以副聖朝崇儒尚學之意。"
　　文宗太和七年赦節文："應公卿士族子弟，取來年正月已後，不先人國學習業者，不在應明經、進士之限。"
　　武宗會昌五年制："公卿百官子弟，及京畿內士人寄客修明經、進士業者，並隸名太學。外州寄士人並隸名所在官學。"
　　咸通中，劉允章為禮部侍郎，請諸生及進士第並謁先師，衣青衿、介幘，以還古制。又建言："群臣輸光學錢治庠序，宰相五萬，節度使四萬，刺史萬。"詔可。
　　梁開平三年，國子監奏："修建文宣王廟，請率在朝及天下見任官俸錢，每貫克留一十五文。"
　　後唐天成三年正月，中書門下奏："伏以祭酒之資，曆朝所貴，爰從近代，不重此官。況屬聖朝，方勤庶政，須弘雅迫，以振儒風。望令宰臣一員兼判國子祭酒。"敕："宜令宰臣崔協兼判。"其年八月十一日，宰臣兼判國子祭酒崔協奏："請國子監每年秪置監生二百員，候解送至十月三十日滿數為定。又請頒下諸道州府，各置學官。如有鄉黨備諳、文行可舉者，錄其事實申監司，方與解送。但一身就業，不得影庇門戶。兼太學書生，亦依此例，不得因此便取公牒，輒免本戶差役。又每年於二百人數內，不系時節，有投名者，先令學官考試，校其學業深淺，方議收補姓名。"敕："宜依。"
　　五年正月五日，國子監奏："當監舊例，初補監生有束脩錢二千，及第後光學錢一千。竊緣當監諸色舉人及第後，多不於監司出給光學文鈔，及不納光學錢，祗守選限，年滿便赴南曹參選。南曹近年磨勘選人，並不收豎監司光學文鈔為憑。請自今後欲准往例，應色舉人及第後，並先於監司出給光學文鈔，並納光學錢，等各有所業等第，以備當監逐年公使。"奉敕："宜准往例，自今後凡補監生，須令情願於監中修學，則得給牒收補，仍據所業次第，逐季考試申奏。如收補年深未聞藝業，虛沾補牒不赴試期，亦委監司具姓名申奏。"
　　按：五代弊法，凡官府公使錢，多令居官者自出其費，宰相則有光省錢，御史則有光臺錢，至於監生亦令其出光學錢，則貧士何所從出？既徵其錢，復不蠲其役，待士之意，亦太薄矣。然史所言，多有未曾授業輒取解送者，往往亂離之際，其居學者亦皆苟賤冒濫之士耳。
