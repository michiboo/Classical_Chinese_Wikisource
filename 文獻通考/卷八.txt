
　　自太皥以來則有錢矣，太皥氏、高陽氏謂之金，有熊氏、高辛氏謂之貨，陶唐氏謂之泉，商人、周人謂之布，齊人、莒人謂之刀。
　　神農列廛於國，以聚貨帛，日中為市，以交有無。虞、夏、商之幣，金為三品，或黃，或白，或赤；或錢，或布，或刀，或龜貝。
　　管子曰："湯七年旱，禹五年水，人之無饘章延反，糜也，有賣子者。湯以莊山之金鑄幣，而贖人之無饘賣子者；禹以歷山之金鑄幣，以救人之困。""夫玉起於禺音虞氏，金起於汝、漢，珠起於赤墅，東西南北去周七八千里，水絕壤斷，舟車不能通。為其途之遠，其至之難，故託用於其重，以珠玉為上幣，以黃金為中幣，以刀布為下幣。"三幣，握之則非有補於暖也，食之則非有補於飽也，先王以守財物，以御人事，而平天下也，是以命之曰"衡"。衡者，使物一高一下，不得有調也若五榖與萬物平，則人無其利。故設上中下幣，而行輕重之術，使一高一下，乃可權制利門悉歸於上。
　　周制，以商通貨，以賈易物。太公又立九府圜法《周官》有太府、玉府、內府、外府、泉府、天府、職內、職幣、職金，皆掌財幣之官，故云九府。圜，謂均而通也，黃金方寸而重一斤；錢圜函方外圜而內孔方，輕重以銖黃金以斤為名，錢以銖為重也；布帛廣二尺二寸為幅，長四丈為疋。故貨寶於金，利於刀，流於泉流行於泉，布於布布於民間，束於帛束，聚也。《周官‧司市》：國兇荒劄喪，則市無征而作布兇年物貴，置錢以饒民。
　　夾漈鄭氏曰："謂之泉者言其形，謂之金者言其質，謂之刀者言其器，謂之貨、謂之布者言其用。古文'錢'字作'泉'者，言其形如泉，文一變而為刀器，再變而為圜法即太公所作。自圜法流通於世，民實便之，故泉與刀並廢。後人不曉其謂也，觀古錢其形即篆泉文也，後世代以'錢'字，故'泉'之文借為泉水之泉，其實'泉'之篆文下體不從水也。先儒不知本末，因謂流於泉，布於布，寶於金，利於刀，此皆沿鑿之義也。"
　　外府掌邦布之入出，以共百物，而待邦之用。凡有法者布，泉也。有法，百官之公用也，共王及後、世子之衣服之用。凡祭祀、賓客、喪紀、會同、軍旅，共其財用之幣，賫賜予之財賫，行道之財用也，凡邦之小用皆受焉。歲終則會，唯王及後之服不會。
　　泉府掌以市之徵布，斂市之不售，貨之滯於民用者，以其賈買之物揭而書之，以待不時而買者。買者各從其抵，都鄙從其主，國人、郊人從其有司，然後予之抵，故賈也。主者，別治大夫也。康成謂："抵，本也。本謂所屬吏，主、有司是也。"。凡賒者，祭祀無過旬日，喪紀無過三月。凡民之貸者，與其有司辯而授之，以國服為之息鄭司農謂："以其所賈之國所出為息也。假令其國出絲絮，則以絲絮償；出絺葛，則以絺葛償。"康成謂："以其於國服事之稅為息也。於國事受園廛之田而貸萬泉者，則期出息五百。"。凡國事之財用取具焉，歲終則會其出入，而納其餘。
　　按：《周禮》主財之官雖多，而專掌錢布則惟外府、玉府二官，外府掌賫賜之出入，泉府掌買賣之出入。自王介甫以鄭註國服為息之說行青苗誤天下，而後儒之解此語者，或以"息"為生息之息，或以"息"為休息之息，然於義皆無所當。蓋古人創泉布之本意，實取其流通。緣貨則或滯於民用，而錢則無所不通；而泉府一官最為便民，滯則買之，不時而欲買者則賣之，無力者則賒貸與之。蓋先王視民如子，洞察其隱微，而多方濟其缺乏，仁政莫尚於此，初非專為謀利取息設也。不原其立官之本意，而剿其一語以斷天下大事可乎？
　　買之於方滯之時，賣之於欲買之際，此與常平賤糴貴糶之意同。泉府則以錢易貨，常平則以錢易粟，其本意皆以利民，非謀利也。然後世常平之法轉而為和糴，且以其所儲他用而不以濟民，則惟恐其數之不多，利之不羨，於是亦以理財之法視之矣。
　　周景王二十一年患錢輕，更鑄大錢，徑一寸二分，重十二銖，文曰"大泉五十"，肉、好皆有周郭，以勸農，贍不足。
　　王將鑄大錢，單穆公曰："不可。古者天災降戾，於是乎量資幣，權輕重，以賑救民。民患輕，則為作重幣以行之幣輕物貴也，於是乎有母權子而行，民皆得焉重曰母，輕曰子。相權，並行也。若不堪重，則多作輕而行之，亦不廢重，於是乎有子權母而行，大小利之民患幣重，則多作輕錢而行之，亦不廢去重者。言重者行其貴，輕者行其賤。今王廢輕而作重，民失其資，能無匱乎？若匱，王用將有所乏，乏則將厚取於民，民不給，將有遠志，是離民也。且夫有備未至而設之，有至而後救之，是不相入也。可先而不備，謂之急；可後而先之，謂之召災。且絕民用以實王府，猶塞川原而為潢汙也，其竭無日矣。"王弗聽。
　　楚莊王以為幣輕，更以小為大，百姓不便，皆去其業。孫叔敖為相，市令言於相曰："市亂，人莫安其處，行不定。"叔敖白於王，遂令復如故，而百姓乃安。
　　秦兼天下，幣為二等，黃金"鎰"為名，上幣二十兩為鎰。改周一斤之制，更以鎰為金之名數也。高祖初賜張良金百鎰，此尚秦制也。上幣者，二等之中，黃金為上，而錢為下也；銅錢質如周錢，文曰"半兩"，重如其文。而珠玉、龜貝、銀錫之屬為器飾寶藏，不為幣，然各隨時而輕重無常。
　　漢興，以為秦錢重難用，更令民鑄莢錢如榆莢也。莢音頰。黃金一斤復周之制，更以斤名金。而不軌逐利之民畜積餘贏以稽市物，踴騰躍稽，貯滿也。言以其贏餘之財畜積群貨，使物甚騰躍也，米至石萬錢，馬至匹百金。
　　高后二年，行八銖錢即秦半兩錢也。漢初患其重，更鑄榆莢，人患太輕，故復行此。六年，行五分錢即莢錢。
　　文帝五年，為錢益多而輕，乃更鑄四銖錢，其文為"半兩"。除盜鑄錢令，使民放鑄。
　　賈誼諫曰："法使天下公得顧租鑄銅錫為錢，敢雜以鉛鐵為他巧者，其罪黥顧租，謂雇傭之直，或租其本。然鑄錢之情，非殽雜為巧，則不可得贏，而殽之甚微，為利甚厚。夫事有召禍而法有起奸，今令細民人操造幣之勢，各隱屏而鑄作，因欲禁其厚利微奸，雖黥罪日報，其勢不止。乃者民抵罪多者，一縣百數，及吏之所疑，榜笞奔走者甚眾。夫縣法以誘民，使入陷阱，孰積於此！曩禁鑄錢，死罪積下言死罪多委積於下；今公鑄錢，黥罪積下。為法若此，上何賴焉？又民用錢，郡縣不同，或用輕錢，百加若干時錢重四銖，法錢百枚當重一斤十六銖，輕則以錢足之若干枚，令滿平也，或用重錢，平稱不受秦錢重半兩，漢初鑄莢錢，文帝更鑄四銖錢。秦錢與莢錢皆當廢，而故與四銖並行。民以其見廢，故用輕錢則百加若干；用重錢雖以一當一，猶復不受之，是以郡縣不同也。法錢不立法錢，依法之錢也，吏急而壹之乎，則大為煩苛而力不能勝；縱而弗呵乎，則市肆異用，錢文大亂。茍非其術，何鄉而可哉！今農事棄捐而采銅者日蕃，釋其耒耜，冶鎔吹炭，奸錢日多，五榖不為多。善人怵而為奸邪，願民陷而之刑戮，刑戮將甚不詳，奈何而忽！國知患此，吏議必曰禁之。禁之不得其術，其傷必大。令禁鑄錢，則錢必重，重則其利深，盜鑄如雲而起，棄市之罪又不足以禁矣。奸數不勝而法禁數潰，銅使之然也。故銅布於天下，其為禍博矣。今博禍可除，而七福可致也。何謂七福？上收銅勿令布，則民不鑄錢，黥罪不積，一矣；偽錢不蕃，民不相疑，二矣；采銅鑄作者反於耕田，三矣；銅畢歸於上，上挾銅積以御輕重，錢輕則以術斂之，重則以術散之，貨物必平，四矣；以作兵器，以假貴臣，多少有制，用別貴賤，五矣；以臨萬貨，以調盈虛，以收奇羨，則官富實而末民困，六矣；制吾棄財，以與匈奴逐爭其民，則敵必懷，七矣。故善為天下者，因禍而為福，轉敗而為功。今久退七福而行博禍，臣誠傷之。"上不從。
　　是時，吳以諸侯即山鑄錢，富埒天子，後卒叛逆。鄧通以鑄錢，財過王者。故吳、鄧錢布天下。
　　賈山上書諫，以為錢者無用器也，而可以易富貴。富貴者，人主之操柄也，令民為之，是與人主共操柄，不可長也。其後，復禁鑄錢。
　　景帝中六年，定鑄錢偽黃金棄市律。
　　人有告鄧通盜出僥外鑄錢，下吏驗問，頗有，遂竟案，盡沒之。
　　武帝建元元年，行三銖錢壞四銖造此也。重如其文。
　　五年，罷三銖錢，行半兩錢。自孝文更造四銖錢，至元狩四年，四十餘年。從建元以來，用少，縣官往往多即銅山而鑄錢，民亦盜鑄，不可勝數。錢益多而輕，物益少而貴。有司言曰："今半兩錢法重四銖，而奸或盜磨錢質而取鋊鋊，銅屑也，錢益輕薄而物貴，則遠方用幣煩費不省。"乃令縣官銷半兩錢，更鑄三銖錢，重如其文。其明年，有司言三銖錢輕，輕錢易作奸詐，乃更請郡國鑄五銖，周郭其質，令不得磨錢取鋊。
　　元狩四年，造白金及皮幣。
　　時縣官大空，而富商賈或滯財役貧，轉榖百數，冶鑄。鬻鹽，財或累萬金，而不佐公家之急，黎民重困。於是天子與公卿議，更造錢幣以贍用。時禁苑有白鹿而少府多銀錫，有司言曰："古者皮幣，諸侯以聘享。金有三等，黃金為上，白金為中，赤金為下。今半兩錢法重四銖，而奸或盜磨錢質而取鋊，錢益輕薄而物貴，則遠方用幣煩費不省。"今以白鹿皮方尺，緣以藻繢，為皮幣，直四十萬。王侯宗室朝覲享，必以皮幣薦璧，然後得行。又造銀錫白金。以為天用莫如龍，地用莫如馬，人用莫如龜，故曰金三品：其一曰重八兩，圜之，其文龍，名"白撰"，直三千；二曰以重差小，方之，其文馬，直五百；三曰復小，撱之撱下而長，其文龜，直三百一重八兩，則二重六兩，三重四兩。其後，官鑄赤仄。白金稍賤，民弗寶用，縣官以令禁之，無益。歲餘，終廢不行。自造白金、五銖錢後五歲，而赦吏民之坐盜鑄金錢死者數十萬人。其不發覺相殺者，不可勝計。赦自出者百餘萬人。然不能半自出，天下大抵無慮皆鑄金錢矣。犯法者眾，吏不能盡誅，於是遣博士褚大、徐偃等分行郡國，舉並兼之徒、守相為利者劾之。
　　時張湯用事，帝與湯造白鹿皮幣，以問大司農顏異，對曰："今王侯朝賀以蒼璧，直數千而皮薦反四十萬，本末不相稱。"上不悅。湯奏異腹誹，坐死。
　　元鼎二年，令京師鑄官赤仄。
　　時郡國鑄錢，而民多奸鑄，錢多輕，而公卿請令京師鑄官赤仄以赤銅為其郭也，一當五，賦官用非赤仄不得行。其後二歲，赤仄錢賤，民巧法用之，不便，又廢。於是悉禁郡國毋鑄錢，專令上林三官鑄。錢既多，而令天下非三官錢不得行，諸郡國前所鑄錢皆廢銷之，輸入其銅三官。而民之鑄錢益少，計其費不能相當，唯真工大奸乃盜為之。
　　元帝時，貢禹言："鑄錢采銅，一歲十萬人不耕，民坐盜鑄陷刑者多。富人藏錢滿室，猶無厭足。民心動搖，棄本逐末，耕者不能半，奸邪不可禁，原起於錢。疾其末者絕其本，宜罷採珠玉、金銀、鑄錢之官，毋復以為幣，除其販賣租銖之律租銖，謂計其所賣物價，平其錙銖而收租也，租稅祿賜皆以布帛及榖，使百姓一意農桑。"議者以為交易待錢，布帛不可尺寸分裂，禹議亦寢。
　　《師丹傳》，有上書言古者以龜、貝為貨，今以錢易之，民以故貧，宜可改幣。上以問丹，丹對言可改。章下有司議，皆以為行錢以來久，難卒變易。
　　自孝武元狩五年三官初鑄五銖錢，至平帝元始中，成錢二百八十億萬餘雲。
　　石林葉氏曰："《漢書‧王嘉傳》，元帝時都內錢四十萬萬，水衡錢一十五萬萬，少府錢十八萬萬，言其多也。以今計之，才八百三十萬貫耳，不足以當榷貨務盛時一歲之入。蓋漢時錢極重而幣輕，榖價甚賤時至斛五錢耿壽昌以榖賤傷農，建常平之議，其年斛五錢，故嘉言是時外戚貲千萬者少。正使有千萬，亦是今一萬貫，中下戶皆有之。漢律，丞相、大司馬、大將軍月俸六萬，乃今六十貫，御史大夫四萬；而大將軍米月三百五十斛，下至佐史，秩百石，猶月八斛有奇。其賜臣下黃金每百斤、二百斤，少亦三十斤，雖燕王劉澤以諸侯賜田生金亦二百斤，梁孝王死，有金四十餘萬斤。幣輕，故米賤金多。近世患國用不足，以為錢少，故夾錫當十等交具，卒未嘗有補。蓋錢之多寡系幣之輕重，不在鼓鑄廣狹也。"
　　又曰："如魏文侯相李悝言，一夫治田百畝，畝收粟一石半，為粟百五十石。一夫五口，人月食一石半。百畝之入，以其十五石為稅，九十石為食，餘四十五石。石錢三十，計錢千三百五十，而社閭、嘗新、春秋之祠只用錢三百，而其餘錢以為五口之衣衣，人率用錢三百，五人終歲用千五百，今只餘千五十，不足四百五十。則固不嫌錢之少也。然正使幣輕，亦何至是？蓋日用猶不滿一錢，不知何以為生。"
　　王莽居攝，變漢制，以周錢有子母相權，於是更造大錢，徑寸二分，重十二銖，文曰"大錢五十"。又造契刀、錯刀。契刀，其環如大錢，身形如刀，長二寸，文曰"契刀五百"。錯刀，以黃金錯，其文曰"一刀直五千"。張晏曰："按今所見契刀、錯刀，形質如大錢，而肉好輪厚異於此，大錢形如大刀環矣，契刀身形員，不長二寸也。其文左曰"契"，右曰"刀"，無"五百"字也。錯刀則刻之作字也，以黃金填其文，上曰"一"，下曰"刀"。二刀泉甚不與志相應也，似劄單差錯，文字磨滅故耳。"師古曰："張說非也。王莽錢刀今並尚在，形質及文並與志相合。"與五銖錢凡四品，並行。
　　莽即真，以為書"劉"字有金刀，乃罷錯刀、契刀及五銖錢，而更作金、銀、龜、貝、錢、布之品，名曰"寶貨"。小錢徑六分，重一銖，文曰"小錢直一"。次七分，三銖，曰"麼錢一十"麼，小也。次八分，五銖，曰"幼錢二十"。次九分，七銖，曰"中錢三十"。次一寸，九銖，曰"壯錢四十"。因前"大錢五十"，是為錢貨六品，直各如其文。黃金重一斤，直錢萬。朱提銀重八兩為一流，直一千五百八十朱提，縣名，屬犍為，出善銀。朱音殊。提字音上支反。他銀一流直千。是為銀貨二品。元龜岠冉長尺二寸冉，龜甲緣也。岠，至也。度背兩邊緣尺二寸也，直二千一百六十，為大貝十朋兩貝為朋。朋直二百一十六，元龜十朋，故二千一百六十也。公龜九寸，直五百，為壯貝十朋。侯龜七寸以上，直三百，為麼貝十朋。子龜五寸以上，直百，為小貝十朋。是為龜寶四品。大貝四寸八分以上，二枚為一朋，直二百一十六。壯貝三寸六分以上，二枚為一朋，直五十。麼貝二寸四分以上，二枚為一朋，直三十。小貝寸二分以上，二枚為一朋，直十。不盈寸二分，漏度不得為朋，率枚直錢三。是為貝貨五品。大布、次布、第布、壯布、中布、差布、厚布、幼布、麼布、小布。長寸五分，重十五銖，文曰"小布一百"。自小布以上，各相長一分，相重一銖，文各為其布名，直各加一百。上至大布，長二寸四分，重一兩，而直千錢矣。是為布貨十品布亦錢。凡寶貨五物，六名，二十八品。鑄作錢、布皆用銅，殽以鏈、錫許慎曰："鏈，銅屬也。"然則以鏈及雜銅而為錢也。鏈，音連，文質周郭放漢五銖錢雲放，依。其金銀與他物雜，色不純好，龜不盈五寸，貝不盈六分，皆不得為寶貨。元龜為蔡，非四民所得居，有者，入太卜受直。其後百姓憒亂，其貨不行，民私以五銖錢市買。莽患之，下詔敢挾五銖錢者為惑眾，投諸四裔。於是農商失業，食貨俱廢，民涕泣於市道。坐賣買田宅奴婢、鑄錢抵罪者，自公卿大夫至庶人，不可稱數。莽知民愁，乃但行小錢直一，與大錢五十，二品並行，龜、貝、布屬遂廢。莽天鳳元年}，復中下金、錢、龜、貝之貨，頗增減其價直，而罷大小錢，改作貨布，長二寸五分，廣一寸，首長八分有奇，其廣八分，其圓好徑二分半，足枝長八分，間廣二分，其文右曰"貨"，左曰"布"，重二十五銖，直貨泉二十五。貨泉徑一寸，重五銖，文右曰"貨"，左曰"泉"，枚直一，與貨布二品並行。又以大錢行久，罷之，恐民挾不止，乃令民且獨行大錢，與新貨泉俱放直一，並行盡六年，毋得復挾大錢矣。每壹易錢，民用破業，而大陷刑。莽以私鑄錢死及非沮寶貨投四裔，犯法者多，不可勝行，乃更輕其法：私鑄作泉、布者，與妻子沒為官奴婢，吏及比伍知而不舉告，與同罪比音頻未反；非沮寶貨，民罷作一歲，吏免官。犯者愈眾，又五人相坐皆沒入，郡國檻車鐵鎖，傳送長安鍾官鍾官，主鑄錢者，愁苦死者十六七。漢錢舊用五銖，自王莽改革，百姓皆不便之。及公孫述廢銅錢，置鐵官鑄鐵錢，百姓貨幣不行。時童謠曰："黃牛白腹，五銖當復。"好事者竊言王莽稱黃，述欲繼之，故稱白腹，五銖漢貨，言漢當復並天下。
　　世祖建武十六年，始行五銖錢，天下賴其便。
　　初，王莽亂後，貨幣雜用布帛金粟。建武初，馬援在隴西，上書言宜如舊鑄五銖錢。事下三府，三府奏以為未可許，事遂寢。及援還，從公府求得前奏難十餘條，乃隨牒解釋，更具表言。帝從之。
　　建武時，長安鑄錢多奸，第五倫為督鑄錢掾領長安市，倫平銓衡，正斗斛，市無阿枉，百姓悅服。
　　桓帝時議改鑄大錢，劉陶言其不便，乃止。
　　時有上書言人以貨輕財薄，故致貧困，宜改鑄大錢。事下四府群僚及太學能言之士。陶上議曰："當今之憂，不在於貨，在於民饑。蓋民可百年無貨，不可一朝有饑，故食為至急也。議者不達農殖之本，多言冶鑄之便，故欲因緣行詐，以賈國利。國利將盡，取者爭競，造鑄之端，於是乎生。蓋萬人鑄之，一人奪之，猶不能給，況一人鑄之，萬人奪之乎？夫欲民殷財阜，要在止役禁奪，則百姓不勞而足。陛下欲鑄錢齊貨，以救其弊，此猶養魚沸鼎之中，棲鳥烈火之上。水木本魚鳥之所生也，用之不時，必致焦爛。"帝乃止，不鑄錢。
　　靈帝中平三年，鑄四出文錢。
　　錢皆四道，識者竊言侈虐已甚，形象兆見，此錢成，必四道而去。及京師亂，錢果流布四海。
　　獻帝初平元年，鑄小錢。
　　董卓壞五銖錢，更鑄小錢，悉取洛陽、長安銅人、鐘偹、飛廉、銅馬之屬以充鑄，故貨賤物貴，榖石數萬。又錢無倫理文章，不便人用。
　　昭烈取蜀，鑄直百錢。
　　先主攻劉璋，與士眾約，若事定，府庫、百姓，孤無取焉。及入成都，士庶皆舍干戈，赴諸庫藏取寶物，軍用不足，備憂之。西曹掾劉巴曰："此易耳！但當鑄直百錢，平諸物價，令吏為官市。"備從之，旬月之間，府庫充實。文曰"直百"，亦有勒為五銖者，大小秤兩如一焉，並徑七分，重四銖。
　　魏文帝黃初二年，罷五銖錢，使百姓以榖帛為市。至明帝世，廢錢榖用既久，人間巧偽漸多，競濕榖以要利，作薄絹以為市，雖處以嚴刑不能禁。司馬芝等議以為用錢非徒豐國，亦以省刑，若更鑄五銖錢，則國豐刑省，於是為便，明帝乃立五銖錢。
　　孫權嘉平五年，鑄大錢，一當五百。赤烏元年，又鑄當千錢。故呂蒙定荊州，孫權賜錢一億。錢既太貴，但有空名，人間患之。權聞百姓不以為便，省息之，鑄為器物，官勿復出也。私家有者，並以輸藏，平卑其直，勿有所枉。
　　晉用魏五銖錢，不聞有所更創。
　　元帝過江，用孫氏舊錢，輕重雜行，大者謂之"比輪"，中者謂之"四文"。吳興沈充又鑄小錢，謂之"沈郎錢"。錢既不多，由是稍貴。
　　孝武太元三年，詔曰："錢，國之重寶，小人貪利，稍壞無已，監司當以為意。廣州夷人寶貴銅鼓，而州境素不出銅，聞官司賈人皆食比輪錢斤兩差重，以入廣州，貨與夷人，鑄敗作鼓。其重為禁制，得者科罪。"
　　安帝元興中，桓元輔政，議欲廢錢用榖帛，朝議以為不可，乃止。
　　孔琳之議曰："《洪範》八政，貨為食次，豈不以交易之所資，為用之至要者乎！若使百姓用力於為錢，則是妨為生之業，禁之可也。今農自務榖，工自務器，各隸其業，何嘗致勤於錢？故聖王制無用之貨，以通有用之財，既無毀敗之費，又省運致之苦，此錢所以嗣功龜、貝，歷代不可廢者也。榖帛本充於衣食，今分以為貨，則致損甚多，又勞毀於商販之手，耗棄於割截之用，此之為弊，著於目前。故鍾繇曰：'巧偽之人，競濕榖以要利，制薄絹以充資。'魏代制以嚴刑，弗能禁也。是以司馬芝以為用錢非徒豐國，亦所以省刑。錢之不用，由於兵亂積久，用之於廢，有由而然，漢末是也。今既用而廢之，則百姓頓亡其利。今既度天下之榖，以周天下之食，或倉庫充溢，或糧靡斗儲，以相資通，則貧者仰富。致之之道，實假於錢，一朝斷之，便為棄物。是有錢無糧之人，皆坐而饑困，以此斷之，又立弊也。且據今用錢之處不為貧，用榖之處不為富，又人習來久，革之怨惑。語曰：'利不百，不易業。'況又錢便於榖也！魏明帝時，錢廢用榖四十年矣，以不便於人，乃舉朝大議，精才達政之士，莫不以宜復用錢，下無異情，朝無異論。彼尚舍榖帛而用錢，足以明榖帛之弊著於已誡也。愚謂救弊之術，無取於廢錢。"朝議多同琳之，故元議不行。
　　前涼張軌太府參軍索輔言於軌曰："古以金貝皮幣為貨，息榖帛量度之耗。二漢制五銖錢，通易不滯。晉太始中，河西荒廢，遂不用錢，裂匹以為段數，縑布既壞，市易又難，徒壞女工，不任衣用，弊之甚也。今中州雖亂，此方全安，宜復五銖，以濟通變之會。"軌納之，立制準布用錢，錢遂大行，人賴其利。
　　宋文帝元嘉七年，立錢置，鑄四銖錢，文曰"四銖"，重如其文。
　　人間頗盜鑄，多翦鑿古錢取銅，帝甚患之。錄尚書、江夏王義恭建議以一大錢當兩，以防穿鑿，議者多同之。何尚之議曰："夫泉貝之興，以估貨為本，事在交易，豈假多數？數少則幣重，數多則物重，多少雖異，濟用不殊，況復以一當兩，徒崇虛價。夫錢之形式，大小多品，直雲大錢，則未知其格。若止於四銖、五銖，則文皆古篆，既非庸下所識，如或漫滅，尤難分明，公私交亂，爭訟必起，此最足深疑者也。命旨兼慮翦鑿日多，以致銷盡，鄙意復謂直由糾察不精，致使立制以來，發覺者寡。今雖有懸金之名，竟無酬與之實，若申明舊科，擒獲即報，畏法希賞，不日息矣。"中領軍沈演之以為："晉遷江南，疆境未廓，或土習其風，錢不普用。今封略開廣，聲教遐暨，金鏹布洽，爰逮邊荒。用彌廣而貨愈狹，如復競竊翦鑿，銷毀滋繁，刑雖重禁，奸弊方密，肆力之甿，徒勤不足以供贍。誠由貨貴物賤，常調未革。愚謂若以大錢當兩，則國傳難毀之寶，家贏一倍之利，不俟加憲，巧源日絕。"上從演之議，遂以一錢當兩，行之經時，公私非便，乃罷。時言事者多以錢貨減少，國用不足，欲禁私銅，以充官鑄五銖。范泰又陳曰："夫貨存貿易，不在多少，昔日之貴，今日之賤，彼此共之，其揆一也。但今官人均通，則無患不足。若使必資廣以收國用者，則龜貝之屬，自古而行。銅之為器，在用也博矣，鍾律所通者遠，機衡所揆者大。器有要用，則貴賤同資；物有適宜，則家國共急。今毀必資之器而為無施之錢，於貨則功不補勞，在用則君人俱困，較之以實，損多益少。良由階根未固，意存遠略。伏願思可久之道，贖欲速之情，則嘉謨日陳，聖慮可廣。"
　　自元嘉中鑄四銖錢，輪郭形制，與古五銖同價無利，百姓不資盜鑄。孝武孝建初，鑄四銖，文曰"孝建"，一邊為"四銖"。其後稍去"四銖"，專為"孝建"。
　　尚書右丞徐爰議曰："貨薄人貧，公私俱罄，不有革造，將至大乏。宜應遵式古典，收銅繕鑄，納贖刊刑，著在往策。合宜以銅贖刑，隨罪為品。"詔可之。所鑄錢形式薄小，輪郭不成就。於是人間盜鑄者雲起，雜以鉛錫，並不牢固。又翦鑿古錢，以取其銅，錢既轉小，稍違官式。雖重製嚴刑，人吏官長坐罪免者相系，而盜鑄彌甚，百物踴貴，人患苦之。乃立品格，薄小無輪郭者悉加禁斷。時議者又以銅轉難得，欲鑄二銖錢。顏峻曰："議者將謂官藏空虛，宜更改變，天下銅少，宜減錢式，以救災弊，賑國吊人。愚以為不然。今鑄二銖，恣行新細，於官無解於乏，而人奸巧大興，天下之貨將糜碎至盡。空立嚴禁，而利深難絕，不過一、二年間，其弊不可復救，此其不可一也。今鎔鑄獲利，不見有頓得一二倍之理，縱復得此，必待彌年，又不可二也。人懲大錢之改，兼畏近日新禁，市井之間，必生紛擾，富商得志，貧人困窮，又不可三也。況又未見其利而眾弊如此，失算當時，取誚百代！"上不聽。
　　廢帝景和二年鑄二銖錢，文曰"景和"，形式轉細。官錢每出，人間即模效之，而大小厚薄皆不及也。無輪郭，不磨爐，如今之剪鑿者，謂之"來子"，尤輕薄者謂之"荇葉"，市井通用之。永光元年，沈慶之啟通私鑄，由是錢貨亂敗，一千錢長不盈三寸，大小稱此，謂之"鵝眼錢"，劣於此者謂之"綖環錢"。入水不沈，隨手破碎，市井不復斷數，十萬錢不盈一掬，斗米一萬，商賈不行。
　　明帝太始初，唯禁鵝眼、綖環，其餘皆通用。復禁民鑄，官署亦廢工，尋又普斷，唯用古錢。
　　齊高帝建元四年，奉朝請孔覬上書曰："三吳國之關閫，比歲被水潦而糴不貴，是天下錢少，非榖穰賤，此不可不察也。鑄錢之弊，在輕重屢更。重錢患難用，而難用為無累；輕錢弊盜鑄，而盜鑄為禍深。人所盜鑄，嚴法不禁者，由上鑄錢惜銅愛工也。惜銅愛工也者，謂錢無用之器，以通交易，務欲令輕而數多，使省工而易成，不詳慮其患也。自漢鑄五銖錢，至宋文帝五百餘年，制度有廢興，而不變五銖者，其輕重可法，得貨之宜也。以為宜開置錢府，方督貢金，大興鎔鑄，錢重五銖，一依漢法。府庫以實，國用有儲，乃量俸祿，薄賦稅，則家給人足。頃盜鑄新錢者，皆效作翦鑿，不鑄大錢也。若官錢已布於人，使嚴斷翦鑿，小輕破缺無周郭者悉不得行，官錢細小者稱合銖兩，銷以為大。利貧良之人，塞奸巧之路。錢貨既均，遠近若一，百姓樂業，市道無爭，衣食滋殖矣。"時議者以為錢貨轉少，宜更廣鑄，重其銖兩，以防人奸。上乃使諸州大市銅炭，會上崩乃止。
　　武帝時，竟陵王子良上表曰："頃錢貴物賤，殆欲兼倍，凡在觸類，莫不知茲。稼穡艱劬，斛直數十，機杼勤苦，匹才三百。所以然者，實亦有由。人間錢多翦鑿，鮮復完者，公家所受，必須圓大，以兩代一，困於無所，鞭捶質系，益致無聊。"
　　梁初唯京師及三吳、荊、郢、江、襄、梁、益用錢，其餘州郡則雜以榖帛交易，交、廣之域則全以金銀為貨。
　　武帝乃鑄錢，肉好周郭，文曰"五銖"，重四銖三參二黍，其文則重一斤三兩。又別鑄，除其肉郭，謂之"公式女錢"，徑一寸，文曰"五銖"，重如新鑄五銖，二品並行。百姓或私以古錢交易者，其五銖徑一寸一分，重八銖，文曰"五銖"，三吳屬縣行之。女錢徑一寸，重五銖，無輪郭，郡縣皆通用。太平百錢二種，並徑一寸，重四銖，源流本一，但文字古今之殊耳，文並曰"太平百錢"。定平一百五銖，徑六分，重一銖半，文曰"定平一百"。稚錢五銖，徑一分半重四銖，文曰"五銖"，源出於五銖，但狹小，東境謂之"稚錢"。五銖錢徑七分半，重三銖半，文曰"五朱"，源出稚錢，但稍遷異，以"銖"為"朱"耳，三吳行之，差少於餘錢。又有對文錢，其原未聞。豐貨錢徑一寸重四銖，代之謂之富錢，藏之令人富也。布泉錢徑一寸，重四銖半，代謂之"男錢"，雲婦人佩之即生男也。此等輕重不一，天子頻下詔書，非新鑄二種之錢，並不許用。而趨利之徒，私用轉甚，至普通中，乃議盡罷銅錢，更鑄鐵錢。人以鐵錢易得，並皆私鑄，及大同以後，所在鐵錢，遂如邱山，物價騰貴，交易者以車載錢，不復計數而惟論貫。商旅奸詐，因之以求利。自破嶺以東，八十為陌，名曰"東錢"，江、郢以上，七十為陌，名曰"西錢"，京師以九十為陌，名曰"長錢"。大同元年，天子乃詔通用足陌。詔下而人不從，錢陌益多，至末年遂以三十五為陌。
　　陳初，承梁喪亂之後，鐵錢不行。始梁末，又有兩柱錢及鵝眼錢，時人雜用，其價同。但兩柱重而鵝眼輕，私家多鎔鑄，又間以錫鐵，兼以粟帛為貨。文帝元嘉五年，改鑄五銖，初出，一當鵝眼十。宣帝大建十一年，又鑄大貨六銖，以一當五銖之十，與五銖並行。後還當一，人皆不便，乃相與訛言曰："六銖錢有不利縣官之象。"未幾而帝崩，遂廢六銖而行五銖，竟至陳亡。其嶺南諸州多以錢米布交易，俱不用錢。
　　後魏初置太和，錢貨無所用也。
　　孝文帝始詔天下用錢。十九年，公鑄粗備，文曰"泰和五銖"，詔京師及諸州鎮皆通行之。內外百官祿皆準絹給錢，匹為錢二百。在所遣錢工備爐冶，人有欲鑄，就聽鑄之，銅必精煉，無所和雜。
　　宣武帝永平三年冬，又鑄五銖錢。孝明熙平元年，京師及諸州鎮或不用，或有止用古錢，不行新錢，致商貨不通，貿遷頗隔。
　　孝明熙平初，尚書令、任城王澄上言："竊尋太和之錢，孝文留心創制，後與五銖並行，此乃不刊之式。臣竊聞之，君子行禮，不求變俗，因其所宜，順而致用。'太和五銖'，雖利於京邑之肆，所不入徐、揚之市徐，今彭城瑯琊郡地。揚，今壽春郡地。土貨既殊，貿鬻亦異，便於荊、郢之邦者，則礙於兗、徐之域荊，今南陽郡地。郢，今汝南郡地。兗，今魯郡、東平郡地，致使貧人有重困之切，王道貽隔化之訟。臣之愚意，謂今之太和與新鑄五銖，及諸古錢方俗所便用者，雖有小大之異，並得通行，貴賤之差，自依鄉價。庶貨環海內，公私無壅。其不行之錢，及盜鑄毀大為小，巧偽不如法者，據律罪之。"詔曰："錢行已久，今東南有事，且可依舊。"
　　澄又奏："'太和五銖'乃大魏之通貨，不朽之常模，寧可專貨於京邑，不行於天下！但今戎馬在郊，江疆未一，東南之州，依舊為便。至於京西、京北域內州鎮未用錢處，行之則不足為難，塞之則有乖通典。何者？布帛不可尺寸而裂，五榖則有負擔之難，錢之為用，貫繦相屬，不假斗斛之器，不勞枰尺之平，濟代之宜，便益於此。請並下諸方州鎮，其太和及新鑄並古錢內外全好者，不限大小，悉聽行之。鵝眼、環鑿，依律而禁。河南州鎮先用錢者，既聽依舊，不在斷限。唯太和、五銖二錢得用公造新者，其餘雜種，一用古錢，生新之類，普同禁約。諸方錢通用京師，其聽依舊，使與太和錢及新造五銖並行，若盜鑄錢者，罪當重憲。"詔從之。而河北諸州舊少錢貨，猶以他物交易，錢略不入於市。
　　二年冬，尚書崔亮奏："弘農郡銅青谷有銅礦，計一斗得銅五兩四銖；葦池谷礦，一斗得銅五兩；鸞帳山礦，一斗得銅四兩；河內郡王屋山今玉山縣礦，一斗得銅八兩；南有青州苑燭山、齊州商山，並是往昔銅官，舊跡見在。謹按鑄錢方興，用銅處廣，既有冶利，並許開鑄。"詔從之。自後所行之錢，人多私鑄，錢稍小薄，價用彌賤。建義初，重製盜鑄之禁，開糾賞之格。
　　孝莊帝初，私鑄者益更薄小，乃至風飄水浮，米斗幾直一千。秘書郎楊偘奏曰："臣頃在雍州，表陳聽人與官並鑄五銖錢，使人樂為，而俗弊得改。旨下尚書，八座不許。以今況昔，為理不殊，求取臣前表，經御披析。"偘乃隨宜剖說，帝從之，乃鑄五銖錢。御史中尉高恭之又奏曰："四民之業，錢貨為本，救弊改鑄，王政所先。自頃以來，私鑄薄濫，官司糾繩，掛網非一。在今銅價，八十一文得銅一斤，私造薄錢，斤餘二百。既示之以深利，又隨之以重刑，得罪者雖多，奸鑄者彌眾。今錢徒有五銖之文，而無二銖之實，薄甚榆莢，上貫便破，置之水上，殆欲不沈。此乃因循有漸，科防不切，朝廷失之，彼復何罪。昔漢文以五分錢小，改鑄四銖，至孝武復改三銖為半兩。此皆以大易小，以重代輕也。論今據古，宜改鑄大錢，文載年號，以記其始，則一斤所成，七十六文。銅價至賤，五十有餘，其中人功、食料、錫炭、鉛沙，縱復私營，不能自潤。直置無利，應自息心，況復嚴刑廣設。以臣測之，必當錢貨永通，公私獲允。"後遂用楊侃計。永安二年秋，詔更鑄，文曰"永安五銖"，官自立爐，亦聽人就鑄，起自九月，至三年正月而止。官欲知貴賤，乃出藏絹，分遣使人於二市賣之，絹匹止錢二百，而私市者猶三百。利之所在，盜鑄彌眾，巧偽既多，輕重非一，四方州鎮，用各不同。
　　時鑄錢都督長史高謙之即高恭之兄，字道讓上表求鑄三銖錢曰："蓋錢貨之立，本以通有無，便交易，故錢之輕重，世代不同。太公為周置九府圜法，至景王時更鑄大錢。秦兼海內，錢重半兩。漢興，以秦錢重，改鑄莢錢。至孝文五年，復為四銖。孝武時，悉復銷壞，更鑄三銖，至元狩中，變為五銖，又造赤仄，以一當五。王莽攝政，錢有六等，大錢重十二銖，次九銖，次七銖，次五銖，次三銖，次一銖。魏文帝罷五銖錢，至明帝復立。孫權江左鑄大錢，一當五百。權赤烏五年，復鑄大錢，一當千。輕重大小，莫不隨時而變。況今寇難未除，州郡淪沒，人物雕零，軍國用少，則鑄小錢可以富益，何損於政，何妨於人也？且政興不以錢大，政衰不以錢小，唯貴公私得所，政化無虧，既行之於古，亦宜效之於今矣。臣今請鑄，以濟交乏五銖之錢，任使並用，行之無損，國得其益。"詔將從之，事未就，會卒。
　　北齊神武霸政之初，猶用永安五銖。遷鄴已後，百姓私錢，體制漸別，遂各以為名，有雍州青赤，梁州生厚、緊錢、古錢，河陽生澀、天柱、赤牽之稱。冀州之北，錢皆不行，交貿者皆以絹布。神武乃收境內之銅及錢，仍依舊文更鑄，流之四境。未幾之間，漸復細薄，奸偽競起。
　　武定六年，文襄王以錢文五銖，名須稱實，宜秤錢一文重五銖者聽入市用，計一百文重一斤四兩二十銖，自餘皆準此為數。其京邑二市、天下州鎮郡縣之市，各置二秤，懸於市門，私人所用之秤，皆準市秤以定輕重。凡有私鑄，悉不禁斷，但重五銖，然後聽用。若入市之錢不重五銖，或雖重五銖而多雜鉛鑞，並不聽用。若輒以小薄雜錢入市，有人糾獲，其錢悉入告者。其薄小之錢，若便禁斷，恐人交乏絕，畿內五十日，外州百日為限。群官參議，咸以為時榖稍貴，請待有年。王從之而止。
　　文宣受東魏禪，除永安之錢，改鑄"常平五銖"，重如其文。其錢甚貴而製造甚精。其錢未行，而私鑄已興，一二年間，即有濫惡，雖殺戮不能止，乃令市增長銅價，由此利薄，私鑄少止。至乾明、皇建之間，往往私鑄。鄴中用錢有赤郭、青熟、細眉、赤生之異，河南所用有青薄鉛錫之別，青、齊、徐、兗、梁、荊河等州，輩類各殊。武平以後，私鑄轉甚，或以生鐵私銅，至於齊亡，卒不能禁。
　　後周之初，尚用魏錢。及武帝保定元年，乃更鑄布泉之錢，以一當五，與五銖並行。梁、益之境，又雜用古錢交易。河西諸郡或用西域金銀之錢《漢書　西域傳》："罽賓國以銀為錢，文為騎馬，幕為人面。"其止即漫也。烏弋山燕國之錢與罽賓國同，文為人頭，幕為騎馬，加金銀釋其仄。安息亦以銀為錢，文為王面，幕為夫人面，王死即更鑄。大月氏亦同，而官不禁。建德三年，更鑄五行大布錢，以一當十，大收商賈之利，與布泉錢並行。四年，又以邊境之錢，人多盜鑄，乃禁五行大布不得出入四關，布泉之錢聽入而不聽出。五年，以布錢漸賤而人不用，遂廢之。初私鑄者絞，從者遠配為戶。齊平以後，山東之人猶雜用齊氏舊錢。至宣帝大成元年，又鑄"永通萬國"錢，以一當千，與五行大布、五銖，凡三品並用。
　　隋文帝開皇元年，以天下錢貨輕重不一，乃更鑄新錢，背面肉好皆有周郭，文曰"五銖"，而重如其文，每錢一千重四斤二兩《後魏‧食貨志》雲，齊文襄令錢一文重五銖者，聽入市用，計一百錢重一斤四兩二十銖，則一千錢重十二斤以上。而隋代五銖錢一千重四斤二兩，當是大小秤之差耳。是時，錢既雜出，百姓或私有鎔鑄。三年，詔四面諸關各付百錢為樣。從關外來，勘樣相似。然後得過；樣不同者則壞以為銅，入官。詔行新錢以後，前代舊錢有五行大布、永通萬國及常平，所在勿用，以其貿易不止。四年，詔依舊不禁者，縣令奪半年祿。然百姓習用既久，猶不能絕。五年，詔又嚴其制。自是錢貨始一，所在流布，百姓便之。是時，見用之錢，皆須和以錫鑞。錫鑞既賤，求利者多，私鑄之錢，不可禁約。其年詔乃禁出錫鑞之處，並不得私有採取。十年，詔晉王廣聽於揚州立五爐鑄錢。其後奸猾稍多，漸磨爐錢郭取銅私鑄，又雜以鉛錫，遞相仿效，錢遂輕薄。乃下惡錢之禁。京師及諸州邸肆之上，皆令立榜置樣為準，不中樣者不入於市。十八年，詔漢王諒聽於並州立五爐鑄錢。又江南人間錢少，晉王廣又請於鄂州白紵山有銅礦處鑄錢，於是詔聽置十爐鑄錢。又詔蜀王秀於益州立五爐鑄錢。是時錢益濫惡，乃令有司檢天下邸肆見錢，非官鑄者皆毀之，其銅入官。而京師以惡錢貿易為吏所執有死者。數年之間，私鑄頗息。大業以後，王綱弛紊，巨奸大猾遂多私鑄，錢轉薄惡，每千宜重二斤，後漸輕至一斤。或剪鐵鐷，裁衣糊紙以為錢，相雜用之，貨賤物貴，以至於亡。
　　唐武德四年，廢五銖錢，鑄"開元通寶"錢，每十錢重一兩，計一千重六斤四兩，得輕重大小之中。置錢監於洛、並、幽、益等諸州。賜秦王、齊王三爐，右僕射裴寂一爐以鑄。盜鑄者死，沒其家屬。
　　高祖初入關，民間行線環錢，其制輕小，凡八九萬才滿半斛。乃鑄"開元通寶"，其文，給事中歐陽詢制詞及書，時稱其工。字含八分及篆、隸三體，其詞先上後下，次左後右讀之。自上及左回環讀之，其義亦通，流俗謂之"開通元寶"錢，鄭虔《會粹》雲，詢初進蠟樣日，文德皇後掐一甲跡，故錢上有掐文。每兩二十四銖，則一錢重二銖半以下，古秤比今秤三之一也，則今錢為古秤之七銖以上，古五銖則加重二銖以上。
　　顯慶五年，以盜鑄惡錢多，官為市之，以一善錢售五惡錢。民間藏惡錢，以待禁弛。
　　儀鳳四年，以天下惡錢轉多，令東都出遠年糙米及粟於市糶，斗別納惡錢百文。其惡錢令少府、司農相知，即令鑄破；其厚重合斤兩者，任將行用。
　　乾封元年，改鑄"乾封泉寶"錢，徑寸，重二銖六分，以一當舊錢之十。逾年而舊錢多廢。明年，以商賈不通，米帛踴貴，復行"開通元寶"錢，天下皆鑄之。然私錢犯法日蕃，有以舟筏鑄江中者。詔所在納惡錢，而奸亦不息。儀鳳中，瀕江民多私鑄錢為業，詔巡江官督捕，載銅、錫、鑞過百斤者沒官。四年，命東都糶米粟，別納惡錢百文，少府、司農毀之。時鑄多錢賤，米踴貴，乃詔少府鑄，尋復舊。永淳元年，私鑄者抵死，鄰保從坐。
　　武後長安中，令懸樣於市，令百姓依樣用錢。俄而揀擇艱難，交易留滯，乃令錢非穿穴及鐵錫、銅液，皆得用之，熟銅、排斗、沙澀之錢皆售。自是盜鑄蜂起，江淮尤甚，吏莫能捕。先天之際，兩京錢益濫，郴、衡錢才有輪郭，鐵錫五銖之屬皆可用之，或鎔錫模錢，須臾千百。
　　玄宗開元初，宰相宋璟請禁惡錢，行二銖四參錢，毀舊錢不可用者。江淮有官爐錢、偏爐錢、棱錢、時錢，遣監察御史蕭隱之使江淮括惡錢。隱之嚴急煩擾，怨嗟盈路，坐貶官。璟又請糶十萬斛收惡錢，少府毀之。
　　開元二十二年三月二十一日，敕："布帛不可以尺寸為交易，菽粟不可以抄勺貿有無。古之為錢，以通貨幣，頃雖官鑄，所入無幾，約工計本，勞費又多，公私之間，給用不贍，永言其弊，豈無變通。往者漢文之時，已有放鑄之令，雖見非於賈誼，亦無廢於賢君。古往今來，時移事異，亦欲不禁私鑄，其理如何？公卿百僚詳議可否。"秘書監崔沔議曰："夫國之有錢，時所通用。若許私鑄，人必競為，各徇所求。小如有利，漸忘本業，大計斯貧。是以賈生之陳七福，規於更漢令；太公之創九府，將以殷貧人。況依法則不成，違法乃有利。謹按《漢書》，文帝雖除盜鑄錢令，而不得雜以鉛鐵為他巧者。然則雖私鑄，不容奸錢。錢不容奸，則鑄者無利。鑄者無利，則私鑄自息。斯則除之與不除，為法正等。能謹於法而節其用，則令行而詐不起，事變而奸不生，斯所以稱賢君也。今若聽其私鑄，嚴斷惡錢，官必得人，人皆知禁，誡則漢政可侔，猶恐未若皇唐之舊也。今若稅銅折役，則官冶可成；計估度庸，則私錢無利。易而可久，簡而難誣，謹守舊章，無越制度。且夫錢之為物，貴以通貨，利不在多，何待私鑄，然後足用也！"左監門錄事參軍劉秩議曰："古者以珠玉為上幣，黃金為中幣，刀布為下幣。管子曰：'夫三幣，握之則非有補於暖也，舍之則非有損於飽也。先王以守財物，以御人事，而平天下。'是以命之曰'衡'。衡者，使物一高一下，不得有常。故與之在君，奪之在君。以人戴君如日月，親君如父母，用此術也，是謂人主之權。今之錢，即古之下幣也。陛下若舍之任人，則上無以御下，下無以事上，其不可一也；夫物賤則傷農，錢賤則傷賈，故善為國者，觀物之貴賤、錢之輕重。夫物重則錢輕，錢輕由乎物多，多則作法收之使少，少則重，重則作法布之使輕。輕重之本，必出乎是，柰何而假於人？其不可二也；夫鑄錢不雜以鉛鐵則無利，雜以鉛鐵則惡，不重禁不足以懲息。且方今塞其私鑄之路，人猶冒死以犯之，況啟其源而欲人之從令乎！是設陷阱而誘之入，其不可三也；夫許人鑄錢，無利則人不鑄，有利則人去南畝者眾。去南畝者眾，則草萊不墾，又鄰於寒餒，其不可四也；夫人富溢則不可以賞勸，貧餒則不可以威禁，故法令不行，人之不理，皆由貧富之不齊也。若許其鑄錢，則貧者必不能為。臣恐貧者彌貧而服役於富室，富室乘之則益盜。昔漢文時，吳濞，諸侯也，富埒天子；鄧通，大夫也，財侔王者。此皆鑄錢所致也。必欲許其私鑄，是與人利權而舍其柄，其不可五也。陛下必以錢重而傷本，工費而利寡，則臣願言其失，以效愚計。夫錢重者，猶人日滋於前，而爐不加於舊。又公錢重，與銅之價頗等，故盜鑄者破重錢以為輕錢。禁寬則行，禁嚴則止，止則棄矣，此錢之所以少也。夫鑄錢用不贍者，在乎銅貴，銅貴之由，在於採用者眾矣。夫銅以為兵則不如鐵，以為器則不如漆，禁之無害，陛下何不禁於人？則銅無所用，銅無所用，則銅益賤，銅賤則錢之用給矣。夫銅不布下，則盜鑄者無因而鑄，無因而鑄，則公錢不破，公錢不破，則人不犯死刑，錢又日增，末復利矣。是一舉而四美兼也。伏惟陛下熟察之。"其年十月六日，敕："貨幣兼通，將以利用，而布帛為本，錢刀是末。賤本貴末，為弊則深，法教之間，宜有變革。自今以後，所有莊宅、口馬交易，並先用絹布、綾羅、絲綿等，其餘市買至一千以上，亦令錢物兼用，違者科罪。"二十六年，於宣、潤等州置錢監。
　　時兩京用錢稍善，米粟價益下。其後錢又漸惡，詔出錢所在置監，鑄"開元通寶"錢，京師庫藏皆滿。天下盜鑄益起，廣陵、丹陽、宜城尤甚。京師權豪歲歲取之，舟車相屬。江淮偏爐錢數十種，雜以鐵錫，輕漫無復錢形。公鑄者號官爐錢，以一當偏爐錢七八，富商往往藏之，以易江淮私鑄者兩京錢有鵝眼、古文、綖環之別，每貫重三四斤，至翦鐵而緡之。宰相李林甫請出絹布三百萬匹，平估收錢，物價踴貴，訴者百萬人。兵部侍郎楊國忠欲招權以市恩，揚鞭市門曰："行當復之。"明日，詔復行舊錢。天寶十一載，又出錢三十萬緡，易兩市惡錢；出左藏庫排斗錢，許民易之。國忠又言非鐵錫、銅沙、穿穴、古文，皆得用之。是時增調農人鑄錢，既非所習，皆不聊生。內作判官韋倫請厚價募工，繇由役用減而鼓鑄多。天下爐九十九：絳州三十，揚、潤、宣、鄂、蔚皆十，益、郴皆五，洋州三，定州一。每爐歲鑄錢三千三百緡，役丁匠三十，費銅二萬一千二百斤、鑞三千七百斤、錫五百斤。每千錢費錢七百五十。天下歲鑄三十二萬七千緡。
　　肅宗乾元元年，戶部侍郎第五琦以國用未足，幣重貨輕，乃請鑄"乾元重寶"錢，徑一寸，每緡重十斤，以一當十，與"開元通寶"參用。及琦為相，又鑄重輪乾元錢，一當五十，每緡重十二斤。與三品錢並行。法既屢易，物價騰踴，斗米至七千錢，死者滿道。初，有"虛錢"，京師人人私鑄，並小錢，壞鐘、像，犯禁者愈眾。鄭叔清為京兆尹，數月榜死者八百餘人。上元元年，減重輪錢以一當三十，"開元"舊錢與乾元十當錢，皆以一當十，碾磑鬻受，得為實錢，虛錢交易皆用十當錢，由是錢有虛實之名。
　　史思明據東都，鑄"得一元寶"錢，徑一寸四分，以當"開元通寶"之百。既而惡"得一"非長祚之兆，改其文曰"順天元寶"。
　　代宗即位，"乾元重寶"錢以一當二，重輪錢以一當三，凡三日而大小錢皆以一當一。自第五琦更鑄，犯法者日數百，州縣不能禁止，至是人甚便之。其後民間乾元、重輪二錢鑄為器，不復出矣。
　　當時議者以為："自天寶至今九百餘萬。《王制》：上農食九人，中農夫七人。以中農夫計之，為六千三百萬人。少壯相均，人食米二升，日費米百二十六萬斛，歲費四萬五千三百六十萬斛，而衣倍之，吉兇之禮再倍，餘三年之儲以備水旱兇災，當米十三萬六千八十萬斛，以貴賤豐儉相當，則米之直與錢均也。田以高下肥瘠豐耗為率，一頃出米五十餘斛，當田二千七百二十一萬六千頃。而錢亦歲毀於棺瓶埋藏焚溺，其間銅貴錢賤，有鑄以為器者，不出十年，錢幾盡，不足以周當世之用。"諸道鹽鐵轉運使劉晏以江、嶺諸州，任土所出，皆重粗賤弱之貨，輸京師不足以供道路之直。於是積之江淮，易銅鉛薪炭，廣鑄錢，每歲得十餘萬緡，輸京師及荊、揚二州，自是錢日增矣。
　　建中元年九月，戶部侍郎韓洄上言："江淮錢監，歲共鑄錢四萬五千貫，輸於京師，度工用轉送之費，每貫計錢二千，是本倍利也。"今商州有紅崖冶出銅益多，又有洛源監久廢不理。請增工鑿山以取銅，興洛源故監，置十爐鑄之，歲計出錢七萬二千貫，度用工轉送之費，貫計錢九百，則浮本矣。其江淮七監請皆停罷。"從之。
　　二年八月，諸道鹽鐵使包佶奏："江淮百姓近日市肆交易錢，交下粗惡，揀擇納官者三分才有二分，餘並鉛錫銅蕩，不敷斤兩，致使絹價騰貴，惡錢漸多。訪聞諸州山野地窖，皆有私錢，轉相貨易，奸宄漸深。今後委本道觀察使明立賞罰，切加禁斷。"
　　貞元九年正月，張滂奏："諸州府公私諸色鑄造銅器雜物等。伏以國家錢少，損失多門。興販之徒，潛將銷錢一千為銅六斤，造寫器物，則斤直六百餘。有利既厚，銷鑄遂多，江淮之間，錢實減耗。伏請準從前敕文，除鑄鏡外，一切禁斷。"
　　十年六月，敕："今後天下鑄造、買賣銅器，並不須禁止，其器物約每斤價直不得過一百六十文。委所在長吏及巡院同勾當訪察，如有銷錢為銅者，以盜鑄錢罪論。"
　　十四年十二月，鹽鐵使李若初奏："諸道州府多以近日泉貨數少，繒帛價輕，禁止見錢不令出界，致使課利有缺，商賈不通。請指揮見錢任其往來，勿使禁止。"從之。
　　憲宗以錢少，復禁用銅器。時商賈至京師，委錢諸路進奏院及諸軍、諸使富家，以輕裝趨四方，合券乃取之，號"飛錢"。京兆尹裴武請禁與商賈飛錢者，搜索諸坊，十人為保。鹽鐵使李巽以郴州平陽銅坑二百八十餘，復置桂陽監，以兩爐日鑄錢二十萬。天下歲鑄錢十三萬五千緡。命商賈蓄錢者，皆出以市貨，天下有銀之山必有銅，唯銀無益於人，五嶺以北，采銀一兩者流他州，官吏論罪。
　　元和四年，京師用錢緡少二十及有鉛錫錢者，捕之；非交易而錢行衢路者，不問。復詔采五嶺銀坑，禁錢出嶺。六年，貨易錢十緡以上者，參用布帛。蔚州三河冶距飛狐故監二十里而近，河東節度使王鍔置爐，疏拒馬河水鑄錢，工費尤省，以刺史李聽為使，以五爐鑄，每爐月鑄錢三十萬。自是河東錫錢皆廢。自京師禁飛錢，家有滯藏，物價頓輕。判度支盧坦、兵部尚書判戶部事王紹、鹽鐵使王播請許商人於戶部、度支、鹽鐵三司飛錢，每千緡增給百錢，然商人無至者。復許與商人敵貫而易之，然錢重幣輕如故。憲宗為之出內庫錢五十萬緡市布帛，每匹加舊估十之一。會吳元濟、王承宗連衡拒命，以七道兵討之，經費屈竭。皇甫鎛建議，內外用錢每緡墊二十外，復抽五十送度支以贍軍。
　　十二年敕："自今文武官僚，不問品秩高下，並公郡縣主、中使，下至士庶、商旅、寺觀、坊市，所有私貯見錢，並不得過五千貫。如有過此，許從敕出後，限一月市別物收貯。如限內未了，更請限亦不得過兩月。限滿違犯者，白身人處死；有官人等聞奏科貶，其賸貯錢納官，五分取一充賞。"時京師裏閈區肆所積，多方鎮錢，如王鍔、韓弘、李惟簡，少者不下五十萬貫。於是競買地屋以變其錢，而高貲大價多依倚左右軍官錢為名，府縣不能究治，竟不行。
　　先是，三年，詔："應天下商賈先蓄見錢者，委所在長吏，令收市貨物，官中不得輒有程限，逼迫商人，任其貨易，以求便利。周歲之後，此法遍行，朕當別立新規，設蓄錢之禁。所以先有告示，許其方員，意在他時行法不貸。"
　　按：後之為國者，不能制民之產，以均貧富，而徒欲設法，以限豪強兼並之徒。限民名田，猶雲可也；限民蓄錢，不亦甚乎！然買田者志於吞並，故必須上之人立法以限其頃畝；蓄錢者志於流通，初不煩上之人立法以教其懋遷也。今以錢重物輕之故，立蓄錢之限，然錢重物輕，正藏鏹逐利者之所樂聞也。人棄我取，誰無是心？正不必設法禁以驅之，徒開告訐之門而重為煩擾耳。
　　穆宗即位，京師鬻賣金銀十兩亦墊一兩，糴米鹽百錢墊七八。京兆尹柳公綽以嚴法禁止之。尋以所在用錢墊陌不一，詔從俗所宜，內外給用，每緡墊八十。
　　寶歷初，河南尹王起請銷錢為佛像者以盜鑄錢論。
　　太和三年，詔佛像以鉛、錫、土、木為之，飾帶以金銀、鍮石、烏油、藍鐵，唯鑒、磬、釘、鐶、鈕得用銅，餘皆禁之，盜鑄者死。是時峻鹽鐵錢之禁，告千錢者賞以五千。
　　四年，詔積錢以七千緡為率，十萬緡者期以一年出之，二十萬以二年。凡交易百緡以上者，匹帛米粟居半。河南府、揚州、江陵府以都會之劇，約束如京師。未幾皆罷。
　　八年，河東錫錢復起，鹽鐵使王涯置飛狐鑄錢院於蔚州，天下歲鑄錢不及十萬緡。文宗病幣輕錢重，詔方鎮縱錢榖交易。時雖禁銅為器，而江淮、嶺南列肆鬻之，鑄千錢為器，售利數倍。宰相李玨請加爐鑄錢，於是禁銅器，官一切為市之。天下銅坑五十，歲采銅二十六萬六千斤。及武宗廢浮屠法，永平監官李郁彥請以銅像、鐘、磬、爐、鐸皆歸巡院，州縣銅亦多矣。鹽鐵使以工有常力，不足以加鑄，許諸道觀察使皆得置錢坊。淮南節度使李紳請天下以州名鑄錢，京師為京錢，大小徑寸如開元通寶，交易禁用舊錢。會宣宗即位，盡由會昌之政，新錢以字可辯，復鑄為像。昭宗末，京師用錢八百五十為貫，每百才八十五，河南府以八十為百雲。
