
　　元祐元年二月，門下侍郎司馬光言："按因差役破產者，惟鄉戶衙前有之，自餘散從、承符、弓手、手力、耆戶長、壯丁，未聞有破產者。其鄉戶衙前所以破產者，蓋由山野愚戇之人，不能幹事，或因水火損破官物，或為上下侵欺乞取，是致欠折，備償不足，有破產者。至於長名衙前，在公精熟，每經重難，別得優輕場務酬獎，往往致富，何破產之有？又向者役人皆上等戶為之，其下等、單丁、女戶及品官、僧道，本來無役，今更使之一概輸錢，則是賦斂愈重也。故自行免役以來，富者差得自寬，而窮者困窮日甚。又監司、守令之不仁者，於雇役人之外，多取羨餘，以希恩賞，此農民之所以重困也。臣愚以為莫若直降敕命，應天下免役錢一切並罷，其諸役人並依熙寧以前舊法，人數委本縣令、佐親自揭五等丁產簿定差。諸州所差之人若正身自願充役者，即令入役，不願充役者，任便選雇有行止人自代，其雇錢多少，私下商量。若所僱人逃亡，即勒正身別雇，若將帶官物，勒正身賠填。如此，則諸色公人盡得其根柢行止之人，少敢作過，官中百事無不修舉。其見雇役人候差到新役人，各放逐便。如衙前一役雖號重難，近來條貫頗為優假，諸公使庫、設廚酒庫、茶酒司，並差將校勾當，諸上京綱運召得替官員或差使臣、殿侍、軍將管押，其雜色及畸零之物差將校或節級管押，衙前若無差遣，不聞更有破產之人。若今日差充衙前，料民間賠備亦少於向日。若猶以衙前為力難獨任，即乞依舊於官戶、僧道、寺觀、單丁、女戶有屋業，每月掠錢及十五貫，莊田中年所收斛斗及百石以上者，隨貧富等第出助役錢，不及此數者與放免。放其助役錢令逐州樁管，約本州衙前重難分數，即行支給。然尚慮天下役人利害逐處不同，乞指揮下諸路轉運司下諸州縣，限五日內具利害申本州，州限一月申轉運司，本司類聚限一季奏聞，委執政官參詳施行。"
　　是日，三省、樞密院同進呈，得旨依。初，光上奏，左僕射蔡確言，此大事，當與樞密院共之。故同進呈。知樞密院章惇取光所奏，凡疏略未盡者，枚數而駁奏之。尚書左丞呂公著言："光所建明，大意已善，其間不無疏略未備。惇所言專欲求勝，不顧朝廷大體。乞選差近臣三四人，專切詳定聞奏。"從之。始司馬光奏乞復行差役舊法，既得旨依奏，知開封府蔡京即用五日限，令開封、祥符兩縣如舊役人數，差一千餘人充役，亟詣東府白光。光喜曰："使人人如待制，何患法之不行！"議者謂京但希望風旨，苟欲媚光，非事實也。蘇轍言："京明知熙寧以前舊法役人數目顯有冗長，並不依近降指揮相度申請，便盡數差撥；及朝旨本無日限，輒敢差人監勒，於數日內蹙迫了當，故意擾民，以害成法。乞賜行遣，以示懲戒。"
　　監察御史王岩叟言："請復差鄉戶主管天下官物，公家則免侵陷，在私亦脫刑禍。宜獨可於衙前大役立本等相助法，以盡變通之利。借如一邑之中當應大役者百家，而歲取十人，則九十家出力為助，明年易十戶，復如之，則大役無偏重之弊矣。其於百色無名之差占，一切非理之資陪，悉用熙寧新法禁之，雖不助，猶可為。今所謂助者，不過助受役之家歲用而已，無厚斂也。"
　　中書舍人蘇軾言："先帝初行役法，取寬剩錢不得過二分，以備災傷。而有司奉行過當，通計天下乃十四五，然行之幾十六七年，常積而不用，至三十餘萬貫石。先帝聖意，固自有在，今日所當追探其意，以興長世無窮之利。熙寧中，嘗行給田募役法，其法：以係官田如退灘、戶絕、沒納之類，及用寬剩錢買民田，以募役人，大略如邊郡弓箭手。臣知密州，親行其法，先募弓手，民甚便之，曾未半年，此法復罷。蓋大臣利於速成，且利寬剩錢以為他用，故不果行。"因列其五利。詔並送詳定所。
　　右司諫蘇轍言："復行差役，其應議者有五：其一曰舊差鄉戶為衙前，破散人家，甚如兵火。自新法行，天下不復知有衙前之患，然而天下反以為苦者，其弊自是農家歲出役錢為難，及許人添剗見賣坊場，遂有輸納不納者耳。向使止用官賣坊場一色課入以雇衙前，自可足辦，而他色役人止如舊法，則為利較然矣。初疑衙前多是浮浪投雇，不如鄉差稅戶可託，然行之十餘年，投雇者亦無大敗闕，不足以易鄉差衙前之害。今略計天下坊場錢，一歲可得四百二十餘萬，若立定中價，不許添剗，三分減一，尚有二百八十餘萬貫。而衙前支費及召募非泛綱運，一歲共不過一百五十餘萬緡，則是坊場之直自可了辦衙前百費，何用更差鄉戶？今制盡復差役，知衙前苦無陪備，故以鄉戶為之。至於坊場，元無明降處分，不知官自賣邪，抑仍用以酬獎衙前也？若仍用以酬獎，即召募部綱以何錢應用？若不與之錢，即舊名重難，鄉戶衙前仍前自備，為害不小。其二，坊郭人戶舊苦科配，新法令與鄉戶並出役錢而免科配，其法甚便。但敷錢太重，未為經久之法。乞取坊郭、官戶、寺觀、單丁、女戶，酌今役錢減定中數，與坊場錢用以支雇衙前及召募非泛綱運外，今椿備募雇諸色役人之用。其三，乞用見今在人數定差，熙寧未減定前，其數實冗長，不可遵用。其四，熙寧以前，散從、弓手、手力諸役人常苦迓送，自新法以來，官吏皆請雇錢，役人既便，官亦不至闕事，乞仍用雇法。其五，州縣胥吏並量支雇錢募充，仍罷重法，亦許以坊場、坊郭錢為用，不足用，方差鄉戶，所出雇錢不得過官雇本數。"詔送看詳役法所詳定，役法所以役法難盡猝就，擇其要者先奏以行。於是役人悉用見數為額，惟衙前一役用坊場、河渡錢雇募，不足，方許揭簿定差。其餘役人惟該募者得募，餘悉定差。遂罷官戶、寺觀、單丁、女戶出助役法，其今夏役錢即免輸。尋以衙前不皆有雇直，遂改雇募為招募。凡熙、寧嘗立法禁以衙前及役人非理役使，及令陪備、圓融之類，悉申行之，耆、壯依保正、長法。坊場河渡錢、量添酒錢之類，名色不一，惟於法許用者仍以支用外，並椿備招募衙前、支酬重難及應緣役事之用。如州錢不供用，許移別州錢用之；一路不足，許從戶部通他路移用；其或有餘毋得妄用，其或不足，毋得減募增差。衙前最為重役，若已招募足額，上一等戶有虛間不差者，令供次等色役。鄉差役人，在職官如敢抑令別雇承符、散從承代其役者，轉運司劾奏重責。時提舉常平司已罷置，凡役事改隸提刑司。
　　九月，詔："諸路坊郭五等已上，及單丁、女戶、官戶、寺觀等三等以上，舊輸免役錢者減五分，餘戶下此悉免之，輸仍自元祐二年始。凡支酬衙前重難，及綱運公早迓送餐錢，用坊場、河渡錢給賦，不足，方得取此六色錢助用；而有餘，封椿以備不時之須。"
　　七年，尚書省言："近者參行差募之法，聞州縣奉詔不謹，以致差徭輕重失當，或役人有所賠備，或占留役錢不盡雇募。"詔運使、提刑司申飭，使之究心，如更不虔，劾奏以聞。二月，詔："應差諸縣手力，如合一鄉休役皆不及三年者，得用助役錢募人為之，既終一役，別有間及三年者，復行差法。"
　　御史中丞蘇轍言："臣近奏乞修完弊政，以塞異同之議，其一謂諸州衙前。臣請先論今昔差雇衙前利害之實。蓋定差鄉戶，人有家業，欺詐逃亡之弊，比之雇募浮浪，其勢必少，此則差衙前之利也。然而每差鄉戶，必有避免糾決，比至差定，州縣吏乞取不貲。及被差使，先入重難，若使雇募慣熟之人費用一分，則鄉差生疏之人非二三子不了，由此破蕩家產。嘉祐以前，衙前之苦，民極畏之，此則差衙前之害也。若雇募情願，自非慣熟，必不肯投，州縣吏人知其熟事，乞取自少，及至勾當，動知空便，費亦有常，雖經重難，自無破產之患，此則雇衙前之利也。然浮浪之人，家產單薄，侵盜之弊，必甚於鄉差，熙寧以來，多患於此，此則雇衙前之弊也。然則差衙前之弊害在私家，而雇衙前之弊害在官府。若差法必行，則私家之害無法可救；若雇法必用，則官府之弊有法可止。何者？嘉祐以前，長名衙前除差三大戶外，許免其餘色役。今若許雇募衙前，依昔日長名免役之法，則上等人戶誰不願投？諸州衙前例得實戶，則所謂官府之害，坐而自除。臣竊謂雖三代聖人，其法不能無弊，是以易貢為助，易助為徹，要以因時施宜，無害於民而已。今差法行於祖宗，雇法行於先帝，取其便於民者而用之，此三代變法之比也。"
　　役次之名：　衙前　散從　承符　弓手戶　耆戶長　壯丁
　　熙寧雇役所取之錢：　坊場　當役戶　坊郭戶　官戶　女戶　單丁　寺觀　內坊場係官錢，當役戶以下係取之於民，謂之"六色錢"。
　　取民間六色之錢，益以係官坊場錢，充雇役之用，而盡蠲衙前以下諸役，熙寧之法也。以坊場充衙前雇役之用，而承符以下諸役仍復輸差民戶，而盡蠲六色之錢，元祐之法也。然元祐復差役之初，議者不同，故有弓手許募曾充有勞效者指揮，則所謂雇役者，不特衙前而已也。六色錢雖曰罷徵，繼而詔諸路坊郭五等以上，及單丁、女戶、官戶，自三等以上，舊輸免役錢並減五分，餘戶下此悉免之，則所謂雇役之錢，元未嘗盡除也。自是諸賢於差雇之議各有所主，而朝廷亦兼行之。然熙寧盡除差法，明立雇議，而當時無狀官吏，尚且掯免役之錢而不盡支給，假他役之名而重復科差，況元祐差雇兼行，議論反復，則此免役六色之錢，其在官者不肯盡捐以予民，其在民者有時復徵以入官，固其勢也。潁濱所謂所在役錢寬剩一、二年必未至缺用，從今放免，理在不疑；東坡所謂六色錢以免役取，當於雇役乎盡之，然後名正而人服。皆至當之論。
　　紹聖元年，帝始親政，三省言役法尚未就緒，帝曰："第行元豐舊法，而減去寬剩錢，百姓有何不便邪？"
　　右司諫朱勃言："輸錢免役，固有過數多敷者。用錢雇役，有立直太重者。役色之內，又有優便而願自投募，不必給雇者。苟詳為裁省，則人情無有不便。"詔付戶部詳議。
　　詔復免役法，凡條約悉用元豐八年見制。鄉差役人，有應募者可以更代，即罷遣之。許借坊場、河渡及封椿錢以為雇直，須有役錢日補足其數。所輸免役錢，自今年七月始。耆戶長、壯丁召雇，不得以保正、保長、保丁充代，其他役色應雇者放此。所敷寬剩錢，不得過一分，昔常過數、今應減下者，先自下五等人戶始。復置提舉官。九月，用戶部言，舉行元豐條制，以保正、長代耆長，甲頭代戶長，承帖人代壯丁。
　　其後，又詔："諸縣無得以催稅比磨追甲頭、保長，無得以雜事追保正、副。在任官以承帖為名，占破當直者，坐贓論。所管催督租賦，州縣官輒令陪備輸物者，以違制論。"
　　左正言孫諤言："役法之行，在官之數，元豐多，元祐省；雖省，未嘗廢事也，則多不若省。雇役之直，元豐重，元祐輕；雖輕，未嘗不應募也，則重不若輕。"戶部尚書蔡京言："詳諤所論多省、輕重，明有抑揚，是謂元豐不如元祐，乞行貶黜。"諤坐黜知廣德軍。
　　徽宗建中靖國元年四月，戶部奏："京西北路鄉書手、雜職、鬥子、所由、庫秤、揀、掐之類，土人願就募，不須給之雇直，他路亦須詳度施行。"詔從之。
　　崇寧元年，尚書省言："民戶既輸錢免役，豈可復差？前書令大保長催稅而不給雇直，是為差役，非免役也。"詔提舉司以元輸雇錢如舊法均給。
　　二年，臣僚言："常平之息，歲取二分，則五年有一倍之數。免役剩錢，歲取一分，則十年有一年之備。故紹聖立法，常平息及一倍，免役寬剩及三料，取旨蠲免，以明朝廷取於民者，非為利也。乞詔常平司候豐衍日，具此制奏而蠲之。"
　　四年，臣僚言："州縣戶簿等累經改造，故增減失實。乞委常平官分行所部，不以等第，而以田稅多寡均敷役錢。"戶部尚書許幾言："州縣戶眾而役少，則敷錢止於第三等；或戶少而役多，則均及四、五等。今若不計家業稅錢，不用等第，概以田畝均敷役錢，則失輸錢代役之意。"其議遂格。
　　宣和元年，臣僚言；"役錢一事，神宗首防官戶免多，特責半輸。今比戶稱官，州縣募役之類既不可減，雇令官戶所減之數均入下戶，下戶於常賦之外，又代官戶減半之輸，豈不重困？"詔："非泛補官者，輸賦、差科、免役並不得視官戶法減免，已免者改之。進納人自如本法。"
　　高宗建炎二年，臣僚言："官戶役錢，舊法比民戶減半。今來詔置弓手，以御暴防患，官戶所賴猶重，欲令官戶役錢更不減，而民戶比舊役錢量增三分，專椿管以助養給。"從之。
　　官舊給庸錢以募戶長，及立保甲，則椿庸錢以助給費。未幾，廢保甲，復戶長，而庸錢不復給，遂拘入總制窠名焉。
　　臣僚言："州縣保正、副，未嘗肯請雇錢，並典吏雇錢亦不曾給，乞行拘收。"戶部看詳："州縣典吏雇錢若不支給，竊恐無以責其廉謹，難以施行。其鄉村耆、戶長依法係保正、長輪差，所請雇錢往往不行支給，委是合行拘收。乞下諸路常平司，將紹興五年分州縣所支雇錢，依經制錢例分季發付行在。敢隱匿侵用，並依擅支上供錢法。"從之。
　　按：役錢之在官者以供他用，而雇役之直或給或否，中興以前已如此矣，但尚未曾明立一說，盡取之耳。今乃謂保正、副未嘗肯請雇錢，又謂所請雇錢往往不行支給。夫當役者豈有不肯請雇錢之理？而不行支給則州縣之過，朝廷所嘗覺察禁治，使不失立法之初意可也，今乃以此之故而拘入經制之窠名，所謂"舍曰欲之而必為之辭"也。
　　四年，罷催稅戶長，依熙、豐法，以村甿三十戶，每料輪差甲頭一名，催納租稅、免役等分物。
　　既而言者謂甲頭不便者有五：一，小戶丁少，催科不辦。二，舊每都保正、長才四人，今甲頭凡三十一人，破產者必眾。三，夏耕秋收，一都之內廢農業者凡六十人，則通一路有萬萬人不容力穡。四，甲頭皆耕夫，既不識官府，且不能與形勢豪戶爭立，所差既多，爭訴必倍。於是甲頭不復差，而耆、戶長役錢因不復給。
　　保正、副　十大保為一都保，二百五十家內通選才勇物力最高二人充應，主一都盜賊煙火之事，大保長一年替，保正、小保長二年替。戶長催一都人戶夏秋二稅，大保長願兼戶長者，輸催納稅租，一稅一替，欠數者後料人催。
　　以上係中興以後差役之法，已充役者謂之"批朱"，未曾充役者謂之"白腳"。
　　孝宗隆興二年，詔："諸充保正、副，依條只令管煙火、盜賊外，並不得泛有科擾差使，如違，許令越訴，知縣重行黜責，守、倅各坐失覺察之罪。"
　　以言者謂近來州縣違法，保內事無巨細，一一責辦，至於承受文引、催納稅役、抱佃寬剩、修葺鋪驛、置買軍器、科賣食鹽，追擾賠備，無所不至，一經執役，家業隨破，故有是命。
　　乾道三年，三省言："役法之害，下三等尤甚。官戶既有限田，往往假名寄產。不若一切勿拘限法，只選物力高強官戶與民戶通差，則役戶頓增，下戶必無偏差之害。乞此後官戶合僱人代役。"詔依，令兩浙路先次遵行。
　　寧宗慶元五年，右諫議大夫張奎言："乞行下州縣，保正止許幹當本都賊盜、鬥毆、煙火公事，不許非泛科配；戶長止許專一拘催都內土著租稅，不許抑勒代納逃絕官物，違者官吏重罰。"從之。
　　又臣僚言："戶長催納苗稅，內有逃絕之家戶籍如故，見存之戶恃頑拖欠，為戶長者迫於期限，不免與之填納。雖或經官陳訴，而乃視為私債，不與追理，勢單力窮，必至破蕩，此戶長之所以重困也。乞行下州縣，如有恃頑拖欠之徒，即與嚴行追斷，仍勒還代輸之錢，庶使充役者不致重困破家。"從之。
　　嘉定二年，殿中侍御史徐範言："民貲之重者，俾充里正。彼多產之家，其輸役錢於官亦多，既已征其財，而又俾之執二年之役，是為重複。乞參酌祖宗常平免役之本意，行下州縣，姑於役人從役之年，蠲其免役之輸，役滿輸錢如故。"從之。
　　役起於物力，物力有升降，升降不殽則役法公。是以紹興以來，講究推割、推排之制最詳。應人戶典賣產業、推割稅賦，即與物力一併推割。至於推排，則因其貲產之進退與之升降，三歲一行，固有貲產百倍於前，科役不增於今者。其如貧乏下戶，貲產既竭，物力猶存，朝夕經營，而應酬之不給者，非推排不可也。然當時推排之弊，或以小民粗有米粟，僅存屋宇，凡耕耨刀斧之器，雞豚犬彘之畜，纖微細瑣皆得而籍之。吏視其賂之多寡，以為物力之低昂。又有計田家口食之餘，盡載之物力者，上之人憂之，於是又為之限制，除質庫房廊、停塌店鋪、租牛、賃船等外，不得以豬羊雜色估紐，其貧民求趁衣食，不為浮財，後耕牛、租牛亦與蠲免。若夫江之東、西，以田地畝頭計稅，亦有不待推排者惟受產之家，有司詳於稅契而略於割稅，倘為之令曰"交易固以稅契為先後，亦以割稅為得業，雖已稅契，而不割稅，許出產人告，以業還見納稅人"，則人孰有不割稅者乎？此亦所以救役法之弊也。保正、長之立也，五家相比，五五為保，十大保為都保，有保長，有都、副保正，餘及三保亦置長，五大保亦置都保正，其不及三保、五大保者，或為之附庸，或為之均並，不一也。其人戶物力如買撲坊場，別無產業，即以本坊物力就坊充役。如有田產物力，即並就一多處充役。其有物力散在鄰鄉者，並歸煙爨處。又有散在別縣數鄉者，各隨縣分並歸一裏為等第。若夫役次之歇倍，則紹興十四年臣僚奏請以其物力增及半倍者歇役十年，增及一倍者歇役八年，增及二倍歇役四年，皆理為白腳。必差遍上三等戶，方許於得替人輪差。其窄都不及歇役年限去處，即從遞年體例選差。淳熙十六年，兩浙漕臣耿秉申明，又以一倍歇役十年，二倍歇役八年，三倍歇役六年，庶幾疏數得中。慶元元年，徐誼盡破秉之說，專用淳熙十四年臣僚之議。而議者又謂："物力有高下之殊，鄉都有寬狹之異。其折倍之法，可以為寬鄉之便，適以貽狹鄉之害；可利寬鄉之中戶，適以困狹鄉多產之家。如以寬鄉言之，自物力五百貫而上累至二千貫者，則三倍五百貫之家矣。其在富室，雖使之四年一役，亦未為過。若狹鄉自物力一百貫而上積至於四百貫，亦謂之三倍，所謂四百貫之戶曾不及寬鄉之中產，今亦使之四年一役，其利害輕重灼然矣。"於是從耿秉之議，務要寬鄉、狹鄉各得其便。其析生白腳，則慶元五年臣僚奏謂："若兄弟共有田二三百畝，才已分析，便令各戶充役，則前役未蘇而後役踵至，實為中產之害，須以其分後物力參之。其在二等以上者，合作析生白腳，充應役次；若在三等以下，許將未分前充過役次，於各戶名下批朱，理為役腳，與都內得替人比並物力高下、歇役久近，通行選差。"品官限田有制：死亡，子孫減半；蔭盡，差役同編戶一品五十頃，二品四十五頃，三品四十頃，四品三十五頃，五品三十頃，六品二十五頃，七品二十頃，八品一十頃，九品五頃。封贈官子孫差役同編戶謂父母生前無曾任官，因伯叔或兄弟封贈者。應非泛及七色補官，不在限田免役之數，其奏薦弟侄子孫，原自非泛、七色而來者，仍同差役。進納、軍功、捕盜、宰執給使，減年補授，轉至升朝官，即為官戶，身亡，子孫並同編戶。太學生及得解及曾經省試人，雖無限田，許募人充役。單丁、女戶及孤幼戶，並免差役，庶幾孤寒得所存恤，凡有夫有子，不得為女戶，無夫、子，則生為女戶。死為絕戶。女適人，以奩錢置產，仍以夫為戶。坑冶戶遇采打礦寶，免本身諸般差役。鹽、亭戶家產及二等以上，與官戶、編戶，一般差役不及；二等依紹興十七年七月指揮蠲免。民兵、萬弩手免戶下三百畝稅賦及諸般差役，不及三百畝輒隱他人田畝，許人告。湖北、京西民義勇第四等戶，與免非泛差科外，其合差保正、長，以家業錢數多寡為限，將限外之數與官、編戶輪差。總首、部將免保正、長差役。文州義士已免之田，不許典賣，老疾身亡，許承襲。凡募人充役，並募土著有行止人，其故停軍人及曾係公人並不許募。既有募人，官司不得復追正身。募人不管於雇役之家，非理需索，或憑藉官司之勢，奸害善人，斷罪外，坐募之者以保伍有犯，知而不糾之罰。且保正、副所職，在於煙火、盜賊、橋樑、道路，今或使之督賦租，備修造，供役使，皆非所役，而執役者每患參役有錢，知縣到罷有地理錢，時節參賀有節料錢，官員過都、醋庫月息皆於是而取之；抑有弓兵月巡之擾，透漏禁物之責，捕盜出限之罰，催科填代之費，承月追呼之勞；至於州縣官吏收買公私食用及土產所有，皆其所甚懼也。若夫戶長所職，催夏稅則先期借絹，催秋稅則先期借米，坍溪落江之田、逃亡死絕之戶，又令填納，凡此之弊，皆上之所當察也。高宗皇帝身履艱難，在河朔親知閭閻之苦，嘗歎知縣不得人，一充役次，即便破家，是以講究役法，至中興而大備。乾道五年，處州松陽縣首倡義役，眾出田榖，助役戶輪充，守臣范成大嘉其風義，為易鄉名，自是所在推行浸廣。而當時浮議胥動，多有伺其隙而敗其謀者，淳熙十一年，御史謝諤言："義役之行，當從民便，其不願義役者，乃行差役。"上然之，且美其言為法意圓備。及朱文公熹亦謂義役有未盡善者四："上戶、官戶、寺觀出田以充義役，善矣。其間有下戶只有田一二畝者，亦皆出田，或令出錢買田入官，而上戶田多之人卻計會減縮，所出殊少。其下戶今既被出田，將來卻不免役，無緣復收此田之租，乃是困貧民以資上戶，此一未盡善也。如逐都各立役首，管收田租，排定役次，此其出納先後之間，亦未免有不公之弊，將來難施刑罰，轉添詞訴，此二未盡善也。又如逐都所排役次，今目已是多有不公，而況三五年後，貧者或富，富者或貧，臨事未免卻致爭訟，此三未盡善也。所排役次，以上戶輪充都、副保正，中下戶輪充夏秋戶長。上戶安逸而下戶陪費，此四未盡善也。"固嘗即此四未盡善者而求之，蓋始倡義役者，多鄉閭之善士，惟恐當時議之未詳而慮之未周。及踵接義役者，未必皆鄉閭之善士，於是其弊日開，其流日甚。或以其材智足以把握，而專義役之利；或以其氣力足以淩駕，乃私差役之權。曰倍法，曰析生，等第法皆無所考，而雇募人亦不與置；置必受約束、任驅使於義首者，可以教號鄉曲，厭酒肉而有餘，否則傭錢不支，而當役者困矣。是以虐貧而優富，淩寡而暴孤。義役之名立，而役戶不得以安其業；雇役之法行，而役戶不得以安其居。信乎朱熹未盡善之弊，固如此也。
　　水心葉氏《義役跋》曰："保正、長法不承引帖、催二稅，今州縣以例相驅，訶繫鞭撻，遂使差役不行，士民同苦。至預醵錢給費，逆次第其先後，以應期會，名曰義役，然則有司失義甚矣。余嘗問為保正者，曰費必數百千；保長者，日必百餘千，不幸遇意外事，費輒兼倍，少不破家蕩產，民之惡役，甚於寇讎。余嘗疑之，官人以牧養百姓為職，當潔身馭吏，除民疾苦。且追則有期，約日以集，使賄必行，應追者任之可也。民實有產，視稅而輸，使賦必重，應輸者任之可也。保正、長會最督促而已，何用自費數百千及百餘千，甚或兼倍，以至破家蕩產乎？且此錢合而計之，歲以千百巨萬，既不歸公上，官人知自愛，又不敢取，誰則有此？余欲以其言為妄，然余行江、淮、閩、浙、洞庭之南北，蓋無不為此言者矣。嗚呼！此有司之所宜陳者也。余忝為長吏，不得為令佐自試其術，以破余疑而不能，意殊慘然。因孫君《義役》書成，輒題於後，以告其得為者。"
　　按：差役，古法也，其弊也，差設不公，漁取無藝，故轉而為雇。雇役，熙寧之法也，其弊也，庸錢白輸，苦役如故，故轉而為義。義役，中興以來，江、浙諸郡民戶自相與諸究之法也，其弊也，豪強專制，寡弱受淩，故復反而為差。蓋以事體之便民者觀之，雇便於差，義便於雇，至於義而復有弊，則末如之何也已。竊嘗論之，古之所謂役者，或以起軍旅，則執干戈、胄鋒鏑而後謂之役；或以營土木，則親畚鍤、疲筋力然後謂之役。夫子所謂"使民以時"，《王制》所謂"歲不過三日"，皆此役也。至於鄉有長，裏有正，則非役也。柳子厚言，有裏胥而後有縣大夫，有縣大夫而後有諸侯，有諸侯而後有方伯連帥，有方伯連帥而後有天子。然則天子之與里胥，其貴賤雖不侔，而其任長人之責則一也。其在成周，則五家設比長，二十五家設里宰，皆下士也。等而上之，則曰閭胥掌二十五家。六鄉，曰酇長掌一百家。六遂，皆中士也。曰族師掌一百家。六鄉，曰鄙師掌五百家。六遂，皆上士也。曰黨正掌五百家。六鄉，曰縣正掌二千五百家。六遂，皆下大夫也。曰州長掌二千五百家。六鄉，則中大夫也。周時，鄰里鄉黨之事，皆以命官主之。至漢時，鄉亭之任，則每鄉有三老、孝悌、力田，掌觀導鄉里，助成風俗。每亭有亭長、嗇夫，掌聽獄訟、收賦稅。又有遊徼，掌巡禁盜賊。亦皆有祿秩，而三老、孝悌、力田為尤尊，可與縣令丞尉以事相教，復勿繇戍古之所謂復除者，復其繇戍耳，如三老，蓋亦在復除之科。然則謂三老為役可乎。嘗以歲十月賜酒肉，或賜民爵一級，則三老、孝悌、力田必二級；賜民帛一匹，則三老、孝悌、力田必三四或五匹，其尊之也至矣。故戾太子得罪，而壺關三老得以言其冤；王尊為郡，而東郡三老得以奏其治狀。至於張敞、朱博、鮑宣、仇香之徒為顯宦有聲名，然其猷為才望，亦皆見於為亭長、嗇夫之時。蓋上之人愛之重之，未嘗有誅求無藝、迫脅不堪之舉；下之人亦自愛自重，未嘗有頑鈍無恥、畏避苟免之事。故自漢以來，雖叔季昏亂之世，亦未聞有以任鄉亭之職為苦者也。隋時，蘇威奏置五百家鄉正，令理人間詞訟，而李德林以為本廢鄉官判事，為其裏閭親識，剖斷不平，今令鄉正專理五百家，恐為害更甚。詔集議，而眾多是德林，遂廢不置。然則隋時鄉職或設或廢，本無關於理亂之故，而其所以廢者，蓋上之人重其事而不輕置，非下之人畏其事而不肯充也。至唐睿宗時，觀監察御史韓琬之疏，然後知鄉職之不願為，故有避免之人琬言"往年兩京及天下州縣學生、佐史、里正、坊正，每一員闕，先擬者輒十人。頃年，差人以充，猶致士逸，即知政令風化漸以弊也。唐宣宗時，觀大中九年之詔，然後知鄉職之不易為，故有輪差之舉詔以州縣差役不均，自今每縣據人貧富及差役輕重作差科簿，送刺史檢署訖，鎖於令廳，每有役事，委令據簿輪差。自是以後，所謂鄉亭之職至困至賤，貪官污吏非理徵求，極意淩蔑，故雖足跡不離里閭之間，奉行不過文書之事，而期會追呼，笞箠比較，其困踣無聊之狀，則與以身任軍旅、土木之徭役者無以異，而至於破家蕩產，不能自保，則徭役之禍反不至此也。然則差役之名，蓋後世以其困苦卑賤，同於徭役而稱之，而非古人所以置比、閭、族、黨之官之本意也。王荊公謂免役之法合於《周官》所謂府史、胥徒，《王制》所謂庶人在官者。然不知《周官》之府史、胥徒，蓋服役於比、閭、族、黨之官者也。蘇文忠公謂自楊炎定兩稅之後，租調與庸兩稅既兼之矣，今兩稅如故，柰何復欲取庸錢？然不知唐之所謂庸，乃征徭之身役，而非鄉職之謂也。二公蓋亦習聞當時差役之名，但見當時差役之賤，故立論如此，然實則誤舉以為比也。上之人既賤其職，故叱之如奴隸，待之如罪囚；下之人復自賤其身，故或倚法以為奸，或匿賊以規免，皆非古義也。成周之事遠矣，漢之所以待三老、嗇夫、亭長者，亦難以望於後世。如近代則役法愈弊，役議愈詳。元祐間講明差雇二法，為一大議論，然大概役之所以不可為者，費重破家耳。蘇黃門言，市井之人應募充役，家力既非富厚，生長習見官司，吏雖欲侵漁，無所措手；耕稼之民性如麋鹿，一入州縣，已自懾怖，而況家有田業，求無不應，自非廉吏，誰不動心，凡百侵擾，當復如故。以是言之，則其所以必行雇役者，蓋雖不能使充役之無費，然官自任雇募之責，則其役與民不同，而橫費可以省；雖不能使官吏之不貪，然民既出雇募之費，則其身與官無預，而貪毒無所施。此其相與防閑之術，雖去古義遠甚，然救時之良策亦不容不如此。然熙、豐間言其不便者，則謂差役有休歇之時，而雇役則年年出費；差役有不及之戶，而雇役則戶戶徵錢，至有不願輸錢而情願執役者。蓋當時破家者皆愚懦畏事之人，而桀黠之徒自能支吾，而費用少者反以出雇役錢為不便。又當時各州縣所徵雇役錢，除募人應役之外，又以其餘者充典吏俸給之用，又有寬剩錢可以備凶旱賑救。可以見當時充役之費本不甚重，故雇役之錢可以備此三項支用也。若夫一承職役，羈身官府，則左支右吾，盡所取辦，傾囷倒廩不足賠償，役未滿而家已罄，事體如此，則雇役之法豈復可行，雇役之金豈復能了？然則此法所以行之熙、豐而民便之，元祐諸君子皆以為善者，亦當時執役之費本少故也。禮義消亡，貪饕成俗，為吏者以狐兔視其民，睥睨朵頤，惟恐墮陽之不早；為民者以寇戎視其吏，潛形匿影，日虞懷璧之為殃。上下狙伺，巧相計度，州縣專以役戶之貧富為宦況之豐殺，百姓亦專以役籍之係否驗家道之興衰。於是民間視鄉亭之職役如蹈湯火，官又以復除之說要市於民，以取其貲。其在復除之科者，苟延歲月，而在職役之列者，立見虛耗，雖有智者，不能為謀矣。所謂正本澄源之論，必也朝廷以四維勵士大夫，餼廩稱事，無俾有多藏之惡；士大夫以四維自勵，力行好事，稍能以澤物存心。然後鋤奸貪之胥吏，以去其蠹害；削非泛之支備，以養其事力。賦斂之簿書必核，無使代逋欠之輸；勾呼之期會必明，毋使受稽慢之罰。夫然，故役人者如父母之令其子弟，恩愛素孚；役於人者如臂指之護其腹心，劬勞不憚。既無困苦之憂，不作避免之念，則按籍召而役之可矣，奚必曰雇、曰義之紛紛哉？不然，舉三代以來比、閭、族、黨之法所以聯屬其民，上下相維者，反藉為厲民之一大事，愚不知其說矣。
　　周鄉大夫之職，以歲時登其夫家之眾寡，辨之可任者，國中自七尺以及六十，野自六尺以及六十有五，皆征之。其舍者，國中貴者、賢者、能者、服公事者、老者、疾者，皆舍舍，役除，不收役事也。貴，若今宗室及關內侯皆復也。服公事者，若今吏有復除也。老者，謂若今八十、九十復羨卒也。
　　《旅師》：凡新甿之治皆聽之，使無征役新徙來者復之也。《均人》：凶札則無力政"政"讀作"征"。
　　《王制》：命鄉論秀士，升之司徒，曰選士。司徒論選士之秀者，而升之學，曰俊士。升於司徒者，不征於鄉；升於學者，不征於司徒，曰造士不征，不給其徭役。
　　五十不從力政力政，城道之役也。八十者，一子不從政。九十者，其家不從政。廢疾非人不養者，一人不從政。父母之喪，三年不從政。齊縗、大功之喪，三月不從政。將徙於諸侯，三月不從政。自諸侯來徙家，期不從政大夫埰地之民徙於諸侯為民，以其親徙，當須復除，但諸侯地寬役少，故三月不從政。自諸侯來徙大夫之家邑，大夫役多地狹，故期不從政。
　　漢高祖二年，蜀、漢民給軍事勞苦，復勿租稅二歲。關中卒從軍者，復家一歲。鄉三老、縣三老，復勿徭戍。
　　五年，詔諸侯子在關中者復之十二歲，其歸者半之；軍吏卒賜爵，非七大夫已下，皆復其身及戶勿事。
　　七年，民產子，復勿事二歲。
　　八年，令吏卒從軍至平城及守城邑者，皆復終身勿事。
　　十一年，諸縣堅守不降反寇者，復租三歲。豐人徙關中者，皆復其身。士卒從入蜀、漢、關中者，皆復終身。
　　十二年，詔吏二千入蜀、漢定三秦者，皆世世復。以沛為湯沐邑，復其民，世世無有所與。沛父兄請復豐，乃並復豐，比沛。又詔秦始皇帝守家二十家，楚、魏、齊各十家，趙及魏公子無忌各五家，令視其塚，復無與他事。
　　惠帝四年，舉民孝悌、力田者復其身。
　　文帝禮高年，九十者一子不事，八十者二算不事。募民守塞皆賜高爵，復其家令民入粟，至五大夫，乃復一人。西邊、北邊之郡，雖有長爵，不輕得復。
　　三年，幸太原，復晉陽、中都民三歲租。
　　四年，復諸劉有屬籍者，家無所與。
　　景帝遺詔，出宮人歸其家，復終身。
　　武帝建元元年，民年八十復二算，九十復甲卒。又詔民年九十以上，已有受鬻法給米粟為糜。鬻，之六反，為復子若孫，令得身率妻妾，遂其供養之事。
　　武帝為博士官置弟子五十人，復其身。登禮中嶽，以山下戶凡三百，封崇高，為之奉邑，獨給祠，復無有所與。府庫並虛，乃募民能入奴婢者，得以終身復。桑弘羊請令民入粟甘泉各有差，以復終身。時兵革數動，民多買復及五大夫、千夫，調發之士益鮮。
　　宣帝地節二年，詔："博陸侯功德茂盛，復其後，世世母有所與，功如蕭相國。"
　　地節三年，詔流民還歸者，且勿算事。
　　地節四年，詔有大父母、父母喪者。勿徭事，使得送終，盡其子道。
　　元康元年，復高皇帝功臣絳侯周勃等百三十六人家子孫，令奉祭祀，世世勿絕。其毋嗣者，復其次。
　　元帝好儒，能通一經者復。數年，以用度不足，更為設員千人。
　　永光三年，用度不足，民多復除，無以給中外徭役。
　　世祖建武五年，詔復濟陽二年徭役帝生於濟陽，故復之。
　　十九年，幸汝南南頓縣，賜吏人，復南頓歲租一歲。
　　父老叩頭言，願賜復十年。帝曰："天下重器，常恐不任，日復一日，安敢遠期十年乎？"吏人又言："陛下實惜之，何言謙也？"帝大笑，復增一歲。
　　二十年，復濟陽縣徭役六歲。
　　三十年，復濟陽縣徭役一歲。
　　明帝永平五年，常山三老言："上生於元氏，願蒙優復。"詔曰："豐、沛、濟陽，受命所由，加恩報德，適其宜也。今永平之政，百姓怨結，而吏人求復，令人愧笑。重逆此縣之拳拳，其復元氏田租、更賦六歲，勞賜縣掾史及門闌走卒。"
　　桓帝永康元年，復博陵、河間二郡，比豐、沛。
　　靈帝光和六年，復長陵縣，比豐、沛。
　　徐氏曰："按漢之有復除，猶《周官》之有施捨，皆除其賦役之謂也。然西京時，或以從軍，或以三老，或以孝悌、力田，或以明經，或以博士弟子，或以功臣後，以至民產子者，大父母、父母之年高者，給崇高之祠者，莫不得復，其間美意至多。至東都所復，不過濟陽、元氏、南頓數邑，為天子之私恩矣。"
　　按：《周官》及《禮記》所載周家復除之法，除其征役而已，至漢則並賦稅除之，豈漢之法優於周乎？曰：非也。蓋賦稅出於田，而周人之田則皆受之於官。其在復除之例者，如所謂貴者、賢者、能服公事者，即公卿大夫以及庶人在官之流，皆受公田之祿以代耕，未嘗予之田而使之躬耕者也。所謂老者、疾者，則不能耕而不復給以田，且仰常餼於官者也。所謂新氓之遷徙者，則是未及授以田者也。此數色之人，既元無田，則何有於賦稅？故只除其征役。至漢，則田在民間，官不執授受之柄，亦無復應受與不應受之法矣，故在復除之例者，並除其賦役也。然漢以後則官戶之有蔭，至單丁或老疾者，除其役則有之，亦不復聞有除稅之事矣。
　　魏黃初元年之後，始開太學。至太和、青龍中，中外多事，人懷避就，雖性非解學，多求詣太學。諸生有千數，而諸博士率皆粗疏，無以教弟子，弟子本亦避役，竟無能習學，冬來春去，歲歲如是。
　　王褒門人為本縣所役，求褒為屬。褒曰："卿學不足以庇身，吾德薄，不足以蔭卿，屬之何益？且吾不捉筆已四十年。"乃步擔乾飯，兒負鹽豉，門徒從者千餘人。安邱令以為見已，整衣出迎之於門，褒乃下道至土牛，磬揖而立，雲門生為縣所役，故來送別，執手涕泣而去。令即放遣諸生。
　　唐制：太皇太后、皇太后、皇后緦麻以上親，內命婦一品以上親，郡王及五品以上祖父兄弟，職事、勳官三品以上有封者若縣男父子，國子、太學、四門學生、俊士，孝子、順孫、義夫、節婦同籍者，皆免課役。凡主戶內有課口者為課戶。若老及廢疾、篤疾、寡妻妾、部曲、客女、奴婢及視九品以上官，不課。四夷降戶附以寬鄉，給復十年。奴婢縱為良人，給復三年。役外蕃人，一年還者給復三年，二年者給復四年，三年給復五年。又詔諸宗姓未有職任者，不在徭役之限。
　　元宗初立求治，蠲徭役者給蠲符，以流外及九品京官為蠲使，歲再遣之。
　　白履忠召拜朝散大夫，乞還。吳競謂之曰："子素貧，不霑斗米，匹帛雖得，五品何益？"履忠曰："往契丹入寇，家取排門夫，吾以讀書，縣為免。今終身高臥，寬徭役，豈易得哉！"
　　唐制：諸司捉錢戶，皆給牒蠲免徭役詳見《雜征榷門》。
　　宋真宗皇帝乾興元年，臣僚上言官勢戶及將校衙前占田避役之害見《差役門》。
　　仁宗時，初，官八品已下死者子孫役同編戶，詔特蠲之。民避役者或竄名浮圖籍，號為出家，趙州至千餘人，州以為言，遂詔出家者須落髪為僧，乃可免役。
　　神宗熙寧四年，頒募役法於天下。詔崇奉聖祖及祖宗陵寢神御寺院、宮觀，免納役錢。
　　諸旌表門閭有敕書，及前代子孫於法有蔭者，所出役錢依官戶法，賜號處士非因技授者准此。
　　按：自熙寧助役之法既行，凡品官、形勢以至僧道、單丁該免役之科者，皆等第輸錢，無所謂復除矣。然數者之輸錢，輕重不等，其詳見《戶役門》，茲更不備錄。
　　中興以後，差役之法，品官限田有制，死亡子孫減半，蔭盡差役同編戶詳並見《戶役門》。
