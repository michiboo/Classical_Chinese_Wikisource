
　　《周官》：泉府掌以市之徵市，斂布之不售，貨之滯於民用者，以其賈買之物揭而書之，以待不時而買者。買者各從其抵，都鄙從其主，國人郊人從其有司，然後予之。凡賒者，祭祀無過旬日，喪紀無過三月。凡民之貨者，與其有司辨而授之，以國服為之息。注見《錢幣考》。
　　水心葉氏曰："熙寧大臣慕周公之理財，為市易之司，以奪商賈之贏，分天下以債，而取其什二之息，曰：'此周公泉府之法也。'天下之為君子者，又從而爭之曰：'此非周公之法也，周公不為利也。'其人又從而解之曰：'此真周公之法也。聖人之意、《六經》之書，而後世不足以知之。'以此嗤笑其辨者。然而其法行而天下終以大敝，故今之君子真以為聖賢不理財，言理財者必小人而後可矣。夫泉府之法，斂市之不售，貨之滯於民用者，以其賈買之，其餘者祭祀、喪紀皆有數，而以國服為之息。若此者，真周公所為也。何者？當是時，天下號為齊民，未有特富者也。開闔、斂散、輕重之權一出於上，均之田而使之耕，築之室而使之居，衣食之具，無不畢與。然而祭祀、喪紀猶有所不足，則取於常數之外。若是者，周公不與，則誰與之？將無以充其用而恤之也，則民一切仰上而其費無名，故賒而貸之，使以日數償，而以其所服者為息。且其市之不售，貨之滯於民用者，民不足於此，而上不斂之，則為不仁。然則二者之法，非周公誰為之？蓋三代固行之矣。今天下之民不齊久矣，開闔、斂散、輕重之權不一出於上，而富人大賈分而有之，不知其幾千百年也，而遽奪之，可乎？奪之可也，嫉其自利而欲為國利，可乎？嗚呼！居今之世，周公固不行是法矣。夫學周公之法於數千歲之後，世異時殊，不可行而行之者，固不足以理財也。謂周公不為是法，而以聖賢之道不出於理財者，是足為深知周公乎？且使周公為之，固不以自利，雖百取而不害，而況其盡與之乎？然則奈何君子避理財之名，苟欲以不言利為義，坐視小人為之，亦以為當然而無怪也！徒從其後頻蹙而議之，厲色而爭之耳。然則仁者固如是邪！"
　　愚論見《錢幣考》。
　　漢武帝元封元年，置均輸官。
　　桑弘羊以諸官各自市相爭，物以故騰躍，而天下賦輸或不償其僦費，乃請置大農部丞數十人，分部主郡國，各往往置均輸鹽鐵官，令遠方各以其物如異時商賈所轉販者為賦，而相灌輸。置平準於京師，都受天下委輸。召工官治車諸器，皆仰給大農。大農諸官盡籠天下之貨物，貴則賣之，賤則買之。如此，富商大賈亡所牟大利，則反本，而萬物不得騰躍。故抑天下之物，名曰"平準"。天子以為然而許之，一歲之中，諸均輸五百萬匹，民不益賦而天下用饒。是時，歲小旱，上令百官求雨。卜式言曰："縣官當食租衣稅而已，今弘羊令吏坐市列，販物求利，烹弘羊，天乃雨。"
　　昭帝時，霍光輔政，令郡國舉賢良文學之士，使丞相、御史相與語人疾苦。文學曰："理人之道，防淫佚之原，廣教道之端，抑末利而開仁義，無示以利，然後教化可興，而風俗可移也。今郡國有均輸，與人爭利，散敦厚之樸，成貪鄙之行，是以百姓就本寡而趨末眾。夫末修則人侈，本修則人懿，懿則財用足，侈則饑寒生。願罷均輸以進本退末。"大夫曰："匈奴背叛，數為寇暴，備之則勞中國，不備則侵盜不止。先帝哀邊人之愁苦，為虜所俘，乃修鄣塞，飾烽燧，屯戍以備之。邊用不足，故置均輸，蕃貨長財，以助邊費。今議者欲罷之，是內空府庫之財，外乏執備之用，罷之不便。夫國有沃野之饒，而不足於食者，器械不備也；有山海之貨，而不足於財者，商工不備也。隴、蜀之丹砂毛羽，荊、揚之皮革骨象，江南之楠梓竹箭，燕、齊之魚鹽氈裘，兗、豫河之漆絲絺紵，養生奉終之具也，待商而通，待工而成。故聖人作為舟楫之用，以通川穀；服牛駕馬，以達陵陸；致遠窮深，所以交庶物而便百姓也。"文學曰："有國有家者，不患貧而患不安。故天子不言多少，諸侯不言利害，大夫不言得失，蓄仁義以風之，勵德行以化之，是以近者親附，遠者說德。王者行仁政，無敵於天下，惡用費哉！夫導人以德，則人歸厚；示人以利，則人俗薄。俗薄則背義而趨利，趨利則百姓交於道而接於市。夫排困市井，防塞利門，而民猶為非，況上為之利乎？傳曰：'諸侯好利則大夫鄙，大夫鄙則士貪，士貪則庶人盜。'是開利孔為人罪梯也。夫古之賦稅於人也，因其所工，不求其拙，農人納其榖，工女效其織，今釋其所有，責其所無，百姓賤賣貨物，以便上求。間者郡國或令作布絮，吏恣留難，與之為市。吏之所入，非獨濟、陶之縑，蜀、漢之布也，亦人間之所為耳。行奸賣平，農人重苦，女工再稅，未見輸之均也。縣官猥發，闔門擅市，則萬人並收，並收則物騰躍，騰躍則商賈牟利。自市則吏容奸，豪而富商積貨儲物，以待其急。輕賈奸吏，收賤以取貴，未見准之平也。蓋古之均輸，所以齊勞逸而便貢輸，非以為利而賈物。"大夫曰："往者郡國諸侯，各以其物貢輸，往來煩難，物多苦惡，不償其費。故郡置輸官，以相給運，而便遠方之貢，故曰'均輸'。開委府於京師，以籠貨物，賤則買，貴則賣，是以縣官不失實，商賈無所牟利，故命曰'平準'。准平則民不失職，均輸則人不勞，故平準、均輸，所以平萬物而便百姓也。古之立國家者，開本末之塗，通有無之用，故《易》曰：'通其變，使人不倦。'故工不出則農用乏，商不出則寶貨絕。農用乏則榖不殖，寶貨絕則財用匱。故均輸所以通委財而周緩急，是以先帝開均輸以足人財。王者塞人財，禁關市，執准守時，以輕重御人，豐年則貯積以備乏絕，凶年歲儉則行幣物，流有餘而拯不足。往者財用不足，戰士或不得祿，今山東被災，賴均輸之蓄，倉廩之積，戰士以奉，饑人以振。故均輸之蓄，非所以賈萬人而專奉兵師之用，亦所以振睏乏而備水旱也。古之賢聖，理家非一室，富國非一道，理家養生必於農，則舜不甄陶，而伊尹不為庖。故善為國者，以末易本，以虛易實。今山澤之材，均輸之藏，所以御輕重而役諸侯也。"
　　先公曰："今按桑大夫均輸之法，大概驅農民以效商賈之為也。然農民耕鑿，則不過能輸其所有，必商賈懋遷，乃能致其所無。今驅農民以效商賈，則必釋其所有，責其所無，如賢良文學之說矣。太史公《平準書》雲'令遠方各以其物貴時商賈所轉販者為賦，而相灌輸'，此說疑未明。班孟堅采其語曰'令遠方各以其物如異時商賈所轉販者，而相灌輸'，此說渙然矣。蓋作'如異時'三字，是謂驅農民以效商賈之為也。東萊呂氏尊遷抑固，是以取《書》而不用《志》語。然義理所在，當惟其明白者取之，是以《通鑒》取《志》語雲。"
　　水心葉氏曰："《平準書》直敘漢事，明載聚斂之罪，比諸書最簡直。然觀遷意，終以為安寧變故，質文不同，山海輕重，有國之利。按《書》'懋遷有無化居'，周譏而不征，《春秋》通商惠工，皆以國家之力，扶持商賈，流通貨幣，故子產拒韓宣子，一環不與，今其詞尚存也。漢高祖始行困辱商人之策，至武帝乃有算船、告緡之令，鹽鐵、榷酤之入，極於平準，取天下百貨居之。夫四民交致其用而後治化興，抑末厚本，非正論也。使其果出於厚本而抑末，雖偏，尚有義，若後世但奪之以自利，則何名為抑？恐此意遷亦未知也。"
　　王莽篡位，於長安及五都立五均官。
　　莽有所興造，必欲依古經文。劉歆言周有泉府之官，收不售，與欲得，即《易》所謂"理財正辭，禁民為非"者也。莽乃下詔曰："夫《周禮》有賒貸，《樂語》有五均《樂語》，《樂元語》。河間獻王所傳，道五均事。言天子取諸侯之書以立五均，則市無二賈，四民常均，傳記各有斡焉。今開賒貸，張五均，設諸斡者，所以齊眾庶，抑並兼也。"遂於長安及五都立五均官，各名長安東西市令及洛陽、邯鄲、臨淄、宛、成都市長皆為五均司市稱師。東市稱京，西市稱畿，洛陽稱中，餘四都各用東西南北為稱，皆置交易丞五人、錢府丞一人。工商採金銀銅連錫、登龜取貝者，皆自占司市錢府，順時氣而取之。諸取眾物鳥獸魚鱉百蟲於山林水澤及畜牧者，嬪婦蠶桑織紝紡績補縫，工匠醫卜及他方技商販賈人坐肆列裏區謁舍居處所在為區。謁舍，今客舍，皆各自占所為於其所在之縣官，除其本，計其利，十一分之，而以其一為貢。敢不自占，占不以實，盡沒入所採取，而作縣官一歲。諸司市嘗以四時中月實定所掌，為物上中下之賈，各自用為其市平，毋拘他所。眾民賣買五榖布帛絲綿之物，周於民用而不售者，均官有以考檢厥實，用其本賈取之，無令折錢。萬物昂貴，過平一錢，則以平賈賣與民。其賈低賤減平者，聽民自相與市，以防貴庾者庾，積也。積物待貴。民欲祭祀喪紀而無用者，錢府以所入工商之貢但賒之，祭祀毋過旬日，喪紀毋過三月。民或乏絕，欲貸以治產業者，均受之，除其費，計所得受息，毋過歲什一。
　　按：古人立五均以均市價，立泉府以收滯貨而時其買賣，皆所以便民也。所謂"國服為息"者，乃以官物賒貸與民，則取其息耳。今莽借五均、泉府之說，令民采山澤者、畜牧者、紡織者，以至醫巫技藝，各自占所為，而計其息，十一分之一，以其一為貢，則是直攫取之耳，周公何嘗有此法乎？噫！古人之立法，惡商賈之趨末而欲抑之；後人之立法，妒商賈之獲利而欲分之。
　　東漢章帝時，尚書張林上言："宜自交趾、益州上計吏往來，市珍寶，收采其利，武帝所謂均輸也謂租賦並雇運之直，官總取而官轉輸於京，曰均輸。"詔議之。尚書僕射朱暉曰："按《王制》，天子不言有無，諸侯不言多少，食祿之家不與百姓爭利。今均輸之法與賈販無異，非明主所宜行。"帝不從。其後用度益奢。
　　齊武帝永明中，天下米榖布帛賤，上欲立常平倉，市積為儲。六年，詔出上庫錢五千萬，於京師市米，買絲綿綾絹布詳見《糴門》。
　　唐德宗時，趙贊請置常平官，兼儲布帛，於兩都、江陵、成都、揚、汴、蘇、洪置常平輕重本錢，上至百萬緡，下至十萬，積米、粟、布、帛、絲、麻，貴則下價而出之，賤則加估而收之，並榷商賈錢，以贍常平本錢。帝從之。屬軍用迫蹙，亦隨而耗竭，不能備常平之數。
　　德宗時，宮中取物於市，以中官為宮市使，置"白望"數十百人，以藍敝衣、絹帛，尺寸分裂酬其直。又索進奉門戶及腳價錢，有齎物入市而空歸者。每中官出，沽漿賣餅之家皆徹肆塞門。諫官御史言其弊，而中官言京師百姓賴宮市以養，帝以為然。順宗即位乃罷之。
　　按："京師百姓賴宮市以養"之語，出於中官之口。此輩逢君之惡，豈能顧義理之是非，生民之休戚。然王莽之五均，介甫之易市，亦皆以為便百姓而行之，且舉《周官》泉府之法以緣飾其事，然則名為效周公，而識見乃此閹之流耳！
　　宋太宗皇帝太平興國七年，詔："應劍南東西、川峽路從前宮市及織錦綺、鹿胎、透背、六銖、欹正、龜殼等，宜令諸州自今只織買綾、羅、綢、絹、布、木綿等，餘並罷之。"
　　宋朝如舊制，調絹、綢、布、絲、綿，以供軍需，又就所產折科、和市。其纖麗之物，則東京有綾錦院初，平蜀得錦工百人，始置院，所織有錦綺、鹿胎、花羅、縐榖、綾絁。咸平初，嘗停織機百餘，令織絹，西京、真定府、青益梓州亦有場院，主織錦綺、鹿胎、透背潭州舊有綾錦務，淳化四年廢，江寧府、潤州有織羅務江寧歲無定額，潤州萬匹。又婺州歲買萬。潤州務舊十二日為一匹，王子與制置江淮，匹減一日，歲終不如數，至被笞箠。景德三年，詔復舊，梓州有綾綺場又溢州市買院亦織熟色綾，及彭錦漢卬蜀眉陵簡遂資榮普州、懷安軍皆織大小絹、欹正、花紗。大名府、貝滄德博棣杭越湖婺州和市小綾。廬、壽州折科小綾。乾德四年，蓬州請以租絲配民織綾，給其工直，詔不許。舊濟州有機戶十四，歲受直織綾，間寶三年，詔廩給者送闕下，餘罷之。湖州亦有織綾務，太平興國中，從轉運使熊延吉之請，停務，女工五十人悉縱之。至道元年，杭州置織務，歲市諸州絲給其用，後罷。又毫州市縐紗，大名府織縐縠廬、壽州亦折科白縠，青、齊、鄆濮、淄、濰、沂、密、登、萊、衡、永、全州市平絁廬壽濠泗和泰光州、高郵漣水軍亦折科官絁。又東京榷貨務歲入中平羅、小綾各萬匹，以供服用及歲時賜與。諸州折科、和市，皆無常數，唯內庫所需，則有司下其數，充足而止。
　　淳化五年，又詔："官中買物有元不出產處，毋得抑配擾民。"大中祥符三年，河北轉運使李士衡言："本路歲給諸軍帛七十萬，民間罕有緡錢，常預假於豪民，出倍稱之息，及期則輸賦之外，先償逋欠，以是工機之利愈薄。請令官司預給帛錢，俾及時輸送，則民獲利而官亦足用。"從之，仍令優予其直。自是，諸路亦如之。或蠶事不登，則許以大小麥折納，仍免其倉耗及頭子錢。
　　吳氏《能改齋漫錄》曰："本朝預買綢絹，謂之和買絹。按：《玉壺清話》與《澠水燕談》二書，皆以為始於祥符初。因王旭知潁州，時大饑，出府錢十萬緡，與民約曰：'來年蠶熟，每貫輸一縑。'謂之和買，自爾為例。而《澠水燕談》又以為其後李士衡行之陝西，民以為便，今行天下，於歲首給之。然予按范蜀公《東齋記事》稱是太宗時馬元方為三司判官，建言方春乏絕時，預給庫錢貸之，至夏秋令輸絹於官。預買綢絹，蓋始如此。以三書考之，當以範說為是，蓋範嘗為是官耳。予讀詩人袁陟世弼所為墓誌，序其當仁宗時，為太平州當塗知縣。且言江南和市綢絹，豫給民錢，郡縣或以私惠人，而不及農者，當塗尤甚，世弼所為條約，細民始均得之，乃知太宗之所以惠愛天下多矣。而其後以鹽代錢，以為縑直。又其後也，鹽亡而額存，然後知《左氏》所謂'作法於涼'，其說不誣矣。"
　　國初，凡官所需物，多有司下諸州，從風土所宜及民產厚薄而率買，謂之"科率"。開寶三年，令天下諸州，凡絲、綿、綢、絹、麻、布、香藥、毛翎、箭笴、皮革、筋角等，所在約支二年之用，不得廣有科市，以致煩民。淳化五年，詔諸州科買物非風土所出，多課民轉市於他處，及調役飛挽不均者，件析以聞，當議均減。
　　止齋陳氏曰："和、預買始於太平興國七年，然折錢未有定數，如轉運使輒加重，詔旨禁絕之。熙寧理財，多折見錢，而諸郡猶有添起貫陌不等之弊，朝廷隨即行遣。今之困民，莫甚於折帛，而預、和市尤為無名之斂。然建炎初行折帛，亦止二貫，戶部每歲奏乞指揮，未為常率。四年為三貫省，紹興二年為三貫五百省，四年為五貫二百省，五年七貫省，七年八貫省。至十七年，有旨稍損其價，兩浙綢絹每匹七貫文，內和買六貫五百文，綿每兩四百文，江東路綢絹每匹六貫文，則科折之重，至此極矣，不可不務寬之也。
　　皇祐中，詔曰："三司歲下諸路科買，多出倉猝，故物價翔踴傷民。其度民所堪，先期告戒，若府庫有備，勿復收市。"
　　嘉祐三年，樞密副使張屏請罷民間科率及營造不急之物，其庫務物之闕供者，在所以官分售之。於是置減省司於三司，命韓絳、陳升之等總其事。自是，多所裁損矣。
　　初，京師有雜買務、雜買場，以主禁中貿易。景祐中，嘗詔須庫物有缺，乃聽市於雜買務。皇祐中，帝謂輔臣曰："國朝懲唐宮市之弊，置務以京朝官、內侍參主之，以防侵擾，而近歲非所急物一切收市，擾人甚矣。"乃申景祐之令，使皆給實直。其後內東門市民間物，或累歲不償錢，有司請自今悉開雜買務，以見錢市之；內出金帛欲易錢者，舊付雜賣場，至是又悉請送左藏庫計直易錢，詔皆可之。至嘉祐中，復詔金帛付雜賣場，以三司判官監視，平估以售，毋抑配小民。
　　英宗治平四年，三司言："在京糯米有餘蓄，請令發運司損和糴數五十萬石，市金帛上京，儲之榷貨務，備三路軍需。"從之。
　　神宗熙寧三年，御史程顥言："京東漕司王廣淵，和買綢絹，增數抑配，率錢千課絹一匹，其後和買並稅絹，匹皆輸錢一千五百。"詔條析以聞。時王安石右廣廉顥言不行。
　　祖宗時官市布帛，依時直以濟用度，其有預給直，俾偕歲賦以輸公上，謂之和、預買。然價輕而物重，民力浸困，其後官不給直而賦取益甚矣。
　　時右正言李常亦言："廣廉以陳汝羲所進羨餘錢五十餘萬緡，隨和買絹錢分配，於常稅折科放買外，更取二十五萬緡。請以顥言付有司行之。"不從。
　　七月，以京東預買綢絹並息錢五十萬緡賜常平場司。
　　按：熙寧初，王介甫秉政，專以取息為富國之務。然青苗則春散秋斂，是以有賒貸之息；市易則買賤賣貴，是以有貿易之息。至於和買，則官以錢買民之綢絹而已，息錢惡從出？蓋當時言利小人如王廣廉輩，以千錢配民，課絹一匹，其後匹絹令輸錢一千五百，是假和買綢絹之名，配以錢而取其五分之息，如明道所言，可見其刻又甚於青苗矣。
　　元豐四年，遣李元輔變運川陝西路司農物帛。中書言："物帛至陝西，擇省樣不合者貿之，糴糧儲於邊，期以一年畢。"
　　五年，戶部上其數，凡八百十六萬一千七百八十四兩，三百四十六萬二千緡有奇。
　　均輸、市易　熙寧二年，制置三司條例司言："今天下財用無餘，典領之官拘於弊法，內外不相知，盈虛不相補。諸路上供，歲有常數。豐年便道，可以多致而不能贏；年儉物貴，難以供億而不敢不足。遠方有倍蓰之輸，中都有半價之鬻，徒使富商大賈乘公私之急，以擅輕重斂散之權。今發運使實總六路之賦入，而其職以制置茶、鹽、礬、酒稅為事，軍儲國用，多所仰給，宜假以錢貨，資其用度，周知六路財賦之有無而移用之。凡糴買稅斂上供之物，皆得徙貴就賤，用近易遠。令預知中都帑藏年支見在之定數，所當供辦者，得以從便變易蓄買，以待上令。稍收輕重斂散之權歸之公上，而制其有亡，以便轉輸，省勞費，去重斂，寬農民。庶幾國用可足，民財不匱。"詔令本司俱條例以聞，而以發運使薛向領均輸平準事，賜內藏錢五百萬緡、上供米三百萬石。時議慮其為擾，多以為非。向既董其事，乃請置官設屬，帝曰："茲事鼎新，脫有紛紜，須朝廷堅主之，使得自擇其屬。若委以事而制於朝廷，是教玉人雕琢也。"向於是辟劉忱、衛琪、孫珪、張穆之、陳倩為屬，又請有司具六路歲所當上供之數、中都歲所用及見儲度可支歲月，凡當計置幾何，皆預降付有司。從之。
　　權開封府推官蘇軾言："均輸立法之初，其說尚淺，徒言徙貴就賤，用近易遠。然而廣置官屬，多出緡錢，豪商大賈皆疑而不敢動，以為雖不明言販賣，然既已許之變易，變易既行而不與商賈爭利，未之聞也。夫商賈之事，曲折難行，其買也先期而予錢，其賣也後期而取直，多方相濟，委曲相通，倍稱之息，由此而得。今官買是物，必先設官置吏，簿書廩祿，為費已厚；非良不售，非賄不行，是以官買之價比民必貴，及其賣也，弊復如前，商賈之利，何緣而得？朝廷不知慮此，乃捐五百萬緡以予之，此錢一出，恐不可復。縱使其間薄有所獲，而征商之額，所損必多矣。"
　　諫官李常論均輸不便。他日，帝語宰執曰："朕問常何以名均輸，常言買賤賣貴而已。朕諭以《禹貢》納粟、納秸，此即均輸之意，豈買賤賣貴哉！"王安石曰："常所言乃平準，非均輸也。蓋常亦不曉均輸之名耳。"帝復以手詔褒諭薛向，然均輸後訖不能成。
　　元豐二年，帝因論薛向建京師買鹽鈔法無成事，語侍臣曰："新進之人輕議更法，其後見法不可行，猶遂非憚改。均輸之法，如齊之管仲、漢之桑弘羊、唐之劉晏，其智僅能推行，況其下者乎？朝廷措置終始，所當重惜，雖少年所不快意，然於國計甚便，姑靜以待之。"
　　熙寧五年，詔曰："天下商旅物貨至京，多為兼併之家所困，宜出內藏庫錢帛，選官於京師置市易務。"先是，有魏繼宗者，自稱草澤，上言："京師百貨所居，市無常價，貴賤相傾。富能奪，貧能與，乃可以為天下。"於是中書奏："在京師市易務監官二，提舉官一，句當公事官一。許召在京諸行鋪牙人充本務行人，牙人內行人令供通已所有，或借他人產業金銀充抵當，五人已上充一保。遇有客人物貨出賣不行願賣入官者，許至務中投賣，句行人、牙人與客人平其價，據行人所要物數，先支官錢買之；如願折博入官物者，亦聽以抵當物力多少，許令均分賒請。相度立一限或兩限送納價錢，若半年納，即出息一分，一年納，即出息二分，以上並不得抑勒。若非行人見要物，而實可以收蓄變轉，亦委官司折博收買，隨時估出賣，不得過取利息。其三司諸司庫務年計物，若比在外科買省官私煩費，即亦一就收買。"故降是詔。又以贊善大夫、戶部判官呂嘉問提舉在京市易務，仍賜內藏庫錢一百萬緡、京東市錢八十七萬緡為市易本錢，其餘合有交鈔及折博物令三司應副。
　　時三司起請市易十三條，其一雲"兼併之家較固取利，有害新法，令市易務覺察，三司按治，"御批削去此條。
　　七月，上諭王安石："聞市易極苛細，人皆怨謗，如榷貨鬻冰則民鬻雪者皆不售，市梳樸則梳樸貴，市脂麻則脂麻貴。"安石皆辯解之，以為鬻冰由園苑，梳樸為兼併者欲占，脂麻以不稔，自當貴耳。上又謂："市易鬻果，太煩碎，罷之如何？安石曰："立法當論有害於人與否，不當以煩碎廢也。"
　　七年，詔權三司使曾布、翰林學士呂惠卿同究詰市易事。
　　先是，帝出手詔付布，謂市易司市物，頗害小民之業，眾言喧嘩。布乃引監市易務魏繼宗之言，以為呂嘉問多取息以千賞，商旅所有者盡收，市肆所無者必索，率賤市貴鬻，廣裒贏餘，是挾官府為兼併也。王安石具奏，明其不然，乃更令惠卿偕布究詰之。布即上行人所訴，並疏惠卿奸欺狀，且言："臣自立朝以來，每聞德音，未嘗不欲以王道治天下，今市易之為虐，固已凜凜乎間架、除陌之事矣。嘉問奏：'近差官往湖南販茶，陝西販鹽，兩浙販紗，皆未敢計息。'臣以為如此政事，書之簡牘，不獨唐、虞、三代所無，曆觀秦、漢以來衰亂之世，恐未之有也。"五月，乃詔章惇、曾孝寬即軍器監鞫布所究市易事，又令戶房會財賦數，與布所陳異，而呂嘉問亦以雜買務多入月息錢不覺，皆從公坐有差。未幾，布禠職，與嘉問皆出守郡，魏繼宗仍奪秩勒停。初，市易之建，布實預之。後揣帝意有疑，遂急治嘉問，而惠卿與布有宿怨，故卒擠之，而市易如故。
　　九年，中書言市易息錢並市利錢，總收百三十三萬二千緡有奇，詔呂嘉問等推恩有差。自後凡二年一較。十年，定上界本錢以七百萬緡為額，不足，以歲所收息益之；其貸內帑錢，歲償以息二十萬緡。
　　元豐二年，詔市易舊法聽人賒錢，以田宅或金銀為抵當，無抵當者，三人相保則給之，皆出息十分之二，過期不輸息外，每月更罰錢百分之二。貪人及無賴子弟多取官貨，不能償積息，罰愈滋，囚系督責，徒存虛數，實不可得。於是都提舉市易王居卿建議，以田宅金銀抵當者減其息，無抵當徒相保者不復給；自元豐二年正月一日以前，本息之外所罰錢悉蠲之，凡數十萬緡；負本息者延其半年。眾議頗以為愜。
　　按：均輸、市易、皆建議於熙寧之初，然均輸卒不能行，市易雖行之而卒不見其利，何也？蓋均輸之說始於桑弘羊，均輸之事備於劉晏。二子所為雖非知道者所許，然其才亦有過人者。蓋以其陰籠商販之利，潛制輕重之權，未嘗廣置官屬，峻立刑法，為抑勒禁制之舉，迨其磨以歲月，則國富而民不知，所以《史記》、《唐書》皆亟稱之，以為後之言利者莫及。然則薛向之徒，豈遽足以希其萬一？宜其中道而廢也。然所謂徙貴就賤，用近易遠，則夫祖宗時以賦稅而支移、折變，以茶鹽而入中糧草，即其事矣。苟時得能吏以斡運之，使其可以裕國而不至困民，豈非理財之道？固不必親行販易之事，巧奪商賈之利而後為均輸也。介甫志於興利，苟慕前史均輸之名，張官置吏，廢財勞人，而卒無所成，誤矣。至於市易，則假《周官》泉府之名，襲王莽五均之跡，而下行黠商豪家貿易稱貸之事，其所為又遠出桑、劉之下。今觀其法制，大概有三：結保貸請，一也；契要金銀為抵，二也；貿遷物貨，三也。是三者，桑、劉未嘗為之，然自可以富國，則其才豈後世所能及？然貸息、抵當、貿遷之事，使富家為之，假以歲月，豈不獲倍蓰千萬之利？今考之熙寧五年賜內藏庫及京東路錢為市易本，共一百八十七萬緡，至九年，中書言市易息錢並市利錢僅總收百三十三萬二千緡有奇。嗚呼！以縣官而下行黠商豪家之事，且貿遷圖利，且放償取息，以國力經營之，以國法督課之，至使物價騰踴，商賈怨僁，而孳孳五年之間，所得子本蓋未嘗相稱也，然則是豈得為善言利乎！桑、劉有知，寧不笑人地下？又按：鄭介夫熙寧六年進《流民圖》，狀言自市易法行，商旅頓不入都，競由都城外徑過河北、陝西，北客之過東南者亦然。蓋諸門皆準都市易司指揮，如有商貨入門，並須盡數押赴市易司賣，以此商稅大虧。然則市易司息錢所獲，蓋不足以補商稅之虧矣。
　　熙寧三年，王韶置秦鳳市易司於古渭城。
　　六年，置兩浙市易司於杭州，又置夔路市易司於黔州。十二月，置成都市易司。
　　八年，置廣州市易司，又置鄆州市易司。
　　熙寧六年，詳定行戶利害所言："乞約諸行利入厚薄納免行錢，以祿吏與免行戶祗應。自今禁中買賣，並下雜賣場、雜買務，仍置市易估市物之低昂，凡內外官司欲占物價，則取辦焉。"皆從之。
　　鄭俠奏議跋云："京城諸行，以計利者上言云，官中每所需索，或非民間用物，或雖民間用物，間或少缺，率皆數倍其價收買供官。今立法，每年計官中合用之物，令行人眾出錢，官為預收買，準備急時之用，如歲終不用即出賣，不過收二分之息，特與免行。所貴於行人不至於急時枉用數倍之價，至於破壞鋟本。此法固善，若要深合民心，上等行人多出，中等助之，下等貧乏特與免，官中只取足用，無冀其餘，則善矣。洎至立法，更不辨上、中、下之等，一例出錢，富者之幸，貧者之不幸，其不願者固多，而願者少矣。才立法，隨有指揮：元不系行之人，不得在街市賣壞錢納免行錢人爭利，仰各自詣官投充，行人納免行錢，方得在市賣易，不赴官自投行者有罪，告者有賞。此指揮行，凡十餘日之間，京師如街市提瓶者必投充茶行，負水擔粥以至麻鞋頭髪之屬，無敢不投行者。適因獻丞相書言及是，又黎東美之前得子細陳述，相次聞已有指揮，些少擎負販賣者免投行，然已逾萬緡之數。三月二十七日聖旨所先放，乃此免行錢也。"
　　元豐三年，詔免行月納錢不及百者皆除之，凡除八千六百五十四人。
　　哲宗元祐元年，外內監督市易及功場淨利錢，許以所入息並罰錢比計，若及官本者並釋之。
　　紹興四年，復置市易務，唯以錢交市，收息毋過二分，勿令貸請。
　　元符三年，市易務改名平準務。
　　哲宗紹聖元年，戶部言兩浙蠶絲薄收，今歲和買並稅綢絹，請令四等下戶輸錢，易左帑等綢絹用之。
　　徽宗建中靖國元年，尚書省言預買錢多，人戶願請比歲例增給。詔諸路提舉司假本司剩利錢，同漕司來歲市綢絹，計綱赴京。
　　左司員外郎陳瓘言："預買之息，重於常平數倍，人皆以為苦，何謂願請？今復創增，雖名濟乏，實聚斂之術。"
　　大觀元年，以坊郭戶預買，有家至千匹或四五百匹者，令諸路漕司詳度以聞。
　　政和元年，臣僚言："兩浙因紹聖中王同老之請，和買並稅綢絹匹有頭子錢，又收市倒錢四十，例外約增數萬緡，以分給典吏等，多者千餘緡，少者五百緡。"於是詔罷市利錢。
　　政和六年，成都路官戶預買許減其半，後河北諸路皆如之。既而臣僚言二浙官戶猥多，請均和、預之數，乃照舊嘗全利者如舊。
　　七年，詔："和、預買絹本以利民，比或稍償雜物，或徒給虛券，為民害多。其令漕司會一路之數，分下州縣經畫，不以錢而以他物，不以正月而以他月給者，以違制論。"
　　高宗建炎三年，車駕初至杭州，朱勝非為相。兩浙運副王琮言："本路上供、和買綢絹，歲為一百一十七萬匹，每匹折納錢兩千，計三百五萬緡省，以助國用。"詔許之。東南折帛錢自此始。
　　折帛、和買，非古也。國初二稅輸錢米而已，咸平三年，始令州軍以稅錢、物力科折帛絹，而於夏科輸之，此夏稅折帛之所從始也。大中祥符九年，內帑發下三司預市綢絹，時青、齊間絹匹直八百，綢六百，官給錢率增二百，民甚便之，自後稍行之四方。寶元後改給鹽七分、錢三分，崇寧三年，鈔法既變，鹽不復支，三分本錢亦無。
　　九月，御筆："朕累下寬恤之詔，而迫於經費，未能悉如所懷。今聞江南和、預買絹，其弊尤甚，可下江、浙減四分之一，以寬民力，仍俵見錢，違寘之法。"
　　二年，戶部請諸路上供絲帛並半折錢如兩浙例，於是左相呂頤浩視師，右相秦檜奏從之。江、淮、閩、廣、荊湖折帛錢自此始。時江、浙、湖北、夔路歲額綢三十九萬匹，江南、川、廣、湖南、兩浙絹二百七十三萬匹，東川、湖南綾羅絁七萬匹，四川、廣西路布七十七萬匹，成都府錦綺千八百餘匹，皆有奇。
　　神武右軍統制張俊置到產業，乞蠲免應幹和買等事紹興四年，詔特依。後省言："國家兵革未息，用度至廣，粒米寸帛，悉出民力。陛下哀憫元元，權俾士大夫及勳戚之家與編戶一等科敷，蓋欲寬民力，均有無。今俊獨得免，則當均在餘戶，是使為俊代輸也，人心謂何？兼方今大將不止俊一人，使各援此例求免，何以拒之？望命有司檢會官戶科敷及和、預買等見行條法，劄俊使知。"詔令以次官書行。後省又言："從俊之請，則恩加於將帥而害及於編戶，望收還前詔，乃所以安俊。"其命遂寢。越數年，俊乞免歲輸和買絹俊時為少傅、淮西宣撫使，三省擬本歲特賜俊絹五千匹，庶免起例。上以示俊，因諭之曰："諸將皆無此，獨汝欲開例，朕固不惜，但恐公議不可。汝自小官，朕拔擢至此，須當自飭，如作小官時，乃能長保富貴，為子孫之福。"俊惶悚力辭賜絹。俊喜殖產，其罷兵而歸，歲收租米六十萬斛。右司諫王瑨言："軍興以來，費用百出，州縣科敷，有不能免，已詔官戶並同編戶，所以寬下民也。諸寺院之多產者，類請求貴臣改為墳院，冀免科敷，朝廷優禮大臣，特從所請。然官戶既不免，墳院豈緣官戶得免哉！況今前宰執員數不少，所在僧徒，僥倖幹請，使莊產多者獨免，則合科之物歸之下戶，非官戶同編戶之意也。"詔戶部申嚴行下。
　　詔諸路憲臣覈州縣已未支還和買本錢實數來上，初，魏矼在考功，建言州縣和、預買絹不給本錢，乞就折民間應納役錢，使官無受給之弊，民無請給之勞。尋下轉運、常平司議，冬十月，兩浙轉運司言："本路歲用和買本錢七十三萬餘緡，無可那撥。"而常平司言："此錢既充和買，則役人無以給之。"其議遂止。
　　按：折帛元出於和買。其始也，則官給錢以買之；其後也，則官不給錢而白取之；又其後也，則反令以每匹之價折納見錢，而謂之折帛。倒置可笑如此，則官價之不給久矣，今乃甫詔諸路憲臣覈州縣已未支和買本錢實數來上，豈其時上之人元未知邪？或官吏肆為欺蔽，復以和買名色妄有支破邪？魏矼之說固為當理，然役錢者，應納之物也；折帛者，橫取之物也。官惟其乏錢，是以不免橫取於民，若其可蠲，則自當明蠲橫取之折帛錢，正不必以應納之役錢比折也。
　　四年十一月，初令江、浙民戶悉納折帛錢。
　　六年，兩浙轉運使李迨始取婺秀湖州、平江府歲計寬剩錢二十二萬八千緡有奇，依折帛錢條限起發。
　　十七年，詔減折帛錢，江南每匹為六千，兩浙七千，和買六千五百；綿，江南每兩三百，兩浙四百，自來年始。
　　孝宗乾道四年，宰執進呈度支郎官劉師尹奏："江、浙四路折帛錢，紹興初年立價折納，至十一年頓增一倍。十二年九月赦書止令折十之一，十五年又詔兩浙夏稅綢絹匹減一貫，和預買減一貫二百，江東西減兩貫。緣州縣不盡遵依，暗有增添，乞裁減以寬民力。"上曰："朕未嘗妄用一毫，只為百姓，可從之。"冬十有二月甲辰，詔兩浙、江東西路乾道五年夏稅、和買折帛錢，並權與減半輸納一年，如州縣過取一文以上，許人戶詣檢、鼓院進狀陳訴。"
　　淳熙十一年，臣僚言浙東和買紹興路偏重，浙西臨安府偏重。尋論兩浙漕臣錢沖之、臨安守臣張杓條奏。
　　又言："和買科取，人皆規避，田愈多則折戶愈不一。其始也，敷及上戶而中戶不與；其後也，上戶巧為規避而中戶不得免。乾道二年，每物力戶二十一千敷和買一匹，至淳熙七年，十五千敷一匹，數年後可知也。其弊皆由不以田畝均敷，其害至此，惟平江一郡和買皆畝均，故民之詭名少。望先自浙東西行以畝均敷之法，則民不偏受其害。"
　　汪義端言："若和買用畝頭均敷，則上戶頓減而下戶頓增。蓋下五等人戶元不預和買，但每丁有丁絹，有丁綿，有丁鹽錢，今又以畝頭均受上戶和買，則是以一小民之身，些小薄瘠之產，而納數項之稅賦。合將逐縣浮財物力，只照舊例均敷於四等以上為是。"
　　光宗紹熙元年，臣僚言："廣德軍兩縣物力不多，而和、預買絹乃二萬六千餘匹，視他郡十倍其數，民何以堪？戶部看詳，紹興三年已減一萬一千一百餘匹，後因守臣胡彥國於經界時妄復元數，民不勝困，於是江東運副林岍奏，增復之數姑減一半，漕司通融，代納三分之一，餘二分倚閣。今本部更與抱認一分，餘一分令本軍措置。"從之。
　　三年，臣僚言："今日取民已重，未能蠲除，使之均平，民亦無怨。然有甚不均者，夏稅和買之有折帛，官戶則多納本色；秋米之有加耗，官戶則止納正數，和糴非正賦，不得已而取之，乃止敷民戶而不及官戶。夫有官君子，居位食祿，正宜率先鄉里，以應公上之需，乃恃勢自私如此，不均孰甚焉！望申嚴諸州縣，應折變、加耗、科敷之類，官民戶並一概輸納，違許內外臺劾奏。"從之。
　　秘書郎孫逢吉言："和買為民間白著之賦，雖正月給散本錢之法尚載令甲，而人戶鈔旁亦有見錢請給之文，然上下皆知其為文具也。中興之初，絹價暴增，匹至十貫，高宗念下戶重困，乃令上戶輸絹，下戶輸錢，於是有折帛之名，匹折六貫或七貫。和議既定，物帛梢賤又令輸綢者以八分折錢，輸絹者以三分折錢，餘輸本色，遂為定製。朝廷以經費之故，未能裁損，州縣又於此外苛取，民力安得不重困哉！"
　　侍御史林大中論江、浙四路和買之弊，略謂："今日東南所入之數，較之祖宗時已不啻數倍，掌計之人倘循中製取之，一歲之入自足以給一歲之用。苟為國斂怨，所得少而所失多矣。"
　　時東南諸路歲起綢三十九萬匹浙東上供八萬，淮衣、福衣八千。浙西上供九萬二千，淮衣萬六千。江東上供九萬，淮、福衣二萬七千。江西上供五萬二千，淮、福衣萬五千。湖北上供三百。皆有奇，絹二百六十六萬匹浙東上供四十三萬六千，淮、福衣五萬三千，天申大禮八千。浙西上供三十八萬一千，淮、福衣十三萬八千，天申大禮萬匹。江東上供四十萬六千，淮、福衣十三萬九千，天申大禮八千。江西上供三十萬四千，淮、福衣六萬七千，天申大禮八千已上。皆有奇。淮東天申大禮五萬九百五十，淮西大禮三千七百，湖南天申大禮四百，廣東天申大禮四千六百，廣西天申大禮六千五百，綾羅絁三萬餘匹浙西綾八千七百，婺州羅二萬，湖南平絁三千。其淮、福衣及天申大禮與綾羅綢總五十二萬匹有奇，皆起正色。其綢絹二百五十六萬餘匹，約折錢一千七百餘緡，而綿不與焉。
　　葉適應詔條奏言："何謂和買之患也？自州縣而後至於民，民猶怨州縣而後又於朝廷，和買則正取之民而已。固以二稅為常賦也，豈宜使經用有不足，於二稅之內而復有所求哉？經用不足，則大正其名實可也。承平已前，和買之患尚少，民有以乏錢而須賣，官有以先期而便民。今也舉昔日和買之數委之於民，使與夏稅並輸，民自家力錢之外，浮財營運，生生之具悉從折計。且若此者，上下皆明知其不義，獨困於無策而莫之敢蠲耳！陛下斷然出命以號天下，曰：'自今並罷和買之為上供者所用綢絹，惟軍衣未可裁損，其他宮禁、官吏時節支賜，格令之所應與者，一切不行可也。'和買既罷，取民之名正，義聲暢於海內矣。"
　　又曰："何謂折帛之患？支移、折變，昔者之弊事固多矣，而今莫甚於折帛。折帛之始，以軍興，絹價大踴至十餘千，而朝廷又方乏用，於是計臣始創為折帛，其說曰'寬民而利公'。其後絹價即平，而民之所納折帛錢乃三倍於本色，既有夏稅折帛、又有和買折帛。且本以有所不足於夏稅，而和買以足之，今乃使二者均折，於事何名而取何義乎？其事無名，其取無義，平居自治其國且不可，而況欲大有為於天下乎！雖然，折帛之為錢多矣，所資此以待用者廣矣，陛下必鉤考其凡目，而後可以有所是正。若經、總制錢不減，和買、折帛不罷，舍目睫之近而遊視於八荒，此方、召不能為將，良、平不能為謀者也。"
　　寧宗嘉泰二年，判建康府吳琚奏："本府在城、上元、江寧兩縣，昨因兵火，遂將營運和買綿絹數，在外三縣內句容除元額外，增絹二千一十九匹、綿二萬一百六十兩。繼嘗請減於朝，而時相無田土在句容謂秦檜，獨不與減。今欲與盡減續增之綿，永除下邑偏重之害，本府自行承認減數。"並可。
　　嘉定十一年夏五月，臣僚言："鄱陽為邑，經界之初，稅錢額管八千六百四十二貫有奇，每稅錢一百文，敷和買六尺四寸八分有畸，吏緣為奸，有增益積，至嘉定九年，遂及七尺五寸六分。又且見寸收尺，謂之'合零就整'，去年復頓增三寸。以最小崇德一鄉言之，嘉定九年，分額管五百貫文有奇，敷和買絹九百三十餘匹，去年只管九百四十貫有奇，乃增至九百五十五匹，可知其他。乞明詔有司，痛為革絕。"從之。
　　市舶互市　宋初，承周制，與江南通市。乾德二年，不許商旅涉江，於建陽、漢陽、蘄口置三榷署，通其交市。開寶三年，徙建安榷署於揚州。及江南平，榷署仍舊置，專掌茶貨。
　　互市者，自漢初與南粵通關市，其後匈奴和親，亦與通市。後漢與烏桓、北單于、鮮卑通交易。後魏之宅中夏，亦於南陲立互市。隋、唐之際，常交戎夷，通其貿易。開元定令，載其條目。後唐復通北戎互市。此外，高麗、回鶻、黑水諸國，亦以風土所產與中國交易。
　　右宋《三朝國史‧食貨志》略言歷代互市之概，今錄於此。
　　開寶四年，置市舶司於廣州，以知州兼使，通判兼判官。
　　止齋陳氏曰："是時，市舶雖始置司，而不以為利。淳化二年，始立抽解二分，然利殊薄。元豐始委漕臣覺察拘攔，已而又置官望舶，而泉、杭、密州皆置司。崇寧置提舉，九年之間，收置一千萬矣。政和四年，施述奏：'市舶之設，元符以前雖有，而所收物貨十二年間至五百萬。崇寧經畫詳備，九年之內收至一千萬。'其後廢置不常，今惟泉、廣州提舉官如故。"
　　北蕃在太祖時，雖聽緣邊市易，而未有官署。太平興國二年，始令鎮、易、雄、霸、滄州各置榷務，命常參官與內侍同掌，輦香藥、犀象及茶與交市。後有范陽之師，乃罷不與通。
　　端拱元年，復詔許互市。二年，復禁之。
　　淳化二年，置榷如舊制，尋復罷。
　　景德初，通好北戎，乃復於雄霸州、安肅軍置三榷場。
　　凡官鬻物如舊，而增綿、漆器、粳糯，所入有錢、銀、布、羊、馬、橐駝，歲獲四十餘萬。東夷、西戎、南蠻溪洞，皆聽與邊人市易。
　　景德四年，夏州納款，於保安軍置榷場，以繒帛、羅綺易羊、馬、牛、駝、玉、氈毯、甘草，以香藥、瓷漆器、薑桂等物易蜜蠟、麝臍、毛褐、羚羊角、硇砂、柴胡、蓯蓉、紅花、翎毛，非官市者聽與民交易。
　　仁宗時，詔杭、明、廣三州置市舶司，海舶至者，視所載十算其一而市其三。海舶歲入象犀、珠玉、香藥之類，皇祐中，總其數五十三萬有餘。陝西榷場二，天聖中，並代路亦請置場和市，許之。及元昊反，即詔陝西、河東絕其互市，廢保安軍榷場。後又禁陝西並邊主兵官與屬羌交易。久之，元昊請臣，數遣使求復互市。慶曆六年，從其請，復為置場於保安、鎮戎二軍，歲售馬二千匹、羊萬口。繼言驅羊馬至，無放牧之地，為徙保安軍場於順寧寨。既而番商卒無至者，朝廷亦不詰。
　　英宗治平四年，河東經略司言夏人丐通和市。初，夏人攻慶州大順城，詔罷歲賜，禁邊民毋得私貿易。至是，上章謝罪，復許之。
　　神宗熙寧八年，市易司請假奉宸庫象、犀、珠直二十萬緡，於榷場貿易，至明年終償其直，從之。
　　九年，詔立與化外人私相貿易罪賞法，河北漕司請也。
　　河北四榷場，自治平四年，其物貨專掌於三司之催轄司，而度支賞給案判官置簿督之。至是，以私販者眾，故有是命。
　　哲宗元祐元年，杭、明、廣三州市舶，是年收錢、糧、銀、香、藥等五十四萬一百七十三緡、匹、斤、兩、段、條、個、顆、臍、只、粒，支二十三萬八千五十六緡、匹、斤、兩、段、條、個、顆、臍、只、粒。
　　五年，刑部言賈人由海道往外蕃，請令以賈物名數並所詣之地，報所在州召保，毋得參帶兵器或違禁及可造兵器物，官給以文憑。若擅乘船由海入界河及住高麗、新羅、登州境者，罪以徒，住北界者加等。
　　宣和七年，以度僧牒給舶司為折博本，廣南、福建、兩浙五百至三百各有差。
　　高宗紹興二年，邕州守臣言大理請入貢。上諭大臣，令賣馬可也，進奉可勿許。
　　臣僚言："邕、欽、廉三州與交趾海道相連，亡賴之徒掠賣人口販入其國，貿易金香以小平錢為約。"詔監司、守倅巡捕覺察。
　　四年，詔川陝即永康軍、威茂州置博易場，移廣西買馬司於邕管，歲捐金帛，倍酬其直。然言語不通，一聽譯者高下其手，吏因緣為奸，非守倅廉明則弊幸滋甚。凡蠻人將以春二月市馬，必先遣數十騎至寨，謂之"小隊"，如先失其心，則馬不至矣。言者謂當厚其繒采，待以恩禮。
　　十二年，盱眙軍建榷場，置官監，准平搭息不得過三分，兌賣入官別搭息；與北官博易，應造軍器之物及犬馬等並禁。其淮西、京西、陝西榷場如之。於是，沿淮上下，東自揚、楚，西際光、壽，禁止私渡，凡南客販到草末茶，止許本場折博，不得令南北客相見，北使所過有博易者，許接送伴使應副。
　　十九年，罷國信所博易。
　　二十四年，詔四川茶馬復置黎州在城，及雅州碉門、靈門兩寨博易場詳見《茶考》。
　　二十九年，詔存盱眙軍榷場外，餘並罷。
　　建炎元年六月，詔："市舶多以無用之物枉費國用，取悅權近。自今有以篤褥香指環、瑪瑙、貓兒眼睛之類博買前來，及有虧蕃商者，皆重寘其罪，今提舉按察。惟宣賜臣僚象笏、犀帶，取材舶司，每令揀選堪用者起發。"凡舶舟之來，最大者為獨檣舶，能載一千婆蘭，胡人謂三百斤為一婆蘭也。次曰牛頭舶，比獨檣得三之一。次三木舶，次料河舶，遞得三之一也。
　　紹興十七年十一月，詔三路舶司，蕃商販到龍腦、沈香、丁香、白豆蔻四色，並抽解一分，餘數依舊法。先是，十四年抽解四分，蕃商訴其太重故也。
　　上因問御史臺檢法張闡："舶歲入幾何？"闡奏："抽解與和買，歲計之約得二百萬緡。"上云："即此即三路所入，皆常賦之外，未知戶部如何收附，如何支使。"令輔臣取實數以聞。
　　隆興二年，臣僚言："熙寧初，創立市舶以通貨物。舊法抽解有定數，而取之不苛，納稅寬其期，而使之待價，懷遠之意實寓焉。邇來抽解名色既多，兼迫其輸納，使之貨滯而價減，所得無幾，恐商旅不行，乞下市舶司約束。"從之。既而市舶司條具利害，謂："抽解舊法十五取一，其後十取其一。又後，擇其良者，如犀、牙十分抽二，又博買四分；真珠十分抽一，又博買六分。舶戶懼抽買數多，所販止是粗色雜物。照得象牙、珠犀比他貨至重，乞十分抽一之外，更不博買。且三路舶船，各有司存，舊法召保給據起發，回日各於發舶處抽解，近緣兩浙舶司申請隨便住舶變賣，遂壞成法，乞下三路照舊法施行。兼商賈由海道興販，其間或有盜賊、風波、逃亡者，回期難以程限，乞令召物力戶充保，自給公憑日為始，若在五月內回舶，與優饒抽稅；如滿一年內，不在饒稅之限；滿一年之上，許從本司根究，責罰施行；若有透漏，元保物力戶同坐。"從之。
　　見任官將錢寄附綱首客旅過蕃買物者有罰，舶至，抽解和買入官外，違法抑買，許蕃商越訴，計贓坐罪。
　　國家三路舶司歲入固不少，然金銀銅鐵，海舶飛運，所失良多，而銅錢之泄尤甚，民用日以枵。法禁雖嚴，奸巧愈密，商人貪利而暮夜貿遷，黠吏受賕而縱釋莫問，其弊卒不可禁矣。
　　六年，詔諸市舶綱首能招誘舶船，抽解物貨累價及五萬貫補助以上者補官有差，監官推賞。其後監官等止將海商入蕃興販，便作招誘計數，該賞者多而發到香貨下色者皆充數紐估，乃詔舶司相度措置，毋容僥倖。
