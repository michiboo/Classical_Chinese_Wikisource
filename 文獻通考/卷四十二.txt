●卷四十二　學校考三

　　○太學
　　宋初，增修國子監學舍周顯德二年，以天福普利禪院建國子監，修飾先聖十哲像，畫七十二賢及先儒二十一人像於東西廊之板壁。
　　太祖皇帝開寶八年，國子監上言："生徒舊數七十人，先奉詔令分習《五經》，內有系籍而不至者，又有住京進士、諸科，常赴講席。緣監生元有定數，欲以在監習業之人補充生徒。"詔："令元系籍而聽習不闕，得於秋試；系籍而不至者，聽於本貫請。其未入於籍而聽習者，或有冠裳之族不居鄉里，令補監生之闕。"
　　仁宗慶曆二年，天章閣侍講王洙言："國子監每科場詔下，許品官子弟投保官家狀量試藝業，給牒充廣文、太學、律學三館學生，多或致千餘人。即隨秋試召保取解，及科場罷日，則生徒散歸，考官倚席，若此但為遊士寄應之所，殊無國子肄習之法。居常講筵無一二十人聽講者。慾望自今應國子監，每遇科場敕下，授納取解家狀日己前，須實曾附本監聽學滿五百日者，許投狀。令本授官取文簿勘會詣實，依例召京朝官委保，方得取應。每十人之中，與解三人。其未系監生欲求試補者，亦不限時月投狀試業收補。每日講筵應系聽讀生徒，並於本授業學官前親書到曆。如遇私故出入，或疾告、歸寧，並具狀給假。若滿周年不來參假者，除落名籍。"事下國子監，本監請："自今試補學生聽讀五百日，方許取解；已得國學文解省試下者，止聽讀一百日，許再請解。又國子監除七品以上子孫，許召保官試補外，八品以下至庶人子弟，例不收補，以此每遇科場，多有冒稱品官子孫，難以詳別，或興詞訴。請仿唐制，立四門學，以八品以下至庶人子孫，補充學生。自今每歲一補試，差學官鎖宿、封彌，精加考校，取文理稍通者具名聞奏，給牒收補。內不合格者，且令理日依舊聽讀，後次與試。若三試不中，不在試補之限。"從之。四月，詔國子監、太學、天下州縣學生，更不立聽讀日限，以諫官餘靖極言其非便故也。
　　按：古人所謂中年考校，九年大成者，進德修業之事也。至漢人之補博士弟子員，則只限以通一經，而後授之官。唐人之法尚彷佛如此。至宋熙、豐後立三舍之法，則不過試之以浮靡之文，而誘之以利祿之途。然明經而必至於通一藝，試文而必至於曆三舍，皆非旦暮可就，故國家雖未嘗嚴其法制、稽其去留，而為士者，內恥於習業之未精，外誘於榮途之可慕，其坐學之日自不容不久。今慶曆之法，所謂習業者，雖有講肄聽讀，而未嘗限以通經之歲月；所謂榮途者，止於拔解赴省，而未嘗別有優異之捷徑。此所以科場罷日，則生徒散歸，講官倚席，雖限以聽學之歲月，而不能強其久留，反以淹滯為困，故不久而遂廢也。
　　慶曆三年，立四門學，以士庶子弟為生員。四年，判國子監王拱辰等言："首善自京師，漢太學二百四十房，千八百餘室，生徒三萬人。唐學舍亦千二百間。今國子監才二百楹，不足以容學者，請以錫慶院為太學。"從之。明年，三司言，更造錫慶院乏財費多，而虜使錫宴之所不可闕，乃複以太學為錫慶院。
　　皇祐末，以胡瑗為國子監講書，專管句太學。數年，進天章閣侍講，猶兼學正。其初人未甚信服，乃使其徒之已仕者盛僑、顧臨輩分治其事，又令孫覺說《孟子》，中都士人稍稍從之。一日，升堂講《易》，音韻高朗，指意明白，眾方大服。然在列者皆不喜，謗議蜂起。瑗不顧，強力不倦，以卒有立。迨今三十餘年，猶用其規模不廢。瑗在學時，每公私試罷，掌儀率諸生會於首善，令雅樂歌詩，乙夜乃散。諸齋亦自歌詩，奏琴瑟之聲徹於外。瑗在湖學，教法最備。始建太學，有司請下湖學取瑗之法以為太學法，至今為著令。
　　神宗熙寧元年，增太學生員，慶曆中嘗置內捨生二百人，至是又增置一百，尋詔九百人為額。
　　四年，侍禦史鄧綰言："國家治平百餘年，雖有國子監，僅容釋奠齋庖，而生員無所容。至於太學，未嘗營建，止假錫慶院廊廡數十間，生員才三百人。請以錫慶院為太學，仍修武成王廟為右學，上以擬三王四代膠、庠、序、學東西左右之制，下則無後於漢、唐生員學舍之盛。"乃詔盡以錫慶院及朝集院西廡建講書堂四。諸生齋舍、官掌事者直廬略具，而太學棟宇始僅足用。自主判官外，益至直講，總而為十員，率二員共講一經，委中書選差，或主判官奏。生員釐為三等：初入學為外舍，外舍升內舍，內舍升上舍。上舍員以百，內舍二百，外舍不限員。各以其經從所講官受學，月考試舉業，優等上中書。其正、錄、學諭，以上捨生為之，經各二員；學行卓異者，主判、直講複保上中書審察，奏除官。先有職掌者，己受官，仍與舊職，俟直講、教授有闕，次第選用。
　　議學校貢舉見《舉士門》
　　初，蘇頌子嘉在太學，顏複嘗策問王莽、後周變法事，嘉極論為非，在優等。蘇液密寫以示曾布曰："此輩唱和，非毀時政。"布大怒，責張琥曰："君為諫官判監，豈容學官與生徒非毀時政而不彈劾。"遂以告安石。安石大怒，遂逐諸學官，以李定、常秩同判監，選用學官，非執政所喜者不與。陸佃、黎宗孟、葉濤、曾肇、沈季良與選，季良，安石妹婿；濤，其侄婿；佃，門人；肇，布弟也。佃等夜在安石齋授口義，旦至學講之，無一語出己。其設三舍，皆欲引用其黨耳。
　　八年，頒王安石《詩》、《書》、《周禮義》於學。詳見《舉士門》
　　太學安惇等已升上舍，皆特免解。其自發解者，即免禮部試。時三舍未有推恩定法，故特降命也。
　　仁宗時嘗置武學，既而中輟，至是複置，尋詔生員以百人為額。又置律學，置教授四員。
　　公試，習律令生員義三道，習斷案生員一道，刑名五事至七事。私試，義二道，案一道，刑名五事至三事。
　　元豐二年，頒《學令》：太學置八十齋，齋容三十人。外捨生二千人，內捨生三百人，上捨生百人，總二千四百。月一私試，歲一公試，補內捨生；間歲一舍試，補上捨生。封彌、謄錄如貢舉法。而上舍試則學官不與考校。公試，外捨生入第一、第二等，參以所書行藝與籍者，升內舍；內舍試入優、平二等，參以行藝，升上舍。上舍分三等：俱優為上，一優一平為中，俱平若一優一否為下。上等命以官，中等免禮部試，下等免解。學正增為五人，學錄增為十人，學錄參以學生為之。
　　太學生虞蕃訟學官升舍偏曲，下禦史臺核實，何正臣請置獄，辭所及雖非蕃所嘗言者，皆得究治。於是追逮遍四方，逾年獄始成。判監李季長坐受學生竹簟、陶器，削職停官。判監黃履失察，陳襄受請，皆降罰。直講王沇之削籍，太常丞餘中貶秩，皆有賕也。
　　又詔歲賜緡錢至二萬五千。又益郡縣田租、屋課、息錢之類，以為學費。
　　學制所言，國子監以國子名，而實未嘗教養國子。乃詔許清要官親戚入監為國子生聽讀，額二百人。仍盡以開封府解額歸諸太學，其國子生解額，以太學分數取之，毋過四十人。
　　七年，用司業朱服言，四方來試禮部者，雖不籍於太學，或有顯過，若造飛語謗朝政，許監官以聞，用學規殿罰。
　　按：子產不以鄭人議執政之然否而毀鄉校，蓋以學校所以來公論也。今熙寧之建太學，蘇嘉言變法事忤介甫，則學官並坐其罪，而改用李定、常秩之徒，試文則宗新經，策時務則誇新法。今又立飛語謗朝政者以學規殿罰之條。則太學之設，乃箝制羅織之具耳，以是為一道德，可乎？
　　哲宗元祐六年，岑象求等言："國學設師生而禁其謁見，無從叩問。"禮部詳度，許從長貳請益，仍立講訓考課之式。私試既不鎖宿，則是日講說亦不廢。
　　七年，置廣文館解額。先是，開封解額稍優，四方士子多冒畿縣戶以試。又有隸太學不及一年，不該解試者，亦往往冒戶。禮部案舊制，凡試國子監者，先補中廣文館生，乃得以牒求試。遂依效其法，立廣文館生二千四百員。除開封府元解百人則許自試，其嘗撥取諸科二百、國子額四十，通二百四十人者，今皆取諸開封府以為本館解額。遇科場年試補館生，中者執牒詣國子監驗試。凡試者十人取一，開封考取亦如其數。試者不及千人，即以率減取，仍嚴禁重試。禮部言："國子生應解己有定額在法，試者滿百人，即如額取二十人，若不滿百，與國子混試通取，以元祐五年計之，凡五人有奇而解一人。"詔："自今太學及國子生髮解，並以是年分數准取。"帝既親政，群臣多言元祐所更學校科舉制度非是。帝念宣仁保祐功久，不許改。至是議者益多。監察禦史郭知章言："先帝立三舍法，以歲月稽其行實，故入上舍而中上等者，得不經禮部試，特命以官。責備而持久，故其得也難，自元豐以來，應格特命官者，林自一人而己。誘進激勸，莫善於此。元祐新令，遂罷推恩之制。宜複元豐法，以廣樂育之德。"知章又請三學補外捨生，依元豐令一歲四試。皆從之。罷五路經曆通禮科。太學生中上舍者，悉用元豐制推恩，上等即該注官者，歲毋過二人；免禮部試者，每舉五人而止；免解試者二十人而止。仍計數對除省試發解額，其元祐法勿用。諸三舍升補等法，悉推行舊制。苟合增損，即條具以聞。
　　紹聖元年，國子監奏罷廣文館發解，其額本取之開封府、諸科及國子，悉複還之。凡學生自外路參假及新補中未該撥填入學者，權附國子監別號試，取一次。
　　詔五路禮部奏名額，以十分之三與府、監，諸路進士通取二分，合五路通取，餘五分監自取。罷《春秋》科。
　　元符元年，詔以命官人許為國子生，毋過四十人。凡試，優取《二禮》，兩經許占全額之半，而以其半及他經。複置《春秋》博士，崇寧間複罷之。
　　徽宗崇寧元年，命將作少監李誡，即城南門外相地營建外學，是為辟廱。蔡京又奏："古者國內外皆有學，周成均蓋在邦中，而黨庠、遂序則在國外。臣親承聖詔，天下皆興學貢士，即國南建外學以受之，俟其行藝中率，然後升諸太學。凡此聖意，悉與古合。今上其所當行者：太學專處上舍、內捨生，而外學則處外捨生。太學上舍本額一百人，內舍二百人，今貢士盛集，欲增上舍至二百人，內舍六百人，外舍三千人。外學為四講堂、百齋，齋列五楹，一齋可容三十人。士初貢至，皆入外學，經試補入上、內舍，始得進處太學。太學外舍，亦令出居外學。俟學成奏行之。其敕、令、格、式，悉用太學見制。國子祭酒總治學事。外學官屬，司業、丞各一人，稍減太學博士、正、錄員歸外學，仍增博士為十員，正、錄為五員，學士充學諭者十人，直學二人。俟貢士至為之。"置諸王宮大、小學教授，立考選法。
　　詔取士皆從學校、三舍，廢科舉法見《舉士門》。
　　內侍劉公度、鄭祿肄業國庠，文粗可采，特減磨勘以旌之。
　　令學生實非資問輒見師長，因而幹請，用學規極等罰之。凡奉祠及仕而解官或待次，悉許入內、外學。任子不系州土，隨所寓入學，仍別齋居處，別號試考。曾升補三捨生，後從獻助得官，其入學視任子法。
　　大觀三年，提舉淮東常平徐畈言："蔭補入官人須隸學及一年，不犯上三等罰，方許就銓試；嘗再入等，即免銓試。公、私試嘗為第一人，比銓試推恩。"從之。
　　政和七年，臣僚言："進士之中銓格者，每一百人而得占注優恩不過五七人，去年中、上二等皆闕不取。今取隸學國子試格，用之銓法，五年而得上二等優恩者二百四十人，免試者尚在其外。是蔭補隸學者，優於累試得第之人。"詔在學嘗魁一試者，許如舊恩，餘止令免試注官。
　　欽宗靖康元年，右諫議大夫楊時言："王安石著為邪說，以塗學者耳目，使蔡京之徒，得以輕費妄用，極侈靡以奉上，幾危宗社。乞追奪安石王爵，毀去配饗之像，使邪說淫亂不能為學者惑。"詔："王安石從祀孔子廟廷，禮部其改位置在鄭康成以下。"
　　禦史中丞陳過庭言："《五經》義微，諸家因而異見，所不能免也。以所是者為正，所否者為邪，此乃一偏之大失也。頃者指蘇軾為邪學而加禁切，己弛其禁，許采其長而用之，實為通論。祭酒楊時矯枉太過，複詆王氏以為邪說，此又非也。諸生慣用王學，率眾見時而詆詈之，時引避不出，乃得散退。齋生又自互黨王、蘇，至相追擊，附從者紛紛。凡為此者，足以明時之不能服眾也。"詔時罷兼祭酒。
　　正言崔鶠言："近詔諫臣直論得失，以求實是，陛下求治切矣。然數千年來，王公卿相及居要路者，皆自蔡京出，則安有實是聞於陛下乎？且舉馮澥所上之言曰：'士無異論，太學之盛也。'此奸言也。昔王安石斥除異己，名臣如韓琦、司馬光輩既以異論逐，而其所著《三經》之說，士子宗之者得官，不用者黜落，則天下靡然，無一人敢可否矣。陵夷以至大亂，則無異論之禍也，尚敢為此熒惑也乎？其言曰：'崇寧以來，博士各徇其黨，而言皆偏異，附王學則詆元祐之文，附元祐則誚王氏之說。'此猶欺罔也。此時士夫豈有敢學元祐百詆王氏者乎？自京賊用事，借學法以鉗士人，如用軍法以脅卒伍，大小相制，內外相轄，一有異論，則學官亦皆黜廢矣。此非徒劫持學校也，疑有異論則己過且暴聞焉爾。而何博士先生稍敢誚詆王氏乎？前日博士講解具在，取而覆視，則澥之誕信見矣。至如蘇軾、黃庭堅之文集，範鎮、沈括之雜說，或記祖宗典故，或載名臣談論，慮其鑒照己罪，一切禁錮，嚴刑重賞，使不敢藏，則其禁異亦已極矣，而元祐能與王氏兩立乎？其欺罔亦已甚矣。"
　　律學　熙寧六年，置教授四員，凡命官學人皆得自占入學，舉人須命官二員任其平素。先入學聽讀而後試補。習斷案，人試案一道；習律令，人試大義五道。月一公試，三私試。
　　需用古今刑書，許於所屬索取。凡朝廷新頒條令，刑部畫日關送。
　　算學　崇寧三年立。其業以《九章》、《周髀》及假設疑數為算問，仍兼《海島》、《孫子》、《五曹》、《張邱建》、《夏侯陽》演算法，並曆算、三式、天文書為本科。本科外，人占一小經，願占大經者聽。公私試、三舍法略如太學。上舍三等推恩，以通仕、登仕、將仕郎為次。
　　容齋洪氏《隨筆》曰："大觀中，置算學如庠序之制。三年三月，詔以文宣王為先師，兗、鄒、荊三國公配饗，十哲從祀，而列自昔著名算數之人繪像於兩廊，加賜五等之爵。於是中書舍人張邦昌定其名：風後、大橈、隸首、容成、箕子、商高、常僕、鬼臾區、巫鹹九人封公，史蘇、卜徒父、卜偃、梓貞、卜楚邱、史趙、史墨、禆灶、榮方、甘德、石申、鮮於妄人、耿壽昌、夏侯勝、京房、翼奉、李尋、張衡、周興、單颺、樊英、郭璞、何承天、宋景業、蕭吉、臨孝恭、張胄玄、王樸二十八人封伯，鄧平、劉洪、管輅、趙達、祖沖之、殷紹、信都芳、許遵、耿詢、劉焯、劉炫、傅仁均、王孝通、瞿曇羅、李淳風、王希明、李鼎祚、邊岡、郎僟、襄楷二十人封子，司馬季主、洛下閎、嚴君平、劉徽、薑岌、張邱建、夏侯陽、甄鸞、盧太翼九人封男。考其所條具，固有於傳記無聞者，而高下等差，殊為乖謬。如司馬季主、嚴君平止於男爵，鮮於妄人、洛下閎同定《太初曆》，而妄人封伯，下閎封男，尤可笑也。十一月，又改以黃帝為先師雲。"
　　書學　篆、隸、草三體字，《說文》、《字說》、《爾雅》、《博雅》、《方言》五書，仍兼通《論語》《孟子》義，願占大經者聽。三舍試補、升降略同算學法，推恩差降一等。
　　畫學　曰佛道、人物、山水、鳥獸、花竹、屋木。以《說文》、《爾雅》、《方言》、《釋名》教授。《說文》則令篆字，著音訓，餘書皆設問答，以所解義，觀其能通畫意與否。仍分士流、雜流，別其齋以居之。士流兼習一大經一小經，雜流則誦小經或讀律。考畫文等，以不仿前人，而物之情態、形色俱若自然，筆韻高簡為工。三舍試補、升降以及推恩略同書學。惟雜流授官，止自三班借職以下三等。
　　醫學　初隸太常寺，神宗時置提舉判局，始不隸太常。亦置教授一員，翰林醫官以下與上等學生及在外良醫為之。學生常以春試，取三百人為額，三學生願預者聽。仿三學之制，立三舍法，為三科以教諸生。有方脈科、針科、瘍科。方脈以《素問》、《難經》、《脈經》為大經，《病源》、《千金翼方》為小經。考察升補等略如諸學之法，其選用最高者為尚藥醫師以次醫職，餘各以等補官，為本學博士、正、錄及外州醫學教授雲。
　　小學見《童科門》
　　高宗建炎初，詔即駐蹕所置國子監，立博士二員，以隨駕之士三十六人為監生。
　　國子監生員皆胄子也。舊制，行在職事官同姓緦麻親、釐務官大功親，聽補試入學，每三年科場舉三人取一，若未補中則七人取一。然太學生皆得以公私試積校定分數升舍，惟國子生以父兄嫌，但寄理而已，須父兄外補，乃移入太學而得升。
　　紹興八年，葉林上書言："西漢奪於大盜，天下非漢有矣，光武起於河朔，五年而建太學。西晉滅於狂胡，天下非晉有矣，元帝興於江左，一年而建太學。光武時十分天下有其四，元帝時十分天下有其二，然二君急於教養，未嘗以恢復為辭，饋餉為解。我宋以儒立國，垂二百年，懿範閎規，非漢、晉比也。""今中興聖祚駐蹕東南，百司庶府，經營略備，若起太學，計官吏、生徒姑養五百人，不過費陛下一觀察使之月俸。願謀之大臣，咨之宿學，亟複盛典以昌文治。"而廷臣皆曰："若仿元豐則軍食未暇而削弱，非禮也。請徐議之。"
　　十三年，始建太學，置祭酒、司業各一員，博士三員，正、錄各一員，養士七百人：上捨生三十員，內捨生百員，外捨生五百七十員。凡諸道住本貫學滿一年，三試中選，不犯第三等已上罰，或雖不住學，而曾兩預釋奠及齒於鄉飲酒者，聽取應充弟子員。是歲秋季始開補，就試者五千人。自後春秋兩補。三舍舊法凡四百十條，紹興重修，視元豐尤密。諸齋長、逾月書學生行藝於籍行謂帥教不戾規矩，藝謂治經程文，每季終論可選者考於學諭仲月後入學者，次季選考，十日考於學錄，二十日考於學正，三十日考於博士，四十日考於長貳，歲終校定三經季選者准此校定，至升補日，展一季。外舍百人內舍三十人注於籍如逐舍與校定生不滿元額，即計分數取。內舍仍分優、平二等，於次年六月以前聞奏。諸補內舍附公試，以外舍上二等同考選，簿參定，若簿內所選者，據闕升補闕多就試人少者，以就試人所為率，不得過一分五釐；上舍准此，不得過三分。若簿未成，其合理升補年月聽以試中日為始。即試雖入上二等而考選不預者，候補一歲。私試入三等及不犯三等已上罰，或預選而試不入上二等者，候再試。入三等已上聽補諸補上舍，以間歲九月五日鎖院發解年，候試畢，別為一甲附試，考校合格，分優、平二等奏號，長貳同拆號。官入院以所奏行藝參定，俱優為上，一優一平為中，俱平或一優一否為下否謂已經三季已上選，或校考不預聞奏，而試入優等，及有優等校定而試不入等者。注籍訖，具名聞奏。上等命以官，中等免省，下等免解。中、下等補及一年，並申尚書禮部若下等自該免解，及已經免解而再該免者，即與免省。其不自該免者許再試。入優與升等。
　　王〈日奐〉知臨安府，括民間冒占白地錢，歲入十二萬緡有畸，為太學養士之費。
　　十八年，詔太學在籍外捨生，若入學已及五年不預校定及不曾請到國學解，或不曾公試入等，自紹興十九年為始，歲終檢校除籍，免請本州公據，止召本學生二員委保再補。以後歲終，依此檢校。
　　權禮部侍郎陳誠之言："國庠立額不為不廣，然有待闕之士者，臣嘗得其說矣。京師視四方為甚遠，非身隸業上庠者不能取應，其請假歸省即就鄉舉，故額常有餘。今首善之地，江、浙土人便於往來，一補中外舍，即無假滿不參之人，故未嘗有闕，後來之士將何以待之。國子監勘會，昨京師上庠外捨生以二千人為額，自來未嘗滿額。蓋緣四方士人請假歸鄉，道途既遠，往往止就鄉舉；又舊法，或三經試而不與升補，或兩經試而曾犯規罰，自有除籍之法，所以闕額周流，源源不塞。今來上庠見以一千人為額，江、浙土人往還既無告假逾限除籍之慮，得以故作規避，佔據學籍，使有司補試不行，有妨後進。"故有是命。
　　按：自崇、觀以來，三舍之法大備，議者病其立捷徑之塗，長奔兢之風。然觀此疏，則知當時尚有參假而歸，複取鄉舉者。如後來之法，以資望言則舍選尊而鄉舉卑，以名額言則舍選優而鄉舉窄，蓋未嘗有以太學生退就鄉舉者。非惟國家無此法，而士亦決不肯辭尊而居卑，舍優而就窄矣。
　　二十七年，詔自今以春季放補，省試年即以孟夏，立為定製。
　　孝宗隆興元年，始三歲一補。
　　太學遇覃恩，舊無免解法，帝始創行之，自是為例，省額增數十人。
　　乾道二年詔：下省並曾請舉赴補人，以太學遇省闕額收補，額外勿增。在朝清要官期親許牒子弟作待補國子，別號考校。如太學生遇有期親任清要官，更有國子生，不預校定、外補及差職事，惟得赴公試、私試，科舉則混試焉。舊公、私試皆學官主之，自淳熙後公試仍鎖院，降敕差官，學官不預。
　　太學補弟子員，故例，每三歲科舉後，朝廷差官鎖院，凡四方舉人皆得就試，取合格者補入之，謂之混補。淳熙後朝議以就試者多，欲為之限制，乃立待補之法，諸路漕司及州、軍，皆以解試終場人數為准，每百人而取六人許赴補試，率以開院後十日揭榜。然遠方士人多不就試，則為他人取其公據代之，冒濫滋甚。慶元中遂罷之。嘉泰二年，複行混補，就試者至三萬七十餘人，分六場、十八日引試雲。
　　三年，黃倫以兩優釋褐，自紹興建學，至是始有兩優，用崇寧恩例，授承務郎國子錄。
　　《朝野雜記》："舊制，太學上捨生積校已優而舍試又入優等者，就化原堂釋褐，號釋褐狀元，例補承事郎、太學正錄。淳熙初，鄭鑒自明由此選，不四年而為著作郎，補郡。自明數言事，上甚喜，久而稍厭之。六年，劉純叟堯夫複以解褐除國子正。時王仲行為兵部尚書，奏言：'今兩優釋褐，初授京秩即授學官，視狀元、制科恩數過之，事理不當，乞先與外任。'時知滁州張商卿亦言：'今中上舍為學官，不數年便可作監司、郡守，獄訟財賦非所素習，豈能保其不謬，乞先注職官。'上然之。十月丙申，詔與殿試第二人恩例。"
　　光宗紹熙三年，禮部侍郎倪思請混補以徠多士。詔兩省、臺諫可否。於是吏部尚書趙汝愚等合奏曰："伏奉詔書，講論混補之法，蓋有根本之論。稍師古始而言，我國家恢儒右文，列聖一揆，內自京師，外至郡縣，皆有學，慶曆以後，文物彬彬，幾與三代同風。迨至崇、寧，創行舍法，誠得黨庠遂序之遺意。故一時學者粗知防檢，非冠帶不敢行於道路，遇鄉曲之長及學校之職事，則斂容而避之，習俗誠美矣。而其失也，在於專習經義，崇尚老、莊，廢黜《春秋》，絕滅史學。又罷去科舉，遂使寒畯之士，進取無他塗，事理俱違。旋行廢革。炎祚中興，始建太學於行都，行貢舉於諸郡。然奔競之風勝，忠信之俗微，亦惟榮辱升沈，皆不由乎學校，至於德行道藝，惟取決於糊名，苟為雕篆之文，無複進修之志，視庠序如傳舍，目師儒如路人，季考月書，盡成文具。臣請遠稽古制，近酌時宜，不煩朝廷建官，不勞有司增費，惟重教官之選，仍假守貳之權，仿舍法以育才，因大比而取士，考終場之數，定所貢之員，期以次年，試於太學。庶幾士修實行，不事虛文，漸複淳風，仰裨大化，有三舍之利而無三舍之害。其諸州教養、課試、升貢之法，下有司條上。"思議遂寢。時朱熹門人或問三舍法如何，熹曰："欠去根頭理會，若太學無非望之恩，又於鄉舉額窄處增之，則人自安鄉里矣。"
　　朱子《學校貢舉私議》曰："學校必選實有道德之人使為學官，以來實學之士，裁減解額、舍選謬濫之恩，以塞利誘之塗。蓋古之太學，主於教人而因以取士，故士之來者為義而不為利。且以本朝之事言之，如李僠所記元祐侍講呂希哲之言曰：'仁宗之時，太學之法寬簡，國子先生必求天下賢士真可為人師者，就其中又擇其尤賢者如胡翼之之徒，使專教導規矩之事。故當是時，天下之士不遠萬里來悅師之，其遊太學者端為道藝，稱弟子者中心悅而誠服之。'蓋猶有古法之遺意也。熙寧以來，此法浸壞，所謂太學者，但為聲利之場，而掌其教事者，不過取其善為科舉之文，而嘗得雋於場屋者耳。士之有志於義理者既無求於學，其奔趨輻輳而來者，不過為解額之濫、舍選之私而已。師生相視漠然如行路之人，間相與言，亦未嘗開之以德行道藝之實，而月書季考者，又祗以促其嗜利苟得冒昧無恥之心，殊非國家之所以立學教人之本意也。欲革其弊，莫若一遵仁皇之制，擇士之有道德可為人師者以為學官，而久其任，使之講明道藝以教訓其學者，而又痛減解額之濫以還諸州，罷去舍選之法，而使為之師者考察諸州所解德行之士與諸生之賢者，而特命以官，則太學之教不為虛設，而彼懷利千進之流，自無所為而至矣。如此，則待補之法固可罷去，而混補者又必使與諸州科舉同日引試，則彼有鄉舉之可望者自不復來，而不患其紛冗矣。至於取人之數，則又嚴為之額，而許其補中之人從上幾分，特赴省試，則其舍鄉舉而來赴補者，亦不為甚失職矣。其計會、監試、漕試、附試之類，亦當痛減分數，嚴立告賞，以絕其冒濫。其諸州教官，亦以德行人充，而責以教導之實，則州縣之學，亦稍知義理之教，而不但為科舉之學矣。"寧宗慶元二年，以國子生員多偽濫，制：自今職事官期親、釐務官子孫乃得試補。凡監學生皆給綾牒。若告謁在外，遇科舉試於曹司。嘉定七年，祭酒請以外舍分數及五分或六分最優者一人，與次年升內舍。後二年，家〈扌寅〉始以外優升。歲為定例。
　　宗學　紹興十四年建於臨安，學生以百員為額：太學生五十人，小學生四十人，職事各五人。置諸王宮大、小學教授一員。在學者皆南宮、北宅子孫，若親賢宅近屬，則別選館職以教授焉。
　　寧宗嘉定九年，詔諸王宮學改作宗學，參之國朝典故，仍隸宗正寺，以宮教授改為博士、宗諭。
　　葉適論學校曰："何謂京師之學？有考察之法而以利誘天下。三代、漢儒，其言學法盛矣，皆人耳目之熟知，不復論。若東漢太學，則誠善矣。唐初猶得為美觀。本朝其始議建學，久而不克就，至王安石乃卒就之，然未幾而大獄起矣。崇、觀間以俊秀聞於學者，旋為大官，宣和、靖康所用誤朝之臣，大抵學校之名士也。及諸生伏闕捶鼓以請起李綱，天下或以為有忠義之氣，而朝廷以為倡亂動眾者無如太學之士。及秦檜為相，務使諸生為無廉恥以媚已，而以小利啗之，陰以拒塞言者。士人靡然成風，獻頌拜表，希望恩澤，一有不及，謗議喧然，故至於今日，太學尤弊，遂為姑息之地。夫正誼明道，以此律己，以此化人，宜莫如天子之學，而今也何使之至此？蓋其本為之法，使月書季考，校定分數之毫釐，以為終身之利害，而其外又以勢利招來之，是宜其至此而無怪也。何謂州縣之學？無考察之法，則聚食而已。往者崇觀、政和間，蓋嘗考察州縣之學如天子之學，使士之進皆由此，而罷科舉，此其法度未必不善，然所以行是法者，皆天下之下人也，故不久而遂廢。今州縣有學，宮室廩餼無所不備，置官立師其過於漢、唐甚遠，惟其無所考察而徒以聚食，而士之俊秀者不願於學矣。州縣有學，先王之餘意幸而複見，將以造士，使之俊秀，而其俊秀者乃反不願於學，豈非法度之有所偏而講之不至乎？今宜稍重太學，變其故習，無以利誘，擇當世之大儒久於其職，而相與為師友講習之道，使源流有所自出，其卓然成德者，朝廷官使之，為無難矣。而州縣之學，宜使考察，上於監司，聞於禮部，達於天子，其卓然成德者，或進於太學，或遂官之。人知由學，而科舉之陋稍可洗去；學有本統，而古人文憲庶不墜失。若此類者更法定製，皆於朝廷非有所難，顧自以為不可為耳。雖然，治道不明，其紀綱度數不一一揭而正之，則宜有不可為者；陛下一揭而正之，如此類者雖欲不為，亦不可得也。"
　　東萊呂氏曰："先王之制度，雖自秦、漢以來皆弛壞廢絕，然其他如禮樂法度，尚可因影見形，因枝葉可以尋本根；惟是學校，幾乎與先王全然背馳，不可複考。且如禮，後世所傳固非先王之舊，如射饗、宗廟、明堂，雖是展轉參雜，而有識之者猶自可見；且樂如《韶樂》、《文始》、《五行》之舞，全然非舊，然知鍾律者尚自可以推尋，複先王六律五音之舊；且如官名，後世至體統斷絕，然而自上臨下，以大統小，左右相司，彼此相參，推此尚可以及先王之舊。惟是學校一制，與古大不同。前此數者猶是流傳差誤，然學校不特流傳差誤，乃與先王之學全然背馳。且如唐、虞、三代設教，與後世學校大段不同，只舉學官一事可見。在舜時，命夔典樂教胄子；在周時，大司樂掌成均之法，以治建國之學政，而合國之子弟焉。何故？皆是掌樂之官掌教，蓋其優遊涵養、鼓舞動盪，有以深入人心處，卻不是設一個官司。自秦、漢以後，錯把作官司看了，故與唐、虞、三代題目自別，雖足以善人之形，而不足以善人之心，雖是法度具舉，然亦不過以法制相臨，都無深入人心道理。大抵教與政自是兩事，後世錯認，便把教做政看。若後世學校，全不可法。大率因枝葉可以見本根，今則但當看三代所以設教命官教養之意。且如《周禮》一書，設官設教所以便民，若師氏、保氏、大司樂、大胥、小胥之類，所教者不過是國子，然當時所謂鄉遂所以興賢能，在週三百六十之官，並不見有設教之官，雖是州序、黨遂略見於《周禮》，然而未嘗見其州序是何人掌之，其法又如何。只看此，亦是學者所當深思。且如周公設官，下至於射夭鳥至微至纖之事，尚皆具載，豈於興賢能國之大教不見其明文？其他大綱小紀，表裏如此備具。學者須要識先王之意，只緣不是官司。凡領於六官者，皆是法之所寓，惟是學校之官，不領於六官，非簿書期會之事。其上者三公論道不載於書，其下者學官設教不領於六官，蓋此二者皆是事大體重，非官司所領。惟是國子是世祿之官，鮮克由禮，以蕩淩德，實悖天道，不可不設官以教養之。然而所以教養之意，上與三公，其事大體重，均非有司簿書期會之可領。要當識先王之意，雖非六官之所掌，而所以設教，未嘗有理無事、有體無用，本末亦自備見，但不在官聯、官屬之中。舜之時，自國子之外，略不見其掌教之官，然'庶頑讒說，若不在時，侯以明之，撻以記之，書用識哉，欲並生哉。工以納言，時而颺之。'如此之備。在周人，學官雖不領於一屬，然而'比年入學，中年考校，一年視離經辨志，三年視敬業樂群，五年視博習親師，七年視論學取友，謂之小成；九年知類通達，強立而不反，謂之大成。'終始備具。至於不率教者屏之遠方，終身不齒，這又見體用本末無窮。大抵學校大意，唐、虞、三代以前不做官司看，秦、漢以後卻做官司看了，所以後世之學不可推尋，求之唐、虞、三代足矣，秦、漢之事當束之不觀。今所詳編者，要當推此意。大抵看後世秦、漢一段，錯認教為政，全然背馳。自秦至五代，好文之君，時複能舉，如武帝表章《六經》，興太學，不足論；如光武為諸生投戈講義，初見三廱，亦不足論；如後魏孝文遷都洛陽，欲改戎狄之俗，亦不足論；如唐太宗貞觀之初，功成治定，將欲文飾治具，廣學舍千二百區，遊學者至八千餘人，亦不足道。這個都是要得鋪張顯設以為美觀。惟是擾攘之國、僻陋之邦、剛明之君，其視學校若弊屣斷梗，然而有不能已者，見得理義之在人心不可已處。今時學者，多是去看武帝、光武、魏孝文、唐太宗做是，不知這個用心內外不同，止是文飾治具，其去唐、虞、三代學校卻遠。卻是擾攘之時、剛武之君、偏迫之國本不理會，如南、北朝，雖是草創，若不足觀，卻不是文飾，自有一個不能已處，其去唐、虞、三代學校卻遠。惜乎，無鴻儒碩師發明之。這般處學者須深考，其他制度一一能考，亦自可見學校之所以得失，三代以上所以設教命官至理精義，要當深考。"
