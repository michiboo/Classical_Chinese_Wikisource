●卷六十四　職官考十八

　　○文散官
　　◎開府儀同三司
　　漢文帝元年，始用宋昌為衛將軍，位亞三司。後漢章帝建初三年，始使車騎將軍馬防班同三司，同三司之名自此始也。殤帝延平九年，鄧騭為車騎將軍，儀同三司，儀同之名自此始也又獻帝以伏完為輔國將軍，儀比三司。魏黃權以車騎將軍開府儀同三司，開府之名自此始也。漢末奮威將軍，晉江右伏波、輔國將軍，並加"大"而儀同三司。江左以來，將軍則中、鎮、撫、四鎮以上或加"大"，餘官則左、右光祿大夫以上，並得儀同三司。齊開府儀同三司如公。梁開府儀同三司位次三公，諸將軍、左右光祿大夫優者則加之，同三公置官屬。自晉以來，又有如開府同三司之儀者，自羊祜始焉漢末，呂布開府如三司，其他無聞。至晉，羊祜為車騎將軍、荊州諸軍事，加開府如同三司之儀，累年謙讓，不辟士，不備僚屬。及始有所命辟士，未到而卒，不得除署。後當陽侯杜元凱表哀其家無子嗣，官無命士，請更議之。詔不許。江左亦多有之梁沈約為侍中、右光祿大夫，徐勉為約請三司之儀，武帝不許。又邵陵王綸為平南將軍，胡州刺史王茂為使持節、散騎常侍、驃騎將軍，並同三司之儀。後魏亦有之。普泰初，特以爾朱世隆為儀同三司，位次上公。北齊亦有儀同三司者任城王湝等諸王多為之。湝，戶皆反；又有開府儀同三司及儀同三司。後周建德四年，改開府儀同三司為開府儀同大將軍，仍增置上開府儀同大將軍；又改儀同三司為儀同大將軍，仍增置上儀同大將軍。隋文帝並以為散官。又諸衛各置開府左勳衛開府，右翊一開府、二開府、三開府、四開府，及武衛、武侯、領軍、東宮領兵開府准此，府置開府一人。又有儀同府。儀同以下置員與開府同。初，開府儀同三司為四品散實官，至煬帝又改為從一品，同漢、魏之制，位次三公。唐武德七年，改上開府儀同三司為上輕車都尉，開府儀同三司為輕車都尉，儀同三司為騎都尉。後又以開府儀同三司為文散官。開元以前舊例，開府、特進雖不帶職事，皆給俸祿，得與朝會，班列依本品之次，皆崇官盛德、罷劇就間者居之天寶六載正月制："內外文武五品以上官，父、祖資蔭者，其所用蔭，宜同子孫用蔭之例。"。
　　宋制，祖宗時以節度使兼中書令，或侍中，或中書門下平章事，皆謂之使相，以待勳賢故老及宰相久次罷政者。隨其舊職，或檢校官加節度使出判大藩，通謂之使相。故事，宰相去位，例進官一等，或易東宮三少，惟趙普以開國舊臣在相位久，故以使相罷，蓋異恩也。其後呂夷簡、王欽若罷相，皆以為例。元豐新官制，始改為開府儀同三司。舊制，敕出中書門下，故事之大者使相系銜。至是皆南省奉行，則開府不預矣。八年，鎮江軍節度使、檢校太傅韓絳為開府儀同三司、判大名府。元祐五年，太師、平章軍國重事文彥博為開府儀同三司、守太師、充護國軍山南西道節度使致仕。自崇寧五年，司空、左僕射蔡京為開府儀同三司、安遠軍節度使、中泰一宮使。其後，故相而除則有劉正夫、餘深，前執政則有蔡攸、梁子美，外戚則有向宗回、宗良、鄭紳、錢景臻，殿帥則有高俅，內侍則有童貫、梁師成，名器至此輕矣。紹興後，呂頤浩、韓世忠皆以開府儀同三司除少保。
　　按：《三朝國史　職官志》敘《元豐寄祿新格》，以階易官，為開府儀同三司即舊使相。然使相者是以侍中、中書令、平章事加節度使之謂也。自唐至宋皆有之，而事體微不同。唐則多以同平章事加節度使之立勳勞而久任者，蓋將而寵以相之名也。宋則多以節度使加平章事之有德望而罷政者，蓋相而寵以將之名也。合而言之，蓋位兼將相，品極文武之稱。今既曰以開府儀同三司易使相矣，然韓絳為開府而複加以鎮江之節，文彥博為開府而複加以護國、山南之節，蔡師為開府而複加以安遠之節，則是且為開府，且為使相，而使相之名未嘗廢矣。又況神宗更官制之本意，實以三省、寺、監之官無職掌為非，遂欲易而正之。如改左、右僕射為特進，則遂以僕射為宰相之職。改左、右丞為光祿大夫，則遂以左、右丞為執政之職。今節度使之在宋，其無職掌與開府儀同三司一也，何須以開府易之。況有開府之後，宰相之除節度使，元未嘗廢乎。竊疑開府儀同三司特專以易三省長官尚書令、中書令、侍中，而於使相、節度使無預。張演著《職官記》，敘元豐新官而並著舊官，於開府儀同三司之下，只注舊官雲中書令、侍中、同中書門下平章，而不言使相，雖與《史　志》不合，似為得之。
　　◎特進
　　漢制，諸侯功德優盛、朝廷所敬異者，賜位特進，位在三公下。故成都侯王商以特進領城門兵，置幕府，得舉吏如將軍是也。後漢皇后父兄率為特進侯，朝會位次三公《隋志》曰："特進，舊位從公。光武以鄧禹列侯就第，特進奉朝請。是特進引見之稱，無官定體也。"。而竇篤進位特進，得舉吏，見禮依三公。自二漢及魏、晉，以為加官，從本官車服，無吏卒。太僕羊琇遜位，拜特進，加散騎常侍，無餘官，故給吏卒車服。其餘加特進者，唯食其祿賜，列其班位而已，不別給特進吏卒車服。晉惠帝元康中定令，特進位次諸公，在開府、驃騎上，冠進賢兩梁冠，黑介幘，五時朝服，佩水蒼玉食俸日四斛。太康三年，始賜春絹五十疋、秋絹五十疋、綿百五十斤。元康元年，給菜田八頃，田騶八人。立夏後不及田者，食俸一年。置主簿、功曹史、門亭長、門下書佐各一人，給安車黑耳，駕禦一人，輅車施耳後戶一乘，無章綬。齊時位從公，陳因之。後魏、北齊用人皆以舊德就間者居之。隋文帝為散官，不理事。煬帝即位，廢特進官。唐為文散官餘見《開府門》。
　　宋制，左、右僕射為宰相官，元豐更官制，乃以特進換之。時王安石獨改特進。至政和後，薛昂帶觀文殿學士，位特進；白時中以門下侍郎帶特進，皆失舊制。繼紹聖改金紫光祿大夫，今後特進非宰相不除。
　　◎光祿大夫以下
　　秦時，光祿勳屬官有中大夫。漢武帝太初元年，更名光祿大夫《漢志》曰："夫者，扶也，膚也。《詩》曰'殷士膚敏，灌將於京'。明當以其肌膚知能侍君父也。"，銀章青綬。掌議論，屬光祿勳。門外特施行馬，以旌別之。無常事，唯顧問應對，詔命所使，無員。後漢光祿大夫三人，凡諸國嗣王之喪則掌吊，多以為拜假賵贈之使及監護喪事。魏氏以來無員，轉優重，不復以為使命之官。其諸公告老，皆家拜此位，及在朝顯職，複用加之魏文帝以楊彪為光祿大夫，賜幾杖衣袍。因朝會引見，令楊彪著布單衣、鹿皮冠，杖而入，待以賓客之禮。及晉受命，置左、右光祿大夫，假金章紫綬，而光祿大夫如故，加金章紫綬，並與卿同。進賢兩梁冠，黑介幘，五時朝服，佩水蒼玉，並祿賜、班位、吏卒皆與特進同。複以為優崇之制，而諸公遜位不復加之。其以為加官者，唯假章綬、祿賜、班位而已，不別給車服、吏卒也，或更拜上公，或以本封食公祿。其諸卿尹中朝大官年老致事及內外之職如此者，前後甚眾。由是或因得開府，或進加金章紫綬，又複以為禮贈之官。本已有卿官者不復重給，其餘皆假。其假銀章青綬者，位在金紫將軍下，諸卿上。泰始中，唯太子詹事楊珧加給事中、光祿大夫。加兵之制，諸所供給依三品將軍晉宣帝子平原王幹拜光祿大夫，加侍中，特假金章紫綬，班次三司。其餘自如舊制，終武、惠、孝懷三世食俸日三斛。太康二年，始給春絹五十匹、秋絹百匹。惠帝元康元年，始給菜田六頃、田騶六人，置主簿、功曹史、門亭長、門下書佐各一人。宋氏因之。齊左、右光祿大夫皆據舊齒位從公，開府置佐吏如公，年重加親信二十人。魏、晉以來無員。以左右光祿大夫、光祿大夫皆銀章青綬，其重者詔加金章紫綬，則謂之金紫光祿大夫。其重者既有金紫之號，故謂本光祿為銀青光祿大夫晉時王翹之為銀青光祿大夫。樂安任遐為光祿，就王晏乞一片金，晏乃啟轉為金紫是也。猶屬光祿勳。梁又有左、右金紫光祿大夫視吏部尚書，左、右光祿大夫視諸曹，並養老病。陳因之。自晉以後，多為兼官。後魏有光祿大夫，金紫、銀青光祿大夫。北齊皆以舊德就間者居之，與特進同。後周有左右金紫、左右銀青四光祿大夫。隋有光祿大夫、左右光祿大夫，皆為散官，不理事。唐初猶有左、右之名，貞觀以後唯曰光祿大夫、金紫光祿、銀青光祿，並為文散官按前代光祿大夫始加金章紫綬及銀章青綬者，並尊崇之，皆在光祿之上。後魏定令誤，遂因仍不改。
　　宋元豐更官制，以金紫光祿大夫換吏部尚書，銀青光祿大夫換五部尚書時宰相王珪任禮部侍郎、同平章事，上以珪久不進官，因改官制，乃特授銀青光祿大夫，光祿大夫換尚書左、右丞。
　　宣奉大夫、正奉大夫二階，古無之，宋大觀間新置。
　　正議大夫，隋散官，蓋取秦大夫掌論議之義，唐因之。
　　宋元豐更官制，以正議大夫換六部侍郎，並作一等。時議以為宰執貪進官作此，蓋故事丞郎作四轉，今乃減作兩轉耳。
　　通奉大夫，古無此階，宋大觀間新置。
　　通議大夫，隋散官，義與正議同，唐因之。
　　宋元豐更官制，以通議大夫換給事中。
　　太中大夫，秦官，亦掌議論，漢因之哀帝初立，禦史大夫王嘉奏曰："蘇令發起為盜，欲遣大夫使。時見大夫無可使者，召盩厔令尹逢，拜為諫大夫遣之。今諸大夫有才者甚少，宜預畜養也。"。後漢置二十人張湛拜太中大夫，居中東門候舍，故人號為"中東門君"。又隗囂廣置職位以自高，鄭興止之曰："夫太中大夫、使持節官，皆王者之器，非人臣所當置也。"胡廣雲："諫議、光祿、太中、中散大夫，此四等，於古禮皆天子之下大夫、列國之上卿。"。魏以來無員。晉視中丞、吏部，絳朝服，進賢一梁冠，介幘。太始末，詔除王覽為太中大夫，祿賜與卿同。梁、北齊、唐皆因之。
　　宋元豐官制行，以太中大夫換諫議大夫。神宗以寄祿官等級減少，遂以太中大夫為宰相官，故蔡確時任右諫議大夫、參知政事，先換太中大夫，及拜相則依前太中大夫、守尚書右僕射、兼中書侍郎，遂為定製。其後，又以太中大夫以上為侍從官元豐中，自太中大夫至金紫止六階，昔之五部尚書，今為一官，六部侍郎為一官，是十一官並為兩官矣。左右丞、左右諫議亦並四官為兩官，其後增置通奉、正奉、宣奉三階。自太中大夫以上，惟宰執、侍從得遷。
　　中大夫，秦官，漢武改為光祿大夫，自後無聞。北齊有之。唐又置龍朔二年七月制："諸王嫡子封郡王者，出身從四品下敘。"。
　　宋元豐更官制，以中大夫換秘書監，而殿中監本一等，其時偶闕任殿中監者，故只著秘書監。神宗以太中大夫為宰相官，故初除執政只授中大夫。是時拜翰林學士蒲宗孟、王安禮為左、右丞，二公寄祿官皆未至大夫，只除中大夫守之。
　　中奉大夫，古無此階，宋大觀間新置。
　　中散大夫，王莽所置，後漢因之，複置三十人。《漢官》曰："光武中興置。"
　　魏、晉無員。齊、梁視黃門侍郎，品服冠幘與太中同。陳及唐皆有之。
　　朝議大夫，隋置散官，以取漢諸大夫得上奉朝議為名。唐因之。
　　宋元豐更官制，以朝議大夫換左右司郎中侍從、太常少卿館職、光祿少卿出身蔭補。又元豐中，自朝議至中大夫凡三階，後增至中奉、奉直大夫兩階。蓋祖宗舊制，有出身人自郎中三遷至秘書監，蔭補人自郎中五遷至秘書監。今增置奉直、中奉，而有出身人不遷中散、奉直，猶舊制也。侍從官在祖宗時，自郎中再遷即為諫議大夫，是以朝議大夫徑遷太中大夫，今亦遷中奉大夫，非舊制也。朝議大夫以上系卿、監。
　　奉直大夫，古無此階，宋大觀間新置。
　　朝請大夫，隋置散官，取漢將軍、公卿年高德重者，以列侯就第特進奉朝請之義。唐因之龍朔置，諸王眾子封郡公者，出身從五品上敘。
　　宋元豐更官制，以朝請大夫換前行郎中。
　　朝散大夫，隋置散官，唐因之。
　　宋元豐更官制，以朝散大夫換中行郎中。
　　朝奉大夫，古無此階。宋元豐更官制，以朝奉大夫換後行郎中《官制舊典》雲："故事，若各曹謂兵、刑、工部也，及司封、司勳、度支、金部、祠部、主客，雖轉正郎，亦不呼郎中，只稱其曹名，以示其出常調也。自改大夫，更無別異。且古大夫猶今之執政、侍從也，《書》所謂'日宣三德'者是焉。《曲禮》曰：'四郊多壘，卿大夫之辱也'。由此觀之，豈宜換授庶僚耶？在漢、晉間，只有光祿太中大夫、中散大夫為侍從官，當論思獻納之任。至隋、唐增名作階，己非所宜。今乃易少卿、監、郎中，是輕其名器也。"。朝奉大夫以上系正郎。
　　王氏《揮麈錄》曰："更官制後，惟光祿大夫及中散、朝議二大夫分左、右，增磨勘而已，初非以科第也。元祐間，範忠宣當國，始帶左、右，紹聖初罷去，事見常希古奏疏。大觀又置中奉、奉直二大夫，撤中散、朝議左、右字。紹興初，編修官楊願啟請再分左、右，自是以出身為重。"
　　◎朝議郎以下
　　朝議郎，隋置散官，唐因之顯慶五年制："郡公出身正六品下敘。"。
　　宋元。
　　朝請郎，隋置散官，蓋采晉及六朝並有奉朝請為名。唐因之顯慶制："侯出身正七品上敘。"。
　　宋元豐更官制，以朝請郎換前行員外郎、侍禦史。
　　朝散郎，隋置散官，唐因之顯慶制："伯出身正七品下敘；子出身從七品上敘。"。
　　宋元豐更官制，以朝散郎換起居舍人及中行員外郎
　　朝奉郎，古無此階。宋元豐更官制，以朝奉郎換左、右司諫及後行員外郎。朝奉郎以上系員外郎。
　　承議郎，隋有承議郎為散官，唐因之品與朝議郎同。
　　宋元豐更官制，以承議郎換左、右正言，太常、國子博士
　　奉議郎，隋置通議郎為散官隋文帝於吏部別置朝議、通議、朝請、朝散、給事、承事、儒林、文林等八郎，武騎、屯騎、驍騎、遊騎、飛騎、旅騎、雲騎、羽騎八尉，其品則正六品以下，從九品以上。上皆為郎，下皆為尉。散官番直常出入，使監檢。至煬帝皆罷。唐改通議為奉議郎顯慶制："縣公出身從六品上敘。"。
　　宋元豐更官制，以奉議郎換太常、秘書、殿中丞、著作郎。
　　通直郎，隋置三十人。蓋采晉、宋以來諸官皆有通直，謂官高下而通為宿直也，因此為名。唐因之。
　　宋元豐更官制，以通直郎換太子中允、贊善大夫、洗馬。自通直郎以上系升朝官。
　　宣教郎。隋置宣德郎為散官，唐因之品與朝散郎同。
　　宋元豐更官制，以宣德郎換著作佐郎、大理寺丞。政和間避宣德門，改為宣教郎。
　　宣義郎。隋有遊騎尉為散官，唐改為宣義郎。蓋取梁宣義將軍之名顯慶制："男出身從七品下敘。"。
　　宋元豐更官制，以宣義郎換光祿衛尉寺、將作監丞。
　　給事郎、徵事郎二階，隋散官，唐因之。
　　宋無。
　　承事郎，古無此階。宋元豐更官制，以承事郎換大理評事，為狀元及第、宰相任子之初官。
　　承奉郎，隋置散官，唐因之。
　　宋元豐更官制，以承奉郎換太祝、奉禮郎，執政任子初官。
　　承務郎，唐置，蓋因隋尚書省三十四司承務郎之名。
　　宋元豐更官制，以承務郎換校書郎、正字、將作監主簿。自承務郎以上系京官。
　　承直郎，古無此階。宋崇寧定選人七階，以承直郎換留守、節察判官。
　　按：元豐未改官制之先，大率以職為階官。以宰執言之，如吏部尚書階官、同中書門下平章事職，尚書禮部侍郎階官、參知政事職之數是也。然所謂吏部尚書、禮部侍郎者，未嘗專有所系屬，治其事則以為職，不治其事則以為階官，猶雲可也。獨選人七階則皆以幕職令錄之屬為階官，而幕職令錄則各有所系屬之監司、州縣，遂至有以京西路某縣令為階官而為河北路轉運司句當公事者，有以陝西路某軍節度判官為階官而為河東路某州州學教授者，有以無為軍判官為階官而試秘書省校書郎者，其叢雜可笑尤甚。元豐時未暇革正，至崇寧二年，刑部尚書鄧洵武極言其事，遂以承直郎以下七階換之。
　　儒林郎，隋置散官，蓋取前史《儒林傳》之義。唐因之。
　　宋崇寧初，以儒林郎換節察掌書記、支使，防、團判官。
　　文林郎，隋置散官，蓋取北齊文林館徵文學之士以充之義。唐因之。
　　宋崇寧初，以文林郎換留守、節察推官，軍、監判官。
　　從事郎，古無此階。宋崇寧定選階，以從事郎換防、團推官，監判官。
　　從政郎，古無此階。宋崇寧定選階，初以通事郎換錄事參軍、縣令；政和間，改通事郎為從政郎。
　　修職郎。唐置登仕郎。
　　宋崇寧初，以登仕郎換知錄事參軍，知縣令；政和間，改登仕郎為修職郎。
　　迪功郎，隋置將仕郎為散官。唐因之。
　　宋崇寧初，以將仕郎換軍巡判官，司理，司法，司戶，簿、尉。以上七階，系選人用舉考及功賞改官。政和既以從政、修職、迪功郎易通仕、登仕、將仕郎，其通仕、登仕、將仕三階系奏補未出官人。
　　右，宋初省、臺、寺、監之官特以寄祿，皆不領本職。元豐三年，始按《唐六典》肇新官制，凡省、臺、寺、監領空名者一切罷去，而易之以階。文階自開府至將仕為二十四。崇寧、大觀、政和相繼潤色之。紹興舉行元祐之法，分置左、右，詞人為左，餘人為右。淳熙初，乃去左、右字。今任子雜流惟細，轉通直郎、奉直中散二大夫有出身人不轉，若帶貼職則超資。京官以上四年一轉，無出身人逐資轉，有出身人超資轉。至奉議並逐資轉，至朝議大夫有止法，仍七年一轉。
　　○武散官
　　◎驃騎將軍
　　漢武帝元狩二年，始用霍去病為驃騎將軍，定令令驃騎將軍秩祿與大將軍等。光武中興，以景丹為驃騎大將軍，位在三公下。明帝初即位，以弟東平王蒼有賢才，以為驃騎將軍，以王故，位在公上蒼為驃騎輔政，開東閤，延英雄。及蒼歸國，有驃騎時吏丁牧、周栩以蒼敬賢下士，不忍去之，遂為王家大夫，數十年事祖及孫。帝聞，帝聞褒羙之數年復罷其官屬附見大將軍後魏晉齊並有之。梁雜號中亦有。陳後主以蕭摩訶為侍中、驃騎大將軍，加左光祿大夫，特開黃閤，施行馬，廳事、寢堂置鴟尾，如三公制。後魏初，加"大"則在三司上。太和中制，加"大"則在都督中外諸軍下。後周亦有之。隋開皇中，置驃騎將軍府，每府置驃騎、車騎將軍各二人。十七年，頒銅獸符於驃騎、車騎府。煬帝改驃騎為鷹揚郎將，改車騎為鷹揚副郎將。唐複改為車騎、驃騎，其制如開皇而益複微矣。故武德元年詔以軍頭為驃騎將軍，軍副為車騎將軍；又詔太子諸率府各置驃騎將軍五員，車騎將軍十員。後皆省之。顯慶元年，乃複置驃騎大將軍為武散官。
　　◎輔國將軍
　　後漢獻帝置輔國將軍，以伏完為之。晉王濬平吳後，拜輔國大將軍。有司奏，輔國依比未為達官，不置司馬，不給官騎。詔依征、鎮給五百大車，增兵五百人為輔國營，給親騎百人、官騎十人，置司馬。宋明帝泰始四年，改為輔師將軍。後廢帝昱元徽二年複故。梁、後魏、後周、隋並有之。唐輔國大將軍為武散官。
　　◎鎮軍將軍以下
　　鎮軍大將軍，魏置，文帝以陳群為之。晉則楊駿、胡奮並領鎮軍將軍。齊、後周、隋亦有之。唐因之。
　　冠軍將軍，魏置，以文欽為之。蓋因《史記》楚義帝以宋義為卿子冠軍；漢武帝以霍去病功冠三軍，封冠軍侯之義也。晉亦有之。金章紫綬，給五時朝服，武冠，佩水蒼玉。歷代並有隋文帝置翊軍等四十三號將軍，品凡十六等，為散號將軍，以加汎授。居曹有職務者為執事官，無職務者為散官。武官上柱國以下為散實官，將軍為散號官。至煬帝時定令罷之。唐因之。
　　雲麾將軍，梁置雜號。陳及唐並有之。
　　忠武將軍，梁置雜號。陳有之，唐因之。
　　壯武將軍，梁置雜號。陳有之，唐因之。
　　宣威將軍，唐置。
　　明威將軍，梁置雜號。後魏亦有之，唐因之。
　　定遠將軍，梁置雜號。唐因之。
　　寧遠將軍，晉置。唐因之。
　　遊騎將軍，魏置。陳有之，唐因之。
　　遊擊將軍，漢置，武帝以蘇建、韓說為之。後漢鄧晨亦為之。晉及陳並有之。唐因之，又置懷化大將軍、歸德將軍以授蕃官。
　　◎諸校尉
　　漢武帝初置中壘、屯騎、步兵、越騎、長水、胡騎、射聲、虎賁等校尉為八校，各有司馬。後漢以屯騎、越騎、步兵、長水、射聲為五校。皆掌宿衛兵按大駕鹵簿，五校尉在前，各有鼓吹一部，各有司馬蔡質《漢儀》曰："五營司馬見校尉，執版不拜。"。並屬北軍中候。時五校官顯職間，而府寺寬敞，輿服光麗，伎巧必給，故多以皇族肺腑居之。至靈帝，又置西園八校尉其名曰上軍、中軍、下軍、典軍、助軍、佐軍，及左、右校尉。自魏、晉以下，五校之名與後漢同，唯後魏五校各置二十人。
　　中壘校尉漢掌北軍營壘門內，又外掌西域。後漢省中壘，但置北門中候，掌監五營。
　　屯騎校尉漢掌騎士。後漢初，改為驍騎，建武十五年復舊。
　　步兵校尉漢掌上林苑門屯兵。晉阮籍聞步兵廚營人善釀，有貯酒三百斛，求為之。至隋屬鷹揚府。
　　越騎校尉漢掌越騎。越人內附以為騎也。後漢初，改為青巾右校尉，建武十五年復舊。
　　長水校尉漢掌長水、宣曲胡騎。宣曲，觀名，胡騎之屯於宣曲者。《宋志》引韋昭曰："長水校尉有胡騎，廄近長水，故以為名。長水蓋關中小水名也。"又主烏桓騎也。
　　胡騎校尉漢掌池陽胡騎，不常置。胡騎之屯池陽者。後漢並長水也。
　　射聲校尉漢掌待詔射聲士。工射者，冥冥中聞聲射則中之，因以名也。須待命而射，故曰待詔射聲。
　　虎賁校尉漢掌輕車。後漢並射聲。
　　城門校尉漢掌京師城門屯兵，凡八屯。後漢掌雒陽城門十二所，若《周禮》司門。幹寶注曰："如今校尉。"。
　　驃姚校尉漢武以霍去病為之。
　　護烏桓校尉漢武帝時，烏桓屬漢，始於幽州部置之，擁節監領。至後漢亦謂之領烏桓校尉。後漢主烏桓胡，並領鮮卑，李膺為此官。
　　戊已校尉漢元帝初元元年置。甲乙丙丁庚辛壬癸，皆有正位，唯戊已寄治耳。此所置校尉亦無常居，故取戊己為名。一說戊已居中，鎮覆四方。漢所置校尉，亦處西域之中撫諸國也。
　　護羌校尉後漢涼州部持節，職如護烏桓，主西羌。元康中，改為涼州刺史。
　　儒林校尉蜀先主以周群為之。
　　南蠻校尉晉武帝於襄陽置之。元康中，荊州刺史領。江左初省，尋又置於江陵。《齊書》曰："晉、宋之際，刺史多不領南蠻，別以重人居之。"唯齊豫章郡王嶷為南蠻校尉、荊湘二州刺史。
　　南夷校尉晉武帝於寧州置之。及江左，改曰鎮蠻校尉。
　　西戎校尉晉武帝於長安置之。元康中，改為雍州刺史。安帝義熙中又置，治漢中。
　　寧蠻校尉晉安帝置，治襄陽，以授魯宗之。
　　護三巴校尉宋置。齊建元二年，改為刺史。
　　武騎尉、屯騎尉、驍騎尉、遊騎尉、飛騎尉、旅騎尉、雲騎尉、羽騎尉、建節尉、奮武尉、宣惠尉、綏德尉、懷仁尉、守義尉、奉誠尉、立信尉，都十六尉，並隋置，以為武散官。
　　昭武、振威、致果、翊衛、宣節、禦侮、仁勇、倍戎八校尉，各有副尉，並唐采前代諸校尉以下舊名置。
　　自鎮軍將軍以下為武散官。
　　右此所述唐朝武散官，本《通典》。今考《新唐書　百官志》，兵部尚書條下載武散官共四十五階，內有懷化大將軍、懷化將軍、歸德大將軍、歸德將軍。其懷化、歸德又各有中郎將郎將、司階、中候、司戈，執戟、長上，共十六階，《通典》所不載。其中壘至護三巴十九校尉，乃歷代所置，即非唐散官。武騎至立信十六尉，乃隋武散官，亦非唐制。因敘述校尉而錯見於此耳。
　　宋朝武選之稱，自內客省至閤門使、副為橫班，自皇城至供備庫使為諸司正使，自皇城至供備庫副使為諸司副使，自內殿承制至三班借職為使臣。元豐官制行，武階猶未及改。政和二年，乃詔易以新名，正使為大夫，副使為郎，而橫班十二階使、副亦然。六年，又增置宣正、履正、協忠、翊衛、親衛大夫郎，凡十階，通為橫班。自太尉至下班祗應，凡五十三階。
　　新官　　　　　　　　　　舊官
　　太尉政和新置，以太尉本秦主兵官，遂定為武階之首。
　　通侍大夫　　　　　　　　內客省使
　　正侍大夫　　　　　　　　延福宮使
　　宣政大夫政和新置　　履正大夫政和新置
　　協忠大夫政和新置
　　中侍大夫　　　　　　　　景福殿使
　　中亮大夫　　　　　　　　客省使
　　中衛大夫　　　　　　　　引進使
　　翊衛大夫政和新置
　　親衛大夫政和新置
　　左武大夫　　　　　　　　東上閤門使
　　右武大夫　　　　　　　　西上閤門使
　　正侍郎政和增置
　　宣正郎政和增置
　　履正郎政和增置
　　協忠郎政和增置
　　中侍郎政和增置
　　中亮郎　　　　　　　　　客省副使
　　中衛郎　　　　　　　　　引進副使
　　翊衛郎政和增置
　　拱衛郎政和增置
　　左武郎　　　　　　　　　東上閤門副使
　　右武郎　　　　　　　　　西上閤門副使已上系橫班
　　武功大夫　　　　　　　　皇城使
　　武德大夫　　　　　　　　宮苑、左右騏驥、內藏庫使
　　武顯大夫　　　　　　　　左藏庫、東西作坊使
　　武節大夫　　　　　　　　莊宅、六宅、文思使
　　武略大夫　　　　　　　　內園、洛苑、如京、崇儀使
　　武經大夫　　　　　　　　西京左藏庫使
　　武義大夫　　　　　　　　西京作坊、東西染院、禮賓使
　　武翼大夫　　　　　　　　供備庫使已上系諸司正使
　　武功郎　　　　　　　　　皇城副使
　　武德郎　　　　　　　　　宮苑、左右騏驥、內藏庫副使
　　武顯郎　　　　　　　　　左藏庫、東西作坊副使
　　武節郎　　　　　　　　　莊宅、六宅、文思副使
　　武略郎　　　　　　　　　內園、洛苑、如京、崇義副使
　　武經郎　　　　　　　　　西京左藏庫副使
　　武義郎　　　　　　　　　西京作坊、東西染院、禮賓副使
　　武翼郎　　　　　　　　　供備庫副使已上系諸司副使
　　敦武郎　　　　　　　　　內殿承制
　　修武郎　　　　　　　　　內殿崇班
　　從義郎　　　　　　　　　東頭供奉官
　　秉義郎　　　　　　　　　西頭供奉官
　　忠訓郎　　　　　　　　　左侍禁
　　忠翊郎　　　　　　　　　右侍禁
　　成忠郎　　　　　　　　　左班殿直
　　保義郎　　　　　　　　　右班殿直
　　承節郎　　　　　　　　　三班奉職
　　承信郎　　　　　　　　　三班借職以上系使臣
　　下班祗應　　　　　　　　殿侍
　　右宋制武階，舊有橫行正使、橫行副使，有諸司正使、諸司副使、有使臣。政和易以新名，正使為大夫，副使為郎，橫行正副亦然，於是有郎居大夫之上，至紹興始釐正其序自正侍郎至右武郎，舊在武功大夫之上，今釐正在武翼大夫之下，武經郎之上。又通侍大夫舊為內客省使，國朝未嘗除人，自易武階，不遷通侍，沿初意也。轉至忠侍無磨勘者，特旨除修武郎以上，為大使臣。承信郎以上，為小使臣。五年一轉，至武功大夫有止法。
　　進武校尉　進義校尉　下班祗應　進武副使　進義副尉　守闕進義副尉　進勇副尉　守闕進勇副尉　
　　以上無品。二校尉參吏部，下班參兵部，以下並參刑部。
　　元豐初定官制，或請並內侍官名易之，神宗曰："祖宗為此名，有深意，豈可輕議？"政和二年始改焉，凡十有二階。
　　新官　　　　　舊官
　　供奉官　　　　內東頭供奉官
　　左侍禁　　　　內西頭供奉官
　　右侍禁　　　　殿直
　　左班殿直　　　高品
　　右班殿直　　　高班
　　黃門　　　　　黃門
　　祗候侍禁　　　祗候殿頭
　　祗候殿直　　　祗候高班
　　祗候黃門　　　祗候高班內品
　　內品
　　祗候內品
　　貼祗候內品以上三名仍舊不改
　　按：唐宦者所曆散官與文官同。仇士良至開府儀同三司，請蔭其子，給事中李中敏判雲"開府階，誠宜蔭子，謁者監，何由有兒"是也。此外，則貴璫之階官至金紫光祿大夫、正議大夫者多有之。祖宗立法，不以內侍溷清流，故自有階官雲。
　　政和初，既易武階，而醫官之名亦遂改焉，凡十有四階。
　　新官　　　　　　　　　
　　舊官
　　和安、成安、成全、成和大夫　軍器庫使
　　保和大夫　　　　　　
　　西陵錦使
　　保安大夫　　　　　　
　　榷易使
　　翰林良醫　　　　　　
　　翰林醫官使
　　和安成和成安成全郎　
　　軍器庫副使
　　保和郎　　　　　　　
　　西陵錦副使
　　保安郎　　　　　　　
　　榷易副使
　　翰林醫正　　　　　　
　　翰林醫官副使
　　凡除職事官，以寄祿官品之高下為准，高一品以上為行，下一品為守，下二品已下為試，品同者否。紹聖三年，戶部侍郎吳居厚言："神宗官制，凡臺、省、寺、監之官制，祿有行、守、試三等之別。元祐中，裁減冗費，而職事官兼行者第存虛名而已。請付有司講復舊制。"從之。四年，翰林學士蔣之奇言："所謂試，則非正官也。今尚書、侍郎皆正官而謂之試，失之矣。如以其階卑則謂之守可也。臣請凡有正官者皆改試為守。"崇寧中，吏部授選人差遣，亦用資序高下分、行、守、試三等。政和三年，詔選人在京職事官依品帶行、守、試，其外任則否。宣和以後，官高而仍舊職者謂之領，官卑而職高者謂之視，故有庶官視從官，從官視執政，執政視宰相，凡道官亦視文階雲。
　　○勳官
　　上柱國、柱國，皆楚之寵官，楚懷王使柱國昭陽將兵攻齊。陳軫問楚國之法，破軍殺將者何以貴之，昭陽曰"其官為上柱國"是也陳勝為王，蔡賜為上柱國。歷代無聞。至後魏孝莊以爾朱榮有翊戴之功，拜為柱國大將軍，位在丞相上。又拜大丞相、天柱大將軍，增佐吏。及榮敗後，天柱及柱國將軍官遂廢天柱之名，尊崇莫大。昔王莽末，劉伯升起兵，自號天柱大將軍。而梁末侯景克建業後，亦自為宇宙大將軍、都督六合諸軍事。至大統中，始以宇文泰為之。其後功參佐命、聲實俱重者，亦居此職。自大統十六年以前，任者凡有八人宇文泰、元欣、隴西公緯、李弼、獨孤信、趙貴、於謹、侯莫陳崇。時宇文泰任總百揆，督中外軍事。元欣以魏氏懿戚，從容禁闥而已。其餘六人，各督二大將軍，凡十二大將軍。當時榮盛，莫以為比。其稱門閥者，鹹推八柱國家。其後功臣位至柱國者眾矣，鹹是散秩，無複統禦也。後周建德四年，增置上柱國大將軍。隋置上柱國、柱國，以酬勳勞，並為散官，實不理事楊元感以父素軍功位至柱國，與其父俱為第二品，朝會則齊列，後文帝乃命元感降一等也。唐改為上柱國及柱國。
　　秦有護軍都尉，漢因之。高帝以陳平為護軍中尉，盡護諸將，然則複以都尉為中尉陳平為護軍中尉，人讒之曰："平受諸將金，多者得善處，金少者得惡處。"。武帝元狩四年，以護軍都尉屬大司馬，於時複為都尉矣成帝綏和元年，居大司馬府，比司直。哀帝元壽元年，更名司寇。平帝元始元年，更名護軍初，韓安國以護軍將軍擊匈奴，趙充國以大將軍都尉擊武都也。漢東京省。班固為大將軍中護軍，隸將軍幕府，非漢朝列職。魏武帝為丞相，以韓浩為護軍，史奐為領軍，亦非漢官也。建安十二年，改護軍為中護軍，領軍為中領軍。魏初因置護軍將軍，主武官選，隸領軍，晉世則不隸矣歷代史籍皆雲護軍將軍主武官選，則領軍無主選之文。唯陶藻《職官要錄》雲領軍將軍主武官選舉，而護軍不言主選；又引曹昭叔《述孝詩敘》曰"餘年三十遷中領軍，總六軍之要，秉選舉之機"，以此為證。今按：漢高帝初以陳平為護軍中尉，已令主武官選矣，故陳平有受金之讒。又《魏略》雲："護軍之官，總統諸將，主武官選。前後當此官者不能止貨賂，故蔣濟為護軍，時有謠曰'欲求牙門，當得千匹；五百人督，得五百匹'。司馬宣王與濟善，聞此聲以問濟，濟無以解之。及夏侯元代濟，故不能止絕人事。及晉景帝代元為中護軍，整頓法度，人莫敢犯者。"又王隱《晉書》曰："景帝為中護軍，作選用之法，舉不越功，吏無私焉。"又《晉起居注》雲："武帝詔曰：'中護軍職典戎選，宜得幹才。'遂以羊琇為之。"《宋志》又雲主武官選。按此，則護軍主選明矣，而陶藻所言領軍主選及昭叔之敘者，當因省並之際，為一時之權宜，非歷代之恆制。元帝永昌元年，省護軍並領軍，明帝太寧二年複置。魏、晉江右領護各領營兵。江左以來，領軍不復別置營，總管二衛、驍騎、材官諸營，護軍猶別有營也周僟、庾亮、王羲之、謝安、王彪之等並為護軍。宋護軍將軍一人，掌外軍。領、護資重者為領軍將軍、護軍將軍，資輕者為中領軍、中護軍其官屬有長史、司馬、功曹、主簿、五官，受命出征則置參軍。齊、梁、陳並有之。北齊護軍府統四中郎將，皆置佐史。隋煬帝十二衛，每衛置護軍四人，以副將軍，將軍無則一人攝。尋改護軍為虎賁郎將。唐采前代舊名，置上護軍、護軍。
　　輕車將軍，漢武帝置，以公孫賀為之，又有輕車校尉。梁、陳、後魏、北齊亦有輕車將軍。唐采舊名，置上輕車都尉、輕車都尉。
　　騎都尉，漢武帝置，以李陵為之，更始初亦有，故時謠雲："爛羊胃，騎都尉。"晉以後歷代皆有之。唐采舊名，置上騎都尉、騎都尉。
　　驍騎尉　飛騎尉　雲騎尉　武騎尉，並隋置，為文散官。唐采置。自上柱國以下並為勳官。
　　宋制，勳官十有二：
　　上柱國　柱國　上護軍　護軍　上輕車都尉　輕車都尉　上騎都尉騎都尉　驍騎尉　飛騎尉　雲騎尉　武騎尉
　　右騎都尉以上，兩府並武臣正任已上經恩加兩轉，文武朝官加一轉。武騎尉以上，京官加一轉，朝官雖未至驍騎尉，經恩亦便加騎都尉。
　　功臣
　　推忠　佐理　協謀　同德　守正　亮節　翊戴　贊治　崇仁　保運經邦
　　右以賜中書、樞密院臣僚宰相初加六字，餘臣初加四字，其次並加兩字，舊有功臣者改賜之。
　　推忠　保德　翊戴　守正　亮節　同德　佐運　崇仁　協恭　贊治宣德　純誠　保節　保順　忠亮　竭誠　奉化　效順　順化
　　右以賜皇子、皇親、文武臣僚、外臣初加四字，次加兩字。　　拱衛　翊衛　衛聖　保順　忠勇　拱極　護聖　奉慶　果毅　肅衛
　　右以賜諸班直將士禁軍初加二字，再加亦如之。
　　政和中，罷勳官。淳熙末，朝議欲複之，以旌有功，如貼職之比。後亦不果行，惟安南、闍婆、占城三國王始封加上柱國，南丹州刺史加武騎尉焉。加功臣號，始於唐德宗。宋朝因之，至元豐乃罷。中興後，加賜者三人而已，韓世忠"揚武翊運功臣"，張俊"安民靜難功臣"，劉光世"和眾輔國功臣"。此外，惟安南國王初除及經恩，亦加功號。
　　嶽氏《愧郯錄》曰："按階、散、勳官，在前世合於一，至唐則析而為二。階、勳、功臣、檢校，在唐則析於四，而本朝則合於一。其用與不用，實寓見於是。自宋、齊、梁、陳、後魏、北齊以來，諸九品官皆以將軍為品秩，謂之加戎號，此正如國初軍制皆以禦史為品秩，謂之加憲銜也。梁制，雖親王起家，未加將軍不開府，不置佐史官，可以見一時以此號為重，然其實未嘗將屯，亦虛名耳。隋既受命，高祖采後周之制，置上柱國、柱國、上大將軍、大將軍、上開府儀同三司、開府儀同三司、上儀同三司、儀同三司、大都督、帥都督、都督，總十一等，以酬勤勞。又有特進、左右光祿大夫、金紫光祿大夫、銀青光祿大夫、朝議大夫、朝散大夫，並為散官，又加文武官之德聲者，並不理事。又有翊軍等四十三號將軍，品凡十六等，為散號將軍，以加將校。居曹有職務者為執事官，無職務者為散官。戎上柱國已下為散實官，軍為散號官。諸省及左右衛、武候、餘左右監門府為內官，自餘為外官。散官之名，肇見於是。還考漢制，光祿大夫、太中大夫、郎、議郎、中郎、侍郎、郎中皆無員，多至數十人。特進、奉朝請亦皆無職守，優遊祿秩。則官之有散，自漢已有之矣。然當時之仕於朝者，不任以事，則置之散，正如今日宮觀設官之比，未有以職為實，以散為號如後世者也。故成都侯王商以特進領城門兵，置幕府，得舉吏，是正如今日兼官不可以官稱為比。梁制，左右光祿、金紫光祿、太中、中散等大夫並無員，以養老疾。溯而考之魏、晉、宋、齊、元魏，下而考之陳、北齊、後周、隋，亦莫不有之，九品十八班之間。元魏初，又嘗置散官五等，其品第五至第九，百官有闕則取於其中以補之，蓋皆以儲才待須，而亦與諸職事官均其勞佚也。逮隋開皇六年，始置六品以下散官，八郎為正階，八尉為從階。通而觀之，則九品之內，皆有散官以酬勞矣。惟正一品虛而不置，所以章其貴也。煬帝嗣位，多所改更，先罷特進，次罷十一等酬勞官、八郎、八尉、四十三號將軍，並省朝議大夫，置九大夫、八尉，自一品至九品，別有其制。繼雖複儒林郎、文林郎列之七品八品正，乃隸秘書省，置二十人若三十人，專以明經待問，撰錄文史為職，又若職事官，無與於散階也。尋又置散騎郎二十人為從五品，承議、通直郎各三十人為正、從六品，宣德、宣義郎各四十人為正從七品，徵事、將仕郎各五十人為正從八品，常從、奉信郎各五十人為正從九品，是為正員，並得祿當品，又各有散員郎無祿。隋又改常從為登仕，奉信為散從。自散騎而下皆主出使，量事大小，據品以發之，則正如國初九品京朝官皆在京師，其罷職者歸本班，守本官，其出使者知某州、轉運某路之制耳。尚書省六曹皆置承務郎一人，同員外郎之職，乃正與今尚書郎等，又非散號，如限員以設官，使其別有所授，決知其必不復，徒帶以為美觀也，而唐乃析之。郎、大夫之秩，光祿、中散之養疾，儒林、文林之待問，一歸之於文散；散號將軍參取雜置，益以校尉，一歸之於武散；柱國等號本以酬勞，武騎諸稱並同郎位，一歸之於勳官。則階散也，勳官也，唐雖因隋，而所用未嘗因隋，有職者改為虛名，徒名者置在兼秩，是所謂前世合於一，而唐則析為二。史大奈與高祖興太原飲馬泉之戰，功多授光祿大夫階。李晟以克復元勳立功，時諸子未官，宰相以聞，即日詔子願為上柱國。故事，柱國門列戟，遂父子皆賜。杜淹貞觀中檢校吏部尚書，再加檢校侍中。代宗以射生軍清難而有"寶應"之稱。德宗以涇軍煽逆，而有"定難"之號。後隨事而賜，亦無定名。故唐之有功者，或敘階，或賜勳，或加以檢校，或寵以名號，皆上之人有以寓一時之微權，而初無階升必致之道。四者並用，而又申之以封爵，重之以實封，馭貴馭富，又雜取而輔之。在祖宗朝，若功臣之名猶有官不當賜而特賜，如開寶之於王明，太平興國之於杜彥鈞、陳信從、郝正，大中祥符之於王丞美，天禧之於向漢通。南渡以後，高皇舉久廢之典，以寵二三大將，其他則不多見也。每一遇郊，官至某則加功臣若干字，酬勳若干級，進階若干等，徹國若干戶，並舉而予之，故世但以為煩，而不見其用。是所謂唐析於四而本朝則合於一。既合矣而不能分，此所以發神宗皇帝之獨斷，一舉而盡去之也。政和罷勳官，徒以太平之世不欲用，議易之而未暇。孝宗淳熙間，廷策多士，發為清問，有意複之而未能，誠使無並用之術，祖已成之例，一歸之有司，則雖無複可也。因虛以濟實，即名以輔治，一歸之君上，則雖盡複之亦可也。世之議者多以其名之混淆未易別白，故表而著之，以俟觀者擇焉。"
　　檢校官一十九
　　太師　太尉　太傅　太保　司徒　司空　左僕射　右僕射　吏部尚書　兵部尚書　戶部尚書　刑部尚書　禮部尚書　工部尚書　左散騎常侍　右散騎常侍　太子賓客　國子祭酒　水部員外郎
　　右皇子初授官加太尉，初除樞密使、使相及曾任宰相、樞密使除節度使加太傅，初除宣徽、節度使加太保。宗室初除使相加尚書左僕射，特除並換授諸司使已上加工部尚書，諸司副使加右散騎常侍。除通事舍人、內殿崇班以上，初授加太子賓客；副率以上並三班及吏職、蕃官軍員，該恩加國子祭酒。廂都指揮使止於司徒，軍都指揮使、忠佐馬步都軍頭止於司空，軍班都虞候、忠佐副都軍頭以上止於左、右僕射，諸軍指揮使止於吏部尚書。其官止，遇恩則加階、爵、功臣。
　　《建炎以來朝野雜記》曰："檢校官者，自唐以來有之，凡內職崇班今修武郎、武臣副率以上，初除及該恩皆帶。若文武臣則樞密、宣徽、節度使始帶焉。自三公謂太尉、司徒、司空、三司、僕射、尚書、常侍至賓客、祭酒，凡十餘等。元豐改官制，武臣承宣使已下皆罷，惟存檢校三公、三師，以待節度使之久次者。政和後，改三公為三少，若武臣累加至檢校少師則拜太尉，文臣累加檢校少師則拜開府儀同三司，安南國王初襲封，加檢校太尉，經恩遷檢校太師，外蕃刺史州則檢校太子賓客，此外不帶雲。"
　　《朱子語錄》曰："祖宗之法，除三孤、三公者，必須建節，加檢校太子少保、少師之類，然後除開府儀同三司；既除開府，然後除三孤、三公。南渡以來，如張、韓、劉、嶽諸武臣猶是如此外皆不帶。今則不然，既建節，便抹過檢校，徑除開府至三孤、三公矣。"
