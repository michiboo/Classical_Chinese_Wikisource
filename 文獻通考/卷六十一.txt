●卷六十一　職官考十五

　　○司隸校尉
　　司隸，周官也，掌五隸之法，辨其物而掌其政令五隸謂罪隸、四翟之隸也。物謂衣服、兵器之屬，帥其民而捕盜賊。漢武帝征和四年，初置司隸校尉，持節，從中都官徒千二百人中郎官，京師諸官府，捕巫蠱，督大奸猾督謂察視之。後罷其兵。察三輔、三河、弘農《晉志》曰："漢武帝初置十三州刺史各一人，又置司隸校尉察三輔、三河、弘農七郡。"。元帝初元四年，去節，後諸葛豐為司隸又加節，尋復去之，司隸去節自豐始也諸葛豐為司隸，無所迴避。侍中許章以外屬貴幸，賓客犯法，與章相連。豐欲劾奏，適逢章出，豐駐車舉節招章曰："下！"欲收之。章馳去，豐奔車逐之，章遂入殿得免，因此成帝遂收豐節。成帝元延四年省。綏和二年，哀帝復置，但為司隸除校尉字，冠進賢冠，屬大司空，比司直。司隸掌察皇太子以下，行馬內事皆主之。專道而行，專席而坐。初除，皆謁兩府兩府謂丞相、御史也。唯涓勳初為司隸，不肯謁丞相、御史大夫，後為翟方奏免。又《漢書》曰："鮑宣字子都，明經，為司隸。丞相孔光行園陵，官屬行馳道中，宣使斂止丞相掾史，沒入其車馬，摧辱宰相。又王駿為司隸校尉，奏免丞相匡衡。又蓋寬饒為司隸，亦無所迴避。後漢復為司隸校尉，所部河南尹、河內、右扶風、左馮翊、京兆尹、河東、弘農凡七郡，治河南洛陽《北齊書》曰："後漢幾皇族不得典三河，蓋忌其親，而惜形跡之地。"。無所不糾，唯不察三公後漢江馮上言："宜令司隸校尉督察三公。"陳元議以為不宜使有司省察公輔，乃止。廷議處九卿上，朝賀處公卿下鮑永為司隸，鮑恢為都官從事，並不避強禦。詔策曰："貴戚且當斂手，以避二鮑。"又中常侍王甫、曹節等用事，尚書令陽球常唾手拊髀曰："當令陽球作司隸，此輩敢爾？"及後拜司隸，遂表劾王甫，自臨考，父子皆死於杖下。曹節見甫屍，乃收淚入言球罪，帝徙為衛尉。球叩頭曰："願假臣一月，必令豺狼鴟鴞悉伏其辜。"又李膺字元禮，拜司隸校尉。張讓弟朔為野王令，貪殘無道，畏膺而逃藏讓舍柱中。膺率將吏破柱取朔，付獄殺之。自是宦官屏氣，休沐不敢復出。帝問其故，並叩頭泣曰："畏李司隸。"。凡司隸屬官有從事史十二人。其都官從事史至為雄劇，主察百官之犯法者。魏、晉司隸與二漢同劉聰僭號，置左、右司隸。司隸於端門外坐，在諸卿上，絕席；其入殿，按本品秩，在諸卿下，不絕席。初以司隸官屬制置如州儀，而俗稱之司州見《太康記》。及魏、晉乃以京輔所部定名，置司州，以司隸校尉統之。及東晉渡江，罷司隸校尉官，變其職為揚州刺史。後魏、北齊為司州牧。後周有司隸下大夫，掌五隸及徒者、捕盜賊、囚執之事，屬大司寇。隋初，有雍州牧。後煬帝置司隸臺，有大夫一人，掌諸巡察。薛道衡為司隸大夫，別駕二人，分察畿內，一人按東都，一人按京師。後又罷司隸臺裴蘊為御史大夫，欲重己權，令虞世基奏罷司隸、刺史以下官屬，而留司隸從事之名，不為常員，臨時選京官清明者權攝以行。唐無司隸校尉，而有京畿採訪使，亦其職也。
　　○州牧刺史
　　黃帝立四監，以治萬國。唐有九州。舜置十二州，有牧。夏為九州牧。殷、周八命曰牧。秦置監察御史，漢興省之。至惠帝三年，又遣御史監三輔郡，察詞訟，所察之事凡九條，監者二歲更之，常以十月奏事，十二月還監。其後，諸州復置監察御史。文帝十三年，以御史不奉法，下失其職，乃遣丞相史出刺，並督察監察御史。武帝元封元年，御史止不復監。五年，乃置部刺史，掌奉詔六條察州，凡十二州焉漢制，刺史以六條問事，非條所問，即不省。一條，強宗豪右田宅逾制，以強淩弱，以眾暴寡。二條，二千石不奉詔書遵承典制，背公向私，旁詔守利，侵漁百姓，聚斂為奸。三條，二千石不恤疑獄，風厲殺人，怒則任刑，喜則任賞，煩擾刻暴，剝截黎元，為百姓所疾，山崩石裂，妖祥訛言。四條，二千石選署不平，苟阿所愛，蔽賢寵頑。五條，二千石子弟恃怙榮勢，請託所監。六條，二千石違公下比，阿附豪強，通行貨賂，割損正令。居部九歲，舉為守相。成帝綏和元年，以為刺史位下大夫而臨二千石，輕重不相准，乃更為州牧，秩真二千石，位次九卿。九卿缺，以高第補是時，何武與翟方進奏曰："古選諸侯賢者，以為州伯。今部刺史居牧伯之位，選第大吏，所薦位高至九卿，所惡立退，任重職大。《春秋》之義，用貴理賤，不以卑臨尊。刺史位下大夫而臨二千石，輕重不相准。請罷刺史，更置州牧，以應古制。"奏可。哀帝建平二年，復為刺史時朱博又奏曰："漢家立置郡縣。部刺史奉使典州，督察郡國，吏人安寧。故事，居部九歲，舉為守相，其有異材功、效著者輒登擢。秩卑賞厚，咸勸功樂進。今增秩為牧，以高第補九卿，其中材則苟自守而已，恐功效陵夷，奸宄不禁。臣請罷牧，置刺史如故。"奏可。元壽二年，復為牧。後漢光武建武十八年，復為刺史，外十二州各一人，其一州屬司隸校尉。漢刺史乘傳周行郡國，無適所治。中興，所治有定處。舊常以八月巡行所部常以秋分行部，郡國各遣二吏迎之界上，錄囚徒，考殿最。初，歲盡詣京都奏事。中興，但因計吏，不復自詣京師建武十一年，初斷州牧自還奏事。雖父母之喪，不得去職元嘉元年，初聽刺史二千石行三年服；延熹二年，復斷之。或謂州府為外臺謝夷吾為荊州刺史，第五倫薦之曰："尋功簡能，為外臺之表；聽察聲實，為九伯之冠。"。靈帝中平五年，改刺史，惟置牧。是時天下方亂，豪傑各欲據有州郡，而劉焉、劉虞並自九卿出領州牧。州牧之任，自此重矣。舊制，州牧奏二千石長吏不任位者，事皆先下三公，三公遣掾史按驗，然後黜退。光武即位，用法明察，不復委三府，故權歸舉刺之吏。魏、晉為刺史，任重者為使持節都督，輕者為持節，皆銅印墨綬，進賢兩梁冠，絳朝服；領兵者武冠。而晉罷司隸校尉，置司州，江左則揚州刺史。自魏以來，庶姓為州而無將軍者，謂之單車刺史庶姓謂非帝族。凡單車刺史，加督進一品，都督進二品，不論持節、假節。晉制，刺史三年一入奏甲午詔書曰："刺史銜命，國之外臺。其非所部而在境者，刺史並糾之。"。宋與魏同。梁刺史受之明日，辭宮廟而行，皆持節。後魏天錫二年，又制諸州置三刺史，皇室一人，異姓二人，比古之上、中、下三士也。郡置三太守，縣置三令長。孝文太和中，次職令。自後魏、北齊，則司州曰牧；而北齊制，州為上、中、下三等，每等又有上、中、下之差，自上上州至下下州凡九等。後周則雍州曰牧。而制刺史初除，奉辭之日，備列鹵簿。凡總管、刺史則加使持節諸軍事，以此為常。及蘇綽為六條之制，初文帝秉魏政，令百官誦習，其牧守令長非通六條及計帳者，不得居官六條之制，其略曰：其一，先治心，心不清淨則思慮妄生，見理不明，是以治民之要，在於清心而已。其二，敦教化。其三，盡地利。其四，擢賢良。其五，恤獄訟。其六，均賦役。靜帝大象元年，詔總管、刺史及行兵者加持節，餘悉罷之。隋雍州置牧，餘州並置刺史，亦同北齊九等之制，總管、刺史加使持節。至開皇三年，罷郡，以州統縣，自是刺史之名存而職廢後雖有刺史，皆太守之互名，理一郡而已，非舊刺史之職。按：魏置使持節，寵奉使官之任。隋氏廢郡，而以刺史牧人，既非使官，則合罷持節之稱。其時制置不以名實相副為意，仍舊存之。後改為太守，亦復不省，所以使持節之名，及於邊遠小郡，乃不徵典故之失。刺史、縣令，三年一遷。諸有兵處，則刺史帶軍事以統之煬帝乃別置都尉領兵，兵不屬郡。十四年，改九等州縣為上、中下、下，凡四等。煬帝大業初，復罷州置郡。為司隸臺，大夫一人巡察畿內又有司隸刺史，房彥謙嘗為之；其刺史十四人，巡察畿外諸郡，亦有六條之制與漢六條不同。從事四十人，副刺史巡察。每年二月乘軺巡郡縣，十月人奏。唐武德元年，罷郡置州，改太守為刺史，而雍州置牧。至神龍二年二月，分天下為十道，置巡察使二十人一道二人，以左、右臺及內外官五品以下堅明清勁者為之。兼按郡縣，再期而代。至景雲二年，改置按察使，道各一人。開元十年省，十七年復置，二十七年改置採訪處置使其有戍旅之地，即置節度使，仍各置印。天寶九載三月敕："本置採訪使令舉大綱，若大小必由，是一人兼理數郡。自今已後，採訪使但采察善惡，舉其大綱，自餘郡務，所有奏請，並委郡守，不須幹及。"，理於所部之大郡至德之後，改採訪使為觀察。觀察皆並領都團練使。其僚屬隨事增置。分天下為四十餘道，大者十餘州，小者二、三州，各因其山川區域為制。諸道增減不恆，使名沿革不一，舉其職例，則皆古之刺史雲。
　　○都督總管節度團練都統等使附
　　後漢光武建武初征伐四方，始權置督軍御史，事竟罷。建安中，魏武為相，始遣大將軍督之，而袁紹分沮授所統諸軍為三都督紹以沮授、郭圖、淳於瓊各典一軍。魏武征孫權還，又使夏侯惇督二十六軍。魏文帝黃初三年，始置都督諸州軍事，或領刺史。又上軍大將軍曹真都督中外諸軍，假黃鉞，則總統外內諸軍矣。明帝太和四年，司馬宣王征蜀，加號大都督。高貴鄉公正元二年，司馬文王都督中外諸軍，尋加大都督。晉受魏禪，則都督諸軍為上，監諸軍次之，督諸軍為下；使持節為上，持節次之，假節為下。使持節得殺二千石以下。持節殺無官位人，若軍事，得與使持節同。假節唯軍事得殺犯軍令者。及伐吳之役，以賈充為使持節、假黃鉞、大都督，總統六師兼給羽葆、鼓吹、緹幢、兵萬人、騎二千，置左右長史、司馬、從事中郎，增參軍、騎司馬各十人，帳下司馬二十人，大車、官騎各三十人。太康中，都督知軍事，刺史理人，各用人也。惠帝末，乃並任，非要州則單為刺史庾翼都督征討諸軍事，鎮襄陽，綏懷招納，立客館，置典賓參軍。江左以來，都督中外尤重，惟王導等權重者乃居之。宋氏人臣則無居者，惟江夏王義恭得假黃鉞。假黃鉞則專戮節將，非人臣常器。又有都督諸州諸軍事者，則為常職。舊曰監某州諸軍事，文帝即位，改監為都督。後魏有都督中外諸軍事。永安以後，近遠多事，置京畿大都督，總攝軍人，立府置佐。後周改都督諸軍事為總管則總管，則總管為都督之任矣。又有大都督、帥都督、都督。至隋，三都督並以為散官。煬帝改大都督為校尉，帥都督為旅帥，都督為隊正唐武德七年，改上大都督為驍騎尉，大都督為飛騎尉，帥都督為雲騎尉，都督為武騎尉。按此，則都督之名微矣。隋文帝以並、益、荊、揚四州置大總管並、益、揚三州以親王臨統，唯荊州以韋世康為之，時論以為美，其餘總管府置於諸州，列為上、中、下三等，加使持節。煬帝悉罷之。唐諸州復有總管，亦加號使持節，刺史加號持節。武德元年，諸州總管亦加號使持節。五年，以洺、荊、並、幽、交五州為大總管府。七年，改大總管府為大都督府，總管府為都督府舊洺州已置都督府，武德四年廢府，置大行臺。復有行軍大總管者，蓋有征伐則置於所征之道，以督軍事。武德以來，亦有元帥之號，太宗為秦王，加西討元帥；中宗為周王，為洮河道元帥；睿宗為相王，為并州道行軍元帥安祿山反後，天寶十五載，哥舒翰為諸道兵馬元帥，其後李光弼、郭子儀復為副元帥，李峘、李若幽、李勉又為兵馬都統，並從其宜也。太極初，以並、益、荊、揚為四大都督府。開元十七年，加潞州為五焉。其餘都督，定為上、中、下等上都督府五，中都督府十三，下都督府十六。前後制置改易不恆，難可備敘。凡大都督府，置大都督一人掌所管都督諸州城隍、兵馬、甲仗、食糧、鎮戍等，親王為之，多遙領其任；亦多為贈官，長史居府以總其事各有長史、司馬、錄事、功曹以下官屬，因員數多少與諸州府有差，其職事不異，具《郡佐篇》。分天下州縣制為諸道，每道置使，理於所部即採訪、防禦等使也。其邊方有寇戎之地，則加以旌節，謂之節度使。自景雲二年四月，始以賀拔延嗣為涼州都督，充河西節度使。其後諸道因同此號，得以軍事專殺。行則建節，府樹六纛，外任之重莫比焉。本皆兼度支、營田使，開元九年十一月敕，其河東、河北不須別置，並令節度使兼充。有副使一人副貳使，行軍司馬一人申習法令。自漢、魏至隋，總戎出征，則刺史、都督、將軍等官置長史、司馬、諸曹參軍為之僚佐，按官置司。唐本制，大總管乃前代專征之任，其僚佐亦多同之。自後改為節度大使，署副使、判官以為僚佐，如前代長史已下之任。然長史、司馬及諸曹是曰官名，副大使、副使、判官乃為使職。有所改易，合隨府主。置大使則有副使已下，今若改名使府，不合設官充其僚吏。蓋因授任者莫詳其源，既有副使，又置司馬，參雜重設，遂為其例。況不標於甲令，固須區別著定恆規也，判官二人分判倉、兵、騎、胄四曹事，副使及行軍司馬通署，掌書記一人掌表奏書檄。《齊書》曰："宋江夏王義恭取邱巨源為掌書記。"，參謀無員或一人，或二人，參議謀畫，隨軍四人分使出入。開元中，凡八節度使磧西、河西、隴右、朔方、河東、幽州、劍南、嶺南，此八節度也。後更增加，兼改名號，蓋古之持節都督江左四中郎將、近代行軍總管之任凡將帥出行，兵滿萬人以上，則置長史、司馬，倉、兵等曹參軍；若萬人以下，員數遞減。自至德以來，天下多難，諸道皆聚兵，增節度使為二十餘道。其非節度使者謂之防禦使，以採訪使並領之。採訪理州縣，防禦理軍事。初，節度與採訪各置一人，天寶中始一人兼領之。乾元中，始置都統，使監總管諸道，或領三道、或領五道，皆古方嶽牧伯之任也。上元末，省都統，後又改防禦使為都團練守捉使，皆主兵事而無旌節，僚屬亦減。有副使一人掌貳使事，判官二人分判軍事。自永泰以來，都團練使稍有加置參謀者。若朝覲則置留後，擇其人而任之宋武帝起義討桓元既平京口，向建業，以孟昶為長史，總攝後事；及討司馬休之，伐荊州，以中軍將軍劉道鄰監留府事，皆留後之任也。自後無代無之，不復遍舉。
　　○都護
　　漢宣帝地節二年，初置西域都護，為加官也。或以騎都尉、諫議大夫使護西域三十六國，有副校尉。始以鄭吉為之。後廢。至後漢永平十七年復置班超為西域都護，大破焉耆、尉犁，斬其王。自是西域降伏，納質者五十餘國。晉、宋以後，有都護之官，亦其任也。《齊書》曰："廣州西南有二江，川源深遠，別置督護，專征討之任。陳伯超為西江都護，沈僟為南江都護。"。唐永徽中，始於邊方置安東、安西、安南、安北四大都護府，後又加單于、北庭都護府麟德元年，改雲中都護為單于都護。府置都護一人掌所統諸蕃慰撫、征討、斥堠，安輯蕃人及諸賞罰，敘祿勳功，總判府事，副都護二人掌貳都護事。其安北、單于則置一人，長史、司馬各一人錄事、功曹、倉曹、戶曹、兵曹、法曹參軍各一人，參軍事三人。其安北、單于唯有司馬、倉曹、兵曹各一人，餘並不置。
　　○觀風俗使
　　唐貞觀八年，分遣蕭瑀、李靖、楊恭仁、王珪、竇靜、李大亮、劉德威、皇甫無逸、韋挺、李襲譽、張亮、杜正倫、趙寵智等巡省天下，延問疾苦，觀風俗之得失，察政刑之苛弊，以後不復置。
　　○巡察按察巡撫等使
　　貞觀二十年，遣大理卿孫伏伽等二十一人，以六條巡察四方，多所舉刺。太宗命褚遂良一其類以聞，乃親自臨決牧宰以下，以能官進擢者二十人，罪死者七人，流罪以下免黜數百人。天授二年，發十道存撫使，以右肅政御史中丞、知大夫事李嗣真等為之時分巡天下者，皆左、右臺官。神龍二年，敕左右臺內外五品已上官，識理通明無屈撓者二十人，分為十道巡察使，二周年一替，以廉按州郡。景龍二年，置十道按察使，分察天下。至開元八年五月，復置十道按察使，以陸象先、王皎等為之。貞元八年，以江、淮荊、襄、陳、宋、河朔水災，遣中書舍人奚陟、左庶子姚齊語、秘書少監雷成、京兆少尹韋武為諸道宣撫使，振給災荒，均平賦役，疏決囚系，懲肅官吏。元和四年，以旱災，復遣左司郎中鄭敬等為諸道宣撫使。
　　○黜陟使
　　貞觀八年，發十八道黜陟大使。二十年，遣大理卿孫伏伽等以六條巡察四方，黜陟官吏。開元二十一年遣使，以崔翹等為之。天寶五載遣使，以席豫等為之。至德二載遣使，以虢王等為之。建中元年，以庾何等為之。自建中以後省。
　　○採訪處置使
　　開元二十二年，初置十道採訪處置使，以御史中丞盧絢等為之，仍置印。二十五年，命諸道採訪使考課官人善績，三年一奏，永為常式。天寶九載，敕："採訪使但察訪善惡，舉其大綱，自餘郡務所有奏請，並委郡守，不須千及。"乾元元年，詔："近緣狂寇亂常，每道分置節度。其管內緣徵遣及文牒，兼使命來往，州縣應命非不艱辛，仍加採訪，轉益煩擾。其採訪使置來日久，並諸道黜陟使宜且停，待後當有處分"其年改為觀察處置使。
　　容齋洪氏《隨筆》曰："唐世於諸道置按察使，後改為採訪處置使，治於所部之大郡，既又改為觀察。其有戎旅之地，即置節度使。分天下為四十餘道，大者十餘州，小者二、三州，但令訪察善惡，舉其大綱。然兵甲、財賦、民俗之事，無所不領，謂之都府，權勢不勝其重，能生殺人，或專私其所領州，而虐視支郡。元結為道州刺史，作《舂陵行》，以為'諸使誅求符牒二百餘通'，又作《賊退示官吏》一篇，以為'忍苦裒斂'。陽城守道州，賦稅不時，觀察使數誚責，又遣判官督賦，城自囚於獄。判官去，復遣官來按舉。韓愈《送許郢州序》云：'為刺史者恆私於其民，不以實應乎府；為觀察使者常急於其賦，不以情信乎州。財已竭而斂不休，人已窮而賦愈急。'韓皋為浙西觀察使，封杖決安吉令孫澥至死。一時所行，大抵類此，然每道不過一使臨之耳。今之州郡按制控刺者，率五六人，而臺省不預，毀譽善否，隨其意好，又非唐時一觀察使比也。"
　　按：野處所言，以為唐之州縣不過一使臨之，而宋則有帥、漕、憲、倉四司，故州縣之官尤難以奉承展布。蓋唐制，一道兵政屬之節度使，民事屬之觀察使，然節度多兼觀察；又各道雖有度支、營田、招討、經略等使然，亦多以節度使兼之。蓋使名雖多，而主其事者，每道一人而已。至宋則監司各自有建臺之所，每司專有長官，專有掾佐，而號令之行於統屬者始煩矣。然宋之監司雖多，而一司猶不過一人專之也。若夫司存鼎立，而每司之稱牧伯刺史者比肩數人，而以臨乎其郡；每郡則稱守者比肩數人，而以臨乎其縣；每縣則稱宰者比肩數人，而以臨乎其民，則其誅求之苛密，奉承之不易易，又振古所無也。
　　○度支營田使
　　開元十年敕，度支、營田若一使專知，宜同為一額，共置判官兩人。元和十三年詔曰："事關軍旅，並屬節制；務系州縣，悉歸廉察。二使所領，實曰管轄。諸道度支、營田承前各置使。自艱虞以後，名制因循，方鎮除授之時，或有兼帶此職，遂令綱目所在各殊。今日務修舊章，思一法度，去煩就理，眾心為宜。唯別置營田處，其使，且令仍舊。其忠武、鳳翔、武寧、魏博、山南東道、橫海、邠寧、義成、河陽等道度支、營田使及淮南度支，近已停省，其餘諸道並准此處分。"初，景雲、開元間，節度、度支、營田等使諸道並不置，又一人兼領者甚少。艱難以來，優寵節將，天下擁旄者常不下三十人，例銜節度、度支、營田、觀察四使。其邊界藩鎮增置名額者又不一。前後六十餘年，雖嘗增減官員及使額，而度支、營田以兩河諸將兼領，故朝廷不議停廢。至是群盜漸息，宰臣等奏罷之。
　　○租庸使
　　開元十一年，宇文融除殿中侍御史，句當租庸地稅使。天寶二年，陝郡太守韋堅兼知句當租庸使。六載，楊國忠加諸郡租庸使。至德，元載、第五琦除監察御史，充江、淮租庸使。廣德元年，考功郎中裴諝為河東道租庸、鹽鐵等使。永泰元年，京兆尹第五琦奏："租庸使請一切並停，唯差判官一人、巡官二人催遣。"從之。
　　○兩稅使
　　建中三年，初分置汴東、西水陸運兩稅鹽鐵使包佶、崔縱分為之。八年，以東都、河南、江淮、嶺南、山南東道兩稅等錢物，令戶部侍郎、轉運使張滂主之。東渭橋以東諸道巡院並隸滂。以關輔、河東、劍南、山南西道財物，令戶部尚書、度支使班宏主之。其後，宏、滂互有短長。宰相趙憬、陸贄具以其事上聞，由是參用大曆故事，如劉晏、韓滉所分焉。元和四年制，令鹽鐵使楊子留後，宜兼充淮南、浙西東、宣歙、福建等道兩稅使；其江陵留後，宜兼充荊南、山南東道、鄂嶽、江西、湖南、嶺南等道兩稅；使度支山南西道分巡院官宜兼充劍南、東西川、山南西道兩稅使；其硤內五監舊屬鹽鐵使，宜割屬度支使，便委山南西道兩稅使兼知糶貨，各奉所職，期於悉心。
　　○戶口使
　　開元十二年，宇文融除御史中丞，充諸色安輯戶口使。天寶四載，戶部郎中王鉷加句當戶口色役使。
　　蘇氏駁曰："九寺、三監，東宮三寺、十二衛，及京兆河南府，是王者之有司，各勤所守，以奉職焉。尚書省舊章立程度以頒之，御史臺按格令采奸濫以繩之。中書門下立百司之體要，察群吏之能否，善績著而必進，敗德聞而且貶。政有恆而易守，事歸本而難失，經遠之理，舍此奚據？洎奸臣廣言利以邀恩，多立使以示寵，克下民以厚斂，張虛數以獻狀，上心蕩而益奢，人望怨而成禍。使天子有司，守其位而無其事，受厚祿而虛其用。宇文融首倡其端，楊奢矜、王鉷繼遵其軌，楊國忠終成其亂。仲尼雲'寧有盜臣，而無聚斂之臣'，誠哉是言。前車既覆，後轍未改，求達化本，不亦難乎？"
　　洪氏《容齋隨筆》曰："楊國忠為度支郎，領十五餘使；至宰相，凡領四十餘使。第署一字不能盡，胥吏因是恣為奸欺。《新》、《舊唐史》皆不詳載其職。按其拜相制前銜雲'御史大夫判度支，權知太府卿事，兼蜀郡長史，劍南節度、度支、營田等副大使，本道兼山南西道採訪處置使，兩京太府、司農、出納、監倉、祠祭、木炭、宮市、長春九成宮等使，關內道及京畿採訪處置使，拜右相兼吏部尚書、集賢殿崇元館學士、修國史、太清太微宮使。'自餘所領，又有管當租庸、鑄錢等使。以是觀之，概可見矣。宮市之事，咸謂起於德宗貞元，不知天寶中已有此名，且用宰臣充使也。韓文公作《順宗實錄》，但雲舊事宮中有要市外物，令官吏主之，與人為市，隨給其直，貞元末以宦者為使。亦不及天寶時已有之也。"
　　○轉運使
　　唐先天二年，李傑始名務光始為水陸發運使，蓋使名之起。開元二十一年，裴耀卿以侍中充江淮、河南轉運使，而崔希逸、蕭旻為副，蓋副使始此。天寶以韋堅充句當轉運使，第五琦充諸色轉運使，劉晏充諸路轉運使。其後韓滉、杜悰、杜讓能、崔昭緯皆以宰相充使，而諸道分置巡院，皆統於此。五代罷巡院，始置轉運使。
　　宋朝藝祖開基，懲五季之亂，藩臣擅有財賦，不歸王府，自乾德以後，僭偽略平，始置諸道轉運使，以總利權。開寶六年，廣南平，除徐澤為判官，蓋轉運判官始此。其轉運使之名，國初但曰句當某路水陸計度轉運事，官高者則曰某路計度轉運使。太平興國初皆曰使，兩省以上則為都轉運使，又置副使與諸路判官焉，又置同句當轉運事，俄罷諸路副使。真宗每用兵，或令都部署兼轉運使；王師征討，則有隨軍轉運使，事畢即停。至道中，詔曰："天下物宜，民間利病，惟轉運使得以周知。令更互赴闕，延見詢問焉。"慶曆中，皆帶按察之任；六年，罷之三年，詔諸路轉運使並兼按察使，每歲具官吏能否。先是，歐陽修請遣使按察官吏，賈昌朝言轉運以按察官吏，故令兼而領之。六年赦書，以為所過煩擾，吏不能安其職，遂並罷之。先是，判官與轉運爭權而罷。至嘉祐中復置。熙寧二年，詔轉運使用本資序人即充，資序下一等為權，二等為權發遣。中興以來，逐路都轉運使除授不常，惟使、副、判官常置。舊制，轉運司除授皆命詞給誥，渡江已後，例給敕命，後稍復舊，轉運使、副命詞，運判則否。六年，諸路運判亦命詞給誥。光宗紹熙以來，使副、運判不雙除。屬官有主管文字一員、幹辦公事人員，又有準備差遣，員多寡不一。
　　東萊呂氏曰："國初，未嘗有監司之目。其始除轉運使，止因軍興，專主糧餉，至班師即停罷。如太祖時平澤、潞，則命戶部侍郎高防、兵部侍郎邊光範充北路轉運使；用師湖南，則命部判官滕白充南面，給事中沈義倫充京西水陸轉運使是也。至於命何幼沖充東面，劉仁遂充西面，曹翰充南面，胡玩充北面，皆水陸轉運使。太宗時，如劉保勳為河東城西四面轉運使，樂沖為太原管內水陸轉運使，郭泌為御河至關南水陸轉運使，王在田為陸路轉運使，崔邁為水路判官。或謂路，或謂道，或曰知，或曰同，或曰同知，或為幹當，皆緣用武，責以饋運之職也。太祖開寶五年，命二參政事薛居正、呂餘慶兼領提舉諸州水陸轉運使。明年，薛居正、沈義倫拜相，呂餘慶去位，遂以居正、義倫二相兼提舉水陸漕事。累朝以武臣為帥守而兼漕事，則太祖朝，均州刺史、襄州荊門至石門關兵馬都總管曹翰兼西南面水陸轉運使，襄州節度使潘美、廬州節度使尹崇珂同知廣州軍州事，並兼嶺南轉運使；太宗朝，右武衛大將軍、濱州團練使、知通利軍王賓兼河北轉運使，又以賓知揚州、兼發運司；真宗朝，定州駐泊都總管、山南東道節度使、同平章事王顯兼河北水陸都轉運使，顯總領、定、高陽三路，又領河北都轉運使，副都總管、侍衛馬步軍都虞候、天平軍節度使王超充轉運副使。此皆武臣任帥守兼漕也。太祖朝，知容州毋守素、知邕州範旻、通判桂州符嗣，各知本管轉運事。太宗朝，知廣州李符兼諸州轉運使，知洪州王明兼江南西路轉運使。真宗朝，知益州宋太初兼川陝四路都轉運使，參知政事、判天雄軍府王欽若都大提舉江北轉運使。此皆文臣任帥守兼漕也。始轉運一司隸州縣，與夫廢置皆在一時，初無定製，所掌者軍需糧餉而已。自高保寅知懷州，州隸河陽，時趙普為河陽帥，與保寅素有隙，事多抑制，保寅不能平，手疏請罷支郡。會左拾遺李幹亦言：'諸州藩鎮支屬州郡，多俾親吏掌其關市，頗不便於商賈，滯天下之貨。望不令有所統攝，以分方面之權，尊獎王室，亦強幹弱枝之術也。'時太平興國二年也。遂詔：'邠、寧、涇、源、鄜、坊、延、丹、陝、虢、襄、均、房、復、鄧、唐、澶、濮、宋、亳、鄆、濟、滄、德、曹、單、青、淄、兗、沂、貝、冀、滑、衛、鎮、深、趙、定、祈等州先隸藩鎮，令直屬京師，郡長吏得自奏事。'自是而後，邊防、盜賊、刑訟、金榖、按廉之任，皆委於轉運使。又節次以天下土地形勢，俾之分路而治矣。繼增轉運使判官，以京官為之。於是轉運使於一路之事無所不總也。太宗淳化二年五月，詔轉運使司命常參官一人糾察州軍刑獄。四年十月，詔刑獄司宜從省罷，委轉運司振舉之。以此知轉運司總刑獄之事也。真宗大中祥符二年五月，廣南西路轉運使言：'如洪寨主、殿直李文著以輕兵掩襲蠻賊，文著中流矢死，其隨文著將校八人，本司並斬訖。'七年八月，梓州轉運使寇瑊言：'本使公宇在梓、遂州，去戎、瀘地遠，或戎人緩急寇邊，難於照應，請置資州。'詔從之。以此知轉運司總邊防之事也。至道元年八月，荊湖轉運使何士宗請執政大臣出領外郡，應合申轉運司公事，只書通判以下姓名，太宗謂宰相等曰：'大臣品位雖崇，若出臨外藩，即轉運使所部，要系州府，不系品位，此朝廷典憲，不可輕改，並仍舊貫。'由是觀之，轉運使權可謂重矣。然又疑其權太重，復置朝臣於諸路為承受公事，是機察漕司也。真宗即位，省罷承受之官。景德間，遂建提點刑獄一司，實分轉運使之權，又以武臣帶閤職者副之。熙寧中，議罷武臣提刑。或謂真宗時以武臣提刑，令機察漕司也。監司之官既眾，所領之職又分，諸路復以知州帶一路安撫、鈐轄等名目，自領軍事，而轉運司所職催科徵賦、出納金榖、應辦上供、漕輦綱運數事而已。仁宗慶曆中，患漕司權輕，令帶按察使。後二年，江東漕臣楊紘、王綽與提刑王鼎頗務深刻，號江東三虎，其餘刻轢州郡，窘辱大臣者多矣，朝廷又患之，遂罷轉運按察名，皆非太宗、真宗時委任轉運使意也。富弼等論帶按察使而不察司吏，以朝會速配率多為能；又謂轉運使依資循例而入，多非其人，郡縣官守因循，人受其弊；又謂不由舉主擇，所以大半不才。皆確論也。然而太宗時轉運使皆人主親自選擇，故淳化五年十一月，上曰：'多士滿朝，朕試令索班簿閱之，周行之人，魚貫櫛比，不勝其眾矣。比於其中求一才中轉運使、三司判官者，了不能得，雖多，亦奚以為？'臣以此知轉運使自人主親擇之也。淳化三年正月，詔：'宰相、參知政事、樞密副使、三司使、翰林學士、尚書丞郎、兩省給舍以上、御史中丞，各於京朝官內保舉堪任轉運使者一人。'臣以是知宰相、執政、侍從官皆舉薦人才，而人主親擇之也。神宗謂文彥博等曰：'諸道帥臣、轉運使職任至重，一道慘舒系焉，宜謹擇其人，久於其任。漢宣循名責實，胥用此道。'彥博等對曰：'為治之要，無以易此。'故熙寧、元豐諸路漕臣率多舉職。今軍興之際，調度日繁，理不可緩，而諸路轉運使推擇非才，任用不一，又非慶曆比也。然臣區區之愚，竊謂太宗用李幹之言，罷藩鎮支屬而委任轉運使。真宗朝士大夫論列，言其不便者多矣。仁宗景祐三年十一月，詔懷遠軍本隸宜州，自今奏事無得專達，是亦復支郡之意也。然以今日之勢觀之，宜修支郡之制，增藩鎮之權，以壯國勢，而一道廉按之任，恐可改也。神宗即位之初，因知揚州徐緩告謝甚衰，嘗與富弼、曾公亮輩議分置藩郡，令按察支屬，而大臣無有能上當聖意者。熙、豐、紹、符、崇、觀、政、宣更數十年，不能行神宗之意，蓋有待於今日也。不然則願如太宗之時，盡減監司之目，獨存轉運一司，其親擢、舉薦、委任、賜予，悉用祖宗初制，仍帶按察之名。其久任如真宗用宋搏於河東十有一年不除代者，勞效顯著則增秩賜金，簡慢不職則削官奪賜。乘驛入奏，更互赴闕，以至給印曆，卻委諸司一作州長吏書績，皆以太宗、真宗為法。比之復支郡，利害固不同，然亦愈於因循不振之弊也。"
　　○安撫使
　　梁武帝普通五年，魏以酈道元為大使，慰撫六鎮，大使始此。隋文帝開皇九年，詔遣柱國韋洸安撫嶺外。又仁壽四年，以楊素為并州道行軍總管、河北道安撫大使。
　　唐貞觀初，遣大使十三人巡省天下諸州水旱，則有巡察、安撫、存撫之名；節度使兼之，則有副使。天授二年，發十道存撫使。聖曆中，狄仁傑為湖北道安撫大使，德宗貞元間，又置副使。
　　宋舊不常置，自咸平三年，以翰林學士王欽若為四川安撫使，知制誥梁顥為陝西安撫使，安撫使之名始此。其後景德三年，始置河北沿邊安撫使，以雄州守臣為之，而陝西沿邊諸州亦有安撫使。慶曆二年，詔置湖南安撫司。八年，詔置河北四路安撫使以韓琦、王拱辰、賈昌朝等充諸路使。皇祐四年，詔廣、桂二州帶經略安撫使。熙寧五年，罷諸路經略安撫司。崇寧二年，置河南安撫使宣和二年，置輔郡內潁昌府帶京西安撫使。宣和三年，臣僚言睦賊猖獗，乞以杭、越知州兼本路安撫使，鎮撫一方。詔杭越州、江寧府守臣並帶安撫使。詔洪州守臣可依江寧府安撫使。凡諸路安撫，遂州知州兼，以直秘閣以上充。掌總護諸將，統制軍旅，察治奸宄，以肅清一道，凡兵民之政皆掌焉。帥其屬而聽其獄訟，頒其禁令，定其賞罰，稽其錢榖、甲械出納之名籍，其行以法。若事難專決，則具可否稟奏；即幹機速、邊防及士卒抵罪，則聽以便宜裁斷系邊任，則綏禦夷狄，撫寧疆圉。若甲兵屯戍、芻粟饋運，則視其緩急盈虛而移用之。掌凡戰守之事。建炎元年，李綱請沿河、沿淮、沿江置安撫使兼馬步軍都總管，以文臣充。二年，令將兵處知州帶管內安撫使，後省。四年，置鎮撫使，罷逐路安撫使。後罷鎮撫使，置安撫使如故。時諸路又有安撫大使，自兩浙西路劉光世始。二品以上為帥，即為安撫大使。
　　○提刑
　　宋太宗淳化二年，以司門員外郎董循等一十一人分充諸路轉運司提點刑獄，四年省。景德四年，真宗謂王旦曰："朕慮四方刑獄官吏未盡得人，一夫受冤，即召災沴。今軍民事務，雖有轉運使，且地遠無由知。先帝嘗選朝臣為諸路提點官獄，今可復置，仍以使臣副之。"於是置諸路提點刑獄公事，以朝臣充，始命屯田李拱為之，副以武臣閤門祇候以上充。天禧四年，加勸農使，俄改提點刑獄、勸農使，又以武臣為副使。天聖六年悉罷，明道二年復置。嘉祐中，有武臣同提點河東刑獄，竊用公庫銀器及樂倡首飾，議者謂武臣不可為監司，罷之。治平元年，罷提點刑獄而委轉運司。熙寧二年，諸路提點刑獄復差文臣，其武臣並罷。史臣曰："上以武臣罕習吏文，多不足以舉察所部人材，故罷之，人皆以為便。"十年，復置提點京畿刑獄。掌察所部疑留獄訟，勸課農桑，而按其官吏之不法，別其廉吏，以達於朝。元豐因之，總郡國之庶獄，核其情實而覆以法；督治奸盜，申理冤濫，則隸提刑司；歲察所部廉能而保任之，若疲軟或冒法，則隨其職事劾奏。宣和初，詔江西、廣東增置武提刑一員，然遇闕帥，不許武憲兼攝。建炎元年，以盜賊未衰，諸路無武臣提刑處，權添差一次，專管捉殺。四年罷之。孝宗乾道六年，詔諸路分置武臣提刑一員。臣僚乞依故事加"同"字，不從，於是武憲橫於四方。淳熙末，上知其不便，遂不復除，止除朝臣一員。其屬有幹辦公事一員，檢法官一員。
　　東萊呂氏曰："太宗皇帝即位之久，天下無事。淳化二年五月，詔：'應諸路轉運使各命常參官一人專知糾察州軍刑獄公事，管內州府十日一具囚帳供報，有疑獄未決，即馳傳以示之。郡縣敢稽留大獄，久而不決，及偏辭按讞，情不得實，官吏用情者，並以聞。佐史小吏已下，得以便宜按劾從事。'此初置外路刑獄官之詔也，是時猶隸轉運司。然行之二年，勞擾無補。於是淳化四年十月，降詔曰：'比者申命使臣分聽獄訟，徒經歲序，蔑有平反，既莫副於哀矜，諒祇為於勞擾。其諸路決遣刑獄司，宜從省罷，委轉運司振舉之。'真宗景德四年，乃謂先帝常選朝臣，諸路提點刑獄遂復置之，不隸轉運，別為一司，稍重其權矣。當時約束曰：'所至專察囚禁，詳審案牘，州縣不得迎送聚會。所部每旬具繫囚犯由、訊鞫，次第申報，當檢舉催督。在系淹久者，即馳往案問。出入人罪者，移牒覆勘，劾官吏以聞。諸色詞狀逐州斷遣不當，已經轉運司披斷未允者，並收接施行。官吏貪濁弛慢者，具名以聞，敢有庇匿，並當加罪。仍借緋紫，以三年為任，增給緡錢如轉運使之數。內出御前印紙為曆，書績效。中書、樞密院籍其姓名，代還者課議功行賞。如刑獄枉濫不能摘舉，官吏弛慢不能彈奏，務從畏避者，寘以深罪。'竊睹當日詔旨，專為刑禁詞訟冤枉。天禧中，已兼勸農一事，至仁廟朝天聖六年正月詔，令諸路提點刑獄司朝臣、使臣交割本職公事與轉運使、副，令轉運司條所省事件以聞。既罷兩年，天聖八年九月復置，仍令所至毋得送迎，其吏人約舊數裁減之。降詔十月九日，是月壬申卻權罷。又三年，至明道二年冬復置。自後提刑一司雖專以刑獄為事，封樁錢榖、盜賊、保甲、軍器、河渠，事務浸繁，權勢益重，而轉運司所總惟財賦綱運之責而已。司局愈多，官吏益眾，而事愈不治，今日之弊正在按察之官不一也。臣故著提刑廢置約束之詳，以備朝廷采擇。"
　　○提舉
　　即漢耿壽昌常平之任也。自衛李悝制平糴之法，漢人因之，則謂之常平焉。然漢人特置倉，而猶領之於大司農也。
　　宋朝淳化中，建常平倉。景祐元年，令轉運司舉長史舉所部官專領之，然猶隸漕臣。熙寧遣使提領，此蓋提舉常平之所始也三年，制置三司條例言："河北、陝西已差官提舉常平、廣惠倉，餘路欲差胡朝宗、張復、侯叔獻、曾誼等並為提舉官。"。九年，府界、畿內亦專置提舉常平倉一員，不令司農丞兼領。提舉常平司操常平斂散之法，申嚴免役之政令。治荒修廢，振民艱厄，則隸提舉司。歲察所部廉能而保任之，若疲軟或犯法，則隨其職事劾奏又《哲宗正史　職官》："提舉常平司常平、義倉、免役、市易、坊場、河渡、水利之法，因民之有無、歲之豐凶而斂散振濟之。幾役錢，視其產之厚薄。人吏廩祿，視其執役之輕重。凡市易，掌斂市之不售，貨之滯於民用者，乘其貿易，以平物價。皆舉行其政令，以裕民力而阜邦財，掌按察官吏之事。"。元祐初罷，紹聖九年復置。政和改元，詔江、淮、荊浙六路共置茶鹽提舉一員。宣和三年，詔河北、京東路推行新法鈔鹽，可添置提舉官一員。此提舉茶鹽之所始也國朝茶鹽事，舊隸發運司。元豐間，或以轉運、常平官兼提舉，或以提刑兼領，知、通提轄。政和以後，始專置官吏。既而諸路皆置。建炎元年，詔提舉常平司並歸提刑司。二年八月，復諸常平官，還其糴本，自青苗錢不散外，常平、免役之政皆掌之。三年復置。四年，詔逐路提刑司茶鹽司並依舊分東、西路。紹興二年，詔荊湖北路復置提舉茶鹽司。四年，詔廣西茶鹽司官吏並罷，其職事委漕臣。五年，詔諸路提舉常平併入茶鹽司，仍以提舉常平茶鹽等公事為名。九年，置經制司，改常平官為經制某路幹辦常平等公事。未幾，經制司罷，復為常平官。久之，復置提舉，東南以茶鹽司兼領，四川以提刑司兼領又《中興系年錄》："紹興十五年，戶部侍郎王鐵言常平法，望復置提舉官，乃命諸路茶鹽官改充提舉常平茶鹽；惟四川、廣西以憲臣，淮西、京西以漕臣兼領，仍令檢察所部州，有擅用常平錢物者，按劾以聞。"，乃別置官吏。然常平錢皆取以贍軍，今特掌義倉及水利、役法、振濟等事而已，無復平糴之政矣。熙寧初，置提舉常平司句當公事，於通判、幕職內選差一員，不妨本職。紹興十五年，改為幹辦公事，依漕屬例，此常平幹也。宣和三年，置茶鹽提舉屬官一員，此茶鹽幹也。故提舉司存二幹官，以此。
