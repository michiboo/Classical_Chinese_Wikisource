
仙宗出趙北，相業起山東。
明德嘗爲禮，嘉謀屢作忠。
論經白虎殿，獻賦甘泉宮。
與善今何在？蒼生望已空。
宿昔三台踐，榮華駟馬歸。
印從青瑣拜，翰入紫宸揮。
題劍恩方重，藏舟事已非。
龍門不可望，感激涕沾衣。
永歎常山寶，沈埋京兆阡。
同盟會五月，華表記千年。
渺漫野中草，微茫空裏煙。
共悲人事絕，唯對杜陵田。

