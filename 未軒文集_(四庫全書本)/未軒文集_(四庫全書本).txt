　　欽定四庫全書　　　　　集部六
　　未軒文集　　　　　　　別集類五〈明〉
　　提要
　　〈臣〉等謹案未軒文集十二巻明黃仲昭撰仲昭名潛以字行莆田人成化丙戌進士官至江西提學僉事是集為其門人劉節所編凡文六巻詩五巻詞一巻而以詩文墓誌銘附之仲昭官編修時與章懋莊㫤並以疏爭元宵煙火詩廷杖謫官當時有翰林三君子之目後懋與㫤並以聚徒講學為事而仲昭獨刻意紀述八閩通志延平府志邵武府志南平縣志興化府志皆所編録故楓山定山之名滿於天下仲昭㡬為所掩然三人氣節相同居官清介相同文章質實亦略相同未可以仲昭篤志勵行不作語録遂分優劣於其間也林瀚作仲昭墓誌稱其作為文章渾厚典重無艱深聱磽之語鄭岳莆陽文獻傳亦稱其有未軒集若干巻文詞典雅今觀其集雖尚沿當日平實之格而人品既髙自無鄙語頡頏於作者之間正不以坦易為嫌矣乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　　〈臣〉　陸　費　墀








