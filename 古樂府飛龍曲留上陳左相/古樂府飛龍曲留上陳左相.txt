
德以精靈降，時膺夢寐求。 
蒼生謝安石，天子富平侯。 
尊俎資高論，巖廊挹大猷。 
相門連戶牖，卿族嗣弓裘。
豁達雲開霽，清明月映秋。
能為吉甫頌，善用子房籌。
階砌思攀陟，門闌尚阻修。
高山不易仰，大匠本難投。
跡與松喬合，心緣啟沃留。
公才山吏部，書癖杜荊州。
幸沐千年聖，何辭一尉休。
折腰知寵辱，迴首見沈浮。
天地莊生馬，江湖范蠡舟。
逍遙堪自樂，浩蕩信無憂。
去此從黃綬，歸歟任白頭。
風塵與霄漢，瞻望日悠悠。

