　　欽定四庫全書　　　　　子部十
　　提要
　　芻言　　　　　　　　雜家類一〈雜學之屬臣〉等謹案芻言三卷宋崔敦禮撰敦禮家本河北南渡後與弟敦詩同登紹興進士官至諸王宮大小學教授愛溧陽山水買田築室居焉是編凡分三卷上卷言政中卷言行下卷言學其造文皆規橅揚雄王通頗追步古之儒家無語録鄙俚之集卷首以道徳仁義分析差等中又有諸經𫝊注為蠧道之書其㫖頗襍於黃老未為粹然儒者之言至其間指切事理於人情物態抉摘隠微多中窽要襍家者流七畧著録固不妨並存其説備採擇焉則亦有不可盡廢者爾
　　樂菴語録　　　　　　雜家類一〈雜學之屬臣〉等謹案樂菴語録五卷宋龔昱撰昱字立道崑山人從學於李衡録衡平日講學之語為此書樂菴者衡所居也衡為學以論語為本嘗有得於洛人趙孝孫之説孝孫之父受業伊川故衡亦淵源程氏所著周易義海撮要已別著録是編闡明理學間論詩文亦有涉及二氏者如因縁地獄諸説未能粹然無疵而超悟處自非淺人所及卷末載衡本𫝊及遺事數則又有吳仁傑後序王藺孫僑游洚周必大范成大王遂劉煒諸人跋語甚詳觀其抗章論事不避權貴臨歿從容篤於任䘏真能脫然於富貴生死之際以之印證所言庶幾躬行實踐非空談性命者可比仁傑後序雲吾友龔君立道篤意於學從先生游者六年聞微言要指必書於䇿亦可謂不忘其師者矣明方鵬崑山人物誌稱昱蔚有文學安貧樂道鄉人謂之龔山長所居曰棲間堂陸游劉過皆為賦詩云乾隆四十七年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











