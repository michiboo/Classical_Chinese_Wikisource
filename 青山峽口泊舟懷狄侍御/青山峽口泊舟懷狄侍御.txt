
峽口秋水壯，沙邊且停橈。
奔濤振石壁，峰勢如動搖。
九月蘆花新，彌令客心焦。
誰念在江島，故人滿天朝。
無處豁心胸，憂來醉能銷。
往來巴山道，三見秋草彫。
狄生新相知，才調凌雲霄。
賦詩析造化，入幕生風飆。
把筆判甲兵，戰士不敢驕。
皆雲梁公後，遇鼎還能調。
離別倏經時，音塵殊寂寥。
何當見夫子，不歎鄉關遙。

