
　　天下猶一身也。天下之在一君，猶一身之在一心也。一心不能自主，則元氣削弱，邪氣妄行，遂使四肢百骸，不臃即腫。雖有良醫，莫能救其死。
　　如宋徽、欽二帝，無治世之才，任用奸佞，以致金人自北而南。一身尚無定位，豈有餘力及於群盜？故前之梁山，後之洞庭，皆成水滸，以聚不平之義氣。至於走險弄兵，擾亂東南半壁，則莫不正名分，指目為強梁跋扈，盡欲蕩平。
　　然究思其強梁跋扈之源：賀太尉不奪地造阡，則楊麼何由刺配；黑惡不逆首開封，則孫本豈致報仇；邰元之殺人，黃金奸月仙之所致也；謝公墩之被兵，王豹欺配軍所致也。種種禍端，實起於貪穢之夫，不良之宵小，醞火於鄧林之木，捋須於猛虎之頷。一時冤鳴若雷，怨積成黨，突而噬肉焚林，豈不令鼇足難支，天維觸折哉！請一思之，是誰之過歟！
　　大都天心又將北眷，國運已入西山；廟堂大奸大詐，草野無法無天之人事，又並橫行於世，而不知迴避。當此之際，雖有賢臣能將吐膽竭忠，亦莫如之何矣！況妒賢嫉能，猶瞽惑不已。正如人之半身，氣血已枯，萎如槁木；而只一手一足，尚不知惜，猶聽信讒諛，日移日促，希圖一日之安。即至沉晦喪亡，唯恐盜賊之侵絕，不悔自無才之失算也。
　　嗟嗟！此大概也。分而論之，則楊麼之孝義可嘉，馬霳之血性難泯，邰元一味真心，孫本百般好義，至於何能、袁武、賀雲龍皆抱孫吳之雄才大略。設朝廷有識，使之當恢復之任，吾見唾手燕雲，數人之功，又豈在武穆下哉！奈何君王不德，使一體之人，皆成敵國，豈不令人歎息，千古興嗟，宋室之無人也！雖然，名教攸關，誰敢逾越前後？曰妖曰魔，作者之微意見矣。
　　　　彩虹橋上客題於天花藏
