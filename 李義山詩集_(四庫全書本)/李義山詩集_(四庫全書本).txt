　　欽定四庫全書　　　　　　集部二
　　李義山詩集　　　　　　　別集類一〈唐〉
　　提要
　　〈臣〉等謹案李義山詩集三巻唐李商隱撰商隱字義山懐州河內人開成二年進士釋褐秘書省校書調宏農尉㑹昌二年又以書判拔萃王茂元鎮河陽辟為掌書記厯佐幕府終於東川節度判官檢校工部郎中事跡具唐書本傳商隱詩與溫庭筠齊名詞皆縟麗然庭筠多綺羅脂粉之詞而商隱感時傷事尚頗得風人之㫖故蔡寛夫詩話載王安石之語以為唐人能學老杜而得其藩籬者惟商隱一人自宋楊億劉子儀等沿其流波作西崑唱酬集詩家遂有西崑體致伶官有撏撦之譏劉攽載之中山詩話以為口實元祐諸人起而矯之終宋之世作詩者不以為宗胡仔漁隱叢話至摘其馬嵬詩渾河中詩詆為淺近後江西一派漸流於生硬麤鄙詩家又反而講溫李自釋道源以後註其詩凡數家大抵刻意推求務為深解以為一字一句皆屬寓言而無題諸篇穿鑿尤甚今考商隱府罷詩中有楚雨含情皆有託句則借夫婦以喻君臣固嘗自道然無題之中有確有寄託者來是空言去絶蹤之類是也有戱為艷體者近知名阿侯之類是也有實寓狎邪者昨夜星辰昨夜風之類是也有失去本題者萬里風波一葉舟之類是也有與無題相連誤合為一者幽人不倦賞之類是也其摘首二字為題如碧城錦瑟諸篇亦同此例一槩以美人香草解之殊乖本㫖至於流俗傳誦多録其綺艷之作如集中有感二首之類選本從無及之者取所短而遺所長益失之矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












