長長南山松，短短北澗楊。
俱承日月照，倖免斤斧傷。
去年與子別，誠言暫還鄉。
如何棄我去，天路忽騰驤。
誰謂有雙目，識貌不識腸。
豈知心內乖，著我薜蘿裳。
尋君向前事，不歎今異翔。
往往空室中，寤寐說珪璋。
十年居此溪，松桂日蒼蒼。
自從無佳人，山中不輝光。
盡棄所留藥，亦焚舊草堂。
還君誓已書，歸我學仙方。
既為參與辰，各願不相望。
始終名利途，慎勿罹咎殃。

