↑ 全唐詩·卷216 高適，渤海人。解褐爲封丘尉，不就。客遊河西，哥舒翰奇之，表爲書記。
崆峒小麥熟　且願休王師
請公問主將　焉用窮荒爲〈積石軍每歲麥熟，吐蕃穫之，邊人呼爲吐蕃麥莊。天寶六年，哥舒翰掩擊大破之，後不敢復至。八載，又克其石堡城，然自此用兵河西不已，故追言戒之，欲適告翰也〉
飢鷹未飽肉　側翅隨人飛
高生跨鞍馬　有似幽并兒
脫身簿尉中　始與捶楚〈唐簿尉有罪，輒受鞭撻〉辭
借問今何官　觸熱向武威
答云一書記　所愧國士知
人實不易知　更須慎其儀
十年出幕府　自可持旌麾
此行既特達　足以慰所思
男兒功名遂　亦在老大時
常恨結歡淺　各在天一涯
又如參與商　慘慘中腸悲
驚風吹鴻鵠　不得相追隨
黃塵翳沙漠　念子何當歸
邊城有餘力　早寄從軍詩

