子曰：「書不盡言，言不盡意。」然則聖人之意，其不可見乎？ 
[疏]正義曰：此一節夫子自發其問，謂聖人之意難見也。所以難見者，書所以記言，言有煩碎，或楚夏不同，有言無字，雖欲書錄，不可盡竭於其言，故云「書不盡言」也。「言不盡意」者，意有深邃委曲，非言可寫，是言不盡意也。聖人之意，意又深遠。若言之不能盡聖人之意，書之又不能盡聖人之言，是聖人之意，其不可見也。故云：「然則聖人之意，其不可見乎？」疑而問之，故稱「乎」也。 
子曰：聖人立象以盡意，設卦以盡情偽，繫辭焉以盡其言，變而通之以盡利，極變通之數，則盡利也。故曰「易窮則變，變則通，通則久。」 
[疏]正義曰：「子曰聖人立象以盡意」巳下，至「幾乎息矣」，此一節是夫子還自釋聖人之意，有可見之理也。「聖人立象以盡意」者，雖言不盡意，立象可以盡之也。「設卦以盡情偽」者，非唯立象以盡聖人之意，又設卦以盡百姓之情偽也。「繫辭焉以盡其言」者，雖書不盡言，繫辭可以盡其言也。「變而通之以盡利」者，變，謂化而裁之，通，謂推而行之，故能盡物之利也。 
鼓之舞之以盡神。乾坤其易之縕邪？縕淵奧也。 
[疏]正義曰：「鼓之舞之以盡神」者，此一句總結立象盡意，繫辭盡言之美。聖人立象以盡其意，《繫辭》則盡其言，可以說化百姓之心，百姓之心自然樂順，若鼓舞然，而天下從之，非盡神，其孰能與於此？故曰「鼓之舞之以盡神也」。「乾坤其易之縕邪」者，上明盡言盡意，皆由於易道，此明易之所立，本乎乾坤。若乾坤不存，則易道無由興起，故乾坤是易道之所縕積之根源也。是與易川府奧藏。故云「乾坤其易之縕邪」。 
乾坤成列，而易立乎其中矣。乾坤毀，則無以見易。易不可見，則乾坤或幾乎息矣。 
[疏]正義曰：「乾坤成列，而易立乎其中矣」者，夫易者，陰陽變化之謂。陰陽變化，立爻以效之，皆從乾坤而來。故乾生三男，坤生三女而為八卦，變而相重，而有六十四卦，三百八十四爻，本之根源，從乾坤而來。故乾坤既成列位，而易道變化建立乎乾坤之中矣。「乾坤毀，則無以見易」者，易既從乾坤而來，乾坤若缺毀，則易道損壞，故云「無以見易」也。「易不可見，則乾坤或幾乎息矣」，若易道毀壞，不可見其變化之理，則乾坤亦壞，或其近乎止息矣。幾，近也。猶若樹之枝幹生乎根株，根株毀，則枝條不茂。若枝幹已枯死，其根株雖未全死，僅有微生，將死不久。根株譬乾坤也，易譬枝幹也。故云：「易不可見，則乾坤或幾乎息矣」。 
是故形而上者謂之道，形而下者謂之器。化而裁之謂之變，因而制其會通，適變之道也。 
[疏]正義曰：「是故形而上者謂之道，形而下者謂之器」者，道是無體之名，形是有質之稱。凡有從無而生，形由道而立，是先道而後形，是道在形之上，形在道之下。故自形外已上者謂之道也，自形內而下者謂之器也。形雖處道器兩畔之際，形在器，不在道也。既有形質，可為器用，故云「形而下者謂之器」也。「化而裁之謂之變」者，陰陽變化而相裁節之，謂之變也。是得以理之變也。猶若陽氣之化不可久長，而裁節之以陰雨也，是得理之變也。陰陽之化，自然相裁，聖人亦法此而裁節也。 
推而行之謂之通。乘變而往者，無不通也。 
[疏]正義曰：因推此以可變而施行之，謂之通也。猶若亢陽之後變為陰雨，因陰雨而行之，物得開通，聖人亦當然也。 
舉而錯之天下之民，謂之事業。事業所以濟物，故舉而錯之於民。 
[疏]正義曰：謂舉此理以為變化，而錯置於天下之民。凡民得以營為事業，故云「謂之事業」也。此乃自然以變化錯置於民也，聖人亦當法此錯置變化於萬民，使成其事業也。凡《繫辭》之說，皆說易道，以為聖人德化，欲使聖人法易道以化成天下，是故易與聖人，恆相將也。以作易者，本為立教故也，非是空說易道，不關人事也。 
是故夫象，聖人有以見天下之賾，而擬諸其形容，象其物宜，是故謂之象。聖人有以見天下之動，而觀其會通，以行其典禮，繫辭焉以斷其吉凶，是故謂之爻。
[疏]正義曰：「是故夫象聖人有以見天下之賾」至「是故謂之爻」者，於第六章已具其文，今於此更復言者何也？為下雲「極天下之賾存乎卦，鼓天下之動存乎辭」，為此故更引其文也。且巳下又雲「存乎變」「存乎通」「存乎其人」，廣陳所存之事，所以須重論也。 
極天下之賾者存乎卦，鼓天下之動者存乎辭。辭，爻辭也。爻以鼓動，效天下之動也。 
[疏]正義曰：「極天下之賾存乎卦」者，言窮極天下深賾之處存乎卦，言觀卦以知賾也。「鼓天下之動存乎辭」者，鼓，謂發揚天下之動。動有得失，存乎爻卦之辭，謂觀辭以知得失也。 
化而裁之存乎變，推而行之存乎通，神而明之存乎其人。體神而明之，不假於象，故存乎其人。 
[疏]正義曰：「化而裁之存乎變」者，謂覆說上文「化而裁之謂之變」也。「推而行之存乎通」者，覆說上文「推而行之謂之通」也。「神而明之存乎其人」者，言人能神此易道而顯明之者，存在於其人。若其人聖，則能神而明之；若其人愚，則不能神而明之；故存於其人，不在易象也。 
默而成之，不言而信，存乎德行。德行，賢人之德行也。順足於內，故默而成之也。體與理會，故不言而信也。 
[疏]正義曰：若能順理足於內，默然而成就之，闇與理會，不須言而自信也。「存乎德行」者，若有德行，則得默而成就之，不言而信也。若無德行則不能然。此言德行，據賢人之德行也。前《經》「神而明之，存乎其人」，謂聖人也。
