昔者聖人之作《易》也，將以順性命之理，是以立天之道曰陰與陽，立地之道曰「柔與剛，〈在天成象，在地成形。陰陽者，言其氣；剛柔者，言其形，變化始於氣象而後成形。萬物資始乎天，成形乎地，故天曰陰陽，地曰柔剛也。或有在形而言陰陽者，本其始也；在氣而言柔剛者，要其終也。 〉
[疏]「昔者」至「柔與剛」。○正義曰：八卦小成，但有三畫。於三才之道，陰陽未備，所以重三為六，然後周盡，故云「昔者聖人之畫卦作《易》也」。「將以順性命之理」者，本意將此易卦，以順從天地生成萬物性命之理也。其天地生成萬物之理，須在陰陽必備。是以造化辟設之時，其立天之道，有二種之氣，曰成物之陰與施生之陽也。其立地之道，有二種之形，曰順承之柔與特載之剛也。○注「在形而言陰陽者」。○正義曰：「在形而言陰陽」者，即《坤o象》辭雲「履霜堅冰，陰始凝」是也。「在氣而言柔剛」者，即《尚書》雲「高明柔克」及《左傳》雲「天為剛德」是也。 
立人之道曰仁與義。兼三才而兩之，故易六畫而成卦。分陰分陽，迭用柔剛，故易六位而成章，〈設六爻以效三才之動，故六畫而成卦也。六位，爻所處之位也。二、四為陰，三、五為陽，故曰「分陰分陽」；六爻升降，或柔或剛，故曰「迭用柔剛」也。〉
[疏]「立人之道」至「成章」。○正義曰：天地既立，人生其間。立人之道，有二種之性，曰愛惠之仁；與斷刮之義也。既備三才之道，而皆兩之，作《易》本順此道理，須六畫成卦，故作《易》者，因而重之，使六畫而成卦也。六畫所處，有其六位，分二、四為陰位，三、五為陽位，迭用六、八之柔爻、七、九之剛爻而來居之，故作《易》者分佈六位而成爻卦之文章也。○注「二四」至「為陽者」。○正義曰：「二、四為陰，三、五為陽」者，王輔嗣以為初、上無陰陽定位，此注用王之說也。
