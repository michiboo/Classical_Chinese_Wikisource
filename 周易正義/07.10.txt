天一，地二；天三，地四；天五，地六；天七，地八；天九，地十。易以極數通神明之德，故明易之道，先舉天地之數也。 
[疏]「天一」至「地十」。○正義曰：此言天地陰陽自然奇偶之數也。○注「易以極」至「數也」。○正義曰：「易以極數通神明之德」者，謂易之為道，先由窮極其數，乃以通神明之德也。「故明易之道，先舉天地之數」者，此章欲明神之德，先由天地之數而成，故云「故明易之道，先舉天地之數」也。 
子曰：「夫易，何為者也？夫易，開物成務，冒天下之道，如斯而已者也。」冒，覆也。言易通萬物之志，成天下之務，其道可以覆冒天下也。 
[疏]正義曰：「子曰夫易何為」者，言易之功用，其體何為，是問其功用之意。「夫易開物成務，冒天下之道，如斯而已」者，此夫子還自釋易之體，用之狀言易能開通萬物之志，成就天下之務，有覆冒天下之道。斯，此也，易之體用如此而已。 
是故聖人以通天下之志，以定天下之業，以斷天下之疑。是故蓍之德圓而神，卦之德方以知，圓者運而不窮，方者止而有分。言蓍以圓象神，卦以方象知也。唯變所適，無數不周，故曰圓。卦列爻分，各有其體，故曰方也。 
[疏]「是故聖人」至「以知」。正義曰：「是故聖人以通天下之志」者，言易道如此，是故聖人以其易道通達天下之志，極其幽深也。「以定天下之業」者，以此易道定天下之業，由能研幾成務，故定天下之業也。「以斷天下之疑」者，以此易道決斷天下之疑，用其蓍龜占卜，定天下疑危也。「是故蓍之德圓而神，卦之德方以知」者，神以知來，是來無方也；知以藏往，是往有常也。物既有常，猶方之有止；數無恆體，猶圓之不窮。故蓍之變通則無窮，神之象也；卦列爻分有定體，知之象也。知可以識前言往行，神可以逆知將來之事，故蓍以圓象神，卦以方象知也。注「圓者」至「方也」。○正義曰：「圓者運而不窮」者，謂團圓之物，運轉無窮已，猶阪上走丸也。蓍亦運動不已，故稱圓也。言「方者止而有分」者，方謂處所，既有處所，則是止而有分。且物方者，著地則安，其卦既成，更不移動，亦是止而有分，故卦稱方也。 
六爻之義易以貢。貢，告也。六爻變易，以告吉凶。 
[疏]正義曰：貢，告也。六爻有吉凶之義，變易以告人也。 
聖人以此洗心，洗濯萬物之心。 
[疏]正義曰：聖人以此易之卜筮，洗蕩萬物之心。萬物有疑則卜之，是蕩其疑心；行善得吉，行惡遇凶，是蕩其噁心也。 
退藏於密。言其道深微，萬物日用而不能知其原，故曰「退藏於密」，猶藏諸用也。 
[疏]正義曰：言易道進則蕩除萬物之心，退則不知其所以然，萬物日用而不知，有功用藏於密也。 
吉凶與民同患。表吉凶之象，以同民所憂患之事，故曰「吉凶與民同患也」。 
[疏]正義曰：易道以示人吉凶，民則亦憂患其吉凶，是與民同其所憂患也。凶者民之所憂也，上並言吉凶，此獨言同患者，凶雖民之所患，吉亦民之所患也。既得其吉，又患其失。故《老子》雲「寵辱若驚」也。 
神以知來，知以藏往。明蓍卦之用，同神知也。蓍定數於始，於卦為來。卦成象於終，於蓍為往。往來之用相成，猶神知也。 
[疏]正義曰：此明蓍卦德同神知，知來藏往也。蓍定數於始，於卦為來。卦成象於終，於蓍為往。以蓍望卦，則是知卦象將來之事，故言「神以知來」。以卦望蓍，則是聚於蓍象往去之事，故言「知以藏往」也。 
其孰能與此哉！古之聰明叡知神武而不殺者夫！服萬物而不以威形也。 
[疏]正義曰：「其孰能與此哉」者，言誰能同此也，蓋是古之聰明叡知神武而不殺者夫。易道深遠，以吉凶禍福，威服萬物。故古之聰明叡知神武之君，謂伏犧等，用此易道，能威服天下，而不用刑殺而畏服之也。 
是以明於天之道，而察於民之故，是興神物以前民用。定吉凶於始也。 
[疏]正義曰：「是以明於天之道」者，言聖人能明天道也。「而察於民之故」者，故，事也。易窮變化而察知民之事也。「是興神物以前民用」者，謂易道興起神理事物，豫為法象，以示於人，以前民之所用。定吉凶於前，民乃法之所用，故云「以前民用」也。 
聖人以此齊戒，洗心曰齊，防患曰戒。 
[疏]正義曰：聖人以「易」道自齊自戒，謂照了吉凶，齊戒其身。洗心曰齊，防患曰戒。 
以神明其德夫。是故闔戶謂之坤。坤道包物。 
[疏]正義曰：以「神明其德夫」者，言聖人既以易道自齊戒，又以易道神明其已之德化也。「是故闔戶謂之坤」者，聖人既用此易道以化天下，此以下又廣明易道之大。易從乾坤而來，故更明乾坤也。凡物先藏而後出，故先言坤而後言乾。闔戶，謂閉藏。萬物若室之閉闔其戶，故云「闔戶謂之坤」也。 
辟戶謂之乾。乾道施生。 
[疏]正義曰：辟戶，謂吐生萬物也；若室之開闢其戶，故云「辟戶謂之乾」也。 
一闔一辟謂之變，往來不窮謂之通。見乃謂之象。兆見曰象。 
[疏]正義曰：「一闔一辟謂之變」者，開閉相循，陰陽遞至，或陽變為陰，或開而更閉，或陰變為陽，或閉而還開，是謂之變也。「往來不窮謂之通」者，須往則變來為往，須來則變往為來，隨須改變，不有窮已，恆得通流，是「謂之通」也。「見乃謂之象」者，前往來不窮，據其氣也。氣漸積聚，露見萌兆，乃謂之象，言物體尚微也。 
形乃謂之器。成形曰器。 
[疏]正義曰：體質成器，是謂器物。故曰「形乃謂之器」，言其著也。 
制而用之謂之法。利用出入，民咸用之謂之神。 
[疏]正義曰：「制而用之謂之法」者，言聖人裁製其物而施用之，垂為模範，故云「謂之法」。「利用出入，民咸用之謂之神」者，言聖人以利而用，或出或入，使民咸用之，是聖德微妙，故云「謂之神」。 
[疏]正義曰：「是故易有」至「無不利也」。此第十一章也。前章既明蓍卦有神明之用，聖人則而象之，成其神化。此又明易道之大，法於天地，明象日月，能定天下之吉凶，成天下之亹亹也。
