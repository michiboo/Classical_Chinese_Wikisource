「初六：藉用白茅，無咎」。子曰：「苟錯諸地而可矣，藉之用茅，何咎之有？慎之至也。夫茅之為物薄，而用可重也。慎斯術也以往，其無所失矣。」 
[疏]正義曰：此「藉用白茅」，《大過》初六爻辭也。「子曰：苟錯諸地而可矣」者，苟，且也；錯，置也。凡薦獻之物，且置於地，其理可矣。言今乃謹慎，薦藉此物而用絜白之茅，可置於地。「藉之用茅，何咎之有」者，何愆咎之有，是謹慎之至也。 
「勞謙，君子有終，吉。」子曰：「勞而不伐，有功而不德，厚之至也。語以其功下人者也。 
[疏]正義曰：「勞謙君子有終吉」者，欲求外物來應，非唯謹慎，又須謙以下人。故引《謙》卦九三爻辭以證之也。「子曰勞而不伐」者，以引卦之後，故言「子曰」。「勞而不伐」者，雖謙退疲勞，而不自伐其善也。「有功而不德，厚之至」者，雖有其功，而不自以為恩德，是篤厚之至極。「語以其功下人」者，言《易》之所言者，語說其《謙》卦九三，能以其有功卑下於人者也。 
德言盛，禮言恭。謙也者，致恭以存其位者也。」 
[疏]正義曰：「德言盛，禮言恭」者，謂德以盛為本，禮以恭為主：德貴盛新，禮尚恭敬，故曰「德言盛，禮言恭」。「謙也者，致恭以存其位」者，言謙退致其恭敬，以存其位者也。言由恭德，保其祿位也。 
「亢龍有悔。」子曰：「貴而無位，高而無民，賢人在下，位而無輔，是以動而有悔也。」 
[疏]正義曰：「亢龍有悔」者，上既以謙德保位，此明無謙則有悔。故引《乾》之上九「亢龍有悔」，證驕亢不謙也。 
「不出戶庭，無咎」子曰：「亂之所生也，則言語以為階。」 
[疏]正義曰：「不出戶庭，無咎」者，又明擬議之道，非但謙而不驕，又當謹慎周密，故引《節》之初九周密之事以明之。「子曰：亂之所生，則言語以為階」者，階謂梯也。言亂之所生，則由言語以為亂之階梯也。 
君不密則失臣，臣不密則失身，幾事不密則害成。是以君子慎密而不出也。 
[疏]正義曰：「君不密則失臣」者，臣既盡忠，不避危難，為君謀事，君不慎密乃彰露臣之所為，使在下聞之，眾共嫉怒，害此臣而殺之，是失臣也。「臣不密則失身」者，言臣之言行，既有虧失，則失身也。「幾事不密則害成」者，幾謂幾微之事，當須密慎，預防禍害。若其不密而漏泄，禍害交起，是害成也。「是以君子慎密而不出」者，於易言之，是身慎密不出戶庭，於此義言之，亦謂不妄出言語也。 
子曰：「作《易》者，其知盜乎？言盜亦乘釁而至也。 
[疏]正義曰：此結上不密失身之事，事若不密，人則乘此機危而害之，猶若財之不密，盜則乘此機危而竊之。易者，愛惡相攻，遠近相取，盛衰相變，若此爻有釁隙衰弱，則彼爻乘變而奪之。故云：「作《易》者，其知盜乎？」 
《易》曰：'負且乘，致寇至。'負也者，小人之事也。乘也者，君子之器也。小人而乘君子之器，盜思奪之矣。上慢下暴，盜思伐之矣。慢藏誨盜，冶容誨淫。 
[疏]「《易》曰」至「誨淫」。○正義曰：「《易》曰：負且乘，致寇至」者，此又明擬議之道，當量身而行，不可以小處大，以賤貪貴，故引《解》卦六三以明之也。「負也者，小人之事也」，負者，擔負於物，合是小人所為也。「乘也者，君子之器」者，言乘車者，君子之器物。言君子合乘車。今應負之人而乘車，是小人乘君子之器也，則盜竊之人，思欲奪之矣。「上慢下暴，盜思伐之矣」者，小人居上位必驕慢，而在下必暴虐。為政如此，大盜思欲伐之矣。「慢藏誨盜，冶容誨淫」者，若慢藏財物，守掌不謹，則教誨於盜者，使來取此物；女子妖冶其容，身不精愨，是教誨淫者，使來淫巳也。以此小人而居貴位，驕矜而不謹慎，而致寇至也。 
《易》曰：'負且乘，致寇至'，盜之招也。 
[疏]正義曰：又引《易》之所云，是盜之招來也，言自招來於盜。以慎重其事，故首尾皆稱「《易》曰」，而載《易》之爻辭也。 
[疏]正義曰：「大衍之數」至「祐神矣」，此第八章，明占筮之法、揲蓍之體，顯天地之數，定乾坤之策，以為六十四卦，而生三百八十四爻。
