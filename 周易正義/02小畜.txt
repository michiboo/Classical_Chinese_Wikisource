周易　第九卦
乾下巽上。小畜：亨。〈不能畜大，止健剛志，故行是以亨。 〉
[疏]正義曰：但小有所畜，唯「畜」九三而已。初九、九二，猶剛健得行，是以剛志上得亨通，故云「小畜亨」也。若大畜、乾在於下，艮在於上，艮是陽卦，又能止物，能止此乾之剛健，所畜者大，故稱「大畜」。此卦則巽在於上，乾在於下，巽是陰，柔性，又和順，不能止畜在下之乾，唯能畜止九三，所畜狹小，故名「小畜」。 
密雲不雨，自我西郊。 
[疏]正義曰：「密雲不雨」者，若陽之上升，陰能畜止，兩氣相薄則為雨也。今唯能畜止九三，其氣被畜，但為密雲，初九、九二，猶自上通，所以不能為雨也。「自我西郊」者，所聚密雲，由在我之西郊，去我既遠，潤澤不能行也，但聚在西郊而已。 
《彖》曰：小畜，柔得位而上下應之，曰「小畜」。〈謂六四也，成卦之義，在此爻也。體無二陰，以分其應故上下應之也。既得其位，而上下應之，三不能陵，小畜之義。〉
[疏]正義曰：「柔得位」，謂六四也。以陰居陰，故稱得位。此卦唯有一陰，上下諸陽皆來應之，故曰「小畜」。此釋小畜卦名也。言此卦之畜，六四唯畜其下九三，初九、九二猶不能擁畜，而雲「上下應之」者，若細別而言，小畜之義，唯當畜止在下。三陽猶不能畜盡，但畜九三而已。若大判而言之，上下五陽總應六四，故云「上下應之」。其四雖應何妨，總不能畜止剛健也。 
健而巽，剛中而志行，乃亨。「密雲不雨」，尚往也；「自我西郊」，施未行也。〈小畜之勢，足作密雲，乃「自我西郊」，未足以為雨也。何由知未能為雨？夫能為雨者，陽上薄陰，陰能固之，然後烝而為雨。今不能制初九之「復道」，固九二之「牽復」，九三更以不能復為劣也。下方尚往，施豈得行？故密雲而不能為雨，尚往故也。何以明之？去陰能固之，然後乃雨乎。上九獨能固九三之路，故九三不可以進而「輿說輻」也。能固其路而安於上，故得「既雨既處」。若四、五皆能若上九之善畜，則能雨明矣。故舉一卦而論之，能為小畜密雲而已。陰苟不足以固陽，則雖復至盛，密雲自我西郊，故不能雨也。雨之未下，即施之未行也。《彖》至論一卦之體，故曰「密雲不雨」。《象》各言一爻之德，故曰「既雨既處」也。 〉
[疏]「健而巽」至「施未行也」。○正義曰：「健而巽，剛中而志行，乃亨」者，內既剛健而外逢柔順，剛發於外，不被摧抑，而志意得行。以此言之，故剛健之志，乃得亨通，此釋「亨」也。「密雲不雨，尚往」者，所以密雲不雨者，不能畜止諸陽，初九、九二，猶得上進，陰陽氣通，所以不雨，釋「密雲不雨」也。「自我西郊施未行」者，釋「自我西郊」之義。所以密雲不雨，從我西郊而積聚者，猶所施潤澤，未得流行周遍，故不覆國都，但遠聚西郊也。然雲在國都而不雨，亦是施未行也。必雲在西郊者，若在國都，雨雖未落，猶有覆蔭之施，不得雲「施未行」，今言在西郊，去施遠也。○注「小畜之勢」至「既雨既處也」。○正義曰：「九三更以不能復為劣」者，初九既得「復道」，九二可「牽」以獲「復」，皆得剛健上通，則是陰不能固陽，而九三劣弱，又不能自復，則是陽不薄陰，是以皆不雨也。且小畜之義，貴於上往，而九三不能自復，更為劣弱，故言「九三更不能復為劣」也。「能固其路而安於上」者，謂上九能閉固九三之道路，不被九三所陵，得安於上，所以「既雨既處」也，故舉一卦而論之。「能為小畜密雲而已」者，此明卦之與爻，其義別也。但卦總二象，明上體不能閉固下體，所以密雲不能為雨。爻則止明一爻之事，上九能固九三，所以上九而有雨也。所以卦與爻其義異也。諸卦多然。若《比卦》雲「比吉」，上六則雲「比之無首凶」也；《復卦》雲「復亨」，上六雲「迷復凶」也。此皆卦之與爻，義相違反，它皆仿此。 
《象》曰：風行天上，小畜。君子以懿文德。〈未能行其施者，故可以懿文德而已。 〉
[疏]正義曰：「君子以懿文德」者，懿，美也。以於其時施末得行，喻君子之人但修美文德，待時而發。風為號令，若「風行天下」，則施附於物，不得雲「施未行」也。今風在天上，去物既遠，無所施及，故曰「風行天上」。凡大象，君子所取之義，或取二卦之象而法之者，若「地中有水，師，君子以容民畜眾」，取卦象包容之義；若《履卦o象》雲「上天下澤，履，君子以辯上下」，取上下尊卑之義。如此之類，皆取二象，君子法以為行也。或直取卦名，因其卦義所有，君子法之，須合卦義行事者。若《訟卦》雲「君子以作事謀始」，防其所訟之源，不取「天與水違行」之象；若《小畜》「君子以懿文德」，不取「風行天上」之象。餘皆仿此。 
初九：復自道，何其咎？吉。〈處乾之始，以升巽初，四為已應，不距已者也。以陽升陰，復自其道，順而無違，何所犯咎，得義之吉。 〉
[疏]正義曰：處乾之始以升巽，初四為已應，以陽升陰，反復於上，自用已道，四則順而無違，於已無咎，故云「復自道，何其咎？吉」。 
《象》曰：「復自道」，其義吉也。 
[疏]正義曰：「其義吉」者，以陽升陰，以剛應柔，其義於理吉也。 
九二：牽復吉。〈處乾之中，以升巽五，五非畜極，非固已者也。雖不能若陰之不違，可牽以獲復，是以吉也。〉
[疏]正義曰：「牽」謂牽連，「復」謂反復，二欲往五，五非止畜之極，不閉固於已，可自牽連反復於上而得吉也。 
《象》曰：「牽復」在中，亦不自失也。 
[疏]正義曰：既彊牽連，而復在下卦之中，以其得中，不被閉固，亦於已不自有失，解「牽復吉」也。 
九三：輿說輻。夫妻反目。〈上為畜盛，不可牽征，以斯而進，故必「說輻」也。已為陽極，上為陰長，畜於陰長，不能自復，方之「夫妻反目」之義也。〉
[疏]正義曰：九三欲復而進，上九固而止之，不可以行，故車輿說其輻。「夫妻反目」者，上九體巽為長女之陰，今九三之陽，被長女閉固，不能自復，夫妻乖戾，故反目相視。 
《象》曰：「夫妻反目」，不能正室也。 
[疏]正義曰：「不能正室」者，釋「夫妻反目」之義。以九三之夫不能正上九之室，故「反目」也。此假像以喻人事也。 
六四：有孚，血去惕出，無咎。〈夫言「血」者，陽犯陰也。四乘於三，近不相得，三務於進，而已隔之，將懼侵克者也。上亦惡三而能制焉，志與上合，共同斯誠，三雖逼己，而不能犯，故得血去懼除，保無咎也。〉
[疏]「六四」至「無咎」。○正義曰：六四居九三之上，乘陵於三，三既務進，而已固之，懼三害己，故有「血」也。畏三侵陵，故惕懼也。但上九亦憎惡九三，六四與上九同志，共惡於三三不害己，己故得其血去除，其惕出散，信能血去懼除，乃得無咎。○注「夫言血者」至「無咎也」。○正義曰：「夫言血者陽犯陰也」者，謂此卦言「血」，陽犯陰也。「夫」者，發語之端，非是總凡之辭。故《需》六四雲「需於血」，《注》云：「凡稱血者，陰陽相傷也」。則稱血者，非唯陽犯陰也。 
《象》曰：有孚惕出，上合志也。 
[疏]正義曰：釋「惕出」之意。所以「惕出」者，由己與上九同合其志，共惡於三也。
九五：有孚攣如，富以其鄰。〈處得尊位，不疑於二，來而不距。二牽已攣，不為專固，「有孚攣如」之謂也。以陽居陽，處實者也。居盛處實而不專固，富以其鄰者也。〉
[疏]正義曰：「有孚攣如」者，五居尊位，不疑於二，來而不距。二既牽挽而來，已又攀攣而迎接，志意合同，不有專固相逼，是有信而相牽攣也。「如」，語辭，非義類。「富以其鄰」者，五是陽爻，即必富實。心不專固，故能用富以與其鄰。「鄰」謂二也。 
《象》曰：「有孚攣如」，不獨富也。 
[疏]正義曰：「不獨富也」者，釋「攣如」之義。所以攀攣於二者，以其不獨自專固於富，欲分與二也。 
上九：既雨既處，尚德載，婦貞厲，月幾望，君子征凶。〈處小畜之極，能畜者也。陽不獲亨，故「既雨」也。剛不能侵，故「既處」也。體《巽》處上，剛不敢犯，「尚德」者也。為陰之長，能畜剛健，德積載者也。婦制其夫，臣制其君，雖貞近危，故曰「婦貞厲」也。陰之盈盛莫盛於此，故曰「月幾望」也。滿而又進，必失其道，陰疑於陽，必見戰伐，雖復君子，以征必凶，故曰「君子征凶」。 〉
[疏]「上九，既雨既處」至「君子征凶」。○正義曰：「既雨既處」者，九三欲進，已能固之，陰陽不通，故已得其雨也。「既處」者，三不能侵，不憂危害，故已得其處也。「尚德載」者，體《巽》處上，剛不敢犯，為陰之長，能畜正剛健，慕尚此德之積聚而運載也，故云「尚德載」也。言慕尚此道德之積載也。「婦貞厲」者，上九制九三，是婦制其夫，臣制其君，雖復貞正，而近危厲也。「月幾望」者，婦人之制夫，猶如月在望時盛極以敵日也。「幾」，辭也，已從上釋，故於此不復言也。「君子征凶」者，陰疑於陽，必見戰伐，雖復君子之行而亦凶也。○注「處小畜之極」至「君子征凶」。○正義曰：「處小畜之極，能畜者也」者。已處小畜盛極，是閉畜者也。「陽不獲亨，故既雨也」者，陽若亨通則不雨也。所以卦系辭云：「小畜，亨，密雲不雨。」今九三之陽，被上九所固，不獲亨通，故「既雨」也。 
《象》曰：「既雨既處」，德積載也。「君子征凶」，有所疑也。〈夫處下可以征而無咎者，唯泰也則然。坤本體下，又順而弱，不能敵剛，故可以全其類，征而吉也。自此以往，則其進各有難矣。夫巽雖不能若艮之善畜，猶不肯為坤之順從也，故可得少進，不可盡陵也。是以初九、九二，其復則可，至於九三，則「輿說輻」也。夫大畜者，畜之極也。畜而不已，畜極則通，是以其畜之盛在於四、五，至於上九，道乃大行。小畜積極而後乃能畜，是以四、五可以進，而上九說征之輻。 〉
[疏]「《象》曰既雨既處」至「有所疑也」。○正義曰：「既雨既處，德積載」者，釋「既雨既處」之義。言所以得「既雨既處」者，以上九道德積聚，可以運載，使人慕尚，故云「既雨既處」也。「君子征凶有所疑」者，釋「君子征凶」之義，言所以「征凶」者，陰氣盛滿，被陽有所疑忌，必見戰伐，故「征凶」也。○注「夫處下」至「說征之輻」。○正義曰：「夫巽雖不能若艮之善畜」者，謂雖不能如大畜艮卦在上，善畜下之乾也。「巽雖不能如艮之善畜」，故其畜小也。「猶不肯為坤之順從」者，謂猶不肯如泰卦、坤在於上順從乾也。「故可得少進」者，謂初九、九二得前進也。「不可盡陵」者，九三欲陵上九，被上九所固，是不可得「盡陵」也。「畜而不已，畜極則通，是以其畜之盛在於四五，至於上九，道乃大行」者，此論大畜義也。大畜畜而不已，謂之「大畜」。四爻、五爻是畜之盛極，而不休已，畜極則通。四、五畜道既極，至於上九，無可所畜，故上九道乃大行，無所畜也。「小畜積極而後乃能畜」者，小畜之道既微，積其終極，至於上九，乃能畜也，謂「畜」九三也。「是以四、五可以進」者，四雖畜初，五雖畜二，畜道既弱，故九二可以進。「上九說征之輻」者，上九畜之「積極」，故能說此九三征行之輻。案：九三但有「說輻」，無「征」之文。而王氏言上九「說征之輻」者，輿之有輻，可以征行。九三爻有「征」義，今輿輻既說，則是說征之輻，因上九「征凶」之文，征則行也。文雖不言，於義必有言「輻」者，鄭《注》雲「謂輿下縛木，與軸相連，鉤心之木」是也。《子夏傳》云：「輻，車劇也。」
