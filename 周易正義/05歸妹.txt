周易 第五十四卦
兌下震上。歸妹：征凶，無攸利。〈妹者，少女之稱也。兌為少陰，震為長陽，少陰而乘長陽，說以動，嫁妹之象也。〉
[疏]正義曰：歸妹者，卦名也。婦人謂嫁曰歸，「歸妹」猶言嫁妹也。然《易》論歸妹得名不同，《泰卦》六五云：「帝乙歸妹。」彼據兄嫁妹謂之「歸妹」。此卦名歸妹，以妹從娣而嫁，謂之「歸妹」。故初九爻辭雲「歸妹以娣是」也。上咸卦明二少相感，恆卦明二長相承，今此卦以少承長，非是匹敵，明是妹從娣嫁，故謂之歸妹焉。古者諸侯一取九女，嫡夫人及左右媵皆以侄娣從，故以此卦當之矣。不言歸侄者，女娣是兄弟之行，亦舉尊以包之也。「征凶，無攸利」者，歸妹之戒也。征謂進有所往也。妹從娣嫁，本非正匹，唯須自守卑退以事元妃。若妾進求寵，則有並後凶咎之敗，故曰「征凶，無攸利」。 
《彖》曰：歸妹，天地之大義也。天地不交，而萬物不興。歸妹，人之終始也。〈陰陽既合，長少又交，「天地之大義」，人倫之終始。〉
[疏]正義曰：「歸妹，天地之大義也。天地不交，而萬物不興」者，此舉天地交合，然後萬物蕃興，證美歸妹之義。所以未及釋卦名，先引證者，以歸妹之義，非人情所欲，且違於匹對之理。蓋以聖人制禮，令侄娣從其姑娣而充妾媵者，所以廣其繼嗣，以象天地以少陰少陽、長陰長陽之氣共相交接，所以蕃興萬物也。「歸妹，人之終始也」者，上既引天地交合為證，此又舉人事「歸妹」結合其義也。天地以陰陽相合而得生物不已，人倫以長少相交而得繼嗣不絕，歸妹豈非「天地之大義，人倫之終始」也？ 
說以動，所歸妹也。〈少女而與長男交，少女所不樂也。而今「說以動」，所歸必妹也。雖與長男交，嫁而系娣，是以「說」也。 〉
[疏]正義曰：此就二體釋歸妹之義。少女而與長男交，少女所不樂也。而今「說以動」所歸必妹也，雖與長男交，嫁而系於娣，是以說也。系娣所以說者，既系娣為媵，不得別適，若其不以備數，更有動望之憂，故系娣而行合禮，「說以動」也。 
「征凶」，位不當也。〈履於，皆不當位，釋「征凶」之義。位既不當，明非正嫡，因說動而更求進，妖邪之道也，所戒其「征凶」也。〉 「無攸利」，柔乘剛也。〈以征則有不正之凶，以處則有乘剛之逆。 〉
[疏]「無攸利，柔乘剛也」。○正義曰：此因六三、六五乘剛，釋「無攸利」之義。夫陽貴而陰賤，以妾媵之賤，進求殊寵，即是以賤陵貴，故無施而利也。○注「以征則」至「有乘剛之逆也」。○正義曰：《彖》以失位釋「征凶」，乘剛釋「無攸利」，而《注》連引言之者，《略例》云：「去初、上而論位分，則三、五各在一卦之上，何得不謂之陽？三、四各在一卦之下，何得不謂之陰？然則二、四陰位也，三、五陽位也。」陽應在上，陰應在下，今二、三、四、五，並皆失位，其勢自然柔皆乘剛，其猶妾媵求寵，其勢自然以賤陵貴，以明柔之乘剛，緣於失正而進也。 
《象》曰：澤上有雷，歸妹。君子以永終知敝。〈歸妹，相終始之道也，故以「永終知敝」。 〉
[疏]正義曰：「澤上有雷」，「說以動」也。故曰「歸妹君子以永終知敝」者，「歸妹相終始之道也」，故君子象此以永長其終，知應有不終之敝故也。 
初九：歸妹以娣，跛能履，征吉。〈少女而與長男為耦，非敵之謂，是娣從之義也。妹，少女之稱也。少女之行，善莫若娣。夫承嗣以君之子，雖幼而不妄行，少女以娣，雖「跛能履」，斯乃恆久之義，吉而相承之道也。以斯而進，吉其宜也。〉
[疏]「初九」至「貞吉」。○正義曰：「歸妹以娣」者，少女謂之妹，從娣而行謂之歸。初九以兌適震，非夫婦匹敵，是從娣之義也，故曰「歸妹以娣」也。「跛能履」者，妹而繼姊為娣，雖非正配，不失常道，譬猶跛人之足然。雖不正，不廢能履，故曰「跛能履」也。「征吉」者，少長非偶，為妻而行則凶焉，為娣而行則吉，故曰「征吉」也。○注「夫承嗣以君之子」至「吉其宜也」。○正義曰：「夫承嗣以君之子，雖幼而不妄行」者，此為少女作此例也。言君之子宜為嗣承，以類妃之妹應為娣也。立嗣宜取長，然君之子雖幼而立之，不為妄也。以言行嫁宜匹敵。然妃之妹雖至少，而為娣則可行也。 
《象》曰：「歸妹以娣」，以恆也。「跛能履」，吉相承也。 
[疏]正義曰：「以恆也」者，妹而為娣，恆久之道也。「吉相承也」者，行得其宜，是相承之道也。 
九二：眇能視，利幽人之貞。〈雖失其位，而居內處中，眇猶能視，足以保常也。在內履中，而能守其常，故」利幽人之貞「也。 〉
[疏]正義曰：九二不雲歸妹者，既在歸妹之卦，歸妹可知，故無不言也。然九二雖失其位，不廢居內處中。以言歸妹，雖非正配，不失交合之道，猶如眇目之人，視雖不正，不廢能視耳，故曰「眇能視」也。「利幽人之貞」者，居內處中，能守其常，施之於人，是處幽而不失其貞正也。故曰「利幽人之貞也」。 
《象》曰「利幽人之貞」，未變常也。 
[疏]正義曰：「未變常也」者，貞正者人之常也，九三失位，嫌其變常不貞也，能以履中不偏，故云「未變常」也。 
六三：歸妹以須，反歸以娣。〈室主猶存，而求進焉。進未值時，故有須也。不可以進，故「反歸」待時，「以娣」乃行也。〉
[疏]正義曰：「歸妹以須」者，六三在「歸妹」之時，處下體之上，有欲求為室主之象，而居不當位，則是室主獨存，室主既存，而欲求進，為末值其時也。未當其時，則宜有待，故曰「歸妹以須也」。「反歸以娣」者，既而有須，不可以進，宜反歸待時，以娣乃行，故曰「反歸以娣」。 
《象》曰：「歸妹以須」，未當也。 
[疏]正義曰：「未當也」者，未當其時，故宜有待也。 
九四：歸妹愆期，遲歸有時。〈夫以不正無應而適人也，必須彼道窮盡，無所與交，然後乃可以往，故「愆期遲歸」，以待時也。 〉
[疏]正義曰：九四居下得位，又無其應，以斯適人，「必待彼道窮盡，無所與交，然後乃可以往」，故曰「愆期遲歸有時」也。 
《象》曰：「愆期」之志，有待而行也。 
[疏]正義曰：嫁宜及時。今乃過期而遲歸者，此嫁者之志，正欲有所待而後乃行也。 
六五：帝乙歸妹，其君之袂，不如其娣之袂良。月幾望，吉。〈歸妹之中，獨處貴位，故謂之「帝乙歸妹」也。袂，衣袖，所以為禮容者也。「其君之袂」，為帝乙所寵也，即五也。為帝乙所崇飾，故謂之「其君之袂」也。配在九二，兌少震長，以長從少，不若以少從長之為美也，故曰「不若其娣之袂良」也。位在乎中，以貴而行，極陰之盛，以斯適配，雖不若少，往亦必合，故曰「月幾望，吉」也。 〉
[疏]「六五帝乙」至「幾望吉」。○正義曰：「帝乙歸妹」者，六五居歸妹之中，「獨處貴位」，是帝王之所嫁妹也，故曰「帝乙歸妹」。「其君之袂，不如其娣之袂良」者，六五雖處貴位，卦是長陽之卦，若以爻為人，即是婦人之道，故為帝乙之妹。既居長卦，乃是長女之象，其君即五也。袂，衣袖也，所舉斂以為禮容，帝王嫁妹，為之崇飾，故曰「其君之袂」也。「配在九二，兌少震長，以長從少」者，可以從少，雖有其君崇飾之袂，猶不若以少從長之為美，故曰「不如其娣之袂良」也。「月幾望吉」者，陰而貴盛，如月之近望，以斯適配，雖不如以少從長，然以貴而行，往必合志，故得吉也，故曰「月幾望，吉」也。 
《象》曰：「帝乙歸妹，不如其娣之袂良」也。其位在中，以貴行也。 
[疏]「象曰」至「以貴行也」。○正義曰：「帝乙歸妹，不如其娣之袂良」者，釋其六五雖所居貴位，言長不如少也，言不必少女，而從於長男也。「其位在中，以貴行也」者，釋「月幾望，吉」也。既以長適少，非歸妹之美而得吉者，其位在五之中，以貴盛而行，所往必得合，而獲吉也。 
上六：女承筐，無實，士刲羊，無血，無攸利。〈羊謂三也。處卦之窮，仰無所承，下又無應，為女而承命，則筐虛而莫之與。為士而下命，則「刲羊」而「無血」。「刲血」而「無血」，不應所命也。進退莫與，故曰「無攸利」也。 〉
[疏]「上六」至「無攸利」。○正義曰：女之為行，以上有承順為美；士之為功，以下有應命為貴，上六處卦之窮，仰則無所承受，故為女承筐，則虛而無實。又下無其應，下命則無應之者，故為「士刲羊」則乾而「無和」，故曰「女承筐，無實，士刲羊無血。」則進退莫與，故無所利。 
《象》曰：上六「無實」，承虛筐也。 
[疏]正義曰：「承虛筐」者，筐本盛幣，以幣為實。今之「無實」，正是承捧虛筐，空無所有也。
