天地定位，山澤通氣，雷風相薄，水火不相射，八卦相錯，數往者順，知來者逆，〈易八卦相錯變化，理備於往則順而知之，於來則逆而數之。〉是故易逆數也。〈作《易》以逆睹來事，以前民用。 〉
[疏]「天地定位」至「數也」。○正義曰：此一節就卦象明重卦之意，易以乾、坤象天地，艮、兌象山澤，震、巽象雷風，坎、離象水火。若使天地不交，水火異處，則庶類無生成之用，品物無變化之理，所以因而重之，今八卦相錯，則天地人事莫不備矣。故云天地定位而合德，山澤異體而通氣，雷風各動而相薄，水火不相入而相資。既八卦之用變化如此，故聖人重卦，令八卦相錯，乾、坤、震、巽、坎、離、艮、兌，莫不交互而相重，以象天地雷風水火山澤莫不交錯，則易之爻卦，與天地等，成性命之理、吉凶之數，既往之事，將來之幾，備在爻卦之中矣。故易之為用，人慾數知既往之事者，易則順後而知之；人慾數知將來之事者，易則逆前而數之，是故聖人用此易道，以逆數知來事也。○注「作《易》」至「民用」。○正義曰：易雖備知來往之事，莫不假像知之，故聖人作《易》以逆睹來事也。「以前民用」者，易占事在其民用之前，此《繫辭》文，引之以證逆數來事也。
