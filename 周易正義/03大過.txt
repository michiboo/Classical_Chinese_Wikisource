周易 第二十八卦
巽下兌上。大過：〈音相過之過。〉
[疏]「大過」。○正義曰：「過」謂過越之「過」，非經過之「過」。此衰難之世，唯陽爻，乃大能過越常理以拯患難也。故曰「大過」。以人事言之，猶若聖人過越常理以拯患難也。○注「音相過之過」。○正義曰：「相過」者，謂相過越之甚也，非謂相過從之「過」，故《象》云「澤滅木」。是過越之甚也。四陽在中，二陰在外，以陽之過越之甚也。 
棟撓，利有攸往，亨。 
[疏]正義曰：「棟撓」者，謂屋棟也。本之與末俱撓弱，以言衰亂之世，始終皆弱也。「利有攸往亨」者，既遭衰難，聖人「利有攸往」，以拯患難，乃得亨通，故云「利有攸往亨」也。 
《彖》曰：大過，大者過也。〈大者乃能過也。 〉
[疏]正義曰：釋大過之義也。「大者過」，謂盛大者乃能過其分理以拯難也。故於二爻陽處陰位，乃能拯難也，亦是過甚之義。 
「棟撓」，本末弱也。〈初為本，而上為末也。 〉
[疏]正義曰：釋「棟撓」義。以大過本末俱弱，故屋棟撓弱也，似若衰難之時始終弱。 
剛過而中，〈謂二也。居陰，「過」也；處二，「中」也。拯弱興衰，不失其中也。〉巽而說行，〈「巽而說行」，以此救難，難乃濟也。〉「利有攸往」，乃亨。〈危而弗持，則將安用？故往乃亨。 〉
[疏]正義曰：「剛過而中巽而說行利有攸往乃亨」者，此釋「利有攸往乃亨」義。「剛過而中」謂二也。以陽處陰，是剛之過極之甚，則陽來拯此陰難，是過極之甚也。「巽而說行」者，既以巽順和說而行，難乃得濟，故「利有攸往得亨」也。故云「乃亨」。 
大過之時大矣哉！〈是君子有為之時也。 〉
[疏]正義曰：此廣說大過之美。言當此大過之時，唯君子有為拯難，其功甚大，故曰「大矣哉」也。 
象曰：澤滅木，大過。君子以獨立不懼，遁世無悶。〈此所以為「大過」，非凡所及也。〉
[疏]正義曰：「澤滅木」者，澤體處下，木體處上，澤無滅木之理。今雲「澤滅木」者，乃是澤之甚極而至滅木，是極大過越之義。其大過之卦有二義也：一者物之自然大相過越常分，即此「澤滅木」是也。二者大人大過越常分以拯患難，則九二「枯楊生稊，老夫得其女妻」是也。「君子以獨立不懼，遁世無悶」者，明君子於衰難之時，卓爾獨立，不有畏懼，隱遁於世而無憂悶，欲有遁難之心，其操不改。凡人遇此則不能，然唯君子獨能如此，是其過越之義。 
初六：藉用白茅，無咎。〈以柔處下，過而可以「無咎」，其唯慎乎！ 〉
[疏]正義曰：以柔處下，心能謹慎，薦藉於物，用絜白之茅，言以絜素之道奉事於上也。「無咎」者，既能謹慎如此，雖遇大過之難，而「無咎」也。以柔道在下，所以免害。故《象》雲「柔在下也」。 
《象》曰：「藉用白茅」，柔在下也。 
九二：枯楊生稊，老夫得其女妻，無不利。〈「稊」者，楊之秀也。以陽處陰，能過其本而救其弱者也。上無其應，心無持吝處過以此，無衰不濟也。故能令枯楊更生稊，老夫更得少妻，拯弱興衰，莫盛斯爻，故「無不利」也。老過則枯，少過則稚。以老分少，則稚者長；以稚分老，則枯者榮，過以相與之謂也。大過至衰而已至壯，以至壯輔至衰，應斯義也。 〉
[疏]「《象》曰藉用白茅」至「無不利」。○正義曰：「枯楊生稊」者，「枯」謂枯稿，「稊」謂「楊之秀」者。九二以陽處陰，能過其本分，而救其衰弱。上無其應，心無特吝，處大過之時，能行此道，無有衰者不被拯濟。故衰者更盛，猶若枯槁之楊，更生少壯之稊；枯老之夫，得其少女為妻也。「無不利」者，謂拯弱興衰，莫盛於此。以斯而行，無有不利也。○注「稊者楊之秀也」至「應斯義也」。○正義曰：「稊」者楊柳之穗，故云「楊之秀也」。「以陽處陰，能過其本而救其弱」者，若以陽處陽，是依其本分。今以陽處陰，是過越本分，拯救陰弱也。「老過則枯，少過則稚」者，老之太過則枯槁，少之太過則幼稚也。「以老分少則稚者長也」，謂老夫減老而與女妻，女妻得之而更益長，故云「以老分少則稚者長也」。「以稚分老則枯者榮」者，謂女妻減少而與老夫，老夫得之，似若槁者而更得生稊，故云「則枯者榮也。」雲「大過至衰而已至壯，以至壯輔至衰，應斯義」者，此大過之卦，本明至壯輔至衰，不論至衰減至壯。故輔嗣此《注》特雲「以至壯輔至衰也」。「《象》曰過以相與」者，因至壯而輔至衰，似女妻而助老夫，遂因雲老夫減老而與少，猶若至衰減衰而與壯也。其實不然也。 
《象》曰「老夫女妻」，過以相與也。 
[疏]正義曰：釋「老夫女妻」之義。若老夫而有老妻，是依分相對。今老夫而得女妻，是過分相與也。老夫得女妻，是女妻以少而與老夫。老夫得少而更壯，是女妻過分而與夫也。女妻而得少夫，是依分相對。今女妻得老夫，是老夫減老而與少。女妻既得其老則益長，是老夫過分而與妻也，故云「過以相與」。《象》直雲「老夫」、「女妻」，不雲「枯楊生稊」者，「枯楊」則是老夫也，「生稊」則女妻也。其意相似，故《象》略而不言。 
九三：棟橈，凶。〈居大過之時，處下體之極，不能救危拯弱，以隆其棟，而以陽處陽，自守所居，又應於上，繫心在一，宜其淹弱而凶衰也。 〉
[疏]正義曰：居大過之時，處下體之極，以陽居陽，不能救危拯弱，唯自守而已。獨應於上，繫心在一，所以「凶」也。心既褊狹，不可以輔救衰難，故《象》雲「不可以有輔也」。 
《象》曰：「棟橈」之凶，不可以有輔也。 
九四：棟隆，吉。有它吝。〈體屬上體，以陽處陰，能拯其弱，不為下所橈者也，故「棟隆」吉也。而應在初，用心不弘，故「有它吝」也。 〉
[疏]正義曰：「棟隆吉」者，體居上體，以陽處陰，能拯救其弱，不為下所橈，故得棟隆起而獲吉也。「有它吝」者，以有應在初，心不弘闊，故「有它吝」也。 
《象》曰：「棟隆」之吉，不橈乎下也。 
[疏]正義曰：釋「棟隆之吉」，以其能拯於難，不被橈乎在下，故得「棟隆吉」。九四應初，行又謙順，能拯於難，然唯只拯初，初謂下也。下得其拯，猶若所居屋棟隆起，下必不橈。若何得之，不被橈乎在下。但《經》文雲「棟橈」，《彖》釋「棟橈」者，本末弱也。以屋棟橈弱而偏，則屋下榱柱亦先弱。柱為本，棟為末，觀此《彖》辭，是足見其義。故子產云：「棟折榱崩，僑將壓焉。」以屋棟橈折，則榱柱亦同崩，此則義也。 
九五：枯楊生華，老婦得其士夫，無咎無譽。〈處得尊位，而以陽處陽，未能拯危。處得尊位，亦未有橈，故能生華，不能生稊；能得夫，不能得妻。處「棟橈」之世，而為「無咎無譽」，何可長哉！故生華不可久，士夫誠可醜也。 〉
[疏]「九五枯楊生華」至「無咎無譽」。正義曰：「枯楊生華」者，處得尊位而以陽居陽，未能拯危，不如九二「枯楊生稊」。但以處在尊位，唯得「枯楊生華」而巳。言其衰老，雖被拯救，其益少也。又似年老之婦，得其彊壯士夫，婦已衰老，夫又彊大，亦是其益少也。所拯難處少，才得無咎而已，何有聲譽之美？故「無咎無譽」也。○注「處得尊位」至「誠可醜也」。○正義曰：「處得尊位，亦未有橈」者，以九三不得尊位，故有棟橈。今九五雖與九三同以陽居陽，但九五處得尊位，功雖未廣，亦未有橈弱。若其橈弱，不能拯難，不能使「枯楊生華」也。以在尊位，微有拯難，但其功狹少，但使「枯楊生華」而已，「不能生稊」也。「能得夫，不能得妻」者，若拯難功闊，則「老夫得其女妻」，是得少之甚也。今既拯難功狹，但能使老婦得士夫而已，不能使女妻，言老婦所得利益薄少，皆為拯難功薄，故所益少也。 
《象》曰：「枯楊生華」，何可久也？老婦士夫，亦可醜也。 
[疏]正義曰：「枯楊生華，何可久」者，枯稿之楊，被拯才得生華，何可長久？尋當衰落也。「老婦士夫，亦可醜也」者，婦當少稚於夫，今年老之婦，而得彊壯士夫，亦可醜辱也。此言九五不能廣拯衰難，但使「枯楊生華」而已，但使「老婦得其士夫」而已。拯難狹劣，故不得長久，誠可醜辱，言不如九二也。 
上六：過涉滅頂，凶，無咎。〈處太過之極，過之甚也。涉難過甚，故至於「滅頂凶」。志在救時，故不可咎也。 〉
[疏]正義曰：處大過之極，是過越之甚也。以此涉危難，乃至於滅頂，言涉難深也。既滅其頂，所以「凶」也。「無咎」者，所以涉難滅頂，至於凶亡，本欲濟時拯難，意善功惡，無可咎責。此猶龍逄、比干，憂時危亂，不懼誅殺，直言深諫，以忤無道之主，遂至滅亡。其意則善，而功不成，復有何咎責？此亦「過涉滅頂凶無咎」之象，故《象》雲「不可咎」，言不可害於義理也。 
《象》曰：「過涉」之凶，不可咎也。雖凶無咎，不害義也。
