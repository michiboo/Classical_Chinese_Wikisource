是故易者，象也。象也者，像也。彖者，材也。材，才德也。彖言成卦之材，以統卦義也。 
[疏]正義曰：「是故易者象也」者，但前章皆取象以制器，以是之故，易卦者，寫萬物之形象，故云「易者象也」。「象也者，像也」者，謂卦為萬物象者，法像萬物，猶若乾卦之象，法像於天也。「彖者，材也」者，謂卦下彖辭者，論此卦之材德也。 
爻也者，效天下之動者也。是故吉凶生而悔吝著也。陽卦多陰，陰卦多陽，其故何也？陽卦奇，陰卦耦。夫少者，多之所宗；一者，眾之所歸。陽卦二陰，故奇為之君；陰卦二陽，故耦為之主。 
[疏]正義曰：「爻也者，效天下之動」者，謂每卦六爻，皆仿效天下之物而發動也。「吉凶生而悔吝著」者，動有得失，故吉凶生也。動有細小疵病，故悔吝著也。「陽卦多陰，陰卦多陽，其故何也」者，此夫子將釋陰陽二卦不同之意，故先發其問，云「其故何也」。「陽卦多」陰，謂震、坎、艮一陽而二陰也；「陰卦多陽」，謂巽、離、兌一陰而二陽也。「陽卦奇，陰卦耦」者，陽卦則以奇為君，故一陽而二陰，陽為君，陰為臣也。陰卦則以耦為君，故二陽而一陰，陰為君，陽為臣也。故《注》雲「陽卦二陰，故奇為之君；陰卦二陽，故耦為之主」。 
其德行何也？辨陰陽二卦之德行也。 
[疏]正義曰：前釋陰陽之體，未知陰陽德行之故。故夫子將釋德行，先自問之，故云「其德行何也」。 
陽一君而二民，君子之道也。陰二君而一民，小人之道也。陽，君道也。陰，臣道也。君以無為統眾，無為則一也。臣以有事代終，有事則二也。故陽爻畫奇，以明君道必一；陰爻畫兩，以明臣體必二，斯則陰陽之數，君臣之辨也。以一為君，君之德也。二居君位，非其道也。故陽卦曰「君子之道」，陰卦曰「小人之道」也。 
[疏]「陽一」至「道也」。○正義曰：「陽一君而二民，君子之道」者，夫君以無為統眾，無為者，為每事因循，委任臣下，不司其事，故稱一也。臣則有事代終，各司其職，有職則有對，故稱二也。今陽爻以一為君，以二為民，得其尊卑相正之道，故為君子之道者也。「陰二君而一民，小人之道」者，陰卦則以二為君，是失其正，以一為臣，乖反於理，上下失序，故稱小人之道也。○注「陽君」至「道也」。○正義曰：「陽，君道」者，陽是虛無為體，純一不二，君德亦然，故云「陽，君道也」。「陰，臣道」者，陰是形器，各有質分，不能純一，臣職亦然，故云「陰，臣道也」。案《經》雲「民」而《注》雲「臣」者，臣則民也。《經》中對君，故稱民，《注》意解陰，故稱臣也。 
《易》曰：「憧憧往來，朋從爾思。」天下之動，必歸乎一，思以求朋，未能一也。一以感物，不思而至。 
[疏]正義曰：此明不能無心感物，使物來應，乃憧憧然役用思慮，或來或往，然後朋從爾之所思。若能虛寂，以純一感物，則不須憧憧往來，朋自歸也。此一之為道，得為可尚，結成前文陽爻以一為君，是君子之道也。《注》雲「天下之動，必歸乎一。思以求朋，未能一也。一以感物，不思而至」矣。 
子曰：「天下何思何慮？天下同歸而殊塗，一致而百慮，天下何思何慮？夫少則得，多則感。塗雖殊，其歸則同；慮雖百，其致不二。苟識其要，不在博求；一以貫之，不慮而盡矣。 
[疏]正義曰：「子曰：天下何思何慮」者，言得一之道，心既寂靜，何假思慮也。「天下同歸而殊塗」者，言天下萬事，終則同歸於一，但初時殊異其塗路也。「一致而百慮」者，所致雖一，慮必有百。言慮雖百種，必歸於一致也；塗雖殊異，亦同歸於至真也。言多則不如少，動則不如寂，則天下之事，何須思也？何須慮也？ 
日往則月來，月往則日來，日月相推而明生焉。寒往則暑來，暑往則寒來，寒暑相推而歲成焉。往者屈也，來者信也，屈信相感而利生焉。 
[疏]正義曰：「日往則月來」至「相推而歲成」者，此言不須憂慮，任運往來，自然明生，自然歲成也。「往者屈也，來者信也」者，此覆明上日往則月來，寒往則暑來，自然相感而生利之事也。往是去藏，故為屈也；來是施用，故為信也。一屈一信，遞相感動而利生，則上雲「明生」、「歲成」是「利生」也。 
尺蠖之屈，以求信也。龍蛇之蟄，以存身也。精義入神，以致用也。精義，物理之微者也。神寂然不動，感而遂通，故能乘天下之微，會而通其用也。 
[疏]正義曰：「尺蠖之屈，以求信」者，覆明上往來相感，屈信相須。尺蠖之蟲，初行必屈者，欲求在後之信也。言信必須屈，屈以求信，是相須也。「龍蛇之蟄，以存身」者，言靜以求動也。蛟蛇初蟄，是靜也；以此存身，是後動也。言動必因靜也。靜而得動，亦動靜相須也。「精義入神，以致用」者，亦言先靜而後動。此言人事之用，言聖人用精粹微妙之義，入於神化，寂然不動，乃能致其所用。「精義入神」，是先靜也；「以致用」，是後動也。是動因靜而來也。 
利用安身，以崇德也。利用之道，由安其身而後動也。精義由於入神，以致其用；利用由於安身，以崇其德。理必由乎其宗，事各本乎其根。歸根則寧，天下之理得也。若役其思慮，以求動用，忘其安身，以殉功美，則偽彌多而理愈失，名彌美而累愈彰矣。 
[疏]「利用」至「德也」。○正義曰：此亦言人事也。言欲利已之用，先須安靜其身，不須役其思慮，可以增崇其德。言「利用安身」，是靜也；言「崇德」，是動也。此亦先靜而後動，動亦由靜而來也。○注「利用之道」至「崇其德」。○正義曰：雲「利用之道，皆安其身而後動」者，言欲利益所用，先須自安其身。身既得安，然後舉動，德乃尊崇。若不先安身，身有患害，何能利益所用以崇德也。雲「精義由於入神，以致其用」者，言精粹微妙之義由入神寂然不動，乃能致其用。雲「利用由於安身，以崇德」者，言欲利益所用，先須自安其身，乃可以增崇其德也。 
過此以往，未之或知也。窮神知化，德之盛也。」
[疏]正義曰：「過此以往，未之或知也」者，言精義入神以致用，利用安身以崇德，此二者皆人理之極。過此二者以往，則微妙不可知，故云「未之或知」也。「窮神知化，德之盛」者，此言過此二者以往之事。若能過此以往，則窮極微妙之神，曉知變化之道，乃是聖人德之盛極也。 
[疏]正義曰：《易》曰：「困於石」至「勿恆凶」，此第四章，凡有九節。以上章先利用安身，可以崇德，若身自危辱，何崇德之有？故此章第一節引困之六三危辱之事以證之也。
