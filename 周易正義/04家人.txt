周易第三十七卦
離下巽上。家人：利女貞。〈家人之義，各自脩一家之道，不能知家外他人之事也。統而論之，非元亨利君子之貞，故「利女貞」。其正在家內而巳。 〉
[疏]正義曰：「家人」者，卦名也。明家內之道，正一家之人，故謂之「家人」。「利女貞」者，既修家內之道，不能知家外他人之事。統而論之，非君子丈夫之正，故但言「利女貞」。 
《彖》曰：家人，女正位乎內，〈謂二也。〉男正位乎外。〈謂五也。家人之義，以內為本，故先說女也。 〉
[疏]「《彖》曰」至「男正位乎外」。○正義曰：此因二、五得正以釋「家人」之義，並明女貞之旨。家人之道，必須女主於內，男主於外，然後家道乃立。今此卦六二柔而得位，是女正位乎內也。九五剛而得位，是男正位乎外也。家人「以內為本，故先說女也」。 
男女正，天地之大義也。家人有嚴君焉。父母之謂也。父父、子子、兄兄、弟弟、夫夫、婦婦而家道正，正家而天下定矣。 
[疏]「男女正」至「天下定矣」。○正義曰：「男女正天地之大義也」者，因正位之言，廣明家人之義乃道均二儀，故曰「天地之大義也」。「家人有嚴君焉父母之謂」者，上明義均天地，此又言道齊邦國。父母一家之主，家人尊事，同於國有嚴君，故曰「家人有嚴君焉父母之謂」也。「父父、子子、兄兄、弟弟、夫夫、婦婦而家道正，正家而天下定矣」者，此歎美正家之功，可以定於天下，申成道齊邦國。既家有嚴君，即父不失父道，乃至婦不失婦道，尊卑有序，上下不失，而後為家道之正。各正其家，無家不正，即天下之治定矣。 
《象》曰：風自火出，家人。〈由內以相成熾也。 〉
[疏]正義曰：巽在離外，是風從火出。火出之初，因風方熾。火既炎盛，還復生風。內外相成，有似家人之義。故曰「風自火出家人」也。 
君子以言有物而行有恆。〈家人之道，脩於近小而不妄也。故君子以言必有物而口無擇言，行必有恆而身無擇行。 〉
[疏]正義曰：物，事也。言必有事，即口無擇言。行必有常，即身無擇行。正家之義，修於近小。言之與行，君子樞機。出身加人，發邇化遠，故舉言行以為之誡。言既稱物，而行稱「恆」者，發言立行，皆須合於可常之事，互而相足也。 
初九：閑有家，悔亡。〈凡教在初而法在始，家瀆而後嚴之，志變而後治之，則「悔」矣。處家人之初，為家人之始，故宜必以「閑有家」，然後「悔亡」也。 〉
[疏]正義曰：治家之道，在初即須嚴正，立法防閑。若黷亂之後，方始治之，即有悔矣。初九處家人之初，能防閑有家，乃得「悔亡」，故曰「閑有家，悔亡」也。 
《象》曰：「閑有家」，志未變也。 
[疏]正義曰：「志未變也」者，釋在初防閑之義。所以在初防閑其家者，家人志未變黷也。 
六二：無攸遂，在中饋，貞吉。〈居內處中，履得其位，以陰應陽，盡婦人之正，義無所必，遂職乎「中饋」，巽順而巳，是以「貞吉」也。 〉
[疏]正義曰：六二履中居位，以陰應陽，盡婦人之義也。婦人之道，巽順為常，無所必遂。其所職主，在於家中饋食供祭而已，得婦人之正吉，故曰「無攸遂在中饋貞吉」也。 
《象》曰：六二之「吉」，順以巽也。 
[疏]正義曰：舉爻位也。言「吉」者，明其以柔居中而得正位，故能順以巽而獲吉也。 
九三：家人嗃嗃，悔厲，吉。婦子嘻嘻，終吝。〈以陽處陽，剛嚴者也。處下體之極，為一家之長者也。行與其慢，寧過乎恭；家與其瀆，甯過乎嚴。是以家人雖「嗃嗃悔厲」，猶得其道。「婦子嘻嘻」，乃失其節也。 〉
[疏]正義曰：「嗃嗃」，嚴酷之意也。「嘻嘻」，喜笑之貌也。九三處下體之上，為一家之主，以陽處陽，行剛嚴之政，故「家人嗃嗃」。雖復嗃嗃傷猛，悔其酷厲，猶保其吉，故曰「悔厲吉」。若縱其婦子慢黷嘻嘻，喜笑而無節，則終有恨辱，故曰「婦子嘻嘻終吝」也。 
《象》曰：「家人嗃嗃」，未失也。「婦子嘻嘻」，失家節也。 
[疏]正義曰：「未失也」者，初雖悔厲，似失於猛，終無慢黷，故曰：「未失也」。「失家節」者，若縱其嘻嘻，初雖歡樂，終失家節也。 
六四：富家，大吉。〈能以其富順而處位，故「大吉」也。若但能富其家，何足為大吉無體柔居巽，履得其位，明於家道，以近至尊，能富其家也。 〉
[疏]正義曰：富謂祿位昌盛也。六四體柔處巽，得位承五，能富其家者也。由其體巽承尊，長保祿位，吉之大者也，故曰「富家大吉」。 
《象》曰：「富家，大吉」，順在位也。 
[疏]正義曰：「順在位」者，所以致大吉，由順承於君而在臣位，故不見黜奪也。 
九五：王假有家，勿恤，吉。〈假，至也。履正而應，處尊體巽，王至斯道，以有其家者也。居於尊位，而明於家道，則下莫不化矣。父父、子子、兄兄、弟弟、夫夫、婦婦，六親和睦交相愛樂而家道正，「正家而天下定矣」。故「王假有家」，則勿恤而吉。 〉
[疏]正義曰：「王假有家」者，假，至也。九五履正而應，處尊體巽，是能以尊貴巽接於物，王至此道，以有其家，故曰「王假有家」也。「勿恤吉」者，居於尊位而明於家道，則在下莫不化之矣，不須憂恤而得吉也，故曰「勿恤吉」也。 
《象》曰：「王假有家」，交相愛也。 
[疏]正義曰：「交相愛也」者，王既明於家道，天下化之，「六親和睦，交相愛樂」也。 
上九：有孚，威如，終吉。〈處家人之終，居家道之成，「刑於寡妻」，以著於外者也，故曰「有孚」。凡物以猛為本者則患在寡恩，以愛為本者則患在寡威，故家人之道尚威嚴也。家道可終，唯信與威。身得威敬，人亦如之。反之於身，則知施於人也。 〉
[疏]正義曰：上九處家人之終，家道大成，「刑於寡妻」，以著於外，信行天下，故曰「有孚」也。威被海內，故曰「威如」。威、信並立，上得終於家道，而吉從之，故曰「有孚威如終吉」也。 
《象》曰：「威如」之吉，反身之謂也。 
[疏]正義曰：「反身之謂」者，身得人敬則敬於人，明知身敬於人人亦敬已，反之於身則知施之於人，故曰「反身之謂」也。
