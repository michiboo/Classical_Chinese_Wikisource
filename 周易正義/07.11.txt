是故易有太極，是生兩儀。夫有必始於無，故太極生兩儀也。太極者，無稱之稱，不可得而名，取有之所極，況之太極者也。 
[疏]正義曰：太極謂天地未分之前，元氣混而為一，即是太初、太一也。故《老子》云：「道生一。」即此太極是也。又謂混元既分，即有天地，故曰「太極生兩儀」，即《老子》云：「一生二」也。不言天地而言兩儀者，指其物體，下與四象相對，故曰兩儀，謂兩體容儀也。 
兩儀生四象，四象生八卦。卦以象之。 
[疏]正義曰：「兩儀生四象」者，謂金木水火，稟天地而有，故云：「兩儀生四象」，土則分王四季，又地中之別，故唯雲四象也。「四象生八卦」者，若謂震木、離火、兌金、坎水，各主一時，又巽同震木，乾同兌金，加以坤、艮之土為八卦也。 
八卦定吉凶。八卦既立，則吉凶可定。 
[疏]正義曰：八卦既立，爻象變而相推，有吉有凶，故八卦定吉凶也。 
吉凶生大業。既定吉凶，則廣大悉備。 
[疏]正義曰：萬事各有吉凶，廣大悉備，故能王天下大事業也。 
是故法象莫大乎天地，變通莫大乎四時，縣象著明莫大乎日月，崇高莫大乎富貴。位所以一天下之動，而濟萬物。 
[疏]正義曰：「是故法象莫大乎天地」者，言天地最大也。「變通莫大乎四時」者，謂四時以變得通，是變中最大也。「縣象著明莫大乎日月」者，謂日月中時，遍照天下，無幽不燭，故云「著明莫大乎日月」也。「崇高莫大乎富貴」者，以王者居九五富貴之位，力能齊一天下之動，而道濟萬物，是崇高之極，故云「莫大乎富貴」。 
備物致用，立成器以為天下利，莫大乎聖人。 
[疏]正義曰：謂備天下之物，招致天下所用，建立成就天下之器，以為天下之利，唯聖人能然，故云「莫大乎聖人也」。 
探賾索隱，鉤深致遠，以定天下之吉凶，成天下之亹亹者，莫大乎蓍龜。 
[疏]正義曰：探，謂闚探求取。賾，謂幽深難見。卜筮則能闚探幽昧之理，故云探賾也。索，謂求索。隱，謂隱藏。卜筮能求索隱藏之處，故云索隱也。物在深處，能鉤取之；物在遠方，能招致之，卜筮能然，故云「鉤深致遠」也。以此諸事，正定天下之吉凶，成就天下之亹亹者，唯卜筮能然，故云「莫大乎蓍龜」也。案《釋詁》云：「亹亹，勉也。」言天下萬事，悉動而好生，皆勉勉營為，此蓍龜知其好惡得失，人則棄其得而取其好，背其失而求其得，是成天下之亹亹也。 
是故天生神物，聖人則之。天地變化，聖人效之。天垂象，見吉凶，聖人象之。河出圖，洛出書，聖人則之。 
[疏]正義曰：「是故天生神物，聖人則之」者，謂天生蓍龜，聖人法則之以為卜筮也。「天地變化，聖人效之」者，行四時生殺，賞以春夏，刑以秋冬，是聖人效之。「天垂象，見吉凶，聖人象之」者，若璿璣玉衡，以齊七政，是聖人象之也。「河出圖，洛出書，聖人則之」者，如鄭康成之義，則《春秋緯》云：河以通乾出天苞，洛以流坤吐地符。河龍圖發，洛龜書感。《河圖》有九篇，《洛書》有六篇。孔安國以為《河圖》則八卦是也，《洛書》則九疇是也。輔嗣之義，未知何從。 
易有四象，所以示也。繫辭焉，所以告也。定之以吉凶，所以斷也。 
[疏]正義曰：「易有四象，所以示」者，莊氏云：四象，謂六十四卦之中，有實象，有假像，有義象，有用象，為四象也。今於釋卦之處，已破之矣。何氏以為四象，謂「天生神物，聖人則之」一也。「天地變化，聖人效之」，二也。「天垂象，見吉凶，聖人象之」，三也。「河出圖，洛出書，聖人則之」，四也。今謂此等四事，乃是聖人易外別有其功，非專易內之物，何得稱「易有四象」？且又雲「易有四象，所以示也」。繫辭焉，所以告也。然則象之與辭，相對之物。辭既爻卦之下辭，則象為爻卦之象也。則上兩儀生四象，七八九六之謂也。故諸儒有為七八九六，今則從以為義。「繫辭焉，所以告」者，繫辭於象卦下，所以告其得失也。「定之以吉凶，所以斷」者，謂於繫辭之中，定其行事吉凶，所以斷其行事得失。 
《易》曰：「自天祐之，吉無不利。」子曰：「祐者，助也。天之所助者，順也；人之所助者，信也。履信思乎順，又以尚賢也。是以自天祐之，吉無不利也。」 
[疏]正義曰：「《易》曰：自天祐之，吉無不利」者，言人於此易之四象所以示，繫辭所以告，吉凶告所斷而行之，行則鬼神無不祐助，無所不利，故引《易》之《大有》上九爻辭以證之。「子曰：祐者助也」者，上既引《易》文，下又釋其易理，故云「子曰：祐者助也」。「天之所助者，順也；人之所助者，信也。履信思乎順」者，人之所助，唯在於信，此上九能履踐於信也；天之所助，唯在於順，此上九恆思於順；既有信思順，又能尊尚賢人，是以從天已下，皆祐助之，而得其吉，無所不利也。 
[疏]正義曰：子曰：「書不盡言」至「乎德行」，此第十二章也。此章言立象盡意，繫辭盡言。易之興廢，存乎其人事也。
