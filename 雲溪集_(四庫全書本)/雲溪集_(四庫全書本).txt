　　欽定四庫全書　　　　　集部四
　　提要
　　雲溪集十二巻　　　　　別集類三〈宋〉
　　臣等謹案雲溪集十二巻宋郭印撰印詩數百篇散見永樂大典各韻中皆題曰雲溪集而宋史藝文志及諸家書目均未著録惟厲鶚輯宋史紀事載印為成都人政和中進士而亦不詳其官爵所録詩僅二首一從全蜀藝文志摘出為遊大隋山詩一從四川總志摘出則即集中遊下巖寺詩是也今按集中有雲溪雜詠小序自題亦樂居士且稱性嗜水竹經營二十載始得一畝之園云云則雲溪乃其別墅之名又有過銅梁縣詩云攝職臨茲邑於今五十年又仁壽縣山齋詩云隨牒幾推遷銅章領巖邑又次韻宋南伯雲衰遲來作邑勞苦劇萬狀則嘗累任縣令晚始退居又贈劉元圭詩今年歲八十之語則其齒亦躋上壽觀所作養生歌及讀易詩蓋有得於導引之術者其交遊最宻為曽慥計有功等皆一時博雅之士則印亦勝流矣特以集久不傳故録宋詩者遂罕能稱述耳今據永樂大典所載分體編輯釐為十二巻其詩才地稍弱未能自出機杼而清詞雋語瓣香實在眉山以視宋末嘈雜之音固為猶有典刑矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　　費　墀




