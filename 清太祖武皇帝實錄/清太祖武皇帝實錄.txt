中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。

長白山，高約二百里，週圍約千里。此山之上有一潭，名他們，週圍約八十里，鴨綠、混同、愛滹三江俱從此山流出。鴨綠江自山南瀉出，向西流，直入遼東之南海。混同江自山北瀉出，向北流，直入北海。愛滹江向東流，直入東海。此三江中，每出珠寶。長白山山高地寒，風勁不休，夏日，環山之獸俱投憩此山中，此山盡是浮石，及東北一名山也。 
滿洲源流：滿洲原起於長白山之東北布庫里山下一泊，名布兒湖裡。初，天降三仙女浴於泊，長名恩古倫，次名正古倫，三名佛古倫。浴畢上岸，有神鵲啣一朱果置佛古倫衣上，色甚鮮妍，佛古倫愛之不忍釋手，遂啣口中，甫着衣，其果入腹中，即感而成孕。告二姊曰：「吾覺腹重，不能同昇，奈何？」二姊曰：「吾等曾服丹藥，諒無死理，此乃天意，俟爾身輕上昇未晚。」遂別去。佛古倫後生一男，生而能言，倏爾長成。母告子曰：「天生汝，實令汝爲夷國主，可往彼處。」將所生緣由一一詳說，乃與一舟：「順水去即其地也。」言訖，忽不見。 
其子乘舟順流而下，至於人居之處登岸，折柳條爲坐具，似椅形，獨踞其上。彼時長白山東南鰲莫惠〈地名〉鰲朵里〈城名〉內，有三姓夷酋爭長，終日互相殺傷，適一人來取水，見其子舉止奇異，相貌非常，回至爭斗之處，告眾曰：「汝等無爭，我於取水處遇一奇男子，非凡人也。想天不虛生此人，盍往觀之？」本酋長聞言罷戰，同眾往觀。及見，果非常人，異而詰之，答曰：「我乃天女佛古倫所生，姓愛新華言金也覺羅姓也，名布庫里英雄，天降我定汝等之亂。」因將母所囑之言詳告之。眾皆驚異曰：「此人不可使之徒行。」遂相插手爲輿，擁捧而回。三酋長息爭，共奉布庫里英雄爲主，以百里女妻之，其國定號滿洲，乃其始祖也南朝誤名建州。 
歷數世後，其子孫暴虐，部屬遂叛。於六月間，將鰲朵里攻破，盡殺其闔族子孫，內有一幼兒名范嗏，脫身走至曠野，後兵追之，會有一神鵲棲兒頭上，追兵謂人首無鵲棲之理，疑爲枯木樁，遂回。於是范嗏得出，遂隱其身以終焉。滿州後世子孫俱以鵲爲祖故不加害。其孫都督孟特木，生有智略，將殺祖仇人之子孫四十餘，計誘於蘇蘇河虎欄哈達山名下黑禿阿喇黑禿華言橫也阿喇崗也，距鰲朵里兩千五百餘里，殺其半以雪仇，執其半以索眷族，既得，遂釋之。於是孟特木居於黑禿阿喇。 
都督孟特木生二子，長名充善，次名除煙。充善生三子，長名拖落，次名脫一莫，三名石報奇。石報奇生一子，都督福滿。福滿生六子，長名德石庫，次名劉諂，三名曹常剛，四名覺常剛，五名豹郎剛，六名豹石。德石庫住覺里乂地方，劉諂住阿哈河洛地方，曹常剛住河洛剛善地方，覺常剛住其祖居黑禿阿喇地方，豹郎剛住尼麻蘭地方，豹石住張家地方。六子六處。各立城池，稱爲六王，乃六祖也五城距黑禿阿喇遠者不過二十里，近者不過五六里。長祖德石庫生三子，長名蘇黑臣代夫，次名談吐，三名娘古。二祖劉諂生三子，長名祿胡臣，次名麻寧格，三名門土。三祖曹常剛生五子，長名李太，次名武太，三名綽氣阿朱古，四名龍敦，五名非英敦。四祖覺常剛生五子，長名李敦把土魯把土魯華言英雄也。次名厄里袞，三名界坎，四名塔石，五名塔乂。五祖豹郎剛生二子，長名對秦，次名棱得恩。六祖豹石生四子，長名康嘉，次名阿哈納。三名阿都棲，四名朵里火棲。 
彼時有一人，名灼沙納，生九子，皆強悍。又一人名加虎，生七子，俱驍勇，常身披重鎧，連躍九牛。二姓恃其強勇，每各處擾害。時覺常剛有才智，其子李敦又英勇，遂率其本族六王，將二姓盡滅之。自五嶺迤東，蘇蘇河迤西，二百里內，諸部盡皆賓服，六王自此強盛。 
初，豹石次子阿哈納至沙革達部，欲聘部長巴斯漢把土魯妹爲妻，巴斯漢曰：「爾雖六王子孫，家貧，吾妹必不妻汝。」阿哈納曰：「汝雖不允，吾決不甘心。」遂割發留擲而去。巴斯漢愛東果部長克轍殷富，遂以妹妻其子厄兒機。後厄兒機自巴斯漢家回至阿布塔力嶺，被托莫河處厄吐阿祿部下九賊截殺之。賊中有與阿哈納同名者，群賊相呼，路人悉傳阿哈納之名，克轍聞之曰：「先豹石之子阿哈納欲騁吾兒婦，其兄不允，吾兒遂娶，今殺吾兒者必此人也。」時哈達國汗萬名，聞其言，遣使往告克轍曰：「汝子非豹石之子所殺，乃厄吐阿祿部下九賊殺之，我擒此九賊與爾，爾當順我。」克轍曰：「吾兒被殺，何故又令我降，此不過以路遠之厄吐阿祿爲辭耳。吾等地屬同鄰，若果豹石之子未殺吾兒，何不以金帛饋哈達汗擒此九賊與我面質？若系賊殺吾子，金帛吾當倍償。」時有曹常剛部落厄革奇尼聞之，即往告其主，曹常剛私遣人往誑克轍曰：「汝子是我部下兒崩革與厄革青格謀殺，若以金帛遺我，我當殺此二人。」克轍曰：「哈達汗言厄吐阿祿部下九賊殺之，爾又雲部人殺之，此必汝等設計誑我。」於是遂成讎敵。因引兵攻克六王東南所屬二處。六王不能支，相謀曰：「我等同祖所生，今分居十二處，甚是渙散，何不聚居共相保守？」眾議皆定，獨武太不從曰：「我等同住一處，牲畜難以生息，吾今詣妻父哈達汗處借兵報復。」於是遂借兵，往攻克轍二次，獲其數寨。初未借兵之先，六王與哈達國汗互相結親，兵勢比肩，自借兵後，六王之勢漸衰。 
覺常剛第四子塔石嫡夫人乃阿姑都督長女，姓奚塔喇，名厄爭墨氣。生三子，長名弩兒哈奇即太祖，號淑勒貝勒淑勒貝勒華言聰睿王也，次名黍兒哈奇，號打喇漢把土魯，三名牙兒哈奇。次夫人乃哈達國汗所養族女，姓納喇，名掯姐，生一子名把牙喇，號兆里兔兆里兔華言能幹也，側室生一子名木兒哈奇，號卿把土魯。 
初，厄墨氣孕十三月生太祖，時己未歲，大明嘉靖三十八年也。是時，有識之長者言，滿洲必有大賢人出，戡亂致治，服諸國而爲帝。此言傳聞，人皆妄自期許。太祖生，鳳眼大耳，面如冠玉，身體高聳，骨格雄偉，言詞明爽，聲音響亮，一聽不忘，一見即識，龍行虎步，舉止威嚴。其心性忠實剛果，任賢不二，去邪無疑，武藝超群，英勇蓋世，深謀遠略，用兵如神，因此號爲明汗。十歲時喪母，繼母妬之，父惑於繼母言，遂分居，年已十九矣，家私止給些須。後見太祖有才智，復以家私與之，太祖終不受。 
時各部環滿洲國擾亂者，有蘇蘇河部、渾河部、王家部、東果部、折陳部、長白山內陰部、鴨綠江部、東海兀吉部、斡兒哈部、虎兒哈部、胡籠國中兀喇部、哈達部、夜黑部、輝發部。各部蜂起，皆稱王爭長，互相戰殺，甚且骨肉相殘，強凌弱，眾暴寡。太祖能恩威並行，順者以德服，逆者以兵臨，於是削平諸部，後攻克大明遼東諸城。 
諸部世系。 
兀喇國本名胡籠，姓納喇，後因居兀喇河岸，故名兀喇。始祖名納奇卜祿，生上江朵里和氣，上江朵里和氣生加麻哈芍朱戶，加麻哈芍朱戶生瑞吞，瑞吞生杜幾機，杜兒機生二子，長名克世納都督，次名庫堆朱顏。克世納都督生轍轍木，轍轍木生萬後爲哈達國汗。庫堆朱顏生太欒，太欒生補煙，盡收兀喇諸部，率眾於兀喇河洪尼處築城稱王。補煙卒，其子補干繼之，補干卒，其子滿太繼之。 
哈達國汗姓納喇，名萬，本胡籠族也。後因住哈達處，故名哈達，乃兀喇部轍轍木之子，納奇卜祿第七代孫也。其祖克世納都督被族人八太打喇漢所殺，萬遂逃住什白部瑞哈城。其叔王住外郎逃至哈達部爲酋長，後哈達部叛，王住外郎被殺，其子泊兒混殺父仇人，萬於是遠者招徠，近者攻取，其勢愈盛，遂自稱哈達汗。彼時夜黑、兀喇、輝發及滿洲所屬渾河部了，盡皆服之。凡有詞訟，悉聽處分，賄賂公行，是非顛倒，反曲爲直，上既貪婪，下亦效由。凡差遣人役，侵漁諸部，但見鷹犬可意者，莫不索取，得之，即於萬汗前譽之，稍不如意，即於萬汗前毀之。萬汗不察民隱，惟聽譖言，民不堪命，往往叛投夜黑，並先附諸部盡叛，國勢漸弱。萬汗卒，子胡里干襲位，八月而卒，其弟康古魯襲之，康古魯卒，弟孟革卜鹵襲之。 
夜黑國始祖蒙古人，姓土墨忒，所居地名曰張。滅胡籠國內納喇姓部，遂居其地，因姓納嗽。後移居夜黑河，故名夜黑。始祖勝根打喇漢，生石兒刻命剛兔，石兒刻命剛兔生奇里哈尼，奇里哈尼生出空格，出空格生太杵，太杵生二子，長名卿家奴，次名楊機奴，兄弟征服諸部，各居一城，哈達人歸之，兄弟遂皆稱王。甲申歲，大明萬曆十二年，寧遠伯李成梁受哈達國賄，以賜敕書爲由，誘卿家奴楊機奴至開原關王廟，並所帶兵三百皆殺之。卿家奴子布戒，楊機奴子納林卜祿，各繼父位。後李成梁復率兵攻克杜哈、尼牙罕二寨，漢兵亦損傷甚多。成梁又於戊子歲率兵攻納林卜祿東城，失利而回。 
輝發國本姓益革得里，原系沙哈梁兀喇，江尼馬諂部人沙哈梁兀喇即混同江，一說黑龍江是也。此源從長白山發出。始祖勝古力，移居渣魯，後投納喇姓哈羊干禿墨兔，二人殺七牛祭天，遂改姓納喇哈羊干禿墨兔所居地名曰張，亦胡籠國人。勝古力生二子，長名流陳，次名背陳。背陳生二子，長名納靈剛，次名耐呼頑。納靈剛生拉哈都督，拉哈都督生剛哈諂都督，剛哈諂都督生奇內根打喇漢，奇內根打喇漢生往機奴。往機奴征服輝發部於輝發河邊賀里氣山，築城居之，故名輝發。彼時，蒙古插哈拉國土門渣沙兔汗自將來圍其城，攻不能克，遂回。往機奴卒，孫擺銀答里殺其叔七人，自爲輝發國王。 
滿洲國。 
初，蘇蘇河部內禿隆城，有尼康外郎者，於癸未歲萬曆十一年，唆搆寧遠伯李成梁攻古勒城主阿太、夏吉城主阿亥。成梁於二月率遼陽廣寧兵，與尼康外郎約以號帶爲記，二路進攻。成梁親圍阿太城，命遼陽副將圍阿亥城。城中見兵至，遂棄城遁，半得脫出，半被截困，遂克其城，殺阿亥。復與成梁合兵圍古勒城，其城倚山險，阿太御守甚堅，屢屢親出繞城沖殺，圍兵折傷甚多，不能攻克，成梁因數尼康外郎讒搆，以致折兵之罪，欲縛之。尼康外郎懼，願往招撫。即至城邊賺之曰：「天朝大兵既來，豈有釋汝班師之理，汝等不如殺阿太歸順，太師有令，若能殺阿太者，即令爲此城之主。」城中人信其言，遂殺阿太而降。成梁誘城內人出，不分男婦老幼盡屠之。 
阿太妻系太祖大父李敦之女，祖覺常剛聞古勒被圍，恐孫女被陷，同子塔石往救之。既至，見大兵攻城甚急，遂令塔石候於城外，獨身進城，欲攜孫女以歸，阿太不從。塔石候良久，亦進城探視，及城陷，被尼康外郎唆使大明兵並殺覺常剛父子。後太祖奏大明曰：「祖父無罪何故殺之？」詔下，言：「汝祖父實是誤殺」，遂還其屍，仍與敕書三十道，馬三十匹，復給都督敕書。太祖曰：「殺我祖父者，實尼康外郎唆使之也，但執此人與我，即甘心焉。」邊臣曰：「爾祖父之死，因我兵誤殺，故以敕書馬匹與汝，又賜以都督敕書，事已完矣。今復如是，吾誓助尼康外郎築城於甲板，令爲爾滿洲國主。」於是國人信之，皆歸尼康外郎。其五祖子孫對神立誓，亦欲殺太祖以歸之。尼康外郎又迫太祖往附，太祖曰：「爾乃吾父部下之人，反令我順爾，世豈有百歲不死之人？」終懷恨不服。 
又蘇蘇河部內，撒兒湖酋長瓜喇，被尼康外郎譖於撫順將官前，責治之，其弟諾米納，與本部內加木河寨主剛哈鄯、沾河寨主常書、楊書俱忿恨，相議曰：「與其仰望此等人，不如投愛新覺落六王子孫。」議定，遂來附，殺牛祭天立誓。四酋謂太祖曰：「念吾等先眾來歸，毋視爲編氓，望待之如骨肉手足。」遂以此止言對天盟誓。太祖欲報祖父之仇，止有遺甲十三副，遂結諾米納，共起兵攻尼康外郎，時癸未歲夏五月也，太祖年二十五矣。 
有三祖曹常剛第四子龍敦，唆諾米納之弟奈哈答曰：「今大明尚欲助尼康外郎築城於甲板，令爲滿洲主，況哈達萬汗又助之，爾何故順淑勒貝勒耶？」奈哈答往告其兄，諾米納遂背約不赴。太祖乃起兵往攻之，尼康外郎在禿隆城預知，遂遺軍民攜妻子走甲板，太祖兵不滿百，甲僅三十副，克禿隆而回。 
秋八月，太祖復率兵攻甲板，不意諾米納與其弟奈哈答暗遣人往報，尼康外郎復棄城逃至撫順所東南河口台，其守邊軍不容進邊，正攔阻時，太祖追至，不料攔阻之故，疑爲漢兵助尼康外郎來戰，遂退兵紮營。是夜有尼康外郎部下一人投太祖曰：「尼康外郎被大明兵阻攔，不容入邊，何故退兵也？」太祖乃還。恨曰：「諾米納奈哈答二人若不暗送消息，尼康外郎必成擒矣」，正恨間，諾米納奈哈答遣使來曰：「渾河部夯家並甲孔木二處，不許侵犯，其東加與把里答二處，乃吾仇敵，爾若攻破與我則已，不然吾當阻其邊路，不容爾行兵。」太祖聞言愈恨之。時剛哈鄯與常書、楊書三人亦忿甚，謂太祖曰：「若不先破諾米納，吾等必附諾米納矣。」太祖從言，遂陰定破諾米納之計，陽與諾米納合兵攻城。太祖謂諾米納曰：「爾兵可先攻。」諾米納不從，太祖曰：「爾既不攻，可將盔甲器械與我兵攻之。」諾米納不識其計，將器械盡付之。兵器既得，太祖執諾米納、奈哈答殺之，遂取撒兒湖城而回。其逃散之眾，有復歸者，太祖盡還其妻孥，仍令居撒兒湖，眾修整其城，復叛。 
尼康外郎部族，並先附之人相謂曰：「尼康外郎前爲敵兵所逼，值垂亡之際，往奔大明，尚爾不容，況肯築城於甲板，令爲滿洲主耶？足證前言皆誑吾輩耳!」遂叛之。尼康外郎懼，攜妻孥親屬，逃於汛納哈所屬鵝兒渾，築城居住。 
太祖以同母妹妻剛哈鄯。 
六祖豹石之子康嘉與綽其達焦鄯等同謀，請哈達國兵令渾河部招加城主李岱導引（李岱亦宗人），劫太祖所屬之胡吉寨而去。至中途，甫分人畜，太祖部將雄科落把土魯巴宗，領十二人追至其處，突然而入，敵兵遂敗，殺四十餘人，盡獲所掠而回雄科落初名諳班哥，因其英勇超眾，故名雄科落把土魯。 
有長祖、次祖、三祖、六祖之子孫同誓於廟，欲謀殺太祖。至夏六月晦暝之夜亥時，方豎梯登城，太祖心神不寧，因起著衣，帶弓矢，持刀登城觀之，賊見太祖立城上，皆墜城而遁。 
九月內，賊乘夜陰晦，拔太祖住宅柵木潛入，時有犬名湯古哈，四顧驚吠，太祖覺之，將二男一女匿於櫃下，乃執刀大呼曰：「何處賊敢來相犯，汝不入我即出，毋得退縮。」故將刀柄擊窗有聲，作由窗而出之勢，仍由戶出。賊見出勢勇猛，皆遁去。時有部落趴海睡於窗下，被賊刺死。 
甲申歲正月，太祖起兵征李岱。時值大雪，至剛哈嶺，山險兵難進，太祖之叔暨兄弟輩同勸回兵，太祖曰：「李岱系我同姓，乃忍引他人害我，我豈甘心？」遂鑿山爲磴，魚貫而上，將馬以索系拽上嶺，至李岱城下。有三祖之子龍敦，預差人報與李岱，遂聚兵登城，張號待敵。太祖部眾日：「城內有備，何以攻之，不如回兵。」太祖曰：「我明知其有備，必無還理。」督兵攻城，即時克之。宥李岱之死而養之，遂回兵。 
龍敦唆沙木張日沙木張乃太祖庶母之弟：爾妹見在我家，汝可與我同謀殺剛哈鄯剛哈鄯太祖妹夫。沙木張聽其言，帶領族人遮殺於路。太祖聞之，聚眾往尋其屍。兄弟中皆與龍敦同謀，竟無同一往者。太祖帶數人往尋之。族叔尼馬蘭城主稜登止之曰：「族人若不怨汝，焉肯殺汝妹夫，汝勿往，恐被人害。」太祖大怒，遂披甲躍馬，登城南橫岡，彎弓盤旋，復回城內，大呼曰：「有殺吾者可速出！」族人皆懼，無敢出者，太祖取其屍，竟納入室中，解衣服靴帽，厚葬之。 
四月內，太祖睡至夜半，聞門外有步履聲，即起，佩刀執弓，將子女藏於僻處，令後故意如廁，太祖緊隨，以後體蔽已身，潛伏於煙突側，後即回室。是夜陰晦，忽電光一燭，見一賊將近，太祖以刀背擊仆，喝令家人縛之。家人老漢等言，縛之何用，當殺之。太祖暗思，賊必有主，若殺之，其主必以殺人爲名，加兵於我，自料兵少難敵，乃佯言曰：「爾必來偷牛。」其賊答以偷牛是實，並無他意。老漢又言：「此賊實害我主，詐言偷牛，可殺之，以戒後人。」太祖曰：「此賊實系偷牛，諒無別意。」遂釋之。 
五月，太祖夜宿，有侍婢不寐，在灶燃燈，忽燃忽滅，太祖見而疑之。亦著短甲於服內，持弓刀作外便狀，至煙實側，見排柵空處，隱隱看人形，露其首，恍惚不真，詳視之，則無矣。時天色甚晦，忽看電光，見賊已逼近，遂發一矢，被賊躲過，中其肩衣而走，復追射一矢，穿賊兩足，以刀背擊其首，昏絕於地，遂縛之。有弟兄親族俱至，言撻之無益，不如殺之．太祖曰：「我若殺之，其主假殺人爲名，必來加兵，掠我糧石，糧石被掠，部屬缺食，必至叛散。部落散則孤立矣，彼必乘虛來攻。我等弓箭器械不足，何以禦敵？又恐別部議我殺人啟釁，不如釋之爲便。」遂縱之，其賊名義束。 
六月，太祖爲剛哈鄯復仇，率兵四百往攻納木張、沙木張，內申、灣吉干。直抵馬兒墩山下，見山勢陡峻，乃以戰車三輛並進，路漸隘，一車前進，二車隨之。將近城下，路愈隘，令三車前後聯絡上攻。城上飛石擊之，復用木撞其車，前車被摧，後車相繼，二車俱壞，眾皆蔽身於一車之後，縮首不能上攻。太祖奮勇當前，距城丈許，乃蔽於木樁後射一矢，正中內申之面，直貫其耳，復射四人，俱仆，城上兵皆卻。太祖令兵稍退，遠圍之，絕其汲路。連攻三日，至四日夜，密令兵跣足登山，襲破之。內申灣吉干棄城走界凡，遂取其城而回。 
時東果部眾酋相議曰：「昔六王族眾借哈達國兵，掠我數寨，今彼與哈達國已成讎隙，我等乘此機會，宜往報仇。」邀以蟒血淬箭以備用。其後，部中自相擾亂。太祖聞之，謂諸將曰：「東果部自亂，我輩宜乘時往攻。」諸將諫曰：「兵不可輕入他人之境，勝則可，倘有疎失，奈何？」太祖曰：「我不先發，倘彼重相和睦，必加兵於我矣。」眾皆從之。於九月內，太祖率兵五百，往攻東果部長阿亥，阿亥聚兵四百，閉城以待。太祖兵至，圍阿亥所居奇吉答城，將上懸樓並城外房屋盡焚之。城將陷，會大雪，遂罷攻，令兵先行，太祖帶十二人伏於火煙籠罩之處。城內以爲兵退，乃遣軍出城，太祖突出，破其眾，斬四人，獲甲二副而回。 
時有王家部內一酋，名孫扎七光滾，謁太祖曰：「吾曾被瓮哥落處人所擒，乞貝勒助一旅之師，爲我雪仇。」太祖聞其言默思：「吾既興兵至此，當乘茲以蹂躪一方。」遂與孫扎七光滾星夜前進。有光滾兄子帶度，密令人往送消息，瓮哥落人知之，遂斂兵於城。太祖兵臨城下，攻之，焚其懸樓並週城房屋。太祖登房跨脊上，射城內之人，被城內鵝兒古尼一箭正中其首，透盔傷肉深指許。太祖拔箭，見城內一人奔走於煙突僻處，太祖即以所拔之箭射之，穿兩腿，應弦而倒。太祖箭傷，血流至足，猶彎射不已。時一人名老科，乘火煙暗發一矢，正中太祖項，鏃卷如鈎，拔出帶肉兩塊項下有鎖子圍領，矢中有聲，鏃分如雙鈎。眾見太祖被傷，俱登屋欲扶回。太祖曰：「爾等勿得近前，恐敵知覺，待我從容自下。」項血湧出，太祖以手搵箭眼，拄弓下屋，伏二人肩上，昏仆於地。諸將懊悔不已。及復甦，將箭痕裹束厚數寸，晝夜血猶不止，昏迷累次，每蘇時輒飲水，至次日未時，其血方止。於是棄將得之之城而回。太祖瘡愈，率兵復攻瓮哥落城，克之。眾將欲殺鵝兒古尼、老科，太祖曰：「二人射我，乃鋒鏑之下，各爲其主，孰不欲勝？吾今釋而用之，後或遇敵，彼豈不爲我用命哉！此等之人，死於鋒鏑者尤當惜之，何忍因傷我而殺之也！」賜以牛祿之爵屬三百人，厚養之。 
乙酉年二月，太祖率五十人，甲二十五副，掠界凡寨。不意界凡寨預知，已有備，竟無所獲。回兵時聲界凡、撒兒湖、東家、八兒答四城酋長，會兵四百，追射至界凡南太欒之野太欒崗名。內申、把木尼二酋當先追至，太祖一見，即單身拔馬欲斬內申，內申先以刀斷太祖鞭，太祖奮力一刀揮內申背爲兩段，隨轉身射把木尼於馬下。眾兵見二酋死，俱退卻而立。我軍曰：「馬俱瘦弱，爲之奈何？」太祖曰：「眾可下馬，佯以弓稍拂雪，作拾箭狀，徐徐靷馬而退，待過嶺以鹽水炒麵飲馬，解其疲，我自殿後爲疑兵計。」言畢，令兵先行。太祖立於斬內申處，內申部眾呼曰：「人已死，何不去，欲食其肉耶？汝回，我輩欲收主屍。」太祖言：「內申系我仇，幸得殺之，肉亦可食。」言訖遂回，欲令瘦弱之兵遠行，乃率七人將身隱僻處，露其盔，似伏兵之勢。內申部眾又呼曰：「汝有伏兵，我等知之矣。二主已被殺。猶欲盡殺我等耶？」於是太祖全其羸馬而回。 
四月，太祖率馬步兵五百征折陳部，時大水，令眾兵回，止帶綿甲五十人，鐵甲三十人進掠。有加哈酋長蘇枯來虎，密令人報與托木河、張佳、八兒答、撤兒湖、界凡，五城知之，遂合兵一處。有後哨章金能古特，一見敵兵，即飛報，不意誤失太祖處。太祖恃有後哨，亦不深備，不期敵兵忽至。太祖見其兵陣於界凡、渾河、直至南山，約八百餘。有夾陳、桑古里二人豹郎剛之孫也，見敵兵大恐，解其甲與人。太祖怒曰：「汝等在家，每自稱雄於族中。今見敵兵，何故心怯，解甲與人？」言訖，自執旗先進，見敵兵不動，遂下馬，將馬逐回，率其弟木兒哈奇，並二家人楊布祿、鵝凌剛，四人奮勇步射，直入重圍，混殺敵兵二十人，遂敗其兵。八百人不能抵當，皆涉渾河而走。時太祖戰酣甚疲，喘息不定，卸其兜鍪，遂解甲不及，以手斷其扣。正憩時，後之兵將方至。眾曰：「乘此勢，可追殺之」，太祖怒而不應。敵兵已渡渾河，太祖稍息，重整盔甲，率兵追殺四十五人。與木兒哈奇追至界凡，有一險隘，山名極陵，立於其上，見敗兵十五人來奔此山，太祖恐敵見之，去其盔纓，隱身而待，先射爲首一人，中其腰仆地，木兒哈奇又射死一人，余皆墜崖而死。太祖收兵曰：「今以四人敗八百眾，實天助之也，」』全勝而回。 
九月內，太祖率兵往攻按兔瓜兒簡寨蘇蘇河部所屬，破之，殺其寨主內莫昏而回。 
丙戌年五月內，太祖攻克播一混山城渾河部所屬。 
七月內，太祖率兵環攻托木河城折陳部所屬。時暴雷擊死二人，遂罷攻而回。後招服之。乘使往攻仇人尼康外郎，沿途諸部皆是仇敵，星夜越進，攻鵝兒渾城，克之。時尼康外郎不在城中。初城外有四十餘人，不及進城，帶妻子逃走，爲首一人穿青綿甲，戴氈帽，太祖見之，疑是尼康外郎，單身直入四十人中，內一人箭射太祖胸旁，從肩後露鏃，共中傷三十處。太祖不怯，猶奮勇射死八人，復斬一人，餘眾皆散。鵝兒渾城內有漢人十九名，亦殺之。又捉中箭傷者六人，太祖復深入其箭，令帶箭往南朝傳信：「可將仇人尼康外朗送來，不然我必征汝矣。」遂回。大明官遣使言：「尼康外郎既入中國，豈有送出之理，爾可自來殺之。」太祖曰：「汝言不足信，莫非誘我入耶？」使者又言：「若不親往，可少遣兵去，即將尼康外郎與汝。」太祖令戒沙帶四十人往大明，及至，尼康外郎，一見即欲登台趨避，而台上人已去其梯，尼康外郎遂被戒沙斬之而回。大明因前誤殺太祖父祖，自此每年與銀八百兩，蟒段十五匹，以了其事。 
丁亥年，太祖於首里口虎攔哈達下，東南河二道，一名夾哈，一名首里，夾河中一平山，築城三層，啟建樓台。 
六月，二十四日，定國政，凡作亂竊盜欺詐悉行嚴禁。 
又率兵征折陳部阿兒太，克其山城，殺之。 
八月內，令厄一都把土魯領兵取巴里代城。厄一都承命前一進，至渾河時，水汜漲不能渡，遂以繩連軍士之頸，拽而渡之。厄一都領壯士數人，夜豎梯攻之。及登城，城上人迎敵，厄一都跨城垛而戰，中傷約五十處，猶死戰不退，城中人遂皆潰走，即乘勢取其城而回。 
太祖領兵往攻洞城，克之，招降其城主甲海而回。 
戊子年四月，有哈達國萬汗孫女阿敏姐姐胡里罕勒女也，其兄戴鄯送妹與太祖爲妃。親迎之，至於洞地名，坐曠野以待。時一人乘馬帶弓矢過於前，太祖訊左右爲誰，左右對曰：「東果部人，名紐妄肩，善射，本部無出其右者。太祖遂令人喚至是，對面一柳，相距百餘步，令射之。紐妄肩即下馬挽弓，射五矢，止中三矢，上下不一。太祖連發五矢皆中，眾視之，五矢攢於一處，相去不過五寸，鑿落塊木而五矢始出。戴鄯同妹至，太祖設宴成禮，遂納之。 
時有酸之酋長酸地名也葛兒氣唆兒戈率本部軍民歸，太祖以其子非英凍爲大臣。又東果部酋長克轍孫呵呵里，亦率本部軍民歸，太祖以長公主嫩姐妻之，授以大臣之職。又鴨里古酋長胡喇虎，殺兄弟族眾，率軍民來歸，將其子胡里罕賜姓覺落，爲養子，亦授大臣之職。太祖遂招徠各部，環滿洲而居者，皆爲削平，國勢日盛。 
與大明通好，遣人朝貢，執五百道敕書，領年例賞物。本地所產，有明珠、人參、黑狐、玄狐、紅狐、貂鼠、猞狸猻、虎豹、海獺、水獺、青鼠、黃鼠等皮，以備國用。撫順、清河、寬奠、靉陽四處關口，互市交易，照例取賞。因此滿洲民殷國富。 
初，太祖如夜黑，其國主楊機奴見其相貌非常，言：「我有小女，堪爲君配，待長締姻。」太祖曰：「若締姻，吾願聘汝長女。」楊機奴答云：「我非惜長女不與，恐不可君意，小女容貌奇異，或者稱佳偶耳。」太祖遂聘之。楊機奴故後，子納林卜祿於是年九月內，親送妹於歸，太祖率諸王臣迎之，大宴成婚，即天聰皇帝母也。 
是年太祖率兵攻王家城，夕過東勝崗，忽天隕一星，其大如斗，光芒徹地，眾馬皆驚。兵至王家城，克之，殺酋長帶肚墨兒根。 
己丑年，太祖北兵往攻趙家城酋長寧谷欽章京。太祖伏兵趙家城下，城內兵百餘出，遇伏兵射之，敵兵直衝太祖所立之處，欲奔入城，太祖獨入百人中，手刃九人，餘四散未得進城。圍四日，其城將陷，我兵少懈，四出擄掠牲畜財物，喧譁爭奪。太祖見之，解甲與大將奈虎曰：「我兵爭此微物，恐自相殘害，爾往諭禁之。」奈虎至，不禁人之擄掠，亦隨眾掠之。太祖將己綿甲復與把兒代，令往取奈虎鐵甲來，以備城內衝突。把兒代復隨眾擄掠。忽城內十人突出，有族弟王善，被敵壓倒於地，跨其身，將以槍刺之，太祖一見，身無甲胃，挺身馳往，發一矢，中敵面額，應弦而死，救起王善，克其城，殺寧谷欽而回。 
辛卯年，太祖遣兵攻長白山鴨綠江部，盡克之而回。 
時夜黑國主納林卜祿，遣部下宜兒當阿、擺斯漢二人來謂太祖曰：「兀喇、哈達、夜黑、輝發、滿洲總一國也，豈有五王之理？爾國人眾，我國人寡，可將額兒泯、架孔木二處，擇一讓我。」太祖答曰：「我乃滿洲，爾乃虎倫，爾國雖大，我不得取，我國雖大，爾亦不得取。況國非牲畜可比，焉有分給之理？爾等皆執政之臣，不能極力諫主，奈何忝顏來相告耶？」言畢，令回。夜黑、哈達、輝發三國會議，各遣使來，夜黑主納林卜祿差尼哈里、兔兒德，哈達國主孟革卜鹵差代某布，輝發國主擺銀答里差阿喇泯。比至，太祖宴之。內兔兒德起向太祖曰：「我主有命，遣我來言，欲言又恐觸怒見責。」太祖曰：「爾主之言與爾無干，何爲責汝？如彼以惡言來，我亦以惡言往。」兔兒德曰：「昔索地不與，令投順不從，兩國若成讎隙，只有我兵能踐爾境，諒爾兵敢履我地耶？」太祖聞言大怒，掣刀斷案曰：「爾主弟兄，何常與人交馬接刃，碎爛甲冑，經此一戰耶？昔孟革卜鹵、戴鄯叔侄自相擾亂，如二童爭骨滿洲兒童每擲骨爲戲故云雲，爾等乘亂襲取，何故視我如彼之易也，爾地四週果有邊垣之阻耶？吾即晝不能往，夜亦能至彼處，爾其奈我何，徒張大言胡爲乎？昔我父被大明誤殺，與我敕書三十道，馬三十匹，送還屍首，坐受左都督敕書，續封龍虎將軍大敕一道，每年給銀八百兩，蟒段十五匹，汝父亦被大明所殺，其屍骸汝得收取否？」。遂書前言，遣阿林恰復之，諭之曰：「爾到彼處當誦之，若懼而不誦，即住於彼處，勿復見我。」囑畢，令行。時布戒貝勒預知，接至家，欲視其書，阿林恰將書當面朗誦。布戒曰：「此書我已知之，何必送與吾弟？」阿林恰曰：「我主曾命對二主面誦，若止見貝勒，難復主命。」布戒曰：「吾弟出言不遜，汝主恨之誠是，但恐見此書怒責汝也。」言畢乃收其書，阿林恰遂回。 
時滿洲長白山所屬朱舍里、內陰二衛，同引夜黑兵，將滿洲東界葉臣所居洞寨劫去。太祖正坐樓上，諸將聞而告之。太祖曰：「任伊劫去，豈有水能透山，火能逾河之理？朱舍里、內陰是我同國，乃敢遠附異國之夜黑，劫掠我寨，蓋水必下流，朱舍里內陰二部終爲我有矣。」 
癸巳年，夜黑國主布戒、納林卜祿貝勒，因太祖不順，糾合哈達國主孟革卜鹵、兀喇國主滿太、輝發國主擺銀答里四國兵馬，於六月內，劫去戶布恰寨，太祖即率兵追之。時哈達兵已歸，我兵直抵其國。是夜，太祖以步兵伏於中途，少帶兵從，亦取哈達國富兒家奇寨而回。時哈達國追兵至富兒家奇寨，太祖欲誘敵至伏兵處，恐追兵復回，乃令兵前行，獨身爲殿以誘之。於是敵兵追至，前一人舉刀迎之，後三人並馬來戰。太祖自思，後追者三人無妨，若前一人迎面來，恐傷面目，欲射之，時敵在右，不便於射，因轉弓過馬首，射中敵人馬腹，其馬驚躍，後三人乘太祖發矢之會，一齊殺來，太祖馬驚幾墜，幸右足扳鞍，僅得復騎，發一矢射孟革卜鹵馬仆地，其家人代因布祿將自馬與主乘之，代因布祿步奔而回。太祖仍率馬兵三人，步兵二十餘迎之，敗其敵眾，殺兵十二人，獲甲六副，馬十八匹而回。 
九月內，夜黑國主布戒、納林卜祿，哈達國主孟革卜鹵，兀喇國布占太滿太弟也，輝發國主擺銀答里，嫩江蒙古廓兒沁國主瓮剛代、莽古、明安，實伯部，刮兒恰部，朱舍里衛主悠冷革，內陰衛主搜穩塞革失，九國兵馬會聚一處，分三路而來。太祖聞之，遣兀里堪東探，約行百里，至一山嶺，烏鴉群噪，不容前往，回時則散。再往群鴉撲面，兀里堪回，備述前事。太祖曰：『『可從加哈向渾河探之。」及至，夕見渾河北岸敵兵營火如星密，飯罷即起行，過夏雞嶺。兀里堪探的，飛報太祖，言敵國大兵將至，時近五更矣。太祖曰：「人言夜黑國不日兵來，今果然也。我兵夜出，恐城中人驚，待天明出兵，傳諭諸將。」言畢復寢。滾代皇後推醒太祖曰：「今九國兵馬來攻，何故盹睡，是昏味耶？抑畏懼耶？」太祖曰：「畏敵者必不安枕，我不畏彼，故熟睡耳。前聞夜黑兵三路侵我，來期未的，我心不安，今日已到，我心始定。我若有欺騙處，天必罪我，我當畏之。我承天命，各守國土，彼不樂我安分，反無故糾台九部之兵，欺害無辜之人，天豈祐之？言訖復睡，以息精神。天明飯畢，率諸王臣謁廟，再拜祝曰：「天地三光，萬靈神祗，我弩兒哈奇與夜黑本無事故，今彼引兵攻我，惟天鑑察。」又拜祝曰：「願天令敵垂首，祐我奮揚，兵不遺鞭，馬無顛躓。」叩祝畢，率兵至拖素寨，立於津渡處，諭之曰：「爾等可盡解臂手頓項留於此，若傷肱傷頸，唯命是聽，不然身受拘束，難以勝敵，我兵輕便，必獲全勝矣。」眾遵令盡解之。行至加哈處，有城守奈虎、山坦來告曰：「夜黑兵辰時已到，圍加哈關，見勢不能克，往攻黑機革城，敵兵甚多。」眾皆失色。有加哈一人，名狼塔里，後至，呼曰：「貝勒何在，我兵見有幾何?」言訖登山望敵勢，向太祖曰：「若以來兵爲多，我兵亦不少，昔與大明交戰，彼兵漫山遍野，我兵二三百，尚敗其眾，今我兵有膽氣驍勇，必敗此兵，若不勝，我甘軍法。」於是眾心稍安。太祖遣人往探曰：「來兵若欲回，今晚即擊之，否則明日再戰。」哨探報敵兵扎立營寨，搬運糧草，太祖亦安營。是晚，夜黑營中一人逃來曰：「夜黑布戒貝勒、納林卜祿貝勒兵一萬，哈達孟格卜鹵貝勒、兀喇布占太貝勒、輝發擺銀答里貝勒兵一萬，蒙古廓兒沁瓮剛代貝勒，莽古貝勒、明安貝勒、實伯部、刮兒恰兵一萬，共兵三萬。」我兵聞之，又皆失色。太祖曰：「爾眾無憂，我不使汝等至於苦戰。吾立險要之處，誘彼來戰，彼若來時，吾迎而敵之，誘而不來，吾等步行，四面分列，徐徐進攻。來兵部長甚多，雜亂不一，諒此烏合之眾，退縮不前，領兵前進者，必頭目也，吾等即接戰之，但傷其一二頭目，彼兵必走。我兵雖少，並力一戰，可必勝矣。」次日平明起兵。夜黑兵先攻黑機革城未下，是日又攻，時太祖兵到，立陣於古勒山險要之處，與黑機革城相對，令諸王大臣等各率固山兵分頭預備。布陣已完，遣厄一都領兵一百挑戰，夜黑見之遂不攻城，收兵來敵。滿洲兵一戰殺九人，夜黑兵稍退。有布戒、金台石及廓兒沁三貝勒，領兵合攻一處，時布戒先入，所騎之馬被木撞倒，有滿洲一卒名吾談，即向前騎而殺之，其兵大敗。夜黑貝勒等見布戒被殺，皆痛哭，一其同來貝勒等大懼，並皆喪膽，各不顧其兵，四散而走。明安馬被陷，棄鞍赤身，體無片衣，騎驏馬脫出。太祖縱兵掩殺，屍滿溝渠，殺至哈達國釵哈寨南吾黑運之處。是夜結繩攔路，殺敗兵甚眾。次日，一人生擒布占太跪見太祖曰：「我得此人慾殺之，被自呼毋殺，許與贖貲，因此縛來。」太祖問曰：「爾何人也?」其人叩首答曰：「我畏殺，未敢明言，我乃兀喇國滿太之弟布占太，今被擒，生死只在貝勒。」太祖曰：「汝等會九部之兵欺害無辜，天厭汝等。昨日布戒已經殺死，彼肘若得汝亦必殺矣。今既來見，豈肯殺汝?語云；生人之名，勝於殺，與人之名勝於取。」遂釋其縛，賜猞狸猻裘，養之。是戰也，殺其兵四千，獲馬三千匹，盔甲千副，滿洲自此威名大震。 
初，朱舍里部長悠冷革章京，曾脅九部兵來，故太祖十月內遣兵招服之。 
又內陰部搜穩、塞革失二人，聚七村人據佛多古山而居，太祖於閏十一月，命厄一都、剛蓋扎兒胡七、雄科落三人，領兵一千，圍佛多古山，日每攻擊，三月而下，斬搜穩、塞革失，即日回兵。 
甲午年，蒙古廓兒沁部明安貝勒，胯兒胯部撈扎貝勒始遣使往來。於是蒙古各部長遣使往來不絕。 
乙未年六月，太祖領兵伐輝發擺銀答旦貝勒，克取多必城，斬守將克充革、蘇猛革二人而回。 
丙申年二月，大明國遣官一員，高麗國亦遣官二員，從者共二百人來，太祖令部兵盡甲親迎至妙弘廓地界，接入大城，以禮相敘，公事畢，辭別而去。 
先，陣前所擒布占太，恩養四載，至是七月，太祖欲放歸，令禿兒空黃占、撥兒孔非英占二人護送。未至其國時，布占太兄滿太父子二人往所屬拴煙濕攔處修邊鑿壕，父子淫其村內二婦，其夫夜入，將滿太父子殺之。及希占太至日，滿太叔女興泥牙貝勒謀殺布占太，欲奪其位。其護送二大臣保守門戶甚嚴，不能加害，於是興泥牙投夜黑而去。布占太遂繼兄位爲兀喇國主。護送二人辭回。 
十二月，布占太感太祖二次再生，恩猶父子，將妹滹奈送太祖弟黍兒哈奇貝勒爲妻，即日設宴成配。 
丁酉年，夜黑、兀喇、哈達、輝發，同遣使曰：「因吾等不道，以至於敗兵損名，今以後，吾等更守前好，互相結親。」於是夜黑布羊古妹欲與太祖爲妃，金台石女欲與太祖次子帶善貝勒爲妻。太祖乃備鞍馬盔甲等物以爲聘禮，更殺牛設宴，幸白馬，削骨，設酒一杯，肉一碗，血土各一碗，插血會盟。四國相繼而誓曰：「自此以後，若不結親和好，似此屠牲之血，蹂踏之土，剮削之骨而死。如踐盟和好，食此肉，福壽永昌。」誓畢，太祖亦誓曰：「汝等應此盟言則已，不然，吾待三年，果不相好，必統兵伐之。」後蒙古得罪，太祖命木哈量伐之，獲馬四十匹，時納林卜祿背盟，將所獲盡奪之，仍擒木哈量送與蒙古。又將金台石之女與蒙古胯兒胯部戒沙貝勒結親。其布占太亦因與夜黑通，將滿太妻都都庫氏所玩銅錘，遣使送與納林卜祿。又將滿洲所屬斡兒哈部內按褚拉庫、內河二處酉長落吞、剛石吞、旺吉諾三人許獻夜黑，請其使而招服之。 
戊戌年正月，太祖命幼弟把牙喇台吉、長子出燕台吉、與剛蓋、非英凍扎兒胡七等，領兵一千，征按褚拉庫。星夜馳至，取其屯寨二十處，其餘盡招服之，獲人畜萬餘而回。於是賜出燕台吉名烘把土魯，把牙喇台吉名著里革兔。 
是年，哈達孟格卜鹵貝勒所居城北有血自溪流。 
十二月，布占太不忘其恩，帶從者三百來謁，太祖以弟黍兒哈奇貝勒女厄石太妻之，盔甲五十副，敕書十道，以禮往送。 
己亥年正月、東海兀吉部內虎兒哈二酋長王格、張格，率百人來貢土產：黑白紅三色狐皮，黑白二色貂皮。自此兀吉虎兒哈部內所居之人，每歲入貢，其中酋長箔吉里等六人乞婚，太祖以六臣之女配之，以撫其心。 
時滿洲未有文字，文移往來，必須習蒙古書，譯蒙聲語通之。二月，太祖欲以蒙古字編成國語，榜識厄兒得溺、剛蓋對曰：「我等習蒙古字，始知蒙古語，若以我國語編創譯書，我等實不能。」太祖曰；「漢人念漢字，學與不學者皆知，蒙古之人念蒙古字，學與不學者亦知，我國之言寫蒙古之宇，則不習蒙古語者不能知矣。何汝等以本國言語編字爲難，以習他國之言爲易耶？剛蓋厄兒得溺對曰：「以我國之言編成文字最善，但因翻編成句，吾等不能，故難耳。」太祖曰：「寫阿字下合一媽字，此非阿媽乎阿媽父也？厄字下合一脈字，此非厄脈乎厄脈母也？吾意決矣，爾等試寫可也。」於是自將蒙古字編成國語頒行。創製滿洲文字，自太祖始。 
三月，始炒鐵、開金銀礦。 
是時，哈達國孟革卜鹵與夜黑國納林卜祿因隙構兵，力不能敵，孟革卜鹵以三子與太祖爲質乞援。太祖命非英凍、剛蓋二人，領兵二千往助，納林卜祿聞之，遂令大明開原通事齎書與孟革卜鹵曰：「汝執滿洲來援之將，挾贖質子，盡殺其兵，如此，汝昔日所欲之女，吾即與之爲妻，二國仍舊和好。」孟革卜鹵依言，約夜黑人於開原，令二妻往議。太祖聞之，九月發兵征哈達。太祖弟黍兒哈奇貝勒曰：「可令我爲先鋒，試看若何？太祖命領兵一千前進。行至哈達國，哈達兵出城拒之，黍兒哈奇按兵不戰，向太祖曰：「有兵出城迎敵。」太祖曰：「此來豈爲城中無備耶？」怒喝黍兒哈奇貝勒曰：「汝兵向後！」即欲前進。時黍兒哈奇貝勒兵尚阻路，遂繞城而行，城上發矢，軍中傷者甚多。至初七日，攻得其城。有大臣楊古里生擒孟革卜鹵來報，太祖曰：「勿殺」，召至前跪見畢，太祖以己之貂帽及豹褂賜而養之。哈達國所屬之城盡招服之，其軍士器械，民間財物，父母妻子，俱秋毫無犯，盡收其國而回。自此哈達國遂亡。後太祖欲以女莽姑姬與孟革卜鹵爲妻，放還其國，適孟革卜鹵私通嬪御，又與剛蓋通謀欲篡位，事泄，將孟革卜鹵、剛蓋與通姦女俱伏誅。 
辛丑年正月，太祖將莽姑姬公主與孟革卜滷子吳兒戶代爲妻。萬曆皇帝不喜，遂責之曰：「汝何故破哈達，擄其人民？今可令吳兒戶代復國。」太祖迫於不得已，仍令吳兒戶代帶其人民而還。後夜黑納林卜祿率蒙古兵頻侵哈達，太祖奏萬曆皇帝曰：「吾已從命令吳兒戶代還國矣，今夜黑國率兵屢次侵掠，何故以吾所獲之國，受制於夜黑？」萬曆皇帝不聽。時哈達國飢，人皆無食，向大明開原城祈糧，不與，各以妻子奴僕牲畜易而食之。太祖見此流離，仍復收回。 
是年，太祖將所聚之眾，每三百人立一牛祿厄真管屬，前此凡遇行師出獵，不論人之多寡，照依族寨而行。滿洲人出獵，開圍之際，各出箭一枝，十人中立一總領，屬九人而行，各照方向，不許錯亂，此總領呼爲牛祿華言大箭厄真厄真華言主也，於是以牛祿厄真爲官名。 
十一月內，兀喇國布占太送滿太之女名阿把亥與太祖爲妃，太祖以禮迎之，大宴成婚。 
布占太先聘夜黑布戒之女，後又聘蒙古廓兒沁明安之女，以盔甲十副，貂裘猞狸猻裘共十領，金銀各十兩，駱駝六隻，馬十匹，鞍（原字爲左革右占）俱備，爲聘禮，明安受其禮，食言不與，布占太恥之，仍欲聘太祖之女，遂遣使求於太祖曰：「昔擒我於陣中留養之，令爲兀喇國主，以女妻我，前未經岳丈知，曾以幣物聘夜黑並蒙古之女，蒙古受禮而悔親，岳丈既恩我，若宥我不告之罪，再結一親，遞相往來。」太祖允之，又以弟黍兒哈奇貝勒女娥恩姐，至癸卯年，遣大臣以禮往送爲婚。 
後太祖從虎攔哈達南崗，移於黑禿阿喇處黑禿阿喇在蘇蘇、加哈二河之間，乃祖居也，築城居住，宰牛羊三次，犒勞夫役。 
是年，中宮皇後疾篤，思母一會，太祖遣人至夜黑往請，後兄納林卜祿阻之，止令家人南太來。太祖曰：「我未獲罪於舅，前掠我護卜插寨，後復率九國兵來侵我，汝夜黑、哈達、兀喇、輝發，因前加兵侵我，曾自任其非，各許互相結親，宰白馬已當天盟誓，今汝夜黑背前盟，將我所聘之女另與蒙古，今爾妹病篤永訣之際，欲母一見，汝不容相會，是與我斷好矣。既如此，我何必諱言，自今後，兩家已成敵國，我將築城汝地，日爲仇殺。言訖，令南太回。 
九月內，中宮皇後薨。後姓納喇，名孟古姐姐，乃夜黑楊機奴貝勒之女，年十四適太祖。其面如滿月，丰姿妍麗，器量寬洪，端重恭儉，聰穎柔順，見逢迎而心不喜，聞惡言而色不變，口無惡言，耳無妄聽，不悅委曲讒佞輩，吻合太祖之心，始終如一毫無過失。太祖愛不能舍，將四婢殉之，宰牛馬各一百致祭，齋戒月余，日夜思慕痛泣不已，將靈停於院內，三載方葬於念木山。 
於是太祖恨夜黑不令母子相會之仇，遂於甲辰年正月初八日率兵往攻。十一日，至夜黑國二城，一曰張，一曰阿氣郎，俱克之，收二城七寨人畜二千餘，即班師。 
乙巳年三月，於城外復築大郭，宰牛羊搞賞夫役五次。 
曩時賣參與大明國，以水浸潤，大明人嫌濕推延，國人恐水參難以耐久，急售之，價又甚廉，太祖欲煮熟曬乾，諸王臣不從，太祖不徇眾言，遂煮曬，徐徐發賣，果得價倍常。 
是年，蒙古胯兒胯部把岳衛打兒漢貝勒之子恩格得力台吉進馬二十匹來謁。太祖曰：「越敵國而來者，不過有所希圖而已」，遂厚賞之。 
丙午年十二月，恩格得力又引蒙古胯兒胯部五衛之使，進駝馬來謁，尊太祖爲昆都侖汗即華言恭敬之意。從此蒙古相往不絕。 
丁未年，東海斡兒哈部蜚敖城主策穆德黑謁太祖曰：「吾地與汗相距路遙，故順兀喇國主布占太貝勒，彼甚苦虐吾輩，望往接吾等眷屬，以便來歸。」太祖令弟黍兒哈奇與長子烘把土魯貝勒，次子帶善貝勒與大將軍非英凍、虎兒憨等，率兵三千，往蜚敖城搬接。是夜陰晦，忽見旗有白光一耀，眾王大臣盡皆驚異，以手摩之，競無所有，豎之復然。黍兒哈奇王曰：「吾自幼隨征，無處不到，從未見此奇怪之事，想必凶兆也。」欲班師。烘把土魯、帶善二王曰：「或吉或凶，兆已見矣，果何據而遂欲回兵？此兵一回，吾父以後勿復用爾我矣。」言訖率兵強進。至蜚敖城，收四週屯寨約五百戶，先令非英凍、虎兒憨領兵三百護送。不意兀喇國布占太發兵一萬截於路。虎兒憨見之，將五百戶眷屬紮營於山嶺，以兵百名看守，一面馳報眾貝勒，一面整兵二百，占山列營，與敵兵相持。經一夜，次日兀喇兵來戰，大將楊古里率眾奮力交鋒，殺兀喇兵七人，我兵止傷一人，敵兵退回，渡河登山，畏懼無復敢來，兩軍紮營相持。是日未時，三王率兵齊至，見之，烘把土魯、帶善二王策馬奮怒曰：「吾父素善征討，今雖在家，吾二人領兵到此，爾眾毋得愁懼，布占太曾被我國擒捉，鐵鎖擊頸，免死而主其國，年時未久，布占太猶然是身，其性命從吾手中釋出，豈天釋之耶？爾勿以此兵爲多，天助我國之威，吾父英名夙著，此戰必勝。」眾皆曰：「吾等願效死力」，遂奮勇渡河。烘把土魯、帶善二王各領兵五百，二路登山而戰，直衝入營，兀喇兵遂敗。有波可多貝勒，被帶善王左手捉其盔殺之，其子亦被殺，生擒常朱父子並戶力布，殺兵三千，獲馬五千匹，甲三千副。時追殺敗兵之際，黍兒哈奇貝勒原率五百兵落後立於山下，至是方驅兵前進，又被大山所阻，及繞山面來，未得掩殺大敵。是日晴明，霎然陰雲大雪，其被傷敵兵凍死甚多。及班師，太祖賜弟黍兒哈奇名爲打喇漢把土魯，出燕奮勇當先，賜名阿兒哈兔土門，帶善與兄並力進戰，殺波可多，賜名爲古英把土魯，常書、納奇布二將負太祖所託，不隨兩貝勒進戰破敵，領兵百名與打喇漢貝勒立於一處，因定以死罪。打喇漢把土魯懇曰：「若殺二將，即殺我也。」太祖乃宥其死，罰常書銀百兩，奪納奇布所屬人民。 
五月，太祖令幼弟着里革兔貝勒，大將厄一都、非英凍，虎兒憨蝦等，率兵一千，往征東海兀吉部，取黑十黑、敖莫和、所羅佛內黑三處，獲人畜二千而回。 
九月六日夜，有氣從星出，向東直衝輝發國，七八夜方沒。又有氣自西方從星出，月余方沒。時輝發國擺銀答里貝勒族眾，多投夜黑，其部屬亦有叛謀。擺銀答里聞之，以七酋長之子爲質，借兵於太祖，太祖以兵一千助之。有納林卜祿賺擺銀答里曰：「爾若撤回所質之人，吾即反爾投來族眾。」擺銀答里信其言乃曰：「吾將安居於滿洲夜黑之間矣。」遂撤回七酋長子，復以子與納林卜祿爲質，納林卜祿竟不反其族。擺銀答里復遣大臣告太祖曰：「曩者誤信納林卜祿賺言，今仍欲倚汗爲生，乞將汗女先許常書之子者，賜我爲婚。」太祖遂罷常書之親而許之。後擺銀答里背盟不娶，太祖遣使謂之曰：「汝曾助夜黑二次加兵於我，今又聘吾女而不娶，何也？」擺銀答里飾詞以對曰：「吾曾質子於夜黑，俟質子歸，吾即往娶，與爾合謀矣。」隨將城垣修築三層以自固，質於夜黑之子亦撤回。於是太祖遣使曰：「今質子已歸，汝意又何如也？」擺銀答里恃城垣已固，遂絕親。太祖即於九月九日率兵往伐其國，十四日兵到，即時克之，殺擺銀答里父子，屠其兵，招服其民，遂班師，輝發國從此滅矣。 
戊申年三月，太祖令子阿兒哈兔土門及侄阿敏台吉，領兵五千往兀喇部，圍異憨山城，克之，殺千餘人，獲甲三百副，盡收人畜而回。時兀喇布占太與蒙古廓兒沁瓮剛代貝勒合兵，出兀喇城約二十里，遙見我兵之勢難敵，遂回。 
是年太祖欲與大明國和好，謂群臣曰：「俗言一朝爲惡而有餘，終身爲善而不足，今欲與大明國昭告天地以通和好。」言畢，遂會遼陽副將撫順所備御，宰白馬祭天，刻誓辭於碑曰：「各守皇帝邊境，敢有竊逾者，無論滿洲與漢人，見之即殺。若見面不殺，殃及於不殺之人。大明國若負此盟，廣寧巡撫、總兵，遼陽道副將，開原道參將等官，必受其殃。若滿洲國負此盟，滿洲必受其殃。」誓畢，沿邊立碑以爲記。 
布占太遣大臣來求曰：「吾累次背盟，獲罪於恩父，誠無顏面，若得恩父之女與我爲妻，吾永賴之。」太祖復將生女木庫石公主妻之，遣侍臣以禮儀往送。 
已酉年二月，太祖遣使申奏大明國曰：「鄰朝鮮境斡兒哈部眾，皆吾所屬，有入朝鮮者，乞傳諭查與，故奏。」萬曆皇帝遣使諭朝鮮國，查千餘戶與之。 
十二月，太祖命胡兒剛蝦領兵一千，征東海兀吉部所屬呼夜衛，克之，獲人畜二千而還。因有功，賞胡兒剛蝦盔甲馬匹，仍賜名大兒漢蝦。 
時兀吉部內，瑞粉衛酋長吐朗，乃夙附太祖者，被本部押攬衛人擄去。庚戌歲十一月，太祖命厄一都領兵一千，往兀吉部內那木都魯、瑞粉、寧古塔、尼媽義四衛，將其酋長康孤里、康都里、昂孤、明剛吐、惡洛合、僧革、尼哈里、湯松剛、夜革樹等，盡招服之。令其舉家先赴滿洲，復領兵擊押攬衛，獲人畜萬餘而回。 
辛亥年二月，太祖查本國寒苦曠夫千餘，皆給配，中有未得者，發庫財與之，令其自娶，於是民皆大悅。 
七月，太祖命子阿布太台吉、非英凍、雄科落等，領兵一千，討兀吉部內兀兒孤沉、木冷二衛，皆取之。 
八月十九日，太祖同胞弟打喇漢把土魯薨，年四十八歲。生六子，長曰阿敏，次曰扎撒革吐，三曰土龍，四曰債桑孤，五曰吉兒剛郎，六曰非揚古。 
時東海虎兒哈部內扎古塔處居民來附，太祖賜甲三十副，此民將所賜之甲，送與兀吉部內查哈量處居人，披於木上射之。又受兀喇國布占太招撫布匹。十二月命呵呵里厄夫、厄一都、打喇漢蝦三人，領兵二千征虎兒哈衛，圍扎占塔城三日，招之而不服，遂拔其城，殺兵一千，獲人畜二千，相近之衛皆招服，將土勒伸、厄勒伸二酋長及人民五百戶收之而回。 
壬子年，昔蒙古廓兒沁部明安貝勒，常從夜黑九部兵來，戰敗，乘驏馬逃回，至是已二十年矣。太祖聞其女頗有丰姿，遣使欲娶之，明安貝勒遂絕先許之婿，送其女來。太祖以禮親迎，大宴成婚。 
時布占太復背盟，掠太祖所屬兀吉部內虎兒哈衛二次，及欲娶太祖所定夜黑國布戒貝勒之女，又以骲箭射太祖侄女娥恩姐，太祖聞之大怒，遂於九月二十二日領大兵往征之。二十九日至兀喇國，太祖張黃蓋，鳴鼓樂，沿兀喇河岸而行。布占太領兵出城迎敵，至河邊，見滿洲兵盔甲鮮明，兵馬雄壯，眾皆失色，無鬥志。太祖遂沿岸而下，克其五城，直抵於河西岸，距布占太居城二里，克其金州城，安營。十月初一日，太祖出營，以太牢告天祭旗，忽見東南有氣，藍白二色，直衝兀喇城北。我兵屯留三日，遣兵四出，盡焚其糧，兀喇兵晝則出城，對壘於河邊，夜則入城歇息。太祖二子莽古泰貝勒、皇太極貝勒欲渡河擊之，太祖曰：「不然，汝等出言毋若浮面取水之易也，須探其底里耳。欲伐大木豈能驟折，必以斧斤伐之，漸至微細，然後能折。相等之國，欲一舉取之，豈能盡滅乎？且將所屬城郭盡削平之，獨存其都城，如此則無仆何以爲主，無民何以爲君？」遂毀所得六城，焚其房谷，回至伏兒哈河安營。布占太令兀巴海把土魯乘舟而來，立於舟上呼曰：「恩父汗興兵，無非乘怒而來，今恩父之怒已息，可留一言而去。」如此遣使三次，布占太又親率六將，乘舟來至河中，於舟上頓首呼曰：「兀喇國即恩父之國也，焚糧之火可息乎？」太祖披明甲，乘白馬，率諸王臣直出眾軍前，至河中，水及馬腹，厲聲曰：「布占太！先擒汝於陣中，已死之身吾養之，釋爲兀喇國主，仍以三女妻之，今欺蔑皇天後土，背七次盟言，擄吾所屬虎哈衛二次，又欲強娶吾已聘夜黑之女，又以骲箭射吾女，吾將女嫁汝異國，原爲匹偶，曾令汝以骲箭射之乎？若吾女所爲不善，當來告我，天生愛新覺落人，曾被誰責辱，汝試言之，百世以前汝或不知，十世以來汝豈不知？脫有之，則汝射之爲是，我兵之來誠非，若其無之，爾何故射吾女？此受辱之名，我將匿之於心乎？抑將徒抱於九泉乎？語云：寧銷其骨，莫毀其名，吾非樂於舉兵，聞射吾女，故親舉兵來。」布占太對曰：「或者人以讒言令吾父子不睦，若果射汝女，欲娶汝婚，上有天在，吾今在水上，龍神亦鑒之。似此讒言，皆虛妄耳。」布占太部將拉布太扎兒胡七繼言曰：「汗有此怒，盍遣一使來問？」太祖曰：「拉布太，我部下豈無似汝之人，汝尚以射吾女爲無此事，娶吾婚爲妄言耶？若事有不實，須再問，事己的矣，何以問爲？此河安有不結之日，吾兵豈有不復臨之理，彼時汝能當吾之刀乎？」布占太大驚，止拉布太勿言，布占太弟胯兒胯媽哀懇曰：「汗若寬大其度，請決一言而行。」太祖曰：「爾果未射吾女、娶吾婚，可將汝子並大臣之子爲質，方見其真，不然吾不信也。」言畢遂回營。在兀喇國存五日，至兀喇河邊，於俄兒紅童處一媽虎山上，以木爲城，留兵一千而回。 
十二月，有白氣起自兀喇國，越太祖宮樓南，直至虎攔山。自此，太祖以布占太或有和好之意，延及一年，又聞布占太欲將女查哈量、男綽啟諾及十七臣之子，送夜黑爲質，娶太祖所聘之女，又欲囚太祖二女。癸丑年正月，親率大兵征之。布占太擬十八日送子與夜黑爲質，太祖大兵十七日已至，攻取孫扎塔城，領兵前進，克郭多、俄莫二城屯兵。次日，布占太率兵三萬，越弗兒哈城迎敵。太祖部下領兵諸王大臣欲抵敵，太祖止之曰：「豈有伐大國能遽使之無孑遺乎？」仍將前諭之言復申之。太祖子古英把土魯、侄阿敏及非英凍、呵呵里厄夫、打喇漢蝦、厄一都、雄科落等奮然曰：「初恐布占太不出城，尚議計賺之，今彼兵既出，舍此不戰，興兵何爲，厲兵秣馬何用？布占太倘娶夜黑女，其恥辱當如何？後雖征之無益矣。今人強馬壯，既至此，可與一戰。」太祖曰：「兩國兵連，必吾與子及五大臣身先之，但惜諸王臣等，恐有一二見傷，非爲吾身怯懼而止之也。」乃怒而言曰：「蒙皇天眷助，吾自幼於千百軍中，孤身突入，弓矢相交，兵刃相接，不知幾經鏖戰，今既欲哉，即當戰。」言畢，遂披甲進戰。其諸王臣軍士，惟恐不戰，正思慮間，及聞進戰，皆欣躍，歡聲如雷，震動天地，軍士盡甲。太祖決破敵下城之策，諭軍士曰：「倘蒙天佑，能敗敵兵，可乘勢奪門取城。」遂前進。布占太率三萬兵步行，列陣以待，兩軍相距百步，滿洲兵亦下馬進戰。太祖見兩軍之矢如風發雪落，聲如群蜂，殺氣沖天，心中燥甚，遂殺入。諸王臣軍士皆奮勇衝擊，兀喇兵遂敗，十損六七，其餘拋戈棄甲，四散而逃。滿洲兵乘勢飛奔奪門，遂取其城，太祖登城坐西門樓上。時布占太領敗兵不滿百，奔城而來，某城早已被克，上豎太祖旗幟，遂大驚，及奔回，被古英把土魯領一旅兵截之，布占太見勢不能敵，遂衝突而走，折兵大半，余皆潰散，布占太僅以身免，投夜黑國去。獲馬匹盔甲器械無算，兀喇國所屬城邑皆歸附。存兵十日，升賞有功將士。兀喇兵敗後，有覓妻子投來者，盡還其眷屬約萬家，其餘人畜散與眾軍，即回兵，兀喇國自此滅矣。 
太祖謂諸王臣曰：「爲國之道，心貴忠，謀貴密，法令貴嚴。至於泄密謀，慢法令者，無益於至道，乃國之祟也。吾所言果皆是歟！若有拂戾處，汝等勿面從。一人之智慮幾何，汝等之言豈無着當處，宜冬盡言所知。」 
太祖遣使如夜黑國，言：「布占太陣中被擒應伏誅，吾養之，連妻以三女，因與我爲仇，故怒而征之，乃破其國，身投汝地，當獻與我。」如此遣使三次，夜黑國金台石、布羊姑貝勒不與。太祖於九月初六日，領兵四萬征夜黑。時有逃者，將聲息預聞於夜黑，夜黑遂收張、吉當剛二處部眾，獨兀蘇城有痘疫，未曾收去，太祖兵至，圍兀蘇城，招諭之曰：「城中軍民，降則已，不然必攻取之。」城中人曰：「若養之則降，況汝師眾如林，不絕如流，盔甲鮮明，如三冬冰雪，吾等焉敢抗拒？」言訖，守將散談、胡石木二人開門出降，叩見。太祖以金盔賜酒，將所戴東珠金佛帽並衣賜之。其張城、吉當剛城、兀蘇城、押哈城、黑兒蘇城、何敦城、胯布七拉城、俄及塔城，大小共十九處，盡焚其房谷，遂收兀蘇降民三百戶而回。 
是時，金台石、布羊姑使大臣譖太祖於萬曆皇帝曰：「哈達、輝發、兀喇已被盡取矣，今復侵吾地，欲削平諸部，然後侵汝大明，取遼陽爲都城，開原鐵嶺爲牧地。」萬曆皇帝信之，遣使來謂太祖曰：「自今汝勿侵夜黑國，若肯從吾言，是存我體統，若不從吾言，後必有侵我之日。」遂遣游擊馬時楠、週大歧，帶槍炮手一千，衛夜黑二城。太祖聞之，修書曰：「吾國興兵，原爲夜黑、哈達、兀喇、輝發、蒙古、實伯、刮兒恰九國，於癸巳年會兵侵我，上天罪彼，故令我勝。於時，殺夜黑布戒，生擒兀喇布占太。至丁酉年，復盟，宰馬歃血，互結婚姻，以通前好。後夜黑負盟，將原許之女悔親不與，布占太乃吾所恩養者，因與我爲仇，伐之，殺其兵，得其國，彼身投夜黑，又留而不發，故欲征之。吾與大國，有何故乃侵犯乎？」書畢，親齎詣撫順所。於二十五日，至一曠野處，名古勒，卯時日出，兩傍如門，青紅二色祥光垂照，隨行不已。太祖一見，遂率眾拜之，其光乃止。二十六日辰時，至撫順所，游擊李永芳出三里外迎之，馬上拱揖，接入教軍場，將書與之，不移時即還。 
甲寅年四月，萬曆皇帝遣守備蕭伯芝來，詐稱大臣，乘八抬轎，作威勢，強令拜旨，述書中古今興廢之故，種種不善之言。太祖曰：「嚇我之書，何爲下拜，善言善對，惡言惡對」，竟不覽其書，令之回。 
四月十五日，蒙古扎掄衛樁農貝勒，送女與太祖次子古英把土魯貝勒爲婚，貝勒親迎，大宴，以禮受之。 
二十日，蒙古扎掄衛內七漢，送妹與太祖三子莽古泰貝勒爲婚，貝勒親迎，大宴，仍以禮受之。 
蒙古廓兒沁蟒孤貝勒，送女與太祖四子皇太極貝勒爲婚，貝勒迎至輝發國胡里氣山城處，大宴，以禮受之。 
十一月，遣兵五百，征東海之南兀吉部押攔、石臨二衛，收降民二百戶，人畜一千而回。 
十二月，蒙古扎掄衛兒吉格貝勒，送女與太祖子得格壘台吉爲婚，台吉親迎，設宴，以禮受之。 
乙卯年正月，蒙古廓兒沁部空戈落貝勒，送女與太祖爲妃，迎接，設大宴，以禮受之。 

三月二十八日寅時，天有黃色，人面映之皆黃，太祖升殿，至辰時方明。 
四月，於城東阜上建佛寺、玉皇廟、十王殿，共七大廟，三年乃成。 

是時，萬曆皇帝命廣寧總兵張承胤巡邊，承胤奉命巡邊回，遣通使董國胤曰：「今欲更立石碑，以汝居處爲吾地，其釵哈、法納哈、三七拉三處所種之田勿獲，可收汝人民退居。」太祖日：「吾世世祖居耕種之地，今令棄之，想爾心變，故出此言也。吾聞古人云：海水不溢，王心不變，帝今反常，護助夜黑，吾國所種之田，又不容收穫而令退居，吾豈敢違王命？然不願治平，而頓起惡念，吾小國若受小害，汝大國自受大害矣。吾非大國，欲退即退，試看汝大國何以收拾？若成仇敵，非吾一身之患，汝以兵眾國大欺凌我也。然大國成小，小國成大，皆出於天，汝若一城屯兵一萬，城自煩擾，若止屯兵一千，城中軍民皆爲吾俘物矣。」通使董國胤曰：「此言太過矣」，遂去．自此，大明遂侵佔疆土，立石碑於邊外甚多。 
六月，初，夜黑布羊姑以妹許太祖，受其聘禮，又欲與蒙古胯兒胯部蟒孤兒太台吉乃八哈搭兒憨子也，諸王臣曰：「聞夜黑將汗聘之女欲與蒙古，所可恨者莫過於是，當此未與之先，可速起兵，若已與之，乘未嫁時，攻其城而奪之。況此女汗所聘者，非諸王可比，既聞之，安得坐視他適？」皆力諫興兵不已。太祖曰：「或有大事可加兵於彼，以違婚之事興兵則不可。蓋天生此女非無意也，因而壞哈達、輝發、兀喇，使各國不睦，干戈擾攘至此。大明助夜黑，令其女不與我而與蒙古，是壞夜黑，釀大變，欲以此事激我忿怒，故如是也。今盡力征之，雖得其女，諒不久而亡，反成災患。無論與何人，亦不能久，啟釁壞國已極，死期將至矣。」諸王臣反覆諫之，必欲興兵。太祖曰：「吾以怒而興師，汝等猶當諫之，況吾所聘之女爲他人娶，豈有不恨之理，予尚棄其忿恨，置身局外以罷兵，汝等反苦爲仇校，令吾怨怒何也？聘女者不恨，汝等深恨何爲，豈因忿遂從汝等之言乎？汝等且止。」言畢，令調到人馬皆回。其女聘與蒙古未及一年果亡。諸王臣奏曰：「此女迄今三十三歲，已受聘二十年矣。被大明遣兵爲夜黑防禦，夜黑遂倚其勢，轉嫁與蒙古，今可侵大明。」太祖不允曰：「大明以兵衛夜黑，自有天鑒之，任彼悠久。滿洲與夜黑均異國也，大明白以爲君臨天下，是六合之主，何獨爲吾一身之主？不審是非，恃勢橫加侵奪，如逆天然。夜黑乃天不佑之國也，既遣兵爲之衛，吾且聽之，汝等急何爲也？若侵大明合乎天，天自佑之，天既佑，則可得矣。但我國素無積儲，雖得人畜，何以爲生，無論不足以養所得人畜，即本國之民且待斃矣。及是時先治其國，固疆圉，修邊關，務農事，裕積貯。」遂不動兵。乃諭各牛祿，每十人出牛四隻，於曠野處屯田，造倉積糧。於是設倉官十六員，吏八員，執掌出入。 
十月初四日出獵，宿於牧奇，次日卯時，日兩傍有青紅色祥光，又對日有藍白光三道，繞日似門，隨太祖而行，太祖率眾拜之，其光遂止。 
十一月，太祖遣兵二千征兀吉部東厄黑枯棱城木城名，至顧納哈枯棱，招之不服，遂吹螺布兵，拆其柵，越三層壕，攻取其城，殺人八百，俘獲萬餘，收降五百戶而回。 
太祖謂群臣曰：「語云，心貴正大，予竊思之，心之所貴者莫過於正大也。卿等薦人，勿曰吾何故使疏者反逾親也，切莫拘根基，擇心術正大者薦之，莫因仕族之爭輒爲援引，擇有才者舉之在位。凡爲政，得一材一藝猶難，但可以資政之人，即薦之可也。」 
太祖出獵時，天降雪已霽，恐草木之浮雪濡衣，將衣擷之。時有隨太祖者布陽姑蝦、押哈本二人見之卜刃尊私謂曰：「何所不有，而惜此衣。盍進獵也！」太祖聞之，笑曰：「吾非無衣而惜之，但沾濡無益耳。與其濡於雪，曷若以新煮賜汝等，豈不美哉。以濡雪之衣賜汝，何美之有。吾所惜者，爲汝等惜也。」太祖謂群臣曰：「天作之爲君，君命之爲臣，卿等當念所任之職，有能理國政者，知之則勿隱，今國事繁瑣，須多得賢人，各任之以事，倘治國統軍者少，則濟事幾何，若有臨陣英勇者，賜之以官賞，有干國忠良者，用以佐理國政，有博通古今者，用以講古今，有才堪宴賓客者，用以宴賓客，各處搜羅可也。 
太祖訓諸王曰：「賢者不舉，則賢者何由而進，不肖者不退，則不肖者何由而懲，汝等宜秉忠直，切勿貪婪，均平之大道莫過於忠直，吾夙好忠直，從來未慊，汝等當留心。」 
又曰：「全才者有幾，夫一人之身，才技有長短，處事亦有工拙，有陣中之勇者，於理甲則拙而無用，有宜於國中者，於從軍則無用矣。自是任用，皆隨其材。」 
太祖削平各處，於是每三百人立一牛祿厄真，五牛祿立一紮攔厄真，五紮攔立一山厄真，固山厄真左右，立美凌厄真。原旗有黃白藍紅四色，將此四色鑲之爲八色。成八固山。行軍對，若地廣，則八固山並列，隊伍整齊，中有節次。地狹，則八固山合一路而行，節次不亂。軍士禁喧譁，行伍禁紛雜，當兵刃相接之際，披重鎧執利刃者，令爲前鋒。披短甲即兩截甲也善射者，自後衝擊。精兵立於別地觀望，勿令下馬，勢有不及處，即接應之。預畫勝負謀略，戰無不勝，克城放敵之後，功罪皆當其實，有罪者即至親不貰，必以法治，有功者即仇敵不遺，必加升賞。用兵如神，將士各欲建功，一聞攻戰，無不忻然，攻則爭先，戰則奮勇，威如雷霆，勢如風發，見遇戰陣，一鼓而勝。 
又立理國政聽訟大臣五員，都堂十員，太祖五日一朝，當天設案焚香，以善言曉諭國人，宣上古成敗之語。凡事都堂先審理，次達五臣，五臣鞫問，再達諸王，如此循序問達，令訟者跪於太祖前，先闡聽訟者之言，猶恐有冤抑者，更詳問之，將是非剖析明白，以直究問，故臣下不敢欺隱，民情皆得上達矣。太祖明敏才智，法度得宜，敬老尊賢，黜讒遠佞，恩及無告，爲國事日夜焦思，上體天意，下合人心，於是滿洲大治，欺詐不生，拾物不匿，必歸其主，若不得其主，懸於衙門，令認識之。五穀收穫畢，縱牲畜於山野，莫有敢竊害者。因是，諸王臣會議稱帝號，遂表聞於太祖。 
丙辰歲，正月朔，甲申，八固山諸王率眾臣聚於殿前排班，太祖升殿，諸王臣皆跪，八臣出班進御前，跪呈表章，太祖侍臣阿東蝦、厄兒得溺榜識接表，厄兒得溺立於太祖左，宣表，頌爲列國沾恩明皇帝，建元天命。帝於是離坐，當天焚香，率諸王臣三叩首，轉升殿，諸王臣各率固山叩賀正旦，時帝年五十八矣。 
大明邊民每年越邊竊采滿洲參礦果木等物；擾害無極。一日帝曰：「昔與大明立碑，宰馬結盟，原爲杜其混擾，今大明邊民累擾吾地，吾殺潛越禁邊者亦不爲罪。」遂於六月，遣答兒漢蝦將越邊竊物之人，遇則殺之，約有五十餘。時帝聞廣寧新任都堂至，乃遣綱孤里、方吉納二人往見之。都堂李維翰將綱孤里、方吉納並從者九人各以鐵索系之，仍差人至滿洲謂帝曰：「吾民出邊，汝當解還，安得遽殺之？」帝曰：「昔豎碑盟言，若見越禁邊者不殺，殃及於不殺之人，今何負前盟，而如是強爲之說？」使者曰：「不然，但將首殺吾民者答兒漢蝦獻與抵罪則已，不然此事難寢。」甚以言逼之。帝不從。使者曰：「此事已聞於上，乃不容隱者，汝國豈無罪人乎？盍將此等人獻之邊上，殺以示眾，此事遂息。」帝欲圖大明所拘之十一人還，即於獄中取自夜黑所擄十人，解至撫順所殺之，大明遂將所拘十一人放歸。 
帝遣答兒漢蝦、雄科落二將領兵二千，征東海查哈量部。二將承命，於七月十九日起兵，行至兀兒姜河，造船二百隻，水陸並進，取沿河南北寨三十有六。至查哈量河南岸佛多落坤寨安營。初查哈量河每年十一月十五二十中間方結，松剛里河十一月初十十五中間方結，是年十月初一日答兒漢蝦、雄科落二人兵至其處，見查哈量河水未結，獨對寨之處河寬二里，橫結冰橋一道，約六十步。將士皆奇之，忻然相謂曰，此實天助一橋也，領兵渡之，取查哈量部內寨十二處，及兵復回，其冰已解矣，此西又如前結冰一道，已渡，冰復解。後至十一月應時始結。又招服陰答哄塔庫拉拉即役犬處也、諾落、石拉忻尼三處酋長四十人，遂回兵。至十一月初七日入城。 
丁巳，天命二年正月，初，帝納蒙古明安貝勒女已六年，至是，聞其來見，於初八日與皇後率諸王臣迎至百里外付兒江阿拉處即紅崗也，相摟於馬上，隨宴訖。明安貝勒以駱駝十，馬牛各一百奉獻。至十一日入城，每日小宴，越一日大宴，留一月，贈禮甚厚，與人四十戶，甲四十副及緞匹財物，送三十里外，一宿而還。 
二月，以皇弟打喇漢把土魯郡主孫帶，與蒙古胯兒胯部巴約衛恩格得里台吉爲妻。 
是年，遣兵四百，沿東海地界收取離散不服之國。至日，遂將東海岸散居之民盡取之。其負島險不服者，乘小舟盡取而回。 
戊午，天命三年。正月十六日晨，有青黃二色氣，直貫月中。此光約寬二尺，月之上約長三丈，月之下約丈余。帝見之謂諸王臣曰：「汝等勿疑，吾意己決，今歲必征大明國。」 
時聞原服陰答哄塔庫拉拉三處酋長四十人，率家屬部眾約百餘戶來歸，帝遣人以餱糧往迎，復以馬百匹令來官乘之，二月內一方至。其歸順酋長，列等賜職，俱給妻奴牛馬房田衣物。 
帝曰：「朕與大明國成釁，有七大惱恨，此外小忿難枚舉矣。今欲征大明。」因預與諸王臣畫策，若明修攻具，恐泄機於眾，乃以蓋諸王馬院爲名，遂遣人七百伐攻具之木。三月傳諭催餵馬匹，整頓盔甲器械，其攻具之木，慮大明通使或有事來見，恐泄其機，遂用以蓋馬房。 
四月，帝頒攻戰之策，諭領兵諸王臣曰：「平時以正爲上，軍中以智巧謀略、不勞己不鈍兵爲上。若我眾敵寡，我兵不令之見，須伏於隱僻處，少遣兵誘之。誘而來，是中吾計，若誘而不來，詳觀其城邑之遠近，相距若遠，即盡力追襲，近則直抵城門，使自擁塞而掩殺之。倘我兵止一二固山，遇敵兵之眾，勿令近我，即回覓大兵，然後尋敵所在。若止二三處兵，須酌量之，此乃遇敵野戰之法。至於攻城，當觀其勢，勢可下，則令兵攻之，否則勿攻，倘攻之不拔而回，反損名矣。夫不勞兵力而克敵者，是擅知巧謀略，誠爲三軍之主帥，若勞兵力，雖勝何益？當征戰之際，最上者，莫過於不損己兵，而能勝敵者也。每牛祿作二雲梯，派甲兵二十名以備攻克。自出兵日，至班師日，各軍勿得離本牛祿旗，違者執之，詳問其由。若五牛祿之主不申法令於眾，罰五牛祿主及本牛祿馬各一匹，若諭之不聽，即殺梗令之人。五牛祿主與牛祿等，凡所委託之事，若能勝其任，則受委託，若不能勝，則勿受，不能勝任而強爲之者，其關係非止一身，若率百人，則誤百人之事，率千人，則誤千人之事，不知此事乃國之大事也。至於攻克城邑，有一二先進者不足算，若一二先之，必致傷，如此者雖見傷不行賞，即沒身不爲功。其首拆城者即爲首功，可報固山厄真錄之，待環攻之人俱拆畢，然後固山厄真吹螺，令各處兵並進，此諭。」 
四月十三壬寅，巳時，帝將步騎二萬征大明，臨行，書七大恨告天曰： 
「吾父祖於大明禁邊，寸土不擾，一草不折，秋毫未犯，彼無故生事於邊外，殺吾父祖，此其一也。 
雖有祖父之仇，尚欲修和好，曾立石碑盟曰：大明與滿洲皆勿越禁邊，敢有越者，見之即殺，若見而不殺，殃及於不殺之人。如此盟言，大明背之，反令兵出邊衛夜黑，此其二也。 
自清河之南，江岸之北，大明人每年竊出邊，入吾地侵奪，我以盟言殺其出邊之人，彼負前盟，責以擅殺，拘我往謁都堂使者綱孤里、方吉納二人，逼令吾獻十人於邊上殺之，此其三也。 
遣兵出邊爲夜黑防禦，致使我已聘之女轉嫁蒙古，此其四也。 
將吾世守禁邊之釵哈即柴河、山七拉即三岔、法納哈即撫安三堡耕種田谷，不容收穫，遣兵逐之，此其五也。 
邊外夜黑，是獲罪於天之國，乃偏聽其言，遣人責備，書種種不善之語辱我，此其六也。 
哈達助夜黑侵我二次，吾返兵征之，哈達遂聲我有，此天與之也。大明又助哈達，逼令返國，後夜黑將吾所釋之哈達擄掠數次。夫天下之國互相征伐，合天心者勝而存，逆天意者敗而亡。死於鋒刃者使更生，既得之人畜令每返，此理果有之乎？天降大國之君，宜爲天下共主，豈獨吾一身之主？先因糊籠部華言諸部會兵侵我，我始興兵，因合天意，天遂厭糊籠而佑我也。大明助天罪之夜黑，如逆天然，以是爲非，以非爲是，妄爲剖斷，此其七也。凌辱至極，實難容忍，故以此七恨興兵。」 
祝畢，拜天焚表。帝又謂諸王臣曰：「此兵吾非樂舉，首因七大恨，余難盡言矣，忿怒己極，故興此兵。然陣中所得之人，勿剝其衣，勿奸其婦，勿離其夫妻，拒敵者殺之，不與敵者勿妄殺。」諭訖，遂與諸王暨領兵諸將等，鳴鼓樂，謁玉帝廟而行，營古勒處，宿之。 
次日，分二路進兵，令左側四固山兵取東州、馬根單二處，親與諸王率右側四固山兵及八固山擺押拉即精銳內兵也，取撫順所，行至穵哄即臭泥泊曠野處安營而宿。是晚，帝將先朝金史講與恩格得里厄夫原系蒙古、查哈量厄夫原系查哈兒國臣，乃曰：「朕觀自古爲君者，身經征戰之苦，皆來得永享其尊，今興此兵，非欲圖大位而永享之，但因大明累致我忿恨，容忍不過，無可奈何，故興師也。」 
是夜，忽晴忽雨，帝謂諸王臣曰：「陰雨之時，不便前進，可回兵。」大王曰：「與大明和好久矣，今因其不道，故成讎隙，興師已至其境，若回兵，吾等更與大明和好乎，抑爲敵乎？且興兵之名，誰能隱之，天雖雨，吾軍有雨衣，弓矢各有備雨之具，更慮何物沾濡乎？且天降之雨，乃懈大明之人，不意吾進兵，此雨有利於我，不利於彼。」帝善其言，於夜亥時傳令軍士，方起行，雲開月霽，眾兵分隊連夜進撫順邊，兵布百里，旌旗蔽空。 
至十五日晨，往圍撫順城，執一人齎書與游擊李永芳，令之降。書曰：「因爾大明兵助夜黑，故來征之，量爾撫順游擊，戰亦不勝，今欲服汝，輒深向南下，汝設不降，誤我前進，若不戰而降，必不擾爾所屬軍民，仍以原禮優之。況爾乃多識見人也，不特汝然，縱至微之人，猶超拔之，結爲婚姻，豈有不超升爾職與吾大臣相齊之理乎？汝勿戰，若戰，則吾兵所發之矢，豈有目能識汝乎？倘中則必死矣。力既不支，雖戰死亦無益，若出降，吾兵亦不入城，汝所屬軍民，皆得保全。假使吾兵攻入城中，老幼必致驚散，爾之祿位亦卑薄已，勿以吾言爲不足信，汝一城不能拔，朕何以興兵爲，失此機會，後悔無及。城中大小官員軍民等，果舉城納降，父母妻子親族俱不使離散，是亦汝等之福也。降與不降，汝等熟思，慎勿以一朝之忿而不信，遂失此機也。」李永芳覽畢，衣冠立南城上言納降事，又令城上備守具。滿洲兵見之，遂豎雲梯以攻，不移時，即登城，永芳衣冠乘馬，方出城降。固山厄真阿凍引之，永芳下馬跪見，帝於馬上拱手答禮。其攻城相敵時死者死，城已克，乃傳令勿殺，皆撫之。此舉下撫順、東州、馬根單三城，台堡五百餘，乃收兵，各於所進之處安歇，帝宿撫順。 
十六日，遣兵四千拆撫順城。大兵回至撫順城東曠野處，會各營兵出邊，至甲板安營，論功行賞，將所得人畜三十萬散給眾軍，其降民編爲一千戶。有山東、山西、涿州、杭冊州、益州、河東、河西等處商賈十六人，皆給路費，書七恨之言付之，令歸。其拆城兵四千亦至，遂令兵六萬，率降民及所得人畜，前行歸國，帝與諸王臣領四萬移營，復臨大明邊安營。 
二十一日，帝回兵，距邊二十里，至舍里甸，方欲安營，廣寧鎮守張守胤、遼陽副將頗廷相，海州參將蒲世芳，聞滿洲大兵盡取撫順等處，領兵一萬急追。時滿洲兵已出邊，大明兵不敢逼近，但躡尾觀視。偵探飛報大王、四王，二王聞之，令兵盡甲，迎至邊，隨報帝。帝曰：「彼兵非來與我爲敵，蓋欲詐稱驅吾賓出邊，以誑其君耳，必不待我兵也。」乃遣厄兒得尼榜識令二王停兵。二王奉命屯兵於邊上，復回報曰：「彼兵若待，我兵則戰，若不待，必自走矣。吾欲乘勢襲其後，不然我兵默默而回，彼必以我爲怯不敢戰也。」帝然之，遂帥大兵前進。大明兵分三處據山險，掘壕列火器安營。八固山列陣衝擊。初風自西起，及兵臨時，其風驟轉向敵營，大明兵連放火炮，我兵奮勇射之，殺入其營，銳不可當，大明兵遂敗，三營皆破，死者伏屍相枕，殺總兵、副將、參游及千把總等官共五十餘員，追殺四十里，死屍絡繹不絕，敵兵十損七八，獲馬九千匹，甲七千副，器械無算。是陣中，滿洲止折小卒二名，回至邊，安營，論諸王臣奮勇前進者，列等升之，稽三軍被傷之輕重以賞之。 
二十三日，兵宿於舍里甸，是晚，自西向東有藍黑氣二道，橫亙天上。 
二十六日還國，所得降民千戶，父子兄弟夫婦俱無離散，至於六親失散者，查給伊親，奴僕失散者查歸本主。又與房田牛馬衣食牲畜器皿等物，仍照大明國設大小官屬，令李永芳統管，將皇子阿布太貝勒郡主妻之，升爲總兵。 
閨四月二十二日，遣魯太監下商人二名，開原人一名，書七大恨付之，令回國。 
帝率諸王臣統軍征大明，至十九日進邊，克撫安堡及花豹沖、三岔兒大小共十一堡。二十日招服崔三屯，其週圍有四堡民，招之不服，遂攻取之。大兵營於三岔兒堡，留六日，犒賞三軍，均分所得人畜，先令兵送人畜歸國。又傳令眾軍沿屯搜掘糧窖，運畢安營。二十八日晨大霧，卯時有紅綠白三色氣，自天垂於營之兩旁，上圓似門，及起營時，氣之兩頭墜於軍之前後，相隨十五里方散。 
六月二十二日，廣寧巡撫遣通事一名，從者五名及前送書者共七人，來言兩國修好，令送還所擄之人。帝曰：「吾征戰所得者，雖一人何可還哉！若以我爲是，於所得之外，更加金帛方和，若以我爲非，我則不和，征伐如故」，令來使回。 
七月二十日，帝率諸王臣統大兵征大明。入鴉鶻關，環攻清河，其城守副將鄒儲賢，領兵一萬固守，其中炮手約千餘，兼滾木矢石齊下，滿洲兵拆城豎梯攻之，不避鋒刃躍入，四面兵皆潰，其城遂拔。鄒儲賢及兵眾俱殺之，一堵牆、鹼場二城官民棄城走，遂論功行賞畢，起兵向遼陽。行二日復撤回，拆一堵牆、鹼場二城，將週圍之糧運盡方班師。當克清河之日，有大明副將賀世賢，領兵五千出靉陽，擄滿洲山林所居新東郭寨，殺七人及妻子共約百餘而去。 
時秋成，帝命納鄰、因德二人率四百眾，往夾木和收穫夾木和在渾河界凡河之間，戒之曰：「晝則督農收刈，夜則避於山險處，當今宿南山，明宿北山，今宿東山，明宿西山，於受敵之處而能謹慎者，斯爲貴矣。」納鄰、因德違帝命，被大明偵探潛窺數次，至九月初四日，總兵李如柏遣兵乘夜直抵收穫處，殺七十人，未曉而回，其餘三百三十人得脫。帝定二人違命之罪，籍納鄰之家，因德家產半沒入官。又以拽古得偵探不明，籍其家三分之一。 
帝與諸王臣議曰：「今與大明爲敵，我國居處與敵相遠，其東邊軍士途路更遙，行兵之時，馬匹疲苦，可將馬牧於近邊地。西近大明國，於界凡處築城。」議定，遂經營基址，收聚木石。因天漸寒，且止。 
九月二十五日，遣兵掠會安堡，屠戮甚眾，得人畜一千，其中有屯民三百斬於撫順關，留一人，割雙耳，令執書回。其書曰：「若以我爲逆理，可約定戰期，出邊，或十日，或半月，攻城搦戰。若以我爲合理，可納金帛，以了此事。爾大國乃行竊盜，襲殺吾農夫一百，吾殺汝農夫一千，且汝國能於城內業農乎？」遂回兵。至二十九日寅時，東南有一道白氣，自地沖天，形如大刀，約長十五丈，寬丈余，十月十一日五更時，東南更有白氣自星出，約寬五尺，直衝大明，至十四日後不見。其出氣之星，每夜向北斗漸移，至二十九日，直越北斗尾，自此以後不見。 
十二日，聞東海胡兒胯部長納哈答，率民百戶來降，命二百人迎之，二十日至。上升殿，降眾見畢，設宴。舉家來歸者，列一處，有遺業而來欲還家者，另立一處。其爲首八人各賜男婦二十口，馬十匹，牛十隻，冬衣蟒緞、皮裘、大囤，秋衣蟒袍、小褂，四季衣服俱備，及房田等物。其欲還者見之。留而不去者甚多，乃附信與還家者曰：「滿洲兵欲殺吾等，圖我人畜財物，汗以撫聚人民爲念，收爲羽翼，不意施恩至此，吾土所居弟兄眷屬，可皆率之來。」 
十二月初二日，遼東經略楊鎬，遣承差李繼學同前放還者二人至。
已未，天命四年，大明萬曆四十七年。正月初二征夜黑。令大王一率將十六員，兵五千，於夾哈關防禦大明。自將諸王臣統大軍起行，初七日深入夜黑界，自掯特城粘罕寨，掠至夜黑城東十里，將投城人畜皆截取之，十里外所居屯寨大小二十餘處，盡焚之。又掠蒙古所牧生畜此蒙古乃附夜黑者乃收兵，離城六十里安營。當進兵之日，夜黑遣使往開原總兵馬林處告急，林遂領兵來助，與夜黑合兵一處，出城四十里，見我兵勢重，懼不能敵而退。帝亦班師。 
二十二日，令大明使者李繼學及通使齎書回，其書曰：「皇上若聲遼人之罪，撤出邊之兵，以我爲是，解其七恨，加以王封，豈有不罷兵之理？再將我原賞及撫順所原有敕書五百道，並開原所有敕書千道，皆賜吾兵，將我與大臣外加緞三千匹，金三百兩，銀三千兩。」 
二十六日，令木哈量領兵一千，收東海胡兒胯部遺民。 
二月十五日，遣人夫一萬五千赴界凡處，運築城之石，令騎兵四百衛之。 
是月，大明令總兵杜松榆林人、王宣保定總兵榆林人、趙夢麟陝西人、劉鋌江西人、李如柏遼東總兵鐵嶺人、馬林宣府人、賀世賢榆林人、副將麻岩大同人、監軍廣寧分巡道張銓大名府人、海蓋道康應乾河南人、遼陽分守道閻鳴泰保定人、開原道潘宗顏宣府人，文武臣等統兵二十萬，期滅滿洲，諸臣承命起兵至遼陽。經略楊鎬以二十萬兵號四十七萬，遣滿洲人一名，系取撫順時叛投者，於二十四日齎書至，言大兵征取滿洲，領兵將帥及監軍文臣齊至，三月十五日乘月明之時，分路前進．後大兵果會於瀋陽，分爲四路，約三月初一日齊出邊境，合兵攻取滿洲都城，約定，遂起大兵進發。乃分左側中路；總兵杜松、王宣、趙夢麟、監軍道張銓，領兵六萬，順渾河出撫順關。右側中路：總兵李如柏、賀世賢、監軍道閻鳴泰，領兵六萬，往清河出鴉鶻關。左側北路：總兵馬林、副將麻岩、監軍道潘宗顏，領兵四萬，往開原合夜黑兵，出三岔口。右側南路：總兵劉鋌、監軍道康應乾，領兵四萬，合朝鮮兵，出寬奠口。 
三月初一日，諸王聚於大衙內，辰時，哨探飛報曰：「昨二十九夜，見大明兵執燈火出撫順關。」一此報尤未奏聞，其南方哨探又來報曰：「昨日未時，大明兵自東郭而進。」諸王遂奏聞於帝。帝曰：「大明兵來是實，吾南方已有兵五百，即將此兵捍禦之。然大明故令吾南方預見其兵者，是誘吾兵南敵，其大兵必從撫順關來，今當先戰此兵。」即時令大王與諸王臣領城中兵出。正行間，哨探又來報曰：「見清河路兵來。」大王曰：「清河路雖有兵，其地狹險，不能遽至，姑且聽之，吾等先往撫順關迎敵」遂過加哈關，與答兒漢蝦按兵候帝。四王因祀神後至，曰：「吾築城運石之人夫俱無器械，界凡山雖然險固，倘大明將不惜其兵，必極力攻之，吾之人夫被陷將奈何？今吾兵急往其地，人夫一見而心自慰矣。」大王與眾臣等皆善其言，即令兵盡甲，未時，行至太攔岡。大王與答兒漢蝦欲掩兵俟帝，四王不悅曰：「何故令兵立於僻處？當顯出遇敵布陣，運石人夫見我兵至，亦奮勇而戰矣。」厄一都曰：「貝勒之言誠是也，吾等當向前立於顯處。」眾皆從之，遂前進與大明兵對壘布陣。 
我兵未至之先，杜松、王宣、趙夢麟領兵前來。時滿洲護衛人夫騎兵四百，伏於撒兒湖山谷口，伺敵大兵過半、擊其尾，殺至界凡河，合運石人夫，據於界凡之吉鄰山險。杜松兵圍而甚之，山上騎兵率眾人夫一戰，折大明兵約百人。正攻守之際，諸王俱至，見大明兵二萬攻吉鄰山，又一枝兵立於撒兒湖山上。大王、二王、三王、四王謂眾臣曰：「吾夫內有衛兵四百，更令兵一千，登山協助，往下沖殺，以右側四固山兵夾攻之，其左側四固山兵可瞭防撒兒湖山敵兵。」言畢，遂令兵一千往吉鄰山。帝至，問諸王曰：「汝等所議破敢之策若何？」諸王遂將前議告之。帝曰：「天將晚，即照此指揮可也。今令右二固山兵益於左四固山，先破撤兒湖山所立之兵，此兵一敗，其界凡改兵自喪膽矣。再令右二肖旗固山瞭望界凡敵兵，俟吾兵自吉鄰山下沖之際，協力以戰。」時我兵離城三十里以內，壯馬者先至，疲弱者陸續而進，其遠方兵皆未至。六固山兵進攻撒兒湖山，敵兵布陣，發炮接戰，我兵仰射沖殺，直破其營，不移時殺得屍覆成堆。其助吉鄰山之兵，自山而下，正衝擊之際，右二白旗固山渡河前進夾攻之，大明兵連發火炮接戰，我兵奮勇沖殺，遂破之。橫屍堆積，總兵杜松、王宣、趙夢麟等，皆死於陣中。大明兵死者漫山遍野，血流成渠，軍器與屍沖於渾河者，如解冰旋轉而下。追殺大明兵二十里，仆屍聯絡，至灼勤山，天色已晚，令兵沿途截殺逃竄之兵。 
大明左側北路總兵馬林兵，是夜至尚間山安營鑿壕，擊鼓傳鈴，週轉巡邏，我兵見之，遂星夜來報大王。次日，大王領兵三百餘先往，馬林方起營，見大王兵至，遂撤兵布陣，四面而立，繞營鑿壕三道，壕外列大炮，炮手皆步立，大炮之外，又密布騎兵一層，前列槍炮，其餘眾兵皆下馬，於三層壕內布陣。此營西，相距三里，又一營兵立於非夜分山。大王見之，三次遣人馳報，滿洲後至兵，陸續赴大王營不絕。 
大明左側中路後營游擊龔念遂、李希泌，領車營騎兵一萬，至穵哄泊處安營，繞營鑿壕列炮。帝率四王，領兵不滿千人，令一半下馬步戰，大明兵一齊發炮，四王率騎兵突入，步兵遂摧覆戰車，大敗其兵。四王領兵盡力追殺，龔念遂等皆歿於陣中。帝正望間，大王報到，言敵已駐尚間山，帝聞之，不待四王之兵，急領隨從四五千人，午時至其處，見敵兵四萬，已布陣而立。帝曰：「吾兵當先據山上，向下衝擊，其兵必敗矣。」眾兵將登山，見大明營內兵與壕外兵合，帝曰：「是兵欲來戰我也，不必登山，可下馬步戰。」大王遂往左二固山，令眾兵下馬。時下馬者方四五十人，大明西面兵遂來搦戰。大王謂帝曰：「吾當領兵前進。」即策馬迎敵，直入其營。後二王、三王與諸台吉等分投殺入，兩兵混戰，敵兵遂敗，被殺大半。其六固山兵見之，前不待後，行伍亦不暇整，飛奔大明大營。營中兵發炮接戰。我兵發矢衝擊，大明兵勢不能敵，大敗而走，我兵乘勢追殺，死者漫山遍野，副將麻岩等皆被殺，總兵馬林僅似身免，血水分流，如陽春釋雪，尚間山下，河水皆赤。 
乃收兵攻非夜分山潘宗顏之營，令兵一半下馬向上攻之。宗顏兵一萬，以戰車爲衛，槍炮連發，我兵突入，摧其戰車，遂破其營，宗顏並全軍覆沒。 
時夜黑金台石、布羊古領兵來助大明，至中固城，聞大明兵敗，大驚，遂回。 
帝收大兵，申時，至雇兒奔。方安營，有偵探來報曰：「南方東郭與清河路胡攔二路之兵，向都城而進。」遂令答兒漢蝦領兵一千先往，帝宿於是處。翌晨，又令二王阿敏領兵一千繼之，帝隨率諸王等領大兵行至界凡，因破敵，乃殺牛八隻祭旗。大王曰：「吾領從者二十人，粉作小卒前探消息，待祭旗後，汗可率眾兵而徐進。」帝允之，大王遂起行。繼而三王亦行。四王乘馬至帝前問曰：「大王果前去，吾欲與同之。」帝曰：「汝兄扮作哨探，前聽消息，汝可隨我同行。」四王曰：「大兄既已獨往，吾等何故留後。」言畢，亦起行。夜近初更，大王乃至都城，徑往大衙內。時後妃及公主等正聚於此，見大王至，曰：「今又聞二路兵來，奈何？」大王曰：「撫順開原二路兵已敗，盡被殺矣。此來兵吾已有兵迎敵，且不能至，吾待父命前去接戰。」大王夜出城十五里，至大屯，候帝祭旗畢，申時自界凡起行，至五更，遇：大王二王四王入城。天明令諸王領兵敵寬奠路劉鋌之兵，帝存都城，留兵四千以防清河路李如柏、賀世賢之兵。 
當劉鋌兵出寬奠時，東廓衛民皆避於山林，劉鋌兵焚遺寨，殺瘸瞽不能移者，向前進。牛祿厄真托保、厄里納、厄黑乙三人，率守衛兵五百迎敵酣戰，被劉鋌大兵圍住，厄里納、厄黑乙死於陣中，折兵五十，托保領殘兵四百五十餘人逃出，會答兒漢蝦兵，答兒漢蝦遂伏兵於山谷隘處。巳時，大王、三王、四王率大兵出穵里胯什，正行間，劉鋌部下精兵二萬前來，令一萬兵野掠，見我大兵，遂登阿布答里山布陣。大王領兵欲自山上向下擊之，四王曰：「兄領大兵在後守尾，吾當領兵上山向下擊之。」大王曰：「此言最善，吾行於山之西，汝令右側兵登山向下衝擊。汝可在後觀之，勿親入負吾言也。」四王率右側兵前去，領精兵三十，更出眾軍之先，從上下擊，兵刃相接，正酣戰間，後兵亦至，衝擊而進。大王亦率左側兵自山西而進，大明兵潰遂走，四王隨掩殺之。又見劉鋌二營兵來，乘其未布陣之先殺入，劉鋌戰死於陣中，全軍覆沒，我兵乃安營。 
見監軍康應乾步兵合朝鮮兵，營於付嗏曠野處，四王駐兵，諸王隨皆至，遂列陣前戰。見應乾部下兵皆執莨筅竹杆長槍，披藤甲皮，朝鮮兵皆披紙甲，柳條盔，槍炮層層布列。當進戰之際，大明營中槍炮連發，適大風驟起，其煙塵皆返向本營，迷罩昏黑，竟無分曉。我兵遂發矢沖入，破二萬兵，掩殺殆盡，風塵遂止，康應乾僅以身免。 
帝前遣二王與答兒漢蝦擊大明游喬一琦營，破之，琦率殘兵奔入朝鮮都元帥姜弘立營。 
諸王又見朝鮮兵營於孤拉苦山，諸王各整固山欲進戰。姜弘立知大明兵敗，大驚，遂倒掩旌旗，遣通事執旗來曰：「此來非吾願也。昔日倭侵我國，據我城郭，奪我土地，當此急難，賴大明助之，得退倭兵，此恩當報，今調吾國兵，焉敢不來？若宥我罪，願往納降。且吾兵有在大明兵營者，汝已殺矣，今營中盡我國兵，惟有大明游擊一員，並相從兵丁而已，吾即獻之。」諸王議定，乃曰：「爾等若降，主將可先來，不然必戰。」令通使回告之，姜弘立曰：「吾今領兵旦宿於此，若身先往，恐眾軍混亂逃走，今令副元帥先見諸王，即宿於營，吾率眾翌日即降。」言訖，盡捉大明兵擲於山下，一琦見勢急，遂自縊，於是副元帥來見諸王。次日姜弘立率五千兵下山來降，諸王設宴相待。令朝鮮官兵先往都城，帝升殿，都元帥、副元帥率眾官叩見，帝待以賓禮，五日小宴，十日大宴。 
諸王既殺盡劉鋌兵，駐三日，收人畜盔甲及器械回兵，初七日乃至。 
戰三路兵時，我兵約折二百人。 
經略楊鎬駐瀋陽，聞三路兵敗，大驚，即撤李如柏、賀世賢之兵。如柏自胡攔處回兵時，有我哨兵二十人見之，乃立於山上吹螺，作後有大兵狀，將帽系弓梢揮之，喊噪而入，殺兵四十，獲馬五十匹。其大明兵大潰，奪路而走，自相蹂踏，死者約千餘。 
三路兵已破，帝笑謂諸王曰：「大明皇帝以二十萬兵，聲言四十七萬，分四路來戰，各國聞之，若爲我分兵破敵，必謂吾兵眾。若爲我往來剿殺，必爲我兵強。究言之，聞於四方，無有不稱善者也。」 
三月二十一日，令朝鮮降將張應京及官三員、通事一人，書七大恨之事，遺書一封，遣二使者與之俱往。書曰：「先朝大金帝、蒙古帝並三四國，總歸於一，雖如此，亦未得悠久於世，吾亦知之，今動干戈，非吾愚昧，因大明欺凌無奈，故興此兵。吾自來若有意與大國結怨，穹蒼鑒之。今天之眷顧我者，豈私我而薄大明耶？亦不過是者是，非者非，以直斷之，故祐我而罪大明。爾兵來助大明，吾料其非本心也，乃因爾國有倭難時，大明曾救之，故報答前情，不得不然耳。昔先金大定帝時，有朝鮮官趙惟忠，以四十餘城叛附，帝曰：吾征徽欽二帝時，爾朝鮮王不助宋，亦不助金，是中立國也，遂不納。由此觀之，吾二國原無讎隙，今陣擒爾官十員，特念爾王，故留之。繼此以往，結局惟在王矣。且天地間國不一也，豈有使大國獨存，令小國皆沒耶？吾意明朝大國，必奉行天道，今違天背理，欺侮外國，橫逆極矣，王豈不知。又聞大明欲令子侄主吾二國，辱人太甚，今王之意，以爲吾二國原無釁隙，同仇大明耶？抑以爲既助大明，不忍背之耶？願聞其詳。」 
四月初三日，帝曰：「戰馬羸弱，當乘春草餵養，吾欲據界凡築城，屯兵防衛，令農夫得耕於境內。」遂親西往卜基築城，又擇曠野處牧馬。繼選騎兵一千，於初九日遣入大明鐵嶺境，掠得人畜一千。 
五月二十八日，朝鮮遣官一員，從者十三人，並前使者齎書至。其書曰：「朝鮮國書，平安道觀察使朴化，致書於建州衛馬法足下，吾二國地土相連，大明爲君，吾二國爲臣，經二百餘載，毫無怨惡。今貴國與大明爲仇，因而征戰，生民塗炭，不特鄰邦，即四方皆動干戈矣，亦非貴邦之善事也。大明與我國猶如父子，父之言於豈敢拒，蓋太義也，吾亦不願此舉，其如不從何？事屬已往，今不必言。若等情由，聞張應京等四人來言方知。然鄰國亦自有交道也。來書雲。吾有心與大國之君結怨，穹蒼鑒之。即此一念，便可常享天眷，受福無疆，以後果行合大道，明朝聞之必喜，善言不久而下矣。吾二國各守邊疆，復乎前好，乃爲善也。」 
六月初八日，遣木哈量收東海胡兒胯都遣民千戶、丁男二千而回。帝出城接款降者，置酒二百席、宰牛二十隻，大宴。賜所降酋長每男婦各十人，馬十匹，牛十隻，衣五件。次者賜男婦各五人，馬牛各五匹只，衣三件。房田等物皆給之。 
六月初十日，帝將兵四萬取開原。行三日，時天雨，河水泛漲，乃謂諸王臣曰：「可回兵耶，抑前進耶？倘路塗泥濘，河水難濟，何以行之？」會議屯留二日，待水落地干。恐此際有逃者泄機於大明，知取開原，故令兵進瀋陽地界，遂遣兵一百掠瀋陽，殺人三十餘，生擒二十而回。令人看開原路河水可濟否，來報曰：「開原處無雨，道路不泥。」帝聞言，遂起大兵，守城總兵馬林、副將於化龍、署監軍道事推官鄭之范、參將高貞、游擊於守志、備御何懋官等，城上布兵防守，城外四門屯兵。我兵遂布戰車雲梯進攻，欲先破東面寨門掩殺。正奪門時，攻城者雲梯未豎，遂逾城而入，城上四面兵皆潰。其城外三面兵，見城破大驚，衝突而走，被抵門之兵盡截殺於壕內。鄭之范預遁，馬林、於化龍、高貞、於守志、何懋官等，並城中士卒盡被殺。帝登城南樓而坐，有哨探來報鐵嶺三千兵來援，諸王領兵迎之，大明兵一見即走，我兵二十人，追殺四十餘人而回。收人畜財物，三日猶未盡。有蒙古阿不兔把土魯先投大明，居開原，受守備職，因妻子被掠，遂帶二千總及兵二百餘來降，將妻子家業盡查付之。將士論功行賞畢，毀其城郭，焚公廨並民間房屋，遂回兵。 
帝謂王臣曰：「吾等不回都城，於界凡築城架屋居之，令兵馬不濟渾河，牧於邊境可也。」諸王臣議定，奏曰：「不如還都，各修馬廄，采草牧養，以水洗濯，方得肥壯也。士卒歸家，以便整頓器具。」帝曰：「是非汝所知也，當此六月炎天，行兵已經二十日，自此歸家，遠近不等，或有二三日至者，或有居都城之東，三四日方至者，今天暑路遙，馬匹何日得肥，吾欲居界凡，令馬牧於此也。早令之壯，八月興師。」言訖，遂至界凡居之，牧馬於邊，遣人迎後並諸王妃至，大宴之。 
是月，帝行宮及王臣軍士房屋皆成。 
七月，有原居開原千總王一屏、戴集賓、金玉和、白奇策、守堡戴一位，共帶二十餘人，覓妻子來降。帝曰：「觀此來降者，知天意祐我矣。彼聞吾養人，故來投耳。」於是賜阿不兔人一百，牛馬一百，羊一百，駝五隻，銀百兩，綢緞二十匹，布二百匹。六千總各賜人五十，牛馬五十，羊五十，駝二隻，銀五十兩，綢緞十匹，布百匹。守堡百總等官，各賜人四十，牛馬四十，羊四十，駝一隻，銀四十兩，綢緞八匹，布八十匹。從者皆列等賜妻奴牛馬財物田舍。 
帝夜夢天鵝鶿（原字爲左老右鳥）及群鳥往來翱翔，羅得一白鶿（原字爲左老右鳥），執之，聲言吾捉得宰賽矣，隨呼而覺宰賽蒙古之長，與帝有隙，常思捉之，故夢中雲。將此夢語後妃，後妃曰：「宰賽爲人如飛禽，何以捉之？」次日，復語諸王臣，諸王臣對曰：「此夢主吉，蓋天將以大有聲名之人爲吾國所獲，故爲之兆也。」 
是月，帝率諸王臣領兵取鐵嶺，二十五日至其城。將圍之，其外堡之兵俱投城，被截在外者殆半，四散遁走，我兵布戰車雲梯攻城北面，城中游擊喻成名、史鳳鳴、李克泰令眾軍連放槍王炮，齊發矢石，我兵豎梯拆城垛，摧鋒突入，四面皆潰，喻成名、史鳳鳴、李克泰及士卒盡殺之。帝入城，駐於兵備道衙內。 
是夜，蒙古胯兒胯部宰賽、扎倫衛巴格、與巴牙里兔歹青色蚌諸台吉等約二十人，共領兵萬餘，星夜而來，伏於禾地內。及天明，有出城牧馬者約十人，宰賽見之發矢追殺。我兵一見既出土城，知是蒙古，欲遽戰，又無上命，不戰而吾人已被殺，但躡其尾而行。帝出城見曰：「何爲不戰，可急擊之。」大王曰：「今一戰，恐貽後悔。」帝曰：「此兵乃宰賽兵也，吾與宰賽之恨有五，今又先殺吾人如此，何悔之有？」諸王臣遂領兵沖殺，敗其兵，追至遼河，溺死、殺者甚眾，生擒宰賽，並二子色剔希兒、克石兔及巴格、色蚌並廓兒沁桑剛里寨明安貝勒子也、宰賽妹夫代剛兒塔不能，又酋長十餘人，兵百五十餘，盡囚於鐘樓內。諸王臣俱奇之曰：「得擒宰賽，正應汗神夢也。」次日，設宴，張鼓樂，宰賽等叩見。其部下蝦兀胡七日：「汗與王臣皆無恙否？時四王在側答曰：「吾軍中之仆廝有十數人破頭顱者，余皆無恙，不知汝等鞍馬俱保全否？」蒙古等皆赧然垂首，竟無以對。屯兵三日，論功行賞，將人畜盡散三軍。先放宰賽部臣孛落機等十一人還國，寄言宰賽兵敗及二子並兵百五十餘被擒之事，乃班師。帝謂諸王臣曰：「今既留宰賽，其兵已盡被殺，恐所屬軍民生畜爲他人所掠，奈何，不如將所捉百四十人放還可也。」言訖，遂令回。 
八月十九日，帝率王臣領兵征夜黑，會議破敵之策，令大王二王三王四王領部下健卒西向，圍布羊古城，親率八固山厄真並營兵東向，取金台石城。議定，大兵星夜前進。夜黑哨探見之，即飛報於布羊古曰：「滿洲大兵至矣。」於是夜黑國民皆驚惶，其屯寨之民，近者入城，遠者避於山谷。 
二十二日天明，大兵至。布羊古、布兒杭領兵出城西，立於岡上，吹螺吶喊。見滿洲兵盔甲明如冰雪，旌旗劍戟如林，大兵壓境，漫山遍野，前後不絕如流，威勢可畏，布羊古大驚，急入城。諸王領健卒遂圍其城。日方升，帝率大兵至金台石城，四面圍之，遂分隊破其外郭。軍士整頓雲梯戰車已備，令金台石降，金台石不從，答曰：「吾非漢人，均男子也，吾亦有手，豈肯降汝，惟有死戰而已。」遂令兵攻之。兩軍矢發如雨，我兵即推戰車登山，擁至，拆其城，城上滾放巨藥◇櫑木，我兵不退，遂拆城而入。城上兵抵殺一陣，敗走，於是四面皆潰，各入其家。帝遣人執旗，令眾兵勿殺城中軍民，又遣人執黃蓋，傳諭勿殺降者，於是城中軍民俱降。 
金台石攜妻子登其所居之台，我兵圍之，招曰：「汝降則下，不然必攻之。」金台石答曰：「吾不能戰，城已被克，今困於家，雖戰亦不能致勝，若得吾妹所生於皇太極請來一見，得聞的言，吾即下矣。」聞者將言奏之，帝令人往西城召四王至曰：「爾舅有言，但得汝到即降，汝盍往之，彼降則已，不然令吾兵拆台。」四王領命而去。既至，金台石曰：「吾甥皇太極從來未識，焉能辨其真偽？」非英凍，答兒漢厄夫二人曰：「人之相貌汝豈不識，常人中有此奇偉者耶？汝國使者必嘗告汝，豈末之聞乎？若不深信，曩者吾國曾遣汝子得兒格里之乳母往議和好，可令來認之。」金台石曰：「何用老嫗爲也，吾觀此子顏色，未得其父留養之善言，是欲賺吾下台殺之耳。吾石城鐵門已失，今困於此台，戰豈能勝？然此地是吾祖居，願死於此。」四王曰：「汝於天險之山，苦已勞民多年，築其城郭，如是之固，尚且被克，今居於此台何爲？汝意不過誘取敵人抵命已耳，不知孰肯以好人攻戰，中汝計耶？乃何故曰得吾的實之言方下，豈戰不能勝汝，而出的實之言歟？吾已在此，若下台，即帶見父皇，殺之則死，宥之則生。昔汝等征伐六親，屠戮欲盡者，豈肉可食而血可飲耶？吾遣人二三十次欲相和好，似乎戰不能勝而欲求和，乃將吾使殺者殺、羈者羈，今汝喪身之禍已至，吾父若念此惡則戮之，若以我故而不究則生之矣。」勸慰再三，仍執前言不下。四王曰：「舅言吾來即下，故來耳。若願降可疾下，帶見父皇，否則吾去矣。」金台石曰：「爾勿去，待吾近臣阿兒塔什先去見汗，察言觀色，回時吾方下。」遂令阿兒塔什來見。帝怒曰：「阿兒塔什唆調吾親，使大明舉兵四十萬，非爾而誰？若念此惡，殺之宜也。但前愆何必追究？」令回招其主。於是阿兒塔什往招曰：「我主宜降。」金台石又曰：「聞吾子得兒格里被傷，猶存彼處，當召來相見，吾即下矣。」四王召得兒格里來與之見，得兒格里謂父曰：「吾等戰不能勝，城已陷矣，今居此台之上，更欲何爲。盍降之？若殺則死，留則生。」言之再三，竟不從。於是四王帶得兒格里回，欲殺，遂縛之。得兒格里曰：「年三十六矣，死於今日，欲殺即殺，勿縛我也。」四王留得兒格里於家，以其言奏之。帝曰：「子招父降而不從，是父之罪也，其父當誅，其子勿殺。」四王引得兒格里見帝，帝推食與之，令四王與得兒格里同食，曰：「此爾之兄也，當恩養之。」其金台石妻見夫不降，遂攜稚子，即趨而下。金台石執弓，與從者重整盔甲，我兵遂執斧毀其台。金台石縱火自焚，諸將疑金台石已死，遂撒毀台之兵，其房舍火焚罄盡。金台石被火炙，乃自下，遂捉而縊之。 
諸王正圍西城，招而不從。既而布羊古、布兒杭孤聞東城已破，大驚，乃遣使曰：「今吾等雖戰，亦無如之何，願降。」大王曰：「初令降而不從，料吾兵既至此，豈肯遺汝等而去乎？汝主，吾妻兄弟也，招撫之意，予不過欲恩之使得生也。戰，則汝等之身不過死於吾小卒之手，降則得生。果納降，彼弟兄二人或懼而不來，其母乃吾之岳母，可令先來，吾豈有殺婦人之理？」使者以言回告，又來曰：「吾等願降，汝可出一的實誓言，將吾等仍居本城。」大王怒曰：「汝等再勿出此言，既破一城，復留汝等居此，豈吾力不能拔而去乎？汝可速降，不然東城已破，汗駕來攻，汝等必死矣。」布羊古、布兒杭孤遂將母送出城，大王摟見禮畢，滿洲俗別久相見必互摟以示親愛母曰：「汝無的言，吾二子不信，故懼耳。」大王乃以刀劃酒而誓曰：「若殺汝等於降後，殃及於我，若我誓後而猶不降，殃及汝等，倘必不從，克城之後殺無赦。」遂將此酒飲半，半送與布羊古、布兒杭孤飲之，遂開門出降。大王曰：「可去見父皇。」布羊古駐馬終不答，大王挽其轡曰：「汝非男子，乃婦流耶？一言已定，立此更欲何爲？可隨吾往見。」遂引見帝。布羊古膝不並屈，惟屈一膝，不拜而起。帝以金杯賜酒，布羊古屈膝不端，酒亦不飲，聊嘗而已，仍不拜而起。帝謂大王曰：「可帶汝舅仍往彼城。」帝默思謂：「吾既不念舊惡而留養之，當以爲死而幸生可也，反如此漫無喜意，仍若仇讎，於叩首起拜之間，尚不肯屈，此人將何如以養之也？」是夜遂縊之。其弟布兒杭雖有過惡，咎之何益，念吾長子，留之可也。將大明來助此二城者，游擊馬時楠及兵一千，俱殺之。於是凡夜黑城郭皆降，其王臣軍民一無騷擾，父子兄弟夫婦諸親等亦無離散，秋毫無犯，俱遷徒而來，給房田田糧谷等物，查其無馬者千餘，賜以馬匹，夜黑自此滅矣。 
滿洲國自東海至遼邊，北自蒙古嫩江，南至朝鮮鴨綠江，同一音語者俱征服，是年諸部始合爲一。 
十月二十二日，蒙古查哈拉靈丹汗，遣使康胯兒擺胡齎書來曰：「蒙古國統四十萬眾英主青吉汗，青吉汗乃大元始祖之號，故稱之諭問水濱三萬人英主安否。大明於吾二國乃讎也，吾聞自戊午年來，大明始受兵於汝國，今夏吾已親往廣寧招撫其城，取其貢賦，倘汝兵往圖之，吾將不利於汝。吾二人原無交惡，若吾所服之城，爲汝所得，吾名安在？設不從吾言，二人之是非，穹蒼鑒之。先時吾二國使者常相往來，因汝使捏言吾之驕慢，告汝以不善之言，故相絕耳。若以吾言爲是，汝將前使可令復來。」滿洲王臣等見此書皆怒，有謂來使可殺，有謂可劓◇之放歸。帝曰：「汝等之怒誠然，即吾亦怒矣。然於來使無與，是遣使者罪也，可久留之，待回時亦書不善之言相答。」言訖，遂羈其使。 
是日，胯兒胯部着里革兔洪把土魯合五衛王等致書曰：「宰賽屢屢生事，誠爲得罪，然處此唯在乎汗。但大明乃敵國也，征之必同心合謀，直抵山海，負此言者，天神鑒之。倘與和，亦同議定。若大明所與財物，厚汝薄吾，汝毋受，厚吾薄汝，吾亦不受，能踐此言，名聞遠近，不亦善乎。」 
十一月初一日，帝令厄革腥格、褚胡里、鴉希諂、庫里纏、希福五臣，齎誓書與胯兒胯部五衛王等，共謀連和。同來使至岡干色得里黑孤樹處，遇五衛之王，宰白馬烏牛，設酒肉血骨土各一碗，對天地誓曰：「蒙皇天後土，祐我二國同心，故滿洲國主並十固山執政王等，今與胯兒胯部五衛王等會盟，征仇國大明，務同心合謀，倘與之和，亦同商議，若毀盟而不通五衛王知輒與之和，或大明欲散我二國之好，密遣人離間而不告，則皇天不祐，奪吾滿洲國十固山執政王之算，即加此血出、土埋、暴骨而死。若大明欲與五衛王和，密遣人離間，而五衛王不告滿洲者，胯兒胯部主政王都稜洪把土魯、奧巴歹青、厄參、八拜、阿酥都晉蟒古兒代、厄布格特哄台吉、兀把什都稜、孤里布什、代打臣汗、蟒古兒代歹青、弼東兔、葉兒登、褚胡里、大里漢把土魯、暴革得里、桑阿里寨、布打七都棱、桑阿力寨、巴丫里兔、朵里吉、內七漢、位征、偶兒宰兔、布兒亥都、厄滕、厄兒吉格等，王皇天不祐，奪其紀算，血出、土埋、暴骨亦如之。吾二國若踐此盟，天地祐之。飲此酒，食此肉，壽得延長，子孫百世昌盛，二國始終如一，永享太平。」 
帝曰：「宰賽與二子俱被擒，但恐其所屬人畜爲族人侵奪，可令其二子輪流往來，一子在彼保守人畜，一子在此侍父。若宰賽之歸期，須待五衛王同征大明得廣寧後再籌之。」於是，賜其子克石革兔輕裘三領貂二猞狸猻一，靴帽衣帶鞍馬，令還。 
庚申，天命五年。正月十七甘，修書複查哈拉漢曰：「閱來書，汝爲四十萬蒙古主，吾爲水濱三萬人主，何故恃其眾以驕吾國乎？聞昔大明洪武取大都時，四十萬蒙古摧折幾盡，奔逃者僅有六萬，不盡屬汝，俄里都施一萬，專拙土默特一萬，阿孫特、雍壽布、胯喇沁一萬，此三萬之眾，據汝之右，任意縱橫，於汝無與。即左三萬之眾，果盡屬於汝耶？三萬且不足，乃以昔日之陳言自哆爲四十萬，而鄙吾國止三萬人乎？天地豈不知之。然吾國雖小，不似汝之眾，吾力雖綿，不似汝之強，但得天地垂祐，哈達、輝發、兀喇、夜黑，暨大明國撫順、清河、開原、鐵嶺等八處，俱爲我有。汝且言，廣寧吾取貢處，毋征也，若圖之，將有不利於我。若爾我從來有隙，出此言宜也，本無讎隙，何故爲異姓大明，遂欲欺天地所祐之人主，而出此惡言？恣行不道，如逆天然，吾惟至誠格天，天乃賜吾勇智，其眷顧也獨隆，亦未之聞乎，焉能不利於我哉！且汝於廣寧所得微利，謂能破彼之城郭，畏而與之耶？抑以親視汝，愛而與之耶？如其愛而與之，錙銖之利，受之何爲？汝果能復三十四萬之大都，而出此言，誠是也。想大明未受吾兵時，汝初與構兵，棄盔甲駝馬，空身敗北。再與構兵，革根歹青之蝦，並十餘人被斬於陣中，一無所獲而回。不知二次所得者何處人畜，所克者何處名城，所敗者何處大兵，獨不思大明賞汝從來未有如此之厚，今不過以我威勢逼臨，殺其男子，遺其婦女，大明畏吾，故以利誘汝，非歟？大明、朝鮮異國也，言雖殊，因衣冠相類，二國遂結爲同心。爾我異國也，言雖殊，而服發亦相類，汝果有知識者，來書當雲；『皇兄征吾舊日之仇國，蒙天垂祐，破其城，敗其眾，同心協力共圖有隙之大明。』如此不亦善乎？今且不求合理，不務令名，以祈天眷，乃欲貪得有盡之財貨，鄙辱異國無隙之人主，若此者，神祗豈不鑒之。」書畢，乃令邵紫、兀把什爲使，齎往。靈丹汗覽書，將去使扭械，囚於百姓所居之城。帝風聞去使見殺，欲殺彼使。四王諫曰：「殺吾使恐未的，前所羈內有與康胯兒擺胡同來者，令持書往，約以歸吾使之期，若逾期不至戮之未晚。」帝從其言，遂遣其人齎書云：「若還吾使，吾亦反康胯兒擺胡，不然吾必殺之矣。」去後，過期不還。又胯兒胯部五衛使者，屢言邵紫兀把什被靈丹汗斬之祭旗矣，帝猶待月余，謂諸王臣曰：「今過期已有月余，去使被殺無疑也。」遂誅康胯兒擺胡。後邵紫、兀把什密通監者，去其扭械，同潛出，徒步逃回。 
帝與五衛王盟後，有胯兒胯部巴允衛鎖寧台吉下一人，及扎掄衛宰藏喉恨下一人來投。帝曰：「降者之情誠爲可矜，但前日之一盟，尤不可背。」遂不納，各還其主。 
二月內，賜宰賽子色剔希兒蟒衣、裘、帽、靴、帶、鞍馬，令還。 
三月初一日，放扎掄衛色蚌回，色蚌立誓曰：「吾與巴格弟兄二人，素與滿洲無隙，因與有罪之宰賽同來被擒，蒙恩視吾猶子，賜衣食養之，今又放吾還國，若不恩報，而如布占太懷仇者，皇天後土鑒之，殃及其身，奪吾之算。若此心不易，常思恩報，神祗祐之，俾壽延長，子孫昌盛。」書畢，告天焚之。帝仍賜蟒衣、輕裘、『靴、帶、鞍馬之類，令還。 
帝論功序爵，列總兵之品爲三等，副參游亦如之，其牛祿厄真俱爲備御，每牛祿下立千總四員。 
初八日，申時，左固山一品總兵官非英凍卒，年五十七，酸人也酸地名也，初率眾來歸，帝授一品總兵，以皇子阿兒剛兔土們貝勒女妻之。秉心正直，凡上有詿誤處，極力爭之，盡心竭力，以輔國政，臨終時，天色明朗，忽起片雲，聲雷掣電，雨雹齊降，霎時而霽，遂卒，誠滿洲之良臣也。帝欲臨喪，後妃諸王諫曰：「親臨此喪，恐有所忌。」帝曰：「吾與創業大臣，漸有一二殞歿者，吾亦不久矣。」堅執以往，哭之慟，惆悵多時，漏下三更始回。 
六月初四日，豎二木於門外，令曰：「凡有下情不得上達者，可書訴詞懸於木上，吾據訴詞顛末，以便審問。」 
滿洲使者胡壘，往扎掄衛搭葉台吉處，齎來馬八匹，牛四十四，羊一百，並所騎之馬、衣服器械等物，被本衛壯諾、昂剛、著扯特喉恨三王，毀盟使兵要於路，俱劫之，惟放胡壘而已。 
滿洲往五衛使者還曰：「五衛王等已負盟矣，謁奧巴歹青二次，不容相見。諸衛之使不來，惟二衛使者至。述都棱洪把土魯之言曰：『吾子孫之心俱變而不能制，吾身絕不負汗。』」 
扎掄衛壯諾、昂剛、著扯特喉恨三衛王，領兵復截滿洲使者石拉那、燒落貨二人於路，將齎來馬十一匹、牛六十二隻奪之。又奪往扎衛色蚌處使者亦沙木齎來馬二匹，牛二十八隻，羊百十二。 
八月十一日，帝自將諸王臣領兵掠大明，進懿路、蒲河二處，其人民棄城走，遂收兵安營。哨探報曰：「有瀋陽兵出城來迎，已越我偵探處矣。」帝遽起曰：「可掩殺來兵，以塞其門。」言訖，遂率兵迎之。瀋陽城總兵賀世賢、副將鮑承先、總兵李秉誠、副將趙率教，各離城二十里下寨，見我兵至，遂遁回。帝謂三王曰：「近汝之敵兵寡，汝可領本部追之。」三王遂率健卒百人，追殺李秉誠、趙率教兵，越瀋陽城東，抵渾河始回。其左一固山兵追賀世賢、鮑承先，直抵瀋陽北門，殺人百餘回。四王復欲殺入，大王與答兒漢蝦勸止之。遂將所獲八千人畜，論功賞賜軍士，乃還。 
九月，皇弟青把土魯薨庶母所生，原名木兒哈奇，葬之。七日，帝親往奠之，因至非英凍墓泣拜，三奠酒畢，又至拉哈、吉媽松二墓，令從臣奠之而回。二人均系近臣，勤勞素著者。 
十月，自界凡遷於撒兒湖建軍民房舍，至十一月乃成。 
辛酉，天命六年。正月十二日，帝與帶善、阿敏、蒙古兒泰、皇太極、得格壘、跡兒哈朗、阿吉格、姚托諸王等，對天焚香祝曰：「蒙天父地母垂祐，吾與強敵爭衡，將輝發、兀喇、哈達、夜黑同一音語者俱爲我有，征仇國大明得其撫順清河開原鐵嶺等城，又破其四路大兵，皆天地之默助也。今禱上下神衹，吾子孫中縱有不善者，天可滅之，勿令刑傷，以開殺戮之端。如有殘忍之人，不待天誅，遽興操戈之念，天地豈不知之，若此者亦當奪其算。昆弟中若有作亂者，明知之而不加害，俱懷理義之心，以化導其愚頑，似此者天地祐之。俾子孫百世延長，所禱者此也。自此之後，伏願神祗不咎既往，惟鑒將來。」 
二月十一日，帝率諸王臣，統大軍分八路掠大明奉集堡。守城總兵李秉誠聞之，領三千騎出城六里安營，令兵二百爲前探。左四固山兵遇之，二路追殺至山上，山下有大明兵結陣，一見我兵至，即開營奔城，我兵隨後擊之，大明兵敗走，兩路擁二門爭進，殺至壕邊方回。當塞門掩殺之時，有參將吉布哈答及一卒被城上炮打死。帝率大兵離城三里，方立岡上，右側兵亦至。午時將回兵，有小卒來報曰：「吾同行三人，遇大明兵二百，被殺其二，其兵還遠。」帝謂諸王臣曰：「右側王可領本部追殺，吾率左側兵立此。」於是得格壘台吉、姚托台吉、芍托台吉尋敵所在，因追二百兵，遂殺至二千兵所立之處，敵兵見之驚走，四王領部下健卒至黃山，時署總兵朱萬良率大營兵，見我兵勢重，不能抵敵，遂驚走，四王追擊至武靖營而回。路遇分投破敵之諸王，相遇收兵，合大營，論功行賞畢，乃旋師。 
閏二月十一日，築撒兒湖城畢，帝曰：「築城之夫最苦，可賜牛勞之。」群臣曰：「與其用國中之牛，盍俟掠大明牛驢而給食之。」帝乃升殿聚諸王臣日：「人君無野處露宿之理，故築城也。君明乃成國，國治乃成君，至於君之下有王，王安即民安，民安即王安，故天作之君，君恩臣，臣敬君，禮也。至於王宜愛民，民宜尊王，爲主者宜憐仆，仆宜爲其主，仆所事之農業，與主共食，而主所獲之財及所畋之物，亦當與仆共之。如是互相關切。天欣人愛，豈不各成歡慶哉！如築城之木石，豈出於築城之地耶？鑿石於山，采木於林，搬運之遠，既已勞矣，而築壘之工，不更苦乎？今爾等之意，實不欲出己之財故耳。不知征大明當以大義舉之，如爲犒築城之夫而掠之，最不可也。」正言間，副將布兒津後至，帝問曰：「自何來，如是喘息，想徒步來耶?」布兒津對曰：「自築城處來。」帝曰：「爾空身行走，尚且勞倦，運木石而築城者，寧不勞歟!」遂賞牛散鹽，犒勞夫役。 
三月初十日，帝自將諸王臣，領大兵取瀋陽，將板木雲梯戰車，順渾河而下，水陸並進。至十一日夜行，見白藍二氣，自西向東，繞月攔之北，至南而止。是夜，大明沿台舉火，哨探至二更飛報總兵賀世賢、尤世功，二人大驚，遂分兵布於城上。十二日辰時，大兵至城東七里，柵板爲營。次日辰時，令攻城兵布雲梯戰車，攻其東面。城外有品坑，內插尖樁，上覆葛秸，以土掩之。又壕一道，於內邊豎柵木。近城復有壕二道，闊五丈，深二丈，皆有尖樁，內築攔馬牆一道，間留炮眼，排列戰車槍炮，眾兵繞城衛守甚嚴，城上亦然。如是堅備，我兵沖入，其七萬兵俱敗，繞城掩殺，覆屍如堆，總兵賀世賢、尤世功、參將夏國卿、張綱、知州段展、同知陳柏等，俱殺之，其城遂拔，殺兵幾盡。哨探報曰：「渾河南有兵至。」帝領兵迎之。時四川步兵原立營於黃山，總兵陳策、參將張名世聞我兵至瀋陽，領兵渡河來援，離城七里，二處安營，執竹杆長槍大刀利劍，鐵盔之外，有綿盔，鐵甲之外，有綿甲。帝見之，令右固山兵取綿甲戰車，徐進擊之。紅號把牙喇不待綿甲戰車至即進戰。帝見二軍酣戰，勝負不分，令後兵助之，遂沖入，敗其兵，追殺至渾河，盡溺死，其陳策、張名世俱被殺。有先進戰參將布剛、游擊郎革、石里泰，戰死於陣中。我兵將此二營殺盡。見渾河南五里外，復有步兵一萬，布置戰車槍炮，掘壕安營，用薥秸爲障，以泥塗之。我兵將往戰。有守奉集堡總兵李秉誠、守武靖營總兵朱萬戶、姜弼，領三萬騎兵來援，至白塔鋪安營，遣兵一千爲前探。滿洲雅松領二百健兵探之，一見遂走，大明兵隨後放鳥槍追之。帝聞報大怒，親領兵迎敵，因至四王營告之，遂前進。四王急上馬領健騎奔帝前曰：「父皇何須親往，吾願領兵前敵。」帝允其言，四王率兵疾進，其追兵四散奔北。掩殺至白塔鋪，又見三總兵大兵布陣，四王亦不待後兵至，即率百騎殺入，三總兵不能敵，遂驚走。正追殺時，姚托台吉至，大王亦續至，追四十里，沿途死者約三千餘，即收兵回營。天將晚，帝復戰渾河南步兵，布戰車沖入，破其營，殺副將董仲貴、參將張名世、張大斗及眾兵殆盡。天已昏暮，帝收兵，諸王各領健卒於東門外教場安營，令眾將率大兵屯於城內。次日，帝責雅松曰：「吾子皇太極父兄依賴如眸子，然因汝敗走而殺入眾軍中，萬一有失，罪應凌遲，汝何故率吾常勝之軍，望風而走，以失銳氣？」大怒痛罵，遂定罪，削其職。屯兵五日，論功行賞，將所獲人畜分於三軍，令先還國。 
十八日，帝聚諸王臣曰：「瀋陽已拔，敵兵大敗，可率大兵乘勢長驅，以取遼陽。」議定，即前進。至虎皮驛，軍民俱棄城逃走，遂安營。大明哨探見之，飛報遼陽城守文武官曰：「滿洲大兵已取瀋陽，援兵盡敗，今又來攻遼陽，旌旗蔽日，漫山塞野，首尾不相見，至虎皮驛下寨。」眾官聞之大驚，遂放代子河水於壕，塞其西閘，內列火器，於城上排兵，四面守御甚嚴。十九日午時兵至城東南角。渡河未畢，哨探報曰：「西北武靖門外有兵。」帝領左側兵先往，有總兵李秉誠、侯世祿、梁仲善、姜弼、童仲魁等，率兵五萬，出城五里布陣。帝一見，令兵擊其營之左尾。四王領部下健卒隨至，亦欲進戰，帝止之曰：「吾已令兵往擊，汝勿前進，可領右側兵駐於城邊瞭望之。」四王曰：「令後至二紅旗固山兵瞭望。」言訖，遂前進。帝又令阿吉格台吉往勸之，四王終不從。帝即令麾下二黃旗兵助之。四王奮力沖殺，擊其營之左，大明兵放炮接戰，四王殺入，破其營，左四固山兵亦殺入，兩相夾攻，大明兵大潰而走，四王乘勢追殺六十里，至鞍山始回。又有一營兵從西門出即武靖門也，遇二紅旗兵抵回，爭入門者人馬自相蹂踏，積屍不可勝計，乃收兵，是晚回至城南七里安營。二十日卯時，帝忿諭諸王臣曰：「觀繞城之水，西有閘門，可令左四固山兵掘之。東有水口，以右固山兵塞之。」親率右四固山兵布戰車於城邊以防衛，令眾軍囊土運石，壅其水口。大明又三萬兵，出東門外安營即平夷門也，列槍炮三層，連發不已。左四固山遣人來曰：「西閘口難掘，若奪其橋可得也。」帝曰：「橋可奪，試奪之，若得之，急來告我，吾當進攻此門。」即令來人去訖。水口壅塞即畢，遂令綿甲軍排車，進戰東門敵兵，其營中連放槍炮，我兵遂出戰車外，渡壕水，吶喊而進，兩軍酣戰不退，有紅號擺押拉二百殺入，又二白旗兵一千亦殺入，大明騎兵遂走。各王部下白號擺押拉俱殺入，夾攻之，其步兵亦敗，投城而走。我兵乘勢驅殺，溺水而死者滿積，壕水盡赤。時左四固山亦奪西門橋，分殺守壕之兵，大明兵掩於房垣，放炮發矢，節節不斷，城上亦放火箭火炮，擲火罐，我兵奮勇衝突，即豎梯登城，驅殺其兵，遂奪西城一面，據其兩角樓，城中官軍民，皆喪膽亡魂，驚懼潰亂，旋轉於城內而已。時右固山兵下馬，續行兩壕之間，以草木填內壕，正攻城北面。左四固山兵來報曰：「酉時已登西城矣。」帝即撤兵，益於登城處。是夜，城內兵舉燈火，與我兵通宵而戰，有監軍道牛維曜、高出、邢慎言、胡嘉棟、戶部傅國並軍民等，多墜城而逃。次日黎明，大明兵復布車大戰，又敗。右四固山兵亦登城，八固山合爲一處，沿城追殺。時經略袁應泰在城東北鎮遠樓監戰，見城被克，遂縱火焚樓而死。分守道何廷魁，攜妻子投井中。監軍崔儒秀自縊。總兵朱萬良、副將梁仲善、參將王豸、房承勛，游擊李尚義、張繩武，都司徐國全、王宗盛，備御李廷乾等，俱死於亂軍中。生擒御史張銓，其餘官民皆削髮降，闔城結彩焚香，以黃紙書萬歲牌，肩輿迎帝。午時，大張鼓吹入城，官民俯伏，載道山呼，乃駐於經略衙門，安撫已畢，令張銓來叩見，許以高爵厚祿養之。銓曰：「吾受朝廷寵渥，若降汝，是遺臭於後世，汝雖欲生我，我唯知一死而已。養人固汝國之善事，死則吾之芳名留照汗青矣。」終不見。帝聞其言曰；「若不戰而降，理當優養，被擒之人既不欲生，夫欲死之人豈能養耶？」令斬之。四王憐之而不忍殺，乃援古說之曰：「昔宋徽欽二帝爲先金天會皇帝所擒，尚爾屆膝叩見，受封公侯，吾欲生汝，故以此言提醒耳，何執迷而不屈乎？」銓曰：「王子所教誠是，無非欲生全我也，雖死亦不忘。但徽欽乃亂世之小朝廷，吾當今皇帝一統，天下獨尊，吾豈肯屈膝而失大國之體統耶？即留我十日，但遲十日不死之期而已，無復生之理。然吾之所以稍存一時者，蓋爲後日蒼生慮耳。前者，當事官府俱愚昧不諳時務，生靈塗炭不知其幾千萬矣。吾觀汝兵，雖與戰無益，徒傷生耳，故欲具本奏知我朝，二國相和，免生靈塗炭，以成我令名於後世。且吾之母妻及五子在家。我死俱可保全，吾若偷生，並宗祀亦覆絕矣，故一死之外無他願也。」帝知其不服，遂縊而瘞之。 
遼陽既下，其河東之三河、東勝、長靜、長寧、長定、長安、長勝、長勇、長營、靜遠、上榆林、十方寺、丁家泊、宋家泊、曾遲鎮、西殷家庄、平定、定遠、慶雲、古城、永寧、鎮夷、清陽、鎮北、威遠、靜安、孤山、灑馬吉、靉陽、新安、新奠、寬奠、大奠、永奠、長奠、鎮江、湯站、鳳凰、鎮東、鎮夷、甜水站、草河、威寧營、奉集、穆家、武靖營，平虜、虎皮、蒲河、懿路、汛河、中固、鞍山、海州、東昌、耀州、蓋州、熊岳五十寨，復州、永寧監、欒古、石河、金州、鹽場、望海堝、紅嘴、歸服、黃骨島、蚰岩、青台峪等大小七十餘城，官民俱削髮降。 
十九日，蒙古國胯兒胯部着里革兔、大里漢把土魯、巴剛答里漢、石兒胡那革等四貝勒部下二千餘騎，聞大兵已拔瀋陽，乘殘破之餘，來竊取瀋陽財粟。時有滿洲移營蒙古，居於城，遂出城驅殺，獲牛馬甚多，生擒三十人以獻，帝斬其二十四，留六人持書歸，責其侵擾之故。 
二十一日，遺朝鮮國王書曰：「滿洲國汗致書於朝鮮國王，如仍助大明則已，不然有遼人濟江而竄者，可盡反之。今遼東官民已削髮歸降，其降官俱復原職，汝若納我已附之遼民而不還，異日勿我怨矣。」 
帝聚諸王臣議曰：「遼陽乃天賜我者，可遷居於此耶，抑仍還本國耶？」 
諸王臣俱以還國對。帝曰：「若我兵還，遼陽必復固守，凡城堡之民，逃散於山谷者，俱遺之矣。棄所得之疆土而還國，必復煩征討。且此處乃大明、朝鮮、蒙古三國之中，要地也，可居天與之地。」諸王臣對曰：「此言誠然。」議定，遂遣人迎後妃皇子。 
二十四日，釋遼陽獄中官民，查削職閒住者復其原職。設游擊八員，都司二員，委之以事。 
帝論拔城破敵將士攻戰之功，行賞畢，因得河東，又發庫銀布帛，重賞總兵以下官員及士卒等有差。 
移遼陽官民於北城，其南城則帝與諸王臣軍民居之。 
二十九日，命皇子得格壘、侄債桑孤台吉，率八將，領兵一千，安撫人民，並閱三岔河浮橋。二台吉領兵至海州，城中官民富戶張鼓樂，以肩輿迎之。二台吉攬轡傳令曰：「軍士不許擾害居民，劫奪財物，可登城而宿，勿入民室。」言訖，遂入城，二台吉宿於公廨，三軍俱屯於城上。次日，看三岔河浮橋之人來曰：「其橋彼已毀，亦無舟揖。」遂安撫人民而回。 
四月五日，後妃、諸王及臣等眷屬悉至。於是下詔安各城堡百姓。 
六月十四日，左固山一等總兵厄一都卒，年六十歲。起於行伍，因竭勇力，戰攻往往爭先，大有功勳，故以宗妹妻之，升爲上將。當祭奠之日，帝臨其墓，哀痛三次而回。 
七月初三日，帝升殿，因得河東，大宴群臣。總兵以下備御以上，分左右序坐。席間，用金樽行酒，各親賜之。宴畢，各賜衣一襲。群臣謝恩，帝曰：「大明萬曆皇帝，土廣民眾，不知自足，反虐害小邦，而侵奪尺寸之地，大兵爲人所殺，疆土遂喪於人，此天厭大明而祐我也。然吾等得至於此者，雖賴上天庇護，亦爾諸臣之力，此杯酒襲衣及微物耳，豈足以酬功哉，但念爾等攻戰之勞，以此表吾心而已。」 
二十日，鎮江中軍陳良策，與民私通於大明島中將毛文龍，令堡外民吶喊，詐言敵來，城中人聞之皆潰，良策乘亂執城守游擊佟養真，殺其子佟豐年並從者六十人，叛投毛文龍。其湯站、險山二堡民，亦執守堡官陳九階、李世科以叛。帝聞之，命四王、二王率都堂總兵副參等官，領兵三千，斂鎮江沿海居民於內地。命大王、三王領兵二千，移金州民於復州。 
八月初九日，胯兒胯部以牲畜一萬贖宰賽，送其二子一女爲質。帝殺白馬祭天，令宰賽誓之。賜貂裘、猞狸猻裘各一領，靴帽、玲瓏帶並弓矢、雕鞍馬一匹，甲百副。十五日，諸王送宰賽至十里外，設宴餞別。將所質之女與大王爲妃。 
十一月十八日，命二王領兵五千，渡鎮江，入朝鮮地，欲剿毛文龍兵。至鎮江，連夜入朝鮮境，殺劉游擊、兵一千五百，文龍僅以身免，乃還。 
蒙古胯兒胯部內古里布什台吉、蟒古兒台吉，率民六百四十五戶並牲畜叛來。帝升殿，二台吉拜見畢，設大宴，各賜貂裘三領，猞狸猻裘二領，虎裘二領，貉裘二領，狐裘一領，廂邊貂裘五領，廂邊獺裘二領，廂邊青鼠裘三領，蟒衣九件，蟒緞六匹，綢緞三十五匹，布五百匹，金十兩，銀五百兩，雕鞍一副，沙魚皮鞍七副，◇金撒袋一副，又撒袋八副，弓矢俱全，盔甲十副，奴僕牛馬房田，凡應用之物皆備。以聰古兔公主妻古里布什，賜名青着里革兔，撥滿洲一牛祿三百人，並蒙古一牛祿，共二牛祿，升爲總兵。其蟒古兒，以宗弟吉白里杜吉胡女妻之，亦升爲總兵。 
壬戌天命七年正月，扎倫衛送巴革貝勒子臥齊里桑來質，於是遂放巴革還。 
十八日，帝率諸王臣征取廣寧，留宗弟多畢、背胡吉、沙進、及素把海姑夫素把海，哈達國萬汗之孫，帝以宗弟吉白里杜吉胡之妹妻之，故稱姑夫沙進等統兵守遼陽。即日起行，次日宿東昌堡。二十日寅時起營，辰時至遼河。防河兵見勢不可當，遂走，前哨健卒追殺二十里外，至西平堡乃止。申時，大兵至，遂圍之。二十一日，招城守副將羅一貴不降，辰時布戰車雲梯攻之，四百兵皆潰，午時乃下，一貴及兵一萬俱殺之。尚未收兵，哨卒來報曰：「廣寧城東有兵。」我兵迎之，尚未成列，大明總兵劉渠、祁秉忠、李秉誠、副將劉征、鮑承先、參將黑雲鶴、麻承宗、祖大壽、游擊羅萬言、李茂春等，領兵三萬，乘機急來戰，我兵亦不暇布陣，即分投殺入。大明兵勢不能支，遂潰走，我兵乘勝追殺五十里，至平洋橋。總兵官劉渠、祁秉忠及副參等官，全軍覆歿，惟李秉誠、鮑承先、祖大壽、羅萬言走脫。時天已晚，帝收兵，回西平堡宿。 
大明敗兵入廣寧，報經略熊廷弼、巡撫王化貞，二人聞之人驚，遂與通判萬有孚、監軍道高出等，棄城向山海關而逃。分巡道高邦佐，走至杏山驛自縊。有游擊孫得功、千總郎紹貞、陸國志、守備黃進等把守城門，遣七人請降，帝賞以銀兩及信牌而去。二十二日，西興堡備御朱世勛，差中軍王志高請降，帝亦賞以銀兩，給信牌而去。是日，將所得之人畜，論功行賞畢，其餘人畜散與三軍。 
二十三日，大兵起行，下廣寧，有降夷千總石天柱、秀才郭肇基二人來降曰：「吾等已禁城門」，帝賜以所乘之鞍馬，並旗一杆而去。正安堡千總來降，帝賜信牌二面。二十四日，鎮靜堡參將劉世勛來降，賜旗而去。大兵行至廣寧城東三里外望城崗處，城內各家焚香，官生居民執旗張蓋，抬龍亭，用鼓樂叩首接見。未時入城，駐於巡撫衙門。 
有陣逃避匿山上羅萬言投降。平洋橋守堡閔雲龍、西興堡備御朱世勛、錦州中軍陳尚智、鐵場守堡俞鴻漸、大凌河游擊何世延、錦安守堡鄭登、右屯衛備御黃宗魯、團山守堡崔盡忠、鎮寧守堡李詩、鎮遠守堡徐鎮靜、鎮安守堡鄭維翰、鎮靜堡參將劉世勛、守堡臧國祚、鎮邊守堡週元勛、大清堡游擊閻印、大康守堡王國泰、鎮武堡都司金勵、劉式章、李維龍、王有功、壯鎮堡、閭陽驛、十三山驛、小凌河、松山、杏山、牽馬嶺、戚家堡、正安、錦昌、中安、鎮夷、大靜、大寧、大平、大安、大定、大茂、大勝、大鎮，大福，大興、盤山，共四十餘城之官，各領所屬民降。 
帝息兵十日，乃移兵欲進山海，熊廷弼盡焚沿路屯堡房屋而走。大兵至中左所，復回錦州。命大王、四王領兵，至義州移其民。城寧閉門不服，遂覓城，殺兵三千。大兵回至廠寧，遣官接後妃等，二月十一日自遼陽起行，十四日乃至，設慶賀之宴。 
十六日，蒙古兀輪特國明安、兀兒宰吐、鎖諾木、綽乙里扎兒、搭賴、密腮、拜代、剛里媽、昂空、多里吉、孤路、綽里吉、奇布他里、布渰泰、亦林七、特靈、石兒胡那革等十七貝勒，並胯兒胯等部台吉，共率所屬軍民三千餘戶，並牲畜叛來。帝升殿，賜宴畢，杜乃諭之曰：「吾國之風俗，主忠信，持法度，賢能者舉之不遺，橫逆者懲之不貸，無盜賊詐偽，無凶頑暴亂，是以道不拾遺，拾物必還其主，皇天所以眷顧，吾國之風俗蓋如此。爾蒙古人，持素珠念佛，而盜賊欺偽之行不息，是以上天不祐，使汝諸王之心，變亂爲害，而殃及國矣。今既歸我，俱有來降之功，有才德者固優養之，無才能者亦撫育之。切毋萌不善之念，若舊惡不悛，即國法治之。」諭畢，列等賜職，賜以貂鼠、猞狸猻、狐狸、睡◇、虎皮等裘，蟒衣、金銀、綢緞、布匹、銀器、房田、奴婢、牛馬、糧粟，凡所用之物，俱賞給之。胯兒胯部五衛中，有一千二百戶民來歸。 
十七，帝命諸王統兵守廣寧，駕還遼陽。將廣寧一帶所服之官民移於河東。時西平敗將鮑承先亦隨民歸降。 
三月初三日，八固山王等問曰：「上天所予之規模何以底定，所賜之福祉何以永承？」帝曰：「繼我而爲君者，毋令強勢之人爲之。此等人一爲國君，恐倚強恃勢，獲罪於天也。且一人之識見能及眾人之智慮耶？爾八人可爲八固山之王，如是同心干國，可無失矣。八固山王，爾等中有才德能受諫者，可繼我之位，若不納諫，不遵道，可更擇有德者立之。儻易位之時，如不心悅誠服而有難色者，似此不善之人，難任彼意也。至於八王理國政時，或一王有得於心，所言有益於國家者，七王當會其意而發明之。如己無能，又不能贊他人之能，但默默無言，當選子弟中賢者易之。更置時，如有準色，亦不可任彼意也。八王或有故而他適，當告知於眾，不可私往，若面君時，當聚眾共議國政，商國事，舉賢良，退讒佞，不可一二人至君前。」 
是月，帝聚諸王臣議曰：「皇天見祐，將遼東地方付與我等，然遼陽城大，且多年傾圮，東南有朝鮮，西北有蒙古，二國俱未服，若釋此而征大明，難免內顧之忱，必另築城郭，派兵堅守，庶得坦然前驅，而無後慮矣。」諸王臣諫曰：「若舍已得之城廓，棄所居之房屋，而更爲建立，毋乃勞民乎？」帝曰：既征大明，豈容中止，汝等惜一時之勞，我惟遠大是圖，若以一時之勞爲勞，前途大事何由而成？可令降民築城。至於房屋，各建之可也。」諸王臣俱服其言，遂於城東五里代子河邊，築城遷居之，名其城曰東京。 
七月，大臣雄廓落把土魯卒，年六十四歲。 
癸亥，天命八年。正月，前放歸蒙古巴革貝勒，至是已期年矣，復來朝見，帝悅，遂將其質子臥齊里桑，與之俱歸。 
初七日，傳諭曰；「八固山王設八臣輔之，以觀察其心。誰能於事不分人已，而俱質之公論，誰於涉己之事，不肯自任其非，而難於色，八臣當合一公論，非者即以爲非，如不從所諍。即奏上知，一也。大凡國事何以成，何以敗，當深爲籌畫，有堪輔政者，則曰此人可使從政，即舉之，有不堪任事者，則曰此人不堪任事，即退之，二也。總兵以下爲將者，凡行軍之事，何以勝，伺以負當深計之。凡攻用何具、戰用何器，有利於用者當預備之。有才堪軍旅者，則曰可治軍旅，有不能者即曰不能，三也。蓋賢不舉則無以勸善，不肖者不錯則無以懲惡，果能於國事調理咸宜，吾所養之子孫有益，所立之臣僚有益，此心寧不愉快乎！」 
胯兒胯部五衛拉巴斯希布台吉、瑣諾木台吉、蟒古他不能、餓搏貨他不能、大賚台吉等，各率所屬軍民牲畜，並各處蒙古，共五百戶叛來，皆列等賜職，仍賜貂裘、猞狸猻裘、金銀布帛及房田奴僕牛馬等物。 
初扎掄衛昂剛貝勒，執滿洲使者，與夜黑殺之。又有往蒙古使者屢被截殺於路，奪其生畜，帝恨之。於四月十四日，命阿布太台吉、得格壘台吉、債桑孤台吉、姚托台吉，領兵三千往討之。至二十一日，連夜疾行，二十二日方曙，過羅地，渡遼河，縱兵急趨。有前鋒總兵代木布，領精兵五十先至厄兒格勒處，遇昂剛之民，遂抄掠百里。乃與參將押希闡、布兒秦蝦，至昂剛居處，攻之。昂剛率妻子並二十餘人，乘牛車而奔。押希闡、布兒秦蝦領三十餘騎下馬，代木布領十佘騎駐馬而立，昂剛避下馬之兵，直衝代木布，代木布抵回，當先射之，昂剛部下一人舉小槍刺中代木布口，遂墜馬，傷重而死。我兵沖入殺昂剛父子。並從者於一處，盡獲其妻子軍民牲畜，及捉桑土台吉妻子而回乃壯諾貝勒之子，昂剛孫也。 
五月初六日，帝出城迎之，至四十里古城堡南相見。因克敵，乃豎旗八杆，吹螺，拜天畢，升帳。其出征王臣叩見，乃設宴勞之。次日將所得人畜先賞出征將士，其餘列等以賜各官。是日天雨，帝曰；「蒙古之國，猶此云然，雲合則致雨，蒙古部合則成兵，其散猶如雲收而雨止也。俟其散時，吾當亟取之。」言畢乃還。時桑土妻子軍民既被擒，乃致書哀懇曰：「桑土書奏於主眾國明汗，臣自來無罪，故父在日罪誠有之，今大兵下臨，惟孤身得脫，妻子俱成俘獲，以汗明恕，鑒臣微衷，或有赦還意乎？曩者汗曾云：桑土，爾即於血戰中，慎毋懼怯。若果垂憐，望遣一使來。」帝於是遣使告以妻子不曾凌辱，俱存無恙。桑土遂來叩見，即將其妻子與之俱歸。 
十七日，蒙古廓兒沁部孔課里貝勒送女來，上命債桑孤台吉、都督台吉至六十里外宴迎，入城復設大宴。與阿吉格台吉爲妃。 
六月初九日，帝御八角殿，聚御妹阿幾格夫今，及眾公主訓之曰：「天作之君，凡制禮作樂，豈可不體天心。然天心何以體之，莫若舉善以感發其善者，誅惡以懲創其惡者。如我國諸王中亦有被貶責者，豈於我有隙哉！不過因其紊亂綱常，法所不容耳。即執政諸王，尚不令枉法，爾等女流苟犯吾法，吾豈肯縱恕，以敗綱常乎？男子披堅執銳，共歿於陣者，蓋因不背同心之約，故以身殉國耳。爾居家女流，違法行背理之事，有何好處，吾之所以將汝等妻諸大臣者，原酌其才、論其功而匹配之也，豈令受制於汝乎？若爾等悍惡凌逼其夫，較之鬼魅尤甚，如萬物俱賴曰光而生，爾等當乘我之光，各安其分可也。」又謂御妹曰：「姑若不預訓渚女，倘犯事之後，汝毋阻我。」帝諭諸王曰：「胯兒胯部王原任意獨行，無所約束；今之來歸，榮而更圖其榮，逸而更求其逸也。兀輪特衛王來附，是因其君不仁，故慕我而來歸也。此降王等，凡有罪過，當以八固山王視之。倘罪有可誅，無致之死，令還其地可也。」又曰：「爾等降王，凡在我國結婚立家而娶吾女者，勿以吾女爲畏。朕原念汝等遠附，故與之，豈令汝受制於吾女乎？吾嘗聞胯兒胯部諸王以女妻左右近臣者，多侮其夫，而虐害其國人，若吾女有似此不賢者，汝等毋輒殺傷，即告朕知，罪當誅則誅之，罪不至死則廢之，另以別女妻焉。或有不賢而不告朕，是汝等之過，告之而不責其非，是予之過。凡有艱苦之情，切毋自諱，各有心事，當盡告之。」 
二十八日，諭曰：「總兵以下，備御以上，凡有官職者，果恪守乃職，夙夜匪懈，盡心以爲國者，吾視之如子，誠爲有益，若懷窳惰安佚之心，而怠慢天職，則視之如子，竟何益耶？爾等各宜竭力爲國。今漢人、蒙占並各國，雜處國中，其逃叛、盜賊、詐偽、橫逆者，當細察之。爾等若嚴加察訪，則惡者無暇於爲惡，國有不治者乎？國治則吾心安，方見養汝等之益也。若俱耽安佚而不稽查之，惡者竊發而爲國亂，國亂則吾心不安，尊養汝等竟何益哉！創業則難，今既得之，而汝等不敬謹以供職，則吾所養之恩，更將何以爲報耶？」 
十月二十日，大臣搭兒漢蝦卒，年四十八，帝親臨痛哭之搭兒漢蝦，原名呵兒漢，押兒孤人也。因來附，帝養爲子，賜以大臣之職。 
初，胯兒胯部巴玉特衛答兒漢巴土魯貝勒之於恩格得兒台吉，先諸部來叩見求婚，帝嘉之，將御弟打喇漢把土魯貝勒女巽代郡主妻之，往送其地。至是，甲子，天命九年正月，與郡主同來，欲率部眾請命求住東京，帝嘉其意，欲厚養之，與之誓曰：「皇天垂祐，使恩格得里舍其已父而以我爲父，舍其己之弟兄，以妻之弟兄爲弟兄，棄其故土而以我國爲依歸，若不厚養之，則穹蒼不祐，殃及吾身，於天作合之婿子，而恩養無間，則天自保祐，俾吾子孫大王、二王、三王、四王、阿布太台言、得格壘台吉、戒桑孤台吉、跡兒哈朗台吉、阿吉格台吉、都督台吉、姚托自吉、芍托台吉、沙哈量台吉、及恩格得里台吉等，命得延長，永享榮昌。」恩格得里亦誓曰：「蒙恩父汗厚養，若忘其恩父，思回本國，不以汗之喜怒爲喜怒，猶念故國兄弟，而懷二心者，穹蒼不祐，殃及其身，若同心共意，則皇天眷顧，俾子孫世食汗祿，永享榮昌。」誓畢，上以制誥賜恩格得里暨郡主，其文曰：「恩格得里後若有罪，惟篡逆不赦，其餘一切過犯，俱不加罪。但昔居汝國，吾女仰望於汝，今移居至此，爾則倚賴吾女，但吾女或恃親族而慢其夫者，或有之，諒爾有何事苦吾女也？爾心或受吾女之制而不得舒，吾惟汝是庇，汝雖死吾女，必不溺愛以姑息之也。」 
初六日命大王、二王、三王、四王，並阿布太、姚托、阿吉格、戒桑孤、跡兒哈朗、都督等台吉，領兵往移恩格得里並弟莽古兒代部下人民。諸王即奉命移部眾回。帝出東京，迎至張義站，大宴之。恩格得里弟兄各賜以雕鞍、駿馬、貂裘，恩格得里子囔孥、滿賭、答哈，並莽古兒代子滿柱石里，各賜猞狸猻裘，遂還京。復賜恩格得里等，人、牛、金銀、蟒緞、布帛、貂鼠、猞狸猻皮、及房田應用之物，仍以平虜堡人民賜之。 
二月十六日，皇弟著里革兔貝勒薨，年四十三歲。 
初，與廓兒沁部遣使往來者數年，至是復遣使詣其處，約固和好。其部長遂遣使齎書來，書曰：「奧巴哄台吉等致書於明掩眾光威震列國睿主陛下，吾嫩江台吉等聞汗諭莫不欣服，然主持其女事，裁之自汗，吾等莫有敢違命者。但查哈兒汗及胯兒胯部知吾等與異圖同謀，必來征伐，將何以爲我謀也？惟汗籌之而已。」帝遂遣榜什庫兒纏、希福往，與奧巴、阿都奇答兒漢、歹青莽古各台吉等會盟，宰牛馬，置白骨、血、土、酒平肉各一碗，焚香而誓曰：「滿洲廓兒沁二國，因有查哈兒欺凌之憤，故以盟言昭告天地，願同心合意，既盟之後，滿洲若爲查哈爾奇貨所誘，中其巧計，不令廓兒沁知，而先與之和者，穹蒼不祐，降以災殃，如此骨暴血出，土埋而死。若廓兒沁爲查哈爾奇貨所誘，中其巧計，不令滿洲知而先與之和者，穹蒼不祐，降以災殃，亦如骨暴血出，土埋而死。果能踐盟，則天地祐之，壽得延長，子孫萬◇，永享榮昌。」誓畢，庫兒纏、希福與廓兒沁使者來。帝命大王、二王、三王、四王、阿布木台吉、得格壘台吉、戒桑孤台吉、跡兒哈朗台吉、阿吉格台吉、都督台吉、姚托台吉、芍托台吉、沙哈量台吉等，亦宰白馬烏牛，對來使同前立誓，書而焚之。 
四月內，命宗弟多畢、王善、背胡吉，往祖居虎攔哈達山名黑土阿喇處岡名，移先陵。三人承命，至皇祖考妣及皇後諸陵前，用太牢祭畢，乃移諸靈襯，肩輿以行。幙分黃紅，各有其等。皇祖考用紅幙，中宮皇後用黃，其大父李敦把土魯、皇弟打喇漢把土魯、青把土魯、宗弟胡里哈奇、皇叔塔義偏諤子也用紅。逐日宰牛祭奠，沿途不缺。將至，帝率諸王臣，令眾軍披掛，出東京二十里，迎至接官亭，命束草爲漢人形，放炮吶喊，斬草人以奪其地。帝暨諸王軍士，俱俯伏道傍，候皇祖考及皇後靈過乃起。至東京城東北四里崗上，建立靈堂安置之。乃盛陳祭儀，宰牛羊，多焚金銀紙張，以祭諸靈。躬詣祖考靈前跪奠，祝曰：「吾征大明以復祖父之仇，遂得廣寧遼陽，今迎先靈葬於所獲之地，乞祖父上達天地神祇，冥中默祐可也。」祝畢，再拜而起，其繼娶滾代皇後及皇子阿兒哈兔土門靈襯，亦同移於此。 
五月，大明毛文龍，令游擊三員，領兵順鴨綠江越長白山，寇滿洲東界所屬輝發地。時有滿洲守將素兒東剛擊破之，追殺三日，其兵無一人得脫。 
二十八日，廓兒沁部桑剛兒賽台吉送女來，帝設宴，與皇子多兒哄台吉爲妃。 
八月初十日，駙馬總兵官呵呵里卒，年六十四。命皇後等往弔之。帝於宮中大慟日；「佐吾創業諸巨，何無一人在後送我也？」是月，帝聞毛文龍兵渡朝鮮義州城西鴨綠江，入島中屯田，命整白旗固山副將冷格里、鑲紅旗固山游擊兼副將事兀善，領兵一千往襲之。於途中獲一諜者，詰之，告曰：「晝則渡江入島收穫，夜則斂兵過江，宿於義州西岸。」冷格里連夜領兵從於山僻處前進，遂隱伏，至天明，料大明兵已渡江，遂縱兵前進。大明偵探未及舉炮傳烽，冷格里即渡夾江，突至其島，大明兵將大驚，俱拋戈潰走。冷格里等於陸地掩殺五百餘人，其餘奪船渡江，皆溺死。冷格里等盡焚其糧而回。 
乙丑，天命十年。正月，朝鮮國韓潤、韓義來降。潤父韓明廉，與總兵官李果謀篡，興兵攻王京。國王遣兵迎之，爲明廉等所敗，遂棄城而走。二人領兵入城，有李果部下中軍執二人殺之，明廉子潤、侄義脫走來歸。帝賜韓潤游擊之職，韓義備御之職，仍給妻奴、房田、牛馬、財帛、衣服一切應用之物。 
帝謂諸王曰：「吾宗室中有拜煮戶、胡星剛二兄者，昔惟知貽我之憂，毫無利益我也。又兀喇國岳母滿太貝勒妻，皇後之母也，及夜黑國岳母等，皆唆其夫與我爲仇，有何益哉。雖然，愛敬之禮亦不可廢。」遂令人請二兄並岳母、皇姨皇後之姊，長住貝勒妻也及夜黑國布占太、金台石二人妻入中宮，延二兄於上座，賀正旦，行家人禮。先拜二兄，後拜四嫗，回至東塌下鋪氈而後坐。後妃三人亦行婦禮，畢，設宴。帝跪而酌酒，令人奉之，後妃等亦遙跪，令侍婢勸飲。宴畢，仍賜二兄補服衣，送還。 
帝聞大明遣兵一萬，由海上至旅順口，葺城駐兵，乃於正月十四日，命三王領兵六千克之，盡殺其兵，毀城而回。 
二月，廓兒沁債桑貝勒子兀革苫台吉，送其妹來與四王爲妃。四王迎至瀋陽北岡，宴之。將至，帝與諸王及後妃等出迎十里，大宴，入城復設宴，以禮成配。因其送婚，遂優待之，賜以人口、金銀、蟒緞、布帛、盔甲、銀器等物，令之還。 
三月，帝聚諸王臣議，欲遷都瀋陽。諸王臣諫曰：「東京城新築，宮廨方成，民之居室未備，今欲遷移，恐食用不足，力役繁興，民不堪苦矣。」帝不允曰：「瀋陽四通八達之處，西征大明，從都兒鼻渡遼河，路直且近，北征蒙古，二三日可至。南征朝鮮，自清河路可進。瀋陽渾河通蘇蘇河，於蘇蘇河源頭處伐木，順流而下，材木不可勝用。出遊打獵，山近獸多。且河中之利亦可兼收矣。吾籌慮已定，故欲遷都，汝等何故不從。」乃於初三日，出東京，宿虎皮驛，初四日至瀋陽。 
是日，有前遣去剛兒搭、富哈納、塔羽三人招斡兒哈部三百三十人而至。 
初，上命宗弟王善、副將答主戶、扯兒革，領兵一千五百討斡兒哈部。至是，聞其大獲而歸，乃畋而迎之，於四月初二日出城，初三日至避蔭行獵，四日至木胡角落會之。宰牛八隻，祭旗畢，王善等率眾軍叩見。帝曰：「爾等所向俱利否？」王善對曰：「仗汗洪福，所到之處俱利。」遂叩首。帝與三臣摟見畢，乃以酒二百埕，並所獵之獸百餘，犒三軍及降民等而回。十三日至瀋陽北岡，復宰牛羊四十，酒四百埕，設四百席大宴勞之。未時入城，賞王善、答主戶、扯兒革從征軍士每名銀五兩。 
二十三日，帝設大宴，聚諸王訓之曰：「語云，其爲人也孝弟，而犯好上作亂者未之有也。吾後代子孫，當世守孝弟之道，不可違也。其爲長上者，居恆當和睦其子弟，爲子弟者，亦宜承順關切可也。至於上待下，下事上，務以真心實意愛敬之，慎勿懷虛假之念。且我滿洲原與漢人蒙古國別俗殊，今共處一城，如同室而居，若侮虐其下，則卑幼者必無得所之期，雖些須飲食，亦當聚宴，以示親好然，吾之所指示此耳，汝等毋負朕言可也。」 
六月二十七日，大明毛文龍三百兵，夜入耀州南蕎麥沖，至官屯，方欲越牆，時屯中未及準備，有青加奴妻先執刀，與那代、賣土二人妻，內豎車轅，爲首登牆，截殺其兵，敵人遂墜牆驚走。有守耀州總兵楊古里領兵盡追殺之。帝聞而奇之，乃宣至，賜青加奴、那代二人妻備御之職，賣土妻千總之職，以金帛牛馬，列等重賞之，其名自此播揚於國中。 
八月，命佟布路、阿兒代、冒海、光石等，率兵守耀州，重修其城。四人奉命修城，將半，有寧遠、山海二處兵，自娘娘宮渡河，夜半來攻。守城諸將追殺，直抵河上，人馬溺死者甚眾，獲馬七百匹，盔甲器械無算。佟布路等獻功，帝出迎十里，宰牛八隻，祭旗畢，將所獲馬匹列等賞敗敵之將，各賜銀牌一面，其令馬匹散與眾軍。 
初，命游擊代管副將事市兒侵蝦、備御胃七、扎諾、色牛克、著內、東貴、尼勘須兵二千討東海南胡兒哈部，招五百戶而來。帝聞之，迎至渾河，出征諸將並招來首領叩見畢，大宴，乃還。 
初，命鴉虎、剛木塔尼二人，領兵討東海北掛兒插部，時獲人二千而來，帝出城迎之，大宴而回。 
初九日，廓兒沁奧巴聞查哈拉國靈丹汗興兵來侵，乃遣使馳書於帝曰：「向者我二國曾宰白馬烏牛，對天歃血結盟，願合爲一，遇有敵兵，必互相救援。今闖南查哈拉與北阿祿會靈丹汗舉兵，於九月十五日，乘河未結草未枯，來夾攻我。自去年欲探其興兵之的實往告，不意汗已預聞，急遣益撒木乘二馬先來告我。今聞舉兵已實，助兵多寡唯汗裁之。其炮手火器，乞助千人。五衛王中吾不能盡知，獨哄巴土魯急刈其禾，欲與我合，吾所恃者，哄巴土魯、巴領二人而已。其宰賽、巴剛塔兒漢，皆有附查哈拉加兵於我之意，彼若連兵而來，乘虛襲後，其睿算唯在汗也。」帝覽畢，遂修書答之曰：「奧巴哄台吉，汝用兵或多或寡，吾皆應之，不必過慮也。蓋兵不在眾寡，惟在乎天，凡國皆天所立者也。以眾害寡，天豈容之？但當堅備城郭，守御於城上，彼不能拔必退，若折兵敗走，彼國自壞，即不敗而回，彼知難取，亦不敢復侵汝，自無虞矣。昔土們扎散兔汗靈丹之祖也曾征輝發，時輝發兵五百，帶甲僅五十人。與之戰不勝而回，以後無復敢侵。凡兩軍交戰，勝負難必，有兵寡而欲出戰者，此人必是怯敵，欲其便於走也，慎勿從之。若據城待戰，伺其攻城不拔，回時乘機一戰而致勝者，誠爲英勇者也。汝設欲與之和而圖無事，昔汝廓兒沁王等，曾與土們扎撒兔和好，至今屢屢來侵，汝等何罪之言？即與和以圖無事，彼果有侵汝，即日無罪，彼遂干休耶？大明、朝鮮、兀喇、輝發、夜黑、哈達、滿洲，苟無城廓，蒙古豈令我等得安居哉？因我等之弱，所以恃城池也。」於初十日，發炮手八人，遣四使齎書往送之。 
初，查哈拉扯臣汗卒，孫靈丹立，盡奪石納明車衛歹青扯臣弟也人民，歹青率其妻並六子扎兒布、色冷、功革、石答答、剛里馬、兀里占，叛歸奧巴哄台吉。時青子扎兒布、色冷，從廓兒沁來謁，帝賜蟒衣四件，玲瓏金帶二束，甲十二副，刀二口，猞狸猻裘二領，貂皮百張，青鼠皮千張，海獺皮二張。又厚賜銀器、緞帛等物，令之回。 
甘泉鋪南，海州所屬張屯漢人慾叛，密以人通毛文龍，文龍遣兵三百夜襲其屯，屯中滿洲人身無甲冑，與之戰，殺其四人，敵遂敗走。時防海州邊將戒沙、兀兒坤，聞炮聲即領兵追之，殺兵百七十。 
十七日，帝因臣民嗜酒，遂降旨諭之曰：「自來曾聞飲酒之人，於飲中得何物，於飲中增何藝？如是利益者有耶？飲酒者與人爭斗，以刀傷人，反自害其身者有之。或墜馬傷其手足，折其頸項而死，或爲奇鬼所戲而死，或縱酒成疾而死，或仆於途路而失衣帽，或得罪於父母兄弟，或恃酒力而碎壞其器皿，消乏其家業者有之，似此種種無益，吾嘗聞之矣。況飢餓時酒不能飽，飯可食，羔可食，夫酒與食同是五穀所造，酒能傷人，食能飽人，何不食其飽人者，而飲此傷人之酒也？無量者飲之喪身，有德者飲之敗德，更且見罪於君上。至於夫飲而爲妻憎，妻飲而爲夫惡，奴僕因之而逃亡，飲酒有何美哉？古之賢者有云：良藥苦口利於病，忠言逆耳利於行，佞言聳人之聽必壞道，旨酒美人之口必敗德，可弗戒歟？」 
初，命子阿拜、塔拜、巴布泰，領兵一千征東海虎里哈部。二路進兵獲人一千五百，十月初四日乃至，帝出城迎之，大宴而回。 
十一月初五日，奧巴哄台吉遣五使告急曰：「靈丹汗舉兵來侵，其勢已見。」帝遂調各處軍士，於初十日率諸王臣領大兵往助之。至開原鎮北關，閱兵馬，因先射獵之故，馬甚贏，乃選精騎五千，命三王、四王、阿布泰、跡兒哈朗，阿吉格，芍托、查哈量眾台吉等，領兵往助，帝率大軍而回。三王等兵至孥安塔處，其靈丹汗圍奧巴城已數日，攻之不下，聞滿洲援兵至，急夜遁，遺駝馬無算，圍遂解，諸王乃還。 
丙寅，天命十一年。正月十四日，帝率諸王統大軍征大明。十六日次於東昌堡，十七日渡遼河，於曠野布兵，南至海岸，北越廣寧大路，前後如流，首尾不見，旌旗劍戟如林。有前鋒至西平堡，捉哨探問之，告曰：「大明兵右屯衛一千，大凌河五百，錦州三千，以外人民，隨處而居。」大兵將至右屯衛，守城參將週守廉率軍民已遁。帝令八官領步兵四萬，將海岸糧俱運貯右屯衛。大兵前進，錦州游擊蕭聖、中軍張賢、都司呂忠、松山參將左輔、中軍毛鳳翼，並大凌河、小凌河、杏山、連山、塔山七城軍民大懼，焚房谷而走。 
二十三日，大兵至寧遠，越城五里，橫截山海大路安營。放捉獲漢人入寧遠，往告：「吾以二十萬兵攻此城，破之必矣，爾眾官若降即封以高爵。」寧遠道袁宗煥答曰：「汗何故遽加兵耶？寧錦二城乃汗所棄之地，吾恢復之，義當死守？豈有降理？乃謂來兵二十萬，虛也，吾已知十三萬，豈其以爾爲寡乎？」帝即令軍中備攻具，於二十四日以戰車覆城下進攻。時天寒土凍，鑿城破壞而不墮。軍士奮力攻打，寧遠道袁宗煥、總兵滿桂、參將祖大壽嬰城固守，槍炮藥罐雷石齊下，死戰不退，滿洲兵不能進，少卻。次日復攻之，又不能克，乃收兵。二日攻城共折游擊二員，備御二員，兵五百。 
二十六日，聞大明關軍所需糧草俱屯於覺華島離寧遠南十六里，遂命兀內革率八固山蒙古，又益兵八百往取之。見大明守糧參將姚撫民、胡一寧、金冠、游擊李善、張國青、吳游擊，於冰上安營，鑿冰十五里，以戰車爲衛。我兵尋未鑿處殺入，遂敗其兵，盡殺之。又見二營兵立於島山之上，遂沖入，亦盡殺之，焚其船二千餘，及糧草千餘堆，復回大營。 
二十七日，帝回至右屯衛，將糧草盡焚之。 
二月初九日至瀋陽。帝自二十五歲征伐以來，戰無不勝，攻無不克，惟寧遠一城不下，遂大懷岔恨而回。 
三月初三日，帝曰；「吾思慮之事甚多，意者朕身倦惰而不留心於治道歟？國勢安危民情甘苫而不省察歟？功勳正直之人有所顛倒歟？再慮吾子嗣中果有效吾盡心爲國者否？大臣等果俱勤謹於政事否？又每常意慮敵國之情形。當此晝夜躊躕之際，有啟沃朕心暨精練行陣者，入而坐談可也。若通竅之人，朕以思議質彼，必令彼以己見復我。驍勇之人，於吾言須當切記。大凡語言，有閒論之而忽入理者，亦有粗言之忽入精者。有等人，既不能言，又無勇敢，閒覷吾面，坐聽吾言，可不令人燃燥耶？爾之才調規模，吾已知之矣，將欲覿面斥之，恐爾難受，故不出諸口。諺有云：一人善射，十拙隨而分肉。賢人理治之國而汝坐享之，英雄陣獲之物，而汝坐分之，誠如苗之有莠也。爾自爲爾所爲，進吾前何益？」 
初，帝與五衛王等盟，曾言征大明與之同征，和則與之同和。後五衛王等背盟，私與大明和，殺滿洲斥堠軍，獻首於大明』多受其賞。又屢劫滿洲使者財物生畜，由是與之爲惡。於四月初四日，率諸王臣統大軍征之。初五日出十方寺邊，渡遼河安營。選精騎令諸王率之急進，尋其居處，親率眾軍繼之。於初六日，大兵星夜前驅，次日天明，分兵八路並進。前鋒四王、二王、阿吉格台吉、芍托台吉先至囔奴寨嚷奴乃胯幾胯部巴林衛葉黑把土魯幼子，囔奴領從者數人棄寨而走，滿洲諸王隨後追至，囔奴且戰且走，忽然背後一王突至，囔奴措手不及，被射於馬下，射之者乃四王也。後大兵續至，取一帶屯寨，收其牲畜。 
初九日，令大王、二王、四王、暨跡兒哈朗、阿吉格、姚托、芍托、查哈量眾台吉等，領精兵一萬，往石拉木魯，遇有人民即收之，如馬力不及則回。復令三王，及八固山諸將率兵二千，躡前去諸王繼進。諸王馬疲，欲進不能，未至其地而回。三王連夜而進，與回兵之路相違，遂渡石拉木魯河，收穫牲畜無算，乃還大營。帝率兵回至科坤河邊安營。 
五月初一日，宰牛八隻，祭旗畢。初二日，胯兒胯部巴林衛喇班他不能，與弟得兒格里率百戶人來降喇班兄弟原系古兒布石下，是日，將所獲人畜五萬六千五百，俱列等賞給將士。 
大明毛文龍遣兵襲鞍山驛，城守巴布泰敗之，殺兵千餘，生擒游擊李良美。帝聞鞍山有警，即夜入瀋陽，諸王俱向鞍山進發，至途中，聞敵兵已敗，乃回。 
十二日，大明毛文龍復遣兵襲撤兒湖。初更，攻城南門，城中矢炮齊下，大明少卻而陣。總兵官把都里自山向下，吶喊而入，敵遂敗，追殺其兵二百餘。 
十六日，帝聞廓兒沁部奧巴哄台吉來叩見，以奧巴乃異國之都領也，即令三王、四王，並眾台吉等遠迎之。行三日，遇於中固城，行接見禮，大宴畢，至汎河郊外，奧巴亦宰牛羊以宴諸王，次日諸王復設宴答之。二十一日奧巴將至，帝謁廟，乃出廓迎十里，升帳，奧巴率部屬列於帳前，同賀兒禾代、擺沙剛兒二台吉進見，叩首，奧巴復詣帝膝下再拜，摟見，帝離坐答之。賀兒禾代、擺沙剛兒二人隨之，亦各如此，見畢，復位而跪。帝問台吉等安否。後諸王亦依次行接見禮。奧巴等獻貂皮、貂裘、駝馬曰：「我等之物，俱被查哈拉、胯兒胯兩家兵掠去，竟無堪獻者。」帝曰：「彼二部兵原爲貪得而來，掠其所有，不待言也。今爾我無恙，得相會足矣。」遂大宴畢，各賜雕鞍、馬匹、金頂帽、錦衣、金帶。奧巴大喜曰：「今蒙賜太重，吾等意後必有掣回之日，是以且喜且訝，而未敢深信也。」帝曰：「些須之物，何足爲意，但以後賜與之物，不過隨其心而已，誰肯以好物給之。爾等若見諸王所服之衣暨奇異之物，即任意逼取之可也。」遂與奧巴等同入城，每日設宴，待之甚厚。奧巴令賀兒禾代、擺沙剛兒二人問諸王曰：「汗曾許我以女，若果允之，吾可娶也。」諸王轉奏之，帝乃酌定，大設宴，具奩資，以禿龍台吉女肫姐妻之。禿龍乃打喇漢把土魯貝勒子，帝侄也。 
六月初六日，宰白馬烏牛，與奧巴結盟誓曰：「我本安分守己之人，被大明國並查哈拉、胯兒胯部欺凌，隱忍無奈，乃昭告於天，天遂佑之。又查哈拉、胯兒胯連兵侵廓兒沁部奧巴，亦蒙天祐。今奧巴懷恨二部，爲國事來與我共議，彼此受厄之人，蓋天所湊合也。如能體天心，相好不替，而無欺誑者，天必眷之，不然天必咎之，降以災危。和好後，子孫有敗盟者，天亦以災危，咎其人。如克敦盟好，天自永爲眷顧。」奧巴誓曰：「天命入主中原公正明汗，奇緣遇合奧巴，今以盟言告天。吾廓兒沁王等，自事扎撒兔以來，忠心於查哈拉、胯兒胯，未有分毫不睦，今欲相好而不得，彼唯知劫殺不已，將我廓兒沁部諸王虜殺幾盡，後無辜而殺我搭賴台吉，後宰賽又殺我六貝勒，因無辜劫害，不圖和好，吾等故成敵也。彼謂我敢於抗敵，因以加兵，幸皇天默祐得脫，又得滿洲汗協助，吾不敢忘天所祐、汗所助，故來此謁汗，祝天地，盟好。若渝盟忘恩，仍與查哈拉、胯兒胯相和者，天罪以災危。如踐盟言，不忘汗恩，天必眷之。後之子孫倘有敗盟者，皇天亦以災危罪其人。如守盟言，世好不替，天自永爲之眷顧。」時宰牛馬盟於渾河岸，當天焚香獻牲，帝率奧巴三跪九頓首畢，將二誓書宣於眾，焚之。 
初七日，大宴奧巴，賜以汗號。帝曰：「有過惡者天咎之，致令國勢衰敗，存正念者天祐之爲君，而國乃興矣。總之，主宰在天。查哈拉起兵來害奧巴，皇天祐之。當時昆仲奔北，奧巴獨力抵敵，吾故順天道，賜名吐舍免汗，其兄土美，爲泰打兒汗，弟布塔七，爲扎撒兔都領，賀兒禾代爲青著里兔。」復賜盔甲，並四季衣服，諸般銀器，雕鞍蟒緞布帛。奧巴等謝賜號之恩。 
初十日，吐舍兔汗留妻肫姐，自回本地。帝率諸王臣送之，路經一宿，設大宴。至蒲河南崗處。令大王、二王送至鐵嶺遂還。 
二十四日，帝訓諸王臣曰：「昔我祖六人，及東郭、王佳、哈達、夜黑、兀喇、輝發、蒙古，俱貪財貨，尚私曲，不尚公直，昆弟中自相爭奪殺害，乃至於敗亡，不待我言，汝等豈無耳目，亦嘗見聞之矣。吾以彼爲前鑒，預定八家但得一物，八家均分公用，毋得分外私取。若聘民間美女，及用良馬，須破格賞之。凡軍中所獲之物，毋隱匿而不明分於眾，當重義輕財可也。此言每常曾訓誡，慎毋遺忘，而行貪曲之事。諸王昆弟中，有過不可不極力進諫，而存姑息心，若能力諫其過，誠爲同心共事人也。昔衛鞅云：貌言華也，至言實也，苦言藥也，甘言疾也。又忠經云：諫於未形者上也，諫於既形者下也，違而不諫則非忠臣。凡事勿謂小而無害，不知由小及大，有壞於國者多世。凡我訓言，莫非成就汝等，豈貽累於汝等耶？昔宋劉裕謂群臣曰：『自古明君賢相，皆由困而亨，舜發（原字爲左畝右犬）畆，傳說舉版築，膠鬲舉魚鹽，百里奚食牛，天意何居？』群臣對曰：『君相之任大任也，故天將降大任於是人，必先苦心志，使之遍慮事物，而內不得安；勞筋骨，使外不得逸；餓體膚，使食不得充；所以動心忍性，增益其所不能。是人而爲君，必能達國事，是人而爲相，必能悉民隱，天意如此而已。』若人之言，誠爲善識天意者也。以歷艱苦者爲君，致令國受其福，以享安逸者爲君，致令國受其苦，天見我國之民甚苦，故降吾身，歷盡艱辛，使之推己以及民。吾艱苦所聚之民，恐爾諸王多享安逸，未知艱苦，有勞其民，不知有德政方可爲君爲王，否則君王何以稱也？吾昔日曾將所思慮之言，明訓吐舍兔畢，既而曰：『恐汝介意，莫不以人孰無心，何爲而此言？』吐舍兔對曰：『以苦言誨人，令其流涕者愛之也，以甘言誨人令其悅怡者不愛之也。』今汗愛我而有此訓，天若亡我，我或忘之矣，吾心決不敢忘。吐舍兔曾有此言，爾諸王亦如此心領所訓，承我基業而篤行之可也。昔定帝自汴京幸故都會寧府（在白山之東），謂太子曰：汝勿憂也，國家當以賞示信，以罰爲威，商賈積貨，農夫積粟。』爾八固山（四大王四小王）繼我之後，亦如是嚴法度，以效信賞必罰，使我不與國事，得坐觀爾等作爲，以舒其懷可也。」言畢，書訓詞與諸王。 
七月二十三日，帝不豫，詣清河溫泉沐養。[八月]十三日[按：當爲初七日]大漸，欲還京，遂乘舟順代子河而下，遣人請後迎之，於渾河相遇。至璦雞堡，離瀋陽四十里，八月十一日庚戍未時崩，在位十一年，壽六十八。爲國事、子孫，早有明訓，臨終遂不言及。群臣輪班以肩帝柩，夜初更至瀋陽，入宮中。諸王臣並官民哀聲不絕。 
帝後原系夜黑國主楊機奴貝勒女，崩後復立兀喇國滿泰貝勒女爲後，饒丰姿，然心懷嫉妒，每致帝不悅，雖有機變，終爲帝之明所制，留之恐後爲國亂，預遺言於諸王曰：「俟吾終必令殉之」，諸王以帝遺言告後，後支吾不從，諸王曰：「先帝有命，雖欲不從不可得也。」後遂服禮衣，盡以珠寶飾之，哀謂諸王曰：「吾自十二歲事先帝，豐衣美食，已二十六年，吾不忍離，故相從於地下。吾二幼子多兒哄、多躲，當恩養之。」諸王泣而對曰：「二幼弟吾等若不恩養，是忘父也，豈有不恩養之理」於是，後於十二日辛亥辰時自盡，壽三十七，乃與帝同柩，巳時出宮，安厝於瀋陽城內西北角。又有二妃阿跡根、代因扎亦殉之。 
帝自幼不飲酒，心正而有德，深於謀略，善於用兵，騎步二射絕倫，勇力出眾，睿知神聖，不思而得，闡微言，創金書，順者以恩撫之，逆者以兵討之，賞不計仇，罰不避親，如是明功賞，嚴法令，推己愛人，鋤強扶弱，敬老慈幼，恤孤憐寡，人皆悅服。自二十五歲隻身崛起，帶甲僅十三人，不侵無罪者，中正合宜，天故祐之，削平諸部，及征大明，得遼陽廣寧地，又征蒙古，威名大震，有光於祖考，興國開疆，以創王基。太祖未即位時，先娶之後生長子出燕，賜號阿兒哈兔土門，次子帶善，號古英把土魯。繼娶後所生莽古兒泰，得格壘。中宮皇後生皇太極，即天聰皇帝也。繼立之後生阿吉格，多里哄號默里根歹青，多躲號厄里克出呼里。皇妃生阿布太。又三妃生五子，阿拜、湯古太、塔拜、巴布太、巴布亥。
