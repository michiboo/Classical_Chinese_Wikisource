
君不來兮，徒蓄怨積思而孤吟。
雲陽一去已遠，隔巫山綠水之沈沈。
留餘香兮染繡被，夜欲寢兮愁人心。
朝馳余馬於青樓，怳若空而夷猶。
浮雲深兮不得語，卻惆悵而懷憂。
使青鳥兮銜書，恨獨宿兮傷離居。
何無情而雨絕，夢雖往而交疎。
橫流涕而長嗟，折芳洲之瑤華。
送飛鳥以極目，怨夕陽之西斜。
願爲連根同死之秋草，不作飛空之落花。

