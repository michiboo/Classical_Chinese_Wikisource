　　欽定四庫全書　　　　　集部六
　　蚓竅集　　　　　　　　別集類五〈明〉
　　提要
　　〈臣〉等謹案蚓竅集十巻明管時敏撰時敏初名訥以字行華亭人九嵗能詩長師事劉儼楊維楨而友袁凱洪武九年徴拜楚王府紀善從王之國後進左長史事楚昭王楨二十五年乞致仕歸里楨請命於朝留居武昌祿之終身築室黃屯山命曰全庵而名其集曰蚓竅蓋取韓愈石鼎聨句語也集為楨所刋行其詩舂和雅淡風格多近唐音不染元未雕繪之習張弼序董紀集厯數松江詩人而獨謂時敏之清麗優柔足與袁凱方駕蓋不誣也時敏又有秋香百詠還鄉紀行諸編在集外別行見周子治所作全庵紀中今俱未見又時敏晚而生子楚王名之曰延枝亦有集行世今並不可覩矣乾隆四十二年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　蚓竅集原序
　　雲間管公字時敏竹間其別號也公蚤歳讀書三泖之上鍾山水之秀為文儒嘗師事廉夫楊先生執經座下為髙弟故其心術之正學問之博文章德行之精醇用於文明盛世而功名事業炳乎其有耀也壯年時仕為楚府紀善扈從來武昌邂逅旅邸一見知為佳士讀其詩風格髙古一一可追古之作者其五言樂府有漢魏體五七言律詩多出盛唐舂容雅澹譬之黃鍾大呂之音孰不為之洗耳者乎別去二十年余忝膺教命來是邦復得朝夕見讀公篇什愈老愈健尤見筆力所至而製作之富倍於昔時如碧海沖融天光萬頃汪洋莫能窺其涯涘如華峰千翠屏倚空莫能陟其層顚如淸廟之瑟朱疏越一倡三歎有遺音何其快人意歟僕以衰邁之年得聞治世之音啓余多矣公晚年由紀善陞秩長史其忠誠愛君之心一於詩歌發之而學問德業其所從來者逺矣集中詩凡數百篇嘗名其集曰蚓竅蓋取韓子石鼎聨句之語而名之也以余觀之公之作鏗鍧炳燿流出肺肝鍾山水之秀而鳴治世之音是奚足以名其集歟以是名其集者公之謙德也辱不鄙徴言序其篇首諷詠再三不能自已於是乎書洪武三十一年正月望日楚府教授廬陵吳勤序











　　蚓竅集原序
　　唐人有言文章實小技於道未為尊此非知言者也夫道之顯者謂之文故道以文而傳而文所以為載道之器也道不違乎人人之為文而違乎道豈足以言文哉況乎聲音之道與政通於其淸濁髙下疾徐促緩而道之升降政之美惡俗之隆汚係焉蓋審音足以知政聞樂足以知德皇明受天命一海內光岳之氣渾融純全灝灝噩噩之文渢渢乎其音播之宇宙時則楚有舊學之臣曰雲間管公時敏輔翼匡賛開陳啓沃凡二十五年而賢王仁厚明恕寅畏恭儉之德聞於天下公自紀善超左長史屬余來備員陪位得日聆其緒言餘論間出示所自作詩一編古製近體通若干首舂容乎其意度鏗鍧乎其節奏追琢乎其文章其言麗以則其思深以逺其義葩而正溫柔敦厚不迫不切方諸古人亦未多讓顧自謙曰蚓竅集夫古之人修於身者不必施於政事施於政矣無待見於言語然德之發於口者為言蓋和順積中而英華發外自有不容已者公立身行事實踐其言故發爲文辭和平中正其可傳於來世也較然矣而公之所可以埀不朽者則不在是也賢王侈公之德欲夀其傳命刻諸板余不敏僣序其朔雲永樂元年歳次癸未春三月望日奉議大夫楚府右長史山隂胡粹中序









