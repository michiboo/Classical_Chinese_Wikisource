　　欽定四庫全書　　　　　經部十
　　古音叢目　　　　　　　小學類三〈韻書之屬〉提要
　　臣等謹案古音叢目五卷古音獵要五卷古音餘五卷古音附録一巻明楊慎撰慎有檀弓叢訓已著録是四書雖各為卷帙而核其體例實本一書特以陸續而成不及待其完備每得數卷即出問世故標目各別耳觀其古音獵要東冬二韻共標鞠朋衆務調夢窻誦雙明萌用江十三字與古音叢目東冬二韻所標者全複與古音餘東冬二韻所標亦複五字是即隨所記憶觸手成編㕘差互出未歸畫一之明證矣其書皆仿呉棫韻補之例以全韻分部而以古音之相協者分隸之然條理多不精宻如周易渙六四渙有丘匪夷所思丘與思為韻無妄六三無妄之災或繫之牛行人之得邑人之災災古音菑牛古音尼與災為韻繫辭乾以易知坤以簡能能古音奴來反與知為韻慎於古音叢目支韻內丘字下但注云詩牛字下但注云楚詞能字下則並不註出典又繫辭神而化之使民宜之慎於古音叢目五歌韻內知宜字之為牛何切下注云易而化之為毀禾切則但註雲見楚詞又易彖傳父父子子兄兄弟弟夫夫婦婦婦與子及弟字為韻慎於古音叢目四紙韻內婦字下但引西京賦作房詭切豐六二豐其蔀日中見斗蔀古音蒲五切斗古音滴主切故九四蔀斗二字與主為韻又繫辭傳無有師保如臨父母母字與上度懼故為韻慎於古音叢目語虞韻內鬥字下但注云毛詩母字下但注云易林凡此皆不求其本隨意捃摭又古音皆其本讀非可隨意諧聲輾轉分隸如江韻之江窻雙控四字古音獵要皆收入冬韻是也而古音叢目又以東韻之紅冬韻之封龍三字收入江韻考易説卦傳震為雷為龍虞翻干寳並作□周禮巾車革路龍勒注□也□車故書作龍車犬人凡幾珥沈辜用□可也注故書作龍則□本音龍以在東韻為本音不容改龍以葉□封與通之古音諧豐聲紅與江通江之古音諧工聲亦以東冬為本韻不得改封紅以入江也葢慎博洽過陳第而洞曉古音之根柢則不及之故蒐輯秦漢古書頗為該備而置之不得其所遂往往舛漏牴牾以其援據繁富究非明人空疎者所及故仍録其書以備節取焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
