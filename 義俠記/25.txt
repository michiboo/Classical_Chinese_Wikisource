
【燕歸梁】〔生〕纔見彤雲四野排。大雪已盈街。〔小生〕定應雪恥中心懷。踏雪去。醉歸來。
【泣顏囘】我和你對酒共開懷。此景尋常難買。〔衆合〕看瓊枝玉樹。偏將凍蕊爭開。〔小生〕哥哥。這雪好似蔣門神。漫天蔽野。平白的占了人疆和界。〔末小旦〕已到一個酒店了。〔小生〕看酒來。〔遞與生飮介衆行〕有一日臘盡春囘。被東君笑殺狂乖。
【前腔】〔生〕斟來。安問好和歪。但聞是酒須篩。〔飮介行介衆合〕人生不飮。似靑山容易頭白。〔生〕兄弟。這雪又比你我一般。歲寒友誼。論心胸潔白無纖芥。〔小生〕哥哥。遠望見那林子。就是快活林。那十字路口酒店。是這廝強占的了。〔生〕旣如此。待我再喫三碗。你和小廝別處躱罷。〔小生〕是如此。〔生飮介〕如此勾了。命家僮不必攜壺。〔小生別介〕哥哥小心在意。莫敎他恥笑吾儕。
【太平令】堪笑奴儕。直恁癡愚惹禍災。敎人氣忿如何耐。〔二醜末外俱走下生〕這一頓暢胸懷。
【前腔】那個殺才。卻向爹行惹禍災。〔見介生將兩拳在淨面上一影生急走淨趕介〕如何未打伊先敗。〔生轉身踢一腳介〕正要你趕將來。〔淨蹲介生又踢一腳淨倒叫痛介生打介〕
【撲燈蛾】腌臢乞丐流。輒敢恁無賴。〔淨〕好漢饒我性命。〔生〕若要保殘生。須是守咱三戒也。〔淨〕休說三戒。便是三萬三千三百三十戒也依你。〔生〕一要交還原主。〔淨〕依得。〔生〕二要與施家陪禮大鋪排。〔淨〕依得。〔生〕三要你讓孟州疆界。〔淨〕小人都依就是。〔生〕若把言詞改。就把景陽岡虎做招牌。
【前腔】你熱心抱不平。到處除民害。〔生放淨介〕今日且姑容。明日若伊還在也。那時休怪。你去快活林准備葬屍骸。〔淨〕小人交還了店中家火。連夜就去。自恨我當初不揣。〔拜介〕蒙遮蓋。這條生命在死中來。
【尾聲】〔衆〕須知否極還重泰。雪後從前溫煖來。燕喜頻將綺席開。
