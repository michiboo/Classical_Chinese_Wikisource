
【破齊陣】〔老旦上〕別館蕭疎冬夜。孤燈牢落羈魂。鄭圃殘蕉。邯鄲一枕。醒後偏縈方寸。〔旦〕綺歲流光如彈指。客夢天涯頻愴神。〔福介合〕誰憐孤與貧。
【燕歸梁】萍水相逢意甚殷。寂寞共朝昏。〔見介老旦旦〕娘兒夜夢總紛紜。今日裏試評論。
【普天樂】〔老旦〕吉凶入夢難憑信。想應就裏機緘隱。〔丑〕夢見什麼來。〔老旦〕夢田間種玉光潤。分明照曜寒門。手掌上珠胎滾。猛可裏日光引得珠玉混。使愁人駭魄驚魂。夢醒後沈吟自忖。向娘行試將疑慮先訊。
【前腔】從來夢境多安頓。只有昨晚神不穩。夢天邊鳳飛方迅。忽然降下山門。奴身已如風引。也化作一隻靑鸞同飛奮。上雲霄我也駭魄驚魂。夢醒後無言自忖。向娘行試將疑慮相訊。
【前腔】應招子壻稱玉潤。會看愛女榮閨閫。〔老旦〕這也解得好。〔丑〕小娘子。你曉得那雄鳥爲鳳。雌鳥爲凰麼。鳳求凰預傳芳信。相將共入靑雲。〔小旦〕這語話堪憑准。〔丑〕兩個都是好夢。〔小旦〕小娘子。看有日命裏紅鸞交新運。〔老旦〕若新春果爾成婚。〔旦〕便是返故里也難忘謝悃。
【衆】論榮枯會合都是前因。
