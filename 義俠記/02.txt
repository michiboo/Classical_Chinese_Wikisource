
【滿庭芳】〔生戴靑巾布衣鑾帶上〕幼習韜鈐。長閑弓馬。功名未遂鷹揚。片言然諾。結客少年場。凜凜英姿義膽。論男兒俠骨生香。關情處。雁行斷影。何地隔參商。
【緱山月】先代慶源長。橫海衍天潢。靑春綠鬢氣昂昂。但論文講武。招賢好客。國士無雙。
【玉芙蓉】想我塵埃跡未彰。天地身何往。嘆窮途靑眼。更誰相向。噯。不平氣吐虹霓上。報德心懸日月光。〔合〕年方壯。論男兒當自強。漫學他楚囚悲憤淚沾裳。
【前腔】〔小生〕時才若處囊。世態如翻掌。羨君家交誼。古人不讓。虎頭自有封侯相。珠履寧同食客行。
