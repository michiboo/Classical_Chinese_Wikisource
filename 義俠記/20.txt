
【普賢歌】〔丑扮少年婦人上〕老娘不是善人家。我父呼爲山夜叉。本非花木瓜。笑他井底蛙。十字坡頭我獨霸。
【十二時】身世誰憐念。嘆母子客途拋閃。〔旦上〕步履趦趄。容顏羞忝。〔合〕只恐程途裏猜嫌。扮作道姑遮掩。
【黃鶯兒】〔旦〕秋雨正𩆌𩆷。被金風將朔氣添。〔老旦〕呀。霎時間下起雪來了。暮寒釀出冰花豔。〔旦〕不學楊花撲簾。〔老旦〕卻似空中撒鹽。〔合〕等閒卻把關河占。悶懨懨。何時苦盡。有日也囘甜。
【前腔】〔老旦〕雨雪又相兼。把衣裝取次霑。〔旦〕娘。這會兒風越大了。傘兒卻被風招颭。〔老旦〕損春蔥玉纖。〔旦〕蹙春山翠尖。〔合〕旅愁都把柔腸占。呀。好了。望茅簷。前村近也。籬外有靑簾。〔丑上〕
【簇御林】風簷下獨捲簾。笑途人雨雪霑。〔二旦福介〕娘子。我們是行路的。特來投宿。〔丑背介〕這等兩個道姑。身邊有什麼寶貨。不要留他。〔轉身介〕我們是屠戶人家。不敬僧道。別處去罷。〔老旦〕可憐見老身是尋女壻的。這就是我女兒。〔丑〕旣如此。娘行且請來村店。〔背介〕想應他來補我前生欠。〔合〕意謙謙。愁容變喜。賓主兩無嫌。
【前腔】他狂遊去把婚禮淹。〔丑〕原來小娘子還未成親。〔老旦〕爲報兄讎被法鉗。孟州刺配名無玷。只愁我母子供誰贍。因此上出閭閻。〔二旦〕千山萬水。不避路途嫌。
