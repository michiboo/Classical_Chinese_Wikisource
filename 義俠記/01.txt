
【臨江月】〔末上〕眼見人生無百歲。何妨終日逍遙。花間席上暗香飄。和風春倚袖。明月夜聞簫。　　今古英雄稱義俠。報恩雪忿名高。請看名將出衡茅。談言微中處。莫認滑𥡴曹。
【沁園春】宋世淸河。武松名氏。上應星文。自橫海郡中。暫辭柴進。景陽崗上。醉打山君。仗義除奸。報兄誅嫂。刺配從容赴孟城。相逢處。孫娘認義。夫壻識張靑。　　孟州喜遇施恩。濟弱鋤強受蹇迍。向飛雲浦裏。提刀大鬧。鴛鴦樓內。濺血餘痕。別館孤貧。孝姬苦節。正倚孫娘寄客身。還相聚夫妻黨類。同作宋朝臣。
