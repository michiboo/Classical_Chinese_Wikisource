
【縷縷金】〔小旦上〕癡男子。假妝喬。我饞涎垂一縷。怎生熬。今日來家後。用心引調。恁從他鐵漢也魂消。須落我圈套。須落我圈套。
【菊花新】揮汗歸來罷曉衙。何日成名得建牙。〔小旦迎見介〕叔叔。今日囘來得早。〔生揖介〕嫂嫂。我無事早還家。問兄長可曾歇下。
【古輪臺】要問伊家。聞你東街背地戀煙花。緣何不說知心話。攜來家下。〔生〕我是風虎雲龍。怎肯去平康走馬。〔小旦笑介〕客邸孤單。少年狂放。只怕你心頭不似嘴喳喳。〔生〕嫂嫂。我元非虛話。〔小旦〕我只是不信。〔生〕不信時待兄長還家。把咱行事。試將他問。可知眞假。〔小旦〕噯。休說那寃家。這風流話。若他知道我怎嫌他。
【前腔】〔生背介〕嗟呀。敎我懸望巴巴。這時節還不見兄歸。嫂嫂。且消停杯斝。天氣炎蒸。〔欲走介〕向門外臨風瀟灑。〔小旦扯介〕叔叔且住。〔背介〕事到如今。機關用盡。怎肯輕輕便撇下。〔笑介〕叔叔。且同消夏。怎生忒不撐達。〔生〕只爲奔馳勞頓。心慵意懶。好難禁架。〔小旦斟酒先飮半盃對生介〕叔叔。此意你知麼。伊休詐。把這盃殘酒飮乾咱。〔生奪酒潑地怒介〕
【撲燈蛾】噯。怪伊忒喪心。怪伊忒喪心。羞慚總不怕。有眼睜開看。把武松特地詳察也。我是含牙戴髮。況先人淸白傳家。怎生敎敗倫傷化。〔怒介〕嫂嫂。你快不要想這等勾當。倘有些風吹草動。我麵皮認得是嫂嫂。拳頭卻不認得。我非誇。自從打虎手兒滑。〔小旦羞介〕
【前腔】笑伊直恁村。笑伊直恁村。不辨眞和假。酒後聊相戲。怎便將人叱咤也。常言嫂如娘大。好知輕識重賢達。只會把至親欺壓。〔萬福介生背介小旦〕叔叔。總塗抹。從今兩意莫爭差。
【尾聲】〔生〕這囘家醜堪羞殺。〔小旦背介〕自恨當初錯認他。〔生〕噯。我那哥哥。只恐終須作話靶。
【五更轉】〔小丑〕呀二哥。你甚時歸家裏。點心兒想是尙未喫。呀。緣何頻問都不對。敢是嫂嫂跟前慢憎着你。若不是呵。難說你卻惹着官司氣。若還怪我我就先陪禮。〔殺雞介生〕哥哥不要問罷。若是問起根由。與你妝些幌子。
【前腔】蠢殺才不爭氣。累奴家喫負虧。〔小丑〕我的令正。我的拙荊。誰來欺你。〔小旦〕情知只有武二居家內。〔小丑〕他便怎麼。〔小旦哭介〕我見他冒暑歸家備着酒漿茶水。誰知道他太不仁將奴戲。〔小丑〕我的兄弟不是這樣人。他卻爲何跑了去。〔小旦〕他無顏在此必要遷居矣。〔小丑〕他若搬了去。須被別人笑話。〔小旦怒介〕噯。你若要兄弟同居。還我休書一紙。
