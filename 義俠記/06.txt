
【夜行船】〔外扮官小生老旦扮皂隸上外〕時序推移如轉首。環四野麥已先秋。馴雉無功。飛鳧不就。願猛虎渡河北走。
【前腔】一虎何勞傳衆口。還須破百萬貔貅。〔淨末擡虎皮上〕昨朝多懼多凶。今日無災無咎。都是那人成就。
【鎖南枝】我年齡少。武略多。名松姓武能荷戈。一廛家世淸河。爭奈奔馳命多坷。〔外〕你如今要往那裏去。〔生〕到此陽穀縣尋我哥。過景陽岡遇着虎爲禍。
【前腔】把他先一按。〔介〕就一撲。〔介〕說時遲。那時快。一掀〔介〕一翦〔介〕勢甚速。讓他幾個翻覆。他性兒自摧阻。銳已竭俺力尙足。兵法有雲。〔外〕怎麼說。〔生〕避其銳氣。擊其惰歸。打虎時是這機軸。
【前腔】〔外〕你心偏壯。計不疎。兼資勇謀一丈夫。愧咱職忝民牧。常恐煩苛猛於虎。伊長兄旣居此都。便留伊長行伍。
【朝元歌】〔衆〕山村早收。白額當人吼。山行早休。白骨妨人走。自此舒眉。更無疾首。〔生〕這是明府仁深澤厚。民以無憂。〔衆〕你勞而不伐德更優。今日做都頭。看他年封列侯。〔生〕想分飛日久。兄和弟幾時輻湊。〔衆〕有時輻湊。
【前腔】醉裏奇功成就。山靈也是愁。今古更誰儔。志欲凌雲。氣能衝斗。自是雄風神授。電走星流。從容斃虎如擊牛。旌賞豈能酬。還須達帝州。〔小丑跳上看介生〕分飛日久。兄和弟幾時輻湊。〔衆〕有時輻湊。
【玉井蓮】終朝念想愁煩。又怎知分襟再綰。〔小丑〕兄弟。你新到此間。必無下處。就煩列位送到我家去。光輝令兄一番如何。〔生〕如此最好。〔衆行介〕分飛日久。兄和弟此時輻湊。此時輻湊。
【玉抱肚】雁羣拆散。影瀟瀟飄泊未還。念哥哥在此地安居。小兄弟特來相看。〔小丑〕打虎一事。其實難得。〔生〕偶因打虎出深山。逅邂相逢城市間。
【前腔】我身無材幹。守艱辛賃房幾間。靠渾家炊餅爲生。〔生〕且喜已娶嫂嫂了。〔小丑哭介〕到街坊被人欺慢。〔笑介〕你今到此我心安。〔咬牙出拳介生合〕管取他人另眼看。
