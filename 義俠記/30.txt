
【滿江紅】〔丑上末跟上丑〕守歲開筵。先擺着淸歌妙舞。〔小生扮皂隸接丑上〕荷華堂招飮。早當趨赴。〔淨上〕雪忿還成傾蓋好。殺身難把恩人補。〔末〕團練老爹與蔣師父到了。〔丑迎見合〕看千尋鐵索鎖蛟龍。擒飛虎。
【梁州序】欣逢佳客。忙催列炬。〔衆〕早把椒盤分付。條風何處。衝寒暖入屠蘇。但願新恩伊邇。舊職頻遷。改歲移新組。看萬民齊燕喜。醉模糊。總把新桃易舊符。〔合〕隔兩歲。分朝暮減一年卻道增一數。不快活。枉擔誤。〔小丑遞丑酒介〕
【前腔】叨居宗末。職分文武。〔揖介〕深感不遺愚魯。〔淨合〕誅鋤強梗。蒙君患難相扶。〔丑〕雖是你費些金帛。用盡心機他卻也無生路。〔衆〕命該今夜死。怎支吾。卻似爆竹聲中一歲除。〔合前淨遞丑酒介〕
【前腔】謝恩官計陷無徒。與柔弱寃民作主。誓啣環結草。報恩末路。〔丑〕若不爲吾宗弟。路見不平。怎肯抽刀助。〔小丑〕通家推分好。運奇謨。一似臘去春囘物盡甦。〔衆合〕
【前腔】〔末小生〕看謀成曉捉金烏。還許就宵擒玉兔。料那人此際。命歸陰府。只恐一靈不散。萬劫難除。怎避寃家路。〔丑小丑怒介〕唗。〔末小生跪介二丑淨〕欲圖生富貴。須下死工夫。地獄天堂知有無。
【節節高】塡胸氣怎舒。謾躊躇。潛蹤密跡先偸覷。〔暗聽介丑〕這時節正在那裏下手了。〔小丑〕四個人斷送他一個。有何難哉。〔淨〕小人已分付徒弟。只在飛雲浦結果了他。就來囘報。〔生〕聽聒絮。被業火驅。〔拔劍介〕難禁住。〔殺淨介〕吳鉤一到便除奸蠹。〔殺丑介〕剉屍萬段猶難恕。〔小丑拿椅子打生被生殺介生〕怒臂衝車笑螳螂。誰想鴛鴦畫樓還相遇。
【前腔】今宵歲已除。我忿都舒。〔喫酒介〕玉壺金盞傾須注。把金杯舉。攜玉壺。看樓前路。我那時喫盡寃屈處。你今有口也難分訴。
【餘文】出門一笑無覓處。枉敎他大索路途。卻不道鷹隼高飛不可呼。
