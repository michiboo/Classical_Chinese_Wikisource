
【西地錦】〔丑〕冬夜休衙無事。畫樓且泛金巵。〔小旦小丑跟老旦上老旦〕一家安樂皆天賜。〔小旦小丑〕追歡莫負良時。
【滴溜子】今日裏。今日裏且傾玉巵。〔合〕明日裏。明日裏又生俗事。到後來名標靑史。不如身捷時窮奢極侈。莫惜靑蚨。被達人笑嗤。
【前腔】蒙恩相。蒙恩相待如父子。休將俺。休將俺小人折死。〔飮介丑〕敬伊是一時傑士。夫人。擇個吉日。就將這楚蘭做他妻子。〔生〕小人有岳母同妻子在家。不敢領。〔丑〕便做偏房。休得固辭。
【啄木兒】雖不爲這頒綠蟻牽絳絲。報他禮意殷勤誰若此。我是個犯法囚人。他是個本管監司。他敬咱氣魄眞國士。我知恩不酬非君子。幾時遂卻區區圖報私。
【前腔】這強賊窺重貲。悔殺我心思不到此。拿過來。〔淨小丑〕武松當面。〔丑〕你這賊。我怎麼樣擡舉你。你幹出這等事來。〔生〕爲報恩替你除兇。〔丑冷笑介〕報得好恩。〔生〕卻把我妄拿誣指。你還不曉得我。我是立地頂天豪傑士。如何肯爲偸竊事。若有此情呵。甘把鋼刀來剉屍。
【三段子】有人主使。這翻覆我夢中也不思。〔丑〕押他過來。賊嘴有辭。這贓物你如何隱之。左右。把這廝先打四十。〔打介生不叫不哭生〕這場橫災從天至。呸。算來擒賊也非吾事。悔不拴上門兒睡一個死。
【歸朝歡】只因見。只因見金銀重貲。自不合被貪心所使。噯囘天手。囘天手敎人怎施。枉英雄討得個那眼睜睜待死。〔丑〕你這囘要飛也難插翅。〔生〕囚龍檻虎爭如死。〔丑〕唗。誰教你狗盜狼貪不三思。
