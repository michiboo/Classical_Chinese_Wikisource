
【出隊子】〔小旦扮黃門上〕班聯丹陛。日日爐香染賜衣。朝無闕事諫書稀。不向靑雲羨鳥飛。花覆千官。淑景正遲。
【前腔】身無一技。依日之光寵遇奇。兵權掌握任施爲。水泊羣兇敢肆威。曾與相持。偶爾失機。
【北端正好】兀的不辱抺殺武和文。頽敗了卿和相。〔淨〕我那些兒辱抹了朝廷體面。〔外〕猶兀自傲睨班行。有天在你頭直上。俺和你就日難遮障。
【南普天樂】爲梁山賊無狀。願詔許驅兵將。〔小旦〕官裏道來。卿前番何不取勝。〔淨〕前番去。前番去。避險深藏。一時間阻卻騰驤。今若再往。定削平巢穴。歸奏明光。
【北滾繡球】〔外〕則願赦微臣萬死刑。儘敎臣畫短長。省了些覆軍殺將。救了些困邑危邦。〔小旦〕那宋江等罪犯可赦麼。〔淨起介〕他們罪惡滔天。豈可輕赦。〔又俯伏介小旦〕宿元景怎麼道來。〔外〕本懷忠仗義人。生逼他走四方。權守着綠林靑嶂。遠盼着紫誥金章。願吾主當機獨決盈庭議。休要築室紛紜在道傍。仔細參詳。
【南玉芙蓉】你牢將舌劍藏。莫把兵鋒擋。享皇家爵祿。敢避戎行。莫不是潛圖不軌懷觀望。〔外〕倒說我潛圖不軌。不知誰的是。誰的不是。〔淨〕直恁無端惹禍殃。你曉得立仗馬的故事麼。看立仗一塢時便不祥。那其間怎能終始侍君王。
【北倘秀才】〔外〕你待將漫天下網。誰許你呼朋聚黨。你待學林甫當年把言路妨。〔淨〕你就是主招安的李逢吉。倒說我是李林甫。〔外〕你只好齊雲稱社夥。卻想蔽日擅朝堂。怎怪得傍人論講。
【南山桃紅】看離照當空朗。掃卻了浮雲障。日邊聽取金雞唱。山中脫盡羣龍網。片言悟主眞賢相。抵多少鳴鳳在朝陽。
【北醉太平】〔外〕他一個個啣寃受枉。義勇忠良。則待削除邪佞整綱常。更才雄志廣。〔淨〕他的志要怎麼。〔外〕要把婺州方臘都驅蕩。北方田虎遊魂喪。淮西王慶捲旗降。把遼兵絕響。
【南尾聲】〔淨背介〕你便把明鎗躱。難將暗箭防。〔轉身介〕免得我戎機鞅掌。〔外淨〕看兵氣銷爲日月光。
