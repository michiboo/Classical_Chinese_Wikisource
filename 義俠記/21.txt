
【寶鼎兒】〔外扮宋江上〕網羅雖倖免。一度囘首。一番長嘆。〔小生上〕何處訴高唐寃狀。〔末上〕休再提滄州公案。〔淨上〕一自被緇來水泊。〔小旦上〕笑殺裙釵規範。〔小生〕吾乃柴進是也。〔末〕吾乃林沖是也。〔淨〕吾乃花和尙是也。〔小旦〕吾乃一丈靑是也。〔衆〕大哥在忠義堂上。上前參見。〔外〕願歲歲重陽。兄弟無故。常擎金盞。
【錦堂月】〔小生〕黃菊初繁。〔末〕淸樽正滿。〔衆合〕秋來暢懷無限。落帽粗豪。誰言未若龍山。愛疎林雨後丹楓。想故園霜前白雁。〔合〕時難挽。願取黃榜招安。爲國除患。
【前腔】〔淨小旦〕大哥。我兇悍。寶劍生寒。雕弓恨軟。料誰堪採菊憑欄。士飽秋高。旄頭夜夜羞看。大哥。爲功名千里雲從。若困守萬夫星散。〔合前〕
【醉翁子】〔外〕早晚。須有日天開隻眼。把我等寃情盡翻成案。〔衆〕休嘆。且豔舞嬌歌。隨意金風玉露寒。開宴處。〔合〕看秋夜漫漫。甚時方旦。
【前腔】〔生〕難按。一片心要結交好漢。〔外小生〕武都頭在那裏。〔生〕宋公明柴大哥在那裏。〔見衆介拜介生〕一班兒英雄豪傑。總多磨難。〔衆〕心懶。算古往今來。直道誰非行路難。〔遞酒介〕堪歎處。似秋夜漫漫。甚時方旦。
【僥僥令】〔生〕爲兄讎兵不反。〔小丑合〕官法案難翻。肯把百鍊鋼腸彈珠淚。匣底看金刀血未乾。
【前腔】〔衆〕你浮萍千里泛。〔旦〕棲息一枝安。〔生〕念取雨露恩波應不盡。有日看刀開明月環。
【尾聲】人生聚散皆虛幻。〔衆〕嘆此會明年誰健。把茱萸醉裏頻看。
