
【懶畫眉】〔小旦上〕昨日簾前事差迭。兩目相挑心共悅。重門一入暗傷嗟。水流何處花偏謝。路隔桃源雲萬曡。
【前腔】庭院涼多暑消歇。〔見介〕娘子。想你玉手初親針線帖。〔小旦〕乾娘。我妝成未展繡文纈。你淸晨何事臨寒舍。〔丑笑介〕欲請神針特造謁。
【前腔】曲徑通幽省周折。〔過門丑隨行介丑〕纔過門兒賓主別。〔坐介小旦〕乾娘。試將雲錦漫裁截。〔丑捧出介〕天孫妙手被人間借。〔小旦翦介〕願壽比萬縷千絲不斷絕。
【前腔】針線初拈翦刀撇。〔縫介淨盛服暗上咳嗽介〕乾娘。連日如何不見。〔丑〕門外誰人聲響徹。〔福介〕元來是壽衣施主偶相接。來得正好。進來看一看。〔淨小旦相見介小旦背雲〕就是昨日那人了。〔淨看衣介〕乾娘。這般妙手難酬謝。不敢動問。此位是誰家宅內客。
【香柳娘】幸相逢舉觴。幸相逢舉觴。爲娘稱謝。〔丑〕愧無珍品堪陳設。〔小旦接酒介〕感伊家用情。感伊家用情。〔飮介〕淺量爲君竭。羞顏爲君撇。〔合〕料三生契結。歡情正奢。可能卜夜。
【前腔】若忘伊此情。〔小旦〕你要跪了罰。〔淨跪介〕若忘伊此情。暫時拋捨。願天罰我遭磨折。〔小旦掩淨口淨扯下淨〕你也罰一個誓。〔同跪下小旦〕天那。聽金蓮誓言。聽金蓮誓言。若忘了西門大官人呵。願聖手不相遮。天誅更不赦。〔淨掩小旦口同拜介合前同下小丑鄆哥上〕
【前腔】有風聲到耳邊。有風聲到耳邊。是女歡男悅。梅湯一盞爲媒櫱。自家鄆哥便是。聽得街坊上人說。西門大官人要勾搭武大的妻子。每日在王婆店中。待我只做尋鬧。闖將進去。看了些動靜。報與武大得知。出我前日那口氣。〔看介〕呀。看門兒鎖卻。看門兒鎖卻。敢是計先設。藏人在房內也。〔窺介〕且潛身再窺。且潛身再窺。但見茶煙未絕。好似僧房客舍。
【前腔】聽人聲杳然。聽人聲杳然。想在枕邊低說。〔開門介〕你兩個做得好事。〔淨小旦急上跪介〕乾娘。望你高擡貴手將人赦。〔丑〕你們要官休要私休。〔淨小旦起介〕要官休便怎麼。要私休便怎麼。任你怎的說。誰人敢逆也。〔丑〕要官休報武郞。〔淨小旦相看驚介丑〕要私休瞞武郞。〔淨小旦〕願把私休管取叩頭稱謝。
