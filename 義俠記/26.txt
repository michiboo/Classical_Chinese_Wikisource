
【浪淘沙】〔小旦扮道姑上〕淸淨是家風。守在環中。嬰兒奼女總非功。一卷黃庭常展誦。傳得仙蹤。
【前腔】〔丑上〕原不識丁東。跟着師兄。殺人罪業一時空。〔老旦旦上〕幸有孫娘來倚重。不困途窮。〔見介小旦〕香燭齋供。俱已完備。賈媽媽。請與二娘拈香。〔老旦〕是如此。
【北耍孩兒】〔丑老旦拜介〕玉皇臨降人間世。將善惡分明察知。願從前罪過總休提。自今冬賜福扶危。二願佳兒佳壻諧連理。三願無是無非得早歸。〔丑〕又願我興家計。堆金積玉。換套穿衣。
【三煞】念衰顏在客途。願神天好護持。好人相逢惡人避。〔淨〕小娘子。爹可是好人麼。〔丑〕啐。〔淨打丑介小旦拜介〕願山門淸淨無災咎。檀越皈依解禍危。〔淨〕爹也拜一拜。〔低唱〕只願那寃家離。他天誅地滅我就展眼舒眉。
【二煞】〔丑〕我是母夜叉慣喫人。你是假門神只諕鬼。打你個無端調戲良人配。打你個豪強占盡他人產。打你個狐媚公然假虎威。打你個衝齋會。〔淨輸介丑〕今日我與民除害。功德難及。〔淨跪介〕
【一煞】吿娘行發善心。吿娘行容懺悔。娘行持齋作福修行輩。〔丑〕老娘打死了你這賊。就是作福了。〔淨亂跪揖介丑趕打介淨〕從今不敢來喧嚷。自往他鄕去寄食。〔丑〕你若說謊便怎麼。〔淨跪介〕敢說那牙疼誓。他時遇見。打我如泥。
【煞尾】〔丑〕旣責伏。旣責伏。權恕你。權恕你。只今朝疾往他鄕避。休教我這醋鉢兒。大的拳頭再提起。
〔三旦復上小旦〕惡人自有惡人磨。狹路相逢沒奈何。〔老旦〕冷眼覷人煩惱少。〔旦〕熱心閒管是非多。〔老旦〕觀主。適纔孫二娘打的是什麼人。〔小旦〕我也不認得他。他自稱爲蔣爹。適纔有人說他是本州張團練的好友。他若與張團練說了。必然要難爲我們。〔老旦旦〕這般說。我們在此住不得了。如何是好。〔小旦〕事已如此。說也徒然。只靠着孫二娘夫妻兩口便了。

【梧葉兒】我想孫娘處誼非疎。況張靑是偉丈夫。〔老旦旦合〕因他攬禍。隨他措處。不必憂虞。好歹靠孫張爲地主。
