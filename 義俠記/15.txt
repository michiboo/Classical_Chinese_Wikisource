
【憶秦娥】〔老旦上〕空攧喑。何時得享門楣蔭。門楣蔭。看看望斷。飄蓬忒甚。〔旦上〕高堂日侍興和寢。婦功時自勤織絍。勤織絍。中秋節屆。寒食當任。
【金落索】你看澄波若漾金。散彩如鋪錦。〔合〕今歲閏卻初秋。到此寒光凜。孤城擊柝時幾聲砧。刀尺空搖寒女心。〔老旦〕我那女壻的兒。不知此時在何處。愁殺我江間波浪兼天湧。愁殺我塞上風雲接地陰。情難禁。更無消息到如今。〔囘步介旦〕娘。遇良宵且自開襟。〔合〕看滿地瑤華蔭。〔旦〕
【前腔】關山玉笛沈。樓閣冰壺浸。〔同步介合〕驚起棲烏。遶樹疑還審。想嫦娥竊藥來悔應深。碧海靑天夜夜心。〔旦〕我的娘。你窮途無奈衰遲恨。苦調休爲長短吟。〔背介〕愁難禁。那堪時序漸蕭森。〔囘步介老旦〕兒。遇良宵且自開襟。〔合〕看滿地瑤華蔭。
【劉潑帽】〔老旦哭介〕偸兒直恁情毒甚。哭得我氣衰聲噤。〔旦背介〕恐傷親意偸悲喑。〔合〕何處尋。何處去相拘禁。
【前腔】〔旦〕娘親病後宜安寢。怕憂思忿怒相侵。〔老旦〕恐傷兒意休悲喑。〔合前〕卻是何處尋追。何處去拘禁。
