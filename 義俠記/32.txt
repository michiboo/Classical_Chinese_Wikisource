
【梨花兒】〔外小生淨小丑上〕手內無錢只好賭。賭錢輸了做穿窬。穿窬又道不能勾富。嗏。截道打家如餓虎。
【步步嬌】〔行介〕托跡天涯空勞攘。舉世皆羅網。奇毛已被傷。幸脫樊籠。更欲何向。〔想介〕我有個去處了。少不得早晚入梁山。十字坡先自潛蹤往。〔內鳴鑼介生〕
【山歌】孟州城裏人家忒煞閒。孟州城外更夫忒煞寒。都監團練老爹在鴛鴦樓上喫得暖熱蓬生介困。只敎我裏小人家大年三十拆散子鴛鴦兩處單。
【五供養】行行自想。此去還須暫阻鸞凰。丈夫懷遠略。豈肯戀閨房。他娘兒廝守。況地主常相依傍。我又差了。糊口猶無計。何暇想糟糠。且把愁懷暫時撇漾。
【江兒水】我來本是英雄漢。未去收成名利場。被天翻地覆多魔障。殺得地慘天愁伸寃枉。離了天關地軸纔疎放。奈心急步行不上。〔看介〕兩腿酸疼。猶恨無端喫棒。
【川撥棹】囘頭望。這一條血路廣。染衣衫猶自淋浪。染衣衫猶自淋浪。若被人窺須遭禍殃。只得苦宵行日隱藏。苦宵行日隱藏。
【錦衣香】呀。你是甚人忒無狀。我平白的遭無妄。好將套索鬆寬。願把行裝相讓。〔四人對生介〕這廝快口哄誰行。謀財致命兩不相妨。〔四人相對介〕看他們形狀。許多的血痕在衣上。劫殺留贓仗。與咱們看樣。且殺他一命。替那寃魂伸枉。
【漿水令】〔生〕怎當他一班鹵莽。枉敎咱千般苦央。可憐身死不軒昂。死忠死孝也得名香。今絕望空悒怏。噯呀。英雄到此成虛浪。〔四人〕孫娘處。孫娘處。定應重賞。這個肥白漢。肥白漢。喜殺張郞。
【尾聲】〔四人走介〕誰來與你多閒講。到那裏存亡翻掌。〔生〕未知可是來時所遇孫張。
