
【南粉蝶兒】一片熱心。且把冷氣虛情酬禮。呀。王婆嫂嫂拜揖。〔丑〕都頭萬福。〔小旦〕叔叔萬福。〔生〕嫂嫂。你在這裏陪王婆坐地。〔請小旦對丑坐介〕我去就來。列位高親有請。〔外扮老兒與小生末同上〕荷相招設席啣杯。撥窮忙。辭別冗。翻成高會。〔見生與丑小旦介老旦小丑扮土兵上衆合〕常言道遠親戚不如近邊鄰里。
【尾犯序】今日是寃債到頭日。老咬蟲。且從容與伊說個詳悉。〔對小旦〕賊淫婦。你把吾兄卻便如何謀死。〔小旦〕叔叔恁你寃誰。伊兄死爲心疼病急。與奴家沒些首尾。〔小旦哭介丑合〕夫和婦。似同林宿鳥限到兩分飛。
【前腔】〔生〕從伊假痛與佯悲。也難饒徹地滔天之罪。〔指丑介〕老豬狗。快把眞情一一向前說起。〔丑〕咨啓。怎消得都頭怒叱。容老妾將情訴知。〔生對末介〕眞和僞。煩伊盡寫休得有差池。
【前腔】〔外末小生〕王婆。你你何必只恁推。試從頭實說倘得饒伊。〔生〕你不招時看我把淫婦凌遲。〔扯倒小旦把劍在他面上磨介小旦〕叔叔。你停威。非是我生心故爲。放我起來說。〔生〕且跪在靈位前說。〔小旦指丑介〕都是你敎唆到底。〔俯伏介丑背介〕成和敗。總是蕭何做出今日怎支持。
【前腔】〔生〕淫婦。你從實訴口詞。莫藏頭換尾展轉那移。〔小旦跪指丑介〕是他哄我成衣便入馬偸期。〔生〕旣偸情了。又是誰造意謀死我哥哥。〔小旦指丑介〕也是他撥置。〔丑〕都推在我身上。〔小旦〕踢傷後只說藥醫。教我把毒藥將他灌死。〔生扯丑介〕你還不跪下。〔生對靈座介〕哥哥魂靈不遠。今日二郞與你報仇雪恨。兄和弟。人間地底恩義兩無虧。
【駐雲飛】王婆。你討得多少便宜。着甚來由惹禍危。〔丑〕罷。都是牽頭罪。今日搥胸悔。〔老旦〕呸。〔小丑〕是你老奸賊。害了三人做鬼。便把一命償他。還是便宜你。〔丑拜衆介〕伏願恩官替解圍。〔拜天介〕還願龍天與護持。〔生提兩人頭上〕
【前腔】白刃輕揮。心事還應白日知。〔見衆介衆驚介生〕列位高鄰。這是西門慶的首級。纔正姦淫罪。纔吐男兒氣。〔外末小生〕噫寃報不差池。似簷前滴水。〔丑指人頭介〕看他結髮相聯。〔拜生介〕不干我牽頭事。〔生〕唗。快口強辭任你爲。送到公庭你悔後遲。
【鷓鴣天】一劍分明慰旅魂。休將修短問乾坤。堪憐獨自成千古。但見依然舊四鄰。〔衆下生〕我那哥哥。你隨逝水。散愁雲。我翻因雪忿重傷神。淒涼滿目無窮恨。慟哭秋原聞不聞。〔提人頭下〕
