
【東風第一枝】〔末張靑上〕斗柄初囘。〔丑孫娘上〕條風乍轉。〔末丑〕山家爭賀新正。〔外小生淨小丑押生上外小生〕歲朝擒獲兇徒。〔淨小丑〕願一年財帛豐盈。〔生〕總來一死。悔不去首官廳。〔外小生淨小丑〕野店中日遠天高。慢勞追悔傷情。
【哭相思】〔生〕別後相思常引領。〔末丑〕英雄氣翻悲哽。
【催拍】〔生〕我到營中與施恩結盟。爲快活林把惡黨重懲。那蔣門神是團練門下人。被他買囑了張都監呵。商謀已成。商謀已成。把我取做親隨。陷我賊情。〔末丑〕噯。有這等屈。〔生〕又是施恩呵。上下營求。纔得刺配出城。那三個奸賊又差四人押送。要在飛雲浦殺我。被我先下手都送殘生。又囘身去雪寃情。
【前腔】〔末丑〕自別來鱗鴻未憑。只道在孟州身安氣平。誰知災殃屢生。災殃屢生。〔末〕你醉打強徒。誰不心驚。此後風波。恨不同經。〔丑〕叔叔。你還不知那蔣門神又來淸眞觀中攪擾。被我打得他死裏逃生。嬸嬸母子二人呵。方始得暫安寧。
【前腔】在他鄕不覺歲更。寓琳宮今始出行。〔老旦〕有人麼。〔丑〕是那個。呀。媽媽嬸嬸到了。請叔叔過來相見。〔生揖介生〕岳母。幸喜長途體寧。長途體寧。〔老旦〕賢婿。慮你多艱。喜得全生。〔生見旦揖介旦背介〕驀地相逢。愧色難勝。〔衆對天揖福介合〕今日裏困極方亨。相保護謝神明。〔小生施恩上〕
【前腔】我仁兄與張靑締盟。料應在他家隱形。〔闖入與生抱哭介〕兩下裏再生。〔生〕兩下裏再生。〔對揖介末丑〕此位是誰。〔生〕就是小管營。〔末丑揖福介〕素仰英風。〔小生〕彼此同情。此間是賈媽媽和嫂嫂麼。〔生〕正是。〔小生揖介老旦旦〕仗托周旋。〔小生〕自愧飄零。〔生〕兄弟。我一向不要你落草。不曾對你說。我來時宋公明有書邀你入夥。和你從今去同死同生。〔小生〕同往見宋公明。
【一封書】宋江拜奉稟。稟施兄小管營。聞足下大名。少年場稱俊英。千里神交無一面。若見都頭意自傾。是惺惺惜惺惺。同到山中共結盟。
【前腔】蒙軍令遠行。爲都頭義不輕。〔生〕呀。果是三位將軍。請了。〔揖介淨小丑小旦〕聞兄苦陷穽。向恩州刺配行。〔生〕爲何山寨中就知道。〔淨小丑小旦〕先遣戴宗來打探。星夜前來作救兵。〔生〕多謝列位將軍。武松殺了讎人。逃命在此了。〔淨小丑小旦〕旣如此。就請上山罷。〔生〕且到裏面認兩三個恩兄。〔進見介生對淨等雲〕此位是金眼彪施恩大哥。這是菜園子張靑大哥。母夜叉孫二娘嫂嫂。這裏就是武松的岳母渾家。〔衆揖合〕是豪英識豪英。且自高歌結客行。
【甘州歌】〔小旦〕元辰麗景。〔老旦旦丑合〕記頌椒行酒。曾樂昇平。塵衣風袂。〔老旦旦〕消盡粉妝玉映。釵荊此時同被褐。〔丑小旦〕裙布誰知伏短兵。〔合〕從軍去。跨虎行。木蘭楊孝敢誇能。鬚髯輩。巾幗情。人間羞殺丈夫稱。〔下生淨末小生小丑復上〕
【前腔】羣雄結伴行。向水村山寨。且安身立命。〔生〕一身英武。落得個毀體殘形。〔衆〕奸邪血蘸雄劍飽。風雨時時龍一鳴。〔生淨〕披緇客。有髮僧。平心勝念佛千聲。〔末小生小丑〕英雄志。遊俠情。都將收拾付擔簦。〔下三旦丑復上〕
【前腔】村妝適體輕。問玉人何事。輕離鄕井。爲逐雞乘鳳。只索向路途馳騁。〔老旦旦〕愁中日月籠內鳥。身外乾坤波上萍。〔合〕蒼山遠。班馬鳴。春風誰見綺羅情。狐狸語。豺虎爭。忍聽山鳥自呼名。〔下生末小生淨丑復上〕
【前腔】川原望裏平。漸梁山風物。相將遮映。中原兄弟。當此際正爾含情。〔淨〕杯浮野渡龍象擁。〔生〕錫響空山虎豹驚。〔合〕才難展。氣益增。逢人取次莫論兵。羞脫網。違避矰。何時麟閣得標名。
【餘文】〔衆〕報國心天作證。暫時遁跡且偸生。聽取金雞天上聲。
