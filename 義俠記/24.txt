
【生查子】〔外上〕一命老靑袍。也是蒙恩造。〔小生包頭絡手上〕天地有窮時。此恨何時了。
【宜春令】身雖辱。氣自高。自不曾求人恕饒。衆人說我沒有見面錢送與管營。一定要擺佈我。如今看他怎麼。〔淨小旦〕武松當面。〔外〕你那囚徒曉得麼。舊例但有新到配軍。先打你一頓殺威棒。牢子拿下去。〔生〕據稱舊例。任從要打咱多少。〔外〕這是國法。〔生〕旣然是國法難寬。牢子們。你休得把人情賣了。〔外怒介〕快將他拖翻階下。與咱嚴拷。
【前腔】父親。他言顚倒。容悴憔。料應他途中病着。〔外〕武松。憐你奔波潦倒。把殺威制棒權停了。〔生〕寄下時割肚牽腸。倒不若當時消繳。〔外笑介〕聽他胡言亂語。果是病軀狂躁。
【前腔】〔生〕蒙優待。願做刎頸交。若用咱時決不憚勞。〔外〕只爲欲將讎報。幸逢義士先結好。〔生〕不知小管營有甚讎恨。〔小生〕今日裏未敢明言。待兄長把病軀醫療。〔生怒介〕噯。笑伊把婦人女子。比咱輕巧。
【前腔】〔小生〕哥哥。我羞難忍。恨怎消。此處東門外有個快活林。乃客商聚集之所。往常間咱稱勢豪。忽逢惡曜。被蔣門神毒打強奪了。〔哭介外合〕如今兜着手包着頭兒。都爲那傷痕難療。〔生〕聽伊說知就裏。頓然焦躁。
