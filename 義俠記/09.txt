
【遶地遊】〔旦扶老旦上老旦〕炎蒸初過。又早疎桐墮病和愁兩眉常鎖。〔旦〕母親。你病體懨煎。須把愁城攻破。〔合〕歎人生爲歡幾何。
【集賢賓】家家此時排酒果。笑兒女情多。你美景良辰愁裏過。我何心乞巧穿梭。〔對天萬福介〕天呵。願賜長生藥果。早消得娘親災禍。誰似我與嫦娥對影婆娑。
【前腔】〔老旦〕追思少時此夕呵。正競巧看河。今日老景淒涼彈淚顆。再不能纖指穿梭。我的兒。想着你終身結果。悶似海天來愁大。誰似我被嫦娥笑殺雙皤。〔淨扮媒婆上〕
【琥珀貓兒墜】一年一度。牛女會銀河。老身趙媒婆便是。此間賈媽媽門首。不免徑入。〔與二旦福介老旦〕呀。趙媽媽。你來何幹。〔淨〕若要塡河須是我。〔旦〕走。又來胡說。
【前腔】〔老旦〕他是一鞍一馬。立志不差訛。〔淨〕便跳個槽兒無不可。〔旦〕走。你這笑刀腹劍女蕭何。〔老旦〕張羅。爲甚的平地無端便起風波。
【尾聲】〔淨〕冰淸玉潔眞難汚。笑有眼無珠是我。〔二旦〕媽媽。語話參差莫譴訶。
