
【秋蕊香】〔生〕半月不瞻兄面。何時不意惹情牽。〔揖介小丑〕二哥。什麼好風吹得你來。〔生〕欲把微芹別時獻。願兄嫂鑒愚意。
【風入松】你從來心性軟如綿。我不在家呵。你是個隻手單拳。若被人欺壓遭人騙。我囘來後將他消遣。你從明日爲始。遲出去早歸息肩。把門兒閉得安然。
【前腔】吾兄質樸命迍邅。仗伊家看覷周旋。常言道表壯不如裏壯。須知裏壯纔堪羨。怕什麼男兒家柔軟。卻不道夫禍少皆因婦賢。籬牢處犬難穿。
【急三鎗】自從我嫁武大爲宅眷。便是一螻蟻也不進門前。
【前腔】卻有甚籬不固招外犬。你這胡言語休要把人寃。
【風入松】怕你心頭不似口頭言。若得依如此心堅。何須武二頻頻勸。與兄長也爭些門面。我一句句不忘你言。請將此酒酹蒼天。
【急三鎗】旣是你多伶俐將人勸。不道長兄嫂彷彿父娘面。
【前腔】〔背介〕我當日嫁武大元說無親眷。呸。那裏這個賊兄弟。怎知眞和假強來纏。
【風入松】二哥休記婦人言。我和你且自留連。〔生飮介小丑哭介〕人生難保常康健。我萬一有些好歹呵。你把一杯酒將咱澆奠。〔生拭淚介〕哥哥爲何說這不祥的話。兄弟去後。你便不做買賣也罷。〔拜介生〕且只在家中自然。我常與你寄盤纏。
