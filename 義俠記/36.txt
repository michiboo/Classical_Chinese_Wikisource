
【窣地錦襠】春風得志是男兒。一領宮袍酒一巵。何須金榜掛名時。花燭非同兒女私。
【南粉蝶兒】〔旦上〕彩扇頻遮。羞面幾番難忍。〔老旦上〕看門閭喜氣氤氳〔丑孫二娘上〕到今朝成吉禮。交情方盡。〔合〕但願永團圓共享太平福分。
【山花子】向來身世眞堪哂。似飄蓬逐浪無根。〔對外介〕仗仁兄脫跡遠奔。〔對淨末小生〕賴羣雄骨肉俱存。〔合〕荷皇恩。把前非鼎新。男兒志欲酬聖恩。區區首功不自雲。直掃燕然萬里無塵。
【前腔】〔外小生淨末〕英雄得志如鷹隼。〔衆〕秋風裏健翮摩雲。困重亨扶持有神。從今敢愛吾身。〔合前〕
【前腔】〔老旦〕雙玉種成。卻喜門楣振。〔丑〕休嗟涉歷艱辛。〔旦〕幸萱花冰霜再春。〔生背介〕猛思量夜壑萱椿。
【前腔】螭頭近臣。跋涉傳恩信。皆因報國忠君。〔衆排班跪介〕念山澤逆天罪臣。喜恩波潤及枯鱗。
【太和佛】此去同扶黃屋尊。丹心泣鬼神。斷金懷寶身許畫麒麟。萬古羨雷陳。念當初帝闕難瞻覲。誰想逢時遇主。寃抑已都伸。猶喜得駢蕃錫與恩不靳。直待掌元戎金印。羞殺那袖手空談正乾坤。
【紅繡鞋】今宵銀燭金樽。金樽。明朝馬足車輪。車輪。把關隘除。寨基墾。旗幟改。戰袍新。從此後是王臣。從此後是王臣。
【意不盡】人生忠孝和貞信。聖世還須不棄人。巵言似假。千秋萬載垂正論。
