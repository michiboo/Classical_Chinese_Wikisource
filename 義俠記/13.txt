
【遶紅樓】〔外扮宋江老旦扮花榮旦扮顧大嫂同上〕一自江州脫死刑。衆兄弟將我要盟。〔二旦〕事有不平。鬭咱俠性。〔合〕只得且勤兵。
【縷縷金】人捲甲。馬藏鈴。〔二旦合〕山村稠密處。伏精兵。料想高唐去。別無蹊徑那奸貪知寨合遭刑。親來自納命。親來自納命。〔俱下淨丑押小生末上〕
【錦纏道】〔淨二丑〕聽鳴鉦。解奸徒向高唐遠行。〔小生末〕這寃苦對誰鳴。〔二丑打介小生末〕怎當他無情短棍相凌。〔小生〕葉子盈。我遭逢時乖運梗。你爲甚也觸機落穽。〔末〕我非不想全生。臨危苟免還羞不義名。〔小生末合〕自古傳聞道死生常變見交情。
【普天樂】〔淨二丑〕短長亭。崎嶇徑。早來到梁山頂。須加意防備賊兵。〔掩旗急走介〕且銜枚疾走潛行。呀。見長林竣嶺。魂飛意轉驚。〔內鳴鑼介淨〕拚與他相持對壘。對壘分個輸贏。〔俱下外旦老旦上〕
【山桃帶芙蓉】遠望見旌旗影。卻又早人聲靜。〔外〕這廝必然用計。打小路上悄悄過去了。衆兄弟。快趕上去。〔二旦應介合〕我這裏鳴鐘伐鼓軍容競。前鋒後隊戎行整。閃得他獸奔猶豫魂不定。笑殺人犬羊卻與虎狼爭。
【普天樂】普天下。諸神聖。聽殷天瑞虔誠請。都來到都來到助我陰兵。把強徒一掃俱平。〔外二旦上〕前面是何處軍校。好好歸降。饒你性命。〔淨二丑〕我這裏是神兵。特來收服你們草寇。〔混戰介淨丑敗走淨仗劍登高作法做大風起介外〕這廝妖法。待我把九天玄女所授雲符去破他。〔執劍書符介二旦合〕呀。看天罡曜炳。諸神總效靈。怕甚的邪魔厲鬼厲鬼作法興兵。
【山桃帶芙蓉】夢欲斷重呼醒。〔末上〕死不了英雄命。〔外小生抱哭介外〕前番請你全不應。〔小生〕誰知忠義招災眚。〔衆〕自來天定人難勝。笑殺他捕風捉影起刀兵。
【普天樂】玄女法多靈應。早又把魔王屛。從今去。從今去宇宙澄淸。願皇圖萬載長寧。呀。把忠貞自秉。休教負此生。會有時龍荒振旅。振旅麟閣圖形。
