　　欽定四庫全書　　　　　子部十二
　　開天傳信記　　　　　　小説家𩔖二〈異聞之屬〉提要
　　〈臣〉等謹案開天傳信記一卷唐鄭綮撰綮字藴武滎陽人登進士第累官右散騎常侍好以詩謡託諷昭宗意其有所藴蓄擢為禮部侍郎同中書門下平章事所謂歇後鄭五作宰相時事可知者即其人也舊唐書本傳稱綮嘗厯監察殿中倉戸二員外金刑右司三郎而是書原本首署其官為吏部員外郎本傳顧未之及或史文有所脫漏歟書中皆記開元天寳故事凡三十二條目序稱簿領之暇捜求遺逸期於必信故以傳信為名其紀明皇戲遊城南王琚延過其家謀誅韋氏一條據唐書琚傳乃琚選補主簿過謝太子乗機進説以除太平公主並無先過琚家之事司馬光作通鑑亦不從是書惟新唐書兼採之然韋氏稱制時琚方以王同皎黨亡命江都安得復卜居韋杜綮所紀恐非事實宜為通鑑所不取又如華隂見岳神夢遊月宮羅公逺𨼆形葉法善符籙諸事亦語涉神怪未能盡出於雅馴然行世既久諸書言唐事者多沿用之故録以備小説之一種焉乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀






　　欽定四庫全書
　　開天傳信記
　　唐　鄭綮　撰
　　余何為者也累忝臺郎思勤墳典用自修勵竊以國朝故事莫盛於開元天寳之際服膺簡䇿管窺王業參於聴聞或有闕焉承平之盛不可殞墜輒因簿領之暇捜求遺逸傳於必信名曰開天傳信記斗筲微器周鼎不節之咎何已遐乎好事者觀其志寛其愚是其心也上於藩邸時毎戱逰城南韋杜之間因逐狡兎意樂忘返與其徒十數一飲倦甚休息於封部大𣗳下適有書生延上過其家家貧止於村妻一驢而已上坐未久書生殺驢㧞蒜備饌酒肉霶霈上顧而竒之及與語磊落不凡問其姓名乃王琚也自是上毎逰韋杜間必過琚家琚所諮議合意益親善焉及韋氏専制上憂甚獨密言於琚琚曰亂則殺之又何疑也上遂納琚之謀戡定禍難累拜為中書侍郎實預配享焉
　　上於諸王友愛特甚常思作長枕與諸王同起臥諸王有疾上輒終日不食終夜不寢憂形於色左右或開諭進食上曰弟兄吾手足也手足不理吾身廢矣何暇更思美食安寢耶上於東都起五王宅於上都製花萼相輝之樓蓋為諸王為㑹集宴樂之地上與諸王靡日不㑹聚㦯講經義論理道間以毬獵蒱博賦詩飲食歡笑戱謔未嘗怠惰近古帝王友愛之道無與比也
　　開元初上勵精理道鏟革訛弊不六七年天下大治河清海晏物殷俗阜安西諸國悉平為郡縣自開逺門西行亙地萬餘里入河隍之賦稅左右蔵庫財物山積不可勝較四方豐稔百姓殷富管戶一千餘萬米一斗三四文丁壯之人不識兵器路不拾遺行者不囊糧竒瑞疊應重驛麕至人情欣欣然感登岱告成之事上猶惕勵不已為譲者數四焉是時劉晏年八嵗獻東封書上覧而竒之命宰相出題就中書試驗張說源乾等咸寵薦上以晏間生秀妙引晏於內殿縱六宮觀㸔貴妃坐晏於膝上親為畫眉總丱髻宮中人投果遺花者不可勝數也尋拜晏秘書省正字
　　開元初山東大蝗姚元崇請分遣使捕蝗埋之上曰蝗天災也誠由不徳而致焉卿請捕蝗得無違而傷義乎元崇進曰臣聞大田詩曰秉畀炎火者捕蝗之術也古人行之於前陛下用之於後古人行之所以安農陛下用之所以除害臣聞安農非傷義也農安則物豐除害則人豐樂興農去害有國家之大事也幸陛下熟思之上喜曰事既師古用可救時是朕心也遂行之時中外咸以為不可上謂左右曰吾與賢相討論已定捕蝗之事敢議者死是嵗所司結奏捕蝗蟲凡〈缺〉百〈缺〉餘萬石時無饑饉天下賴焉
　　上將登封泰山益州進白騾至潔朗豐潤權竒偉異上遂親乗之柔習安便不知登降之倦告成禮畢復乗而下纔下山坳休息未乆而有司言白騾無疾而殪上歎異之諡曰白騾將軍命有司具槥櫝疊石為墓在封禪壇北一里餘於今在焉
　　車駕次華隂上見嶽神數里迎謁上問左右莫之見遂詔諸巫問神安在獨老巫阿馬婆奏雲三郎在路左朱髮紫衣迎𠉀陛下上顧笑之仍勑阿馬婆勑神先歸上至廟見神櫜鞬俯伏庭東南大栢樹下又召阿馬婆問之對如上見上加敬禮命阿馬婆致意而旋降詔先詣嶽封為金天王仍上自書製碑文以寵異之其碑髙五十餘尺濶丈餘厚四五尺天下碑莫比也其餘刻扈從太子王公以下百官名氏製作壯麗巧無比倫焉上為皇孫時風表瓌異神采英邁嘗於朝堂叱武攸暨曰朝堂我家朝堂汝得恣蜂蠆而狼顧耶則天聞而驚異之再三顧曰此兒氣概終當為吾家太平天子也西涼州習好音樂製新曲曰涼州開元中列上獻上召諸王便殿同觀曲終諸王賀舞蹈稱善獨寧王不拜上顧問之寧王進曰此曲雖嘉臣有聞焉夫音者始於宮散於商成於角徵羽莫不根柢囊槖於宮商也斯曲也宮離而少徵商亂而加暴臣聞宮君也商臣也宮不勝則君勢卑商有餘則臣事僣卑則逼下僣則犯上發於忽微形於音聲播於歌詠見之於人事臣恐一日有播越之禍悖逼之患莫不兆於斯曲也上聞之黙然及安史作亂華夏鼎沸所以見寧王審音之妙也
　　天寳中上以三河道險束漕運艱難乃傍北山鑿石為月河以避湍急名曰天寳河嵗省運夫五十萬人無覆溺淹滯之患天下稱之其河東西徑直長五里餘濶四五丈深三四丈皆鑿堅石匠人於石得古鐵鍱長三尺餘上有平陸二字皆文也上異之蔵於內庫遂命改河北縣為平陸縣旌其事也
　　上御勤政樓大酺縱士庶觀㸔百戱競作人物塡咽金吾衛士白棒雨下不能制止上患之謂力士曰吾以海內豐稔四方無事故盛為宴樂與百姓同歡不知下人喧亂如此汝何以止之力士曰臣不能也陛下召嚴安之處分打塲以臣所見必有可觀上從之安之到則周行廣塲以手板畫地示衆曰犯此者死以是終五日酺宴咸指其地畫曰嚴公界境無一人敢犯者
　　蘓瓌初未知頲常處頲於馬廐中與傭僕雜作一日有客詣瓌候於㕔所頲擁篲趨庭遺墜文書客取視之乃詠崑崙奴詩也其詞曰指頭十挺墨耳朶兩張匙客心異之而瓌出與客淹留客笑語之餘因詠其詩並言形貌問何人非足下宗族庶孽耶若加禮収舉必蘇氏之令子也瓌自是稍稍親之適有人獻瓌兎懸於廊廡間瓌乃召頲詠之立呈詩曰兎子死䦨殫持來掛竹竿試將明鏡照何異月中㸔瓌大驚竒驟加禮敬頲由是學問日新文章蓋代及上平內難一夕間制詔絡繹無非頲出代稱小許公也
　　上封泰山回車駕次上黨路之父老擔壷漿逺近迎謁上皆親加存問受其獻饋錫賚有差父老有先與上相識者上悉賜酒食與之話舊故過村部必令詢訪孤老喪疾之家加弔恤之父老忻忻然莫不瞻戴叩乞駐留焉及車金橋御路縈轉上見數十里間旌纛鮮潔羽衛整齊顧謂左右曰張説言勒兵三十萬旌旗千里間陜右上黨至於太原見后土碑真才子也左右皆稱萬嵗上遂詔呉道𤣥韋無忝陳閎令同製金橋圖聖容及上所乗照夜白馬陳閎主之橋梁山水車輿人物草樹鴈鳥器仗帷幕呉道𤣥主之狗馬騾驢牛羊駱駝貓猴豬⿰四足之𩔖韋無忝主之圖成時為三絶焉
　　上幸蜀車駕次劔門門左右巖壁峭絶上謂侍臣曰劒門天險若此自古及今敗亡相繼豈非在徳不在險耶因駐蹕題詩曰劒閣橫空峻鑾輿出狩回翠屏千仞合丹障五丁開灌木縈旗轉僊雲拂馬來乗時方在徳嗟爾勒銘才其詩至徳二年普安郡太守賈深勒於石壁今存焉
　　賀知章祕書監有髙名吿老歸呉中上嘉重之每別優異焉知章將行涕泣辭上曰何所欲知章曰臣有男未有定名幸陛下賜之歸為鄉里榮上曰為道之要莫信孚者信也履信思乎順卿子必信順之人也宜名之曰孚知章再拜而受命知章乆而謂人曰上何謔我耶呉人孚乃𤓰下為子豈非呼我為𤓰子耶
　　上嘗坐朝以手指上下按其腹退朝髙力士進曰陛下向來數以手指按其腹豈非聖體小不安耶上曰非也吾昨夜夢遊月宮諸僊娯予以上清之樂寥亮清越殆非人間所聞也酣醉乆之合奏諸樂以送吾歸其曲淒楚動人杳杳在耳吾回以玉笛尋之盡得之矣坐朝之際慮忽遺忘故懐玉笛時以手指上下尋非不安力士再拜賀曰非常之事也願陛下為臣一奏之其聲寥寥然不可名言也力士又再拜且請其名上笑言此曲名紫雲回遂載於樂章今太常刻石在焉
　　上封泰山進次滎陽旃然河上見黒龍命弧矢射之矢發龍潛㓕自爾旃然伏流於今百餘年矣按旃然即濟水也溢而為滎遂名旃然左傳雲楚師濟於旃然是也華嶽雲臺觀中方之上有山崛起半甕之狀名曰甕肚峯上賞望嘉其髙迥欲於峯腹大鑿開元二字塡以白石令百餘里望見諌官上言乃止
　　上於𢎞農古函谷闗得寳符白石文正成乗字識者解之雲乗者四十八年得寳之時天下言之曰得寳𢎞農得寳耶於今唱之得寳之年遂改天寳也
　　上幸愛祿山為子嘗與貴妃於便殿同樂祿山每就坐不拜上而拜妃上顧問此胡不拜我而拜妃子意何在也祿山奏曰胡家即知有母不知有父故也上笑而捨之祿山豐肥大腹上嘗問曰此胡腹中更有何物其大如是祿山尋聲應曰腹中更無他物惟赤心爾上以言誠而益親善之
　　一行將卒留物一封命弟子進於上發而視之乃蜀當歸也上初不諭及幸蜀回乃知微㫖深歎異之
　　羅公逺多祕術最善𨼆形之法上就公逺雖傳受不肯盡其要上毎與同為之則𨼆沒人不能知若自試或餘衣帶㦯露襆頭腳每被宮人知上所在上怒命力士裹以油襆置榨木下壓殺而埋棄之不旬日有中使自蜀道回逢公逺於路乗騾而笑謂使者曰上之為戱一何虐耶
　　萬回師閿郷人也神用不足謂愚而癡無所知雖父母亦以豚犬畜之兄被戍役安西音問隔絶父母謂其誠死日夕涕泣而憂思也萬回顧父感念甚忽跪而言曰涕泣豈非憂兄也父母曰信然萬回曰詳思我兄所要者衣裝糗糧巾之屬悉備之某將覲焉忽一日朝賫所備夕返其家告父母曰兄平善矣發書視之乃兄跡也一家異之𢎞農抵安西萬餘里以其萬里而回故謂之萬回也居常貌如愚癡忽有先覺異見驚人神異也上在藩邸或遊行人間萬回於聚落街衢髙聲曰天子來或曰聖人來其處信宿間上必經過徘徊也安樂公主上之季妹也附㑹韋氏𤍠可炙手道路懼焉萬回望其車騎道唾曰血腥不可近也不旋踵而滅亡之禍及矣上知萬回非常人內出二宮人日夕侍奉特勑於集賢院圖形焉
　　道士葉法善精於符籙之術上累拜為鴻臚卿優禮待焉法善居𤣥真觀嘗有朝客數十人詣之解帶淹留滿座思酒忽有人叩門雲麴秀才法善令人謂曰方有朝僚未暇瞻晤幸吾子異日見臨也語未畢有一美措傲睨而入年二十餘肥白可觀笑揖諸公居末席抗聲談論援引古人一席不測恐聳觀之良乆蹔起旋轉法善謂諸公曰此子突入語辯如此豈非魃魅為惑乎試與諸公避之麴生復至扼腕抵掌論難鋒起勢不可當法善宻以小劒擊之隨手失墜於階下化為瓶榼一座驚懾遽視其所乃盈瓶醲醖也咸大笑飲之其味甚嘉座客醉而揖其瓶曰麴生風味不可忘也
　　上命裴寛為河南尹寛性好釋氏師事普寂禪師旦夕造謁焉居一日寛詣寂寂曰有少事未暇欵語且請遲回休憇也寛乃屏賔從止於空室見寂潔滌正堂焚香端坐坐未乆忽聞扣門連聲雲一行天師至一行入詣作禮禮寂之足禮訖附耳宻語其貌絶恭寂但顧雲無不可者語訖又禮禮語如是三寂惟雲是是一行語訖降堦入南堂自闔其扉寂乃徐命弟子云遣聲鐘一行和尚滅度矣左右疾走視之一如其言後寂滅度寛復衰絰葬之日徒步出城送之甚為縉紳所譏也寛子諝復為河南尹素好談諧多異筆嘗有投牒誤書𥿄背諝判雲者畔似那畔那畔似者畔我不可辭與你判笑殺門前著靴漢又有婦人投狀爭貓兒狀雲是貓兒即是兒貓不是兒貓即不是貓兒諝大笑判狀雲貓兒不識主傍我搦老䑕兩家不須爭將來與裴諝遂納其貓兒爭者亦哂
　　安祿山初為張韓公帳下走使之吏韓常令祿山洗足韓公腳下有黒㸃子祿山因洗腳而竊窺之韓公顧笑曰黒子吾貴相也獨汝窺之亦能有之乎祿山曰某賤人也不幸兩足皆有比將軍者黒而加大竟不知是何祥也韓公竒而觀之益親厚之約為義兒而加薦寵焉無畏三蔵自天竺至所由引謁上見而敬信焉上謂三蔵曰師自逺而來睏倦欲於何方休息耶三蔵進曰臣在天竺國時聞西明寺宣律師持律第一願依止焉上可之宣律禁誡堅苦焚修精潔三蔵飲酒食肉言行麤易徃往乗醉而喧穢汚絪席宣律頗不甘心忽中夜宣律捫虱將投於地三蔵半醉連聲呼曰律師撲殺佛子宣律方知是神異人也整衣作禮投而師事之宣律精苦之甚常夜行道臨堦墜墮忽覺有人捧承其足宣律顧視之乃少年也宣律遽問弟子何人中夜在此少年曰某非常人即毗沙王之子那吒太子也䕶法之故擁䕶和尚乆矣宣律曰貧道修行無事煩太子威神自在西域有可作佛事者願太子致之太子曰某有佛牙寳事雖乆頭目猶捨敢不奉獻宣律求之即今崇聖寺佛牙是也
　　太真妃最善於擊磬搏拊之音泠泠然新聲雖太常棃園之能人莫加也上令採藍田緑玉琢為器上進簨簴流蘇之屬皆以金鈿珠翠珍怪之物雜飾之又鑄二金獅子作拏攫騰奮之狀各重二百餘斤以扶其他綵繪縟麗製作神妙一時無比也上幸蜀回京師樂器多亡失獨玊磬偶在上顧之悽然不忍置於前促令送太常至今蔵於太常正樂庫
　　上所幸美人忽夢人邀去縱酒宻㑹任飲盡而歸歸輒流汗倦怠忽忽後因從容盡白於上上曰此必術人所為也汝若復往但隨宜以物識之其夕熟寐飄然又徃半醉見石硯在前乃宻印手文於曲房屏風上寤而具啓上上乃潛以物色令於諸宮觀求之異日於東門觀得其屏風手文尚在道士已遁矣
　　安西衙將劉文𣗳口辯善奏對上每嘉之文樹髭生頷下貌𩔖猿猴上令黃幡綽嘲之文樹切惡猿猴之號乃宻賂幡綽祈不言之幡綽訊而進嘲曰可憐好文樹髭鬚共頦頥別任文樹靣孔不似猢孫猢孫強似文樹上知其賂遺大笑之
　　平康坊南街廢蠻院即李林甫舊宅也林甫於正堂後別創一堂製度彎曲有卻月之形名曰月堂木土秀麗精巧當時莫儔也林甫每欲破滅人家即入月堂精思極慮喜恱而出必不存焉及將敗林甫於堂上見一物如人動遍體被毛毛如豬立鋸牙鈎爪三尺餘以擊林甫目如電光而怒視之林甫連叱不動遂命弧矢毛人笑而跳入前堂堂中青衣遇而暴卒經於廐中善馬皆死不累日而林甫卒
　　太真妃常因妬媚有語侵上上怒甚召髙力士以輜軿送其家妃悔恨號泣抽刀剪髮授力士曰珠玉珍異皆上所賜不足充獻惟髮父母所生可達妾意望持此伸妾萬一慕戀之誠上得髪揮涕憫然遽命力士召歸天寳初上游華清宮有劉朝霞者獻賀幸溫泉賦詞調倜儻雜以俳諧文多不載今畧其詞曰若夫天寳二年十月後兮臘月前辦有司之供具命駕幸於溫泉天門乾開露神僊之輻湊鑾輿劃出驅甲仗以駢闐青一隊兮黃一隊熊踏胷兮豹拏背朱一團兮繡一團玊鏤珂兮金鏤鞍述徳雲直攫得盤古髓搯得女媧瓤遮莫爾古時千帝豈如我今日三郎其自敘雲別有窮竒蹭蹬失路猖狂骨懂雖短伎藝能長夢裏㡬回富貴覺來依舊悽惶今日是千年一遇叩頭莫五角六張帝覧而竒之將加賀上命朝霞改去五角六張字奏雲臣草此賦詩有神助自謂文不加㸃筆不停綴不願從天而改上顧曰真窮薄人也授以春官衛上左焉







　　開天傳信記
