簡稱《世語》
劉放、孫資，共典樞要。夏侯獻、曹肇，心內不平。殿中有雞棲樹，二人相謂：「此亦久矣，其能復幾！」指謂中書監劉放，中書令孫資。
司馬景王命中書郎虞松作表，再呈，不可意，令松更定之，經時竭思不能改，心有形色。中書郎鐘會察有憂色，問松，松以實對。會取草視，為定五字，松悅服，以呈景王。景王曰：「不當，爾耶？」松曰：「鐘會也。」王曰：「如此，可大用，真王佐才也。」卞伯玉赴中書，詩曰：躍鱗龍鳳池，揮翰紫宸裏。
杜夷字行齊，為儒林祭酒。皇太子凡三至夷舍，執經問義。刁協遷尚書令，詔曰：尚書令協，抗志高亮，才鑒博朗，朕甚喜之。
范寧字武子，少好學，多所通覽。拜中書郎，專掌西省。居職，多所獻替，有益政道。
孔演字元舒，晉國建，與庾亮俱補中書侍郎。於時中興肇建，庶事草創，演經學博通，又練舊典，朝儀軌制，多取正焉。由是元、明二帝親愛之。
劉超字世逾，遷中書舍人。時臺省初建，內外多事，超出納書命，以忠慎稱。理身清苦，衣不重帛。
徐邈字景山，以儒素坐好學，尤善經傳。烈宗始覽典籍，招延禮學之士。後將軍謝安舉邈應選，補中書舍人，專在西省，撰正五經音訓，學者宗之。每預顧問，輒有獻替，多所補益。烈宗甚愛之。
孫盛字安國，為秘書監，加給事中。篤尚好學，自少至長，常手不釋卷。既居史官，乃著《三國陽秋》。
郭璞，太興元年奏《南郊賦》。中宗嘉其才，以為著作佐郎。
殷浩北伐，江逌為長史，逌取數百雞，以長繩連腳，皆繫火，一時驅放，飛過塹，集於羌營，火皆燃。
