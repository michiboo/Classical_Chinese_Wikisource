　　欽定四庫全書　　　　子部五
　　宣明方論　　　　　　醫家類
　　提要
　　〈臣〉等謹案宣明方論十五卷金劉完素撰是書皆對病處方之法首諸證門自煎厥薄厥餐洩䐜脹以及諸痺心疝凡六十一證皆採用內經諸篇毎證各有主治之方一宗仲景次諸風次熱次傷寒次積聚次水濕次痰飲次勞次洩痢次婦人次補養次諸痛次痔瘻次眼目次小児次襍病共十七門毎門各有總論亦發明運氣之理兼及諸家方論於軒岐奧旨實有所闡發而多用涼劑偏主其説者不無流𡚁在善用者消息之耳攷原病式自序雲作醫方精要宣明論一部三卷十萬餘言今刋入河間六書者乃有十五卷其二卷之菊葉法薄荷白檀湯四卷之妙功藏用丸十二卷之蓽澄茄丸補中丸楮實子丸皆注新増字而七卷之信香十方青金膏不注新増字者據其方下小序稱灌頂法王子所傳併有偈㕨金時安有灌頂法王顯為元明以後之方則竄入而不注者不知其幾矣卷増於舊殆以是歟乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀






