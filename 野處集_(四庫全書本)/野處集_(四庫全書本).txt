　　欽定四庫全書　　　　　集部五
　　野處集　　　　　　　　別集類五〈元〉
　　提要
　　〈臣〉等謹案野處集四卷元邵亨貞撰亨貞字復孺淳安人至正間為松江訓導占籍華亭其仕履畧見於楊樞淞故述中今考集中有送族兄安仲還鄉序雲至元中大父處州君以弗克終仕於宋晦跡華亭別業先子遂生華亭至徳間大父歸葬故里先子弗克舉家去至今為華亭人則自其祖時已僑寓松江非亨貞始占籍樞所述猶未詳晰也是編本出上海陸深家深之孫郯以授稷而刋行之並所著蛾術詩選蛾術詞選為十六卷今詩詞二選世已無傳惟此本獨存共雜文六十八首亨貞終於儒官足蹟又不出鄉里故無雄篇巨製以發其竒氣而文章大致清利步伐井然猶能守先正遺矩者案陶宗儀南村輟耕録載亨貞所作詠眉目沁園春詞二首雋永清麗頗得倚聲三昧蓋所長尤在於此惜詞選已佚今不可得而見矣乾隆四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








