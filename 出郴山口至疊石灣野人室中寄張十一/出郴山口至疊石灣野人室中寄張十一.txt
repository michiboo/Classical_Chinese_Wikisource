
櫧柟無冬春，柯葉連峯稠。
陰壁下蒼黑，煙含清江樓。
景開獨沿曳，響答隨興酬。
旦夕望吾友，如何迅孤舟。
疊沙積爲崗，崩剝雨露幽。
石脈盡橫亙，潛潭何時流。
既見萬古色，頗盡一物由。
永與世人遠，氣還草木收。
盈縮理無餘，今往何必憂。
郴土羣山高，耆老如中州。
孰雲議舛降，豈是娛宦遊。
陰火昔所伏，丹砂將爾謀。
昨臨蘇耽井，復向衡陽求。
同疚來相依，脫身當有籌。
數月乃離居，風湍成阻脩。
野人善竹器，童子能谿謳。
寒夜波蕩漾，羇鴻去悠悠。

