
資治通鑑 第177卷
卷第一百七十七

【隋紀一】　起屠維作噩，盡重光大淵獻，凡三年。


春，正月，乙丑朔，陳主朝會群臣，大霧四塞，入人鼻，皆辛酸，陳主昏睡，至晡時乃寤。

是日，賀若弼自廣陵引兵濟江。先是弼以老馬多買陳船而匿之，買弊船五六十艘，置於瀆內。陳人覘之，以為內國無船。弼又請緣江防人每交代之際，必集廣陵，於是大列旗幟，營幕被野，陳人以為隋兵大至，急發兵為備，既知防人交代，其眾復散；後以為常，不復設備。又使兵緣江時獵，人馬喧噪。故弼之濟江，陳人不覺。韓擒虎將五百人自橫江宵濟採石，守者皆醉，遂克之。晉王廣帥大軍屯六合鎮桃葉山。

丙寅，採石戍主徐子建馳啟告變；丁卯，召公卿入議軍旅。戊辰，陳主下詔曰：「犬羊陵縱，侵竊郊畿，蜂蠆有毒，宜時掃定。朕當親御六師，廓清八表，內外並可戒嚴。」以驃騎將軍蕭摩訶、護軍將軍樊毅、中領軍魯廣達並為都督，司空司馬消難、湘州刺史施文慶並為大監軍，遣南豫州刺史樊猛帥舟師出白下，散騎常侍皋文奏將兵鎮南豫州。重立賞格，僧、尼、道士，盡令執役。

庚午，賀若弼攻拔京口，執南徐州刺史黃恪。弼軍令嚴肅，秋毫不犯，有軍士於民間酤酒者，弼立斬之。所俘獲六千餘人，弼皆釋之，給糧勞遣，付以敕書，令分道宣諭。於是所至風靡。

樊猛在建康，其子巡攝行南豫州事。辛未，韓擒虎進攻姑孰。半日，拔之，執巡及其家口。皋文奏敗還。江南父老素聞擒虎威信，來謁軍門者晝夜不絕。

魯廣達之子世真在新蔡，與其弟世雄及所部降於擒虎，遣使致書招廣達。廣達時屯建康，自劾，詣廷尉請罪；陳主慰勞之，加賜黃金，遣還營。樊猛與左衛將軍蔣元遜將青龍八十艘於白下游弈，以御六合兵；陳主以猛妻子在隋軍，懼有異志，欲使鎮東大將軍任忠代之，令蕭摩訶徐諭猛，猛不悅，陳主重傷其意而止。

於是賀若弼自北道，韓擒虎自南道並進，緣江諸戍，望風盡走；弼分兵斷曲阿之沖而入。陳主命司徒豫章王叔英屯朝堂，蕭摩訶屯樂游苑，樊毅屯耆闍寺，魯廣達屯白土岡，忠武將軍孔范屯寶田寺。己卯，任忠自吳興入赴，仍屯朱雀門。

辛未，賀若弼進據鐘山，頓白土岡之東。晉王廣遣總管杜彥與韓擒虎合軍，步騎二萬屯於新林。蘄州總管王世積以舟師出九江，破陳將紀瑱於蘄口，陳人大駭，降者相繼。晉王廣上狀，帝大悅，宴賜群臣。

時建康甲士尚十餘萬人，陳主素怯懦，不達軍士，唯晝夜啼泣，臺內處分，一以委施文慶。文慶既知諸將疾己，恐其有功，乃奏曰：「此輩怏怏，素不伏官，迫此事機，那可專信！」由是諸將凡有啟請，率皆不行。

賀若弼之攻京口也，蕭摩訶請將兵逆戰，陳主不許。及弼至鐘山，摩訶又曰：「弼懸軍深入，壘塹未堅，出兵掩襲，可以必克。」又不許。陳主召摩訶、任忠於內殿議軍事，忠曰：「兵法：客貴速戰，主貴持重。今國家足食足兵，宜固守臺城，緣淮立柵，北軍雖來，勿與交戰；分兵斷江路，無令彼信得通。給臣精兵一萬，金翅三百艘，下江徑掩六合，彼大軍必謂其度江將士已被俘獲，自然挫氣。淮南土人與臣舊相知悉，今聞臣往，必皆景從。臣復揚聲欲往徐州，斷彼歸路，則諸軍不擊自去。待春水既漲，上江周羅□等眾軍必沿流赴援，此良策也。」陳主不能從。明日，欻然曰：「兵久不決，令人腹煩，可呼蕭郎一出擊之。」任忠叩頭苦請勿戰。孔范又奏：「請作一決，當為官勒石燕然。」陳主從之，謂摩訶曰：「公可為我一決！」摩訶曰：「從來行陳，為國為身；今日之事，兼為妻子。」陳主多出金帛賦諸軍以充賞。甲申，使魯廣達陳於白土岡，居諸軍之南，任忠次之，樊毅、孔范又次之，蕭摩訶軍最在北。諸軍南北亙二十里，首尾進退不相知。

賀若弼將輕騎登山，望見眾軍，因馳下，與所部七總管楊牙、員明等甲士凡八千，勒陳以待之。陳主通於蕭摩訶之妻，故摩訶初無戰意；唯魯廣達以其徒力戰，與弼相當。隋師退走者數四，弼麾下死者二百七十三人，弼縱煙以自隱，窘而復振。陳兵得人頭，皆走獻陳主求賞，弼知其驕惰，更引兵趣孔范；范兵暫交即走，陳諸軍顧之，騎卒亂潰，不可復止，死者五千人。員明擒蕭摩訶，送於弼，弼命牽斬之。摩訶顏色自若，乃釋而禮之。

任忠馳入臺，見陳主言敗狀，曰：「官好住，臣無所用力矣！」陳主與之金兩縢，使募人出戰。忠曰：「陛下唯當具舟楫，就上流眾軍，臣以死奉衛。」陳主信之，敕忠出部分，令宮人裝束以待之，怪其久不至。時韓擒虎自新林進軍，忠已帥數騎迎降於石子岡。領軍蔡征守朱雀航，聞擒虎將至，眾懼而潰。忠引擒虎軍直入朱雀門，陳人慾戰，忠揮之曰：「老夫尚降，諸軍何事！」眾皆散走。於是城內文武百司皆遁，唯尚書僕射袁憲在殿中，尚書令江總等數人居省中。陳主謂袁憲曰：「我從來接遇卿不勝餘人，今日但以追愧。非唯朕無德，亦是江東衣冠道盡！」

陳主遑遽，將避匿，憲正色曰：「北兵之入，必無所犯。大事如此，陛下去欲安之！臣願陛下正衣冠，御正殿，依梁武帝見侯景故事。」陳主不從，下榻馳去，曰：「鋒刃之下，未可交當，吾自有計！」從宮人十餘出後堂景陽殿，將自投於井，憲苦諫不從；後閣舍人夏侯公韻以身蔽井，陳主與爭，久之，乃得入。既而軍人窺井，呼之，不應，欲下石，乃聞叫聲；以繩引之，驚其太重，及出，乃與張貴妃、孔貴嬪同束而上。沈後居處如常。太子深年十五，閉邠而坐，舍人孔伯魚侍側，軍士叩閣而入，深安坐，勞之曰：「戎旅在途，不至勞也！」軍士鹹致敬焉。時陳人宗室王侯在建康者百餘人，陳主恐其為變，皆召入，令屯朝堂，使豫章王叔英總督之，又陰為之備，及臺城失守，相帥出降。

賀若弼乘勝至樂游苑，魯廣達猶督餘兵苦戰不息，所殺獲數百人，會日暮，乃解甲，面台再拜慟哭，謂眾曰：「我身不能救國，負罪深矣！」士卒皆流涕歔欷，遂就擒。諸門衛皆走，弼夜燒北掖門入，聞韓擒虎已得陳叔寶，呼視之，叔寶惶懼，流汗股慄，向弼再拜。弼謂之曰：「小國之君當大國之卿，拜乃禮也。入朝不失作歸命侯，無勞恐懼。」既而恥功在韓擒虎後，與擒虎相詬，挺刃而出；欲令蔡征為叔寶作降箋，命乘騾車歸己，事不果。弼置叔寶於德教殿，以兵衛守。

高熲先入建康，熲子德弘為晉王廣記室，廣使德弘馳詣熲所，令留張麗華，熲曰：「昔太公蒙面以斬妲己，今豈可留麗華！」乃斬之於青溪。德弘還報，廣變色曰：「昔人云，『無德不報』，我必有以報高公矣！」由是恨熲。

丙戌，晉王廣入建康，以施文慶受委不忠，曲為諂佞以蔽耳目，沈客卿重賦厚斂以悅其上，與太市令陽慧朗、刑法監徐析、尚書都令史暨慧皆為民害，斬於石闕下，以謝三吳。使高熲與元帥府記室裴矩收圖籍，封府庫，資財一無所取，天下皆稱廣，以為賢。矩，讓之之弟子也。

廣以賀若弼先期決戰，違軍令，收以屬吏。上驛召之，詔廣曰：「平定江表，弼與韓擒虎之力也。」賜物萬段；又賜弼與擒虎詔，美其功。

開府儀同三司王頒，僧辯之子也。夜，發陳高祖陵，焚骨取灰，投水而飲之。既而自縛，歸罪於晉王廣。廣以聞，上命赦之。詔陳高祖、世祖、高宗陵，總給五戶分守之。

上遣使以陳亡告許善心，善心衰服號哭於西階之下，藉草東向坐三日，敕書唁焉。明日，有詔就館，拜通直散騎常侍，賜衣一襲。善心哭盡哀，入房改服，復出，北面立，垂泣，再拜受詔，明日乃朝，伏泣於殿下，悲不能興。上顧左右曰：「我平陳國，唯獲此人。既能懷其舊君，即我之誠臣也。」敕以本官直門下省。

陳水軍都督周羅□與郢州刺史荀法尚守江夏，秦王俊督三十總管水陸十餘萬屯漢口，不得進，相持逾月。陳荊州刺史陳慧紀遣南康內史呂忠肅屯岐亭，據巫峽，於北岸鑿巖，綴鐵鎖三條，橫截上流以遏隋船，忠肅竭其私財以充軍用。楊素、劉仁恩奮兵擊之，四十餘戰，忠肅守險力爭，隋兵死者五千餘人，陳人盡取其鼻以求功賞。既而隋師屢捷，獲陳之士卒，三縱之。忠肅棄柵而遁，素徐去其鎖；忠肅復據荊門之延洲，素遣巴蜑千人，乘五牙四艘，以拍竿碎其十餘艦，遂大破之，俘甲士二千餘人，忠肅僅以身免。陳信州刺史顧覺屯安蜀城，棄城走。陳慧紀屯公安，悉燒其儲蓄，引兵東下，於是巴陵以東無復城守者。陳慧紀帥將士三萬人，樓船千餘艘，沿江而下，欲入援建康，為秦王俊所拒，不得前。是時，陳晉熙王叔文罷湘州，還，至巴州，慧紀推叔文為盟主。而叔文已帥巴州刺史畢寶等致書請降於俊，俊遣使迎勞之。會建康平，晉王廣命陳叔寶手書招上江諸將，使樊毅詣周羅□，陳慧紀子正業詣慧紀諭指。時諸城皆解甲，羅□乃與諸將大臨三日，放兵散，然後詣俊降，陳慧紀亦降，上江皆平。楊素下至漢口，與俊會。王世積在蘄口，聞陳已亡，移書告諭江南諸郡，於是江州司馬黃偲棄城走，豫章等諸郡太守皆詣世積降。

癸巳，詔遣使者巡撫陳州郡。二月，乙未，廢淮南行台省。蘇威奏請五百家置鄉正，使治民，簡辭訟。李德林以為：「本廢鄉官判事，為其里閭親識，剖斷不平，今令鄉正專治五百家，恐為害更甚。且要荒小縣，有不至五百家者，豈可使兩縣共管一鄉！」帝不聽。丙申，制：「五百家為鄉，置鄉正一人；百家為裡，置里長一人。」

陳吳州刺史蕭□獻能得物情，陳亡，吳人推□獻為主，右衛大將軍武川宇文述帥行軍總管元契、張默言等討之。落叢公燕榮以舟師自東海至。陳永新侯陳君范自晉陵奔□獻，並軍拒述。述軍且至，□獻立柵於晉陵城東，留兵拒述，遣其將王褒守吳州，自義興入太湖，欲掩述後。述進破其柵，回兵擊□獻，大破之；又遣兵別道襲吳州，王褒衣道士服棄城走。□獻以餘眾保包山，燕榮擊破之。□獻將左右數人匿民家，為人所執。述進至奉公埭，陳東揚州刺史蕭巖以會稽降，與□獻皆送長安，斬之。

楊素之下荊門也，遣別將龐暉將兵略地，南至湘州，城中將士，莫有固志。刺史岳陽王叔慎，年十八，置酒會文武僚吏。酒酣，叔慎歎曰：「君臣之義，盡於此乎！」長史謝基伏而流涕。湘州助防遂興侯正理在坐，乃起曰：「主辱臣死，諸君獨非陳國之臣乎！今天下有難，實致命之秋也。縱其無成，猶見臣節。青門之外，有死不能！今日之機，不可猶豫，後應者斬！」眾鹹許諾。乃刑牲結盟，仍遣人詐奉降書於龐暉。暉信之，剋期而入，叔慎伏甲待之。暉至，執之以徇，並其眾皆斬之。叔慎坐於射堂，招合士眾，數日之中，得五千人。衡陽太守樊通、武州刺史鄔居業皆請舉兵助之。隋所除湘州刺史薛冑將兵適至，與行軍總管劉仁恩共擊之；叔慎遣其將陳正理與樊通拒戰，兵敗。冑乘勝入城，擒叔慎。仁恩破鄔居業於橫橋，亦擒之。俱送秦王俊，斬於漢口。

嶺南未有所附，數郡共奉高涼郡太夫人洗氏為主，號聖母，保境拒守。詔遣柱國韋洸等安撫嶺外，陳豫章太守徐墱據南康拒之，洸等不得進。晉王廣遣陳叔寶遺夫人書，諭以國亡，使之歸隋。夫人集首領數千人，盡日慟哭，遣其孫馮魂帥眾迎洸。洸擊斬徐璒，入，至廣州，說諭嶺南諸州皆定；表馮魂為儀同三司，冊洗氏為宋康郡夫人。洸，□之子也。

衡州司馬任瓖勸都督王勇據嶺南，求陳氏子孫，立以為帝；勇不能用，以所部來降，瑰棄官去。瑰，忠之弟子也。

於是陳國皆平，得州三十，郡一百，縣四百，詔建康城邑宮室，並平蕩耕墾，更於石頭置蔣州。

晉王廣班師，留王韶鎮石頭城，委以後事。三月，己巳，陳叔寶與其王公百司發建康，詣長安，大小在路，五百里纍纍不絕。帝命權分長安士民宅以俟之，內外修整，遣使迎勞；陳人至者如歸。夏，四月，辛亥，帝幸驪山，親勞旋師。乙巳，諸軍凱入，獻俘於太廟，陳叔寶及諸王侯將相並乘輿服御、天文圖籍等以次行列，仍以鐵騎圍之，從晉王廣、秦王俊入，列於廟廷。拜廣為太尉，賜輅車、乘馬、袞冕之服、玄圭、白璧。丙午，帝坐廣陽門觀，引陳叔寶於前，及太子、諸王二十八人，司空司馬消難以下至尚書郎凡二百餘人，帝使納言宣詔勞之；次使內史令宣詔，責以君臣不能相輔，乃至滅亡。叔寶及其群臣並愧懼伏地，屏息不能對，既而宥之。

初，武元帝迎司馬消難，與消難結為兄弟，情好甚篤，帝每以叔父禮事之。及平陳，消難至，特免死，配為樂戶，二旬而免，猶以舊恩引見；尋卒於家。

庚戌，帝御廣陽門宴將士，自門外夾道列布帛之積，達於南郭。班賜各有差，凡用三百餘萬段、故陳之境內，給復十年，餘州免其年租賦。

樂安公元諧進曰：「陛下威德遠被，臣前請以突厥可汗為候正，陳叔寶為令史，今可用臣言矣。」帝曰：「朕平陳國，本以除逆，非欲夸誕。公之所奏，殊非朕心。突厥不知山川，何能警候；叔寶昏醉，寧堪驅使！」諧默然而退。

辛酉，進楊素爵為越公，以其子玄感為儀同三司，玄獎為清河郡公；賜物萬段，粟萬石。命賀若弼登御坐，賜物八千段，加位上柱國，進爵宋公。仍各加賜金寶及陳叔寶妹為妾。

賀若弼、韓擒虎爭功於帝前。弼曰：「臣在蔣山死戰，破其銳卒，擒其驍將，震揚威武，遂平陳國；韓擒虎略不交陳，豈臣之比！」擒虎曰：「本奉明旨，令臣與弼同時合勢以取偽都，弼乃敢先期，逢賊遂戰，致令將士傷死甚多。臣以輕騎五百，兵不血刃，直取金陵，降任蠻奴，執陳叔寶，據其府庫，傾其巢穴。弼至夕方扣北掖門，臣啟關而納之。斯乃救罪不暇，安得與臣相比！」帝曰：「二將俱為上勳。」於是進擒虎位上柱國，賜物八千段。有司劾擒虎放縱士卒，淫污陳宮；坐此不加爵邑。

加高熲上柱國，進爵齊公，賜物九千段。帝勞之曰：「公伐陳後，人言公反，朕已斬之。君臣道合，非青蠅所能間也。」帝從容命熲與賀若弼論平陳事，熲曰：「賀若弼先獻十策，後於蔣山苦戰破賊。臣文吏耳，焉敢與大將論功！」帝大笑，嘉其有讓。

帝之伐陳也，使高熲問方略於上儀同三司李德林，以授晉王廣；至是，帝賞其功，授柱國，封郡公，賞物三千段。已宣敕訖，或說高熲曰：「今歸功於李德林，諸將必當憤惋，且後世觀公有若虛行。」熲入言之，乃止。

以秦王俊為揚州總管四十四州諸軍事，鎮廣陵。晉王廣還并州。

晉王廣之戮陳五佞也，未知都官尚書孔范、散騎常侍王瑳、王儀、御史中丞沈瓘之罪，故得免；及至長安，事並露，乙未，帝暴其過惡，投之邊裔，以謝吳、越之人。瑳刻薄貪鄙，忌害才能；儀頌巧側媚，獻二女以求親暱；瓘險慘苛酷，發言邪諂，故同罪焉。

帝給賜陳叔寶甚厚，數得引見，班同三品；每預宴，恐致傷心，為不奏吳音。後監守者奏言：「叔寶雲，『既無秩位，每預朝集，願得一官號。』」帝曰：「叔寶全無心肝！」監者又言：「叔寶常醉，罕有醒時。」帝問：「飲酒幾何？」對曰：「與其子弟日飲一石。」帝大驚，使節其酒，既而曰：「任其性；不爾，何以過日！」帝以陳氏子弟既多，恐其在京城為非，乃分置邊州，給田業使為生，歲時賜衣服以安全之。

詔以陳尚書令江總為上開府儀同三司，僕射袁憲、驃騎蕭摩訶、領軍任忠皆為開府儀同三司，吏部尚書吳興姚察為秘書丞。上嘉袁憲雅操，下詔，以為江表稱首，授昌州刺史。聞陳散騎常侍袁元友數直言於陳叔寶，擢拜主爵侍郎。謂群臣曰：「平陳之初，我悔不殺任蠻奴。受人榮祿，兼當重寄，不能橫屍徇國，乃雲無所用力，與弘演納肝何其遠也！」

帝見周羅□，慰諭之，許以富貴。羅□垂泣對曰：「臣荷陳氏厚遇，本朝淪亡，無節可紀。得免於死，陛下之賜也，何富貴之敢望！」賀若弼謂羅□曰：「聞公郢、漢捉兵，即知揚州可得。王師利涉，果如所量。」羅□曰：「若得與公周旋，勝負未可知也。」頃之，拜上儀同三司。先是，陳將羊翔來降，伐陳之役，使為嚮導，位至上開府儀同三司，班在羅□上。韓擒虎於朝堂戲之曰：「不知機變，乃立在羊翔之下，能無愧乎！」羅□曰：「昔在江南，久承令問，謂公天下節士；今日所言，殊非所望。」擒虎有愧色。

帝之責陳君臣也，陳叔文獨欣然有得色。既而復上表自陳：「昔在巴州，已先送款，乞知此情，望異常例！」帝雖嫌其不忠，而欲懷柔江表，乃授叔文開府儀同三司，拜宜州刺史。

初，陳散騎常侍韋鼎聘於周，遇帝而異之，謂帝曰：「公當貴，貴則天下一家，歲一週天，老夫當委質於公。」及至德之初，鼎為大府卿，盡賣田宅，大匠卿毛彪問其故，鼎曰：「江東王氣，盡於此矣！吾與爾當葬長安。」及陳平，上召鼎為上儀同三司。鼎，睿之孫也。

壬戌，詔曰：「今率土大同，含生遂性；太平之法，方可流行。凡我臣民，澡身浴德，家家自修，人人克念。兵可立威，不可不戢，刑可助化，不可專行。禁衛九重之餘，鎮守四方之外，戎旅軍器，皆宜停罷。世路既夷，群方無事，武力之子，俱可學經；民間甲仗，悉皆除毀。頒告天下，鹹悉此意。」

賀若弼撰其所畫策上之，謂為《御授平陳七策》。帝弗省，曰：「公欲發揚我名，我不求名；公宜自載家傳。」弼位望隆重，兄弟並封郡公，為刺史、列將，家之珍玩，不可勝計，婢妾曳羅綺者數百，時人榮之。其後突厥來朝，上謂之曰：「汝聞江南有陳國天子乎？」對曰：「聞之。」上命左右引突厥詣韓擒虎前曰：「此是執得陳國天子者。」擒虎厲色顧之，突厥惶恐，不敢仰視。

左衛將軍龐晃等短高熲於上，上怒，皆黜之，親禮逾密。因謂熲曰：「獨孤公，猶鏡也，每被磨瑩，皎然益明。」初，熲父賓為獨孤信僚佐，賜姓獨孤氏，故上常呼為獨孤而不名。

樂安公元諧，性豪俠，有氣調。少與上同學，甚相愛，及即位，累歷顯仕。諧好排詆，不能取媚左右。與上柱國王誼善，誼誅，上稍疏忌之。或告諧與從父弟上開府儀同三司滂、臨澤侯田鸞、上儀同三司祁緒等謀反，下有司案驗，奏：「諧謀令祁緒勒党項兵斷巴、蜀。又，諧嘗與滂同謁上，諧私謂滂曰：『我是主人，殿上者賊也。』因令滂望氣，滂曰：『彼雲似蹲狗走鹿，不如我輩有福德雲。』」上大怒，諧、滂、鸞、緒並伏誅。

閏月，己卯，以吏部尚書蘇威為右僕射。六月，乙丑，以荊州總管楊素為納言。

朝野皆請封禪，秋，七月，丙午，詔曰：「豈可命一將軍除一小國，遐邇注意，便謂太平。以薄德而封名山，用虛言而幹上帝，非朕攸聞。而今以後，言及封禪，宜即禁絕。」

左衛大將軍廣平王雄，貴寵特盛，與高熲、虞慶則、蘇威稱為四貴。雄寬容下士，朝野傾屬，上惡其得眾，陰忌之，不欲其典兵馬；八月，壬戌，以雄為司空，實奪之權。雄既無職務，乃杜門不通賓客。

帝踐祚之初，柱國沛公鄭譯請修正雅樂，詔太常卿牛弘、國子祭酒辛彥之、博士何妥等議之，積年不決。譯言：「古樂十二律，旋相為宮，各用七聲，世莫能通。」譯因龜茲人蘇祗婆善琵琶，始得其法，推演為十二均、八十四調，以校太樂所奏，例皆乖越。譯又於七音之外更立一聲，謂之應聲，作書宣示朝廷。與邳公世子蘇夔議累黍定律。

時人以音律久無通者，非譯、夔一朝可定。帝素不悅學，而牛弘不精音律，何妥自恥宿儒反不逮譯等，常欲沮壞其事，乃立議，非十二律旋相為宮及七調，競為異議，各立朋黨；或欲令各造樂，待成，擇其善者而從之。妥恐樂成善惡易見，乃請帝張樂試之，先白帝去：「黃鐘像人君之德。」及奏黃鐘之調，帝曰：「滔滔和雅，甚與我心會。」妥因奏止用黃鐘一宮，不假餘律。帝悅，從之。

時又有樂工萬寶常，妙達鐘律。譯等為黃鐘調成，奏之，帝召問寶常，寶常曰：「此亡國之音也。」帝不悅。寶常請以水尺為律，以調樂器，上從之。寶常造諸樂器，其聲率下鄭譯調二律，損益樂器，不可勝紀。其聲雅淡，不為時人所好，太常善聲者多排毀之。蘇夔尤忌寶常，夔父威方用事，凡言樂者皆附之而短寶常，寶常樂竟為威所抑，寢不行。

及平陳，獲宋、齊舊樂器，並江左樂工，帝令廷奏之，歎曰：「此華夏正聲也。」乃調五音為五夏、二舞、登歌、房內等十四調，賓祭用之。仍詔太常置清商署以掌之。

時天下既壹，異代器物，皆集樂府。牛弘奏：「中國舊音多在江左。前克荊州得梁樂，今平蔣州又得陳樂。史傳相承以為合古，請加修緝以備雅樂。其後魏之樂及後周所用，雜有邊裔之聲，皆不可用，請悉停之。」冬，十二月，詔弘與許善心、姚察及通直郎虞世基參定雅樂。世基，荔之子也。

己巳，以黃州總管周法尚為永州總管，安集嶺南，給黃州兵三千五百人為帳內，陳桂州刺史錢季卿等皆詣法尚降。定州刺史呂子廓，據山洞，不受命，法尚擊斬之。

以駕部侍郎狄道辛公義為岷州刺史。岷州俗畏疫，一人病疫，闔家避之，病者多死。公義命皆輿置己之聽事，暑月，病人或至數百，廳廓皆滿。公義設榻，晝夜處其間，以秩祿具醫藥，身自省問。病者既愈，乃召其親戚諭之曰：「死生有命，豈能相染！若相染者，吾死久矣。」皆慚謝而去。其後人有病者，爭就使君，其家親戚固留養之，始相慈愛，風俗遂變。後遷并州刺史，下車，先至獄中露坐，親自驗問。十餘日間，決遣鹹盡，方還聽事受領新訟。事皆立決；若有未盡，必須禁者，公義即宿聽事，終不還邠。或諫曰：「公事有程，使君何自苦！」公義曰：「刺史無德，不能使民無訟，豈可禁人在獄而安寢於家乎！」罪人聞之，鹹自款服。後有訟者，鄉閭父老遽曉之曰：「此小事，何忍勤勞使君！」訟者多兩讓而止。


春，正月，乙未，以皇孫昭為河南王，楷為華陽王。昭，廣之子也。

二月，上幸晉陽，命高熲居守。夏，四月，辛酉，至自晉陽。

成安文子李德林，恃其才望，論議好勝，同列多疾之；由是以佐命無功，十年不徙級。德林數與蘇威異議，高熲常助威，奏德林狠戾，上多從威議。上賜德林莊店，使自擇之，德林請逆人高阿那肱衛國縣市店，上許之。及幸晉陽，店人訴稱高氏強奪民田，於內造店賃之。蘇威因奏德林誣罔。妄奏自入，司農卿李圓通等復助之曰：「此店收利如食千戶，請計日追贓。」上自是益惡之。虞慶則等奉使關東巡省，還，皆奏稱「鄉正專理辭訟，黨與愛憎，公行貨賄，不便於民。」上令廢之。德林曰：「茲事臣本以為不可，然置來始爾，復即停廢，政令不一，朝成暮毀，深非帝王設法之義。臣望陛下自今群臣於律令輒欲改張，即以軍法從事；不然者，紛紜未已。」上遂發怒，大詬云：「爾欲以我為王莽邪！」先是，德林稱父為太尉咨議以取贈官，給事黃門侍郎猗氏陳茂等密奏：「德林父終於校書，妄稱咨議。」上甚銜之。至是，上因數之曰：「公為內史，典朕機密，比不可豫計議者，以公不弘耳，寧自知乎！又罔冒取店，妄加父官，朕實忿之，而未能發，今當以一州相遣耳。」因出為湖州刺史。德林拜謝曰：「臣不敢復望內史令，請但預散參。」上不許，遷懷州刺史而卒。

李圓通，本上微時家奴，有器干；及為隋公，以圓通及陳茂為參佐，由是信任之。梁國之廢也，上以梁太府卿柳莊為給事黃門侍郎。莊有識度，博學，善辭令，明習典故，雅達政事，上及高熲、蘇威皆重之。與陳茂同僚，不能降意，茂譖之於上，上稍疏之，出為饒州刺史。

上性猜忌，不悅學，既任智以獲大位，因以文法自矜，明察臨下，恆令左右覘視內外，有過失則加以重罪。又患令史贓污，私使人以錢帛遺之，得犯立斬。每於殿庭棰人，一日之中，或至數四；嘗怒問事揮楚不甚，即命斬之。尚書左僕射高熲、治書侍御史柳彧等諫，以為「朝堂非殺人之所，殿廷非決罰之地。」上不納。熲等乃盡詣朝堂請罪，上顧謂領左右都督田元曰：「吾杖重乎？」元曰：「重。」帝問其狀，元舉手曰：「陛下杖大如指，捶人三十者，比常杖數百，故多死。」上不懌，乃令殿內去杖，欲有決罰，各付所由。後楚州行參軍李君才上言：「上寵高熲過甚。」上大怒，命杖之，而殿內無杖，遂以馬鞭捶殺之，自是殿內復置杖。未幾，怒甚，又於殿廷殺人；兵部侍郎馮基固諫，上不從，竟於殿廷殺之。上亦尋悔，宣慰馮基，而怒群臣之不諫者。

五月，乙未，詔曰：「魏末喪亂，軍人權置坊府，南征北伐，居處無定，家無完堵，地罕包桑，朕甚愍之。凡是軍人，可悉屬州縣，墾田、籍帳，一與民同。軍府統領，宜依舊式。罷山東、河南及北方緣邊之地新置軍府。」

六月，辛酉，制民年五十免役收庸。

秋，七月，癸卯，以納言楊素為內史令。

冬，十一月，辛丑，上祀南郊。

江表自東晉已來，刑法疏緩，世族陵駕寒門；平陳之後，牧民者盡更變之。蘇威復作《五教》，使民無長幼悉誦之，士民嗟怨。民間復訛言隋欲徙之入關，遠近驚駭。於是婺州汪文進、越州高智慧、蘇州沈玄□皆舉兵反，自稱天子。署置百官。樂安蔡道人、蔣山李凌、饒州吳世華、溫州沈孝徹、泉州王國慶、杭州楊寶英、交州李春等皆自稱大都督，攻陷州縣。陳之故境，大抵皆反。大者有眾數萬，小者數千，共相影響。執縣令，或抽其腸，或臠其肉食之，曰：「更能使儂誦《五教》邪！」詔以楊素為行軍總管以討之。

素將濟江，使始興麥鐵杖戴束稿，夜，浮渡江覘賊，還而復往，為賊所擒，遣兵仗三十人防之。鐵杖取賊刀，亂斬防者，殺之皆盡，割其鼻，懷之以歸。素大奇之，奏授儀同三司。

素帥舟師自楊子津入，擊賊帥朱莫問於京口，破之。進擊晉陵賊帥顧世興、無錫賊帥葉略，皆平之。沈玄□敗走，素追擒之。高智慧據浙江東岸為營，周亙百餘里，船艦被江；素擊之。子總管南陽來護兒言於素曰：「吳人輕銳，利在舟楫，必死之賊，難與爭鋒，公宜嚴陳以待之，勿與接刃。請假奇兵數千潛渡江，掩破其壁。使退無所歸，進不得戰，此韓信破趙之策也。」素從之。護兒以輕舸數百直登江岸，襲破其營，因縱火，煙焰張天。賊顧火而懼，素因縱兵奮擊，大破之，賊遂潰。智慧逃入海，素躡之至海曲，召行軍記室封德彝計事，德彝墜水，人救，獲免，易衣見素，竟不自言。素後知之，問其故，曰：「私事也，所以不白。」素嗟異之。德彝名倫，以字行，隆之之孫也。汪文進以蔡道人為司空，守樂安，素進討，悉平之。

素遣總管史萬歲帥眾二千，自婺州別道逾嶺越海，攻破溪洞，不可勝數。前後七百餘戰，轉斗千餘里，寂無聲問者十旬，遠近皆以萬歲為沒。萬歲置書竹筒中，浮之於水，汲者得之，言於素。素上其事，上嗟歎，賜萬歲家錢十萬。

素又破沈孝徹於溫州，步道向天台，指臨海，逐捕遺逸，前後百餘戰，高智慧走保閩、越。上以素久勞於外，令馳傳入朝。素以餘賊未殄，恐為後患，復請行，遂乘傳至會稽。王國慶自以海路艱阻，非北人所習，不設備；素泛海奄至，國慶遑遽棄州走。餘黨散入海島，或守溪洞，素分遣諸將，水陸追捕。密令人說國慶，使斬送智慧以自贖；國慶乃執送智慧，斬於泉州，餘黨悉降。江南大定。

素班師，上遣左領軍將軍獨孤陀至浚儀迎勞；比到京師，問者日至。拜素子玄獎為儀同三司，賞賜甚厚。陀，信之子也。

楊素用兵多權略，馭眾嚴整，每將臨敵，輒求人過失而斬之，多者百餘人，少不下十數，流血盈前，言笑自若。及其對陳，先令一二百人赴敵，陷陳則已，如不能陷而還者，無問多少，悉斬之；又令二三百人復進，還如向法。將士股慄，有必死之心，由是戰無不勝，稱為名將。素時貴幸，言無不從，其從素行者，微功必錄，至他將雖有大功，多為文吏所譴卻，故素雖殘忍，士亦以此願從焉。

以并州總管晉王廣為揚州總管，鎮江都，復以秦王俊為并州總管。

番禺夷王仲宣反，嶺南首領多應多，引兵圍廣州。韋洸中流矢卒，詔以其副慕容三藏檢校廣州道行軍事。又詔給事郎裴矩巡撫嶺南，矩至南康，得兵數千人。仲宣遣別將周師舉圍東衡州，矩與大將軍鹿願擊斬之，進至南海。

高涼洗夫人遣其孫馮暄將兵救廣州，暄與賊將陳佛智素善，逗留不進；夫人知之，大怒，遣使執暄，系州獄，更遣孫盎出討佛智，斬之。進會鹿願於南海，與慕容三藏合擊仲宣，仲宣眾潰，廣州獲全。洗氏親被甲，乘介馬，張錦傘，引彀騎衛，從裴矩巡撫二十餘州。蒼梧首領陳坦等皆來謁見，矩承製署為刺史、縣令，使還統其部落，嶺表遂定。

矩覆命，上謂高熲、楊素曰：「韋洸將二萬兵不能早度嶺，朕每患其兵少。裴矩以三千弊卒徑至南海，有臣若此，朕亦何憂！」以矩為民部侍郎。拜馮盎高州刺史，追贈馮寶廣州總管、譙國公。冊洗氏為譙國夫人，開譙國夫人幕府，置長史以下官屬，官給印章，聽發部落六州兵馬，若有機急，便宜行事。仍敕以夫人誠效之故，特赦暄逗留之罪，拜羅州刺史。皇后賜夫人首飾及宴服一襲，夫人並盛於金篋，並梁、陳賜物，各藏一庫，每歲時大會，陳之於庭，以示子孫，曰：「我事三代主，唯用一忠順之心。今賜物具存，此其報也。汝曹皆念之，盡赤心於天子！」

番州總管趙訥貪虐，諸俚、獠多亡叛。夫人遣長史張融上封事，論安撫之宜，並言訥罪，不可以招懷遠人。上遣推訥，得其贓賄，竟致於法；敕委夫人招慰亡叛。夫人親載詔書，自稱使者，歷十餘州，宣述上意，諭諸俚、獠，所至皆降。上嘉之，賜夫人臨振縣為湯沐邑，贈馮僕崖州總管、平原公。


春，正月，皇太子妃元氏薨。

二月，戊午，吐谷渾遣使入貢。吐谷渾可汗誇呂聞陳亡，大懼，遁逃保險，不敢為寇。誇呂卒，子世伏立，使其兄子無素奉表稱籓，並獻方物，請以女備後庭。上謂無素曰：「若依來請，它國聞之，必當相效，何以拒之！朕情存安養，各令遂性，豈可聚斂子女以實後宮乎！」竟不許。

平鄉令劉曠有異政，以義理曉諭，訟者皆引咎而去，獄中草滿，庭可張羅；遷臨穎令。高熲薦曠清名善政為天下第一，上召見，勞勉之，顧謂侍臣曰：「若不殊獎，何以為勸！」丙子，優詔擢為莒州刺史。

辛巳晦，日有食之。

初，帝微時，與滕穆王瓚不協。帝為周相，以瓚為大宗伯，瓚恐為家禍，陰欲圖帝，帝隱之。瓚妃，周高祖妹順陽公主也，與獨孤後素不平，陰為咒詛；帝命出之，瓚不可。秋，八月，壬申，瓚從帝幸栗園，暴薨，時人疑其遇鴆。乙亥，帝至自栗園。

沛達公鄭譯卒。

