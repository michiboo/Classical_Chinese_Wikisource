起閼逢困敦，盡著雍困敦，凡二十五年。
1　楚懷王亡歸。秦人覺之，遮楚道。懷王從間道走趙。趙主父在代，趙人不敢受。懷王將走魏，秦人追及之，以歸。
1　楚懷王發病，薨於秦，秦人歸其喪。楚人皆憐之，如悲親戚。諸侯由是不直秦。
2　齊、韓、魏、趙、宋同擊秦，至鹽氏而還。秦與韓武遂、與魏封陵以和。
3　趙主父行新地，遂出代；西遇樓煩王於西河而致其兵。
4　魏襄王薨，子昭王〔遫〕立[1]。
5　韓襄王薨，子釐王咎立。
1　秦尉錯伐魏襄城。
2　趙主父與齊、燕共滅中山，遷其王於膚施。歸，行賞，大赦，置酒，酺五日。
3　趙主父封其長子章於代，號曰安陽君。
安陽君素侈，心不服其弟。主父使田不禮相之。李兌謂肥義曰：「公子章強壯而志驕，黨眾而欲大，田不禮忍殺而驕，二人相得，必有陰謀。夫小人有欲，輕慮淺謀，徒見其利，不顧其害，難必不久矣。子任重而勢大，亂之所始而禍之所集也。子奚不稱疾毋出而傳政於公子成，毋為禍梯，不亦可乎！」肥義曰：「昔者主父以王屬義也，曰：『毋變而度，毋易而慮，堅守一心，以歿而世。』義再拜受命而籍之。今畏不禮之難而忘吾籍，變孰大焉！諺曰：『死者復生，生者不愧。』吾欲全吾言，安得全吾身乎！子則有賜而忠我矣。雖然，吾言已在前矣，終不敢失！」李兌曰：「諾。子勉之矣！吾見子已今年耳。」涕泣而出。
李兌數見公子成以備田不禮。肥義謂信期曰：「公子章與田不禮聲善而實惡，內得主而外為暴，矯令以擅一旦之命，不難為也。今吾憂之，夜而忘寐，饑而忘食，盜出入不可以不備[2]。自今以來，有召王者必見吾面，我將以身先之。無故而後王可入也。」信期曰：「善。」
主父使惠文王朝群臣而自從旁窺之，見其長子累然也，反北面為臣。詘於其弟，心憐之，於是乃欲分趙而王公子章於代，計未決而輟。主父及王游沙丘，異宮，公子章、田不禮以其徒作亂，詐以主父令召王。肥義先入，殺之。高信即與王戰。公子成與李兌自國至，乃起四邑之兵入距難，殺公子章及田不禮，滅其黨。公子成為相，號安平君；李兌為司寇。是時惠文王少，成、兌專政。
公子章之敗也，往走主父，主父開之。成、兌因圍主父〔宮〕[3]。公子章死，成、兌謀曰：「以章故，圍主父；即解兵，吾屬夷矣！」乃遂圍之，令：「宮中人後出者夷！」宮中人悉出。主父欲出不得，又不得食，探雀鷇而食之。三月餘，餓死沙丘宮。主父定死，乃發喪赴諸侯。主父初以長子章為太子，後得吳娃，愛之，為不出者數歲。生子何，乃廢太子章而立之。吳娃死，愛馳；憐故太子，欲兩王之，猶豫未決，故亂起。
4　秦樓緩免相，魏冉代之。
1　秦敗魏師於解。
1　韓公孫喜、魏人伐秦。穰侯薦左更白起於秦王以代向壽將兵，敗魏師、韓師於伊闕，斬首二十四萬級，虜公孫喜，拔五城。秦王以白起為國尉。
2　秦王遺楚王書曰：「楚倍秦，秦且率諸侯伐楚，願王之飭士卒，得一樂戰！」楚王患之，乃復與秦和親。
1　楚襄王迎婦於秦。
2　秦魏冉謝病免，以客卿燭壽為丞相。
1　秦伐韓，拔宛。
2　秦燭壽免。魏冉復為丞相，封於穰與陶，謂之穰侯。又封公子市於宛，公子悝於鄧。
1　魏入河東地四百里、韓入武遂地二百里於秦。
2　魏芒卯始以詐見重。
1　秦大良造白起、客卿錯伐魏，至軹，取城大小六十一。
1　冬，十月，秦王稱西帝，遣使立齊王為東帝，欲約與共伐趙。蘇代自燕來，齊王曰：「秦使魏冉致帝，子以為何如？」對曰：「願王受之而勿稱也。秦稱之，天下安之，王乃稱之，無後也。秦稱之，天下惡之，王因勿稱，以收天下，此大資也。且伐趙孰與伐桀宋利？今王不如釋帝以收天下之望，發兵以伐桀宋，宋舉則楚、趙、梁、衛皆懼矣。是我以名尊秦而令天下憎之，所謂以卑為尊也。」齊王從之，稱帝二日而復歸之。十二月，呂禮自齊入秦，秦王亦去帝復稱王。
2　秦攻趙，拔杜陽。
1　秦攻〔魏〕(趙)，拔新垣、曲陽[4]。
1　秦司馬錯擊魏河內。魏獻安邑以和，秦出其人歸之魏。
2　秦敗韓師於夏山。
3　宋有雀生𪄟於城之陬。史占之，曰：「吉。小而生巨，必霸天下。」宋康王喜，起兵滅滕；伐薛；東敗齊，取五城；南敗楚，取地三百里，西敗魏軍。與齊、魏為敵國，乃愈自信其霸。欲霸之亟成，故射天笞地，斬社稷而焚滅之，以示威服鬼神。為長夜之飲於室中，室中人呼萬歲，則堂上之人應之，堂下之人又應之，門外之人又應之，以至於國中，無敢不呼萬歲者。天下之人謂之「桀宋」。齊湣王起兵伐之，民散，城不守。宋王奔魏，死於溫。
1　秦王會楚王於宛，會趙王於中陽。
2　秦蒙武擊齊，拔九城。
3　齊湣王既滅宋而驕，乃南侵楚，西侵三晉，欲並二周，為天子。狐咺正議，斫之檀衢，陳舉直言，殺之東閭。
燕昭王日夜撫循其人，益為富實，乃與樂毅謀伐齊。樂毅曰：「齊，霸國之餘業也。地大人眾，未易獨攻也。王必欲伐之。莫如約趙及楚、魏。」於是使樂毅約趙，別使使者連楚、魏，且令趙啖秦以伐齊之利。諸侯害齊王之驕暴，皆爭合謀與燕伐齊。
1　燕王悉起兵，以樂毅為上將軍。秦尉斯離帥師與三晉之師會之。趙王以相國印授樂毅，樂毅並將秦、魏、韓、趙之兵以伐齊。齊湣王悉國中之眾以拒之，戰於濟西，齊師大敗。樂毅還秦、韓之師，分魏師以略宋地，部趙師以收河間，身率燕師，長驅逐北。劇辛曰：「齊大而燕小，賴諸侯之助以破其軍，宜及時攻取其邊城以自益，此長久之利也。今過而不攻，以深入為名，無損於齊，無益於燕，而結深怨，後必悔之。」樂毅曰：「齊王伐功矜能，謀不逮下，廢黜賢良，信任諂諛，政令戾虐，百姓怨懟。今軍皆破亡，若因而乘之，其民必叛，禍亂內作，則齊可圖也。若不遂乘之，待彼悔前之非，改過恤下而撫其民，則難慮也。」遂進軍深入。齊人果大亂失度，湣王出走。樂毅入臨淄，取寶物、祭器，輸之於燕。燕王親至濟上勞軍，行賞饗士，封樂毅為昌國君，遂使留徇齊城之未下者。
齊王出亡之衛，衛君辟宮舍之，稱臣而共具。齊王不遜，衛人侵之。齊王去奔鄒、魯，有驕色，鄒、魯弗內，遂走莒。楚使淖齒將兵救齊，因為齊相。淖齒欲與燕分齊地，乃執湣王而數之曰：「千乘、博昌之間，方數百里，雨血沾衣，王知之乎？」曰：「知之。」「贏、博之間，地坼及泉，王知之乎？」曰：「知之。」「有人當闕而哭者，求之不得，去則聞其聲，王知之乎？」曰：「知之。」淖齒曰：「天雨血沾衣者，天以告也；地坼及泉者，地以告也；有人當闕而哭者，人以告也。天、地、人皆告矣，而王不知誡焉，何得無誅！」遂弒王於鼓裡。
荀子論之曰：國者，天下之利勢也。得道以持之，則大安也，大榮也，積美之源也。不得道以持之，則大危也，大累也，有之不如無之。及其綦也，索為匹夫，不可得也。齊湣、宋獻是也。故用國者義立而王，信立而霸，權謀立而亡。
挈國以呼禮義也，而無以害之。行一不義，殺一無罪，而得天下，仁者不為也。擽然扶持心國，且若是其固也。之所與為之者之人，則舉義士也；之所以為布陳於國家刑法者，則舉義法也；主之所極然，帥群臣而首向之者，則舉義志也。如是，則下仰上以義矣，是〔綦〕(基)定也[5]。〔綦〕(基)定而國定，國定而天下定。故曰：以國濟義，一日而白，湯、武是也。是所謂義立而王也。
德雖未至也，義雖未濟也，然而天下之理略奏矣，刑賞已諾信乎天下矣，臣下曉然皆知其可要也。政令已陳，雖睹利敗，不欺其民；約結已定，雖睹利敗，不欺其與。如是，則兵勁城固，敵國畏之；國一綦明，與國信之。雖在僻陋之國，威動天下，五伯是也。是所謂信立而而霸也。
挈國以呼功利，不務張其義，齊其信，唯利之求；內則不憚詐其民而求小利焉，外則不憚詐其與而求大利焉。內不修正其所以有，然常欲人之有，如是，則臣下百姓莫不以詐心待其上矣。上詐其下，下詐其上，則是上下析也。如是，則敵國輕之，與國疑之，權謀日行而國不免危削，綦之而亡，齊湣、薛公是也。故用強齊，非以修禮義也，非以本政教也，非以一天下也，綿綿常以結引馳外為務。故強，南足以破楚，西足以詘秦，北足以敗燕，中足以舉宋。及以燕、趙起而攻之，若振槁然，而身死國亡，為天下大戮，後世言惡則必稽焉。是無他故焉，唯其不由禮義而由權謀也。 
三者，明主之所謹擇也，仁人之所務白也。善擇者制人，不善擇者人制之。
2　樂毅聞〔畫〕(晝)邑人王蠋賢[6]，令軍中環〔畫〕(晝)邑三十里無入。使人請蠋，蠋謝不往。燕人曰：「不來，吾且屠〔畫〕(晝)邑！」蠋曰：「忠臣不事二君，烈女不更二夫。〔齊王不用吾諫，故退而耕於野〕[7]。國破君亡，吾不能存，而又欲劫之以兵，吾與其不義而生，不若死！」遂經其頸於樹枝，自奮絕脰而死。燕師乘勝長驅，齊城皆望風奔潰。樂毅修整燕軍，禁止侵掠，求齊之逸民，顯而禮之。寬其賦斂，除其暴令，修其舊政[8]，齊民喜悅。乃遣左軍渡膠東、東萊；前軍循太山以東至海，略琅邪；右軍循河、濟，屯阿、鄄以連魏師；後軍旁北海以撫千乘；中軍據臨淄而鎮齊都。祀桓公、管仲於郊，表賢者之閭，封王蠋之墓。齊人食邑於燕者二十餘君，有爵位於薊者百有餘人。六月之間，下齊七十餘城，皆為郡縣。
3　秦王、魏王、韓王會於京師。
1　秦、趙會於穰。秦拔魏安城，兵至大梁而還。
2　齊淖齒之亂，湣王子法章變名姓為莒太史敫家傭。太史敫女奇法章狀貌，以為非常人，憐而常竊衣食之，因與私通。王孫賈從湣王，失王之處，其母曰：「汝朝出而晚來，則吾倚門而望；汝暮出而不還，則吾倚閭而望。汝今事王，王走，汝不知其處，汝尚何歸焉！」王孫賈乃入市中呼曰：「淖齒亂齊國，殺湣王。欲與我誅之者袒右！」市人從者四百人，與攻淖齒，殺之。於是齊亡臣相與求湣王子，欲立之。法章懼其誅己，久之乃敢自言，遂立以為齊王，保莒城以拒燕，佈告國中曰：「王已立在莒矣！」
3　趙王得楚和氏璧，秦昭王欲之，請易以十五城。趙王欲勿與，畏秦強，欲與之，恐見欺。以問藺相如，對曰：「秦以城求璧而王不許，曲在我矣；我與之璧而秦不與我城，則曲在秦。均之二策，寧許以負秦。臣願奉璧而往；使秦城不入，臣請完璧而歸之。」趙王遣之。相如至秦，秦王無意償趙城。相如乃以詐紿秦王，復取璧，遣從者懷之，間行歸趙，而以身待命於秦。秦王以為賢而弗誅，禮而歸之。趙王以相如為上大夫。
4　衛嗣君薨，子懷君立。嗣君好察微隱，縣令有發褥而席敝者，嗣君聞之，乃賜之席。令大驚，以君為神。又使人過關市，賂之以金，既而召關市，問有客過與汝金，汝回遣之，關市大恐。又愛洩姬，重如耳，而恐其因愛重以壅己也，乃貴薄疑以敵如耳，尊魏妃以偶泄姬，曰：「以是相參也。」
荀子論之曰：成侯、嗣君，聚斂計數之君也，未及取民也。子產，取民者也，未及為政也。管仲，為政者也，未及修禮也。故修禮者王，為政者強，取民者安，聚斂者亡。
1　秦伐趙，拔兩城。
1　秦伐趙，拔石城。
2　秦穰侯復為丞相。
3　楚欲與齊、韓共伐秦，因欲圖周。王使東周武公謂楚令尹昭子曰：「周不可圖也。」昭子曰：「乃圖周，則無之；雖然，何不可圖？」武公曰：「西周之地，絕長補短，不過百里。名為天下共主，裂其地不足以肥國，得其眾不足以勁兵。雖然，攻之者名為弒君。然而猶有欲攻之者，見祭器在焉故也。夫虎肉臊而兵利身，人猶攻之；若使澤中之麋蒙虎之皮，人之攻之也必萬倍矣。裂楚之地，足以肥國；詘楚之名，足以尊〔主〕(王)[9]。今子欲誅殘天下之共主，居三代之傳器，器南，則兵至矣。」於是楚計輟不行。
1　秦白起敗趙軍，斬首二萬，取代光狼城。又使司馬錯發隴西兵，因蜀攻楚黔中，拔之。楚獻漢北及上庸地。
1　秦白起伐楚，取鄢、鄧、西陵。
2　秦王使使者告趙王，願為好會於河外澠池。趙王欲毋行，廉頗、藺相如計曰：「王不行，示趙弱且怯也。」趙王遂行，相如從。廉頗送至境，與王訣曰：「王行，度道里會遇之禮畢，還，不過三十日。三十日不還，則請立太子，以絕秦望。」王許之。
會於澠池。〔秦〕王與趙王飲[10]，酒酣，秦王請趙王鼓瑟，趙王鼓之。藺相如復請秦王擊缶，秦王不肯。相如曰：「五步之內，臣請得以頸血濺大王矣！」左右欲刃相如，相如張目叱之，左右皆靡。王不懌，為一擊缶。罷酒，秦終不能有加於趙。趙人亦盛為之備，秦不敢動。
趙王歸國，以藺相如為上卿，位在廉頗之右。廉頗曰：「我為趙將，有攻城野戰之功。藺相如素賤人，徒以口舌而位居我上。吾羞，不忍為之下！」宣言曰：「我見相如，必辱之！」相如聞之，不肯與會；每朝，常稱病，不欲爭列。出而望見，輒引車避匿。其舍人皆以為恥。相如曰：「子視廉將軍孰與秦王？」曰：「不若。」相如曰：「夫以秦王之威而相如廷叱之，辱其群臣。相如雖駑，獨畏廉將軍哉！顧吾念之，強秦〔之〕所以不敢加兵於趙者[11]，徒以吾兩人在也。今兩虎共斗，其勢不俱生。吾所以為此者，先國家之急而後私仇也。」廉頗聞之，肉袒負荊至門射罪，遂為刎頸之交。
3　初，燕人攻安平，臨淄市掾田單在安平，使其宗人皆以鐵籠傅車槥。及城潰，人爭門而出，皆以轊折車敗，為燕所禽；獨田單宗人以鐵籠得免，遂奔即墨。是時齊地皆屬燕，獨莒、即墨未下，樂毅及並右軍、前軍以圍莒，左軍、後軍圍即墨。即墨大夫出戰而死。即墨人曰：「安平之戰，田單宗人以鐵籠得全，是多智習兵。」因共立以為將以拒燕。樂毅圍二邑，期年不克，及令解圍，各去城九里而為壘，令曰：「城中民出者勿獲，困者賑之，使即舊業，以鎮新民。」三年而猶未下。或讒之於燕昭王曰：「樂毅智謀過人，伐齊，呼吸之間剋七十餘城。今不下者兩城耳，非其力不能拔，所以三年不攻者，欲久仗兵威以服齊人，南面而王耳。今齊人已服，所以未發者，以其妻子在燕故也。且齊多美女，又將忘其妻子。願王圖之！」昭王於是置酒大會，引言者而讓之曰：「先王舉國以禮賢者，非貪土地以遺子孫也。遭所傳德薄，不能堪命，國人不順。齊為無道，乘孤國之亂以害先王。寡人統位，痛之入骨，故廣延群臣，外招賓客，以求報仇。其有成功者，尚欲與之同共燕國。今樂君親為寡人破齊，夷其宗廟，報塞先仇，齊國固樂君所有，非燕之所得也。樂君若能有齊，與燕並為列國，結歡同好，以抗諸侯之難，燕國之福，寡人之願也。汝何敢言若此！」乃斬之。賜樂毅妻以後服，賜其子以公子之服；輅車乘馬，後屬百兩，遣國相奉而致之樂毅，立樂毅為齊王。樂毅惶恐不受，拜書，以死自誓。由是齊人服其義，諸侯畏其信，莫敢復有謀者。
頃之，昭王薨，惠王立。惠王自為太子時，嘗不快於樂毅。田單聞之，乃縱反間於燕，宣言曰：「齊王已死，城之不拔者二耳。樂毅與燕新王有隙，畏誅而不敢歸，以伐齊為名，實欲連兵南面王齊。齊人未附，故且緩攻即墨以待其事。齊人所懼，唯恐他將之來，即墨殘矣。」燕王固已疑樂毅，得齊反間，乃使騎劫代將而召樂毅。樂毅知王不善代之，遂奔趙。燕將士由是憤惋不和。
田單令城中人，食必祭其先祖於庭，飛鳥皆翔舞而下城中。燕人怪之，田單因宣言曰：「當有神師下教我。」有一卒曰：「臣可以為師乎？」因反走。田單起引還，坐東鄉，師事之。卒曰：「臣欺君。」田單曰：「子勿言也。」因師之，每出約束，必稱神師。乃宣言曰：「吾唯懼燕軍之劓所得齊卒，置之前行，即墨敗矣！」燕人聞之，如其言。城中見降者盡劓，皆怒，堅守，唯恐見得。單又縱反間，言：「吾懼燕人掘吾城外塚墓，可為寒心！」燕軍盡掘塚墓，燒死人。齊人從城上望見，皆涕泣，共欲出戰，怒自十倍。田單知士卒之可用，乃身操版、鍤，與士卒分功；妻妾編於行伍之間；盡散飲食饗士。令甲卒皆伏，使老、弱、女子乘城，遣使約降於燕，燕軍皆呼萬歲。田單又收民金得千鎰，令即墨富豪遺燕將，曰：「即降，願無虜掠吾族家。」燕將大喜，許之。燕軍益懈。田單乃收城中，得牛千餘，為絳繒衣，畫以五采龍文，束兵刃於其角，而灌脂束葦於其尾，燒其端，鑿城數十穴，夜縱牛，壯士五千〔人〕隨其後[12]。牛尾熱，怒而奔燕軍。燕軍大驚，視牛皆龍文，所觸盡死傷。而城中鼓譟從之，老弱皆擊銅器為聲，聲動天地。燕軍大駭，敗走。齊人殺騎劫，追亡逐北，所過城邑皆叛燕，復為齊。田單兵日益多，乘勝，燕日敗亡，走至河上，而齊七十餘城皆復焉。乃迎襄王於莒。入臨淄，封田單為安平君。
齊王以太史敫之女為後，生太子建。太史敫曰：「女不取媒，因自嫁，非吾種也，汙吾世！」終身不見君王后，君王后亦不以不見故失人子之禮。
趙王封樂毅於觀津，尊寵之，以警動於燕、齊。燕惠王乃使人讓樂毅，且謝之曰：「將軍過聽，以與寡人有隙，遂捐燕歸趙。將軍自為計則可矣，而亦何以報先王這所以遇將軍之意乎？」樂毅報書曰：「昔伍子胥說聽於闔閭而吳遠跡至郢；夫差弗是也，賜之鴟夷而浮之江。吳王不寤先論之可以立功，故沈子胥而不悔；子胥不蚤見主之不同量，是以至於入江而不化。夫免自立功以明先王之跡，臣之上計也。離毀辱之誹謗，墮先王之名，臣之所大恐也。臨不測之罪，以幸為利，義之所不敢出也。臣聞古之君子，交絕不出惡聲，忠臣去國，不潔其名。臣雖不佞，數奉教於君子矣。唯君王之留意焉！」於是燕王復以樂毅子閒為昌國君，而樂毅往來復通燕，卒於趙，號曰望諸君。
田單相齊，過淄水，有老人涉淄而寒，出水不能行。田單解其裘而衣之。襄王惡之，曰：「田單之施於人，將〔欲〕以取我國乎[13]？不早圖，恐後之變也。」左右顧無人，巖下有貫珠者，襄王呼而問之曰：「汝聞吾言乎？」對曰：「聞之。」王曰：「汝以為何如？」對曰：「王不如因以為己善。王嘉單之善，下令曰：『寡人憂民之飢也，單收而食之；寡人憂民之寒也，單解裘而衣之；寡人憂勞百姓，而單亦憂〔之〕[14]，稱寡人之意。』單有是善而王嘉之，單之善亦王之善也。」王曰：「善。」乃賜單牛酒。後數日，貫珠者復見王曰：「王朝日宜召田單而揖之於庭，口勞之。乃布令求百姓之饑寒者，收穀之。」乃使人聽於閭里，聞大夫之相與語者曰：「田單之愛人，嗟，乃王之教也！」
田單任貂勃於王。王有所幸臣九人，欲傷安平君，相與語於王曰：「燕之伐齊之時，楚王使將軍將萬人而佐齊。今國已定而社稷已安矣，何不使使者謝於楚王？」王曰：「左右孰可？」九人之屬曰：「貂勃可。」貂勃使楚，楚王受而觴之，數月不反。九人之屬相與語〔於王〕曰[15]：「夫一人之身而牽留萬乘者，豈不以據勢也哉！且安平君之與王也，君臣無異而上下無別。且其志欲為不善，內撫百姓，外懷戎翟，禮天下之賢士，其志欲有為〔也〕，願王察之[16]！」異日，王曰：「召相單而來！」田單免冠、徒跣、肉袒而進，退而請死罪，五日而王曰：「子無罪於寡人。子為子之臣禮，吾為吾之王禮而已矣。」貂勃從楚來，王賜之酒。酒酣，王曰：「召相單而來！」貂勃避席稽首曰：「王上者孰與周文王？」王曰：「吾不若也。」貂勃曰：「然，臣固知王不若也。下者孰與齊桓公？」王曰：「吾不若也。」貂勃曰：「然，臣固知王不若也。然則周文王得呂尚以為太公，齊桓公得管夷吾以為仲父，今王得安平君而獨曰『單』，安得此亡國之言乎！且自天地之辟，民人之始，為人臣之功者，誰有厚於安平君者哉？王不能守王之社稷，燕人興師而襲齊，王走而之城陽之山中，安平君以惴惴即墨三里之城，五里之郭，敝卒七千人，禽其司馬而反千里之齊，安平君之功也。當是之時，舍城陽而自王，天下莫之能止。然而計之於道，歸之於義，以為不可，故棧道木閣而迎王與後於城陽山中，王乃得反，子臨百姓。今國已定，民已安矣，王乃曰『單』，嬰兒之計不為此也。王亟殺此九子者以謝安平君，不然，國其危矣！」乃殺九子而逐其家，益封安平君以夜邑萬戶[17]。
田單將攻狄，往見魯仲連。魯仲連曰：「將軍攻狄，不能下也。」田單曰：「臣以即墨破亡餘卒破萬乘之燕，復齊之墟，今攻狄而不下，何也？」上車弗謝而去，遂攻狄，三月不克。齊小兒謠曰：「大冠若箕，修劍拄頤。攻狄不能下，壘枯骨成丘。」田單乃懼，問魯仲連曰：「先生謂單不能下狄，請問其說。」魯仲連曰：「將軍之在即墨，坐則織蕢，立則仗鍤，為士卒倡曰：『無可往矣！宗廟亡矣！今日尚矣！歸於何黨矣！』當此之時，將軍有死之心，士卒先無之氣，聞君言莫不揮泣奮臂而欲戰，此所以破燕也。當今將軍東有夜邑之奉，西有淄上之娛，黃金橫帶而騁乎淄、澠之間，有生之樂，無死之心，所以不勝也。」田單曰：「單之有心，先生志之矣。」明日，乃厲氣循城，立於矢石之所，援袍鼓之。狄人乃下。
初，齊湣王既滅宋，欲去孟嘗君。孟嘗君奔魏，魏昭王以為相，與諸侯共伐破齊。湣王死，襄王復國，而孟嘗君中立為諸侯，無所屬。襄王新立，畏孟嘗君，與之連和。孟嘗君卒，諸子爭立，而齊、魏共滅薛，孟嘗君絕嗣。
2　〔魯緡公薨，子頃公讎立〕[18]。
1　秦大良造白起伐楚，拔郢，燒夷陵。楚襄王兵散，遂不復戰，東北徙都於陳。秦以郢為南郡，封白起為武安君。
1　秦武安君定巫、黔中，初置黔中郡。
2　魏昭王薨，子安釐王〔圉〕立[19]。
1　秦武安君伐魏，拔兩城。
2　楚王收東地兵，得十餘萬，復西取江南十五邑。
3　魏安釐王封其弟無忌為信陵君。
秦相國穰侯伐魏。韓暴鳶救魏，穰侯大破之，斬首四萬。暴鳶走啟封。魏納八城以和。穰侯復伐魏，走芒卯，入北宅。〔遂圍大梁〕[20]，魏人割溫以和。
1　魏復與齊合從。秦穰侯伐魏，拔四城，斬首四萬。
1　趙人、魏人伐韓華陽。韓人告急於秦，秦王弗救。韓相國謂陳筮曰：「事急矣！願公雖病，為一宿之行。」陳筮如秦，見穰侯。穰侯曰：「事急乎？故使公來。」陳筮曰：「未急也。」穰侯怒曰：「何也？」陳筮曰：「彼韓急則將變而他從；以未急，故復來耳。」穰侯曰：「請發兵矣。」乃與武安君及客卿胡陽救韓，八日而至，敗魏軍於華陽之下，走芒卯，虜三將，斬首十三萬。武安君又與趙將賈偃戰，沈其卒二萬人於河。魏段乾子請割南陽予秦以和。蘇代謂魏王曰：「欲璽者，段乾子也；欲地者，秦也。今王使欲地者制璽，欲璽者制地，魏地盡矣！夫以地事秦，猶抱薪救火，薪不盡，火不滅。」王曰：「是則然也。雖然，事始已行，不可更矣！」對曰：「夫博之所以貴梟者，便則食，不便則止。今何王之用智不如用梟也？」魏王不聽，卒以南陽為和，實修武。
2　韓釐王薨，子桓惠王立。
3　韓、魏既服於秦，秦王將使武安君與韓、魏伐楚，未行，而楚使者黃歇至，聞之，畏秦乘勝一舉而滅楚也，乃上書曰：「臣聞物至則反，冬、夏是也；致至則危，累棋是也。今大國之地，遍天下有其二垂，此從生民已來，萬乘之地未嘗有也。先王三世不忘接地於齊，以絕從親之要。今王使盛橋守事於韓，盛橋以其地入秦，是王不用甲，不信威，而得百里之地，王可謂能矣！王又舉甲而攻魏，杜大樑之門，舉河內，拔燕、酸棗、虛、桃，入邢，魏之兵雲翔而不敢救，王之功亦多矣！王休甲息眾，二年而後復之，又並蒲、衍、首、垣以臨仁、平丘，黃、濟陽嬰城而魏氏服。王又割濮磨之北，注齊、秦之要，絕楚、趙之脊，天下五合六聚而不敢救，王之威亦單矣！王若能保功守威，絀攻取之心，而肥仁義之地，使無後患，三王不足四，五伯不足六也！王若負人徒之眾，仗兵革之強，乘毀魏之威，而欲以力臣天下之主，臣恐其有後患也。《詩》曰：『靡不有初，鮮克有終。』《易》曰：『狐涉水，濡其尾。』此言始之易，終之難也。昔吳之信越也，從而伐齊，既勝齊人於艾陵，還為越禽於三江之浦。智氏之信韓、魏也，從而伐趙，攻晉陽城，勝有日矣，韓、魏叛之，殺智伯瑤於鑿台之下。今王妒楚之不毀，而忘毀楚之強韓、魏也，臣為王慮而不取也。夫楚國，援也；鄰國，敵也。今王信韓、魏之善王，此正吳之信越也，臣恐韓、魏卑辭除患而實欲欺大國也。何則？王無重世之德於韓、魏而有累世之怨焉。夫韓、魏父子兄弟接踵而死於秦〔者〕將十世矣[21]，故韓、魏之不亡，秦社稷之憂也。今王資之與攻楚，不亦過乎！且攻楚將惡出兵？王將借路於仇讎之韓、魏乎？兵出之日而王憂其不反也。王若不借路於仇讎之韓、魏，必攻隨水右壤，此皆廣川、大水、山林、溪谷，不食之地。是王有毀楚之名而無得地之實也。且王攻楚之日，四國必悉起兵以應王。秦、楚之兵構而不離；魏氏將出而攻留、方輿、銍、湖陵、碭、蕭、相，故宋必盡；齊人南面攻楚，泗上必舉。此皆平原四達膏腴之地。如此，則天下之國莫強於齊、魏矣。臣為王慮，莫若善楚。秦、楚合而為一以臨韓，韓必斂手而朝；王施以東山之險，帶以曲河之利，韓必為關內之侯。若是而王以十萬戍鄭，梁氏寒心，許、鄢陵嬰城而上蔡、召陵不往來也。如此，魏亦關內侯矣。王壹善楚而關內兩萬乘之主注地於齊，齊右壤可拱手而取也。王之地一經兩海，要約天下，是燕、趙無齊、楚，齊、楚無燕、趙也。然後危動燕、趙，直搖齊、楚，此四國者不待痛而服矣。」王從之，止武安君而謝韓、魏，使黃歇歸，約親於楚。

