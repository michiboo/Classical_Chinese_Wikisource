
資治通鑑 第268卷
【後梁紀三】　起重光協洽三月，盡昭陽作噩十一月，凡二年有奇。
三月，乙酉朔，以天雄留後羅周翰為節度使。
清海、靜海節度使兼中書令南平襄王劉隱病亟，表其弟節度副使巖權知留後。丁亥卒，巖襲位。
岐王聚兵臨蜀東鄙，蜀主謂群臣曰：「自茂貞為朱溫所困，吾常振其乏絕，今乃負恩為寇，誰為吾擊之？」兼中書令王宗侃請行，蜀主以宗侃為北路行營都統。司天少監趙溫珪諫曰：「茂貞未犯邊，諸將貪功深入，糧道阻遠，恐非國家之利。」蜀主不聽，以兼侍中王宗祐、太子少師王宗賀、山南節度使唐道襲為三招討使，左金吾大將軍王宗紹為宗祐之副，帥步騎十二萬伐岐。壬辰，宗侃等發成都，旌旗數百里。
岐王募華原賊帥溫韜以為假子，以華原為耀州，美原為鼎州。置義勝軍，以韜為節度使，使帥邠、岐兵寇長安。詔感化節度使康懷貞、忠武節度使牛存節以同華、河中兵討之。己酉，懷貞等奏擊韜於車度，走之。夏，四月，乙卯朔，岐兵寇蜀興元，唐道襲擊卻之。
上以久疾，五月，甲申朔，大赦。
甲辰，以清海留後劉巖為節度使。巖多延中國士人置於幕府，出為刺史，刺史無武人。
蜀主如利州，命太子監國；六月，癸丑朔，至利州。
燕王守光嘗衣赭袍，顧謂將吏曰：「今天下大亂，英雄角逐，吾兵強地險，亦欲自帝，何如？」孫鶴曰：「今內難新平，公私困竭，太原窺吾西，契丹伺吾北，遽謀自帝，未見其可。大王但養士愛民，訓兵積穀，德政既修，四方自服矣。」守光不悅。又使人諷鎮、定，求尊己為尚父，趙王鎔以告晉王。晉王怒，欲伐之，諸將皆曰：「是為惡極矣，行當族滅，不若陽為推尊以稔之。」乃與鎔及義武王處直、昭義李嗣昭、振武周德威、天德宋瑤六節度使共奉冊推守光為尚書令、尚父。守光不寤，以為六鎮實畏己，益驕，乃具表其狀曰：「晉王等推臣，臣荷陛下厚恩，未之敢受。竊思其宜，不若陛下授臣河北都統，則並、鎮不足平矣。」上亦知其狂愚，乃以守光為河北道採訪使，遣閣門使王瞳、受旨史彥群冊命之。守光命僚屬草尚父、採訪使受冊儀。乙卯，僚屬取唐冊太尉儀獻之，守光視之，問何得無郊天、改元之事，對曰：「尚父雖貴，人臣也，安有郊天、改元者乎？」守光怒，投之於地，曰：「我地方二千里，帶甲三十萬，直作河北天子，誰能禁我！尚父何足為哉！」命趣具即帝位之儀，械繫瞳、彥群及諸道使者於獄，既而皆釋之。
帝命楊師厚將兵三萬屯邢州。
蜀諸將擊岐兵，屢破之。秋，七月，蜀主西還，留御營使昌王宗金歲屯利州。
辛丑，帝避暑於張宗奭第，亂其婦女殆遍。宗奭子繼祚不勝憤恥，欲弒之。宗奭止之曰：「吾家頃在河陽，為李罕之所圍，啖木屑以度朝夕，賴其救我，得有今日，此恩不可忘也。」乃止。甲辰，還宮。
趙王鎔以楊師厚在邢州，甚懼，會晉王於承天軍。晉王謂鎔父友也，事之甚恭。鎔以梁寇為憂，晉王曰：「朱溫之惡極矣，天將誅之，雖有師厚輩不能救也。脫有侵軼，僕自帥眾當之，叔父勿以為憂。」鎔捧卮為壽，謂晉王為四十六舅。鎔幼子昭誨從行，晉王斷衿為盟，許妻以女。由是晉、趙之交遂固。
八月，庚申，蜀主至成都。
燕王守光將稱帝，將佐多竊議以為不可，守光乃置斧質於庭曰：「敢諫者斬！」孫鶴曰：「滄州之破，鶴分當死，蒙王生全，以至今日，敢愛死而忘恩乎！竊以為今日之帝未可也。」守光怒，伏諸質上，令軍士C061而啖之。鶴呼曰：「百日之外，必有急兵！」守光命以土窒其口，寸斬之。甲子，守光即皇帝位。國號大燕，改元應天。以梁使王瞳為左相，盧龍判官劉涉為右相，史彥群為御使大夫。受冊之日，契丹陷平州，燕人驚擾。
岐王使劉知俊、李繼崇將兵擊蜀，乙亥，王宗侃、王宗賀、唐道襲、王宗紹與之戰於青泥嶺，蜀兵大敗，馬步使王宗浩奔興州，溺死於江，道襲奔興元。先是，步軍都指揮使王宗綰城西縣，號安遠軍，宗侃、宗賀等收散兵走保之，短俊、繼崇追圍之。眾議欲棄興元，道襲曰：「無興元則無安遠，利州遂為敵境矣。理必以死守之。」蜀主以昌王宗金歲為應援招討使，定戎團練使王宗播為四招討馬步都指揮使，將兵救安遠軍，壁於廉、讓之間，與唐道襲合擊岐兵，大破之於明珠曲。明日又戰於鳧口，斬其成州刺史李彥琛。
九月，帝疾稍愈，聞晉、趙謀入寇，自將拒之。戊戌，以張宗奭為西都留守。庚子，帝發洛陽。甲辰，至衛州，方食，軍前奏晉軍已出井陘。帝遽命輦北趣邢洺，晝夜倍道兼行。丙午，至相州，聞晉兵不出，乃止。相州刺史李思安不意帝猝至，落然無具，坐削官爵。
湖州刺史錢鏢酗酒殺人，恐吳越王鏐罪之，冬，十月，辛亥朔，殺都監潘長、推官鐘安德，奔於吳。
晉王聞燕主守光稱帝，大笑曰：「俟彼卜年，吾當問其鼎矣。」張承業請遣使致賀以驕之，晉王遣太原少尹李承勳往。承勳至幽州，用鄰籓通使之禮。燕之典客者曰：「吾主帝矣，公當稱臣庭見。」承勳曰：「吾受命於唐朝為太原少尹，燕王自可臣其境內，豈可臣它國之使乎！」守光怒，囚之數日，出而問之曰：「臣我乎！」承勳曰：「燕王能臣我王，則我請為臣，不然，有死而已！」守光竟不能屈。
蜀主如利州，命太子監國。決雲軍虞候王琮敗岐兵，執其將李彥太，俘斬三千五百級。乙卯，捉生將彭君集破岐二寨，俘斬三千級。王寂侃遣裨將林思諤自中巴間行至泥溪，見蜀主告急，蜀主命開道都指揮使王宗弼將兵救安遠，及劉知俊戰於斜谷，破之。
甲寅夜，帝發相州，乙卯，至洹水。是夜，邊吏言晉、趙兵南下，帝即時進軍，丙辰，至魏縣。或告云：「沙陀至矣！」士卒恟懼，多逃亡，嚴刑不能禁。即而復告雲無寇，上下始定。戊午，貝州奏晉兵寇東武，尋引去。帝以夾寨、柏鄉屢失利，故力疾北巡，思一雪其恥，意鬱鬱，多躁忿，功臣宿將往往以小過被誅，眾心益懼。既而晉、趙兵竟不出。十一月，壬午，帝南還。燕主守光集將吏謀攻易定，幽州參軍景城馮道以為未可，守光怒，系獄，或救之，得免。道亡奔晉，張承業薦於晉王，以為掌書記。丁亥，王處直告難於晉。
懷州刺史開封段明遠妹為美人。戊子，帝至獲嘉，明遠饋獻豐備，帝悅。
庚寅，保塞節度使高萬興奏遣都指揮使高萬金將兵攻鹽州，刺史高行存降。
壬辰，帝至洛陽，疾復作。
蜀王宗弼敗岐兵於金牛，拔十六寨，俘斬六千餘級，擒其將郭存等。丙申，王宗金歲、王宗播敗岐兵於黃牛川，擒其將蘇厚等。丁酉，蜀主自利州如興元，援軍既集，安遠軍望其旗，王宗侃等鼓譟而出，與援軍夾攻岐兵，大破之，拔二十一寨，斬其將李廷志等。己亥，岐兵解圍遁去。唐道襲先伏兵於斜谷邀擊，又破之。庚子，蜀主西還。
岐王左右石簡顒讒劉知俊於岐王，王奪其兵。李繼崇言於王曰：「知俊壯士，窮來歸我，不宜以讒廢之。」王為之誅簡顒以安之。繼崇召知俊舉族居於秦州。
戊申，燕主守光將兵二萬寇易定，攻容城。王處直告急於晉。
十二月，乙卯，以朗州留後馬賨為永順節度使、同平章事。
鎮南留後盧延昌遊獵無度，百勝軍指揮使黎球殺之，自立；將殺譚全播，全播稱疾請老，乃免。丙辰，以球為虔州防禦使。未幾，球卒，牙將李彥圖代知州事，全播愈稱疾篤。劉巖聞全播病，發兵攻韶州，破之，刺史廖爽奔楚，楚王殷表為永州刺史。
丁巳，蜀主至成都。
戊午，以靜海留後曲美為節度使。
癸亥，以靜江行軍司馬姚彥章為寧遠節度副使，權知容州，從楚王殷之請也。劉巖遣兵攻容州，殷遣都指揮使許德勳以桂州兵救之；彥章不能守，乃遷容州士民及其府藏奔長沙，巖遂取容管及高州。
甲子，晉王遣蕃漢馬步總管周德威將兵三萬攻燕，以救易定。
是歲，蜀主以內樞密使潘炕為武泰節度使，炕從弟宣徽南院使峭為內樞密使。
春，正月，德威東出飛狐，與趙王將王德明、義武將程巖會於易水。丙戌，三鎮兵進攻燕祁溝關，下之；戊子，圍涿州。刺史劉知溫城守，劉守奇之客劉去非大呼於城下，謂知溫曰：「河東小劉郎來為父討賊，何豫汝事而堅守邪？」守奇免冑勞之，知溫拜於城上，遂降。周德威疾守奇之功，譖諸晉王，王召之，守奇恐獲罪，與去非及進士趙鳳來奔，上以守奇為博州刺史。去非、鳳，皆幽州人也。先是，燕主守光籍境內丁壯，悉文面為兵，雖士人不免，鳳詐為僧奔晉，守奇客之。丁酉，德威至幽州城下，守光來求救。二月，帝疾小愈，議自將擊鎮、定以救之。
帝聞岐、蜀相攻，辛酉，遣光祿卿盧玭等使於蜀，遺蜀主書，呼之為兄。
甲子，帝發洛陽。從官以帝誅戮無常，多憚行，帝聞之，益怒。是日，至白馬頓，賜從官食，多未至，遣騎趣之於路。左散騎常侍孫騭、右諫議大夫張衍、後部郎中張俊最後至，帝命撲殺之。衍，宗奭之侄也。丙寅，帝至武陟，段明遠供饋有加於前。丁卯，至獲嘉，帝追思李思安去歲供饋有闕，貶柳州司戶，告辭稱明遠之能曰：「觀明遠之忠勤如此，見思安之悖慢何如？」尋長流思安於崖州，賜死。明遠後更名凝。乙亥，帝至魏州，命都招討使宣義節度使楊師厚，副使、前河陽節度使李周彝圍棗強，招討應接使、平盧節度使賀德倫，副使、天平留後袁象先圍蓨脩縣。德倫，河西胡人；象先，下邑人也。戊寅，帝至貝州。
辰州蠻酋宋鄴、昌師益皆帥眾降於楚，楚王殷以鄴為辰州刺史，師益為漵州刺史。
帝晝夜兼行，三月，辛巳，至下博南，登觀津塚。趙將符習引數百騎巡邏，不知是帝，遽前逼之。或告曰：「晉兵大至矣！」帝棄行幄，亟引兵趣棗強，與楊師厚軍合。習，趙州人也。
棗強城小而堅，趙人聚精兵數千守之。師厚急攻之，數日不下，城壞復修，死傷者以萬數。城中矢石將竭，謀出降，有一卒奮曰：「賊自柏鄉喪敗已來，視我鎮人裂眥，今往歸之，如自投虎狼之口耳。因窮如此，何用身為！我請獨往試之。」夜，縋城出，詣梁軍詐降，李周彝召問城中之備，對曰：「非半月未易下也。」因請曰：「某既歸命，願得一劍，效死先登，取守城將首。」周彝不許，使荷擔從軍。卒得間舉擔擊周彝首，踣地，左右救至，得免。帝聞之，愈怒，命師厚晝夜急攻，丙戌，拔之，無問老幼盡殺之，流血盈城。
初，帝引兵渡河，聲言五十萬。晉忻州刺史李存審屯趙州，患兵少，裨將趙行實請入土門避之，存審不可。及賀德倫攻蓨縣，存審謂史建瑭、李嗣肱曰：「吾王方有事幽薊，無兵此來，南方之事委吾輩數人。今蓨縣方急，吾輩安得坐而視之！使賊得蓨縣，必西侵深、冀，患益深矣。當與公等以奇計破之。」存審乃引兵扼下博橋，使建瑭、嗣肱分道擒生。建瑭分其麾下為五隊，隊各百人，一之衡水，一之南宮，一之信都，一之阜城，自將一隊深入，與嗣肱遇梁軍之樵芻者皆執之，獲數百人。明日會於下博橋。皆殺之，留數人斷臂縱去，曰：「為我語朱公：晉王大軍至矣！」時蓨縣未下，帝引楊師厚兵五萬，就賀德倫共攻之。丁亥，始至縣西，未及置營，建瑭、嗣肱各將三百騎，效梁軍旗幟服色，與樵芻者雜行，日且暮，至德倫營門，殺門者，縱火大噪，弓矢亂髮，左右馳突，既暝，各斬馘執俘而去。營中大擾，不知所為。斷臂者復來曰：「晉軍大至矣！」帝大駭，燒營夜遁，迷失道，委曲行百五十里，戊子旦乃至冀州；蓨之耕者皆荷鉏奮梃逐之。委棄軍資器械不可勝計。既而復遣騎覘之，曰：「晉軍實未來，此乃史先鋒游騎耳。」帝不勝慚憤，由是病增劇，不能乘肩輿。留貝州旬餘，諸軍始集。
義昌節度使劉繼威年少，淫虐類其父，淫於都指揮使張萬進家，萬進怒，殺之。詰旦，召大將周知裕，告其故。萬進自稱留後，以知裕為左都押牙。庚子，遣使奉表請降，亦遣使降於晉；晉王命周德威安撫之。知裕心不自安，求為景州刺史，遂來奔，帝為之置歸化軍，以知裕為指揮使，凡軍士自河朔來者皆隸之。辛丑，以萬進為義昌留後。甲辰，改義昌為順化軍，以萬進為節度使。
乙巳，帝發貝州；丁未，至魏州。
戊申，周德威遣裨將李存暉等攻瓦橋關，其將吏及莫州刺史李嚴皆降。嚴，幽州人也，涉獵書傳，晉王使傳其子繼岌，嚴固辭。王怒，將斬之，教練使孟知祥徒跣入諫曰：「強敵未滅，大王豈宜以一怒戮向義之士乎！」乃免之。知祥，遷之弟子，李克讓之婿也。
吳鎮南節度使劉威，歙州觀察使陶雅，宣州觀察使李遇，常州刺史李簡，皆武忠王舊將，有大功，以徐溫自牙將秉政，內不能平；李遇尤甚，常言：「徐溫何人，吾未嘗識面，一旦乃當國邪！」館驛使徐玠使於吳越，道過宣州，溫使玠說遇入見新王，遇初許之；玠曰：「公不爾，人謂公反。」遇怒曰：「君言遇反，殺侍中者非反邪！」侍中，謂威王也。溫怒，以淮南節度副使王檀為宣州制置使，數遇不入朝之罪，遣都指揮使柴再用帥升、潤、池、歙兵納檀於宣州，昇州副使徐知誥為之副。遇不受代，再用攻宣州，逾日不克。
夏，四日，癸丑，以楚王殷為武安、武昌、靜江、寧遠節度使，洪、鄂四面行營都統。
乙卯，博王友文來朝，請帝還東都。丁巳，發魏州；己未，至黎陽，以疾淹留；乙丑，至滑州。
維州羌胡董琢反，蜀主遣保鸞軍使趙綽討平之。
己巳，帝至大梁。
帝聞嶺南與楚相攻，甲戌，以右散騎常侍韋戩等為潭、廣和葉使，往解之。
戊寅，帝發大梁。
周德威白晉王，以兵少不足攻城，晉王遣李存審將吐谷渾、契苾騎兵會之。李嗣源攻瀛州，刺史趙敬降。
五月，甲申，帝至洛陽，疾甚。
司空、門下侍郎、同平章事薛貽矩卒。
燕主守光遣其將單廷珪將精兵萬人出戰，與周德威遇於龍頭岡。廷珪曰：「今日必擒周楊五以獻。」楊五，德威小名也。既戰，見德威於陳，援槍單騎逐之，槍及德威背，德威側身避之，奮□反擊廷珪墜馬，生擒，置於軍門。燕兵退走，德威引騎乘之，燕兵大敗，斬首三千級。廷珪，燕驍將也，燕人失之，奪氣。
己丑，蜀大赦。
李遇少子為淮南牙將，遇最愛之，徐溫執之，至宣州城下示之，其子啼號求生，遇由是不忍戰。溫使典客何蕘入城，以吳王命說之曰：「公本志果反，請斬蕘以徇；不然，隨蕘納款。」遇乃開門請降，溫使柴再用斬之，夷其族。於是諸將始畏溫，莫敢違其命。徐知誥以功遷昇州刺史。知誥事溫甚謹，安於勞辱，或通夕不解帶，溫以是特愛之，每謂諸子曰：「汝輩事我能如知誥乎？」時諸州長吏多武夫，專以軍旅為務，不恤民事；知誥在昇州，獨選用廉吏，修明政教，招延四方士大夫，傾家貲無所愛。洪州進士宋齊丘，好縱橫之術，謁知誥，知誥奇之，闢為推官，與判官王令謀、參軍王翃專主謀議，以牙吏馬仁裕、周宗、曹悰為腹心。仁裕，彭城人；宗，漣水人也。
閏月，壬戌，帝疾增甚，謂近臣曰：「我經營天下三十年，不意太原餘孽更昌熾如此！吾觀其志不小，天復奪我年，我死，諸兒非彼敵也，吾無葬地矣！」因哽咽，絕而復甦。
高季昌潛有據荊南之志，乃奏築江陵外郭，增廣之。
丙寅，蜀門下侍郎、同平章事王鍇罷為兵部尚書。
帝長子郴王友裕早卒。次假子博王友文，帝特愛之，常留守東都，兼建昌宮使。次郢王友珪，其母亳州營倡也，為左右控鶴都指揮使，無寵。次均王友貞，為東都馬步都揮指使。
初，元貞張皇后嚴整多智，帝敬憚之。後殂，帝縱意聲色，諸子雖在外，常征其婦入侍，帝往往亂之。友文婦王氏色美，帝尤寵之，雖未以友文為太子，帝意常屬之。友珪心不平。友珪嘗有過，帝撻之，友珪益不自安。帝疾甚，命王氏召友文於東都，欲與之訣，且付以後事。友珪婦張氏亦朝夕侍帝側，知之，密告友珪曰：「大家以傳國寶付王氏，懷往東都，吾屬死無日矣！」夫婦相泣。左右或說之曰：「事急計生，何不改圖？時不可失！」六月，丁丑朔，帝使敬翔出友珪為萊州刺史，即令之官。已宣旨，未行敕。時左遷者多追賜死，友珪益恐。戊寅，友珪易服微行入左龍虎軍。見統軍韓珪，以情告之。勍亦見功臣宿將多以小過被誅，懼不自保，遂相與合謀。勍以牙兵五百人從友珪雜控鶴士入，伏於禁中，中夜斬關入，至寢殿，侍疾者皆散走。帝驚起，問：「反者為誰？」友珪曰：「非他人也！」帝曰：「我固疑此賊，恨不早殺之。汝悖逆如此，天地豈容汝乎！」友珪曰：「老賊萬段！」友珪僕夫馮廷諤刺帝腹，刃出於背。友珪自以敗氈裹之，瘞於寢殿，秘不發喪。遣供奉官丁昭溥馳詣東都，命均王友貞殺友文。
己卯，矯詔稱：「博王友文謀逆，遣兵突入殿中，賴郢王友珪忠孝，將兵誅之，保全朕躬。然疾因震驚，彌致危殆，宜令友珪權主軍國之務。」韓勍為友珪謀，多出府庫金帛賜諸軍及百官以取悅。
辛巳，丁昭溥還，聞友文已死，乃發喪，宣遺制，友珪即皇帝位。時朝廷新有內難，中外人情忷忷。許州軍士更相告變，匡國節度使韓建皆不之省，亦不為備。丙申，馬步都指揮使張厚作亂，殺建，友珪不敢詰。甲辰，以厚為陳州刺史。
秋，七月，丁未，大赦。
天雄節度使羅周翰幼弱，軍府事皆決於牙內都指揮使潘晏；北面都招討使、宣義節度使楊師厚軍於魏州，久欲圖之，憚太祖威嚴，不敢發。至是，師厚館於銅台驛，潘晏入謁，執而殺之，引兵入牙城，據位視事。壬子，制以師厚為天雄節度使，徙周翰為宣義節度使。以侍衛諸軍使韓勍領匡國節度使。
甲寅，加吳越王鏐尚父。
甲子，以均王友貞為開封尹、東都留守。
蜀太子元坦更名元膺。
丙寅，廢建昌宮使，以河南尹張宗奭為國計使，凡天下金谷舊隸建昌宮者悉主之。
八月，龍驤軍三千人戍懷州者，潰亂東走，所過剽掠；戊子，遣東京馬步軍都指揮使霍彥威、左耀武指揮使杜晏球討之，庚寅，擊破亂軍，執其都將劉重遇於鄢陵，甲午，斬之。
郢王友珪既篡立，諸宿將多憤怒，雖曲加恩禮，終不悅。告哀使至河中，護國節度使冀王朱友謙泣曰：「先帝數十年開創基業，前日變起宮掖，聲聞甚惡，吾備位籓鎮，心竊恥之。」友珪加友謙侍中、中書令，以詔書自辨，且征之。友謙謂使者曰：「所立者為誰？先帝晏駕不以理，吾且至洛陽問罪，何以征為！」戊戌，以侍衛諸軍使韓勍為西面行營招討使，督諸軍討之。友謙以河中附於晉以求救，九月，丁未，以感化節度使康懷貞為河中都招討使，更以韓勍副之。友珪以兵部尚書知崇政院事敬翔，太祖腹心，恐其不利於己，欲解其內職，恐失人望，庚午，以翔為中書侍郎、同平章事，壬申，以戶部尚書李振充崇政院使。翔多稱疾不預事。
康懷貞等與忠武節度使牛存節合兵五萬屯河中城西，攻之甚急。晉王遣其將李存審、李嗣肱、李嗣恩將兵救之，敗梁兵於胡壁。嗣恩，本駱氏子也。
吳武忠王之疾病也，周隱請召劉威，威由是為帥府所忌。或譖之於徐溫，溫將討之。威幕客黃訥說威曰：「公受謗雖深，反本無狀，若輕舟入覲，則嫌疑皆亡矣。」威從之。陶雅聞李遇敗，亦懼，與威偕詣廣陵，溫待之甚恭，如事武忠王之禮，優加官爵，雅等悅服，由是人皆重溫。訥，蘇州人也。溫與威、雅帥將吏請於李儼，承製加嗣吳王隆演太師、吳王，以溫領鎮海節度使、同平章事，淮南行軍司馬如故。溫遣威、雅還鎮。
辛巳，蜀改劍南東川曰武德軍。
朱友謙復告急於晉，冬，十月，晉王自將自澤潞而西，遇康懷貞於解縣，大破之，斬首千級，追至白徑嶺而還。梁兵解圍，退保陝州。友謙身自至猗氏謝晉王，從者數十人，撤武備，詣晉王帳，拜之為舅。晉王夜置酒張樂，友謙大醉。晉王留宿帳中，友謙安寢，鼾息自如。明旦復置酒而罷。
楊師厚既得魏博之眾，又兼都招討使，宿衛勁兵多在麾下，諸鎮兵皆得調發，威勢甚重，心輕郢王友珪，遇事往往專行不顧。友珪患之，發詔召之，雲「有北邊軍機，欲與卿面議。」師厚將行，其腹心皆諫曰：「往必不測。」師厚曰：「理知其為人，雖往，如我何！」乃帥精兵萬人，渡河趣洛陽，友珪大懼。丁亥，至都門，留兵於外，與十餘人入見。友珪喜，甘言遜詞以悅之，賜與巨萬。癸巳，遣還。
十一月，趙將王德明將兵三萬掠武城，至於臨清，攻宗城，下之。癸丑，楊師厚伏兵唐店，邀擊，大破之，斬首五千餘級。
甲寅，葬神武元聖孝皇帝於宣陵，廟號太祖。
吳淮南節度副使陳璋等將水軍襲楚岳州，執刺史苑玫；楚王殷遣水軍都指揮使楊定真救岳州。璋等進攻荊南，高季昌遣其將倪可福拒之。吳恐楚人救荊南，遣撫州刺史劉信帥江、撫、袁、吉、信五州兵屯吉州，為璋聲援。
十二月，戊寅，蜀行營都指揮使王宗汾攻岐文州，拔之，守將李繼夔走。
是歲，隰州都將劉訓殺刺史，以州降晉，晉王以為瀛州刺史。訓，永和人也。
虔州防禦使李彥圖卒，州人奉譚全播知州事，遣使內附，詔以全播為百勝防禦使虔、韶二州節度開通使。
高季昌出兵，聲言助梁代晉，進攻襄州，山南東道節度使孔勍擊敗之。自是朝貢路絕。勍，兗州人也。
均王上上
春，正月，丁巳，晉周德威拔燕順州。
癸亥，郢王友珪朝享太廟；甲子，祀圜丘，大赦，改元鳳歷。
吳陳璋攻荊南，不克而還，荊南兵與楚兵會於江口以邀之；璋知之，舟二百艘駢為一列，夜過，二鎮兵遽出追之，不能及。
晉周德威拔燕安遠軍，薊州將成行言等降於晉。
二月，壬午，蜀大赦。
郢王友珪既得志，遽為荒淫，內外憤怒，友珪雖啖以金繒，終莫之附。駙馬都尉趙巖，犨之子，太祖之婿也；左龍虎統軍、侍衛親軍都指揮使袁象先，太祖之甥也。巖奉使至大梁，均王友貞密與之謀誅友珪，巖曰：「此事成敗，在招討楊令公耳，得其一言諭禁軍，吾事立辦。」均王乃遣腹心馬慎交之魏州說楊師厚曰：「郢王篡弒，人望屬在大梁，公若因而成之，此不世之功也。」且許事成之日賜犒軍錢五十萬緡。師厚與將佐謀之，曰：「方郢王弒逆，吾不能即討；今君臣之分已定，無故改圖，可乎？」或曰：「郢王親弒君父，賊也，均王舉兵復仇，義也。奉義討賊，何君臣之有！彼若一朝破賊，公將何以自處乎？」師厚驚曰：「吾幾誤計。」乃遣其將王舜賢至洛陽，陰與袁象先謀，遣招討馬步都虞候譙人朱漢賓將兵屯滑州為外應。趙巖歸洛陽，亦與象先密定計。
友珪治龍驤軍潰亂者，搜捕其黨，獲者族之，經年不已。時龍驤軍有戍大梁者，友珪征之，均王因使人激怒其眾曰：「天子以懷州屯兵叛，追汝輩欲盡坑之。」其眾皆懼，莫知所為。丙戌，均王奏龍驤軍疑懼，未肯前發。戊子，龍驤將校見均王，泣請可生之路，王曰：「先帝與汝輩三十餘年征戰，經營王業。今先帝尚為人所弒，汝輩安所逃死乎！」因出太祖畫像示之而泣曰：「汝能自趣洛陽雪仇恥，則轉禍為福矣。」眾皆踴躍呼萬歲，請兵仗，王給之。
庚寅旦，袁象先等帥禁兵數千人突入宮中。友珪聞變，與妻張氏及馮廷諤趨北垣樓下，將逾城，自度不免，令廷諤先殺妻，次殺己，廷諤亦自剄。諸軍十餘萬大掠都市，百司逃散，中書侍郎、同平章事杜曉、侍講學士李珽皆為亂兵所殺，門下侍郎、同平章事於兢、宣政使李振被傷。至晡乃定。
像先、巖繼傳國寶詣大梁迎均王，王曰：「大梁國家創業之地，何必洛陽！」乃即帝位於大梁，復稱乾化三年，追廢友珪為庶人，復博王友文官爵。
丙申，晉李存暉攻燕檀州，刺史陳確以城降。
蜀唐道襲自興元罷歸，復為樞密使。太子元膺延疏道襲過惡，以為不應復典機要，蜀主不悅。庚子，以道襲為太子少保。
三月，甲辰朔，晉周德威拔燕盧台軍。
丁未，帝更名鍠；久之，又名瑱。
庚戌，加楊師厚兼中書令，賜爵鄴王，賜語不名，事無鉅細必咨而後行。帝遣使招撫朱友謙；友謙復稱籓，奉梁年號。
丙辰，立皇弟友敬為康王。
乙丑，晉將劉光濬克古北口，燕居庸關使胡令圭等奔晉。
戊辰，以保義留後戴思遠為節度使，鎮邢州。
燕主守光命大將元行欽將騎七千，牧馬於山北，募北山兵以應契丹；又以騎將高行珪為武州刺史，以為外援。晉李嗣源分兵徇山後八軍，皆下之；晉王以其弟存矩為新州刺史總之。以燕納降軍使盧文進為裨將。李嗣源進攻武州，高行珪以城降。元行欽聞之，引兵攻行珪，行珪使其弟行周質於晉軍以求救，李嗣源引兵救之，行欽解圍去。嗣源與行周追至廣邊軍，凡八戰，行欽力屈而降；嗣源愛其驍勇，養以為子。嗣源進攻儒州，拔之，以行珪為代州刺史。行周留事嗣源，常與嗣源假子從珂分將牙兵以從。從珂母魏氏，鎮州人，先適王氏，生從珂，嗣源從晉王克用戰河北，得魏氏，以為妾，故從珂為嗣源子，及長，以勇健善戰知名，嗣源愛之。
吳行營招討使李濤帥眾二萬出千秋嶺，攻吳越衣錦軍。吳越王鏐以其子湖州刺史傳瓘為北面應援都指揮使以救之，睦州刺史傳鐐為招討收復都指揮使，將水軍攻吳東洲以分其兵勢。
夏，四月，癸未，以袁象先領鎮南節度使、同平章事。
晉周德威進軍逼幽州南門。壬辰，燕主守光遣使致書於德威以請和，語甚卑而哀。德威曰：「大燕皇帝尚未郊天，何雌伏如是邪！予受命討有罪者，結盟繼好，非所聞也。」不答書。守光懼，復遣人祈哀，德威乃以聞於晉王。
千秋嶺道險狹，錢傳瓘使人伐木以斷吳軍之後而擊之，吳軍大敗，虜李濤及士卒三千餘人以歸。
己亥，晉劉光浚拔燕平州，執刺史張在吉。五月，光浚攻營州，刺史楊靖降。
乙巳，蜀主以兵部尚書王鍇為中書侍郎、同平章事。
楊師厚與劉守奇將汴、滑、徐、兗、魏、博、邢、洺之兵十萬大掠趙境，師厚自柏鄉入攻土門，趣趙州，守奇自貝州人趣冀州，所過焚掠。庚戌，師厚至鎮州，營於南門外，燔其關城。壬子，師厚自九門退軍下博，守奇引兵與師厚會攻下博，拔之。晉將李存審、史建瑭戍趙州，兵少，趙王告急於周德威。德威遣騎將李紹衡會趙將王德明同拒梁軍。師厚、守奇自弓高渡御河而東，逼滄州，張萬進懼，請遷於河南；師厚表徙萬進鎮青州，以守奇為順化節度使。
吳遣宣州副指揮使花虔將兵會廣德鎮遏使渦信屯廣德，將復寇衣錦軍。吳越錢傳瓘就攻之。
六月，壬申朔，晉王遣張承業詣幽州，與周德威議軍事。
丙子，蜀主以道士杜光庭為金紫光祿大夫、左諫議大夫，封蔡國公，進號廣成先生。光庭博學善屬文，蜀主重之，頗與議政事。
吳越錢傳瓘拔廣德，虜花虔、渦信以歸。
戊子，以張萬進為平盧節度使。
辛卯，燕主守光遣使詣張承業，請以城降。承業以其無信，不許。
蜀太子元膺，豭喙齙齒，目視不正，而警敏知書，善騎射，性狷急猜忍。蜀主命杜光庭選純靜有德者使侍東宮，光庭薦儒者許寂、徐簡夫，太子未嘗與之交言，日與樂工群小嬉戲無度，僚屬莫敢諫。
秋，七月，蜀主將以七夕出遊。丙午，太子召諸王大臣宴飲，集王宗翰、內樞密使潘峭、翰林學士承旨高陽毛文錫不至，太子怒曰：「集王不來，必峭與文錫離間也。」大昌軍使徐瑤、常謙，素為太子所親信，酒行，屢目少保唐道襲，道襲懼而起。丁未旦，太子入白蜀主曰：「潘峭、毛文錫離間兄弟。」蜀主怒，命貶逐峭、文錫，以前武泰節度使兼侍中潘炕為內樞密使。太子出，道襲入，蜀主以其事告之，道襲曰：「太子謀作亂，欲召諸將、諸王，以兵錮之，然後舉事耳。」蜀主疑焉，遂不出；道襲請召屯營兵入宿衛，許之。內外戒嚴。
太子初不為備，聞道襲召兵，乃以天武甲士自衛，捕潘峭、毛文錫至，□之幾死，囚諸東宮；又捕成都尹潘嶠，囚諸得賢門。戊申，徐瑤、常謙與懷勝軍使嚴璘等各帥所部兵奉太子攻道襲。至清風樓，道襲引屯營兵出拒戰；道襲中流矢，逐至城西，斬之。殺屯營兵甚眾，中外驚擾。
潘炕言於蜀主曰：「太子與唐道襲爭權耳，無他志也。陛下宜面諭大臣以安社稷。」蜀主乃召兼中書令王宗侃、王宗賀、前利州團練使王宗魯等，使發兵討為亂者徐瑤、常謙等。宗侃等陳於西球場門，兼侍中王宗黯自大門安梯城而入，與瑤、謙戰於會同殿前，殺數十人，餘眾皆潰。瑤死，謙與太子奔龍躍池，匿於艦中。及暮稍定。己酉旦，太子出就舟人丐食，舟人以告蜀主，遣集王宗翰往慰撫之；比至，太子已為衛士所殺。蜀主疑宗翰殺之，大慟不已。左右恐事變，會張格呈慰諭軍民榜，讀至「不行斧鉞之誅，將誤社稷之計」，蜀主收涕曰：「朕何敢以私害公！」於是下詔廢太子元膺為庶人。宗翰奏誅手刃太子者，元膺左右坐誅死者數十人，貶竄者甚眾。
庚戌，贈唐道襲太師，謚忠壯；復以潘峭為樞密使。
甲子，晉五院軍使李信拔莫州，擒燕將畢元福。八月，乙亥，李信拔瀛州。
賜高季昌爵勃海王。
晉王與趙王鎔會於天長。
楚寧遠節度使姚彥章將水軍侵吳鄂州，吳以池州團練使呂師造為水陸行營應授使，未至，楚兵引去。
九月，甲辰，以御史大夫姚洎為中書侍郎，同平章事。
燕主守光引兵夜出，復取順州。
吳越王鏐遣其子傳瓘、傳鐐及大同節度使傳瑛攻吳常州，營於潘葑。徐溫曰：「浙人輕而怯。」帥諸將倍道赴之。至無錫，黑雲都將陳祐言於溫曰：「彼謂吾遠來罷倦，未能戰，請以所部乘其無備擊之。」乃自他道出敵後，溫以大軍當其前，夾攻之，吳越大敗，斬獲甚眾。
高季昌造戰艦五百艘，治城塹，繕器械，為攻守之具，招聚亡命，交通吳、蜀，朝廷浸不能制。
冬，十月，己巳朔，燕主守光帥眾五千夜出，將入檀州。庚午，周德威自涿州引兵邀擊，大破之。守光以百餘騎逃歸幽州，其將卒降者相繼。
蜀潘炕屢請立太子，蜀主以雅王宗輅類己，信王宗傑才敏，欲擇一人立之。鄭王宗衍最幼，其母徐賢妃有寵，欲立其子，使飛龍使唐文扆諷張格上表請立宗衍。格夜以表示功臣王宗侃等，詐雲受密旨，眾皆署名。蜀主令相者視諸子，亦希旨言鄭王相最貴。蜀主以為眾人實欲立宗衍，不得已許之，曰：「宗衍幼懦，能堪其任乎？」甲午，立宗衍為太子。受冊華，潘炕以朝廷無事，稱疾請老，蜀主不許，涕泣固請，乃許之。國有大疑，常遣使就第問之。
嶺南節度使劉巖求昏於楚，楚王許以女妻之。
盧龍巡屬皆入於晉，燕主守光獨守幽州城，求援於契丹；契丹以其無信，竟不救。守光屢請降於晉，晉人疑其詐，終不許。至是，守光登城謂周德威曰：「俟晉王至，吾則開門泥首聽命。」德威使白晉王。十一月，甲辰，晉王以監軍張承業權知軍府事，自詣幽州，辛酉，單騎抵城下，謂守光曰：「朱溫篡逆，余本欲與公合河朔五鎮之兵興復唐祚。公謀之不臧，乃效彼狂僭。鎮、定二帥皆俯首事公，而公曾不之恤，是以有今日之役。丈夫成敗須決所向，公將何如？」守光曰：「今日俎上肉耳，惟王所裁。」王憫之，與折弓矢為誓，曰：「但出相見，保無它也。」守光辭以它日。先是，守光愛將李小喜多贊成守光之惡。言聽計從，權傾境內。至是，守光將出降，小喜止之。是夕，小喜逾城詣晉軍降，且言城中力竭。壬戌，晉王督諸軍四面攻城，克之，擒劉仁恭及其妻妾，守光帥妻子亡去。癸亥，晉王入幽州。
以寧國節度使王景仁為淮南西北行營招討應接使，將兵萬餘侵廬、壽。

