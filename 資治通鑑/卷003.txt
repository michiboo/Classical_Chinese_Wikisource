　
起重光赤奮若，盡昭陽大淵獻，凡二十三年。
1　衛更貶號曰君。
2　〔齊威王薨，子宣王辟疆立〕[1]。
1　秦伐魏，取鄢。
2　魏惠王薨，子襄王〔嗣〕立[2]。孟子入見而出，語人曰：「望之不似人君，就之而不見所畏焉。卒然問曰：『天下惡乎定？』吾對曰：『定於一。』『孰能一之？』對曰：『不嗜殺人者能一之。』『孰能與之？』對曰：『天下莫不與也。王知夫苗乎？七八月之間旱，則苗槁矣。天油然作雲，沛然下雨，則苗浡然興之矣。其如是，孰能禦之？』」
1　楚、趙、魏、韓、燕同伐秦，攻函谷關。秦人出兵逆之，五國之師皆敗走。
2　宋初稱王。
1　秦敗韓師於修魚，斬首八萬級，虜其將䱸、申差於濁澤。諸侯振恐。
2　齊大夫與蘇秦爭寵，使人刺秦，殺之。
3　張儀說魏襄王曰：「梁地方不至千里，卒不過三十萬，地四平，無名山大川之限，卒戍楚、韓、齊、趙之境，寧亭、障者不〔下〕(過)十萬[3]，梁之地勢固戰場也。夫諸侯之約從，盟洹水之上，結為兄弟以相堅也。今親兄弟同父母，尚有爭錢財相殺傷，而欲恃反覆蘇秦之餘謀，其不可成亦明矣。大王不事秦，秦下兵攻河外，據卷衍、酸棗，劫衛，取陽晉，則趙不南，趙不南而梁不北，梁不北則從道絕，從道絕則大王之國欲毋危，不可得也。故願大王審定計議，且賜骸骨。」魏王乃倍從約，而因儀以請成於秦。張儀歸，復相秦。
1　巴、蜀相攻擊，俱告急於秦。秦惠王欲伐蜀。以為道險狹難至，而韓又來侵，猶豫未能決。司馬錯請伐蜀。張儀曰：「不如伐韓。」王曰：「請聞其說。」儀曰：「親魏，善楚，下兵三川，攻新城、宜陽，以臨二周之郊，據九鼎，按圖籍，挾天子以令於天下，天下莫敢不聽，此王業也。臣聞爭名者於朝，爭利者於市。今三川、周室，天下之朝、市也，而王不爭焉，顧爭於戎翟，去王業遠矣！」司馬錯曰：「不然，臣聞之，欲富國者務廣其地，欲強兵者務富其民，欲王者務博其德，三資者備而王隨之矣。今王地小民貧，故臣願先從事於易。夫蜀，西僻之國而戎翟之長也，有桀、紂之亂，以秦攻之，譬如使豺狼逐群羊。得其地足以廣國，取其財足以富民，繕兵不傷眾而彼已服焉。拔一國而天下不以為暴，利盡〔西〕(四)海而天下不以為貪[4]，是我一舉而名實附也，而又有禁暴止亂之名。今攻韓，劫天子，惡名也，而未必利也，又有不義之名，而攻天下所不欲，危矣！臣請論其故。周，天下之宗室也；齊，韓之與國也。周自知失九鼎，韓自知亡三川，將二國並力合謀，以因乎齊、趙而求解乎楚、魏。以鼎與楚，以地與魏，王弗能止也。此臣之所謂危也。不如伐蜀完。」王從錯計，起兵伐蜀。十月取之。貶蜀王，更號為侯，而使陳莊相蜀。蜀既屬秦，秦以益強，富厚，輕諸侯。
2　蘇秦既死，秦弟代、厲亦以遊說顯於諸侯。燕相子之與蘇代婚，欲得燕權。蘇代使於齊而還，燕王噲問曰：「齊王其霸乎？」對曰：「不能。」王曰：「何故？」對曰：「不信其臣。」於是燕王專任子之。鹿毛壽謂燕王曰：「人之謂堯賢者，以其能讓天下也。今王以國讓子之，是王與堯同名也。」燕王因屬國於子之，子之大重。或曰：「禹薦益而以啟人為吏，及老而以啟為不足任天下，傳之於益。啟與交黨攻益，奪之，天下謂禹名傳天下於益而實令啟自取之。今王言屬國於子之而吏無非太子人者，是名屬子之而實太子用事也。」王因收印綬，自三百石吏已上而效之子之。子之南面行王事，而噲老，不聽政，顧為臣，國事皆決於子之。
1　王崩，子赧王延立。
1　秦人侵義渠，得二十五城。
2'　魏人叛秦。秦人伐魏，取曲沃而歸其人。又敗韓於岸門，韓太子倉入質於秦以和。
3　燕子之為王三年，國內大亂。將軍市被與太子平謀攻子之。齊王令人謂燕太子曰：「寡人聞太子將飭君臣之義，明父子之位，寡人之國〔雖小〕[5]，唯太子所以令之。」太子因要黨聚眾，使市被攻子之，不克。市被反攻太子。構難數月，死者數萬人，百姓恫恐。齊王令章子將五都之兵，因北地之眾以伐燕。燕士卒不戰，城門不閉。齊人取子之，醢之，遂殺燕王噲。
齊王問孟子曰：「或謂寡人勿取燕，或謂寡人取之。以萬乘之國伐萬乘之國，五旬而舉之，人力不至於此；不取，必有天殃。取之何如？」孟子對曰：「取之而燕民悅由取之，古之人有行之者，武王是也；取之而燕民不悅則勿取，古之人有行之者，文王是也。以萬乘之國伐萬乘之國，簞食壺漿以迎王師，豈有他哉？避水火也。如水益深，如火益熱，亦運而已矣！」
諸侯將謀救燕。齊王謂孟子曰：「諸侯多謀伐寡人者，何以待之？」對曰：「臣聞七十里為政於天下者，湯是也。未聞以千里畏人者也。《書》曰：『徯我後，後來其蘇。』今燕虐其民，王往而征之，民以為將拯己於水火之中也，簞食壺漿以迎王師。若殺其父兄，繫纍其子弟，毀其宗廟，遷其重器，如之何其可也！天下固畏齊之強也，今又倍地而不行仁政，是動天下之兵也。王速出令，反其旄倪，止其重器，謀於燕眾，置君而後去之，則猶可及止也。」齊王不聽。
已而燕人叛。齊王曰：「吾甚慚於孟子。」陳賈曰：「王無患焉。」乃見孟子，問曰：「周公何人也？」曰：「古聖人也。」陳賈曰：「周公使管叔監商，管叔以商畔也。周公知其將畔而使之與？」曰：「不知也。」陳賈曰：「然則聖人亦有過與？」曰：「周公，弟也；管叔，兄也，周公之過不亦宜乎！且古之君子，過則改之；今之君子，過則順之。古之君子，其過也如日月之食，民皆見之。及其更也，民皆仰之。今之君子，豈徒順之，又從為之辭！」
1　秦右更疾伐趙。拔藺，虜其將莊豹。
2　秦王欲伐齊，患齊、楚之從親，乃使張儀至楚，說楚王曰：「大王誠能聽臣，閉關絕約於齊，臣請獻商於之地六百里，使秦女得為大王箕帚之妾，秦、楚娶婦嫁女，長為兄弟之國。」楚王說而許之。君臣皆賀，陳軫獨吊。王怒曰：「寡人不興師而得六百里地，何吊也？」對曰：「不然。以臣觀之，商於之地不可得而齊、秦合。齊、秦合則患必至矣！」王曰：「有說乎？」對曰：「夫秦之所以重楚者，以其有齊也。今閉關絕約於齊，則楚孤，秦奚貪夫孤國，而與之商於之地六百里？張儀至秦，必負王。是王北絕齊交，西生患於秦也。兩國之兵必俱至。為王計者，不若陰合而陽絕於齊，使人隨張儀。苟與吾地，絕齊未晚也。」王曰「願陳子閉口，毋復言，以待寡人得地！」乃以相印授張儀，厚賜之。遂閉關絕約於齊，使一將軍隨張儀至秦。
張儀佯墮車，不朝三月。楚王聞之，曰：「儀以寡人絕齊未甚邪？」乃使勇士宋遺借宋之符，北罵齊王。齊王大怒，折節而事秦，齊、秦之交合。張儀乃朝，見楚使者曰：「子何不受地？從某至某，廣袤六里。」使者怒，還報楚王。楚王大怒，欲發兵而攻秦。陳軫曰：「軫可發口言乎？攻之不如因賂以一名都，與之並〔兵〕(力)而攻齊[6]，是我亡地於秦，取償於齊也。今王已絕於齊而責欺於秦，是吾合秦、齊之交而來天下之兵也，國必大傷矣！」楚王不聽，使屈匄帥師伐秦。秦亦發兵使庶長章擊之。
1　春，秦師及楚戰于丹陽，楚師大敗，斬甲士八萬，虜屈匄及列侯、執珪七十餘人，遂取漢中郡。楚王悉發國內兵以復襲秦，戰於藍田，楚師大敗。韓、魏聞楚之困，南襲楚，至鄧。楚人聞之，乃引兵歸，割兩城以請平於秦。
2　燕人共立太子平[7]，是為昭王，昭王於破燕之後〔即位〕[8]，吊死問孤，與百姓同甘苦，卑身厚幣以招賢者。謂郭隗曰：「齊因孤之國亂而襲破燕，孤極知燕小力少，不足以報。然誠得賢士與共國，以雪先王之恥，孤之願也。先生視可者，得身事之！」郭隗曰：「古之人君有以千金使涓人求千里馬者，馬已死，買其首五百金而返。君大怒，涓人曰：『死馬且買之，況生者乎？馬今至矣。』不期年，千里之馬至者三。今王必欲致士，先從隗始。況賢於隗者，豈遠千里哉？」於是昭王為隗改築宮而師事之。於是士爭趣燕。樂毅自魏往，劇辛自趙往。昭王以樂毅為亞卿，任以國政。
3　韓宣惠王薨，子襄王倉立。
1　蜀相殺蜀侯。
2'　秦惠王使人告楚懷王，請以武關之外易黔中地。楚王曰：「不願易地，願得張儀而獻黔中地。」張儀聞之，請行。王曰：「楚將甘心於子，奈何行？」張儀曰：「秦強楚弱，大王在，楚不宜敢取臣。且臣善其嬖臣靳尚，靳尚得事幸姬鄭袖，袖之言，王無不聽者。」遂往。楚王囚，將殺之。靳尚謂鄭袖曰：「秦王甚愛張儀，將以上庸六縣及美女贖之。王重地尊秦，秦女必貴而夫人斥矣。」於是鄭袖日夜泣於楚王曰：「臣各為其主耳。今殺張儀，秦必大怒。妾請子母俱遷江南，毋為秦所魚肉也！」王乃赦張儀而厚禮之。張儀因說楚王曰：「夫為從者無以異於驅群羊而攻猛虎，不格明矣。今王不事秦，秦劫韓驅梁而攻楚，則楚危矣。秦西有巴、蜀，治船積粟，浮岷江而下，一日行五百餘里，不至十日而拒扞關，扞關驚則從境以東盡城守矣，黔中、巫郡非王之有。秦舉甲出武關，則北地絕。秦兵之攻楚也，危難在三月之內，而楚待諸侯之救在半歲之外。夫待弱國之救，忘強秦之禍，此臣所為大王患也。大王誠能聽臣，臣請令秦、楚長為兄弟之國[9]，無相攻伐。」楚王已得張儀而重出黔中地，乃許之。
張儀遂之韓，說韓王曰：「韓地險惡山居，五穀所生，非菽而麥，國無二歲之食，見卒不過二十萬。秦被甲百餘萬。山東之士被甲蒙冑而會戰，秦人捐甲徒裼以趨敵，左挈人頭，右挾生虜。夫戰孟賁、烏獲之士以攻不服之弱國，無異垂千鈞之重於鳥卵之上，必無幸矣。大王不事秦，秦下甲據宜陽，塞成皋，則王之國分矣。鴻臺之宮，桑林之宛，非王之有也。為大王計，莫如事秦而攻楚，以轉禍而悅秦，計無便於此者。」韓王許之。
張儀歸報，秦王封以六邑，號武信君。復使東說齊王曰：「從人說大王者必曰：『齊蔽於三晉，地廣民眾，兵強士勇，雖有百秦，將無奈齊何。』大王賢其說而不計其實。今秦、楚嫁女娶婦，為昆弟之國；韓獻宜陽；梁效河外；趙王入朝，割河間以事秦。大王不事秦，秦驅韓、梁攻齊之南地，悉趙兵，渡清河，指博關，臨菑、即墨非王之有也！國一日見攻，雖欲事秦，不可得也！」齊王許張儀。
張儀去，西說趙王曰：「大王收率天下以擯秦，秦兵不敢出函谷關十五年。大王之威行於山東，敝邑恐懼，繕甲厲兵，力田積粟，愁居懾處，不敢動搖，唯大王有意督過之也。今以大王之力，舉巴、蜀，並漢中，包兩周，守白馬之津。秦雖僻遠，然而心忿含怒之日久矣。今秦有敝甲凋兵軍於澠池，願渡河，逾漳，據番吾，會邯鄲之下，願以甲子合戰，正殷紂之事。謹使使臣先聞左右。今楚與秦為昆弟之國，而韓、梁稱東籓之臣，齊獻魚鹽之地，此斷趙之右肩也。夫斷右肩而與人鬥，失其黨而孤居，求欲毋危，得乎？今秦發三將軍，其一軍塞午道，告齊使渡清河，軍於邯鄲之東；一軍軍成皋，驅韓、梁軍於河外；一軍軍於澠池，約四國為一以攻趙，趙服必四分其地。臣竊為大王計，莫如與秦王面相約而口相結，常為兄弟之國也。」趙王許之。
張儀乃北之燕，說燕王曰：「今趙王已入朝，效河間以事秦。大王不事秦，秦下甲雲中、九原，驅趙而攻燕，則易水、長城非大王之有也。且今時齊、趙之於秦，猶郡縣也，不敢妄舉師以攻伐。今王事秦，長無齊、趙之患矣。」燕王請獻常山之尾五城以和。
張儀歸報，未至咸陽，秦惠王薨，子武王立。武王自為太子時，不悅張儀，及即位，群臣多毀短之。諸侯聞儀與秦王有隙，皆畔衡，復合從。
1　張儀說秦武王曰：「為王計者，東方有變，然後王可以多割得地也。臣聞齊王甚憎臣，臣之所在，齊必伐之。臣願乞其不肖之身以之梁，齊必伐梁，齊、梁交兵而不能相去，王以其間伐韓，入三川，挾天子，案圖籍，此王業也。」王許之。齊王果伐梁，梁王恐。張儀曰：「王勿患也。請令齊罷兵。」乃使其舍人之楚，借使謂齊王曰：「甚矣，王之託儀於秦也！」齊王曰：「何故？」楚使者曰：「張儀之去秦也，固與秦王謀矣，欲齊、梁相攻而令秦取三川也。今王果伐梁，是王內罷國而外伐與國，以信儀於秦王也。」齊王乃解兵還。張儀相魏一歲，〔夏，五月，儀〕卒[10]。
儀與蘇秦皆以縱橫之術游諸侯，致位富貴，天下爭慕效之。又有魏人公孫衍者，號曰犀首，亦以談說顯名。其餘蘇代、蘇厲、周最、樓緩之徒，紛紜遍於天下，務以辯詐相高，不可勝紀。而儀、秦、衍最著。
《孟子》論之曰：或謂：「張儀、公孫衍，豈不大丈夫哉！一怒而諸侯懼，安居而天下熄。」孟子曰：「是惡足以為大丈夫哉？君子立天下之正位，行天下之正道，得志則與民由之，不得志則獨行其道，富貴不能淫，貧賤不能移，威武不能詘，是之謂大丈夫。」
揚子《法言》曰：或問：「儀、秦學乎鬼谷術而習乎縱橫言，安中國者各十餘年，是夫？」曰：「詐人也。聖人惡諸。」曰：「孔子讀而儀、秦行，何如也？」曰：「甚矣鳳鳴而鷙翰也！」「然則子貢不為歟？」曰：「亂而不解，子貢恥諸。說而不富貴，儀、秦恥諸。」或曰：「儀、秦其才矣乎，跡不蹈已？」曰：「昔在任人，帝而難之，不以才矣。才乎才，非吾徒之才也。」
2　秦王使甘茂誅蜀相莊。
3　秦王、魏王會於臨晉。
4　趙武靈王納吳廣之女孟姚，有寵，是為惠後。生子何。
1　秦初置丞相，以樗里疾為右丞相。
1　秦、魏會於應。
2　秦王使甘茂約魏以伐韓，而令向壽輔行。甘茂〔至魏〕，令向壽還[11]，謂王曰：「魏聽臣矣，然願王勿伐！」王迎甘茂於息壤而問其故。對曰：「宜陽大縣，其實郡也。今王倍數險，行千里，攻之難。魯人有與曾參同姓名者殺人，人告其母，其母織自若也。及三人告之，其母投杼下機，逾牆而走。臣之賢不若曾參，王之信臣又不如其母，疑臣者非特三人，臣恐大王之投杼也。魏文侯令樂羊將而攻中山，三年而拔之。反而論功，文侯示之謗書一篋。樂羊再拜稽首曰：『此非臣之功，君之力也。』今臣，羈旅之臣也，樗里子、公孫奭挾韓而議之，王必聽之，是王欺魏王而臣受公仲侈之怨也。」王曰：「寡人弗聽也，請與子盟。」乃盟於息壤。秋，甘茂、長封帥師伐宜陽。
1　甘茂攻宜陽，五月而不拔。樗里子、公孫奭果爭之。秦王召甘茂，欲罷兵。甘茂曰：「息壤在彼。」王曰：「有之。」因大悉起兵以佐甘茂。斬首六萬，遂拔宜陽。韓公仲侈入謝於秦以請平。
2　秦武王好以力戲，力士任鄙、烏獲、孟說皆至大官。〔秋〕，八月，王與孟說舉鼎，絕脈而薨[12]。族孟說。武王無子，異母弟稷為質於燕。國人逆而立之，是為昭襄王。昭襄王母羋八子，楚女也，實宣太后。
3　趙武靈王北略中山之地，至房子，遂〔之〕(至)代[13]，北至無窮，西至河，登黃華之上。與肥義謀胡服騎射以教百姓，曰：「愚者所笑，賢者察焉。雖驅世以笑我，胡地、中山，吾必有之！」遂胡服。國人皆不欲，公子成稱疾不朝。王使人請之曰：「家聽於親，國聽於君。今寡人作教易服而公叔不服，吾恐天下議〔之〕(己)也[14]。制國有常，利民為本；從政有經，令行為上。明德先論於賤，而從政先信於貴，故願慕公叔之義以成胡服之功也。」公子成再拜稽首曰：「臣聞中國者，聖賢之所教也，禮樂之所用也，遠方之所觀赴也，蠻夷之所則效也。今王舍此而襲遠方之服，變古之道，逆人之心，臣願王熟圖之也！」使者以報。王自往請之，曰：「吾國東有齊、中山，北有燕、東胡，西有樓煩、秦、韓之邊。今無騎射之備，則何以守之哉？先時中山負齊之強兵，侵暴吾地，繫纍吾民，引水圍鄗；微社稷之神靈，則鄗幾於不守也，先君丑之。故寡人變服騎射，欲以備四境之難，報中山之怨。而叔順中國之俗，惡變服之名，以忘鄗事之丑，非寡人之所望也。」公子成聽命，乃賜胡服，明日服而朝。於是始出胡服令，而招騎射焉。
1　秦昭王使向壽平宜陽，而使樗里子、甘茂伐魏。甘茂言於王，以武遂復歸之韓。向壽、公孫奭爭之，不能得，由此怨讒甘茂。茂懼，輟伐魏蒲阪，亡去。樗里子與魏講而罷兵。甘茂奔齊。
2　趙王略中山地，至寧葭；西略胡地，至榆中。林胡王獻馬。歸，使樓緩之秦，仇液之韓，王賁之楚，富丁之魏，趙爵之齊。代相趙固主胡，致其兵。
1　楚王與齊、韓合從。
1　彗星見。
2　趙王伐中山，取丹丘、爽陽、鴻之塞，又取鄗、石邑、封龍、東垣。中山獻四邑以和。
3　秦宣太后異父弟曰穰侯魏冉，同父弟曰華陽君羋戎；王之同母弟曰高陵君、涇陽君。魏冉最賢，自惠王、武王時，任職用事。武王薨，諸弟爭立，唯魏冉力能立昭王。昭王即位，以冉為將軍，衛咸陽。是歲，庶長壯及大臣、諸公子謀作亂，魏冉誅之；及惠文后皆不得良死，悼武王后出〔歸〕(居)於魏[15]，王兄弟不善者，魏冉皆滅之。王少，宣太后自治事，任魏冉為政，威震秦國。
1　秦王、楚王盟於黃棘。秦復與楚上庸。
1　彗星見。
2　秦取魏蒲阪、晉陽、封陵，又取韓武遂。
3　齊、韓、魏以楚負其從親，合兵伐楚。楚王使太子橫為質於秦而請救。秦客卿通將兵救楚，三國引兵去。
4　〔魯平公薨，子湣公賈立〕[16]。
1　秦王、魏王、韓太子嬰會於臨晉，韓太子至咸陽而歸；秦復與魏蒲阪。
2　秦大夫有私與楚太子鬬者，太子殺之，亡歸。
1　日有食之，既[17]。
2　秦人取韓穰。蜀寧煇叛秦，秦司馬錯往誅之。
3　秦庶長奐會韓、魏、齊兵伐楚，敗其師於重丘，殺其將唐昧；遂取重丘。
4　趙王伐中山，中山君奔齊。
5　〔齊宣王薨，子湣王地立〕[18]。
1　秦涇陽君為質於齊。
2　秦華陽君伐楚，大破楚師，斬首三萬，殺其將景缺，取楚襄城。楚王恐，使太子為質於齊以請平。
3　秦樗里疾卒，以趙人樓緩為丞相。
4　趙武靈王愛少子何，欲及其生而立之。
1　〔夏〕，五月，戊申[19]，大朝東宮，傳國於何。王廟見禮畢，出臨朝，大夫悉為臣。肥義為相國，並傅王。武靈王自號「主父」。主父欲使子治國，身胡服，將士大夫西北略胡地。將自雲中、九原南襲咸陽，於是詐自為使者，入秦，欲以觀秦地形及秦王之為人。秦王不知，已而怪其狀甚偉，非人臣之度，使人逐之，主父行已脫關矣。審問之，乃主父也。秦人大驚。
2　齊王、魏王會於韓。
3　秦人伐楚，取八城。秦王遺楚王書曰：「始寡人與王約為兄弟，盟於黃棘，太子入質，至歡也。太子陵殺寡人之重臣，不謝而亡去。寡人誠不勝怒，使兵侵君王之邊。今聞君王乃令太子質於齊以求平。寡人與楚接境，婚姻相親。而今秦、楚不歡，則無以令諸侯。寡人願與君王會武關，面相約，結盟而去，寡人之願也！」楚王患之，欲往，恐見欺，欲不往，恐秦益怒。昭睢曰：「毋行而發兵自守耳！秦，虎狼也，有並諸侯之心，不可信也！」懷王之子〔子〕蘭勸王行[20]，王乃入秦。秦王令一將軍詐為王，伏兵武關，楚王至則閉關劫之，與俱西，至咸陽，朝章台，如籓臣禮，要以割巫、黔中郡。楚王欲盟，秦王欲先得地。楚王怒曰：「秦詐我，而又強要我以地！」因不復許，秦人留之。楚大臣患之，乃相與謀曰：「吾王在秦不得還，要以割地，而太子為質於齊。齊、秦合謀，則楚無國矣。」欲立王子之在國者。昭睢曰：「王與太子俱困於諸侯，而今又倍王命而立其庶子，不宜！」乃詐赴於齊。齊湣王召群臣謀之，或曰：「不若留太子以求楚之淮北。」齊相曰：「不可。郢中立王，是吾抱空質而行不義於天下也。」其人曰：「不然。郢中立王，因與其新王市曰：『予我下東國，吾為王殺太子。不然，將與三國共立之。』」齊王卒用其相計而歸楚太子。楚人立之。
4　秦王聞孟嘗君之賢，使涇陽君為質於齊以請。孟嘗君來入秦，秦王以為丞相。
1　或謂秦王曰：「孟嘗君相秦，必先齊而後秦。秦其危哉！」秦王乃以樓緩為相，囚孟嘗君，欲殺之。孟嘗君使人求解於秦王幸姬，姬曰：「願得君狐白裘。」孟嘗君有狐白裘，已獻之秦王，無以應姬求。客有善為狗盜者，入秦藏中，盜狐白裘以獻姬。姬乃為之言於王而遣之。王後悔，使追之。孟嘗君至關。關法：雞鳴而出客。時尚蚤，追者將至，客有善為雞鳴者，野雞聞之皆鳴。孟嘗君乃得脫歸。
2　楚人告於秦曰：「賴社稷神靈，國有王矣！」秦王怒，發兵出武關擊楚，斬首五萬，取十六城。
3　趙王封其弟〔勝〕為平原君[21]。平原君好士，食客〔常〕(嘗)數千人[22]。有公孫龍者，善為堅白同異之辯，平原君客之。孔穿自魯適趙，與公孫龍論臧三耳，龍甚辯析。子高弗應，俄而辭出，明日復見平原君。平原君曰：「疇昔公孫之言信辯也，先生以為何如？」對曰：「然。幾能令臧三耳矣。雖然，實難！僕願得又問於君：今謂三耳甚難而實非也，謂兩耳甚易而實是也，不知君將從易而是者乎，其亦從難而非者乎？」平原君無以應。明日，謂公孫龍曰：「公無復與孔子高辯事也！其人理勝於辭，公辭勝於理。辭勝於理，終必受詘。」
齊鄒衍過趙，平原君使與公孫龍論白馬非馬之說。鄒子曰：「不可。夫辯者，別殊類使不相害，序異端使不相亂。抒意通指，明其所謂，使人與知焉，不務相迷也。故勝者不失其所守，不勝者得其所求。若是，故辯可為也。及至煩文以相假，飾辭以相惇，巧譬以相移，引人使不得及其意，如此害大道。夫繳〔紛〕(紉)爭言而競後息[23]，不能無害君子，衍不為也。」座皆稱善。公孫龍由是遂絀。

