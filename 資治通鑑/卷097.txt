
資治通鑑 第097卷

【晉紀十九】　起玄黓攝提格，盡強圉協洽，凡六年。


春，正月，己未朔，日有食之。

乙丑，大赦。

豫州刺史庾懌以酒餉江州刺史王允之；允之覺其毒，飲犬，犬斃，密奏之。帝曰：「大舅已亂天下，小舅復欲爾邪！」二月，懌飲鴆而卒。

三月，初以武悼後配食武帝廟。

庾翼在武昌，數有妖怪，欲移鎮樂鄉。征虜長史王述與庾冰箋曰：「樂鄉去武昌千有餘里，數萬之眾，一旦移徙，興立城壁，公私勞擾。又江州當溯流數千里，供給軍府，力役增倍。且武昌實江東鎮戍之中，非但扞御上流而已；緩急赴告，駿奔不難。若移樂鄉，遠在西陲，一朝江渚有虞，不相接救。方岳重將，固當居要害之地，為內外形勢，使窺窬之心不知所向。昔秦忌亡胡之讖，卒為劉、項之資；周圍惡檿弧之謠，而成褒姒之亂。是以達人君子，直道而行，禳避之道，皆所不取；正當擇人事之勝理，思社稷之長計耳。」朝議亦以為然。翼乃止。

夏，五月，乙卯，帝不豫；六月，庚寅，疾篤。或詐為尚書符，敕宮門無得內宰相；眾皆失色。庾冰曰：「此必詐也。」推問，果然。帝二子丕、弈，皆在襁褓。庾冰自以兄弟秉權日久，恐易世之後，親屬愈疏，為它人所間，每說帝以國有強敵，宜立長君；請以母親弟琅邪王岳為嗣，帝許之。中書令何充曰：「父子相傳，先王舊典，易之者鮮不致亂。故武王不授聖弟，非不愛也。今琅邪踐阼，將如孺子何！」冰不聽。下詔，以岳為嗣，並以弈繼琅邪哀王。壬辰，冰、充及武陵王晞、會稽王昱、尚書令諸葛恢並受顧命。癸巳，帝崩。帝幼沖嗣位，不親庶政；及長，頗有勤儉之德。

甲午，琅邪王即皇帝位，大赦。

己亥，封成帝子丕為琅邪王，弈為東海王。

康帝亮陰不言，委政於庾冰、何充。秋，七月，丙辰，葬成帝於興平陵。帝徒行送喪，至閶闔門，乃升素輿至陵所。既葬，帝臨軒，庾冰、何充侍坐。帝曰：「朕嗣鴻業，二君之力也。」充曰：「陛下龍飛，臣冰之力也；若如臣議，不睹昇平之世。」帝有慚色。己未，以充為驃騎將軍、都督徐州、揚州之晉陵諸軍事、領徐州刺史，鎮京口，避諸庾也。

冬，十月，燕王皝遷都龍城，赦其境內。

建威將軍翰言於皝曰：「宇文強盛日久，屢為國患。今逸豆歸篡竊得國，群情不附。加之性識庸暗，將帥非才，國無防衛，軍無部伍。臣久在其國，悉其地形；雖遠附強羯，聲勢不接，無益救援；今若擊之，百舉百克。然高句麗去國密邇，常有闚□之志。彼知宇文既亡，禍將及己，必乘虛深入，掩吾不備。若少留兵則不足以守，多留兵則不足以行。此心腹之患也，宜先除之；觀其勢力，一舉可克。宇文自守之虜，必不能遠來爭利。既取高句麗，還取宇文，如返手耳。二國既平，利盡東海，國富兵強，無返顧之憂，然後中原可圖也。」皝曰：「善！」將擊高句麗。高句麗有二道，其北道平闊，南道險狹，眾欲從北道。翰曰：「虜以常情料之，必謂大軍從北道，當重北而輕南。王宜帥銳兵從南道擊之，出其不意，丸都不足取也。別遣偏師出北道，縱有蹉跌，其腹心己潰，四支無能為也。」皝從之。

十一月，皝自將勁兵四萬出南道，以慕容翰、慕容霸為前鋒，別遣長史王寓等將兵萬五千出北道，以伐高句麗。高句麗王釗果遣弟武帥精兵五萬拒北道，自帥羸兵以備南道。慕容翰等先至，與釗合戰，皝以大眾繼之。左常侍鮮于亮曰：「臣以俘虜蒙王國士之恩，不可以不報；今日，臣死日也！」獨與數騎先犯高句麗陣，所向摧陷。高句麗陣動，大眾因而乘之，高句麗兵大敗。左長史韓壽斬高句麗將阿佛和度加，諸軍乘勝追之，遂入丸都。釗單騎走，輕車將軍慕輿泥追獲其母周氏及妻而還。會王寓等戰於北道，皆敗沒，由是皝不復窮追。遣使招釗，釗不出。

皝將還，韓壽曰：「高句麗之地，不可戍守。今其主亡民散，潛伏山谷；大軍既去，必復鳩聚，收其餘燼，猶足為患。請載其父屍、囚其生母而歸，俟其束身自歸，然後返之，撫以恩信，策之上也。」皝從之。發釗父乙弗利墓。載其屍，收其府庫累世之寶，虜男女五萬餘口，燒其宮室，毀丸都城而還。

十二月，壬子，立妃褚氏為皇后。征豫章太守褚裒為待中、尚書。裒自以後父，不願居中任事，苦求外出；乃除建威將軍、江州刺史，鎮半洲。

趙王虎作台觀四十餘所於鄴，又營洛陽、長安二宮，作者四十餘萬人；又欲自鄴起閣道至襄國，敕河南四州治南伐之備，並、朔、秦、雍嚴西討之資，青、冀、幽州為東征之計，皆三五發卒。諸州軍造甲者五十餘萬人，船夫十七萬人，為水所沒，虎狼所食者三分居一。加之公侯、牧宰競營私利，百姓失業愁困。貝丘人李弘因眾心之怨，自言姓名應讖，連結黨與，署置百寮；事發，誅之，連坐者數千家。

虎畋獵無度，晨出夜歸，又多微行，躬察作役。侍中京兆韋謏諫曰：「陛下忽天下之重，輕行斤斧之間，猝有狂夫之變，雖有智勇，將安所施！又興役無時，廢民耘獲，吁嗟盈路，殆非仁聖之所忍為也。」虎賜謏谷帛，而興繕滋繁，游察自若。

秦公韜有寵於虎，太子宣惡之。右僕射張離領五兵尚書，欲求媚於宣，說之曰：「今諸侯吏兵過限，宜漸裁省，以壯本根。」宣使離為奏：「秦、燕、義陽、樂平四公，聽置吏一百九十七人，帳下兵二百人；自是以下，三分置一，餘兵五萬，悉配東宮。」於是諸公鹹怨，嫌釁益深矣。

青州上言：「濟南平陵城北石虎，一夕移於城東南，有狼狐千餘跡隨之，跡皆成蹊。」虎喜曰：「石虎者，朕也；自西北徙而東南者，天意欲使朕平蕩江南也。其敕諸州兵明年悉集，朕當親董六師，以奉天命。」群臣皆賀，上《皇德頌》者一百七人。制：「徵士五人出車一乘，牛二頭，米十五斛，絹十匹，調不辦者斬。」民至鬻子以供軍須，猶不能給，自經於道樹者相望。

康皇帝


春，二月，高句麗王釗遣其弟稱臣入朝於燕，貢珍異以千數。燕王皝乃還其父屍，猶留其母為質。

宇文逸豆歸遣其相莫淺渾將兵擊燕；諸將爭欲擊之，燕王皝不許。莫淺渾以為皝畏之，酣飲縱獵，不復設備。皝使慕容輸出擊之，莫淺渾大敗，僅以身免，盡俘其眾。庾翼為人慷慨，喜功名，不尚浮華。琅邪內史桓溫，彝之子也，尚南康公主，豪爽有風概。翼與之友善，相期以寧濟海內。翼嘗薦溫於成帝曰：「桓溫有英雄之才，願陛下勿以常人遇之，常婿畜之。宜委以方、邵之任，必有弘濟艱難之勳」。時杜乂、殷浩並才名冠世，冀獨弗之重也，曰：「此輩宜束之高閣，俟天下太平，然後徐議其任耳。「浩累辭徵辟，屏居墓所，幾將十年，時人擬之管、葛。江夏相謝尚、長山令王濛常伺其出處，以卜江左興亡。嘗相與省之，知浩有確然之志，既返，相謂曰：「深源不起，當如蒼生何！」尚，鯤之子也。翼請浩為司馬；詔除侍中、安西軍司，浩不應。翼遺浩書曰：「王夷甫立名非真，雖雲談道，實長華競。明德君子，遇會處際，寧可然乎！」浩猶不起。

殷羨為長沙相，在郡貪殘，庾冰與翼書屬之。翼報曰：「殷君驕豪，亦似由有佳兒，弟故小令物情容之。大較江東之政，以嫗煦豪強，常為民蠹；時有行法，輒施之寒劣。如往年偷石頭倉米一百萬斛，皆是豪將輩，而直殺倉督監以塞責。山遐為餘姚長，為官出豪強所藏二千戶，而眾共驅之，令遐不得安席。雖皆前宰之惛謬，江東事去，實此之由。兄弟不幸，橫陷此中，自不能拔足於風塵之外，當共明目而治之。荊州所統二十餘郡，唯長沙最惡；惡而不黜，與殺督監者復何異邪！」遐，簡之子也。

翼以滅胡取蜀為己任，遣使東約燕王皝，西約張駿，刻期大舉。朝議多以為難，唯庾冰意與之同，而桓溫、譙王無忌皆贊成之。無忌，承之子也。

秋，七月，趙汝南太守戴開帥數千人詣翼降。丁巳，下詔議經略中原。翼欲悉所部之眾北伐，表桓宣為都督司、雍、梁三州、荊州之四郡諸軍事、梁州刺史，前趣丹水；桓溫為前鋒小督、假節，帥眾入臨淮；並發所統六州奴及車牛驢馬，百姓嗟怒。

代王什翼犍復求婚於燕，燕王皝使納馬千匹為禮；什翼犍不與，又倨慢無子婿禮。八月，皝遣世子俊帥前軍師評等擊代。什翼犍帥眾避去，燕人無所見而還。

漢主壽卒，謚曰昭文，廟號中宗；太子勢即位，大赦。

趙太子宣擊鮮卑斛谷提，大破之，斬首三萬級。

宇文逸豆歸執段遼弟蘭，送於趙，並獻駿馬萬匹。趙王虎命蘭帥所從鮮卑五千人屯令支。

庾翼欲移鎮襄陽，恐朝廷不許，乃奏雲移鎮安陸。帝及朝士皆遣使譬止翼，翼遂違詔北行；至夏口，復上表請鎮襄陽。翼時有眾四萬，詔加翼都督征討諸軍事。先是車騎將軍、揚州刺史庾冰屢求出外，辛巳，以冰都督荊、江、寧、益、梁、交、廣七州、豫州之四郡諸軍事，領江州刺史，假節，鎮武昌，以為翼繼援。征徐州刺史何充為督揚、豫、徐州之琅邪諸軍事，領揚州刺史，錄尚書事，輔政。以琅邪內史桓溫為都督青、徐、兗三州諸軍事、徐州刺史，征江州刺史褚裒為衛將軍，領中書令。

冬，十一月，己巳，大赦。


春，正月，趙王虎享群臣於太武殿，有白雁百餘集馬道之南，虎命射之，皆不獲。時諸州兵集者百餘萬，太史令趙攬密言於虎曰：「白雁集庭，宮室將空之象，不宜南行。」虎信之，乃臨宣武觀，大閱而罷。

漢主勢改元太和，尊母閻氏為皇太后，立妻李氏為皇后。

燕王皝與左司馬高詡謀伐宇文逸豆歸。詡曰：「宇文強盛，今不取，必為國患，伐之必克；然不利於將。」出而告人曰：「吾往必不返，然忠臣不避也。」於是皝自將伐逸豆歸。以慕容翰為前鋒將軍，劉佩副之；分命慕容軍、慕容恪、慕容霸及折衝將軍慕輿根將兵，三道並進。高詡將發，不見其妻，使人語以家事而行。

逸豆歸遣南羅大涉夜干將精兵逆戰，皝遣人馳謂慕容翰曰：「涉夜干勇冠三軍，宜小避之。」翰曰：「逸豆歸掃其國內精兵以屬涉夜干，涉夜干素有勇名，一國所賴也。今我克之，其國不攻自潰矣。且吾孰知涉夜干之為人，雖有虛名，實易與耳，不宜避之，以挫吾兵氣。」遂進戰。翰自出衝陣，涉夜幹出應之；慕容容霸從傍邀擊，遂斬涉夜干。宇文士卒見涉夜乾死，不戰而潰；燕兵乘勝逐之，遂克其都城。逸豆歸走死漠北，宇文氏由是散亡。皝悉收其畜產、資貨，徙其部眾五千餘落於昌黎，闢地千餘里。更命涉夜干所居城曰威德城，使弟彪戍之而還。高詡、劉佩皆中流矢卒。

詡善天文，皝嘗謂曰：「卿有佳書而不見與，何以為忠盡！」詡曰：「臣聞人君執要，人臣執職。執要者逸，執職者勞。是以後稷播種，堯不預焉。占候、天文，晨夜其苦，非至尊之所宜親，殿下將焉用之！」皝默然。

初，逸豆歸事趙甚謹，貢獻屬路。及燕人伐逸豆歸，趙王虎使右將軍白勝、并州刺史王霸自甘松出救之。比至，宇文氏已亡，因攻威德城，不克而還；慕容彪追擊，破之。

慕容翰之與宇文氏戰也，為流矢所中，臥病積時不出。後漸差，於其家試騁馬。或告翰稱病而私飛騎乘，疑欲為變。燕王皝雖藉翰勇略，然中心終忌之，乃賜翰死。翰曰：「吾負罪出奔，既而復還，今日死已晚矣。然羯賊跨據中原，吾不自量，欲為國家蕩壹區夏。此志不遂，沒有遺恨，命矣夫！」飲藥而卒。

代王什翼犍遣其大人長孫秩迎婦於燕。

夏，四月，涼州將張瓘敗趙將王擢於三交城。

初，趙領軍王朗言於趙王虎曰：「盛冬雪寒，而皇太子使人伐宮材，引於漳水，役者數萬，吁嗟滿道，陛下宜因出遊罷之。」虎從之。太子宣怒。會熒惑守房，宣使太史令趙攬言於虎曰：「房為天王，今熒惑守之，其殃不細。宜以貴臣王姓者當之。」虎曰：「誰可者？」攬曰：「無貴於王領軍。」虎意惜朗，使攬更言其次。攬無以對，因曰：「其次唯中書監王波耳。」虎乃下詔，追罪波前議枯矢事，腰斬之，及其四子，投屍漳水；既而愍其無罪，追贈司空，封其孫為侯。

趙平北將軍尹農攻燕凡城，不克而還。

漢太史令韓皓上言：「熒惑守心，乃宗廟不修之譴。」漢主勢命群臣議之。相國董皎、侍中王嘏以為：「景、武創業，獻、文承基，至親不遠，無宜疏絕。」乃更命祀成始祖、太宗，皆謂之漢。

征西將軍庾翼使梁州刺史桓宣擊趙將李羆於丹水，為羆所敗，翼貶宣為建威將軍。宣慚憤成疾，秋，八月，庚辰，卒。翼以長子方之為義城太守，代領宣眾；又以司馬應誕為襄陽太守，參軍司馬勳為梁州刺史，戍西城。

中書令褚裒固辭樞要；閏月，丁巳，以裒為左將軍、都督兗州、徐州之琅邪諸軍事、兗州刺史，鎮金城。

帝疾篤，庾冰、庾翼欲立會稽王昱為嗣；中書監何充建議立皇子聃，帝從之。九月，丙申，立聃為皇太子。戊戌，帝崩於式乾殿。己亥，何充以遺旨奉太子即位，大赦。由是冰、翼深恨充。尊皇后褚氏為皇太后。時穆帝方二歲，太后臨朝稱制。何充加中書監，錄尚書事。充自陳既錄尚書，不宜復監中書；許之，復加侍中。

充以左將軍褚裒，太后之父，宜綜朝政，上疏薦裒參錄尚書；乃以裒為侍中、衛將軍、錄尚書事，持節、督、刺史如故。裒以近戚，懼獲譏嫌，上疏固請居籓；改授都督徐、兗、青三州、揚州之二郡諸軍事、衛將軍、徐、兗二州刺史，鎮京口。尚書奏：「裒見太后，在公庭則如臣禮，私覿則嚴父。」從之。

冬，十月，乙丑，葬康帝於崇平陵。

江州刺史庾冰有疾；太后征冰輔政，冰辭，十一月，庚辰，卒。庾翼以家國情事，留子方之為建武將軍，戍襄陽。方之年少，以參軍毛穆之為建武司馬以輔之。穆之，寶之子也。翼還鎮夏口，詔翼復督江州，又領豫州刺史。翼辭豫州，復欲移鎮樂鄉，詔不許。翼仍繕修軍器，大佃積穀，以圖後舉。

趙王虎作河橋於靈昌津，採石為中濟，石下，輒隨流，用功五百餘萬而橋不成，虎怒，斬匠而罷。

孝宗穆皇帝上之上


春，正月，甲戌朔，皇太后設白紗帷於太極殿，抱帝臨軒。

趙義陽公鑒鎮關中，役煩賦重，文武有長髮者，輒拔為冠纓，餘以給宮人。長史取發白趙王虎，虎征鑒還鄴。以樂平公苞代鎮長安。發雍、洛、秦、并州十六萬人治長安未央宮。

虎好獵，晚歲，體重不能跨馬，乃造獵車千乘，刻期校獵。自靈昌津南至滎陽東極陽都為獵場，使御史監察其中禽獸，有犯者罪至大辟。民有美女，佳牛馬，御史求之不得，皆誣以犯獸，論死者百餘人。發諸州二十六萬人修洛陽宮。發百姓牛二萬頭，配朔州牧官。增置女官二十四等，東宮十二等，公侯七十餘國皆九等，大發民女三萬餘人，料為三等以配之；太子、諸公私令采發者又將萬人。郡縣務求美色，多強奪人妻，殺其夫及夫自殺者三千餘人。至鄴，虎臨軒簡第，以使者為能，封侯者十二人。荊楚、揚、徐之民流叛略盡；守令坐不能綏懷，下獄誅者五十餘人。金紫光祿大夫逯明因侍切諫，虎大怒，使龍騰拉殺之。

燕王皝以牛假貧民，使佃苑中，稅其什之八，自有牛者稅其七。記室參軍封裕上書諫，以為：「古者什一而稅，天下之中正也。降及魏、晉，仁政衰薄，假官田官牛者不過稅其什六，自在有牛者中分之，猶不取其七八也。自永嘉以來，海內蕩析，武宣王綏之以德，華夷之民，萬里輻湊，襁負而歸之者，若赤子之歸父母。是以戶口十倍於舊，無用者什有三四。及殿下繼統，南摧強趙，東兼高句麗，北取宇文，拓地三千里，增民十萬戶，是宜悉罷苑囿以賦新民，無牛者官賜之牛，不當更收重稅也。且以殿下之民用殿下之牛，牛非殿下之有，將何在哉！如此，則戎旗南指之日，民誰不簞食壺漿以迎王師，石虎誰與處矣！川瀆溝渠有廢塞者，皆應通利，旱由灌溉，潦則疏洩。一夫不耕，或受之饑。況游食數萬，何以得家給人足乎？今官司猥多，虛費廩祿，苟才不周用，皆宜澄汰。工商末利，宜立常員。學生三年無成，徒塞英俊之路，皆當歸之於農。殿下聖德寬明，博採芻蕘。參軍王憲、大夫劉明並以言事忤旨，主者處以大辟，殿下雖恕其死，猶免官禁錮。夫求諫諍而罪直言，是猶適越而北行，必不獲其所志矣！右長史宋該等阿媚苟容，輕劾諫士，己無骨鯁，嫉人有之，掩蔽耳目，不忠之甚者也。」皝乃下令，稱：「覽封記室之諫，孤實懼焉。國以民為本，民以谷為命，可悉罷苑囿以給民之無田者。實貧者，官與之牛；力有餘願得官牛者，並依魏、晉舊法，溝瀆果有益者，令以時修治。今戎事方興，勳伐既多，歲未可喊，俟中原平一，徐更議之。工商、學生皆當裁擇。夫人臣關言於人主，至難也，雖有狂妄，當擇其善者而從之。王憲、劉明，雖罪應廢黜，亦由孤之無大量也，可悉復本官，仍居諫司。封生蹇蹇，深得王臣之體，其賜錢五萬。宣示內外，有欲陳孤過者，不拘貴賤，勿有所諱！」皝雅好文學，常親臨庠序講授，考校學徒至千餘人，頗有妄濫者，故封裕及之。

詔征衛將軍褚裒，欲以為揚州刺史、錄尚書事。吏部尚書劉遐、長史王胡之說裒曰：「會稽王令德雅望，國之周公也，足下宜以大政授之。」裒乃固辭，歸籓。壬戌，以會稽王昱為撫軍大將軍，錄尚書六條事。昱清虛寡慾，尤善玄言，常以劉惔、王濛及穎川韓伯為談客，又辟郗超為撫軍掾，謝萬為從事中郎。超，鑒之孫也，少卓犖不羈。父愔，簡默沖退而嗇於財，積錢至數千萬，嘗開庫任超所取；超散施親故，一日都盡。萬，安之弟也，清曠秀邁，亦有時名。

燕有黑龍、白龍見於龍山，交首遊戲，解角而去。燕王皝親祀以太牢，赦其境內，命所居新宮曰和龍。

都亭肅侯庾翼疽發於背。表子爰之行輔國將軍、荊州刺史，委以後任；司馬義陽朱燾為南蠻校尉，以千人守巴陵。秋，七月，庚午，卒。

翼部將干瓚等作亂，殺冠軍將軍曹據。朱燾與安西長史江虨，建武司馬毛穆之、將軍袁真等共誅之。虨，統之子也。

八月，豫州刺史路永叛奔趙，趙王虎使永屯壽春。

庾翼既卒，朝議皆以諸庾世在西籓，人情所安，宜依翼所請，以庾爰之代其任。何充曰：「荊楚，國之西門，戶口百萬。北帶強胡，西鄰勁蜀，地勢險阻，周旋萬里。得人則中原可定，失人則社稷可憂，陸抗所謂『存則吳存，亡則吳亡』者也，豈可以白面少年當之哉！桓溫英略過人，有文武器干。西夏之任，無出溫者。」議者又曰：「庾爰之肯避溫乎？如令阻兵，恥懼不淺。」充曰：「溫足以制之，諸君勿憂。」

丹楊尹劉惔每奇溫才，然知其有不臣之志，謂會稽王昱曰：「溫不可使居形勝之地，其位號常宜抑之。」勸昱自鎮上流，以己為軍司，昱不聽；又請自行，亦不聽。

庚辰，以徐州刺史桓溫為安西將軍、持節、都督荊、司、雍、益、梁、寧六州諸軍事、領護南蠻校尉、荊州刺史，爰之果不敢爭，又以劉惔監沔中諸軍事，領義成太守，代庾方之。徙方之、爰之於豫章。

桓溫嘗乘雪欲獵，先過劉惔，惔見其裝束甚嚴，謂之曰：「老賊欲持此何為？」溫笑曰：「我不為此，卿安得坐談乎！」

漢主勢之弟大將軍廣，以勢無子，求為太弟，勢不許。馬當、解思明諫曰：「陛下兄弟不多，若復有所廢，將益孤危。」固請許之。勢疑其與廣有謀，收當、思明斬之，夷其三族。遣太保李弈襲廣於涪城，貶廣為臨邛侯，廣自殺。思明被收，歎曰：「國之不亡，以我數人在也，今其殆矣！」言笑自若而死。思明有智略，敢諫諍；馬當素得人心。及其死，士兵無不哀之。

冬，十月，燕王皝使慕容恪攻高句麗，拔南蘇，置戍而還。

十二月，張駿伐焉耆，降之。是歲，駿分武威等十一郡為涼州，以世子重華為刺史；分興晉等八郡為河州，以寧戎校尉張瓘為刺史；分敦煌等三郡及西域都護等三營為沙州，以西胡校尉楊宣為刺史。駿自稱大都督、大將軍、假涼王，督攝三州，始置祭酒、郎中、大夫、舍人、謁者等官，官員皆仿天朝而微變其名，車服旌族擬於王者。

趙王虎以冠軍將軍姚弋仲為持節、十郡六夷大都督、冠軍大將軍。弋仲清儉鯁直，不治威儀，言無畏避，虎甚重之。朝之大議，每與參決，公卿皆憚而下之。武城左尉，虎寵姬之弟也，嘗入弋仲營，侵擾其部眾。弋仲執而數之曰：「爾為禁尉，迫脅小民，我為大臣，目所親見，不可縱也。」命左右斬之。尉叩頭流血，左右固諫，乃止。

燕王皝以為古者諸侯即位，各稱元年，於是始不用晉年號，自稱十二年。

趙王虎使征東將軍鄧恆將兵數萬屯樂安，治攻具，為取燕之計。燕王皝以慕容霸為平狄將軍，戍徒河；恆畏之，不敢犯。


春，正月，丙寅，大赦。

己卯，都鄉文穆侯何充卒。充有器局，臨朝正色，以社稷為己任，所選用皆以功效，不私親舊。

初，夫餘居於鹿山，為百濟所侵，部落衰散，西徙近燕，而不設備。燕王皝遣世子俊帥慕容軍、慕容恪、慕輿根三將軍、萬七千騎襲夫餘。俊居中指授，軍事皆以任恪。遂拔夫餘，虜其王玄及部落五萬餘口而還。皝以玄為鎮軍將軍，妻以女。

二月，癸丑，以左光祿大夫蔡謨領司徒，與會稽王昱同輔政。

褚裒薦前光祿大夫顧和、前司徒左長史殷浩；三月，丙子，以和為尚書令，浩為建武將軍、揚州刺史。和有母喪，固辭不起，謂所親曰：「古人有釋衰絰從王者，以其才足干時故也。如和者，正足以虧孝道、傷風俗耳。」識者美之。浩亦固辭。會稽王昱與浩書曰：「屬當厄運，危弊理極，足下沈識淹長，足以經濟。若復深存挹退，苟遂本懷，吾恐天下之事於此去矣。足下去就，即時之廢興，則家國不異，足下宜深思之。」浩乃就職。

夏，四月，己酉朔，日有食之。

五月，丙戌，西平忠成公張駿薨。官屬上世子重華為使持節、大都督、太尉、護羌校尉、涼州牧、西平公、假涼王；赦其境內；尊嫡母嚴氏為大王太后，母馬氏為王太后。

趙中黃門嚴生惡尚書朱軌，會久雨，生譖軌不修道路，又謗訕朝政，趙王虎囚之。蒲洪諫曰：「陛下既有襄國、鄴宮，又修長安、洛陽宮殿，將以何用？作獵車千乘，環數千里以養禽獸，奪人妻女十萬餘口以實後宮，聖帝明王之所為，固若是乎？今又以道路不修，欲殺尚書。陛下德政不修，天降淫雨，七旬乃霽。霽方二日，雖有鬼兵百萬，亦未能去道路之塗潦，而況人乎！政刑如此，其如四海何！其如後代何！願止作役，罷苑囿，出宮女，赦朱軌，以副眾望。」虎雖不悅，亦不之罪，為之罷長安、洛陽作役，而竟誅朱軌。又立私論朝政之法，聽吏告其君，奴告其主。公卿以下，朝覲以目相顧，不必復相過從談語。

趙將軍王擢擊張重華，襲武街，執護軍曹權、胡宣，徙七千餘戶於雍州。涼州刺史麻秋、將軍孫伏都攻金城，太守張沖請降，涼州震動。重華悉發境內兵，使征南將軍裴恆將之以御趙。恆壁於廣武，久而不戰。涼州司馬張耽言於重華曰：「國之存亡在兵，兵之勝敗在將。今議者舉將，多推宿舊。夫韓信之舉，非舊德也。蓋明主之舉，舉無常人，才之所堪，則授以大事。今強寇在境，諸將不進，人情危懼。主簿謝艾，兼資文武，可用以御趙。」重華召艾，問以方略；艾願請兵七千人，必破趙以報。重華拜艾中堅將軍，給步騎五千，使擊秋。艾引兵出振武，夜有二梟鳴於牙中，艾曰：「六博得梟者勝。今梟鳴牙中，克敵之兆也。」進與趙戰，大破之，斬首五千級。重華封艾為福祿伯。

麻秋之克金城也，縣令敦煌車濟不降，伏劍而死。秋又攻大夏，護軍梁式執太守宋晏，以城應秋，秋遣晏以書誘致宛戍都尉敦煌宋矩。矩曰：「為人臣，功既不成，唯有死節耳！」先殺妻子而後自刎。秋曰：「皆義士也。」收而葬之。

冬，漢太保李弈自晉壽舉兵反，蜀人多從之，眾至數萬。漢主勢登城拒虞，弈單騎突門，門者射而殺之，其眾綿潰。勢大赦境內，改年嘉寧。勢驕淫，不恤國事，多居禁中，罕接公卿，疏忌舊臣，信任左右，讒謅並進，刑罰苛濫，由是中外離心。蜀土先無獠，至是始從山出，自巴西至犍為、梓潼，佈滿山谷十餘萬落，不可禁制，大為民患。加以饑饉，四境之內，遂至蕭條。

安西將軍桓溫將伐漢，將佐皆以為不可。江夏相袁喬勸之曰：「夫經略大事，固非常情所及，智者了於胸中，不必待眾言皆合也。今為天下之患者，胡、蜀二寇而已。蜀雖險固，比胡為弱，將欲除之，宜先其易者。李勢無道，臣民不附，且恃其險遠，不修戰備。宜以精卒萬人輕繼疾趨，比其覺之，我已出其險要，可一戰擒也。蜀地富饒，戶口繁庶，諸葛武侯用之抗衡中夏，若得而有之，國家之大利也。論者恐大軍既西，胡必窺覦，此似是而非。胡聞我萬里遠征，以為內有重備，必不敢動；縱有侵軼，緣江諸軍足以拒守，必無憂也。」溫從之。喬，瑰之子也。

十一月，辛未，溫帥益州刺史周撫、南郡太守譙王無忌伐漢，拜表即行；委安西長史范汪以留事，加撫督梁州之四郡諸軍事；使袁喬帥二千人為前鋒。

朝廷以蜀道險遠，溫眾少而深入，皆以為憂，惟劉惔以為必克。或問其故，惔曰：「以博知之。溫，善博者也，不必得則不為。但恐克蜀之後，溫終專制朝廷耳。」


春，二月，桓溫軍至青衣。漢主勢大發兵，遣叔父右衛將軍福、從兄鎮南將軍權、前將軍昝堅等將之，自山陽趣合水。諸將欲伏於江南以待晉，昝堅不從，引兵自江北鴛鴦碕渡向犍為。

三月，溫至彭模。議者欲分為兩軍，異道俱進，以分漢兵之勢。袁喬曰：「今懸軍深入萬里之外，勝則大功可立，不勝則□類無遺，當合勢齊力，以取一戰之捷。若分兩軍，則眾心不一，萬一偏敗，大事去矣。不如全軍而進，棄去釜甑，繼三日糧，以示無還心，勝可必也。」溫從之，留參軍孫盛、周楚將贏兵守輜重，溫自將步卒直指成都。楚，撫之子也。

李福進攻彭模，孫盛等奮擊，走之。溫進，遇李權，三戰三捷，漢兵散走歸成都，鎮東將軍李位都迎詣溫降。昝堅至犍為，乃知與溫異道，還，自沙頭津濟，比至，溫已軍於成都之十里陌，堅眾自潰。

勢悉眾出戰於成都之笮橋，溫前鋒不利，參軍龔護戰死，矢及溫馬首。眾懼，欲退，而鼓吏誤鳴進鼓；袁喬拔劍督士卒力戰，遂大破之。溫乘勝長驅至成都，縱火燒其城門。漢人惶懼，無復鬥志。勢夜開東門走，至葭萌，使散騎常侍王幼送降文於溫，自稱「略陽李勢叩頭死罪」，尋輿櫬面縛詣軍門。溫解縛焚櫬，送勢及宗室十餘人於建康；引漢司空譙獻之等以為參佐，舉賢旌善，蜀人悅之。

日南太守夏侯覽貪縱，侵刻胡商，又科調船材，雲欲有所討，由是諸國恚憤。林邑王文攻陷日南，將士死者五六千，殺覽，以屍祭天。檄交州刺史朱蕃，請以郡北橫山為界。文既去，蕃使督護劉雄戍日南。

漢故尚書僕射王誓、鎮東將軍鄧定、平南將軍王潤、將軍隗文等皆舉兵反，眾各萬餘。桓溫自擊定，使袁喬擊文，皆破之。溫命益州刺史周撫鎮彭模，斬王誓、王潤。溫留成都三十日，振旅還江陵。李勢至建康，封歸義侯。夏，四月，丁巳，鄧定、隗文等入據成都，征虜將軍楊謙棄涪城，退保德陽。

趙涼州刺史麻秋攻枹罕。晉昌太守郎坦以城大難守，欲棄外城。武成太守張悛曰：「棄外城則動眾心，大事去矣。」寧戎校尉張璩從悛言，固守大城。秋帥眾八萬，圍塹數重，雲梯地突，百道皆進。城中御之，秋眾死傷數萬。趙王虎復遣其將劉渾等帥步騎二萬會之。郎坦恨言不用，教軍士李嘉潛引趙兵千餘人登城；璩督諸將力戰，殺二百餘人，趙兵乃退。璩燒其攻具，秋退保大夏。

虎以中書監石寧為征西將軍，帥並、司州兵二萬餘人為秋等後繼。張重華將宋秦等帥戶二萬降於趙。重華以謝艾為使持節、軍師將軍，帥步騎三萬進軍臨河。艾乘軺車，戴白窺，鳴鼓而行。秋望見，怒曰：「艾年少書生，冠服如此，輕我也」。命黑槊龍驤三千人馳擊之，艾左右大擾。或勸艾宜乘馬，艾不從，下車，踞胡床，指麾處分；趙人以為有伏兵，懼不敢進。別將張瑁自間道引兵截趙軍後，趙軍退，艾乘勢進擊，大破之，斬其將杜勳、汲魚，獲首虜一萬三千級，秋單馬奔大夏。

五月，秋與石寧復帥眾十二萬進屯河南，劉寧、王擢略地晉興、廣武、武街，至於曲柳。張重華使將軍牛旋御之，退守枹罕，姑臧大震。重華欲親出拒之，謝艾固諫。別駕從事索遐曰：「君者，一國之鎮，不可輕動」。乃以艾為使持節、都督征討諸軍事、行衛將軍，遐為軍正將軍，帥步騎二萬拒之。別將楊康敗劉寧於沙阜，寧退屯金城。

六月，辛酉，大赦。

秋，七月，林邑復陷日南，殺督護劉雄。

隗文、鄧定等立故國師範長生之子賁為帝而奉之，以妖異惑眾，蜀人多歸之。

趙王虎復遣征西將軍孫伏都、將軍劉渾帥步騎二萬會麻秋軍，長驅濟河，擊張重華，遂城長最。謝艾建牙誓眾，有風吹旌旗東南指，索遐曰：「風為號令，今旌旗指敵，天所贊也。」艾軍於神鳥，王擢與艾前鋒戰，敗走，還河南。八月，戊午，艾進擊秋，大破之，秋遁歸金城。虎聞之，歎曰：「吾以偏師定九州，今以九州之力困於枹罕。彼有人焉，未可圖也！」艾還，討叛虜斯骨真等萬餘落，皆破平之。

趙王虎據十州之地，聚斂金帛，及外國所獻珍異，府庫財物，不可勝紀；猶自以為不足，悉發前代陵墓，取其金寶。

沙門吳進言於虎曰：「胡運將衰，晉當復興，宜苦役晉人以厭其氣。」虎使尚書張群發近郡男女十六萬人，車十萬乘，運士築華林苑及長牆於鄴北，廣袤數十里。申鐘、石璞、趙攬等上疏陳天文錯亂，百姓凋弊。虎大怒曰：「使苑牆朝成，吾夕沒無恨矣。」促張群使然燭夜作；暴風大雨，死者數萬人。郡國前後送蒼麟十六，白鹿七，虎命司虞張曷柱調之以駕芝蓋，大朝會列於殿庭。

九月，命太子宣出祈福於山川，因行遊獵。宣乘大輅，羽葆華蓋，建天子旌旗，十有六軍戎卒十八萬，出自金明門。虎從其後宮升陵霄觀望之，笑曰：「我家父子如是，自非天崩地陷，當復何愁！但抱子弄孫，日為樂耳。」

宣所捨，輒列人為長圍，四面各百里，驅禽獸，至暮皆集其所，使文武跪立，重行圍守，炬火如晝，命勁騎百餘馳射其中，宣與姬妾乘輦臨觀，獸盡而止。或獸有迸逸，當圍守者，有爵則奪馬，步驅一日，無爵則鞭之一百。士卒饑凍死者萬有餘人，所過三州十五郡，資儲皆無孑遺。

虎覆命秦公韜繼出，自并州至於秦、雍，亦如之。宣怒其與己鈞敵，愈嫉之。宦者趙生得幸於宣，無寵於韜，微勸宣除之，於是始有殺韜之謀矣。

趙麻秋又襲張重華將張瑁，敗之，斬首三千餘級。枹罕護軍李逵帥眾七千降於趙，自河以南氐、羌皆附於趙。

冬，十月，乙丑，遣侍御史俞歸至涼州，授張重華侍中、大都督、督隴右、關中諸軍事、大將軍、涼州刺史、西平公。歸至姑臧，重華欲稱涼王，未肯受詔，使所親沈猛私謂歸曰：「主公弈世為晉忠臣，今曾不如鮮卑，何也？朝廷封慕容皝為燕王，而主公才為大將軍，何以褒勸忠賢乎！明台宜移河右，共勸州主為涼王。人臣出使，苟利社稷，專之可也。」歸曰：「吾子失言！昔三代之王也，爵之貴者莫若上公；及周之衰，吳、楚始僭號稱王，而諸侯亦不之非，蓋以蠻夷畜之也；借使齊、魯稱王，諸侯豈不四面攻之乎！漢高祖封韓、彭為王，尋皆誅滅，蓋權時之宜，非厚之也。聖上以貴公忠賢，故爵以上公，任以方伯，寵榮極矣，豈鮮卑夷狄所可比哉！且吾聞之，功有大小，賞有重輕。今貴公始繼世而為王，若帥河右之眾，東平胡、羯，修復陵廟，迎天子返洛陽，將何以加之乎？」重華乃止。武都氐王楊初遣使來稱籓；詔以初為使持節、征南將軍、雍州刺史、仇池公。

十二月，振威護軍蕭敬文殺征虜將軍楊謙，攻涪城，陷之，自稱益州牧，遂取巴西，通於漢中。

