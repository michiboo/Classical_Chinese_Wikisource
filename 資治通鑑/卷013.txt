
起閼逢攝提格，盡昭陽大淵獻，凡十年。
1　冬，太后議欲立諸呂為王，問右丞相陵。陵曰：「高帝刑白馬盟曰：『非劉氏而王，天下共擊之。』今王呂氏，非約也。」太后不說，問左丞相平、太尉勃，對曰：「高帝定天下，王子弟；今太后稱制，王諸呂，無所不可。」太后喜，罷朝。王陵讓陳平、絳侯曰；「始與高帝啑血盟，諸君不在邪？今高帝崩，太后女主，欲王呂氏；諸君縱欲阿意背約，何面目見高帝於地下乎？」陳平、降侯曰：「於今，面折廷爭，臣不如君；全社稷，定劉氏之後，君亦不如臣。」陵無以應之。十一月，甲子，太后以王陵為帝太傅，實奪之相權。陵遂病免歸。
乃以左丞相平為右丞相，以辟陽侯審食其為左丞相，不治事，令監宮中，如郎中令。食其故得幸於太后，公卿皆因而決事。
太后怨趙堯為趙隱王謀，乃抵堯罪。
上黨守任敖嘗為沛獄吏，有德於太后，乃以為御史大夫。
太后又追尊其父臨泗侯呂公為宣王，兄周呂令武侯澤為悼武王，欲以王諸呂為漸。
2　春，正月，除三族罪、妖言令。
3　夏，四月，魯元公主薨。封公主子張偃為魯王，謚公主曰魯元太后。
4　辛卯，封所名孝惠子山為襄城侯，朝為軹侯，武為壺關侯。
太后欲王呂氏，乃先立所名孝惠子強為淮陽王，不疑為恆山王；使大謁者張釋風大臣。大臣乃請立悼武王長子酈侯台為呂王，割齊之濟南郡為呂國。
5　五月，丙申，趙王宮叢台災。
6　秋，桃、李華。
1　冬，十一月，呂肅王台薨。
2　春，正月，乙卯，地震；羌道、武都道山崩。
3　夏，五月，丙申，封楚元王子郢客為上邳侯，齊悼惠王子章為朱虛侯，令入宿衛，又以呂祿女妻章。
4　六月，丙戌晦，日有食之。
5　秋，七月，恆山哀王不疑薨。
6　行八銖錢。
7　癸丑，立襄成侯山為恆山王，更名義。
1　夏，江水、漢水溢，流四千餘家。
2　秋，星晝見。
3　伊水、洛水溢，流千六百餘家。汝水溢，流八百餘家。
1　春，二月，癸未，立所名孝惠子太為昌平侯。
2　夏，四月，丙申，太后封女弟嬃為臨光侯。
3　少帝浸長，自知非皇后子，乃出言曰：「后安能殺吾母而名我！我壯，即為變！」太后聞之，幽之永巷中，言帝病，左右莫得見。太后語群臣曰：「今皇帝病久不已，失惑昏亂，不能繼嗣治天下；其代之。」群臣皆頓首言：「皇太后為天下齊民計，所以安宗廟、社稷甚深。群臣頓首奉詔。」遂廢帝，幽殺之。五月，丙辰，立恆山王義為帝，更名曰弘，不稱元年，以太后制天下事故也。以軹侯朝為恆山王。
4　是歲，以平陽侯曹窋為御史大夫。
5　有司請禁南越關市、鐵器。南越王佗曰：「高帝立我，通使物。今高後聽讒臣，別異蠻夷，隔絕器物，此必長沙王計，欲倚中國擊滅南越而並王之，自為功也。」
1　春，佗自稱南越武帝，發兵攻長沙，敗數縣而去。
2　秋，八月，淮陽懷王強薨，以壺關侯武為淮陽王。
3　九月，發河東、上黨騎屯北地。
4　初令戍卒歲更。
1　冬，十月，太后以呂王嘉居處驕恣，廢之。十一月，立肅王弟產為呂王。
2　春，星晝見。
3　夏，四月，丁酉，赦天下。
4　封朱虛侯章弟興居為東牟侯，亦入宿衛。
5　匈奴寇狄道，攻阿陽。
6　行五分錢。
7　宣平侯張敖卒，賜謚曰魯元王。
1　冬，十二月，匈奴寇狄道，略二千餘人。
2　春，正月，太后召趙幽王友。友以諸呂女為后，弗愛，愛他姬。諸呂女怒，去，讒之於太后曰：「王言『呂氏安得王！太后百歲後，吾必擊之。』」太后以故召趙王，趙王至，置邸，不得見，令衛圍守之，弗與食；其群臣或竊饋，輒捕論之。丁丑，趙王餓死，以民禮葬之長安民塚次。
3　己丑，日食，晝晦。太后惡之，謂左右曰：「此為我也！」
4　二月，徙梁王恢為趙王，呂王產為梁王。梁王不之國，為帝太傅。
5　秋，七月，丁巳，立平昌侯太為濟川王。
6　呂嬃女為將軍、營陵侯劉澤妻。澤者，高祖從祖昆弟也。齊人田生為之說大謁者張卿曰：「諸呂之王也，諸大臣未大服。今營陵侯澤，諸劉最長；今卿言太后王之，呂氏王益固矣。」張卿入言太后，太后然之，乃割齊之琅邪郡封澤為琅邪王。
7　趙王恢之徙趙，心懷不樂。太后以呂產女為王后，王后從官皆諸呂，擅權，微伺趙王，趙王不得自恣。王有所愛姬，王后使人鴆殺之。六月，王不勝悲憤，自殺。太后聞之，以為王用婦人棄宗廟禮，廢其嗣。
8　是時，諸呂擅權用事。朱虛侯章，年二十，有氣力，忿劉氏不得職。嘗入侍太后燕飲，太后令章為酒吏。章自請曰：「臣將種也，請得以軍法行酒。」太后曰：「可。」酒酣，章請為《耕田歌》，太后許之。章曰：「深耕穊種，立苗欲疏；非其種者，鋤而去之！」太后默然。頃之，諸呂有一人醉，亡酒，章追，拔劍斬之而還，報曰：「有亡酒一人，臣謹行法斬之！」太后左右皆大驚，業已許其軍法，無以罪也，因罷。自是之後，諸呂憚朱虛侯，雖大臣皆依朱虛侯，劉氏為益強。
陳平患諸呂，力不能制，恐禍及己。嘗燕居深念，陸賈往，直入坐，而陳丞相不見。陸生曰：「何念之深也！」陳平曰：「生揣我何念？」陸生曰：「足下極富貴，無欲矣；然有憂念，不過患諸呂、少主耳。」陳平曰：「然！為之奈何？」陸生曰：「天下安，注意相；天下危，注意將。將相和調，則士豫附；天下雖有變，權不分。為社稷計，在兩君掌握耳。臣常欲謂太尉絳侯，絳侯與我戲，易吾言。君何不交歡太尉，深相結？」因為陳平畫呂氏數事。陳平用其計，乃以五百金為絳侯壽，厚具樂飲；太尉報亦如之。兩人深相結，呂氏謀益衰。陳平以奴婢百人、車馬五十乘、錢五百萬遺陸生為飲食費。
9　太后使使告代王，欲徙王趙。代王謝之，願守代邊。太后乃立兄子呂祿為趙王，追尊祿父建成康侯釋之為趙昭王。
10　九月，燕靈王建薨，有美人子，太后使人殺之。國除。
11　遣隆慮侯周灶將兵擊南越。
1　冬，十月，辛丑，立呂肅王子東平侯通為燕王，封通弟莊為東平侯。
2　三月，太后祓，還，過軹道，見物如蒼犬，撠太后掖，忽不復見。卜之，雲「趙王如意為祟」。太后遂病掖傷。
太后為外孫魯王偃年少孤弱，夏，四月，丁酉，封張敖前姬兩子侈為新都侯，壽為樂昌侯，以輔魯王。又封中大謁者張釋為建陵侯，以其勸王諸呂，賞之也。
3　江、漢水溢，流萬餘家。
4　秋，七月，太后病甚，乃令趙王祿為上將軍，居北軍；呂王產居南軍。太后誡產、祿曰：「呂氏之王，大臣弗平。我即崩，帝年少，大臣恐為變。必據兵衛宮，慎毋送喪，為人所制！」辛巳，太后崩，遺詔：大赦天下，以呂王產為相國，以呂祿女為帝後。高後已葬，以左丞相審食其為帝太傅。
5　諸呂欲為亂，畏大臣絳、灌等，未敢發。朱虛侯以呂祿女為婦，故知其謀，乃陰令人告其兄齊王，欲令發兵西，朱虛侯、東牟侯為內應，以誅諸呂，立齊王為帝。齊王乃與其舅駟鈞、郎中令祝午、中尉魏勃陰謀發兵。齊相召平弗聽。八月，丙午，齊王欲使人誅相。相聞之，乃發卒衛王宮。魏勃紿召平曰：「王欲發兵，非有漢虎符驗也。而相君圍王固善，勃請為君將兵衛王。」召平信之。勃既將兵，遂圍相府，召平自殺。於是齊王以駟鈞為相，魏勃為將軍，祝午為內史，悉發國中兵。
使祝午東詐琅邪王曰：「呂氏作亂，齊王發兵欲西誅之。齊王自以年少，不習兵革之事，願舉國委大王。大王，自高帝將也。請大王幸之臨菑，見齊王計事。」琅邪王信之，西馳見齊王。齊王因留琅邪王，而使祝午盡發琅邪國兵，並將之。琅邪王說齊王曰：「大王，高皇帝適長孫也，當立。今諸大臣狐疑未有所定，而澤於劉氏最為長年，大臣固待澤決計。今大王留臣，無為也，不如使我入關計事。」齊王以為然，乃益具車送琅邪王。琅邪王既行，齊遂舉兵西攻濟南。遺諸侯王書，陳諸呂之罪，欲舉兵誅之。
相國呂產等聞之，乃遣穎陰侯灌嬰將兵擊之。灌嬰至滎陽，謀曰：「諸呂擁兵關中，欲危劉氏而自立。今我破齊還報，此益呂氏之資也。」乃留屯滎陽，使使諭齊王及諸侯與連和，以待呂氏變，共誅之。齊王聞之，乃還兵西界待約。
呂祿、呂產欲作亂，內憚絳侯、朱虛等，外畏齊、楚兵，又恐灌嬰畔之。欲待灌嬰兵與齊合而發，猶豫未決。
當是時，濟川王太、淮陽王武、常山王朝及魯王張偃皆年少，未之國，居長安；趙王祿、梁王產各將兵居南、北軍。皆呂氏之人也。列侯群臣莫自堅其命。
太尉絳侯勃不得主兵。曲周侯酈商老病，其子寄與呂祿善。絳侯乃與丞相陳平謀，使人劫酈商，令其子寄往紿說呂祿曰：「高帝與呂后共定天下，劉氏所立九王，呂氏所立三王，皆大臣之議，事已佈告諸侯，皆以為宜。今太后崩，帝少，而足下佩趙王印，不急之國守籓，乃為上將，將兵留此，為大臣諸侯所疑。足下何不歸將印，以兵屬太尉，請梁王歸相國印，與大臣盟而之國。齊兵必罷，大臣得安，足下高枕而王千里，此萬世之利也。」呂祿信然其計，欲以兵屬太尉。使人報呂產及諸呂老人，或以為便，或曰不便，計猶豫未有所決。
呂祿信酈寄，時與出遊獵，過其姑呂嬃。嬃大怒曰：「若為將而棄軍，呂氏今無處矣！」乃悉出珠玉、寶器散堂下，曰：「毋為他人守也！」
九月，庚申旦，平陽侯窋行御史大夫事，見相國產計事。郎中令賈壽使從齊來，因數產曰：「王不早之國，今雖欲行，尚可得邪！」具以灌嬰與齊、楚合從欲誅諸呂告產，且趣產急入宮。平陽侯頗聞其語，馳告丞相、太尉。
太尉欲入北軍，不得入。襄平侯紀通尚符節，乃令持節矯內太尉北軍。太尉復令酈寄與典客劉揭先說呂祿曰：「帝使太尉守北軍，欲足下之國。急歸將印辭去。不然，禍且起。」呂祿以為酈況不欺己，遂解印屬典客，而以兵授太尉。太尉至軍，呂祿已去。太尉入軍門，行令軍中曰：「為呂氏右袒，為劉氏左袒！」軍中皆左袒，太尉遂將北軍。然尚有南軍。丞相平乃召朱虛侯章佐太尉，太尉令朱虛侯監軍門，令平陽侯告衛尉：「毋入相國產殿門。」
呂產不知呂祿已去北軍，乃入未央宮，欲為亂。至殿門，弗得入，徘徊往來。平陽侯恐弗勝，馳語太尉。太尉尚恐不勝諸呂，未敢公言誅之，乃謂朱虛侯曰：「急入宮衛帝！」朱虛侯請卒，太尉予卒千餘人。入未央宮門，見產廷中。日哺時，遂擊產，產走。天風大起，以故其從官亂，莫敢鬬，逐產，殺之郎中府吏廁中。朱虛侯已殺產，帝命謁者持節勞朱虛侯。朱虛侯欲奪其節，謁者不肯。朱虛侯則從與載，因節信馳走，斬長樂衛尉呂更始。還，馳入北軍報太尉。太尉起，拜賀朱虛侯曰：「所患獨呂產。今已誅，天下定矣！」遂遣人分部悉捕諸呂男女，無少長皆斬之。辛酉，捕斬呂祿而笞殺呂嬃，使人誅燕王呂通而廢魯王張偃。戊辰，徙濟川王王梁。遣朱虛侯章以誅諸呂事告齊王，令罷兵。
灌嬰在滎陽，聞魏勃本教齊王舉兵，使使召魏勃至，責問之。勃曰：「失火之家，豈暇先言丈人而後救火乎！」因退立，股戰而栗，恐不能言者，終無他語。灌將軍熟視笑曰：「人謂魏勃勇，妄庸人耳，何能為乎！」乃罷魏勃。灌嬰兵亦罷滎陽歸。
6　諸大臣相與陰謀曰：「少帝及梁、淮陽、恆山王，皆非真孝惠子也。呂后以計詐名他人子，殺其母養後宮，令孝惠子之，立以為後及諸王，以強呂氏。今皆已夷滅諸呂，而所立即長，用事，吾屬無類矣。不如視諸王最賢者立之。」或言：「齊王，高帝長孫，可立也。」大臣皆曰：「呂氏以外家惡而幾危宗廟，亂功臣。今齊王舅駟鈞，虎而冠。即立齊王，復為呂氏矣。代王方今高帝見子最長，仁孝寬厚，太后家薄氏謹良。且立長固順，況以仁孝聞天下乎！」乃相與共陰使人召代王。
代王問左右，郎中令張武等曰：「漢大臣皆故高帝時大將，習兵，多謀詐。此其屬意非止此也，特畏高帝、呂太后威耳。今已誅諸呂，新啑血京師，此以迎大王為名，實不可信。願大王稱疾毋往，以觀其變。」中尉宋昌進曰：「群臣之議皆非也。夫秦失其政，諸侯、豪桀並起，人人自以為得之者以萬數，然卒踐天子之位者，劉氏也，天下絕望，一矣。高帝封王子弟，地犬牙相制，此所謂磐石之宗也，天下服其強，二矣。漢興，除秦苛政，約法令，施德惠，人人自安，難動搖，三矣。夫以呂太后之嚴，立諸呂為三王，擅權專制；然而太尉以一節入北軍一呼，士皆左袒為劉氏，叛諸呂，卒以滅之。此乃天授，非人力也。今大臣雖欲為變，百姓弗為使，其黨寧能專一邪？方今內有朱虛、東牟之親，外畏吳、楚、淮陽、琅邪、齊、代之強。方今高帝子，獨淮南王與大王。大王又長，賢聖仁孝聞於天下，故大臣因天下之心而欲迎立大王。大王勿疑也。」代王報太后計之。猶豫未定，卜之，兆得大橫。占曰：「大橫庚庚，余為天王，夏啟以光。」代王曰：「寡人固已為王矣，又何王？」卜人曰：「所謂天王者，乃天子也。」於是代王遣太后弟薄昭往見絳侯，絳侯等具為昭言所以迎立王意。薄昭還報曰：「信矣，無可疑者。」代王乃笑謂宋昌曰：「果如公言。」
乃命宋昌參乘，張武等六人乘傳，從詣長安。至高陵，休止，而使宋昌先馳之長安觀變。昌至渭橋，丞相以下皆迎。昌還報。代王馳至渭橋，群臣拜謁稱臣，代王下車答拜。太尉勃進曰：「願請間。」宋昌曰：「所言公，公言之；所言私，王者無私。」太尉乃跪上天子璽、符。代王謝曰：「至代邸而議之。」
後九月，己酉晦，代王至長安，舍代邸，群臣從至邸。丞相陳平等皆再拜言曰：「子弘等皆非孝惠子，不當奉宗廟。大王，高帝長子，宜為嗣。願大王即天子位。」代王西鄉讓者三，南鄉讓者再，遂即天子位。群臣以禮次侍。
東牟侯興居曰：「誅呂氏，臣無功，請得除宮。」乃與太僕汝陰侯滕公入宮，前謂少帝曰：「足下非劉氏子，不當立！」乃顧麾左右執戟者掊兵罷去；有數人不肯去兵，宦者令張釋諭告，亦去兵。滕公乃召乘輿車載少帝出。少帝曰：「欲將我安之乎？」滕公曰：「出就舍。」舍少府。乃奉天子法駕迎代王於邸，報曰：「宮謹除。」代王即夕入未央宮。有謁者十人持戟衛端門，曰：「天子在也，足下何為者而入？」代王乃謂太尉。太尉往諭，謁者十人皆掊兵而去，代王遂入。夜，拜宋昌為衛將軍，鎮撫南北軍；以張武為郎中令，行殿中。有司分部誅滅梁、淮陽、恆山王及少帝於邸。文帝還坐前殿，夜，下詔書赦天下。
1　冬，十月，庚戌，徙琅邪王澤為燕王；封趙幽王子遂為趙王。
2　陳平謝病。上問之，平曰：「高祖時，勃功不如臣，及誅諸呂，臣功亦不如勃，願以右丞相讓勃。」十一月，辛巳，上徙平為左丞相，太尉勃為右丞相，大將軍灌嬰為太尉。諸呂所奪齊、楚故地，皆復與之。
3　論誅諸呂功，右丞相勃以下益戶、賜金各有差。絳侯朝罷趨出，意得甚。上禮之恭，常目送之。郎中安陵袁盎諫曰：「諸呂悖逆，大臣相與共誅之。是時丞相為太尉，本兵柄，適會其成功。今丞相如有驕主色，陛下謙讓。臣主失禮，竊為陛下弗取也！」後朝，上益莊，丞相益畏。
4　十二月，詔曰：「法者，治之正也。今犯法已論，而使無罪之父母、妻子、同產坐之，及為收帑，朕甚不取！其除收帑諸相坐律令。」
5　春，正月，有司請蚤建太子。上曰；「朕既不德，縱不能博求天下賢聖有德之人而禪天下焉，而曰豫建太子，是重吾不德也。其安之！」有司曰：「豫建太子，所以重宗廟、社稷，不忘天下也。」上曰：「楚王，季父也；吳王，兄也；淮南王，弟也，豈不豫哉？今不選舉焉，而曰必子，人其以朕為忘賢有德者而專於子，非所以憂天下也！」有司固請曰：「古者殷、周有國，治安皆千餘歲，用此道也。立嗣必子，所從來遠矣。高帝平天下為太祖，子孫繼嗣世世不絕，今釋宜建而更選於諸侯及宗室，非高帝之志也。更議不宜。子啟最長，純厚慈仁，請建以為太子。」上乃許之。
6　三月，立太子母竇氏為皇后。皇后，清河觀津人。有弟廣國，字少君，幼為人所略賣，傳十餘家，聞竇后立，乃上書自陳。召見，驗問，得實，乃厚賜田宅、金錢，與兄長君家於長安。絳侯、灌將軍等曰：「吾屬不死，命乃且縣此兩人。兩人所出微，不可不為擇師傅、賓客；又復效呂氏，大事也！」於是乃選士之有節行者與居。竇長君、少君由此為退讓君子，不敢以尊貴驕人。
7　詔振貸鰥、寡、孤、獨、窮困之人。又令：「八十已上，月賜米、肉、酒；九十已上，加賜帛、絮。賜物當稟鬻米者，長吏閱視，丞若尉致；不滿九十，嗇夫、令史致；二千石遣都吏循行，不稱者督之。」
8　楚元王交薨。
9　夏，四月，齊、楚地震，二十九山同日崩，大水潰出。
10　時有獻千里馬者。帝曰：「鸞旗在前，屬車在後，吉行日五十里，師行三十里。朕乘千里馬，獨先安之？」於是還其馬，與道里費，而下詔曰：「朕不受獻也。其令四方毋求來獻。」
11　帝既施惠天下，諸侯、四夷遠近歡洽。乃修代來功，封宋昌為壯武侯。
12　帝益明習國家事。朝而問右丞相勃曰：「天下一歲決獄幾何？」勃謝不知。又問：「一歲錢穀出入幾何？」勃又謝不知，惶愧，汗出沾背。上問左丞相平。平曰：「有主者。」上曰：「主者謂誰？」曰：「陛下即問決獄，責廷尉；問錢穀，責治粟內史。」上曰：「苟各有主者，而君所主者何事也？」平謝曰：「陛下不知其駑下，使待罪宰相。宰相者，上佐天子，理陰陽，順四時；下遂萬物之宜；外鎮撫四夷諸侯；內親附百姓，使卿大夫各得任其職焉。」帝乃稱善。右丞相大慚，出而讓陳平曰：「君獨不素教我對！」陳平笑曰：「君居其位，不知其任邪？且陛下即問長安中盜賊數，君欲強對邪？」於是絳侯自知其能不如平遠矣。居頃之，人或說勃曰：「君既誅諸呂，立代王，威震天下。而君受厚賞，處尊位，久之，即禍及身矣。」勃亦自危，乃謝病，請歸相印，上許之。秋，八月，辛未，右丞相勃免，左丞相平專為丞相。
13　初，隆慮侯灶擊南越，會暑濕，士卒大疫，兵不能隃領。歲餘，高后崩，即罷兵。趙佗因此以兵威財物賂遺閩越、西甌、駱，役屬焉。東西萬餘里，乘黃屋左纛，稱制與中國侔。
帝乃為佗親塚在真定者置守邑，歲時奉祀；召其昆弟，尊官、厚賜寵之。復使陸賈使南越，賜佗書曰：「朕，高皇帝側室之子也，棄外，奉北籓於代。道里遼遠，壅蔽樸愚，未嘗致書。高皇帝棄群臣，孝惠皇帝即世；高后自臨事，不幸有疾，諸呂為變，賴功臣之力，誅之已畢，朕以王、侯、吏不釋之故，不得不立。今即位。乃者聞王遺將軍隆慮侯書，求親昆弟，請罷長沙兩將軍。朕以王書罷將軍博陽侯；親昆弟在真定者，已遣人存問，修治先人塚。前日聞王發兵於邊，為寇災不止。當其時，長沙苦之，南郡尤甚。雖王之國，庸獨利乎！必多殺士卒，傷良將吏，寡人之妻，孤人之子，獨人父母，得一亡十，朕不忍為也。朕欲定地犬牙相入者，以問吏，吏曰：『高皇帝所以介長沙土也。』朕不得擅變焉。今得王之地，不足以為大；得王之財，不足以為富。服領以南，王自治之。雖然，王之號為帝。兩帝並立，亡一乘之使以通其道，是爭也；爭而不讓，仁者不為也。願與王分棄前惡，終今以來，通使如故。」
賈至南越，南越王恐，頓首謝罪，願奉明詔，長為籓臣，奉貢職。於是下令國中曰：「吾聞兩雄不俱立，兩賢不並世。漢皇帝，賢天子。自今以來，去帝制、黃屋、左纛。」因為書，稱：「蠻夷大長、老夫臣佗昧死再拜上書皇帝陛下：老夫，故越吏也，高皇帝幸賜臣佗璽，以為南越王。孝惠皇帝即位，義不忍絕，所以賜老夫者甚厚。高后用事，別異蠻夷，出令曰：『毋與蠻夷越金、鐵、田器、馬、牛、羊。即予，予牡，毋予牝。』老夫處僻，馬、牛、羊齒已長。自以祭祀不修，有死罪，使內史籓、中尉高、御史平凡三輩上書謝過，皆不反。又風聞老夫父母墳墓已壞削，兄弟宗族已誅論。吏相與議曰：『今內不得振於漢，外無以自高異。』故更號為帝，自帝其國，非敢有害於天下。高皇后聞之，大怒，削去南越之籍，使使不通。老夫竊疑長沙王讒臣，故發兵以伐其邊。老夫處越四十九年，於今抱孫焉。然夙興夜寐，寢不安席，食不甘味，目不視靡曼之色，耳不聽鐘鼓之音者，以不得事漢也。今陛下幸哀憐，復故號，通使漢如故；老夫死，骨不腐。改號，不敢為帝矣！」
14　齊哀王襄薨。
15　上聞河南守吳公治平為天下第一，召以為廷尉。吳公薦洛陽人賈誼，帝召以為博士。是時賈生年二十餘。帝愛其辭博，一歲中，超遷至太中大夫。賈生請改正朔，易服色，定官名，興禮樂，以立漢制，更秦法。帝謙讓未遑也。
1　冬，十月，曲逆獻侯陳平薨。
2　詔列侯各之國，為吏及詔所止者，遣太子。
3　十一月，乙亥，周勃復為丞相。
4　癸卯晦，日有食之。詔：「群臣悉思朕之過失及知見之所不及，匄以啟告朕。及舉賢良、方正、能直言極諫者，以匡朕之不逮。」因各敕以職任，務省繇費以便民，罷衛將軍。太僕見馬遺財足，餘皆以給傳置。
穎陰侯騎賈山上書言治亂之道曰：
上嘉納其言。
上每朝，郎、從官上書疏，未嘗不止輦受其言。言不可用置之，言可用采之，未嘗不稱善。
帝從霸陵上欲西馳下峻阪。中郎將袁盎騎，並車攬轡。上曰：「將軍怯邪？」盎曰：「臣聞『千金之子，坐不垂堂』。聖主不乘危，不徼幸。今陛下騁六飛馳下峻山，有如馬驚車敗，陛下縱自輕，奈高廟、太后何！」上乃止。
上所幸慎夫人，在禁中常與皇后同席坐。及坐郎置，袁盎引卻慎夫人坐。慎夫人怒，不肯坐；上亦怒，起，入禁中。盎因前說曰：「臣聞『尊卑有序，則上下和』。今陛下既已立后，慎夫人乃妾。妾、主豈可與同坐哉！且陛下幸之，即厚賜之。陛下所以為慎夫人，適所以禍之也。陛下獨不見『人彘』乎！」於是上乃說，召語慎夫人，慎夫人賜盎金五十斤。
賈誼說上曰：
上感誼言，春，正月，丁亥，詔開藉田，上親耕以率天下之民。
5　三月，有司請立皇子為諸侯王。詔先立趙幽王少子辟強為河間王，朱虛侯章為城陽王，東牟侯興居為濟北王；然後立皇子武為代王，參為太原王，揖為梁王。
6　五月，詔曰：「古之治天下，朝有進善之旌，誹謗之木，所以通治道而來諫者也。今法有誹謗、妖言之罪，是使眾臣不敢盡情而上無由聞過失也，將何以來遠方之賢良！其除之！」
7　九月，詔曰：「農，天下之大本也，民所恃以生也；而民或不務本而事末，故生不遂。朕憂其然，故今茲親率群臣農以勸之；其賜天下民今年田租之半。」
8　燕敬王澤薨。

