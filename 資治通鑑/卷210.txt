
資治通鑑 第210卷
卷第二百一十

【唐紀二十六】　起上章閹茂八月，盡昭陽赤奮若，凡三年有奇。


八月，庚寅，往巽第按問。重福奄至，縣官馳出，白留守；群官皆逃匿，洛州長史崔日知獨帥眾討之。

留台侍御史李邕遇重福於天津橋，從者已數百人，馳至屯營，告之曰：「譙王得罪先帝，今無故入都，此必為亂；君等宜立功取富貴。」又告皇城使閉諸門。重福先趣左、右屯營，營中射之，矢如雨下。乃還趣左掖門，欲取留守兵，見門閉，大怒，命焚之。火未及然，左屯營兵出逼之，重福窘迫，策馬出上東，逃匿山谷。明日，留守大出兵搜捕，重福赴漕渠溺死。日知，日用之從父兄也，以功拜東都留守。

鄭愔貌醜多須，既敗，梳髻，著婦人服，匿車中；擒獲，被鞫，股慄不能對。張靈均神氣自若，顧愔曰：「吾與此人舉事，宜其敗也！」與愔皆斬於東都市。初，愔附來俊臣得進；俊臣誅，附張易之；易之誅，附韋氏；韋氏敗，又附譙王重福，竟坐族誅。嚴善思免死，流靜州。萬騎恃討諸韋之功，多暴橫，長安中苦之；詔並除外官。又停以戶奴為萬騎；更置飛騎，隸左、右羽林。

姚元之、宋璟及御史大夫畢構上言：「先朝斜封官悉宜停廢。」上從之。癸巳，罷斜封官凡數千人。

刑部尚書、同中書門下三品裴談貶蒲州刺史。

贈蘇安恆諫議大夫。

九月，辛未，以太子少師致仕唐休璟為朔方道大總管。

冬，十月，甲申，禮儀使姚元之、宋璟奏：「大行皇帝神主，應祔太廟，請遷義宗神主於東都，別立廟。」從之。

乙未，追復天後尊號為大聖天後。

丁酉，以幽州鎮守經略節度大使薛訥為左武衛大將軍兼幽州都督。節度使之名自訥始。

太平公主以太子年少，意頗易之；既而憚其英武，欲更擇闇弱者立之以久其權，數為流言，雲「太子非長，不當立。」己亥，制戒諭中外，以息浮議。公主每覘伺太子所為，纖介必聞於上，太子左右，亦往往為公主耳目，太子深不自安。

謚故太子重俊曰節愍。太府少卿萬年韋湊上書，以為：「賞罰所不加者，則考行立謚以褒貶之。故太子重俊，與李多祚等稱兵入宮，中宗登玄武門以避之，太子據鞍督兵自若；及其徒倒戈，多祚等死，太子方逃竄。向使宿衛不守，其為禍也胡可忍言！明日，中宗雨泣，謂供奉官曰：『幾不與卿等相見。』其危如此，今聖朝禮葬，謚為節愍，臣竊惑之。夫臣子之禮，過廟必下，過位必趨。漢成帝之為太子，不敢絕馳道。而重俊稱兵宮內，跨馬御前，無禮甚矣。若以其誅武三思父子而嘉之，則興兵以誅奸臣而尊君父可也；今欲自取之，是與三思競為逆也，又足嘉乎！若以其欲廢韋氏而嘉之，則韋氏於時逆狀未彰，大義未絕，苟無中宗之命而廢之，是脅父廢母也，庸可乎！漢戾太子困於江充之讒，發忿殺充，雖興兵交戰，非圍逼君父也；兵敗而死，及其孫為天子，始得改葬，猶謚曰戾。況重俊可謚之曰節愍乎！臣恐後之亂臣賊子，得引以為比，開悖逆之原，非所以彰善癉惡也，請改其謚。多祚等從重俊興兵，不為無罪。陛下今宥之可也，名之為雪，亦所未安。」上甚然其言，而執政以為制命已行，不為追改，但停多祚等贈官而已。

十一月，戊申朔，以姚元之為中書令。

乙酉，葬孝和皇帝於定陵，廟號中宗。朝議以韋後有罪，不應祔葬。追謚故英王妃趙氏曰和思順聖皇后，求其瘞，莫有知者，乃以禕衣招魂，覆以夷衾，祔葬定陵。

壬子，侍中韋安石罷為太子少保，左僕射、同中書門下三呂蘇瑰罷為少傅。

甲寅，追復裴炎官爵。

初，裴胄先自嶺南逃歸，復杖一百，徙北庭。至徙所，殖貨任俠，常遣客言□都下事。武後之誅流人也，胄先先知之，逃奔胡中；北庭都護追獲，囚之以聞。使者至，流人盡死，胄先以待報未殺。既而武後下制安撫流人，有未死者悉放還，胄先由是得歸。至是求炎後，獨胄先在，拜詹事丞。

壬戌，追復王同皎官爵。

庚午，許文貞公蘇瑰薨。制起復其子頲為工部侍郎，頲固辭。上使李日知諭旨，日知終坐不言而還，奏曰：「臣見其哀毀，不忍發言，恐其隕絕。」上乃聽其終制。

十二月，癸未，上以二女西城、隆昌公主為女官，以資天皇天後之福，仍欲於京城西造觀。諫議大夫寧原悌上言，以為：「先朝悖逆庶人以愛女驕盈而及禍，新都、宜城以庶孽抑損而獲全。又釋、道二家皆以清淨為本，不當廣營寺觀，勞人費財。梁武致敗於前，先帝取災於後，殷鑒不遠。今二公主入道，將為之置觀，不宜過為崇麗，取謗四方。又，先朝所親狎諸僧，尚在左右，宜加屏斥。」上覽而善之。

宦者閭興貴以事屬長安令李朝隱，朝隱繫於獄。上聞之，召見朝隱，勞之曰：「卿為赤縣令，能如此，朕復何憂！」因御承天門，集百官及諸州朝集使，宣示以朝隱所為，且下制稱「宦官遇寬柔之代，必弄威權。朕覽前載，每所歎息。能副朕意，實在斯人，可加一階為太中大夫，賜中上考及絹百匹。」

壬辰，奚、□犯塞，掠漁陽、雍奴，出盧龍塞而去。幽州都督薛訥追擊之，弗克。

舊制，三品以上官冊授，五品以上制授，六品以下敕授，皆委尚書省奏擬，文屬吏部，武屬兵部，尚書曰中銓，侍郎曰東西銓。中宗之末，嬖倖用事，選舉混淆，無復綱紀。至是，以宋璟為吏部尚書，李乂、盧從願為侍郎，皆不畏強禦，請謁路絕。集者萬餘人，留者三銓不過二千，人服其公。以姚元之為兵部尚書，陸象先、盧懷慎為侍郎，武選亦治。從願，承慶之族子；象先，元方之子也。

侍御史蒿城倪若水，奏彈國子祭酒祝欽明、司業郭山惲亂常改作，希旨病君；於是左授欽明饒州刺史，山惲括州長史。

侍御史楊孚，彈糾不避權貴，權貴毀之。上曰：「鷹搏狡兔，須急救之，不爾必反為所噬。御史繩奸慝亦然。敬非人主保衛之，則亦為奸慝所噬矣。」孚，隋文帝之侄孫也。置河西節度、支度、營田等使，領涼、甘、肅、伊、瓜、沙、西七州，治涼州。

姚州群蠻，先附吐蕃，攝監察御史李知古請發兵擊之；既降，又請築城，列置州縣，重稅之。黃門侍郎徐堅以為不可；不從。知古發劍南兵築城，因欲誅其豪傑，掠子女為奴婢。群蠻怨怨，蠻酋傍名引吐蕃攻知古，殺之，以其屍祭天，由是姚、巂路絕，連年不通。安西都護張玄表侵掠吐蕃北境，吐蕃雖怨而未絕和親，乃賂鄯州都督楊矩，請河西九曲之地以為公主湯沐邑；矩奏與之。


春，正月，癸丑，突厥可汗默啜遣使請和；許之。

己未，以太僕卿郭元振、中書侍郎張說並同平章事。

以溫王重茂為襄王，充集州刺史，遣中郎將將兵五百就防之。

乙丑，追立妃劉氏曰肅明皇后，陵曰惠陵；德妃竇氏曰昭成皇后，陵曰靖陵。皆招魂葬於東都城南，立廟京師，號儀坤廟。竇氏，太子之母也。

太平公主與益州長史竇懷貞等結為朋黨，欲以危太子，使其婿唐晙邀韋安石至其第，安石固辭不往。上嘗密召安石，謂曰：「聞朝廷皆傾心東宮，卿宜察之。」對曰：「陛下安得亡國之言！此必太平之謀耳。太子有功於社稷，仁明孝友，天下所知，願陛下無惑讒言。」上瞿然曰：「朕知之矣，卿勿言。」時公主在簾下竊聽之，以飛語陷安石，欲收按之，賴郭元振救之，得免。

公主又嘗乘輦邀宰相於光范門內，諷以易置東宮，眾皆失色，宋璟抗言曰：「東宮有大功於天下，真宗廟社稷之主，公主奈何忽有此議！」

璟與姚元之密言於上曰：「宋王陛下之元子，豳王高宗之長孫，太平公主交構其間，將使東宮不安。請出宋王及豳王皆為刺史，罷岐、薛二王左、右羽林，使為左、右率以事太子。太平公主請與武攸暨皆於東都安置。」上曰：「朕更無兄弟，惟太平一妹，豈可遠置東都！諸王惟卿所處。」乃先下制云：「諸王、駙馬自今毋得典禁兵，見任者皆改它宮。」

頃之，上謂侍臣曰：「術者言於五日當有急兵入宮，卿等為朕備之。」張說曰：「此必讒人慾離間東宮。願陛下使太子監國，則流言自息矣。」姚元之曰：「張說所言，社稷之至計也。」上悅。

二月，丙子朔，以宋王成器為同州刺史，豳王守禮為豳州刺史，左羽林大將軍岐王隆范為左衛率，右羽林大將軍薛王隆業為右衛率；太平公主蒲州安置。

丁丑，命太子監國，六品以下除官及徒罪以下，並取太子處分。殿中侍御史崔蒞、太子中允薛照素言於上曰：「斜封官皆先帝所除，恩命已布，姚元之等建議，一朝盡奪之，彰先帝之過，為陛下招怨。今眾口沸騰，遍於海內，恐生非常之變。」太平公主亦言之，上以為然。戊寅，制：「諸緣斜封別敕授官，先停任者，並量材敘用。」

太平公主聞姚元之、宋璟之謀，大怒，以讓太子。太子懼，奏元之、璟離間姑、兄，請從極法。甲申，貶元之為申州刺史，璟為楚州刺史。丙戌，宋王、豳王亦寢刺史之命。

中書舍人、參知機務劉幽求罷為戶部尚書；以太子少保韋安石為侍中。安石與李日知代姚、宋為政，自是綱紀紊亂，復如景龍之世矣。前右率府鎧曹參軍柳澤上疏，以為：「斜封官皆因僕妾汲引，豈出孝和之意！陛下一切黜之，天下莫不稱明。一旦忽盡收斜，善惡不安，反覆相攻，何陛下政令之不一也！議者咸稱太平公主令胡僧慧范曲引此曹，誑誤陛下。臣恐積小成大，為禍不細。」上弗聽。澤，亨之孫也。

左、右萬騎與左右羽林為北門四軍，使葛福順等將之。

三月，以宋王成器女為金山公主，許嫁突厥默啜。

夏，四月，甲申，宋王成器讓司徒；許之，以為太子賓客。以韋安石為中書令。

上召群臣三品以上，謂曰：「朕素懷澹泊，不以萬乘為貴，曩為皇嗣，又為皇太弟，皆辭不處。今欲傳位太子，何如？」群臣莫對。太子使右庶子李景伯固辭，不許。殿中侍御史和逢堯附太平公主，言於上曰：「陛下春秋未高，方為四海所依仰，豈得遽爾！」上乃止。

戊子，制：「凡政事皆取太子處分。其軍旅死刑及五品已上除授，皆先與太子議之，然後以聞。」

辛卯，以李日知守侍中。

壬寅，赦天下。

五月，太子請讓位於宋王成器；不許。請召太平公主還京師：許之。

庚戌，制：「則天皇后父母墳仍舊為昊陵、順陵，量置官屬。」太平公主為武攸暨請之也。

辛酉，更以西城為金仙公主，隆昌為玉真公主，各為之造觀，逼奪民居甚多，用功數百萬。右散騎常侍魏知古、黃門侍郎李乂諫，皆不聽。

壬戌，殿中監竇懷貞為御史大夫、同平章事。

僧慧范恃太平公主勢，逼奪民產，御史大夫薛謙光與殿中侍御史慕容珣奏彈之。公主訴於上，出謙光為岐州刺史。

明遣使按察十道，議者以山南所部闊遠，乃分為東西道；又分隴右為河西道。六月、壬午，又分天下置汴、齊、兗、魏、冀、並、蒲、鄜、涇、秦、益、綿、遂、荊、岐、通、梁、襄、揚、安、淮、越、洪、潭二十四都督，各糾察所部刺史以下善惡，惟洛及近畿州不隸都督府。太子右庶子李景伯、舍人盧輔等上言：「都督專殺生之柄，權任太重。或用非其人，為害不細。今御史秩卑望重，以時巡察，奸宄自禁。」其後竟罷都督，但置十道按察使而已。

秋，七月，癸巳，追復上官昭容，謚曰惠文。

乙卯，以高祖故宅枯柿復生，赦天下。

己巳，以右御史大夫解琬為朔方大總管。琬考按三城戍兵，奏減十萬人。

庚午，以中書令韋安石為左僕射兼太子賓客、同中書門下三品。太平公主以安石不附己，故崇以虛名，實去其權也。

九月，庚辰，以竇懷貞為侍中。懷貞每退朝，必詣太平公主第。時修金仙、玉真二觀，群臣多諫，懷貞獨勸成之，身自督役。時人謂懷貞前為皇后阿{父者}，今為公主邑司。

冬，十月，甲辰，上御承天門，引韋安石、郭元振、竇懷貞、李日知、張說宣制，責以「政教多闕，水旱為災，府庫益竭，僚吏日滋；雖朕之薄德，亦輔佐非才。安石可左僕射、東都留守，元振可吏部尚書，懷貞可左御史大夫，日知可戶部尚書，說可左丞，並罷政事」。以吏部尚書劉幽求為侍中，右散騎常侍魏知古為左散騎常侍，太子詹事崔湜為中書侍郎，並同中書門下三品；書中侍郎陸象先同平章事。皆太平公主之志也。

像先清淨寡慾，言論高遠，為時人所重。湜私侍太平公主，公主欲引以為相，湜請與象先同升，公主不可，湜曰：「然則湜亦不敢當。」公主乃為之並言於上。上不欲用湜，公主涕泣以請，乃從之。

右補闕辛替否上疏，以為：「自古失道破國亡家者，口說不如身逢，耳聞不如目睹。臣請以陛下所目睹者言之。太宗皇帝，陛下之祖也，撥亂返正，開基立極；官不虛授，財無枉費；不多造寺觀而有福，不多度僧尼而無災，天地垂祐，風雨時若，粟帛充溢，蠻夷率服，享國久長，名高萬古。陛下何不取而法之！中宗皇帝，陛下之兄，棄祖宗之業，徇女子之意；無能而祿者數千人，無功而封者百餘家；造寺不止，費財貨者數百億，度人無窮，免租庸者數十萬，所出日滋，所入日寡；奪百姓口中之食以養貪殘，剝萬人體上之衣以塗土木，於是人怨神怒，眾叛親離，水旱並臻，公私俱罄，享國不永，禍及其身。陛下何不懲而改之！自頃以來，水旱相繼，兼以霜蝗，人無所食，未聞賑恤，而為二女造觀，用錢百餘萬婚。陛下豈可不計當今府庫之蓄積有幾，中外之經費有幾，而輕用百餘萬緡，以供無用之役乎！陛下族韋氏之家，而不去韋氏之惡，忍棄太宗之法，不忍棄中宗之政乎！且陛下與太子當韋氏用事之時，日夕憂危，切齒於群凶；今幸而除之，乃不改其所為，臣恐復有切齒於陛下者也。然則陛下又何惡於群凶而誅之！昔先帝之憐悖逆也，宗晉卿為之造第，趙履溫為之葺園，殫園財，竭人力，第成不暇居，園成不暇游，而身為戮沒。今之造觀崇侈者，必非陛下、公主之本意，殆有宗、趙之徒從而勸之，不可不察也。陛下不停斯役，臣恐人之愁怨，不減先朝之時。人人知其禍敗，而口不敢言，言則刑戮隨之。如韋月將、燕欽融之徒，先朝誅之，陛下賞之，豈非陛下知直言之有益於國乎！臣今所言，亦先朝之直也，惟陛下察之。」上雖不能從，而嘉其切直。

御史中丞和逢堯攝鴻臚卿，使於突厥，說默啜曰：「處密、堅昆聞可汗結昏於唐，皆當歸附。可汗何不襲唐冠帶，使諸胡知之，豈不美哉！」默啜許諾，明日，襆頭、衣紫衫，南向再拜，稱臣，遣其子楊我支及國相隨逢堯入朝，十一月，戊寅，至京師。逢堯以奉使功，遷戶部侍郎。

壬辰，令天下百姓二十五入軍，五十五免。

十二月，癸卯，以興昔亡可汗阿史那獻為招慰十姓使。

上召天台山道士司馬承禎，問以陰陽數術，對曰：「道者，損之又損，以至於無為，安肯勞心以學術數乎！」上曰：「理身無為則高矣，如理國何？」對曰：「國猶身也，順物自然而心無所私，則天下理矣。」上歎曰：「廣成之言，無以過也。」承禎固請還山，上許之。

尚書左丞盧藏用指終南山謂承禎曰：「此中大有佳處，何必天台！」承禎曰：「以愚觀之，此乃仕宦之疾徑耳！」藏用嘗隱終南，則天時征為左拾遺，故承禎言之。

玄宗至道大聖大明孝皇帝上之上


春，正月，辛巳，睿宗祀南郊，初用諫議大夫賈曾議合祭天地。曾，言忠之子也。

戊子，幸滻東，耕籍田。

己丑，赦天下；改元太極。

乙未，上御安福門，宴突厥楊我支，以金山公主示之；既而會上傳位，婚竟不成。以左御史大夫竇懷貞、戶部尚書岑羲並同中書門下三品。

二月，辛酉，廢右御史台。

蒲州刺史蕭至忠自托於太平公主，公主引為刑部尚書。華州長史蔣欽緒，其妹夫也，謂之曰：「如子之才，何憂不達！勿為非分妄求。」至忠不應。欽緒退，歎曰：「九代卿族，一舉滅之，可哀也哉！」至忠素有雅望，嘗自公主第門出，遇宋璟，璟曰：「非所望於蕭君也。」至忠笑曰：「善乎宋生之言！」遽策馬而去。

幽州大都督薛訥鎮幽州二十餘年，吏民安之。未嘗舉兵出塞，虜亦不敢犯。與燕州刺史李璡有隙，璡毀之於劉幽求，幽求薦左羽林將軍孫佺代之。三月，丁丑，以佺為幽州大都督，徙訥為并州長史。

夏，五月，益州獠反。

戊寅，上祭北郊。

辛巳，赦天下，改元延和。

六月，丁未，右散騎常侍武攸暨卒，追封定王，

上以節愍太子之亂，岑羲有保護之功，癸丑，以羲為侍中。

庚申，幽州大都督孫佺與奚酋李大酺戰於冷陘，全軍覆沒。是時，佺帥左驍衛將軍李楷洛，左威衛將軍周以悌發兵二萬、騎八千，分為三軍，以襲奚、契丹。將軍烏可利諫曰：「道險而天熱，懸軍遠襲，往必敗。」佺曰：薛訥在邊積年，竟不能為國家復營州。今乘其無備，往必有功。」使楷洛將騎四千前驅，遇奚騎八千，楷洛戰不利。佺怯懦，不敢救，引軍欲還，虜乘之，唐兵大敗。佺阻山為方陳以自固，大酺使謂佺曰：「朝廷既與我和親，今大軍何為而來？」佺曰：「吾奉敕來招慰耳。楷洛不稟節度，輒與汝戰，請斬以謝。」大酺曰：「若然，國信安在？」佺悉斂軍中帛，得萬餘段，並紫袍、金帶、魚袋以贈之。大酺曰：「請將軍南還，勿相驚擾。」將士懼，無復部伍，虜追擊之，士卒皆潰。佺、以悌為虜所擒，獻於突厥，默啜皆殺之；楷洛、可利脫歸。

秋，七月，彗星出西方，經軒轅入太微，至於大角。

有相者謂同中書門下三品竇懷貞曰：「公有刑厄。」懷貞懼，請解官為安國寺奴；敕聽解官。乙亥，復以懷貞為左僕射兼御史大夫、平章軍國重事。

太平公主使術者言於上曰：「彗所以除舊布新，又帝座及心前星皆有變，皇太子當為天子。」上曰：「傳德避災，吾志決矣！」太平公主及其黨皆力諫，以為不可。上曰：「中宗之時，群奸用事，天變屢臻。朕時請中宗擇賢子立之以應災異，中宗不悅，朕憂恐，數日不食。豈可在彼則能勸之，在己則不能邪！」太子聞之，馳入見，自投於地，叩頭請曰：「臣以微功，不次為嗣，懼不克堪，未審陛下遽以大位傳之，何也？」上曰：「社稷所以再安，吾之所以得天下，皆汝力也。今帝座有災，故以授汝，轉禍為福，汝何疑邪！」太子固辭。上曰：「汝為孝子，何必待柩前然後即位邪！」太子流涕而出。

壬辰，制傳位於太子，太子上表固辭。太平公主勸上雖傳位，猶宜自總大政。上乃謂太子曰：「汝以天下事重，欲朕兼理之邪？」昔舜禪禹，猶親巡狩。聯雖傳位，豈忘家國？其軍國大事，當兼省之。」

八月，庚子，玄宗即位，尊睿宗為太上皇。上皇自稱曰朕，命曰誥，五日一受朝於太極殿。皇帝自稱曰予，命曰制、敕，日受朝於武德殿。三品以上除授及大刑政決於上皇，餘皆決於皇帝。

壬寅，上大聖天後尊號曰聖帝天後。

甲辰，赦天下，改元。

乙巳，於漠州北置渤海軍，恆、定州境置恆陽軍，媯、蔚州境置懷柔軍，屯兵五萬。

丙午，立妃王氏為皇后，以後父仁皎為太僕卿。仁皎，下邽人也。戊申，立皇子許昌王嗣直為郯王，真定王嗣謙為郢王。

以劉幽求為右僕射、同中書門下三品，魏知古為侍中，崔湜為檢校中書令。

初，河內王琚預於王同皎之謀，亡命，傭書於江都。上之為太子也，琚還長安，選補諸暨主簿，過謝太子。琚至廷中，故徐行高視，宦者曰：「殿下在簾內。」琚曰：「何謂殿下？當今獨有太平公主耳！」太子遽召見，與語，琚曰：「韋庶人弒逆，人心不服，誅之易耳。太平公主，武後之子，凶猾無比，大臣多為之用，琚竊憂之。」太子引與同榻坐，泣曰：「主上同氣，唯有太平，言之恐傷主上之意，不言為患日深，為之奈何？」琚曰：「天子之孝，異於匹夫，當以安宗廟社稷為事。蓋主，漢昭帝之姊，自幼供養，有罪猶誅之。為天下者，豈顧小節！」太子悅曰：「君有何藝，可與寡人游？」琚曰：「能飛煉、詼嘲。」太子乃奏為詹事府司直，日與游處，累遷太子中舍人；及即位，以為中書侍郎。

是時，宰相多太平公主之黨，劉幽求與右羽林將軍張□謀以羽林兵誅之，使□密言於上曰：「竇懷貞、崔湜、岑羲皆因公主得進，日夜為謀不軌。若不早圖，一旦事起，太上皇何以得安！請速誅之。臣已與幽求定計，惟俟陛下之命。」上深以為然。□洩其謀於侍御史鄧光賓，上大懼，遽列上其狀。丙辰，幽求下獄。有司奏：「幽求等離間骨肉，罪當死。」上為言幽求有大功，不可殺。癸亥，流幽求於封州，張□於峰州，光賓於繡州。

初，崔湜為襄州刺史，密與譙王重福通書，重福遺之金帶。重福敗，湜當死，張說、劉幽求營護得免。既而湜附太平公主，與公主謀罷說政事，以左丞分司東都。及幽求流封州，湜諷廣州都督周利貞，使殺之。桂州都督景城王晙知其謀，留幽求不遣。利貞屢移牒索之，晙不應，利貞以聞。湜屢逼晙，使遣幽求，幽求謂晙曰：「公拒執政而保流人，勢不能全，徒仰累耳。」固請詣廣州，晙曰：「公所坐非可絕於朋友者也。晙因公獲罪，無所恨！」竟逗遛不遣。幽求由是得免。

九月，丁卯朔，日有食之。

辛卯，立皇子嗣升為陝王。嗣升母楊氏，士達之曾孫也。王后無子，母養之。

冬，十月，庚子，上謁太廟，赦天下。

癸卯，上幸新豐，獵於驪山之下。

辛酉，沙陀金山遣使入貢。沙陀者，處月之別種也，姓朱邪氏。

十一月，乙酉，奚、契丹二萬騎寇漁陽，幽州都督宋璟閉城不出，虜大掠而去。

上皇誥遣皇帝巡邊，西自河、隴，東及燕、薊，選將練卒。甲午，以幽州都督宋璟為左軍大總管，并州長史薛訥為中軍大總管，朔方大總管，兵部尚書郭元振為右軍大總管。

十二月，刑部尚書李日知請致仕。

日知在官，不行捶撻而事集。刑部有令史，受敕三日，忘不行。日知怒，索杖，集群吏，欲捶之；既而謂曰：「我欲捶汝，天下人必謂汝能撩李日知嗔，受李日知杖，不得比於人，妻子亦將棄汝矣。」遂釋之。吏皆感悅，無敢犯者，脫有稽失，眾共謫之。


春，正月，乙亥，誥：「衛士自今二十五入軍，五十免；羽林飛騎並以衛士簡補。」

以吏部尚書蕭至忠為中書令。

皇帝巡邊改期，所募兵各散遣，約八月復集，竟不成行。

二月，庚子夜，開門然燈，又追作去年大酺，大合伎樂。上皇與上御門樓臨觀，或以夜繼晝，凡月餘。左拾遺華陰嚴挺之上疏諫，以為：「酺者因人所利，合醵為歡。今乃損萬人之力，營百戲之資，非所以光聖德美風化也。」乃止。

初，高麗既亡，其別種大祚榮徙居營州。及李盡忠反，祚榮與靺鞨乞四北羽聚眾東走，阻險自固。盡忠死，武後使將軍李楷固討其餘黨。楷固擊乞四北羽，斬之，引兵逾天門嶺，逼祚榮。祚榮逆戰，楷固大敗，僅以身免。祚榮遂帥其眾東據東牟山，築城居之。祚榮驍勇善戰，高麗、靺鞨之人稍稍歸之，地方二千里，戶十餘萬，勝兵數萬人，自稱振國王，附於突厥。時奚、契丹皆叛，道路阻絕，武後不能討。中宗即位，遣侍御史張行岌招慰之，祚榮遣子入侍。至是，以祚榮為左驍衛大將軍、渤海郡王；以其所部為忽汗州，令祚榮兼都督。

庚申，敕以嚴挺之忠直宣示百官，厚賞之。

三月，辛巳，皇后親蠶。

晉陵尉楊相如上疏言時政，其略曰：「煬帝自恃自強，不憂時政，雖制敕交行，而聲實舛謬，言同堯、舜，亦如桀、紂，舉天下之大，一擲而棄之。」又曰：「隋氏縱欲而亡，太宗抑欲而昌，願陛下詳擇之！」又曰：「人主莫不好忠正而惡佞邪，然忠正者常疏，佞邪者常親，以至於覆國危身而不寤者，何哉？誠由忠正者多忤意，佞邪者多順指，積忤生憎，積順生愛，此親疏之所以分也。明主則不然。愛其忤以收忠賢，惡其順以去佞邪，則太宗太平之業，將何遠哉！」又曰「夫法貴簡而能禁，罰貴輕而必行；陛下方興崇至德，大布新政，請一切除去碎密，不察小過。小過不察則無煩苛，大罪不漏則止奸慝，使簡而難犯，寬而能制，則善矣。」上覽而善之。

先是，修大明宮未畢，夏，五月，庚寅，敕以農務方勤，罷之以待閒月。

六月，丙辰，以兵部尚書郭元振同中書門下三品。

太平公主依上皇之勢，擅權用事，與上有隙，宰相七人，五出其門。文武之臣，太半附之。與竇懷貞、岑羲、蕭至忠、崔湜及太子少保薛稷、雍州長史新興王晉、左羽林大將軍常元楷、知右羽林將軍事李慈、左金吾將軍李欽、中書舍人李猷、右散騎常侍賈膺福、鴻臚卿唐晙及僧慧范等謀廢立，又與宮人元氏謀於赤箭粉中置毒進於上。晉，德良之孫也。元楷、慈數往來主第，相與結謀。

王琚言於上曰：「事迫矣，不可不速發！」左丞張說自東都遣人遺上佩刀，意欲上斷割。荊州長史崔日用入奏事，言於上曰：「太平謀逆有日，陛下往在東宮，猶為臣子，若欲討之，須用謀力。今既光臨大寶，但下一制書，誰敢不從？萬一奸宄得志，悔之何及！」上曰：「誠如卿言。直恐驚動上皇。」日用曰：「天子之孝在於安四海。若奸人得志，則社稷為墟，安在其為孝乎！」請先定北軍，後收逆黨，則不驚動上皇矣。」上以為然。以日用為吏部侍郎。

秋，七月，魏知古告公主欲以是月四日作亂，令元楷、慈以羽林兵突入武德殿，懷貞、至忠、羲等於南牙舉兵應之。上乃與岐王范、薛王業、郭元振及龍武將軍王毛仲、殿中少監姜皎、太僕少卿李令問、尚乘奉御王守一、內給事高力士、果毅李守德等定計誅之。皎，謨之曾孫；令問，靖弟客師之孫；守一，仁皎之子；力士，潘州人也。

甲子，上因王毛仲取閒廄馬及兵三百餘人，與同謀十餘人，自武德殿入虔化門，召元楷、慈，先斬之，擒膺福、猷於內客省以出，執至忠、羲於朝堂，皆斬之。懷貞逃入溝中，自縊死，戮其屍，改姓曰毒。上皇聞變，登承天門樓。郭元振奏，皇帝前奉誥誅竇懷貞等，無他也。上尋至樓上，上皇乃下誥罪狀懷貞等，因赦天下，惟逆人親黨不赦。薛稷賜死於萬年獄。

乙丑，上皇誥：「自今軍國政刑，一皆取皇帝處分。朕方無為養志，以遂素心。」是日，徙居百福殿。

太平公主逃入山寺，三日乃出，賜死於家，公主諸子及黨與死者數十人。薛崇簡以數諫其母被撻，特免死，賜姓李，官爵如故。籍公主家，財貨山積，珍物侔於御府，廄牧羊馬、田園息錢，收之數年不盡。慧范家產亦數十萬緡。改新興王晉之姓曰厲。

初，上謀誅竇懷貞等，召崔湜，將托以心腹。湜弟滌謂湜曰：「主上有問，勿有所隱。」湜不從。懷貞等既誅，湜與右丞盧藏用俱坐私侍太平公主，湜流竇州，藏用流瀧州。新興王晉臨刑歎曰：「本為此謀者崔湜，今吾死湜生，不亦冤乎！」會有司鞫宮人元氏，元氏引湜同謀進毒，乃追賜死於荊州。薛稷之子伯陽以尚主免死，流嶺南，於道自殺。

初，太平公主與其黨謀廢立，竇懷貞、蕭至忠、岑羲、崔湜皆以為然，陸象先獨以為不可。公主曰：「廢長立少，已為不順；且又失德，若之何不去？」象先曰：「既以功立，當以罪廢。今實無罪，像先終不敢從。」公主怒而去。上既誅懷貞等，召象先謂曰：「歲寒知松柏，信哉！」時窮治公主枝黨，當坐者眾，像先密為申理，所全甚多；然未嘗自言，當時無知者。百官素為公主所善及惡之者，或黜或陟，終歲不盡。

丁卯，上御承天門樓，赦天下。

己巳，賞功臣郭元振等官爵、第捨、金帛有差。以高力士為右監門將軍，知內侍省事。

初，太宗定製，內侍省不置三品官，黃衣廩食，守門傳命而已。天後雖女主，宦官亦不用事。中宗時，嬖倖猥多，宦官七品以上至千餘人，然衣緋者尚寡。上在籓邸，力士傾心奉之，及為太子，奏為內給事，至是以誅蕭、岑功賞之。是後宦官稍增至三千餘人，除三品將軍者浸多，衣緋、紫至千餘人，宦官之盛自此始。

壬申，遣益州長史畢構等六人宣撫十道。乙亥，以左丞張說為中書令。

庚辰，中書侍郎、同平章事陸象先罷為益州長史、劍南按察使。八月，癸巳，以封州流人劉幽求為左僕射、平章軍國大事。

丙辰，突厥可汗默啜遣其子楊我支來求昏；丁巳，許以蜀王女南和縣主妻之。

中宗之崩也，同中書門下三品李嶠密表韋後，請出相王諸子於外。上即位，於禁中得其表，以示侍臣。嶠時以特進致仕，或請誅之，張說曰：「嶠雖不識逆順，然為當時之謀則忠矣。」上然之。九月，壬戌，以嶠子率更令暢為虔州刺史，令嶠隨暢之官。

庚午，以劉幽求同中書門下三品。

丙戌，復置右御史台，督察諸州，罷諸道按察使。

冬，十月，辛卯，引見京畿縣令，戒以歲饑惠養黎元之意。

己亥，上幸新豐；癸卯，講武於驪山之下，徵兵二十萬，旌旗連亙五十餘里。以軍容不整，坐兵部尚書郭元振於纛下，將斬之。劉幽求、張說跪於馬前諫曰：「元振有大功於社稷，不可殺。」乃流新州。斬給事中、知禮儀事唐紹，以其制軍禮不肅故也。上始欲立威，亦無殺紹之意，金吾衛將軍李邈遽宣敕斬之。上尋罷邈官，廢棄終身。時二大臣得罪，諸軍多震懾失次，惟左軍節度薛訥、朔方道大總管解琬二軍不動，上遣輕騎召之，皆不得入其陳。上深歎美，慰勉之。

甲辰，獵於渭川。上欲以同州刺史姚元之為相，張說疾之，使御史大夫趙彥昭彈之，上不納。又使殿中監姜皎言於上曰：「陛下常欲擇河東總管而難其人，臣今得之矣。」上問為誰，皎曰：「姚元之文武全才，真其人也。」上曰：「此張說之意也，汝何得面欺，罪當死！」皎叩頭首服，上即遣中使召元之詣行在。既至，上方獵，引見，即拜兵部尚書、同中書門下三品。

元之吏事明敏，三為宰相，皆兼兵部尚書，緣邊屯戍斥候，士馬儲械，無不默記。上初即位，勵精為治，每事訪於元之。元之應答如響，同僚皆唯諾而已，故上專委任之。元之請抑權幸，愛爵賞，納諫諍，卻貢獻，不與群臣褻狎；上皆納之。

乙巳，車駕還京師。

姚元之嘗奏請序進郎吏，上仰視殿屋，元之再三言之，終不應；元之懼，趨出。罷朝，高力士諫曰：「陛下新總萬機，宰臣奏事，當面加可否，奈何一不省察！」上曰：「朕任元之以庶政，大事當奏聞共議之；郎吏卑秩，乃一一以煩朕邪？」會力士宣事至省中，為元之道上語，元之乃喜。聞者皆服上識君人之體。

左拾遺曲江張九齡，以元之有重望，為上所信任，奏記勸其遠諂躁，進純厚，其略曰：「任人當才，為政大體，與之共理，無出此途。而向之用才，非無知人之鑒，其所以失溺，在緣情之舉。」又曰：「自君侯職相國之重，持用人之權，而淺中弱植之徒，已延頸企踵而至，諂親戚以求譽，媚賓客以取容，其間豈不有才，所失在於無恥。」元之嘉納其言。

新興王晉之誅也，僚吏皆奔散，惟司功李摠步從，不失在官之禮，仍哭其屍。姚元之聞之，曰：「欒布之儔也。」及為相，擢為尚書郎。

己酉，以刑部尚書趙彥昭為朔方道大總管。

十一月，乙丑，劉幽求兼侍中。

辛巳，群臣上表請加尊號為開元神武皇帝；從之。戊子，受冊。

中書侍郎王琚為上所親厚，群臣莫及。每進見，侍笑語，逮夜方出。或時休沐，往往遣中使召之。或言於上曰：「王琚權譎縱橫之才，可與之定禍亂，難與之守承平。」上由是浸疏之。是月，命琚兼御史大夫，按行北邊諸軍。

十二月，庚寅，赦天下，改元。尚書左、右僕射為左、右丞相；中書省為紫微省；門下省為黃門省，侍中為監；雍州為京兆府，洛州為河南府，長史為尹，司馬為少尹。

甲午，吐蕃遣其大臣來求和。

壬寅，以姚元之兼紫微令。元之避開元尊號，復名崇。

敕：「都督、刺史、都護將之官，皆引面辭畢，側門取進止。」

姚崇即為相，紫微令張說懼，乃潛詣岐王申款。他日，崇對於便殿，行微蹇。上問：「有足疾乎？」對曰：「臣有腹心之疾，非足疾也。」上問其故。對曰：「岐王陛下愛弟，張說為輔臣，而密乘車入王家，恐為所誤，故憂之。」癸丑，說左遷相州刺史。右僕射、同中書門下三品劉幽求亦罷為太子少保。甲寅，以黃門侍郎盧懷慎同紫微黃門平章事。

