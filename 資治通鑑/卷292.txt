
資治通鑑 第292卷

【後周紀三】　起閼逢攝提格五月，盡柔兆執徐二月，凡一年有奇。


五月，甲戌朔，王逵自潭州遷於朗州。以周行逢知潭州事，以潘叔嗣為岳州團練使。

丙子，帝至晉陽城下，旗幟環城四十里。楊兗疑北漢代州防禦使鄭處謙貳於周，召與計事，欲圖之。處謙知之，不往。兗使胡騎數十守其城門，處謙殺之，因閉門拒兗。兗奔歸契丹。契丹主怒其無功，囚之。處謙舉城來降。丁丑，置靜塞軍於代州，以鄭處謙為節度使。

契丹數千騎屯忻、代之間，為北漢之援，庚辰，遣符彥卿等將步騎萬餘擊之。彥卿入忻州，契丹退保忻口。

丁亥，置寧化軍於汾州，以石、沁二州隸之。代州將桑珪、解文遇殺鄭處謙，誣奏雲潛通契丹。

符彥卿奏請益兵，癸巳，遣李筠、張永德將兵三千赴之。契丹游騎時至忻州城下，丙申，彥卿與諸將陳以待之。史彥超將二十騎為前鋒，遇契丹，與戰，李筠引兵繼之，殺契丹二千人。彥超恃勇輕進，去大軍浸遠，眾寡不敵，為契丹所殺，筠僅以身免，周兵死傷甚眾。彥卿退保忻州，尋引兵還晉陽。府州防禦使折德扆將州兵來朝。辛丑，復置永安軍於府州，以德扆為節度使。時大發兵夫，東自懷、孟，西及薄、陝，以攻晉陽，不克。會久雨，士卒疲病，及史彥超死，乃議引還。

初，王得中返自契丹，值周兵圍晉陽，留止代州。及桑珪殺鄭處謙，囚得中，送於周軍。帝釋之，賜以帶、馬，問，「虜兵何時當至？」得中曰：「臣受命送楊袞，他無所求。」或謂得中曰：「契丹許公發兵，公不以實告，契丹兵即至，公得無危乎？」得中太息曰：「吾食劉氏祿，有老母在圍中，若以實告，周人必發兵據險以拒之。如此，家國兩亡，吾獨生何益！不若殺身以全家國，所得多矣！」甲辰，帝以得中欺罔，縊殺之。

乙巳，帝發晉陽。匡國節度使藥元福言於帝曰：「進軍易，退軍難。」帝曰：「朕一以委卿。」元福乃勒兵成列而殿。北漢果出兵追躡，元福擊走之。然軍還匆遽，芻糧數十萬在城下者，悉焚棄之。軍中訛言相驚，或相剽掠，軍須失亡不可勝計。所得北漢州縣，周所置刺史等皆棄城走，惟代州桑珪既叛北漢，又不敢歸周，嬰城自守，北漢遣兵攻拔之。

乙酉，帝至潞州。甲子，至鄭州。丙寅，謁嵩陵。庚午，至大梁。帝違眾議破北漢，自是政事無大小皆親決，百官受成於上而已。河南府推官高錫上書諫，以為：「四海之廣，萬機之眾，雖堯舜不能獨治，必擇人而任之。今陛下一以身親之，天下不謂陛下聰明睿智足以兼百官之任，皆言陛下褊迫疑忌舉不信群臣也。不若選能知人公正者以為宰相，能愛民聽訟者以為守令，能豐財足食者使掌金谷，能原情守法者使掌刑獄，陛下但垂拱明堂，視其功過而賞罰之，天下何憂不治！何必降君尊而代臣職，屈貴位而親賤事，無乃失為政之本乎！」帝不從。錫，河中人也。

北漢主憂憤成疾，悉以國事委其子侍衛都指揮使承鈞。

河西節度使申師厚不俟詔，擅棄鎮入朝，署其子為留後。秋，七月，癸酉朔，責授率府副率。

丁丑，加吳越王錢弘俶天下兵馬都元帥。

癸巳，加門下侍郎、同平章事范質守司徒，以樞密直學士、工部侍郎長山景范為中書侍郎、同平章事、判三司。加樞密使、同平章事鄭仁誨兼侍中。乙未，以樞密副使魏仁浦為樞密使。范質既為司徒，司徒竇貞固歸洛陽，府縣以民視之，課役皆不免。貞固訴於留守向訓，訓不聽。

初，帝與北漢主相拒於高平，命前澤州刺史李彥崇將兵守江豬嶺，遏北漢主歸路。彥崇聞樊愛能等南遁，引兵退，北漢主果自其路遁去。八月，己酉，貶彥崇率府副率。

己巳，廢鎮國軍。

初，太祖以建雄節度使王晏有拒北漢之功，其鄉里有滕縣，徙晏為武寧節度使。晏少時嘗為群盜，至鎮，悉召故黨，贈之金帛、鞍馬，謂曰：「吾鄉素名多盜，昔吾與諸君皆嘗為之，想後來者無能居諸君之右。諸君幸為我語之，使勿復為，為者吾必族之。」於是一境清肅。九月，徐州人請為之立衣錦碑。許之。

冬，十月，甲辰，左羽林大將軍孟漢卿坐納蒿稅，場官擾民，多取耗餘，賜死。有司奏漢卿罪不至死。上曰：「朕知之，欲以懲眾耳！」

己酉，廢安遠、永清軍。

初，宿衛之士，累朝相承，務求姑息，不欲簡閱，恐傷人情，由是羸老者居多。但驕蹇不用命，實不可用，每遇大敵，不走即降。其所以失國，亦多由此。帝因高平之戰，始知其弊。癸亥，謂侍臣曰：「凡兵務精不務多，今以農夫百未能養甲士一，奈何浚民之膏澤，養此無用之物乎！且健懦不分，眾何所勸！」乃命大簡諸軍，精銳者升之上軍，羸者斥去之。又以驍勇之士多為諸籓鎮所蓄，詔募天下壯士，咸遣詣闕，命太祖皇帝選其尤者為殿前諸班，其騎步諸軍，各命將帥選之。由是士卒精強，近代無比，征伐四方，所向皆捷，選練之力也。

戊辰，帝謂侍臣曰：「諸道盜賊頗多，討捕終不能絕，蓋由累朝分命使臣巡檢，致籓侯、守令皆不致力。宜悉召還，專委節鎮、州縣，責其清肅。」

河自楊劉至於博州百二十里，連年東潰，分為二派，匯為大澤，瀰漫數百里。又東北壞古堤而出，灌齊、棣、淄諸州，至於海涯，漂沒民田廬不可勝計，流民采菰稗、捕魚以給食，朝廷屢遣使者不能塞。十一月，戊戌，帝遣李穀詣澶、鄆、齊按視堤塞，役徒六萬，三十日而畢。

北漢主疾病，命其子承鈞監國，尋殂。遣使告哀於契丹。契丹遣驃騎大將軍、知內侍省事劉承訓冊命承鈞為帝，更名鈞。北漢孝和帝性孝謹，既嗣位，勤於為政，愛民禮士，境內粗安。每上表於契丹主稱男，契丹主賜之詔，謂之「兒皇帝」。

馬希萼之帥群蠻破長沙也，府庫累世之積，皆為漵州蠻酋苻彥通所掠，彥通由是富強，稱王於溪洞間。王逵既得湖南，欲遣使撫之，募能往者，其將王虔朗請行。既至，彥通盛侍衛而見之，禮貌甚倨。虔朗厲聲責之曰：「足下自稱苻秦苒裔，宜知禮義，有以異於群蠻。昔馬氏在湖南，足下祖父皆北面事之。今王公盡得馬氏之地，足下不早往乞盟，致使者先來，又不接之以禮，異日得無悔乎！」彥通慚懼，起，執虔朗手謝之。虔朗知其可動，因說之曰：「溪洞之地，隋、唐之世皆為州縣，著在圖籍。今足下上無天子之詔，下無使府之命，雖自王於山谷之間，不過蠻夷一酋長耳！曷若去王號，自歸於王公，王公必以天子之命授足下節度使，與中國侯伯等夷，豈不尊榮哉！」彥通大喜，即日去王號，因虔朗獻銅鼓數枚於王逵。逵曰：「虔朗一言勝數萬兵，真國士也！」承製以彥通為黔中節度使，以虔朗為都指揮使，預聞府政。虔朗，桂州人也。

逵慮西界鎮遏使、錦州刺史劉□為邊患，表為鎮南節度副使，充西界都招討使。

是歲，湖南大饑，民食草木實。武清節度使、知潭州事周行逢開倉以賑之，全活甚眾。行逢起於微賤，知民間疾苦，勵精為治，嚴而無私，辟署僚屬，皆取廉介之士，約束簡要，吏民便之，其自奉甚薄；或譏其太儉，行逢曰：「馬氏父子窮奢極靡，不恤百姓，今子孫乞食於人，又足效乎！」

世宗睿武孝文皇帝上


春，正月，庚辰，上以漕運自晉、漢以來不給斗耗，綱吏多以虧欠抵死，詔自今每斛給耗一鬥。

定難節度使李彝興以折德扆亦為節度使，與己並列，恥之，塞路不通周使。癸未，上謀於宰相，對曰：「夏州邊鎮，朝廷向來每加優借，府州褊小，得失不系重輕，旦宜撫諭彝興，庶全大體。」上曰：「德扆數年以來，盡忠戮力以拒劉氏，奈何一旦棄之！且夏州惟產羊馬，貿易百貨，悉仰中國，我若絕之，彼何能為！」乃遣供奉官齊藏珍繼招書責之，彝興惶恐謝罪。

戊子，蜀置威武軍於鳳州。

辛卯，初令翰林學士、兩省官舉令、錄。除官之日，仍署舉者姓名，若貪穢敗官，並當連坐。

契丹自晉、漢以來屢寇河北，輕騎深入，無籓籬之限，效野之民每困殺掠。言事者稱深、冀之間有胡盧河，橫亙數百里，可浚之以限其奔突。是月，詔忠武節度使王彥超、彰信節度使韓通將兵夫浚胡盧河，築城於李晏口，留兵戍之。帝召德州刺史張藏英，問以備邊之策，藏英具陳地形要害，請列置戍兵，募邊人驍勇者，厚其稟給，自請將之，隨便宜討擊。帝皆從之，以藏英為沿邊巡檢招收都指揮使。藏英到官數月，募得千餘人。王彥超等行視役者，嘗為契丹所圍。藏英引所募兵馳擊，大破之。自是契丹不敢涉胡盧河，河南之民始得休息。

二月，庚子朔，日有食之。

蜀夔恭孝王仁毅卒。

壬戌，詔群臣極言得失，其略曰：「朕於卿大夫，才不能盡知，面不能盡識，若不採其言而觀其行，審其意而察其忠，則何以見器略之淺深，知任用之當否！若言之不入，罪實在予；苟求之不言，咎將誰執！」

唐主以中書侍郎、知尚書省嚴續為門下侍郎、同平章事。

三月，辛未，以李晏口為靜安軍。

帝常憤廣明以來中國日蹙，及高平既捷，慨然有削平天下之志。會秦州民夷有詣大梁獻策請恢復舊疆者，帝納其言。

蜀主聞之，遣客省使趙季札案視邊備。季札素以文武才略自任，使還，奏稱：「雄武節度使韓繼勳、鳳州刺史王萬迪非將帥才，不足以御大敵。」蜀主問：「誰可往者？」季札自請行。丙申，以季札為雄武監軍使，仍以宿衛精兵千人為之部曲。

帝以大梁城中迫隘，夏，四月，乙卯，詔展外城，先立標幟，俟今冬農隙興板築，東作動則罷之，更俟次年，以漸成之。且令自今葬埋皆出所標七里之外，其標內俟縣官分畫街衢、倉場、營廨之外，聽民隨便築室。

丙辰，蜀主命知樞密院王昭遠按行北邊城寨及甲兵。

上謂宰相曰：「朕每思致治之方，未得其要，寢令不忘。又自唐、晉以來，吳、蜀、幽、並皆阻聲教，未能混壹，宜命近臣著《為君難為臣不易論》及《開邊策》各一篇，朕將覽焉。」比部郎中王樸獻策，以為：「中國之失吳、蜀、幽、並，皆由失道。今必先觀所以失之之原，然後知所以取之之術。其始失之也，莫不以君暗臣邪，兵驕民困，奸黨內熾，武夫外橫，因小致大，積微成著。今欲取之，莫若反其所為而已。夫進賢退不肖，所以收其才也；恩隱誠信，所以結其心也；賞功罰罪，所以盡其力也；去奢節用，所以豐其財也；時使薄斂，所以阜其民也。俟群才既集，政事既治，財用既充，士民既附，然後舉而用之，功無不成矣！彼之人觀我有必取之勢，則知其情狀者願為間諜，知其山川者願為鄉導，民心既歸，天意必從矣。凡攻取之道，必先其易者。唐與吾接境幾二千里，其勢易擾也。擾之當以無備之處為始，備東則擾西，備西則擾東，彼必奔走而救之。奔走之間，可以知其虛實強弱，然後避實擊虛，避強擊弱。未須大舉，且以輕兵擾之。南人懦怯，聞小有警，必悉師以救之。師數動則民疲而財竭，不悉師則我可以乘虛取之。如此，江北諸州將悉為我有。既得江北，則用彼之民，行我之法，江南亦易取也。得江南則嶺南、巴蜀可傳檄而定。南方既定，則燕地必望風內附。若其不至，移兵攻之，席捲可平矣。惟河東必死之寇，不可以恩信誘，當以強兵制之。然彼自高平之敗，力竭氣沮，必未能為邊患。宜且以為後圖，俟天下既平，然後伺間一舉可擒也。今士卒精練，甲兵有備，群下畏法，諸將效力，期年之後可以出師，宜自夏秋蓄積實邊矣。」上欣然納之。時群臣多守常偷安，所對少有可取者，惟樸神峻氣勁，有謀能斷，凡所規畫，皆稱上意，上由是重其器識。未幾，遷左諫議大夫，知開封府事。

上謀取秦、鳳，求可將者。王溥薦宣徽南院使、鎮安節度使向訓。上命訓與鳳翔節度使王景、客省使高唐昝居潤偕行。五月，戊辰朔，景出兵自散關趣秦州。

敕天下寺院，非敕額者悉廢之。禁私度僧尼，凡欲出家者必俟祖父母、父母、伯叔之命。惟兩京、大名府、京兆府、青州聽設戒壇。禁僧俗捨身、斷手足、煉指、掛燈、帶鉗之類幻惑流俗者。令兩京及諸州每歲造僧帳，有死亡、歸俗，皆隨時開落。是歲，天下寺院存者二千六百九十四，廢者三萬三百三十六，見僧四萬二千四百四十四，尼一萬八千七百五十六。

王景拔黃牛等八寨。戊寅，蜀主以捧聖控鶴都指揮使、保寧節度使李廷珪為北路行營都統，左衛聖步軍都指揮使高彥儔為招討使，武寧節度使呂彥珂副之，客省使趙崇韜為都監。

蜀趙季札至德陽，聞周師入境，懼不敢進，上書求解邊任還奏事，先遣輜重及妓妾西歸。丁亥，單騎馳入成都，眾以為奔敗，莫不震恐。蜀主問以機事，皆不能對。蜀主怒，系之御史台，甲午，斬之於崇禮門。

六月，庚子，上親錄囚於內苑。有汝州民馬遇，父及弟為吏所冤死，屢經覆按，不能自伸，上臨問，始得其實，人以為神。由是諸長吏無不親察獄訟。

壬寅，西師與蜀李廷珪等戰於威武城東，不利，排陳使濮州刺史胡立等為蜀所擒。丁未，蜀主遣間使如北漢及唐，欲與之俱出兵以制周，北漢主、唐主皆許之。

己酉，以彰信節度使韓通充西南行營馬步軍都虞候。

戊午，南漢主殺禎州節度使通王弘政，於是高祖之諸子盡矣。

壬戌，以樞密院承旨清河張美為右領軍大將軍、權點檢三司事。初，帝在澶州，美掌州之金谷隸三司者，帝或私有所求，美曲為供副。太祖聞之怒，恐傷帝意，但徙美為濮州馬步都虞候。美治財精敏，當時鮮及，故帝以利權授之。帝征伐四方，用度不乏，美之力也，然思其在澶州所為，終不以公忠待之。秋，七月，丁卯朔，以王景兼西南行營都招討使，向訓兼行營兵馬都監。宰相以景等久無功。饋運不繼，固請罷兵。帝命太祖皇帝往視之，還，言秦、鳳可取之狀，帝從之。

八月，丁未，中書侍郎、同平章事景范罷判三司，尋以父喪罷政事。

王景等敗蜀兵，獲將卒三百。己未，蜀主遣通奏使、知樞密院、武泰節度使伊審征如行營慰扶，仍督戰。

帝以縣官久不鑄錢，而民間多銷錢為器皿及佛像，錢益少，九月，丙寅朔，敕始立監採銅鑄錢，自非縣官法物、軍器及寺觀鐘磐鈸鐸之類聽留外，自餘民間銅器、佛像，五十日內悉令輸官，給其直；過期隱匿不輸，五斤以上其罪死，不及者論刑有差。上謂侍臣曰：「卿輩勿以毀佛為疑。夫佛以善道化人，苟志於善，斯奉佛矣。彼銅像豈所謂佛邪！且吾聞佛志在利人，雖頭目猶捨以佈施，若朕身可以濟民，亦非所惜也。」

臣光曰：若周世宗，可謂仁矣！不愛其身而愛民；若周世宗，可謂明矣！不以無益廢有益。

蜀李廷珪遣先鋒都指揮使李進據馬嶺寨，又遣奇兵出斜谷，屯白澗，又分兵出鳳州之北唐倉鎮及黃花谷，絕周糧道。閏月，王景遣裨將張建雄將兵二千抵黃花，又遣兵千人趣唐倉，扼蜀歸路。蜀染院使王巒將兵出唐倉，與建雄戰於黃花，蜀兵敗，奔唐倉，遇周兵，又敗，虜巒及其將士三千人。馬嶺、白澗兵皆潰，李廷珪、高彥儔等退保青泥嶺。蜀雄武節度使兼侍中韓繼勳棄秦州，奔還成都、觀察判宮趙玭舉城降，斜谷援兵亦潰。成、階二州皆降，蜀人振恐。玭，澶州人也。帝欲以玭為節度使，范質固爭以為不可，乃以為郢州刺史。壬子，百官入賀，帝舉酒屬王溥曰：「邊功之成，卿擇帥之力也！」

甲子，上與將相食於萬歲殿，因言：「兩日大寒，朕於宮中食珍膳，深愧無功於民而坐享於祿，既不能躬耕而食，惟當親冒矢石為民除害，差可自安耳！」

乙丑，蜀李廷珪上表待罪。冬，十月，壬申，伊審征至成都請罪。皆釋之。蜀主致書於帝請和，自稱大蜀皇帝，帝怒其抗禮，不答。蜀主愈恐，聚兵糧於劍門、白帝，為守禦之備，募兵既多，用度不足，始鑄鐵錢，榷境內鐵器，民甚苦之。

唐主性和柔，好文章，而喜人順己，由是諂諛之臣多進用，政事日亂。既克建州，破湖南，益驕，有吞天下之志。李守貞、慕容彥超之叛，皆為之出師，遙為聲援。又遣使自海道通契丹及北漢，約共圖中國。值中國多事，未暇與之校。先是，每冬淮水淺涸，唐人常發兵戍守，謂之「把淺」。壽州監軍吳廷紹以為疆場無事，坐費資糧，悉罷之。清淮節度使劉仁贍上表固爭，不能得。十一月，乙未朔，帝以李穀為淮南道前軍行營都部署兼知廬、壽等行府事，以忠武節度使王彥超副之，督侍衛馬軍都指揮使韓令坤等十二將以伐唐。令坤，磁州武安人也。

汴水自唐末潰決，自埇橋東南悉為污澤。上謀擊唐，先命武寧節度使武行德發民夫，因故堤疏導之，東至泗上。議者皆以為難成，上曰：「數年之後，必獲其利。」

丁未，上與侍臣論刑賞，上曰：「朕必不因怒刑人，因喜賞人。」先是，大梁城中民侵街衢為捨，通大車者蓋寡，上悉命直而廣之，廣者至三十步。又遷墳墓於標外。上曰：「近廣京城，於存歿擾動誠多。怨謗之語，朕自當之，他日終為人利。」

王景等圍鳳州，韓通分兵城固鎮以絕蜀之援兵。戊申，克鳳州，擒蜀威武節度使王環及都監趙崇溥等將士五千人。崇溥不食而死。環，真定人也。乙卯，制曲赦秦、鳳、階、成境內，所獲蜀將士，願留者優其俸賜，願去者給資裝而遣之。詔曰：「用慰眾情，免違物性，其四州之民，二稅征科之外，凡蜀人所立諸色科徭，悉罷之。」

唐人聞周兵將至而懼，劉仁贍神氣自若，部分守禦，無異平日，眾情稍安。唐主以神武統軍劉彥貞為北面行營都部署，將兵二萬趣壽州，奉化節度使、同平章事皇甫暉為應援使，常州團練使姚鳳為應援都監，將兵三萬屯定遠。召鎮南節度使宋齊丘還金陵，謀國難，以翰林承旨、戶部尚書殷崇義為吏部尚書、知樞密院。

李穀等為浮梁，自正陽濟淮。十二月，甲戌，穀奏王彥超敗唐兵二千餘人於壽州城下，己卯，又奏先鋒都指揮使白延遇敗唐兵千餘人於山口鎮。

丙戌，樞密使兼侍中韓忠正公鄭仁誨卒。上臨其喪，近臣奏稱歲道非便，上曰：「君臣義重，何日時之有！」往哭盡哀。

吳越王弘俶遣元帥府判官陳彥禧入貢，帝以詔諭弘俶，使出兵擊唐。


春，正月，丙午，以王環為右驍衛大將軍，賞其不降也。

丁酉，李穀奏敗唐兵千餘人於上窯。

戊戌，發開封府、曹、滑、鄭州之民十餘萬築大梁外城。

庚子，帝下詔親征淮南，以宣徽南院使、鎮安節度使向訓權東京留守，端明殿學士王樸副之，彰信節度使韓通權點檢侍衛司及在京內外都巡檢。命侍衛都指揮使、歸德節度使李重進將兵先赴正陽，河陽節度使白重贊將親兵三千屯穎上。壬寅，帝發大梁。李穀攻壽州，久不克。唐劉彥貞引兵救之，至來遠鎮，距壽州二百里，又以戰艦數百艘趣正陽，為攻浮梁之勢。李穀畏之，召將佐謀曰：「我軍不能水戰，若賊斷浮梁，則腹背受敵，皆不歸矣！不如退守浮梁以待車駕。」上至圉鎮，聞其謀，亟遣中使乘驛止之。比至，已焚芻糧，退保正陽。丁未，帝至陳州，亟遣李重進引兵趣淮上。

辛亥，李穀奏：「賊艦中淮而進，弩砲所不能及，若浮梁不守，則眾心動搖，須至退軍。今賊艦日進，淮水日漲，若車駕親臨，萬一糧道阻絕，其危不測。願陛下且駐蹕陳、穎，俟李重進至，臣與之共度賊艦可御，浮梁可完，立具奏聞。但若厲兵秣馬，春去冬來，足使賊中疲弊，取之未晚。」帝覽奏，不悅。

劉彥貞素驕貴，無才略，不習兵，所歷籓鎮，專為貪暴，積財巨億，以賂權要，由是魏岑等爭譽之，以為治民如龔、黃，用兵如韓、彭，故周師至，唐主首用之。其裨將咸師朗等皆勇而無謀，聞李穀退，喜，引兵直抵正陽，旌旗輜重數百里，劉仁贍及池州刺史張全約固止之。仁贍曰：「公軍未至而敵人先遁，是畏公之威聲也，安用速戰！萬一失利，則大事去矣！」彥貞不從。既行，仁贍曰：「果遇，必敗。」乃益兵乘城為備。李重進度淮，逆戰於正陽東，大破之，斬彥貞，生擒咸師朗等，斬首萬餘級，伏屍三十里，收軍資器械三十餘萬。是時江、淮久安，民不習戰，彥貞既敗，唐人大恐，張全約收餘眾奔壽州，劉仁贍表全約為馬步左廂都指揮使。皇甫暉、姚鳳退保清流關。滁州刺史王紹顏委城走。

壬子，帝至永寧鎮，謂侍臣曰：「聞壽州圍解，農民多歸村落，今聞大軍至，必復入城。憐其聚為餓殍，宜先遣使存撫，各令安業。」甲寅，帝至正陽，以李重進代李穀為淮南道行營都招討使，以穀判壽州行府事。丙辰，帝至壽州城下，營於淝水之陽，命諸軍圍壽州，徙正陽浮梁於下蔡鎮。丁巳，征宋、毫、陳、穎、徐、宿、許、蔡等州丁夫數十萬以攻城，晝夜不息。唐兵萬餘人維舟於淮，營於塗山之下。庚申，帝命太祖皇帝擊之，太祖皇帝遣百餘騎薄其營而偽遁，伏兵邀之，大敗唐兵於渦口，斬其都監何延錫等，奪戰艦五十餘艘。

詔以武平節度使兼中書令王逵為南面行營都統，使攻唐之鄂州。逵引兵過岳州，岳州團練使潘叔嗣厚具燕犒，奉事甚謹。逵左右求取無厭，不滿望者譖叔嗣於逵，雲其謀叛，逵怒形於詞色，叔嗣由是懼不自安。

唐主聞湖南兵將至，命武昌節度使何敬洙徙民入城，為固守之計。敬洙不從，使除地為戰場，曰：「敵至，則與兵民俱死於此耳！」唐主善之。

二月，丙寅，下蔡浮梁成，上自往視之。

戊辰，廬、拜、光、黃巡檢使元城司超奏敗唐兵三千餘人於盛唐，擒都監高弼等，獲戰艦四十餘艘。上命太祖皇帝倍道襲清流關。皇甫暉等陳於山下，方與前鋒戰，太祖皇帝引兵出山後；暉等大驚，走入滁州，欲斷橋自守。太祖皇帝躍馬麾兵涉水，直抵城下。暉曰：「人各為其主，願容成列而戰。」太祖皇帝笑而許之。暉整眾而出，太祖皇帝擁馬頸突陳而入，大呼曰：「吾止取皇甫暉，他人非吾敵也！」手劍擊暉，中腦，生擒之，並擒姚鳳，遂克滁州。後數日，宣祖皇帝為馬軍副都指揮使，引兵夜半至滁州城下，傳呼開門。太祖皇帝曰：「父子雖至親，城門王事也，不敢奉命！」明旦，乃得入。

上遣翰林學士竇儀籍滁州帑藏，太祖皇帝遣親吏取藏中絹。儀曰：「公初克城時，雖傾藏取之，無傷也。今既籍為官物，非有詔書，不可得也。」太祖皇帝由是重儀。詔左金吾衛將軍馬崇祚知滁州。

初，永興節度使劉詞遺表薦其幕僚薊人趙普有才可用。會滁州平，范質薦普為滁州軍事判官，太祖皇帝與語，悅之。時獲盜百餘人，皆應死，普請先訊鞫然後決，所活什七八。太祖皇帝益奇之。

太祖皇帝威名日盛，每臨陳，必以繁纓飾馬，鎧仗鮮明。或曰：「如此，為敵所識。」太祖皇帝曰：「吾固欲其識之耳！」

唐主遣泗州牙將王知朗繼書抵徐州，稱：「唐皇帝奉書大周皇帝，請息兵修好，願以兄事帝，歲輸貨財以助軍費。」甲戌，徐州以聞；帝不答。戊寅，命前武勝節度使侯章等攻壽州水寨，決其壕之西北隅，導壕水入於淝。

太祖皇帝遣使獻皇甫暉等，暉傷甚，見上，臥而言曰：「臣非不忠於所事，但士卒勇怯不同耳。臣曏日屢與契丹戰，未嘗見兵精如此。」因盛稱太祖皇帝之勇。上釋之，後數日卒。

帝詗知揚州無備，己卯，命韓令坤等將兵襲之，戒以毋得殘民；其李氏陵寢，遣人與李氏人共守護之。

唐主兵屢敗，懼亡，乃遣翰林學士、戶部侍郎鐘謨、工部侍郎、文理院學士李德明奉表稱臣，來請平，獻御服、茶藥及金器千兩，銀器五千兩，繒錦二千匹，犒軍牛五百頭，酒二千斛，壬午，至壽州城下。謨、德明素辯口，上知其欲遊說，盛陳甲兵而見之，曰：「爾主自謂唐室苗裔，宜知禮義，異於他國。與朕止隔一水，未嘗遣一介修好，惟泛海通契丹，捨華事夷，禮義安在？且汝欲說我令罷兵邪？我非六國愚主，豈汝口舌所能移邪！可歸語汝主：亟來見朕，再拜謝過，則無事矣。不然，朕欲觀金陵城，借府庫以勞軍，汝君臣得無悔乎！」謨、德明戰慄不敢言。

吳越王弘俶遣兵屯境上以俟周命。蘇州營田指揮使陳滿言於丞相吳程曰：「周師南征，唐舉國驚擾，常州無備，易取也。」會唐主有詔撫安江陰吏民，滿告程云：「周詔書已至。」程為之言於弘俶，請亟發兵從其策。丞相元德昭曰：「唐大國，未可輕也。若我入唐境而周師不至，誰與並力，能無危乎！請姑俟之。」程固爭，以為時不可失，弘俶卒從程議。癸未，遣程督衢州刺史鮑修讓、中直都指揮使羅晟趣常州。程謂將士曰：「元丞相不欲出師。」將士怒，流言欲擊德昭。弘俶匿德昭於府中，令捕言者，歎曰：「方出師而士卒欲擊丞相，不祥甚哉！」

乙酉，韓令坤奄至揚州。平旦，先遣白延遇以數百騎馳入城，城中不之覺。令坤繼至，唐東都營屯使賈崇焚官府民舍，棄城南走，副留守工部侍郎馮延魯髡發被僧服，匿於佛寺，軍士執之。令坤慰撫其民，使皆安堵。

庚寅，王逵奏拔鄂州長山寨，執其將陳澤等，獻之。

辛卯，太祖皇帝奏唐天長制置使耿謙降，獲芻糧二十餘萬。

唐主遣園苑使尹延范如泰州，遷吳讓皇之族於潤州。延范以道路艱難，恐楊氏為變，盡殺其男子六十人，還報，唐主怒，腰斬之。

韓令坤攻唐泰州，拔之，刺史方訥奔金陵。

唐主遣人以蠟丸求救於契丹。壬辰，靜安軍使何繼先獲而獻之。

以給事中高防權知泰州。

癸巳，吳越王弘俶遣上直都指揮使路彥銖攻宣州，羅晟帥戰艦屯江陰。唐靜海制置使姚彥洪帥兵民萬人奔吳越。

潘叔嗣屬將士而告之曰：「吾事令公至矣，今乃信讒疑怒，軍還，必擊我。吾不能坐而待死，汝輩能與我俱西乎？」眾憤怒，請行，叔嗣帥之西襲朗州。逵聞之，還軍追之，及於武陵城外，與叔嗣戰，逵敗死，或勸叔嗣遂據朗州，叔嗣曰：「吾救死耳，安敢自尊？宜以督府歸潭州太尉，豈不以武安見處乎！」乃歸岳州，使團練判官李簡帥朗州將吏迎武安節度使周行逢。眾謂行逢：「必以潭州授叔嗣。」行逢曰：「叔嗣賊殺主帥，罪當族。所可恕者，得武陵而不有，以授吾耳。若遽用為節度使，天下謂我與之同謀，何以自明！宜且以為行軍司馬，俟逾年，授以節鉞可也。」乃以衡州刺史莫弘萬權知潭州，帥眾入朗州，自稱武平、武安留後，告於朝廷，以叔嗣為行軍司馬。叔嗣怒，稱疾不至。行逢曰：「行軍司馬，吾嘗為之，權與節度使相埒耳，叔嗣猶不滿望，更欲圖我邪！」或說行逢：「授叔嗣武安節鉞以誘之，令至都府受命，此乃機上肉耳！」行逢從之。叔嗣將行，其所親止之，叔嗣自恃素以兄事行逢，相親善，遂行不疑。行逢遣使迎候，道路相望，既至，自出效勞，相見甚歡。叔嗣入謁，未至聽事，遣人執之，立於庭下，責之曰：「汝為小校無大功，王逵用汝為團練使，一旦反殺主帥。吾以疇昔之情，未忍斬汝，以為行軍司馬，乃敢違拒吾命而不受乎！」叔嗣知不免，以宗族為請。遂斬之。

