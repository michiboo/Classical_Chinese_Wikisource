
起屠維大淵獻，盡重光赤奮若，凡三年。
1　冬，十月，漢王追項羽至固陵，與齊王信、魏相國越期會擊楚；信、越不至，楚擊漢軍，大破之。漢王復堅壁自守，謂張良曰：「諸侯不從，奈何？」對曰：「楚兵且破，二人未有分地，其不至固宜。君王能與共天下，可立致也。齊王信之立，非君王意，信亦不自堅；彭越本定梁地，始，君王以魏豹故拜越為相國，今豹死，越亦望王，而君王不早定。今能取睢陽以北至穀城皆以王彭越，從陳以東傅海與齊王信。信家在楚，其意欲復得故邑。能出捐此地以許兩人，使各自為戰，則楚易破也。」漢王從之。於是韓信、彭越皆引兵來。
十一月，劉賈南渡淮，圍壽春，遣人誘楚大司馬周殷。殷畔楚，以舒屠六，舉九江兵迎黥布，並行屠城父，隨劉賈皆會。
十二月，項王至垓下，兵少，食盡，與漢戰不勝，入壁；漢軍及諸侯兵圍之數重。項王夜聞漢軍四面皆楚歌，乃大驚曰：「漢皆已得楚乎？是何楚人之多也？」則夜起，飲帳中，悲歌慷慨，泣數行下；左右皆泣，莫能仰視。於是項王乘其駿馬名騅，麾下壯士騎從者八百餘人，直夜，潰圍南出馳走。平明，漢軍乃覺之，令騎將灌嬰以五千騎追之。項王渡淮，騎能屬者才百餘人。至陰陵，迷失道，問一田父，田父紿曰「左」。左，乃陷大澤中，以故漢追及之。
項王乃復引兵而東，至東城，乃有二十八騎。漢騎追者數千人，項王自度不得脫，謂其騎曰：「吾起兵至今，八歲矣；身七十餘戰，未嘗敗北，遂霸有天下。然今卒困於此，此天之亡我，非戰之罪也。今日固決死，願為諸君快戰，必潰圍，斬將，刈旗，三勝之，令諸君知天亡我，非戰之罪也。」乃分其騎以為四隊，四鄉。漢軍圍之數重。項王謂其騎曰：「吾為公取彼一將。」令四面騎馳下，期山東為三處。於是項王大呼馳下，漢軍皆披靡，遂斬漢一將。是時，郎中騎楊喜追項王，項王瞋目而叱之，喜人馬俱驚，辟易數里。項王與其騎會為三處，漢軍不知項王所在，乃分軍為三，復圍之。項王乃馳，復斬漢一都尉，殺數十百人。復聚其騎，亡其兩騎耳。乃謂其騎曰：「何如？」騎皆伏曰：「如大王言！」
於是項王欲東渡烏江，烏江亭長艤船待，謂項王曰：「江東雖小，地方千里，眾數十萬人，亦足王也。願大王急渡！今獨臣有船，漢軍至，無以渡。」項王笑曰：「天之亡我，我何渡為！且籍與江東子弟八千人渡江而西，今無一人還；縱江東父兄憐而王我，我何面目見之！縱彼不言，籍獨不愧於心乎！」乃以所乘騅馬賜亭長，令騎皆下馬步行，持短兵接戰。獨籍所殺漢軍數百人，身亦被十餘創。顧見漢騎司馬呂馬童，曰：「若非吾故人乎？」馬童面之，指示中郎騎王翳曰：「此項王也！」項王乃曰：「吾聞漢購我頭千金，邑萬戶，吾為若德。」乃刎而死。王翳取其頭，餘騎相蹂踐爭項王，相殺者數十人。最其後，楊喜、呂馬童及郎中呂勝、楊武各得其一體；五人共會其體，皆是，故分其戶，封五人皆為列侯。
楚地悉定，獨魯不下；漢王引天下兵欲屠之。至其城下，猶聞弦誦之聲，為其守禮義之國，為主死節，乃持項王頭以示魯父兄，魯乃降。漢王以魯公禮葬項王於穀城，親為發哀，哭之而去。諸項氏枝屬皆不誅。封項伯等四人皆為列侯，賜姓劉氏；諸民略在楚者皆歸之。
2　漢王還，至定陶，馳入齊王信壁，奪其軍。
3　臨江王共尉不降，遣盧綰、劉賈擊虜之。
4　春，正月，更立齊王信為楚王，王淮北，都下邳。封魏相國建城侯彭越為梁王，王魏故地，都定陶。
5　令曰：「兵不得休八年，萬民與苦甚。今天下事畢，其赦天下殊死以下。」
6　諸侯王皆上疏請尊漢王為皇帝。二月甲午，王即皇帝位於汜水之陽。更王后曰皇后，太子曰皇太子；追尊先媼曰昭靈夫人。
詔曰：「故衡山王吳芮，從百粵之兵，佐諸侯，誅暴秦，有大功；諸侯立以為王，項羽侵奪之地，謂之番君。其以芮為長沙王。」又曰：「故粵王無諸，世奉粵祀；秦侵奪其地，使其社稷不得血食。諸侯伐秦，無諸身率閩中兵以佐滅秦，項羽廢而弗立。今以為閩粵王，王閩中地。」
7　帝西都洛陽。
8　夏，五月，兵皆罷歸家。
9　詔：「民前或相聚保山澤，不書名數。今天下已定，令各歸其縣，復故爵、田宅；吏以文法教訓辨告，勿笞辱軍吏卒；爵及七大夫以上，皆令食邑，非七大夫已下，皆復其身及戶，勿事。」
10　帝置酒洛陽南宮，上曰：「徹侯、諸將毋敢隱朕，皆言其情。吾所以有天下者何？項氏之所以失天下者何？」高起、王陵對曰：「陛下使人攻城略地，因以與之，與天下同其利；項羽不然，有功者害之，賢者疑之，此其所以失天下也。」上曰：「公知其一，未知其二。夫運籌帷幄之中，決勝千里之外，吾不如子房；填國家，撫百姓，給餉饋，不絕糧道，吾不如蕭何；連百萬之眾，戰必勝，攻必取，吾不如韓信。三者皆人傑，吾能用之，此吾所以取天下者也。項羽有一范增而不能用，此所以為我禽也。」群臣說服。
韓信至楚，召漂母，賜千金。召辱己少年令出胯下者，以為中尉，告諸將相曰：「此壯士也。方辱我時，我寧不能殺之邪？殺之無名，故忍而就此。」
11　彭越既受漢封，田橫懼誅，與其徒屬五百餘人入海，居島中。帝以田橫兄弟本定齊地，齊賢者多附焉；今在海中，不取，後恐為亂。乃使使赦橫罪，召之。橫謝曰：「臣烹陛下之使酈生，今聞其弟商為漢將；臣恐懼，不敢奉詔，請為庶人，守海島中。」使還報，帝乃詔衛尉酈商曰：「齊王田橫即至，人馬從者敢動搖者，致族夷！」乃復使使持節具告以詔商狀，曰：「田橫來，大者王，小者乃侯耳；不來，且舉兵加誅焉！」
橫乃與其客二人乘傳詣洛陽。未至三十里，至屍鄉廄置。橫謝使者曰：「人臣見天子，當洗沐。」因此留，謂其客曰：「橫始與漢王俱南面稱孤；今漢王為天子，而橫乃為亡虜，北面事之，其恥固已甚矣。且吾烹人之兄，與其弟並肩而事主，縱彼畏天子之詔不敢動，我獨不愧於心乎！且陛下所以欲見我者，不過欲一見吾面貌耳。今斬吾頭，馳三十里間，形容尚未能敗，猶可觀也。」遂自剄，令客奉其頭，從使者馳奏之。帝曰：「嗟乎！起自布衣，兄弟三人更王，豈不賢哉！」為之流涕，而拜其二客為都尉；發卒二千人，以王者禮葬之。既葬，二客穿其塚傍孔，皆自剄，下從之。帝聞之，大驚。以橫客皆賢，餘五百人尚在海中，使使召之；至，則聞田死，亦皆自殺。
12　初，楚人季布為項籍將，數窘辱帝。項籍滅，帝購求布千金；敢有舍匿，罪三族。布乃髡鉗為奴，自賣於朱家。朱家心知其季布也，買置田舍，身之洛陽見籐公，說曰；「季布何罪！臣各為其主用，職耳；項氏臣豈可盡誅邪？今上始得天下，而以私怨求一人，何示不廣也！且以季布之賢，漢求之急，此不北走胡，南走越耳。夫忌壯士以資敵國，此伍子胥所以鞭荊平之墓也。君何不從容為上言之！」滕公待間言於上，如朱家指。上乃赦布，召拜郎中，朱家遂不復見之。
布母弟丁公，亦為項羽將，逐窘帝彭城西。短兵接，帝急，顧謂丁公曰：「兩賢相厄哉！」丁公引兵而還。及項王滅，丁公謁見。帝以丁公徇軍中，曰：「丁公為項王臣不忠，使項王失天下者也。」遂斬之，曰：「使後為人臣無效丁公也！」
13　齊人婁敬戍隴西，過洛陽，脫輓輅，衣羊裘，因齊人虞將軍求見上。虞將軍欲與之鮮衣，婁敬曰：「臣衣帛，衣帛見；衣褐，衣褐見，終不敢易衣。」於是虞將軍入言上，上召見，問之。婁敬曰：「陛下都洛陽，豈欲與周室比隆哉？」上曰：「然。」婁敬曰：「陛下取天下與周異。周之先，自後稷封邰，積德累善，十有餘世，至於太王、王季、文王、武王而諸侯自歸之，遂滅殷為天子。及成王即位，周公相焉，乃營洛邑，以為此天下之中也，諸侯四方納貢職，道里均矣。有德則易以王，無德則易以亡。故周之盛時，天下和洽，諸侯、四夷莫不賓服，效其貢職。及其衰也，天下莫朝，周不能制也；非唯其德薄也，形勢弱也。今陛下起豐、沛，卷蜀、漢，定三秦，與項羽戰滎陽、成皋之間，大戰七十，小戰四十；使天下之民，肝腦塗地，父子暴骨中野，不可勝數，哭泣之聲未絕，傷夷者未起；而欲比隆於成、康之時，臣竊以為不侔也。且夫秦地被山帶河，四塞以為固，卒然有急，百萬之眾可立具也。因秦之故，資甚美膏腴之地，此所謂天府者也。陛下入關而都之，山東雖亂，秦之故地可全而有也。夫與人斗，不搤其亢，拊其背，未能全其勝也。今陛下案秦之故地，此亦扼天下之亢而拊其背也。」帝問群臣，群臣皆山東人，爭言：「周王數百年，秦二世即亡。洛陽東有成皋，西有殽、澠，倍河，鄉伊、洛，其固亦足恃也。」上問張良。良曰：「洛陽雖有此固，其中小不過數百里，田地薄，四面受敵，此非用武之國也。關中左殽、函，右隴、蜀，沃野千里。南有巴、蜀之饒，北有胡苑之利。阻三面而守，獨以一面東制諸侯；諸侯安定，河、渭漕輓天下，西給京師；諸侯有變，順流而下，足以委輸。此所謂金城千里，天府之國也。婁敬說是也。」上即日車駕西，都長安。拜婁敬為郎中，號曰奉春君，賜姓劉氏。
14　張良素多病，從上入關，即道引，不食穀，杜門不出，曰：「家世相韓，及韓滅，不愛萬金之資，為韓報讎強秦，天下振動。今以三寸舌為帝者師，封萬戶侯，此布衣之極，於良足矣。願棄人間事，欲從赤松子游耳。」
15　六月，壬辰，大赦天下。
16　秋，七月，燕王臧荼反；上自將征之。
17　趙景王耳、長沙文王芮皆薨。
18　九月，虜藏荼。壬子，立太尉長安侯盧綰為燕王。綰家與上同里□，綰生又與上同日；上寵幸綰，群臣莫敢望，故特王之。
19　項羽故將利幾反，上自擊破之。
20　後九月，治長樂宮。
21　項王將鐘離昧，素與楚王信善。項王死後，亡歸信。漢王怨昧，聞其在楚，詔楚捕昧。信初之國，行縣邑，陳兵出入。
1　冬，十月，人有上書告楚王信反者。帝以問諸將，皆曰：「亟發兵，坑豎子耳！」帝默然。又問陳平。陳平曰：「人上書言信反，信知之乎？」曰：「不知。」陳平曰：「陛下精兵孰與楚？」上曰：「不能過。」平曰：「陛下諸將，用兵有能過韓信者乎？」上曰：「莫及也。」平曰：「今兵不如楚精而將不及，舉兵攻之，是趣之戰也，竊為陛下危之。」上曰：「為之奈何？」平曰：「古者天子有巡狩，會諸侯。陛下第出，偽游雲夢，會諸侯於陳。陳，楚之西界；信聞天子以好出遊，其勢必無事而郊迎謁；謁而陛下因禽之，此特一力士之事耳。」帝以為然，乃發使告諸侯會陳，「吾將南遊雲夢。」上因隨以行。
楚王信聞之，自疑懼，不知所為。或說信曰：「斬鐘離昧以謁上，上必喜，無患。」信從之。十二月，上會諸侯於陳，信持昧首謁上；上令武士縛信，載後車。信曰：「果若人言：『狡兔死，走狗烹；飛鳥盡，良弓藏；敵國破，謀臣亡。』天下已定，我固當烹！」上曰：「人告公反。」遂械繫信以歸，因赦天下。
田肯賀上曰：「陛下得韓信，又治秦中。秦，形勝之國也，帶河阻山，地勢便利；其以下兵於諸侯，譬猶居高屋之上建瓴水也。夫齊，東有琅邪、即墨之饒，南有泰山之固，西有濁河之限，北有勃海之利；地方二千里，持戟百萬，此東西秦也，非親子弟，莫可使王齊者。」上曰：「善！」賜金五百斤。
上還，至洛陽，赦韓信，封為淮陰侯。信知漢王畏惡其能，多稱病，不朝從；居常鞅鞅，羞與絳、灌等列。嘗過樊將軍噲，噲跪拜送迎，言稱臣，曰：「大王乃肯臨臣！」信出門，笑曰：「生乃與噲等為伍！」
上嘗從容與信言諸將能將兵多少。上問曰：「如我能將幾何？」信曰：「陛下不過能將十萬。」上曰：「於君何如？」曰：「臣多多而益善耳。」上笑曰：「多多益善，何為為我禽？」信曰：「陛下不能將兵而善將將，此乃信之所以為陛下禽也。且陛下，所謂天授，非人力也。」
2　甲申，始剖符封諸功臣為徹侯。蕭何封酇侯，所食邑獨多。功臣皆曰：「臣等身被堅執銳，多者百餘戰，小者數十合。今蕭何未嘗有汗馬之勞，徒持文墨議論，顧反居臣等上，何也？」帝曰：「諸君知獵乎？夫獵，追殺獸兔者，狗也；而發縱指示獸處者，人也。今諸君徒能得走獸耳，功狗也；至如蕭何，發縱指示，功人也。」群臣皆不敢言。張良為謀臣，亦無戰鬥功；帝使自擇齊三萬戶。良曰：「始，臣起下邳，與上會留，此天以臣授陛下。陛下用臣計，幸而時中。臣願封留足矣，不敢當三萬戶。」乃封張良為留侯。封陳平為戶牖侯。平辭曰：「此非臣之功也。」上曰：「吾用先生謀計，戰勝克敵，非功而何？」平曰：「非魏無知，臣安得進？」上曰：「若子，可謂不背本矣！」乃復賞魏無知。
3　帝以天下初定，子幼，昆弟少，懲秦孤立而亡，欲大封同姓以填撫天下。
春，正月，丙午，分楚王信地為二國，以淮東五十三縣立從兄將軍賈為荊王，以薛郡、東海、彭城三十六縣立弟文信君交為楚王。壬子，以雲中、雁門、代郡五十三縣立兄宜信侯喜為代王；以膠東、膠西、臨淄、濟北、博陽、城陽郡七十三縣立微時外婦之子肥為齊王，諸民能齊言者皆以與齊。
4　上以韓王信材武，所王北近鞏、洛，南迫宛、葉，東有淮陽，皆天下勁兵處；乃以太原郡三十一縣為韓國，徙韓王信王太原以北，備御胡，都晉陽。信上書曰：「國被邊，匈奴數入寇；晉陽去塞遠，請治馬邑。」上許之。
5　上已封大功臣二十餘人，其餘日夜爭功不決，未得行封。上在洛陽南宮，從覆道望見諸將，往往相與坐沙中語。上曰：「此何語？」留侯曰：「陛下不知乎？此謀反耳！」上曰：「天下屬安定，何故反乎？」留侯曰：「陛下起布衣，以此屬取天下。今陛下為天子，而所封皆故人所親愛，所誅皆平生所仇怨。今軍吏計功，以天下不足遍封；此屬畏陛下不能盡封，恐又見疑平生過失及誅，故即相聚謀反耳。」上乃憂曰：「為之奈何？」留侯曰：「上平生所憎、群臣所共知，誰最甚者？」上曰：「雍齒與我有故怨，數嘗窘辱我；我欲殺之，為其功多，故不忍。」留侯曰：「今急先封雍齒，則群臣人人自堅矣。」於是上乃置酒，封雍齒為什方侯；而急趨丞相、御史定功行封。群臣罷酒，皆喜，曰：「雍齒尚為侯，我屬無患矣！」
6　列侯畢已受封，詔定元功十八人位次。皆曰：「平陽侯曹參，身被七十創，攻城略地，功最多，宜第一。」謁者、關內侯鄂千秋進曰：「群臣議皆誤。夫曹參雖有野戰略地之功，此特一時之事耳。上與楚相距五歲，失軍亡眾，跳身遁者數矣，然蕭何常從關中遣軍補其處，非上所詔令召，而數萬眾會。上之乏絕者數矣。又軍無見糧，蕭何轉漕關中，給食不乏。陛下雖數亡山東，蕭何常全關中以待陛下。此萬世之功也。今雖無曹參等百數，何缺於漢；漢得之，不必待以全。奈何欲以一旦之功而加萬世之功哉！蕭何第一，曹參次之。」上曰：「善！」於是乃賜蕭何帶劍履上殿，入朝不趨。上曰：「吾聞進賢受上賞。蕭何功雖高，得鄂君乃益明。」於是因鄂千秋故所食邑，封為安平侯。是日，悉封何父子兄弟十餘人，皆有食邑；益封何二千戶。
7　上歸櫟陽。
8　夏，五月，丙午，尊太公為太上皇。
9　初，匈奴畏秦，北徙十餘年。及秦滅，匈奴復稍南渡河。單于頭曼有太子曰冒頓。後有所愛閼氏，生少子，頭曼欲立之。是時，東胡強而月氏盛，乃使冒頓質於月氏。既而頭曼急擊月氏，月氏欲殺冒頓。冒頓盜其善馬騎之，亡歸；頭曼以為壯，令將萬騎。
冒頓乃作鳴鏑，習勒其騎射。令曰：「鳴鏑所射而不悉射者，斬之！」冒頓乃以鳴鏑自射其善馬，既又射其愛妻；左右或不敢射者，皆斬之。最後以鳴鏑射單于善馬，左右皆射之。於是冒頓知其可用。從頭曼獵，以鳴鏑射頭曼，其左右亦皆隨鳴鏑而射。遂殺頭曼，盡誅其後母與弟及大臣不聽從者。冒頓自立為單于。
東胡聞冒頓立，乃使使謂冒頓：「欲得頭曼時千里馬。」冒頓問群臣，群臣皆曰：「此匈奴寶馬也，勿與！」冒頓日；「奈何與人鄰國而愛一馬乎！」遂與之。居頃之，東胡又使使謂冒頓：「欲得單于一閼氏。」冒頓復問左右，左右皆怒曰：「東胡無道，乃求閼氏！請擊之！」冒頓曰：「奈何與人鄰國愛一女子乎！」遂取所愛閼氏予東胡。東胡王愈益驕。東胡與匈奴中間有棄地莫居，千餘里，各居其邊，為甌脫。東胡使使謂冒頓：「此棄地，欲有之。」冒頓問群臣，群臣或曰：「此棄地，予之亦乎，勿與亦可！」於是冒頓大怒曰：「地者，國之本也，奈何予之！」諸言予之者，皆斬之。冒頓上馬，令：「國中有後出者斬！」遂襲擊東胡。東胡初輕冒頓，不為備；冒頓遂滅東胡。
既歸，又西擊走月氏，南並樓煩、白羊河南王，遂侵燕、代，悉收蒙恬所奪匈奴故地與漢關故河南塞至朝那、膚施。是時，漢兵方與項羽相距，中國罷於兵革，以故冒頓得自強，控弦之士三十餘萬，威服諸國。
秋，匈奴圍韓王信於馬邑。信數使使胡，求和解。漢發兵救之。疑信數間使，有二心，使人責讓信。信恐誅，九月，以馬邑降匈奴。匈奴冒頓因引兵南逾句注，攻太原，至晉陽。
10　帝悉去秦苛儀法，為簡易。群臣飲酒爭功，醉，或妄呼，拔劍擊柱，帝益厭之。叔孫通說上曰：「夫儒者難與進取，可與守成。臣願征魯諸生，與臣弟子共起朝儀。」帝曰：「得無難乎？」叔孫通曰：「五帝異樂，三王不同禮，禮者，因時世、人情為之節文者也。臣願頗采古禮，與秦儀雜就之。」上曰：「可試為之，令易知，度吾所能行者為之。」
於是叔孫通使征魯諸生三十餘人。魯有兩生不肯行，曰：「公所事者且十主，皆面諛以得親貴。今天下初定，死者未葬，傷者未起，又欲起禮、樂。禮、樂所由起，積德百年而後可興也。吾不忍為公所為。公去矣，無污我！」叔孫通笑曰：「若真鄙儒也，不知時變。」遂與所微三十人西，及上左右為學者與其弟子百餘人，為綿蕞，野外習之。月餘，言於上曰：「可試觀矣。」上使行禮，曰：「吾能為此。」乃令群臣習肄。
1　冬，十月，長樂宮成，諸侯群臣皆朝賀。先平明，謁者治禮，以次引入殿門，陳東、西鄉。衛官俠陛及羅立廷中，皆執兵，張旗幟。於是皇帝傳警，輦出房；引諸侯王以下至吏六百石以次奉賀，莫不振恐肅敬。至禮畢，復置法酒。諸侍坐殿上，皆伏，抑首；以尊卑次起上壽。觴九行，謁者言「置酒」，御史執法舉不如儀者，輒引去。竟朝置酒，無敢讙嘩失禮者。於是帝曰：「吾乃今日知為皇帝之貴也！」乃拜叔孫通為太常，賜金五百斤。
初，秦有天下，悉內六國禮儀，采擇其尊君、抑臣者存之。及通制禮，頗有所增損，大抵皆襲秦故，自天子稱號下至佐僚及宮室、官名，少所變改。其書，後與律、令同錄，藏於理官。法家又復不傳，民臣莫有言者焉。
2　上自將擊韓王信，破其軍於銅鞮，斬其將王喜。信亡走匈奴；白土人曼丘臣、王黃等立趙苗裔趙利為王，復收信敗散兵，與信及匈奴謀攻漢。匈奴使左、右賢王將萬餘騎，與王黃等屯廣武以南，至晉陽，漢兵擊之，匈奴輒敗走，已復屯聚，漢兵乘勝追之。會天大寒，雨雪，士卒墮指者什二三。
上居晉陽，聞冒頓居代谷，欲擊之。使人覘匈奴，冒頓匿其壯士、肥牛馬，但見老弱及羸畜。使者十輩來，皆言匈奴可擊。上復使劉敬往使匈奴，未還；漢悉兵三十二萬北逐之，逾句注。劉敬還，報曰：「兩國相擊，此宜誇矜，見所長。今臣往，徒見羸瘠、老弱，此必欲見短，伏奇兵以爭利。愚以為匈奴不可擊也。」是時，漢兵已業行，上怒，罵劉敬曰：「齊虜以口舌得官，今乃妄言沮吾軍！」械繫敬廣武。
帝先至平城，兵未盡到；冒頓縱精兵四十萬騎，圍帝於白登七日，漢兵中外不得相救餉。帝用陳平秘計，使使間厚遺閼氏。閼氏謂冒頓曰：「兩主不相困。今得漢地，而單于終非能居之也。且漢主亦有神靈，單于察之！」冒頓與王黃、趙利期，而黃、利兵不來，疑其與漢有謀，乃解圍之一角。會天大霧，漢使人往來，匈奴不覺。陳平請令強弩傅兩矢，外鄉，從解角直出。帝出圍，欲驅；太僕滕公固徐行。至平城，漢大軍亦到，胡騎遂解去。漢亦罷兵歸，令樊噲止定代地。
上至廣武，赦劉敬，曰：「吾不用公言，以困平城；吾皆已斬前使十輩矣。」乃封敬二千戶為關內侯，號為建信侯。帝南過曲逆，曰：「壯哉縣！吾行天下，獨見洛陽與是耳。」乃更封陳平為曲逆侯，盡食之。平從帝征伐，凡六出奇計，輒益封邑焉。
3　十二月，上還，過趙。趙王敖執子婿禮甚卑，上箕倨慢罵之。趙相貫高、趙午等皆怒，曰：「吾王，孱王也！」乃說王曰：「天下豪桀並起，能者先立。今王事帝甚恭，而帝無禮；請為王殺之！」張敖嚙其指出血，曰：「君何言之誤！先人亡國，賴帝得復，德流子孫；秋豪皆帝力也。願君無復出口！」貫高、趙午等皆相謂曰：「乃吾等非也。吾王長者，不倍德；且吾等義不辱。今帝辱我王，故欲殺之，何洿王為！事成歸王，事敗獨身坐耳！」
4　匈奴攻代。代王喜棄國自歸，赦為郃陽侯。辛卯，立皇子如意為代王。
5　春，二月，上至長安。蕭何治未央宮，上見其壯麗，甚怒，謂何曰：「天下匈匈，苦戰數歲，成敗未可知，是何治宮室過度也！」何曰：「天下方未定，故可因以就宮室。且夫天子以四海為家，非壯麗無以重威，且無令後世有以加也。」上說。
6　上自櫟陽徙都長安。
7　初置宗正官，以序九族。
8　夏，四月，帝行如洛陽。

