
資治通鑑 第264卷

【唐紀八十】　起昭陽大淵獻二月，盡閼逢困敦閏月，凡一年有奇。


二月，壬申朔，詔：「比在鳳翔府所除官，一切停。」時宦官盡死，淮河東監軍張承業、幽州監軍張居翰、清海監軍程匡柔、西川監軍魚全禋及致仕嚴遵美，為李克用、劉仁恭、楊行密、王建所匿得全，斬他囚以應詔。

甲戌，門下侍郎、同平章事陸扆責授沂王傅、分司。車駕還京師，賜諸道詔書，獨鳳翔無之。扆曰：「茂貞罪雖大，然朝廷未與之絕，今獨無詔書，示人不廣。」崔胤怒，奏貶之。宮人宋柔等十一人皆韓全誨所獻，及僧、道士與宦官親厚者二十餘人，並送京兆杖殺。

上謂韓偓曰：「崔胤雖盡忠，然比卿頗用機數。」對曰：「凡為天下者，萬國皆屬之耳目，安可以機數欺之！莫若推誠直致，雖日計之不足，而歲計之有餘也。」

丙子，工部侍郎、同平章事蘇檢，吏部侍郎盧光啟，並賜自盡。丁丑，以中書侍郎、同平章事王溥為太子賓客、分司，皆崔胤所惡也。戊寅，賜朱全忠號回天再造竭忠守正功臣，賜其僚佐敬翔等號迎鑾協贊功臣，諸將朱友寧等號迎鑾果毅功臣，都頭以下號四鎮靜難功臣。上議褒崇全忠，欲以皇子為諸道兵馬元帥，以全忠副之。崔胤請以輝王祚為之，上曰：「濮王長。」胤承全忠密旨，利祚沖幼，固請之。己卯，以祚為諸道兵馬元帥。庚辰，加全忠守太尉，充副元帥，進爵梁王。以胤為司徒兼侍中。胤恃全忠之勢，專權自恣，天子動靜皆稟之。朝臣從上幸鳳翔者，凡貶逐三十餘人。刑賞系其愛憎，中外畏之，重足一跡。以敬翔守太府卿，朱友寧領寧遠節度使。全忠表苻道昭同平章事，充天雄節度使，遣兵援送之秦州，不得至而還。

初，翰林學士承旨韓偓之登進士第也，御史大夫趙崇知貢舉。上返自鳳翔，欲用偓為相，偓薦崇及兵部侍郎王贊自代。上欲從之，崔胤惡其分己權，使朱全忠入爭之。全忠見上曰：「趙崇輕薄之魁，王贊無才用，韓偓何得妄薦為相！」上見全忠怒甚，不得已，癸未，貶偓濮州司馬。上密與偓泣別，偓曰：「吻人非復前來之比，臣得遠貶及死乃幸耳，不忍見篡弒之辱！」

己丑，上令朱全忠與李茂貞書，取平原公主。茂貞不敢違，遽歸之。

壬辰，以朱友裕為鎮國節度使。

乙未，全忠奏留步騎萬人於故兩軍，以朱友倫為左軍宿衛都指揮使，又以汴將張廷范為宮苑使，王殷為皇城使，蔣玄暉充街使。於是全忠之黨布列遍於禁衛及京輔。戊戌，全忠辭歸鎮，留宴壽春殿，又餞之於延喜樓。上臨軒泣別，令於樓前上馬。上又賜全忠詩，全忠亦和進；又賜《楊柳枝辭》五首。百官班辭於長樂驛。崔胤獨送至霸橋，自置餞席，夜二鼓，胤始還入城。上復召對，問以全忠安否，置酒奏樂，至四鼓乃罷。

以清海節度使裴樞為門下侍郎、同平章事，朱全忠薦之矣。

李克用使者還晉陽，言崔胤之橫，克用曰：「胤為人臣，外倚賊勢，內脅其君，既執朝政，又握兵權。權重則怨多，勢侔則釁生，破家亡國，在眼中矣。」朱全忠將行，奏：「克用於臣，本無大嫌，乞厚加寵澤，遣大臣撫慰；俾知臣意。」進奏吏以白克用，克用笑曰：「賊欲有事淄青，畏吾掎其後耳！」

三月，戊午，朱全忠至大梁。王師範弟師魯圍齊州，朱友寧引兵擊走之。師範遣兵益劉鄩軍，友寧擊取之。由是兗州援絕，葛從周引兵圍之。友寧進攻青州；戊辰，全忠引四鎮及魏博兵十萬繼之。

淮南將李神福圍鄂州，望城中積荻，謂監軍尹建峰曰：「今夕為公焚之。」建峰未之信。時杜洪求救於朱全忠，神福遣部將秦皋乘輕舟至灄口，舉火炬於樹杪。洪以為救兵至，果焚獲以應之。

夏，四月，己卯，以朱全忠判元帥府事。

知溫州事丁章為木工李彥所殺，其將張惠據溫州。

王師範求救於淮南，乙未，楊行密遣其將王茂章以步騎七千救之，又遣別將將兵數萬攻宿州。全忠遣其將康懷英救宿州，淮南兵遁去。

楊行密遣使詣馬殷，言朱全忠跋扈，請殷絕之，約為兄弟。湖南大將許德勳曰：「全忠雖無道，然挾天子以令諸侯，明公素奉王室，不可輕絕也。」殷從之。

杜洪求救於朱全忠，全忠遣其將韓勍將萬人屯灄口，遣使語荊南節度使成汭、武安節度使馬殷、武貞節度使雷彥威，令出兵救洪。汭畏全忠之強，且欲侵江、淮之地以自廣，發舟師十萬，沿江東下。汭作巨艦，三年而成，制度如府署，謂之「和州載」，其餘謂之「齊山」、「截海」、「劈浪」之類甚眾。掌書記李珽諫曰：「今每艦載甲士千人，稻米倍之，緩急不可動也。吳兵剽輕，難與角逐；武陵、長沙，皆吾仇也；豈得不為反顧之慮乎！不若遣驍將屯巴陵，大軍與之對岸，堅壁勿戰，不過一月，吳兵食盡自遁，鄂圍解矣。」汭不聽。珽，□之五世孫也。

王建出兵攻秦、隴，乘李茂貞之弱也，遣判官韋莊入貢，亦修好於朱全忠。全忠遣押牙王殷報聘，建與之宴。殷言：「蜀甲兵誠多，但乏馬耳。」建作色曰：「當道江山險阻，騎兵無所施。然馬亦不乏，押牙少留，當共閱之。」乃集諸州馬，大閱於星宿山，官馬八千，私馬四千，部隊甚整。殷歎服。建本騎將，故得蜀之後，於文、黎、維、茂州市胡馬，十年之間，遂及茲數。

五月，丁未，李克用雲州都將王敬暉殺刺史劉再立，叛降劉仁恭。克用遣李嗣昭、李存審將兵討之。仁恭遣將以兵五萬救敬暉，嗣昭退保樂安，敬暉舉眾棄城而去。先是，振武將契苾讓逐戍將石善友，據城叛。嗣昭等進攻之，讓自燔死。復取振武城，殺吐谷渾叛者二千餘人。克用怒嗣昭、存審失王敬暉，皆杖之，削其官。

成汭行未至鄂州，馬殷遣大將許德勳將舟師萬餘人，雷彥威遣其將歐陽思將舟師三千餘人會於荊江口，乘虛襲江陵，庚戌，陷之，盡掠其人及貨財而去。將士亡其家，皆無鬥志。李神福聞其將至，自乘輕舟前覘之，謂諸將曰：「彼戰艦雖多而不相屬，易制也，當急擊之！」壬子，神福遣其將秦裴、楊戎將眾數千逆擊汭於君山，大破之，因風縱火，焚其艦，士卒皆潰，汭赴水死，獲其戰艦二百艘。韓勍聞之，亦引兵去。

許德勳還過岳州，刺史鄧進忠開門具牛酒犒軍，德勳諭以禍福，進忠遂舉族遷於長沙。馬殷以德勳為岳州刺史，以進忠為衡州刺史。雷彥威狡獪殘忍，有父風，常泛舟焚掠鄰境，荊、鄂之間，殆至無人。

李茂貞畏朱全忠，自以官為尚書令，在全忠上，累表乞解去。詔復以茂貞為中書令。

崔胤奏：「左右龍武、羽林、神策等軍名存實亡，侍衛單寡；請每軍募步兵四將，每將二百五十人，騎兵一將百人，合六千六百人，選其壯健者，分番侍衛，」從之。令六軍諸衛副使、京兆尹鄭元規立格召募於市。

朱全忠表穎州刺史朱友恭為武寧李度使。

朱友寧攻博昌，月餘不拔。朱全忠怒，遣客將李捍往督之。捍至，友寧驅民丁十餘萬，負木石，牽牛驢，詣城南築土山，既成，並人畜木石排而築之，冤號聲聞數十里。俄而城陷，盡屠之。進拔臨淄，抵青州城下，遣別將攻登、萊。

淮南將王茂章會王師範弟萊州刺史師誨攻密州，拔之，斬其刺史劉康乂，以淮海都游奕使張訓為刺史。

六月，乙亥，汴兵拔登州。師範帥登、萊兵拒朱友寧於石樓，為兩柵。丙子，夜，友寧擊登州柵，柵中告急，師範趣茂章出戰，茂章案兵不動。友寧破登州柵，進攻萊州柵。比明，茂章度其兵力已疲，乃與師範合兵出戰，大破之。友寧旁自峻阜馳騎赴敵，馬僕，青州將張士梟斬之，傳首淮南。兩鎮兵逐北至米河，俘斬萬計，魏博之兵殆盡。

全忠聞友寧死，自將兵二十萬晝夜兼行赴之。秋，七月，壬子，至臨朐，命諸將攻青州。王師範出戰，汴兵大破之。王茂章閉壘示怯，伺汴兵稍懈，毀柵而出，驅馳疾戰，戰酣退坐，召諸將飲酒，已而復戰。全忠登高望見之，問降者，知為茂章，歎曰：「使吾得此人為將，天下不足平也！」至晡，汴兵乃退。茂章度眾寡不敵，是夕，引軍還。全忠遣曹州刺史楊師厚追之，及於輔唐。茂章命先鋒指揮使李虔裕將五百騎為殿，虔裕殊死戰，師厚擒而殺之。師厚，穎州人也。張訓聞茂章去，謂諸將曰：「汴人將至，何以御之？」諸將請焚城大掠而歸。訓曰：「不可。」封府庫，植旗幟於城上，遣羸弱居前，自以精兵殿其後而去。全忠遣左踏白指揮使王檀攻密州，既至，望旗幟，數日乃敢入城。見府庫城邑皆完，遂不復追。訓全軍而還。全忠以檀為密州刺史。

丁卯，以山南西道留後王宗賀為節度使。

睦州刺史陳詢叛錢鏐，舉兵攻蘭溪，鏐遣指揮使方永珍擊之。武安都指揮使杜建徽與詢連姻，鏐疑之，建徽不言。會詢親吏來奔，得建徽與詢書，皆勸戒之辭，鏐乃悅。建徽從兄建思譖建徽私蓄兵仗，謀作亂。鏐使人索之，建徽方食，使者直入臥內，建徽不顧，鏐以是益親重之。八月，戊辰朔，朱全忠留齊州刺史楊師厚攻青州，身歸大梁。

庚辰，加西川節度使西平王王建守司徒，進爵蜀王。

前渝州刺史王宗本言於王建，請出兵取荊南。建從之，以宗本為開道都指揮使，將兵下峽。

初，寧國節度使田頵破馮弘鐸，詣廣陵謝楊行密，因求池、歙為巡屬，行密不許。行密左右下及獄吏，皆救賂於頵，頵怒曰：「吏知吾將下獄邪！」及還，指廣陵南門曰：「吾不可復入此矣！」頵兵強財富，好攻取。行密既定淮南，欲保境息民，每抑止之，頵不從。及解釋錢鏐，頵尤恨之，陰有叛志。李神福言於行密曰：「頵必反，宜早圖之。」行密曰：「頵有大功，反狀未露，今殺之，諸將人人自危矣！」頵有良將曰康儒，與頵謀議多不合，行密知之，擢儒為廬州刺史。頵以儒為貳於己，族之。儒曰：「吾死，田公亡無日矣！」頵遂與潤州團練使安仁義同舉兵，仁義悉焚東塘戰艦。頵遣二使詐為商人，詣壽州約奉國節度使朱延壽，行密將尚公乃遇之，曰：「非商人也。」殺一人，得其書，以告行密。行密召李神福於鄂州，神福恐杜洪邀之，宣言奉命攻荊南，勒兵具舟楫。及暮，遂沿江東下，始告將士以討田頵。

己丑，安仁義襲常州，常州刺史李遇逆戰，極口罵仁義，仁義曰：「彼敢辱我，必有備。」乃引去。壬辰，行密以王茂章為潤州行營招討使，擊仁義，不克，使徐溫將兵會之。溫易其衣服旗幟，皆如茂章兵，仁義不知益兵，復出戰，溫奮擊，破之。

行密夫人，朱延壽之姊也。行密狎侮延壽，延壽怨怒，陰與田頵通謀。頵遣前進士杜荀鶴至壽州，與延壽相結，又遣至大梁告朱全忠，全忠大喜，遣兵屯宿州以應之。荀鶴，池州人也。

楊師厚屯臨朐，聲言將之密州，留輜重於臨朐。九月，癸卯，王師範出兵攻臨朐，師厚伏兵奮擊，大破之，殺萬餘人，獲師範弟師克。明日，萊州兵五千救青州。師厚邀擊之，殺獲殆盡，遂徙寨抵其城下。

朱延壽謀頗洩，楊行密詐為目疾，對延壽使者多錯亂所見，或觸柱仆地。謂夫人曰：「吾不幸失明，諸子皆幼，軍府事當悉以授三舅。」夫人屢以書報延壽，行密又自遣召之，陰令徐溫為之備。延壽至廣陵，行密迎及寢門，執而殺之。部兵驚擾，徐溫諭之，皆聽命，遂斬延壽兄弟，黜朱夫人。初，延壽赴召，其妻王氏謂曰：「君此行吉凶未可知，願日發一使以安我！」一日，使不至，王氏曰：「事可知矣！」部分僮僕，授兵闔門，捕騎至，乃集家人，聚寶貨，發百燎焚府捨，曰：「妾誓不以皎然之軀為仇人所辱。」赴火而死。延壽用法嚴，好以寡擊眾，嘗遣二百人與汴兵戰，有一人應留者，請行，延壽以違命，立斬之。

田頵襲昇州，得李神福妻子，善遇之。神福自鄂州東下，頵遣使謂之曰：「公見機，與公分地而王；不然，妻子無遺！」神福曰：「吾以卒伍事吳王，今為上將，義不以妻子易其志。頵有老母，不顧而反，三綱且不知，烏足與言乎！」斬使者而進，士卒皆感勵。頵遣其將王檀、汪建將水軍逆戰。丁未，神福至吉陽磯，與壇、建遇。壇、建執其子承鼎示之，神福命左右射之。神福謂諸將曰：「彼眾我寡，當以奇取勝。」及暮，合戰，神福陽敗，引舟溯流而上。壇、建追之，神福復還，順流擊之。壇、建樓船大列火炬，神福令軍中曰：「望火炬則擊之。」壇、建軍皆滅火，旗幟交雜，神福因風縱火，焚其艦，壇、建大敗，士卒焚溺死者甚眾。戊申，又戰於皖口，壇、建僅以身免。獲徐綰，行密以檻車載之，遺錢鏐。鏐剖其心以祭高渭。

頵聞壇、建敗，自將水軍逆戰，神福曰：「賊棄城而來，此天亡也！」臨江堅壁不戰，遣行告行密，請發步兵斷其歸路。行密遣漣水制置使台濛將兵應之。王茂章攻潤州，久未下，行密命茂章引兵會濛擊頵。

辛亥，汴將劉重霸拔棣州，執刺史邵播，殺之。

甲寅，朱全忠如洛陽，遇疾，復還大梁。

戊午，王師範遣副使李嗣業及弟師悅請降於楊師厚，曰：「師範非敢背德，韓全誨、李茂貞以朱書御札使之舉兵，師範不敢違。」仍請以其弟師魯為質。時朱全忠聞李茂貞、楊崇本將起兵逼京畿，恐其復劫天子西去，欲迎車駕都洛陽，乃受師範降，選諸將使守登、萊、淄、棣等州，即以師範權淄青留後。師範仍言先遣行軍司馬劉鄩將兵五千據兗州，非其自專，願釋其罪。亦遣使語鄩。

田頵聞台濛將至，自將步騎逆戰，留其將郭行頵以精兵二萬及王壇、汪建水軍屯蕪湖，以拒李神福。覘者言：「濛營寨褊小，才容二千人。」頵易之，不召外兵。濛入頵境，番陳而進，軍中笑其怯，濛曰：「頵宿將多謀，不可不備。」冬，十月，戊辰，與頵遇於廣德。濛先以楊行密書遍賜頵將，皆下馬拜受。濛因其挫伏，縱兵擊之，頵兵遂敗。又戰於黃池，兵交，濛偽走，頵追之，遇伏，大敗，奔還宣州城守，濛引兵圍之。頵亟召蕪湖兵還，不得入。郭行悰、王壇、汪建及當塗、廣德諸戍皆帥其眾降。行密以台濛已破田悰，命王茂章復引兵攻潤州。

初，夔州刺史侯矩從成汭救鄂州，汭死，矩奔還。會王宗本兵至，甲戌，矩以州降之，宗本遂定夔、忠、萬、施四州。王建復以矩為夔州刺史，更其姓名曰王宗矩。宗矩，易州人也。蜀之議者，以瞿唐，蜀之險要，乃棄歸、峽，屯軍夔州。建以宗本為武泰留後。武泰軍舊治黔州，宗本以其地多瘴癘，清徙治涪州，建許之。

葛從周急攻兗州，劉鄩使從周母乘板輿登城，謂從周曰：「劉將軍事我不異於汝，新婦輩皆安居，人各為其主，汝可察之。」從周歔欷而退，攻城為之緩。鄩悉簡婦人及民之老疾不足當敵者出之，獨與少壯者同辛苦，分衣食，堅守以扞敵。號令整肅，兵不為暴，民皆安堵，久之，外援既絕，節度副使王彥溫逾城出降，城上卒多從之，不可遏。鄩遣人從容語彥溫曰：「軍士非素遣者，勿多與之俱。」又遣人徇於城上曰：「軍士非素遣從副使而敢擅往者，族之！」士卒皆惶惑不敢出。敵人果疑彥溫，斬之城下，由是眾心益固。及王師範力屈，從周以禍福諭之，鄩曰：「受王公命守此城，一旦見王公失勢，不俟其命而降，非所以事上也。」及師範使者至，丁丑，始出降。從周為具繼裝，送鄩詣大梁。鄩曰：「降將未受梁王寬釋之命，安敢乘馬衣裘乎！」乃素服乘驢至大梁。全忠賜之冠帶，辭；請囚服入見，不許。全忠慰勞，飲之酒，辭以量小。全忠曰：「取兗州，量何大邪！」以為元從都押牙。是時四鎮將吏皆功臣、舊人，鄩一旦以降將居其上，諸將具軍禮拜於廷，鄩坐受自如，全忠益奇之。未幾，表為保大留後。葛從周久病，全忠以康懷英為泰寧節度使代之。

辛巳，宿衛都指揮使朱友倫與客擊球於左軍，墜馬而卒。全忠悲怒，疑崔胤故為之，凡與同戲者十餘人盡殺之，遣其兄子友諒代典宿衛。

山南東道節度使趙匡凝遣兵襲荊南，朗人棄城走，匡凝表其弟匡明為荊南留後。時天子微弱，諸道財賦多不上供，惟匡凝兄弟委輸不絕。

楊行密求兵於錢鏐，鏐遣方永珍屯潤州，從弟鎰屯宣州。又遣指揮使楊習攻睦州。

鳳翔、邠州屢出兵近京畿，朱全忠疑其復有劫遷之謀，十一月，發騎兵屯河中。

十二月，乙亥，田頵帥死士數百出戰，台濛陽退以示弱。頵兵逾濠而鬥，濛急擊之。頵不勝，還走城，橋陷墜馬，斬之，其眾猶戰，以頵首示之，乃潰，濛遂克宣州。初，行密與頵閭裡，少相善，約為兄弟，及頵首至廣陵，行密視之泣下，赦其母殷氏，行密與諸子皆以子孫禮事之。行密以李神福為寧國節度使，神福以杜洪未平，固讓不拜。宣州長史合肥駱知祥善治金谷，觀察牙推沈文昌為文精敏，嘗為頵草檄罵行密，行密以知祥為淮南支計官，文昌為節度分推。文昌湖州人也。

初，頵每戰不勝，輒欲殺錢傳瓘，其母及宣州都虞候郭師從常保護之。師從，合肥人，頵之婦弟也。頵敗，傳瓘歸杭州，錢鏐以師從為鎮東都虞候。

辛巳，以禮部尚書獨孤損為兵部侍郎、同平章事。損，及之從曾孫也。中書侍郎兼戶部尚書、同平章事裴贄罷為左僕射。左僕射致仕張濬居長水，王師範之舉兵，濬豫其謀。朱全忠將謀篡奪，恐濬扇動籓鎮，諷張全義使圖之。丙申，全義遣牙將楊麟將兵詐為劫盜，圍其墅而殺之。永寧縣吏葉彥素為濬所厚，知麟將至，密告濬子格曰：「相公禍不可免，郎君宜自為謀。」謂格曰：「汝留則俱死，去則遺種。」格哭拜而去，葉彥帥義士三十人送之渡漢而還，格遂自荊南入蜀。

盧龍節度使劉仁恭習知契丹情偽，常選將練兵，乘秋深入，逾摘星嶺擊之，契丹畏之。每霜降，仁恭輒遣人焚塞下野草，契丹馬多饑死，常以良馬賂仁恭買牧地。契丹王邪律阿保機遣其妻兄述律阿缽將萬騎寇渝關，仁恭遣其子守光戍平州，守光偽與之和，設幄犒饗於城外，酒酣，伏兵執之以入。虜眾大哭，契丹以重賂請於仁恭，然後歸之。

初，崔胤假朱全忠兵力以誅宦官，全忠既破李茂貞，併吞關中，威震天下，遂有篡奪之志。胤懼，與全忠外雖親厚，私心漸異，乃謂全忠曰：「長安密邇茂貞，不可不為守禦之備。六軍十二衛，但有空名，請召募以實之，使公無西顧之憂。」全忠知其意，曲從之，陰使麾下壯士應募以察其變。胤不之知，與鄭元規等繕治兵仗，日夜不息。及朱友倫死，全忠益疑胤，且欲遷天子都洛，恐胤立異。


春，正月，全忠密表司徒兼侍中、判六軍十二衛事、充鹽鐵轉運使、判度支崔胤專權亂國，離間君臣，並其黨刑部尚書兼京兆尹、六軍諸衛副使鄭元規、威遠軍使陳班等，皆請誅之。乙巳，詔責授胤太子少傅、分司，貶元規循州司戶，班湊州司戶。丙午，下詔罪狀胤等。以裴樞判左三軍事、充鹽鐵運使，獨孤損判右三軍事、兼判度支。胤所募兵並縱遣之。以兵部尚書崔遠為中書侍郎，翰林學士、左拾遺柳璨為右諫議大夫，並同平章事。璨，公綽之從孫也。戊申，朱全忠密令宿衛都指揮使朱友諒以兵圍崔胤第，殺胤及鄭元規、陳班並胤所親厚者數人。

初，上在華州，朱全忠屢表請上遷都洛陽，上雖不許，全忠常令東都留守佑國軍節度使張全義繕修宮室。全忠之克邠州也，質靜難軍節度使楊崇本妻子於河中。崇本妻美，全忠私焉，既而歸之。崇本怒，使謂李茂貞曰：「唐室將滅，父何忍坐視之乎！」遂相與連兵侵逼京畿，複姓名為李繼徽。己酉，全忠引兵屯河中。丁巳，上御延喜樓，朱全忠遣牙將寇彥卿奉表，稱邠、歧兵逼畿甸，請上遷都洛陽。及下樓，裴樞已得全忠移書，促百官東行。戊午，驅徙士民，號哭滿路，罵曰：「賊臣崔胤召朱溫來傾覆社稷，使我曹流離至此！」老幼繈屬，月餘不絕。壬戌，車駕發長安，全忠以其將張廷范為御營使，毀長安宮室百司及民間廬舍，取其材，浮渭河而下，長安自此遂丘墟矣。全忠發河南、北諸鎮丁匠數萬，令張全義治東都宮室，江、浙、湖、嶺諸鎮附全忠者，皆輸貨財以助之。甲子，車駕至華州，民夾道呼萬歲，上泣謂曰：「勿呼萬歲，朕不復為汝主矣！」館於興德宮，謂侍臣曰：「鄙語云：『紇干山頭凍殺雀，何不飛去生處樂。」朕今漂泊，不知竟落何所！」因泣下沾襟，左右莫能仰視，二月，乙亥，車駕至陝，以東都宮室未成，駐留於陝。丙子，全忠自河中來朝，上延全忠入寢室見何后，后泣曰：「自今大家夫婦委身全忠矣！」

甲申，立皇子禎為端王，祁為豐王，福為和王，禧為登王，祐為嘉王。

上遣間使以御札告難於王建，建以邛州剌史王宗祐為北路行營指揮使，將兵會鳳翔兵迎車駕，至興平，遇汴兵，不得進而還。建始自用墨制除官，雲「俟車駕還長安表聞。」

三月，丁未，以朱全忠兼判左、右神策及六軍諸衛事。癸丑，全忠置酒私第，邀上臨幸。乙卯，全忠辭上，先赴洛陽督修宮室。上與之宴群臣，既罷，上獨留全忠及忠武節度使韓建飲，皇后出，自捧玉卮以飲全忠，晉國夫人可證附上耳語。建躡全忠足，全忠以為圖己，不飲，陽醉而出。全忠奏以長安為佑國軍，以韓建為佑國節度使，以鄭州刺史劉知俊為匡國節度使。丁巳，上復遣間使以絹詔告急於王建、楊行密、李克用等，令糾帥籓鎮以圖匡復，曰：「朕至洛陽，則為所幽閉，詔敕皆出其手，朕意不復得通矣！」

楊行密遣錢傳撩及其婦並顧全武歸錢塘。以淮南行軍司馬李神福為鄂岳招討使，復將兵擊杜洪。朱全忠遣使詣行密，請捨鄂岳，復修舊好。行密報曰：「俟天子還長安，然後罷兵修好。」

夏，四月，辛巳，朱全忠奏洛陽宮室已成，請車駕早發，表章相繼。上屢遣宮人諭以皇后新產，未任就路，請俟十月東行。全忠疑上徘徊俟變，怒甚，謂牙將寇彥卿曰：「汝速至陝，即日促官家發來。」閏月，丁酉，車駕發陝。壬寅，全忠逆於新安。上之在陝也，司天監奏：「星氣有變，期在今秋，不利東行。」故上欲以十月幸洛。至是，全忠令醫官許昭遠告醫官使閻祐之、司天監王墀、內都知韋周、晉國夫人可證等謀害元帥，悉收殺之。

癸卯，上憩於谷水。自崔胤之死，六軍散亡俱盡，所餘擊球供奉、內園小兒共二百餘人，從上而東。全忠猶忌之，為設食於幄，盡縊殺之。豫選二百餘人大小相類者，衣其衣服，代之侍衛。上初不覺，累日乃寤。自是上之左右職掌使令皆全忠之人矣。甲辰，車駕發谷水，入宮，御正殿，受朝賀。乙巳，御光政門，赦天下，改元。更命陝州曰興唐府。詔討李茂貞、楊崇本。

戊申，敕內諸司惟留宣徽等九使外，餘皆停廢，仍不以內夫人充使。以蔣玄暉為宣徽南院使兼樞密使，王殷為宣徽北院使兼皇城使，張廷范為金吾將軍、充街使，以韋震為河南尹兼六軍諸衛副使，又征武寧留後朱友恭為左龍武統軍，保大節度使氏叔琮為右龍武統軍，典宿衛，皆全忠之腹心也。癸丑，以張全義為天平節度使。乙卯，以全忠為護國、宣武，宣義、忠武四鎮節度使

鎮海、鎮東節度使越王錢鏐求封吳越王，朝廷不許。朱全忠為之言於執政，乃更封吳王。

更命魏博曰天雄軍。癸亥，進天雄節度使長沙郡王羅紹威爵鄴王。

