
資治通鑑  第147卷

【梁紀三】　起著雍困敦，盡閼逢敦牂，凡七年。


春，正月，魏穎川太守王神念來奔。

壬子，以衛尉吳平侯昺兼領軍將軍。

詔吏部尚書徐勉定百官九品為十八班，以班多者為貴。二月，乙丑，增置鎮、衛將軍以下為十品，凡二十四班；不登十品，別有八班。又置施外國將軍二十四班，凡一百九號。

庚午，詔置州望、郡宗、鄉豪各一人，專掌搜薦。

乙亥，以南兗州刺史呂僧珍為領軍將軍。領軍掌中外兵要，宋孝建以來，制局用事，與領軍分兵權，典事以上皆得呈奏，領軍拱手而已。及吳平侯昺在職峻切，官曹肅然；制局監皆近幸，頗不堪命，以是不得久留中，丙子，出為雍州刺史。

三月，戊子，魏皇子昌卒，侍御師王顯失於療治，時人皆以為承高肇之意也。

夏，四月，乙卯，皇太子納妃，大赦。五月，己亥，詔復置宗正、太僕、大匠、鴻臚，又增太府、太舟，仍先為十二卿。

癸卯，以安成王秀為荊州刺史。先是，巴陵馬營蠻緣江為寇，州郡不能討。秀遣防閣文熾帥眾燔其林木，蠻失其險，州境無寇。

秋，七月，甲午，魏立高貴嬪為皇后。尚書令高肇益貴重用事。肇多變更先朝舊制，減削封秩，抑黜勳人，由是怨聲盈路。群臣宗室皆卑下之，唯度支尚書元匡與肇抗衡，先自造棺置聽事，欲輿棺詣闕論肇罪惡，自殺以切諫；肇聞而惡之。會匡與太常劉芳議權量事，肇主芳議，匡遂與肇喧競，表肇指鹿為馬。御史中尉王顯奏彈匡誣毀宰相，有司處匡死刑。詔恕死，降為光祿大夫。

八月，癸丑，竟陵壯公曹景宗卒。

初，魏主為京兆王愉納於後之妹為妃，愉不愛，愛妾李氏，生子寶月。於後召李氏入宮，捶之。愉驕奢貪縱，所為多不法。帝召愉入禁中推案，杖愉五十，出為冀州刺史。愉自以年長，而勢位不及二弟，潛懷愧恨；又，身與妾屢被頓辱，高肇數譖愉兄弟，愉不勝忿；癸亥，殺長史羊靈引、司馬李遵，詐稱得清河王懌密疏，雲「高肇弒逆」。遂為壇於信都之南，即皇帝位，大赦，改元建平，立李氏為皇后。法曹參軍崔伯驥不從，愉殺之。在北州鎮皆疑魏朝有變，定州刺史安樂王詮具以狀告之，州鎮乃安。乙丑，魏以尚書李平為都督北討諸軍、行冀州事，以討愉。平，崇之從父弟也。

丁卯，魏大赦，改元永平。

魏京兆王愉遣使說平原太守清河房亮，亮斬其使；愉遣其將張靈和擊之，為亮所敗。李平軍至經縣，諸軍大集。夜，有蠻兵數千斫平營，矢及平賬。平堅臥不動，俄而自定。九月，辛巳朔，愉逆戰於城南草橋。平奮擊，大破之。愉脫身走入城，平進圍之。壬辰，安樂王詮破愉兵於城北。

癸巳，立皇子績為南康王。

魏高後之立也，彭城武宣王勰固諫，魏主不聽。高肇由是怨之，數譖勰於魏主，魏主不之信。勰薦其舅潘僧固為長樂太守，京兆王愉之反，脅僧固與之同，肇固誣勰北與愉通，南招蠻賊。彭城郎中令魏偃、前防閣高祖珍希肇提擢，構成其事。肇令侍中元暉以聞，暉不從，又令左衛元珍言之。帝以問暉，暉明勰不然；又以問肇，肇引魏偃、高祖珍為證，帝乃信之。戊戌，召勰及高陽王雍、廣陽王嘉、清河王懌、廣平王懷、高肇俱入宴。勰妃李氏方產，固辭不赴。中使相繼召之，不得已，與妃訣而登車，入東掖門，度小橋，牛不肯進，擊之良久，更有使者責勰來遲，乃去牛，人挽而進。宴於禁中，至夜，皆醉，各就別所消息。俄而元珍引武士繼毒酒而至，勰曰：「吾無罪，願一見至尊，死無恨！」元珍曰：「至尊何可復見！」勰曰：「至尊聖明，不應無事殺我，乞與告者一對曲直！」武士以刀鐶築之，勰大言曰：「冤哉，皇天！忠而見殺！」武士又築之，勰乃飲毒酒，武士就殺之，向晨，以褥裹屍載歸其第，雲王因醉而薨。李妃號哭大言曰：「高肇枉理殺人，天道有靈，汝安得良死！」魏主舉哀於東堂，贈官、葬禮皆優厚加等。在朝貴賤，莫不喪氣。行路士女皆流涕曰：「高令公枉殺賢王！」由是中外惡之益甚。

京兆王愉不能守信都，癸卯，燒門，攜李氏及其四子從百餘騎突走。李平入信都，斬愉所置冀州牧韋超等，遣統軍叔孫頭追執愉，置信都，以聞。群臣請誅愉，魏主弗許，命鎖送洛陽，申以家人之訓。行至野王，高肇密使人殺之。諸子至洛，魏主皆赦之。

魏主將屠李氏，中書令崔光諫曰：「李氏方妊，刑至刳胎，乃桀、紂所為，酷而非法。請俟產畢然後行刑。」從之。

李平捕愉餘黨千餘人，將盡殺之，錄事參軍高顥曰：「此皆脅從，前既許之原免矣，宜為表陳。」平從之，皆得免死。顥，祐之孫也。

濟州刺史高植帥州軍擊愉有功，當封，植不受，曰：「家荷重恩，為國致效，乃其常節，何敢求賞！」植，肇之子也。

加李平散騎常侍。高肇及中尉王顯素惡平，顯彈平在冀州隱截官口，肇奏除平名。

初，顯祖之世，柔然萬餘戶降魏，置之高平、薄骨律二鎮，及太和之末，叛走略盡，唯千餘戶在。太中大夫王通請徙置淮北，以絕其叛，詔太僕卿楊椿持節往徙之。椿上言：「先朝處之邊徼，所以招附殊俗，且別異華、戎也。今新附之戶甚眾，若舊者見徙，新者必不自安，是驅之使叛也。且此屬衣毛食肉，樂冬便寒；南士濕熱，往必殲盡。進失歸附之心，退無籓衛之益，置之中夏，或生後患，非良策也。」不從。遂徙於濟州，緣河處之。及京兆王愉之亂，皆浮河赴愉，所在抄掠，如椿之言。

庚子，魏郢州司馬彭珍等叛魏，潛引梁兵趨義陽，三關戍主侯登等以城來降。郢州刺史婁悅嬰城自守，魏以中山王英都督南征諸軍事，將步騎三萬出汝南以救之。

冬，十月，魏懸瓠軍主白早生殺豫州刺史司馬悅，自號平北將軍，求援於司州刺史馬仙玭。時荊州刺史安成王秀為都督。仙玭簽求應赴。參佐鹹謂宜待台報，秀曰：「彼待我以自存，援之宜速，待敕雖舊，非應急也。」即遣兵赴之。上亦詔仙玭救早生。仙玭進頓楚王城，遣副將齊苟兒以兵二千助守懸瓠。詔以早生為司州刺史。

丙寅，以吳興太守張稷為尚書左僕射。魏以尚書邢巒行豫州事，將兵擊白早生。魏主問之曰：「卿言早生走也？守也？何時可平？」對曰：「早生非有深謀大智，正以司馬悅暴虐，乘眾怒而作亂，民迫於凶威，不得已而從之。縱使梁兵入城，水路不通，糧運不繼，亦成禽耳。早生得梁之援，溺於利慾，必守而不走。若臨以王師，士民必翻然歸順。不出今年，當傳首京師。」魏主悅，命巒先發，使中山王英繼之。

巒帥騎八百，倍道兼行，五日至鮑口。丙子，早生遣其大將胡孝智將兵七千，離城二百里逆戰。巒奮擊，大破之，乘勝長驅至懸瓠。早生出城逆戰，又破之，因渡汝水，圍其城。詔加巒都督南討諸軍事。

丁丑，魏鎮東參軍成景雋殺宿豫戍主嚴仲賢，以城來降。時魏郢、豫二州，自懸瓠以南至於安陸諸城皆沒，唯義陽一城為魏堅守。蠻帥田益宗帥群蠻以附魏，魏以為東豫州刺史；上以車騎大將軍、開府儀同三司、五千戶郡公招之，益宗不從。

十一月，庚寅，魏遣安東將軍楊椿將兵四萬攻宿豫。

魏主聞邢巒屢捷，命中山王英趣義陽，英以眾少，累表請兵，弗許。英至懸瓠，輒與巒共攻之。十二月，己未，齊苟兒等開門出降，斬白早生及其黨數十人。英乃引兵前趨義陽。寧朔將軍張道凝先屯楚王城，癸亥，棄城走；項追擊，斬之。

魏義陽太守狄道辛祥與婁悅共守義陽，將軍胡武城、陶平虜攻之，祥夜出襲其營，擒平虜，斬武城，由是州境獲全。論功當賞，婁悅恥功出其下，間之於執政，賞遂不行。

壬申，魏東荊州表「桓暉之弟興前後招撫太陽蠻，歸附者萬餘戶，請置郡十六，縣五十。」詔前鎮東府長史酈道元案行置之。道元，范之子也。

是歲，柔然佗汗可汗復遣紇奚勿六跋獻貂裘於魏，魏主弗受，報之如前。

初，高車侯倍窮奇為厭噠所殺，執其子彌俄突而出。其眾分散，或奔魏，或奔柔然。魏主遣羽林監河南孟威撫納降戶，置於高平鎮。高車王阿伏王羅殘暴，國人殺之，立其宗人跋利延。厭噠奉彌俄突以伐高車，國人殺跋利延，迎彌俄突而立之。彌俄突與佗汗可汗戰於蒲類海，不勝，西走三百餘里。佗汗軍於伊吾北山。會高昌王麴嘉求內徙於魏，時孟威為龍驤將軍，魏主遣威發涼州兵三千人迎之，至伊吾，佗汗見威軍，怖而遁去。彌俄突聞其離駭，追擊，大破之，殺佗汗於蒲類海北，割其發送於威，且遣使入貢於魏。魏主使東城子於亮報之，賜遺甚厚。高昌王嘉失期不至，威引兵還。

佗汗可汗子丑奴立，號豆羅伏跋豆伐可汗，改元建昌。

宋、齊舊儀，祀天皆服袞冕，兼著作郎高陽許懋請造大裘，從之。上將有事太廟，詔以「齋日不樂。自今輿駕始出，鼓吹從而不作；還宮，如常儀。」


春，正月，辛巳，上祀南郊，大赦。時有請封會稽、禪國山者，上命諸儒草封禪儀，欲行之。許懋建議，以為：「舜柴岱宗，是為巡狩。而鄭引《孝經鉤命決》云：『封於太山，考績柴燎；禪乎梁甫，刻石紀號。』此緯書之曲說，非正經之通義也。舜五載一巡狩，春夏秋冬周遍四岳，若為封禪，何其數也！又如管夷吾所說七十二君，燧人之前，世質民淳，安得泥金檢玉！結繩而治，安得鐫文告成！夷吾又云：『惟受命之君然後得封禪。』周成王非受命之君，雲何得封太山、禪社首！神農即炎帝也，而夷吾分為二人，妄亦甚矣！若聖主，不須封禪；若凡主，不應封禪。蓋齊桓公欲行此事，夷吾知其不可，故舉怪物以屈之。秦始皇嘗封太山，孫皓嘗遣兼司空董朝至陽羨封禪國山，皆非盛德之事，不足為法。然則封禪之禮，皆道聽所說，失其本文，由主好名於上，而臣阿旨於下也。古者祀天祭地，禮有常數，誠敬之道，盡此而備。至於封禪，非所敢聞。」上嘉納之，因推演懋議，稱制旨以答請者，由是遂止。

魏中山王英至義陽，將取三關，先策之曰：「三關相須如左右手，若克一關，兩關不待攻而破；攻難不如攻易，宜先攻東關。」又恐其並力於東，乃使長史李華帥五統向西關，以分其兵勢，自督諸軍向東關。

先是，馬仙玭使雲騎將軍馬廣屯長薄，軍主胡文超屯松峴。丙申，英至長薄。戊戌，長薄潰，馬廣遁入武陽，英進圍之。上遣冠軍將軍彭甕生、驃騎將軍徐元季將兵援武陽。英故縱之使入城，曰：「吾觀此城形勢易取。」甕生等既入，英促兵攻之，六日而拔，虜三將及士卒七千餘人。進攻廣峴，太子左衛率李元履棄城走；又攻西關，馬仙玭亦棄城走。

上使南郡太守韋睿將兵救仙玭，睿至安陸，增築城二丈餘，更開大塹，起高樓。眾頗譏其怯，睿曰：「不然，為將當有怯時，不可專勇。」中山王英急追馬仙，將復邵陽之恥，聞睿至，乃退。上亦有詔罷兵。

初，魏主遣中書舍人鯛陽董紹慰勞叛城，白早生襲而囚之，送於建康。魏主既克懸瓠，命於齊苟兒等四將之中分遣二人，敕揚州為移，以易紹及司馬悅首。移書未至，領軍將軍呂僧珍與紹言，愛其文義，言於上，上遣主書霍靈超謂紹曰：「今聽卿還，令卿通兩家之好，彼此息民，豈不善也！」因召見，賜衣物，令舍人周捨慰勞之，且曰：「戰爭多年，民物塗炭，吾是以不恥先言與魏朝通好，比亦有書全無報者，卿宜備申此意。今遣傳詔霍靈秀送卿至國，遲有嘉問。」又謂紹曰：「卿知所以得不死不？今者獲卿，乃天意也。夫立君以為民也，凡在民上，豈可不思此乎！若欲通好，今以宿豫還彼，彼當以漢中見歸。」紹還魏，言之魏主，不從。

三月，魏荊州刺史元志將兵七萬寇潺溝，驅迫群蠻，群蠻悉渡漢水來降，雍州刺史吳平侯昺納之。綱紀皆以蠻累為邊患，不如因此除之，昺曰：「窮來歸我，誅之不祥。且魏人來侵，吾得蠻以為屏蔽，不亦善乎！」乃開樊城受其降，命司馬朱思遠等擊志於潺溝，大破之，斬首萬餘級。志，齊之孫也。

夏，四月，戊申，以臨川王宏為司空，加車騎將軍王茂開府儀同三司。

丁卯，魏楚王城主李國興以城降。

秋，七月，癸巳，巴陵王蕭寶義卒。

九月，辛巳，魏封故北海王詳子顥為北海王。

魏公孫崇造樂尺，以十二黍為寸；劉芳非之，更以十黍為寸。尚書令高肇等奏：「崇所造八音之器及度量，皆與經傳不同，詰其所以然，雲『必依經文，聲則不協。』請更令芳依《周禮》造樂器，俟成，集議並呈，從其善者。」詔從之。

冬，十月，癸丑，魏以司空廣陽王嘉為司徒。

十一月，己丑，魏主於式乾殿為諸僧及朝臣講《維摩詰經》。時魏主專尚釋氏，不事經籍，中書侍郎河東裴延雋上疏，以為：「漢光武、魏武帝，雖在戎馬之間，未嘗廢書；先帝遷都行師，手不釋卷。良以學問多益，不可暫輟故也。陛下升法座，親講大覺，凡在瞻聽，塵蔽俱開。然《五經》治世之模楷，應務之所先，伏願經書互覽，孔、釋兼存，則內外俱周，真俗斯暢矣。」

時佛教盛於洛陽，中國沙門之外，自西域來者三千餘人，魏主別為之立永明寺千餘間以處之。處士南陽馮亮有巧思，魏主使與河南尹甄琛、沙門統僧暹擇嵩山形勝之地，立閒居寺，極巖壑土木之美。由是遠近承風，無不事佛，比及延昌，州郡共有一萬三千餘寺。

是歲，魏宗正卿元樹來奔，賜爵鄴王。樹，翼之弟也。時翼為青、冀二州刺史，鎮郁游，久之，翼謀舉州降魏，事洩而死。


春，正月，乙亥，以尚書令沈約為左光祿大夫，右光祿大夫王瑩為尚書令。約文學高一時，而貪冒榮利，用事十餘年，政之得失，唯唯而已。自以久居端揆，有志台司，論者亦以為宜，而上終不用；乃求外出，又不許。徐勉為之請三司之儀，上不許。

庚寅，新作緣淮塘，北岸起石頭迄東冶，南岸起後渚籬門迄三橋。三月，丙戌，魏皇子詡生，大赦。詡母胡充華，臨涇人，父國珍，襲武始伯。充華初選入掖庭，同列以故事祝之曰：「願生諸王、公主，勿生太子。」充華曰：「妾之誌異於諸人，奈何畏一身之死而使國家無嗣乎！」及有娠，同列勸去之，充華不可，私自誓曰：「若幸而生男，次第當長，男生身死，所不憾也！」既而生詡。先是，魏主頻喪皇子，年漸長，深加慎護，擇良家宜子者以為乳保，養於別宮，皇后、充華皆不得近。

己丑，上幸國子學，親臨講肄。乙未，詔太子以下及王侯之子年可從師者皆入學。

舊制：尚書五都令史皆用寒流。夏，四月，丁巳，詔曰：「尚書五都，職參政要，非但總領眾局，亦乃方軌二丞；可革用士流，秉此群目。」於是以都令史視奉朝請，用太學博士劉納兼殿中都，司空法曹參軍劉顯兼吏部都，太學博士孔虔孫兼金部都，司空法曹參軍蕭軌兼左右戶都，宣毅墨曹參軍王顒兼中兵都；並以才地兼美，首膺其選。

六月，宣城郡吏吳承伯挾妖術聚眾。癸丑，攻郡，殺太守朱僧勇，轉屠旁縣。閏月，己丑，承伯逾山，奄至吳興。東土人素不習兵，吏民恇擾奔散，或勸太守蔡撙避之，撙不可，募勇敢閉門拒守。承伯盡銳攻之，撙帥眾出戰，大破之，臨陳斬承伯。撙，興宗之子也。承伯餘黨入新安，攻陷黟、歙諸縣，太守謝覽遣兵拒之，不勝，逃奔會稽，台軍討賊，平之。覽，淪之子也。

冬，十月，魏中山獻武王英卒。

上即位之三年，詔定新歷。員外散騎侍郎祖□恆奏其父沖之考古法為正，歷不可改。至八年，詔太史課新舊二歷，新歷密，舊歷疏，是歲，始行沖之《大明歷》。

魏劉芳等奏：「所造樂器及教文、武二舞、登歌、鼓吹曲等已成，乞如前敕集公卿群儒義定，與舊樂參呈，若臣等所造，形制合古，出拊會節，請於來年元會用之。」詔：「舞可用新，餘且仍舊。」


春，正月，辛丑，上祀南郊，大赦。

尚書左僕射張稷，自謂功大賞薄，嘗侍宴樂壽殿，酒酣，怨望形於辭色。上曰：「卿兄殺郡守，弟殺其君，有何名稱！」稷曰：「臣乃無名稱，至於陛下，不得言無勳。東昏暴虐，義師亦來伐之，豈在而已！」上捋其須曰：「張公可畏人！」稷既懼且恨，乃求出外；癸卯，以稷為青、冀二州刺史。

王珍國亦怨望，罷梁、秦二州刺史還，酒後於坐啟云：「臣近入梁山便哭。」上大驚曰：「卿若哭東昏，則已晚；若哭我，我復未死！」珍國起拜謝，竟不答，坐即散，因此疏退。久之，除都官尚書。丁巳，魏汾州山胡劉龍駒聚眾反，侵擾夏州，詔諫議大夫薛和發東秦、汾、華、夏四州之眾以討之。

辛酉，上祀明堂。

三月，琅邪民王萬壽殺東莞、琅邪二郡太守劉晰，據朐山，召魏軍。

壬戌，魏廣陽懿烈王嘉卒。

魏徐州刺史盧昶遣郯城戍副張天惠、琅邪戍主傅文驥相繼赴朐山，青、冀二州刺史張稷遣兵拒之，不勝。夏，四月，文驥等據朐山，詔振遠將軍馬仙玭擊之。魏又遣假安南將軍蕭寶寅、假平東將軍天水趙遐將兵據朐山，受盧昶節度。

甲戌，魏薛和破劉龍駒，悉平其黨，表置東夏州。

五月，丙辰，魏禁天文學。

以國子祭酒張充為尚書左僕射。充，緒之子也。

馬仙玭圍朐山，張稷權頓六里以督饋運，上數發兵助之。秋，魏盧昶上表請益兵六千，米十萬石，魏主以兵四千給之。冬，十一月，己亥，魏主詔揚州刺史李崇等治兵壽陽，以分朐山之勢。盧昶本儒生，不習軍旅。朐山城中糧樵俱竭，傅文驥以城降；十二月，庚辰，昶引兵先遁，諸軍相繼皆潰。會大雪，軍士凍死及墮手足者三分之二，仙玭追擊，大破之。二百里間，殭屍相屬，魏兵免者什一二。收其糧畜器械，不可勝數。昶單騎而走，棄其節傳、儀衛俱盡；至郯城，借趙遐節以為軍威。魏主命黃門侍郎甄琛馳馹鎖昶，窮其敗狀，及趙遐皆免官。唯蕭寶寅全軍而歸。

盧昶之在朐山也，御史中尉游肇言於魏主曰：「朐山蕞爾，僻在海濱，卑濕難居，於我非急，於賊為利。為利，故必致死而爭之；非急，故不得已而戰。以不得已之眾擊必死之師，恐稽延歲月，所費甚大。假令得朐山，徒致交爭，終難全守，所謂無用之田也。聞賊屢以宿豫求易朐山，若必如此，持此無用之地，復彼舊有之疆，民役時解，其利為大。」魏主將從之，會昶敗，遷肇侍中。肇，明根之子也。

馬仙玭為將，能與士卒同勞逸，所衣不過布帛，所居無幃幕衾屏，飲食與廝養最下者同。其在邊境，常單身潛入敵境，伺知壁壘村落險要處，所攻戰多捷，士卒亦樂為之用。

魏以甄琛為河南尹，琛表曰：「國家居代，患多盜竊，世祖發憤，廣置主司、裡宰，皆以下代令長及五等散男有經略者乃得為之。又多置吏士為其羽翼，崇而重之，始得禁止。今遷都已來，天下轉廣，四遠赴會，事過代都，五方雜沓，寇盜公行，裡正職輕任碎，多是下才，人懷苟且，不能督察。請取武官八品將軍已下干用貞濟者，以本官俸恤領裡尉之任，高者領六部尉，中者領經途尉，下者領里正。不爾，請少高裡尉之品，選下品中應遷者進而為之。督責有所，輦轂可清。」詔曰：「裡正可進至勳品，經途從九品，六部尉正九品；諸職中簡取，不必武人。」琛又奏以羽林轔遊軍，於諸坊巷司察盜賊。於是洛城清靜，後常踵焉。

是歲，梁之境內有州二十三，郡三百五十，縣千二十二。是後州名浸多，廢置離合，不可勝記。魏朝亦然。

上敦睦九族，優借朝士，有犯罪者，皆屈法申之。百姓有罪，則案之如法，其緣坐則老幼不免，一人逃亡，舉家質作，民既窮窘，奸宄益深。嘗因郊祀，有秣陵老人遮車駕言曰：「陛下為法，急於庶民，緩於權貴，非長久之道。誠能反是，天下幸甚。」上於是思有以寬之。


春，正月，壬辰，詔：「自今逋謫之家及罪應質作，若年有老小，可停將送。」

以臨川王宏為太尉，驃騎將軍王茂為司空、尚書令。

丙辰，魏以車騎大將軍、尚書令高肇為司徒，清河王懌為司空，廣平王懷進號驃騎大將軍，加儀同三司。肇雖登三司，猶自以去要任，怏怏形於言色，見者嗤之。尚書右丞高綽、國子博士封軌，素以方直自業，及肇為司徒，綽送迎往來，軌竟不詣肇。綽顧不見軌，乃遽歸，歎曰：「吾平生自謂不失規矩，今日舉措，不如封生遠矣。」綽，允之孫；軌，懿之族孫也。

清河王懌有才學聞望，懲彭城之禍，因侍宴，謂肇曰：「天子兄弟詎有幾人，而翦之幾盡！昔王莽頭禿，藉渭陽之資，遂篡漢室。今君身曲，亦恐終成亂階。」會大旱，肇擅錄囚徒，欲以收眾心。懌言於魏主曰：「昔季氏旅於泰山，孔子疾之。誠以君臣之分，宜防微杜漸，不可瀆也。減膳靈囚，乃陛下之事，今司徒行之，豈人臣之義乎！明君失之於上，奸臣竊之於下，禍亂之基，於此在矣。」帝笑而不應。

夏，四月，魏詔尚書與群司鞫理獄訟，令饑民就谷燕、恆二州及六鎮。

乙酉，魏大赦，改元延昌。

冬，十月，乙亥，魏立皇子詡為太子，始不殺其母。以尚書右僕射郭祚領太子少師。祚嘗從魏主幸東宮，懷黃以奉太子；時應詔左右趙桃弓深為帝所信任，祚私事之，時人謂之「桃弓僕射」、「黃少師」。

十一月，乙未，以吳郡太守袁昂兼尚書右僕射。

初，齊太子步兵校尉平昌伏曼容表求制一代禮樂，世祖詔選學士十人修五禮，丹陽尹王儉總之。儉卒，以事付國子祭酒何胤。胤還東山，齊明帝敕尚書令徐孝嗣掌之。孝嗣誅，率多散逸，詔驃騎將軍何佟之掌之。經齊末兵火，僅有在者。帝即位，佟之啟審省置之宜，敕使外詳。時尚書以為庶務權輿，宜俟隆平，欲且省禮局，並還尚書儀曹。詔曰：「禮壞樂缺，實宜以時修定。但頃之修撰不得其人，所以歷年不就，有名無實。此既經國所先，可即撰次。」於是尚書僕射沈約等奏：「請五禮各置舊學士一人，令自舉學古一人相助抄撰，其中疑者，依石渠、白虎故事，請制旨斷決。」乃以右軍記室參軍明山賓等分掌五禮，佟之總其事。佟之卒，以鎮北咨議參軍伏□恆代之。□恆，曼容之子也。至是，《五禮》成，列上之，合八千一十九條，詔有司遵行。

己酉，臨川王宏以公事在遷驃騎大將軍。

是歲，魏以桓叔興為南荊州刺史，治安昌，錄東荊州。


春，正月，辛卯，上祀南郊，大赦。

二月，辛酉，以兼尚書右僕射袁昂為右僕射。

己卯，魏高陽王雍進位太保。

郁洲迫近魏境，其民多私與魏人交布。朐山之亂，或陰與魏通，朐山平，心不自安。青、冀二州刺史張稷不得志，政令寬弛，僚吏頗多侵漁。庚辰，郁洲民徐道角等夜襲州城，殺稷，送其首降魏，魏遣前南兗州刺史樊魯將兵赴之。於是魏饑，民餓死者數萬，侍中游肇諫，以為：「朐山濱海，卑濕難居，郁洲又在海中，得之尤為無用。其地於賊要近，去此閒遠，以閒遠之兵攻要近之眾，不可敵也。方今年饑民困，唯宜安靜，而復勞以軍旅，費以饋運，臣見其損，未見其益。」魏主不從，復遣平西將軍奚康生將兵逆之。未發，北兗州刺史康絢遣司馬霍奉伯討平之。

辛巳，新作太極殿。

上嘗與侍中、太子少傅建昌侯沈約各疏栗事，約少上三事，出，謂人曰：「此公護前，不則羞死！」上聞之，怒，欲治其罪，徐勉固諫而止。上有憾於張稷，從容與約語及之，約曰：「左僕射出作邊州，已往之事，何足復論！」上以為約與稷昏家相為，怒曰：「卿言如此，是忠臣邪！」乃輦歸內殿。約懼，不覺上起，猶坐如初；及還，未至床而憑空，頓於戶下，因病；夢齊和帝以劍斷其舌，乃呼道士奏赤章於天，稱「禪代之事，不由己出」。上遣主書黃穆之視疾，夕還，增損不即啟聞，懼罪，乃白赤章事。上大怒，中使譴責者數四。約益懼，閏月，乙丑，卒。有司謚曰「文」，上曰：「情懷不盡曰隱。」改謚隱侯。夏，五月，壽陽久雨，大水入城，廬舍皆沒。魏揚州刺史李崇勒兵泊於城上，水增未已，乃乘船附於女牆，城不沒者二板。將佐勸崇棄壽陽保北山，崇曰：「吾忝守籓岳，德薄致災，淮南萬里，繫於吾身，一旦動足，百姓瓦解，揚州之地，恐非國物。吾豈愛一身，取愧王尊！但憐此士民無辜同死，可結筏隨高，人規自脫，吾必與此城俱沒，幸諸君勿言！」

揚州治中裴絢帥城南民數千家泛舟南走，避水高原，謂崇還北，因自稱豫州刺史，與別駕鄭祖起等送任子來請降。馬仙玭遣兵赴之。

崇聞絢叛，未測虛實，遣國侍郎韓方興單舸召之。絢聞崇在，悵然驚恨，報曰：「比因大水顛狽，為眾所推。今大計已爾，勢不可追，恐民非公民，吏非公吏，願公早行，無犯將士。」崇遣從弟寧朔將軍神等將水軍討之，絢戰敗，神追，拔其營。絢走，為村民所執，還，至尉升湖。曰：「吾何面見李公乎！」乃投水死。絢，叔業之兄孫也。鄭祖起等皆伏誅。崇上表以水災救解州任，魏主不許。

崇沉深寬厚，有方略，得士眾心，在壽春十年，常養壯士數千人，寇來無不摧破，領敵謂之「臥虎」。上屢設反間以疑之，又授崇車騎大將軍、開府儀同三司、萬戶郡公，諸子皆為縣侯，而魏主素知其忠篤，委信不疑。

六月，癸巳，新作太廟。

秋，八月，戊午，以臨川王宏為司空。

魏恆、肆二州地震、山鳴，逾年不已，民履壓死傷甚眾。

魏主幸東宮，以中書監崔光為太了少傅，命太子拜之。光辭不敢當，帝不許。太子南面再拜，詹事王顯啟請從太子拜，於是宮臣皆拜。光北面立，不敢答，唯西面拜謝而出。


春，二月，丁亥，上耕藉田，大赦。宋、齊藉田用正月，至是始用二月，及致齋祀先農。

魏東豫州刺史田益宗衰老，與諸子孫聚斂無厭，部內苦之，鹹言欲叛。魏主遣中書舍人劉桃符慰勞益宗，桃符還，啟益宗侵擾之狀。魏主賜詔曰：「桃符聞卿息魯生在淮南貪暴，為爾不已，損卿誠效。可令魯生赴闕，當加任使。」魯生久未至，詔徙益宗為鎮東將軍、濟州刺史；又慮其不受代，遣後將軍李世哲與桃符帥眾襲之，奄入廣陵。魯生與其弟魯賢、超秀皆奔關南，招引梁兵，攻取光城已南諸戍。上以魯生為北司州刺史，魯賢為北豫州刺史，超秀為定州刺史。三月，魏李世哲擊魯生等，破之，復置郡戍。以益宗還洛陽，授征南將軍、金紫光祿大夫。益宗上表稱為桃符所讒，及言「魯生等為桃符逼逐使叛，乞攝桃符與臣對辨虛實。」詔不許，曰：「既經大宥，不容方更為獄。」

秋，七月，乙亥，立皇子綸為邵陵王，繹為湘東王，紀為武陵王。

冬，十月，庚辰，魏主遣驍騎將軍馬義舒慰諭柔然。

魏王足之入寇也，上命寧州刺史涪人李略御之，許事平用為益州。足退，上不用，略怨望，有異謀，上殺之。其兄子苗奔魏，步兵校尉泰山淳於誕嘗為益州主簿，自漢中入魏，二人共說魏主以取蜀之策，魏主信之。辛亥，以司徒高肇為大將軍、平蜀大都督，將步騎十五萬寇益州；命益州刺史傅豎眼出巴北，梁州剌史羊祉出涪城，安西將軍奚康生出綿竹，撫軍將軍甄琛出劍閣；乙卯，以中護軍元遙為征南將軍，都督鎮遏梁、楚。游肇諫，以為：「今頻年水旱，百姓不宜勞役。往昔開拓，皆因城主歸款，故有徵無戰。今之陳計者真偽難分，或有怨於彼，不可全信。蜀地險隘，鎮戍無隙，豈得虛承浮說而動大軍！舉不慎始，悔將何及！」不從。以淳於誕為驍騎將軍，假李苗龍驤將軍，皆領鄉導統軍。

魏降人王足陳計，求堰淮水以灌壽陽。上以為然，使水工陳承伯、材官將軍祖□恆視地形，鹹謂「淮內沙士漂輕不堅實，功不可就」。上弗聽，發徐、揚民率二十戶取五丁以築之，假太子右衛率康絢都督淮上諸軍事，並護堰作於鐘離。役人及戰士合二十萬，南起浮山，北抵巉石，依岸築土，合脊於中流。

魏以前定州刺史楊津為華州刺史。津，椿之弟也。先是，官受調絹，尺度特長，任事因緣，共相進退，百姓苦之。津令悉依公尺，其輸物尤善者，賜以杯酒；所輸少劣，亦為受之，但無酒以示恥。於是人競相勸，官調更勝舊日。

魏太子尚幼，每出入東宮，左右乳母而已，宮臣皆不之知。詹事楊昱上言：「乞自今召太子必降手敕，令臣等翼從。」魏主從之，命宮臣在直者從至萬歲門。

魏御史中尉王顯問治書侍御史陽固曰：「吾作太府卿，府庫充實，卿以為何如？」固曰：「公收百官之祿四分之一，州郡贓贖，悉輸京師，以此充府，未足為多。且『有聚斂之臣，寧有盜臣。』可不戒哉！」顯不悅，因事奏免固官。□

