
資治通鑑 第032卷
【漢紀二十四】　起著雍涒灘，盡昭陽赤奮若，凡六年。
春，正月，上行幸甘泉，郊泰畤；大赦天下，三月，行幸河東，祠后土。
夏，大旱。
四月，癸未，長樂臨華殿、未央宮東司馬門皆災。六月，甲午，霸陵園門闕災。
秋，七月，辛未晦，日有食之。
冬，十一月，庚申，衛將軍王商病免。
梁王立驕恣無度，至一日十一犯法。相禹奏「立對外家怨望，有惡言。」有司案驗，因發其與姑園子奸事，奏「立禽獸行，請誅。」太中大夫谷永上書曰：「臣聞禮，天子外屏，不欲見外也。是故帝王之意，不窺人閨門之私，聽聞中冓之言。《春秋》為親者諱。今梁王年少，頗有狂病，始以惡言按驗，既無事實，而發閨門之私，非本章所指。王辭又不服，猥強劾立，傅致難明之事，獨以偏辭成罪斷獄，無益於治道。污衊宗室以內亂之惡，披布宣揚於天下，非所以為公族隱諱，增朝廷之榮華，昭聖德之風化也。臣愚以為王少而父同產長，年齒不倫；梁國之富足以厚聘美女，招致妖麗；父同產亦有恥辱之心。案事者乃驗問惡言，何故猥自發舒！以三者揆之，殆非人情，疑有所迫切，過誤失言，文吏躡尋，不得轉移。萌牙之時，加恩勿治，上也。既已案驗舉憲，宜及王辭不服，詔廷尉選上德通理之吏更審考清問，著不然之效，定失誤之法，而反命於下吏，以廣公族附疏之德，為宗室刷污亂之恥，甚得治親之誼。」天子由是寢而不治。
是歲，司隸校尉蜀郡何武為京兆尹。武為吏，守法盡公，進善退惡，其所居無赫赫名，去後常見思。
春，正月，己亥朔，日有食之。
壬戌，王商復為大司馬、衛將軍。
三月，上行幸雍，祠五畤。
夏，四月，丁酉，無雲而雷，有流星從日下東南行，四面燿燿如雨，自晡及昏而止。
赦天下。
秋，七月，有星孛於東井。
上以災變，博謀群臣。北地太守谷永對曰：「王者躬行道德，承順天地，則五征時序，百姓壽考，符瑞並降；失道妄行，逆天暴物，則咎徵著郵，妖孽並見，饑饉荐臻；終不改寤，惡洽變備，不復譴告，更命有德。此天地之常經，百王之所同也。加以功德有厚薄，期質有修短，時世有中季，天道有盛衰。陛下承八世之功業，當陽數之標季，涉三七之節紀，遭《無妄》之卦運，直百六之災厄，三難異科，雜焉同會。建始元年以來，二十載間，群災大異，交錯鋒起，多於《春秋》所書。內則為深宮後庭，將有驕臣悍妾、醉酒狂悖卒起之敗，北宮苑囿街巷之中、臣妾之家幽閒之處征舒、崔杼之亂；外則為諸夏下土，將有樊並、蘇令、陳勝、項梁奮臂之禍。安危之分界，宗廟之至憂，臣永所以破膽寒心，豫言之累年。下有其萌，然後變見於上，可不致慎！禍起細微，奸生所易。願陛下正君臣之義，無復與群小□葉黷燕飲；勤三綱之嚴，修後宮之政，抑遠驕妒之寵，崇近婉順之行；朝覲法駕而後出，陳兵清道而後行，無復輕身獨出，飲食臣妾之家。三者既除，內亂之路塞矣。諸夏舉兵，萌在民饑饉而吏不恤，興於百姓困而賦斂重，發於下怨離而上不知。《傳》曰：『饑而不損，茲謂泰，厥咎亡。』比年郡國傷於水災，禾麥不收，宜損常稅之時，而有司奏請加賦，甚繆經義，逆於民心，市怨趨禍之道也。臣願陛下勿許加賦之奏，益減奢泰之費，流恩廣施，振贍睏乏，敕勸耕桑，以慰綏元元之心，諸夏之亂庶幾可息。」
中壘校尉劉向上書曰：「臣聞帝舜戒伯禹『毋若丹朱敖』，周公戒成王『毋若殷王紂』，聖帝明王常以敗亂自戒，不諱廢興，故臣敢極陳其愚，唯陛下留神察焉！謹案《春秋》二百四十二年，日食三十六，今連三年比食，自建始以來，二十歲間而八食，率二歲六月而一發，古今罕有。異有小大希稠，佔有舒疾緩急。觀秦、漢之易世，覽惠、昭之無後，察昌邑之不終，視孝宣之紹起，皆有變異著於漢紀。天之去就，豈不昭昭然哉！臣幸得托末屬，誠見陛下寬明之德，冀銷大異而興高宗、成王之聲，以崇劉氏，故懇懇數奸死亡之誅！天文難以相曉，臣雖圖上，猶須口說，然後可知；願賜清燕之閒，指圖陳狀。」上輒入之，然終不能用也。
紅陽侯立舉陳鹹方正，對策，拜為光祿大夫、給事中。丞相方進復奏「鹹前為九卿，坐為貪邪免，不當蒙方正舉，備內朝臣」；並劾「紅陽侯立選舉故不以實。」有詔免鹹，勿劾立。
十二月，乙未，王商為大將軍。辛亥，商薨。其弟紅陽侯立次當輔政，先是立使客因南郡太守李尚占墾草田數百頃，上書以入縣官，貴取其直一萬萬以上，丞相司直孫寶發之，上由是廢立，而用其弟光祿勳曲陽侯根。庚申，以根為大司馬、驃騎將軍。
特進、安昌侯張禹請平陵肥牛亭地；曲陽侯根爭，以為此地當平陵寢廟，衣冠所出遊道，宜更賜禹它地。上不從，卒以賜禹。根由是害禹寵，數毀惡之。天子愈益敬厚禹，每病，輒以起居聞，車駕自臨問之。上親拜禹床下，禹頓首謝恩。禹小子未有官，禹數視其小子，上即禹床下拜為黃門郎、給事中。禹雖家居，以特進為天子師，國家每有大政，必與定議。時吏民多上書言災異之應，譏切王氏專政所致，上意頗然之，未有以明見，乃車駕至禹弟，辟左右，親問禹以天變，因用吏民所言王氏事示禹。禹自見年老，子孫弱，又與曲陽侯不平，恐為所怨，則謂上曰：「《春秋》日食、地震，或為諸侯相殺，夷狄侵中國。災變之意，深遠難見，故聖人罕言命，不語怪神，性與天道，自子貢之屬不得聞，何況淺見鄙儒之所言。陛下宜修政事，以善應之，與下同其福喜，此經義意也。新學小生，亂道誤人，宜無信用，以經術斷之。」上雅信愛禹，由此不疑王氏。後曲陽侯根及諸王子弟聞知禹言，皆喜說，遂親就禹。故槐裡令朱雲上書求見，公卿在前，雲曰：「今朝廷大臣，上不能匡主，下無以益民，皆尸位素餐，孔子所謂『鄙夫不可與事君，苟患失之，亡所不至』者也！臣願賜尚方斬馬劍，斷佞臣一人頭以厲其餘！」上問：「誰也？」對曰：「安昌侯張禹！」上大怒曰：「小臣居下訕上，廷辱師傅，罪死不赦！」御史將雲下，雲攀殿檻，檻折。雲呼曰：「臣得下從龍逄、比干游於地下，足矣！未知聖朝何如耳！」御史遂將雲去。於是左將軍辛慶忌免冠，解印綬，叩頭殿下曰：「此臣素著狂直於世，使其言是，一可誅；其言非，因當容之。臣敢以死爭！」慶忌叩頭流血，上意解，然後得已。及後當治檻，上曰：「勿易，因而輯之，以旌直臣！」
匈奴搜諧單于將入朝；未入塞，病死。弟且莫車立，為車牙若鞮單于；以囊知牙斯為左賢王。
北地都尉張放到官數月，復征入侍中。太后與上書曰：「前所道尚未效，富平侯反覆來，其能默虖！」上謝曰：「請今奉詔！」上於是出放為天水屬國都尉。引少府許商、光祿勳師丹為光祿大夫，班伯為水衡都尉，並侍中，皆秩中二千石，每朝東宮，常從；及大政，俱使諭指於公卿。上亦稍厭游宴，復修經書之業；太后甚悅。
是歲，左將軍辛慶忌卒。慶忌為國虎臣，遭世承平，匈奴、西域親附，敬其威信。
春，正月，上行幸甘泉，郊泰畤。三月，行幸河東，祠后土。既祭，行遊龍門，登歷觀，陟西嶽而歸。
夏，四月，立廣陵孝王子守為王。
初，烏孫小昆彌安日為降民所殺，諸翎侯大亂。詔征故金城太守段會宗為左曹、中郎將、光祿大夫，使安輯烏孫；立安日弟末振將為小昆彌，定其國而還。時大昆彌雌栗靡勇健，末振將恐為所並，使貴人烏日領詐降，刺殺雌栗靡。漢欲以兵討之而未能，遣中郎將段會宗立公主孫伊秩靡為大昆彌。久之，大昆彌、翕侯難棲殺末振將，安日子安犁靡代為小昆彌。漢恨不自誅末振將，復遣段會宗發戊己校尉諸國兵，即誅末振將太子番丘。會宗恐大兵入烏孫，驚番丘，亡逃不可得，即留所發兵墊婁地，選精兵三十弩，逕至昆彌所在，召番丘，責以末振將之罪，即手劍擊殺番丘，官屬以下驚恐，馳歸。小昆彌安犁靡勒兵數千騎圍會宗，會宗為言來誅之意，「今圍守殺我，如取漢牛一毛耳。宛王、郅支頭縣槁街，烏孫所知也。」昆彌以下服，曰：「末振將負漢，誅其子可也，獨不可告我，令飲食之邪？」會宗曰：「豫告昆彌，逃匿之，為大罪，即飲食以付我，傷骨肉恩。故不先告。」昆彌以下號泣罷去。會宗還，奏事，天子賜會宗爵關內侯、黃金百斤。會宗以難棲殺末振將，奏以為堅守都尉。責大祿、大監以雌栗靡見殺狀，奪金印、紫綬，更與銅、墨雲。末振將弟卑爰疐本共謀殺大昆彌，將眾八萬餘口北附康居，謀欲借兵兼併兩昆彌；漢復遣會宗與都護孫建並力以備之。
自烏孫分立兩昆彌，漢用憂勞，且無寧歲。時康居復遣子侍漢，貢獻，都護郭舜上言；「本匈奴盛時，非以兼有烏孫、康居故也；及其稱臣妾，非以失二國也。漢雖皆受其質子，然三國內相輸遺，交通如故；亦相候司，見便則發。合不能相親信，離不能相臣役。以今言之，結配烏孫，竟未有益，反為中國生事。然烏孫既結在前，今與匈奴俱稱臣，義不可距。而康居驕黠，訖不肯拜使者；都護吏至其國，坐之烏孫諸使下，王及貴人先飲食已，乃飲啖都護吏，故為無所省以誇旁國。以此度之，何故遣子入侍？其欲賈市，為好辭之詐也。匈奴，百蠻大國，今事漢甚備；聞康居不拜，且使單于有悔自卑之意。宜歸其侍子，絕勿復使，以章漢家不通無禮之國！」漢為其新通，重致遠人，終羈縻不絕。
春，正月，丙寅，蜀郡岷山崩，壅江三日，江水竭。劉向大惡之，曰：「昔周岐山崩，三川竭，而幽王亡。岐山者，周所興也。漢家本起於蜀、漢，今所起之地，山崩川竭，星孛又及攝提、大角，從參至辰，殆必亡矣！」
二月，丙午，封淳于長為定陵侯。
三月，上行幸雍，祠五畤。
上將大誇胡人以多禽獸。秋，命右扶風發民入南山，西自褒、斜，東至弘農，南驅漢中，張羅罔罝罘，捕熊羆禽獸，載以檻車，輸長楊射熊館，以罔為周阹，縱禽獸其中，令胡人手搏之，自取其獲，上親臨觀焉。
春，正月，上行幸甘泉，郊泰畤。
中山王興，定陶王欣皆來朝，中山王獨從傅，定陶王盡從傅、相、中尉。上怪之，以問定陶王，對曰：「令：諸侯王朝，得從其國二千石。傅、相、中尉，皆國二千石，故盡從之。」上令誦《詩》，通習，能說。佗日，問中山王：「獨從傅在何法令？」不能對；令誦《尚書》，又廢；及賜食於前，後飽；起下，襪系解。帝由此以為不能，而賢定陶王，數稱其材。是時諸侯王唯二人於帝為至親，定陶王祖母傅太后隨王來朝，私賂遺趙皇后、昭儀及票騎將軍王根。後、昭儀、根見上無子，亦欲豫自結，為長久計，皆更稱定陶王，勸帝以為嗣。帝亦自美其材，為加元服而遣之，時年十七矣。
三月，上行幸河東，祠后土。
隕石於關東二。
王根薦谷永，征入，為大司農。永前後所上四十餘事，略相反覆，專攻上身與後宮而已；黨於王氏，上亦知之，不甚親信也。為大司農歲餘，病；滿三月，上不賜告，即時免。數月，卒。
春，正月，大赦天下。
上召丞相翟方進、御史大夫孔光、右將軍廉褒、後將軍朱博入禁中，議「中山、定陶王誰宜為嗣者」。方進、根、褒、博皆以為：「定陶王，帝弟之子，《禮》曰：『昆弟之子，猶子也。為其後者，為之子也，』定陶王宜為嗣。」光獨以為：「禮，立嗣以親。以《尚書‧盤庚》殷之及王為比，兄終弟及。中山王，先帝之子，帝親弟，宜為嗣。」上以「中山王不材；又禮，兄弟不得相入廟，」不從光議。二月，癸丑，詔立定陶王欣為皇太子，封中山王舅諫大夫馮參為宜鄉侯，益中山國三萬戶，以慰其意；使執金吾任宏守大鴻臚，持節征定陶王。定陶王謝曰：「臣材質不足以假充太子之宮；臣願且得留國邸，旦夕奉問起居，俟有聖嗣，歸國守籓。」書奏，天子報聞。戊午，孔光以議不合意，左遷廷尉；何武為御史大夫。
初，詔求殷後，分散為十餘姓，推求其嫡，不能得。匡衡、梅福皆以為宜封孔子世為湯後，上從之，封孔吉為殷紹嘉侯。三月，與周承休侯皆進爵為公，地各百里。
上行幸雍，祠五畤。
初，何武之為廷尉也，建言：「末俗之敝，政事煩多，宰相之材不能及古，而丞相獨兼三公之事，所以久廢而不治也。宜建三公官。」上從之。夏，四月，賜曲陽侯根大司馬印綬，置官屬，罷票騎將軍官；以御史大夫何武為大司空，封汜鄉侯。皆增奉如丞相，以備三公焉。
秋，八月，庚戌，中山孝王興薨。
匈奴車牙單于死；弟囊知牙斯立，為烏珠留若鞮單于。烏珠留單于立，以弟樂為左賢王，輿為右賢王，漢遣中郎將夏侯籓、副校尉韓容使匈奴。
或說王根曰：「匈奴有斗入漢地，直張掖郡，生奇材木箭竿，鷲羽；如得之，於邊甚饒，國家有廣地之實，將軍顯功垂於無窮！」根為上言其利，上直欲從單于求之，為有不得，傷命損威。根即但以上指曉籓，令從籓所說而求之。籓至匈奴，以語次說單于曰：「竊見匈奴斗入漢地，直張掖郡，漢三都尉居塞上，士卒數百人，寒苦，候望久勞，單于宜上書獻此地，直斷割之，省兩都尉士卒數百人，以復天子厚恩，其報必大。」單于曰：「此天子詔語邪，將從使者所求也？」籓曰：「詔指也；然籓亦為單于畫善計耳。」單于曰：「此溫偶駼王所居地也，未曉其形狀、所生，請遣使問之。」籓、容歸漢；後復使匈奴，至則求地。單于曰：「父兄傳五世，漢不求此地，至知獨求，何也？已問溫偶駼王，匈奴西邊諸侯作穹廬及車，皆仰此山材木，且先父地，不敢失也。」籓還，遷為太原太守。單于遣使上書，以籓求地狀聞。詔報單于曰：「籓擅稱詔，從單于求地，法當死；更大赦二，令徙籓為濟南太守，不令當匈奴。」
冬，十月，甲寅，王根病免。
上以太子既奉大宗後，不得顧私親，十一月，立楚孝王孫景為定陶王，以奉恭王后。太子議欲謝；少傅閻崇以為為人後之禮，不得顧私親，不當謝；太傅趙玄以為當謝，太子從之。詔問所以謝狀，尚書劾奏玄，左遷少府；以光祿勳師丹為太傅。初，太子之幼也，王祖母傅太后躬自養視；及為太子，詔傅太后與太子母丁姬自居定陶國邸，不得相見。頃之，王太后欲令傅太后、丁姬十日一至太子家，帝曰：「太子承正統，當共養陛下，不得復顧私親。」王太后曰：「太子小而傅太后抱養之；今至太子家，以乳母恩耳，不足有所妨。」於是令傅太后得至太子家；丁姬以不養太子，獨不得。
衛尉、侍中淳于長有寵於上，大見信用，貴傾公卿，外交諸侯、牧、守，賂遺、賞賜累巨萬，淫於聲色。許後姊孊為龍雒思侯夫人，寡居；長與孊私通，因取為小妻。許後時居長定宮，因孊賂遺長，欲求復為婕妤。長受許後金錢、乘輿、服御物前後千餘萬，詐許為白上，立以為左皇后。孊每入長定宮，輒與孊書，戲侮許後，嫚易無不言；交通書記，賂遺連年。
時曲陽侯根輔政，久病，數乞骸骨。長以外親居九卿位，次第當代根。侍中、騎都尉、光祿大夫王莽心害長寵，私聞其事。莽侍曲陽侯病，因言：「長見將軍久病意喜，自以當代輔政，至對及冠議語署置。」具言其罪過。根怒曰：「即如是，何不白也」？莽曰：「未知將軍意，故未敢言！」根曰：「趣白東宮！」莽求見太后，具言長驕佚，欲代曲陽侯；私與長定貴人姊通，受取其衣物。太后亦怒曰：「兒至如此！往，白之帝！」莽白上；上以太后故，免長官，勿治罪，遣就國。
初，紅陽侯立不得輔政，疑為長毀譖，常怨毒長；上知之。及長當就國，立嗣子融從長請車騎，長以珍寶因融重遺立。立因上封事，為長求留，曰：「陛下既托文以皇太后故，誠不可更有它計。」於是天子疑焉，下有司按驗。吏捕融，立令融自殺以滅口。上愈疑其有大奸，遂逮長系洛陽詔獄，窮治。長具服戲侮長定宮，謀立左皇后，罪至大逆，死獄中。妻子當坐者徙合浦；母若歸故郡。上使廷尉孔光持節賜廢後藥，自殺。丞相方進復劾奏「紅陽侯立，狡猾不閫，請下獄。」上曰：「紅陽侯，朕之舅，不忍致法；遣就國。」於是方進復奏立黨友後將軍朱博、巨鹿太守孫閎，皆免官，與故光祿大夫陳鹹皆歸故郡。鹹自知廢錮，以憂死。
方進智能有餘，兼通文法吏事，以儒雅緣飾法律，號為通明相，天子器重之；又善求人主微指，奏事無不當意。方淳于長用事，方進獨與長交，稱薦之；及長坐大逆誅，上以方進大臣，為之隱諱，方進內慚，上疏謝罪乞骸骨。上報曰：「定陵侯長已伏其辜，君雖交通，《傳》不雲乎：『朝過夕改，君子與之。』君何疑焉！其專心壹意，毋怠醫藥，以自持。」方進起視事，復條奏長所厚善京光尹孫寶、右扶風蕭育，刺史二千石以上，免二十餘人。函谷都尉、建平侯杜業，素與方進不平，方進奏「業受紅陽侯書聽請，不敬，」免，就國。
上以王莽首發大奸，稱其忠直；王根因薦莽自代。丙寅，以莽為大司馬，時年三十八。莽既拔出同列，繼四父而輔政，欲令名譽過前人，遂克己不倦。聘諸賢良以為掾、史，賞賜、邑錢悉以享士，愈為儉約，母病，公卿列侯遣夫人問疾，莽妻迎之，衣不曳地，布蔽膝，見之者以為僮使，問知其夫人，皆驚。其飾名如此。
丞相方進、大司空武奏言：「《春秋》之義，用貴治賤，不以卑臨尊。刺史位下大夫而臨二千石，輕重不相準。臣請罷刺史，更置州牧以應古制！」十二月，罷刺史，更置州牧，秩二千石。
犍為郡於水濱得古磬十六枚，議者以為善祥。劉向因是說上：「宜興辟雍，設庠序，陳禮樂，隆雅頌之聲，盛揖讓之容，以風化天下。如此而不治者，未之有也。或曰：不能具禮。禮以養人為本，如有過差，是過而養人也。刑罰之過或至死傷，今之刑非皋陶之法也，而有司請定法，削則削，筆則筆，救時務也。至於禮樂，則曰不敢，是敢於殺人、不敢於養人也。為其俎豆、管弦之間小不備，因是絕而不為，是去小不備而就大不備，惑莫甚焉！夫教化之比於刑法，刑法輕，是捨所重而急所輕也。教化，所恃以為治也；刑法，所以助治也；今廢所恃而獨立其所助，非所以致太平也。自京師有悖逆不順之子孫，至於陷大辟、受刑戮者不絕，由不習五常之道也。夫承千歲之衰周，繼暴秦之餘敝，民漸漬惡俗，貪饕險詖，不閒義理，不示以大化而獨歐以刑罰，終已不改！」帝以向言下公卿議，丞相、大司空奏請立辟雍，按行長安城南營表；未作而罷。時又有言「孔子布衣，養徒三千人，今天子太學弟子少。」於是增弟子員三千人，歲餘，復如故。
劉向自見得信於上，故常顯訟宗室，譏刺王氏及在位大臣，其言多痛切，發於至誠。上數欲用向為九卿，輒不為王氏居位者及丞相、御史所持，故終不遷，居列大夫官前後三十餘年而卒。後十三歲而王氏代漢。

————————

《資治通鑒》（宋）司馬光編著；（元）胡三省音注

●卷第三十二
【漢紀二十四】起著雍涒灘（戊申），盡昭陽赤奮若（癸醜），凡六年
孝成皇帝中
永始四年〔（戊申、前一三）〕
①春，正月，上行幸甘泉，郊泰畤；大赦天下。三月，行幸河東，祠後土。
②夏，大旱。
③四月，癸未，長樂臨華殿、未央宮東司馬門皆災。〔師古曰：東面之司馬門也。樂，音洛。〕六月，甲午，霸陵園門闕災。
④秋，七月，辛未晦，日有食之。
⑤冬，十一月，庚申，衛將軍王商病免。
⑥梁王立驕恣無度，〔立，梁孝王武八世孫也。〕至一日十一犯法。相禹奏「立對外家怨望，有惡言。」〔梁相，名禹。相，息相翻。〕有司按驗，因發其與姑園子奸事，奏「立禽獸行，請誅。」〔漢法，內亂為禽獸行。行，下孟翻。〕太中大夫谷永上書曰：「臣聞禮，天子外屏，不欲見外也；〔師古曰：屏，謂當門之牆，以遮罩者也。外屏，於門外為之。〕是以帝王之意，不窺人閨門之私，聽聞中冓之言。〔韓詩雲：中冓，中夜。應劭曰：中冓，材冓在堂之中也。晉灼曰：魯詩以為夜也。師古曰：冓，謂舍之交積材木也。應說近之。冓，音工豆翻。〕春秋為親者諱。〔春秋公羊傳：閔元年，齊仲孫來。齊仲孫者何﹖公子慶父也。公子慶父則曷為謂之齊仲孫﹖外之也。曷為外之﹖春秋為親者諱。為，於偽翻；下同。〕今梁王年少，〔少，詩照翻；下同。〕頗有狂病，始以惡言按驗，既無事實，而發閨門之私，非本章所指。王辭又不服，猥強劾立，傅致難明之事，〔劾，戶概翻。師古曰：傅，讀曰附。〕獨以偏辭成罪斷獄，〔斷，丁亂翻。〕無益於治道；〔治，直吏翻。〕污衊宗室〔汙，烏故翻。孟康曰：蔑，音漫。師古曰：蔑，音秣，謂塗染也。〕以內亂之惡，披布宣揚於天下，非所以為公族隱諱，〔為，於偽翻；下為公同。〕增朝廷之榮華，昭聖德之風化也。臣愚以為王少而父同產長，〔姑者，父之同產。長，知兩翻。〕年齒不倫；梁國之富足以厚聘美女，招致妖麗；〔妖，巧也，豔也，好也。妖，於驕翻。〕父同產亦有恥辱之心；〔師古曰：言其姑亦當自恥，必不與奸。〕按事乃驗問惡言，〔師古曰：本所問者，怨望朝廷之言也。〕何故猥自發舒！〔言何為而自發內亂之事。〕以三者揆之，殆非人情，疑有所迫切，過誤失言，文吏躡尋，不得轉移。〔躡尋者，謂躡其失言之後，而尋其內亂之跡也。〕萌芽之時，加恩勿治，上也。〔如淳曰：覆蓋之，則計之上。治，直之翻；下同。〕既已按驗舉憲，〔舉憲者，舉以法也。〕宜及王辭不服，詔廷尉選上德通理之吏更審考清問，〔上，與尚同。書呂刑：皇帝清問下民。孔安國曰：清問，詳問也。馬曰：清，訊。〕著不然之效，定失誤之法，〔著，明也。效，驗也。明其事之不然，具有證驗也。失誤，謂誤入人罪為失。〕而反命於下史，〔師古曰：使者還，反以清白之狀付有司也。〕以廣公族附疏之德，〔附疏者，使疏屬親附也。〕為宗室刷汙亂之恥，〔師古曰：刷，謂拭，刷除之也，言所劣翻。〕甚得治親之誼。」天子由是寢而不治。
⑦是歲，司隸校尉蜀郡何武為京兆尹。〔姓譜：何，出自周成王母弟唐叔虞；後封於韓；韓滅，子孫分散，江、淮間音以「韓」為「何」，字隨音變，遂為何氏。〕武為吏，守法盡公，進善退惡，所居無赫赫名，去後常見思。
②壬戌，王商複為大司馬、衛將軍。〔商去年以病免，今復位。〕
③三月，上行幸雍，祠五畤。〔雍，於用翻。畤，音止。〕
④夏，四月，丁酉，無雲而雷；〔劉向曰：雷前托於雲，猶君之託於臣，陰陽之合也。人君不恤天下，萬民有怨畔之心，故無雲而雷。〕有流星從日下東南行，四面耀耀如雨，自晡及昏而止。
⑤赦天下。
⑥秋，七月，有星孛於東井。〔孛，蒲內翻。〕
上以災變，博謀群臣。北地太守谷永對曰：「王者躬行道德，承順天地，則五征時序，〔五征，即洪範之八庶征，曰雨、曰暘、曰寒、曰燠、曰風也。〕百姓壽考，符瑞並降；失道妄行，逆天暴物，則咎徵著郵，〔洪範之常雨、常暘、常寒、常燠、常風，為咎徵著明也。天見咎徵，以明著人君之過也。師古曰：郵，與尤同。尤，過也。〕妖孽並見，〔洪範五行傳說曰：凡草木之類謂之妖；妖，猶夭胎，言尚微也。蟲豸之類謂之孽；孽則芽孽矣。見，賢遍翻。〕饑饉薦臻；終不改寤，惡洽變備，不復譴告，更命有德。〔如魯哀禍大天不降譴是也。複，扶又翻。更，工衡翻。〕此天地之常經，百王之所同也。加以功德有厚薄，期質有修短，時世有中季，〔師古曰：中，讀曰仲。〕天道有盛衰。陛下承八世之功業，〔八世，高、惠、文、景、武、昭、宣、元。〕當陽數之標季，〔孟康曰：陽九之末季也。師古曰：標，音必遙翻。〕涉三七之節紀，〔孟康曰：至平帝，乃三七二百一十歲之厄，今已涉向其節紀。〕遭無妄之卦運，〔應劭曰：天必先雲而後雷，雷而後雨；而今無雲而雷。無妄者，無所望也。萬物無所望於天，災異之最大者也。師古曰：取易之無妄卦為義。項安世曰：古妄與望通，秦、漢言妄，皆無望也。朱英之說黃歇與揚子法言皆然。故太玄去准妄，謂其無所複望也。在易則自為誠妄之妄。〕直百六之災総，〔易九繍曰：切入元，百六陽九。孟康曰：易傳也。所謂陽九之繍，百六之會也。初入元，百六歲有繍者，則前元之餘氣也。師古曰：直，當也。孔穎達曰：凡水旱之歲，曆運有常。按律曆志雲：十九歲為一章，四章為一部，二十部為一統，三統為一元。則一元有四千五百六十歲。初入元一歲有陽九，謂旱九年。次三百七十四歲陰九，謂水九年。以一百六歲並三百七十四歲為四百八十歲，注雲，六乘八之數。次四百八十歲有陽九，謂旱九年。次七百二十歲陰七，謂水七年。次七百二十歲陽七，謂旱七年。又注雲：七百二十者，九乘八之數次六百歲陰五，謂水五年。次六百歲陽五，謂旱五年。注雲：六百歲者，以八乘八，八八六十四。又以七乘八，七八五十六，相並為一千二百歲。於易七、八不變，氣不通，故合而數之，各得六百歲。次四百八十歲陰三，次四百八十歲陽三，除入元至陽三，除去災歲，總有四千五百六十年。其災歲，兩陽九年，一陰九年，一陰、陽各七年，一陰、陽各五年，一陰、陽各三年，總有五十七年，並前四千五百六十年，通為四千六一十七歲。此一元之氣終矣。此是陰陽水旱之大數也。所以正用七、八、九、六相乘者，以水數六，火數七，木數八，金數九，此交互相乘也。以七、八、九、六陰陽之數自然，故有九年、七年、五年、三年之災。〕三難異科，雜焉同會；〔師古曰：雜，謂相參也。一曰，雜，音先合翻。雜焉，總萃。難，乃旦翻。〕建始元年以來，二十載間，〔載，子亥翻。〕群災大異，交錯鋒起，多於春秋所書。內則為深宮後庭，將有驕臣悍妾、醉酒狂悖卒起之敗，〔驕臣，指淳于長等。悍妾，指趙昭儀姊弟也。悍，下罕翻，又侯旰翻。師古曰：卒，讀曰猝。悖，蒲內翻，又蒲沒翻。〕北宮苑囿街巷之中、臣妾之家幽閒之處〔苑，園也。孔穎達曰：有蕃曰園，有牆曰囿；園、囿大同，蕃、牆異耳。囿者，域養禽獸之處。園者，種菜殖果之處。毛晃曰：苑，亦以養禽獸。直曰街，曲曰巷。師古曰：閑，讀曰閑。〕征舒、崔杼之亂；〔陳靈公淫於夏姬，數如其家；夏姬之子征舒病之，自廄射而殺之。齊莊公通於崔杼之妻姜氏，數如崔氏；杼伏甲殺之。事並見左傳。此指帝微行，將有徵舒、崔杼之禍也。〕外則為諸夏下土，將有樊並、蘇令、陳勝，項梁奮臂之禍。〔樊並、蘇令事見上卷永始三年。陳勝、項梁事見七卷秦二世元年。夏，戶雅翻；下同。〕安危之分界，宗廟之至憂，〔師古曰：分，音扶問翻。〕臣永所以破膽寒心，豫言之累年。下有其萌，然後變見於上，〔見，賢遍翻。〕可不致慎！禍起細微，奸生所易。〔易，輕也，忽也。言奸生於所輕忽也。易，以豉翻。〕願陛下正君臣之義，無複與群小媟黷宴飲；〔師古曰：媟，狎也，音私列翻。黷，汙也。複，扶又翻；下同。〕勤三綱之嚴，〔師古曰：三綱，君臣、父子、夫婦也。餘按君為臣綱，父為子綱，夫為婦綱，所謂嚴也。〕修後宮之政，抑遠驕勡之寵，崇近婉順之行；〔遠，於願翻。近，其靳翻。行，下孟翻。〕朝覲法駕而後出，〔朝，直遙翻。〕陳兵清道而後行，無複輕身獨出，飲臣妾之家。三者既除，內亂之路塞矣。〔三者，謂微行、崇飲、好色也。塞，悉則翻。〕諸夏舉兵，萌在民饑饉而吏不恤，興於百姓困而賦斂重，發於下怨離而上不知。〔永書曰：諸夏舉兵，以火角為期。蓋言已有其萌，而將至於興發也。斂，力贍翻。〕傳曰：『饑而不損，茲謂泰，厥咎亡。』〔師古曰：洪範傳之辭。余按五行志，蓋京房易傳之辭也。〕比年郡國傷於水災，禾麥不收，〔禾，粟苗也，又稼之總名。比，毗至翻。〕宜損常稅之時．〔謂此時宜減稅也。〕而有司奏請加賦，甚繆經義，逆於民心，市怨趨禍之道也。〔趨，讀曰趣，與促同。〕臣願陛下勿許加賦之奏，益減奢泰之費，流恩廣施，〔施，式豉翻。〕振贍睏乏，敕勸耕桑，以慰綏元元之心，諸夏之亂庶幾可息！」〔贍，而豔翻。幾，居希翻，又巨衣翻。〕
中壘校尉劉向〔武帝置中壘校尉，掌北軍壘門之內，又外掌西域，八校尉之首也。〕上書曰：「臣聞帝舜戒伯禹『毋若丹朱傲』，〔師古曰：事見虞書益稷篇。丹朱，堯子也。敖，讀曰傲。仲馮曰：此禹戒舜之語。非舜戒禹之辭也。上，時掌翻。〕周公戒成王『毋若殷王紂』，〔尚書無逸篇：周公戒成王曰：毋若殷王紂之迷亂，酗於酒德哉！〕聖帝明王常以敗亂自戒，不諱廢興，故臣敢極陳其愚，唯陛下留神察焉！
謹按春秋二百四十二年，日食三十六，〔師古曰：從隱西元年至哀公十四年獲麟，凡二百四十二年。日食三十六，謂隱三年二月己巳，桓三年七月壬辰朔，十七年十月朔，莊十八年三月，二十五年六月辛未朔，二十六年十二月癸亥朔，三十年九月庚午朔，僖五年九月戊申朔，十二年三月庚午，十五年五月，文元年二月己亥朔，十五年六月辛醜朔，宣八年七月甲子，十年四月丙辰，十七年六月癸卯，成十六年六月丙寅朔，十七年十二月丁巳朔，襄十四年二月乙未朔，十五年秋八月丁巳，二十年冬十月丙辰朔，二十一年九月庚戌朔，冬十月庚辰朔，二十三年二月癸酉朔，二十四年秋七月甲子朔，八月癸巳朔，二十七年冬十二月乙亥朔，昭七年夏四月甲辰朔，十五年六月丁巳朔，十七年六月甲戌朔，二十一年秋七月壬午朔，二十二年十二月癸酉朔，二十四年夏五月乙未朔，三十一年十二月辛亥朔，定五年正月辛亥朔，十二年十一月丙寅朔，十五年八月庚辰朔也。〕今連三年比食，〔比，毗至翻。〕自建始以來，二十歲間而八食，率二歲六月而一發，古今罕有。建始三年十二月戊申朔，河平元年四月癸亥晦，三年八月乙卯晦，四年三月癸醜朔，陽朔元年二月丁未晦，永始二年二月乙酉晦，三年正月己卯晦，四年七月辛未晦，凡八食，而是年春正月己亥又不預比數。〕異有小大希稠，佔有舒疾緩急，觀秦、漢之易世，覽惠、昭之無後，察昌邑之不終，視考宣之紹起，皆有變異著於漢紀。天之去就，豈不昭昭然哉！〔按向書曰：秦始皇之末至二世時，日月薄食，山林淪亡，辰星出於四孟，太白經天而行，無雲而雷，枉矢夜光，熒惑襲月，繢火燒宮，野禽戲庭，都門內崩，長人見臨洮，石隕於東郡，星孛大角，大角以亡。及項籍之敗，亦孛大角。漢之入秦，五星聚於東井，得天下之象也。孝惠時有雨血、日食於沖、滅光星見之異。孝昭時有太山臥石自立，上林僵柳複起，大星如月西行，眾星隨之，此為特異，孝宣興起之表。天狗夾漢而西，久陰不雨者二十餘日，昌邑不終之異也。〕臣幸得托末屬，誠見陛下寬明之德，冀銷大異而興高宗、成王之聲，〔向書曰：高宗、成王亦有雊雉、拔木之變，能思其故，故高宗有百年之福，成王有複風之報，向之所以望帝者如此。〕以崇劉氏，〔崇，增高也。謂增高劉氏之業，愈巍巍也。〕故懇懇數奸死亡之誅！〔師古曰：懇懇，款誠之意也。奸，犯也。數，所角翻。奸，音幹。〕天文難以相曉，臣雖圖上，猶須口說，然後可知；願賜清燕之閑，指圖陳狀！」上輒入之，〔師古曰：謂召入也。上，時掌翻。閑，讀曰閑；又如字。上輒之上，如字。〕然終不能用也。〔考異曰：向傳雲：星孛東井，岷山崩，向懷不能已，上此奏。按岷山崩在三年，此奏雲「自建始以來，二十歲間而食八，率二歲六月而一發」，則上此奏當在今年也。胡旦亦載之三年。余按劉向傳，若以星孛東井為據，則上奏當在今年。若以岷山崩為據，則上奏當在三年。若以二十歲間日八食為據，則上奏當在去年。然向言「日食之變率二歲六月而一發」，以班書考之，自建始三年十二月至河平元年四月，則一年五月而食；至四年三月癸醜朔則纔一年而食；又至陽朔元年二月丁未晦則又期年而食；永始元年九月丁巳晦，志書食而紀不書；至二年二月乙酉晦，則凡九期，而志所書永始元年九月丁巳晦不計也。又至永始三年正月己卯晦，則未及一期而食。又至四年七月辛未晦，則一年六月而食。向所謂率二歲六月而一發，亦通二十歲而約言之耳。自建始三年至今年，以紀考之則九食，以志考之則十食，此其差異又未有所折哀也。〕
⑦紅陽侯立舉陳鹹方正；對策，拜為光祿大夫、給事中。丞相方進複奏「鹹前為九卿，坐為貪邪免，〔鹹免見上卷永始二年。複，扶又翻。〕不當蒙方正舉，備內朝臣」，〔孟康曰：內朝，中朝也。大司馬、前、後、左、右將軍、侍中、常侍、散騎、諸吏、給事中為中朝官；丞相以下至六百石，為外朝官也。〕並劾「紅陽侯立選舉故不以實。」〔漢制，列侯選舉不以實，削封戶。劾，戶概翻；下同。〕有詔免鹹，勿劾立。
⑧十二月，乙未，王商為大將軍。辛亥，商薨。其弟紅陽侯立次當輔政；先是立使客因南郡太守李尚占墾草田數百頃，〔先，悉薦翻。據孫寶傳：占墾草田，頗有民所假少府陂澤，略皆開發。師古曰：隱度而取之也。草田，荒田也。舊為陂澤，本屬少府，其後以假百姓，百姓皆已田之。而立總謂為草田，占雲新自墾。占，音之贍翻。百畝為頃。〕上書以入縣官，〔師古曰：立上書雲：新墾得此田，請以入官也。〕貴取其直一億〔【章：十四行本「億」作「萬」；乙十一行本同；孔本同；退齋校同。】〕萬以上，〔師古曰：直，價直也。貴者，增於時價。〕丞相司直孫寶發之，上由是廢立，而用其弟光祿勳曲陽侯根。庚申，以根為大司馬、驃騎將軍。〔考異曰：荀紀雲「十一月」，成紀雲「十二月」。按是歲十一月甲子朔，無乙未、辛亥、庚申。荀悅誤。今按考異又有揚雄待詔一條，注雲：雄傳雲：「車騎將軍王音奇其文雅，薦雄待詔。」按雄自序雲：「上方郊祠甘泉泰畤，召雄待詔承明之庭，奏甘泉賦。其十二月，奏羽獵賦。」事在今年。時王音卒已久，蓋王根也。胡旦遂誤以為曲陽侯雲。余按曲陽侯即王根也。王音則封安陽侯。〕
⑨特進、安昌侯張禹請平陵肥牛亭地；〔師古曰：肥牛，亭名。禹欲得置亭之處為耱塋。〕曲陽侯根爭，以為此地當平陵寢廟，衣冠所出遊道，宜更賜禹他地。〔請別以地賜之。更，工衡翻。〕上不從，卒以賜禹。〔卒，子恤翻。〕根由是害禹寵，數毀惡之。〔數，所角翻；下同。師古曰：惡，謂言其過惡。依顏注，惡，當讀如字；後凡毀惡之惡皆同音。〕天子愈益敬厚禹，每病，輒以起居聞，〔師古曰：謂其飲食寢臥之增損。〕車駕自臨問之，上親拜禹上，禹頓首謝恩；禹小子未有官，禹數視其小子；上即禹下拜為黃門郎、給事中。〔即，就也。〕禹雖家居，以特進為天子師，國家每有大政，必與定議。〔師古曰：與，讀曰豫。餘謂與，讀如字，言天子與禹定其可否也。〕
時吏民多上書言災異之應，譏切王氏專政所致，〔上，時掌翻。〕上意頗然之，未有以明見；〔未能灼見人言之當否也。〕乃車駕至禹弟，〔弟，與第同，舍也，宅也。〕辟左右，〔師古曰：辟，讀曰辟。〕親問禹以天變，因用吏民所言王氏事示禹。禹自見年老，子孫弱，又與曲陽侯不平，恐為所怨，則謂上曰：「春秋日食、地震，或為諸侯相殺，夷狄侵中國。〔為，於偽翻。〕災變之意，深遠難見，故聖人罕言命，不語怪神，〔師古曰：罕，稀也。論語雲：子罕言利與命與仁。又曰：子不語：怪、力、亂、神。〕性與天道，自子貢之屬不得聞，〔師古曰：論語稱子貢曰：夫子之言性與天道不可得而聞也。謂孔子未嘗言性命及天道。〕何況淺見鄙儒之所言。陛下宜修政事，以善應之，與下同其福喜，〔漢書張禹傳，「喜」作「善」。〕此經義意也。新學小生，亂道誤人，宜無信用，以經術斷之！」〔斷，丁亂翻。〕上雅信愛禹，由此不疑王氏。〔元帝師蕭望之，成帝師張禹，皆敬重之矣。元帝不能聽望之言疏許、史而去恭、顯，成帝則聽禹言而不疑王氏；望之以此殺身，禹以此苟富貴。漢祚中衰，實由此也。又，成帝之時，吏民猶譏切王氏；平帝之末，吏民以王莽不受新野田，上書者至四十八萬七千五百七十二人，何元、成之時吏民猶忠於漢，平帝之時吏民則附王氏也﹖政自之出久矣，人心能無從之乎！有國家者，尚監茲哉！〕後曲陽侯根及諸王子弟聞知禹言，皆喜說，遂親就禹。〔張氏安矣，劉氏危矣。說，讀曰悅。〕
故槐裏令朱雲〔元帝時，雲為槐裏令，坐論石顯廢錮，故稱故。〕上書求見，〔見，賢遍翻。〕公卿在前，雲曰：「今朝廷大臣，上不能匡主，下無以益民，皆尸位素餐，〔師古曰：屍，主也。素，空也。屍位者，不舉其事，但主其位而已。素餐者，德不稱官，空當食祿。〕孔子所謂『鄙夫不可與事君，苟患失之，亡所不至』者也！〔師古曰：論語所載孔子之言也。苟患失其寵祿，則言行僻邪，無所不至也。謹案孔子曰：鄙夫可與事君也與哉！其未得之也，患得之；既得之，患失之。苟患失之，無所不至矣！亡，與無同。〕臣願賜尚方斬馬劍，〔師古曰：尚方，少府之屬官也，作供禦器物，故有斬馬劍；劍利，可以斬馬。〕斷佞一人頭以厲其餘！」〔斷，丁管翻。〕上問：「誰也﹖」對曰：「安昌侯張禹！」上大怒曰：「小臣居下訕上，〔蓋引用論語惡居下流而訕上之言。師古曰：訕，謗也，音所諫翻，又音刪。〕廷辱師傅，罪死不赦！」禦史將雲下；雲攀殿檻，檻折。〔師古曰：檻，軒前欄也。折，而設翻。〕雲呼曰：「臣得下從龍逄、比干游於地下，足矣！〔師古曰：呼，叫也，音火故翻。關龍逄，桀臣，王子比干，紂臣，皆以諫而死，故雲然。逄，音皮江翻。〕未知聖朝何如耳！」〔師古曰：言殺直臣，其聲惡。余謂雲蓋言亦將如夏、殷之亡也。朝，直遙翻；下入朝同，每朝同。〕禦史遂將雲去。〔將，如字，挾也，攜也。〕於是左將軍辛慶忌免冠，解印綬，叩頭殿下曰：「此臣素著狂宜於世，〔師古曰：著，表也。言此名久已章表。〕使其言是，不可誅；其言非，固當容之。臣敢以死爭！」慶忌叩頭流血；上意解，然後得已。〔言殺雲之事得止也。〕及後當治檻，〔治，直之翻。〕上曰：「勿易，因而輯之，以旌直臣！」〔師古曰：輯，與集同；謂補合之也。旌，表也。〕
⑩匈奴搜諧單于將入朝；未入塞，病死。弟且莫車立，為車牙若鞮單于；以囊知牙斯為左賢王。〔單，音蟬。且，子餘翻。車，尺遮翻。鞮，丁奚翻。〕
北地都尉張放到官數月，複征入侍中。〔複，扶又翻；下同。〕太后與上書曰：「前所道尚未效，〔張晏曰：謂太后言，「班侍中，大將軍所舉，宜寵異之。」詳見上卷永始二年。〕富平侯反復來，其能默虖！」〔如淳曰：富平侯張放又來，太后安能默然不以為言。〕上謝曰：「請今奉詔！」上於是出放為天水屬國都尉；〔地理志，天水屬國都尉，治勇士縣。〕引少府許商、光祿勳師丹為光祿大夫，〔姓譜：師，古者掌樂之官，因以為氏。〕班伯為水衡都尉，並侍中，皆秩中二千石，每朝東宮，常從；〔從，才用翻。〕及大政，俱使諭指於公卿。〔使傳上指以諭公卿也。〕上亦稍厭遊宴，複修經書之業；〔上為太子時，好經書；及即位，幸酒，樂宴樂。今出放等，複修經書業。〕太后甚悅。
是歲，左將軍辛慶忌卒。慶忌為國虎臣，〔爪牙扞禦之臣曰虎臣。〕遭世承平，匈奴、西域親附，敬其威信。
①春，正月，上行幸甘泉，郊泰畤。三月，行幸河東，祠後土。既祭，行游龍門，〔師古曰：龍門山，在今蒲州龍門縣北。〕登曆觀，〔晉灼曰：曆觀，在河東蒲反縣。師古曰：曆山上有觀。觀，音古玩翻。〕陟西嶽而歸。〔陟，登也。師古曰：西嶽，華山也。〕
②夏，四月，立廣陵孝王子守為王。〔廣陵孝王霸，厲王胥之子也，元帝初元二年紹封；傳子意，孫護人，薨，無後。今立守以紹封。考異曰：荀紀「守」作「憲」，今從漢書。〕
③初，烏孫小昆彌安日為降民所殺，諸翕侯大亂；〔降，戶江翻。翕，許及翻。〕詔征故金城太守段會宗為左曹、中郎將、光祿大夫，使安輯烏孫；〔陽朔中，會宗複為西域都護，終更而還，以擅發戊己校尉兵迎康居降者不遂，劾乏興，詔以贖論；拜金城太守，以病免，故曰金城太守。守，式又翻。〕立安日弟末振將為小昆彌，〔服虔曰：末振將，人姓名。師古曰：其名也；昆彌之弟，不可別舉姓也。考異曰：烏孫傳以末振將為安日弟，段會宗傳以為兄，「兄」字誤耳。〕定其國而還。〔還，從宣翻；又如字。〕時大昆彌雌栗靡勇健，末振將恐為所並，使貴人烏日領詐降，刺殺雌栗靡；〔刺，七亦翻。〕漢欲以兵討之而未能，遣中郎將段會宗立公主孫伊秩靡為大昆彌。〔公主，謂楚主解憂也。公主之孫，於雌栗靡為季父。〕久之，大昆彌、翕侯難棲殺末振將，安日子安犁靡代為小昆彌。漢恨不自誅末振將，複遣段會宗發戊己校尉諸國兵，〔複，扶又翻。校，戶教翻。〕即誅末振將太子番丘。〔即，就也。師古曰：番，音盤。〕會宗恐大兵入烏孫，驚番丘，亡逃不可得，即留所發兵墊婁地，〔服虔曰：墊，音墊総之墊。鄭氏曰：婁，音羸。師古曰：墊，音丁念翻。婁，音樓。〕選精兵三十弩〔李奇曰：三千人，人持一弩。〕徑至昆彌所在，召番丘，責以末振將之罪，即手劍擊殺番丘。〔手執劍曰手劍。記檀弓曰：子手弓，子射諸。手，守又翻。〕官屬以下驚恐，馳歸。小昆彌安犁靡勒兵數千騎圍會宗，會宗為言來誅之意，〔為言奉天子命來誅番丘之意。為，於偽翻。〕「今圍守殺我，如取漢牛一毛耳。〔司馬遷答任安書曰：假令僕伏法受誅，若九牛亡一毛，與螻蟻何異！自諭其身甚微也。〕宛王、郅支頭縣街，〔宛王事見二十一卷武帝太初三年。郅支事見二十九卷元帝建昭三年。宛，於元翻。〕烏孫所知也。」昆彌以下服，曰：「末振將負漢，誅其子可也，獨不可告我，令飲食之邪！」〔師古曰：飲，於禁翻。食，讀曰坔；下同。〕會宗曰：「豫告昆彌，逃匿之，為大罪。〔謂豫以誅番丘之事告昆彌，昆彌以叔侄之情必使番丘逃匿，漢欲誅之而昆彌匿之，則於漢為有大罪也。〕即飲食以付我，傷骨肉恩。〔若飲食之而使之就死，則於骨肉為傷恩。〕故不先告。」昆彌以下號泣罷去。〔號，戶刀翻。〕會宗還，奏事，天子賜會宗爵關內侯、黃金百斤。會宗以難棲殺末振將，奏以為堅守都尉。〔烏孫有大將、都尉各一人。以難棲能為雌栗靡複讎，堅守臣節，異於諸翕侯，故以「堅守」二字寵之。〕責大祿、大監雌栗靡見殺狀，奪金印、紫綬，更與銅、墨雲。〔宣帝甘露三年，大祿大監賜金印、紫綬。〕末振將弟卑爰疐〔師古曰：疐，音竹二翻。〕本共謀殺大昆彌，將眾八萬【章：十四行本「厲」下有「餘口」二字；乙十一行本同；孔本同；張校同；退齋校同。】北附康居，謀欲借兵兼併兩昆彌；〔卑爰疐自此強，其後都護孫建襲殺之。將，即亮翻。〕漢複遣會宗與都護孫建並力以備之。〔複，扶又翻；下同。〕
自烏孫分立兩昆彌，漢用憂勞，且無寧歲。〔分立兩昆彌，見二十七卷宣帝甘露元年。〕時康居複遣子侍漢，〔元帝時，康居遣子入侍，陳湯上言其非王子。今複遣子入侍。〕貢獻，〔既遣子入侍，而又奉貢也。〕都護郭舜上言：〔此時郭舜為都護。平帝元始間，孫建始為都護。上，時掌翻。〕「本匈奴盛時，非以兼有烏孫、康居故也；及其稱臣妾，非以失二國也。〔言匈奴之強弱，不系二國之叛服。〕漢雖皆受其質子，然三國內相輸遺，交通如故；〔三國，謂匈奴、烏孫、康居。質，音致。遺，於季翻。〕亦相候司，〔司，讀曰伺。〕見便則發：合不能相親信，離不能相臣役。以今言之，結配烏孫，竟未有益，反為中國生事。〔謂自武帝以來，以宗室女下嫁烏孫也。為，於偽翻。〕然烏孫既結在前，今與匈奴俱稱臣，義不可距。而康居驕黠，訖不肯拜使者；〔師古曰：訖，竟也。黠，戶八翻。〕都護吏至其國，坐之烏孫諸使下，王及貴人先飲食已，乃飲啖都護吏，〔師古曰：飲，音於禁翻。啖，音徒濫翻。〕故為無所省以誇旁國。〔師古曰：言故不省視漢使也。餘謂誇者，自矜耀其能傲漢也。旁國，鄰國也。省，悉井翻。〕以此度之，何故遣子入侍﹖其欲賈市，為好辭之，詐也。〔謂特欲行賈以市易，其為好辭者，詐也。度，徒洛翻。賈，音古。〕匈奴，百蠻大國，〔師古曰：於百蠻中，最大國也。〕今事漢甚備；聞康居不拜，且使單于有悔自卑之意。〔師古曰：言單于見康居不事漢以為高，自以事漢為太卑而悔之也。〕宜歸其侍子，絕不複使，〔師古曰：不通使於其國也。使，疏吏翻。〕以章漢家不通無禮之國！」〔章，顯著也。〕漢為其新通，〔為，於偽翻。〕重致遠人，〔師古曰：以此聲名為重也。〕終羈縻不絕。
三年〔（辛亥、前一零）〕
①春，正月，丙寅，蜀郡岷山崩，〔地理志，岷山，在蜀郡湔氐道西徼外。禹貢所謂岷山導江，即此山也。水經注曰：岷山，即瀆山，水曰瀆水，亦曰汶阜山，在氐道徼外，江水所導也。大江泉源發羊膊嶺下，緣崖散漫，小大百收，殆未濫觴，東南下百餘裏，至白馬嶺西，曆天彭關，亦謂之天穀。天彭山兩山相對，其高若闕，謂之天彭門。江水自此以上至微弱，所謂其源濫觴者也。漢元延中，岷山崩，壅江水三日不流，即其處。岷，音武巾翻。〕壅江三日，江水竭。劉向大惡之，〔惡，音烏路翻；惡其征異也。〕曰：「昔周岐山崩，三川竭，而幽王亡。〔周幽王二年，三川竭，岐山崩。師古曰：三川，涇、渭、洛也。洛，即漆、沮也。余按幽王時有是異，後卒為犬戎所殺。〕岐山者，周所興也。〔周自太王避狄去豳，而邑於岐山之下，周之王業遂興於此。〕漢家本起於蜀、漢，〔高帝始王漢中，起兵還定三秦，誅項羽，遂有天下。〕今所起之地，山崩川竭，星孛又及攝提、大角，從參至辰，〔天文志：房南眾星曰騎官，左角理，右角將。大角者，天王帝�之吽A其兩旁各有三星鼎足句之，曰攝提。攝提者，直鬥杓所指，以建時節，故曰攝提格。晉天文志：參十星，於辰在申。至辰者，至大火也。自氐五度至尾九度，為大火，於辰在卯。如淳曰：孛星尾長及攝提大角，始發於參至辰也。孛，蒲內翻。參，疏簪翻。〕殆必亡矣！」
②二月，丙午，封淳于長為定陵侯。〔恩澤侯表，定陵侯，國於汝南。〕
③三月，上行幸雍，祠五畤。
④上將大誇胡人以多禽獸，秋，命右扶風發民入南山，西自褒、斜，〔師古曰：褒、斜，南山二穀名。余按自秦川徑南山通漢中，南穀曰褒，北穀曰斜，徑五百里。斜，餘遮翻。〕東至弘農，〔長安南山連延，東至弘農，今商、虢二州之山皆是也。〕南驅漢中，〔驅，與驅同。〕張羅罔罝罘，〔罔，與網同，古字通用。罝，音咨邪翻，兔礶也。罘，音房尤翻，翻車大網也。〕捕熊羆禽獸，〔熊似豕而大，黑色。羆似熊，黃白色，被發人立，而絕有力。〕載以檻車，輸之長楊射熊館，〔師古曰：長楊宮中有射熊館。〕以罔為周阹，〔李奇曰：阹，遮禽獸圍陳也。師古曰：阹，音祛。〕縱禽獸其中，令胡人手搏之，自取其獲，上親臨觀焉。〔考異曰：成紀，「元延二年冬，行幸長楊宮，從胡客大校獵，宿萯陽宮，賜從官。」胡旦用之。按揚雄傳：祀甘泉、河東之歲，十二月，羽獵，雄上校獵賦；明年，從至射熊館還，上長楊賦。然則從胡客校獵當在今年；紀因去年冬有羽獵事，致此誤耳。〕
四年〔（壬子、前九）〕
①春，正月，上行幸甘泉，郊泰畤。
②中山王興、定陶王欣皆來朝，〔興，帝少弟。欣，帝弟定陶共王康之子。朝，直遙翻。〕中山王獨從傅，定陶王盡從傅、相、中尉。〔師古曰：三官皆從王入朝。相，息亮翻。〕上怪之，以問定陶王，對曰：「令：諸侯王朝，得從其國二千石。傅、相、中尉，皆國二千石，故盡從之。」上令誦詩，通習，能說。〔師古曰：說其義也。〕他日，問中山王：「獨從傅在何法令﹖」不能對；令誦尚書，又廢；〔師古曰：中忘之也。法令，力政翻。令誦，力呈翻。〕及賜食於前，後飽；起下，聵系解。〔師古曰：食而獨在後飽；及起，又聵系解也。聵，音武伐翻。余謂賜食於君前，禮主於敬，食而獨後，又致飽而止，皆非敬也。及起而降階，聵系解而不知，是皆不能執禮。夫禮，所以固人肌膚之會，筋骸之束也。聵，足衣也；系，所以結聵。〕帝由此以為不能，而賢定陶王，數稱其材。〔數，所角翻。〕是時諸侯王唯二人於帝為至親，定陶王祖母傅太后隨王來朝，〔傅太后，元帝傅昭儀，定陶共王母也；隨共王就國，為定陶太后。〕私賂遺趙皇后、昭儀及票騎將軍王根。〔遺，於季翻。票，匹妙翻。〕後、昭儀、根見上無子，亦欲豫自結，為長久計，皆更稱定陶王，〔迭互稱其材美也。師古曰：更，工衡翻。〕勸帝以為嗣。帝亦自美其材，為加元服而遣之，〔師古曰：為之冠也。為，於偽翻。〕時年十七矣。
③三月，上行幸河東，祠後土。
④隕石於關東二。〔據漢書，「關東」當作「都關」。師古曰：都關，山陽之縣。〕
⑤王根薦穀永，征入，為大司農。〔自北地太守征入。〕永前後所上四十餘事，〔上，時掌翻。〕略相反復，專攻上身與後宮而已；黨於王氏，上亦知之，不甚親信也。為大司農歲餘，病；滿三月，上不賜告，即時免。〔故事，公卿病，輒賜告；上以其黨於王氏，故即時免。〕數月，卒。〔史終言之。〕
綏和元年〔（癸醜、前八）〕
①春，正月，大赦天下。
②上召丞相翟方進、御史大夫孔光、右將軍廉褒、後將軍朱博入禁中，〔票騎將軍王根先勸帝立定陶王為嗣，漢書孔光傳先書根勸立定陶王事，下即書召方進、光、褒、博入禁中。通鑒因之，亦不書根。今但以下文觀之，根亦召入禁中也。〕議「中山、定陶王誰宜為嗣者﹖」方進、根、褒、博皆以為：「定陶王，帝弟之子。禮曰：『昆弟之子，猶子也。為其後者，為之子也。』〔昆弟之子，視猶子也。以弟之子為兄後，則為兄之子矣。公羊春秋：成十五年，仲嬰齊卒。此公孫嬰齊也，曷為謂之仲嬰齊﹖為兄後也，為後兄，則曷為謂之仲嬰齊﹖為人後者，為之子也。為其子則其稱仲何﹖孫以王父字為氏也。〕定陶王宜為嗣。」光獨以為：「禮，立嗣以親。〔謂兄、弟，同父之親子；其親親於兄弟之子。〕以尚書盤庚殷之及王為比，兄終弟及。〔兄終弟及，殷法也。殷自外丙、仲壬至盤庚；率多兄弟代立，而尚書無文；光所引蓋今文尚書也。師古曰：比，音必寐翻；餘謂當如字讀。〕中山王，先帝之子，帝親弟，宜為嗣。」上以「中山王不材；又禮，兄弟不得相入廟，」〔父為昭，子為穆，則兄弟不得相入廟也。〕不從光議。二月，癸醜，詔立定陶王欣為皇太子，封中山王舅諫大夫馮參為宜鄉侯，益中山國三萬戶，以慰其意；〔師古曰：以不得繼統為帝之後，恐其怨恨。〕使執金吾任宏守大鴻臚，持節征定陶王。〔大鴻臚，掌諸侯，故任宏守大鴻臚之官以征定陶王。守，權守也。任，音壬。臚，陵如翻。〕定陶王謝曰：「臣材質不足以假充太子之宮；〔師古曰：謙不言為太子，故雲假充，若元非正。余謂王謝意，蓋以將有皇嗣，今為太子特假充耳。〕臣願且得留國邸，旦夕奉問起居，〔謂昏定晨省。記曰：文王之為世子也，朝於王季日三，雞初鳴而衣服，至於寢門外，問內豎之禦者曰：「今日安否何如﹖」內豎曰：「安。」文王乃喜。及日中又至，亦如之。及莫再至，亦如之。其有不安節，則內豎以告文王，文王色憂，行不能正履。此旦夕問起居之禮也。國邸，謂定陶國邸也。〕俟有聖嗣，歸國守藩。」書奏，天子報「聞」。〔報聞，報已覽其書，而不從其請也。〕戊午，孔光以議不合意，左遷廷尉；何武為御史大夫。〔光左遷廷尉，而何武自廷尉為御史大夫。〕
③初，詔求殷後，分散為十餘姓，〔殷，子姓也，其後為宋、為孔、為華、為戴、為桓、為向、為樂等姓。〕推求其嫡，不能得。匡衡、梅福皆以為宜封孔子世為湯後，〔匡衡議，以為王者存二王后，所以尊其先王而通三統也。其犯誅絕之罪者，絕而更封他親為始封君，上承其王者之始祖。春秋之義，諸侯不能守其社稷者絕。今宋國已不守其統而失國矣，則宜更立殷後為始封君而上承湯統；非當繼宋之絕侯也，宜明得殷後而已。今之故宋，推求其嫡，久遠不可得；雖得其嫡，嫡之先已絕，不當得立禮。孔子曰：「丘，殷人也。」先師所傳，宜以孔子世為湯後。此元帝時議也；是時梅福複言之。〕上從之，封孔吉為殷紹嘉侯。〔恩澤侯表：殷紹嘉侯，國於沛。〕三月，與周承休侯皆進爵為公，地各百里。
⑦匈奴車牙單于死；弟囊知牙斯立，為烏珠留若鞮單于。烏珠留單于立，以弟樂為左賢王，輿為右賢王，〔樂，呼韓邪單于大閼氏之子。輿，第五閼氏之子。〕漢遣中郎將夏侯藩、副校尉韓容使匈奴。
或說王根曰：〔說，輸芮翻。〕「匈奴有鬥入漢地，直張掖郡。〔師古曰：鬥，絕也；地之鬥曲入漢界者也。直，當也。〕生奇材箭竿、鷲羽；〔師古曰：鷲，大鵰也，黃頭赤目，其羽可為箭。竿，音工旱翻。鷲，音就。餘按鷲羽可為箭翎也。山海經曰：景山多鷲，黑色多力，所謂皁鵰是也。〕如得之，於邊甚饒，國家有廣地之實，將軍顯功垂於無窮！」根為上言其利，〔言得此地為中國利也。為，於偽翻；下同。〕上直欲從單于求之，〔師古曰：直，猶正也。餘謂直，徑直也。〕為有不得，傷命損威。〔師古曰：詔命不行為傷命。余謂天子之命不行於夷狄為損中國之威。〕根即但以上指曉藩。令從藩所說而求之。〔師古曰：自以藩意說單于而求之。說，輸芮翻；下同。〕藩至匈奴，以語次說單于曰：〔語次，交語之次也。〕「竊見匈奴鬥入漢地，直張掖郡，漢三都尉居塞上，士卒數百人，寒苦，候望久勞，〔張掖兩都尉，一治日勒澤索穀，一治居延；又有農都尉，治番和：是為三都尉。師古曰：澤，音鐸。索，音先各翻。如淳曰：番，音盤。〕單于宜上書獻此地，直斷割之，〔謂從直割地，以其鬥入者與漢也。斷，丁管翻。上，時掌翻；下同。〕省兩都尉士卒數百人，以複天子厚恩，〔師古曰：複，亦報也。〕其報必大。」〔師古曰：漢得此地，必厚報單於。〕單于曰：「此天子詔語邪，〔邪，音耶，疑未定之辭。〕將從使者所求也﹖」藩曰：「詔指也；然藩亦為單于畫善計耳。」〔為，於偽翻。〕單于曰：「此溫偶駼王所居地也，〔師古曰：偶，音五口翻。駼，音塗；下同。餘按後漢書，匈奴有溫禺犢王。班固燕然銘曰：斬溫禺以釁鼓，血屍逐染鍔。意溫偶即溫禺也，後人妄加「禺」旁從「人」耳；當讀曰禺。〕未曉其形狀所生，請遣使問之。」〔形狀，謂地形之夷險，可割與不可割之狀也。師古曰：所生，謂山之所生草木、鳥獸為用者。〕
藩、容歸漢後，複使匈奴，〔複，扶又翻。〕至則求地。單于曰：「父兄傳五世，〔呼韓邪傳其長子複株絫，複株絫傳其弟搜諧，搜諧又傳其弟車牙，車牙傳之囊知牙斯，是為五世。〕漢不求此地，至知獨求，何也﹖〔單于名囊知牙斯。王莽專政，諷其慕中國不二名，始名知。史從簡便，因以單名書於此。〕已問溫偶駼王，匈奴西邊諸侯作穹廬及車，皆仰此山材木，〔師古曰：謂諸小王為諸侯，效中國之言耳。仰，音牛向翻。〕且先父地，不敢失也。」〔先父，謂呼韓邪。〕藩還，遷太原太守。單于遣使上書，以藩求地狀聞。〔守，式又翻。使，疏吏翻。〕詔報單於：〔【章：十四行本「於」下有「曰」字；乙十一行本同；孔本同。】〕「藩擅稱詔，從單于求地，法當死；更大赦二，〔餘按是年後至明年哀帝即位，大赦。又明年，改元，赦。昭雲更大赦二，以此知夏侯藩再使匈奴，必在建平初。師古曰：更，經也；音工衡翻。〕今徙藩為濟南太守，不令當匈奴。」〔濟，子禮翻。〕
初，太子之幼也，王祖母傅太后躬自養視；〔在定陶國時也。〕及為太子，詔傅太后、【章：十四行本「後」下有「與太子母」四字；乙十一行本同；孔本同；退齋校同。】丁姬自居定陶國邸，〔丁姬事定陶共王，實生太子。〕不得相見。頃之，王太后欲令傅太后、丁姬十日一至太子家，帝曰：「太子承正統，當共養陛下，〔漢亦稱太后為陛下；後世多稱殿下，唯臨朝乃稱陛下。共，音居用翻。養，音弋尚翻。〕不得複顧私親。」〔此私親，謂傅太后、丁姬。複，扶又翻；下同。〕王太后曰：「太子小而傅太后抱養之；今至太子家，以乳母恩耳，〔謂抱養太子，恩猶乳母也。〕不足有所妨！」於是令傅太后得至太子家；丁姬以不養太子，獨不得。
⑩衛尉、侍中淳于長有寵於上，大見信用，貴傾公卿，外交諸侯、牧、守，賂遺、〔牧，州牧也。守，郡守也。遺，於季翻；下同。〕賞賜累巨萬，淫於聲色。〔淫，過也，放也。〕許後姊藎為龍雒思侯夫人，〔龍雒思侯韓寶，增子也。晉灼曰：藎，音靡。余按韓寶已死，故書諡。諡法：外內思索曰思；追悔前過曰思。〕寡居；長與藎私通，因取為小妻。〔藎雖皇后之姊，列侯之夫人，淫放失身於長，而長自有正室，故為小妻。記曰：聘則為妻，奔則為妾。婦人女子之持身，不可不慎也。〕許後時居長安宮，〔許後廢，徙昭台宮；歲餘，還徙長安宮。師古曰：三輔黃圖，林光宮中有長安宮。〕因藎賂遺長，欲求複為婕妤。長受許後金錢乘輿、服禦物前後千餘萬，〔乘，繩證翻。〕詐許為白上，立為左皇后。〔許為，於偽翻。〕藎每入長安宮，輒與藎書，戲侮許後，嫚易無不言；〔師古曰：嫚，褻汙也。易，輕也。易，音弋豉翻。〕交通書記，賂遺連年。
時曲陽侯根輔政，久病，數乞骸骨。〔數，所角翻。〕長以外親居九卿位，〔長，太后姊子，於帝室為外家之親。〕次第當代根。侍中、騎都尉、光祿大夫王莽心害長寵，私聞其事。莽侍曲陽侯病，因言：「長見將軍久病意喜，自以當代輔政，至對衣冠議語署置；」〔衣冠，當時士大夫及貴遊子弟也。師古曰：自謂當輔政，故豫言某人為某官，某人主某事。〕具言其罪過。根怒曰：「即如是，何不白也！」莽曰：「未知將軍意，故未敢言！」根曰：「趣白東宮！」〔東宮，太后宮。師古曰：趣，讀曰促。〕莽求見太后，具言長驕佚，欲代曲陽侯；私與長定貴人姊通，受取其衣物。太后亦怒曰：「兒至如此！〔長，太后姊子，故呼為兒。〕往，白之帝！」莽白上；上以太后故，免長官，勿治罪，遣就國。〔就定陵侯國。治，直之翻。〕
初，紅陽侯立不得輔政，疑為長毀譖，常怨毒長；〔毒，苦也，痛也；怨之甚也。〕上知之。及長當就國，立嗣子融從長請車騎，〔以長當就國，所常從車騎無所用，故請之。師古曰：嗣子，謂適長子當為嗣者也。〕長以珍寶因融重遺立。立因上封事，為長求留〔上，時掌翻。為，於偽翻。〕曰：「陛下既托文以皇太后故，〔蘇林曰：托於詔文也。〕誠不可更有他計。〔師古曰：言不宜遣長就國。〕於是天子疑焉，〔帝知立素怨長，今為長上封事求留，疑心於是而起。〕下有司按驗。〔下，戶稼翻；下同。〕吏捕融，立令融自殺以滅口。〔恐融就吏而事泄，故令其自殺以滅口。〕上愈疑其有大奸，遂逮長系洛陽詔獄，〔凡詔所系治皆為詔獄，非必洛陽先有詔獄也。〕窮治。〔考鞠以窮其奸也。〕長具服戲侮長定宮，謀立左皇后，罪至大逆，死獄中。妻子當坐者徙合浦；母若歸故郡。〔長母若，即王太后姊，故居魏郡元城。師古曰：若者，其母名。〕上使廷尉孔光持節賜廢後藥，自殺。丞相方進複劾奏「紅陽侯立，狡猾不道，〔師古曰：狡，狂也。猾，亂也。複，扶又翻。〕請下獄。」上曰：「紅陽侯，朕之舅，不忍致法；遣就國。」於是方進複奏立黨友後將軍朱博、巨鹿太守孫閎；皆免官，與故光祿大夫陳咸皆歸故郡。〔朱博，杜陵人；孫閎亦京師世家；陳鹹本沛郡相人。據漢書翟方進傳，則博、閎免官，獨鹹歸故郡耳。「與」字、「皆」字衍。元延元年，鹹免光祿大夫，故稱故。〕鹹自知廢錮，以憂死。
方進智能有餘，兼通文法吏事，以儒雅緣飾，〔【章：十四行本「飾」下有「法律」二字；乙十一行本同；孔本同；張校同。】〕師古曰：緣飾，譬之於衣，加純緣者。純，音之允翻。〕號為通明相，〔相，息亮翻。〕天子器重之；又善求人主微指，〔微指，謂上意所向，未著見於外者。〕奏事無不當意。方淳于長用事，方進獨與長交，稱薦之；〔據方進傳，長初用事，方進獨與長交。及長寵盛，與之交者不獨一方進矣。〕及長坐大逆誅，上以方進大臣，為之隱諱，〔為，於偽翻。〕方進內慚，上疏〔【章：十四行本「疏」下有「謝罪」二字；乙十一行本同；孔本同；張校同；】〕退齋校同。乞骸骨。〔上，時掌翻。〕上報曰：「定陵侯長已伏其辜，君雖交通，傳不雲乎！『朝過夕改，君子與之，』〔師古曰：與，許也。余謂此蓋論語傳。傳，音直戀翻。〕君何疑焉！其專心壹意，毋怠醫藥，以自持。」方進起視事，複條奏長所厚善京兆尹孫寶、右扶風蕭育、刺史二千石以上，免二十餘人。〔孫寶、蕭育，皆能吏也。以急於求進，比匪人以得罪，是以君子慎交。〕函谷都尉、建平侯杜業，素與方進不平，〔函谷關置都尉，以譏出入。業，杜延年之孫，素不事權貴，與翟方進、淳于長皆不平。〕方進奏「業受紅陽侯書聽請，不敬，」免，就國。〔據業傳，業與淳于長不平，長當就國，紅陽侯立與業書屬之，勿複用前事相侵。長出關後，罪復發，下洛陽獄，丞相史搜得紅陽侯書，奏業聽請，不敬。服虔曰：受立屬請為不敬。〕
上以莽首發大奸，稱其忠直；王根因薦莽自代。丙寅，以莽為大司馬，年時三十八。莽既拔出同列，繼四父而輔政，〔師古曰：鳳、商、音、根四人皆為大司馬，而莽之諸父也。〕欲令名譽過前人，遂克己不倦。聘諸賢良以為掾、史、賞賜、邑錢悉享士；〔邑錢，封邑所入之錢也。掾，俞絹翻。〕愈為儉約，母病，公卿列侯遣夫人問疾，莽妻迎之，衣不曳地，布蔽膝，〔蔽膝，坆也；亦曰韍。鄭玄曰：韍，太古蔽膝之象。〕見之者以為僮，使問，知其夫人。〔此下，依漢書有「皆驚」二字，文意乃足。他本皆有此二字。〕其飾名如此。
丞相方進、大司空武奏言：「春秋之義，用貴治賤，不以卑臨尊。〔春秋首止之會，殊會王世子，世子貴也。宋之盟，楚駕晉而書先晉，黃池之會，吳主會而書先晉，不以卑臨尊也。治，直之翻。〕刺史位下大夫而臨二千石，〔刺史六百石，下大夫之秩也；其朝位亦班於下大夫。〕輕重不相准。臣請罷刺史，更置州牧以應古制！」〔古制九州，一為畿內，八州八伯，以統諸侯之國。今請置州牧以應古州伯之制。更，工衡翻；下同。〕十二月，罷刺史，更置州牧，秩二千石。
犍為郡於水濱得古盤十六枚，〔師古曰：濱，水篋也；音賓。說文曰：磬，樂石也。古者毋句氏作盤，後或以玉為之。犍，居言翻。〕議者以為善祥。劉向因是說上：「宜興辟雍，〔記王制：天子之學曰辟雍。鄭玄曰：辟，明也。雍，和也。所以明和天下。說，輸芮翻。〕設庠序，〔古者黨有庠，遂有序。庠者，養也。序者，教也。〕陳禮樂，隆雅頌之聲，盛揖讓之容，以風化天下。如此而不治者，未之有也。〔治，直吏翻。〕或曰：不能具禮。〔師古曰：或曰者，劉向設為難者之言，而後答釋也。〕禮以養人為本，如有過差，〔師古曰：過差，猶失錯也。〕是過而養人也。刑罰之過或至死傷，今之刑非皋陶之法也，而有司請定法，削則削，筆則筆，〔服虔曰：言隨君意也。師古曰：削者，言有所刪去，以刀削簡牘也。筆者，謂有所增益，以筆就而書也。〕救時務也。至於禮樂，則曰不敢，是敢於殺人、不敢於養人也。為其俎豆、管弦之間小不備，〔為，於偽翻。〕因是絕而不為，是去小不備而就大不備，惑莫甚焉！〔為其不能具禮廢禮，是去小不備而就大不備也。俎，祭器，如幾，盛牲體者也。豆，似籩，亦所以盛肉。籩用竹而豆用木。管，笙、蕭之屬也。弦，琴、瑟之屬也。〕夫教化之比於刑法，刑法輕，是舍所重而急所輕也。〔師古曰：舍，廢也。舍，讀曰舍。〕教化，所恃以為治也；刑法，所以助治也；〔治，直吏翻。〕今廢所恃而獨立其所助，非所以致太平也。自京師有誖逆不順之子孫，〔師古曰：誖，乖也；音布內翻。〕至於陷大辟，受刑戮者不絕，由不習五常之道也。〔師古曰：五常，仁、義、禮、智、信，人性之所常行也。辟，毗亦翻。〕夫承千歲之衰周，繼暴秦之餘敝，民漸漬惡俗，貪饕險詖，不閑義理，〔漸，子廉翻。師古曰：貪甚曰饕。言行險曰詖。饕，音吐高翻。詖，音彼義翻。閑，習也。〕不示以大化而獨驅以刑罰，〔驅，讀與驅同。〕終已不改！」帝以向言下公卿議，〔下，遐稼翻。〕丞相、大司空奏請立辟廱，按行長安城南營表；未作而罷。〔師古曰：營，度地也。表，立標也。行，下孟翻。〕時又有言「孔子布衣，養徒三千人，今天下太學弟子少。」〔詩沼翻。〕於是增弟子員三千人；歲餘，複如故。〔元帝設弟子員千人。〕
劉向自見得信於上，故常顯訟宗室，譏刺王氏及在位大臣，其言多病切，發於至誠。上數欲用向為九卿，〔數，所角翻。〕輒不為王氏居位者及丞相、禦史所持，〔師古曰：持，謂扶持佐助也。〕故終不遷，居列大夫官前後三十餘年而卒。後十三歲而王氏代漢。


————————

