
資治通鑑 第239卷
【唐紀五十五】　起玄黓執徐十月，盡柔兆涒灘，凡四年有奇。
冬，十月，乙未，魏博監軍以狀聞，上亟召宰相，謂李絳曰：「卿揣魏博若符契。」李吉甫請遣中使宣慰以觀其變，李絳曰：「不可。今田興奉其土地兵眾，坐待詔命，不乘此際推心撫納，結以大恩，必待敕使至彼，持將士表來為請節鉞，然後與之，則是恩出於下，非出於上，將士為重，朝廷為輕，其感戴之心亦非今日之比也。機會一失，悔之無及！」吉甫素與樞密使梁守謙相結，守謙亦為之言於上曰：「故事，皆遣中使宣勞，今此鎮獨無，恐更不諭。」上竟遣中使張忠順如魏博宣慰，欲俟其還而議之。癸卯，李絳復上言：「朝廷恩威得失，在此一舉，時機可惜，奈何棄之！利害甚明，願聖心勿疑。計忠順之行，甫應過陝，乞明旦即降白麻除興節度使，猶可及也。」上欲且除留後，絳曰：「興恭順如此，自非恩出不次，則無以使之感激殊常。」上從之。甲辰，以興為魏博節度使。忠順未還，制命已至魏州。興感恩流涕，士眾無不鼓舞。
庚戌，更名皇子寬曰惲，察曰悰，寰曰忻，寮曰悟，審曰恪。李絳又言：「魏博五十餘年不沾皇化，一旦舉六州之地來歸，刳河朔之腹心，傾叛亂之巢穴，不有重賞過其所望，則無以慰士卒之心，使四鄰勸慕。請發內庫錢百五十萬緡以賜之。」左右宦官以為「所與太多，後有此比，將何以給之？」上以語絳，絳曰：「田興不貪專地之利，不顧四鄰之患，歸命聖朝，陛下奈何愛小費而遺大計，不以收一道人心！錢用盡更來，機事一失不可復追。借使國家發十五萬兵以取六州，期年而克之，其費豈止百五十萬緡而已乎！」上悅，曰：「朕所以惡衣菲食，蓄聚貨財，正為欲平定四方；不然，徒貯之府庫何為！」十一月，辛酉，遣知制誥裴度至魏博宣慰，以錢百五十萬緡賞軍士，六州百姓給復一年。軍士受賜，歡聲如雷。成德、兗鄆使者數輩見之，相顧失色，歎曰：「倔強者果何益乎！」度為興陳君臣上下之義，興聽之，終夕不倦，待度禮極厚，請度遍至所部州縣，宣佈朝命。奏乞除節度副使於朝廷，詔以戶部郎中河東胡證為之。興又奏所部缺官九十員，請有司注擬，行朝廷法令，輸賦稅。田承嗣以來室屋僭侈者，皆避不居。鄆、蔡、恆遣遊客間說百方，興終不聽。李師道使人謂宣武節度使韓弘曰：「我世與田氏約相保援，今興非其族，又首變兩河事，亦公之所惡也！我將與成德合軍討之！」弘曰：「我不知利害，知奉詔行事耳。若兵北渡河，我則以兵東取曹州！」師道懼，不敢動。
田興既葬田季安，送田懷諫於京師。辛已，以懷諫為右監門衛將軍。
李絳奏振武、天德左右良田可萬頃，請擇能吏開置營田，可以省費足食，上從之。絳命度支使盧坦經度用度，四年之間，開田四千八百頃，收谷四千餘萬斛，歲省度支錢二十餘萬緡，邊防賴之。
上嘗於延英謂宰相曰：「卿輩當為朕惜官，勿用之私親故。」李吉甫、權德輿皆謝不敢。李絳曰：「崔祐甫月言，『非親非故，不諳其才。』諳者尚不與官，不諳者何敢復與！但問其才器與官相稱否耳。若避親故之嫌，使聖朝虧多士之美，此乃偷安之臣，非至公之道也。苟所用非其人，則朝廷自有典刑，誰敢逃之！」上曰：「誠如卿言。」
是歲，吐蕃寇涇州，及西門之外，驅掠人畜而去。上患之，李絳上言：「京西、京北皆有神策鎮兵，始，置之欲以備御葉蕃，使與節度使掎角相應也。今則鮮衣美食，坐耗縣官，每有寇至，節度使邀與俱進，則雲申取中尉處分；比得其報，虜去遠矣。縱有果銳之將，聞命奔赴，節度使無刑戮以相制之，相視平交，左右前卻，莫肯用命，何所益乎！請據所在之地士馬及衣糧、器械皆割隸當道節度使，使號令齊壹，如臂之使指，則軍威大振，虜不敢入寇矣。」上曰：「朕不知舊事如此，當亟行之。」既而神策軍驕恣日久，不樂隸節度使，竟為宦者所沮而止。
春，正月，癸亥，以博州刺史田融為相州刺史。融，興之兄也。融、興幼孤，融長，養而教之。興嘗於軍中角射，一軍莫及。融退而抶之曰：「爾不自晦，禍將及矣！」故興能自全於猜暴之時。
勃海定王元瑜卒，弟言義權知國務。庚午，以言義為勃海王。
李吉甫、李絳數爭論於上前，禮部尚書、同平章事權德輿居中無所可否，上鄙之。辛未，德輿罷守本官。
辛卯，賜魏博節度使田興名弘正。
司空、同平章事于頔久留長安，鬱鬱不得志。有梁正言者，自言與樞密使梁守謙同宗，能為人屬請，頔使其子太常丞敏重賂正言，求出鎮。久之，正言詐漸露，敏索其賂不得，誘其奴，支解之，棄溷中。事覺，頔帥其子殿中少監季友等素服詣建福門請罪，門者不內。退，負南牆而立，遣人上表，閣門以無印引不受。日暮方歸，明日，復至。丁酉，頔左授恩王傅，仍絕朝謁。敏流雷州，季友等皆貶官，僮奴死者數人。敏至秦嶺而死。事連僧鑒虛。鑒虛自貞元以來，以財交權幸，受方鎮賂遺，厚自奉養，吏不敢詰。至是，權幸爭為之言，上欲釋之，中丞薛存誠不可。上遣中使詣台宣旨曰：「朕欲面詰此僧，非釋之也。」存誠對曰：「陛下必欲面釋此僧，請先殺臣，然後取之，不然，臣期不奉詔。」上嘉而從之。三月，丙辰，杖殺鑒虛，沒其所有之財。
甲子，征前西川節度使、同平章事武元衡入知政事。
夏，六月，大水。上以為陰盈之象，辛丑，出宮人二百車。
秋，七月，辛酉，振武節度使李光進請修受降城，兼理河防。時受降城為河所毀，李吉甫請徙其徒於天德故城，李絳及戶部侍郎盧坦以為：「受降城，張仁願所築，當磧口，據虜要衝，美水草，守邊之利也。今避河患，退二三里可矣，奈何捨萬代永安之策，徇一時省費之便乎！況天德故城僻處確瘠，去河絕遠，烽候警急不相應接，虜忽唐突，勢無由知，是無故而蹙國二百里也。」及城使周懷義奏利害，與絳、坦同。上卒用吉甫策，以受降城騎士隸天德軍。李絳言於上曰：「邊兵徒有其數而無其實，虛費衣糧，將帥但緣私役使，聚其貨財以結權幸而已，未嘗訓練以備不虞，此不可不於無事之時豫留聖意也。」時受降城兵籍舊四百人，及天德軍交兵，止有五十人，器械止有一弓，自餘稱是。故絳言及之。上驚曰：「邊兵乃如是其虛邪！卿曹當加按閱。」會絳罷相而止。
乙巳，廢天威軍，以其眾隸神策軍。丁未，辰、漵州賊帥張伯靖請降。九月，辛亥，以伯靖為歸州司馬，委荊南軍前驅使。
初，吐蕃欲作烏蘭橋，先貯材於河側，朔方潛遣人投之於河，終不能成。虜知朔方、靈鹽節度使王佖貪，先厚賂之，然後並力成橋，仍築月城守之。自是朔方禦寇不暇。
冬，十月，回鶻發兵度磧南，自柳谷西擊吐蕃。壬寅，振武、天德軍奏回鶻數吉騎至辟鳥弟鳥泉，邊軍戒嚴。
振武節度使李進賢，不恤士卒。判官嚴澈，綬之子也，以刻核得幸於進賢。進賢使牙將楊遵憲將五百騎趣東受降城以備回鶻，所給資裝多虛估。至鳴沙，遵憲屋處而士卒暴露。眾發怒，夜，聚薪環其屋而焚之，卷甲而還。庚寅夜，焚門，攻進賢，進賢逾城走，軍士屠其家，並殺嚴澈。進賢奔靜邊軍。
群臣累表請立德妃郭氏為皇后。上以妃門宗強盛，恐正位之後，後宮莫得進，托以歲時禁忌，竟不許。
丁酉，振武監軍駱朝寬奏亂兵已定，請給將士衣。上怒，以夏綏節度使張煦為振武節度使，將夏州兵二千赴鎮，仍命河東節度使王鍔以兵二千納之，聽以便宜從事。駱朝寬歸罪於其將蘇若方而殺之。
發鄭滑、魏博卒鑿黎陽古河十四里，以紓滑州水患。
上問宰相：「人言外間朋黨大盛，何也？」李絳對曰：「自古人君所甚惡者，莫若人臣為朋黨，故小人譖君子者必曰朋黨。何則？朋黨言之則可惡，尋之則無跡故也。東漢之末，凡天下賢人君子，宦官皆謂之黨人而禁錮之，遂以亡國。此皆群小欲害善人之言，願陛下深察之！夫君子固與君子合，豈可必使之與小人合，然後謂之非黨邪！」
春，正月，甲戌，王鍔遣兵五千餘張煦於善羊柵。乙亥，煦入單于都擴府，誅亂者蘇國珍等二百五十三人。二月，丁丑，貶李進賢為通州刺史。甲午，駱朝寬坐縱亂者，杖之八十，奪色，配役定陵。
李絳屢以足疾辭位。癸卯，罷為禮部尚書。初，上欲相絳，先出吐突承璀為淮南監軍，至是，上召還承璀，先罷絳相。甲辰，承璀至京師，復以為弓箭庫使、左神策中尉。
李吉甫奏：「國家舊置六胡州於靈、鹽之境，開元中廢之，更置宥州以領降戶，天寶中，宥州寄理於經略軍，寶應以來，因循遂廢。今請復之，以備回鶻，撫党項。」上從之，夏，五月，庚申，復置宥州，理經略軍，取鄜城神策屯兵九千以實之。先是，回鶻屢請婚，朝廷以公主出降，其費甚廣，故未之許。禮部尚書李絳上言，以為：「回鶻凶強，不可無備；淮西窮蹙，事要經營。今江、淮大縣，歲所入賦有二十萬緡者，足以備降主之費，陛下何愛一縣之賦，不以羈縻勁虜！回鶻若得許婚，必喜而無猜，然後可以修城塹，蓄甲兵，邊備既完，得專意淮西，功必萬全。今既未降公主而虛弱西城；磧路無備，更修天德以疑虜心。萬一北邊有警，則淮西遺丑復延歲月之命矣！倘虜騎南牧，國家非步兵三萬，騎五千，則不足以抗禦！借使一歲而勝之，其費豈特降主之比哉！」上不聽。
乙丑，桂王綸薨。
六月，壬寅，以河中節度使張弘靖為刑部尚書，同平章事。弘靖，延賞之子也。
翰林學士獨孤郁，權德輿之婿也。上歎郁之才美曰：「德輿得婿郁，我反不及邪！」先是尚主皆取貴戚及勳臣之家，上始命宰相選公卿、大夫子弟文雅可居清貫者，諸家多不願，惟杜佑孫司議郎悰不辭。秋，七月，戊辰，以悰為殿中少監、駙馬都尉，尚岐陽公主。公主，上長女，郭妃所生也。八月，癸巳，成婚。公主有賢行，杜氏大族，尊行不翅數十人，公主卑委怡順，一同家人禮度，二十餘年，人未嘗以絲發間指為貴驕。始至，則與悰謀曰：「上所賜奴婢，卒不肯窮屈，奏請納之，悉自市寒賤可制指者。」自是閨門落然不聞人聲。
閏月，丙辰，彰義節度使吳少陽薨。少陽在蔡州，陰聚亡命，牧養馬騾，時抄掠壽州茶山以實其軍，其子攝蔡州刺史元濟，匿喪，以病聞，自領軍務。
上自平蜀，即欲取淮西。淮南節度使李吉甫上言：「少陽軍中上下攜離，請徙理壽州以經營之。」會朝廷方討王承宗，未暇也。及吉甫入相，田弘正以魏博歸附。吉甫以為汝州扞蔽東都，河陽宿兵，本以制魏博，今弘正歸附。則河陽為內鎮，不應屯重兵以示猜阻。辛酉，以河陽節度使烏重胤為汝州刺史，充河陽、懷、汝節度使，徙理汝州。己巳，弘正檢校右僕射，賜其軍錢二十萬緡，弘正曰：「吾未若移河陽軍之為喜也。」九月，庚辰，以洺州刺史李光顏為陳州刺史，充忠武都知兵馬使。以泗州刺史令狐通為壽州防禦使。通，彰之子也。丙戌，以山南東道節度使袁滋為荊南節度使，以荊南節度使嚴綬為山南東道節度使。
吳少陽判官蘇兆、楊元卿、大將侯惟清皆勸少陽入朝。元濟惡之，殺兆，囚惟清。元卿先奏事在長安，具以淮西虛實及取元濟之策告李吉甫，請討之。時元濟猶匿喪，元卿勸吉甫，凡蔡使入奏者，所在止之。少陽死近四十日，不為輟朝，但易環蔡諸鎮將帥，益兵為備。元濟殺元卿妻及四男以圬射堋。淮西宿將董重質，吳少誠少婿也，元濟以為謀主。
戊戌，加河東節度使王鍔同平章事。
李吉甫言於上曰：「淮西非如河北，四無黨援，國家常宿數十萬兵以備之，勞費不可支也。失今不取，後難圖矣。」上將討之，張弘靖請先為少陽輟朝、贈官，遣使吊贈，待其有不順之跡，然後加兵，上從之，遣工部員外郎李君何弔祭。元濟不迎敕使，發兵四出，屠舞陽，焚葉，掠魯山、襄城，關東震駭，君何不得入而還。
冬，十月，丙午，中書侍郎、同平章事趙公李吉甫薨。
壬戌，以忠武節度副使李光顏為節度使。甲子，以嚴綬為申、光、蔡招撫使，督諸道兵招討吳元濟，乙丑，命內常侍知省事崔潭峻監其軍。戊辰，以尚書左丞呂元膺為東都留守。
党項寇振武。
十二月，戊辰，以尚書右丞韋貫之同平章事。
春，正月，乙酉，加韓弘守司徒。弘鎮宣武，十餘年不入朝，頗以兵力自負，朝廷亦不以忠純待之。王鍔加同平章事，弘恥班在其下，與武元衡書，頗露不平之意。朝廷方倚其形勢以制吳元濟，故遷官，使居鍔上以寵慰之。
吳元濟縱兵侵掠，及於東畿。己亥，制削元濟官爵，命宣武等十六道進軍討之。嚴綬擊淮西兵，小勝，不設備，淮西兵夜還襲之。二月，甲辰，綬敗於磁丘，卻五十餘里，馳入唐州而守之。壽州團練使令狐通為淮西兵所敗，走保州城，境上諸柵盡為淮西所屠。癸丑，以左金吾大將軍李文通代之，貶通昭州司戶。詔鄂岳觀察使柳公綽以兵五千授安州刺史李聽，使討吳元濟。公綽曰：「朝廷以吾書生不知兵邪！」即奏請自行，許之。公綽至安州，李聽屬橐鞬迎之。公綽以鄂岳都知兵馬使、先鋒行營兵馬都虞候二牒授之，選卒六千以屬聽，戒其部校曰：「行營之事，一決都將。」聽感恩畏威，如出麾下。公綽號令整肅，區處軍事，諸將無不服。士卒在行營者，其家疾病死喪，厚給之，妻淫泆者，沉之於江，士卒皆喜曰：「中丞為我治家，我何得不前死！」故每戰皆捷。公綽所乘馬，踶殺圉人，公綽命殺馬以祭之，或曰：「圉人自不備耳，此良馬，可惜！」公綽曰：「材良性駑，何足惜也！」竟殺之。
河東將劉輔殺豐州刺史燕重旰，王鍔誅之，及其黨。
王叔文之黨坐謫官者，凡十年不量移，執政有憐其才欲漸進之者，悉召至京師。諫官爭言其不可，上與武元衡亦惡之。三月，乙酉，皆以為遠州刺史，官雖進而地益遠。永州司馬柳宗元為柳州刺史，朗州司馬劉禹錫為播州刺史。宗元曰：「播州非人所居，而夢得親在堂，萬無母子俱往理。」欲請於朝，願以柳易播。會中丞裴度亦為禹錫言曰：「禹錫誠有罪，然母老，與其子為死別，良可傷！」上曰：「為人子尤當自謹，勿貽親憂，此則禹錫重可責也。」度曰：「陛下方侍太后，恐禹錫在所宜矜。」上良久，乃曰：「朕所言，以責為人子者耳，然不欲傷其親心。」退，謂左右曰：「裴度愛我終切。」明日，改禹錫連州刺史。宗元善為文，嘗作《梓人傳》，以為：「梓人不執斧斤刀鋸之技，專以尋引、規矩、繩墨度群木之材，視棟宇之制，相高深、圓方、短長之宜，指麾眾工，各趨其事，不勝任者退之。大廈既成，則獨名其功，受祿三倍。亦猶相天下者，立綱紀、整法度，擇天下之士使稱其職，居天下之人使安其業，能者進之，不能者退之，萬國既理，而談者獨稱伊、傅、周、召，其百執事之勤勞不得紀焉。或者不知體要，衒能矜名，親小勞，侵眾官，聽聽於府庭，而遺其大者遠者，是不知相道者也。」
又作《種樹郭橐駝傳》曰：「橐駝之所種，無不生且茂者。或問之，對曰：「橐駝非能使木壽且孳也。凡木之性，其根欲舒，其土欲故，既植之，勿動勿慮，去不復顧。其蒔也若子，其置也若棄，則其天全而性得矣。它植者則不然，根拳而土易，愛之太恩，憂之太勤，旦視而暮撫，已去而復顧，甚者爪其膚以驗其生枯，搖其本以觀其疏密，而木之性日以離矣。雖曰愛之，其實害之；雖曰憂之，其實仇之。故不我若也！為政亦然。吾居鄉見長人者，好煩其令，若甚憐焉而卒以禍之。旦幕吏來，聚民而令之，促其耕獲，督其蠶織，吾小人輟饔飧以勞吏之不暇，又何以蕃吾生而安吾性邪！凡病且怠，職此故也。」此其文之有理者也。
庚子，李光顏奏破淮西兵於臨穎。
田弘正遣其子布將兵三千助嚴綬討吳元濟。
甲辰，李光顏又奏破淮西兵於南頓。
吳元濟遣使求救於恆、鄆。王承宗、李師道數上表請赦元濟，上不從。是時發諸道兵討元濟而不及淄青，師道使大將將二千人趣壽春，聲言助官軍討元濟，實欲為元濟之援也。師道素養刺客奸人數十人，厚資給之，其徒說師道曰：「用兵所急，莫先糧儲。今河陰院積江、淮租賦，請潛往焚之。募東都惡少年數百，劫都市，焚宮闕，則朝廷未暇討蔡，先自救腹心。此亦救蔡一奇也。」師道從之。自是所在盜賊竊發。辛亥暮，盜數十人攻河陰轉運院，殺傷十餘人，燒錢帛三十餘萬緡匹、谷二萬餘斛，於是人情恇懼。群臣多請罷兵，上不許。諸軍討淮西久未有功，五月，上遣中丞裴度詣行營宣慰，察用兵形勢。度還，言淮西必可取之狀，且曰：「觀諸將，惟李光顏勇而知義，必能立功。」上悅。考功郎中、知制誥韓愈上言，以為：「淮西三小州，殘弊困劇之餘，而當天下之全力，其破敗可立而待。然所未可知者，在陛下斷與不斷耳。」因條陳用兵利害，以為：「今諸道發兵各二三千人，勢力單弱，羈旅異鄉，與賊不相諳委，望風懾懼。將帥以其客兵，待之既薄，使之又苦。或分割隊伍，兵將相失，心孤意怯，難以有功。又其本軍各須資遣，道路遼遠，勞費倍多。聞陳、許、安、唐、汝、壽等州與賊連接處，村落百姓悉有兵器，習於戰鬥，識賊深淺，比來未有處分，猶願自備衣糧，保護鄉里。若令召募，立可成軍。賊平之後，易使歸農。乞悉罷諸道軍，募土人以代之。」又言：「蔡州士卒皆國家百姓，若勢力窮不能為惡者，不須過有殺戮。」
丙申，李光顏奏敗淮西兵於時曲。淮西兵晨壓其壘而陳，光顏不得出，乃自毀其柵之左右，出騎以擊之。光顏自將數騎沖其陳，出入數四，賊皆識之，矢集其身如□胃毛。其子攬轡止之，光顏舉刃叱去。於是人爭致死，淮西兵大潰，殺數千人。上以裴度為知人。
上自李吉甫薨，悉以用兵事委武元衡。李師道所養客說李師道曰：「天子所以銳意誅蔡者，元衡贊之也，請密往刺之。元衡死，則他相不敢主其謀，爭勸天子罷兵矣。」師道以為然，即資給遣之。
王承宗遣牙將尹少卿奏事，為吳元濟遊說。少卿至中書，辭指不遜，元衡叱出之。承宗又上書詆毀元衡。
六月，癸卯，天未明，元衡入朝，出所居靖安坊東門。有賊自暗中突出射之，從者皆散去，賊執元衡馬行十餘步而殺之，取其顱骨而去。又入通化坊擊裴度，傷其首，附溝中，度氈帽厚，得不死。傔人王義自後抱賊大呼，賊斷義臂而去。京城大駭，於是詔宰相出入，加金吾騎士張弦露刃以衛之，所過坊門呵索甚嚴。朝士未曉不敢出門。上或御殿久之，班猶未齊。
賊遺紙於金吾及府、縣，曰：「毋急捕我，我先殺汝。」故捕賊者不敢甚急。兵部侍郎許孟容見上言：「自古未有宰相橫屍路隅而盜不獲者，此朝廷之辱也！」因涕泣。又詣中書揮涕言：「請奏起裴中丞為相，大索賊黨，窮其奸源。」戊申，詔中外所在搜捕，獲賊者賞錢萬緡，官五品；敢庇匿者，舉族誅之。於是京城大索，公卿家有復壁、重橑者皆索之。
成德軍進奏院有恆州卒張晏等數人，行止無狀，眾多疑之。庚戌，神策將軍王士則等告王承宗遣晏等殺元衡。吏捕得晏等八人，命京兆尹裴武、監察御史陳中師鞫之。癸亥，詔以王承宗前後三表出示百僚，議其罪。
裴度病瘡，臥二旬，詔以衛兵宿其第，中使問訊不絕。或請罷度官以安恆、鄆之心，上怒曰：「若罷度官，是奸謀得成，朝廷無復綱紀。吾用度一人，足破二賊。」甲子，上召度入對。乙丑，以度為中書侍郎、同平章事。度上言：「淮西，腹心之疾，不得不除。且朝廷業已討之，兩河籓鎮跋扈者，將視此為高下，不可中止。」上以為然，悉以用兵事委度，討賊愈急。初，德宗多猜忌，朝士有相過從者，金吾皆伺察以聞，宰相不敢私第見客，度奏：「今寇盜未平，宰相宜招延四方賢才與參謀議」，始請於私第見客，許之。
陳中師按張晏等，具服殺武元衡。張弘靖疑其不實，屢言於上，上不聽。戊辰，斬晏等五人，殺其黨十四人，李師道客竟潛匿亡去。
秋，七月，庚午朔，靈武節度使李光進薨。光進與弟光顏友善，光顏先娶，其母委以家事。母卒，先進後娶，光顏使其妻奉管龠，籍財物，歸於其女以。光進反之曰：「新婦逮事先姑，先姑命主家事，不可易也。」因相持而泣。
甲戌，詔數王承宗罪惡，絕其朝貢，曰：「冀其翻然改過，束身自歸。攻討之期，更俟後命。」
八月，己亥朔，日有食之。
李師道置留後院於東都，本道人雜沓往來，吏不敢詰。時淮西兵犯東畿，防禦兵悉屯伊闕。師道潛內兵於院中，至數十百人，謀焚宮闕，縱兵殺掠，己烹牛饗士。明日，將發，其小卒詣留守呂元膺告變，元膺亟追伊闕兵圍之。賊眾突出，防禦兵踵其後，不敢迫，賊出長夏門，望山而遁。是時都城震駭，留守兵寡弱。元膺坐皇城門，指使部分，意氣自若，都人賴以安。
東都西南接鄧、虢，皆高山深林，民不耕種，專以射獵為生，人皆趫勇，謂之山棚。元膺設重購以捕賊。數日，有山棚鬻鹿，賊遇而奪之，山棚走召其儕類，且引官軍共圍之谷中，盡獲之。按驗，得其魁，乃中嶽寺僧圓淨，故嘗為史思明將，勇悍過人，為師道謀，多買田於伊闕、陸渾之間，以捨山棚而衣食之。有訾嘉珍、門察者，潛部分以屬圓淨，圓淨以師道錢千萬，陽為治佛光寺，結黨定謀，約令嘉珍等竊發城中，圓淨舉火於山中，集二縣山棚入城助之。圓淨時年八十餘，捕者既得之，奮錘擊其脛，不能折。圓淨罵曰：「鼠子，折人脛且不能，敢稱健兒！」乃自置其脛，教使折之。臨刑，歎曰：「誤我事，不得使洛城流血！」黨與死者凡數千人。留守、防禦將二人及驛卒八人皆受其職名，為之耳目。
元膺鞫訾嘉珍、門察，始知殺武元衡者乃師道也。元膺密以聞，以檻車送二人詣京師。上業已討王承宗，不復窮治。元膺上言：「近日籓鎮跋扈不臣，有可容貸者。至於師道謀屠都城，燒宮闕，悖逆尤甚，不可不誅。」上以為然。而方討吳元濟，絕王承宗，故未暇治師道也。
乙丑，李光顏敗於時曲。
初，上以嚴綬在河東，所遣裨將多立功，故使鎮襄陽，且督諸軍討吳元濟。綬無他材能，到軍之日，傾府庫，賚士卒，累年之積，一朝而盡。又厚賂宦官以結聲援，擁八州之眾萬餘人屯境上，閉壁經年，無尺寸功，裴度屢言其軍無政。九月，癸酉，以韓弘為淮西諸軍都統。弘樂於自擅，欲倚賊以自重，不願淮西速平。李光顏在諸將中戰最力，弘欲結其歡心，舉大梁城索得一美婦人，教之歌舞絲竹，飾以珠玉金翠，直數百萬錢，遣使遺之，使者先致書。光顏乃大饗將士，使者進妓，容色絕世，一座盡驚。光顏謂使者曰：「相公愍光顏羈旅，賜以美妓，荷德誠深。然戰士數萬，皆棄家遠來，冒犯白刃，光顏何忍獨以聲色自娛悅乎！」因流涕，座者皆泣。即於席上厚以繒帛贈使者，並妓返之，曰：「為光顏多謝相公，光顏以身許國，誓不與逆賊同戴日月，死無貳矣！」
冬，十月，庚子，始分山南東道為兩節度，以戶部侍郎李遜為襄、復、郢、均、房節度使，以右羽林大將軍高霞寓為唐、隨、鄧節度使。朝議以唐與蔡接，故使霞寓專事攻戰，而遜調五州之賦以餉之。
辛丑，刑部侍郎權德輿奏：「自開元二十五年修《格式律令事類》後，至今《長行敕》，近刪定為三十卷，請施行。」從之。
上雖絕王承宗朝貢，未有詔討之。魏博節度使田弘正屯兵於其境，承宗屢敗之，弘正忿，表請擊之，上不許。表十上，乃聽至貝州。丙午，弘正軍於貝州。
庚戌，東都奏盜焚柏崖倉。
十一月，壽州刺史李文通奏敗淮西兵。壬申，韓弘請命眾軍合攻淮西，從之。
李光顏、烏重胤敗淮西兵於小殷水，拔其城。
乙亥，以嚴綬為太子少保。
盜焚襄州佛寺軍儲。盡徙京城積草於四郊以備火。
丁丑，李文通敗淮西兵於固始。
戊寅，盜焚獻陵寢宮、永巷。
詔發振武兵二千，會義武軍以討王承宗。
己丑，吐蕃款隴州塞，請互市，許之。
初，吳少陽聞信州人吳武陵名，邀以為賓友，武陵不答。及元濟反，武陵以書諭之曰：「足下勿謂部曲不我欺，人情與足下一也。足下反天子，人亦欲反足下。易地而論，則其情可知矣。」
丁酉，武寧節度使李願奏敗李師道之眾。時師道數遣兵攻徐州，敗蕭、沛數縣，願悉以步騎委都押牙溫人王智興，擊破之。十二月，甲辰，智興又破師道之眾，斬首二千餘級，逐北至平陰而還。願，晟之子也。
東都防禦使呂元膺請募山棚以衛宮城，從之。
乙丑，河東節度使王鍔薨。
王承宗縱兵四掠，幽、滄、定三鎮皆苦之，爭上表請討承宗。上欲許之。中書侍郎、同平章事張弘靖以為「兩役並興，恐國力所不支，請並力平淮西，乃征恆冀。」上不為之止，弘靖乃求罷。
春，正月，己已，以弘靖同平章事，充河東節度使。
乙亥，幽州節度使劉總奏敗成德兵，拔武強，斬首千餘級。
庚辰，翰林學士、中書舍人錢徽，駕部郎中、知制誥蕭俛，各解職，守本官。時群臣請罷兵者眾，上患之，故黜徽、俛以警其餘。徽，吳人也。
癸未，制削王承宗官爵，命河東、幽州、義武、橫海、魏博、昭義六道進討。韋貫之屢請先取吳元濟、後討承宗，曰：「陛下不見建中之事乎？始於討魏及齊，而蔡、燕、趙皆應之，卒致朱泚之亂，由德宗不能忍數年之憤邑，欲太平之功速成效也。」上不聽。
甲申，盜斷建陵門戟四十七枝。
二月，西川奏吐蕃贊普卒，新贊普可黎可足立。
乙已，以中書舍人李逢吉為門下侍郎、同平章事。逢吉，玄道之曾孫也。
乙卯，昭義節度使郗士美奏破成德兵，斬首千餘級。
南詔勸龍晟淫虐不道，上下怨疾，弄棟節度王嵯巔弒之，立其弟勸利。勸利德嵯巔，賜姓蒙氏，謂之「大容」。容，蠻言兄也。
己未，劉總破成德兵，斬首千餘級。
荊南節度使袁滋父祖墓在朗山，請入朝，欲勸上罷兵。行至鄧州，聞蕭俛、錢徽貶官。及見上，更以必克勸之，僅得還鎮。
辛酉，魏博奏敗成德兵，拔其固城。乙丑，又奏拔其鴉城。
三月，庚午，太后崩。辛未，敕以國哀，諸司公事權取中書門下處分，不置攝塚宰。壽州團練使李文通奏敗淮西兵於固始，拔金敖山。己卯，唐鄧節度使高霞寓奏敗淮西兵於郎山，斬首千餘級，焚二柵。
幽州節度使劉總圍樂壽。
夏，四月，庚子，李光顏、烏重胤奏敗淮西兵於陵雲柵，斬首三千級。
辛亥，司農卿皇甫鎛以兼中丞權判度支。鎛始以聚斂得幸。
乙卯，劉總奏破成德兵於深州，斬首二千五百級。
乙丑，義武節度使渾鎬奏破成德兵於九門，殺千餘人。鎬，瑊之子也。
宥州軍亂，逐刺史駱怡。夏州節度使田進討平之。
五月，壬申，李光顏、烏重胤奏敗淮西兵於陵去柵，斬首二千餘級。
六月，甲辰，高霞寓大敗於鐵城，僅以身免。時諸將討淮西者，勝則虛張殺獲，敗則匿之。至是，大敗不可掩，始上聞，中外駭愕。宰相入見，將勸上罷兵，上曰：「勝負兵家之常，今但當論用兵方略，察將帥之不勝任者易之，兵食不足者助之耳。豈得以一將失利，遽議罷兵邪！」於是獨用裴度之言，它人言罷兵者亦稍息矣。己酉，霞寓退保唐州。
上責高霞寓之敗，霞寓稱李遜應接不至。秋，七月，丁丑，貶霞寓為歸州刺史，遜亦左遷恩王傅。以河南尹鄭權為山南東道節度使。以荊南節度使袁滋為彰義節度、申、光、蔡、唐、隨、鄧觀察使，以唐州為理所。
壬午，宣武軍奏破郾城之眾二萬，殺二千餘人，捕虜千餘人。
田弘正奏破成德兵於南宮，殺二千餘人。
中書侍郎、同平章事韋貫之，性高簡，好甄別流品，又數請罷用兵。左補闕張宿毀之於上，雲其朋黨。八月，壬寅，貫之罷為吏部侍郎。
諸軍討王承宗者互相觀望，獨昭義節度使郗士美引精兵壓其境。己未，士美奏大破承宗之眾於柏鄉，殺千餘人，降者亦如之，為三壘以環柏鄉。
庚申，葬莊憲皇后於豐陵。
九月，乙亥，右拾遺獨孤朗坐請罷兵，貶興元府會曹。朗，及之子也。
饒州大水，漂失四千七百戶。
丙子，以韋貫之為湖南觀察使，猶坐前事也。辛巳，以吏部侍郎韋顗、考功員外郎韋處厚等皆為遠州刺史，張宿讒之，以為貫之之黨也。顗，見素之孫；處厚，□之九世孫也。
乙酉，李光顏、烏重胤奏拔吳元濟陵雲柵。丁亥，光顏又奏拔石、越二柵，壽州奏敗殷城之眾，拔六柵。
冬，十一月，壬戌朔，容管奏黃洞蠻為寇。乙丑，邕管奏擊黃洞蠻，卻之，復賓、蠻等州。
丙寅，加幽州節度使劉總同平章事。
李師道聞拔陵雲柵而懼，詐請輸款。上以力未能討，加師道檢校司空。
王鍔家二奴告鍔子稷改父遺表，匿所獻家財。上命鞫於內仗，遣中使詣東都檢括鍔家財。裴度諫曰：「王鍔既沒，其所獻之財已為不少。今又因奴告檢括其家，臣恐諸將帥聞之，各以身後為憂。」上遽止使者。己巳，以二奴付京兆，杖殺之。
庚午，以給事中柳公綽為京兆尹。公綽初赴府，有神策小將躍馬橫衝前導，公綽駐馬，杖殺之。明日，入對延英。上色甚怒，詰其專殺之狀。對曰：「陛下不以臣無似，使待罪京兆。京兆為輦轂師表，今視事之初，而小將敢爾唐突，此乃輕陛下詔命，非獨慢臣也。臣知杖無禮之人，不知其為神策軍將也。」上曰：「何不奏？」對曰：「臣職當杖之，不當奏。」上曰：「誰當奏者？」對曰：「本軍當奏；若死於街衢，金吾街使當奏；在坊內，左右巡使當奏。」上無以罪之，退，謂左右曰：「汝曹須作意此人，朕亦畏之。」
討淮西諸軍近九萬，上怒諸將久無功，辛已，命知樞密梁守廉宣慰，因留監其軍，授以空名告身五百通及金帛，以勸死士。庚寅，先加李光顏等檢校官，而詔書切責，示以無功必罰。
辛卯，李文通奏敗淮西兵於固始，斬首千餘級。
十二月，壬寅，程執恭奏敗成德兵於長河，斬首千餘級。
義武節度使渾鎬與王承宗戰屢勝，遂引全師壓其境，距恆州三十里而軍。承宗懼，潛遣兵入鎬境，焚掠城邑，人心始內顧而搖。會中使督其戰，鎬引兵進薄恆州，與承宗戰，大敗，奔還定州。丙午，詔以易州刺史陳楚為義武節度使，軍中聞之，掠鎬及家人衣，至於裸露。陳楚馳入定州，鎮遏亂者，斂軍中衣以歸鎬，以兵衛送還朝。楚，定州人，張茂昭之甥也。
丁未，以翰林學士王涯為郎中書侍郎、同平章事。
袁滋至唐州，去斥候，止其兵不使犯吳元濟境。元濟圍其新興柵，滋卑辭以請之，元濟由是不復以滋為意。朝廷知之，甲寅，以太子詹事李愬為唐、隨、鄧節度使。愬，聽之兄也。
初置淮、穎水運使。楊子院米自淮陰溯淮入穎、至項城入殷，輸於郾城，以饋討淮西諸軍，省汴運之費七萬餘緡。
己未，容管奏黃洞蠻屠巖州。

