
資治通鑑 第276卷

【後唐紀五】　起強圉大淵獻七月，盡屠維赤奮若，凡二年有奇。


秋，七月，以歸德節度使王晏球為北面副招討使。

丙寅，升夔州為寧江軍，以西方鄴為節度使。

癸酉，以與高季興夔、忠、萬三州為豆盧革、韋說之罪，皆賜死。

流段凝於遼州，溫韜於德州，劉訓於濮州。

任圜請致仕居磁州，許之。

八月，己卯朔，日有食之。

冊禮使至長沙，楚王殷始建國，立宮殿，置百官，皆如天子，或微更其名：翰林學士曰文苑學士，知制誥曰知辭制，樞密院曰左右機要司，群下稱之曰殿下，令曰教。以姚彥章為左丞相，許德勳為右丞相，李鐸為司徒，崔穎為司空，拓跋恆為僕射，張彥瑤、張迎判機要司。然管內官屬皆稱攝，惟朗、桂節度使先除後請命。恆本姓元，避殷父訊改焉。九月，帝謂安重誨曰：「從榮左右有矯宣朕旨，令勿接儒生，恐弱人志氣者。朕以從榮年少臨大籓，故擇名儒使輔導之，今奸人所言乃如此！」欲斬之；重誨請嚴戒而已。

北都留守李彥超請複姓符，從之。

丙寅，以樞密使孔循兼東都留守。

壬申，契丹來請修好，遣使報之。

冬，十月，乙酉，帝發洛陽，將如汴州；丁亥，至滎陽。民間訛言帝欲自擊吳，又雲欲制置東方諸侯。宣武節度使、檢校侍中朱守殷疑懼，判官高密孫晟勸守殷反，守殷遂乘城拒守。帝遣宣徽使范延光往諭之，延光曰：「不早擊之，則汴城堅矣；願得五百騎與俱。」帝從之。延光暮發，未明行二百里，抵大梁城下，與汴人戰，汴人大驚。戊子，帝至京水，遣御營使石敬瑭將親兵倍道繼之。或謂安重誨曰：「失職在外之人，乘賊未破，或能為患，不如除之。」重誨以為然，奏遣使賜任圜死。端明殿學士趙鳳哭胃重誨曰：「任圜義士，安肯為逆！公濫刑如此，何以贊國！」使者至磁州，圜聚其族酣飲，然後死，神情不撓。

己丑，帝至大梁，四面進攻，吏民縋城出降者甚眾。守殷知事不濟，盡殺其族，引頸命左右斬之。乘城者望見乘輿，相帥開門降。孫晟奔吳，徐知誥客之。

戊戌，詔免三司逋負近二百萬緡。

辛丑，吳大丞相、都督中外諸軍事、諸道都統、鎮海、寧國節度使兼中書令東海王徐溫卒。初，溫子行軍司馬、忠義節度使、同平章事知詢以其兄知誥非徐氏子，數請代之執吳政，溫曰：「汝曹皆不如也。」嚴可求及行軍副使徐玠屢勸溫以知詢代知誥，溫以知誥孝謹，不忍也。陳夫人曰：「知誥自我家貧賤時養之，奈何富貴而棄之！」可求等言之不已。溫欲帥諸籓鎮入朝，勸吳王稱帝，將行，有疾，乃遣知詢奉表勸進，因留代知誥執政。知誥草表欲求洪州節度使，俟旦上之，是夕，溫凶問至，乃止。知詢亟歸金陵。吳主贈溫齊王，謚曰忠武。

山南西道節度使張筠久疾，將佐請見，不許。副使苻彥琳等疑其已死，恐左右有奸謀，請權交符印；筠怒，收彥琳及判官都指揮使下獄，誣以謀反。詔取彥琳等詣闕，按之無狀，釋之；徙筠為西都留守。

癸卯，以保義節度使石敬瑭為宣武節度使，兼侍衛親軍馬步都指揮使。

十一月，庚戌，吳王即皇帝位，追尊孝武王曰武皇帝，景王曰景皇帝，宣王曰宣皇帝。安重誨議伐吳，帝不從。

甲子，吳大赦，改元乾貞。

丙子，吳主尊太妃王氏曰皇太后，以徐知詢為諸道副都統、鎮海寧國節度使兼侍中，加徐知誥都督中外諸軍事。

十二月，戊寅朔，孟知祥發民丁二十萬修成都城。

吳主立兄廬江公濛為常山王，弟鄱陽公澈為平原王，兄子南昌公珙為建安王。

初，晉陽相者周玄豹嘗言帝貴不可言，帝即位，欲召詣闕。趙鳳曰：「玄豹言陛下當為天子，今已驗矣，無所復詢。若置之京師，則輕躁狂險之人必輻輳其門，爭問吉凶。自古術士妄言，致人族滅者多矣，非所以靖國家也。」帝乃就除光祿卿致仕，厚賜金帛而已。

中書舍人馬縞請用漢光武故事，七廟之外別立親廟；中書門下奏請如漢孝德、孝仁皇例，稱皇不稱帝。帝欲兼稱帝，群臣乃引德明、玄元、興聖皇帝例，皆立廟京師；帝令立於應州舊宅，自高祖考妣以下皆追謚曰皇帝、皇后，墓曰陵。

漢主如康州。

是歲，蔚、代緣邊粟鬥不過十錢。


春，正月，丁巳，吳主立子璉為江都王，璘為江夏王，璆為宜春王，宣帝子廬陵公玢為南陽王。

昭義節度使毛璋所為驕僭，時報赭袍，縱酒為戲，左右有諫者，剖其心而視之。帝聞之，征為右金吾衛上將軍。

契丹陷平州。

二月，丁丑朔，日有食之。

帝將如鄴都，時扈駕諸軍家屬甫遷大梁，又聞將如鄴都，皆不悅，哅哅有流言。帝聞之，不果行。

吳自莊宗滅梁以來，使者往來不絕。庚辰，吳使者至，安重誨以為楊敢與朝廷抗禮，遣使窺覘，拒而不受，自是遂與吳絕。

張筠至長安，守兵閉門拒之；筠單騎入朝，以為左衛上將軍。

壬辰，寧江節度使西方鄴攻拔歸州；未幾，荊南復取之。

樞密使、同平章事孔循，性狡佞，安重誨親信之。帝欲為皇子娶重誨女，循謂重誨曰：「公職居近密，不宜復與皇子為婚。」重誨辭之。久之，或謂重誨曰：「循善離間人，不可置之密地。」循知之，陰遣人結王德妃，求納其女；德妃請娶循女為從厚婦，帝許之。重誨大怒，乙未，以循同平章事，充忠武節度使兼東都留守。重誨性強愎。秦州節度使華溫琪入朝，請留闕下，帝嘉之，除左驍衛上將軍，月別賜錢穀。歲餘，帝謂重誨曰：「溫琪舊人，宜擇一重鎮處之。」重誨對以無闕。他日，帝屢言之，重誨慍曰：「臣累奏無闕，惟樞密使可代耳。」帝曰：「亦可。」重誨無以對。溫琪聞之懼，數月不出。重誨惡成德節度使、同平章事王建立，奏建立與王都交結，有異志。建立亦奏重誨專權，求入朝面言其狀，帝召之。既至，言重誨與宣徽使判三司張延朗結婚，相表裡，弄威福。三月，辛亥，帝見重誨，氣色甚怒，謂曰：「今與卿一鎮自休息，以王建立代卿，張延朗亦除外官。」重誨曰：「臣披荊棘事陛下數十年，值陛下龍飛，承乏機密，數年間天下幸無事。今一旦棄之外鎮，臣願聞其罪！」帝不懌而起，以語宣徽使朱弘昭，弘昭曰：「陛下平日待重誨如左右手，奈何以小忿棄之！願垂三思。」帝尋召重誨慰撫之。明日，建立辭歸鎮，帝曰：「卿比奏欲入分朕憂，今復去何之！」會門下侍郎兼刑部尚書、同平章事鄭玨請致仕；己未，以玨為左僕射致仕，癸亥，以建立為右僕射兼中書侍郎、同平章事、判三司。

孟知祥屢與董璋爭鹽利，璋誘商旅販東川鹽入西川，知祥患之，乃於漢州置三場重征之，歲得錢七萬緡，商旅不復之東川。

楚王殷如岳州，遣六軍使袁詮、副使王環、監軍馬希瞻將水軍擊荊南，高季興以水軍逆戰。至劉郎洑，希瞻夜匿戰艦數十艘於港中；詰旦，兩軍合戰，希瞻出戰艦橫擊之，季興大敗，俘斬以千數，進逼江陵。季興請和，歸史光憲於楚。軍還，楚王殷讓環不遂取荊南，環曰：「江陵在中朝及吳、蜀之間，四戰之地也，宜存之以為吾扞蔽。」殷說。環每戰，身先士卒，與從同甘苦；常置針藥於座右，戰罷，索傷者於帳前，自傅治之。士卒隸環麾下者相賀曰：「吾屬得死所矣。」故所向有功。楚大舉水軍擊漢，圍封州。漢主以《周易》筮之，遇《大有》，於是大赦，改元大有；命左右街使蘇章將神弩三千、戰艦百艘救封州。章至賀江，沉鐵絲亙於水，兩岸作巨輪挽絲亙，築長堤以隱之，伏壯士於堤中。章以輕舟逆戰，陽不利，楚人逐之，入堤中；挽輪舉緪，楚艦不能進退，以強弩夾水射之，楚兵大敗，解圍遁去。漢主以章為封州團練使。

夏，四月，以鄴都留守從榮為河東節度使、北都留守，以客省使太原馮贇為副留守，夾馬指揮使新平楊思權為步軍都指揮使以佐之。戊寅，以宣武節度使石敬瑭為鄴都留守、天雄節度使，加同平章事；以樞密使范延光為成德節度使。丙戌，以樞密使安重誨兼河南尹，以河南尹從厚為宣武節度使，仍判六軍諸衛事。吳右雄武軍使苗璘、靜江統軍王彥章將水軍萬人攻楚岳州，至君山，楚王殷遣右丞相許德勳將戰艦千艘御之。德勳曰：「吳人掩吾不備，見大軍，必懼而走。」乃潛軍角子湖，使王環夜帥戰艦三百，屯楊林浦，絕吳歸路。遲明，吳人進軍荊江口，將會荊南兵攻岳州，丁亥，至道人磯。德勳命戰棹都虞侯詹信以輕舟三百出吳軍後，德勳以大軍當其前，夾擊之，吳軍大敗，虜璘及彥章以歸。

初，義武節度使兼中書令王都鎮易定十餘年，自除刺史以下官，租賦皆贍本軍。及安重誨用事，稍以法制裁之；帝亦以都篡父位，惡之。時契丹數犯塞，朝廷多屯兵於幽、易間，大將往來，都陰為之備，浸成猜阻。都恐朝遷移之它鎮，腹心和昭訓勸都為自全之計，都乃求婚於盧龍節度使趙德鈞。又知成德節度使王建立與安重誨有隙，遣使結為兄弟，陰與之謀復河北故事，建立陽許而密奏之。都又以蠟書遺青、徐、潞、益、梓五帥，離間之。又遣人說北面副招討使歸德節度使王晏球，晏球不從；乃以金遺晏球帳下，使圖之，不克；癸巳，晏球以都反狀聞，詔宣徽使張延朗與北面諸將議討之。

戊戌，吳徙常山王濛為臨川王。

庚子，詔削奪王都官爵。壬寅，以王晏球為北面討使，權知定州行州事，以橫海節度使安審通為副招討使，以鄭州防禦使張虔釗為都監，發諸道兵會討定州。是日，晏球攻定州，拔其北關城。都以重賂求救於奚酋禿餒，五月，禿餒以萬騎突入定州，晏球退保曲陽，都與禿餒就攻之。晏球與戰於嘉山下，大破之。禿餒以二千騎奔還定州。晏球追至城門，因進攻之，得其西關城。定州城堅，不可攻，晏球增修西關城以為行府，使三州民輸稅供軍食而守之。

辛酉，以天雄節度副使趙敬怡為樞密使。

王晏球聞契丹發兵救定州，將大軍趣望都，遣張延朗分兵退保新樂，延朗遂之真定，留趙州刺史朱建豐將兵修新樂城。契丹已自他道入定州，與王都夜襲新樂，破之，殺建豐。乙丑，王晏球、張延朗會於行唐，丙寅，至曲陽。王都乘勝，悉其眾與契丹五千騎合萬餘人，邀晏球等於曲陽，丁卯，戰於城南。晏球集諸將校令之曰：「王都輕而驕，可一戰擒也。今日，諸君報國之時也。悉去弓矢，以短兵擊之，回顧者斬！」於是騎兵先進，奮，□揮劍，直衝其陳，大破之，殭屍蔽野；契丹死者過半，餘眾北走；都與禿餒得數騎，僅免。盧龍節度使趙德鈞邀擊契丹，北走者殆無孑遺。

吳遣使求和於楚，請苗璘、王彥章；楚王殷歸之，使許德勳餞之。德勳謂二人曰：「楚國雖小，舊臣宿將猶在，願吳朝勿以措懷。必俟眾駒爭皁棧，然後可圖也。」時殷多內寵，嫡庶無別，諸子驕奢，故德勳語及之。六月，辛巳，高季興復請稱籓於吳，吳進季興爵秦王，帝詔楚王殷討之。殷遣許德勳將兵攻荊南，以其子希範為監軍，次沙頭。季興從子雲猛指揮使從嗣單騎造楚壁，請與希範挑戰決勝，副指揮使廖匡齊出與之鬥，拉殺之。季興懼，明日，請和，德勳還。匡齊，贛人也。

王晏球知定州有備，未易急攻，朱弘昭、張虔釗宣言大將畏怯，有詔促令攻城。晏球不得已，乙未，攻之，殺傷將士三千人。

先是，詔發西川兵戍夔州，孟知祥遣左肅邊指揮使毛重威將三千人往。頃之，知祥奏「夔、忠、萬三州已平，請召戍兵還，以省饋運。」帝不許。知祥陰使人誘之，重威帥其眾鼓譟逃歸。帝命按其罪，知祥請而免之。

陝州行軍司馬王宗壽請葬故蜀主王衍，秋，七月，乙巳，贈衍順正公，以諸侯禮葬之。

北面招討使安審通卒。

東都民有犯私麴者，留守孔循族之。或請聽民造麴，而於秋稅畝收五錢；己未，敕從之。

壬戌，契丹復遣其酋長惕隱將七千騎救定州，王晏球逆戰於唐河北，大破之；甲子，追至易州，時久雨水漲，契丹為唐所俘斬及陷溺死者，不可勝數。

戊辰，北威武節度使王延鈞為閩王。

契丹北走，道路泥濘，人馬饑疲，入幽州境。八月，甲戌，趙德鈞遣牙將武從諫將精騎邀擊之，分兵扼險要，生擒惕隱等數百人；餘眾散投村落，村民以白梃擊之，其得脫歸國者不過數十人。自是契丹沮氣，不敢輕犯塞。

初，莊宗徇地河北，獲小兒，畜之宮中，及長，賜姓名曰李繼陶；帝即位，縱遣之。王都得之，使衣黃袍坐堞間，謂王晏球曰：「此莊宗皇帝子也，已即帝位。公受先朝厚恩，曾不念乎！」晏球曰：「此公作小數竟何益！吾今教公二策，不悉眾決戰，則束手出降耳，自餘無以求生也。」

王建立以目不知書，請罷判三司，不許。

乙未，吳大赦。

吳越王鏐欲立中子傳瓘為嗣，謂諸子曰：「各言汝功，吾擇多者而立之。」傳瓘兄傳□、傳瓘、傳璟皆推傳瓘，乃奏請以兩鎮授傳瓘。閏月，丁未，詔以傳瓘為鎮海、鎮東節度使。

戊申，趙德鈞獻契丹俘惕隱等，諸將皆請誅之，帝曰：「此曹皆虜中之驍將，殺之則虜絕望，不若存之以紓邊患。」乃赦惕隱等酋長五十人，置之親衛，餘六百人悉斬之。

契丹遣梅老季素等入貢。

初，盧文進來降，契丹以籓漢都提舉使張希崇代之為盧龍節度使，守平州，遣親將以三百騎監之。希崇本書生，為幽州牙將，沒於契丹，性和易，契丹將稍親信之，因與其部曲謀南歸。部曲泣曰：「歸固寢食所不忘也，然虜眾我寡，奈何？」希崇曰：「吾誘其將殺之，兵必潰去。此去虜帳千餘里，比其知而徵兵，吾屬去遠矣。」眾曰：「善！」乃先為阱，實以石灰，明日，召虜將飲，醉，並從者殺之，投諸阱中。其營在城北，亟發兵攻之，契丹眾皆潰去。希崇悉舉其所部二萬餘口來奔，詔以為汝州刺史。

吳王太后殂。

九月，辛巳，荊南敗楚兵於白田，執楚岳州刺史李廷規，歸於吳。

乙未，敕以溫韜發諸陵，段凝反覆，令所在賜死。

己亥，以武寧節度使房知溫兼荊南行營招討使，知荊南行府事；分遣中使發諸道兵赴襄陽，以討高季興。

辛丑，徙慶州防禦使竇廷琬為金州刺史；冬，十月，廷琬據慶州拒命。

丙午，以橫海節度使李從敏兼北面行營副招討使。從敏，帝之從子也。

戊申，詔靜難節度使李敬周發兵討竇廷琬。

王都據定州，守備固，伺察嚴，諸將屢有謀翻城應官軍者，皆不果。帝遣使者促王宴球攻城，晏球與使者聯騎巡城，指之曰：「城高峻如此，借使主人聽外兵登城，亦非梯沖所及。徒多殺精兵，無損於賊，如此何為！不若食三州之租，愛民養兵以俟之，彼必內潰。」帝從之。

十一月，有司請為哀帝位廟，詔立廟於曹州。

平盧節度使晉忠武公霍彥威卒。

忠州刺史王雅取歸州。

庚寅，皇子從厚納孔循女為妃，循因之得之大梁，厚結王德妃之黨，乞留。安重誨具奏其事，力排之，禮畢，促令歸鎮。

甲午，以中書侍郎、同平章事王建立同平章事，充平盧節度使。

丙申，上問趙鳳：「帝王賜人鐵券，何也？」對曰：「與之立誓，令其子孫長享爵祿耳。」上曰：「先朝受此賜者讓三人，崇韜、繼麟尋皆族滅，朕得脫如毫釐耳。」因歎息久之。趙鳳曰：「帝王心存大信，固不必刻之金石也。」

十二月，甲辰，李敬周奏拔慶州，族竇廷琬。

荊南節度使高季興寢疾，命其子行軍司馬、忠義節度使、同平章事從誨權知軍府事；丙辰，季興卒。吳主以從誨為荊南節度使兼侍中。

史館修撰張昭遠上言：「臣竊見先朝時，皇弟、皇子皆喜俳優，入則飾姬妾，出則誇僕馬；習尚如此，何道能賢！諸皇子宜精擇師傅，令皇子屈身師事之，講禮義之經，論安危之理。古者人君即位則建太子，所以明嫡庶之分，塞禍亂之源。今卜嗣建儲，臣未敢輕議。至於恩澤賜與之間，婚姻省侍之際，嫡庶長幼，宜有所分，示以等威，絕其僥冀。」帝賞歎其言而不能用。

閩王延鈞度民二萬為僧，由是閩中多僧。

河東節度使、北都留守從榮，年少驕很，不親政務，帝遣左右素與從榮善者往與之處，使從容諷導之。其人私謂從榮曰：「河南相公恭謹好善，親禮端士，有老成之風；相公齒長，宜自策勵，勿令聲問出河南之下。」從榮不悅，退，告步軍都指揮使楊思權曰：「朝廷之人皆推從厚而短我，我其廢乎！」思權曰：「相公手握強兵，且有思權在，何憂？」因勸從榮多募部曲，繕甲兵，陰為自固之備。又謂帝左右曰：「君每譽弟而抑其兄，我輩豈不能助之邪！」其人懼，以告副留守馮贇，贇密奏之。帝召思權詣闕，以從榮故，亦弗之罪也。


春，正月，馮贇入為宣徽使，謂執政曰：「從榮剛僻而輕易，宜選重德輔之。」

王都、禿餒欲突圍走，不得出。二月，癸丑，定州都指揮使馬讓能開門納官軍，都舉族自焚，擒禿餒及契丹二千人。辛亥，以王晏球為天平節度使，與趙德鈞並加兼侍中。禿餒至大梁，斬於市。

樞密使趙敬怡卒。

甲子，帝發大梁。

丁卯，門下侍郎、同平章事崔協卒於須水。

庚午，帝至洛陽。

王宴球在定州城下，日以私財饗士，自始攻至克城未嘗戮一卒。三月，辛巳，晏球入朝，帝美其功；晏球謝久煩饋運而已。

皇子右衛大將軍從璨性剛，安重誨用事，從璨不為之屈。帝東巡，以從璨為皇城使。從璨與客宴於會節園，酒酣，戲登御榻，重誨奏請誅之；丙戌，賜從璨死。橫山蠻寇邵州。

楚王殷命其子武安節度副使、判長沙府希聲知政事，總錄內外諸軍事，自是國政先歷希聲，乃聞於殷。

夏，四月，庚子朔，禁鐵錫錢。時湖南專用錫錢，銅錢一直錫錢百，流入中國，法不能禁。

丙午，楚六軍副使王環敗荊南兵於石首。

初令緣邊置場市党項馬，不令詣闕。先是，党項皆詣闕，以貢馬為名，國家約其直酬之，加以館谷賜與，歲費五十餘萬緡。有司苦其耗蠹，故止之。

壬子，以皇子從榮為河南尹、判六軍諸衛事，從厚為河東節度使、北都留守。

契丹寇雲州。

甲寅，以端明殿學士、兵部侍郎趙鳳為門下侍郎、同平章事。

五月，乙酉，中書言：「太常改謚哀帝日昭宣光烈孝皇帝，廟號景宗。既稱宗則應入太廟，在別廟則不應稱宗。」乃去廟號。

帝將祀南郊，遣客省使李仁矩以詔諭兩川，今西川獻錢一百萬緡，東川五十萬緡；皆辭以軍用不足，西川獻五十萬緡，東川獻十萬緡。仁矩，帝在籓鎮時客將也，為安重誨所厚，恃恩驕慢。至梓州，董璋置宴召之，日中不往，方擁妓酣飲。璋怒，從卒徒執兵入驛，立仁矩於階下而詬之曰：「公但聞西川斬李客省，謂我獨不能邪！」仁矩流涕拜請，僅而得免；既而厚賂仁矩以謝之。仁矩還，言璋不法。未幾，帝復遣退事舍人李彥珣詣東川，入境，失小禮，璋拘其從者，彥珣奔還。

高季興之叛也，其子從誨節諫，不聽。從誨既襲位，謂僚佐曰：「唐近而吳遠，捨近臣遠，非計也。」乃因楚王殷以謝罪於唐。又遺山南東道節度使安元信書，求保奏，復修職貢。丙申，元信以從誨書聞，帝許之。

契丹寇雲州。

六月，戊申，復以鄴都為魏州，留守、皇城使並停。

庚申，高從誨自稱前荊南行軍司馬、歸州刺史，上表求內附。秋，七月，甲申，以從誨為荊南節度使兼侍中。己丑，罷荊南招討使。

八月，吳武昌節度使兼侍中李簡以疾求還江都，癸丑，卒於採石。徐知詢，簡婿也，擅留簡親兵二千人於金陵，表薦簡子彥忠代父鎮鄂州，徐知誥以龍武統軍柴再用為武昌節度使；知詢怒曰：「劉崇俊，兄之親，三世為濠州；彥忠吾妻族，獨不得邪！」

初，楚王殷用都軍判官高郁為謀主，國賴以富強，鄰國皆疾之。莊宗入洛，殷貴其子希範入貢，莊宗愛其警敏，曰：「比聞馬氏當為高郁所奪，今有子如此，郁安能得之！」高季興亦以流言間鬱於殷，殷不聽；乃遣使遺節度副使、知政事希聲書，盛稱郁功名，願為兄弟。使者言於希聲曰：「高公常雲『馬氏政事皆出高郁』，此子孫之憂也。」希聲信之。行軍司馬楊昭遂，希聲之妻族也，謀代郁任，日譖之於希聲。希聲屢言於殷，稱郁奢僭，且外交鄰籓，請誅之。殷曰：「成吾功業，皆郁力也；汝勿為此言！」希聲固請罷其兵柄，乃左遷郁行軍司馬。郁謂所親曰：「亟營西山，吾將歸老。猘子漸大，能咋人矣。」希聲聞之，益怒，明日，矯以殷命殺鬱於府捨，榜諭中外，誣郁謀叛，並誅其族黨。至暮，殷尚未知，是日，大霧，殷謂左右曰：「吾昔從孫儒渡淮，每殺不辜，多致茲異。馬步院豈有冤死者乎？」明日，吏以郁死告，殷拊膺大慟曰：「吾老耄，政非己出，使我勳舊橫罹冤酷！」既而顧左右曰：「吾亦何可久處此乎！」

九月，上與馮道從容語及年穀屢登，四方無事。道曰：「臣常記昔在先皇幕府，奉使中山，歷井陘之險，臣憂馬蹶，執轡甚謹，幸而無失；逮至平路，放轡自逸，俄至顛隕。凡為天下者亦猶是也。」上深以為然。上又問道：「今歲雖豐，百姓贍足否？」道曰：「農家歲凶則死於流殍，歲豐則傷於谷賤，豐凶皆病者，惟農家為然。臣記進士聶夷中詩云：『二月賣新絲，五月糶新谷；醫得眼下瘡，剜卻心頭肉。』語雖鄙俚，曲盡田家之情狀。農於四人之中最為勤苦，人主不可不知也。」上悅，命左右錄其詩，常諷誦之。

鄜州兵戍東川者歸本道，董璋擅留其壯者，選贏老歸之，仍收其甲兵。

癸巳，西川右都押牙孟容弟為資州稅官，坐自盜抵死，觀察判官馮璩、中門副使王處回為之請，孟知祥曰：「雖吾弟犯法，亦不可貸，況他人乎！」

吳越王鏐居其國好自大，朝廷使者曲意奉之則贈遺豐厚，不然則禮遇疏薄。嘗遺安重誨書，辭禮頗倨。帝遣供奉官烏昭遇、韓玫使吳越，昭遇與玫有隙，使還，玫奏：「昭遇見鏐，稱臣拜舞，謂鏐為殿下，及私以國事告鏐。」安重誨奏賜昭遇死。癸巳，制鏐以太師致仕，自餘官爵皆削之，凡吳越進奏官、使者、綱吏，令所在系治之。鏐令子傳瓘等上表訟冤，皆不省。

初，朔方節度使韓洙卒，弟澄為留後。未幾，定遠軍使李匡賓聚黨據保靜鎮作亂，朔方不安；冬，十月，丁酉，韓澄遣使繼絹表乞朝廷命帥。前磁州刺史康福，善胡語，上退朝，多召入便殿，訪以時事，福以胡語對；安重誨惡之，常戒之曰：「康福，汝但妄奏事，會當斬汝！」福懼，求外補。重誨以靈州深入胡境，為帥者多遇害，戊戌，以福為朔方、河西節度使。福見上，涕泣辭之；上命重誨為福更他鎮，重誨曰：「福自刺史無功建節，尚復何求！且成命已行，難以復改。」上不得已，謂福曰：「重誨不肯，非朕意也。」福辭行，上遣將軍牛知柔、河中都指揮使衛審□余等將兵萬人衛送之。審□余，徐州人也。

辛亥，割閬、果二州置保寧軍，壬子，以內客省使李仁矩為節度使。

先是，西川常發芻糧饋峽路，孟知祥辭以本道兵自多，難以奉它鎮，詔不許，屢督之；甲寅，知祥奏稱財力乏，不奉詔。

吳諸道副都統、鎮海寧國節使兼侍中徐知詢自以握兵據上流，意輕徐知誥，數與知誥爭權，內相猜忌，知誥患之，內樞密使王令謀曰：「公輔政日久，挾天子以令境內，誰敢不從！知詢年少，恩信未洽於人，無能為也。」知詢待諸弟薄，諸弟皆怨之。徐玠知知詢不可輔，反持其短以附知誥。吳越王鏐遺知詢金玉鞍勒、器皿，皆飾以龍鳳；知詢不以為嫌，乘用之。知詢典客周廷望說知詢曰：「公誠能捐寶華以結朝中勳舊，使皆歸心於公，則彼誰與處！」知詢從之，使廷望如江都諭意。廷望與知誥親吏周宗善，密輸款於知誥，亦以知誥陰謀告知詢。知詢召知誥詣金陵除父溫喪，知誥稱吳主之命不許，周宗謂廷望曰：「人言侍中有不臣七事，宜亟入謝！」廷望還，以告知詢。十一月，知詢入朝，知誥留知詢為統軍，領鎮海節度使，遣右雄武都指揮使柯厚征金陵兵還江都，知誥自是始專吳政。知詢責知誥曰：「先王違世，兄為人子，初不臨喪，可乎？」知誥曰：「爾挺劍待我，我何敢往！爾為人臣，畜乘輿服御物，亦可乎！」知詢又以廷望所言誥知誥，知誥曰：「以爾所為告我者，亦廷望也。」遂斬廷望。

壬辰，吳主加尊號曰睿聖文明光孝皇帝，大赦，改元大和。

康福行至方渠，羌胡出兵邀福，福擊走之；至青剛峽，遇吐蕃野利、大蟲二族數千帳，皆不覺唐兵至，福遣衛審□余掩擊，大破之，殺獲殆盡。由是威聲大振，遂進至靈州，自是朔方始受代。

十二月，吳加徐知誥兼中書令，領寧國節度使。知誥召徐知詢飲，以金鍾酌酒賜之，曰：「願弟壽千歲。」知詢疑有毒，引他器均之，跽獻知誥曰：「願與兄各享五百歲。」知誥變色，左右顧，不肯受，知詢捧酒不退。左右莫知所為，伶人申漸高徑前為詼諧語，掠二酒合飲之，懷金鐘趨出，知誥密遣人以良藥解之，已腦潰而卒。

奉國節度使、知建州王延稟稱疾退居裡第，請以建州授其子繼雄；庚子，詔以繼雄為建州刺史。

安重誨既以李仁矩鎮閬州，使與綿州刺史武虔裕皆將兵赴治。虔裕，帝之故吏，重誨之外兄也。重誨使仁矩詗董璋反狀，仁矩增飾而奏之。朝廷又使武信節度使夏魯奇治遂州城隍，繕甲兵，益兵戍之。璋大懼。時道路傳言，又將割綿、龍為節鎮，孟知祥亦懼。璋素與知祥有隙，未嘗通問，至是，璋遣使詣成都，請為其子娶知祥女；知祥許之，謀並力以拒朝廷。

