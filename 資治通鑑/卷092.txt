【晉紀十四】  起玄黓敦牂，盡昭陽協洽，凡二年。
中宗元皇帝下永昌元年（壬午，公元三二二年）
春，正月，郭璞複上疏，請因皇孫生，下赦令，帝從之。乙卯，大赦，改元。
王敦以璞爲記室參軍。璞善卜筮，知敦必爲亂，己預其禍，甚憂之。大將軍掾穎川陳述卒，璞哭之極哀，曰：「嗣祖，焉知非福也！」
敦既與朝廷乖離，乃羈錄朝士有時望者，置己幕府，以羊曼及陳國謝鯤爲長史。曼，祜之兄孫也。曼、鯤終日酣醉，故敦不委以事。敦將作亂，謂鯤曰：「劉隗奸邪， 將危社稷，吾欲除君側之惡，何如？」鯤曰：「隗誠始禍，然城狐社鼠。」敦怒曰：「君庸才，豈達大體！」出爲豫章太守，又留不遣。
戊辰，敦舉兵於武昌，上疏罪狀劉隗，稱：「隗佞邪讒賊，威福自由，妄興事役，勞擾士民，賦役煩重，怨聲盈路。臣備位宰輔，不可坐視成敗，輒進軍致討。隗首朝 懸，諸軍夕退。昔太甲顛覆厥度，幸納伊尹之忠，殷道複昌。願陛下深垂三思，則四海乂安，社稷永固矣。」沈充亦起兵於吳興以應敦，敦以充爲大都督、督護東吳 諸軍事。敦至蕪湖，又上表罪狀刁協。帝大怒，乙亥，詔曰：「王敦憑恃寵靈，敢肆狂逆，方朕太甲，欲見幽囚。是可忍也，孰不可忍！今親帥六軍以誅大逆，有殺 敦者，封五千戶侯。」敦兄光錄勛含乘輕舟逃歸於敦。
太子中庶子溫嶠謂僕射周顗曰：「大將軍此舉似有所在，當無濫邪？」顗曰：「不然。人主自非堯、舜，何能無失，人臣安可舉兵以脅之！舉動如此，豈得雲非亂乎！處仲狼抗無上，其意寧有限邪！」
敦初起兵，遣使告梁州刺史甘卓，約與之俱下，卓許之。及敦升舟，而卓不赴，使參軍孫雙詣武昌諫止敦。敦驚曰：「甘侯前與吾語雲何，而更有異？正當慮吾危朝廷 耳！吾今但除奸凶，若事濟，當以甘侯作公。」雙還報，卓意狐疑。或說卓：「且僞許敦，待敦至都而討之。」卓曰：「昔陳敏之亂，吾先從而後圖之，論者謂吾懼 逼而思變，心常愧之。今若複爾，何以自明！」卓使人以敦旨告順陽太守魏該，該曰：「我所以起兵拒胡賊者，正欲忠於王室耳。今王公舉兵向天子，非吾所宜與 也。」遂絕之。
敦遣參軍桓羆說譙王承，請承爲軍司。承嘆曰：「吾其死矣！地荒民寡，勢孤援絕，將何以濟！然得死忠義，夫複何求！」承檄長沙虞悝爲長史，會悝遭母喪，承往吊 之，曰：「吾欲討王敦，而兵少糧乏，且新到，恩信未洽。卿兄弟，湘中之豪俊，王室方危，金革之事，古人所不辭，將何以教之？」悝曰：「大王不以悝兄弟猥 劣，親屈臨之，敢不致死！然鄙州荒弊，難以進討；宜且收衆固守，傳檄四方，敦勢必分，分而圖之，庶幾可捷也。」承乃囚桓羆，以悝爲長史，以其弟望爲司馬， 督護諸軍，與零陵太守尹奉、建昌太守長沙王循、衡陽太守淮陵劉翼、舂陵令長沙易雄，同舉兵討敦。雄移檄遠近，列敦罪惡，於是一州之內皆應承。惟湘東太守鄭 淡不從，承使虞望討斬之，以徇四境。淡，敦姊夫也。
承遣主簿鄧騫至襄陽，說甘卓曰：「劉大連雖驕蹇失衆心，非有害於天下。大將軍以其私憾，稱兵向闕，此忠臣義士竭節之時也。公受任方伯，奉辭伐罪，乃桓、文之 功也。」卓曰：「桓、文則非吾所能，然志在徇國，當共詳思之。」參軍李梁說卓曰：「昔隗囂跋扈，竇融保河西以奉光武，卒受其福。今將軍有重望於天下，但當 按兵坐以待之，使大將軍事捷，當委將軍以方面，不捷，朝廷必以將軍代之。何憂不富貴，而釋此廟勝，決存亡於一戰邪？」騫謂梁曰：「光武當創業之初，故隗、 竇可以文服從容顧望。今將軍之於本朝，非竇融之比也；襄陽之於太府，非河西之固也。使大將軍克劉隗，還武昌，增石城之戍，絕荊、湘之粟，將軍欲安歸乎！勢 在人手，而曰我處廟勝，未之聞也。且爲人臣，國家有難，坐視不救，於義安乎！」卓尚疑之。騫曰：「今既不爲義舉，又不承大將軍檄，此必至之禍，愚智所見 也。且議者之所難，以彼強而我弱也。今大將軍兵不過萬餘，其留者不能五千；而將軍見衆既倍之矣。以將軍之威名，帥此府之精銳，杖節鳴鼓，以順討逆，豈王含 所能禦哉！溯流之衆，勢不自救，將軍之舉武昌，若摧枯拉朽，尚何顧慮邪！武昌既定，據其軍實，鎮撫二州，以恩意招懷士卒，使還者如歸，此呂蒙所以克關羽 也。今釋必勝之策，安坐以待危亡，不可以言智矣。」
敦恐卓於後爲變，又遣參軍丹楊樂道融往邀之，必欲與之俱東。道融雖事敦，而忿其悖逆，乃說卓曰：「主上親臨萬機，自用譙王爲湘州，非專任劉隗也。而王氏擅權 日久，卒見分政，便謂失職，背恩肆逆，舉兵向闕。國家遇君至厚，今與之同，豈不違負大義！生爲逆臣，死爲愚鬼，永爲宗黨之恥，不亦惜乎！爲君之計，莫若僞 許應命，而馳襲武昌，大將軍士衆聞之，必不戰自潰，大勛可就矣。」卓雅不欲從敦，聞道融之言，遂決，曰：「吾本意也。」乃與巴東監軍柳純、南平太守夏侯 承、宜都太守譚該等露檄數敦逆狀，帥所統致討。遣參軍司馬贊、孫雙奉表詣台，羅英至廣州約陶侃同進。戴淵在江西，先得卓書，表上之，台內皆稱萬歲。陶侃得 卓信，即遣參軍高寶帥兵北下。武昌城中傳卓軍至，人皆奔散。
敦遣從母弟南蠻校尉魏乂、將軍李恆帥甲卒二萬攻長沙。長沙城池不完，資儲又闕，人情震恐。或說譙王承，南投陶侃或退據零、桂。承曰：「吾之起兵，志欲死於忠 義，豈可貪生苟免，爲奔敗之將乎！事之不濟，令百姓知吾心耳。」乃嬰城固守。未幾，虞望戰死，甘卓欲留鄧騫爲參軍，騫不可。卓乃遣參軍虞沖與騫偕至長沙， 遺譙王承書，勸之固守，當以兵出沔口，斷敦歸路，則湘圍自解。承複書稱：「江左中興，草創始爾，豈圖惡逆萌自寵臣！吾以宗室受任，志在隕命；而至止尚淺， 凡百茫然。足下能卷甲電赴，猶有所及；若其狐疑，則求我於枯魚之肆矣。」卓不能從。
二月，甲午，封皇子昱爲琅邪王。
後趙王勒立子弘爲世子。遣中山公虎將精卒四萬擊徐龕。龕堅守不戰，虎築長圍守之。
趙主曜自將擊楊難敵，難敵逆戰，不勝，退保仇池。仇池諸氐、羌及故晉王保將楊韜、隴西太守梁勛皆降於曜。曜遷隴西萬餘戶於長安，進攻仇池。會軍中大疫，曜亦 得疾，將引兵還；恐難敵躡其後，乃遣光國中郎將王獷說難敵，諭以禍福，難敵遣使稱籓。曜以難敵爲假黃鉞，都督益、寧、南秦、涼、梁、巴六州、隴上、西域諸 軍事，上大將軍、益、寧、南秦三州牧、武都王。
秦州刺史陳安求朝於曜，曜辭以疾。安怒，以爲曜已卒，大掠而歸。曜疾甚，乘馬輿而還。使其將呼延實監輜重於後，安邀擊，獲之，謂實曰：「劉曜已死，子尚誰 佐！吾當與子共定大業。」寔叱之曰：「汝受人寵祿而叛之，自視智能何如主上？吾見汝不日梟首於上邽市，何謂大業！宜速殺我！」安怒，殺之，以實長史魯憑爲 參軍。安遣其弟集帥騎三萬追曜，衛將軍呼延瑜逆擊，斬之。安乃還上邽，遣將襲汧城，拔之。隴上氐、羌皆附於安，有衆十餘萬，自稱大都督、假黃鉞、大將軍、 雍、涼、秦、梁四州牧、涼王，以趙募爲相國。魯憑對安大哭曰：「吾不忍見陳安之死也！」安怒，命斬之。憑曰：「死自吾分，懸吾頭於上邽市，觀趙之斬陳安 也！」遂殺之。曜聞之，慟哭曰：「賢人，民之望也。陳安於求賢之秋而多殺賢者，吾知其無所爲也！」
休屠王石武以桑城降趙，趙以武爲秦州刺史，封酒泉王。
帝征戴淵、劉隗入衛建康。隗至，百官迎於道，隗岸幘大言，意氣自若。及入見，與刁協勸帝盡誅王氏；帝不許，隗始有懼色。
司空導帥其從弟中領軍邃、左衛將軍廙、侍中侃、彬及諸宗族二十餘人，每旦詣台待罪。周顗將入，導呼之曰：「伯仁，以百口累卿！」顗直入不顧。既見帝，言導忠 誠，申救甚至；帝納其言。顗喜飲酒，至醉而出，導猶在門，又呼之。顗不與言，顧左右曰：「今年殺諸賊奴，取金印如鬥大，系肘後。」既出，又上表明導無罪， 言甚切至。導不之知，甚恨之。
帝命還導朝服，召見之。導稽首曰：「逆臣賊子，何代無之，不意今者近出臣族！」帝跣而執其手曰：「茂弘，方寄卿以百里之命，是何言邪！」
三月，以導爲前鋒大都督，加戴淵驃騎將軍。詔曰：「導以大義滅親，可以吾爲安東時節假之。」以周顗爲尚書左僕射，王邃爲右僕射。帝遣王廙往諭止敦；敦不從而 留之，廙更爲敦用。征虜將軍周札，素矜險好利，帝以爲右將軍、都督石頭諸軍事。敦將至，帝使劉隗軍金城，札守石頭，帝親被甲徇師於郊外。以甘卓爲鎮南大將 軍、侍中、都督荊、梁二州諸軍事，陶侃領江州刺史；使各帥所統以躡敦後。
敦至石頭，欲攻劉隗。杜弘言於敦曰：「劉隗死士衆多，未易可克，不如攻石頭。周札少恩，兵不爲用，攻之必敗，札敗則隗自走矣。」敦從之，以弘爲前鋒，攻石頭，札果開門納弘。敦據石頭。嘆曰：「吾不復得爲盛德事矣！」謝鯤曰：「何爲其然也！但使自今已往，日忘日去耳。」
帝命刁協、劉隗、戴淵帥衆攻石頭，王導、周顗、郭逸、虞潭等三道出戰，協等兵皆大敗。太子紹聞之，欲自帥將士決戰；升車將出，中庶子溫嶠執鞚諫曰：「殿下國 之儲副，奈何以身輕天下！」抽劍斬鞅，乃止。敦擁兵不朝，放士卒劫掠，宮省奔散，惟安東將軍劉超按兵直衛，及侍中二人侍帝側。帝脫戎衣，著朝服，顧而言 曰：「欲得我處，當早言！何至害民如此！」又遣使謂敦曰：「公若不忘本朝，於此息兵，則天下尚可共安。如其不然，朕當歸琅邪以避賢路。」
刁協、劉隗既敗，俱入宮，見帝於太極東除。帝執協、隗手，流涕嗚咽，勸令避禍。協曰：「臣當守死，不敢有貳。」帝曰：「今事逼矣，安可不行！」乃令給協、隗 人馬，使自爲計。協老，不堪騎乘，素無恩紀，募從者，皆委之，行至江乘，爲人所殺，送首於敦。隗奔後趙，官至太子太傅而卒。
帝令公卿百官詣石頭見敦，敦謂戴淵曰：「前日之戰，有餘力乎？」淵曰：「豈敢有餘，但力不足耳！」敦曰：「吾今此舉，天下以爲何如？」淵曰：「見形者謂之 逆，體誠者謂之忠。」敦笑曰：「卿可謂能言。」又謂周顗曰：「伯仁，卿負我！」顗曰：「公戎車犯順，下官親帥六軍，不能其事，使王旅奔敗，以此負公。」
辛未，大赦。以敦爲丞相、都督中外諸軍、錄尚書事、江州牧，封武昌郡公；幷讓不受。
初，西都覆沒，四方皆勸進於帝。敦欲專國政，忌帝年長難制，欲更議所立，王導不從。及敦克建康，謂導曰：「不用吾言，幾至覆族。」
敦以太子有勇略，爲朝野所向，欲誣以不孝而廢之。大會百官，問溫嶠曰：「皇太子以何德稱？」聲色俱厲。嶠曰：「鈎深致遠，蓋非淺局所量。以禮觀之，可謂孝矣。」衆皆以爲信然，敦謀遂沮。
帝召周顗於廣室，謂之曰：「近日大事，二宮無恙，諸人平安，大將軍固副所望邪？」顗曰：「二宮自如明詔，臣等尚未可知。」護軍長史郝嘏等勸顗避敦，顗曰：「 吾備位大臣，朝廷喪敗，寧可複草間求活，外投胡、越邪！敦參軍呂猗，嘗爲台郎，性奸諂，戴淵爲尚書，惡之。猗說敦曰：「周顗、戴淵，皆有高名，足以惑衆， 近者之言，曾無怍色，公不除之，恐必有再舉之憂。」敦素忌二人之才，心頗然之，從容問王導曰：「周、戴南北之望，當登三司無疑也。」導不答。又曰：「若不 三司，止應令僕邪？」又不答。敦曰：「若不爾，正當誅爾！」又不答。丙子，敦遣部將陳郡鄧岳收顗及淵。先是，敦謂謝鯤曰：「吾當以周伯仁爲尚書令，戴若思 爲僕射。」是日，又問鯤：「近來人情何如？」鯤曰：「明公之舉，雖欲大存社稷，然悠悠之言，實未達高義。若果能舉用周、戴，則群情貼然矣！」敦怒曰：「君 粗疏邪！二子不相當，吾已收之矣！」鯤愕然自失。參軍王嶠曰：「『濟濟多士，文王以寧。』奈何戮諸名士！」敦大怒，欲斬嶠，衆莫敢言。鯤曰：「明公舉大 事，不戮一人。嶠以獻替忤旨，便以釁鼓，不亦過乎！」敦乃釋之，黜爲領軍長史。嶠，渾之族孫也。
顗被收，路經太廟，大言曰：「賊臣王敦，傾覆社稷，枉殺忠臣。神祇有靈，當速殺之！」收人以戟傷其口，血流至踵，容止自若，觀者皆爲流涕。幷戴淵殺之於石頭南門之外。
帝使侍中王彬勞敦。彬素與顗善，先往哭顗，然後見敦。敦怪其容慘，問之。彬曰：「向哭伯仁，情不能已。」敦怒曰：「伯仁自致刑戮；且凡人遇汝，汝何哀而哭 之？」彬曰：「伯仁長者，兄之親友；在朝雖無謇愕，亦非阿黨，赦後加之極刑，所以傷惋也。」因勃然數敦曰：「兄抗旌犯順，殺戮忠良，圖爲不軌，禍及門戶 矣！」辭氣慷慨，聲淚俱下。敦大怒，厲聲曰：「爾狂悖乃至此，以吾爲不能殺汝邪！」時王導在坐，爲之懼，勸彬起謝。彬曰：「腳痛不能拜！且此複何謝！」敦曰：「腳痛孰若頸痛！」彬殊無懼容，竟不肯拜。
王導後料檢中書故事，乃見顗救己之表，執之流涕曰：「吾雖不殺伯仁，伯仁由我而死，幽冥之中，負此良友！」
沈充拔吳國，殺內史張茂。
初，王敦聞甘卓起兵，大懼。卓兄子卬爲敦參軍，敦使卬歸卓曰：「君此自是臣節，不相責也。吾家計急，不得不爾。想便旋軍襄陽，當更結好。」卓雖慕忠義，性多疑 少決，軍於豬口，欲待諸方同出軍，稽留累旬不前。敦既得建康。乃遣台使以騶虞幡駐卓軍。卓聞周顗、戴淵死，流涕謂卬曰：「吾之所憂，正爲今日。且使聖上元 吉，太子無恙，吾臨敦上流，亦未敢遽危社稷。適吾徑據武昌，敦勢逼，必劫天子以絕四海之望，不如還襄陽，更思後圖。」即命旋軍。都尉秦康與樂道融說卓 曰：「今分兵斷彭澤，使敦上下不得相赴，其衆自然離散，可一戰擒也。將軍起義兵而中止，竊爲將軍不取。且將軍之下，士卒各求其利，欲求西還，亦恐不可得 也。」卓不從。道融晝夜泣諫，卓不聽；道融憂憤而卒。卓性本寬和，忽更強塞，徑還襄陽，意氣騷擾，舉動失常，識者知其將死矣。
王敦以西陽王羕爲太宰，加王導尚書令，王廙爲荊州刺史；改易百官及諸軍鎮，轉徙黜免者以百數；或朝行暮改，惟意所欲。敦將還武昌，謝鯤言於敦曰：「公至都以 來，稱疾不朝，是以雖建勛而人心實有未達。今若朝天子，使君臣釋然，則物情皆悅服矣。」敦曰：「君能保無變乎？」對曰：「鯤近日入覲，主上側席，遲得見 公，宮省穆然，必無虞也。公若入朝，鯤請侍從。」敦勃然曰：「正複殺君等數百人，亦複何損於時！」竟不朝而去。夏，四月，敦還武昌。初，宜都內史天門周級 聞譙王承起兵，使其兄子該潛詣長沙，申款於承。魏乂等攻湘州急，承遣該及從事邵陵周崎間出求救，皆爲邏者所得。又使崎語城中，稱大將軍已克建康，甘卓還襄 陽，外援理絕。崎僞許之，既至城下，大呼曰：「援兵尋至，努力堅守！」乂殺之。乂考該至死，竟不言其故，周級由是獲免。
乂等攻戰日逼，敦又送所得台中人書疏，令乂射以示承。城中知朝廷不守，莫不悵惋。相持且百日，劉翼戰死，士卒死傷相枕。癸巳，乂拔長沙，承等皆被執。乂將殺虞悝，子弟對之號泣。悝曰：「人生會當有死，今闔門爲忠義之鬼，亦複何恨！」
乂以檻車載承及易雄送武昌，佐吏皆奔散，惟主簿桓雄、西曹書佐韓階、從事武延，毀服爲僮，從承，不離左右。乂見桓雄姿貌舉止非凡人，憚而殺之。韓階、武延執 志愈固。荊州刺史王廙承敦旨，殺承於道中，階、延送承喪至都，葬之而去。易雄至武昌，意氣忼慨，曾無懼容。敦遣人以檄示雄而數之，雄曰：「此實有之，惜雄 位微力弱，不能救國難耳。今日之死，固所願也！」敦憚其辭正，釋之，遣就舍。衆人皆賀之，雄笑曰：「吾安得生！」既而敦遣人潛殺之。
魏乂求鄧騫甚急，鄉人皆爲之懼，騫笑曰：「此欲用我耳，彼新得州，多殺忠良，故求我以厭人望也。」乃往詣乂。乂喜曰：「君，古之解揚也。」以爲別駕。
詔以陶侃領湘州刺史；王敦上侃複還廣州，加散騎常侍。
甲午，前趙羊後卒，謚曰獻文。
甘卓家人皆勸卓備王敦，卓不從，悉散兵佃作，聞諫，輒怒。襄陽太守周慮密承敦意，詐言湖中多魚，勸卓遣左右悉出捕魚。五月，乙亥，慮引兵襲卓於寢室，殺之，傳首於敦，幷殺其諸子。敦以從事中郎周撫督沔北諸軍事，代卓鎮沔中。撫，訪之子也。
敦既得志，暴慢滋甚，四方貢獻多入其府，將相岳牧皆出其門。以沈充、錢鳳爲謀主，唯二人之言是從，所譖無不死者。以諸葛瑤、鄧岳、周撫、李恆、謝雍爲爪牙。充等幷凶險驕恣，大起營府，侵人田宅，剽掠市道，識者鹹知其將敗焉。
秋，七月，後趙中山公虎拔泰山，執徐龕送襄國；後趙王勒盛之以囊，於百尺樓上撲殺之，命王伏都等妻子刳而食之，坑其降卒三千人。
兗州刺史郗鑒在鄒山三年，有衆數萬。戰爭不息，百姓饑饉，掘野鼠、蟄燕而食之，爲後趙所逼，退屯合肥。尚書右僕射紀瞻，以鑒雅望清德，宜從容台閣，上疏請征之；乃征拜尚書。徐、兗間諸塢多降於後趙，後趙置守宰以撫之。
王敦自領寧、益二州都督。
冬，十月，己丑，荊州刺史武陵康侯王廙卒。王敦以下邳內史王邃都督青、徐、幽、平四州諸軍事，鎮淮陰；衛將軍王含都督沔南諸軍事，領荊州刺史；武昌太守丹楊王諒爲交州刺史。使諒收交州刺史修湛、新昌太守梁碩殺之。諒誘湛。斬之。碩舉兵圍諒於龍編。
祖逖既卒，後越屢寇河南，拔襄城、城父，圍譙。豫州刺史祖約不能禦，退屯壽春。後趙遂取陳留，梁、鄭之間複騷然矣。
十一月，以臨穎元公荀組爲太尉；辛酉，薨。
罷司徒，幷丞相府。王敦以司徒官屬爲留府。
帝憂憤成疾，閏月，己丑，崩。司空王導受遣詔輔政。帝恭儉有餘而明斷不足，故大業未複而禍亂內興。庚寅，太子即皇帝位，大赦，尊所生母荀氏爲建安君。
十二月，趙主曜葬其父母於粟邑，大赦。陵下周二裏，上高百尺，計用六萬夫，作之百日乃成。役者夜作，繼以脂燭，民甚苦之。遊子遠諫，不聽。
後趙濮陽景侯張賓卒，後趙王勒哭之慟，曰：「天不欲成吾事邪？何奪吾右侯之早也！」程遐代爲右長史。遐，世子弘之舅也，勒每與遐議，有所不合，輒嘆曰：「右侯舍我去，乃令我與此輩共事，豈非酷乎！」因流涕彌日。
張茂使將軍韓璞帥衆取隴西、南安之地，置秦州。
慕容廆遣其世子皝襲段末柸，入令支，掠其居民千餘家而還。
肅宗明皇帝上
中宗元皇帝下太寧元年（癸未，公元三二三年）
春，正月，成李驤、任回寇台登，將軍司馬玖戰死，越巂太守李釗、漢嘉太守王載皆以郡降於成。
二月，庚戌，葬元帝於建平陵。
三月，戊寅朔，改元。
饒安、東光、安陵三縣災，燒七千餘家，死者萬五千人。
後趙寇彭城、下邳，徐州刺史卞敦與征北將軍王邃退保盱眙。敦，壼之從父兄也。
王敦謀篡位，諷朝廷征己；帝手詔征之。夏，四月，加敦黃鉞、班劍，奏事不名，入朝不趨，劍履上殿。敦移鎮姑孰，屯於湖，以司空導爲司徒，敦自領揚州牧。敦欲爲逆，王彬諫之甚苦。敦變色，目左右，將收之。彬正色曰：「君昔歲殺兄，今又殺弟邪！」敦乃止，以彬爲豫章太守。
後趙王勒遣使結好於慕容廆，廆執送建康。
成李驤等進攻寧州，刺史褒中壯公王遜使將軍姚岳等拒之，戰於螗良，成兵大敗。岳追至瀘水，成兵爭濟，溺死者千餘人。岳以道遠，不敢濟而還。遜以岳不窮追，大怒，鞭之，怒甚，冠裂而卒。遜在州十四年，威行殊俗，州人立其子堅行州府事。詔除堅寧州刺史。
廣州刺史陶侃遣兵救交州；未至，梁碩拔龍編，奪刺史王諒節，諒不與，碩斷其右臂。諒曰：「死且不避，斷臂何爲！」逾旬而卒。
六月，壬子，立妃庾氏爲皇后；以後兄中領軍亮爲中書監。
梁碩據交州，凶暴失衆心。陶侃遣參軍高寶攻碩，斬之。詔以侃領交州刺史，進號征南大將軍、開府儀同三司。未幾，吏部郎阮放求爲交州刺史，許之。放行至寧浦，遇高寶，爲寶設饌，伏兵殺之。寶兵擊放，放走，得免，至州。少時，病卒。放，鹹之族子也。
陳安圍趙征西將軍劉貢於南安，休屠王石武自桑城引兵趣上邽以救之，與貢合擊安，大破之。安收餘騎八千，走保隴城。秋，七月，趙主曜自將圍隴城，別遣兵圍上 邽。安頻出戰，輒敗。右軍將軍劉幹攻平襄，克之，隴上諸縣悉降。安留其將楊伯支、姜沖兒守隴城，自帥精騎突圍，出奔陝中。曜遣將軍平先等追之。安左揮七尺 大刀，右運丈八蛇矛，近則刀矛俱發，輒殪五六人，遠則左右馳射而走。先亦勇捷如飛，與安搏戰，三交，遂奪其蛇矛。會日暮雨甚，安棄馬與左右匿于山中；趙兵 索之，不知所在。明日，安遣其將石容覘趙兵，趙輔威將軍呼延青人獲之，拷問安所在，容卒不肯言，青人殺之。雨霽，青人尋其跡，獲安於澗曲，斬之。安善撫將 士，與同甘苦，及死，隴上人思之，爲作《壯士之歌》。楊伯支斬姜沖兒，以隴城降；別將宋亭斬趙募，以上邽降。曜徙秦州大姓楊、姜諸族二千餘戶於長安。氐、 羌皆送任請降；以赤亭羌酋姚弋仲爲平西將軍，封平襄公。
帝畏王敦之逼，欲以郗鑒爲外援，拜鑒兗州刺史，都督揚州江西諸軍事，鎮合肥。王敦忌之，表鑒爲尚書令。八月，詔征鑒還，道經姑孰，敦與之論西朝人士，曰：「 樂彥輔，短才耳。考其實，豈勝滿武秋邪！」鑒曰：「彥輔道韻平淡，湣懷之廢，柔而能正。武秋失節之士，安得擬之！」敦曰：「當是時，危機交急。」鑒曰：「 丈夫當死生以之。」敦惡其言，不復相見，久留不遣。敦黨皆勸敦殺之，敦不從。鑒還台，遂與帝謀討敦。
後趙中山公虎帥步騎四萬擊安東將軍曹嶷，青州郡縣多降之，遂圍廣固。嶷出降，送襄國殺之，坑其衆三萬。虎欲盡殺嶷衆，青州刺史劉征曰：「今留征，使牧民也，無民焉牧！征將歸耳！」虎乃留男女七百口配征，使鎮廣固。
趙主曜自隴上西擊涼州，遣其將劉咸攻韓璞於冀城，呼延晏攻寧羌護軍陰鑒於桑壁，曜自將戎卒二十八萬軍於河上，列營百餘裏，金鼓之聲動地，河水爲沸，張茂臨河 諸戍，皆望風奔潰。曜揚聲欲百道俱濟，直抵姑臧，涼州大震。參軍馬岌勸茂親出拒戰，長史汜禕怒，請斬之。岌曰：「汜公糟粕書生，刺舉小才，不思家國大計。 明公父子欲爲朝廷誅劉曜有年矣，今曜自至，遠近之情，共觀明公此舉，當立信勇之驗以副秦、隴之望。力雖不敵，勢不可以不出。」茂曰：「善！」乃出屯石頭。 茂謂參軍陳珍曰：「劉曜舉三秦之衆，乘勝席捲而來，將若之何？」珍曰：「曜兵雖多，精卒至少，大抵皆氐、羌烏合之衆，恩信未洽，且有山東之虞，安能舍其腹 心之疾，曠日持久，與我爭河西之地邪！若二旬不退，珍請得弊卒數千，爲明公擒之。」茂喜，使珍將兵救韓璞。趙諸將爭欲濟河，趙主曜曰：「吾軍勢雖盛，然畏 威而來者三分有二，中軍疲睏，其實難用。今但按甲勿動，以吾威聲震之，若出中旬張茂之表不至者，吾爲負卿矣。」茂尋遣使稱籓，獻馬、牛、羊、珍寶不可勝 紀。曜拜茂侍中、都督涼、南北秦、梁、益、巴、漢、隴右、西域雜夷、匈奴諸軍事、太師、涼州牧，封涼王，加九錫。
楊難敵聞陳安死，大懼，與弟堅頭南奔漢中，趙鎮西將軍劉厚追擊之，大獲而還。趙主曜以大鴻臚田崧爲鎮南大將軍、益州刺史，鎮仇池。難敵送任請降於成，成安北 將軍李稚受難敵賂，不送難敵於成都。趙兵退，即遣不武都，難敵遂據險不服。稚自悔失計，亟請討之。雄遣稚兄侍中、中領軍琀與稚出白水，征東將軍李壽及琀弟 玝出陰平，以擊難敵；群臣諫，不聽。難敵遣兵拒之，壽、玝不得進，而琀、稚長驅至下辨。難敵遣兵斷其歸路，四面攻之。琀、稚深入無繼，皆爲難敵所殺，死者 數千人。琀，蕩之長子，有才望，雄欲以爲嗣，聞其死，不食者數日。
初，趙主曜長子儉，次子胤。胤年十歲，長七尺五寸，漢主聰奇之，謂曜曰：「此兒神氣，非義真之比也，當以爲嗣。」曜曰：「籓國之嗣，能守祭祀足矣，不敢亂長幼 之序。」聰曰：「卿之勛德，當世受專征之任，非他臣之比也，吾當更以一國封義真。」乃封儉爲臨海王，立胤爲世子。既長，多力善射，驍捷如風。靳准之亂，沒於黑匿郁鞠部。陳安既敗，胤自言於郁鞠，郁鞠大驚，禮而歸之。曜悲喜，謂君臣曰：「義光雖已爲太子，然沖幼儒謹，恐不堪今之多難。義孫，故世子也，材器過 人，且涉曆艱難。吾欲法周文王、漢光武，以固社稷而安義光，何如？」太傅呼延晏等皆曰：「陛下爲國家無窮之計，豈惟臣等賴之，實宗廟四海之慶。」左光祿大 夫卜泰、太子太保韓廣進曰：「陛下以廢立爲是，不應更問群臣；若以爲疑，固樂聞異同之言。臣竊以爲廢太子，非也。昔文王定嗣於未立之前，則可也；光武以母 失恩而廢其子，豈足爲聖朝之法！向以東海爲嗣，未必不如明帝也。胤文武才略，誠高絕於世。然太子孝友仁慈，亦足爲承平賢主。況東宮者，民、神所系，豈可輕 動！陛下誠欲如是，臣等有死而已，不敢奉詔，」曜默然。胤進曰：「父之於子，當愛之如一，今黜熙而立臣，臣何敢自安！陛下苟以臣爲頗堪驅策，豈不能輔熙以 承聖業乎！必若以臣代熙，臣請效死於此，不敢聞命。」因歔欷流涕。曜亦以熙羊後所生，不忍廢也，乃追謚前妃卜氏爲元悼皇后。泰，即胤之舅也，曜喜其公忠， 以爲上光祿大夫、儀同三司、領太子太傅；封胤爲永安王，拜侍中、衛大將軍、都督二宮禁衛諸軍事、開府儀同三司、錄尚書事，命熙於胤盡家人之禮。
張茂大城姑臧，修靈鈞台。別駕吳紹諫曰：「明公所以修城築台者，蓋懲既往之患耳。愚以爲苟恩未洽於人心，雖處層台，亦無所益，適足以疑群下忠信之志，失士民 系托之望，示怯弱之形，啓鄰敵之謀，將何以佐天子、霸諸候乎！願亟罷茲役，以息勞費。」茂曰：「亡兄一旦失身於物，豈無忠臣義士欲盡節者哉！顧禍生不意， 雖有智勇，無所施耳。王公設險，勇夫重閉，古之道也。今國家未靖，不可以太平之理責人於屯邅之世也。」卒爲之。
王敦從子允之，方總角，敦愛其聰警，常以自隨。敦常夜飲，允之辭醉先臥。敦與錢鳳謀爲逆，允之悉聞其言。即於臥處大吐，衣面幷污。鳳出，敦果照視，見允之臥 於吐中，不復疑之。會其父舒拜廷尉，允之求歸省父，悉以敦、鳳之謀白舒。舒與王導俱啓帝，陰爲之備。敦欲強其宗族，陵弱帝室，冬，十一月，徙王含爲征東將 軍、都督揚州江西諸軍事，王舒爲荊州刺史、監荊州沔南諸軍事，王彬爲江州刺史。
後趙王勒以參軍樊坦爲章武內史，勒見其衣冠弊壞，問之。坦率然對曰：「傾爲羯賊所掠，資財蕩盡。」勒笑曰：「羯賊乃爾無道邪！今當相償。」坦大懼，叩頭泣謝。勒賜車馬、衣服、裝錢三百萬而遣之。
是歲，越巂斯叟攻成將任回，成主雄遣征南將軍費黑討之。
會稽內史周札，一門五候，宗族強盛，吳士莫與爲比，王敦忌之。敦有疾，錢鳳勸敦早除周氏，敦然之。周嵩以兄顗之死，心常憤憤。敦無子，養王含之子應爲嗣，嵩嘗於衆中言應不宜統兵，敦惡之。嵩與札兄子莛皆爲敦從事中郎。會道士李脫以妖術惑衆，士民頗信事之。

