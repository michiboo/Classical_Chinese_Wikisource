
起強圉大荒落，盡玄黓閹茂，凡六年。
1　冬，十一月，乙丑，薛澤免。以公孫弘為丞相，封平津侯。丞相封侯自弘始。
時上方興功業，弘於是開東閤以延賢人，與參謀議。每朝覲奏事，因言國家便宜，上亦使左右文學之臣與之論難。弘嘗奏言：「十賊彍弩，百吏不敢前。請禁民毋得挾弓弩，便。」上下其議。侍中吾丘壽王對曰：「臣聞古者作五兵，非以相害，以禁暴討邪也。秦兼天下，銷甲兵，折鋒刃；其後民以耰鋤、棰梃相撻擊，犯法滋眾，盜賊不勝，卒以亂亡。故聖王務教化而省禁防，知其不足恃也。禮曰：『男子生，桑弧、蓬矢以舉之，』明示有事也。大射之禮，自天子降及庶人，三代之道也。愚聞聖王合射以明教矣，未聞弓矢之為禁也。且所為禁者，為盜賊之以攻奪也；攻奪之罪死，然而不止者，大奸之於重誅，固不避也。臣恐邪人挾之而吏不能止，良民以自備而抵法禁，是擅賊威而奪民救也。竊以為大不便。」書奏，上以難弘，弘詘服焉。
弘性意忌，外寬內深。諸嘗與弘有隙，無近遠，雖陽與善，後竟報其過。董仲舒為人廉直，以弘為從諛，弘嫉之。膠西王端驕恣，數犯法，所殺傷二千石甚眾。弘乃薦仲舒為膠西相；仲舒以病免。汲黯常毀儒，面觸弘，弘欲誅之以事，乃言上曰：「右內史界部中多貴臣、宗室，難治，非素重臣不能任，請徙黯為右內史。」上從之。
2　春，大旱。
3　匈奴右賢王數侵擾朔方。天子令車騎將軍青將三萬騎出高闕，衛尉蘇建為游擊將軍，左內史李沮為強弩將軍，太僕公孫賀為騎將軍，代相李蔡為輕車將軍，皆領屬車騎將軍，俱出朔方；大行李息、岸頭侯張次公為將軍，俱出右北平；凡十餘萬人，擊匈奴。右賢王以為漢兵遠，不能至，飲酒，醉。衛青等兵出塞六七百里，夜至，圍右賢王。右賢王驚，夜逃，獨與壯騎數百馳，潰圍北去。得右賢裨王十餘人，眾男女萬五千餘人，畜數十百萬，於是引兵而還。
至塞，天子使使者持大將軍印，即軍中拜衛青為大將軍，諸將皆屬焉。夏，四月，乙未，復益封青八千七百戶，封青三子伉、不疑、登皆為列侯。青固謝曰：「臣幸得待罪行間，賴陛下神靈，軍大捷，皆諸校尉力戰之功也。陛下幸已益封臣青；臣青子在襁褓中，未有勤勞，上列地封為三侯，非臣待罪行間所以勸士力戰之意也。」天子曰：「我非忘諸校尉功也。」乃封護軍都尉公孫敖為合騎侯，都尉韓說為龍額侯，公孫賀為南窌侯，李蔡為樂安侯，校尉李朔為涉軹侯，趙不虞為隨成侯，公孫戎奴為從平侯，李沮、李息及校尉豆如意皆賜爵關內侯。
於是青尊寵，於群臣無二，公卿以下皆卑奉之，獨汲黯與亢禮。人或說黯曰：「自天子欲群臣下大將軍，大將軍尊重，君不可以不拜。」黯曰：「夫以大將軍，有揖客反不重邪！」大將軍聞，愈賢黯，數請問國家朝廷所疑，遇黯加於平日。大將軍青雖貴，有時侍中，上踞廁而視之；丞相弘燕見，上或時不冠；至如汲黯見，上不冠不見也。上嘗坐武帳中，黯前奏事，上不冠，望見黯，避帳中，使人可其奏。其見敬禮如此。
4　夏，六月，詔曰：「蓋聞導民以禮，風之以樂。今禮壞、樂崩，朕甚閔焉。其令禮官勸學興禮以為天下先！」於是丞相弘等奏：「請為博士官置弟子五十人，復其身，第其高下，以補郎中、文學、掌故。即有秀才異等，輒以名聞；其不事學若下材，輒罷之。又，吏通一藝以上者，請皆選擇以補右職。」上從之。自此公卿、大夫、士、吏彬彬多文學之士矣。
5　秋，匈奴萬騎入代，殺都尉朱英，略千餘人。
6　初，淮南王安，好讀書屬文，喜立名譽，招致賓客方術之士數千人。其群臣、賓客，多江、淮間輕薄士，常以厲王遷死感激安。建元六年，彗星見，或說王曰：「先吳軍時，彗星出，長數尺，然尚流血千里。今彗星竟天，天下兵當大起。」王心以為然，乃益治攻戰具，積金錢。
郎中雷被獲罪於太子遷，時有詔，欲從軍者輒詣長安，被即願奮擊匈奴。太子惡被於王，斥免之，欲以禁後。是歲，被亡之長安，上書自明。事下廷尉治，蹤跡連王，公卿請逮捕治王。太子遷謀令人衣衛士衣，持戟居王旁，漢使有非是者，即刺殺之，因發兵反。天子使中尉宏即訊王，王視中尉顏色和，遂不發。公卿奏：「安壅閼奮擊匈奴者，格明詔，當棄市。」詔削二縣。既而安自傷曰：「吾行仁義，反見削地。」恥之，於是為反謀益甚。
安與衡山王賜相責望，禮節間不相能。衡山王聞淮南王有反謀，恐為所並，亦結賓客為反具，以為淮南已西，欲發兵定江、淮之間而有之。衡山王后徐來譖太子爽於王，欲廢之而立其弟孝。王囚太子而佩孝以王印，令招致賓客。賓客來者微知淮南、衡山有逆計，日夜從容勸之。王乃使孝客江都人枚赫、陳喜作輣車、鍛矢，刻天子璽、將相軍吏印。秋，衡山王當入朝，過淮南；淮南王乃昆弟語，除前隙，約束反具。衡山王即上書謝病，上賜書不朝。
1　春，二月，大將軍青出定襄，擊匈奴；以合騎侯公孫敖為中將軍，太僕公孫賀為左將軍，翕侯趙信為前將軍，衛尉蘇建為右將軍，郎中令李廣為後將軍，左內史李沮為強弩將軍，咸屬大將軍。斬首數千級而還，休士馬於定襄、雲中、雁門。
2　赦天下。
3　夏，四月，衛青復將六將軍出定襄，擊匈奴，斬首虜萬餘人。右將軍建、前將軍信並軍三千餘騎獨逢單于兵，與戰一日餘，漢兵且盡。信故胡小王，降漢，漢封為翕侯，及敗，匈奴誘之，遂將其餘騎可八百降匈奴。建盡亡其軍，脫身亡，自歸大將軍。
議郎周霸曰：「自大將軍出，未嘗斬裨將。今建棄軍，可斬，以明將軍之威。」軍正閎、長史安曰：「不然。《兵法》：『小敵之堅，大敵之禽也。』今建以數千當單于數萬，力戰一日餘，士盡，不敢有二心，自歸，而斬之，是示後無反意也，不當斬。」大將軍曰：「青幸得以肺腑待罪行間，不患無威，而霸說我以明威，甚失臣意。且使臣職雖當斬將，以臣之尊寵而不敢擅誅於境外，而具歸天子，天子自裁之，於以見為人臣不敢專權，不亦可乎？」軍吏皆曰：「善！」遂囚建詣行在所。
初，平陽縣吏霍仲孺給事平陽侯家，與青姊衛少兒私通，生霍去病。去病年十八，為侍中，善騎射，再從大將軍擊匈奴，為嫖姚校尉，與輕騎勇八百，直棄大軍數百里赴利，斬捕首虜過當。於是天子曰：「嫖姚校尉去病，斬首虜二千餘級，得相國、當戶，斬單于大父行藉若侯產，生捕季父羅姑，比再冠軍，封去病為冠軍侯。上谷太守郝賢四從大將軍，捕斬首虜二千餘級，封賢為眾利侯。」
是歲，失兩將軍，亡翕侯，軍功不多，故大將軍不益封，止賜千金。右將軍建至，天子不誅，贖為庶人。
單于既得翕侯，以為自次王，用其姊妻之，與謀漢。信教單于益北絕幕，以誘罷漢兵，徼極而取之，無近塞。單于從其計。
是時，漢比歲發十餘萬眾擊胡，斬捕首虜之士受賜黃金二十餘萬斤，而漢軍士馬死者十餘萬，兵甲轉漕之費不與焉。於是大司農經用竭，不足以奉戰士。六月，詔令民得買爵及贖禁錮，免臧罪。置賞官，名曰武功爵，級十七萬，凡直三十餘萬金。諸買武功爵至千夫者，得先除為吏。吏道雜而多端，官職耗廢矣。
1　冬，十月，上行幸雍，祠五畤，獲獸，一角而足有五蹄。有司言：「陛下肅祗郊祀，上帝報享，錫一角獸，蓋麟雲。」於是以慶五畤，畤加一牛，以燎。久之，有司又言：「元宜以天瑞命，不宜以一二數，一元曰建，二元以長星曰光，今元以郊得一角獸曰狩雲。」於是濟北王以為天子且封禪，上書獻太山及其旁邑。天子以他縣償之。
2　淮南王安與賓客左吳等日夜為反謀，按輿地圖，部署兵所從入。諸使者道長安來，為妄言，言「上無男，漢不治」，即喜；即言「漢廷治，有男」，王怒，以為妄言，非也。
王召中郎伍被與謀反事，被曰：「王安得此亡國之言乎？臣見宮中生荊棘，露霑衣也。」王怒，系伍被父母，囚之。三月，復召問之，被曰：「昔秦為無道，窮奢極虐，百姓思亂者十家而六七。高皇帝起於行陳之中，立為天子，此所謂蹈瑕候間，因秦之亡而動者也。今大王見高皇帝得天下之易也，獨不觀近世之吳、楚乎！夫吳王王四郡，國富民眾，計定謀成，舉兵而西；然破於大梁，奔走而東，身死祀絕者何？誠逆天道而不知時也。方今大王之兵，眾不能十分吳、楚之一，天下安寧，萬倍吳、楚之時，大王不從臣之計，今見大王棄千乘之君，賜絕命之書，為群臣先死於東宮也。」王涕泣而起。
王有孽子不害，最長，王弗愛，王后、太子皆不以為子、兄數。不害有子建，材高有氣，常怨望太子，陰使人告太子謀殺漢中尉事，下廷尉治。
王患之，欲發，復問伍被曰：「公以為吳興兵，是邪？非邪？」被曰：「非也。臣聞吳王悔之甚，願王無為吳王之所悔。」王曰：「吳何知反！漢將一日過成皋者四十餘人，今我絕成皋之口，據三川之險，招山東之兵，舉事如此，左吳、趙賢、朱驕如皆以為什事九成，公獨以為有禍無福，何也？必如公言，不可徼幸邪？」被曰：「必不得已，被有愚計。當今諸侯無異心，百姓無怨氣，可偽為丞相、御史請書，徙郡國豪桀高貲於朔方，益發甲卒，急其會日；又偽為詔獄書，逮諸侯太子、幸臣。如此，則民怨，諸侯懼，即使辯士隨而說之，儻可徼幸什得一乎！」王曰：「此可也。雖然，吾以為不至若此。」
於是王乃作皇帝璽，丞相、御史大夫、將軍、軍吏、中二千石及旁近郡太守、都尉印，漢使節。欲使人偽得罪而西，事大將軍，一日發兵，即刺殺大將軍。且曰：「漢廷大臣，獨汲黯好直諫，守節死義，難惑以非；至如說丞相弘等，如發蒙振落耳！」
王欲發國中兵，恐其相、二千石不聽，王乃與伍被謀先殺相、二千石。又欲令人衣求盜衣，持羽檄從東方來，呼曰：「南越兵入界！」欲因以發兵。
會廷尉逮捕淮南太子，淮南王聞之，與太子謀，召相、二千石，欲殺而發兵。召相，相至，內史、中尉皆不至。王念，獨殺相無益也，即罷相。王猶豫，計未決。太子即自剄，不殊。
伍被自詣吏，告與淮南王謀反蹤跡如此。吏因捕太子、王后，圍王宮，盡求捕王所與謀反賓客在國中者，索得反具，以上。下公卿治其黨與，使宗正以符節治王。未至，淮南王安自剄。殺王后荼、太子遷，諸所與謀反者皆族。
天子以伍被雅辭多引漢之美，欲勿誅。廷尉湯曰：「被首為王畫反計，罪不可赦。」乃誅被。侍中莊助素與淮南王相結交，私論議，王厚賂遺助；上薄其罪，欲勿誅。張湯爭，以為：「助出入禁門，腹心之臣，而外與諸侯交私如此，不誅，後不可治。」助竟棄市。
衡山王上書，請廢太子爽，立其弟孝為太子。爽聞，即遣所善白嬴之長安上書，言「孝作輣車、鍛矢，與王御者奸」，欲以敗孝。會有司捕所與淮南謀反者，得陳喜於衡山王子孝家，吏劾孝首匿喜。孝聞「律：先自告，除其罪」，即先自告所與謀反者枚赫、陳喜等。公卿請逮捕衡山王治之，王自剄死。王后徐來、太子爽及孝皆棄市，所與謀反者皆族。
凡淮南、衡山二獄，所連引列侯、二千石、豪桀等，死者數萬人。
3　夏，四月，赦天下。
4　丁卯，立皇子據為太子，年七歲。
5　五月，乙巳晦，日有食之。
6　匈奴萬人入上谷，殺數百人。
7　初，張騫自月氏還，具為天子言西域諸國風俗：「大宛在漢正西，可萬里。其俗土著，耕田；多善馬，馬汗血；有城郭、室屋，如中國。其東北則烏孫，東則于窴。于窴之西，則水皆西流注西海，其東，水東流注鹽澤。鹽澤潛行地下，其南則河源出焉。鹽澤去長安可五千里。匈奴右方居鹽澤以東，至隴西長城，南接羌，鬲漢道焉。烏孫、康居、奄蔡、大月氏，皆行國，隨畜牧，與匈奴同俗。大夏在大宛西南，與大宛同俗。臣在大夏時，見邛竹杖、蜀布，問曰：『安得此？』大夏國人曰：『吾賈人往市之身毒。』身毒在大夏東南可數千里，其俗土著，與大夏同。以騫度之，大夏去漢萬二千里，居漢西南；今身毒國又居大夏東南數千里，有蜀物，此其去蜀不遠矣。今使大夏，從羌中，險，羌人惡之；少北，則為匈奴所得；從蜀，宜徑，又無寇。」
天子既聞大宛及大夏、安息之屬皆大國，多奇物，土著，頗與中國同業，而兵弱，貴漢財物。其北有大月氏、康居之屬，兵強，可以賂遺設利朝也。誠得而以義屬之，則廣地萬里，重九譯，致殊俗，威德遍於四海，欣然以騫言為然。乃令騫因蜀、犍為發間使王然于等四道並出：出駹，出冉，出徙，出邛、僰，指求身毒國，各行一二千里，其北方閉氐、莋，南方閉巂、昆明。昆明之屬無君長，善寇盜，輒殺略漢使，終莫得通。於是漢以求身毒道，始通滇國。滇王當羌謂漢使者曰：「漢孰與我大？」及夜郎侯亦然。以道不通，故各自以為一州主，不知漢廣大。使者還，因盛言滇大國，足事親附；天子注意焉，乃復事西南夷。
1　冬，十月，上幸雍，祠五畤。
2　三月，戊寅，平津獻侯公孫弘薨。壬辰，以御史大夫樂安侯李蔡為丞相，廷尉張湯為御史大夫。
3　霍去病為驃騎將軍，將萬騎出隴西，擊匈奴，歷五王國，轉戰六日，過焉支山千餘里，殺折蘭王，斬盧侯王，執渾邪王子及相國、都尉，獲首虜八千九百餘級，收休屠王祭天金人。詔益封去病二千戶。
夏，去病復與合騎侯公孫敖將數萬騎俱出北地，異道。衛尉張騫、郎中令李廣俱出右北平，異道。廣將四千騎先行，可數百里，騫將萬騎在後。匈奴左賢王將四萬騎圍廣，廣軍士皆恐；廣乃使其子敢獨與數十騎馳貫胡騎，出其左右而還，告廣曰：「胡虜易與耳！」軍士乃安。廣為圜陳，外向。胡急擊之，矢下如雨。漢兵死者過半，漢矢且盡。廣乃令士持滿毋發，而廣身自以大黃射其裨將，殺數人，胡虜益解。會日暮，吏士皆無人色，而廣意氣自如，益治軍，軍中皆服其勇。明日，復力戰，死者過半，所殺亦過當。會博望侯軍亦至，匈奴軍乃解去。漢軍罷，弗能追，罷歸。漢法：博望侯留遲後期，當死，贖為庶人。廣軍功自如，無賞。而驃騎將軍去病深入二千餘里，與合騎侯失，不相得。驃騎將軍逾居延，過小月氏，至祁連山，得單桓、酋塗王，及相國、都尉以眾降者二千五百人，斬首虜三萬二百級，獲裨小王七十餘人。天子益封去病五千戶，封其裨將有功者鷹擊司馬趙破奴為從驃侯，校尉高不識為宜冠侯，校尉僕多為煇渠侯。合騎侯敖坐行留不與驃騎會，當斬，贖為庶人。
是時，諸宿將所將士、馬、兵皆不如驃騎，驃騎所將常選，然亦敢深入，常與壯騎先其大軍；軍亦有天幸，未嘗困絕也。而諸宿將常留落不偶，由此驃騎日以親貴，比大將軍矣。
匈奴入代、雁門，殺略數百人。
4　江都王建與其父易王所幸淖姬等及女弟徵臣奸。建游雷陂，天大風，建使郎二人乘小船入陂中。船覆，兩郎溺，攀船，乍見乍沒。建臨觀大笑，令勿救，皆死。凡殺不辜三十五人，專為淫虐。自知罪多，恐誅，與其后成光共使越婢下神，祝詛上。又聞淮南、衡山陰謀，建亦作兵器，刻皇帝璽，為反具。事發覺，有司請捕誅，建自殺，后成光等皆棄市，國除。
5　膠東康王寄薨。
6　秋，匈奴渾邪王降。是時，單于怒渾邪王、休屠王居西方為漢所殺虜數萬人，欲召誅之。渾邪王與休屠王恐，謀降漢，先遣使向邊境要遮漢人，令報天子。是時，大行李息將城河上，得渾邪王使，馳傳以聞。天子聞之，恐其以詐降而襲邊，乃令驃騎將軍將兵往迎之。休屠王後悔，渾邪王殺之，並其眾。驃騎既渡河，與渾邪王眾相望。渾邪王裨將見漢軍，而多不欲降者，頗遁去。驃騎乃馳入，得與渾邪王相見，斬其欲亡者八千人，遂獨遣渾邪王乘傳詣至行在所，盡將其眾渡河。降者四萬餘人，號稱十萬。既至長安，天子所以賞賜者數十巨萬；封渾邪王萬戶，為漯陰侯，封其裨王呼毒尼等四人皆為列侯。益封驃騎千七百戶。
渾邪之降也，漢發車二萬乘以迎之，縣官無錢，從民貰馬，民或匿馬，馬不具。上怒，欲斬長安令，右內史汲黯曰：「長安令無罪，獨斬臣黯，民乃肯出馬。且匈奴畔其主而降漢，漢徐以縣次傳之，何至令天下騷動，罷敝中國而以事夷狄之人乎！」上默然。及渾邪至，賈人與市者坐當死五百餘人，黯請間見高門，曰：「夫匈奴攻當路塞，絕和親，中國興兵誅之，死傷者不可勝計，而費以巨萬百數。臣愚以為陛下得胡人，皆以為奴婢，以賜從軍死事者家，所鹵獲，因予之，以謝天下之苦，塞百姓之心。今縱不能，渾邪率數萬之眾來降，虛府庫賞賜，發良民侍養，譬若奉驕子，愚民安知市買長安中物，而文吏繩以為闌出財物於邊關乎！陛下縱不能得匈奴之資以謝天下，又以微文殺無知者五百餘人，是所謂庇其葉而傷其枝者也。臣竊為陛下不取也。」上默然不許，曰：「吾久不聞汲黯之言，今又復妄發矣。」
居頃之，乃分徙降者邊五郡故塞外，而皆在河南，因其故俗為五屬國。而金城河西，西並南山至鹽澤，空無匈奴，匈奴時有候者到而希矣。
休屠王太子日磾與母閼氏、弟倫俱沒入官，輸黃門養馬。久之，帝游宴，見馬，後宮滿側，日磾等數十人牽馬過殿下，莫不竊視，至日磾獨不敢。日磾長八尺二寸，容貌甚嚴，馬又肥好，上異而問之，具以本狀對。對奇焉，即日賜湯沐、衣冠，拜為馬監，遷侍中、駙馬都尉、光祿大夫。日磾既親近，未嘗有過失，上甚信愛之，賞賜累千金，出則驂乘，入侍左右。貴戚多竊怨曰：「陛下妄得一胡兒，反貴重之。」上聞，愈厚焉。以休屠作金人為祭天主，故賜日磾姓金氏。
1　春，有星孛於東方。
2　夏，五月。赦天下。
3　淮南王之謀反也，膠東康王寄微聞其事，私作戰守備。及吏治淮南事，辭出之。寄母王夫人，即皇太后之女弟也，於上最親，意自傷，發病而死，不敢置後。上聞而憐之，立其長子賢為膠東王。又封其所愛少子慶為六安王，王故衡山王地。
4　秋，匈奴入右北平、定襄，各數萬騎，殺略千餘人。
5　山東大水，民多饑乏。天子遣使者虛郡國倉癐以振貧民，猶不足，又募豪富吏民能假貸貧民者以名聞，尚不能相救。乃徙貧民於關以西及充朔方以南新秦中七十餘萬口，衣食皆仰給縣官，數歲假予產業。使者分部護之，冠蓋相望。其費以億計，不可勝數。
6　漢既得渾邪王地，隴西、北地、上郡益少胡寇，詔減三郡戍卒之半，以寬天下之繇。
7　上將討昆明，以昆明有滇池方三百里，乃作昆明池以習水戰。是時法既益嚴，吏多廢免。兵革數動，民多買復及五大夫，征發之士益鮮。於是除千夫、五大夫為吏，不欲者出馬，以故吏弄法，皆謫令伐棘上林，穿昆明池。
8　是歲，得神馬於渥窪水中。上方立樂府，使司馬相如等造為詩賦，以宦者李延年為協律都尉，佩二千石印；弦次初詩以合八音之調。詩多《爾雅》之文，通一經之士不能獨知其辭，必集會《五經》家相與共講習讀之，乃能通知其意。及得神馬，次以為歌。汲黯曰：「凡王者作樂，上以承祖宗，下以化兆民。今陛下得馬，詩以為歌，協於宗廟，先帝百姓豈能知其音邪？」上默然不說。
上招延士大夫，常如不足；然性嚴峻，群臣雖素所愛信者，或小有犯法，或欺罔，輒按誅之，無所寬假。汲黯諫曰：「陛下求賢甚勞，未盡其用，輒已殺之。以有限之士恣無已之誅，臣恐天下賢才將盡，陛下誰與共為治乎！」黯言之甚怒，上笑而諭之曰：「何世無才，患人不能識之耳，苟能識之，何患無人！夫所謂才者，猶有用之器也，有才而不肯盡用，與無才同，不殺何施！」黯曰：「臣雖不能以言屈陛下，而心猶以為非。願陛下自今改之，無以臣為愚而不知理也。」上顧群臣曰：「黯自言為便辟則不可，自言為愚，豈不信然乎！」
1　冬，有司言：「縣官用度太空，而富商大賈冶鑄、煮鹽，財或累萬金，不佐國家之急。請更錢造幣以贍用，而摧浮淫併兼之徒。」是時，禁苑有白鹿而少府多銀、錫，乃以白鹿皮方尺，緣以藻繢，為皮幣，直四十萬。王侯、宗室，朝覲、聘享，必以皮幣薦璧，然後得行。又造銀、錫為白金三品：大者圜之，其文龍，直三千；次方之，其文馬，直五百；小者橢之，其文龜，直三百。令縣官銷半兩錢，更鑄三銖錢，盜鑄諸金錢罪皆死；而吏民之盜鑄白金者不可勝數。
於是以東郭咸陽、孔僅為大農丞，領鹽鐵事；桑弘羊以計算用事。咸陽，齊之大煮鹽；僅，南陽大冶，皆致生累千金。弘羊，洛陽賈人之子，以心計，年十三侍中。三人言利，事析秋毫矣。
詔禁民敢私鑄鐵器、煮鹽者釱左趾，沒入其器物。公卿又請令諸賈人末作各以其物自占，率緡錢二千而一算；及民有軺車若船五丈以上者，皆有算。匿不自占，占不悉，戍邊一歲，沒入緡錢。有能告者，以其半畀之。其法大抵出張湯。湯每朝奏事，語國家用，日晏，天子忘食。丞相充位，天下事皆決於湯。百姓騷動，不安其生，咸指怨湯。
2　初，河南人卜式，數請輸財縣官以助邊，天子使使問式：「欲官乎？」式曰：「臣少田牧，不習仕宦，不願也。」使者問曰：「家豈有冤，欲言事乎？」式曰：「臣生與人無分爭，邑人貧者貸之，不善者教之，所居人皆從式，式何故見冤於人！無所欲言也。」使者曰：「苟如此，子何欲而然？」式曰：「天子誅匈奴，愚以為賢者宜死節於邊，有財者宜輸委，如此而匈奴可滅也。」上由是賢之，欲尊顯以風百姓，乃召拜式為中郎，爵左庶長，賜田十頃，佈告下天，使明知之。未幾，又擢式為齊太傅。
3　春，有星孛於東北。夏，有長星出於西北。
4　上與諸將議曰：「翕侯趙信為單于畫計，常以為漢兵不能度幕輕留，今大發士卒，其勢必得所欲。」乃粟馬十萬，令大將軍青、驃騎將軍去病各將五萬騎，私負從馬復四萬匹，步兵轉者踵軍後又數十萬人，而敢力戰深入之士皆屬驃騎。驃騎始為出定襄，當單于，捕虜言單于東，乃更令驃騎出代郡，令大將軍出定襄。郎中令李廣數自請行，天子以為老，弗許；良久，乃許之，以為前將軍。太僕公孫賀為左將軍，主爵都尉趙食其為右將軍，平陽侯曹瓤為後將軍，皆屬大將軍。趙信為單于謀曰：「漢兵既度幕，人馬罷，匈奴可坐收虜耳。」乃悉遠北其輜重，以精兵待幕北。
大將軍青既出塞，捕虜知單于所居，乃自以精兵走之，而令前將軍廣並於右將軍軍，出東道。東道回遠而水草少，廣自請曰：「臣部為前將軍，今大將軍乃徙令臣出東道。且臣結髮而與匈奴戰，今乃一得當單于，臣願居前，先死單于。」大將軍亦陰受上誡，以為「李廣老，數奇，毋令當單于，恐不得所欲。」而公孫敖新失侯，大將軍亦欲使敖與俱當單于，故徙前將軍廣。廣知之，固自辭於大將軍；大將軍不聽，廣不謝而起行，意甚慍怒。
大將軍出塞千餘里，度幕，見單于兵陳而待。於是大將軍令武剛車自環為營，而縱五千騎往當匈奴。匈奴亦縱可萬騎。會日且入，大風起，砂礫擊面，兩軍不相見，漢益縱左右翼繞單于。單于視漢兵多而士馬尚強，自度戰不能如漢兵，單于遂乘六騾，壯騎可數百，直冒漢圍，西北馳去。時已昏，漢匈奴相紛拏，殺傷大當。當軍左校捕虜言，單于未昏而去，漢軍發輕騎夜追之，大將軍軍因隨其後，匈奴兵亦散走。遲明，行二百餘里，不得單于，捕斬首虜萬九千級，遂至窴顏山趙信城，得匈奴積粟食軍，留一日，悉燒其城餘粟而歸。
前將軍廣與右將軍食其軍無導，惑失道，後大將軍，不及單于戰。大將軍引還，過幕南，乃遇二將軍。大將軍使長史責問廣、食其失道狀，急責廣之幕府對簿。廣曰：「諸校尉無罪，乃我自失道，吾今自上簿至莫府」。廣謂其麾下曰：「廣結髮與匈奴大小七十餘戰，今幸從大將軍出接單于兵，而大將軍徙廣部行回遠，而又迷失道，豈非天哉！且廣年六十餘矣，終不能復對刀筆之吏！」遂引刀自剄。廣為人廉，得賞賜輒分其麾下，飲食與士共之，為二千石四十餘年，家無餘財。猿臂，善射，度不中不發。將兵，乏絕之處見水，士卒不盡飲，廣不近水，士卒不盡食，廣不嘗食。士以此愛樂為用。及死，一軍皆哭。百姓聞之，知與不知，無老壯皆為垂涕。而右將軍獨下吏，當死，贖為庶人。
單于之遁走，其兵往往與漢兵相亂而隨單于，單于久不與其大眾相得。其右谷蠡王以為單于死，乃自立為單于。十餘日，真單于復得其眾，而右谷蠡王乃去其單于號。
驃騎將軍騎兵車重與大將軍軍等，而無裨將，悉以李敢等為大校，當裨將，出代、右北平二千餘里，絕大幕，直左方兵，獲屯頭王、韓王等三人，將軍、相國、當戶、都尉八十三人，封狼居胥山，禪於姑衍，登臨翰海，鹵獲七萬四百四十三級。天子以五千八百戶益封驃騎將軍；又封其所部右北平太守路博德等四人列侯，從驃侯破奴等二人益封，校尉敢為關內侯，食邑；軍吏卒為官、賞賜甚多。而大將軍不得益封，軍吏卒皆無封侯者。
兩軍之出塞，塞閱官及私馬凡十四萬匹，而復入塞者不滿三萬匹。
乃益置大司馬位，大將軍、驃騎將軍皆為大司馬，定令，令驃騎將軍秩祿與大將軍等。自是之後，大將軍青日退而驃騎日益貴。大將軍故人、門下士多去事,驃騎，輒得官爵，唯任安不肯。
驃騎將軍為人，少言不洩，有氣敢往。天子嘗欲教之孫、吳兵法，對曰：「顧方略何如耳，不至學古兵法。」天子為治第，令驃騎視之，對曰：「匈奴未滅，無以家為也！」由此上益重愛之。然少貴，不省士，其從軍，天子為遣太官賫數十乘，既還，重車餘棄粱肉，而士有饑者；其在塞外，卒乏糧或不能自振，而驃騎尚穿域蹋鞠，事多此類。大將軍為人仁，喜士退讓，以和柔自媚於上。兩人志操如此。
是時，漢所殺虜匈奴合八九萬，而漢士卒物故亦數萬。是後匈奴遠遁，而幕南無王庭。漢渡河自朔方以西至令居，往往通渠，置田官，吏卒五六萬人，稍蠶食匈奴以北；然亦以馬少，不復大出擊匈奴矣。
匈奴用趙信計，遣使於漢，好辭請和親。天子下其議，或言和親，或言遂臣之。丞相長史任敞曰：「匈奴新破困，宜可使為外臣，朝請於邊。」漢使任敞於單于，單于大怒，留之不遣。是時，博士狄山議以為和親便，上以問張湯，湯曰：「此愚儒無知。」狄山曰：「臣固愚，愚忠。若御史大夫湯，乃詐忠。」於是上作色曰：「吾使生居一郡，能無使虜入盜乎？」曰：「不能。」曰：「居一縣？」對曰：「不能。」復曰：「居一障間？」山自度辯窮且下吏，曰：「能。」於是上遣山乘障，至月餘，匈奴斬山頭而去。自是之後，群臣震懾，無敢忤湯者。
5　是歲，汲黯坐法免，以定襄太守義縱為右內史，河內太守王溫舒為中尉。
先是，寧成為關都尉，吏民出入關者號曰：「寧見乳虎，無值寧成之怒。」及義縱為南陽太守，至關，寧成側行送迎。至郡，遂按寧氏，破碎其家；南陽吏民重足一跡。後徙定襄太守，初至，掩定襄獄中重罪輕系二百餘人，及賓客、昆弟私人視亦二百餘人，一捕，鞠曰「為死罪解脫」。是日，皆報殺四百餘人。其後郡中不寒而慄。是時，趙禹、張湯以深刻為九卿。然其治尚輔法而行；縱專以鷹擊為治。
王溫舒始為廣平都尉，擇郡中豪敢往吏十餘人，以為爪牙，皆把其陰重罪，而縱使督盜賊。快其意所欲得，此人雖有百罪，弗法；即有避，因其事夷之，亦滅宗。以其故，齊、趙之郊盜賊不敢近廣平，廣平聲為道不拾遺。遷河內太守，以九月至，令郡具私馬五十匹為驛，捕郡中豪猾，相連坐千餘家。上書請，大者至族，小者乃死，家盡沒入償臧。奏行不過二三日得可，事論報，至流血十餘里，河內皆怪其奏，以為神速。盡十二月，郡中毋聲，毋敢夜行，野無犬吠之盜。其頗不得，失之旁郡國，追求。會春，溫舒頓足歎曰：「嗟乎！令冬月益展一月，足吾事矣！」
天子聞之，皆以為能，故擢為中二千石。
6　齊人少翁，以鬼神方見上。上有所幸王夫人卒，少翁以方夜致鬼，如王夫人之貌，天子自帷中望見焉。於是乃拜少翁為文成將軍，賞賜甚多，以客禮禮之。文成又勸上作甘泉宮，中為台室，畫天、地、太一諸鬼神而置祭具，以致天神。居歲餘，其方益衰，神不至。乃為帛書以飯牛，佯不知，言曰：「此牛腹中有奇。」殺視，得書，書言甚怪，天子識其手書，問其人，果是偽書。於是誅文成將軍而隱之。
