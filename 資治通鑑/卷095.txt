
資治通鑑 第095卷

【晉紀十七】　起玄黓執徐，盡強圉作噩，凡六年。


春，正月，辛未，大赦。

趙主勒大饗群臣，謂徐光曰：「朕可方自古何等主？」對曰：「陛下神武謀略過於漢高，後世無可比者。」勒笑曰：「人豈不自知！卿言太過。朕若遇漢高祖，當北面事之，與韓、彭比肩；若遇光武，當並驅中原，未知鹿死誰手。大丈夫行事，宜礌礌落落，如日月皎然，終不效曹孟德、司馬仲達欺人孤兒、寡婦，狐媚以取天下也。」群臣皆頓首稱萬歲。

勒雖不學，好使諸生讀書而聽之，時以其意論古今得失，聞者莫不悅服。嘗使人讀《漢書》，聞酈食其勸立六國後，驚曰：「此法當失，何以遂得天下？」及聞留侯諫，乃曰：「賴有此耳！」

郭敬之退戍樊城也，晉人復取襄陽。夏，四月，敬復攻拔之，留戍而歸。

趙右僕射程遐言於趙主勒曰：「中山王勇悍權略，群臣莫及；觀其志，自陛下之外，視之蔑如；加以殘賊安忍，久為將帥，威振外內，其諸子年長，皆典兵權；陛下在，自當無它，恐非少主之臣也。宜早除之，以便大計。」勒曰：「今天下未安，大雅沖幼，宜得強輔。中山王骨肉至親，有佐命之功，方當委以伊、霍之任，何至如卿所言！卿正恐不得擅帝舅之權耳；吾亦當參卿顧命，勿過憂也。」遐泣曰：「臣所慮者公家，陛下乃以私計拒之，忠言何自而入乎！中山王雖為皇太后所養，非陛下天屬，雖有微功，陛下酬其父子恩榮亦足矣，而其志願無極，豈將來有益者乎！若不除之，臣見宗廟不血食矣。」勒不聽。

遐退，告徐光，光曰：「中山王常切齒於吾二人，恐非但危國，亦將為家禍也。」它日，光承間言於勒曰：「今國家無事，而陛下神色若有不怡，何也？」勒曰：「吳、蜀未平，吾恐後世不以吾為受命之王也。」光曰：「魏承漢運，劉備雖興於蜀，漢豈得為不亡乎！」孫權在吳，猶今之李氏也。陛下苞括二都，平蕩八州，帝王之統不在陛下，復當在誰！且陛下不憂腹心之疾，而更憂四支乎！中山王藉陛下威略，所向輒克，而天下皆言其英武亞於陛下。且其資性不仁，見利忘義，父子並據權位，勢傾王室；而耿耿常有不滿之心。近於東宮侍宴，有輕皇太子之色。臣恐陛下萬年之後，不可複製也。」勒默然，始命太子省可尚書奏事，且以中常侍嚴震參綜可否，惟征伐斷斬大事乃呈之。於是嚴震之權過於主相，中山王虎之門可設雀羅矣。虎愈怏怏不悅。

秋，趙郭敬南掠江西，太尉侃遣其子平西參軍斌及南中郎將桓宣乘虛攻樊城，悉俘其眾。敬旋救樊，宣與戰於涅水，破之，皆得其所掠。侃兄子臻及竟陵太守李陽攻新野，拔之。敬懼，遁去；宣陽遂拔襄陽。

侃使宣鎮襄陽，宣招懷初附，簡刑罰，略威儀，勸課農桑，或載鉏耒於軺軒，親帥民芸獲。在襄陽十餘年，趙人再攻之，宣以寡弱拒守，趙人不能勝；時人以為亞於祖逖、周訪。

成大將軍壽寇寧州，以其征東將軍費黑為前鋒，出廣漢，鎮南將軍任回出越巂，以分寧州之兵。

冬，十月，壽、黑至朱提，朱提太守董炳城守，寧州刺史尹奉遣建寧太守霍彪引兵助之。壽欲逆拒彪，黑曰：「城中食少，宜縱彪入城，共消其谷，何為拒之！」壽從之。城久不下，壽欲急攻之。黑曰：「南中險阻難服，當以日月制之，待其智勇俱困，然後取之，溷牢之物，何足汲汲也。」壽不從，攻，果不利，乃悉以軍事任黑。

十一月，壬子朔，進太尉侃為大將軍，劍履上殿，入朝不趨，贊拜不名；侃固辭不受。

十二月，庚戌，帝遷於新宮。

是歲，涼州僚屬勸張駿稱涼王，領秦、涼二州牧，置公卿百官如魏武、晉文故事。駿曰：「此非人臣所宜言也。敢言此者，罪不赦！」然境內皆稱之為王。駿立次子重華為世子。


春，正月，成大將軍李壽拔朱提，董炳、霍彪皆降，壽威震南中。

丙子，趙主勒遣使來修好；詔焚其幣。

三月，寧州刺史尹奉降於成，成盡有南中之地，大赦，以大將軍壽領寧州。

夏，五月，甲寅，遼東武宣公慕容廆卒。六月，世子皝以平北將軍行平州刺史，督攝部內。赦繫囚。以長史裴開為軍諮祭酒，郎中令高詡為玄菟太守。皝以帶方太守王誕為左長史，誕以遼東太守陽騖為才而讓之；皝從之，以誕為右長史。

趙主勒寢疾，中山王虎入侍禁中，矯詔，群臣親戚皆不得入；疾之增損，外無知者。又矯詔召秦王宏、彭城王堪還襄國。勒疾小廖，見宏，驚曰：「吾使王處籓鎮，正備今日，有召王者邪，將自來邪？有召者，當按誅之！」虎懼曰：「秦王思慕，暫還耳，今遣之。」仍留不遣。數日，復問之，虎曰：「受詔即遣，今已半道矣。」廣阿有蝗，虎密使其子冀州刺史邃帥騎三千游於蝗所。

秋，七月，勒疾篤，遺命曰：「大雅兄弟，宜善相保，司馬氏，汝曹之前車也。中山王宜深思周、霍，勿為將來口實。」戊辰，勒卒。中山王虎劫太子弘使臨軒，收右光祿大夫程遐、中書令徐光，下廷尉，召邃使將兵入宿衛，文武皆奔散。弘大懼，自陳劣弱，讓位於虎。虎曰：「君終，太子立，禮之常也。」弘涕泣固讓，虎怒曰：「若不堪重任，天下自有大義，何足豫論！」弘乃即位。大赦。殺程遐、徐光。夜，以勒喪潛瘞山谷，莫知其處。己卯，備儀衛，虛葬於高平陵，謚曰明帝，廟號高祖。

趙將石聰及譙郡太守彭彪，各遣使來降。聰本晉人，冒姓石氏。朝廷遣督護喬球將兵救之，未至，聰等為虎所誅。

慕容皝遣長史勃海王濟等來告喪。

八月，趙主弘以中山王虎為丞相、魏王、大單于，加九錫，以魏郡等十三郡為國，總攝百揆。虎赦其境內，立妻鄭氏為魏王后；子邃為魏太子，加使持節、侍中、都督中外諸軍事、大將軍、錄尚書事；次子宣為使持節、車騎大將軍、冀州刺史，封河間王；韜為前鋒將軍、司隸校尉，封樂安王；遵封齊王，鑒封代王，苞封樂平王；徙平原王斌為章武王。勒文武舊臣，皆補散任；虎之府寮親黨，悉署台省要職。以鎮軍將軍夔安領左僕射，尚書郭殷為右僕射。更命太子宮曰崇訓宮，太后劉氏以下皆徙居之。選勒宮人及車馬、服玩之美者，皆入丞相府。

宇文乞得歸為其東部大人逸豆歸所逐，走死於外。慕容皝引兵討之，軍於廣安；逸豆歸懼而請和，遂築榆陰、安晉二城而還。

成建寧、牂柯二郡來降，李壽復擊取之。

趙劉太后謂彭城王堪曰：「先帝甫晏駕，丞相遽相陵籍如此。帝祚之亡，殆不復久。王將若之何？」堪曰：「先帝舊臣，皆被疏斥，軍旅不復由人，宮省之內，無可為者；臣請奔兗州，挾南陽王恢為盟主，據廩丘，宣太后詔於牧、守、征、鎮，使各舉兵以誅暴逆，庶幾猶有濟也。」劉氏曰：「事急矣！當速為之。」九月，堪微服、輕騎襲兗州，不克，南奔譙城。丞相虎遣其將郭太追之，獲堪於城父，送襄國，炙而殺之。征南陽王恢還襄國。劉氏謀洩，虎廢而殺之，尊弘母程氏為皇太后。堪本田氏子，數有功，趙主勒養以為子。劉氏有膽略，勒每與之參決軍事，佐勒建功業，有呂後之風，而不□石忌更過之。

趙河東王生鎮關中，石朗鎮洛陽。冬，十月，生、朗皆舉兵以討丞相虎；生自稱秦州刺史，遣使來降。氐帥蒲洪自稱雍州刺史，西附張駿。

虎留太子邃守襄國，將步騎七萬攻朗於金墉；金墉潰，獲朗，刖而斬之；進向長安，以梁王挺為前鋒大都督。生遣將軍郭權帥鮮卑涉瑰眾二萬為前鋒以拒之，生將大軍繼發，軍於蒲阪。權與挺戰於潼關，大破之，挺及丞相左長史劉隗皆死，虎還奔澠池，枕屍三百餘里。鮮卑潛與虎通謀，反擊生。生不知挺已死，懼，單騎奔長安。權收餘眾，退屯渭汭。生遂棄長安，匿於雞頭山。將軍蔣英據長安拒守，虎進兵擊英，斬之。生麾下斬生以降；權奔隴右。

虎分命諸將屯汧、隴，遣將軍麻秋討蒲洪。洪帥戶二萬降於虎，虎迎拜洪光烈將軍、護氐校尉。洪至長安，說虎徙關中豪傑及氐、羌以實東方，曰：「諸氐皆洪家部曲，洪帥以從，誰敢違者！」虎從之，徙秦、雍民及氐、羌十餘萬戶於關東。以洪為龍驤將軍、流民都督，使居枋頭；以羌帥姚弋仲為奮武將軍、西羌大都督，使帥其眾數萬徙居清河之灄頭。

虎還襄國，大赦。趙主弘命虎建魏台，一如魏武王輔漢故事。

慕容皝初嗣位，用法嚴峻，國人多不自安，主簿皇甫真切諫，不聽。

皝庶兄建威將軍翰、母弟征虜將軍仁，有勇略，屢立戰功，得士心，季弟昭，有才藝；皆有寵於廆。皝忌之，翰歎曰：「吾受事於先公，不敢不盡力，幸賴先公之靈，所向有功，此乃天贊吾國，非人力也。而人謂吾之所辦，以為雄才難制，吾豈可坐而待禍邪！」乃與其子出奔段氏。段遼素聞其才，冀收其用，甚愛重之。

仁自平郭來奔喪，謂昭曰：「吾等素驕，多無禮於嗣君，嗣君剛嚴，無罪猶可畏，況有罪乎！」昭曰：「吾輩皆體正嫡，於國有分。兄素得士心，我在內未為所疑，伺其間隙，除之不難。兄趣舉兵以來，我為內應，事成之日，與我遼東。男子舉事，不克則死，不能效建威偷生異域地。」仁曰：「善！」遂還平郭。閏月，仁舉兵而西。

或以仁、昭之謀告皝，皝未之信，遣使按驗。仁兵已至黃水，知事露，殺使者，還據平郭。皝賜昭死，遣軍祭酒封弈慰撫遼東，以高詡為廣武將軍，將兵五千與庶弟建武將軍幼、稚、廣威將軍軍、寧遠將軍汗、司馬遼東佟壽共討仁。與仁戰於汶城北，皝兵大敗，幼、稚、軍皆為仁所獲。壽嘗為仁司馬，遂降於仁。前大農孫機等舉遼東城以應仁。封弈不得入，與汗俱還。東夷校尉封抽、護軍平原乙逸、遼東相太原韓矯皆棄城走，於是仁盡有遼東之地；段遼及鮮卑諸部皆與仁遙相應援。皝追思皇甫真之言，以真為平州別駕。

十二月，郭權據上邽，遣使來降；京兆、新平、扶風、馮翊、北地皆應之。

初，張駿欲假道於成以通表建康，成主雄不許。駿乃遣治中從事張淳稱籓於成以假道；雄偽許之，將使盜覆諸東峽。蜀人橋贊密以告淳，淳謂雄曰：「寡君使小臣行無跡之地，萬里通誠於建康者，以陛下嘉尚忠義，能成人之美故也。若欲殺臣者，當斬之都市，宣示眾目曰：『涼州不忘舊德，通使琅邪，主聖臣明，發覺殺之。』如此，則義聲遠播，天下畏威。今使盜殺之江中，威刑不顯，何足以示天下乎！」雄大驚曰：「安有此邪！」

司隸校尉景騫言於雄曰：「張淳壯士，請留之。」雄曰：「壯士安肯留！且試以卿意觀之。」騫謂淳曰：「卿體豐大，天熱，可且遣下吏，小住須涼。」淳曰：「寡君以皇輿播越，梓宮未返，生民塗炭，莫之振救，故遣淳通誠上都。所論事重，非下吏所能傳；使下吏可了，則淳亦不來矣。雖火山湯海，猶將赴之，豈寒暑之足憚哉！」雄謂淳曰：「貴主英名蓋世，土險兵強，何不亦稱帝自娛一方？」淳曰：「寡君祖考以來，世篤忠貞，以仇恥未雪，枕戈待旦，何自娛之有！」雄甚慚，曰：「我之祖考本亦晉臣，遭天下大亂，與六郡之民避難此州，為眾所推，遂有今日。琅邪若能中興大晉於中國者，亦當帥眾輔之。」厚為淳禮而遣之。淳卒致命於建康。

長安之失守也，敦煌計吏耿訪自漢中入江東，屢上書請遣大使慰撫涼州。朝廷以訪守侍書御史，拜張駿鎮西大將軍，選隴西賈陵等十二人配之。訪至梁州，道不通，以詔書付賈陵，詐為賈客以達之。是歲，陵始至涼州，駿遣部曲督王豐等報謝。


春，正月，趙改元延熙。

詔以郭權為鎮西將軍、雍州刺史。

仇池王楊難敵卒，子毅立，自稱龍驤將軍、左賢王、下辨公；以叔父堅頭之子盤為冠軍將軍、右賢王、河池公，遣使來稱籓。

二月，丁卯，詔遣耿訪、王豐繼印綬授張駿大將軍、都督陝西、雍、秦、涼州諸軍事。自是每歲使者不絕。

慕容仁以司馬翟楷領東夷校尉，前平州別駕龐鑒領遼東相。

段遼遣兵襲徒河，不克；復遣其弟蘭與慕客翰共攻柳城，柳城都尉石琮、城大慕輿泥並力拒守，蘭等不克而退。遼怒，切責蘭等，必令拔之。休息二旬，復益兵來攻。士皆重袍蒙楯，作飛梯，四面俱進，晝夜不息。琮、泥拒守彌固，殺傷千餘人，卒不能拔。慕容皝遣慕容汗及司馬封弈等共救之。皝戒汗曰：「賊氣銳，勿與爭鋒！」汗性驍果，以千餘騎為前鋒，直進。封弈止之，汗不從。與蘭遇於牛尾谷，汗兵大敗，死者太半；弈整陳力戰，故得不沒。

蘭欲乘勝窮追，慕容翰恐遂滅其國，止之曰：「夫為將當務慎重，審己量敵，非萬全不可動。今雖挫其偏師，未能屈其大勢。皝多權詐，好為潛伏，若悉國中之眾自將以拒我，我縣軍深入，眾寡不敵，此危道也。且受命之日，正求此捷；若違命貪進，萬一取敗，功名俱喪，何以返面！」蘭曰：「此已成擒，無有餘理，卿正慮遂滅卿國耳！今千年在東，若進而得志，吾將迎之以為國嗣，終不負卿，使宗廟不祀也。」千年者，慕容仁小字也。翰曰：「吾投身相依，無復還理；國之存亡，於我何有！但欲為大國之計，且相為惜功名耳。」乃命所部欲獨還，蘭不得已而從之。

三月，成主雄分寧州置交州，以霍彪為寧州刺史，爨深為交州刺史。

趙丞相虎遣其將郭敖及章武王斌，帥步騎四萬西擊郭權，軍於華陰；夏，四月，上邽豪族殺權以降。虎徙秦州三萬餘戶於青、並二州。長安人陳良夫奔黑羌，與北羌王薄句大等侵擾北地、馮翊。章武王斌、樂安王韜合擊，破之，句大奔馬蘭山。郭敖乘勝逐北，為羌所敗，死者什七八。斌等收軍還三城。虎遣使誅郭敖。秦王宏有怨言，虎幽之。

慕容仁自稱平州刺史、遼東公。

長沙桓公陶侃，晚年深以滿盈自懼，不預朝權，屢欲告老歸國，佐吏等苦留之。六月，侃疾篤，上表遜位。遣左長史殷羨奉送所假節、麾、幢、曲蓋、侍中貂蟬、太尉章、荊、江、雍、梁、交、廣、益、寧八州刺史印傳、棨戟；軍資、器仗、牛馬、舟船，皆有定薄，封印倉庫，侃自加管鑰。以後事付右司馬王愆期，加督護統領文武。甲寅，輿車出，臨津就船，將歸長沙，顧謂愆期曰：「老子婆娑，正坐諸君！」乙卯，薨於樊谿。侃在軍四十一年，明毅善斷，識察纖密，人不能欺；自南陵迄於白帝，數千里中，路不拾遺。及薨，尚書梅陶與親人曹識書曰：「陶公機神明鑒似魏武，忠順勤勞似孔明，陸抗諸人不能及也。」謝安每言：「陶公雖用法，而恆得法外意。」安，鯤之從子也。

成主雄生瘍於頭。身素多金創，及病，舊痕皆膿潰，諸子皆惡而遠之；獨太子班晝夜侍側，不脫衣冠，親為吮膿。雄召大將軍建寧王壽受遺詔輔政。丁卯，雄卒，太子班即位。以建寧王壽錄尚書事，政事皆委於壽及司徒何點、尚書令王瑰，班居中行喪禮，一無所預。

辛未，加平西將軍庾亮征西將軍、假節、都督江、荊、豫、益、梁、雍六州諸軍事、領江、豫、荊三州刺史，鎮武昌。亮辟殷浩為記室參軍。浩，羨之子也，與豫章太守褚裒、丹楊丞杜乂，皆以識度清遠，善談《老》、《易》，擅名江東，而浩尤為風流所宗。裒，略之孫；乂，錫之子也。桓彝嘗謂裒曰：「季野有皮裡《春秋》。」言其外無臧否而內有褒貶也。謝安曰：「裒雖不言，而四時之氣亦備矣。」

秋，八月，王濟還遼東，詔遣侍御史王齊祭遼東公廆，又遣謁者徐孟策拜慕容皝鎮軍大將軍、平州刺史、大單于、遼東公、持節、都督，承製封拜，一如廆故事。船下馬石津，皆為慕容仁所留。

九月，戊寅，衛將軍江陵穆公陸曄卒。

成主雄之子車騎將軍越屯江陽，奔喪至成都。以太子班非雄所生，意不服，與其弟安東將軍期謀作亂。班弟玝勸班遣越還江陽，以期為梁州刺史，鎮葭萌。班以未葬，不忍遣，推心待之，無所疑間，遣玝出屯於涪。冬，十月，癸亥朔，越因班夜哭，弒之於殯宮，並殺班兄領軍將軍都；矯太后任氏令，罪狀班而廢之。

初，期母冉氏賤，任氏母養之。期多才藝，有令名。及班死，眾欲立越，越奉期而立之。甲子，期即皇帝位。謚班曰戾太子。以越為相國，封建寧王，加大將軍壽大都督，徙封漢王；皆錄尚書事。以兄霸為中領軍、鎮南大將軍；弟保為鎮西大將軍、汶山太守；從兄始為征東大將軍，代越鎮江陽。丙寅，葬雄於安都陵，謚曰武皇帝，廟號太宗。

始欲與壽共攻期，壽不敢發。始怒，反譖壽於期，請殺之。期欲籍壽以討李玝，故不許，遣壽將兵向涪。壽先遣使告玝以去就利害，開其去路，玝遂來奔。詔以王玝為巴郡太守。期以壽為梁州刺史，屯涪。

趙主弘自齎璽綬詣魏宮，請禪位於丞相虎。虎曰：「帝王大業，天下自當有議，何為自論此邪！」弘流涕還宮，謂太后程氏曰：「先帝種真無復遺矣！」於是尚書奏：「魏台請依唐、虞禪讓故事。」虎曰：「弘愚闇，居喪無禮，不可以君萬國，便當廢之，何禪讓也！」十一月，虎遣郭殷持節入宮，廢弘為海陽王。弘安步就車，容色自若，謂群臣曰：「庸昧不堪纂承大統，夫復何言！」群臣莫不流涕，宮人慟哭。群臣詣魏台勸進，虎曰：「皇帝者盛德之號，非所敢當，且可稱居攝趙天王。」幽弘及太后程氏、秦王宏、南陽王恢於崇訓宮，尋皆殺之。

西羌大都督姚弋仲稱疾不駕，虎屢召之，乃至。正色謂虎曰：「弋仲常謂大王命世英雄，奈何把臂受託而返奪之邪？」虎曰：「吾豈樂此哉！顧海陽年少，恐不能了家事，故代之耳。」心雖不平，然察其誠實，亦不之罪。

虎以夔安為侍中、太尉、守尚書令，郭殷為司空，韓晞為尚書左僕射，魏郡申鐘為侍中，郎闓為光祿大夫，王波為中書令。文武封拜各有差。虎行如信都，復還襄國。

慕容皝討遼東，甲申，至襄平。遼東人王岌密信請降。師進，入城，翟楷、龐鑒單騎走，居就、新昌等縣皆降。皝欲悉坑遼東民，高詡諫曰：「遼東之叛，實非本圖，直畏仁凶威，不得不從。今元惡猶存，始克此城，遽加夷滅，則未下之城，無歸善之路矣。」皝乃止。分徙遼東大姓於棘城。以杜群為遼東相，安輯遺民。

十二月，趙徐州從事蘭陵朱縱斬刺史郭祥，以彭城來降，趙將王朗攻之，縱奔淮南。

慕容仁遣兵襲新昌，督護新興王寓擊走之，遂徙新昌入襄平。


春，正月，庚午朔，帝加元服。大赦，改元。

成、趙皆大赦，成改元玉恆，趙改元建武。

成主期立皇后閻氏，以衛將軍尹奉為右丞相，驃騎將軍、尚書令王瑰為司徒。

趙王虎命太子邃省可尚書奏事，唯祀郊廟、選牧守、征伐、刑殺乃親之。虎好治宮室，鸛雀台崩，殺典匠少府任汪；復使修之，倍於其舊。邃保母劉芝封宜城君，關預朝權，受納賄賂，求仕進者多出其門。

慕容皝置左、右司馬，以司馬韓矯、軍祭酒封弈為之。

司徒導以贏疾，不堪朝會，三月，乙酉，帝幸其府，與群臣宴於內室，拜導並拜其妻曹氏。侍中孔坦密表切諫，以為帝初加元服，動宜顧禮，帝從之。坦又以帝委政於導，從容言曰：「陛下春秋已長，聖敬日躋，宜博納朝臣，諮諏善道。」導聞而惡之，出坦為廷尉。坦不得意，以疾去職。

丹楊尹桓景，為人諂巧，導親愛之。會熒惑守南斗經旬，導謂領軍將軍陶回曰：「鬥，揚州之分，吾當遜位以厭天譴。」回曰：「公以明德作輔，而與桓景造膝，使熒惑何以退捨！」導深愧之。

導辟太原王濛為掾，王述為中兵屬。述，昶之曾孫也。濛不修小廉，而以清約見稱，與沛國劉惔齊名，友善。惔常稱濛性至通而自然有節。濛曰：「劉君知我，勝我自知。」當時稱風流者，以惔、濛為首。述性沈靜，每坐客辯論蜂起，而述處之恬如也。年三十，尚未知名，人謂之癡。導以門地辟之。既見，唯問在東米價，述張目不答。導曰：「王掾不癡，人何言癡也！」嘗見導每發言，一坐莫不讚美，述正色曰：「人非堯、舜，何得每事盡善！」導改容謝之。

趙王虎南遊，臨江而還。有游騎十餘至歷陽，歷陽太守袁耽表上之，不言騎多少。朝廷震懼，司徒導請出討之。夏，四月，加導大司馬、假黃鉞、都督征討諸軍事。癸丑，帝觀兵廣莫門，分命諸將救歷陽及戍慈湖、牛渚、蕪湖；司空郗鑒使廣陵相陳光將兵入衛京師。俄聞趙騎至少，又已去，戊午，解嚴，王導解大司馬。袁耽坐輕妄免官。

趙征虜將軍石遇攻桓宣於襄陽，不克。

大旱，會稽、餘姚米斗五百。

秋，七月，慕容皝立子俊為世子。

九月，趙王虎遷都於鄴，大赦。

初，趙主勒以天竺僧佛圖澄豫言成敗，數有驗，敬事之。及虎即位，奉之尤謹，衣以綾錦，乘以雕輦。朝會之日，太子、諸公扶翼上殿，主者唱「大和尚」，眾坐皆起。使司空李農旦夕問起居，太子、諸公五日一朝。國人化之，率多事佛。澄之所在，無敢向其方面涕唾者。爭造寺廟，削髮出家。虎以其真偽雜糅，或避賦役為奸宄，乃下詔問中書曰：「佛，國家所奉。里閭小人無爵秩者，應事佛不？」著作郎王度等議曰：「王者祭祀，典禮具存。佛，外國之神，非天子諸華所應祠奉。漢氏初傳其道，唯聽西域人立寺都邑以奉之，漢人皆不得出家；魏世亦然。今宜禁公卿以下毋得詣寺燒香、禮拜；其趙人為沙門者，皆返初服。」虎詔曰：「朕生自邊鄙，忝君諸夏，至於饗祀，應從本俗。其夷、趙百姓樂事佛者，特聽之。」

趙章武王斌帥精騎二萬並秦、雍二州兵以討薄句大，平之。成太子班之舅羅演，與漢王相天水上官澹謀殺成主期，立班子。事覺，期殺演、澹及班母羅氏。期自以得志，輕諸舊臣，信任尚書令景騫、尚書姚華、田褒、中常侍許涪等，刑賞大政，皆決於數人，希復關公卿。褒無它才，嘗勸成主雄立期為太子，故有寵。由是紀綱隳紊，雄業始衰。

冬，十月，乙未朔，日有食之。

慕容仁遣王齊等南還。齊等自海道趣棘城，齊遇風不至。十二月，徐孟等至棘城，慕容皝始受朝命。

段氏、宇文氏各遣使詣慕容仁，館於平郭城外。皝帳下督張英將百餘騎間道潛行掩擊之，斬宇文氏使十餘人，生擒段氏使以歸。

是歲，明帝母建安君荀氏卒。荀氏在禁中，尊重同於太后；詔贈豫章郡君。

代王翳槐以賀蘭藹頭不恭，將召而戮之，諸部皆叛。代王紇那自宇文部入，諸部復奉之。翳槐奔鄴，趙人厚遇之。

初，張軌及二子寔、茂，雖保據河右，而軍旅之事無歲無之。及張駿嗣位，境內漸平。駿勤修庶政，總御文武，鹹得其用，民富兵強，遠近稱之，以為賢君。駿遣將楊宣伐龜茲、鄯善，於是西域諸國焉耆、于闐之屬，皆詣姑臧朝貢。駿於姑臧南作五殿，官屬皆稱臣。

駿有兼秦、雍之志，遣參軍麴護上疏，以為：「勒、雄既死，虎、期繼逆，兆庶離主，漸冉經世；先老消落，後生不識，慕戀之心，日遠日忘。乞敕司空鑒、征西亮等泛舟江、沔，首尾齊舉。」


春，正月，辛巳，彗星見於奎、婁。

慕容皝將討慕容仁，司馬高詡曰：「仁叛棄君親，民神怒；前此海未嘗凍，自仁反以來，連年凍者三矣。且仁專備陸道，天其或者欲使吾乘海冰以襲之也。」皝從之。群僚皆言涉冰危事，不若從陸道。皝曰：「吾計已決，敢沮者斬！」

壬午，皝帥其弟軍師將軍評等自昌黎東，踐冰而進，凡三百餘里。至歷林口，捨輜重，輕兵趣平郭。去城七里，候騎以告仁，仁狼狽出戰。張英之俘二使也，仁恨不窮追；及皝至，仁以為皝復遣偏師輕出寇抄，不知皝自來，謂左右曰：「今茲當不使其匹馬得返矣！」乙未，仁悉眾陳於城之西北。慕容軍帥所部降於皝，仁眾沮動；皝從而縱擊，大破之。仁走，其帳下皆叛，遂擒之。皝先為斬其帳下之叛者，然後賜仁死。丁衡、游毅、孫機等，皆仁所信用也，皝執而斬之；王冰自殺。慕容幼、慕容稚、佟壽、郭充、翟楷、龐鑒皆東走，幼中道而還；皝兵追及楷、鑒，斬之；壽、充奔高麗。自餘吏民為仁所詿誤者，皝皆赦之。封高詡為汝陽侯。

二月，尚書僕射王彬卒。

辛亥，帝臨軒，遣使備六禮逆故當陽侯杜乂女陵陽為皇后，大赦；群臣畢賀。

夏，六月，段遼遣中軍將軍李詠襲慕容皝。詠趣武興，都尉張萌擊擒之。遼別遣段蘭將步騎數萬屯柳城西回水，宇文逸豆歸攻安晉以為蘭聲援。皝帥步騎五萬向柳城，蘭不戰而遁。皝引兵北趣安晉，逸豆歸棄輜重走；皝遣司馬封弈帥輕騎追擊，大破之。皝謂諸將曰：「二虜恥無功，必將復至，宜於柳城左右設伏以待之。」乃遣封弈帥騎數千伏於馬兜山。三月，段遼果將數千騎來寇抄。弈縱擊，大破之，斬其將榮伯保。

前廷尉孔坦卒。坦疾篤，庾冰省之，流涕。坦慨然曰：「大丈夫將終，不問以濟國安民之術，乃為兒女子相泣邪！」冰深謝之。

九月，慕容皝遣長史劉斌、兼郎中令遼東陽景送徐孟等還建康。

冬，十月，廣州刺史鄧岳遣督護王隨等擊夜郎、興古，皆克之；加岳督寧州。

成主期以從子尚書僕射武陵公載有俊才，忌之，誣以謀反，殺之。

十一月，詔建威將軍司馬勳將兵安集漢中；成漢王壽擊敗之。壽遂置漢中守宰，戍南鄭而還。

索頭郁鞠帥眾三萬降於趙，趙拜郁鞠等十三人為親趙王，散其部眾於冀、青等六州。

趙王虎作太武殿於襄國，作東、西宮於鄴，十二月，皆成。太武殿基高二丈八尺，縱六十五步，廣七十五步，甃以文石。下穿伏室，置衛士五百人。以漆灌瓦，金璫，銀楹，珠簾，玉壁，窮極工巧。殿上施白玉床、流蘇帳，為金蓮華以冠帳頂。又作九殿於顯陽殿後，選士民之女以實之，服珠玉、被綺縠者萬餘人。教宮人占星氣、馬步射。置女太史，及雜伎工巧，皆與外同。以女騎千人為鹵簿，皆著紫綸巾，熟錦褲，金銀鏤帶，五文織成靴，執羽儀，鳴鼓吹，游宴以自隨。於是趙大旱，金一斤直粟二鬥，百姓嗷然；而虎用兵不息，百役並興。使牙門將張彌行徙洛陽鐘虡、九龍、翁仲、銅駝、飛廉於鄴，載以四輪纏輞車，轍廣四尺，深二尺。一鐘沒於河，募浮沒三百人入河，系以竹絲亙，用牛百頭，鹿櫨引之，乃出，造萬斛之舟以濟之。既至鄴，虎大悅，為之赦二歲刑，賚百官谷帛，賜民爵一級。又用尚方令解飛之言，於鄴南投石於河，以作飛橋，功費數千萬億，橋竟不成，役夫饑甚，乃止。使令長帥民入山澤采橡及魚以佐食，復為權豪所奪，民無所得。初，日南夷帥范稚，有奴曰範文，常隨商賈往來中國；後至林邑，教林邑王范逸作城郭、宮室、器械，逸愛信之，使為將。文遂譖逸諸子，或徙或逃。是歲，逸卒，文詐迎逸子於它國，置毒於椰酒而殺之，文自立為王。於是出兵攻大岐界、小岐界、式僕、徐狼、屈都、乾魯、扶單等國，皆滅之，有眾四五萬，遣使奉表入貢。

趙左校令成公段作庭燎於槓末，高十餘丈，上盤置燎，下盤置人，趙王虎試而悅之。


春，正月，庚辰，趙太保夔安等文武五百餘人入上尊號，庭燎油灌下盤，死者二十餘人；趙王虎惡之，腰斬成公段。辛巳，虎依殷、周之制，稱大趙天王，即位於南郊，大赦。立其後鄭氏為天王皇后，太子邃為天王皇太子，諸子為王者皆降為郡公，宗室為王者降為縣侯。百官封署各有差。

國子祭酒袁瑰、太常馮懷，以江左浸安，請興學校，帝從之。辛卯，立太學，徵集生徒。而士大夫習尚老、莊，儒術終不振。瑰，渙之曾孫也。

三月，慕容皝於乙連城東築好城以逼乙連，留折衝將軍蘭勃守之。夏，四月，段遼以車數千兩輸乙連粟，蘭勃擊而取之。六月，遼又遣其從弟揚威將軍屈雲，將精騎夜襲皝子遵於興國城，遵擊破之。

初，北平陽裕事段疾陸眷及遼五世，皆見尊禮。遼數與皝相攻，裕諫曰：「『親仁善鄰，國之寶也。』況慕容氏與我世婚，迭為甥舅，皝有才德，而我與之構怨；戰無虛月，百姓凋弊，利不補害，臣恐社稷之憂將由此始。願兩追前失，通好如初，以安國息民。」遼不從，出裕為北平相。

趙太子邃素驍勇，趙王虎愛之，常謂群臣曰：「司馬氏父子兄弟自相殘滅，故使朕得至此；如朕有殺阿鐵理否？」既而邃驕淫殘忍，好妝飾美姬，斬其首，洗血置盤上，與賓客傳觀之，又烹其肉共食之。河間公宣、樂安公韜皆有寵於虎，邃疾之如仇。虎荒耽酒色，喜怒無常。使邃省可尚書事，每有所關白，虎恚曰：「此小事，何足白也！」時或不聞，又恚曰：「何以不白！」誚責笞棰，月至再三。邃私謂中庶子李顏等曰：「官家難稱，吾欲行冒頓之事，卿從我乎？」顏等伏不敢對。秋，七月，邃稱疾不視事，潛帥宮臣文武五百餘騎飲於李顏別捨，因謂顏等曰：「我欲至冀州殺河間公，有不從者斬！」行數里，騎皆逃散。顏叩頭固諫，邃亦昏醉而歸。其母鄭氏聞之，私遣中人誚讓邃；邃怒，殺之。佛圖澄謂虎曰：「陛下不宜數往東宮。」虎將視邃疾，思澄言而還；既而瞋目大言曰：「我為天下主，父子不相信乎！」乃命所親信女尚書往察之。邃呼前與語，因抽劍擊之。虎怒，收李顏等詰問，顏具言其狀。殺顏等三十餘人；幽邃於東宮，既而赦之，引見太武東堂；邃朝而不謝，俄頃即出。虎使謂之曰：「太子應朝中宮，豈可遽去！」邃徑出，不顧。虎大怒，廢邃為庶人。其夜，殺邃及其妃張氏，並男女二十六人同埋於一棺；誅其宮臣支黨二百餘人；廢鄭後為東海太妃。立其子宣為天王皇太子，宣母杜昭儀為天王皇后。

安定侯子光，自稱佛太子，雲從大秦國來，當王小秦國，聚眾數千人於杜南山，自稱大黃帝，改元龍興；石廣討斬之。

九月，鎮軍左長史封弈等勸慕容皝稱燕王；皝從之。於是備置群司，以封弈為國相，韓壽為司馬，裴開為奉常，陽騖為司隸，王寓為太僕，李洪為大理，杜群為納言令，宋該、劉睦、石琮為常伯，皇甫真、陽協為冗騎常侍，宋晃、平熙、張泓為將軍，封裕為記室監。洪，臻之孫；晃，奭之子也。冬，十月，丁卯，皝即燕王位，大赦。十一月，甲寅，追尊武宣公曰武宣王，夫人段氏曰武宣後；立夫人段氏為王后，世子俊為王太子，如魏武、晉文輔政故事。

段遼數侵趙邊，燕王皝遣揚烈將軍宋回稱籓於趙，乞師以討遼，自請盡帥國中之眾以會之，並以其弟寧遠將軍汗為質。趙王虎大悅，厚加慰答，辭其質，遣還，密期以明年。

是歲，趙將李穆納拓跋翳槐於大寧，其故部落多歸之。代王紇那奔燕，國人復奉翳槐為代王，翳槐城盛樂而居之。

仇池氐王楊毅族兄初，襲殺毅，並有其眾，自立為仇池公，稱臣於趙。

