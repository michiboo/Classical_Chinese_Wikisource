
資治通鑑 第283卷

【後晉紀四】　起玄默攝提格，盡閼逢執徐正月，凡二年有奇。


春，正月，丁巳，鎮州牙將自西郭水碾門導官軍入城，殺守陴民二萬人，執安重榮，斬之。杜重威殺導者，自以為功。庚申，重榮首至鄴都，帝命漆之，函送契丹。

癸亥，改鎮州為恆州，成德軍為順國軍。

丙寅，以門下侍郎、同平章事趙瑩為侍中，以杜重威為順國節度使兼侍中。安重榮私財及恆州府庫，重威盡有之，帝知而不問。又表衛尉少卿范陽王瑜為副使，瑜為之重斂於民，恆人不勝其苦。

張式父鐸詣闕訟冤。壬午，以河陽節度使王周為彰義節度使，代張彥澤。

閩主曦立皇后李氏，同平章事真之女也；嗜酒剛愎，曦寵而憚之。

彰武節度使丁審琪，養部曲千人，縱之為暴於境內；軍校賀行政與諸胡相結為亂，攻延州，帝遣曹州防禦使何重建將兵救之，同、鄜援兵繼至，乃得免。二月，癸已，以重建為彰武留後，召審琪歸朝。重建，雲、朔間胡人也。唐左丞相宋齊丘固求豫政事，唐主聽入中書；又求領尚書省，乃罷侍中壽王景遂判尚書省，更領中書、門下省，以齊丘知尚書省事；其三省事並取齊王璟參決。齊丘視事數月，親吏夏昌圖盜官錢三千緡，齊丘判貸其死；唐主大怒，斬昌圖。齊丘稱疾，請罷省事，從之。

涇州奏遣押牙陳延暉持敕書詣涼州，州中將吏請延暉為節度使。

三月，閩主曦立長樂王亞澄為閩王。

張彥澤在涇州，擅發兵擊諸胡，兵皆敗沒，調民馬千餘匹以補之。還至陝，獲亡將楊洪，乘醉斷其手足而斬之。王周奏彥澤在鎮貪殘不法二十六條，民散亡者五千餘戶。彥澤既至，帝以其有軍功，又與楊光遠連姻，釋不問。

夏，四月，己未，右諫議大夫鄭受益上言：「楊洪所以被屠，由陛下去歲送張式與彥澤，使之逞志，致彥澤敢肆兇殘，無所忌憚。見聞之人無不切齒，而陛下曾不動心，一無詰讓；淑慝莫辨，賞罰無章。中外皆言陛下受彥澤所獻馬百匹，聽其如是，臣竊為陛下惜此惡名，乞正彥澤罪法，以湔洗聖德。」疏奏，留中。受益，從讜之兄子也。庚申，刑部郎中李濤等伏閣極論彥澤之罪，語甚切至。辛酉，敕：「張彥澤削一階，降爵一級。張式父及子弟皆拜官。涇州民復業者，減其徭賦。」癸亥，李濤復與兩省及御史台官伏閣奏彥澤罰太輕，請論如法。帝召濤面諭之。濤端笏前迫殿陛，論辨聲色俱厲。帝怒，連叱之，濤不退。帝曰：「朕已許彥澤不死。」濤曰：「陛下許彥澤不死，不可負；不知范延光鐵券安在！」帝拂衣起，入禁中。丙寅，以彥澤為左龍武大將軍。

漢高祖寢疾，以其子秦王弘度、晉王弘熙皆驕恣，少子越王弘昌孝謹有智識，與右僕射兼西御院使王翷謀出弘度鎮邕州，弘熙鎮容州，而立弘昌。制命將行，會崇文使蕭益入問疾，以其事訪之。益曰：「立嫡以長，違之必亂。」乃止。丁丑，高祖殂。高祖為人辨察，多權數，好自矜大，常謂中國天子為「洛州刺史」。嶺南珍異所聚，每窮奢極麗，宮殿悉以金玉珠翠為飾。用刑慘酷，有灌鼻、割舌、支解、刳剔、砲炙、烹蒸之法；或聚毒蛇水中，以罪人投之，謂之水獄。同平章事楊洞潛諫，不聽。末年尤猜忌；以士人多為子孫計，故專任宦者，由是其國中宦者大盛。

秦王弘度即皇帝位，更名玢。以弘熙輔政，改元光天；尊母趙昭儀曰皇太妃。

契丹以晉招納吐谷渾，遣使來讓。帝憂悒不知為計；五月，己亥，始有疾。

乙巳，尊太妃劉氏為皇太后。太后，帝之庶母也。

唐丞相、太保宋齊丘既罷尚書省，不復朝謁。唐主遣壽王景遂勞問，許鎮洪州，始入朝。唐主與之宴，酒酣，齊丘曰：「陛下中興，臣之力也，奈何忘之！」唐主怒曰：「公以遊客干朕，今為三公，亦足矣。乃與人言朕烏喙如句踐，難與共安樂，有之乎？」齊丘曰：「臣實有此言。臣為遊客時，陛下乃偏裨耳。今日殺臣可矣。」明日，唐主手詔謝之曰：「朕之褊性，子嵩平昔所知。少相親，老相怨，可乎！」丙午，以齊丘為鎮南節度使。

帝寢疾，一旦，馮道獨對。帝命幼子重睿出拜之，又令宦者抱重睿置道懷中，其意蓋欲道輔立之。

六月，乙丑，帝殂。

道與天平節度使、侍衛馬步都虞候景延廣議，以國家多難，宜立長君，乃奉廣晉尹齊王重貴為嗣。是日，齊王即皇帝位。延廣以為己功，始用事，禁都下人毋得偶語。

初，高祖疾亟，有旨召河東度使劉知遠入輔政，齊王寢之；知遠由是怨齊王。

丁卯，尊皇太后曰太皇太后，皇后曰皇太后。

閩富沙王延政圍汀州，閩主曦發漳、泉兵五千救之。又遣其將林守亮入尤溪，大明宮使黃敬忠屯尤口，欲乘虛襲建州；國計使黃紹頗將步卒八千為二軍聲援。

秋，七月，壬辰，太皇太后劉氏殂。

閩富沙王延政攻汀州，四十二戰，不克而歸。其將包洪實、陳望，將水軍以御福州之師；丁酉，遇於尤口。黃敬忠將戰，占者言時刻未利，按兵不動；洪實等引兵登岸，水陸夾攻之，殺敬忠，俘斬二千級，林守亮、黃紹頗皆遁歸。

庚子，大赦。

癸卯，加景延廣同平章事，兼侍衛馬步都指揮使。

勳舊皆欲復置樞密使，馮道等三表，請以樞密舊職讓之；帝不許。

有神降於博羅縣民家，與人言而不見其形，閭閻人往占吉凶，多驗，縣吏張遇賢事之甚謹。時循州盜賊群起，莫相統一，賊帥共禱於神，神大言曰：「張遇賢當為汝主。」於是群帥共奉遇賢，稱中天八國王，改元永樂，置百官，攻掠海隅。遇賢年少，無他方略，諸將但告進退而已。漢主以越王弘昌為都統，循王弘杲為副以討之，戰於錢帛館。漢兵不利，二王皆為賊所圍；指揮使陳道癢等力戰救之，得免。東方州縣多為遇賢所陷。道庠，端州人也。

高行周圍襄州逾年，不下。城中食盡，奉國軍都虞候曲周王清言於行周曰：「賊城已危，我師已老，民力已困，不早迫之，尚何俟乎！」與奉國都指揮使元城劉詞帥眾先登。八月，拔之。安從進舉族自焚。

甲子，以趙瑩為中書令。閩主曦遣使以手詔及金器九百、錢萬緡、將吏敕告六百四十通，求和於富沙王延政，延政不受。丙寅，閩主曦宴群臣於九龍殿。從子繼柔不能飲，強之。繼柔私減其酒，曦怒，並客將斬之。

閩人鑄永隆通寶大鐵錢，一當鉛錢百。

漢葬天皇大帝於康陵，廟號高祖。

唐主自為吳相，興利除害，變更舊法甚多。及即位，命法官及尚書刪定為《升元條》三十卷；庚寅，行之。

閩主曦以同平章事候官余廷英為泉州刺史。廷英貪穢，掠人女子，詐稱受詔采擇以備後宮。事覺，曦遣御史按之。廷英懼，詣福州自歸，曦詰責，將以屬吏；廷英退，獻買宴錢萬緡。曦悅，明日召見，謂曰：「宴已買矣，皇后貢物安在？」廷英復獻錢於李後，乃遣歸泉州；自是諸州皆別貢皇后物。未幾，復召廷英為相。

冬，十月，丙子，張遇賢陷循州，殺漢刺史劉傳。

楚王希範作天策府，極棟宇之盛；戶牖欄檻皆飾以金玉，塗壁用丹砂數十萬斤；地衣，春夏用角簟，秋冬用木綿。與子弟僚屬游宴其間。

十一月，庚寅，葬聖文章武明德孝皇帝於顯陵，廟號高祖。

先是，河南、北諸州官自賣海鹽，歲收緡錢十七萬；又散蠶鹽斂民錢。言事者稱民坐私販鹽抵罪者眾，不若聽民自販，而歲以官所賣錢直斂於民，謂之食鹽錢；高祖從之。俄而鹽價頓賤，每斤至十錢。至是，三司使董遇欲增求羨利，而難於驟變前法，乃重征鹽商，過者七錢，留賣者十錢。由是鹽商殆絕，而官復自賣。其食鹽錢，至今斂之如故。

閩鹽鐵使、右僕射李仁遇，敏之子，閩主曦之甥也；年少，美姿容，得幸於曦。十二月，以仁遇為左僕射兼中書侍郎，翰林學士、吏部侍郎李光准為中書侍郎兼戶部尚書，並同平章事。曦荒淫無度，嘗夜宴，光准醉忤旨，命執送都市斬之；吏不敢殺，系獄中。明日，視朝，召復其位。是夕，又宴，收翰林學士周維岳下獄。吏拂榻待之，曰：「相公昨夜宿此，尚書勿憂。」醒而釋之。他日，又宴，侍臣皆以醉去，獨維岳在。曦曰：「維岳身甚小，何飲酒之多？」左右或曰：「酒有別腸，不必長大。」曦欣然，命捽維岳下殿，欲剖視其酒腸。或曰：「殺維岳，無人復能侍陛下劇飲者。」乃捨之。

帝之初即位也，大臣議奉表稱臣告哀於契丹，景延廣請致書稱孫而不稱臣。李崧曰：「屈身以為社稷，何恥之有！陛下如此，他日必躬擐甲冑，與契丹戰，於時悔無益矣。」延廣固爭，馮道依違其間。帝卒從延廣議。契丹大怒，遣使來責讓，且言：「何得不先承稟，遽即帝位？」延廣復以不遜語答之。

契丹盧龍節度使趙延壽欲代晉帝中國，屢說契丹擊晉，契丹主頗然之。

齊王上


春，正月，癸卯，蜀主以宣徽使兼宮苑使田敬全領永平節度使；敬全，宦者也，引前蜀王承休為比而命之，國人非之。

帝聞契丹將入寇，二月，己未，發鄴都；乙丑，至東京。然猶與契丹問遺相往來，無虛月。

唐宣城王景達，剛毅開爽，烈祖愛之，屢欲以為嗣；宋齊丘亟稱其才，唐主以齊王璟年長而止。璟以是怨齊丘。唐主幼子景逷，母種氏有寵，齊王璟母宋皇后稀得進見。唐主如璟宮，遇璟親調樂器，大怒，誚讓者數日。種氏乘間言，景逷雖幼而慧，可以為嗣。唐主怒曰：「子有過，父訓之，常事也。國家大計，女子何得預知！」即命嫁之。唐主嘗夢吞靈丹，旦而方士史守沖獻丹方，以為神而餌之，浸成躁急。左右諫，不聽。嘗以藥賜李建勳，建勳曰：「臣餌之數日，已覺躁熱，況多餌乎！」唐主曰：「朕服之久矣。」群臣奏事，往往暴怒；然或有正色論辨中理者，亦斂容慰謝而從之。唐主問道士王棲霞：「何道可致太平？」對曰：「王者治心治身，乃治家國。今陛下尚未能去饑嗔、飽喜，何論太平！」宋后自簾中稱歎，以為至言。凡唐主所賜予，棲霞皆不受。棲霞常為人奏章，唐主欲為之築壇。辭曰：「國用方乏，何暇及此！俟焚章不化，乃當奏請耳。」

駕部郎中馮延己，為齊王元帥府常書記，性傾巧，與宋齊丘及宣徽副使陳覺相結；同府在巳上者，延己稍以計逐之。延已嘗戲謂中書侍郎孫晟曰：「公有何能，為中書郎？」晟曰：「晟，山東鄙儒，文章不如公，詼諧不如公，諂詐不如公。然主上使公與齊王游處，蓋欲以仁義輔導之也，豈但為聲色狗馬之友邪！晟誠無能；如公之能，適足為國家之禍耳。」延己，歙州人也。又有魏岑者，亦在齊王府。給事中常夢錫屢言陳覺、馮延己、魏岑皆佞邪小人，不宜侍東宮；司門郎中判大理寺蕭儼表稱陳覺奸回亂政；唐主頗感悟，未及去。會疽發背，秘不令人知，密令醫治之，聽政如故。庚午，疾亟，太醫吳廷裕遣親信召齊王璟入侍疾。唐主謂璟曰：「吾餌金石，始欲益壽，乃更傷生，汝宜戒之！」是夕，殂。秘不發喪，下制：「以齊王監國，大赦。」

孫晟恐馮延己等用事，欲稱遺詔令太后臨朝稱制。翰林學士李貽業曰：「先帝嘗云：『婦人預政，亂之本也。』安肯自為厲階！此必近習奸人之詐也。且嗣君春秋已長，明德著聞，公何得遽為亡國之言！若果宣行，吾必對百官毀之。」晟懼而止。貽業，蔚之從曾孫也。

丙子，始宣遺制。烈祖末年卞急，近臣多罹譴罰。陳覺稱疾，累月不入，及宣遺詔，乃出。蕭儼劾奏：「覺端居私室，以俟升遐，請按其罪。」齊王不許。

自烈祖相吳，禁壓良為賤，令買奴婢者通官作券。馮延己及弟禮部員外郎延魯，俱在元帥府，草遺詔聽民賣男女；意欲自買姬妾，蕭儼駁曰：「此必延己等所為，非大行之命也。昔延魯為東都判官，已有此請；先帝訪臣，臣對曰：『陛下昔為吳相，民有鬻男女者，為出府金，贖而歸之，故遠近歸心。今即位而反之，使貧人之子為富人廝役，可乎？』先帝以為然，將治延魯罪。臣以為延魯愚，無足責。先帝斜封延魯章，抹三筆，持入宮。請求諸宮中，必尚在。」齊王命取先帝時留中章奏千餘道，皆斜封一抹，果得延魯疏。然以遺詔已行，竟不之改。

閩富沙王延政稱帝於建州，國號大殷，大赦，改元天德。以將樂縣為鏞州，延平鎮為鐔州。立皇后張氏。以節度判官潘承祐為吏部尚書，節度巡官建陽楊思恭為兵部尚書。未幾，以承祐同平章事，思恭遷僕射，錄軍國事。延政服赭袍視事，然牙參及接鄰國使者，猶如籓鎮禮。殷國小民貧，軍旅不息。楊思恭以善聚斂得幸，增田畝山澤之稅，至於魚鹽蔬果，無不倍征，國人謂之「楊剝皮」。

三月，己卯朔，以中書令趙瑩為晉昌節度使兼中書令；以晉昌節度使兼侍中桑維翰為侍中。

唐元宗即位，大赦，改元保大。秘書郎韓熙載請俟逾年改元，不從。尊皇后曰皇太后，立妃鍾氏為皇后。唐主未聽政，馮延己屢入白事，一日至數四。唐主曰：「書記有常職，何為如是其煩也！」唐主為人謙謹，初即位，不名大臣，數延公卿論政體，李建勳謂人曰：「主上寬仁大度，優於先帝；但性習未定，苟旁無正人，但恐不能守先帝之業耳。」唐主以鎮南節度使宋齊丘為太保兼中書令，奉化節度使周宗為侍中。唐主以齊丘、宗先朝勳舊，故順人望召為相，政事皆自決之。徙壽王景遂為燕王，宣城王景達為鄂王。初，唐主為齊王，知政事，每有過失，常夢錫常直言規正；始雖忿懟，終以諒直多之。及即位，許以為翰林學士，齊丘之黨疾之，坐封駁制書，貶池州判官。池州多遷客，節度使上蔡王彥儔，防制過甚，幾不聊生，惟事夢錫如在朝廷。

宋齊丘待陳覺素厚，唐主亦以覺為有才，遂委任之。馮延己、延魯、魏岑，雖齊邸舊僚，皆依附覺，與休寧查文徽更相汲引，侵蠹政事，唐人謂覺等為「五鬼」。延魯自禮部員外郎遷中書舍人、勤政殿學士，江州觀察使杜昌業聞之，歎曰：「國家所以驅駕群臣，在官爵而已。若一言稱旨，遽躋通顯，後有立功者，何以賞之！」未幾，唐主以岑及文徽皆為樞密副使。岑既得志，會覺遭母喪，岑即暴揚覺過惡，擯斥之。

唐置定遠軍於濠州。

漢殤帝驕奢，不親政事。高祖在殯，作樂酣飲；夜與倡婦微行，裸男女而觀之。左右忤意輒死，無敢諫者；惟越王弘昌及內常侍番禺吳懷恩屢諫，不聽。常猜忌諸弟，每宴集，令宦者守門，群臣、宗室，皆露索，然後入。晉王弘熙欲圖之，乃盛飾聲伎，娛悅其意，以成其惡。漢主好手搏，弘熙令指揮使陳道庠引力士劉思潮、譚令禋、林少強、林少良、何昌廷等五人習手搏於晉府，漢主聞而悅之。丙戌，與諸王宴於長春宮，觀手搏，至夕罷宴，漢主大醉。弘熙使道庠、思潮等掖漢主，因拉殺之，盡殺其左右。明旦，百官諸王莫敢入宮，越王弘昌帥諸弟臨於寢殿，迎弘熙即皇帝位，更名晟，改元應乾。以弘昌為太尉兼中書令、諸道兵馬都元帥，知政事，循王弘杲為副元帥，參預政事。陳道庠及劉思潮等皆受賞賜甚厚。

閩主曦納金吾使尚保殷之女，立為賢妃。妃有殊色，曦嬖之；醉中，妃所欲殺則殺之，所欲宥則宥之。

夏，四月，戊申朔，日有食之。

唐以中書侍郎、同平章事李建勳為昭武節度使，鎮撫州。

殷將陳望等攻閩福州，入其西郛，既而敗歸。

五月，殷吏部尚書、同平章事潘承祐上書陳十事，大指言：「兄弟相攻，逆傷天理，一也。賦斂煩重，力役無節，二也。發民為兵，羈旅愁怨，三也。楊思恭奪民衣食，使歸怨於上，群臣莫敢言，四也。疆土狹隘，多置州縣，增吏困民，五也。除道裹糧，將攻臨汀，曾不憂金陵、錢塘乘虛相襲，六也。括高貲戶，財多者補官，逋負者被刑，七也。延平諸津，征果菜魚米，獲利至微，斂怨甚大，八也。與唐、吳越為鄰，即位以來，未嘗通使，九也。宮室台榭，崇飾無度，十也。」殷王延政大怒，削承祐官爵，勒歸私第。

漢中宗既立，國中議論哅哅。循王弘杲請斬劉思潮等以謝中外，漢主不從。思潮等聞之，譖弘杲謀反，漢主令思潮等伺之。弘杲方宴客，思潮與譚令禋帥衛兵突入，斬弘杲。於是漢主謀盡誅諸弟，以越王弘昌賢而得眾，尤忌之。雄武節度使齊王弘弼，自以居大鎮，懼禍，求入朝；許之。

初，閩主曦侍康宗宴，會新羅獻寶劍，康宗舉以示同平章事王倓曰：「此何所施？」倓對曰：「斬為臣不忠者。」時曦己蓄異志，凜然變色。至是宴群臣，復有獻劍者，曦命發校塚，斬其屍。校書郎陳光逸謂其友曰：「主上失德，亡無日矣，吾欲死諫。」其友止之，不從；上書陳曦大惡五十事。曦怒，命衛士鞭之數百，不死；以繩系其頸，懸諸庭樹，久之乃絕。

秋，七月，己丑，詔以年饑，國用不足，分遣使者六十餘人於諸道括民谷。

吳越王弘佐初立，上統軍使闞璠強戾，排斥異己，弘佐不能制；內牙上都監使章德安數與之爭，右都監使李文慶不附於璠，乙巳，貶德安於處州，文慶於睦州。璠與右統軍使胡進思益專橫。璠，明州人；文慶，睦州人；進思，湖州人也。

唐主緣烈祖意，以天雄節度使兼中書令、金陵尹燕王景遂為諸道兵馬元帥，徙封齊王，居東宮；天平節度使、守侍中、東都留守鄂王景達為副元帥，徙封燕王；宣告中外，約以傳位。立長子弘冀為南昌王。景遂、景達固辭，不許。景遂自誓必不敢為嗣，更其字曰退身。

漢指揮使萬景忻敗張遇賢於循州。遇賢告於神，神曰：「取虔州，則大事可成。」遇賢帥眾逾嶺，趣虔州。唐百勝節度使賈匡浩不為備，遇賢眾十餘萬攻陷諸縣，再敗州兵，城門晝閉。遇賢作宮室營署於白雲洞，遣將四出剽掠。匡浩，公鐸之子也。

八月，乙卯，唐主立弟景逷為保寧王。宋太后怨種夫人，屢欲害景逷，唐主力保全之。

夏州牙內指揮使拓跋崇斌謀作亂，綏州刺史李彝敏將助之，事覺；辛未，彝敏棄州，與其弟彝俊等五人奔延州。

九月，尊帝母秦國夫人安氏為皇太妃。妃，代北人也。帝事太后、太妃甚謹，多侍食於其宮，待諸弟亦友愛。

初，河陽牙將喬榮從趙延壽入契丹，契丹以為回圖使，往來販易於晉，置邸大梁。及契丹與晉有隙，景延廣說帝囚榮於獄，悉取邸中之貨。凡契丹之人販易在晉境者，皆殺之，奪其貨。大臣皆言契丹有大功於晉，不可負。戊子，釋榮，慰賜而歸之。榮辭延廣，延廣大言曰：「歸語而主，先帝為北朝所立，故稱臣奉表。今上乃中國所立，所以降志於北朝者，正以不敢忘先帝盟約故耳。為鄰稱孫，足矣，無稱臣之理。北朝皇帝勿信趙延壽誑誘，輕侮中國。中國士馬，爾所目睹。翁怒則來戰，孫有十萬橫磨劍，足以相待。它日為孫所敗，取笑天下，毋悔也！」榮自以亡失貨財，恐歸獲罪，且欲為異時據驗，乃曰：「公所言頗多，懼有遺忘，願記之紙墨。」延廣命吏書其語以授之，榮具以白契丹主。契丹主大怒，入寇之志始決。晉使如契丹，皆縶之幽州，不得見。桑維翰屢請遜辭以謝契丹，每為延廣所沮。帝以延廣為有定策功，故寵冠群臣；又總宿衛兵，故大臣莫能與之爭。河東節度使劉知遠，知延廣必致寇，而畏其方用事，不敢言，但益募兵，奏置興捷、武節等十餘軍以備契丹。

甲午，定難節度使李彝殷奏李彝敏作亂之狀，詔執彝敏送夏州，斬之。

冬，十月，戊申，立吳國夫人馮氏為皇后。初，高祖愛少弟重胤，養以為子；及留守鄴都，娶副留守安喜馮濛女為其婦。重胤早卒，馮夫人寡居，有美色，帝見而悅之；高祖崩，梓宮在殯，帝遂納之。群臣皆賀，帝謂馮道等曰：「皇太后之命，與卿等不任大慶。」群臣出，帝與夫人酣飲，過梓宮前，醊而告曰：「皇太后之命，與先帝不任大慶。」左右失笑，帝亦自笑，顧謂左右曰：「我今日作新婿，何如？」夫人與左右皆大笑。太后雖恚，而無如之何。既正位中宮，頗預政事。後兄玉，時為禮部郎中、鹽鐵判官，帝驟擢用至端明殿學士、戶部侍郎，與議政事。

漢主命韶王弘雅致仕。

唐主遣洪州營屯都虞候嚴恩將兵討張遇賢，以通事舍人金陵邊鎬為監軍。鎬用虞州人白昌裕為謀主，擊張遇賢；屢破之。遇賢禱於神，神不復言，其徒大懼。昌裕勸鎬伐木開道，出其營後襲之，遇賢棄眾奔別將李台。台知神無驗，執遇賢以降，斬於金陵市。

十一月，丁亥，漢主祀南郊，大赦，改元乾和。

戊子，吳越王弘佐納妃仰氏，仁詮之女也。

初，高祖以馬三百借平盧節度使楊光遠，景延廣以詔命取之。光遠怒曰：「是疑我也。」密召其子單州刺史承祚，戊戌，承祚稱母病，夜，開門奔青州。庚子，以左飛龍使金城何超權知單州。遣內班賜光遠玉帶、御馬、金帛，以安其意。壬寅，遣侍衛步軍都指揮使郭謹將兵戍鄆州。

唐葬光文肅武孝高皇帝於永陵，唐號烈祖。

十二月，乙巳朔，遣左領軍衛將軍蔡行遇將兵戍鄆州。楊光遠遣騎兵入淄州，劫刺史翟進宗歸於青州。甲寅，徙楊承祚為登州刺史以從其便。光遠益驕，密告契丹，以晉主負德違盟，境內大饑，公私困竭，乘此際攻之，一舉可取；趙延壽亦勸之。契丹主乃集山後及盧龍兵合五萬人，使延壽將之，委延壽經略中國，曰：「若得之，當立汝為帝。」又常指延壽謂晉人曰：「此汝主也。」延壽信之，由是為契丹盡力，畫取中國之策。朝廷頗聞其謀，丙辰，遣使城南樂及德清軍，征近道兵以備之。

唐侍中周宗年老，恭謹自守，中書令宋齊丘廣樹朋黨，百計傾之。宗泣訴於唐王，唐主由是薄齊丘。既而陳覺被疏，乃出齊丘為鎮海節度使。齊丘忿懟，表乞歸九華舊隱，唐主知其詐，一表，即從之，賜書曰：「今日之行，昔時相許。朕實知公，故不奪公志。」仍賜號九華先生，封青陽公，食一縣租稅。齊丘乃治大第於青陽，服御將吏，皆如王公，而憤邑尤甚。

寧州酋長莫彥殊以所部溫那等十八州附於楚；其州無官府，惟立牌於岡阜，略以恩威羈縻而已。

是歲，春夏旱，秋冬水，蝗大起，東自海壖，西距隴坻，南逾江、湖，北抵幽薊，原野、山谷、城郭、廬舍皆滿，竹木葉俱盡。重以官括民谷，使者督責嚴急，至封碓磑，不留其食，有坐匿谷抵死者。縣令往往以督趣不辦，納印自劾去。民餒死者數十萬口，流亡不可勝數。於是留守、節度使下至將軍，各獻馬、金、帛、芻粟以助國。朝廷以恆、定饑甚，獨不括民谷。順國節度使杜威奏稱軍食不足，請如諸州例，許之。威用判官王緒謀，檢索殆盡，得百萬斛。威止奏三十萬斛，餘皆入其家；又令判官李沼稱貸於民，復滿百萬斛，來春糶之，得緡錢二百萬，闔境苦之。定州吏欲援例為奏，義武節度使馬全節不許，曰：「吾為觀察使，職在養民，豈忍效彼所為乎！」

楚地多產金銀，茶利尤厚，由是財貨豐殖。而楚王希範，奢欲無厭，喜自誇大。為長槍大槊，飾之以金，可執而不可用。募富民年少肥澤者八千人，為銀槍都。宮室、園囿、服用之物，務窮侈靡。作九龍殿，刻沈香為八龍，飾以金寶，長十餘丈，抱柱相向；希範居其中，自為一龍，其襆頭腳長丈餘，以象龍角。用度不足，重為賦斂。每遣使者行田，專以增頃畝為功，民不勝租賦而逃。王曰：「但令田在，何憂無谷！」命營田使鄧懿文籍逃田，募民耕藝出租。民捨故從新，僅能自存，自西徂東，各失其業。又聽人入財拜官，以財多少為官高卑之差。富商大賈，布在列位。外官還者，必責貢獻。民有罪，則富者輸財，強者為兵，惟貧弱受刑。又置函，使人投匿名書相告訐，至有滅族者。是歲，用孔目官周陟議，令常稅之外，大縣貢米二千斛，中千斛，小七百斛；無米者輸布帛。天策學士拓跋恆上書曰：「殿下長深宮之中，藉已成之業，身不知稼穡之勞，耳不聞鼓鼙之音，馳騁遨遊，雕牆玉食。府庫盡矣，而浮費益甚；百姓困矣，而厚斂不息。今淮南為仇讎之國，番禺懷吞噬之志，荊渚日圖窺伺，溪洞待我姑息。諺曰：『足寒傷心，民怨傷國。』願罷輸米之令，誅周陟以謝郡縣，去不急之務，減興作之役。無令一旦禍敗，為四方所笑。」王大怒。他日，恆請見，辭以晝寢。恆謂客將區弘練曰：「王逞欲而愎諫，吾見其千口飄零無日矣。」王益怒，遂終身不復見之。

閩主曦嫁其女，取班簿閱視之；朝士有不賀者十二人，皆杖之於朝堂。以御史中丞劉贊不舉劾，亦將杖之，贊義不受辱，欲自殺。諫議大夫鄭元弼諫曰：「古者刑不上大夫，中丞儀刑百僚，豈宜加之棰楚！」曦正色曰：「卿欲效魏徵邪？」元弼曰：「臣以陛下為唐太宗，故敢效魏徵。」曦怒稍解，乃釋贊，贊竟以憂卒。


春，正月，乙亥，邊籓馳告：「契丹前鋒將趙延壽、趙延照將兵五萬入寇，逼貝州。」延照，思溫之子也。先是朝廷以貝州水陸要衝，多聚芻粟，為大軍數年之儲，以備契丹。軍校邵珂，性凶悖，永清節度使王令溫黜之。珂怨望，密遣人亡入契丹，言「貝州粟多而兵弱，易取也。」會令溫入朝，執政以前復州防禦使吳巒權知州事。巒至，推誠撫士；會契丹入寇，巒書生，無爪牙，珂自請，願效死，巒使將兵守南門，巒自守東門。契丹主自攻貝州，巒悉力拒之，燒其攻具殆盡。己卯，契丹復攻城，珂引契丹自南門入，巒赴井死。契丹遂陷貝州，所殺且萬人。庚辰，以歸德節度使高行周為北面行營都部署，以河陽節度使符彥卿為馬軍左廂排陳使，以右神武統軍皇甫遇為馬軍右廂排陳使，以陝府節度使王周為步軍左廂排陳使，以左羽林將軍潘環為步軍右廂排陳使。

太原奏契丹入雁門關。恆、邢、滄皆奏契丹入寇。

成德節度使杜威遣幕僚曹光裔詣楊光遠，為陳禍福，光遠遣光裔入奏，稱：「承祚逃歸，母疾故爾。既蒙恩宥，闔族荷恩。」朝廷信其言，遣使與光裔復往慰諭之。

唐以侍中周宗為鎮南節度使，左僕射兼門下侍郎、同平章事張居詠為鎮海節度使。

唐主決欲傳位於齊、燕二王。翰林學士馮延己等因之欲隔絕中外以擅權。辛巳，敕：「齊王景遂參決庶政，百官惟樞密副使魏岑、查文徽得白事，餘非召對不得見。」國人大駭。給事中蕭儼上疏極論，不報。侍衛都虞候賈崇叩閣求見，曰：「臣事先帝三十年，觀其延接疏遠，孜孜不怠，下情猶有不通者。陛下新即位，所任者何人，而頓與群臣謝絕？臣老矣，不復得奉顏色。」因涕泗嗚咽。唐主感悟，遽收前敕。唐主於宮中作高樓，召侍臣觀之，眾皆歎美。蕭儼曰：「恨樓下無井。」唐主問其故。對曰：「以此不及景陽樓耳。」唐主怒，貶於舒州，觀察使孫晟遣兵防之，儼曰：「儼以諫諍得罪，非有它志。昔顧命之際，君幾危社稷，其罪顧不重於儼乎？今日反見防邪！」晟慚懼，遽罷之。

帝遣使持書遺契丹，契丹已屯鄴都，不得通而返。壬午，以侍衛馬步都指揮使景延廣為御營使，前靖難節度使李周為東京留守。是日，高行周以前軍先發。時用兵方略號令皆出延廣，宰相以下皆無所預；延廣乘勢使氣，陵侮諸將，雖天子亦不能制。乙酉，帝發東京。丁亥，滑州奏契丹至黎陽。戊子，帝至澶州。契丹主屯元城，趙延壽屯南樂；以延壽為魏博節度使，封魏王。契丹寇太原，劉知遠與白承福合兵二萬擊之。甲午，以知遠為幽州道行營招討使，杜威為副使，馬全節為都虞候。丙申，遣右武衛上將軍張彥澤等將兵拒契丹於黎陽。

戊戌，蜀主復以將相遙領節度使。

帝復遣譯者孟守忠致書於契丹，求修舊好。契丹主復書曰：「已成之勢，不可改也。」辛丑，太原奏破契丹偉王於秀容，斬首三千級。契丹自鴉鳴谷遁去。

殷鑄天德通寶大鐵錢，一當百。

唐主遣使遺閩主曦及殷主延政書，責以兄弟尋戈。曦復書，引周公誅管、蔡，唐太宗誅建成、元吉為比。延政復書，斥唐主奪楊氏國。唐主怒，遂與殷絕。

天平節度副使、知鄆州顏衎遣觀察判官竇儀奏：「博州刺史周儒以城降契丹，又與楊光遠通使往還，引契丹自馬家口濟河，擒左武衛將軍蔡行遇。」儀謂景延廣曰：「虜若濟河與光遠合，則河南危矣。」延廣然之。儀，薊州人也。

