
資治通鑑 第231卷
【唐紀四十七】　起閼逢困敦五月，盡旃蒙赤奮若七月，凡一年有奇。
五月，鹽鐵判官萬年王紹以江、淮繒帛來至，上命先給將士，然後御衫。韓滉欲遣使獻綾羅四十擔詣行在，幕僚何士幹請行，滉喜曰：「君能相為行，請今日過江。」士幹許諾，歸別家，則家之薪米儲偫已羅門庭矣；登舟，則資裝器用已充舟中矣。下至廁籌，滉皆手筆記列，無不周備。每擔夫，與白金一版置腰間。又運米百艘以餉李晟，自負囊米至舟中，將佐爭舉之，須臾而畢。艘置五弩手以為防援，有寇則叩舷相警，五百弩已彀矣。比至渭橋，資不敢近。時關中兵荒，米斗直錢五百，及滉米至，減五之四。滉為人強力嚴毅，自奉儉素，夫人常衣絹裙，破，然後易。
吐蕃既破韓旻等，大掠而去。朱泚使田希鑒厚以金帛賂之，吐蕃受之。韓游瑰以聞。渾瑊又奏：「尚結贊屢遣人約刻日共取長安，既而不至。聞其眾今春大疫，近已引兵去。」上以李晟、渾瑊兵少，欲倚吐蕃以復京城，聞其去，甚憂之，以問陸贄。贄以為吐蕃貪狡，有害無益，得其引去，實可欣賀。乃上奏，其略曰：「吐蕃遷延觀望，翻覆多端，深入郊畿，陰受賊使，致令群帥進退憂虞：欲捨之獨前，則慮其懷怨乘躡；欲待之合勢，則若其失信稽延。戎若未歸，寇終不滅。」又曰：「將帥意陛下不見信任，且患蕃戎之奪其功；士卒恐陛下不恤舊勞，而畏蕃戎之專其利；賊黨懼蕃戎之勝，不死則悉遺人禽；百姓畏蕃戎之來，有財必盡為所掠。是以順於王化者其心不得不怠，陷於寇境者其勢不得不堅。」又曰：「今懷光別保蒲、絳，吐蕃遠避封疆，形勢既分，腹背無患，瑊、晟諸帥，才力得伸。」又曰：「但願陛下慎於撫接，勤於砥礪，中興大業，旬月可期，不宜尚眷眷於犬羊之群，以失將士之情也。」上復使謂贄曰：「卿言吐蕃形勢甚善，然瑊、晟諸軍當議規畫，今其進取。朕欲遣使宣慰，卿宜審細條疏以聞。」贄以為：「賢君選將，委任責成，故能有功。況今秦、梁千里，兵勢無常，遙為規畫，未必合宜。彼違命則失君威，從命則害軍事，進退羈礙，難以成功。不若假以便宜之權，待以殊常之賞，則將帥感悅，智勇得伸。」乃上奏，其略曰：「鋒鏑交於原野而決策於九重之中，機會變於斯須而定計於千里之外，用捨相礙，否臧皆凶。上有掣肘之譏，下無死餒之志。」又曰：「傳聞與指實不同，懸算與臨事有異。」又曰：「設使其中或有肆情干命者，陛下能於此時戮其違詔之罪乎？是則違命者既不果行罰，從命者又未必合宜，徒費空言，只勞睿慮，匪惟無益，其損實多。」又曰：「君上之權，特異臣下，惟不自用，乃能用人。」
癸酉，涇王侹薨。
徐、海、沂、密觀察使高承宗卒，甲戌，使其子明應知軍事。
乙亥，李抱真、王武俊距貝州三十里而軍。朱滔聞兩軍將至，急召馬寔，寔晝夜兼行赴之。或謂滔曰：「武俊善野戰，不可當其鋒，宜徙營稍前逼之，使回紇絕其糧道。我坐食德、棣之餫，依營而陳，利則進攻，否則入保，待其饑疲，然後可制也。」滔疑未決。會馬寔軍至，滔命明日出戰。寔言：「軍士冒暑困憊，請休息數日乃戰。」
常侍楊布、將軍蔡雄引回紇達干見滔，達干曰：「回紇在國與鄰國戰，常以五百騎破鄰國數千騎，如掃葉耳。今受大王金帛、牛酒前後無算，思為大王立效，此其時矣。明日，願大王駐馬高丘，觀回紇為大王翦武俊之騎，使匹馬不返。」布、雄曰：「大王英略蓋世，舉燕、薊全軍，將掃河南，清關中，今見小敵□豫不擊，失遠近之望，將何以成霸業乎！達干請戰是也。」滔喜，遂決意出戰。丙子旦，武俊遣其兵馬使趙琳將五百騎伏於桑林，抱真列方陳於後，武俊引騎兵居前，自當回紇。回紇縱兵沖之，武俊命其騎控馬避之。回紇突出其後，將還，武俊乃縱兵擊之，趙琳自林中出橫擊之，回紇敗走。武俊急追之，滔騎兵亦走，自踐其步陳，步騎皆東奔，滔不能制，遂走趣其營，抱真、武俊合兵追擊之。時滔引三萬人出戰，死者萬餘人，逃潰者亦萬餘人，滔才與數千人入營堅守。會日暮，昏霧，兩軍不能進，抱真軍其營之西北，武俊軍其東北。滔夜焚營，引兵出南門，趣德州遁去，委棄所掠資貨山積。兩軍以霧，不能追也。滔殺楊布、蔡雄而歸幽州，心既內慚，又恐范陽留守劉怦因敗圖己。怦悉發留守兵夾道二十里，具儀仗，迎之入府，相對悲喜，時人多之。
初，張孝忠以易州歸國，詔以孝忠為義武節度使，以易、定、滄三州隸之。滄州刺史李固烈，李惟岳之妻兄也，請歸恆州，孝忠遣押牙安喜程華交其州事。固烈悉取軍府綾、縑、珍貨數十車，將行，軍士大噪曰：「刺史掃府庫之實以行，將士於後饑寒，奈何！」遂殺固烈，屠其家。程華聞亂，自竇逃出，亂兵求得之，請知州事。華不得已，從之。孝忠聞之，即版華攝滄州刺史。華素寬厚，推心以待將士，將士安之。
會朱滔、王武俊叛，更遣人招華，華皆不從。時孝忠在定州，自滄如定，必過瀛州，瀛隸朱滔，道路阻澀。滄州錄事參軍李宇說華，表陳利害，請別為一軍，華從之，遣宇奉表詣行在。上即以華為滄州刺史、橫海軍副大使、知節度事，賜名日華，令日華歲供義武租錢十二萬緡。王武俊又使人說誘之，時軍中乏馬，日華紿使者曰：「王大夫必欲相屬，當以二百騎相助。」武俊給之，日華悉留其馬，遣其士歸。武俊怒，而方與馬燧等相拒，不能攻取，日華由是獲全。及武俊歸國，日華乃遣人謝過，償其馬價，且賂之。武俊喜，復與交好。
庚寅，李晟大陳兵，諭以收復京城。先是，姚令言等屢遣諜人覘晟進軍之期，皆為邏騎所獲。晟引示以所陳兵，謂曰：「歸語諸賊，努力固守，勿不忠於賊也！」皆飲之酒，給錢而縱之。遂引兵至通化門外，曜武而還，賊不敢出。晟召諸將，問兵所從入，皆請「先取外城，據坊市，然後北攻宮闕。」晟曰：「坊市狹隘，賊若伏兵格鬥，居人驚亂，非官軍之利也。今賊重兵皆聚苑中，不若自苑北攻之，潰其腹心，賊必奔亡。如此，則宮闕不殘，坊市無擾，策之上者也！」諸將皆曰：「善！」乃牒渾瑊及鎮國節度使駱元光、商州節度使尚可孤，刻期集於城下，壬辰，尚可孤敗泚將仇敬忠於藍田西，斬之。乙未，李晟移軍於光泰門外米倉村。丙申，晟方自臨築壘，泚驍將張庭芝、李希傅引兵大至，晟謂諸將曰：「始吾憂賊潛匿不出，今來送死，此天讚我，不可失也！」命副元帥兵馬使吳詵等縱兵擊之。時華州營在北，兵少，賊並力攻之，晟命牙前將李演等帥精兵救之。演等力戰，賊敗走。演等追之，乘勝入光泰門，再戰，又破之。會夜，晟斂兵還。賊餘眾走入白華門，夜，聞慟哭。希傅，希烈之弟也。丁酉，晟復出兵，諸將請待西師至，夾攻之。晟曰：「賊數敗，已破膽，不乘勝取之，使其成備，非計也。」賊又出戰，官軍屢捷。駱元光敗泚眾於滻西。戊戌，晟陳兵於光泰門外，使李演及牙前兵馬使王佖將騎兵，牙前將史萬頃將步兵，直抵苑牆神{鹿加}村。晟先使人夜開苑牆二百餘步，比演等至，賊已樹柵塞之，自柵中刺射官軍，官軍不得進。晟怒，叱諸將曰：「縱賊如此，吾先斬公輩矣！」萬頃懼，帥眾先進，拔柵而入，佖、演引騎兵繼之，賊眾大潰，諸軍分道並入。姚令言等猶力戰，晟命決勝軍使唐良臣等步騎蹙之，且戰且前，凡十餘合，賊不能支。至白華門，有賊數千騎出官軍之背，晟帥百餘騎回御之，左右呼曰：「相公來！」賊皆驚潰。先是，泚遣張光晟將兵五千屯九曲，去東渭橋十餘里，光晟密輸款於晟。及泚敗，光晟勸泚出亡。泚乃與姚令言帥餘眾西走，猶近萬人。光晟送泚出城，還，降於晟。晟遣兵馬使田子奇以騎兵追泚。晟頓含元殿前，捨於右金吾仗，令諸軍曰：「晟賴將士之力，克清宮禁。長安士庶，久陷賊庭，若小有震驚，非弔民伐罪之意。晟與公等室家相見非晚，五日內無得通家信。」命京兆尹李齊運等安慰居人。晟大將高明曜取賊妓，尚可孤軍士擅取賊馬，晟皆斬之，軍中股慄。公私安堵，秋毫無犯，遠坊有經宿乃知官軍入城者。是日，渾瑊、戴休顏、韓游瑰亦克咸陽，敗賊三千餘眾，聞泚西走，分兵邀之。
己亥，晟使京西兵馬使孟涉頓白華門，尚可孤屯望仙門，駱元光屯章敬寺，晟以牙前三千人屯安國寺，以鎮京城。斬泚黨李希倩、敬釭、彭偃等八人於市。
王武俊既破朱滔，還恆州，表讓幽州、盧龍節度使，上許之。
六月，癸卯，李晟遣掌書記吳人於公異作露布上行在曰：「臣已肅清宮禁，祗謁寢園，鐘虡不移，廟貌如故。」上泣下曰：「天生李晟，以為社稷，非為朕也。」晟在渭橋，熒惑守歲，久之乃退，賓佐皆賀，曰：「熒惑退捨，皇家之福也！宜速進兵。」晟曰：「天子野次，臣下知死敵而已。天象高遠，誰得知之！」既克長安，乃謂之曰：「曏非相拒也，吾聞五星贏、縮無常，萬一復來守歲，吾軍不戰自潰矣！」皆謝曰：「非所及也！」
朱泚將奔吐蕃，其眾隨道散亡，比至涇州，才百餘騎。田希鑒閉門拒之，泚謂之曰：「汝之節，吾所授也。奈何臨危相負！」使焚其門。希鑒取節投火中曰：「還汝節！」泚眾皆哭。涇卒遂殺姚令言，詣希鑒降。泚獨與范陽親兵及宗族、賓客北趣驛馬關，寧州刺史夏侯英拒之。至彭原西城屯，其將梁庭芬射泚墜坑中，韓旻等斬之，詣涇州降。源休、李子平奔鳳翔，李楚琳斬之，皆傳首行在。
上命陸贄草詔賜渾瑊，使訪求奉天所失裹頭內人。贄上奏，以為：「今巨盜始平，疲瘵之民，瘡痍之卒，尚未循拊，而首訪婦人，非所以副惟新之望也。謀始盡善，克終已稀；始而不謀，終則何有！所賜瑊詔，未敢承旨。」上遂不降詔，竟遣中使求之。乙巳，詔吏部侍郎班宏充宣慰使，勞問將士，撫慰蒸黎。兩午，李晟斬文武官受朱泚寵任者崔宣、洪經綸等十餘人，又表守節不屈者劉乃、蔣沇等。己酉，以李晟為司徒、中書令，駱元光、尚可孤各遷官有差，以檢校御史中丞田希鑒為涇原節度使。
詔改梁州為興元府。
甲寅，以渾瑊為侍中，韓游瑰、戴休顏各遷官有差。
朱泚之敗也，李忠臣奔樊川，擒獲，丙辰，斬之。
上問陸贄：「今至鳳翔有迎駕諸軍。形勢甚盛，欲因此遣人代李楚琳，何如？」贄上奏，以為：「如此則事同脅執，以言乎除亂則不武，以言乎務理則不誠，用是時巡，後將安入！議者或謂之權，臣竊未諭其理。未權之為義，取類權衡，今輦路所經，首行脅奪，易一帥而虧萬乘之義，得一方而結四海之疑，乃是重其所輕而輕其所重，謂之權也，不亦反乎！以反道為權，以任數為智，君上行之必失眾，臣下用之必陷身，歷代之所以多喪亂而長奸邪，由此誤也。不如俟奠枕京邑，征授一官，彼喜於恩宥，將奔走不暇，安敢輒有旅拒，復勞誅鋤哉！」戊午，車駕發漢中。
李晟綜理長安以備百司，自請至鳳翔迎扈，上不許。內常侍尹元貞奉使同華，輒詣河中招諭李懷光。晟奏：「元貞矯制擅赦元惡，請理其罪！」
秋，七月，丙子，車駕至鳳翔，斬喬琳、蔣鎮、張光晟等。李晟以光晟雖臣賊，而滅賊亦頗有力，欲全之，上不許。
副元帥判官高郢數勸李懷光歸款，懷光遣其子璀詣行在謝罪，請束身歸朝。庚辰，詔遣給事中孔巢父繼先除懷光太子太保敕詣河中宣慰，朔方將士悉復官爵如故。
壬午，車駕至長安，渾瑊、韓游瑰、戴休顏以其眾扈從，李晟、駱元光、尚可孤以其眾奉迎，步騎十餘萬，旌旗數十里，晟謁見上於三橋，先賀平賊，後謝收復之晚，伏路左請罪。上駐馬慰撫，為之掩涕，命左右扶上馬。至宮，每閒日，輒宴勳臣，賞賜豐渥。李晟為之首，渾瑊次之，諸將相又次之。
曹王皋遣其將伊慎、王鍔圍安州，李希烈遣其甥劉戒虛將步騎八千救之。皋遣別將李伯潛逆擊之於應山，斬首千餘級。生擒戒虛，徇於城下，安州遂降。以伊慎為安州刺史，又擊希烈將康叔夜於厲鄉，走之。
丁亥，孔巢父至河中，李懷光素服待罪，巢父不之止。懷光左右多胡人，皆歎曰：「太尉無官矣！」巢父又宣言於眾曰：「軍中誰可代太尉領軍者？」於是懷光左右發怒喧噪。宣詔未畢，眾殺巢父及中使啖守盈，懷光亦不之止，復治兵為拒守之備。辛卯，赦天下。
初，肅宗在靈武，上為奉節王，學文於李泌。代宗之世，泌居蓬萊書院，上為太子，亦與之遊。及上在興元，泌為杭州刺史，上急詔征之，與睦州刺史杜亞俱詣行在。乙未，以泌為左散騎常侍，亞為刑部侍郎，命泌日直西省以候對，朝野皆屬目附之。上問泌：「河中密邇京城，朔方兵素稱精銳，如達奚小俊等皆萬人敵，朕晝夕憂之，奈何？」對曰：「天下事甚有可憂者，若惟河中，不足憂也。夫料敵者，料將不料兵。今懷光，將也；小俊之徒乃兵耳，何足為意！懷光既解奉天之圍，視朱泚垂亡之虜不能取，乃與之連和，使李晟得取以為功。今陛下已還宮闕，懷光不束身歸罪，乃虐殺使臣，鼠伏河中，如夢魘之人耳！但恐不日為帳下所梟，使諸將無以藉手也。」初，上發吐蕃以討朱泚。許成功以伊西、北庭之地與之。及泚誅，吐蕃來求地，上欲召兩鎮節度使郭昕、李元忠還朝，以其地與之。李泌曰：「安西、北庭，人性驍悍，控制西域五十七國及十姓突厥，又分吐蕃之勢，使不得並兵東侵，奈何拱手與之！且兩鎮之人，勢孤地遠，盡忠竭力，為國家固守近二十年，誠可哀憐。一旦棄之以與戎狄，彼其心必深怨中國，它日從吐蕃入寇，如報私仇矣。況日者吐蕃觀望不進，陰持兩端，大掠武功，受賂而去，何功之有！」眾議亦以為然，上遂不與。
李希烈聞李希倩伏誅，忿怒，八月，壬寅，遣中使至蔡州殺顏真卿。中使曰：「有敕。」真卿再拜。中使曰：「今賜卿死。」真卿曰：「老臣無狀，罪當死，不知使者幾日發長安？」使者曰：「自大梁來，非長安也。」真卿曰：「然則賊耳，何謂敕邪！」遂縊殺之。
李晟以涇州倚邊，屢害軍帥，常為亂根，奏請往理不用命者，力田積粟以攘吐蕃。癸卯，以晟兼鳳翔、隴右節度等使及四鎮、北庭、涇原行營副元帥，進爵西平王。時李楚琳入朝，晟請與俱至鳳翔斬之，以懲逆亂。上以新復京師，務安反仄，不許。先是，上命渾瑊、駱元光討李懷光軍於同州，懷光遣其將徐庭光以精卒六千軍於長春宮以拒之，瑊等數為所敗，不能進。時度支用度不給，議者多請赦懷光，上不許。李懷光遣其妹婿要廷珍守晉州，牙將毛朝易文守隰州，鄭抗守慈州，馬燧皆遣人說下之。上乃加渾瑊河中、絳州節度使，充河中、同華、陝虢行營副元帥，加馬燧奉誠軍、晉、慈、隰節度使，充管內諸軍行營副元帥，與鎮國節度使駱元光、鄜坊節度使唐朝臣合兵討懷光。初，王武俊急攻康日知於趙州，馬燧奏請詔武俊與李抱真同擊朱滔，以深、趙隸武俊，改日知為晉、慈、隰節度使，上從之。日知未至而三州降燧，故上使燧兼領之。燧表讓三州於日知，且言因降而授，恐後有功者，踵以為常，上嘉而許之。燧遣使迎日知。既至，籍府庫而歸之。
甲辰，以鳳翔節度使李楚琳為左金吾大將軍。
丙午，加渾瑊朔方行營元帥。
李晟至鳳翔，治殺張鎰之罪，斬裨將王斌等十餘人。
朱滔為王武俊所攻，殆不能軍，上表待罪。
癸未，馬燧將步騎三萬攻絳州。
度支以李懷光所部將士數萬與懷光同反，不給冬衣，上曰：「朔方軍累代忠義，今為懷光所制耳，將士何罪！」冬，十月，已亥，詔：「朔方及諸軍在懷光所者，冬衣及賞錢皆當別貯，俟道路稍通，即時給之。」
李勉累表乞自貶，辛丑，罷勉都統、節度使，其檢校司徒、同平章事如故。
丙辰，李懷光將閻晏寇同州，官軍敗於沙苑。詔征邠州之軍，韓游瑰將甲士六千赴之。
乙丑，馬燧拔絳州，分兵取聞喜、萬泉、虞鄉、永樂、猗氏。
初，魚朝恩既誅，代宗不復使宦官典兵。上即位，悉以禁兵委白志貞，志貞得罪，上復以宦官竇文場代之，從幸山南，兩軍稍集。上還長安，頗忌宿將握兵多者，稍稍罷之。戊辰，以文場監神策軍左廂兵馬使，王希遷監石廂兵馬使，始令宦官分典禁旅。
閏月，丙子，以涇原節度使田希鑒為衛尉卿。李晟初至鳳翔，希鑒遣使參候，晟謂使者曰：「涇州逼近吐蕃，萬一入寇，州兵能獨御之乎？欲遣兵防援，又未知田尚書意。」使者歸，以告希鑒，希鑒果請援兵，晟遣腹心將彭令英等戍涇州。晟尋托巡邊詣涇州，希鑒出迎，晟與之並轡而入，道舊結歡。希鑒妻李氏，以叔父事晟，晟謂之田郎。晟命具三日食，曰：「巡撫畢，即還鳳翔。」希鑒不復疑。晟置宴，希鑒與將佐俱詣晟營。晟伏甲於外廡，既食而飲，彭令英引涇州諸將下堂。晟曰：「我與汝曹久別，各宜自言姓名。」於是得為亂者石奇等三十餘人，讓之曰：「汝曹屢為逆亂，殘害忠良，固天地所不容！」悉引出，斬之。希鑒尚在座，晟顧曰：「田郎亦不得無過，以親知之故，當使身首得完。」希鑒曰：「唯。」遂引出，縊殺之，並其子萼。晟入其營，諭以誅希鑒之意，眾股慄，無敢動者。
李希烈遣其將翟崇暉悉眾圍陳州，久之，不克。李澄知大梁兵少，不能制滑州，遂焚希烈所授旌節，誓眾歸國。甲午，以澄為汴滑節度使。
宋亳節度使劉洽遣馬步都虞候劉昌與隴右、幽州行營節度使曲環等將兵三萬救陳州，十一月，癸卯，敗翟崇暉於州西，斬首三萬五千級，擒崇暉以獻。乘勝進攻汴州，李希烈懼，奔歸蔡州。李澄引兵趣汴州，至城北，恇怯不敢進。劉洽兵至成東。戊午，李希烈守將田懷珍開門納之。明日，澄入，捨於浚儀。兩軍之士，日有忿鬩。會希烈鄭州守將孫液降於澄，澄引兵屯鄭州。詔以都統司馬寶鼎薛玨為汴州刺史。李勉至長安，素服待罪。議者多以「勉失守大梁，不應尚為相。」李泌言於上曰：「李勉公忠雅正，而用兵非其所長。乃大梁不守，將士棄妻子而從之者殆二萬人，足以見其得眾心矣。且劉洽出勉麾下，勉至睢陽，悉舉其眾以授之，卒平大梁，亦勉之功也。」上乃命勉復其位。議者又言：「韓滉聞鑾輿在外，聚兵修石頭城，陰蓄異志。」上疑之，以問李泌，對曰：「滉公忠清儉，自車駕在外，滉貢獻不絕。且鎮撫江東十五州，盜賊不起，皆滉之力也。所以修石頭城者，滉見中原板蕩，謂陛下將有永嘉之行，為迎扈之備耳。此乃人臣忠篤之慮，奈何更以為罪乎！滉性剛嚴，不附權貴，故多謗毀，願陛下察之，臣敢保其無它。」上曰：「外議洶洶，章奏如麻，卿弗聞乎？」對曰：「臣固聞之。其子皋為考功員外郎，今不敢歸省其親，正以謗語沸騰故也。」上曰：「其子猶懼如此，卿奈何保之？」對曰：「滉之用心，臣知之至熟。願上章明其無它，乞宣示中書，使朝眾皆知之。」上曰：「朕方欲用卿，人亦何易可保！慎勿違眾，恐並為卿累也。」泌退，遂上章，請以百口保滉。它日，上謂泌曰：「卿竟上章，已為卿留中。雖知卿與滉親舊，豈得不自愛其身乎！」對曰：「臣豈肯私於親舊以負陛下！顧滉實無異心，臣之上章，以為朝廷，非為身也。」上曰：「如何其為朝廷？」對曰：「今天下旱、蝗，關中米斗千錢，倉廩耗竭，而江東豐稔。願陛下早下臣章以解朝眾之惑，面諭韓皋使之歸覲，令滉感謝無自疑之心，速運糧儲，豈非為朝廷邪？」上曰：「善！朕深諭之矣。」即下泌章，令韓皋謁告歸覲，面賜緋衣，諭以「卿父比有謗言，朕今知其所以，釋然不覆信矣。」因言：「關中乏糧，歸語卿父，宜速致之。」皋至潤州，滉感悅流涕，即日，自臨水濱發米百萬斛，聽皋留五日即還朝。皋別其母，啼聲聞於外。滉怒，召出，撻之，自送至江上，冒風濤而遣之。既而陳少游聞滉貢米，亦貢二十萬斛。上謂李泌曰：「韓滉乃能化陳少游亦貢米矣！」對曰：「豈惟少游，諸道將爭入貢矣！」
吏部尚書、同平章事蕭復奉使自江、淮還，與李勉、盧翰、劉從一俱見上。勉等退，復獨留，言於上曰：「陳少游任兼將相，首敗臣節，韋皋幕府下僚，獨建忠義，請以皋代少游鎮淮南，使善惡著明。上然之。尋遣中使馬欽緒揖劉從一附耳語而去。諸相還閤。從一詣復曰：「欽緒宣旨，令從一與公議朝來所言事，即奏行之，勿令李、盧知。敢問何事也？」復曰：「唐、虞黜陟，岳牧僉諧。爵人於朝，與士共之。使李、盧不堪為相，則罷之。既在相位，朝廷政事，安得不與之同議而獨隱此一事乎！此最當今之大弊，朝來主上已有斯言，復已面陳其不可，不謂聖意尚爾。復不惜與公奏行之，但恐浸以成俗，未敢以告。」竟不以事語從一。從一奏之，上愈不悅，復乃上表辭位，乙丑，罷為左庶子。劉洽克汴州，得《李希烈起居注》，雲「某月日，陳少游上表歸順。」少游聞之慚懼，發疾，十二月，乙亥，薨。贈太尉，賻祭如常儀。淮南大將王韶欲自為留後，令將士推己知軍事，且欲大掠。韓滉遣使謂之曰：「汝敢為亂，吾即日全軍渡江誅汝矣！」韶等懼而讓。上聞之喜，謂李泌曰：「滉不惟安江東，又能安淮南，真大臣之器，卿可謂知人！」庚辰，加滉平章事，江淮轉運使。滉運江、淮粟帛入貢府，無虛月，韓廷賴之，使者勞問相繼，恩遇始深矣。
是歲蝗遍遠近，草木無遺，惟不食稻，大饑，道殣相望。
春，正月，丁酉朔，赦天下，改元。
癸丑，贈顏真卿司徒，謚曰文忠。
新州司馬盧杞遇赦，移吉州長史，謂人曰：「吾必再入。」未幾，上果用為饒州刺史。給事中袁高應草制，執以白盧翰、劉從一曰：「盧杞作相，致鑾輿播遷，海內瘡痍，奈何遽遷大郡！願相公執奏。」翰等不從，更命它舍人草制。乙卯，製出，高執之不下，且奏：「杞極惡窮凶，百辟疾之若仇，六軍思食其肉，何可復用！」上不聽。補闕陳京、趙需等上疏曰：「杞三年擅權，百揆失敘，天地神祇所知，華夏、蠻夷同棄。倘加巨奸之寵，必失萬姓之心。」丁巳，袁高復於正牙論奏。上曰：「杞已再更赦。」高曰：「赦者止原其罪，不可為刺史。」陳京等亦爭之不已，曰：「杞之執政，百官常如兵在其頸，今復用之，則奸黨皆唾掌而起。」上大怒，左右辟易，諫者稍引卻，京顧曰：「趙需等勿退，此國大事，當以死爭之。」上怒稍解。戊午，上謂宰相：「與杞小州刺史，可乎？」李勉曰：「陛下欲與之，雖大州亦可，其如天下失望何！」壬戌，以杞為澧州別駕。使謂袁高曰：「朕徐思卿言，誠為至當。」又謂李泌曰：「朕已可袁高所奏。」泌曰：「累日外人竊議，比陛下於桓、靈；今承德音，乃堯、舜之不逮也！」上悅。杞竟卒於澧州。高，恕己之孫也。
三月，李希烈陷鄧州。
戊午，以汴滑節度使李澄為鄭滑節度使。
以代宗女嘉誠公主妻田緒。
李懷光都虞候呂鳴岳密通款於馬燧，事洩，懷光殺之，屠其家。事連幕僚高郢、李鄘，懷光集將士而責之，郢、鄘抗言逆順，無所慚隱，懷光囚之。鄘，邕之侄孫也。馬燧軍於寶鼎，敗懷光兵於陶城，斬首萬餘級，分兵會渾瑊，逼河中。
夏，四月，丁丑，以曹王皋為荊南節度，李希烈將李思登以隨州降之。
壬午，馬燧、渾瑊破李懷光兵於長春宮南，遂掘塹圍宮城。懷光諸將相繼來降。詔以燧、瑊為招扶使。
五月，丙申，劉洽更名玄佐。
韓游瑰請兵於渾瑊，共取朝邑。李懷光將閻晏欲爭之，士卒指邠軍曰：「彼非吾父兄，則吾子弟，奈何以白刃相向乎！」語甚囂。晏遽引兵去。懷光知眾心不從，乃詐稱欲歸國，聚貨財，飾車馬，運俟路通入貢，由是得復逾旬月。
六月，辛巳，以劉玄佐兼汴州刺史。
辛卯，以金吾大將軍韋皋為西川節度使。
朱滔病死，將士奉前涿州刺史劉怦知軍事。
時連年旱、蝗，度支資糧匱竭，言事者多請赦李懷光。李晟上言：「赦懷光有五不可：河中距長安才三百里，同州當其衝，多兵則未為示信，少兵則不足提防，忽驚東偏，何以制之！一也；今赦懷光，必以晉、絳、慈、隰還之，渾瑊既無所詣，康日知又應遷移，土宇不安，何以獎勵，二也；陛下連兵一年，討除小丑，兵力未窮，遽赦其反逆之罪；今西有吐蕃，北有回紇，南有淮西，皆觀我強弱，不謂陛下施德澤，愛黎元，乃謂兵屈於人而自罷耳，必競起窺覦之心。三也；懷光既赦，則朔方將士皆應敘勳行賞，今府庫方虛，賞不滿望，是愈激之使叛，四也；既解河中，罷諸道兵，賞典不舉，怨言必起，五也。今河中斗米五百，芻蒿且盡，牆壁之間，餓殍甚眾。且其軍中大將殺戮略盡，陛下敕諸道圍守旬時，彼必有內潰之變，何必養腹心之疾，為他日之悔哉！」又請發兵二萬，自備資糧，獨討懷光。秋，七月，甲午朔，馬燧自行營入朝，奏稱：「懷光凶逆尤甚，赦之無以令天下，願更得一月糧，必為陛下平之。」上許之。
陝虢都知兵馬使達奚抱暉鴆殺節度使張勸，代總軍務，邀求旌節，且陰召李懷光將達奚小俊為援。上謂李泌曰：「若蒲、陝連衡，則猝不可制。且抱暉據陝，則水陸之運皆絕矣。不得不煩卿一往。」辛丑，以泌為陝虢都防禦水陸運使。上欲以神策軍送泌之官，問「須幾何人？」對曰：「陝城三面懸絕，攻之未可以歲月下也，臣請以單騎入之。」上曰：「單騎如何可入？」對曰：「陝城之人，不貫逆命，此特抱暉為惡耳。若以大兵臨之，彼閉壁定矣。臣今單騎抵其近郊，彼舉在兵則非敵，若遣小校來殺臣，未必不更為臣用也。且今河東全軍屯安邑，馬燧入朝，願敕燧與臣同辭皆行，使陝人慾加害於臣，則畏河東移軍討之，此亦一勢也。」上曰：「雖然，朕方大用卿，寧失陝州，不可失卿，當更使他人往耳。」對曰：「他人必不能入。今事變之初，眾心未定，故可出其不意，奪其奸謀。他人猶豫遷延，彼既成謀，則不得前矣。」上許之。泌見陝州進奏官及將吏在長安者，語之曰：「主上以陝、虢饑，故不授泌節而領運使，欲令督江、淮米以賑之耳。陝州行營在夏縣，若抱暉可用，當使將之。有功，則賜旌節矣。」抱暉覘者馳告之，抱暉稍自安。泌具以語白上曰：「欲使其士卒思米，抱暉思節，必不害臣矣。」上曰：「善！」戊申，泌與馬燧俱辭行。庚戌，加泌陝虢觀察使。泌出潼關，鄜坊節度使唐朝臣以步騎三千佈於關外，曰：「奉密詔送公至陝。」泌曰：「辭日奉進止，以便宜從事。此一人不可相躡而來，來則吾不得入陝矣。」唐臣以受詔不敢去，泌寫宣以卻之，因疾驅而前。抱暉不使將佐出迎，惟偵者相繼。沁宿曲沃，將佐不俟抱暉之命來迎，泌笑曰：「吾事濟矣！」去城十五里，抱暉亦出謁。泌稱其攝事保完城隍之功，曰：「軍中煩言，不足介意。公等職事皆按堵如故。」抱暉出而喜。泌既入城視事，賓佐有請屏人白事者。泌曰：「易帥之際，軍中煩言，乃其常理，泌到，自妥貼矣，不願聞也。」由是反仄者皆自安。泌但索簿書，治糧儲。明日，召抱暉至宅，語之曰：「吾非愛汝而不誅，恐自今有危疑之地，朝廷所命將帥皆不能入，故丐汝餘生，汝為我繼版、幣祭前使，慎無入關，自擇安處，潛來取家，保無它也。」泌之辭行也，上籍陝將預於亂者七十五人授泌，使誅之。泌既遣抱暉，日中，宣慰使至。泌奏「已遣抱暉，餘不足問。」上復遣中使詣陝，必使誅之。泌不得已，械兵馬使林滔等五人送京帥，懇請赦之。詔謫戍天德；歲餘，竟殺之。而抱暉遂亡命，不知所這。達奚小俊引兵至境，聞泌已入陝而還。
壬子，以劉怦為幽州、盧龍節度使。
大旱，灞、滻將竭，長安井皆無水。度支奏中外經費才支七旬。

