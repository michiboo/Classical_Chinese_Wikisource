
資治通鑑 第171卷
卷第一百七十一

【陳紀五】　起玄黓執徐，盡閼逢敦，凡三年。


春，正月，丙午，以尚書僕射徐陵為左僕射牂，中書監王勱為右僕射。

已巳，齊主祀南郊。

庚午，上享太廟。

辛未，齊主贈琅邪王儼為楚恭哀帝以慰太后心，又以儼妃李氏為楚帝後。

二月，癸西，周遣大將軍昌城公深聘於突厥，司賓李除、小賓部賀遂禮聘於齊。深，護之子也。

已卯，齊以衛菩薩為太尉。辛巳，以並省吏部尚書高元海為尚書左僕射。

已酉，封皇子叔卿為建安王。

庚寅，齊以尚書左僕射唐邕為尚書令，侍中祖珽為左僕射。初，胡太后既幽於北宮，珽欲以陸令萱為太后，為令萱言魏保太后故事。且謂人曰：「陸雖婦人，然實雄傑。自女媧以來，未之有也。」令萱亦謂珽為「國師」、「國寶」，由是得僕射。三月，癸卯朔，日有食之。

初，周太祖為魏相，立左右十二軍，總屬相府；太祖殂，皆受晉公護處分，凡所征發，非護書不行。護第屯兵侍衛，盛於宮闕。諸子、僚屬皆貪殘恣橫，士民患之。周主深自晦匿，無所關預，人不測其淺深。

護問稍伯大夫庾季才曰：「比日天道何如？」季才對曰：「荷恩深厚，敢不盡言？頃上台有變，公宜歸政天子，請老私門。此則享期頤之壽，受旦、□之美，子孫常為籓屏。不然，非復所知。」護沉吟久之，曰：「吾本志如此，但辭未獲免耳。公既王官，可依朝例，無煩別參寡人也。」自是疏之。

衛公直，帝之母弟也，深暱於護。及沌口之敗，坐免官，由是怨護，勸帝誅之，冀得其位。帝乃密與直及右宮伯中大夫宇文神舉、內史下大夫太原王軌、右侍上士宇文孝伯謀之。神舉，顯和之子；孝伯，安化公深之子也。

帝每於禁中見護，常行家人禮，太后賜護坐，帝立侍於旁。丙辰，護自同州還長安，帝御文安殿見之。因引護入含仁殿謁太后，且謂之曰：「太后春秋高，頗好飲酒，雖屢諫，未蒙垂納。兄今入朝，願更啟請。」因出懷中《酒誥》授之，曰：「以此諫太后。」護既入，如帝所戒讀《酒誥》；未畢，帝以玉珽自後擊之，護踣於地。帝令宦者何泉以御刀斫之，泉惶懼，斫不能傷。衛公直匿於戶內，躍出，斬之。時神舉等皆在外，更無知者。

帝召宮伯長孫覽等，告以護已誅，令收護子柱國譚公會、大將軍莒公至、崇業公靜、正平公乾嘉及其弟乾基、乾光、乾蔚、乾祖、乾威並柱國北地侯龍恩、龍恩弟大將軍萬壽、大將軍劉勇、中外府司錄尹公正、袁傑、膳部下大夫李安等，於殿中殺之。覽，稚之孫也。

初，護既殺趙貴等，諸將多不自安。侯龍恩為護所親，其從弟開府儀同三司植謂龍恩曰：「主上春秋既富，安危繫於數公。若多所誅戮以自立威權，豈唯社稷有累卵之危，恐吾宗亦緣此而敗，兄安得知而不言！」龍恩不能從。植又承間言於護曰：「公以骨肉之親，當社稷之寄，願推誠王室，擬跡伊、周，則率土幸甚！」護曰：「我誓以身報國，卿豈謂吾有他志邪！」又聞其先與龍恩言，陰忌之，植以憂卒。及護敗，龍恩兄弟皆死，高祖以植為忠，特免其子孫。

大司馬兼小塚宰、雍州牧齊公憲，素為護所親任，賞罰之際，皆得參預，權勢頗盛。護欲有所陳，多令憲聞奏，其間或有可不，憲慮主相嫌隙，每曲而暢之，帝亦察其心。及護死，召憲入，憲免冠拜謝；帝慰勉之，使詣護第收兵符及諸文籍。衛公直素忌憲，固請誅之，帝不許。

護世子訓為蒲州刺史，是夜，帝遣柱國越公盛乘傳征訓，至同州，賜死。昌城公深使突厥未還，遣開府儀同三司宇文德繼璽書就殺之。護長史代郡叱羅協、司錄弘農馮遷及所新任者，皆除名。

丁巳，大赦，改元。以宇文孝伯為車騎大將軍，與王軌並加開府儀同三司。初，孝伯與帝同日生，太祖愛之，養於第中，幼與帝同學。及即位，欲引致左右，託言欲與孝伯講習舊經，故護弗之疑也，以為右侍上士，出入臥內，預聞機務。孝伯為人，沉正忠諒。朝政得失，外間細事，無不使帝聞之。

帝閱護書記，有假託符命妄造異謀者，皆坐誅；唯得庾季才書兩紙，盛言緯候災祥，宜返政歸權，帝賜季才粟三百石，帛二百段，遷太中大夫。

癸亥，以尉遲迥為太師，柱國竇熾為太傅，李穆為太保，齊公憲為大塚宰，衛公直為大司徒，陸通為大司馬，柱國辛威為大司寇，趙公招為大司空。

時帝始親覽朝政，頗事威刑，雖骨肉無所寬借。齊公憲雖遷塚宰，實奪之權。又謂憲侍讀裴文舉曰：「昔魏末不綱，太祖輔政；及周室受命，晉公復執大權；積習生常，愚者謂法應如是。豈有年三十天子而可為人所制乎！《詩》云：『夙夜匪懈，以事一人。』一人，謂天子耳。卿雖陪侍齊公，不得遽同為臣，欲死於所事。宜輔以正道，勸以義方，輯睦我君臣，協和我兄弟，勿令自致嫌疑。」文舉鹹以白憲，憲指心撫幾曰：「吾之夙心，公寧不知！但當盡忠竭節耳，知復何言！」

衛公直，性浮詭貪狠，意望大塚宰；既不得，殊怏怏；更請為大司馬，欲據兵權。帝揣知其意，曰：「汝兄弟長幼有序，豈可返居下列！」由是用為大司徒。

夏，四月，周遣工部成公建、小禮部辛彥之聘於齊。

庚寅，周追尊略陽公為孝閔皇帝。

癸巳，周立皇子魯公贇為太子，大赦。

五月，癸卯，王勱卒。

齊尚書右僕射祖珽，勢傾朝野。左丞相咸陽王斛律光惡之，遙見，輒罵曰：「多事乞索小人，欲行何計！」又嘗謂諸將曰：「邊境消息，兵馬處分，趙令恆與吾輩參論。盲人掌機密以來，全不與吾輩語，正恐誤國家事耳。」光嘗在朝堂垂簾坐；珽不知，乘馬過其前，光怒曰：「小人乃敢爾！」後珽在內省，言聲高慢，光適過，聞之，又怒。珽覺之，私賂光從奴問之，奴曰：「自公用事，相王每夜抱膝歎曰：『盲人入，國必破矣！』」穆提婆求娶光庶女，不許。齊主賜提婆晉陽田，光言於朝曰：「此田，神武帝以來常種禾，飼馬數千匹，以擬寇敵。今賜提婆，無乃闕軍務也。」由是祖、穆皆怨之。

斛律後無寵，珽因而間之。光弟羨，為都督、幽州刺史、行台尚書令，亦善治兵，士馬精強，鄣候嚴整，突厥畏之，謂之「南可汗」。光長子武都，為開府儀同三司，梁、兗二州刺史。

光雖貴極人臣，性節儉，不好聲色，罕接賓客，杜絕饋餉，不貪權勢。每朝廷會議，常獨後言，言輒合理。或有表疏，令人執筆，口佔之，務從省實。行兵仿其父金之法，營舍未定，終不入幕；或竟日不坐，身不脫介冑，常為士卒先。士卒有罪，唯大杖撾背，未嘗妄殺，眾皆爭為之死。自結髮從軍。未嘗敗北，深為鄰敵所憚。周勳州刺史韋孝寬密為謠言曰：「百升飛上天，明月照長安。」又曰：「高山不推自崩，槲木不扶自舉。」令諜人傳之於鄴，鄴中小兒歌之於路。珽因續之曰：「盲老公背受大斧，饒舌老母不得語。」使其妻兄鄭道蓋奏之。帝以問珽，珽與陸令萱皆曰：「實聞有之。」珽因解之曰：「百升者，斛也。盲老公，謂臣也，與國同憂。饒舌老母，似謂女侍中陸氏也。且斛律累世大將，明月聲震關西，豐樂威行突厥，女為皇后，男尚公主，謠言甚可畏也。」帝以問韓長鸞，長鸞以為不可，事遂寢。

珽又見帝，請間，唯何洪珍在側。帝曰：「前得公啟，即欲施行，長鸞以為無此理。」珽未對，洪珍進曰：「若本無意則可；既有此意而不決行，萬一洩露，如何？」帝曰：「洪珍言是也。」然猶未決。會丞相府佐封士讓密啟云：「光前西討還，敕令散兵，光引兵逼帝城，將行不軌，事不果而止。家藏弩甲，奴僮千數，每遣使往豐樂、武都所，陰謀往來。若不早圖，恐事不可測。」帝遂信之，謂何洪珍曰：「人心亦大靈，我前疑其欲反，果然。」帝性怯，恐即有變，令洪珍馳召祖珽告之：「欲召光，恐其不從命。」珽請「遣使賜以駿馬，語云：『明日將游東山，王可乘此同行。』光必入謝，因而執之。」帝如其言。

六月，戊辰，光入，至涼風堂，劉桃枝自後撲之，不僕，顧曰：「桃枝常為如此事。我不負國家。」桃枝與三力士以弓弦罥其頸，拉而殺之，血流於地，剷之，跡終不滅。於是下詔稱其謀反，並殺其子開府儀同三司世雄、儀同三司恆伽。

祖珽使二千石郎邢祖信簿錄光家。珽於都省問所得物，祖信曰：「得弓十五，宴射箭百，刀七，賜槊。」珽厲聲曰：「更得何物？」曰：「得棗杖二十束，擬奴僕與人斗者，不問曲直，即杖之一百。」珽大慚，乃下聲曰：「朝廷已加重刑，郎中何宜為雪！」及出，人尤其抗直，祖信慨然曰：「賢宰相尚死，我何惜餘生！」齊主遣使就州斬斛律武都，又遣中領軍賀拔伏恩乘驛捕斛律羨，仍以洛州行台僕射中山獨孤永業代羨，與大將軍鮮于桃枝發定州騎卒續進。伏恩等至幽州，門者白：「使人衷甲，馬有汗，宜閉城門。」羨曰：「敕使豈可疑拒！」出見之。伏恩執而殺之。初，羨常以盛滿為懼，表解所職，不許。臨刑，歎曰：「富貴如此，女為皇后，公主滿家，常使三百兵，何得不敗！」及其五子伏護、世達、世遷、世辨、世酋皆死。

周主聞光死，為之大赦。

祖珽與侍中高元海共執齊政。元海妻，陸令萱之甥也，元海數以令萱密語告珽。珽求為領軍，齊主許之，元海密言於帝曰：「孝征漢人，兩目又盲，豈可為領軍！」因言珽與廣寧王孝珩交結，由是中止。珽求見，自辨，且言：「臣與元海素嫌，必元海譖臣。」帝弱顏，不能諱，以實告之，珽因元海與司農卿尹子華等結為朋黨。又以元海所洩密語告令萱，令萱怒，出元海為鄭州刺史。子華等皆被黜。

珽自是專主機衡，總知騎兵、外兵事，內外親戚，皆得顯位。帝常令中要人扶侍出入，直至永巷，每同御榻論決政事，委任之重，群臣莫比。

秋，七月，遣使如周。

八月，庚午，齊廢皇后斛律氏為庶人。以任城王湝為右丞相，馮翊王潤為太尉，蘭陵王長恭為大司馬，廣寧王孝珩為大將軍，安德王延宗為大司徒。

齊使領軍封輔相聘於周。

辛未，周使司城中大夫杜杲來聘。上謂之曰：「若欲合從圖齊，宜以樊、鄧見與。」對曰：「合從圖齊，豈弊邑之利！必須城鎮，宜待得之於齊，先索漢南，使臣不敢聞命。」

初，齊胡太后自愧失德，欲求悅於齊主，乃飾其兄長仁之女置宮中，令帝見之，帝果悅，納為昭儀。又斛律後廢，陸令萱欲立穆夫人；太后欲立胡昭儀，力不能遂，乃卑辭厚禮以求令萱，結為姊妹。令萱亦以胡昭儀寵幸方隆，不得已，與祖珽白帝立之。戊子，立皇后胡氏。

已丑，齊以北平王仁堅為尚書令，特進許季良為左僕射，彭城王寶德為右僕射。

癸已，齊主如晉陽。

九月，庚子朔，日有食之。

辛亥，大赦。

冬，十月，庚午，周詔：「江陵所虜充官口者，悉免為民。」

辛未，周遣小匠師楊勰等來聘。周綏德公陸通卒。

乙酉，上享太廟。

齊陸令萱欲立穆昭儀為皇后，每私謂齊主曰：「豈有男為皇太子，而身為婢妾者乎！」胡後有寵於帝，不可離間。令萱乃使人行厭蠱之術，旬朔之間，胡後精神恍惚，言笑無恆，帝漸畏而惡之。令萱一旦忽以皇后服御衣被穆昭儀，又別造寶帳，爰及枕席器玩，莫非珍奇。坐昭儀於帳中，謂帝曰：「有一聖女出，將大家看之。」及見昭儀，令萱乃曰：「如此人不作皇后，遣何物人作！」帝納其言。

甲午，立穆氏為右皇后，以胡氏為左皇后。

十一月，庚戌，周主行如羌橋，集長安以東諸軍都督以上，頒賜有差。乙卯，還宮。以趙公招為大司馬。

壬申，周主如斜谷，集長安以西諸軍都督以上，頒賜有差。丙戌，還宮。

庚寅，周主游道會苑，以上善殿壯麗，焚之。

十二月，辛巳，周主祀南郊。

齊胡後之立，非陸令萱意，令萱一旦於太后前作色而言曰：「何物親侄，作如此語！」太后問其故，令萱曰：「不可道。」固問之，乃曰：「語大家云：『太后行多非法，不可以訓。』「太后大怒，呼後出，立剃其發，送還家。辛丑，廢胡後為庶人。然齊主猶思之，每致物以通意。

自是令萱與其子侍中穆提婆勢傾內外，賣官鬻獄，聚斂無厭。每一賜與，動傾府藏。令萱則自太后以下，皆受其指麾；提婆則唐邕之徒，皆重足屏氣；殺生與奪，唯意所欲。

乙巳，周以柱國田弘為大司空。

乙卯，周主享太廟。

是歲，突厥木桿可汗卒，復捨其子大邏便而立其弟，是為佗缽可汗。佗缽以攝圖為爾伏可汗，統其東面；又以其弟褥但可汗之子為步離可汗，居西面。周人與之和親，歲給繒絮錦彩十萬段。突厥在長安者，衣錦食肉，常以千數。齊人亦畏其為寇，爭厚賂之。佗缽益驕，謂其下曰：「但使我在南兩兒常孝，何憂於貧！」

阿史那後無寵於周主，神武公竇毅尚襄陽公主，生女尚幼，密言於帝曰：「今齊、陳鼎峙，突厥方強，願舅抑情慰撫，以生民為念！」帝深納之。


春，正月，癸酉，以吏部尚書沈君理為右僕射。戊寅，齊以並省尚書令高阿那肱錄尚書事，總知外兵及內省機密，與侍中城陽王穆提婆、領軍大將軍昌黎王韓長鸞共處衡軸，號曰「三貴」，蠹國害民，日月滋甚。

長鸞弟萬歲，子寶行、寶信，並開府儀同三司，萬歲仍兼侍中，寶行、寶信皆尚公主。每群臣旦參，帝常先引長鸞顧訪，出後，方引奏事官。若不視事，內省有急奏事，皆附長鸞奏聞。軍國要密，無不經手。尤疾士人，朝夕宴私，唯事譖訴。常帶刀走馬，未嘗安行，嗔目張拳，有啖人之勢。朝士咨事，莫敢仰視，動致呵叱。每罵云：「漢狗大不可耐，唯須殺之！」

庚辰，齊遣崔象來聘。

辛巳，上祀南郊；甲午，享太廟；二月，辛丑，祀明堂。

乙巳，齊立右皇后穆氏為皇后。穆後母名輕霄，本穆氏之婢也，面有黥字。後既以陸令萱為母，穆提婆為外家，號令萱曰「太姬」。太姬者，齊皇后母號也，視一品，班在長公主上。由是不復問輕霄。輕霄自療面，欲求見後，太姬使禁掌之，竟不得見。

齊主頗好文學。丙午，祖珽奏置文林館，多引文學之士以充之，謂之待詔；以中書侍即博陵李德林、黃門侍郎琅邪顏之推同判館事，又命共撰《修文殿御覽》。

甲寅，周太子贇巡省西土。

乙卯，齊以北平王堅錄尚書事。丁巳，齊主如晉陽。

壬戌，周遣司會侯莫陳凱等聘於齊。

庚辰，齊主還鄴。

三月，己卯，周太子於岐州獲二白鹿以獻，周主詔曰：「在德不在瑞。」

帝謀伐齊，公卿各有異同，唯鎮前將軍吳明徹決策請行。帝謂公卿曰：「朕意已決，卿可共舉元帥。」眾議以中權將軍淳於量位重，共署推之。尚書左僕射徐陵獨曰：「吳明徹家在淮左，悉彼風俗；將略人才，當今亦無過者。」都官尚書河東裴忌曰：「臣同徐僕射。」陵應聲曰：「非但明徹良將，裴忌即良副也。」壬午，分命眾軍，以明徹都督征討諸軍事，忌監軍事，統眾十萬伐齊。明徹出秦郡。都督黃法□出歷陽。

夏，四月，己亥，周主享太廟。

癸卯，前巴州刺史魯廣達與齊師戰於大峴，破之。

戊申，齊以蘭陵王長恭為太保，南陽王綽為大司馬，安德王延宗為太尉，武興王普為司徒，開府儀同三司宜陽王趙彥深為司空。

齊人於秦郡置秦州，州前江浦通塗水，齊人以大木為柵於水中。辛亥，吳明徹遣豫章內史程文季將驍勇拔其柵，克之。文季，靈洗之子也。齊人議御陳師，開府儀同三司王紘曰：「官軍比屢失利，人情騷動。若復出頓江、淮，恐北狄、西寇乘弊而來，則世事去矣。莫若薄賦省徭，息民養士，使朝廷協睦，遐邇歸心。天下皆當肅清，豈直陳氏而已。」不從。遣軍救歷陽，庚申，黃法□擊破之。又遣開府儀同三司尉破胡、長孫洪略救秦州。

趙彥深私問計於秘書監源文宗曰：「吳賊侏張，遂至於此。弟往為秦、涇刺史，悉江、淮間情事，今何術以御之？」文宗曰：「朝廷精兵，必不肯多付諸將；數千已下，適足為吳人之餌。尉破胡人品，王之所知。敗績之事，匪朝伊夕。國家待遇淮南，失之同於蒿箭。如文宗計者，不過專委王琳，招募淮南三四萬人，風俗相通，能得死力；兼令舊將將兵屯於淮北，足以固守。且琳之於頊，必不肯北面事之，明矣。竊謂此計之上者。若不推赤心於琳，更遣餘人制肘，復成速禍，彌不可為。」彥深歎曰：「弟此策誠足制勝千里，但口舌爭之十日，已不見從。時事至此，安可盡言！」因相顧流涕。文宗名彪，以字行，子恭之子也。

文宗子師為左外兵郎中，攝祠部，嘗白高阿那肱：「龍見當雩。」阿那肱驚曰：「何處龍見？其色如何？」師曰：「龍星初見，禮當雩祭，非真龍也。」阿那肱怒曰：「漢兒多事，強知星宿！」遂不祭。師出。竊歎曰：「禮既廢矣，齊能久乎！」

齊師選長大有膂力者為前隊，又有蒼頭、犀角、大力，其鋒甚銳，又有西域胡，善射，弦無虛發，眾軍尤憚之。辛酉，戰於呂梁。將戰，吳明徹謂巴山太守蕭摩訶曰：「若殪此胡，則彼軍奪氣，君才不減關羽矣。」摩訶曰：「願示其狀，當為公取之。」明徹乃召降人有識胡者，使指示之，自酌酒以飲摩訶。摩訶飲畢，馳馬沖齊軍。胡挺身出陳前十餘步，彀弓未發，摩訶遙擲銑鋧，正中其額，應手而僕。齊軍大力十餘人出戰，摩訶又斬之。於是齊軍大敗，尉破胡走，長孫洪略戰死。

破胡之出師也，齊人使侍中王琳與之俱。琳謂破胡曰：「吳兵甚銳，宜以長策制之，慎勿輕鬥！」破胡不從而敗，琳單騎僅免，還，至彭城，齊人即使之赴壽陽召募以拒陳師，復以盧潛為揚州道行台尚書。

甲子，南譙太守徐槾克石粱城。五月，己巳，瓦梁城降。癸酉，陽平郡降。甲戌，徐槾克廬江城。歷陽窘蹙乞降，黃法□緩之，則又拒守。法□怒，帥卒急攻，丙子，克之，盡殺戍卒。進軍合肥，合肥朔旗請降，法□禁侵掠，撫勞戍卒，與之盟而縱之。

丁丑，周以柱國侯莫陳瓊為大宗伯，滎陽公司馬消難為大司寇，江陵總管陸騰為大司空。瓊，崇之弟也。

己卯，齊北高唐郡降。辛巳，詔南豫州刺史黃法□徒鎮歷陽。乙酉，南齊昌太守黃詠克齊昌外城。丙戌，廬陵內史任忠軍於東關，克其東、西二城，進克蘄城；戊子，又克譙郡城。秦州城降。癸巳，瓜步、胡墅二城降。帝以秦郡，吳明徹之鄉里，詔具太牢，令拜祠上塚，文武羽儀甚盛，鄉人榮之。

齊自和士開用事以來，政體隳紊。及祖珽執政，頗收舉才望，內外稱美。珽復欲增損政務，沙汰人物，官號服章，並依故事。又欲黜諸閹豎及群小輩，為政治之方，陸令萱、穆提婆議頗同異。珽乃諷御史中丞麗伯律，令劾主書王子沖納賂。知其事連提婆，欲使贓罪相及，望因此並坐及令萱。猶恐齊主溺於近習，欲引後黨為援，乃請以胡後兄君瑜為侍中、中領軍；又征君瑜兄梁州刺史君璧，欲以為御史中丞。令萱聞而懷怒，百方排毀，出君瑜為金紫光祿大夫，解中領軍；君璧還鎮梁州。胡後之廢，頗亦由此。釋王子沖不問。

珽日以益疏，諸宦者更共譖之。帝以問陸令萱，令萱憫默不對，三問，乃下床拜曰：「老婢應死。老婢始聞和士開言孝征多才博學，意謂善人，故舉之。比來觀之，大是奸臣。人實難知，老婢應死。」帝令韓長鸞檢按。長鸞素惡珽，得其詐出敕受賜等十餘事。帝以嘗與之重誓，故不殺，解珽侍中、僕射，出為北徐州刺史。珽求見帝，長鸞不許，遣人推出柏閣，珽坐，不肯行，長鸞令牽曳而出。

癸巳，齊以領軍穆提婆為尚書左僕射，侍中、中書監段孝言為右僕射。孝言，韶之弟也。初，祖珽執政，引孝言為助，除吏部尚書。孝言凡所進擢，非賄則舊，求仕者或於廣會膝行跪伏，公自陳請，孝言氣色揚揚，以為己任，隨事酬許。將作丞崔成忽於眾中抗言曰：「尚書，天下尚書，豈獨段家尚書也！」孝言無辭以應，唯厲色遣下而已。既而與韓長鸞等共構祖珽，逐而代之。

齊蘭陵武王長恭，貌美而勇，以邙山之捷，威名大盛，武士歌之，為《蘭陵王入陳曲》，齊主忌之。及代段韶督諸軍攻定陽，頗務聚斂，其所親尉相願問之曰：「王受朝寄，何得如此？」長恭未應。相願曰：「豈非以邙山之捷，欲自穢乎？」長恭曰：「然。」相願曰：「朝廷若忌王，即當用此為罪，無乃避禍而更速之乎！」長恭涕泣前膝問計，相願曰：「王前既有功，今復告捷，聲威太重。宜屬疾在家，勿預時事。」長恭然其言，未能退。及江、淮用兵，恐復為將，歎曰：「我去年面腫，今何不發！」自是有疾不療。齊主遣使鴆殺之。

六月，郢州刺史李綜克灄口城。乙巳，任忠克合州外城。庚戌，淮陽，沐陽郡並棄城走。

壬子，周皇孫衍生。齊主游南苑，從官賜死者六十人。以高阿那肱為司徒。

癸丑，程文季攻齊涇州，拔之。乙卯，宣毅司馬湛陀克新蔡城。

丙辰，齊使開府儀同三司王紘聘於周。

癸亥，黃法□克合州。吳明徹進攻仁州，甲子，克之。

治明堂。

秋，七月，戊辰，齊遣尚書左丞陸騫將兵二萬救齊昌，出自巴、蘄，遇西陽太守汝南周炅。炅留羸弱，設疑兵以當之，身帥精銳，由間道邀其後，大破之。己巳，征北大將軍吳明徹軍至峽口，克其北岸城；南岸守者棄城走。周炅克巴州。淮北、絳城及穀陽士民，並殺其戍主，以城降。

齊巴陵王王琳與揚州刺史王貴顯保壽陽外郭，吳明徹以琳初入，眾心未固，丙戌，乘夜攻之，城潰，齊兵退據相國城及金城。

八月，乙未，山陽城降。壬寅，盱眙城降，壬子，戎昭將軍徐敬辯克海安城。青州東海城降。戊午，平固侯敬泰等克晉州。九月，甲子，陽平城降。壬申，高陽太守沈善慶克馬頭城。甲戌，齊安城降。丙子，左衛將軍樊毅克廣陵楚子城。

壬午，周太子贇納妃楊氏。妃，大將軍隨公堅之女也。

太子好暱近小人，左宮正宇文孝伯言於周主曰：「皇太子四海所屬，而德聲未聞。臣忝宮官，實當其責。且春秋尚少，志業未成，請妙選正人，為其師友，調護聖質，猶望日就月將。如或不然，悔無及矣！」帝斂容曰：「卿世載鯁直，竭誠所事。觀卿此言，有家風矣。」孝伯拜謝曰：「非言之難，受之難也。」帝曰：「正人豈復過卿！」於是以尉遲運為右宮正。運，迥之弟子也。

帝嘗問萬年縣丞南陽樂運曰：「卿言太子何如人？」對曰：「中人。」帝顧謂齊公憲曰；「百官佞我，皆稱太子聰明睿智。唯運所言忠直耳。」因問運中人之狀。對曰：「如齊桓公是也：管仲相之則霸，豎貂輔之則亂，可與為善，可與為惡。」帝曰：「我知之矣。」乃妙選宮官以輔之。仍擢運為京兆丞。太子聞之，意甚不悅。

癸未，沈君理卒。

壬辰晦，前鄱陽內史魯天念克黃城。冬，十月，甲午，郭默城降。

己亥，以特進領國子祭酒周弘正為尚書右僕射。

齊國子祭酒張雕，以經授齊主為侍讀，帝甚重之。雕與寵胡何洪珍相結，穆提婆、韓長鸞等惡之。洪珍薦雕為侍中，加開府儀同三司，奏度支事，大為帝所委信，常呼「博士」。雕自以出於微賤，致位大臣，欲立效以報恩，論議抑揚，無所迴避，省宮掖不急之費，禁約左右驕縱之臣，數譏切寵要，獻替帷幄，帝亦深倚仗之。雕遂以澄清為己任，意氣甚高，貴幸皆側目，陰謀陷之。

尚書左丞封孝琰，隆之之弟子也，與侍中崔季舒，皆為祖珽所厚。孝琰嘗謂珽曰：「公是衣冠宰相，異於餘人。」近習聞之，大以為恨。

會齊主將如晉陽，季舒與張雕議，以為：「壽陽被圍，大軍出拒之，信使往還，須稟節度。且道路小人，或相驚恐，以為大駕向并州，畏避南寇。若不啟諫，恐人情駭動。」遂與從駕文官連名進諫。時貴臣趙彥深、唐邕、段孝言等，意有異同，季舒與爭，未決。長鸞遽言於帝曰：「諸漢官連名總署，聲雲諫幸并州，其實未必不反，宜加誅戮。」辛丑，齊主悉召已署名者集含章殿，斬季舒、雕、孝琰及散騎常侍劉逖、黃門侍郎裴澤、郭遵於殿庭，家屬皆徙北邊，婦女配奚官，幼男下蠶室，沒入貲產。癸卯，遂如晉陽。

吳明徹攻壽陽，堰肥水以灌城，城中多病腫洩，死者什六七。齊行台右僕射琅邪皮景和等救壽陽，以尉破胡新敗，怯懦不敢前，屯於淮口，敕使屢促之。然始渡淮，眾數十萬，去壽陽三十里，頓軍不進。諸將皆懼，曰：「堅城未拔，大援在近，將若之何？」明徹曰：「兵貴神速，而彼結營不進，自挫其鋒，吾知其不敢戰，明矣。」乙巳，躬擐甲冑，四面疾攻，一鼓拔之，生擒王琳、王貴顯、盧潛及扶風王可朱渾道裕、尚書左丞李騊駼送建康。景和北遁，盡收其駝馬輜重。

琳體貌閑雅，喜怒不形於色；強記內敏，軍府佐吏千數，皆能識其姓名；刑罰不濫，輕財愛士，得將卒心；雖失地流寓在鄴，齊人皆重其忠義。及被擒，故麾下將卒多在明徹軍中，見者皆歔欷，不能仰視，爭為之請命及致資給。明徹恐其為變，遣使追斬之於壽陽東二十里，哭者聲如雷。有一叟以酒脯來祭，哭盡哀，收其血而去。田夫野老，知與不知，聞者莫不流涕。

齊穆提婆、韓長鸞聞壽陽陷，握槊不輟，曰：「本是彼物，從其取去。」齊主聞之，頗以為憂，提婆等曰：「假使國家盡失黃河以南，猶可作一龜茲國。更可憐人生如寄，唯當行樂，何用愁為！」左右嬖臣因共贊和之，帝即大喜，酣飲鼓舞，仍使於黎陽臨河築城戍。

丁未，齊遣兵萬人至穎口，樊毅擊走之。辛亥，遣兵援蒼陵，又破之。齊主以皮景和全軍而還，賞之，除尚書令。

丙辰，詔以壽陽復為豫州，以黃城為司州。以明徹為都督豫、合等六州諸軍事、車騎大將軍、豫州刺史，遣謁者蕭淳風就壽陽冊命，於城南設壇，士卒二十萬，陳旗鼓戈甲。明徹登壇拜受，成禮而退，將卒榮之。上置酒，舉杯屬徐陵曰：「賞卿知人。」陵避席曰：「定策聖衷，非臣力也。」以黃法氍為征西大將軍、合州刺史。

戊午，湛陀克齊昌城。十一月，甲戌，淮陰城降。庚辰，威虜將軍劉桃枝克朐山城。辛巳，樊毅克濟陰城。己丑，魯廣達攻濟南徐州，克之；以廣達為北徐州刺史，鎮其地。

齊北徐州民多起兵以應陳，逼其州城。祖珽命不閉城門，禁人不得出衢路，城中寂然。反者不測其故，疑人走城空，不設備。珽忽令鼓譟震天，反者皆驚走。既而復結陳向城，珽令錄事參軍王君植將兵拒之，自乘馬臨陳左右射。反者先聞其盲，謂其必不能出，忽見之，大驚。穆提婆欲令城陷，不遣援兵，珽且戰且守，十餘日，反者竟散走。

詔懸王琳首於建康市。故吏梁驃騎倉曹參軍朱瑒致書徐陵求其首，曰：「竊以典午將滅，徐廣為晉家遺老；當塗已謝，馬孚稱魏室忠臣。梁故建寧公琳，當離亂之辰，總方伯之任，天厭梁德，尚思匡繼，徒蘊包胥之志，終遘萇弘之眚，至使身沒九泉，頭行千里。伏惟聖恩博厚，明詔爰發，赦王經之哭，許田橫之葬。不使壽春城下，唯傳報葛之人；滄洲島上，獨有悲田之客。」陵為之啟上。十二月，壬辰朔，並熊曇朗等首皆還其親屬。瑒瘞琳於八公山側，義故會葬者數千人。瑒間道奔齊，別議迎葬，尋有壽陽人茅智勝等五人，密送其柩於鄴。齊贈琳開府儀同三司、錄尚書事，謚曰忠武王，給轀輬車以葬之。

癸巳，周主集群臣及沙門、道士，帝自升高坐，辨三教先後，以儒為先，道為次，釋為後。

乙未，譙城降。

乙巳，立皇子叔明為宜都王，叔獻為河東王。

壬午，任忠克霍州。

詔征安州刺史周炅入朝。初，梁定州刺史田龍升以城降，詔仍舊任。及炅入朝，龍升以江北六州、七鎮叛入於齊，齊遣歷陽王景安將兵應之。詔以炅為江北道大都督，總眾軍以討龍升，斬之。景安退走，盡復江北之地。

是歲，突厥求昏於齊。


春，正月，壬戌朔，周齊公憲等七人進爵為王。

己巳，周主享太廟；乙亥，耕藉田。

壬子，上享太廟。甲申，廣陵金城降。

二月，壬午朔，日有食之。

乙未，齊主還鄴。

丁酉，周紀國公賢等六人進爵為王。

辛亥，上耕藉田。

齊朔州行台南安王思好，本高氏養子，驍勇，得邊鎮人心。齊主使嬖臣斫骨光弁至州，光弁不禮于思好，思好怒，遂反，雲「欲入除君側之惡。」進軍至陽曲，自號大丞相。武衛將軍趙海在晉陽，蒼猝不暇奏，矯詔發兵拒之。帝聞變，使尚書令唐邕等馳之晉陽。辛丑，帝勒兵繼進。未至，思好軍敗，投水死。其麾下二千人，劉桃枝圍之，且殺且招，終不降，以至於盡。

先是，有人告思好謀反，韓長鸞女適思好子，奏言：「是人誣告貴臣，不殺無以息後。」乃斬之。思好既誅，告者弟伏闕下求贈官，長鸞不為通。

丁未，齊主還鄴。甲寅，以唐邕為錄尚書事。

乙卯，周主如雲陽宮。

丙辰，周大赦。

庚申，周叱奴太后有疾。三月，辛酉，周主還長安。癸酉，太后殂。帝居倚廬，朝夕進一溢米。群臣表請，累旬乃止。命太子總厘庶政。

衛王直譖齊王憲於帝曰：「憲飲酒食肉，無異平日。」帝曰：「吾與齊王異生，俱非正嫡。特以吾故，同袒括發。汝當愧之，何論得失！汝，親太后之子，特承慈愛；但當自勉，無論他人。」

夏，四月，乙卯，齊遣侍中薛孤康買吊於周，且會葬。

初，齊世祖為胡後造珠裙褲，所費不可勝計；為火所焚。至是，齊主復為穆後營之。使商胡繼錦彩三萬，與吊使偕往市珠。周人不與，齊主竟自造之。及穆後愛衰，其侍婢馮小憐大幸，拜為淑妃；與齊主坐則同席，出則並馬，誓同生死。

五月，庚申，同葬文宣皇后於永固陵，周主跣行至陵所。辛酉，詔曰：「三年之喪，達於天子。但軍國務重，須自聽朝。衰麻之節，苫廬之禮，率遵前典，以申罔極。百僚宜依遺令，既葬而除。」公卿固請依權制，帝不許，卒申三年之制。五服之內，亦令依禮。

庚午，齊大赦。

齊人恐陳師渡淮，使皮景和屯西兗州以備之。丙子，周禁佛、道二教，經、像悉毀，罷沙門、道士，並令還俗。並禁諸淫祀，非祀典所載者盡除之。

六月，壬辰，周弘正卒。

壬子，周更鑄五行大布錢，一當十，與布泉並行。

戊午，周立通道觀以壹聖賢之教。

秋，七月，庚申，周主如雲陽，以右宮正尉遲運兼司武，與薛公長孫覽輔太子守長安。

初，帝取衛王直第為東宮，使直自擇所居。直歷觀府署，無如意者；末取廢陟屺寺，欲居之。齊王憲謂直曰：「弟子孫多，此無乃褊小？」直曰：「一身尚不自容，何論子孫！」直嘗從帝校獵而亂行，帝對眾撻之。直積怨憤，因帝在外，遂作亂。乙酉，帥其黨襲肅章門。長孫覽懼，奔詣帝所。尉遲運偶在門中，直兵奄至，手自闔門。直黨與運爭門，斫傷運指，僅而得閉。直久不得入，縱火焚門。運恐火盡，直黨得進，取宮中材木及床榻以益火，膏油灌之，火轉熾。久之，直不得進，乃退。運帥留守兵，因其退而擊之，直大敗，帥百餘騎奔荊州。戊子，帝還長安。八月，辛卯，擒直，廢為庶人，囚於別宮，尋殺之。以尉遲運為大將軍，賜賚甚厚。

丙申，周主復如雲陽。

癸丑，齊主如晉陽。甲辰，齊以高勱為尚書右僕射。

九月，庚申，周主如同州。

冬，十月，丙申，周遣御正弘農楊尚希、禮部盧愷來聘。愷，柔之子也。

甲寅，周主如蒲州；丙辰，如同州；十一月，甲戌，還長安。

十二月，戊戌，以吏部尚書王瑒為右僕射，度支尚書孔奐為吏部尚書。瑒，沖之子也。

時新復淮、泗，攻戰、降附，功賞紛紜。奐識鑒精敏，不受請托，事無凝滯，人皆悅服。湘州刺史始興王叔陵，屢諷有司，求為三公。奐曰：「袞章之職，本以德舉，未必皇枝。」因以白帝，帝曰：「始興那忽望公！且朕兒為公，須在鄱陽王后。」奐曰：「臣之所見，亦如聖旨。」

齊定州刺史南陽王綽，喜為殘虐，嘗出行，見婦人抱兒，奪以飼狗。婦人號哭，綽怒，以兒血塗婦人，縱狗使食之。常云：「我學文宣伯之為人。」齊主聞之，鎖詣行在，至而宥之。問：「在州何事最樂？」對曰：「多聚蠍於器，置狙其中，觀之極樂。」帝即命夜索蠍一鬥，比曉，得三二升，置浴斛，使人裸臥斛中，號叫宛轉。帝與綽臨觀，喜噱不已。因讓綽曰：「如此樂事，何不早馳驛奏聞！」由是有寵，拜大將軍，朝夕同戲。韓長鸞疾之，是歲，出為齊州刺史。將發，使人誣告其反，奏云：「此犯國法，不可赦！」帝不忍明誅，使寵胡何猥薩與之手搏，扼而殺之。

