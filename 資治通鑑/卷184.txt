
資治通鑑 第184卷
卷第一百八十四

【隋紀八】　起強閼赤奮若六月，不滿一年。


六月，己卯，李建成等至晉陽。

劉文靜勸李淵與突厥相結，資其士馬以益兵勢。淵從之，自為手啟，卑辭厚禮，遺始畢可汗云：「欲大舉義兵，遠迎主上，復與突厥和親，如開皇之時。若能與我俱南，願勿侵暴百姓；若但和親，坐受寶貨，亦唯可汗所擇。」始畢得啟，謂其大臣曰：「隋主為人，我所知也。若迎以來，必害唐公而擊我無疑矣。苟唐公自為天子，我當不避盛暑，以兵馬助之。」即命以此意為復書。使者七日而返，將佐皆喜，請從突厥之言，淵不可。裴寂、劉文靜等皆曰：「今義兵雖集而戎馬殊乏，胡兵非所須，而馬不可失；若復稽回，恐其有悔。」淵曰：「諸君宜更思其次。」寂等乃請尊天子為太上皇，立代王為帝，以安隋室；移檄郡縣；改易旗幟，雜用絳白，以示突厥。淵曰：「此可謂『掩耳盜鐘』，然逼於時事，不得不爾。」乃許之，遣使以此議告突厥。

西河郡不從淵命，甲申，淵使建成、世民將兵擊西河；命太原令太原溫大有與之偕行，曰：「吾兒年少，以卿參謀軍事；事之成敗，當以此行卜之。」時軍士新集，鹹未閱習，建成、世民與之同甘苦，遇敵則以身先之。近道菜果，非買不食，軍士有竊之者，輒求其主償之，亦不詰竊者，軍士及民皆感悅。至西河城下，民有欲入城者，皆聽其入。郡丞高德儒閉城拒守，己丑，攻拔之。執德儒至軍門，世民數之曰：「汝指野鳥為鸞，以欺人主，取高官，吾興義兵，正為誅佞人耳！」遂斬之。自余不戮一人，秋毫無犯，各尉撫使復業，遠近聞之大悅。建成等引兵還晉陽，往返凡九日。淵喜曰：「以此行兵，雖橫行天下可也。」遂定入關之計。

淵開倉以賑貧民，應募者日益多。淵命為三軍，分左右，通謂之義士。裴寂等上淵號為大將軍，癸巳，建大將軍府；以寂為長史，劉文靜為司馬，唐儉及前長安尉溫大雅為記室，大雅仍與弟大有共掌機密，武士擭為鎧曹，劉政會及武城崔善為、太原張道源為戶曹，晉陽長上邽姜謨為司功參軍，太谷長殷開山為府掾，長孫順德、劉弘基、竇琮及鷹揚郎將高平王長諧、天水姜寶誼、陽屯為左、右統軍；自餘文武，隨才授任。又以世子建成為隴西公，左領軍大都督，左三統軍隸焉；世民為敦煌公，右三統軍隸焉各置官屬。以柴紹為右領軍府長史；咨議譙人劉贍領西河通守。道源名河，開山名嶠，皆以字行。開山，不害之孫也。

李密復帥眾向東都，丙申，大戰於平樂園。密左騎、右步、中列強弩，鳴千鼓以沖之，東都兵大敗，密復取回洛倉。

突厥遣其柱國康鞘利等送馬千匹詣李淵為互市，許發兵送淵入關，多少隨所欲。丁酉，淵引見康鞘利等，受可汗書，禮容盡恭，贈遣康鞘利等甚厚。擇其馬之善者，止市其半；義士請以私錢市其餘，淵曰：「虜饒馬而貪利，其來將不已，恐汝不能市也。吾所以少取者，示貧，且不以為急故也，當為汝貰之，不足為汝費。」乙巳，靈壽賊帥郗士陵帥眾數千降於淵，淵以為鎮東將軍、燕郡公，仍置鎮東府，補僚屬，以招撫山東郡縣。己巳，康鞘利北還。淵命劉文靜使於突厥以請兵，私謂文靜曰：「胡騎入中國，生民之大蠹也。吾所以欲得之者，恐劉武周引之共為邊患；又，胡馬行牧，不費芻粟，聊欲藉之以為聲勢耳。數百人之外，無所用之。」

秋，七月，煬帝遣江都通守王世充將江、淮勁卒，將軍王隆帥邛黃蠻，河北大使太常少卿韋霽、河南大使虎牙郎將王辯等各帥所領同赴東都，相知討李密。霽，世康之子也。

壬子，李淵以子元吉為太原太守，留守晉陽宮，後事悉委之。癸丑，淵帥甲士三萬發晉陽，立軍門誓眾，並移檄郡縣，諭以尊立代王之意；西突厥阿史那大奈亦帥其眾以從。甲寅，遣通議大夫張綸將兵徇稽胡。丙辰，淵至西河，慰勞吏民，賑贍窮乏；民年七十已上，皆除散官，其餘豪俊，隨才授任，口詢功能，手注官秩，一日除千餘人；受官皆不取告身，各分淵所書官名而去。淵入雀鼠谷；壬戌，軍賈胡堡，去霍邑五十餘里。代王侑遣虎牙郎將宋老生帥精兵二萬屯霍邑，左武候大將軍屈突通將驍果數萬屯河東以拒淵。會積雨，淵不得進，遣府佐沈叔安等將羸兵還太原，更運一月糧。乙丑，張綸克離石，殺太守楊子崇。

劉文靜至突厥，見始畢可汗，請兵，且與之約曰：「若入長安，民眾土地入唐公，金玉繒帛歸突厥。」始畢大喜，丙寅，遣其大臣級失特勒先至淵軍，告以兵已上道。

淵以書招李密。密自恃兵強，欲為盟主，己巳，使祖君彥復書曰：「與兄派流雖異，根系本同。自唯虛薄，為四海英雄共推盟主。所望左提右挈，戮力同心，執子嬰於咸陽，殪商辛於牧野，豈不盛哉！」且欲使淵以步騎數千自至河內，面結盟約。淵得書，笑曰：「密妄自矜大，非折簡可致。吾方有事關中，若遽絕之，乃是更生一敵；不如卑辭推獎以驕其志，使為我塞成皋之道，綴東都之兵，我得專意西征。俟關中平定，據險養威，徐觀鷸蚌之勢以收漁人之功，未為晚也。」乃使溫大雅復書曰：「吾雖庸劣，幸承餘緒，出為八使，入典六屯，顛而不扶，通賢所責。所以大會義兵，和親北狄，共匡天下，志在尊隋。天生烝民，必有司牧。當今為牧，非子而誰！老夫年逾知命，願不及此。欣戴大弟，攀鱗附翼，唯弟早膺圖菉，以寧兆民！宗盟之長，屬籍見容，復封於唐，斯榮足矣。殪商辛於牧野，所不忍言；執子嬰於咸陽，未敢聞命。汾晉左右，尚須安輯；盟津之會，未暇卜期。」密得書甚喜。以示將佐曰：「唐公見推，天下不足定矣！」自是信使往來不絕。

雨久不止，淵軍中糧乏；劉文靜未返，或傳突厥與劉武周乘虛晉陽；淵召將佐謀北還。裴寂等皆曰：「宋老生、屈突通連兵據險，未易猝下。李密雖雲連和，奸謀難測。突厥貪而無信，唯利是視。武周，事胡者也。太原一方都會，且義兵家屬在焉，不如還救根本，更圖後舉。」李世民曰：「今禾菽被野，何優乏糧！老生輕躁，一戰可擒。李密顧戀倉粟，未遑遠略。武周與突厥外雖相附，內實相猜。武周雖遠利太原，豈可近忘馬邑！本興大義，奮不顧身以救蒼生，當先入咸陽，號令天下。今遇小敵，遽已班師，恐從義之徒一朝解體，還守太原一城之地為賊耳，何以自全！」李建成亦以為然。淵不聽，促令引發。世民將復入諫，會日暮，淵已寢；世民不得入，號哭於外，聲聞帳中。淵召問之，世民曰：「今兵以義動，進戰則克，退還則散；眾散於前，敵乘於後，死亡無日，何得不悲！」淵乃悟，曰：「軍已發，奈何？」世民曰：「右軍嚴而未發；左軍雖去，計亦未遠，請自追之。」淵笑曰：「吾之成敗皆在爾，知復何言，唯爾所為。」世民乃與建成分道夜追左軍復還。丙子，太原運糧亦至。

武威鷹揚府司馬李軌，家富，好任俠。薛舉作亂於金城，軌與同郡曹珍、關謹、梁碩、李贇、安修仁等謀曰：「薛舉必來侵暴，郡官庸怯，勢不能御，吾輩豈可束手並妻孥為人所虜邪！不若相與並力拒之，保據河右以待天下之變。」眾皆以為然，欲推一人為主，各相讓，莫肯當。曹珍曰：「久聞圖讖李氏當王；今軌在謀中，乃天命也。」遂相與拜軌，奉以為主。丙辰，軌令修仁集諸胡，軌結民間豪傑，共起兵，執虎賁郎將謝統師、郡丞韋士政。軌自稱河西大涼王，置官屬並擬開皇故事。關謹等欲盡殺隋官，分其家貲，軌曰：「諸人既逼以為主，當稟其號令。今興義兵以救生民，乃殺人取貨，此群盜耳，將何以濟！」於是以統師為太僕卿，士政為太府卿。西突厥闕達度設據會寧川，自稱闕可汗，請降於軌。

薛舉自稱秦帝，立其妻鞠氏為皇后，子仁果為皇太子。遣仁果將兵圍天水，克之，舉自金城徙都之。仁果多力，善騎射，軍中號萬人敵；然性貪而好殺。嘗獲庾信子立，怒其不降，磔於火上，稍割以啖軍士。及克天水，悉召富人，倒懸之，以醋灌鼻，責其金寶。舉每戒之曰：「汝之才略足以辦事，然苛虐無恩，終當覆我國家。」

舉遣晉王仁越將兵趨劍口，至河池郡；太守蕭瑀拒卻之。又遣其將常仲興濟河擊李軌，與軌將李贇戰於昌松，仲興舉軍敗沒。軌欲縱遣之，斌曰：「力戰獲俘，復縱以資敵，將焉用之！不如盡坑之。」軌曰：「天若祚我，當擒其主，此屬終為我有；若其無成，留此何益！」乃縱之。未幾，攻張掖、敦煌、西平、□包罕，皆克之，盡有河西五郡之地。

煬帝詔左御衛大將軍涿郡留守薛世雄將燕地精兵三萬討李密，命王世充等諸將皆受世雄節度，軍所過盜賊隨便誅剪。世雄行至河間，軍於七里井，竇建德士眾惶懼，悉拔諸城南遁，聲言還入豆子。世雄以為畏己，不復設備，建德謀還襲之。其處去世雄營百四十里，建德帥敢死士二百八十人先行，令餘眾續發，建德與其士眾約曰：「夜至，則擊其營；已明，則降之。」未至一里所，天欲明，建德惶惑議降；會天大霧，人咫尺不相辨，建德喜曰：「天讚我也！」遂突入其營擊之，世雄士卒大亂，皆騰柵走。世雄不能禁，與左右數十騎遁歸涿郡，慚恚發病卒。建德遂圍河間。

八月，己卯，雨霽。庚辰，李淵命軍中曝鎧仗行裝。辛巳旦，東南由山足細道趣霍邑。淵恐宋老生不出，李建成、李世民曰：「老生勇而無謀，以輕騎挑之，理無不出；脫其固守，則誣以貳於我。彼恐為左右所奏，安敢不出！」淵曰：「汝測之善，老生不能逆戰賈胡，吾知其無能為也！」淵與數百騎先至霍邑城東數里以待步兵，使建成、世民將數十騎至城下，舉鞭指麾，若將圍城之狀，且詬之。老生怒，引兵三萬自東門、南門分道而出，淵使殷開山趣召後軍。後軍至，淵欲使軍士先食而戰，世民曰：「時不可失。」淵乃與建成陳於城東，世民陳於城南。淵、建成戰小卻，世民與軍頭臨淄段志玄自南原引兵馳下，沖老生陳，出其背，世民手殺數十人，兩刀皆缺，流血滿袖，灑之復戰。淵兵復振，因傳呼曰：「已獲老生矣！」老生兵大敗，淵兵先趣其門，門閉，老生下馬投塹，劉弘基就斬之，殭屍數里。日已暮，淵即命登城，時無攻具，將士肉薄而登，遂克之。

淵賞霍邑之功，軍吏疑奴應募者不得與良人同，淵曰：「矢石之間，不辨貴賤；論勳之際，何有等差，宜並從本勳授。」壬午，淵引見霍邑吏民，勞賞如西河，選其丁壯使從軍；關中軍士欲歸者，並授五品散宮，遣歸。或諫以官太濫，淵曰：「隋氏吝惜勳賞，此所以失人心也，奈何效之！且收眾以官，不勝於用兵乎！」

丙戌，淵入臨汾郡，慰撫如霍邑。庚寅，宿鼓山。絳郡通守陳叔達拒守；辛卯，進攻，克之。叔達，陳高宗之子，有才學，淵禮而用之。

癸巳，淵至龍門，劉文靜、康鞘利以突厥兵五百人、馬二千匹來至。淵喜其來緩，謂文靜曰：「吾西行及河，突厥始至，兵少馬多，皆君將命之功也。」

汾陽薛大鼎說淵：「請勿攻河東，自龍門直濟河，據永豐倉，傳檄遠近，關中可坐取也。」淵將從之。諸將請先攻河東，乃以大鼎為大將軍府察非掾。

河東縣戶曹任瑰說淵曰：「關中豪傑皆企踵以待義兵。瑰在馮翊積年，知其豪傑，請往諭之，必從風而靡。義師自梁山濟河，指韓城，逼郃陽。蕭造文吏，必望塵請服。孫華之徒，皆當遠迎，然後鼓行而進，直據永豐。雖未得長安，關中固已定矣。」淵說，以瑰為銀青光祿大夫。

時關中群盜，孫華最強。丙申，淵至汾陰，以書招之。己亥，淵進軍壺口，河濱之民獻舟者日以百數，乃置水軍。壬寅，孫華自郃陽輕騎渡河見淵。淵握手與坐，慰獎之，以華為左光祿大夫、武鄉縣公，領馮翊太守，其徒有功者，委華以次授官，賞賜甚厚。使之先濟；繼遣左右統軍王長諧、劉弘基及左領軍長史陳演壽、金紫光祿大夫史大柰將步騎六千自梁山濟，營於河西以待大軍。以任瑰為招慰大使，瑰說韓城，下之。淵謂長諧等曰：「屈突通精兵不少，相去五十餘里，不敢來戰，足明其眾不為之用。然通畏罪，不敢不出。若自濟河擊卿等，則我進攻河東，必不能守；若全軍守城，則卿等絕其河梁：前扼其喉，後拊其背，彼不走必為擒矣。」驍果從煬帝在江都者多逃去，帝患之，以問裴矩，對曰：「人情非有匹偶，難以久處，請聽軍士於此納室。」帝從之。九月，悉召江都境內寡婦、處女集宮下，恣將士所取；或先與奸者聽自首，即以配之。

武陽郡丞元寶藏以郡降李密，甲寅，密以寶藏為上柱國、武陽公。寶藏使其客巨鹿魏徵為啟謝密，且請改武陽為魏州；又請帥所部西取魏郡，南會諸將取黎陽倉。密喜，即以寶藏為魏州總管，召魏徵為元帥府文學參軍，掌記室。征少孤貧，好讀書，有大志，落拓不事生業。始為道士，寶藏召典書記。密愛其文辭，故召之。

初，貴鄉長弘農魏德深，為政清靜，不嚴而治。遼東之役，徵稅百端，使者旁午，責成郡縣，民不堪命，唯貴鄉閭裡不擾，有無相通，不竭其力，所求皆給。元寶藏受詔捕賊，數調器械，動以軍法從事。其鄰城營造，皆聚於聽事，官吏遞相督責，晝夜喧囂，猶不能濟。德深聽隨便修營，官府寂然，恆若無事，唯戒吏以不須過勝餘縣，使百姓勞苦；然民各自竭心，常為諸縣之最，縣民愛之如父母。寶藏深害其能，遣將千兵赴東都。所領兵聞寶藏降密，思其親戚，輒出都門，東向慟哭而返；或勸之降密，皆泣曰：「我與魏明府同來，何忍棄去！」

河南、山東大水，餓殍滿野，煬帝詔開黎陽倉賑之，吏不時給，死者日數萬人。徐世勣言於李密曰：「天下大亂，本為饑饉。今更得黎陽倉，大事濟矣。」密遣世績帥麾下五千人自原武濟河，會元寶藏、郝孝德、李文相及洹水賊帥張升、清河賊帥趙君德共襲破黎陽倉，據之，開倉恣民就食，浹旬間，得勝兵二十餘萬。武安、永安、義陽、弋陽、齊郡相繼降密。竇建德、朱粲之徒亦遣使附密，密以粲為揚州總管、鄧公。泰山道士徐洪客獻書於密，以為：「大眾久聚，恐米盡人散，師老厭戰，難可成功。」勸密「乘進取之機，因士馬之銳，沿流東指，直向江都，執取獨夫，號令天下。」密壯其言，以書招之，洪客竟不出，莫知所之。

乙卯，張綸徇龍泉、文成等郡，皆下之，獲文成太守鄭元□。元□，譯之子也。

屈突通遣虎牙郎將桑顯和將驍果數千人夜襲王長諧等營，長諧等戰不利，孫華、史大柰以游騎自後擊顯和，大破之。顯和脫走入城，仍自絕河梁。丙辰，馮翊大守蕭造降於李淵。造，修之子也。

戊午，淵帥諸軍圍河東，屈突通嬰城自守。

將佐復推淵領太尉，增置官屬，淵從之。時河東未下，三輔豪傑至者日以千數。淵欲引兵西趣長安，猶豫未決。裴寂曰：「屈突通擁大眾，憑堅城，吾捨之而去，若進攻長安不克，退為河東所踵，腹背受敵，此危道也。不若先克河東，然後西上。長安恃通為援，通敗，長安必破矣。」李世民曰：「不然。兵貴神速，吾席累勝之威，撫歸附之眾，鼓行而西，長安之人望風震駭，智不及謀，勇不及斷，取之若振槁葉耳。若淹留自弊於堅城之下，彼得成謀修備以待我，坐費日月，眾心離沮，則大事去矣。且關中蜂起之將，未有所屬，不可不早招懷也。屈突通自守虜耳，不足為慮。」淵兩從之，留諸將圍河東，自引軍而西。

朝邑法曹武功靳孝謨，以蒲津、中水單二城降，華陰令李孝常以永豐倉降，仍應接河西諸軍。孝常，圓通之子也。京兆諸縣亦多遣使請降。

王世充、韋霽、王辯及河內通守孟善誼、河陽郡尉獨孤武都各帥所領會東都，唯王隆後期不至。己未，越王侗使虎賁郎將劉長恭等帥留守兵，寵玉等帥偃師兵，與世充等合十餘萬眾，擊李密於洛口，與密夾洛水相守。煬帝詔諸軍皆受世充節度。

帝遣攝江都郡丞馮慈明向東都，為密所獲，密素聞其名，延坐勞問，禮意甚厚，因謂曰：「隋祚已盡，公能與孤共立大功乎？」慈明曰：「公家歷事先朝，榮祿兼備。不能善守門閥，乃與玄感舉兵，偶脫罔羅，得有今日，唯圖反噬，未諭高旨。莽、卓、敦、玄非不強盛，一朝夷滅，罪及祖宗。僕死而後已，不敢聞命！」密怒，囚之。慈明說防人席務本，使亡走。奉表江都，及致書東都論賊形勢，至雍丘，為密將李公逸所獲，密又義而釋之；出至營門，翟讓殺之。慈明，子琮之子也。

密之克洛口也，箕山府郎將張季珣固守不下，密以其寡弱，遣人呼之。季珣罵密極口，密怒，遣兵攻之，不能克。時密眾數十萬在其城下，季珣四面阻絕，所領不過數百人，而執志彌固，誓以必死。久之，糧盡水竭，士卒羸病，季珣撫循之，一無離叛，自三月至於是月，城遂陷。季珣見密不肯拜，曰：「天子爪牙，何容拜賊！」密猶欲降之，誘諭終不屬，乃殺之。季珣，祥子之子也。

庚申，李淵帥諸軍濟河；甲子，至朝邑，捨於長春宮，關中士民歸之者如市。丙寅，淵遣世子建成、司馬劉文靜帥王長諧等諸軍數萬人屯永豐倉，守潼關以備東方兵，慰撫使竇軌等受其節度；敦煌公世民帥劉弘基等諸軍數萬人徇渭北，慰撫使殷開山等受其節度。軌，琮之兄也。

冠氏長於志寧、安養尉顏師古及世民婦兄弟長孫無忌謁見淵於長春宮。師古名籀，以字行。志寧，宣敏之兄子；師古，之推之孫也；皆以文學知名，無忌仍有才略。淵皆禮而用之，以志寧為記室，師古為朝散大夫，無忌為渭北行軍典簽。

屈突通聞淵西入，署鷹揚郎將湯陽堯君素領河東通守，使守蒲板，自引兵數萬趣長安，為劉文靜所遏。將軍劉綱戍潼關，屯都尉南城，通欲往依之，王長諧先引兵襲斬綱，據城以拒通，通退保北城。淵遣其將呂紹宗等攻河東，不能克。

柴紹之自長安赴太原也，謂其妻李氏曰：「尊公舉兵，今偕行則不可，留此則及禍，奈何？」李氏曰：「君弟速行，我一婦人，易以潛匿，當自為計。」紹遂行。李氏歸鄠縣別墅，散家貲，聚徒眾。淵從弟神通在長安，亡入鄠縣山中，與長安大俠史萬寶等起兵以應淵。西域商胡何潘仁入司竹園為盜，有眾數萬，劫前尚書右衛李綱為長史，李氏使其奴馬三寶說潘會與之就神通，合勢攻鄠縣，下之。神通眾逾一萬，自稱關中道行軍總管，以前東城長令狐德棻為記室。德棻，熙之子也。李氏又使馬三寶說群盜李仲文、向善志、丘師利等，皆帥眾從之。仲文，密之從父；師利，和之子也。西京留守屢遣兵討潘仁等，皆為所敗。李氏徇盩厔、武功、始平，皆下之，眾至七萬。左親衛段綸，文振之子也，娶淵女，亦聚徒於藍田，得萬餘人。及淵濟河，神通、李氏、綸各遣使迎淵。淵以神通為光祿大夫，子道彥為朝請大夫，綸為金紫光祿大夫；使柴紹將數百騎並南山迎李氏。何潘仁、李仲文、向善志及關中群盜，皆請降於淵，淵一一以書慰勞授官，使各居其所，受敦煌公世民節度。

刑部尚書領京兆內史衛文開年老，聞淵兵向長安，憂懼成疾，不復預事，獨左翊衛將軍陰世師、京兆郡丞骨儀奉代王侑乘城拒守。己巳，淵如蒲津；庚午，自臨晉濟渭，至永豐倉勞軍，開倉賑饑民。辛未，還長春宮；壬申，進屯馮翊。世民所至，吏民及群盜歸之如流。世民收其豪俊以備僚屬，營於涇陽，勝兵九萬。李氏將精兵萬餘會世民於渭北，與柴紹各置幕府，號「娘子軍」。

先是，平涼奴賊數萬圍扶風太守竇璡，數月不下，賊軍食盡。丘師利遣其弟行恭帥五百人負米麥持牛酒詣奴賊營，奴帥長揖，行恭手斬之，謂其眾曰：「汝輩皆良人，何故事奴為主，使天下謂之奴賊！」眾皆俯伏曰：「願改事公。」行恭即帥其眾與師得共謁世民於渭北，世民以為光祿大夫。璡，琮之從子也。隰城尉房玄齡謁世民於軍門，世民一見如舊識，署記室參軍，引為謀主。玄齡亦自以遇知己，罄竭心力，知無不為。

淵命劉弘基、殷開山分兵西略扶風，有眾六萬，南渡渭水，屯長安故城。城中出戰，弘基逆擊，破之。世民引兵趣司竹，李仲文、何潘仁、向善志皆帥眾從之，頓於阿城，勝兵十三萬，軍令嚴整，秋毫不犯。乙亥，世民自盩厔遣使白淵，請期日赴長安。淵曰：「屈突東行不能復西，不足虞矣！」乃命建成選倉上精兵自新豐趣長樂宮，世民帥新附諸軍北屯長安故城，至並聽教。延安、上郡、雕陰皆請降於淵。丙子，淵引軍西行，所過離宮園苑皆罷之，出宮女還其親屬。冬，十月，辛巳，淵至長安，營於春明門之西北，諸軍皆集，合二十餘萬。淵命各依壘壁，毋得入村落侵暴。屢遣使至城下諭衛文升等以欲尊隋之意，不報。辛卯，命諸軍進圍城。甲午，淵遷館於安興坊。

巴陵校尉鄱陽董景珍、雷世猛、旅帥鄭文秀、許玄徹、萬瓚、徐德基、郭華、沔陽張繡等謀據郡叛隋，推景珍為主。景珍曰：「吾素寒賤，不為眾所服。羅川令蕭銑，梁室之後，寬仁大度，請奉之以從眾望。」乃遣使報銑。銑喜從之，聲言討賊，召募得數千人。銑，巖之孫也。

會穎川賊帥沈柳生寇羅川，銑與戰不利，因謂其眾曰：「今天下皆叛，隋政不行，巴陵豪傑起兵，欲奉吾為主。若從其請以號令江南，可以中興梁祚，以此召柳生，亦當從我矣。」眾皆悅，聽命，乃自稱梁公，改隋服色旗幟皆如梁舊。柳生即帥眾歸之，以柳生為車騎大將軍。起兵五日，遠近歸附者至數萬人，遂帥眾向巴陵。景珍遣徐德基帥郡中豪傑數百人出迎，未及見銑，柳生與其黨謀曰：「我先奉梁公，勳居第一。今巴陵諸將，皆位高兵多，我若入城，返出其下。不如殺德基，質其首領，獨挾梁公進取郡城，則無出我右者矣。」遂殺德基。入白銑，銑大驚曰：「今欲撥亂反正，忽自相殺，吾不能為若主矣。」因步出軍門。柳生大懼，伏地請罪，銑責而赦之，陳兵入城。景珍言於銑曰：「徐德基建義功臣，而柳生無故擅殺之，此而不誅，何以為政！且柳生為盜日久，今雖從義，凶悖不移，共處一城，勢必為變。失今不取，後悔無及！」銑又從之。景珍收柳生，斬之，其徒皆潰去。丙申，銑築壇燔燎，自稱梁王，改元鳴鳳。

壬寅，王世充夜渡洛水，營於黑石，明日，分兵守營，自將精兵陳於洛北。李密聞之，引兵渡洛逆戰，密兵大敗，柴孝和溺死。密帥麾下精騎渡洛南，餘眾東走月城，世充追圍之。密自洛南策馬直趣黑石，營中懼，連舉六烽，世充釋月城之圍，狼狽自救；密還與戰，大破之，斬首二千餘級。

甲辰，李淵命諸攻城，約「毋得犯七廟及代王、宗室，違者夷三族！」孫華中流矢卒。十一月，丙辰，軍頭雷永吉先登，遂克長安。代王在東宮，左右奔散，唯侍讀姚思廉侍側。軍士將登殿，思廉厲聲訶之曰：「唐公舉義兵，匡帝室，卿等毋得無禮！」眾皆愕然，布立庭下。淵迎王於東宮，遷居大興殿後，聽思廉扶王至順陽閣下，泣拜而去。思廉，察之子也。淵還，捨於長樂宮，與民約法十二條，悉除隋苛禁。

淵之起兵也，留守官發其墳墓，毀其五廟。至是，衛文升已卒，戊午，執陰世師、骨儀等，數以貪婪苛酷，且拒義師，俱斬之，死者十餘人，餘無所問。

馬邑郡丞三原李靖，素與淵有隙，淵入城，將斬之。靖大呼曰：「公興義兵，欲平暴亂，乃以私怨殺壯士乎！」世民為之固請，乃捨之。世民因召置幕府。靖少負志氣，有文武才略，其舅韓擒虎每撫之曰：「可與言將帥之略者，獨此子耳！」王世充自洛北之敗，堅壁不出；越王侗遣使勞之，世充慚懼，請戰於密。丙辰，世充與密夾石子河而陳，密佈陳南北十餘里，翟讓先與世充戰，不利而退；世充逐之，王伯當、裴仁基從旁橫斷其後，密勒中軍擊之，世充大敗，西走。

翟讓司馬王儒信勸讓自為大塚宰，總統眾務，以奪密權，讓不從。讓兄柱國滎陽公弘，粗愚人也，謂讓曰：「天子汝當自為，奈何與人！汝不為者，我當為之！」讓但大笑，不以為意，密聞而惡之。總管崔世樞自鄢陵初附於密，讓囚之私府，責其貨，世樞營求未辦，遽欲加刑。讓召元帥府記室邢義期博，逡巡未就，杖之八十。讓謂左長史房彥藻曰：「君前破汝南，大得寶貨，獨與魏公，全不與我！魏公我之所立，事未可知。」彥藻懼，以狀告密，因與左司馬鄭頲共說密曰：「讓貪愎不仁，有無君之心，宜早圖之。」密曰：「今安危未定，遽相誅殺，何以示遠！」頲曰：「毒蛇螫手，壯士解腕，所全者大故也。彼先得志，悔無所及。」密乃從之，置酒召讓。戊午，讓與兄弘及兄子司徒府長史摩侯同詣密，密與讓、弘、裴仁基、郝孝德共坐，單雄信等皆立侍，房彥藻、鄭頲往來檢校。密曰：「今日與達官飲，不須多人，左右止留數人給使而已。」密左右皆引去，讓左右猶在。彥藻白密曰：「今方為樂，天時甚寒，司徒左右，請給酒食。」密曰：「聽司徒進止。」讓應曰：「甚佳。」乃引讓左右盡出，獨密下壯士蔡建德持刀立侍。食未進，密出良弓，與讓習射，讓方引滿，建德自後斫之，踣於床前，聲若牛吼，並弘、摩侯、儒信皆殺之。徐世勣走出，門者斫之傷頸，王伯當遙訶止之。單雄信叩頭請命，密釋之。左右驚擾，莫知所為，密大言曰：「與君等同起義兵，本除暴亂。司徒專行貪虐，陵辱群僚，無復上下；今所誅止其一家，諸君無預也。」命扶徐世勣置幕下，親為傅創。讓麾下欲散，密使單雄信前往宣慰，密尋獨騎入其營，歷加撫諭，令世勣、雄信、伯當分領其眾，中外遂定。讓殘忍，摩侯猜忌，儒信貪縱，故死之日，所部無哀之者；然密之將佐始有自疑之心矣。始，王世充知讓與密必不久睦，冀其相圖，得從而乘之。及聞讓死，大失望，歎曰：「李密天資明決，為龍為蛇，固不可測也！」

壬戌，李淵備法駕迎代王即皇帝位於天興殿，時年十三，大赦，改元，遙尊煬帝為太上皇。甲子，淵自長樂宮入長安。以淵為假黃鉞、使持節、大都督內外諸軍事、尚書令、大丞相，進封唐王。以武德殿為丞相府，改教稱令，日於虔化門視事。乙丑，榆林、靈武、平涼、安定諸郡皆遣使請命。丙寅，詔軍國機務，事無大小，文武設官，位無貴賤，憲章賞罰，鹹歸相府；唯郊祀天地，四時禘示合奏聞。置丞相府官屬，以裴寂為長史，劉文靜為司馬。何潘仁使李綱入見，淵留之，以專掌選事。又以前考功郎中竇威為司錄參軍，使定禮儀。威，熾之子也。淵傾府庫以賜勳人，國用不足，右光祿大夫劉世龍獻策，以為「今義師數萬，並在京師，樵蘇貴而布帛賤；請伐六街及苑中樹為樵，以易布帛，可得數十萬匹。」淵從之。己巳，以李建成為唐世子，李世民為京兆尹、秦公，李元吉為齊公。

河南諸郡盡附李密，唯滎陽太守郇王慶、梁郡太守楊汪尚為隋守。密以書招慶，為陳厲害，且曰：「王之先世，本住山東，本姓郭氏，乃非楊族。芝焚蕙歎，事不同此。」初，慶祖父元孫早孤，隨母郭氏養於舅族。及武元帝從周文帝起兵關中，元孫在鄴，恐為高氏所誅，冒姓郭氏，故密云然。慶得書惶恐，即以郡降密，複姓郭氏。

十二月，癸未，追謚唐王淵大父襄公為景王；考仁公為元王，夫人竇氏為穆妃。

薛舉遣其子仁果寇扶風，唐弼據汧源拒之。舉遣使招弼，弼乃殺李弘芝，請降於舉，仁果乘其無備，襲破之，悉並其眾。弼以數百騎走詣扶風請降，扶風太守竇璡殺之。舉勢益張，眾號三十萬，謀取長安；聞丞相淵已定長安，遂圍扶風。淵使李世民將兵擊之。又使姜謨、竇軌俱出散關，安撫隴右；左光祿大夫李孝恭招慰山南；府戶曹張道源招慰山東。孝恭，淵之從父兄子也。

癸巳，世民擊薛仁果於扶風，大破之，追奔至□坻而還。薛舉大懼，問其群臣曰：「自古天子有降事乎？」黃門侍郎錢唐褚亮曰：「趙佗歸漢，劉禪仕晉，近世蕭琮，至今猶貴。轉禍為福，自古有之。」衛尉卿郝瑗趨進曰：「陛下失問！褚亮之言又何悖也！昔漢高祖屢經奔敗，蜀先主亟亡妻子，卒成大業；陛下奈何以一戰不利，遽為亡國之計乎！」舉亦悔之，曰：「聊以此試君等耳。」乃厚賞瑗，引為謀主。

乙未，平涼留守張隆，丁酉，河池太守蕭瑀及扶風漢陽郡相繼來降。以竇璡為工部尚書、燕國公，蕭瑀為禮部尚書、宋國公。

姜謨、竇軌進至長道，為薛舉所敗，引還。淵使通議大夫醴泉劉世讓安集唐弼餘黨，與舉相遇，戰敗，為舉所虜。

李孝恭擊破朱粲，諸將請盡殺其俘，孝恭曰：「不可，自是以往，誰復肯降矣！」皆釋之。於是自金川出巴、蜀，檄書所至，降附者三十餘州。

屈突通與劉文靜相持月餘，通復使桑顯和夜襲其營，文靜與左光祿大夫段志玄悉力苦戰，顯和敗走，盡俘其眾，通勢益蹙。或說通降，通泣曰：「吾歷事兩主，恩顧甚厚。食人之祿而違其難，吾不為也！」每自摩其頸曰：「要當為國家受一刀！」勞勉將士，未嘗不流涕，人亦以此懷之。丞相淵遣其家僮召之，通立斬之。及聞長安不守，家屬悉為淵所虜，乃留顯和鎮潼關，引兵東出，將趣洛陽。通適去，顯和即以城降文靜。文靜遣竇琮等將輕騎與顯和追之，及於稠桑。通結陳自固，竇琮遣通子壽往諭之。通罵曰：「此賊何來！昔與汝為父子，今與汝為仇讎！」命左右射之。顯和謂其眾曰：「今京城已陷，汝輩皆關中人，去欲何之！」眾皆釋仗而降。通知不免，下馬，東南再拜號哭曰：「臣力屈至此，非敢負國，天地神示氏實知之！」軍人執通送長安，淵以為兵部尚書，賜爵蔣公，兼秦公元帥府長史。

淵遣通至河東城下招諭堯君素，君素見通，歔欷不自勝，通亦泣下沾衿，因謂君素曰：「吾軍已敗，義旗所指，莫不響應，事勢如此，卿當早降。」君素曰：「公為國大臣，主上委公以關中，代王付公以社稷，奈何負國生降，乃更為人作說客邪！公所乘馬，即代王所賜也，公何面目乘之哉！」通曰：「吁！君素，我力屈而來。」君素曰：「方今力猶未屈，何用多言！」通慚而退。

東都米斗三千，人餓死者什二三。

庚子，王世充軍士有亡降李密者，密問：「世充軍中何所為？」軍士曰：「比見益募兵，再饗將士，不知其故。」密謂裴仁基曰：「吾幾落奴度中，光祿知之乎？吾久不出兵，世充芻糧將竭，求戰不得，故募兵饗士，欲乘月晦以襲倉城耳，宜速備之。」乃命平原公郝孝德、琅邪公王伯當、齊郡公孟讓勒兵分屯倉城之側以待之。其夕三鼓，世充兵果至，伯當先遇之，與戰，不利。世充兵即陵城，總管魯儒拒卻之，伯當更收兵擊之，世充大敗，斬其驍將費青奴，士卒戰溺死者千餘人。世充屢與密戰，不勝，越王侗遣使勞之，世充訴以兵少，數戰疲弊；侗以兵七萬益之。

劉文靜等引兵東略地，取弘農郡，遂定新安以西。

甲辰，李淵遣雲陽令詹俊、武功縣正李仲袞徇巴、蜀，下之。

乙巳，方與帥張善安襲陷廬江郡，因渡江，歸林士弘於豫章；士弘疑之，營於南塘上。善安恨之，襲破士弘，焚其郛郭而去，士弘徙居南康。蕭銑遣其將蘇胡兒襲豫章，克之，士弘退保餘干。

