
資治通鑑 第282卷

【後晉紀三】　起屠維大淵獻，盡重光赤奮若，凡三年。


春，正月，辛亥，以澶州防禦使太原張從恩為樞密副使。

朔方節度使張希崇卒，羌胡寇鈔，無復畏憚。甲寅，以義成節度使馮暉為朔方節度使。党項酋長拓跋彥超最為強大，暉至，彥超入賀，暉厚遇之，因為於城中治第，豐其服玩，留之不遣，封內遂安。

唐群臣江王知證等累表請唐主複姓李，立唐宗廟，乙丑，唐主許之。群臣又請上尊號，唐主曰：「尊號虛美，且非古。」遂不受。其後子孫皆踵其法，不受尊號，又不以外戚輔政，宦者不得預事，皆他國所不及也。

二月，乙亥，改太祖廟號曰義祖。己卯，唐主為李氏考妣發哀，與皇后斬衰居廬，如初喪禮，朝夕臨凡五十四日。江王知證、饒王知諤請亦服斬衰；不許。李建勳之妻廣德長公主假衰絰，入哭盡哀，如父母之喪。

辛巳，詔國事委齊王璟詳決，惟軍旅以聞。庚寅，唐主更名昪。詔百官議二祚合享禮。辛卯，宋齊丘等議以義祖居七室之東。唐主命居高祖於西室，太宗次之，義祖又次之，皆為不祧之主。群臣言：「義祖諸侯，不宜與高祖、太宗同享，請於太廟正殿後別建廟祀之。」帝曰：「吾自幼託身義祖，向非義祖有功於吳，朕安能啟此中興之業？」群臣乃不敢言。唐主欲祖吳王恪，或曰：「恪誅死，不若祖鄭王無懿。」唐主命有司考二王苗裔，以吳王孫禕有功，禕子峴為宰相，遂祖吳王，雲自峴五世至父榮。其名率皆有司所撰。唐主又以歷十九帝、三百年，疑十世太少。有司曰：「三十年為世，陛下生於文德，已五十年矣。」遂從之。

盧損至福州，閩主稱疾不見，命弟繼恭主之。遺其禮部員外郎鄭元弼奉繼恭表隨損入貢。閩主不禮於損，有士人林省鄒私謂損曰：「吾主不事其君，不愛其親，不恤其民，不敬其神，不睦其鄰，不禮其賓，其能久乎！余將僧服而北逃，會相見於上國耳。」

三月，庚戌，唐主追尊吳王恪為定宗孝靜皇帝，自曾祖以下皆追尊廟號及謚。

己未，詔歸德節度使劉知遠、忠武節度使杜重威並加同平章事。知遠自以有佐命功，重威起於外戚，無大功，恥與之同制。制下數日，杜門四表辭不受。帝怒，謂趙瑩曰：「重威，朕之妹夫，知遠雖有功，何得堅拒制命！可落軍權，令歸私第！」瑩拜請曰：「陛下昔在晉陽，兵不過五千，為唐兵十餘萬所攻，危於朝露，非知遠心如鐵石，豈能成大業！奈何以小過棄之，竊恐此語外聞，非所以彰人君之大度也。」帝意乃解，命端明殿學士和凝詣知遠第諭旨，知遠惶恐，起受命。

尋州戌將王彥忠據懷遠城叛，上遣供奉官齊延祚往招諭之；彥忠降，延祚殺之。上怒曰：「朕踐祚以來，未嘗失信於人，彥忠已輸仗出迎，延祚何得擅殺之！」除延祚名，重杖配流，議者猶以為延祚不應免死。

辛酉，冊回鶻可汗仁美為奉化可汗。

夏，四月，唐江王徐知證等請亦姓李；不許。

辛巳，唐主祀南郊；癸未，大赦。

梁太祖以來，軍國大政，天子多與崇政、樞密使議，宰相受成命，行制敕，講典故，治文事而已。帝懲唐明宗之世安重誨專橫，故即位之初，但命桑維翰兼樞密使。及劉處讓為樞密使，奏對多不稱旨，會處讓遭母喪，甲申，廢樞密院，以印付中書，院事皆委宰相分判。以副使張從恩為宣徽使，直學士、倉部郎中司徒詡、工部郎中顏衎並罷守本官。然勳臣近習不知大體，習於故事，每欲復之。

帝以唐之大臣除名在兩京者皆貧悴，復以李專美為贊善大夫，丙戌，以韓昭胤為兵部尚書，馬胤孫為太子賓客，房暠為右驍衛大將軍，並致仕。閩主忌其叔父前建州刺史延武、戶部尚書延望才名，巫者林興與延武有怨，托鬼神語云：「延武、延望將為變。」閩主不復詰，使興帥壯士就第殺之，並其五子。閩主用陳守元言，作三清殿於禁中，以黃金數千斤鑄寶皇大帝、天尊、老君像，晝夜作樂，焚香禱祀，求神丹。政無大小，皆林興傳寶皇命決之。

戊申，加楚王希範天策上將軍，賜印，聽開府置官屬。

辛亥，唐徙吉王景遂為壽王，立壽陽公景達為宣城王。

乙卯，唐鎮海節度使兼中書令梁懷王徐知諤卒。

唐人遷讓皇之族於泰州，號永寧宮，防衛甚嚴。康化節度使兼中書令楊珙稱疾，罷歸永寧宮。乙丑，以平盧節度使兼中書令楊璉為康化節度使；璉固辭，請終喪，從之。

唐主將立齊王璟為太子，固辭；乃以為諸道兵馬大元帥、判六軍諸衛、守太尉、錄尚書事、升、揚二州牧。

閩判六軍諸衛建王繼嚴得士心，閩主忌之，六月，罷其兵柄，更名繼裕；以弟繼鏞判六軍，去諸衛字。林興詐覺，流泉州。望氣者言宮中有災，乙未，閩主徙居長春宮。

秋，七月，庚子朔，日有食之。

成德節度使安重榮出於行伍，性粗率，恃勇驕暴，每謂人曰：「今世天子，兵強馬壯則為之耳。」府廨有幡竿高數十尺，嘗挾弓矢謂左右曰：「我能中竿上龍首者，必有天命。」一發中之，以是益自負。帝之遣重榮代秘瓊也，戒之曰：「瓊不受代，當別除汝一鎮，勿以力取，恐為患滋深。」重榮由是以帝為怯，謂人曰：「秘瓊匹夫耳，天子尚畏之，況我以將相之重，士馬之眾乎！」每所奏請多逾分，為執政所可否，意憤憤不快，乃聚亡命，市戰馬，有飛揚之志。帝知之，義武節度使皇甫遇與重榮姻家，甲辰，徙遇為昭義節度使。

乙巳，閩北宮火，焚宮殿殆盡。

戊申，薛融等上所定編敕，行之。

丙辰，敕：「先令天下公私鑄錢，今私錢多用鉛錫，小弱缺薄，宜皆禁之，專令官司自鑄。」

西京留守楊光遠疏中書侍郎、同平章事桑維翰遷除不公及營邸肆於兩都，與民爭利；帝不得已，閏月，壬申，出維翰為彰德節度使兼侍中。

初，義武節度使王處直子威，避王都之難，亡在契丹，至是，義武缺帥，契丹主遣使來言，「請使威襲父土地，如我朝之法。」帝辭以「中國之法必自刺史、團練、防禦序遷乃至節度使，請遣威至此，漸加進用。」契丹主怒，復遣使來言曰：「爾自節度使為天子，亦有階級邪！」帝恐其滋蔓不已，厚賂契丹，且請以處直兄孫彰德節度使廷胤為義武節度使以厭其意。契丹怒稍解。

初，閩惠宗以太祖元從為拱宸、按鶴都，及康宗立，更募壯士二千人為腹心，號宸衛都，祿賜皆厚於二都；或言二都怨望，將作亂，閩主欲分隸漳、泉二州，二都益怒。閩主好為長夜之飲，強群臣酒，醉則令左右伺其過失；從弟繼隆醉失禮，斬之。屢以猜怒誅宗室，叔父左僕射、同平章事延羲陽為狂愚以避禍，閩主賜以道士服，置武夷山中；尋復召還，幽於私第。閩主數侮拱宸、控鶴軍使永泰朱文進、光山連重遇，二人怨之。會北宮火，求賊不獲；閩主命重遇將內外營兵掃除餘燼，日役萬人，士卒甚苦之。又疑重遇知縱火之謀，欲誅之；內學士陳郯私告重遇。辛巳夜，重遇入直，帥二都兵焚長春宮以攻閩主，使人迎延羲於瓦礫中，呼萬歲；復召外營兵共攻閩主；獨宸衛都拒戰，閩主乃與李后如宸衛都。比明，亂兵焚宸衛都，宸衛都戰敗，餘眾千餘人奉閩主及李后出北關，至梧桐嶺，眾稍逃散。延羲使兄子前汀州剌史繼業將兵追之，及於村舍；閩主素善射，引弓殺數人。俄而追兵雲集，閩主知不免，投弓謂繼業曰：「卿臣節安在！」繼業曰：「君無君德，臣安有臣節！新君，叔父也，舊君，昆弟也，孰親孰疏？」閩主不復言。繼業與之俱還，至陀莊，飲以酒，醉而縊之，並李后及諸子、王繼恭皆死。宸衛餘眾奔吳越。延羲自稱威武節度使、閩國王，更名曦，改元永隆，赦繫囚，頒賚中外。以宸衛弒閩主赴於鄰國；謚閩主曰聖神英睿文明廣武應道大弘孝皇帝，廟號康宗。遣商人間道奉表稱籓於晉；然其在國，置百官皆如天子之制。以太子太傅致仕李真為司空兼中書侍郎、同平章事。連重遇之攻康宗也，陳守元在宮中，易服將逃，兵人殺之。重遇執蔡守蒙，數以賣官之罪而斬之。閩王曦既立，遣使誅林興於泉州。

河決亳州。

八月，辛丑，以馮道守司徒兼侍中。壬寅，詔中書知印止委上相，由是事無鉅細，悉委於道。帝嘗訪以軍謀，對曰：「征伐大事，在聖心獨斷。臣書生，惟知謹守歷代成規而已。」帝以為然。道嘗稱疾求退，帝使鄭王重貴詣第省之，曰：「來日不出，朕當親往。」道乃出視事。當時寵遇，群臣無與為比。

己酉，以吳越王元瓘為天下兵馬元帥。

黔南巡內溪州刺史彭士愁引蔣、錦州蠻萬餘人寇辰、澧州，焚掠鎮戍，遣使乞師於蜀；蜀主以道遠，不許。九月，辛未，楚王希範命左靜江指揮使劉勍、決勝指揮使廖匡齊帥衡山兵五千討之。

癸未，以唐許王從益為郇國公，奉唐祀。從益尚幼，李后養從益於宮中，奉王淑妃如事母。

冬，十月，庚戌，閩康宗所遣使者鄭元弼至大梁。康宗遺執政書曰：「閩國一從興運，久歷年華，見北辰之帝座頻移，致東海之風帆多阻。」又求用敵國禮致書往來。帝怒其不遜，壬子，詔卻其貢物及福、建諸州綱運，並令元弼及進奏官林恩部送速歸。兵部員外郎李知損上言：「王昶僭慢，宜執留使者，籍沒其貨。」乃下元弼、恩獄。

吳越恭穆夫人馬氏卒。夫人，雄武節度使綽之女也。初，武肅王鏐禁中外畜聲妓，文穆王元瓘年三十餘無子，夫人為之請於鏐，鏐喜曰：「吾家祭祀，汝實主之。」乃聽元瓘納妾。鹿氏，生弘僔、弘倧；許氏，生弘佐；吳氏，生弘俶；眾妾生弘偡，弘億、弘儀、弘偓、弘仰、弘信；夫人撫視慈愛如一。常置銀鹿於帳前，坐諸兒於上而弄之。

十一月，戊子，契丹遣其臣遙折來使，遂如吳越。

楚王希範始開天策府，置護軍都尉、領軍司馬等官，以諸弟及將校為之。又以幕僚拓跋恆、李弘皋、廖匡圖、徐仲雅等十八人為學士。

劉勍等進攻溪州，彭士愁兵敗，棄州走保山寨；石崖四絕，勍為梯棧上圍之。廖匡齊戰死，楚王希範遣吊其母，其母不哭，謂使者曰：「廖氏三百口受王溫飽之賜，舉族效死，未足以報，況一子乎！願王無以為念。」王以其母為賢，厚恤其家。

十二月，丙戌，禁刱造佛寺。

閩王作新宮，徙居之。

是歲，漢門下侍郎、同平章事趙光裔言於漢主曰：「自馬後崩，未嘗通使於楚，親鄰舊好，不可忘也。」因薦諫議大夫李紓可以將命，漢主從之；楚亦遣使報聘。光裔相漢二十餘年，府庫充實，邊境無虞。及卒，漢主復以其子翰林學士承旨、尚書左丞損為門下侍郎、同平章事。


春，正月，帝引見閩使鄭元弼等。元弼曰：「王昶蠻夷之君，不知禮義，陛下得其善言不足喜，惡言不足怒。臣將命無狀，願伏鈇鍎以贖昶罪。」帝憐之，辛未，詔釋元弼等。

楚劉勍等因大風，以火箭焚彭士愁寨而攻之，士愁帥麾下逃入獎、錦深山，乙未，遣其子師暠帥諸酋長納溪、錦、獎三州印，請降於楚。

二月，庚戌，北都留守、同平章事安彥威入朝，上曰：「吾所重者信與義。昔契丹以義救我，我今以信報之；聞其徵求不已，公能屈節奉之，深稱朕意。」對曰：「陛下以蒼生之故，猶卑辭厚幣以事之，臣何屈節之有！」上悅。劉勍引兵還長沙。楚王希範徙溪州於便地，表彭士愁為溪州刺史，以劉勍為錦州刺史；自是群蠻服於楚。希範自謂伏波之後，以銅五千斤鑄柱，高丈二尺，入地六尺，銘誓狀於上，立之溪州。

唐康化節度使兼中書令楊璉謁平陵還，一夕，大醉，卒於舟中，唐主追封謚曰弘農靖王。

閩王曦既立，驕淫苛虐，猜忌宗族，多尋舊怨。其弟建州刺史延政數以書諫之，曦怒，復書罵之；遣親吏業翹監建州軍，教練使杜漢崇監南鎮軍，二人爭捃延政陰事告於曦，由是兄弟積相猜恨。一日，翹與延政議事不葉，翹訶之曰：「公反邪！」延政怒，欲斬翹；翹奔南鎮，延政發兵就攻之，敗其戍兵。翹、漢崇奔福州，西鄙戍兵皆潰。

二月，曦遣統軍使潘師逵、吳行真將兵四萬擊延政。師逵軍於建州城西，行真軍於城南，皆阻水置營，焚城外廬舍。延政求救於吳越，壬戌，吳越王元瓘遣寧國節度使、同平章事仰仁詮、內都監使薛萬忠將兵四萬救之，丞相林鼎諫，不聽。三月，戊辰，師逵分兵三千，遣都軍使蔡弘裔將之出戰，延政遣其將林漢徹等敗之於茶山，斬首千餘級。

安彥威、王建立皆請致仕；不許。辛未，以歸德節度使、侍衛馬步都指揮使、同平章事劉知遠為鄴都留守，徙彥威為歸德節度使，加兼侍中。癸酉，徙建立為昭義節度使，進爵韓王；以建立遼州人，割遼、沁二州隸昭義。徙建雄節度使李德珫為北都留守。山南東道節度使，同平章事安從進恃其險固，陰蓄異謀，擅邀取湖南貢物，招納亡命，增廣甲卒；元隨都押牙王令謙、押牙潘知麟諫，皆殺之。及王建立徙潞州，帝使問之曰：「朕虛青州以待卿，卿有意則降制。」從進對曰：「若移青州置漢南，臣即赴鎮。」帝亦不之責。

丁丑，王延政募敢死士千餘人，夜涉水，潛入潘師逵壘，因風縱火，城上鼓譟以應之，戰棹都頭建安陳誨殺師逵，其眾皆潰。戊寅，引兵欲攻吳行真寨，建人未涉水，行真及將士棄營走，死者萬人。延政乘勝取永平、順昌二城。自是建州之兵始盛。

夏，四月，蜀太保兼門下侍郎、同平章事趙季良請與門下侍郎、同平章事毋昭裔，中書侍郎、同平章事張業分判三司，癸卯，蜀主命季良判戶部，昭裔判鹽鐵，業判度支。

庚戌，以前橫海節度使馬全節為安遠節度使。

甲子，吳越孝獻世子弘僔卒。

吳越仰仁詮等兵至建州，王延政以福州兵已敗去，奉牛酒犒之，請班師；仁詮等不從，營於城之西北。延政懼，復遣使乞師於閩王。閩王以泉州刺史王繼業為行營都統，將兵二萬救之；且移書責吳越，遣輕兵絕吳越糧道。會久雨，吳越軍食盡，五月，延政遣兵出擊，大破之，俘斬以萬計。癸未，仁詮等詮遁。

胡漢筠既違詔命不詣闕，又聞賈仁沼二子欲訴諸朝；及除馬全節鎮安州代李金全，漢筠紿金全曰：「進奏吏遣人倍道來言，朝廷俟公受代，即按賈仁沼死狀，以為必有異圖。」金全大懼。漢筠因說金全拒命，自歸於唐；金全從之。丙戌，帝聞金全叛，命馬全節以汴、洛、汝、鄭、單、宋、陳、蔡、曹、濮、申、唐之兵討之，以保大節度使安審暉為之副。審暉，審琦之兄也。李金全遣推官張緯奉表請降於唐，唐主遣鄂州屯營使李承裕、段處恭將兵三千逆之。

唐主遣客省使尚全恭如閩，和閩王曦及王延政。六月，延政遣牙將及女奴持誓書及香爐至福州，與曦盟於宣陵。然兄弟相猜恨猶如故。

癸卯，唐李承裕等引兵至安州。是夕，李金全將麾下數百人詣唐軍，妓妾資財皆為承裕所奪，承裕入據安州。甲辰，馬全節自應山進軍大化鎮，與承裕戰於城南，大破之。承裕掠安州南走，全節入安州。丙午，安審暉追敗唐兵於黃花谷，段處恭戰死。丁未，審暉又敗唐兵於雲夢澤中，虜承裕及其眾。唐將張建崇據雲夢橋拒戰，審暉乃還。馬全節斬承裕及其眾千五百人於城下，送監軍杜光業等五百七人於大梁。上曰：「此曹何罪！」皆賜馬及器服而歸之。初，盧文進之奔吳也，唐主命祖全恩將兵逆之，戒無入安州城，陳於城外。俟文進出，殿之以歸，無得剽驚。及李承裕逆李金全，戒之如全恩；承裕貪剽掠，與晉兵戰而敗，失亡四千人。唐主惋恨累日，自以戒敕之不熟也。杜光業等至唐，唐主以其違命而敗，不受，復送於淮北，遺帝書曰：「邊校貪功，乘便據壘。」又曰：「軍法朝章，彼此不可。」帝復遣之歸，使者將自桐墟濟淮，唐主遣戰艦拒之，乃還。帝悉授唐諸將官，以其士卒為顯義都，命舊將劉康領之。

巨光曰：違命者，將也，士卒從將之令者也，又何罪乎！受而戮其將以謝敵，吊士卒而撫之，斯可矣，何必棄民以資敵國乎！

唐主使宦者祭廬山，還，勞之曰：「卿此行甚精潔。」宦者曰：「臣自奉詔，蔬食至今。」唐主曰：「卿某處市魚為羹，某日市肉為羹，何為蔬食？」宦者慚服。倉吏歲終獻羨餘萬餘石，唐主曰：「出納有數，苟非掊民刻軍，安得羨餘邪！」

秋，七月，閩主曦城福州西郭以備建人。又度民為僧，民避重賦多為僧，凡度萬一千人。

乙丑，帝賜鄭元弼等帛，遣歸。李金全之叛也，安州馬步副都指揮使桑千、威和指揮使王萬金、成彥溫不從而死，馬步都指揮使龐守榮誚其愚，以徇金全之意。己巳，詔贈賈仁沼及桑千等官，遣使誅守榮於安州。李金全至金陵，唐主待之甚薄。

丁巳，唐主立齊王璟為太子，兼大元帥，錄尚書事。

太子太師致仕范延光請歸河陽私第，帝許之。延光重載而行。西京留守楊光遠兼領河陽，利其貨，且慮為子孫之患，奏：「延光叛臣，不家汴、洛而就外籓，恐其逃逸入敵國，宜早除之！」帝不許。光遠請敕延光居西京，從之。光遠使其子承貴以甲士圍其第，逼令自殺。延光曰：「天子在上，賜我鐵券，許以不死，爾父子何得如此？」己未，承貴以白刃驅延光上馬，至浮梁，擠於河。光遠奏雲自赴水死，帝知其故，憚光遠之強，不敢詰；為延光輟朝，贈太師。

唐齊王璟固辭太子；九月，乙丑，唐主許之，詔中外致箋如太子禮。

丁卯，以翰林學士承旨、戶部侍郎和凝為中書侍郎、同平章事。

己巳，鄴都留守劉知遠入朝。

辛未，李崧奏：「諸州倉糧，於計帳之外所餘頗多。」上曰：「法外稅民，罪同枉法。倉吏特貸其死，各痛懲之。」

翰林學士李澣，輕薄，多酒失，上惡之，丙子，罷翰林學士，並其職於中書舍人，澣，濤之弟也。

楊光遠入朝，帝欲徙之它鎮，謂光遠曰：「圍魏之役，卿左右皆有功，尚未之賞，今當各除一州以榮之。」因以其將校數人為刺史。甲申，徙光遠為平盧節度使，進爵東平王。

冬，十月，丁酉，加吳越王元瓘天下兵馬都元帥，尚書令。

壬寅，唐大赦，詔中外奏章無得言「睿」、「聖」，犯者以不敬論。

術士孫智永以四星聚鬥，分野有災，勸唐主巡東都，乙巳，唐主命齊王璟監國。光政副使、太僕少卿陳覺以私憾奏泰州刺史褚仁規貪殘；丙午，罷仁規為扈駕都部置，覺始用事。庚戌，唐主發金陵；甲寅，至江都。

閩王曦因商人奉表自理；十一月，甲申，以曦為威武節度使，兼中書令，封閩國王。

唐主欲遂居江都，以水凍，漕運不給，乃還；十二月，丙申，至金陵。

唐右僕射兼門下侍郎、同平章事張延翰卒。

是歲，漢門下侍郎、同平章事趙損卒；以寧遠節度使南昌王定保為中書侍郎、同平章事，不逾年亦卒。

初，帝割雁門之北以賂契丹，由是吐谷渾皆屬契丹，苦其貪虐，思歸中國；成德節度使安重榮復誘之，於是吐谷渾帥部落千餘帳自五台來奔。契丹大怒，遣使讓帝以招納叛人。


春，正月，丙寅，帝遣供奉官張澄將兵二千索吐谷渾在並、鎮、忻、代四州山谷者，逐之使還故土。

王延政城建州，週二十里，請於閩王曦，欲以建州為威武軍，自為節度使。曦以威武軍福州也，乃以建州為鎮安軍，以延政為節度使，封富沙王；延政改鎮安曰鎮武而稱之。

二月，壬辰，作浮梁於德勝口。

彰義節度使張彥澤欲殺其子，掌書記張式素為彥澤所厚，諫止之。彥澤怒，射之；左右素惡式，從而讒之，式懼，謝病去，彥澤遣兵追之，式至邠州，靜難節度使李周以聞，帝以彥澤故，流式商州。彥澤遣行軍司馬鄭元昭詣闕求之，且曰：「彥澤不得張式，恐致不測。」帝不得已，與之。癸未，式至涇州，彥澤命決口，剖心，斷其四支。

涼州軍亂，留後李文謙閉門自焚死。

蜀自建國以來，節度使多領禁兵，或以它職留成都，委僚佐知留務，專事聚斂，政事不治，民無所訴。蜀主知其弊，丙辰，加衛聖馬步都指揮使、武德節度使兼中書令趙廷隱、樞密使、武信節度使、同平章事王處回、捧聖控鶴都指揮使、保寧節度使、同平章事張公鐸檢校官，並罷其節度使。三月，甲戌，以翰林學士承旨李昊知武德軍，散騎常侍劉英圖知保寧軍，諫議大夫崔鑾知武信軍，給事中謝從志知武泰軍，將作監張言贊知寧江軍。

夏，四月，閩王曦以其子亞澄同平章事、判六軍諸衛。曦疑其弟汀州刺史延喜與延政通謀，遣將軍許仁欽以兵三千如汀州，執延喜以歸。

唐主以陳覺及萬年常夢錫為宣徽副使。

辛巳，北京留守李德珫遣牙校以吐谷渾酋長白承福入朝。

唐主遣通事舍人歐陽遇求假道以通契丹，帝不許。自黃巢犯長安以來，天下血戰數十年，然後諸國各有分土，兵革稍息。及唐主即位，江、淮比年豐稔，兵食有餘，群臣爭言「陛下中興，今北方多難，宜出兵恢復舊疆。」唐主曰：「吾少長軍旅，見兵之為民害深矣，不忍復言。使彼民安，則吾民亦安矣，又何求焉！」漢主遣使如唐，謀共取楚，分其地；唐主不許。

山南東道節度使安從進謀反，遣使奉表詣蜀，請出師金、商以為聲援；丁亥，使者至成都。蜀主與群臣謀之，皆曰：「金、商險遠，少出師則不足制敵，多則漕輓不繼。」蜀主乃辭之。又求援於荊南，高從誨遺從進書，諭以禍福；從進怒，反誣奏從誨。荊南行軍司馬王保義勸從誨具奏其狀，且請發兵助朝廷討之；從誨從之。

成德節度使安重榮恥臣契丹，見契丹使者，必箕踞慢罵，使過其境，或潛遣人殺之；契丹以讓帝，帝為之遜謝。六月，戊午，重榮執契丹使拽剌，遣騎掠幽州南境，軍於博野，上表稱：「吐谷渾、兩突厥、渾、契苾、沙陀各帥部從歸附；党項等亦遣使納契丹告身職牒，言為虜所陵暴，又言自二月以來，令各具精甲壯馬，將以上秋南寇，恐天命不佑，與之俱滅，願自備十萬眾，與晉共擊契丹。又朔州節度副使趙崇已逐契丹節度使劉山，求歸命朝廷。臣相繼以聞。陛下屢敕臣承奉契丹，勿自起釁端；其如天道人心，難以違拒，機不可失，時不再來。諸節度使沒於虜庭者，皆延頸企踵以待王師，良可哀閔。願早決計。」表數千言，大抵斥帝父事契丹，竭中國以媚無厭之虜。又以此意為書遺朝貴及移籓鎮，雲已勒兵，必與契丹決戰。帝以重榮方握強兵，不能制，甚患之。

時鄴都留守、侍衛馬步都指揮使劉知遠在大梁；泰寧節度使桑維翰知重榮已蓄奸謀，又慮朝廷重違其意，密上疏曰：「陛下免於晉陽之難而有天下，皆契丹之功也，不可負之。今重榮恃勇輕敵，吐渾假手報仇，皆非國家之利，不可聽也。臣竊觀契丹數年以來，士馬精強，吞噬四鄰，戰必勝，攻必取，割中國之土地，收中國之器械；其君智勇過人，其臣上下輯睦，牛馬蕃息，國無天災，此未可與為敵也。且中國新敗，士氣彫沮，以當契丹乘勝之威，其勢相去甚遠。又，和親既絕，則當發兵守塞，兵少則不足以待寇，兵多則饋運無以繼之。我出則彼歸，我歸則彼至，臣恐禁衛之士疲於奔命，鎮、定之地無復遺民。今天下粗安，瘡痍未復，府庫虛竭，蒸民困弊，靜而守之，猶懼不濟，其可妄動乎！契丹與國家恩義非輕，信誓甚著，彼無間隙而自啟釁端，就使克之，後患愈重；萬一不克，大事去矣。議者以歲輸繒帛謂之耗蠹，有所卑遜謂之屈辱，殊不知兵連而不休，禍結而不解，財力將匱，耗蠹孰甚焉！用兵則武吏功臣過求姑息，邊籓遠郡得以驕矜，下陵上替，屈辱孰大焉！臣願陛下訓農習戰，養兵息民，俟國無內憂，民有餘力，然後觀釁而動，則動必有成矣。又，鄴都富盛，國家籓屏，今主帥赴闕，軍府無人，臣竊思慢藏誨盜之言，勇夫重閉之義，乞陛下略加巡幸，以杜奸謀。」帝謂使者曰：「朕比日以來，煩懣不決，今見卿奏，如醉醒矣，卿勿以為憂。」閩王曦聞王延政以書招泉州刺史王繼業，召繼業還，賜死於郊外，殺其子於泉州。初，繼業為汀州刺史，司徒兼門下侍郎、同平章事楊沂豐為士曹參軍，與之親善。或告沂豐與繼業通謀，沂豐方侍宴，即收下獄，明日斬之，夷其族。沂豐，涉之從弟也，時年八十餘，國人哀之，自是宗族勳舊相繼被誅，人不自保，諫議大夫黃峻舁櫬詣朝堂極諫，曦曰：「老物狂發矣！」貶漳州司戶。曦淫侈無度，資用不給，謀於國計使國安陳匡范，匡范請日進萬金；曦悅，加匡范禮部侍郎，匡范增算商賈數倍。曦宴群臣，舉酒屬匡范曰：「明珠美玉，求之可得；如匡范人中之寶，不可得也。」未幾，商賈之算不能足日進，貸諸省務錢以足之，恐事覺，憂悸而卒，曦祭贈甚厚。諸省務以匡范貸貼聞，曦大怒，斫棺，斷其屍棄水中，以連江人黃紹頗代為國計使。紹頗請「令欲仕者，自非廕補，皆聽輸錢即授之，以資望高下及州縣房口多寡定其直，自百緡至千緡。」從之。

唐主自以專權取吳，尤忌宰相權重，以右僕射兼中書侍郎、同平章事李建勳執政歲久，欲罷之。會建勳上疏言事，意其留中，既而唐主下有司施行。建勳自知事挾愛憎，密取所奏改之；秋，七月，戊辰，罷建勳歸私第。

帝憂安重榮跋扈，己巳，以劉知遠為北京留守、河東節度使，復以遼、沁隸河東；以北京留守李德珫為鄴都留守。知遠微時，為晉陽李氏贅婿，嘗牧馬，犯僧田，僧執而笞之。知遠至晉陽，首召其僧，命之坐，慰諭贈遺，眾心大悅。

吳越府署火，宮室府庫幾盡。吳越王元瓘驚懼，發狂疾，唐人爭勸唐主乘弊取之，唐主曰：「奈何利人之災！」遺使唁之，且賙其乏。

閩主曦自稱大閩皇，領威武節度使，與王延政治兵相攻，互有勝負，福、建之間，暴骨如莽。鎮武節度判官晉江潘承祐屢請息兵修好，延政不從。閩主使者至，延政大陳甲卒以示之，對使者語甚悖慢；承祐長跪切諫，延政怒，顧左右曰：「判官之肉可食乎！」承祐不顧，聲色愈厲，閩主曦惡泉州刺史王繼嚴得眾心，罷歸，鴆殺之。

八月，戊子朔，以開封尹鄭王重貴為東京留守。

馮道，李崧屢薦天平節度使兼侍衛親軍馬步副都指揮使、同平章事杜重威之能，以為都指揮使，充隨駕御營使，代劉知遠，知遠由是恨二相，重威所至黷貨，民多逃亡，嘗出過市，謂左右曰：「人言我驅盡百姓，何市人之多也！」

壬辰，帝發大梁。己亥，至鄴都。壬寅，大赦。帝以詔諭安重榮曰：「爾身為大臣，家有老母，忿不思難，棄君與親。吾因契丹得天下，爾因吾致富貴，吾不敢忘德，爾乃忘之，何邪？今吾以天下臣之，爾欲以一鎮抗之，不亦難乎！宜審思之，無取後悔！」重榮得詔愈驕，聞山南東道節度使安從進有異志，陰遣使與之通謀。

吳越文穆王元瓘寢疾，察內都監章德安忠厚，能斷大事，欲屬以後事，語之曰：「弘佐尚少，當擇宗人長者立之。」德安曰：「弘佐雖少，群下伏其英敏，願王勿以為念！」王曰：「汝善輔之，吾無憂矣。」德安，處州人也。辛亥，元瓘卒。初，內牙指揮使戴惲，為元瓘所親任，悉以軍事委之。元瓘養子弘侑乳母，惲妻之親也，或告惲謀立弘侑。德安秘不發喪，與諸將謀，伏甲士於幕下；壬子，惲入府，執而殺之，廢弘侑為庶人，複姓孫，幽之明州。是日，將吏以元瓘遺命，承製以鎮海、鎮東副大使弘佐為節度使，時年十四。九月，庚申，弘佐即王位，命丞相曹仲達攝政。軍中言賜與不均，舉仗不受，諸將不能制；仲達親諭之，皆釋仗而拜。弘佐溫恭，好書，禮士，躬勤政務，發擿奸伏，人不能欺。民有獻嘉禾者，弘佐問倉吏：「今蓄積幾何？」對曰：「十年。」王曰：「然則軍食足矣，可以寬吾民」。乃命復其境內稅三年。

辛酉，滑州言河決。

帝以安重榮殺契丹使者，恐其犯塞，乙亥，遣安國節度使楊彥詢使於契丹。彥詢至其帳，契丹主責以使者死狀，彥詢曰：「譬如人家有惡子，父母所不能制，將如之何？」契丹主怒乃解。

閩主曦以其子琅邪王亞澄為威武節度使、兼中書令，改號長樂王。

劉知遠遣親將郭威以詔旨說吐谷渾酋長白承福，令去安重榮歸朝廷，許以節鉞。威還，謂知遠曰：「虜惟利是嗜，安鐵胡止以袍褲賂之，今欲其來，莫若重賂乃可致耳。」知遠從之，且使謂承福曰：「朝廷已割爾曹隸契丹，爾曹當自安部落；今乃南來助安重榮為逆，重榮已為天下所棄，朝夕敗亡。爾曹宜早從化，勿俟臨之以兵，南北無歸，悔無及矣。」承福懼，冬，十月，帥其眾歸於知遠。知遠處之太原東山及嵐、石之間，表承福領大同節度使，收其精騎以隸麾下。始，安重榮稱檄諸道，雲與吐谷渾、達靼，契苾同起兵，既而承福降知遠，達靼、契苾亦莫之赴，重榮勢大沮。

閩主曦即皇帝位。王延政自稱兵馬元帥。閩同平章事李敏卒。

帝之發大梁也，和凝請曰：「車駕已行，安從進若反，何以備之？」帝曰：「卿意如何？」凝請密留空名宣敕十數通，付留守鄭王，聞變則書諸將名，遣擊之；帝從之。

十一月，從進舉兵攻鄧州，唐州刺史武延翰以聞。鄭王遣宣徽南院使張從恩、武德使焦繼勳、護聖都指揮使郭金海、作坊使陳思讓將大梁兵就申州刺史李建崇兵於葉縣以討之。金海，本突厥；思讓，幽州人也。丁丑，以西京留守高行周為南面軍前都部署，前同州節度使宋彥筠副之，張從恩監焉；又以郭金海為先鋒使，陳思讓監焉。彥筠，滑州人也。

庚辰，以鄴都留守李德珫權東京留守，召鄭王重貴如鄴都。安從進攻鄧州，威勝節度使安審暉據牙城拒之，從進不能克而退。癸未，從進至花山，遇張從恩兵，不意其至之速，合戰，大敗，從恩獲其子牙內都指揮使弘義，從進以數十騎奔還襄州，嬰城自守。

唐主性節儉，常躡蒲屨，盥□用鐵盎，暑則寢於青葛帷，左右使令惟老醜宮人，服飾粗略。死國事者雖士卒皆給祿三年。分遣使者按行民田，以肥瘠定其稅，民間稱其平允。自是江、淮調兵興役及它賦斂，皆以稅錢為率，至今用之。唐主勤於聽政，以夜繼晝，還自江都，不復宴樂；頗傷躁急，內侍王紹顏上書，以為「今春以來，群臣獲罪者眾，中外疑懼。」唐主手詔釋其所以然，令紹顏告諭中外。

十二月，丙戌朔，徙鄭王重貴為齊王，充鄴都留守；以李德珫為東都留守。

丁亥，以高行周知襄州行府事。詔荊南、湖南共討襄州。高從誨遣都指揮使李端將水軍數千至南津，楚王希範遣天策都軍使張少敵將戰艦百五十艘入漢江助行周，仍各運糧以饋之。少敵，佶之子也。

安重榮聞安從進舉兵反，謀遂決，大集境內饑民，眾至數萬，南向鄴都，聲言不朝。初，重榮與深州人趙彥之俱為散指揮使，相得歡甚。重榮鎮成德，彥之自關西歸之，重榮待遇甚厚，使彥之招募黨眾；然心實忌之，及舉兵，止用為排陳使，彥之恨之。帝聞重榮反，壬辰，遣護聖等馬步三十九指揮擊之。以天平節度使杜重威為招討使，安國節度使馬全節副之，前永清節度使王周為馬步都虞候。

安從進遣其弟從貴將兵逆均州刺史蔡行遇，焦繼勳邀擊，敗之，獲從貴，斷其足而歸之。

戊戌，杜重威與安重榮遇於宗城西南，重榮為偃月陳，官軍再擊之，不動；重威懼，欲退。指揮使宛丘王重胤曰：「兵家忌退。鎮之精兵盡在中軍，請公分銳士擊其左右翼，重胤為公以契丹直衝其中軍，彼必狼狽。」重威從之。鎮人陳稍卻，趙彥之卷旗策馬來降。彥之以銀飾鎧冑及鞍勒，官軍殺而分之。重榮聞彥之叛，大懼，退匿於輜重中，官軍從而乘之，鎮人大潰，斬首萬五千級。重榮收餘眾，走保宗城，官軍進攻，夜分，拔之。重榮以十餘騎走還鎮州，嬰城自守。會天寒，鎮人戰及凍死者二萬餘人。契丹聞重榮反，乃聽楊彥詢還。

庚子，冀州刺史張建武等取趙州。

漢主寢疾，有胡僧謂漢主名龔不利；漢主自造「龑」字名之，義取「飛龍在天」，讀若儼。

庚戌，制以錢弘佐為鎮海、鎮東軍節度使兼中書令、吳越國王。

