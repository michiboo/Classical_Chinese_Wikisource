
資治通鑑 第073卷
【魏紀五】　起旃蒙單閼，盡強圉大荒落，凡三年。
春，正月，戊子，以大將軍司馬懿為太尉。
丁巳，皇太后郭氏殂。帝數問甄后死狀於太后，由是太后以憂殂。
漢楊儀既殺魏延，自以為有大功，宜代諸葛亮秉政；而亮平生密指，以儀狷狹，意在蔣琬。儀至成都，拜中軍師，無所統領，從容而已。初，儀事昭烈帝為尚書，琬時為尚書郎。後雖俱為丞相參軍、長史，儀每從行，當其勞劇；自謂年宦先琬，才能逾之，於是怨憤形於聲色，歎吒之音發於五內，時人畏其言語不節，莫敢從也。惟後軍師費禕往慰省之，儀對禕恨望，前後云云。又語禕曰：「往者丞相亡沒之際，吾若舉軍以就魏氏，處世寧當落度如此邪！令人追悔，不可復及！」禕密表其言。漢主廢儀為民，徙漢嘉郡。儀至徙所，復上書誹謗。，辭指激切。遂下郡收儀，儀自殺。
三月，庚寅，葬文德皇后。
夏，四月，漢主以蔣琬為大將軍、錄尚書事；費禕代琬為尚書令。帝好土功，既作許昌宮，又治洛陽宮，起昭陽太極殿，築總章觀，高十餘丈。力役不已，農桑失業。司空陳群上疏曰：「昔禹承唐、虞之盛，猶卑宮室而惡衣服。況今喪亂之後，人民至少，比漢文、景之時，不過一大郡。加以邊境有事，將士勞苦，若有水旱之患，國家之深憂也。昔劉備自成都至白水，多作傳捨，興費人役，太祖知其疲民也。今中國勞力，亦吳、蜀之所願。此安危之機也，惟陛下慮之！」帝答曰：「王業、宮室，亦宜並立。滅賊之後，但當罷守禦耳，豈可復興役邪！是固君之職，蕭何之大略也。」群曰：「昔漢祖惟與項羽爭天下，羽已滅，宮室燒焚，是以蕭何建武庫、太倉，皆是要急，然高祖猶非其壯麗。今二虜未平，誠不宜與古同也。夫人之所欲，莫不有辭，況乃天王，莫之敢違。前欲壞武庫，謂不可不壞也；後欲置之，謂不可不置也。若必作之，固非臣下辭言所屈；若少留神，卓然回意，亦非臣下之所及也。漢明帝欲起德陽殿，鐘離意諫，即用其言，後乃復作之；殿成，謂群臣曰：『鐘離尚書在，不得成此殿也。』夫王者豈憚一臣！蓋為百姓也。今臣曾不能少凝聖德，不及意遠矣。」帝乃為之少有減省。帝耽於內寵，婦官秩石擬百官之數，自貴人以下至掖庭灑掃者，凡數千人，選女子知書可付信者六人，以為女尚書，使典省外奏事，處當畫可。廷尉高柔上疏曰：「昔漢文惜十家之資，不營小台之娛；去病臣匈奴之害，不遑治第之事。況今所損者非惟百金之費，所憂者非徒北鍬之患乎！可粗成見所營立以充朝宴之儀，訖罷作者，使得就養；二方平定，復可徐興。《周禮》：天子后妃以下百二十人，嬪嬙之儀，既已盛矣。竊聞後庭之數，或復過之，聖嗣不昌，殆能由此。臣愚以為可妙簡淑媛以備內官之數，其餘盡遣還家，且以育精養神，專靜為寶。如此，則《螽斯》之徵可庶而致矣。」帝報曰：「卿輒昌言，他復以聞。」是時獵法嚴峻，殺禁地鹿者身死，財產沒官，有能覺告者，厚加賞賜。柔復上疏曰：「中間以來，百姓供給眾役，親田者既減；加頃復有獵禁，群鹿犯暴，殘食生苗，處處為害，所傷不貲，民雖障離，力不能御。至如滎陽左右，周數百里，歲略不收。方今天下生生者甚少，而麋鹿之損者甚多，卒有兵戎之役，凶年之災，將無以待之。惟陛下寬放民間，使得捕鹿，遂除其禁，則眾庶永濟，莫不悅豫矣。」帝又欲平北芒，令於其上作台觀，望見孟津。衛尉辛毘諫曰：「天地之性，高高下下。今而反之，既非其理；加以損費人功，民不堪役。且若九河盈溢，洪水為害，而丘陵皆夷，將何以御之！」帝乃止。
少府楊阜上疏曰：「陛下奉武皇帝開拓之大業，守文皇帝克終之元緒，誠宜思齊往古聖賢之善治，總觀季世放蕩之惡政。曩使桓、靈不廢高祖之法度，文、景之恭儉，太祖雖有神武，於何所施，而陛下何由處斯尊哉！今吳、蜀未定，定旅在外，諸所繕治，惟陛下務從約節。」帝優詔答之。阜復上疏曰：「堯尚茅茨而萬國安其居，禹卑宮室而天下樂其業。及至殷、周，或堂崇三尺，度以九筵耳。桀作璇室象廊，紂為傾宮鹿台，以喪其社稷；楚靈以築章華而身受禍；秦始皇作阿房，二世而滅。夫不度萬民之力，以從耳目之欲，未有不亡者也。陛下當以堯、舜、禹、湯、文、武為法則，夏桀、殷紂、楚靈、秦皇為深誡，而乃自暇自逸，惟宮台是飾，必有顛覆危亡之禍矣。君作元首，臣為股肱，存亡一體，得失同之。臣雖駑怯，敢忘爭臣之義！言不切至，不足以感寤陛下。陛下不察臣言，恐皇祖、烈考之祚墜於地。使臣身死有補萬一，則死之日猶生之年也。謹叩棺沐浴，伏俟重誅！」奏御，帝感其忠言，手筆詔答。帝嘗著衣冒，被縹綾半袖。阜問帝曰：「此於禮何法服也？」帝默然不答。自是不法服不以見阜。阜又上疏欲省宮人諸不見幸者，乃召御府吏問後宮人數。吏守舊令，對曰：「禁密，不得宣露！」阜怒，杖吏一百，數之曰：「國家不與九卿為密，反與小吏為密乎！」帝愈嚴憚之。
散騎常侍蔣濟上疏曰：「昔句踐養胎以待用，昭王恤病以雪仇，故能以弱燕服強齊，羸越滅勁吳。今二敵強盛，當身不除，百世之責也。以陛下聖明神武之略，捨其緩者，專心討賊，臣以為無難矣。」中書侍郎東萊王基上疏曰：「臣聞古人以水喻民曰：『水所以載舟，亦所以覆舟。』顏淵曰『東野子之御，馬力盡矣，而求進不已，殆將敗矣。』今事役勞苦，男女離曠，願陛下深察東野之敝，留意舟水之喻，息奔駟於未盡，節力役於未困。昔漢有天下，至孝文時唯有同姓諸侯，而賈誼憂之曰：『置火積薪之下而寢其上，因謂之安。』今寇賊未殄，猛將擁兵，檢之則無以應敵，久之則難以遺後，當盛明之世，不務以除患，若子孫不競，社稷之憂也。使賈誼復起，必深切於曩時矣。」帝皆不聽。
殿中監督役，擅收蘭台令史，右僕射衛臻奏案之。詔曰：「殿捨不成，吾所留心，卿推之，何也？」臻曰：「古制侵官之法，非惡其勤事也，誠以所益者小，所墮者大也。臣每察校事，類皆如此，若又縱之，懼群司將遂越職，以至陵夷矣。」
尚書涿郡孫禮固請罷役，帝詔曰：「欽納讜言。」促遣民作；監作者復奏留一月，有所成訖。禮徑至作所，不復重奏，稱詔罷民，帝奇其意而不責。帝雖不能盡用群臣直諫之言，然皆優容之。
秋，七月，洛陽崇華殿災。帝問侍中領太史令泰山高堂隆曰：「此何咎也？於禮寧有祈禳之義乎？」對曰：「《易‧傳》曰：『上不儉，下不節，孽火燒其室。』又曰：『君高其台，天火為災。』此人君務飾宮室，不知百姓空竭，故天應之以旱，火從高殿起也。」詔問隆：「吾聞漢武帝之時柏梁災，而大起宮殿以厭之，其義雲何？」對曰：「夷越之巫所為，非聖賢之明訓也。《五行志》曰：『柏梁災，其後有江充巫蠱事。』如《志》之言，越巫建章無所厭也。令宜罷散民役。宮室之制，務從約節，清掃所災之處，不敢於此有所立作，則萐莆、嘉禾必生此地。若乃疲民之力，竭民之財，非所以致符瑞而懷遠人也。」
八月，庚午，立皇子芳為齊王，詢為秦王。帝無子，養二王為子，宮省事秘，莫有知其所由來者。或云：芳，任城王楷之子也。
丁巳，帝還洛陽。
詔復立崇華殿，更名曰九龍。通引穀水過九龍殿前，為玉井綺欄，蟾蜍含受，神龍吐出。使博士扶風馬鈞作司南車，水轉百戲。陵霄闕始構，有鵲巢其上，帝以問高堂隆，對曰：「《詩》曰：『惟鵲有巢，惟鳩居之。』今興宮室，起陵霄闕，而鵲巢之，此宮未成身不得居之象也。大意若曰：『宮室未成，將有他姓制御之』。斯乃上天之戒也。夫天道無親，惟與善人，太戊、武丁睹災悚懼，故天降之福。今若休罷百役，增崇德政，則三王可四，五帝可六，豈惟商宗轉禍為福而已哉！」帝為之動容。帝性嚴急，其督修宮室有稽限者，帝親召問，言猶在口，身首已分。散騎常侍領秘書監王肅上疏曰：「今宮室未就，見作者三四萬人。九龍可以安聖體，其內足以列六宮；惟泰極已前，功夫尚大。願陛下取常食稟之士，非急要者之用，選其丁壯，擇留萬人，使一期而更之。咸知息代有日，則莫不悅以即事，勞而不怨矣。計一歲有三百六十萬夫，亦不為少。當一歲成者，聽且三年，分遣其餘，使皆即農，無窮之計也。夫信之於民，國家大寶也。前車駕當幸洛陽，發民為營，有司命以營成而罷；既成，又利其功力，不以時遣。有司徒營目前之利，不顧經國之體。臣愚以為自今已後，儻復使民，宜明其令，使必如期，以次有事，寧使更發，無或失信。凡陛下臨時之所行刑，皆有罪之吏、宜死之人也；然眾庶不知，謂為倉卒。故願陛下下之於吏，而暴其罪，鈞其死也，無使污於宮掖而為遠近所疑。且人命至重，難生易殺，氣絕不續者也，是以聖賢重之。昔漢文帝欲殺犯蹕者，廷尉張釋之曰：『方其時，上使誅之則已，今下廷尉，廷尉，天下之平，不可傾也。』臣以為大失其義，非忠臣所宜陳也。廷尉者，天子之吏也，猶不可以失平，而天子之身反可以惑謬乎！斯重於為己而輕於為君，不忠之甚也，不可不察！」
中山恭王兗疾病，令官屬曰：「男子不死於婦人之手，亟以時營東堂。」堂成，輿疾往居之。又令世子曰：「汝幼為人君，知樂不知苦，必將以驕奢為失者也。兄弟有不良之行，當造膝諫之，諫之不從，流涕喻之，喻之不改，乃白其母，猶不改，當以奏聞，並辭國土。與其守寵罹禍，不若貧賤全身也。此亦謂大罪惡耳，其微過細故，當掩覆之。」冬，十月，己酉，袞卒。
十一月，丁酉，帝行如許昌。
是歲，幽州刺史王雄使勇士韓龍刺殺鮮卑軻比能。自是種落離散，互相侵伐，強者遠遁，弱者請服，邊陲遂安。
張掖柳谷口水溢湧，寶石負圖，狀象靈龜，立於川西，有石馬七及鳳皇、麒麟、白虎、犧牛、璜玦、八卦、列宿、孛彗之象，又有文曰「大討曹」。詔書班天下，以為嘉瑞。任令於綽連繼以問巨鹿張□，□密謂綽曰：「夫神以知來，不追已往，祥兆先見，而後廢興從之。今漢已久亡，魏已得之，何所追興祥兆乎！此石，當今之變異而將來之符瑞也。」
帝使人以馬易珠璣、悲翠、玳瑁於吳，吳主曰：「此皆孤所不用，而可以得馬，孤何愛焉。」皆以與之。
春，吳人鑄大錢，一當五百。
三月，吳張昭卒，年八十一。昭容貌矜嚴，有威風，吳主以下，舉邦憚之。
夏，四月，漢主至湔，登觀阪，觀汶水之流，旬日而還。
武都氐王符健請降於漢；其弟不從，將四百戶來降。
五月，乙卯，樂平定侯董昭卒。
冬，十月，己卯，帝還洛陽宮。
甲申，有星孛於大辰，又勃於東方。高堂隆上疏曰：「凡帝王徙都立邑，皆先定天地、社稷之位，敬恭以奉之。將營宮室，則宗廟為先，廄庫為次，居室為後。今圜丘、方澤、南北郊、明堂、社稷神位未定，宗廟之制又未如禮，而崇飾居室，士民失業，外人鹹雲『宮人之用與軍國之費略齊』，民不堪命，皆有怨怒。《書》曰：『天聰明自我民聰明，天明畏自我民明威。』言天之賞罰，隨民言，順民心也。夫采椽、卑宮，唐、虞、大禹之所以垂皇風也；玉台、瓊室，夏癸、商辛之所以犯昊天也。今宮室過盛，天彗章灼，斯乃慈父懇切之訓。當崇孝子祗聳之禮，不宜有忽，以重天怒。」隆數切諫，帝頗不悅。侍中盧毓進曰：「臣聞君明則臣直，古之聖王惟恐不聞其過，此乃臣等所以不及隆也。」帝乃解。毓，植之子也。
十二月，癸巳，穎陰靖侯陳群卒。群前後數陳得失，每上封事，輒削其草，時人及其子弟莫能知也。論者或譏群居位拱默；正始中，詔撰群臣上書以為《名臣奏議》，朝士乃見群諫事，皆歎息焉。
袁子論曰：或云：「少府楊阜豈非忠臣哉！見人主之非則勃然觸之，與人言未嘗不道。」答曰：「夫仁者愛人，施之君謂之忠，施於親謂之孝。今為人臣，見人主失道，直詆其非而播揚其惡，可謂直士，未為忠臣也。故司空陳群則不然，談論終日，未嘗言人主之非；書數十上，外人不知。君子謂群於是乎長者矣。」
乙未，帝行如許昌。
詔公卿舉才德兼備者各一人，司馬懿以兗州刺史太原王昶應選。昶為人謹厚，名其兄子曰默，曰沈，名其子曰渾，曰深，為書戒之曰：「吾以四者為名，欲使汝曹顧名思義，不敢違越也。夫物速成則疾亡，晚就而善終，朝華之草，夕而零落，松柏之茂，隆寒不衰，是以君子戒於闕黨也。夫能屈以為伸，讓以為得，弱以為強，鮮不遂矣。夫毀譽者，愛惡之原而禍福之機也。孔子曰：『吾之於人，誰毀誰譽。』以聖人之德猶尚如此，況庸庸之徒而輕毀譽哉！人或毀己，當退而求之於身。若己有可毀之行，則彼言當矣；若己無可毀之行，則彼言妄矣。當則無怨於彼，妄則無害於身，又何反報焉！諺曰：『救寒莫如重裘，止謗莫如自修。』斯言信矣！」
春，正月，壬辰，山茌縣言黃龍見。高堂隆以為：「魏得土德，故其瑞黃龍見，宜改正朔，易服色，以神明其政，變民耳目。」帝從其議。三月，下詔改元，以是月為孟夏四月，服色尚黃，犧牲用白，從地正也。更名《太和歷》曰《景初歷》。
五月，己巳，帝還洛陽。
己丑，大赦。
六月，戊申，京都地震。
己亥，以尚書令陳矯為司徒，左僕射衛臻為司空。
有司奏以武皇帝為魏太祖，文皇帝為魏高祖，帝為魏烈祖；三祖之廟，萬世不毀。
孫盛論曰：夫謚以表行，廟以存容。未有當年而逆制祖宗，未終而豫自尊顯。魏之群司於是乎失正矣。
秋，七月，丁卯，東鄉貞侯陳矯卒。
公孫淵數對國中賓客出惡言，帝欲討之，以荊州刺史河東毌丘儉為幽州刺史。儉上疏曰：「陛下即位已來，未有可書。吳、蜀恃險，未可卒平，聊可以此方無用之士克定遼東。」光祿大夫衛臻曰：「儉所陳皆戰國細術，非王者之事也。吳頻歲稱兵，寇亂邊境，而猶按甲養士，未果致討者，誠以百姓疲勞故也。淵生長海表，相承三世，外撫戎夷，內修戰射，而儉欲以偏軍長驅，朝至夕卷，知其妄矣。」帝不聽，使儉率諸軍及鮮卑、烏桓屯遼東南界，璽書征淵。淵前發兵反，逆儉於遼隧。會天雨十餘日，遼水大漲，儉與戰不利，引軍還右北平。淵因自立為燕王，改元紹漢，置百官，遣使假鮮卑單于璽，封拜邊民，誘呼鮮卑以侵擾北方。
漢張後殂。
九月，冀、兗、徐、豫大水。
西平郭夫人有寵於帝，毛後愛弛。帝游後園，曲宴極樂。郭夫人請延皇后，帝弗許，因禁左右使不得宣。後知之，明日，謂帝曰：「昨日游宴北園，樂乎？」帝以左右洩之，所殺十餘人。庚辰，賜後死，然猶加謚曰悼。癸丑，葬愍陵。遷其弟曾為散騎常侍。
冬，十月，帝用高堂隆之議，營洛陽南委傑山為圓丘，詔曰：「昔漢氏之初，承秦滅學之後，採摭殘缺，以備郊祀，四百餘年，廢無禘禮。曹氏世系出自有虞，今祀皇皇帝天於圓丘，以始祖虞舜配；祭皇皇后地於方丘，以舜妃伊氏配；祀皇天之神於南郊，以武帝配；祭皇地之祇於北郊，以武宣皇后配。」
廬江主薄呂習密使人請兵於吳，欲開門為內應。吳主使衛將軍全琮督前將軍朱桓等赴之，既至，事露，吳軍還。
諸葛恪至丹楊，移書四部屬城長吏，令各保其疆界，明立部伍；其從化平民，悉令屯居。乃內諸將，羅兵幽阻，但繕籓籬，不與交鋒，候其谷稼將熟，輒縱兵芟刈，使無遺種。舊谷既盡，新谷不收，平民屯居，略無所入。於是山民饑窮，漸出降首。恪乃復敕下曰：「山民去惡從化，皆當撫慰，徙出外縣，不得嫌疑，有所拘執！」臼陽長胡伉得降民周遺，遺舊惡民，困迫暫出，伉縛送言府。恪以伉違教，遂斬以徇。民聞伉坐執人被戮，知官惟欲出之而已，於是老幼相攜而出，歲期人數，皆如本規。恪自領萬人，餘分給諸將。吳主嘉其功，拜恪威北將軍，封都鄉侯，徙屯廬江皖口。
是歲，徙長安鐘虡、橐佗、銅人、承露盤於洛陽。盤折，聲聞數十里。銅人重，不可致，留於霸城。大發銅鑄銅人二，號曰翁仲，列坐於司馬門外。又鑄黃龍、鳳皇各一，龍高四丈，鳳高三太餘，置內殿前。起土山於芳林園西北陬，使公卿群僚皆負土，樹松、竹、雜木、善草於其上，捕山禽雜獸致其中。司徒軍議掾董尋上疏諫曰：「臣聞古之直士，盡言於國，不避死亡，故周昌比高祖於桀、紂，劉輔譬趙後於人婢。天生忠直，雖白刃沸湯，往而不顧者，誠為時主愛惜天下也。建安以來，野戰死亡，或門殫戶盡，雖有存者，遺孤老弱。若今宮室狹小，當廣大之，猶宜隨時，不妨農務，況乃作無益之物！黃龍、鳳皇、九龍、承露盤，此皆聖明之所不興也，其功三倍於殿捨。陛下既尊群臣，顯以冠冕，被以文繡，載以華輿，所以異於小人；而使穿方舉土，面目垢黑，沾體塗足，衣冠了鳥，毀國之光以崇無益，甚非謂也。孔子曰：『君使臣以禮，臣事君以忠。』無忠無禮，國何以立！臣知言出必死，而臣自比於牛之一毛，生既無益，死亦何損！秉筆流涕，心與世辭。臣有八子，臣死之後，累陛下矣！」將奏，沐浴以待命。帝曰：「董尋不畏死邪！」主者奏收尋，有詔勿問。
高堂隆上疏曰：「今之小人，好說秦、漢之奢靡以蕩聖心；求取亡國不度之器，勞役費損以傷德政。非所以興禮樂之和，保神明之休也。」帝不聽。隆又上書曰：「昔洪水滔天二十二載，堯、舜君臣南面而已。今無若時之急，而使公卿大夫並與廝徒共供事役，聞之四夷，非嘉聲也，垂之竹帛，非令名也。今吳、蜀二賊，非徒白地、小虜、聚邑之寇，乃僭號稱帝，欲與中國爭衡。今若有人來告：『權、禪並修德政，輕省租賦，動咨耆賢，事遵禮度，』陛下聞之，豈不惕然惡其如此，以為難卒討滅而為國憂乎！若使告者曰：『彼二賊並為無道，崇侈無度，役其士民，重其賦斂，下不堪命，吁嗟日甚，』陛下聞之，豈不幸彼疲敝而取之不難乎！苟如此，則可易心而度，事義之數亦不遠矣！亡國這主自謂不亡，然後至於亡；賢聖之君自謂亡，然後至於不亡。今天下雕敝，民無儋石之儲，國無終年之蓄，外有強敵，六軍暴邊，內興土功，州郡騷動，若有寇警，則臣懼版築之士不能投命虜庭矣。又，將吏奉祿，稍見折減，方之於昔，五分居一，諸受休者又絕稟賜，不應輸者今皆出半，此為官入兼多於舊，其所出與參少於昔。而度支經用，更每不足，牛肉小賦，前後相繼。反而推之，凡此諸費，必有所在。且夫祿賜谷帛，人主所以惠養吏民而為之司命者也，若今有廢，是奪其命矣。既得之而又失之，此生怨之府也。」帝覽之，謂中書監、令曰：「觀隆此奏，使朕懼哉！」
尚書衛覬上疏曰：「今議者多好悅耳：其言政治，則比陛下於堯、舜；其言征伐，則比二虜於狸鼠。臣以為不然。四海之內，分而為三，群士陳力，各為其主，是與六國分治無以為異也。當今千里無煙，遺民困苦。陛下不善留意，將遂凋敝，難可復振。武皇帝之時，後宮食不過一肉，衣不用錦繡，茵蓐不緣飾，器物無丹漆，用能平定天下，遺福子孫，此皆陛下之所覽也。當今之務，宜君臣上下，計校府庫，量入為出，猶恐不及；而工役不輟，侈靡日崇，帑藏日竭。昔漢武信神仙之道，謂當得雲表之露以餐玉屑，故立仙掌以承高露，陛下能明，每所非笑。漢武有求於露而猶尚見非，陛下無求於露而空設之，不益於好而糜費功夫，誠皆聖慮所宜裁製也。」
時有詔錄奪士女前已嫁為吏民妻者，還以配士，聽以生口自贖，又簡選其有姿首者內之掖庭。太子舍人沛國張茂上書諫曰：「陛下，天之子也，百姓吏民，亦陛下子也，今奪彼以與此，亦無以異於奪兄之髮妻弟也，於父母之恩偏矣，又，詔書聽得以生口年紀、顏色與妻相當者自代，故富者則傾家盡產，貧者舉假貸貰，貴買生口以贖其妻。縣官以配士為名而實內之掖庭，其醜惡乃出與士。得婦者未必喜而失妻者必有憂，或窮或愁，皆不得志。夫君有天下而不得萬姓之歡心者，鮮不危殆。且軍師在外數十萬人，一日之費非徒千金，舉天下之曲以奉此役，猶將不給，況復有宮庭非員無錄之女。椒房母后之家，賞賜橫與，內外交引，其費半軍。昔漢武帝掘地為海，封土為山，賴是時天下為一，莫敢與爭者耳。自衰亂以來，四五十載，馬不捨鞍，士不釋甲，強寇在疆，圖危魏室。陛下不戰戰業業，念崇節約，而乃奢靡是務，中尚方作玩弄之物，後園建承露之盤，斯誠快耳目之觀，然亦足以騁寇讎之心矣！惜乎，捨堯、舜之節儉而為漢武帝之侈事，臣竊為陛下不取也。」帝不聽。
高堂隆疾篤，口佔上疏曰：「曾子有言曰：『人之將死，其言也善。』臣寢疾有增無損，常恐奄忽，忠款不昭，臣之丹誠，願陛下少垂省覽！臣觀三代之有天下，聖賢相承，歷數百載，尺土莫非其有，一民莫非其臣。然癸、辛之徒，縱心極欲，皇天震怒，宗國為墟，紂梟白旗，桀放鳴條，天子之尊，湯、武有之。豈伊異人？皆明王之冑也。黃初之際，天兆其戒，異類之鳥，育長燕巢口爪胸赤，此魏室之大異也。宜防鷹揚之臣於蕭牆之內。可選諸王，使君國典兵，往往棋□寺，鎮撫皇畿，翼亮帝室。夫皇天無親，惟德是輔。民詠德政，則延期過歷；下有怨歎，則輟錄授能。由此觀之，天下乃天下之天下，非獨陛下之天下也！」帝手詔深慰勞之。未幾而卒。
陳壽評曰：高堂隆學業修明，志存匡君，因變陳戒，發於懇誠，忠矣哉！及至必改正朔，俾魏祖虞，所謂意過其通者歟！
帝深疾浮華之士，詔吏部尚書盧毓曰：「選舉莫取有名，名如畫地作餅，不可啖也。」毓對曰：「名不足以致異人而可以得常士：常士畏教慕善，然後有名，非所當疾也。愚臣既不足以識異人，又主者正以循名案常為職，但當有以驗其後耳。古者敷奏以言，明試以功；今考績之法廢，而以毀譽相進退，故真偽渾雜，虛實相蒙。」帝納其言。詔散騎常侍劉邵作考課法。卲作《都官考課法》七十二條，又作《說略》一篇，詔下百官議。
司隸校尉崔林曰：「案《周官》考課，其文備矣。自康王以下，遂以陵夷，此即考課之法存乎其人也。及漢之季，其失豈在乎佐吏之職不密哉！方今軍旅或猥或卒，增減無常，固難一矣。且萬目不張，舉其綱，眾毛不整，振其領，皋陶仕虞，伊尹臣殷，不仁者遠。若大臣能任其職，式是百辟，則孰敢不肅，烏在考課哉！」黃門侍郎杜恕曰：「明試以功，三考黜陟，誠帝王之盛制也。然歷六代而考績之法不著，關七聖而課試之文不垂，臣誠以為其法可粗依，其詳難備舉故也。語曰『世有亂人而無亂法』，若使法可專任，則唐、虞可不須稷、契之佐，殷、周無貴伊、呂之輔矣。今奏考功者，陳周、漢之雲為，綴京房之本旨，可謂明考課之要矣。於以崇揖讓之風，興濟濟之治，臣以為未盡善也。其欲使州郡考士，必由四科，皆有事效，然後察舉，試辟公府，為新民長吏，轉以功次補郡守者，或就增秩賜爵，此最考課之急務也。臣以為便當顯其身，用其言，使具為課州郡之法，法具施行，立必信之賞，施必行之罰。至於公卿及內職大臣，亦當俱以其職考課之。古之三公，坐而論道；內職大臣，納言補闕，無善不紀，無過不舉。且天下至大，萬機至眾，誠非一明所能遍照；故君為元首，臣作股肱，明其一體相須而成也。是以古人稱廊廟之材，非一木之枝，帝王之業，非一士之略。由是言之，焉有大臣守職辦課，可以致雍熙者哉！誠使容身保位，無放退之辜，而盡節在公，抱見疑之勢，公義不修而私議成欲，雖仲尼為課，猶不能盡一才，又況於世俗之人乎！」司空掾北地傅嘏曰：「夫建官均職，清理民物，所以立本也。循名考實，糾勵成規，所以治末也。本綱未舉而造制末程，國略不崇而考課是先，懼不足以料賢愚之分，精幽明之理也。」議久之不決，事竟不行。
臣光曰：為治之要，莫先於用人，而知人之道，聖賢所難也。是故求之於毀譽，則愛憎競進而善惡渾殽；考之於功狀，則巧詐橫生而真偽相冒。要之，其本在於至公至明而已矣。為人上者至公至明，則群下之能否焯然形於目中，無所復逃矣。苟為不公不明，則考課之法，適足以為曲私欺罔之資也。何以言之？公明者，心也；功狀者，跡也。己之心不能治，而以考人之跡，不亦難乎！為人上者，誠能不以親疏貴賤異其心，喜怒好惡亂其志，欲知治經之士，則視其記覽博洽，講論精通，斯為善治經矣；欲知治獄之士，則視其曲盡情偽，無所冤抑，斯為善治獄矣；欲知治財之士，則視其倉庫盈產，百姓富給，斯為善治財矣；欲知治兵之士，則視其戰勝攻取，敵人畏服，斯為善治兵矣。至於百官，莫不皆然。雖詢謀於人而決之在己，雖考求於跡而察之在心，研核其實而斟酌其宜，至精至微，不可以口述，不可以書傳也，安得豫為之法而悉委有司哉！或者親貴雖不能而任職，疏賤雖賢才而見遺；所喜所好者敗官而不去，所怒所惡者有功而不錄，詢謀於人，則毀譽相半而不能決；考求於跡，則文具實亡而不能察。雖復為之善法，繁其條目，謹其簿書，安能得其真哉！
或曰：人君之治，大者天下，小者一國，內外之官以千萬數，考察黜陟，安得不委有司而獨任其事哉？曰：非謂其然也。凡為人上者，不特人君而已。太守居一郡之上，刺史居一州之上，九卿居屬官之上，三公居百執事之上，皆用此道以考察黜陟在下之人，為人君者亦用此道以考察黜陟公卿、刺史、太守，奚煩勞之有哉！或曰：考績之法，唐、虞所為，京房、劉邵述而修之耳，烏可廢哉？曰：唐、虞之官，其居位也久，其受任也專，其立法也寬，其責成也遠。是故鯀之治水，九載績用弗成，然後治其罪；禹之治水，九州攸同，四隩既宅，然後賞其功；非若京房、劉卲之法，校其米鹽之課，責其旦夕之效也。事固有名同而實異者，不可不察也。考績非可行於唐、虞而不可行於漢、魏，由京房、劉卲不得其本而奔趨其末故也。
初，右僕射衛臻典選舉，中護軍蔣濟遺臻書曰：「漢祖遇亡虜為上將，周武拔漁父為太師，布衣廝養，可登王公，何必守文，試而後用！」臻曰：「不然。子欲同牧野於成、康，喻斷蛇於文、景，好不經之舉，開拔奇之津，將使天下馳騁而起矣！」盧毓論人及選舉，皆先性行而後言才，黃門郎馮翊李豐嘗以問毓，毓曰：「才所以為善也，故大才成大善，小才成小善。今稱之有才而不能為善，是才不中器也！」豐服其言。

