起柔兆敦牂，盡昭陽作噩，凡二十八年。
1　河東守王稽坐與諸侯通，棄市。應侯日以不懌。王臨朝而嘆，應侯請其故。王曰：「今武安君死，而鄭安平、王稽等皆畔，內無良將而外多敵國，吾是以憂。」應侯懼，不知所出。
燕客蔡澤聞之，西入秦，先使人宣言於應侯曰：「蔡澤，天下雄辯之士。彼見王，必困君而奪君之位。」應侯怒，使人召之。蔡澤見應侯，禮又倨。應侯不快，因讓之曰：「子宣言欲代我相，請聞其說。」蔡澤曰：「吁，君何見之晚也！夫四時之序，成功者去。君獨不見夫秦之商君、楚之吳起、越之大夫種，何足願與？」應侯謬曰：「何為不可？！此三子者，義之至也，忠之盡也。君子有殺身以成名，死無所恨！」蔡澤曰：「夫人立功豈不期於成全邪？身名俱全者，上也；名可法而身死者，次也；名僇辱而身全者，下也。夫商君、吳起、大夫種，其為人臣盡忠致功，則可願矣。閎夭、周公，豈不亦忠且聖乎？！三子之可願，孰與閎夭、周公哉？」應侯曰：「善。」蔡澤曰：「然則君之主惇厚舊故，不倍功臣，孰與孝公、楚王、越王？」曰：「未知何如。」蔡澤曰：「君之功能孰與三子？」曰：「不若。」蔡澤曰：「然則君身不退，患恐甚於三子矣。語曰：『日中則移，月滿則虧。』進退嬴縮，與時變化，聖人之道也。今君之怨已讎而德已報，意欲至矣而無變計，竊為君危之。」應侯遂延以為上客，因薦於王。王召與語，大悅，拜為客卿。應侯因謝病免。王新悅蔡澤計畫，遂以為相國，澤為相數月，免。
2　楚春申君以荀卿為蘭陵令。荀卿者，趙人，名況，嘗與臨武君論兵於趙孝成王之前。王曰：「請問兵要。」臨武君對曰：「上得天時，下得地利，觀敵之變動，後之發，先之至，此用兵之要術也。」荀卿曰：「不然。臣所聞古之道，凡用兵攻戰之本，在乎一民。弓矢不調，則羿不能以中；六馬不和，則造父不能以致遠；士民不親附，則湯、武不能以必勝也。故善附民者，是乃善用兵者也。故兵要在乎附民而已。」臨武君曰：「不然。兵之所貴者勢利也，所行者變詐也。善用兵者感忽悠闇，莫知所從出。孫吳用之，無敵於天下，豈必待附民哉！」荀卿曰：「不然。臣之所道，仁人之兵，王者之志也。君之所貴，權謀勢利也。仁人之兵，不可詐也。彼可詐者，怠慢者也，露袒者也，君臣上下之間滑然有離德者也。故以桀詐桀，猶巧拙有幸焉。以桀詐堯，譬之以卵投石，以指橈沸，若赴水火，入焉焦沒耳。故仁人之兵，上下一心，三軍同力。臣之於君也，下之於上也，若子之事父，弟之事兄，若手臂之扞頭目而覆胸腹也。詐而襲之，與先驚而後擊之，一也。且仁人用十里之國則將有百里之聽，用百里之國則將有千里之聽，用千里之國則將有四海之聽，必將聰明警戒，和傅而一。故仁人之兵，聚則成卒，散則成列，延則若莫耶之長刃，嬰之者斷；兌則若莫耶之利鋒，當之者潰。圜居而方止，則若盤石然，觸之者角摧而退耳。且夫暴國之君，將誰與至哉？彼其所與至者，必其民也。其民之親我歡若父母，其好我芬若椒蘭；彼反顧其上則若灼黥，若仇讎；人之情，雖桀、跖，豈有肯為其所惡，賊其所好者哉！是猶使人之子孫自賊其父母也。彼必將來告〔之〕[1]，夫又何可詐也！故仁人用國日明，諸侯先順者安，後順者危，敵之者削，反之者亡。《詩》曰：『武王載發，有虔秉鉞，如火烈烈，則莫我敢遏，』此之謂也。」
孝成王、臨武君曰：「善。請問王者之兵，設何道，何行而可？」荀卿曰：「凡君賢者其國治，君不能者其國亂；隆禮貴義者其國治，簡禮賤義者其國亂。治者強，亂者弱，是強弱之本也。上足卬則下可用也，上不足卬則下不可用也。下可用則強，下不可用則弱，是強弱之常也。〔好士者強，不好士者弱；愛民者強，不愛民者弱；政令信者強，政令不信者弱；重用兵者強，輕用兵者弱；權出一者強，權出二者弱；是強弱之常也〕[2]。齊人隆技擊，其技也，得一首者則賜贖錙金，無本賞矣。是事小敵毳，則偷可用也；事大敵堅，則渙焉離耳。若飛鳥然，傾側反覆無日，是亡國之兵也，兵莫弱是矣，是其去賃市傭而戰之幾矣。魏氏之武卒，以度取之；衣三屬之甲，操十二石之弩，負矢五十個，置戈其上，冠冑帶劍，贏二日之糧，日中而趨百里；中試則復其戶，利其田宅。是其氣力數年而衰，而復利未可奪也，改造則不易周也，是故地雖大，其稅必寡，是危國之兵也。秦人，其生民也狹隘，其使民也酷烈，劫之以勢，隱之以厄，忸之以慶賞，鰌之以刑罰，使民所以要利於上者，非鬬無由也。使以功賞相長，五甲首而隸五家，是最為眾強長久之道。故四世有勝，非幸也，數也。故齊之技擊不可以遇魏之武卒，魏之武卒不可以遇秦之銳士，秦之銳士不可以當桓、文之節制，桓、文之節制不可以當湯、武之仁義，有遇之者，若以焦熬投石焉。兼是數國者，皆干賞蹈利之兵也，傭徒鬻賣之道也，未有貴上安制綦節之理也。諸侯有能微妙之以節，則作而兼殆之耳。故招延募選，隆勢詐，尚功利，是漸之也。禮義教化，是齊之也。故以詐遇詐，猶有巧拙焉；以詐遇齊，譬之猶以錐刀墮太山也。故湯、武之誅桀、紂也，拱挹指麾，而強暴之國莫不趨使，誅桀、紂若誅獨夫。故《泰誓》曰：『獨夫紂，』此之謂也。故兵大齊則制天下，小齊則治鄰敵。若夫招延募選，隆勢詐，尚功利之兵，則勝不勝無常，代翕代張，代存代亡，相為雌雄耳。夫是之謂盜兵，君子不由也。」
孝成王、臨武君曰：「善。請問為將。」荀卿曰：「知莫大乎棄疑，行莫大乎無過，事莫大乎無悔。事至無悔而止矣，不可必也。故制號政令，欲嚴以威；慶賞刑罰，欲必以信；處舍收藏，欲周以固；徙舉進退，欲安以重，欲疾以速；窺敵觀變，欲潛以深，欲伍以參；遇敵決戰，必行吾所明，無行吾所疑；夫是之謂六術。無欲將而惡廢，無怠勝而忘敗，無威內而輕外，無見其利而不顧其害，凡慮事欲熟而用財欲泰，夫是之謂五權。將所以不受命於主有三，可殺而不可使處不完，可殺而不可使擊不勝，可殺而不可使欺百姓，夫是之謂三至。凡受命於主而行三軍，三軍既定，百官得序，群物皆正，則主不能喜，敵不能怒，夫是之謂至臣。慮必先事而申之以敬，慎終如始，始終如一，夫是之謂大吉。凡百事之成也必在敬之，其敗也必在慢之。故敬勝怠則吉，怠勝敬則滅；計勝欲則從，欲勝計則兇。戰如守，行如戰，有功如幸。敬謀無曠，敬事無曠，敬吏無曠，敬眾無曠，敬敵無曠，夫是之謂五無曠。慎行此六術、五權、三至，而處之以恭敬、無曠，夫是之謂天下之將，則通於神明矣。」
臨武君曰：「善。請問王者之軍制。」荀卿曰：「將死鼓，御死轡，百吏死職，〔士〕(上)大夫死行列[3]。聞鼓聲而進，聞金聲而退。順命為上，有功次之。令不進而進，猶令不退而退也，其罪惟均。不殺老弱，不獵禾稼，服者不禽，格者不赦，奔命者不獲。凡誅，非誅其百姓也，誅其亂百姓者也。百姓有捍其賊，則是亦賊也。以〔故〕(其)順刃者生[4]，傃刃者死，奔命者貢。微子〔啟〕(開)封於宋[5]，曹觸龍斷於軍，商之服民，所以養生之者無異周人，故近者歌謳而樂之，遠者竭蹶而趨之，無幽閒辟陋之國，莫不趨使而安樂之，四海之內若一家，通達之屬莫不從服，夫是之謂人師。《詩》曰：『自西自東，自南自北，無思不服。』此之謂也。王者有誅而無戰，城守不攻，兵格不擊，敵上下相喜則慶之，不屠城，不潛軍，不留眾，師不越時，故亂者樂其政，不安其上，欲其至也。」臨武君曰：「善。」
陳囂問荀卿曰：「先生議兵，常以仁義為本。仁者愛人，義者循理，然則又何以兵為？凡所為有兵者，為爭奪也。」荀卿曰：「非汝所知也。彼仁者愛人，愛人，故惡人之害之也；義者循理，循理，故惡人之亂之也。彼兵者，所以禁暴除害也，非爭奪也。」
3　燕孝王薨，子喜立。
4　周民東亡。秦人取其寶器，遷西周公於憚狐之聚。
1　摎伐魏，取吳城。韓王入朝。魏舉國聽令。
1　王郊見上帝於雍。
2　楚遷於鉅陽。
1　衛懷君朝於魏，魏人執而殺之；更立其弟，是為元君。元君，魏婿也。
1　秋，〔後九月〕[6]，王薨，〔子〕孝文王〔柱〕立[7]。尊唐八子為唐太后，以子楚為太子。趙人奉子楚妻子歸之。韓王衰絰入吊祠。
2　燕王喜使栗腹約歡於趙，以五百金為趙王酒。返而言於燕王曰：「趙壯者皆死長平，其孤未壯，可伐也。」王召昌國君樂閒問之，對曰：「趙四戰之國，其民習兵，不可。」王曰：「吾以五而伐一。」對曰：「不可。」王怒。群臣皆以為可，乃發二千乘，栗腹將而攻鄗，卿秦攻代。將渠曰：「與人通關約交，以五百金飲人之王，使者報而攻之，不祥，師必無功。」王不聽，自將偏軍隨之。將渠引王之綬，王以足蹙之。將渠泣曰：「臣非自為，為王也！」燕師至宋子，趙廉頗為將，逆擊之，敗栗腹於鄗，〔樂乘〕敗卿秦(樂乘)於代，追北五百餘里[8]，遂圍燕。燕人請和，趙人曰：「必令將渠處和。」燕王〔以〕(使)將渠為相而處和[9]，趙師乃解去。
3　趙平原君卒。

1　冬，十月，已亥，王即位；三日〔辛丑〕薨[10]。子楚立，是為莊襄王。尊華陽夫人為華陽太后，夏姬為夏太后。
2　燕將攻齊聊城，拔之。或譖之燕王，燕將保聊城，不敢歸。齊田單攻之，歲餘不下，魯仲連乃為書，約之矢以射城中，遺燕將，為陳利害曰：「為公計者，不歸燕則歸齊。今獨守孤城，齊兵日益而燕救不至，將何為乎？」燕將見書，泣三日，猶豫不能自決，欲歸燕，已有隙；欲降齊，所殺虜於齊甚眾，恐已降而後見辱。喟然嘆曰：「與人刃我，寧我自刃！」遂自殺。聊城亂，田單克聊城。歸，言魯仲連於齊，欲爵之。仲連逃之海上，曰：「吾富貴而詘於人，寧貧賤而輕世肆志焉！」
3　魏安釐王問天下之高士於子順，子順曰：「世無其人也；抑可以為次，其魯仲連乎！」王曰：「魯仲連強作之者，非體自然也。」子順曰：「人皆作之。作之不止，乃成君子；作之不變，習與體成；〔習與體成〕[11]，則自然也。」

1　呂不韋為相國。
2　東周君為諸侯謀伐秦，王使相國帥師討滅之，遷東周君於陽人聚。周既不祀。周比亡，凡有七邑：河南、洛陽、穀城、平陰、偃師、鞏、緱氏。
3　以河南、洛陽十萬戶封相國不韋為文信侯。
4　蒙驁伐韓，取成皋、滎陽，初置三川郡。
5　楚滅魯，遷魯頃公於卞，為家人。
1　〔夏，四月〕，日有食之[12]。
2　蒙驁伐趙，〔定太原〕[13]，取榆次、狼孟等三十七城。
3　楚春申君言於楚王曰：「淮北地邊於齊，其事急，請以為郡而封於江東。」楚王許之。春申君因城吳故墟以為都邑，宮室極盛。
1　王齕攻上黨諸城，悉拔之，初置太原郡。
2　蒙驁帥師伐魏，取高都、汲。魏師數敗，魏王患之，乃使人請信陵君於趙。信陵君畏得罪，不肯還，誡門下曰：「有敢為魏使通者死！」賓客莫敢諫。毛公、薛公見信陵君曰：「公子所以重於諸侯者，徒以有魏也。今魏急而公子不恤，一旦秦人克大梁，夷先王之宗廟，公子當何面目立天下乎！」語未卒，信陵君色變，趣駕還魏。魏王持信陵君而泣，以為上將軍。信陵君使人求援於諸侯。諸侯聞信陵君復為魏將，皆遣兵救魏。信陵君率五國之師敗蒙驁於河外，蒙驁遁走。信陵君追至函谷關，抑之而還。
安陵人縮高之子仕於秦，秦使之守管。信陵君攻之不下，使人謂安陵君曰：「君其遣縮高，吾將仕之以五大夫，使為執節尉。」安陵君曰：「安陵，小國也，不能必使其民。使者自往請之。」使吏導使者至縮高之所。使者致信陵君之命，縮高曰：「君之幸高也，將使高攻管也。夫父攻子守，人之笑也；見臣而下，是倍主也。父教子倍，亦非君之所喜。敢再拜辭！」使者以報信陵君。信陵君大怒，遣使之安陵君所曰：「安陵之地，亦猶魏也。今吾攻管而不下，則秦兵及我，社稷必危矣。願君生束縮高而致之！若君弗致，無忌將發十萬之師以造安陵之城下！」安陵君曰：「吾先君成侯受詔襄王以守此城也，手授太府之憲，憲之上篇曰：『子弒父，臣弒君，有常不赦。國雖大赦，降城亡子不得與焉。』今縮高辭大位以全父子之義，而君曰『必生致之』，是使我負襄王之詔而廢太府之憲也，雖死，終不敢行！」縮高聞之曰：「信陵君為人，悍猛而自用，此辭必反為國禍。吾已全己，無違人臣之義矣，豈可使吾君有魏患乎！」乃之使者之舍，刎頸而死。信陵君聞之，縞素辟舍，使使者謝安陵君曰：「無忌，小人也，困于思慮，失信於君，請再拜辭罪！」
王使人行萬金於魏以間信陵君，求得晉鄙客，令說魏王曰：「公子亡在外十年矣，今復為將，諸侯皆屬，天下徒聞信陵君而不聞魏王矣。」王又數使人賀信陵君：「得為魏王未也？」魏王日聞其毀，不能不信，乃使人代信陵君將兵。信陵君自知再以毀廢，乃謝病不朝，日夜以酒色自娛，凡四歲而卒。韓王往吊，其子榮之，以告子順。子順曰：「必辭之以禮。『鄰國君吊，君為之主。』今君不命子，則子無所受韓君也。」其子辭之。
3　〔夏〕，五月[14]，丙午，王薨。太子政立，生十三年矣，國事皆〔委〕(決)於文信侯[15]，號稱仲父。
4　晉陽反。

1　蒙驁擊定之。
2　韓欲疲秦人，使無東伐，乃使水工鄭國為間於秦，鑿涇水自仲山為渠，並北山，東注洛。中作而覺，秦人慾殺之。鄭國曰：「臣為韓延數年之命，然渠成，亦秦萬世之利也。」乃使卒為之。注填閼之水溉舄鹵之地四萬餘頃，收皆畝一鐘，關中由是益富饒。
1　麃公將卒攻卷，斬首三萬
2　趙以廉頗為假相國，伐魏，取繁陽。趙孝成王薨，子悼襄王立，使武襄君樂乘代廉頗。廉頗怒，攻武襄君，武襄君走，廉頗出奔魏。久之，魏不能信用。趙師數困於秦，趙王思復得廉頗，廉頗亦思復用於趙。趙王使使者視廉頗尚可用否。廉頗之仇郭開多與使者金，令毀之。廉頗見使者，一飯斗米，肉十斤，被甲上馬，以示可用。使者還報曰：「廉將軍雖老，尚善飯；然與臣坐，頃之三遺矢矣。」趙王以為老，遂不召。楚人陰使迎之。廉頗一為楚將，無功，曰：「我思用趙人。」卒死於壽春。
1　大饑。
2　蒙驁伐韓，取十二城。
3　趙王以李牧為將，伐燕，取武遂、方城。李牧者，趙之北邊良將也，嘗居代、雁門備匈奴，以便宜置吏，市租皆輸入莫府，為士卒費，日擊數牛饗士；習騎射，謹烽火，多間諜，為約曰：「匈奴即入盜，急入收保。有敢捕虜者斬！」匈奴每入，烽火謹，輒入收保不戰。如是數歲，亦不亡失。匈奴皆以為怯，雖趙邊兵亦以為吾將怯。趙王讓之，李牧如故。王怒，使他人代之。歲餘，屢出戰，不利，多失亡，邊不得田畜。王復請李牧，李牧杜門稱病不出。王強起之，李牧曰：「〔王〕必(欲)用臣[16]，臣如前，乃敢奉令。」王許之。
李牧至邊，如約。匈奴數歲無所得，終以為怯。邊士日得賞賜而不用，皆願一戰。於是乃具選車得千三百乘，選騎得萬三千匹，百金之士五萬人，彀者十萬人，悉勒習戰；大縱畜牧、人民滿野。匈奴小入，佯北不勝，以數十人委之。單于聞之，大率眾來入。李牧多為奇陳，張左、右翼擊之，大破之，殺匈奴十餘萬騎，滅衣詹襤，破東胡，降林胡。單于奔走，十餘歲不敢近趙邊。
先是時，天下冠帶之國七，而三國邊於戎狄：秦自隴以西有綿諸、緄戎、翟、豲之戎，岐、梁、涇、漆之北有義渠、大荔、烏氏、朐衍之戎；而趙北有林胡、樓煩之戎；燕北有東胡、山戎；各分散居溪谷，自有君長，往往而聚者百有餘戎，然莫能相一。其後義渠築城郭以自守，而秦稍蠶食之，至惠王遂拔義渠二十五城。昭王之時，宣太后誘義渠王，殺諸甘泉，遂發兵伐義渠，滅之；始於隴西、北地、上郡築長城以拒胡。趙武靈王北破林胡、樓煩，築長城，自代並陰山下，至高闕為塞，而置雲中、雁門、代郡。其後燕將秦開為質於胡，胡甚信之；歸而襲破東胡，東胡卻千餘里；燕亦築長城，自造陽至襄平，置上谷、漁陽、右北平、遼東郡以距胡。及戰國之末而匈奴始大。
1　春，蒙驁伐魏，取暘、有詭。三月，軍罷。
2　秦質子歸自趙；趙太子出歸國。
3　〔秋〕，七月，〔庚寅〕[17]，蝗，疫。令百姓納粟千石，拜爵一級。
4　魏安釐王薨，子景湣王〔午〕立[18]。
1　蒙驁伐魏，取酸棗、燕、虛、長平、雍丘、山陽等〔二〕(三)十城[19]；初置東郡。
2　初，劇辛在趙與龐煖善，已而仕燕。燕王見趙數困於秦，廉頗去而龐煖為將，欲因其敝而攻之，問於劇辛，對曰：「龐煖易與耳。」燕王使劇辛將而伐趙。趙龐煖禦之，殺劇辛，取燕師二萬。
3　諸侯患秦攻伐無已時。
1　楚、趙、魏、韓、〔燕〕(衛)合從以伐秦[20]，楚王為從長，春申君用事，取壽陵。至函谷，秦師出，五國之師皆敗走。楚王以咎春申君，春申君以此益疏。觀津人朱英謂春申君曰：「人皆以楚為強，君用之而弱。其於英不然。先君時，秦善楚，二十年而不攻楚，何也？秦逾黽阨之塞而攻楚，不便；假道於兩周，背韓、魏而攻楚，不可。今則不然。魏旦暮亡，不能愛許、鄢陵，魏割以與秦，秦兵去陳百六十里。臣之所觀者，見秦、楚之日鬥也。」楚於是去陳，徙壽春，命曰郢。春申君就封於吳，行相事。
2　秦拔魏朝歌，及衛濮陽。衛元君率其支屬徙居野王，阻其山以保魏之河內。
1　伐魏，取汲。
2　夏太后薨。
3　蒙驁卒。
1　魏與趙鄴。
2　韓桓惠王薨，子安立。
1　伐魏，取垣、蒲〔陽〕[21]。
2　夏，四月，寒，民有凍死者。
3　王宿雍。
4　己酉，王冠，帶劍。
5　楊端和伐魏，取衍氏。
6　初，王即位，年少，太后時時與文信侯私通。王益壯，文信侯恐事覺，禍及己，乃詐以舍人嫪毐為宦者，進於太后。太后幸之，生二子，封毐為長信侯，以太原為毐國，政事皆決於毐；客求為毐舍人者甚眾。王左右有與毐爭言者，告毐實非宦者，王下吏治毐。毐懼，矯王御璽發兵，欲攻蘄年宮為亂。王使相國、昌平君、昌文君發卒攻毐，戰咸陽，斬首數百；毐敗走，獲之。秋，九月，夷毐三族；黨與皆車裂滅宗；舍人罪輕者徙蜀，凡四千餘家。遷太后於雍萯陽宮，殺其二子。下令曰：「敢以太后事諫者，戮而殺之，斷其四支，積之闕下！」死者二十七人。齊客茅焦上謁請諫。王使謂之曰：「若不見夫積闕下者邪？」對曰：「臣聞天有二十八宿，今死者二十七人，臣之來固欲滿其數耳。臣非畏死者也！」使者走入白之。茅焦邑子同食者，盡負其衣物而逃王。王大怒曰：「是人也，故來犯吾，趣召鑊烹之，是安得積闕下哉！」王按劍怒而坐，口正沫出。使者召之入，茅焦徐行至前，再拜謁起，稱曰：「臣聞有生者不諱死，有國者不諱亡。諱死者不可以得生，諱亡者不可以得存。死生存亡，聖主所欲急聞也，陛下欲聞之乎？」王曰：「何謂也？」茅焦曰：「陛下有狂悖之行，不自知邪？車裂假父，囊撲二弟，遷母於雍，殘戮諫士，桀、紂之行不至於是矣。今天下聞之，盡瓦解，無向秦者，臣竊為陛下危之！臣言已矣！」乃解衣伏質。王下殿，手自接之曰：「先生起就衣，今願受事！」乃爵之上卿。王自駕，虛左方，往迎太后，歸於咸陽，復為母子如初。
7　楚考烈王無子，春申君患之，求婦人宜子者甚眾，進之，卒無子。趙人李園持其妹欲進諸楚王，聞其不宜子，恐久無寵，乃求為春申君舍人。已而謁歸，故失期而還。春申君問之，李園曰：「齊王使人求臣之妹，與其使者飲，故失期。」春申君曰：「聘入乎？」曰：「未也。」春申君遂納之。既而有娠，李園使其妹說春申君曰：「楚王貴幸君，雖兄弟不如也。今君相楚二十餘年而王無子，即百歲後將更立兄弟，彼亦各貴其故所親，君又安得常保此寵乎！非徒然也，君貴，用事久，多失禮於王之兄弟，兄弟立，禍且及身矣。今妾有娠而人莫知，妾幸君未久，誠以君之重，進妾於王，王必幸之。妾賴天而有男，則是君之子為王也。楚國盡可得，孰與身臨不測之禍哉！」春申君大然之。乃出李園妹，謹舍而言諸楚王。王召入，幸之，遂生男，立為太子。
李園妹為王后，李園亦貴用事，而恐春申君泄其語，陰養死士，欲殺春申君以滅口；國人頗有知之者。楚王病，朱英謂春申君曰：「世有無望之福，亦有無望之禍。今君處無望之世，事無望之主，安可以無無望之人乎！」春申君曰：「何謂無望之福？」曰：「君相楚二十餘年矣，雖名相國，其實王也。王今病，旦暮薨，薨而君相幼主，因而當國，王長而反政，不即遂南面稱孤，此所謂無望之福也。」「何謂無望之禍？」曰：「李園不治國而君之仇也，不為兵而養死士之日久矣。王薨，李園必先入，據權而殺君以滅口，此所謂無望之禍也。」「何謂無望之人？」曰：「君置臣郎中，王薨，李園先入，臣為君殺之，此所謂無望之人也。」春申君曰：「足下置之。李園，弱人也，僕又善之。且何至此！」朱英知言不用，懼而亡去。後十七日，楚王薨，李園果先入，伏死士於棘門之內。春申君入，死士俠刺之，投其首於棘門之外；於是使吏盡捕誅春申君之家。太子〔悍〕立[22]，是為幽王。
8　王以文信侯奉先王功大，不忍誅。
1　冬，十月，文信侯免相，出就國。
宗室大臣議曰：「諸侯人來仕者，皆為其主游間耳，請一切逐之。」於是大索，逐客。客卿楚人李斯亦在逐中，行，且上書曰：「昔穆公求士，西取由余於戎，東得百里〔奚〕於宛，迎蹇叔於宋，求丕豹、公孫支於晉，併國二十，遂霸西戎。孝公用商鞅之法，諸侯親服，至今治強。惠王用張儀之計，散六國之從，使之事秦。昭王得范睢，強公室，杜私門。此四君者，皆以客之功。由此觀之，客何負於秦哉！夫色、樂、珠、玉不產於秦而王服御者眾，取人則不然，不問可否，不論曲直，非秦者去，為客者逐。是所重者在乎色、樂、珠、玉，而所輕者在乎人民也。臣聞泰山不讓土壤，故能成其大；河海不擇細流，故能就其深；王者不卻眾庶，故能明其德。此五帝、三王之所以無敵也。今乃棄黔首以資敵國，卻賓客以業諸侯，所謂藉寇兵而賚盜糧者也。」王乃召李斯，復其官，除逐客之令。李斯至驪邑而還。王卒用李斯之謀，陰遣辯士齎金玉遊說諸侯，諸侯名士可下以財者厚遺結之，不肯者利劍刺之，離其君臣之計，然後使良將隨其後，數年之中，卒兼天下。
1　趙人伐燕，取貍、陽〔城〕[23]。兵未罷，將軍王翦、桓齮、楊端和伐趙，攻鄴，取九城。王翦攻閼與、轑陽，桓齮取鄴、安陽。
2　趙悼襄王薨，子幽繆王遷立。其母，倡也，嬖於悼襄王，悼襄王廢嫡子嘉而立之。遷素以無行聞於國。
3　文信侯就國歲餘，諸侯賓客使者相望於道，請之。王恐其為變，乃賜文信侯書曰：「君何功於秦，封君河南，食十萬戶？何親於秦，號稱仲父？其與家屬徙處蜀！」文信侯自知稍侵，恐誅。
1　文信侯飲酖死，竊葬。其舍人臨者，皆逐遷之。且曰：「自今以來，操國事不道如嫪毐、不韋者，籍其門，視此！」
2　自六月不雨，至於八月。
3　發四郡兵助魏伐楚。
1　桓齮伐趙，敗趙將扈棷於平陽，斬首十萬，殺扈棷。〔冬，十月，桓齮復伐趙〕[24]。
1　桓齮伐趙，〔殺其趙將〕[25]，取宜安、平陽、武城。〔趙王以李牧為大將軍，戰於宜安、肥下，秦師敗績，桓齮奔還。趙封李牧為武安君〕。
2　韓王納地效璽，請為籓臣，使韓非來聘。韓非者，韓之諸公子也，善刑名法術之學，見韓之削弱，數以書干韓王，王不能用。於是韓非疾治國不務求人任賢，反舉浮淫之蠹而加之功實之上，寬則寵名譽之人，急則用介冑之士，所養非所用，所用非所養。悲廉直不容於邪枉之臣，觀往者得失之變，作《孤憤》、《五蠹》、《內外儲》、《說林》、《說難》五十六篇，十餘萬言。
王聞其賢，欲見之。非為韓使於秦，因上書說王曰：「今秦地方數千里，師名百萬，號令賞罰，天下不如。臣昧死願望見大王，言所以破天下從之計。大王誠聽臣說，一舉而天下之從不破，趙不舉，韓不亡，荊、魏不臣，齊、燕不親，霸王之名不成，四鄰諸侯不朝，大王斬臣以徇國，以戒為王謀不忠者也。」王悅之，未任用。李斯嫉之，曰：「韓非，韓之諸公子也。今欲並諸侯，非終為韓不為秦，此人情也。今王不用，又留而歸之，此自遺患也。不如以法誅之。」王以為然，下吏治非。李斯使人遺非藥，令早自殺。韓非欲自陳，不得見。王後悔，使赦之，非已死矣。
1　王大興師伐趙，一軍抵鄴，一軍抵太原，取狼孟(番吾)；遇李牧〔於番吾，秦師敗〕(而)還[26]。
2　初，燕太子丹嘗質於趙，與王善。王即位，丹為質於秦，王不禮焉。丹怒，亡歸。
1　韓獻南陽地。〔秋〕，九月[27]，發卒受地於韓。
2　魏人獻地。
3　代地震，自樂徐以西，北至平陰；臺屋牆垣太半壞，地坼東西百三十步。
1　內史〔騰〕(勝)滅韓[28]，虜韓王安，以其地置潁川郡。
2　華陽太后薨。
3　趙大饑。
4　衛元君薨，子角立。
1　王翦將上地，兵下井陘，〔羌瘣將囗囗兵，楊〕端和將河內兵[29]，共伐趙。趙李牧、司馬尚禦之。秦人多與趙王嬖臣郭開金，使毀牧及尚，言其欲反。趙王使趙蔥及齊將顏聚代之。李牧不受命，趙人捕而殺之；廢司馬尚。〔翦擊趙軍，大破之，殺趙蔥，顏聚亡，遂圍邯鄲〕[30]。
1　〔冬，十月〕[31]，克邯鄲，虜趙王遷，〔盡定趙地〕[32]。王如邯鄲，故與母家有仇怨者皆殺之。還，從太原、上郡歸。
2　太后薨。
3　王翦屯中山以臨燕。趙公子嘉帥其宗族數百人奔代，自立為代王，趙之亡，大夫稍稍歸之，與燕合兵，軍上谷。
4　楚幽王薨，國人立其弟郝。〔春〕，三月[33]，郝庶兄負芻殺之，自立。
5　魏景湣王薨，子假立。
6　燕太子丹怨王，欲報之，以問其傅鞠武。鞠武請西約三晉，南連齊、楚，北媾匈奴以圖秦。太子曰：「太傅之計，曠日彌久，令人心惛然，恐不能須也。」頃之，將軍樊於期得罪，亡之燕；太子受而舍之。鞠武諫曰：「夫以秦王之暴而積怒於燕，足為寒心，又況聞樊將軍之所在乎！是謂委肉當餓虎之蹊也。願太子疾遣樊將軍入匈奴。」太子曰：「樊將軍窮困於天下，歸身於丹，是固丹命卒之時也，願更慮之！」鞠武曰：「夫行危以求安，造禍以為福，計淺而怨深，乃連結一人之後交，不顧國家之大害，所謂資怨而助禍矣！」太子不聽。
太子聞衛人荊軻之賢，卑辭厚禮而請見之。謂軻曰：「今秦已虜韓王，又舉兵南伐楚，北臨趙。趙不能支秦，則禍必至於燕。燕小弱，數困於兵，何足以當秦！諸侯服秦，莫敢合從。丹之私計愚，以為誠得天下之勇士使於秦，劫秦王，使悉反諸侯侵地，若曹沫之與齊桓公，則大善矣；則不可，因而刺殺之，彼大將擅兵於外而內有亂，則君臣相疑，以其間，諸侯得合從，其破秦必矣。唯荊卿留意焉！」荊軻許之。於是舍荊卿於上舍，太子日造門下，所以奉養荊軻，無所不至。及王翦滅趙，太子聞之懼，欲遣荊軻行。荊軻曰：「今行而無信，則秦未可親也。誠得樊將軍首與燕督亢之地圖，奉獻秦王，秦王必說見臣，臣乃有以報。」太子曰：「樊將軍窮困來歸丹，丹不忍也！」荊軻乃私見樊於期曰：「秦之遇將軍，可謂深矣，父母宗族皆為戮沒！今聞購將軍首，金千斤，邑萬家，將奈何？」於期太息流涕曰：「計將安出？」荊卿曰：「願得將軍之首以獻秦王，秦王必喜而見臣，臣左手把其袖，右手揕其胸，則將軍之仇報而燕見陵之愧除矣！」樊於期曰：「此臣之日夜切齒腐心也！」遂自刎。太子聞之，奔往伏哭，然已無奈何，遂以函盛其首。太子豫求天下之利匕首，使工以藥焠之，以試人，血濡縷，人無不立死者。乃裝為遣荊軻，以燕勇士秦舞陽為之副，使入秦。

