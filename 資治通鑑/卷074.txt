
資治通鑑 第074卷
【魏紀六】　起著雍敦牂，盡旃蒙赤奮若，凡八年。
春，正月，帝召司馬懿於長安，使將兵四萬討遼東。議臣或以為四萬兵多，役費難供。帝曰：「四千里征伐，雖雲用奇，亦當任力，不當稍計役費也。」帝謂懿曰：「公孫淵將何計以待君？」對曰：「淵棄城豫走，上計也；據遼東拒大軍，其次也；坐守襄平，此成禽耳。」帝曰：「然則三者何出？」對曰：「唯明智能審量彼我，乃豫有所割棄。此既非淵所及，又謂今往孤遠，不能支久，必先拒遼水，後守襄平也。」帝曰：「還往幾日？」對曰：「往百日，攻百日，還百日，以六十日為休息，如此，一年足矣。」
公孫淵聞之，復遣使稱臣，求救於吳。吳人慾戮其使，羊道曰：「不可，是肆匹夫之怒而捐霸王之計也，不如因而厚之，遣奇兵潛往以要其成。若魏伐不克，而我軍遠赴，是恩結遐夷，義形萬里；若兵連不解，首尾離隔，則我虜其傍郡，驅略而歸，亦足以致天之罰，報雪曩事矣。」吳主曰：「善！」乃大勒兵謂淵使曰：「請俟後問，當從簡書，必與弟同休戚。」又曰：司馬懿所向無前，深為弟憂之。」帝問於護軍將軍蔣濟曰：「孫權其救遼東乎？」濟曰：「彼知官備已固，利不可得，深入則非力所及，淺入則勞而無獲；權雖子弟在危，猶將不動，況異域之人，兼以往者之辱乎！今所以外揚此聲者，譎其行人，疑之於我，我之不克，冀其折節事己耳。然沓渚之間，去淵尚遠，若大軍相守，事不速決，則權之淺規，或得輕兵掩襲，未可測也。」
帝問吏部尚書盧毓：「誰可為司徒者？」毓薦處士管寧。帝不能用，更問其次，對曰：「敦篤至行，則太中大夫韓暨；亮直清方，則司隸校尉崔林；貞固純粹，則太常常林。」二月，癸卯，以韓暨為司徒。
漢主立皇后張氏，前後之妹也。立王貴人子璿為皇太子，瑤為安定王。大司農河南孟光問太子讀書及情性好尚於秘書郎郤正，正曰：「奉親虔恭，夙夜匪解，有古世子之風；接待群僚，舉動出於仁恕。」光曰：「如君所道，皆家戶所有耳；吾今所問，欲知其權略智調何如也。」正曰：「世子之道，在於承志竭歡，既不得妄有施為，智調藏於胸懷，權略應時而發，此之有無，焉可豫知也！」光知正慎宜，不為放談，乃曰：「吾好直言，無所迴避。今天下未定，智意為先，智意自然，不可力強致也。儲君讀書，寧當效吾等竭力博識以待訪問，如博士探策講試以求爵位邪！當務其急者。」正深謂光言為然。正，儉之孫也。
吳人鑄當千大錢。
夏，四月，庚子，南鄉恭侯韓暨卒。
庚戌，大赦。
六月，司馬懿軍至遼東，公孫淵使大將軍卑衍、楊祚將步騎數萬屯遼隧，圍塹二十餘里。諸將欲擊之，懿曰：「賊所以堅壁，欲老吾兵也，今攻之，正墮其計。且賊大眾在此，其巢窟空虛。直指襄平，破之必矣。」乃多張旗幟，欲出其南，衍等盡銳趣之。懿潛濟水，出其北，直趣襄平；衍等恐，引兵夜走。諸軍進至首山，淵復使衍等逆戰，懿擊，大破之，遂進圍襄平。秋，七月，大霖雨，遼水暴漲，運船自遼口徑至城下。雨月餘不止，平地水數尺。三軍恐，欲移營，懿令軍中：「敢有言徙者斬！」都督令史張靜犯令，斬之，軍中乃定。賊恃水，樵牧自若，諸將欲取之，懿皆不聽。司馬陳珪曰：「昔攻上庸，八部俱進，晝夜不息，故能一旬之半，拔堅城，斬孟達。今者遠來而更安緩，愚竊惑焉。」懿曰：「孟達眾少而食支一年，將士四倍於達而糧不淹月；以一月圖一年，安可不速！以四擊一，正令失半而克，猶當為之，是以不計死傷，與糧競也。今賊眾我寡，賊饑我飽，水雨乃爾，功力不設，雖當促之，亦何所為！自發京師，不憂賊攻，但恐賊走。今賊糧垂盡而圍落未合，掠其牛馬，抄其樵採，此故驅之走也。夫兵者詭道，善因事變。賊憑眾恃雨，故雖饑困，未肯束手，當示無能以安之。取小利以驚之，非計也。」朝廷聞師遇雨，鹹欲罷兵。帝曰：「司馬懿臨危制變，禽淵可計日待也。」雨霽，懿乃合圍，作土山地道，楯櫓鉤沖，晝夜攻之，矢石如雨。淵窘急，糧盡，人相食，死者甚多，其將楊祚等降。八月，淵使相國王建、御史大夫柳甫請解圍卻兵，當君臣面縛。懿命斬之，檄告淵曰：「楚、鄭列國，而鄭伯猶肉袒牽羊迎之。孤天子上公，而建等欲孤解圍退捨，豈得禮邪！二人老耄，傳言失指，已相為斬之。若意有未已，可更遣年少有明決者來！」淵復遣侍中衛演乞剋日送任，懿謂演曰：「軍事大要有五：能戰當戰，不能戰當守，不能守當走；餘二事，但有降與死耳。汝不肯面縛，此為決就死也，不須送任！」任午，襄平潰，淵與子修將數百騎突圍東南走，大兵急擊之，斬淵父子於梁水之上。懿既入城，誅其公卿以下及兵民七千餘人，築為京觀。遼東、帶方、樂浪、玄菟四郡皆平。淵之將反也，將軍綸直、賈范等苦諫，淵皆殺之，懿乃封直等之墓，顯其遺嗣，釋淵叔父恭之囚。中國人慾還舊鄉者，恣聽之。遂班師。
初，淵兄晃為恭任子在洛陽，先淵未反時，數陳其變，欲令國家討淵；及淵謀逆，帝不忍市斬，欲就獄殺之。廷尉高柔上疏曰：「臣竊聞晃先數自歸，陳淵禍萌，雖為凶族，原心可恕。夫仲尼亮司馬牛之憂，祁奚明叔向之過，在昔之美義也。臣以為晃信有言，宜貸其死；苟自無言，便當市斬。今進不赦其命，退不彰其罪，閉著囹圄，使自引分，四方觀國，或疑此舉也。」帝不聽，竟遣使繼金屑飲晃及其妻子，賜以棺衣，殯斂於宅。
九月，吳改元赤烏。
吳步夫人卒。初，吳主為討虜將軍，在吳，娶吳郡徐氏。太子登所生庶賤，吳主令徐氏母養之。徐氏妒，故無寵。及吳主西徙，徐氏留處吳。而臨淮步夫人寵冠後庭，吳主欲立為皇后，而群臣議在徐氏，吳主依違者十餘年。會步氏卒，群臣奏追贈皇后印綬，徐氏竟廢，卒於吳。
吳主使中書郎呂壹典校諸官府及州郡文書，壹因此漸作威福，深文巧詆，排陷無辜，毀短大臣，纖介必聞。太子登數諫，吳主不聽，群臣莫敢復言，皆畏之側目。壹誣白故江夏太守刁嘉謗訕國政，吳主怒，收嘉，系獄驗問。時同坐人皆怖畏壹，並言聞之。侍中北海是儀獨雲無聞，遂見窮詰累日，詔旨轉厲，群臣為之屏息。儀曰：「今刀鋸已在臣頸，臣何敢為嘉隱諱，自取夷滅，為不忠之鬼！厄以聞知當有本末。」據實答問，辭不傾移，吳主遂捨之；嘉亦得免。上大將軍陸遜、太常潘濬憂壹亂國，每言之，輒流涕。壹白丞相顧雍過失，吳主怒，詰責雍。黃門侍郎謝肱語次問壹：「顧公事何如？」壹曰：「不能佳。」肱又問：「若此公免退，誰當代之？」壹未答。肱曰：「得無潘太常得之乎？」壹良久曰：「君語近之也。」肱曰：「潘太常常切齒於君，但道無因耳。今日代顧公，恐明日便擊君矣！」壹大懼，遂解散雍事。潘濬求朝，詣建業，欲盡辭極諫。至，聞太子登已數言之而不見從，濬乃大請百寮，欲因會手刃殺壹，以身當之，為國除患。壹密聞知，稱疾不行。西陵督步騭上疏曰：「顧雍、陸遜、潘濬，志在竭誠，寢食不寧，念欲安國利民，建久長之計，可謂心膂股肱社稷之臣矣。宜各委任，不使他官監其所司，課其殿最。此三臣思慮不到則已，豈敢欺負所天乎！」左將軍朱據部曲應受三萬緡，工王遂詐而受之。壹疑據實取，考問主者，死於杖下；據哀其無辜，厚棺斂之，壹又表據吏為據隱，故厚其殯。吳主數責問據，據無以自明，藉草待罪；數日，典軍吏劉助覺，言王遂所取。吳主大感寤，曰：「朱據見枉，況吏民乎！」乃窮治壹罪，賞助百萬。丞相雍至廷尉斷獄，壹以囚見。雍和顏色問其辭狀，臨出，又謂壹曰：「君意得無慾有所道乎？」壹叩頭無言。時尚書郎懷敘面詈辱壹，雍責敘曰：「官有正法，何至於此！」有司奏壹大辟，或以為宜加焚裂，用彰元惡。吳主以訪中書令會稽闞澤，澤曰：「盛明之世，不宜復有此刑。」吳主從之。
壹既伏誅，吳主使中書郎袁禮告謝諸大將，因問時事所當損益。禮還，復有詔責諸葛瑾、步騭、朱然、呂岱等曰：「袁禮還云：『與子瑜、子山、義封、定公相見，並咨以時事當有所先後，各自以不掌民事，不肯便有所陳，悉推之伯言、承明。伯言、承明見禮，泣涕懇惻，辭旨辛苦，至乃懷執危怖，有不自安之心。』聞之悵然，深自刻怪！何者？夫惟聖人能無過行，明者能自見耳。人之舉厝，何能悉中！獨當己有以傷拒眾意，忽不自覺，故諸君有嫌難耳。不爾，何緣乃至於此乎」與諸君從事，自少至長，發有二色，以謂表裡足以明露，公私分計足用相保，義雖君臣，恩猶骨肉，榮福喜戚，相與共之。忠不匿情，智無遺計，事統是非，諸君豈得從容而已哉！同船濟水，將誰與易！齊桓有善，管子未嘗不歎，有過未嘗不諫，諫而不得，終諫不止。今孤自省無桓公之德，而諸君諫諍未出於口，仍執嫌難。以此言之，孤於齊桓良優，未知諸君於管子何如耳！」
冬，十一月，壬午，以司空衛臻為司徒，司隸校尉崔林為司空。
十二月，漢蔣琬出屯漢中。
乙丑，帝不豫。辛巳，立郭夫人為皇后。
初，太祖為魏公，以贊令劉放、參軍事孫資皆為秘書郎。文帝即位，更命秘書曰中書，以放為監，資為令，遂掌機密。帝即位，尤見寵任，皆加侍中、光祿大夫，封本縣侯。是時，帝親覽萬機，數興軍旅，腹心之任，皆二人管之；每有大事，朝臣會議，常令決其是非，擇而行之。中護軍蔣濟上疏曰：「臣聞大臣太重者國危，左右太親者身蔽，古之至戒也。往者大臣秉事，外內扇動；陛下卓然自覽萬機，莫不祗肅。夫大臣非不忠也，然威權在下，則眾心慢上，勢之常也。陛下既已察之於大臣，願無忘於左右。左右忠正遠慮，未必賢於大臣，至於便辟取合，或能工之。今外所言，輒雲中書。雖使恭慎，不敢外交，但有此名，猶惑世俗。況實握事要，日在目前，儻因疲倦之間，有所割制，眾臣見其能推移於事，即亦因時而向之。一有此端，私招朋援，臧否毀譽，必有所興，功負賞罰，必有所易，直道而上者或壅，曲附左右者反達，因微而入，緣形而出，意所狎信，不復猜覺。此宜聖智所當早聞，外以經意，則形際自見；或恐朝臣畏言不合而受左右之怨，莫適以聞。臣竊亮陛下潛神默思，公聽並觀，若事有未盡於理而物有未周於用，將改曲易調，遠與黃、唐角功，近昭武、文之績，豈牽近習而已哉！然人君不可悉任天下之事，必當有所付；若委之一臣，自非周公旦之忠，管夷吾之公，則有弄機敗官之敝。當今柱石之士雖少，至於行稱一州，智效一官，忠信竭命，各奉其職，可並驅策，不使聖明之朝有專吏之名也！」帝不聽。及寢疾，深念後事，乃以武帝子燕王宇為大將軍，與領軍將軍夏侯獻、武衛將軍曹爽、屯騎校尉曹肇、驍騎將軍秦朗等對輔政。爽，真之子；肇，休之子也。帝少與燕王宇善，故以後事屬之。
劉放、孫資久典機任，獻、肇心內不平；殿中有雞棲樹，二人相謂曰：「此亦久矣，其能復幾！」放、資懼有後害，陰圖間之。燕王性恭良，陳誠固辭。帝引放、資入臥內，問曰：「燕王正爾為？」對曰：「燕王實自知不堪大任故耳。」帝曰：「誰可任者？」時惟曹爽獨在帝側，放、資因薦爽，且言：「宜召司馬懿與相參。」帝曰：「爽堪其事不？」爽流汗不能對。放躡其足，耳之曰：「臣以死奉社稷。」帝從放、資言，欲用爽、懿，既而中變，敕停前命；放、資復入見說帝，帝又從之。放曰：「宜為手詔。」帝曰：「我困篤，不能。」放即上床，執帝手強作之，遂繼出，大言曰：「有詔免燕王宇等官，不得停省中。」皆流涕而出。甲申，以曹爽為大將軍。帝嫌爽才弱，復拜尚書孫禮為大將軍長史以佐之。是時，司馬懿在汲，帝令給使辟邪繼手詔召之。先是，燕王為帝畫計，以為關中事重，宜遣懿便道自軹關西還長安，事已施行。懿斯須得二詔，前後相違，疑京師有變，乃疾驅入朝。
春，正月，懿至，入見，帝執其手曰：「吾以後事屬君，君與曹爽輔少子。死乃可忍，吾忍死待君，得相見，無所復恨矣！」乃召齊、秦二王以示懿，別指齊王芳謂懿曰：「此是也，君諦視之，勿誤也！」又教齊王令前抱懿頸。懿頓首流涕。是日，立齊王為皇太子。帝尋殂。帝沈毅明敏，任心而行，料簡功能，屏絕浮偽。行師動眾，論決大事，謀臣將相，鹹服帝之大略。性特強識，雖左右小臣，官簿性行，名跡所履，及其父兄子弟，一經耳目，終不遺忘。
孫盛論曰：聞之長老，魏明帝天姿秀出，立發垂地，口吃少言，而沈毅好斷。初，諸公受遺輔導，帝皆以方任處之，政自己出。優禮大臣，開容善直，雖犯顏極諫，無所摧戮，其君人之量如此之偉也。然不思建德垂風，不固維城之基，至使大權偏據，社稷無衛，悲夫！
太子即位，年八歲；大赦。尊皇后曰皇太后，加曹爽、司馬懿侍中，假節鉞，都督中外諸軍、錄尚書事。諸所興作宮室之役，皆以遺詔罷之。爽、懿各領兵三千人更宿殿內，爽以懿年位素高，常父事之，每事咨訪，不敢專行。
初，并州刺史東平畢軌及鄧颺、李勝、何晏、丁謐皆有才名而急於富貴，趨時附勢，明帝惡其浮華，皆抑而不用。曹爽素與親善，及輔政，驟加引擢，以為腹心。晏，進之孫；謐，斐之子也。晏等鹹共推戴爽，以為重權不可委於人。丁謐為爽畫策，使爽白天子發詔，轉司馬懿為太傅，外以名號尊之，內欲令尚書奏事，先來由己，得制其輕重也。爽從之。二月，丁丑，以司馬懿為太傅，以爽弟羲為中領軍，訓為武衛將軍，彥為散騎常侍、侍講，其餘諸弟皆以列侯侍從，出入禁闥，貴寵莫盛焉。爽事太傅，禮貌雖存，而諸所興造，希復由之。爽徙吏部尚書盧毓為僕射，而以何晏代之，以鄧颺、丁謐為尚書，畢軌為司隸校尉。晏等依勢用事，附會者升進，違忤者罷退，內外望風，莫敢忤旨。黃門侍郎傅嘏謂爽弟羲曰：「何平叔外靜而內躁，銛巧好利，不念務本，吾恐必先惑子兄弟，仁人將遠而朝政廢矣！」晏等遂與嘏不平，因微事免嘏官。又出盧毓為廷尉，畢軌又枉奏毓免官，眾論多訟之，乃復以為光祿勳。孫禮亮直不撓，爽心不便，出為揚州刺史。
三月，以征東將軍滿寵為太尉。
夏，四月，吳督軍使者羊道擊遼東守將，俘人民而去。
漢蔣琬為大司馬，東曹掾犍為楊戲，素性簡略，琬與言論，時不應答。或謂琬曰：「公與戲語而不應，其慢甚矣！」琬曰：「人心不同，各如其面，面從後言，古人所誡。戲欲贊吾是邪，則非其本心；欲反吾言，則顯吾之非，是以默然，是戲之快也。」
又督農楊；敏嘗毀琬曰：「作事憒憒，誠不及前人。」或以白琬，主者請推治敏，琬曰：「吾實不如前人，無可推也。」主者乞問其憒憒之狀，琬曰：「苟其不如，則事不理，事不理，則憒憒矣。」後敏坐事系獄，眾人猶懼其必死，琬心無適莫，敏得免重罪。
秋，七月，帝始親臨朝。
八月，大赦。
冬，十月，吳太常潘濬卒。吳主以鎮南將軍呂岱代濬，與陸遜共領荊州文書。岱時年已八十，體素精勤，躬親王事，與遜同心協規，有善相讓，南士稱之。十二月，吳將廖式殺臨賀太守嚴綱等，自稱平南將軍，攻零陵、桂陽，搖動交州諸郡，眾數萬人，呂岱自表輒行，星夜兼路，吳主遣使追拜交州牧，及遣諸將唐咨等絡繹相繼，攻討一年，破之，斬式及其支黨，郡縣悉平。岱復還武昌。
吳都鄉侯周胤將兵千人屯公安，有罪，徙廬陵；諸葛瑾、步騭為之請。吳主曰：「昔胤年少，初無功勞，橫受精兵，爵以侯將，蓋念公瑾以及於胤也。而胤恃此，酗淫自恣，前後告諭，曾無悛改。孤於公瑾，義猶二君，樂胤成就，豈有已哉！迫胤罪惡，未宜便還，且欲苦之，使自知耳。以公瑾之子，而二君在中間，苟使能改，亦何患乎！」瑜兄子偏將軍峻卒，全琮請使峻子護領其兵。吳主曰：「昔走曹操，拓有荊州，皆是公瑾，常不忘之。初聞峻亡，仍欲用護。聞護性行危險，用之適為作禍，故更止之。孤念公瑾，豈有已哉！」
十二月，詔復以建寅之月為正。
邵陵厲公上
春，旱。
越巂蠻夷數叛漢，殺太守，是後太守不敢之郡，寄治安定縣，去郡八縣餘里。漢主以巴西張嶷為越巂太守，嶷招慰新附，誅討強猾，蠻夷畏服，郡界悉平，復還舊治。
冬，吳饑。
春，吳人將伐魏。零陵太守殷札言於吳主曰：「今天棄曹氏，喪誅累見，虎爭之際而幼童蒞事。陛下身自御戎，取亂侮亡，宜滌荊、揚之地，舉強羸之數，使強者執戟，羸者轉運。西命益州，軍於隴右，授諸葛瑾、朱然大眾，直指襄陽，陸遜、朱桓別征壽春，大駕入淮陽，歷青、徐。襄陽、壽春，困於受敵，長安以西，務御蜀軍，許、洛之眾，勢必分離，掎角並進，民必內應。將帥對向，或失便宜，一軍敗績，則三軍離心。便當秣馬脂車，陵蹈城邑，乘勝逐北，以定華夏。若不悉軍動眾，循前輕舉，則不足大用，易於屢退，民疲威消，時往力竭，非上策也。」吳主不能用。夏，四月，吳全琮略淮南，決芍陂，諸葛恪攻六安，朱然圍樊，諸葛瑾攻柤中。征東將軍王凌、揚州刺史孫禮與全琮戰於芍陂，琮敗走。荊州刺史胡質以輕兵救樊，或曰：「賊盛，不可迫。」質曰：「樊城卑兵少，故當進軍為之外援，不然，危矣。」遂勒兵臨圍，城中乃安。
五月，吳太子登卒。
吳兵猶在荊州，太傅懿曰：「柤中民夷十萬，隔在水南，流離無主，樊城被攻，歷月不解，此危事也，請自討之。」六月，太傅懿督諸軍救樊；吳軍聞之，夜遁。追至三州口，大獲而還。
閏月，吳大將軍諸葛瑾卒。瑾長子恪先已封侯，吳主以恪弟融襲爵，攝兵業，駐公安。
漢大司馬蔣琬以諸葛亮數出秦川，道險，運糧難，卒無成功。乃多作舟船，欲乘漢、沔東下，襲魏興、上庸。會舊疾連動，未時得行。漢人鹹以為事有不捷，還路甚難，非長策也，漢主遣尚書令費禕、中監軍姜維等喻指。琬乃上言：「今魏跨帶九州，根蒂滋蔓，平除未易。若東西並力，首尾掎角，雖未能速得如志，且當分裂蠶食，先摧其支黨。然吳期二三，連不克果。輒與費禕等議，以涼州胡塞之要，進退有資，且羌、胡乃心思漢如渴，宜以姜維為涼州刺史。若維征行，御製河右，臣當帥軍為維鎮繼。今涪水陸四通，惟急是應，若東北有虞，赴之不難，清徙屯涪。」漢主從之。
朝廷欲廣田畜谷於揚、豫之間，使尚書郎汝南鄧艾行陳、項已東至壽春。艾以為：「昔太祖破黃巾，因為屯田，積穀許都以制四方。今三隅已定，事在淮南，每大軍出征，運兵過半，功費巨億。陳、蔡之間，土下田良，可省許昌左右諸稻田，並水東下，令淮北屯二萬人，淮南三萬人，什二分休，常有四萬人且田且守；益開河渠以增溉灌，通漕運。計除眾費，歲完五百萬斛以為軍資，六、七年間，可積三千萬斛於淮上，此則十萬之眾五年食也。以此乘吳，無不克矣。」太傅懿善之。是歲，始開廣漕渠，每東南有事，大興軍眾，泛舟而下，達於江、淮，資食有儲而無水害。
管寧卒。寧名行高潔，人望之者，邈然若不可及，即之熙熙和易。能因事導人於善，人無不化服。及卒，天下知與不知，聞之無不嗟歎。
春，正月，漢姜維率偏軍自漢中還住涪。
吳主立其子和為太子，大赦。三月，昌邑景侯滿寵卒。秋，七月，乙酉，以領軍將軍蔣濟為太尉。
吳主遣將軍聶友、校尉陸凱將兵三萬擊儋耳、珠崖。
八月，吳主封子霸為魯王。霸，和母弟也，寵愛崇特，與和無殊。尚書僕射是儀領魯王傅，上疏諫曰：「臣竊以為魯王天挺懿德，兼資文武，當今之宜，宜鎮四方，為國籓輔。宣揚德美，廣耀威靈，乃國家之良規，海內所瞻望。且二宮宜有降殺，以正上下之序，明教化之本。」書三、四上，吳主不聽。
春，正月，帝加元服。吳諸葛恪襲六安，掩其人民而去。
夏，四月，立皇后甄氏，大赦。後，文昭皇后兄儼之孫也。
五月，朔，日有食之，既。
冬，十月，漢蔣琬自漢中還住涪，疾益甚，以漢中太守王平為前監軍、鎮北大將軍，督漢中。
十一月，漢主以尚書令費禕為大將軍、錄尚書事。
吳丞相顧雍卒。
吳諸葛恪遠遣諜人觀相徑要，欲圖壽春。太傅懿將兵入舒，欲以攻恪，吳主徙恪屯於柴桑。
步騭、朱然各上疏於吳主曰：「自蜀還者，鹹言蜀欲背盟，與魏交通，多作舟船，繕治城郭。又，蔣琬守漢中，聞司馬懿南向，不出兵乘虛以掎角之，反委漢中，還近成都。事已彰灼，無所復疑，宜為之備。」吳主答曰：「吾待蜀不薄，聘享盟誓，無所負之，何以致此！司馬懿前來入舒，旬日便退。蜀在萬里，何知緩急而便出兵乎？昔魏欲入漢川，此間始嚴，亦未舉動，會聞魏還而止，蜀寧可復以此有疑邪！人言苦不可信，朕為諸君破家保之。」
征東將軍、都督揚、豫諸軍事王昶上言：「地有常險，守無常勢。今屯宛去襄陽三百餘里，有急不足相赴。」遂徙屯新野。
宗室曹冏上書曰：「古之王者，必建同姓以明親親，必樹異姓以明賢賢。親親之道專用，則其漸也微弱；賢賢之道偏任，則其敝也劫奪。先聖知其然也，故博求親疏而並用之，故能保其社稷，歷經長久。今魏尊尊之法雖明，親親之道未備，或任而不重，或釋而不任。臣竊惟此，寢不安席，謹撰合所聞，論其成敗曰：昔夏、商、周歷世數十，而秦二世而亡。何則？三代之君與天下共其民，故天下同其憂；秦王獨制其民，故傾危而莫救也。秦觀周之弊，以為小弱見奪，於是廢五等之爵，立郡縣之官，內無宗子以自毘輔，外無諸侯以為籓衛，譬猶芟刈股肱，獨任胸腹。觀者為之寒心，而始皇晏然自以為子孫帝王萬世之業也，豈不悖哉！故漢祖奮三尺之劍，驅烏集之眾，五年之中，遂成帝業。何則？伐深根者難為功，摧枯朽者易為力，理勢然也。漢監秦之失，封殖子弟；及諸呂擅權，圖危劉氏，而天下所以不傾動者，徒以諸侯強大，盤石膠固故也。然高祖封建，地過古制，故賈誼以為欲天下之治安，莫若眾建諸侯而少其力；文帝不從。至於孝景，猥用晁錯之計，削黜諸侯，遂有七國之患。蓋兆發高帝，釁鐘文、景，由寬之過制，急之不漸故也。所謂『末大必折，尾大難掉』，尾同於體，猶或不從，況乎非體之尾，其可掉哉！武帝從主父之策，下推恩之令，自是之後，遂以陵夷，子孫微弱，衣食租稅，不預政事。至於哀、平，王氏秉權，假周公之事而為田常之亂，宗室王侯，或乃為之符命，頌莽恩德，豈不哀哉！由斯言之，非宗子獨忠孝於惠、文之間而叛逆於哀、平之際也，徒權輕勢弱，不能有定耳。賴光武皇帝挺不世之姿，擒王莽於已成，紹漢嗣於既絕，斯豈非宗子之力也！而曾不監秦之失策，襲周之舊制，至於桓、靈，閹宦用事，郡孤立於上，臣弄權於下；由是天下鼎沸，奸宄並爭，宗廟焚為灰燼，宮室變為榛藪。太祖皇帝龍飛鳳翔，掃除凶逆。大魏之興，於今二十有四年矣。觀五代之存亡而不用其長策，睹前車之傾覆而不改於轍跡。子弟王空虛之地，君有不使之民；宗室竄於閭閻，不聞邦國之政；權均匹夫，勢齊凡庶。內無深根不拔之固，外無盤石宗盟之助，非所以安社稷，為萬世之業也。且今之州牧、郡守，古之方伯、諸侯，皆跨有千里之土，兼軍武之任，或比國數人，或兄弟並據；而宗室子弟曾無一人間廁其間，與相維制，非所以強幹弱枝，備萬一之虞也。今之用賢，或超為名都之主，或為偏師之帥；而宗室有文者必限小縣之宰，有武者必致百人之上，非所以勸進賢能、褒異宗室之禮也。語曰：『百足之蟲，至死不僵』，以其扶之者眾也。此言雖小，可以譬大。是以聖王安不忘危，存不忘亡，故天下有變而無傾危之患矣。」冏冀以此論感寤曹爽，爽不能用。
春，正月，吳主以上大將軍陸遜為丞相，其州牧、都護、領武昌事如故。
征西將軍、都督雍、涼諸軍事夏侯玄，大將軍爽之姑子也。玄辟李勝為長史，勝及尚書鄧颺欲令爽立威名於天下，勸使伐蜀；太傅懿止之，不能得。三月，爽西至長安，發卒十餘萬人，與玄自駱谷入漢中。漢中守兵不滿三萬，諸將皆恐，欲守城不出以待涪兵。王平曰：「漢中去涪垂千里，賊若得關，便為深禍，今宜先遣劉護軍據興勢，平為後拒；若賊分向黃金，平帥千人下自臨之，比爾間涪軍亦至，此計之上也。」諸將皆疑，惟護軍劉敏與平意同，遂帥所領據興勢，多張旗幟，彌亙百餘里。
閏月，漢主遣大將軍費禕督諸軍救漢中，將行，光祿大夫來敏詣禕別，求共圍棋；於時羽檄交至，人馬擐甲，嚴駕已訖，禕與敏對戲，色無厭倦。敏曰：「向聊觀試君耳。君信可人，必能辦賊者也。」
夏，四月，丙辰朔，日有食之。
大將軍爽兵距興勢不得進，關中及氐、羌轉輸不能供，牛馬騾驢多死，民夷號泣道路，涪軍及費禕兵繼至。參軍楊偉為爽陳形勢，宜急還，不然，將敗。鄧颺、李勝與偉爭於爽前。偉曰：「颺、勝將敗國家事，可斬也！」爽不悅。太傅懿與夏侯玄書曰：「《春秋》責大德重。昔武皇帝再入漢中，幾至大敗，君所知也。今興勢至險，蜀已先據，若進不獲戰，退見邀絕，覆軍必矣，將何以任其責！」玄懼，言於爽；五月，引軍還。費禕進據三嶺以截爽，爽爭險苦戰，僅乃得過，失亡甚眾，關中為之虛耗。
秋，八月，秦王詢卒。
冬，十二月，安陽孝侯崔林卒。
是歲，漢大司馬琬以病固讓州職於大將軍禕，漢主乃以禕為益州刺史，以侍中董允守尚書令，為禕之副。時戰國多事，公務煩猥，禕為尚書令，識悟過人，每省讀文書，舉目暫視，已究其意旨，其速數倍於人，終亦不忘。常以朝晡聽事，其間接納賓客，飲食嬉戲，加之博弈，每盡人之歡，事亦不廢。及董允代禕，欲學禕之所行，旬日之中，事多愆滯。允乃歎曰：「人才力相遠若此，非吾之所及也！」乃聽事終日而猶有不暇焉。
春，正月，以票騎將軍趙儼為司空。
吳太子和與魯王同宮，禮秩如一，群臣多以為言，吳主乃命分宮別僚；二子由是有隙。衛將軍全琮遣其子寄事魯王，以書告丞相陸遜，遜報曰：「子弟苟有才，不憂不用，不宜私出以要榮利；若其不佳，終為取禍。且聞二宮勢敵，必有彼此，此古人之厚忌也。」寄果阿附魯王，輕為交構。遜書與琮曰：「卿不師日磾而宿留阿寄，終為足下門戶致禍矣。」琮既不納遜言，更以致隙。魯王曲意交結當時名士。偏將軍朱績以膽力稱，王自至其廨，就之坐，欲與結好。績下地住立，辭而不當。績，然之子也。於是自侍御、賓客，造為二端，仇黨疑貳，滋延大臣，舉國中分。吳主聞之，假以精學，禁斷賓客往來。督軍使者羊道上疏曰：「聞明詔省奪二宮備衛，抑絕賓客，使四方禮敬不復得通，遠近悚然，大小失望。或謂二宮不遵典式，就如所嫌，猶宜補察，密加斟酌，不使遠近得容異言。臣懼積疑成謗，久將宣流，而西北二隅，去國不遠，將謂二宮有順之愆，不審陛下何以解之！」
吳主長女魯班適左護軍全琮，少女小虎適驃騎將軍朱據。全公主與太子母王夫人有隙，吳主欲立王夫人為後，公主阻子；恐太子立怨己，心不自安，數譖毀太子。吳主寢疾，遣太子禱於長沙桓王廟，太子妃叔父張休居近廟，邀太子過所居。全公主使人覘視，因言「太子不在廟中，專就妃家計議」，又言「王夫人見上寢疾，有喜色」，吳主由是發怒。夫人以憂死，太子寵益衰。魯王之黨楊竺、全寄、吳安、孫奇等共譖毀太子，吳主惑焉。陸遜上疏諫曰：「太子正統，宜有盤石之固；魯王籓臣，當使寵佚有差。彼此得所，上下獲安。」書三四上，辭情危切；又欲詣都，口陳嫡庶之義。吳主不悅。太常顧譚，遜之甥也，亦上疏曰：「臣聞有國有家者，必明嫡庶之端，異尊卑之禮，使高下有差，等級逾邈；如此，則骨肉之恩全，覬覦之望絕。昔賈誼陳治安之計，論諸侯之勢，以為勢重雖親，必有逆節之累，勢輕雖疏，必有保全之祚。故淮南親弟，不終饗國，失之於勢重也；吳芮疏臣，傳祚長沙，得之於勢輕也。昔漢文帝使慎夫人與皇后同席，袁盎退夫人之位，帝有怒色；及盎辨上下之義，陳人彘之戒，帝既悅懌，夫人亦悟。今臣所陳，非有所偏，誠欲以安太子而便魯王也。」由是魯王與譚有隙。芍陂之役，譚弟承及張休皆有功；全琮子端、緒與之爭功，譖承、休於吳主，吳主徙譚、承、休於交州，又追賜休死。太子太傅吾粲請使魯王出鎮夏口，出楊竺等不得令在京師，又數以消息語陸遜；魯王與楊竺共譖之，吳主怒，收粲下獄，誅。數遣中使責問陸遜，遜憤恚而卒。其子抗為建武校尉，代領遜眾，送葬東還，吳主以楊竺所白遜二十事問抗，抗事事條答，吳主意乃稍解。
夏，六月，都鄉穆侯趙儼卒。
秋，七月，吳將軍馬茂謀殺吳主及大臣以應魏，事洩，並黨與皆族誅。
八月，以太常高柔為司空。
漢甘太后殂。
吳主遣校尉陳勳將屯田及作士三萬人，鑿句容中道，自小其至雲陽西城，通會市，作邸閣。
冬，十一月，漢大司馬琬卒。
十二月，漢費禕至漢中，行圍守。漢尚書令董允卒；以尚書呂乂為尚書令。董允秉心公亮，獻可替否，備盡忠益，漢主甚嚴憚之。宦人黃皓，便僻佞慧，漢主愛之。允上則正色規主，下則數責於皓。皓畏允，不敢為非，終允之世，皓位不過黃門丞。費禕以選曹郎汝南陳祗代允為侍中，祗矜厲有威容，多技藝，挾智數，故禕以為賢，越次而用之。祗與皓相表裡，皓始預政，累遷至中常侍，操弄威柄，終以覆國。自陳祗有寵，而漢主追怨董允日深，謂為自輕，由祗阿意迎合而皓浸潤構間故也。

