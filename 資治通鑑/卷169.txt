
資治通鑑 第169卷
卷第一百六十九

【陳紀三】　起昭陽協洽，盡柔兆閹茂，凡四年。


春，正月，齊以太子少傅魏收兼尚書右僕射。時齊主終日酣飲，朝事專委侍中高元海。元海庸俗，帝亦輕之；以收才名素盛，故用之。而收畏懦避事，尋坐阿縱，除名。兗州刺史畢義雲作書與高元海，論敘時事。元海入宮，不覺遺之。給事中李孝貞得而奏之，帝由是疏元海。以孝貞兼中書舍人，征義雲還朝。和士開復譖元海，帝以馬鞭棰元海六十，責曰：「汝昔教我反，以弟反兄，幾許不義！以鄴城兵抗并州，幾許無智！」出為兗州刺史。

甲申，周迪眾潰，脫身逾嶺，奔晉安，依陳寶應。官軍克臨川，獲迪妻子。寶應以兵資迪，留異又遣其子忠臣隨之。

虞寄與寶應書，以十事諫之曰：「自天厭梁德，英雄互起，人人自以為得之，然夷凶翦亂，四海樂推者，陳氏也。豈非歷數有在，惟天所授乎！一也。以王琳之強，侯瑱之力，進足以搖蕩中原，爭衡天下，退足以屈強江外，雄張偏隅；然或命一旅之師，或資一士之說，琳則瓦解冰泮，投身異域，瑱則闕角稽顙，委命闕庭，斯又天假之威而除其患。二也。今將軍以籓戚之重，東南之眾，盡忠奉上，戮力勤王，豈不勳高竇融，寵過吳芮，析珪判野，南面稱孤乎！三也。聖朝棄瑕忘過，寬厚得人，至於余孝頃、潘純陀、李孝欽、歐陽頠等，悉委以心腹，任以爪牙，腦中豁然，曾無纖芥。況將軍釁非張繡，罪異畢諶，當何慮於危亡，何失於富貴！四也。方今周、齊鄰睦，境外無虞，並兵一向，匪朝伊夕，非劉、項競逐之機，楚、趙連從之勢；何得雍容高拱，坐論西伯哉！五也。且留將軍狼顧一隅，亟經摧衄，聲實虧喪，膽氣衰沮。其將帥首鼠兩端，唯利是視，孰能被堅執銳，長驅深入，繫馬埋輪，奮不顧命，以先士卒者乎！六也。將軍之強，孰如侯景？將軍之眾，孰如王琳？武皇滅侯景於前，今上摧王琳於後，此乃天時，非復人力。且兵革已後，民皆厭亂，其孰能棄墳墓，捐妻子，出萬死不顧水計，從將軍於白刃之間乎！七也。歷觀前古，子陽、季孟，傾覆相尋；餘善、右渠，危亡繼及。天命可畏，山川難恃。況將軍欲以數郡之地當天下之兵，以諸侯之資拒天子之命，強弱逆順，可得侔乎！八也。且非我族類，其心必異；不愛其親，豈能及物！留將軍身縻國爵，子尚王姬，猶且棄天屬而弗顧，背明君而孤立，危亡之日，豈能同憂共患，不背將軍者乎！至於師老力屈，懼誅利賞，必有韓、智晉陽之謀，張、陳井陘之勢。九也。北軍萬里遠鬥，鋒不可當。將軍自戰其地，人多顧後；眾寡不敵，將帥不侔。師以無名而出，事以無機而動，以此稱兵，未知其利。十也。為將軍計，莫若絕親留氏。遣子入質，釋甲偃兵，一遵詔旨。方今籓維尚少，皇子幼沖，凡預宗枝，皆蒙寵樹。況以將軍之地，將軍之才，將軍之名，將軍之勢，而克修籓服，北面稱臣，寧與劉澤同年而語其功業哉！寄感恩懷服，不覺狂言，斧鉞之誅，其甘如薺。」寶應覽書大怒。或謂寶應曰：「虞公病勢漸篤，言多錯謬。」寶應意乃小釋，亦以寄民望，故優容之。

周梁躁公侯莫陳崇從周主如原州。帝夜還長安，人竊怪其故，崇謂所親曰：「吾此聞術者言，晉公今年不利，車駕今忽夜還，不過晉公死耳。」或發其事。乙酉，帝召諸公於大德殿，面責崇，崇惶恐謝罪。其夜，塚宰護遣使將兵就崇第，逼令自殺，葬如常儀。

壬辰，以高州刺史黃法□為南徐州刺史，臨川太守周敷為南豫州刺史。

周主命司憲大夫拓跋迪造《大律》十五篇。二月，庚子，頒行之。其制罪：一曰杖刑，自十五至五十；二曰鞭刑，自六十至百；三曰徒刑，自一年至五年；四曰流刑，自二千五百里至四千五百里；五曰死刑，罄、絞、斬、梟、裂；凡二十五等。

庚戌，以司空、南徐州刺史侯安都為江州刺史。辛酉，周詔：「大塚宰晉國公，親則懿昆，任當元輔，自今詔誥及百司文書，並不得稱公名。」護抗表固讓。

三月，乙丑朔，日有食之。

齊詔司空斛律光督步騎二萬，築勳常城於軹關；仍築長城二百里，置十二戍。

丙戌，齊以兼尚書右僕射趙彥深為左僕射。

夏，四月，乙未，周以柱國達奚武為太保。

周主將視學，以太傅燕國公於謹為三老。謹上表固辭，不許，仍賜以延年杖。戊午，帝幸太學。謹入門，帝迎拜於門屏之間，謹答拜。有司設三老席於中楹，南面。太師護升階，設幾。謹升席，南面憑幾而坐。大司馬豆盧寧升階，正舄。帝升階，立於斧扆之前，西面。有司進饌，帝跪設醬豆，親為之袒割。謹食畢，帝親跪授爵以酳。有司撤訖，帝北面立而訪道。謹起，立於席後，對曰：「木受繩則正，後從諫則聖。明王虛心納諫以知得失，天下乃安。」又曰：「去食去兵，信不可去；願陛下守信勿失。」又曰：「有功必賞，有罪必罰，則為善者日進，為惡者日止。」又曰：「言行者，立身之基，願陛下三思而言，九慮而行，勿使有過。天子之過，如日月之食，人莫不知，願陛下慎之。」帝再拜受言，謹答拜。禮成而出。

司空侯安都恃功驕橫，數聚文武之士騎射賦詩，齋中賓客，動至千人。部下將帥，多不遵法度，檢問收攝，輒奔歸安都。上性嚴整，內銜之，安都弗之覺。每有表啟，封訖，有事未盡，開封自書之云：「又啟某事。」及侍宴，酒酣，或箕踞傾倚。嘗陪樂遊園禊飲，謂上曰：「何如作臨川王時？」上不應。安都再三言之。上曰：「此雖天命，抑亦明公之力。」宴訖，啟借供帳水飾，欲載妻妾於御堂宴飲。上雖許之，意甚不懌。明日，安都坐於御座，賓客居群臣位，稱觴上壽。會重雲殿災，安都帥將士帶甲入殿，上甚惡之，陰為之備。

及周迪反，朝議謂當使安都討之，而上更使吳明徹。又數遣台使按問安都部下，檢括亡叛。安都遣其別駕周弘實自托於舍人蔡景歷，並問省中事。景歷錄其狀，具奏之，因希旨稱安都謀反。上慮其不受召，故用為江州。

五月，安都自京口還建康，部伍入於石頭。六月，帝引安都宴於嘉德殿，又集其部下將帥會於尚書朝堂，於坐收安都，囚於嘉德西省，又收其將帥，盡奪馬仗而釋之。因出蔡景歷表，以示於朝，乃下詔暴其罪惡，明日，賜死，宥其妻子，資給其喪。

初，高祖在京口，嘗與諸將宴，杜僧明、周文育、侯安都為壽，各稱功伐。高祖曰：「卿等悉良將也，而並有所短。杜公志大而識暗，狎於下而驕於上；周侯交不擇人，而推心過差；侯郎傲誕而無厭，輕佻而肆志；並非全身之道。」卒皆如其言。

乙卯，齊主使兼散騎常侍崔子武來聘。

齊侍中、開府儀同三司和士開有寵於齊主，齊主外朝視事，或在內宴賞，須臾之間，不得不與士開相見，或累日不歸，一日數入；或放還之後，俄頃即追，未至之間，連騎督趣，奸諂百端，寵愛日降，前後賞賜，不可勝紀。每侍左右，言辭容止，極諸鄙褻；以夜繼晝，無復君臣之禮。嘗謂帝曰：「自古帝王，盡為灰土，堯舜、桀紂，竟復何異！陛下宜及少壯，極意為樂，縱橫行之，一日取快，可敵千年。國事盡付大臣，何慮不辦，無為自勤約也！」帝大悅。於是委趙彥深掌官爵，元文遙掌財用，唐邕掌外、騎兵，信都馮子琮、胡長粲常東宮。帝三四日一視朝，書數字而已，略無所言，須臾罷入。長粲，僧敬之子也。

帝使士開與胡後握槊，河南康獻王孝瑜諫曰：「皇后天下之母，豈可與臣下接手！」孝瑜又言：「趙郡王睿，其父死於非命，不可親近。」由是睿及士開共譖之。士開言孝瑜奢僭，睿言「山東唯聞有河南王，不聞有陛下。」帝由是忌之。孝瑜竊與爾朱御女言，帝聞之，大怒。庚申，頓飲孝瑜酒三十七杯。孝瑜體肥大，腰帶十圍，帝使左右婁子彥載以出，鴆之於車。至西華門，煩躁投水而絕。贈太尉、錄尚書事。諸侯在宮中者，莫敢舉聲，唯河間王孝琬大哭而出。

秋，七月，戊辰，周主幸原州。

八月，辛丑，齊以三台宮為大興聖寺。

九月，壬戌，廣州刺史陽山穆公歐陽頠卒，詔其子紇襲父爵位。

甲子，周主自原州登隴。

周迪復越東興嶺為寇，辛未，詔護軍章昭達將兵討之。

丙戌，周主如同州。

初，周人慾與突厥木桿可汗連兵伐齊，許納其女為後，遣御伯大夫楊薦及左武伯大原王慶往結之。齊人聞之懼，亦遣使求昏於突厥，賂遺甚厚。木桿貪齊幣重，欲執薦等送齊。薦知之，責木桿曰：「太祖昔與可汗共敦鄰好，蠕蠕部落數千來降。太祖悉以付可汗使者，以快可汗之意。如何今日遽欲背恩忘義，獨不愧鬼神乎？」木桿慘然良久曰：「君言是也。吾意決矣，當相與共平東賊，然後送女。」薦等覆命。

公卿請發十萬人擊齊，柱國楊忠獨以為得萬騎足矣。戊子，遣忠將步騎一萬，與突厥自北道伐齊，又遣大將軍達奚武帥步騎三萬，自南道出平陽，期會於晉陽。

冬，十一月，辛酉，章昭達大破周迪。迪脫身潛竄山谷，民相與匿之，雖加誅戮，無肯言者。

十二月，辛卯，周主還長安。

丙申，大赦。

章昭達進軍度嶺，趣建安，討陳寶應，詔益州刺史余孝頃督會稽、東陽、臨海、永嘉諸軍自東道會之。

是歲，初祭始興昭烈王於建康，用天子禮。

周楊忠拔齊二十餘城。齊人守陘嶺之隘，忠擊破之。突厥木桿、地頭、步離三可汗以十萬騎會之。己丑，自恆州三道俱入。時大雪數旬，南北千餘里，平地數尺。齊主自鄴倍道赴之，戊午，至晉陽。斛律光將步騎三萬屯平陽。己未，周師及突厥逼晉陽。齊主畏其強，戎服率宮人東走，欲避之。趙郡王睿、河間王孝琬叩馬諫。孝琬請委睿部分，必得嚴整。帝從之，命六軍進止皆取睿節度，而使并州刺史段韶總之。


春，正月，庚申朔，齊主登北城，軍容甚整。突厥咎周人曰：「爾言齊亂，故來伐之。今齊人眼中亦有鐵，何可當耶！」

周人以步卒為前鋒，從西山下去城二里許。諸將鹹欲逆擊之，段韶曰：「步卒力勢，自當有限。今積雪既厚，逆戰非便，不如陳以待之。彼勞我逸，破之必矣。」既至，齊悉其銳兵鼓譟而出。突厥震駭，引上西山，不肯戰，周師大敗而還。突厥引兵出塞，縱兵大掠，自晉陽以往七百餘里，人畜無遺。段韶追之，不敢逼。突厥還至陘嶺，凍滑，乃輔氈以度。胡馬寒瘦，膝已下皆無毛，比至長城，馬死且盡，截槊杖之以歸。

達奚武至平陽，未知忠退。斛律光與書曰：「鴻鵠已翔於寥廓，羅者猶視於沮澤。」武得書，亦還。光逐之，入周境，獲二千餘口而還。

光見帝於晉陽，帝以新遭大寇，抱光頭而哭。任城王湝進曰：「何至於此！」乃止。

初，齊顯祖之世，周人常懼齊兵西度，每至冬月，守河椎冰。及世祖即位，嬖倖用事，朝政漸紊，齊人椎冰以備周兵之逼。斛律光憂之，曰：「國家常有吞關、隴之志，今日至此，而唯玩聲色乎！」

辛巳，上祀北郊。

二月，庚寅朔，日有食之。

初，齊顯祖命群官刊定魏《麟趾格》為《齊律》，久而不成。時軍國多事，決獄罕依律文，相承謂之「變法從事」。世祖即位，思革其弊，乃督修律令者，至是而成，《律》十二篇，《令》四十卷。其刑名有五：一曰死，重者轘之，次梟首，次斬，次絞；二曰流，投邊裔為兵；三曰刑，自五歲至一歲；四曰鞭，自百至四十；五曰杖，自三十至十；凡十五等。其流內官及老、小、閹、癡並過失應贖者，皆以絹代金。三月，辛酉，班行之，因大赦。是後為吏者始守法令。又敕仕門子弟常講習之，故齊人多曉法。

又令民十八受田輸租調，二十充兵，六十免力役，六十六還田，免租調。一夫受露田八十畝，婦人四十畝，奴婢依良人，牛受六十畝。大率一夫一婦調絹一匹，綿八兩，墾租二石，義租五斗；奴婢准良人之半；牛調二尺，墾租一鬥，義租五升。墾租送台，義租送郡以備水旱。

己巳，齊群盜田子禮等數十人，共劫太師彭城景思王浟為主，詐稱使者，逕向浟第，至內室，稱敕，牽浟上馬，臨以白刃，欲引向南殿，浟大呼不從，盜殺之。

庚辰，周初令百官執笏。

齊以斛律光為司徒，武興王普為尚書左僕射。普，歸彥之兄子也。甲申，以馮翊王潤為司空。

夏，四月，辛卯，齊主使兼散騎常侍皇甫亮來聘。

庚子，周主遣使來聘。

癸卯，周以鄧公河南竇熾為大宗伯。五月，壬戌，封世宗之子賢為畢公。

甲子，齊主還鄴。

壬午，齊以趙郡王睿為錄尚書事，前司徒婁睿為太尉。甲申，以段韶為太師。丁亥，以任城王湝為大將軍。

壬辰，齊主如晉陽。

周以太保達奚武為同州刺史。

六月，齊主殺樂陵王百年。時白虹圍日再重，又橫貫而不達，赤星見，齊主欲以百年厭之。會博陵人賈德冑教百年書，百年嘗作數敕字，德冑封以奏之。帝發怒，使召百年。百年自知不免，割帶□夬留與其妃斛律氏，見帝於涼風堂。使百年書敕字，驗與德冑所奏相似，遣左右亂捶之，又令曳之繞堂行且捶，所過血皆遍地，氣息將盡，乃斬之，棄諸池，池水盡赤。妃把□夬哀號不食，月餘亦卒，□夬猶在手，拳不可開；其父光自擘之，乃開。

庚寅，周改御伯為納言。

初，周太祖之從賀拔岳在關中也，遣人迎晉公護於晉陽。護母閻氏及周主之姑皆留晉陽，齊人以配中山宮。及護用事，遣間使入齊求之，莫知音息。齊遣使者至玉壁，求通互市。護欲訪求母、姑，使司馬下大夫尹公正至玉壁，與之言，使者甚悅。勳州刺史韋孝寬獲關東人，復縱之，因致書為言西朝欲通好之意。是時，周人以前攻晉陽不得志，謀與突厥再伐齊。齊主聞之，大懼，許遣護母西歸，且求通好，先遣其姑歸。

秋，八月，丁亥朔，日有食之。

周遣柱國楊忠將兵，會突厥伐齊，至北河而還。

戊子，周以齊公憲為雍州牧，宇文貴為大司徒。九月，丁巳，以衛公直為大司馬。追錄佐命元功，封開府儀同三司隴西公李昺為唐公，太馭中大夫長樂公若干鳳為徐公。昺，虎之子；鳳，惠之子也。

乙丑，齊主封其子綽為南陽王，儼為東平王。儼，太子之母弟也。

突厥寇齊幽州，眾十餘萬，入長城，大掠而還。

周皇姑之歸也，齊主遣人為晉公護母作書，言護幼時數事，又寄其所著錦袍，以為信驗。且曰：「吾屬千載之運，逢大齊之德，矜老開恩，許得相見。禽善草木，母子相依。吾有可罪，與汝分離！今復何福，還望見汝！言此悲喜，死而更蘇。世間所有，求皆可得，母子異國，何處可求！假汝貴極王公，富過山海，有一老母，八十之年，飄然千里，死亡旦夕，不得一朝暫見，不得一日同處，寒不得汝衣，饑不得汝食。汝雖窮榮極盛，光耀世間，於吾何益！吾今日之前，汝既不得申其供養，事往何論；今日以後，吾之殘命，唯繫於汝爾。戴天履地，中有鬼神，勿雲冥昧，而可欺負！」

護得書，悲不自勝。復書曰：「區宇分崩，遭遇災禍，違離膝下，三十五年。受形稟氣，皆知母子，誰同薩保，如此不教！子為公侯，母為俘隸，暑不見母暑，寒不見母寒，衣不知有無，食不知饑飽，泯如天地之外，無由暫聞。分懷冤酷，終此一生，死若有知，冀奉見於泉下耳！不謂齊朝解網，惠以德音，磨敦、四姑，並話矜放。初聞此旨，魂爽飛霸佔，號天叩地，不能自勝。齊朝霈然之恩，既已沾洽，有家有國，信義為本，伏度來期，已應有日。一得奉見慈顏，永畢生願。生死肉骨，豈過今恩；負山載岳，未足勝荷。」

齊人留護母，使更與護書，邀護重報，往返再三。時段韶拒突厥軍於塞下，齊主遣黃門徐世榮乘傳繼周書問韶。韶以「周人反覆，本無信義，比晉陽之役，其事可知。護外托為相，其實主也。既為母請和，不遣一介之使。若據移書，即送其母，恐示之以弱。不如且外許之，待和親堅定，然後遣之未晚。」齊主不聽，即遣之。

閻氏至周，舉朝稱慶，周主為之大赦。凡所資奉，窮極華盛。每四時伏臘，周主帥諸親戚行家人之禮，稱觴上壽。突厥自幽州還，留屯塞北，更集諸部兵，遣使告周，欲與共擊齊如前約。閏月，乙巳，突厥寇齊幽州。

晉公護新得其母，未欲伐齊；又恐負突厥約，更生邊患，不得已，征二十四軍及左右廂散隸秦、隴、巴、蜀之兵並羌、胡內附者，凡二十萬人。冬，十月，甲子，周主授護斧鉞於廟庭；丁卯，親勞軍於沙苑；癸酉，還官。

護軍至潼關，遣柱國尉遲迥帥精兵十萬為前鋒，趣洛陽，大將軍權景宣帥山南之兵趣懸瓠，少師楊檦出軹關。

周迪復出東興，宣城太守錢肅鎮東興，以城降迪。吳州刺史陳詳將兵擊之，詳兵大敗，迪眾復振。

南豫州刺史西豐脫侯周敷帥所部擊之，至定川，與迪對壘。迪紿敷曰：「吾昔與弟戮力同心，豈規相害！今願伏罪還朝，因弟披露心腑，先乞挺身共盟。」敷許之，方登壇，為迪所殺。

陳寶應據建安、晉安二郡，水陸為柵，以拒章昭達。昭達與戰，不利，因據上流，命軍士伐木為筏，施拍其上。會大雨江漲，昭達放筏沖寶應水柵，盡壞之，又出兵攻其步軍。方合戰，上遣將軍余孝頃自海道適至，並力乘之。十一月，己丑，寶應大敗，逃至莆口，謂其子曰：「早從虞公計，不至今日。」昭達追擒之，並擒留異及其族黨。送建康，斬之。異子貞臣以尚主得免，寶應賓客皆死。

上聞虞寄嘗諫寶應，命昭達禮遣詣建康。既見，勞之曰：「管寧無羌？」以為衡陽王掌書記。

周晉公護進屯弘農。甲午，尉遲迥洛陽，雍州牧齊公憲、同州刺史達奚武、漢州總管王雄軍於邙山。

戊戌，齊主使兼散騎常侍劉逖來聘。

初，周楊檦為邵州刺史，鎮捍東境二十餘年，數與齊戰，未嘗不捷，由是輕之。既出軹關，獨引兵深入，又不設備。甲辰，齊太尉婁睿將兵奄至，大破□剽軍，檦遂降齊。

權景宣圍懸瓠，十二月，齊豫州道行台、豫州刺史太原王士良、永州刺史蕭世怡並以城降之。景宣使開府郭彥守豫州，謝徹守永州，送士良、世怡及降卒千人於長安。

周人為土山、地道以攻洛陽，三旬不克。晉公護命諸將塹斷河陽路，遏齊救兵，然後同攻洛陽；諸將以為齊兵必不敢出，唯張斥候而已。

齊遣蘭陵王長恭、大將軍斛律光救洛陽，畏周兵之強，未敢進。齊主召并州刺史段韶，謂曰：「洛陽危急，今欲遣王救之。突厥在北，復須鎮御，如何？」對曰：「北虜侵邊，事等疥癬。今西鄰窺逼，乃腹心之病，請奉詔南行。」齊主曰：「朕意亦爾。」乃令韶督精騎一千發晉陽。丁巳，齊主亦自晉陽赴洛陽。

己未，齊太宰平原靖翼王淹卒。

段韶自晉陽，行五日濟河，會連日陰霧，壬戌，韶至洛陽，帥帳下三百騎，與諸將登邙阪，觀周軍形勢。至太和谷，與周軍遇，韶即馳告諸營，追集騎士，結陳以待之。韶為左軍，蘭陵王長恭為中軍，鈄律光為右軍。周人不意其至，皆恟懼。韶遙謂周人曰：「汝宇文護才得其母，遽來為寇，何也？」周人曰：「天遣我來，有何可問！」韶曰：「天道賞善罰惡，當遣汝送死來耳！」

周人以步兵在前，上山逆戰。韶且戰且卻以誘之；待其力弊，然後下馬擊之。周師大敗，一時瓦解，投墜溪谷死者甚眾。

蘭陵王長恭以五百騎突入周軍，遂至金墉城下。城上人弗識，長恭免冑示之面，乃下弩手救之。周師在城下者亦解圍遁去，委棄營幕，自邙山至穀水，三十里中，軍資器械，彌滿川澤。唯齊公憲、達奚武及庸忠公王雄在後，勒兵拒戰。

王雄馳馬沖斛律光陳，光退走，雄追之。光左右皆散，唯餘一奴一矢。雄按槊不及光者丈餘，謂光曰：「吾惜爾不殺，當生將爾見天子。」光射雄中額，雄抱馬走，至營而卒。軍中益懼。

齊公憲拊循督勵，眾心小安。至夜，收軍，憲欲待明更戰。達奚武曰：「洛陽軍散，人情震駭，若不因夜速還，明日欲歸不得。武在軍久，備見形勢；公少年未經事，豈可以數營士卒委之虎口乎！」乃還。權景宣亦棄豫州走。

丁卯，齊主至洛陽。己巳，以段韶為太宰，斛律光為太尉，蘭陵王長恭為尚書令。壬申，齊主如虎牢，遂自滑台如黎陽，丙子，至鄴。

楊忠引兵出沃野，應接突厥，軍糧不給，諸軍憂之，計無所出。忠乃招誘稽胡酋長鹹在坐，詐使河州刺史王傑勒兵鳴鼓而至，曰：「大塚宰已平洛陽，欲與突厥共討稽胡之不服者。」坐者皆懼，忠慰諭而遣之。於是諸胡相帥饋輸，車糧填積。屬周師罷歸，忠亦還。

晉公護本無將略，是行也，又非本心，故無功，與諸將稽首謝罪。周主慰勞罷之。

是歲，齊山東大水，饑死者不可勝計。

宕昌王梁彌定屢寇周邊，周大將軍田弘討滅之，以其地置宕州。


春，正月，癸卯，齊以任城王湝為大司馬。齊主如晉陽。

二月，辛丑，周遣陳公純、許公貴、神武公竇毅、南陽公楊薦等備皇后儀衛行殿，並六宮百二十人，詣突厥可汗牙帳逆女。毅，熾之兄子也。

丙寅，周以柱國安武公李穆為大司空，綏德公陸通為大司寇。

壬申，周主如岐州。

夏，四月，甲寅，以安成王頊為司空。

頊以帝弟之重，勢傾朝野。直兵鮑僧睿，恃頊勢為不法，御史中丞徐陵為奏彈之，從南台官屬引奏案而入。上見陵章服嚴肅，為斂容正坐。陵進讀奏版，時頊在殿上侍立，仰視上，流汗失色，陵遣殿中御史引頊下殿。上為之免頊侍中、中書監，朝廷肅然。

丙午，齊大將軍東安王婁睿坐事免。

齊著作郎祖珽，有文學，多技藝，而疏率無行。嘗為高祖中外府功曹，因宴失金叵羅，於珽髻上得之；又坐詐盜官粟三千石，鞭二百，配甲坊。顯祖時，珽為秘書丞，盜《華林遍略》，及有它贓，當絞，除名為民。顯祖雖憎其數犯法，而愛其才伎，令直中書省。

世祖為長廣王，珽為胡桃油獻之，因言「殿下有非常骨法。孝征夢殿下乘龍上天。」王曰：「若然，當使兄大富貴。」及即位，擢拜中書侍郎，遷散騎常侍。與和士開共為奸諂。

珽私說士開曰：「君之寵幸，振古無比。宮車一日晚駕，欲何以克終？」士開因從問計。珽曰：「宜說主上云：『文襄、文宣、孝昭之子，俱不得立，今宜令皇太子早踐大位，以定君臣之分。』若事成，中宮、少主必皆德君，此萬全之計也。請君微說主上令粗解，珽當自外上表論之。」士開許諾。

會有慧星見。太史奏云：「慧，除舊布新之象，當有易主。」珽於是上書言：「陛下雖為天子，未為極貴，宜傳位東宮，且以上應天道。」並上魏顯祖禪子故事。齊主從之。

丙子，使太宰段韶持節奉皇帝璽綬，傳位於太子緯。太子即皇帝位於晉陽宮，大赦，改元天統。又詔以太子妃斛律氏為皇后。於是群公上世祖尊號為太上皇帝，軍國大事鹹以聞。使黃門侍郎馮子琮、尚書左丞胡長粲輔導少主，出入禁中，專典敷奏。子琮，胡後之妹夫也。

祖珽拜秘書監，加儀同三司，大被親寵，見重二宮。丁丑，齊以賀拔仁為太師，侯莫陳相為太保，馮翊王潤為司徒，趙郡王睿為司空，河南王孝琬為尚書令。戊寅，以瀛州刺史尉粲為太尉，斛律光為大將軍，東安王婁睿為太尉，尚書僕射趙彥深為左僕射。

五月，突厥遣使至齊，始與齊通。

六月，己巳，齊主使兼散騎常侍王季高來聘。

秋，七月，辛巳朔，日有食之。

上遣都督程靈洗自鄱陽別道擊周迪，破之。迪與麾下十餘人竄於山穴中，日月浸久，從者亦稍苦之。後遣人潛出臨川市魚鮭，臨川太守駱牙執之，令取迪自效，因使腹心勇士隨之入山。其人誘迪出獵，勇士伏於道旁，出斬之。丙戌，傳首至建康。

庚寅，周主如秦州；八月，丙子，還長安。

己卯，立皇子伯固為新安王，伯恭為晉安王，伯仁為廬陵王，伯義為江夏王。

冬，十月，辛亥，周以函谷關城為通洛防，以金州刺史賀若敦為中州刺史，鎮函谷。

敦恃才負氣，顧其流輩皆為大將軍，敦獨未得，兼以湘州之役，全軍而返，謂宜受賞，翻得除名，對台使出怨言。晉公護怒，征還，逼令自殺。臨死，謂其子弼曰：「吾志平江南，今而不果，汝必成吾志。吾以舌死，汝不可不思。」因引錐刺弼舌出血以誡之。

十一月，癸未，齊太上皇至鄴。

齊世祖之為長廣王也，數為顯祖所捶，心常銜之。顯祖每見祖珽，常呼為賊，故珽亦怨之；且欲求媚於世祖，乃說世祖曰：「文宣狂暴，何得稱『文』？既非創業，何得稱『祖』？若文宣為祖，陛下萬歲後當何所稱？」帝從之。己丑，改謚獻武皇帝為神武皇帝，廟號高祖，獻明皇后為武明皇后。令有司更議文宣謚號。

十二月，乙卯，封皇子伯禮為武陵王。

壬戌，齊上皇如晉陽。

庚午，齊改謚文宣皇帝為景烈皇帝，廟號威宗。


春，正月，己卯，日有食之。

癸未，周大赦，改元天和。

辛卯，齊主祀圜丘；癸巳，祫太廟。

丙申，齊以吏部尚書尉瑾為右僕射。己亥，周主耕藉田。

庚子，齊主如晉陽。

周遣小載師杜杲來聘。

二月，庚戌，齊上皇還鄴。

丙子，大赦，改元。

三月，己卯，以安成王頊為尚書令。

丙午，周主祀南郊。夏，四月，大雩。

上不豫，台閣眾事，並令尚書僕射到仲舉、五兵尚書孔奐共決之。奐，琇之之曾孫也。疾篤，奐、仲舉與司空、尚書令、揚州刺史安成王頊、吏部尚書袁樞、中書舍人劉師知入侍醫藥。樞，君正之子也。太子伯宗柔弱，上憂其不能守位，謂頊曰：「吾欲遵太伯之事。」頊拜伏泣涕，固辭。上又謂仲舉、奐等曰：「今三方鼎峙，四海事重，宜須長居。騰欲近則晉成，遠隆殷法，卿等宜遵此意。」孔奐流涕對曰：「陛下御膳違和，痊復非久。皇太子為鼎盛，聖德日躋。安成王介弟之尊，足為周旦。若有廢立之心，臣等愚，誠不敢聞詔。」上曰：「古之遺直，復見於卿。」乃以奐為太子詹事。

臣光曰：夫臣之事君，宜將順其美，正救其惡。孔奐在陳，處腹心之重任，決禮義之大計，苟以世祖之言為不誠，則當如竇嬰面辯，袁盎廷爭，防微杜漸以絕覬覦之心。以為誠邪，則當請明下詔書，宣告中外，使世祖有宋宣之美，高宗無楚靈之惡。不然，謂太子嫡嗣，不可動搖，欲保附而安全之，則當盡忠竭節，以死繼之，如晉之荀息，趙之肥義。奈何於君之存，則逆探其情而求合焉；及其既沒，則權臣移國而不能救，嗣主失位而不能死！斯乃奸諛之尤者，而世祖謂之遺直，以托六尺之孤，豈不悖哉！

癸酉，上殂。

上起自艱難，知民疾苦。性明察儉約，每夜刺閨取外事分判者，前後相續。敕傳更簽於殿中者，必投簽於階石之上，令鎗然有聲，曰：「吾雖眠，亦令驚覺。」

太子即位，大赦。

五月，己卯，尊皇太后曰太皇太后，皇后曰後太后。

乙酉，齊以兼尚書左僕射武興王普為尚書令。

吐谷渾龍涸王莫昌帥部落附於周，以其地為扶州。

庚寅，以安成王頊為驃騎大將軍、司徒、錄尚書、都督中外諸軍事。丁酉，以中軍大將軍、開府儀同三司徐度為司空，以吏部尚書袁樞為左僕射，吳興太守沈欽為右僕射，御史中丞徐陵為吏部尚書。

陵以梁末以來，選授多濫，乃為書示眾曰：「梁元帝承侯景之凶荒，王太尉接荊州之禍敗，故使官方，窮此紛雜。永安之時，聖朝草創，白銀難得，黃札易營，權以官階，代於錢絹。致令員外、常侍，路上比肩，咨議、參軍，市中無數，豈是朝章固應如此！今衣冠禮樂，日富年華，何可猶作舊意，非理望也！」眾鹹服之。

己亥，齊立上皇子弘為齊安王，仁固為北平王，仁英為高平王，仁光為淮南王。

六月，齊遣兼散騎常侍韋道儒來聘。

丙寅，葬文皇帝於永寧陵，廟號世祖。

秋，七月，戊寅，周築武功等諸城以置軍士。

丁酉，立妃王氏為皇后。

八月，齊上皇如晉陽。

周信州蠻冉令賢、向五子王等據巴峽反，攻陷白帝，黨與連結二千餘里。周遣開府儀同三司元契、趙剛等前後討之，終不克。九月，詔開府儀同三司陸騰督開府儀同三司王亮、司馬裔討之。

騰軍於湯口，令賢於江南據險要，置十城，遠結涔陽蠻為聲援，自帥精卒固守水邏城。騰召諸將問計，皆欲先取水邏，後攻江南。騰曰：「令賢內恃水邏金湯之固，外托涔陽輔車之援。資糧充實，器械精新。以我懸軍，攻其嚴壘，脫一戰不克，更成其氣。不如頓軍湯口，先取江南，剪其羽毛，然後進軍水邏，此制勝之術也。」乃遣王亮帥眾渡江，旬日，拔其八城，捕虜及納降各千計。遂間募驍勇，數道進攻水邏。蠻帥冉伯犁、冉安西素與令賢有仇，騰說誘，賂以金帛，使為鄉導。水邏之旁有石勝城，令賢使其兄子龍真據之。騰密誘龍真，龍真遂以城降。水邏眾潰，斬首萬餘級，捕虜萬餘口。令賢走，追獲，斬之。騰積骸於水邏城側為京觀，是後群蠻望之，輒大哭，不敢復叛。

向五子王據石黑城，使其子寶勝據雙城。水邏既平，騰頻遣諭之，猶不下。進擊，皆擒之，盡斬諸向酋長，捕虜萬餘戶。

信州舊治白帝，騰徙之於八陳灘北，以司馬裔為信州刺史。

小吏部隴西辛昂，奉使梁、益，且為騰督軍糧。時臨、信、楚、合等州民多眾亂，昂諭以禍福，赴者如歸。乃令老弱負糧，壯夫拒戰，鹹樂為用。使還，會巴州萬榮郡民反，攻圍郡城，遏絕山路。昂謂其徒曰：「凶狡猖狂，若待上聞，孤城必陷。苟利百姓，專之可也。」遂募通、開二州，得三千人。倍道兼行，出其不意，直趣賊壘。賊以為大軍至，望風瓦解，一郡獲全。周朝嘉之，以為渠州刺史。冬，十月，齊以侯莫陳相為大傅，任城王湝為太保，婁睿為大司馬，馮翊王潤為太尉，開府儀同三司韓祖念為司徒。

庚申，帝享太廟。

十一月，乙亥，周遣使來吊。

丙戌，周主行視武功等新城；十二月，庚申，還長安。

齊河間王孝琬怨執政，為草人而射之。和士開、祖珽譖之於上皇曰：「草人以擬聖躬也。又，前突厥至并州，孝琬脫兜鍪抵地，云：『我豈老嫗，須著此物！』此言屬大家也。又，魏世謠言：『河南種穀河北生，白楊樹端金雞鳴。』河南、北者，河間也。孝琬將建金雞大赦耳。」上皇頗惑之。

會孝琬得佛牙，置第內，夜有光。上皇聞之，使搜之，得填庫槊幡數百。上皇以為反具，收訊。諸姬有陳氏者，無寵，誣孝琬云：「孝琬常畫陛下像而哭之。」其實世宗像也。上皇怒，使武衛赫連輔玄倒鞭撾之。孝琬呼叔，上皇曰：「何敢呼我為叔！」孝琬曰：「臣神武皇帝嫡孫，文襄皇帝嫡子，魏孝靜皇帝之甥，何為不得呼叔！」上皇愈怒，折其兩脛而死。安德王延宗哭之，淚赤。又為草人，鞭而訊之曰：「何故殺我兄！」奴告之，上皇覆延宗於地，馬鞭鞭之二百，幾死。

是歲，齊賜侍中、中書監元文遙姓高氏，頃之，遷尚書左僕射。

魏末以來，縣令多用廝役，由是士流恥為之。文遙以為縣令治民之本，遂請革選，密擇貴遊子弟，發敕用之；猶恐其披訴、悉召之集神武門，令趙郡王睿宣旨唱名，厚加尉諭而遣之。齊之士人為縣自此始。

