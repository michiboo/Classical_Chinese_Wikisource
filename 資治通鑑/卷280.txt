
資治通鑑 第280卷

【後晉紀一】　柔兆涒灘，一年。


春，正月，吳徐知誥始建大元帥府，以幕職分判吏、戶、禮、兵、刑、工部及鹽鐵。

丁未，唐主立子重美為雍王。

癸丑，唐主以千春節置酒，晉國長公主上壽畢，辭歸晉陽。帝醉，曰：「何不且留？遽歸，欲與石郎反邪！」石敬瑭聞之，益懼。

三月，丙午，以翰林學士、禮部侍郎馬胤孫為中書侍郎、同平章事。胤孫性謹儒，中書事多凝滯，又罕接賓客，時人目為「三不開」，謂口、印、門也。

石敬瑭盡收其貨之在洛陽及諸道者歸晉陽，託言以助軍費，人皆知其有異志。唐主夜與近臣從容語曰：「石郎於朕至親，無可疑者；但流言不息，萬一失歡，何以解之？」皆不對。端明殿學士、給事中李崧退謂同僚呂琦曰：「吾輩受恩深厚，豈得自同眾人，一概觀望邪！計將安出？」琦曰：「河東若有異謀，必結契丹為援。契丹母以贊華在中國，屢求和親，但求萴剌等未獲，故和未成耳。今誠歸萴刺等與之和，歲以禮幣約直十餘萬緡遺之，彼必歡然承命。如此，則河東雖欲陸梁，無能為矣。」崧曰：「此吾志也。然錢穀皆出三司，宜更與張相謀之。」遂告張延朗，延朗曰：「如學士計，不惟可以制河東，亦省邊費之什九，計無便於此者。若主上聽從，但責辦於老夫，請於軍財之外捃拾以供之，他夕，二人密言於帝，帝大喜，稱其忠，二人私草《遺契丹書》以俟命。

久之，帝以其謀告樞密直學士薛文遇，文遇對曰：「以天子之尊，屈身奉夷狄，不亦辱乎！又，虜若循故事求尚公主，何以拒之？」因誦戎昱《昭君詩》曰：「安危托婦人。」帝意遂變。一日，急召崧、琦至後樓，盛怒，責之曰：「卿輩皆知古今，欲佐人主致太平；今乃為謀如是！朕一女尚乳臭，卿欲棄之沙漠邪？且欲以養士之財輸之虜庭，其意安在？」二人懼，汗流浹背，曰：「臣等志在竭愚以報國，非為虜計也，願陛下察之。」拜謝無數，帝詬責不已。呂琦氣竭，拜少止，帝曰：「呂琦強項，肯視朕為人主邪！」琦曰：「臣等為謀不臧，願陛下治其罪，多拜可為！」帝怒稍解，止其拜，各賜卮酒罷之，自是群臣不敢復言和親之策。丁巳，以琦為御史中丞，蓋疏之也。

吳徐知誥以其子副都統景通為太尉、副元帥，都統判官宋齊丘、行軍司馬徐玠為元帥府左、右司馬。

閩主昶改元通文，立賢妃李氏為皇后，尊皇太后曰太皇太后。

靜江節度使、同平章事馬希杲有善政，監軍裴仁照譖之於楚王希範，言其收眾心，希範疑之。夏，四月，漢將孫德威侵蒙、桂二州，希範命其弟武安節度副使希廣權知軍府事，自將步騎五千如桂州。希杲懼，其母華夫人逆希範於全義嶺，謝曰：「希杲為治無狀，致寇戎入境，煩殿下親涉險阻，皆妾之罪也。願削封邑，灑掃夜庭，以贖希杲罪。」希範曰：「吾久不見希杲，聞其治行尤異，故來省之，無它也。」漢兵自蒙州引去，徙希杲知朗州。

高從誨遣使奉箋於徐知誥，勸即帝位。

初，石敬瑭欲嘗唐王之意，累表自陳贏疾，乞解兵柄，移他鎮。帝與執政議從其請，移鎮鄆州。房暠、李崧、呂琦等皆力諫，以為不可，帝猶豫久之。

五月，庚寅夜，李崧請急在外，薛文遇獨直，帝與之議河東事，文遇曰：「諺有之：『當道築室，三年不成。』茲事斷自聖志；群臣各為身謀，安肯盡言！以臣觀之，河東移亦反，不移亦反，在旦暮耳，不若先事圖之。」先是，術者言國家今年應得賢佐，出奇謀，定天下。帝意文遇當之，聞其言，大喜，曰：「卿言殊豁吾意，成敗吾決行之。」即為除目，付學士院使草制。辛卯，以敬瑭為天平節度使，以馬軍都指揮使、河陽節度使宋審虔為河東節度使。製出，兩班聞呼敬瑭名，相顧失色。甲午，以建雄節使張敬達為西北蕃漢馬步都部署，趣敬瑭之鄆州。敬瑭疑懼，謀於將佐曰：「吾之再來河東也，主上面許終身不除代；今忽有是命，得非如今年千春節與公主所言乎？我不興亂，朝廷發之，安能束手死於道路乎！今且發表稱疾以觀其意，若其寬我，我當事之；若加兵於我，我則改圖耳。」幕僚段希堯極言拒之，敬瑭以其樸直，不責也。節度使判官華陰趙瑩勸敬瑭赴鄆州；觀察判官平遙薛融曰：「融書生，不習軍旅。」都押牙劉知遠曰：「明公久將兵，得士卒心；今據形勝之地，士馬精強，若稱兵傳檄，帝業可成，奈何以一紙制書自投虎口乎！」掌書記洛陽桑維翰曰：「主上初即位，明公入朝，主上豈不知蛟龍不可縱之深淵邪？然卒以河東復授公，引乃天意假公以利器。明宗遺愛在人，主上以庶孽代之，群情不附。公明宗之愛婿，今主上以反逆見待，此非首謝可免，但力為自全之計。契丹主素與明宗約為兄弟，今部落近在雲、應，公誠能推心屈節事之，萬一有急，朝呼夕至，何患無成。」敬瑭意遂決。先是，朝廷疑敬瑭，以羽林將軍寶鼎楊彥詢為北京副留守，敬瑭將舉事，亦以情告之。彥詢曰：「不知河東兵糧幾何，能敵朝廷乎？」左右請殺彥詢，敬瑭曰：「惟副使一人我自保之，汝輩勿言也。」

戊戌，昭義節度使皇甫立奏敬瑭反。敬瑭表：「帝，養子，不應承祀，請傳位許王。」帝手裂其表抵地，以詔答之曰：「卿於鄂王固非疏遠，衛州之事，天下皆知；許王之言，何人肯信！」壬寅，制削奪敬瑭官爵。乙巳，以張敬達兼太原四面排陳使，河陽節度使張彥琪為馬步軍都指揮使，以安國節度使安審琦為馬軍都指揮使，以保義節度使相裡金為步軍都指揮使，以右監門上將軍武廷翰為壕寨使。丙午，以張敬達為太原四面兵馬都部署，以義武節度使楊光遠為副部署。丁未，又以張敬達知太原行府事，以前彰武節度使高行周為太原四面招撫、排陳等使。光遠既行，定州軍亂，牙將千乘方太討平之。

張敬達將後三萬營於晉安鄉，戊申，敬達奏西北先鋒馬軍都指揮使安審信叛奔晉陽。審信，金全之弟子也，敬瑭與之有舊。先是，雄義都指揮使馬邑安元信將所部六百餘人戍代州，代州刺史張朗善遇之，元信密說朗曰：「吾觀石令公長者，舉事必成；公何不潛遣人通意，可以自全。」朗不從，由是互相猜忌。元信謀殺朗，不克，帥其眾奔審信，審信遂帥麾下數百騎與元信掠百井奔晉陽。敬瑭謂元信曰：「汝見何利害，捨強而歸弱？」對曰：「元信非知星識氣，顧以人事決之耳。夫帝王所以御天下，莫重於信。今主上失大信於令公，親而貴者且不自保，況疏賤乎！其亡可翹足而待，何強之有！」敬瑭悅，委以軍事。振武西北巡檢使安重榮戍代北，帥步騎五百奔晉陽。重榮，朔州人也。以宋審虔為寧國節度使、充待衛馬軍都指揮使。

天雄節度使劉延皓恃後族之勢，驕縱，奪人財產，減將士給賜，宴飲無度。捧聖都虞候張令昭因眾心怨怒，謀以魏博應河東，癸丑未明，帥眾攻牙城，克之；延皓脫身走，亂兵大掠。令昭奏：「延皓失於撫御，以致軍亂；臣以撫安士卒，權領軍府，乞賜旌節！」延皓至洛陽，唐主怒，命遠貶；皇后為之請，六月，庚申，止削延皓官爵，歸私第。

辛酉，吳太保、同平章事徐景遷以疾罷，以其弟景遂代為門下侍郎、參政事。

癸亥，唐主以張令昭為右千牛衛將軍、權知天雄軍計事。令昭以調發未集，且受新命。尋有詔徙齊州防禦使，令昭托以士卒所留，實俟河東之成敗。唐主遣使諭之，令昭殺使者。甲戌，以宣武節度使兼中書令范延光為天雄四面行營招討使、知魏博行府事，以張敬達充太原四面招討使，以楊光遠為副使。丙子，以西京留守李周為天雄軍四面行營副招討使。

石敬瑭之子右衛上將軍重殷、皇城副使重裔聞敬瑭舉兵，匿於民間井中。弟沂州都指揮使敬德殺其妻女而逃，尋捕得，死獄中，從弟彰聖都指揮使敬威自殺。秋，七月，戊子，獲重殷、重裔，誅之，並族所匿之家。

庚寅，楚王希範自桂州北還。

雲州步軍指揮使桑遷奏應州節度使尹暉逐雲州節度使沙彥□旬，收其兵應河東。丁酉，彥□旬表遷謀叛應河東，引兵圍子城。彥昫犯圍走出西山，據雷公口，明日，收兵入城擊亂兵，遷敗走，軍城復安。是日，尹暉執遷送洛陽，斬之。

丁未，范延光拔魏州，斬張令昭。詔悉誅其黨七指揮。

張敬達發懷州彰聖軍戍虎北口，其指揮使張萬迪將五百騎奔河東，丙辰，詔盡誅其家。

石敬瑭遣間使求救於契丹，令桑維翰草表稱臣於契丹主，且請以父禮事之，約事捷之日，割盧龍一道及雁門關以北諸州與之。劉知遠諫曰：「稱臣可矣，以父事之太過。厚以金帛賂之，自足致其兵，不必許以土田，恐異日大為中國之患，悔之無及。」敬瑭不從。表至契丹，契丹主大喜，白其母曰：「兒比夢石郎遣使來，今果然，此天意也。」乃為復書，許俟仲秋傾國赴援。

八月，己未，以范延光為天雄節度使，李周為宣武節度使、同平章事。

癸亥，應州言契丹三千騎攻城。張敬達築長圍以攻晉陽。石敬瑭以劉知遠為馬步都指揮使，安重榮、張萬迪降兵皆隸焉。知遠用法無私，撫之如一，由是人無貳心。敬瑭親乘城，坐臥矢石下，知遠曰：「觀敬達輩高壘深塹，欲為持久之計，無他奇策，不足慮也。願明公四出間使，經略外事。守城至易，知遠獨能辦之。」敬瑭執知遠手，撫其背而賞之。

戊寅，以成德節度使董溫琪為東北面副招討使，以佐盧龍節度使趙德鈞。

唐主使端明殿學士呂琦至河東行營犒軍，楊光遠謂琦曰：「願附奏陛下，幸寬宵旰。賊若無援，旦夕當平；若引契丹，當縱之令入，可一戰破也。」帝甚悅。帝聞契丹許石敬瑭以仲秋赴援，屢督張敬達急攻晉陽，不能下。每有營構，多值風雨，長圍夏為水潦所壞，竟不能合，晉陽城中日窘，糧儲浸乏。

九月，契丹主將五萬騎，號三十萬，自揚武谷而南，旌旗不絕五十餘里。代州刺史張朗、忻州刺史丁審琦嬰城自守，虜騎過城下，亦不誘脅。審琦，洺州人也。辛丑，契丹主至晉陽，陳於汾北之虎北口。先遣人謂敬瑭曰：「吾欲今日即破賊可乎？」敬瑭遣人馳告曰：「南軍甚厚，不可輕，請俟明日議戰未晚也。」使者未至，契丹已與唐騎將高行周、符彥卿合戰，敬瑭乃遣劉知遠出兵助之。張敬達、楊光遠、安審琦以步兵陳於城西北山下，契丹遣輕騎三千，不被甲，直犯其陳。唐兵見其贏，爭逐之，至汾曲，契丹涉水而去。唐兵循岸而進，契丹伏兵自東北起，沖唐兵斷而為二，涉兵在北都多為契丹所殺，騎兵在南者引歸晉陷寨。契丹縱兵乘之，唐兵大敗，步兵死者近萬人，騎兵獨全。敬達等收餘眾保晉安，契丹亦引兵歸虎北口。敬瑭得唐降兵千餘人，劉知遠勸敬瑭盡殺之。是夕，敬瑭出北門見契丹主，契丹主執敬瑭手，恨相見之晚。敬瑭問曰：「皇帝遠來，士馬疲倦，遽與唐戰而大勝，何也？」契丹主曰：「始吾自北來，謂唐必斷雁門諸路，伏兵險要，則吾不可得進矣。使人偵視，皆無之。吾是以長驅深入，知大事必濟也。兵既相接，我氣方銳，彼氣方沮，若不乘此急擊之，曠日持久，則勝負未可知矣。此吾所以亟戰而勝，不可以勞逸常理論也。」敬瑭甚歎伏。壬寅，敬瑭引兵會契丹圍晉安寨，置營於晉安之南，長百餘里，厚五十里，多設鈴索吠犬，人跬步不能過。敬達等士卒猶五萬人，馬萬匹，四顧無所之。甲辰，敬達遣使告敗於唐，自是聲問不復通。唐王大懼，遣彰聖都指揮使符彥饒將洛陽步騎兵屯河陽，詔天雄節度使兼中書令范延光將魏州二萬由青山趣榆次，盧龍節度使、東北面招討使兼中書令北平王趙德鈞將幽州兵由悄孤出契丹軍後，耀州防禦使潘環糾合西路戍兵由晉、絳兩乳嶺出慈、隰、共救晉安寨。契丹主移帳於柳林，游騎過石會關，不見唐兵。

丁未，唐主下詔親征。雍王重美曰：「陛下目疾未平，未可遠涉風沙；臣雖童稚，願代陛下北行。」帝意本不欲行，聞之頗悅。張延朗、劉延皓及宣徽南院使劉延朗皆勸帝行，帝不得已，戊申，發洛陽，謂盧文紀曰：「朕雅聞卿有相業，故排眾議首用卿，今禍難如此，卿嘉謀皆安在乎？」文紀但拜謝，不能對。己酉，遣劉延朗監侍衛步軍都指揮使符彥饒軍赴潞州，為大軍後援。諸軍自鳳翔推戴以來，驕悍不為用，彥饒恐其為亂，不敢束之以法。

帝至河陽，心憚北行，召宰相、樞密使議進取方略，盧文紀希帝旨，言「國家根本、太半在河南。胡兵倏來忽往，不能久留；晉安大寨甚固，況已發三道兵救之。河陽天下津要，車駕宜留此鎮撫南北，且遣近臣往督戰，苟不能解圍，進亦未晚。」張延朗欲因事令趙延壽得解樞務，因曰：「文紀言是也。」帝訪於餘人，無敢異言者。澤州刺史劉遂凝，鄩之子也，潛自通於石敬瑭，表稱車駕不可逾太行。帝議近臣可使北行者，張延朗與翰林學士須昌和凝等詣曰：「趙延壽父德鈞以盧龍兵來赴難，宜遣延壽會之。」庚戌，遣樞密使、忠武節度使、隨駕諸軍都部署、兼侍中趙延壽將兵二萬如潞州。辛亥，帝如懷州。以右神武統軍康思立為北面行營馬軍都指揮使，帥扈從騎兵赴團柏谷。思立，晉陽胡人也。帝以晉安為憂，問策於群臣，吏部侍郎永清龍敏請立李贊華為契丹主，令天雄、盧龍二鎮分兵送之，自幽州趣西樓，朝廷露檄言之，契丹主必有內顧之憂，然後選募軍中精銳以擊之，此亦解圍之一策也。」帝深以為然，而執政恐其無成，議竟不決。帝憂沮形於神色，但日夕酣飲悲歌。群臣或勸其北行，則曰：「卿勿言，石郎使我心膽墮地！」

冬，十月，壬戌，詔大括天下將吏及民間馬，又發民為兵，每七戶出征夫一人，自備鎧仗，謂之「義軍」，期以十一月俱集，命陳州刺史郎萬金教以戰陳，用張延朗之謀也。凡得馬二千餘匹，征夫五千人，實無益於用，而民間大擾。

初，趙德鈞陰蓄異志，欲因亂取中原，自請救晉安寨；唐主命自飛狐踵契丹後，鈔其部落，德鈞請將銀鞍契丹直三千騎，由土門路西入，帝許之。趙州刺史、北面行營都指揮使劉在明先將兵戍易州，德鈞過易州，命在明以其眾自隨。在明，幽州人也。德鈞至鎮州，以董溫琪領招討副使，邀與偕行，又表稱兵少，須合澤潞兵；乃自吳兒谷趣潞州，癸酉，至亂柳。時范延光受詔將部兵二萬屯遼州，德鈞又請與魏博軍合；延光知德鈞合諸軍，志趣難測，表稱魏博兵已入賊境，無容南行數百里與德鈞合，乃止。

漢主以宗正卿兼工部侍郎劉濬為中書侍郎、同平章事。濬，崇望之子也。

十一月，戊子以趙德鈞為諸道行營都統，依前東北面行營招討使。以趙延壽為河東道南面行營招討使，以翰林學士張礪為判官。庚寅，以范延光為河東道東南面行營招討使，以宣牙節度使、同平章事李周副之。辛卯，以劉延郎為河東道南面行營招討副使。趙延壽遇趙德鈞於西湯，悉以兵屬德鈞。唐主遣呂琦賜鈞敕告，且犒軍。德鈞志在並范延光軍，逗留不進，詔書屢趣之，德鈞乃引兵北屯團柏谷口。

癸巳，吳主詔齊主徐知誥置百官，以金陵府為西都。

前坊州刺史劉景巖，延州人也，多財而喜俠，交結豪傑，家有丁夫兵仗，人報其強，勢傾州縣。彰武節度使楊漢章無政，失夷、夏心，會括馬及義軍，漢章帥步騎數千人將赴軍期，閱之於野。景巖潛使人撓之曰：「契丹強盛，汝曹有去無歸。」眾懼，殺漢章，奉景巖為留後。唐主不獲已，丁酉，以景巖為彰武留後。

契丹主謂石敬瑭曰：「吾三千里赴難，必有成功。觀汝氣貌識量，真中原之主也。吾欲立汝為天子。」敬瑭辭讓數四，將吏復勸進，乃許之。契丹主作冊書，命敬瑭為大晉皇帝，自解衣冠授之，築壇於柳林。是日，即皇帝位。割幽、薊、瀛、莫、涿、檀、順、新、媯、儒、武、雲、應、寰、朔、蔚十六州以與契丹，仍許歲輸帛三十萬匹。己亥，制改長興七年為天福元年，大赦；敕命法制，皆遵明宗之舊。以節度判官趙瑩為翰林學士承旨、戶部侍郎、知河東軍府事，掌書記桑維翰為翰林學士、禮部侍郎、權知樞密使事，觀察判官薛融為侍御史知雜事，節度推官白水竇貞固為翰林學士，軍城都巡檢使劉知遠為侍衛軍都指揮使，客將景延廣為步軍都指揮使。延廣，陝州人也。立晉國長公主為皇后。契丹主雖軍柳林，其輜重老弱皆在虎北口，每日暝輒結束，以備倉猝遁逃，而趙德鈞欲倚契丹取中國，至團柏逾月，按兵不戰，去晉安才百里，聲問不能相通。德鈞累表為延壽求成德節度使，曰：「臣今遠征，幽州勢孤，欲使延壽在鎮州，左右便於應接。」唐主曰：「延壽方擊賊，何暇往鎮州！俟賊平，當如所請。」德鈞求之不已，唐主怒曰：「趙氏父子堅欲得鎮州，何意也？苟能卻胡寇，雖欲代吾位，吾亦甘心，若玩寇邀君，但恐犬兔俱斃耳。」德鈞聞之，不悅。

閏月，趙延壽獻契丹主所賜詔及甲馬弓劍，詐雲德鈞遣使致書於契丹主，為唐結好，說令引兵歸國；其實別為密書，厚以金帛賂契丹主，云：「若立己為帝，請即以見兵南平洛陽，與契丹為兄弟之國；仍許石氏常鎮河東。」契丹主自以深入敵境，晉安未下，德鈞兵尚強，范延光在其東，又恐山北諸州邀其歸路，欲許德鈞之請。

帝聞之，大懼，亟使桑維翰見契丹主，說之曰：「大國舉義兵以救孤危，一戰而唐兵瓦解，退守一柵，食盡力窮。趙北平父子不忠不信，畏大國之強，且素蓄異志，按兵觀變，非以死徇國之人，何足可畏，而信其誕亡之辭，貪豪末之利，棄垂成之功乎！且使晉得天下，將竭中國之財以奉大國，豈此小利之比乎！」契丹主曰：「爾見捕鼠者乎，不備之，猶或嚙傷其手，況大敵乎！」對曰：「今大國已扼其喉，安能嚙人乎！」契丹主曰：「吾非有渝前約也，但兵家權謀不得不爾。」對曰：「皇帝以信義救人之急，四海之人俱屬耳目，奈何一旦二三其命，使大義不終！臣竊為皇帝不取也。」跪於帳前，自旦至暮，涕泣爭之。契丹主乃從之，指帳前石謂德鈞使者曰：「我已許石郎，此石爛，可改矣！」

龍敏謂前鄭州防禦李懿曰：「君，國之近親，今社稷之危，翹足可待，君獨無憂乎？」懿為言趙德鈞必能破敵之狀。敏曰：「我燕人也，知德鈞之為人，怯而無謀，但於守城差長耳。況今內蓄奸謀，豈可恃乎！僕有狂策，但恐朝廷不肯為耳。今從駕兵尚萬餘人，馬近五千匹，若選精騎一千，使僕與郎萬金將之，自介休山路，夜冒虜騎入晉安寨，但使其半得入，則事濟矣。張敬達等陷於重圍，不知朝廷聲問，若知大軍近在團柏，雖有鐵障可衝陷，況虜騎乎！」懿以白唐主，唐主曰：「龍敏之志極壯，用之晚矣。」

丹州義軍作亂，逐刺史康承詢，承詢奔鄜州。

晉安寨被圍數月，高行周、符彥卿數引騎兵出戰，眾寡不敵，皆無功。芻糧俱竭，削A081淘糞以飼馬，馬相啖，尾鬣皆禿，死則將士分食之，援兵竟不至。張敬達性剛，時謂之「張生鐵。」楊光遠、安審琦，勸敬達降於契丹，敬達曰：「吾受明宗及今上厚恩，為元帥而敗軍，其罪已大，況降敵乎！今援兵旦暮至，且當俟之。必若力盡勢窮，則諸軍斬我首，攜之出降，自求多福，未為晚也。」光遠目審琦欲殺敬達，審琦未忍。高行周知光遠欲圖敬達，常引壯騎尾而衛之，敬達不知其故，謂人曰：「行周每踵余後，何意也？」行周乃不敢隨之。諸將每旦集於招討使營，甲子，高行周、符彥卿未至，光遠乘其無備，斬敬達首，帥諸將上表降於契丹。契丹主素聞諸將名，皆慰勞，賜以裘帽，因戲之曰：「汝輩亦大惡漢，不用鹽酪啖戰馬萬匹！」光遠等大慚。契丹主嘉張敬達之忠，命收葬而祭之，謂其下及晉諸將曰：「汝曹為人臣，當效敬達也。」時晉安寨馬猶近五千，鎧仗五萬，契丹悉取以歸其國，悉以唐之將卒授帝，語之曰：「勉事而主。」馬軍都指揮使康思立憤惋而死。帝以晉安已降，遣使諭諸州。代州刺史張朗斬其使；呂琦奉唐主詔勞北軍，至忻州，遇晉使，亦斬之，謂刺史丁審琦曰：「虜過城下而不顧，其心可見，還日必無全理，不若早帥兵民自五台奔鎮州。」將行，審琦悔之，閉牙城不從。州兵欲攻之，琦曰：「家國如此，何為復相屠滅！」乃帥州兵趣鎮州，審琦遂降契丹。

契丹主謂帝曰：「桑維翰盡忠於汝，宜以為相。」丙寅，以趙瑩為門下侍郎，桑維翰為中書侍郎，並同平章事；維翰仍權知樞密使事。以楊光遠為侍衛馬步軍都指揮使，以劉知遠為保義節度使、侍衛馬步軍都虞侯。帝與契丹主將引兵而南，欲留一子守河東，咨於契丹主，契丹主令帝盡出諸子，自擇之。帝兄子重貴，父敬儒早卒，帝養以為子，貌類帝而短小，契丹主指之曰：「此大目者可也。」乃以重貴為北京留守、太原尹、河東節度使。契丹以其將高謨翰為前鋒，與降卒偕進。丁卯，至團柏，與唐兵戰，趙德鈞、趙延壽先循，符彥饒、張彥琦、劉延朗、劉在明繼之，士卒大潰，相騰踐死者萬計。

己巳，延朗、在明至懷州，唐主始知帝即位，楊光遠降。眾議以「天雄軍府尚完，契丹秘憚山東，未敢南下，車駕宜幸魏州。」唐主以李崧素與范延光善，召崧謀之。薛文遇不知而繼至，唐主怒，變色；崧躡文遇足，文遇乃去。唐主曰：「我見此物肉顫，適幾欲抽佩刀刺之。」崧曰：「文遇小人，淺謀國，刺之益丑。」崧因勸唐主南還，唐主從之。

洛陽聞北軍敗，眾心大震，居人四出，逃竄山谷。門者請禁之，河南尹雍王重美曰：「國家多難，未能為百姓主，又禁其求生，徒增惡名耳；不若聽其自便，事寧自還。」乃出令任從所適，眾心差安。

壬申，唐主還至河陽，命諸將分守南、北城。張延朗請幸滑州，庶與魏博聲勢相接，唐主不能決。

趙德鈞、趙延壽南奔潞州，唐敗兵稍稍從之，其將時賽帥盧龍輕騎東還漁陽。帝先遣昭義節度使高行周還具食，至城下，見德鈞父子在城上，行周曰：「僕與大王鄉曲，敢不忠告！城中無斗粟可寧，不若速迎車駕。」甲戌，帝與契丹主至潞州，德鈞父子迎謁於高河，契丹主慰諭之，父子拜帝於馬首，進曰：「別後安否？」帝不顧，亦不與之言。契丹主謂德鈞曰：「汝在幽州所置銀鞍契丹直何在？」德鈞指示之，契丹主命盡殺之於西郊，凡三千人。遂瑣德鈞、延壽，送歸其國。

德鈞見述律太后，悉以所賚寶貨並籍其田宅獻之，太后問曰：「汝近者何為往太原？」德鈞曰：「奉唐主之命。」太后指天曰：「汝從吾兒求為天子，何亡語邪！」又自指其心曰：「此不可欺也。」又曰：「吾兒將行，吾戒之云：趙大王若引兵北向渝關，亟須引歸，太原可救也。汝欲為天子，何不先擊退吾兒，徐圖亦未晚。汝為人臣，既負其主，不能擊敵，又欲乘亂邀利，所為如此，何面目復求生乎？」德鈞俯首不能對。又問：「器玩在此，田宅何在？」德鈞曰：「在幽州。」太后曰：「幽州今屬誰？」德鈞曰：「屬太后。」太后曰：「然則又何獻焉？」德鈞益慚。自是鬱鬱不多食，逾年而卒。張礪與延壽俱入契丹，契丹主復以為翰林學士。

帝將發上黨，契丹主舉酒屬帝曰：「余遠來徇義，今大事已成，我若南向，河南之人必大驚核；汝宜自引漢兵南下，人必不甚懼。我令太相溫將五千騎衛送汝至河梁，欲與之渡河者多少隨意，余且留此，俟汝音聞，有急則下山救汝。若洛陽既定，吾即北返矣。」與帝執手相泣，久之不能別，解白貂裘以衣帝，贈良馬二十匹，戰馬千二百匹，曰：「世世子孫勿相忘！」又曰：「劉知遠、趙瑩、桑維翰皆創業功臣，無大故，勿棄也。」

初，張敬達既出師，唐主遣左金吾大將軍歷山高漢筠守晉州。敬達死，建雄節度使田承肇帥眾攻漢筠於府署，漢筠開門延承肇入，從容謂曰：「僕與公俱受朝寄，何相迫如此？」承肇曰：「欲奉公為節度使。」漢筠曰：「僕老矣，義不為亂首，死生惟公所處。」承肇目左右欲殺之，軍士投刃於地曰：「高金吾累朝宿德，奈何害之！」承肇乃謝曰：「與公戲耳。」聽漢筠歸洛陽。帝遇諸塗，曰：「朕憂卿為亂兵所傷，今見卿甚喜。」

符彥饒、張彥琪至河陽，密言於唐主曰：「今胡兵大下，河水復淺，人心已離，此不可守。」丁丑，唐主命河陽節度使萇從簡與趙州刺史劉在明守河陽南城，遂斷浮梁，歸洛陽。遣宦者秦繼旻、皇城使李彥紳殺昭信節度使李贊華於其第。

己卯，帝至河陽，萇從簡迎降，舟楫已具。彰聖軍執劉在明以降，帝釋之，使復其所。

唐主命馬軍都指揮使宋審虔、步軍都指揮使符彥饒、河陽節度使張彥琪、宣徽南院使劉延朗將千餘騎至白馬阪行戰地，有五十餘騎渡河奔於北軍。諸將謂審虔曰：「何地不可戰，誰肯立於此？」乃還。庚辰，唐主又與四將議復向河陽，而將校皆已飛狀迎帝。帝慮唐主西奔，遣契丹千騎扼澠池。辛巳，唐主與曹太后、劉皇后、雍王重美及宋審虔等攜傳國寶登玄武樓自焚，皇后積薪欲燒宮室，重美諫曰：「新天子至，必不露居，他日重勞民力；死而遺怨，將安用之！」乃止。王淑妃謂太后曰：「事急矣，宜且避匿，以俟姑夫。」太后曰：「吾子孫婦女一朝至此，何忍獨生！妹自勉之。」淑妃乃與許王從益匿於球場，獲免。是日晚，帝入洛陽，止於舊第。唐兵皆解甲待罪，帝慰而釋之。帝命劉知遠部署京城，知遠分漢軍使還營，館契丹於天宮寺，城中肅然，無敢犯令。士民避亂竄匿者，數日皆還復業。

初，帝在河東，為唐朝所忌，中書侍郎、同平章事、判三司張延朗不欲河東多蓄積，凡財賦應留使之外盡收取之，帝以是恨之。壬午，百官入見，獨收延朗付御史台，餘皆謝恩。甲申，車駕入宮，大赦：「應中外官吏一切不問，惟賊臣張延朗、劉延皓、劉延朗奸邪貪猥，罪難容貸；中書侍郎、平章事馬胤孫、樞密使房暠、宣徽使李專美、河中節度使韓昭胤等，雖居重位，不務詭隨，並釋罪除名；中外臣僚先歸順者，委中書門下別加任使。」劉延皓匿於成門，數日，自經死。劉延朗將奔南山，捕得，殺之。斬張延朗；既而選三司使，難其人，帝甚悔之。

閩人聞唐主之亡，歎曰：「潞王之罪，天下未之聞也，將如吾君何！」

十二月，乙酉朔，帝如河陽，餞太相溫及契丹兵歸國。

追廢唐主為庶人。

丁亥，以馮道兼門下侍郎、同平章事。

曹州刺史鄭阮貪暴，指揮使石重立因亂殺之，族其家。

辛卯，以唐中書侍郎姚顗為刑部尚書。

初，朔方節度使張希崇為政有威信，民夷愛之，興屯田以省漕運；在鎮五年，求內徙，唐潞王以為靜難節度使。帝與契丹修好，恐其復取靈武，癸巳，復以希崇為朔方節度使。

初，成德節度使董溫琪貪暴，積貨巨萬，以牙內都虞侯平山秘瓊為腹心。溫琪與趙德鈞俱沒於契丹，瓊盡殺溫琪家人，瘞於一坎，而取其貨，自稱留後，表稱軍亂。

同州小校門鐸殺節度使楊漢賓，焚掠州城。

詔贈李贊華燕王，遣使送其喪歸國。

張朗將其眾入朝。

庚子，以唐中書侍郎、同平章事盧文紀為吏部尚書。以皇城使晉陽周瑰為大將軍、充三司使；瑰辭曰：「臣自知才不稱職，寧以避事見棄，猶勝冒寵獲辜。」帝許之。

帝聞平盧節度使房知溫卒，遣天平節度使王建立將兵巡撫青州。

改興唐府曰廣晉府。

安遠節度使盧文進聞帝為契丹所立，自以本契丹叛將，辛丑，棄鎮奔吳。所過鎮戍，召其主將，告之故，皆拜辭而退。

徐知誥以荊南節度使、太尉兼中書令李德誠、德勝節度使兼中書令周本位望隆重，欲使之帥眾推戴，本曰：「我受先王大恩，自徐溫父子用事，恨不能救楊氏之危，又使我為此，可乎！」其子弘祚強之，不得已與德誠帥諸將詣江都表吳主，陳知誥功德，請行冊命；又詣金陵勸進。宋齊丘謂德誠之子建勳曰：「尊公，太祖元勳，今日掃地矣。」於是吳宮多妖，吳主曰：「吳祚其終乎！」左右曰：「此乃天意，非人事也。」高麗王建用兵擊破新羅、百濟，於是東夷諸國皆附之，有二京、六府、九節度、百二十郡。

