
資治通鑑 第091卷

【晉紀十三】　起屠維單閼，盡重光大荒落，凡三年。


春，二月，劉遐、徐龕擊周撫於寒山，破斬之。初，掖人蘇峻帥鄉里數千家結壘以自保，遠近多附之。曹嶷惡其強，將攻之，峻帥眾浮海來奔。帝以峻為鷹揚將軍，助劉遐討周撫，有功；詔以遐為臨淮太守，峻為淮陵內史。

石勒遣左長史王修獻捷於漢，漢主曜遣兼司徒郭汜授勒太宰、領大將軍，進爵趙王，加殊禮，出警入蹕，如曹公輔漢故事；拜王修及其副劉茂皆為將軍，封列侯。修舍人曹平樂從修至粟邑，因留仕漢，言於曜曰：「大司馬遣修等來，外表至誠，內覘大駕強弱，俟其覆命，將襲乘輿。」時漢兵實疲弊，曜信之。乃追汜還，斬修於市。三月，勒還至襄國。劉茂逃歸，言修死狀。勒大怒曰：「孤事劉氏，於人臣之職有加矣。彼之基業，皆孤所為，今既得志，還欲相圖。趙王、趙帝，孤自為之，何待於彼邪！」乃誅曹平樂三族。

帝令群臣議郊祀，尚書令刁協等以為宜須還洛乃修之。司徒荀組等曰：「漢獻帝都許，即行郊祀。何必洛邑！」帝從之，立郊丘於建康城之巳地。辛卯，帝親祀南郊。以未有北郊，並地祗合祭之，詔：「琅邪恭王宜稱皇考。」賀循曰：「《禮》，子不敢以己爵加於父。」乃止。

初，蓬陂塢主陳川自稱陳留太守。祖逖之攻樊雅也，川遣其將李頭助之。頭力戰有功，逖厚遇之。頭每歎曰：「得此人為主，吾死無恨！」川聞而殺之。頭黨馮寵帥其眾降逖，川益怒，大掠豫州諸郡，逖遣兵擊破之。夏，四月，川以浚儀叛，降石勒。

周撫之敗走也，徐龕部將於藥追斬之，及朝廷論功，而劉遐先之；龕怒，以泰山叛，降石勒，自稱兗州刺史。

漢主曜還，都長安，立妃羊氏為皇后，子熙為皇太子，封子襲為長樂王，闡為太原王，沖為淮南王，敞為齊王，高為魯王，徽為楚王；諸宗室皆進封郡王。羊氏，即故惠帝後也。曜嘗問之曰：「吾何如司馬家兒？」羊氏曰：「陛下開基之聖主，彼亡國之暗夫，何可並言！彼貴為帝王，有一婦、一子及身三耳，曾不能庇。妾於爾時，實不欲生，意謂世間男子皆然。自奉巾櫛已來，始知天下自有丈夫耳！」曜甚寵之，頗干預國事。

南陽王保自稱晉王，改元建康，置百官，以張寔為征西大將軍、開府儀同三司。陳安自稱秦州刺史，降於漢，又降於成。上邽大饑，士眾困迫，張春奉保之南安祁山。寔遣韓璞帥步騎五千救之；陳安退保綿諸，保歸上邽。未幾，保復為安所逼，寔遣其將宋毅救之，安乃退。

江東大饑，詔百官各上封事。益州刺史應詹上疏曰：「元康以來，賤《經》尚道，以玄虛宏放為夷達，以儒術清儉為鄙俗。宜崇獎儒官，以新俗化。」

祖逖攻陳川於蓬關，石勒遣石虎將兵五萬救之，戰於浚儀，逖兵敗，退屯梁國。勒又遣桃豹將兵至蓬關，逖退屯淮南。虎徙川部眾五千戶於襄國，留豹守川故城。

石勒遣石虎擊鮮卑日六延於朔方，大破之，斬首二萬級，俘虜三萬餘人。孔萇攻幽州諸郡，悉取之。段匹磾士眾饑散，欲移保上谷，代王鬱律勒兵將擊之，匹磾棄妻子奔樂陵，依邵續。

曹嶷遣使賂石勒，請以河為境，勒許之。

梁州刺史周訪擊杜曾，大破之。馬俊等執曾以降，訪斬之，並獲荊州刺史第五猗，送於武昌。訪以猗本中朝所署，加有時望，白王敦不宜殺，敦不聽而斬之。初，敦患杜曾難制，謂訪曰：「若擒曾，當相論為荊州。」及曾死而敦不用。王廙在荊州，多殺陶侃將佐；以皇甫方回為侃所敬，責其不詣己，收斬之。士民怨怒，上下不安。帝聞之，征廙為散騎常侍，以周訪代為荊州刺史。王敦忌訪威名，意難之。從事中郎郭舒說敦曰：「鄙州雖荒弊，乃用武之國，不可以假人，宜自領之，訪為梁州足矣。」敦從之。六月，丙子，詔加訪安南將軍，餘如故。訪大怒，敦手書譬解，並遺玉環、玉碗以申厚意。訪抵之於地，曰：「吾豈賈豎，可以寶悅邪！」訪在襄陽，務農訓兵，陰有圖敦之志，守宰有缺輒補，然後言上；敦患之，而不能制。

魏該為胡寇所逼，自宜陽帥眾南遷新野，助周訪討杜曾有功，拜順陽太守。

趙固死，郭誦留屯陽翟，石生屢攻之，不能克。

漢主曜立宗廟、社稷、南北郊於長安，詔曰：「吾之先，興於北方。光文立漢宗廟以從民望。今宜改國號，以單于為祖。亟議以聞！」群臣奏：「光文始封盧奴伯，陛下又王中山；中山，趙分也，請改國號為趙。」從之。以冒頓配天，光文配上帝。

徐龕寇掠濟、岱，破東莞。帝問將帥可以討龕者於王導，導以為太子左衛率太山羊鑒，龕之州裡冠族，必能制之。鑒深辭，才非將帥，郗鑒亦表鑒非才，不可使；導不從。秋，八月，以羊鑒為征虜將軍、征討都督，督徐州刺史蔡豹、臨淮太守劉遐、鮮卑段文鴦等討之。

冬，石勒左、右長史張敬、張賓、左、右司馬張屈六、程遐等，勸勒稱尊號，勒不許。十一月，將佐等復請勒稱大將軍、大單于、領冀州牧、趙王，依漢昭烈在蜀、魏武在鄴故事，以河內等二十四郡為趙國，太守皆為內史，准《禹貢》，復冀州之境，以大單于鎮撫百蠻，罷並、朔、司三州，通置部司以監之；勒許之。戊寅，即趙王位，大赦，依春秋時列國稱元年。

初，勒以世亂，律令煩多，命法曹令史貫志，採集其要，作《辛亥制》五千文；施行十餘年，乃用律令。以理曹參軍上黨續鹹為律學祭酒；鹹用法詳平，國人稱之。以中壘將軍支雄、游擊將軍王陽領門臣祭酒，專主胡人辭訟，重禁胡人，不得陵侮衣冠華族，號胡為國人。遣使循行州郡，勸課農桑。朝會始用天子禮樂、衣冠、儀物，從容可觀矣。加張賓大執法，專總朝政；以石虎為單于元輔、都督禁衛諸軍事，尋加驃騎將軍、侍中、開府，賜爵中山公；自餘群臣，授位進爵各有差。張賓任遇優顯，群臣莫及；而廉虛敬慎，開懷下士，屏絕阿私，以身帥物，入則盡規，出則歸美。勒甚重之，每朝，常為之正容貌，簡辭令，呼曰右侯而不敢名。

十二月，乙亥，大赦。

平州刺史崔毖，自以中州人望，鎮遼東，而士民多歸慕容廆，心不平。數遣使招之，皆不至，意廆拘留之，乃陰說高句麗、段氏、宇文氏，使共攻之，約滅廆，分其地。毖所親勃海高瞻力諫，毖不從。

三國合兵伐廆。諸將請擊之，廆曰：「彼為崔毖所誘，欲邀一切之利。軍勢初合，其鋒甚銳，不可與戰，當固守以挫之。彼烏合而來，既無統壹，莫相歸服，久必攜貳，一則疑吾與毖詐而覆之，二則三國自相猜忌。待其人情離貳，然後擊之，破之必矣。」

三國進攻棘城，廆閉門自守，遣使獨以牛酒犒宇文氏。二國疑宇文氏與廆有謀，各引兵歸。宇文大人悉獨官曰：「二國雖歸，吾當獨取之。」

宇文氏士卒數十萬，連營四十里。廆使召其子翰於徒河。翰遣使白廆曰：「悉獨官譽國為寇，彼眾我寡，易以計破，難以力勝。今城中之眾，足以禦寇，翰請為奇兵於外，伺其間而擊之，內外俱奮，使彼震駭不知所備，破之必矣。今並兵為一，彼得專意攻城，無復它虞，非策之得者也。且示眾以怯，恐士氣不戰先沮矣。」廆猶疑之。遼東韓壽言於廆曰：「悉獨官有憑陵之志，將驕卒惰，軍不堅密，若奇兵卒起，掎其無備，必破之策也。」廆乃聽翰留徒河。

悉獨官聞之，曰：「翰素名驍果，今不入城，或能為患，當先取之，城不足憂。」乃分遣數千騎襲翰。翰知之，詐為段氏使者，逆於道曰：「慕容翰久為吾患，聞當擊之，吾已嚴兵相待，宜速進也！」使者既去，翰即出城，設伏以待之。宇文氏之騎見使者，大喜馳行，不復設備，進入伏中。翰奮擊，盡獲之，乘勝徑進，遣間使語廆出兵大戰。廆使其子皝與長史裴嶷將精銳為前鋒，自將大兵繼之。悉獨官初不設備，聞廆至，驚，悉眾出戰。前鋒始交，翰將千騎從旁直入其營，縱火焚之。眾皆惶擾，不知所為。遂大敗，悉獨官僅為身免。廆盡俘其眾，獲皇帝玉璽三紐。

崔毖聞之，懼，使其兄子燾詣棘城偽賀。會三國使者亦至，請和，曰：「非我本意，崔平州教我耳。」廆以示燾，臨之以兵，燾懼，首服。廆乃遣燾歸謂毖曰：「降者上策，走者下策也。」引兵隨之。毖與數十騎棄家奔高句麗，其眾悉降於廆。廆以其子仁為征虜將軍，鎮遼東，官府、市裡，案堵如故。

高句麗將如奴子據於河城，廆遣將軍張統掩擊，擒之，俘其眾千餘家；以崔燾、高瞻、韓恆、石琮歸於棘城，待以客禮。恆，安平人；琮，鑒之孫也。廆以高瞻為將軍，瞻稱疾不就，廆數臨候之，撫其心曰：「君之疾在此，不在它也。今晉室喪亂，孤欲與諸君共清世難，翼戴帝室。君中州望族，宜同斯願，奈何以華、夷之異，介然疏之哉！夫立功立事，惟問志略何如耳，華、夷何足問乎！」瞻猶不起，廆頗不平。龍驤主簿宋該，與瞻有隙，勸廆除之，廆不從。瞻以憂卒。

初，鞠羨既死，苟晞復以羨子彭為東萊太守。會曹嶷徇青州，與彭相攻；嶷兵雖強，郡人皆為彭死戰，嶷不能克。久之，彭歎曰：「今天下大亂，強者為雄。曹亦鄉里，為天所相，苟可依憑，即為民主，何必與之力爭，使百姓肝腦塗地！吾去此，則禍自息矣。」郡人以為不可，爭獻拒嶷之策，彭一無所用，與鄉里千餘家浮海歸崔毖。北海鄭林客於東萊，彭、嶷之相攻，林情無彼此。嶷賢之，不敢侵掠，彭與之俱去。比至遼東，毖已敗，乃歸慕容廆。廆以彭參龍驤軍事。遺鄭林車牛粟帛，皆不受，躬耕於野。

宋該勸廆獻捷江東，廆使該為表，裴嶷奉之，並所得三璽詣建康獻之。

高句麗數寇遼東，廆遣慕容翰、慕容仕伐之；高句麗王乙弗利逆來求盟，翰、仁乃還。

是歲，蒲洪降趙，趙主曜以洪為率義侯。

屠各路松多起兵於新平、扶風以附晉王保，保使其將楊曼、王連據陳倉，張顗、周庸據陰密，路松多據草壁，秦隴氐、羌多應之。趙主曜遣諸將攻之，不克；曜自將擊之。


春，正月，曜攻陳倉，王連戰死，楊曼奔南氐。曜進拔草壁，路松多奔隴城；又拔陰密。晉王保懼，遷於桑城。曜還長安，以劉雅為大司徒。

張春謀奉晉王保奔涼州，張遣其將陰監將兵迎之，聲言翼衛，其實拒之。

段末柸攻段匹磾，破之。匹磾謂邵續曰：「吾本夷狄，以慕義破家。君不忘久要，請相與共擊末柸。」續許之。遂相與追擊末杯，大破之。匹磾與弟文鴦攻薊。後趙王勒知續勢孤，遣中山公虎將兵圍厭次，孫萇攻續別營十一，皆下之。二月，續自出擊虎，虎伏騎斷其後，遂執續，使降其城。續呼兄子竺等謂曰：「吾志欲報國，不幸至此。汝等努力奉匹磾為主，勿有貳心！」匹磾自薊還，未至厭次，聞續已沒，眾懼而散，復為虎所遮。文鴦以親兵數百力戰，始得入城，與續子緝、兄子存、竺等嬰城固守。虎送續於襄國，勒以為忠，釋而禮之，以為從事中郎。因下令：「自今克敵，獲士人，毋得擅殺，必生致之。」

吏部郎劉胤聞續被攻，言於帝曰：「北方籓鎮盡矣，惟餘邵續而已；如使復為石虎所滅，孤義士之心，阻歸本之路。愚謂宜發兵救之。」帝不能從。聞續已沒，乃下詔以續位任授其子緝。

趙將尹安、宋始、宋恕、趙慎四軍屯洛陽，叛，降後趙。後趙將石生引兵赴之；安等復叛，降司州刺史李矩。矩使穎川太守郭默將兵入洛。石生虜宋始一軍，北渡河。於是河南之民皆相帥歸矩，洛陽遂空。

三月，裴嶷至建康，盛稱慕容廆之威德，賢俊皆為之用，朝廷始重之。帝謂嶷曰：「卿中朝名臣，當留江東，朕別詔龍驤送卿家屬。」嶷曰：「臣少蒙國恩，出入省闥，若得復奉輦轂，臣之至榮。但以舊京淪沒，山陵穿毀，雖名臣宿將，莫能雪恥，獨慕容龍驤竭忠王室，志除凶逆，故使臣萬里歸誠。今臣來而不返，必謂朝廷以其僻陋而棄之，孤其向義之心，使懈體於討賊，此臣之所甚惜，是以不敢徇私而忘公也。」帝曰：「卿言是也。」乃遣使隨嶷拜廆安北將軍、平州刺史。

閏月，以周顗為尚書左僕射。

晉王保將張春、楊次與別將楊韜不協，勸保誅之，且請擊陳安；保皆不從。夏，五月，春，次幽保，殺之。保體肥大，重八百斤，喜睡，好讀書，而闇弱無斷，故及於難。保無子，張春立宗室子瞻為世子，稱大將軍。保眾散，奔涼州者萬餘人。陳安表於趙主曜，請討瞻等。曜以安為大將軍，擊瞻，殺之；張春奔枹罕。安執楊次，於保柩前斬之，因以祭保。安以天子禮葬保於上邽，謚曰元王。

羊鑒討徐龕，頓兵下邳，不敢前。蔡豹敗龕於檀丘，龕求救於後趙。後趙王勒遣其將王伏都救之，又使張敬將兵為之後繼。勒多所邀求，而伏都淫暴，龕患之。張敬至東平，龕疑其襲己，乃斬伏都等三百餘人，復來請降。勒大怒，命張敬據險以守之。帝亦惡龕反覆，不受其降，敕鑒、豹以時進討。鑒猶疑憚不進，尚書令刁協劾奏鑒，免死除名，以蔡豹代領其兵。王導以所舉失人，乞自貶，帝不許。

六月，後趙孔萇攻段匹磾，恃勝而不設備，段文鴦襲擊，大破之。

京兆人劉弘客居涼州天梯山，以妖術惑眾，從受道者千餘人，西平元公張寔左右皆事之。帳下閻涉、牙門趙卬，皆弘鄉人，弘謂之曰：「天與我神璽，應王涼州。」涉、卬信之，密與寔左右十餘人謀殺寔，奉弘為主。寔弟茂知其謀，請誅弘。寔令牙門將史初收之，未至，涉等懷刃而入，殺寔於外寢。弘見史初至，謂曰：「使君已死，殺我何為！」初怒，截其舌而囚之，轘於姑臧市，誅其黨與數百人。左司馬陰元等以寔子駿尚幼，推張茂為涼州刺史、西平公，赦其境內，以駿為撫軍將軍。

丙辰，趙將解虎及長水校尉尹車謀反，與巴酋句徐、庫彭等相結；事覺，虎、車皆伏誅。趙主曜囚徐、彭等五十餘人於阿房，將殺之；光祿大夫遊子遠諫曰：「聖王用刑，惟誅元惡而已，不宜多殺。」爭之，叩頭流血。曜怒，以為助逆而囚之；盡殺徐、彭等，屍諸市十日，乃投於水。於是巴眾盡反，推巴酋句渠知為主，自稱大秦，改元曰平趙。四山氐、羌、巴、羯應之者三十餘萬，關中大亂，城門晝閉。子遠又從獄中上表諫爭，曜手毀其表曰：「大荔奴，不憂命在須臾，猶敢如此，嫌死晚邪！」叱左右速殺之。中山王雅、郭汜、朱紀、呼延晏等諫曰：「子遠幽囚，禍在不測，猶不忘諫爭，忠之至也。陛下縱不能用，奈何殺之！若子遠朝誅，臣等亦當夕死，以彰陛下之過，天下將皆捨陛下而去，陛下誰與居乎！」曜意解，乃赦之。

曜敕內外戒嚴，將自討渠知。子遠又諫曰：「陛下誠能用臣策，一月可定，大駕不必親征也。」曜曰：「卿試言之。」子遠曰：「彼非有大志，欲圖非望也，直畏陛下威刑，欲逃死耳。陛下莫若廊然大赦，與之更始；應前日坐虎、車等事，其家老弱沒入奚官者，皆縱遣之，使之自相招引，聽其復業。彼既得生路，何為不降！若其中自知罪重，屯結不散者，願假臣弱兵五千，必為陛下梟之。不然，今反者彌山被谷，雖以天威臨之，恐非歲月可除也。」曜大悅，即日大赦，以子遠為車騎大將軍、開府儀同三司、都督雍、秦征討諸軍事。子遠屯於雍城，降者十餘萬；移軍安定，反者皆降。惟句氏宗黨五千餘家保於陰密，進攻，滅之，遂引兵巡隴右。先是氐、羌十餘萬落據險不服，其酋虛除權渠自號秦王。子遠進造其壁，權渠出兵拒之，五戰皆敗。權渠欲降，其子伊餘大言於眾曰：「往者劉曜自來，猶無若我何，況此偏師，何謂降也！」帥勁卒五萬，晨壓子遠壘門。諸將欲擊之，子遠曰：「伊餘勇悍，當今無敵，所將之兵，復精於我。又其父新敗，怒氣方盛，其鋒不可當也，不如緩之，使氣竭而後擊之。」乃堅壁不戰。伊餘有驕色，子遠伺其無備，夜，勒兵蓐食，旦，值大風塵昏，子遠悉眾出掩之，生擒伊餘，盡俘其眾。權渠大懼，被發、B133面請降。子遠啟曜，以權渠為征西將軍、西戎公，分徙伊餘兄弟及其部落二十餘萬口於長安。曜以子遠為大司徒、錄尚書事。

曜立太學，選民之神志可教者千五百人，擇儒臣以教之。作酆明觀及西宮，起陵霄台於滈池，又於霸陵西南營壽陵。侍中喬豫、和苞上疏諫，以為：「衛文公承亂亡之後，節用愛民，營建宮室，得其時制，故能興康叔之業，延九百之祚。前奉詔書營酆明觀，市道細民鹹譏其奢曰：『以一觀之功，足以平涼州矣！』今又欲擬阿房而建西宮，法瓊台而起陵霄，其為勞費，億萬酆明；若以資軍旅，乃可兼吳、蜀而壹齊、魏矣！又聞營建壽陵，周圍四里，深三十五丈，以銅為槨，飾以黃金；功費若此，殆非國內之所能辦也。秦始皇下錮三泉，土未乾而發毀。自古無不亡之國、不掘之墓，故聖王之儉葬，乃深遠之慮也。陛下奈何於中興之日，而踵亡國之事乎！」曜下詔曰：「二侍中懇懇有古人之風，可謂社稷之臣矣。其悉罷宮室諸役，壽陵制度，一遵霸陵之法。封豫安昌子，苞平輿子，並領諫議大夫；仍佈告天下，使知區區之朝，欲聞其過也。」又省酆水囿以與貧民。

祖逖將韓潛與後趙將桃豹分據陳川故城，豹居西台，潛居東台，豹由南門，潛由東門，出入相守四旬，逖以布囊盛土如米狀，使千餘人運上台，又使數人擔米，息於道。豹兵逐之，棄擔而走。豹兵久饑，得米，以為逖士眾豐飽，益懼。後趙將劉夜堂以驢千頭運糧饋豹，逖使韓潛及別將馮鐵邀擊於汴水，盡獲之。豹宵遁，屯東燕城，逖使潛進屯封丘以逼之。馮鐵據二台，逖鎮雍丘，數遣兵邀擊後趙兵，後趙鎮戍歸逖者甚多，境土漸蹙。

先是，趙固、上官巳、李矩、郭默，互相攻擊，逖馳使和解之，示以禍福，遂皆受逖節度。秋，七月，詔加逖鎮西將軍。逖在軍，與將士同甘苦，約己務施，勸課農桑，撫納新附，雖疏賤者皆結以恩禮。河上諸塢，先有任子在後趙者，皆聽兩屬，時遣遊軍偽抄之，明其未附。塢主皆感恩，後趙有異謀，輒密以告，由是多所克獲，自河以南，多叛後趙歸於晉。

逖練兵積穀，為取河北之計。後趙王勒患之，乃下幽州為逖修祖、父墓，置守塚二家，因與逖書，求通使及互市。逖不報書，而聽其互市，收利十倍。逖牙門童建殺新蔡內史周密，降於後趙，勒斬之，送首於逖，曰：「叛臣逃吏，吾之深仇，將軍之惡，猶吾惡也。」逖深德之，自是後趙人叛歸逖者，逖皆不納，禁諸將不使侵暴後趙之民，邊境之間，稍得休息。

八月，辛未，梁州刺史周訪卒。訪善於撫納士眾，皆為致死。知王敦有不臣之心，私常切齒。敦由是終訪之世，未敢為逆。敦遣從事中郎郭舒監襄陽軍，帝以湘州刺史甘卓為梁州刺史，督沔北諸軍事，鎮襄陽。舒既還，帝征為右丞；敦留不遣。

後趙王勒遣中山公虎帥步騎四萬擊徐龕，龕送妻子為質，乞降，勒許之。蔡豹屯卞城，石虎將擊之，豹退守下邳，為徐龕所敗。虎引兵城封丘而旋，徙士族三百家置襄國崇仁裡，置公族大夫以領之。

後趙王勒用法甚嚴，諱「胡」尤峻。宮殿既成，初有門戶之禁。有醉胡乘馬，突入止車門。勒大怒，責宮門小執法馮翥。翥惶懼忘諱，對曰：「向有醉胡，乘馬馳入，甚呵御之，而不可與語。」勒笑曰：「胡人正自難與言。」怒而不罪。

勒使張賓領選，初定五品，後更定九品。命公卿及州郡歲舉秀才、至孝、廉清、賢良、直言、武勇之士各一人。

西平公張茂立兄子駿為世子。

蔡豹既敗，將詣建康歸罪，北中郎將王舒止之。帝聞豹退，遣使收之。舒夜以兵圍豹，豹以為它寇，帥麾下擊之；聞有詔，乃止。舒執豹送建康，冬，十月，丙辰，斬之。

王敦殺武陵內史向碩。帝之始鎮江東也，敦與從弟導同心翼戴，帝亦推心任之，敦總征討，導專機政，群從子弟布列顯要，時人為之語曰：「王與馬，共天下。」後敦自恃有功，且宗族強盛，稍益驕恣，帝畏而惡之。乃引劉隗、刁協等以為腹心，稍抑損王氏之權，導亦漸見疏外。中書郎孔愉陳導忠賢，有佐命之勳，宜加委任；帝出愉為司徒左長史。導能任真推分，澹如也，有識皆稱其善處興廢。而敦益懷不平，遂構嫌隙。

初，敦辟吳興沈充為參軍，充薦同郡錢鳳於敦，敦以為鎧曹參軍。二人皆巧諂凶狡，知敦有異志，陰贊成之，為之畫策。敦寵信之，勢傾內外。敦上疏為導訟屈，辭語怨望。導封以還敦，敦復遣奏之。左將軍譙王承，忠厚有志行，帝親信之。夜，召承，以敦疏示之，曰：「王敦以頃年之功，位任足矣；而所求不已，言至於此，將若之何？」承曰：「陛下不早裁之，以至今日，敦必為患。」

劉隗為帝謀，出心腹以鎮方面。會敦表以宣城內史沈充代甘卓為湘州刺史，帝謂承曰：「王敦奸逆已著，朕為惠皇，其勢不遠。湘州據上流之勢，控三州之會，欲以叔父居之，何如？」承曰：「臣奉承詔命，惟力是視，何敢有辭！然湘州經蜀寇之餘，民物凋弊，若得之部，比及三年，乃可即戎；苟未及此，雖復灰身，亦無益也。」十二月，詔曰：「晉室開基，方鎮之任，親賢並用，其以譙王承為湘州刺史。」長沙鄧騫聞之，歎曰：「湘州之禍，其在斯乎！」承行至武昌，敦與之宴，謂承曰：「大王雅素佳士，恐非將帥才也。」承曰：「公未見知耳，鉛刀豈無一割之用！」敦謂錢鳳曰：「彼不知懼而學壯語，足知其不武，無能為也。」乃聽之鎮。時湘土荒殘，公私困弊，承躬自儉約，傾心綏撫，甚有能名。

高句麗寇遼東，慕容仁與戰，大破之，自是不敢犯仁境。


春，二月，徐龕復請降。

張茂築靈鈞台，基高九仞。武陵閻曾夜叩府門呼曰：「武公遣我來，言『何故勞民築台！』」有司以為妖，請殺之。茂曰：「吾信勞民。曾稱先君之命以規我，何謂妖呼！」乃為之罷役。

三月，癸亥，日中有黑子。著作佐郎河東郭璞以帝用刑過差，上疏，以為：「陰陽錯繆，皆繁刑所致。赦不欲數，然子產知鑄刑書非政之善，不得不作者，須以救弊故也。今之宜赦，理亦如之。」

後趙中山公虎攻幽州刺史段匹磾於厭次，孔萇攻其統內諸城，悉拔之。段文鴦言於匹磾曰：「我以勇聞，故為民所倚望。今視民被掠而不救，是怯也。民失所望，誰復為我致死！」遂帥壯士數十騎出戰，殺後趙兵甚眾。馬乏，伏不能起。虎呼之曰：「兄與我俱夷狄，久欲與兄同為一家。今天不違願，於此得相見，何為復戰！請釋仗。」文鴦罵曰：「汝為寇賊，當死日久，吾兄不用吾策，故令汝得至此。我寧斗死，不為汝屈！」遂下馬苦戰，槊折，執刀戰不已，自辰至申。後趙兵四面解馬羅披自鄣，前執文鴦；文鴦力竭被執，城內奪氣。

匹磾欲單騎歸朝，邵續之弟樂安內史洎勒兵不聽。洎復欲執台使王英送於虎，匹磾正色責之曰：「卿不能遵兄之志，逼吾不得歸朝，亦已甚矣！復欲執天子使者？我雖夷狄，所未聞也！」洎與兄子緝、竺等輿櫬出降。匹磾見虎曰：「我受晉恩，志在滅汝，不幸至此，不能為汝敬也。」後趙王勒及虎素與匹磾結為兄弟，虎即起拜之。勒以匹磾為冠軍將軍，文鴦為左中郎將，散諸流民三萬餘戶，復其本業，置守宰以撫之。於是幽、冀、並三州皆入於後趙。匹磾不為勒禮，常著朝服，持晉節；久之，與文鴦、邵續皆為後趙所殺。

五月，庚申，詔免中州良民遭難為揚州諸郡僮客者，以備征役。尚書令刁協之謀也，由是眾益怨之。

終南山崩。

秋，七月，甲戌，以尚書僕射戴淵為征西將軍、都督司、兗、豫、並、雍、冀六州諸軍事、司州刺史，鎮合肥；丹楊尹劉隗為鎮北將軍、都督青、徐、幽、平四州諸軍事、青州刺史，鎮淮陰。皆假節領兵，名為討胡，實備王敦也。

隗雖在外，而朝廷機事，進退士大夫，帝皆與之密謀。敦遺隗書曰：「頃承聖上顧眄足下，今大賊未滅，中原鼎沸，欲與足下及周生之徒戮力王室，共靜海內。若其泰也，則帝祚於是乎隆；若其否也，則天下永無望矣。」隗答曰：「『魚相忘於江湖，人相忘於道術。』『竭股肱之力，效力以忠貞』，吾之志也。」敦得書，甚怒。

壬午，以驃騎將軍王導為侍中、司空、假節、錄尚書、領中書監。帝以敦故，並疏忌導。御史中丞周嵩上疏，以為：「導忠素竭誠，輔成大業，不宜聽孤臣之言，惑疑似之說，放逐舊德，以佞伍賢，虧既往之恩，招將來之患。」帝頗感寤，導由是得全。

八月，常山崩。

豫州刺史祖逖，以戴淵吳士，雖有才望，無弘致遠識；且己翦荊棘、收河南地，而淵雍容，一旦來統之，意甚怏怏；又聞王敦與劉、刁構隙，將有內難，知大功不遂，感激發病；九月，壬寅，卒於雍丘。豫州士女若喪父母，譙、梁間皆為立祠。王敦久懷異志，聞逖卒，益無所憚。

冬，十月，壬午，以逖弟約為平西將軍、豫州刺史，領逖之眾。約無綏御之才，不為士卒所附。

初，范陽李產避亂依逖，見約志趣異常，謂所親曰：「吾以北方鼎沸，故遠來就此，冀全宗族。今觀約所為，有不可測之志。吾託名姻親，當早自為計，無事復陷身於不義也，爾曹不可以目前之利而忘久長之策。」乃帥子弟十餘人間行歸鄉里。

十一月，皇孫衍生。

後趙王勒悉召武鄉耆舊詣襄國，與之共坐歡飲。初，勒微時，與李陽鄰居，數爭漚麻池相毆，陽由是獨不敢來。勒曰：「陽，壯士也；漚麻，布衣之恨；孤方兼容天下，豈仇匹夫乎！」遽召與飲，引陽臂曰：「孤往日厭卿老拳，卿亦飽孤毒手。」因拜參軍都尉。以武鄉比豐、沛，復之三世。

勒以民始復業，資儲未豐，於是重製禁釀，郊祀宗廟，皆用醴酒，行之數年，無復釀者。

十二月，以慕容廆為都督幽、平二州、東夷諸軍事、車騎將軍、平州牧，封遼東公，單于如故，遣謁者即授印綬，聽承製置官司守宰。廆於是備置僚屬，以裴嶷、游邃為長史，裴開為司馬，韓壽為別駕，陽耽為軍諮祭酒，崔燾為主簿，黃泓、鄭林參軍事。廆立子皝為世子。作東橫，以平原劉贊為祭酒，使皝與諸生同受業，廆得暇，亦親臨聽之。皝雄毅多權略，喜經術，國人稱之。廆徙慕容翰鎮遼東，慕容仁鎮平郭。翰撫安民夷，甚有威惠；仁亦次之。

拓跋猗□妻惟氏，忌代王鬱律之強，恐不利於其子，乃殺鬱律而立其子賀人辱，大人死者數十人。鬱律之子什翼犍，幼在襁褓，其母王氏匿於褲中，祝之曰：「天苟存汝，則勿啼。」久之，不啼，乃得免。惟氏專制國政，遣使聘後趙，後趙人謂之「女國使」。

