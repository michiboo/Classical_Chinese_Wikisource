
資治通鑑 第204卷
卷第二百四

【唐紀二十】　起強圉大淵獻，盡重光單閼，凡五年。


春，閏正月，丁卯，封皇子成美為恆王，隆基為楚王，隆范為衛王，隆業為趙王。

二月，丙辰，突厥骨篤祿等寇昌平，命左鷹揚大將軍黑齒常之帥諸軍討之。

三月，乙丑，納言韋思謙以太中大夫致仕。

夏，四月，命蘇良嗣留守西京。時尚方監裴匪躬檢校京苑，將鬻苑中蔬果以收其利。良嗣曰：「昔公儀休相魯，猶能拔葵、去織婦，未聞萬乘之主鬻蔬果也。」乃止。

壬戌，裴居道為納言。五月，丙寅，夏官侍郎京兆張光輔為鳳閣侍郎、同平章事。

鳳閣侍郎、同鳳閣鸞台三品劉禕之竊謂鳳閣舍人永年賈大隱曰：「太后既廢昏立明，安用臨朝稱制！不如返政，以安天下之心。」大隱密奏之，太后不悅，謂左右曰：「禕之我所引，乃復叛我！」或誣禕之受歸誠州都督孫萬榮金，又與許敬宗妾有私，太后命肅州刺史王本立推之。本立宣敕示之，禕之曰：「不經鳳閣鸞台，何名為敕！」太后大怒，以為拒捍制使；庚午，賜死於家。禕之初下獄，睿宗為之上疏申理，親友皆賀之，禕之曰：「經乃所以速吾死也。」臨刑，沐浴，神色自若，自草謝表，立成數紙。麟台郎郭翰、太子文學周思均稱歎其文。太后聞之，左遷翰巫州司法，思鈞播州司倉。

秋，七月，壬辰，魏玄同檢校納言。

嶺南俚戶舊輸半課，交趾都護劉延祐使之全輸，俚戶不從，延祐誅其魁首。其黨李思慎等作亂，攻破安南府城，殺延祐。桂州司馬曹玄靜將兵討思慎等，斬之。

突厥骨篤祿、元珍寇朔州；遣燕然道大總管黑齒常之擊之，以右鷹揚大將軍李多祚為之副，大破突厥於黃花堆，追奔四十餘里，突厥皆散走磧北。多祚世為靺鞨酋長，以軍功得入宿衛。黑齒常之每得賞賜，皆分將士；有善馬為軍士所損，官屬請笞之，常之曰：「奈何以私馬笞官兵乎！」卒不問。

九月，己卯，虢州人楊初成詐稱郎將，矯制於都市募人迎廬陵王於房州；事覺，伏誅。

冬，十月，庚子，右監門衛中郎將爨寶璧與突厥骨篤祿、元珍戰，全軍皆沒，寶璧輕騎遁歸。

寶璧見黑齒常之有功，表請窮追餘寇。詔與常之計議，遙為聲援。寶璧欲專其功，不待常之，引精兵萬三千人先行，出塞二千餘里，掩擊其部落；既至，又先遣人告之，使得嚴備，與戰，遂敗。太后誅寶璧；改骨篤祿曰不卒祿。

命魏玄同留守西京。

武承嗣又使人誣李孝逸自雲「名中有兔，兔，月中物，當有天分。」太后以孝逸有功，十一月，戊寅，減死除名，流儋州而卒。

太后欲遣韋待價將兵擊吐蕃，鳳閣侍郎韋方質奏，請如舊制遣御史監軍。太后曰：「古者名君遣將，閫外之事悉以委之。比聞御史監軍，軍中事無大小皆須承稟。以下制上，非令典也；且何以責其有功！」遂罷之。

是歲，天下大饑，山東、關內尤甚。


春，正月，甲子，於神都立高祖、太宗、高宗三廟，四時享祀如西廟之儀。又立崇先廟以享武氏祖考。太后命有司議崇先廟室數，司禮博士周悰請為七室，又減唐太廟為五室。春官侍郎賈大隱奏：「禮，天子七廟，諸侯五廟，百王不易之義。今周悰別引浮議，廣異述文，直崇臨朝權儀，不依國家常度。皇太后親承顧托，光顯大猷，其崇先廟室應如諸侯之數，國家宗廟不應輒有變移。」太后乃止。

太宗、高宗之世，屢欲立明堂，諸儒議其制度，不決而止。及太后稱制，獨與北門學士議其制，不問諸儒。諸儒以為明堂當在國陽丙己之地，三里之外，七里之內。太后以為去宮太遠。二月，庚午，毀乾元殿，於其地作明堂，以僧懷義為之使，凡役數萬人。

夏，四月，戊戌，殺太子通事舍人郝象賢。像賢，處俊之孫也。

初，太后有憾於處俊，會奴誣告象賢反，太后命周興鞫之，致象賢族罪。像賢家人詣朝堂，訟冤於監察御史樂安任玄殖。玄殖奏象賢無反狀，玄殖坐免官。像賢臨刑，極口罵太后，發揚宮中隱慝，奪市人柴以擊刑者；金吾兵共格殺之。太后命支解其屍，發其父祖墳，毀棺焚屍。自是終太后之世，法官每刑人，先以木丸塞其口。

武承嗣使鑿白石為文曰：「聖母臨人，永昌帝業。」末紫石雜藥物填之。庚午，使雍州人唐同泰奉表獻之，稱獲之於洛水。太后喜，命其石曰「寶圖」，擢同泰為游擊將軍。五月，戊辰，詔當親拜洛，受「寶圖」；有事南郊，先謝昊天；禮畢，御明堂，朝群臣。命諸州都督、刺史及宗室、外戚以拜洛前十日集神都。乙亥，太后加尊號為聖母神皇。

六月，丁亥朔，日有食之。

壬寅，作神皇三璽。

東陽大長公主削封邑，並二子徙巫州。公主適度履行，太后以高氏長孫無忌之舅族，故惡之。

河南道巡撫大使、冬官侍郎狄仁傑以吳、楚多淫祠，奏焚其一千七百餘所，獨留夏禹、吳太伯、季札、伍員四祠。

秋，七月，丁巳，赦天下。更命「寶圖」為「天授聖圖」；洛水為永昌洛水，封其神為顯聖侯，加特進，禁漁釣，祭祀比四瀆。名圖所出曰「聖圖泉」，泉側置永昌縣。又改嵩山為神岳，封其神為天中王，拜太師、使持節、神岳大都督，禁芻牧。又以先於汜水得瑞石，改汜水為廣武。

太后潛謀革命，稍除宗室。絳州刺史韓王元嘉、青州刺史霍王元軌、刑州刺史魯王靈夔、豫州刺史越王貞及元嘉子通州刺史黃公譔、元軌子金州刺史江都王緒、虢王鳳子申州刺史東莞公融、靈夔子范陽王藹、貞子博州刺史琅邪王沖，在宗室中皆以才行有美名，太后尤忌之。元嘉等內不自安，密有匡復之志。

譔謬為書與貞云：「內人病浸重，當速療之，若至今冬，恐成痼疾。」及太后召宗室朝明堂，諸王因遞相驚曰：「神皇欲於大饗之際，使人告密，盡收宗室，誅之無遺類。」譔詐為皇帝璽書與沖云：「朕遭幽縶，諸王宜各發兵救我。」沖又詐為皇帝璽書云：「神皇欲移李氏社稷，以授武氏。」八月，壬寅，沖召長史蕭德琮等令募兵，分告韓、霍、魯、越及貝州刺史紀王慎，各令起兵共趣神都。太后聞之，以左金吾將軍丘神勣為清平道行軍大總管以討之。

沖募兵得五千餘人，欲渡河取濟州；先擊武水，武水令郭務悌詣魏州求救。莘令馬玄素將兵千七百人中道邀沖，恐力不敵，入武水，閉門拒守。沖推草車塞其南門，因風縱火焚之，欲乘火突入；火作而風回，沖軍不得進，由是氣沮。堂邑董玄寂為衝將兵擊武水，謂人曰：「琅邪王與國家交戰，此乃反也。」沖聞之，斬玄寂以徇，眾懼而散入草澤，不可禁止，惟家僮左右數十人在。沖還走博州，戊申，至城門，為守門者所殺，凡起兵七日而敗。丘神勣至博州，官吏素服出迎，神勣揮刃盡殺之，凡破千餘家。

越王貞聞衝起，亦舉兵於豫州，遣兵陷上蔡。九月，丙辰，命左豹韜大將軍麴崇裕為中軍大總管，岑長倩為後軍大總管，將兵十萬以討之，又命張光輔為諸軍節度。削貞、沖屬籍，更姓虺氏。貞聞沖敗，欲自鎖詣闕謝罪，會所署新蔡令傅延慶募得勇士二千餘人，貞乃宣言於眾曰：「琅邪已破魏、相數州，有兵二十萬，朝夕至矣。」發屬縣兵共得五千，分為五營，使汝陽縣丞裴守德等將之，署九品以上官五百餘人。所署官皆受迫脅，莫有鬥志，惟安德與之同謀，貞以其女妻之，署大將軍，委以腹心。貞使道士及僧誦經以求事成，左右及戰士皆帶辟兵符。麴崇裕等軍至豫州城東四十里，貞遣少子規及裴守德拒戰，兵潰而歸。貞大懼，閉閣自守。崇裕等至城下，左右謂貞曰：「王豈可坐待戮辱！」貞、規、守德及其妻皆自殺。與沖皆梟首東都闕下。

初，范陽王藹遣使語貞及沖曰：「若四方諸王一時並起，事無不濟。」諸王往來相約結，未定而沖先發，惟貞狼狽應之，諸王皆不敢發，故敗。

貞之將起兵也，遣使告壽州刺史越環，環妻常樂公主謂使者曰：「為我語越王：昔隋文帝將篡周室，尉遲迥，周之甥也，猶能舉兵匡救社稷。功雖不成，威震海內，足為忠烈。況汝諸王，先帝之子，豈得不以社稷為心！今李氏危若朝露，汝諸王不捨生取義，尚猶豫不發，欲何須邪！禍且至矣，大丈夫當為忠義鬼，無為徒死也。」

及貞敗，太后欲悉誅韓、魯等諸王，命監察御史藍田蘇□按其密狀。□訊問，皆無明驗，或告□與韓、魯通謀，太后召□詰之，□抗論不回。太后曰：「卿大雅之士，朕當別有任使，此獄不必卿也。」乃命□於河西監軍，更使周興等按之。於是收韓王元喜、魯王靈夔、黃公譔、常樂公主於東都，迫脅皆自殺，更其姓曰「虺」，親黨皆誅。

以文昌左丞狄仁傑為豫州刺史。時治越王貞黨與，當坐者六七百家，籍沒者五千口，司刑趣使行刑。仁傑密奏：「彼皆詿誤，臣欲顯奏，似為逆人申理；知而不言，恐乖陛下仁恤之旨。」太后特原之，皆流豐州。道過寧州，寧州父老迎勞之曰：「我狄使君活汝邪？」相攜哭於德政碑下，設齋三日而後行。

時張光輔尚在豫州，將士恃功，多所求取，仁傑不之應。光輔怒曰：「州將輕元帥邪？」仁傑曰：「亂河南者，一越王貞耳，今一貞死，萬貞生！」光輔詰其語，仁傑曰：「明公總兵三十萬，所誅者止於越王貞。城中聞官軍至，逾城出降者四面成蹊，明公縱將士暴掠，殺已降以為功，流血丹野，非萬貞而何！恨不得尚方斬馬劍，加於明公之頸，雖死如歸耳！」光輔不能詰，歸，奏仁傑不遜，左遷復州刺史。

丁卯，左肅政大夫騫味道、夏官侍郎王本立並同平章事。

太后之召宗室朝明堂也，東莞公融密遣使問成均助教高子貢，子貢曰：「來必死。」融乃稱疾不赴。越王貞起兵，遣使約融，融倉猝不能應，為官屬所逼，執使者以聞，擢拜右贊善大夫。未幾，為支黨所引，冬，十月，己亥，戮於市，籍沒其家。高子貢亦坐誅。

濟州刺史薛顗、顗弟緒、緒弟駙馬都尉紹，皆與琅邪王沖通謀。顗聞衝起兵，作兵器，募人；沖敗，殺錄事參軍高纂以滅口。

十一月，辛酉，顗、緒伏誅，紹以太平公主故，杖一百，餓死於獄。

十二月，乙酉，司徒、青州刺史霍王元軌坐與越王連謀，廢徙黔州，載以檻車，行至陳倉而死。江都王緒、殿中監成公裴承先皆戮於市。承先，寂之孫也。

命裴居道留守西京。

左肅政大夫、同平章事騫味道素不禮於殿中侍御史周矩，屢言其不能了事。會有羅告味道者，敕矩按之。矩謂味道曰：「公常責矩不了事，今日為公了之。」乙亥，味道及其子辭玉皆伏誅。

己酉，太后拜洛受圖，皇帝、皇太子皆從，內外文武百官、蠻夷酋長各依方敘立，珍禽、奇獸、雜寶列於壇前，文物鹵簿之盛，唐興以來未之有也。

辛亥，明堂成，高二百九十四尺，方三百尺。凡三層：下層法四時，各隨方色。中層法十二辰；上為圓蓋，九龍捧之。上層法二十四氣；亦為圓蓋，上施鐵鳳，高一丈，飾以黃金。中有巨木十圍，上下通貫，栭櫨棤藉以為本。下施鐵渠，為辟雍之象。號曰萬象神宮。宴賜君臣，赦天下，縱民入觀。改河南為合宮縣。又於明堂北起天堂五級以貯大像；至三級，則俯視明堂矣。僧懷義以功拜左威衛大將軍、梁國公。

侍御史王求禮上書曰：「古之明堂，茅茨不剪，采椽不斫。今者飾以珠玉，圖以丹青，鐵鷟入雲，金龍隱霧，昔殷辛瓊台，夏癸瑤室，無以加也。」太后不報。太后欲發梁、鳳、巴蜑，自雅州開山能道，出擊生羌，因襲吐蕃。正字陳子昂上書，以為：「雅州邊羌，自國初以來未嘗為盜。今一旦無罪戮之，其怨必甚；且懼誅滅，必蜂起為盜。西山盜起，則蜀之邊邑不得不連兵備守，兵久不解，臣愚以為西蜀之禍，自此結矣。臣聞吐蕃愛蜀富饒，欲盜之久矣，徒以山川阻絕，障隘不通，勢不能動。今國家乃亂邊羌，開隘道，使其收奔亡之種，為鄉導以攻邊，是藉寇兵而為賊除道，舉全蜀以遺之也。蜀者國家之寶庫，可以兼濟中國。今執事者乃圖僥倖之利以事西羌，得其地不足以稼穡，財不足以富國，徒為糜費，無益聖德，況其成敗未可知哉！夫蜀之所恃者險也，人之所以安者無役也；今國家乃開其險，役其人，險開則便寇，人役則傷財，臣恐未見羌戎，已有奸盜在其中矣。且蜀人尪劣，不習兵戰，山川阻曠，去中夏遠，今無故生西羌、吐蕃之患，臣見其不及百年，蜀為戎矣。國家近廢安北，拔單于，棄龜茲，放疏勒，天下翕然謂之盛德者，蓋以陛下務在養人，不在廣地也。今山東饑，關、隴弊，而徇貪夫之議，謀動甲兵，興大役，自古國亡家敗，未嘗不由黷兵，願陛下熟計之。」既而役不果興。


春，正月，乙卯朔，大饗萬象神宮，太后服袞冕，搢大圭，執鎮圭為初獻，皇帝為亞獻，太子為終獻。先詣昊天上帝座，次高祖、太宗、高宗，次魏國先王，次五方帝座。太后御則天門，赦天下，改元。丁巳，太后御明堂，受朝賀。戊午，布政於明堂，頒九條以訓百官。己未，御明堂，饗群臣。

二月，丁酉，尊魏忠孝王曰周忠孝太皇，妣曰忠孝太后，文水陵曰章德陵，咸陽陵曰明義陵。置崇先府官。戊戌，尊魯公曰太原靖王，北平王曰趙肅恭王，金城王曰魏義康王，太原王曰周安成王。

三月，甲子，張光輔守納言。

壬申，太后問正字陳子昂當今為政之要。子昂退，上疏，以為：「宜緩刑崇德，息兵革，省賦役，撫慰宗室，各使自安。」辭婉意切，其論甚美，幾三千言。

癸酉，以天官尚書武承嗣為納言，張光輔守內史。

夏，四月，甲辰，殺辰州別駕汝南王煒、連州別駕鄱陽公諲等宗室十二人，徙其家於巂州。煒，惲之子；諲，元慶之子也。

己酉，殺天官侍郎藍田鄧玄挺。玄挺女為諲妻，又與煒善。諲謀迎中宗於廬陵，以問玄挺，煒又嘗謂玄挺曰：「欲為急計，何如？」玄挺皆不應。故坐知反不告，同誅。

五月，丙辰，命文昌右相韋待價為安息道行軍大總管，擊吐蕃。浪穹州蠻酋傍時昔等二十五部，先附吐蕃，至是來降；以傍時昔為浪穹州刺史，令統其眾。

己巳，以僧懷義為新平軍大總管，北討突厥。行至紫河，不見虜，於單于台刻石紀功而還。

諸王之起兵也，貝州刺史紀王慎獨不預謀，亦坐系獄；秋，七月，丁巳，檻車徙巴州，更姓虺氏，行及蒲州而卒。八男徐州刺史東平王續等，相繼被誅，家徙嶺南。

女東光縣主楚媛，幼以孝謹稱，適司議郎裴仲將，相敬如賓；姑有疾，親嘗藥膳；接遇娣姒，皆得歡心。時宗室諸女皆以驕奢相尚，誚楚媛獨儉素，曰：「所貴於富貴者，得適志也；今獨守勤苦，將以何求？」楚媛曰：「幼而好禮，今而行之，非適志歟！觀自古女子，皆以恭儉為美，縱侈為惡。辱親是懼，何所求乎；富貴倘來之物，何足驕人！」眾皆慚服。及慎凶問至，楚媛號慟，嘔血數升；免喪，不御膏沐者垂二十年。

韋待價軍至寅識迦河，與吐蕃戰，大敗。會大雪，糧運不繼。待價既無將領之才，狼狽失據，士卒凍餒，死亡甚眾，乃引軍還。太后大怒，丙子，待價除名，流繡州，斬副大總管安西大都護閻溫古。安西副都護唐休璟收其餘眾，撫安西土，太后以休璟為西州都督。

戊寅，以王本立同鳳閣鸞台三品。

徐敬業之敗也，弟敬真流繡州，逃歸，將奔突厥，過洛陽，洛州司馬弓嗣業、洛陽令張嗣明資遣之；至定州，為吏所獲，嗣業縊死。嗣明、敬真多引海內知識，雲有異圖，冀以免死；於是朝野之士為所連引坐死者甚眾。嗣明誣內史張光輔，雲「征豫州日，私論圖讖、天文，陰懷兩端。」八月，甲申，光輔與敬真、嗣明等同誅，籍沒其家。

乙未，秋官尚書太原張楚金、陝州刺史郭正一、鳳閣侍郎元萬頃、洛陽令魏元忠，並免死流嶺南。楚金等皆為敬直所引，雲與敬業通謀。臨刑，太后使鳳閣舍人王隱客馳騎傳聲赦之。聲達於市，當刑者皆喜躍歡呼，宛轉不已；元忠獨安坐自如，或使之起，元忠曰：「虛實未知。」隱客至，又使起，元忠曰：「俟宣敕已。」既宣敕，乃徐起，舞蹈再拜，竟無憂喜之色。是日，陰雲四塞，既釋楚金等，天氣晴霽。

九月，壬子，以僧懷義為新平道行軍大總管，將兵二十萬以討突厥骨篤祿。

初，高宗之世，周興以河陽令召見，上欲加擢用，或奏以非清流，罷之。興不知，數於明堂俟命。諸相皆無言，地官尚書、檢校納言魏玄同，時同平章事，謂之曰：「周明府可去矣。」興以為玄同沮己，銜之。玄同素與裴炎善，時人以其終始不渝，謂之耐久朋。周興奏誣玄同言：「太后老矣，不若奉嗣君為耐久。」太后怒，閏月，甲午，賜死於家。監刑御史房濟謂玄同曰：「丈人何不告密，冀得召見，可以自直！」玄同歎曰：「人殺鬼殺，亦復何殊，豈能作告密人邪！」乃就死。又殺夏官侍郎崔察於隱處。自餘內外大臣坐死及流貶甚眾。

彭州長史劉易從亦為徐敬真所引；戊申，就州誅之。易從為人，仁孝忠謹，將刑於市，吏民憐其無辜，遠近奔赴，競解衣投地曰：「為長史求冥福。」有司平準，直十餘萬。

周興等誣右武衛大將軍燕公黑齒常之謀反，征下獄。冬，十月，戊午，常之縊死。

己未，殺宗室鄂州剌史嗣鄭王璥等六人。庚申，嗣滕王修琦等六人免死，流嶺南。

丁卯，春官尚書范履冰、鳳閣侍郎邢文偉並同平章事。

己卯，詔太穆神皇后、文德聖皇后宜配皇地示氏，忠孝太后從配。

右衛冑曹參軍陳子昂上疏，以為：「周頌成、康，漢稱文、景，皆以能措刑故也。今陛下之政，雖盡善矣，然太平之朝，上下樂化，不宜有亂臣賊子，日犯天誅。比者大獄增多，逆徒滋廣，愚臣頑昧，初謂皆實，乃去月十五日，陛下特察繫囚李珍等無罪，百僚慶悅，皆賀聖明，臣乃知亦有無罪之人掛於疏網者。陛下務在寬典，獄官務在急刑，以傷陛下之仁，以誣太平之政，臣竊恨之。又，九月二十一日敕免楚金等死，初有風雨，變為景雲。臣聞陰慘者刑也，陽舒者德也；聖人法天，天亦助聖。天意如此，陛下豈可不承順之哉！今又陰雨，臣恐過在獄官。凡系獄之囚，多在極法，道路之議，或是或非，陛下何不悉召見之，自詰其罪。罪有實者顯示明刑，濫者嚴懲獄吏，使天下鹹服，人知政刑，豈非至德克明哉！」


十一月，庚辰朔，日南至。太后享萬象神宮，赦天下。始用周正，改永昌元年十一月為載初元年正月，以十二月為臘月，夏正月為一月。以周、漢之後為二王后，舜、禹、成湯之後為三恪，周、隋之嗣同列國。

鳳閣侍郎河東宗秦客，改造「天」「地」等十二字以獻，丁亥，行之。太后自名「曌」，改詔曰制。秦客，太后從父姊之子也。

乙未，司刑少卿周興奏除唐親屬籍。

臘月，辛未，以僧懷義為右衛大將軍，賜爵鄂國公。

春，一月，戊子，武承嗣遷文昌左相，岑長倩遷文昌右相、同鳳閣鸞台三品，鳳閣侍郎武攸寧為納言，邢文偉守內史，左肅政大夫、同鳳閣鸞台三品王本立罷為地官尚書。攸寧，士擭之兄孫也。

時武承嗣、三思用事，宰相皆下之。地官尚書、同鳳閣鸞台三品韋方質有疾，承嗣、三思往問之，方質據床不為禮。或諫之，方質曰：「死生有命，大丈夫安能曲事近戚以求苟免乎！」尋為周興等所構，甲午，流儋州，籍沒其家。

二月，辛酉，太后策貢士於洛城殿。貢士殿試自此始。

丁卯，地官尚書王本立薨。

三月，丁亥，特進、同鳳閣鸞台三品蘇良嗣薨。

夏，四月，丁巳，春官尚書、同平章事范履冰坐嘗舉犯逆者，下獄死。

醴泉人侯思止，始以賣餅為業，後事游擊將軍高元禮為僕，素詭譎無賴。恆州刺史裴貞杖一判司，判司使思止告貞與舒王元名謀反，秋，七月，辛巳，元名坐廢，徙和州，壬午，殺其子豫章王但；貞亦族滅。擢思止為游擊將軍。時告密者往往得五品，思止求為御史，太后曰：「卿不識字，豈堪御史！」對曰：「獬豸何嘗識字？但能觸邪耳。」太后悅，即以為朝散大夫、侍御史。他日，太后以先所籍沒宅賜之，思止不受，曰：「臣惡反逆之人，不願居其宅。」太后益賞之。

衡水人王弘義，素無行，嘗從鄰舍乞瓜，不與，乃告縣官瓜田中有白兔。縣官使人搜捕，蹂踐瓜田立盡。又游趙、貝，見閭裡耆老作邑齋，遂告以謀反，殺二百餘人，擢授游擊將軍，俄遷殿中侍御史。或告勝州都督王安仁謀反，敕弘義按之。安仁不服，弘義即於枷上刎其首；又捕其子，適至，亦刎其首，函之以歸。道過汾州，司馬毛公與之對食，須臾，叱毛公下階，斬之，槍揭其首入洛，見者無不震慄。時置制獄於麗景門內，入是獄者，非死不出，弘義戲呼為「例竟門」。朝士人人自危，相見莫敢交言，道路以目。或因入朝密遭掩捕，每朝，輒與家人訣曰：「未知復相見否？」

時法官競為深酷，唯司刑丞徐有功、杜景儉獨存平恕，被告者皆曰：「遇來、侯必死，遇徐、杜必生。」

有功，文遠之孫也，名弘敏，以字行。初為蒲州司法，以寬為治，不施敲樸，吏相約有犯徐司法杖者，眾共斥之。迨官滿，不杖一人，職事亦修。累遷司刑丞，酷吏所誣構者，有功皆為直之，前後所活數十百家。嘗廷爭獄事，太后厲色詰之，左右為戰慄，有功神色不撓，爭之彌切。太后雖好殺，知有功正直，甚敬憚之。景儉，武邑人也。

司刑丞滎陽李日知亦尚平恕。少卿胡元禮欲殺一囚，日知以為不可，往複數日，元禮怒曰：「元禮不離刑曹，此囚終無生理！」日知曰：「日知不離刑曹，此囚終無死法！」竟以兩狀列上，日知果直。東魏國寺僧法明等撰《大雲經》四卷，表上之，言太后乃彌勒佛下生，當代唐為閻浮提主；制頒於天下。

武承嗣使周興羅告隋州刺史澤王上金、舒州刺史許王素節謀反，征詣行在。素節發舒州，聞遭喪哭者，歎曰：「病死何可得，乃更哭邪！」丁亥，至龍門，縊殺之。上金自殺。悉誅其諸子及支黨。

太后欲以太平公主妻其伯父士讓之孫攸暨，攸暨時為右衛中郎將，太后潛使人殺其妻而妻之。公主方額廣頤，多權略，太后以為類己，寵愛特厚，常與密議天下事。舊制，食邑，諸王不過千戶，公主不過三百五十戶；太平食邑獨累加至三千戶。

八月，甲寅，殺太子少保、納言裴居道；癸亥，殺尚書左丞張行廉。辛未，殺南安王穎等宗室十二人，又鞭殺故太子賢二子，唐之宗室於是殆盡矣，其幼弱存者亦流嶺南，又誅其親黨數百家。惟千金長公主以巧媚得全，自請為太后女，仍改姓武氏；太后愛之，更號延安大長公主。

九月，丙子，侍御史汲人傅遊藝帥關中百姓九百餘人詣闕上表，請改國號曰周，賜皇帝姓武氏，太后不許；擢遊藝為給事中。於是百官及帝室宗戚、遠近百姓、四夷酋長、沙門、道士合六萬餘人，俱上表如遊藝所請，皇帝亦上表自請賜姓武氏。戊寅，群臣上言：「有鳳皇自明堂飛入上陽宮，還集左台梧桐之上，久之，飛東南去；及赤雀數萬集朝堂。

庚辰，太后可皇帝及群臣之請。壬午，御則天數，赦天下，以唐為周，改元。乙酉，上尊號曰聖神皇帝，以皇帝為皇嗣，賜姓武氏；以皇太子為皇孫。

丙戌，立武氏七廟於神都，追尊周文王曰始祖文皇帝，妣姒氏曰文定皇后，平王少子武曰睿祖康皇帝，妣姜氏曰康惠皇后；太原靖王曰嚴祖成皇帝，妣曰成莊皇后；趙肅恭王曰肅祖章敬皇帝，魏義康王曰烈祖昭安皇帝，周安成王曰顯祖文穆皇帝，忠孝太皇曰太祖孝明高皇帝，妣皆如考謚，稱皇后。立武承嗣為魏王，三思為梁王，攸寧為建昌王，士擭兄孫攸歸、重規、載德、攸暨、懿宗、嗣宗、攸宜、攸望、攸緒、攸止皆為郡王，諸姑姊皆為長公主。

又以司賓卿溧陽史務滋為納言，鳳閣侍郎宗秦客檢校內史，給事中傅遊藝為鸞台侍郎、平章事。遊藝與岑長倩、右玉鈐衛大將軍張虔勖、左金吾大將軍丘神勣、侍御史來子珣等並賜姓武。秦客潛勸太后革命，故首為內史。遊藝期年之中歷衣青、綠、朱、紫，時人謂之四時仕宦。

敕改州為郡；或謂太后曰：「陛下始革命而廢州，不祥。」太后遽追止之。命史務滋等十人存撫諸道。癸卯，太后立兄孫延基等六人為郡王。

冬，十月，甲子，檢校內史宗秦客坐贓貶遵化尉，弟楚客、晉卿亦以奸贓流嶺外。

丁卯，殺流人韋方質。

辛未，內史邢文偉坐附會宗秦客貶珍州刺史。頃之，有制使至州，文偉以為誅己，遽自縊死。

壬申，敕兩京諸州各置大雲寺一區，藏《大雲經》，使僧升高座講解，其撰疏僧雲宣等九人皆賜爵縣公，仍賜紫袈裟、銀龜袋。

制天下武氏鹹蠲課役。

西突厥十姓，自垂拱以來，為東突厥所侵掠，散亡略盡。濛池都護繼往絕可汗斛瑟羅收其餘眾六七萬人入居內地，拜左衛大將軍，改號竭忠事主可汗。

道州刺史李行褒兄弟為酷吏所陷，當族，秋官郎中徐有功固爭不能得。秋官侍郎周興奏有功故出反囚，當斬，太后雖不許，亦免有功官；然太后雅重有功，久之，復起為侍御史。有功伏地流涕固辭曰：「臣聞鹿走山林而命懸包廚，勢使之然也。陛下以臣為法官，臣不敢枉陛下法，必死是官矣。」太后固授之，遠近聞者相賀。

是歲，以右衛大將軍泉獻誠為左衛大將軍。太后出金寶，命選南北牙善射者五人賭之，獻誠第一，以讓右玉鈐衛大將軍薛咄摩，咄摩復讓獻誠。獻誠乃奏言：「陛下令選善射者，今多非漢官，竊恐四夷輕漢，請停此射。」太后善而從之。


正月，癸酉朔，太后始受尊號於萬象神宮，旗幟尚赤。甲戌，改置社稷於神都。辛巳，納武氏神主於太廟；唐太廟之在長安者，更命曰享德廟。四時唯享高祖已下三廟，餘四室皆閉不享。又改長安崇先廟為崇尊廟。乙酉，日南至，大享明堂，祀昊天上帝，百神從祀，武氏祖宗配享，唐三帝亦同配。

御史中丞知大夫事李嗣真以酷吏縱橫，上疏，以為：「今告事紛紜，虛多實少，恐有凶慝陰謀離間陛下君臣。古者獄成，公卿參聽，王必三宥，然後行刑。比日獄官單車奉使，推鞫既定，法家依斷，不令重推；或臨時專決，不復聞奏。如此，則權由臣下，非審慎之法，倘有冤濫，何由可知！況以九品之官專命推覆，操殺生之柄，竊人主之威，按覆既不在秋官，省審復不由門下，國之利器，輕以假人，恐為社稷之禍。」太后不聽。

饒阻尉姚貞亮等數百人表請上尊號曰上聖大神皇帝，不許。

侍御史來子珣誣尚衣奉御劉行感兄弟謀反，皆坐誅。春，一月，地官尚書武思文及朝集使二千八百人表請封中嶽。

己亥，廢唐興寧、永康、隱陵署官，唯量置守戶。

左金吾大將軍丘神勣以罪誅。

納言史務滋與來俊臣同鞫劉行感獄，俊臣奏務滋與行感親密，意欲寢其反狀。太后命俊臣並推之，庚子，務滋恐懼自殺。

或告文昌右丞周興與丘神勣通謀，太后命來俊臣鞫之，俊臣與興方推事對食，謂興曰：「囚多不承，當為何法？」興曰：「此甚易取。取大甕，以炭四周炙之，令囚入中，何事不承！」俊臣乃索大甕，火圍如興法，因起謂興曰：「有內狀推史，請兄入此甕。」興惶恐，叩頭服罪。法當死，太后原之。二月，流行嶺南，在道，為仇家所殺。

興與索元禮、來俊臣競為暴刻，興、元禮所殺各數千人，俊臣所破千餘家。元禮殘酷尤甚，太后亦殺之以慰人望。

徙左衛大將軍千乘王武攸暨為定王。

立故太子賢之子光順為義豐王。

甲子，太后命始祖墓曰德陵，睿祖墓曰喬陵，嚴祖墓曰節陵，肅祖墓曰簡陵，烈祖墓曰靖陵，顯祖墓曰永陵，改章德陵為昊陵，顯義陵為順陵。

追復李君羨官爵。

夏，四月，壬寅朔，日有食之。

癸卯，制以釋教開革命之階，升於道教之上。

命建安王攸宜留守長安。

丙辰，鑄大鐘，置北闕。

五月，以岑長倩為武威道行軍大總管，擊吐蕃，中道召還，軍竟不出。

六月，以左肅政大夫格輔元為地官尚書，與鸞台侍郎樂思晦、鳳閣侍郎任知古並同平章事。思晦，彥□之子也。

秋，七月，徙關內戶數十萬以實洛陽。

八月，戊申，納言武攸寧罷為左羽林大將軍；夏官尚書歐陽通為司禮卿兼判納言事。

庚申，殺玉鈐衛大將軍張虔勖。來俊臣鞫虔勖獄，虔勖自訟於徐有功；俊臣怒，命衛士以刀亂斫殺之，梟首於市。

義豐王光順、嗣雍王守禮、永安王守義、長信縣主等皆賜姓武氏，與睿宗諸子皆幽閉宮中，不出門庭者十餘年。守禮、守義，光順之弟也。或告地官尚書武思文初與徐敬業通謀；甲子，流思文於嶺南，複姓徐氏。

九月，乙亥，殺岐州刺史雲弘嗣。來俊臣鞫之，不問一款，先斷其首，乃偽立案奏之。其殺張虔勖亦然。敕旨皆依，海內鉗口。

鸞台侍郎、同平章事傅遊藝夢登湛露殿，以語所親，所親告之；壬辰，下獄，自殺。

癸巳，以左羽林衛大將軍建昌王武攸寧為納言，洛州司馬狄仁傑為地官侍郎，與冬官侍郎裴行本並同平章事。太后謂仁傑曰：「卿在汝南，甚有善政，卿欲知譖卿者名乎！」仁傑謝曰：「陛下以臣為過，臣請改之；知臣無過，臣之幸也，不願知譖者名。」太后深歎美之。

先是，鳳閣舍人修武張嘉福使洛陽人王慶之等數百人上表，請立武承嗣為皇太子。文昌右相、同鳳閣鸞台三品岑長倩以皇嗣在東宮，不宜有此議，奏請切責上書者，告示令散。太后又問地官尚書、同平章事格輔元，輔元固稱不可。由是大忤諸武意，故斥長倩令西征吐蕃，未至，征還，下制獄。承嗣又譖輔元。來俊臣又脅長倩子靈原，令引司禮卿兼判納言事歐陽通等數十人，皆雲同反。通為俊臣所訊，五毒備至，終無異詞，俊臣乃詐為通款。冬，十月，己酉，長倩、輔元、通等皆坐誅。

王慶之見太后，太后曰：「皇嗣我子，奈何廢之？」對曰：「『神不歆非類，民不祀非族。』今誰有天下，而以李氏為嗣乎！」太后諭遣之。慶之伏地，以死泣請，不去。太后乃以印紙遺之曰：「欲見我，以此示門者。」自是慶之屢求見，太后頗怒之，命鳳閣侍郎李昭德賜慶之杖。昭德引出光政門外，以示朝士曰：「此賊欲廢我皇嗣，立武承嗣！」命撲之，耳目皆血出，然後杖殺之，其黨乃散。

昭德因言於太后曰：「天皇，陛下之夫；皇嗣，陛下之子。陛下身有天下，當傳之子孫為萬代業，豈得以侄為嗣乎！自古未聞侄為天子而為姑立廟者也！且陛下受天皇顧托，若以天下與承嗣，則天皇不血食矣。」太后亦以為然。昭德，乾祐之子也。

壬辰，殺鸞台侍郎、同平章事樂思晦、右衛將軍李安靜。安靜，綱之孫也。太后將革命，王公百官皆上表勸進，安靜獨正色拒之。及下制獄，來俊臣詰其反狀，安靜曰：「以我唐家老臣，須殺即殺！若問謀反，實無可對！」俊臣竟殺之。

太學生王循之上表，乞假還鄉，太后許之。狄仁傑曰：「臣聞君人者唯殺生之柄不假人，自餘皆歸之有司。故左、右丞，徒以下不句；左、右相，流以上乃判，為其漸貴故也。彼學生求假，丞、簿事耳，若天子為之發敕，則天下之事幾敕可盡乎！必欲不違其願，請普為立制而已。」太后善之。

