
資治通鑑 第063卷
【漢紀五十五】　起暑維單閼，盡上章執徐，凡二年。
春，三月，黑山帥張燕與公孫續率兵十萬，三道救之。未至，瓚密使行人繼書告續，使引五千鐵騎於北隰之中，起火為應，瓚欲自內出戰。紹候得其書，如期舉火。瓚以為救至，遂出戰。紹設伏擊之，瓚大敗，復還自守。紹為地道，穿其樓下，施木柱之，度足達半，便燒之，樓輒傾倒，稍至京中。瓚自計必無全，乃悉縊其姊妹、妻子，然後引火自焚。紹趣兵登台，斬之。田楷戰死。關靖歎曰：「前若不止將軍自行，未必不濟。吾聞君子陷人危，必同其難，豈可以獨生乎！」策馬赴紹軍而死。續為屠各所殺。漁陽田豫說太守鮮于輔曰：「曹氏奉天子以令諸侯，終能定天下，宜早從之。」輔乃率其眾以奉王命。詔以輔為建忠將軍，都督幽州六郡。初，烏桓王丘力居死，子樓班年少，從子蹋頓有武略，代立，總攝上谷大人難樓、遼東大人蘇僕延、右北平大人烏延等。袁紹攻公孫瓚，蹋頓以烏桓助之。瓚滅，紹承製皆賜蹋頓、難樓、蘇僕延、烏延等單于印綬；又以閻柔得烏桓心，因加寵慰以安北邊。其後難樓、蘇僕延奉樓班為單于，以蹋頓為王，然蹋頓猶秉計策。
眭固屯射犬。夏，四月，曹操進軍臨河，使將軍史渙、曹仁渡河擊之。仁，操從弟也。固自將兵北詣袁紹求救，與渙、仁遇於犬城，渙、仁擊斬之。操遂濟河，圍射犬。射犬降，操還軍敖倉。初，操在兗州舉魏種孝廉。兗州叛，操曰：「唯魏種且不棄孤。」及聞種走，操怒曰：「種不南走越，北走胡，不置汝也！」即下射犬，生禽種，操曰：「唯其才也！」釋其縛而用之，以為河內太守，屬以河北事。
以衛將軍董承為車騎將軍。
袁術既稱帝，淫侈滋甚，媵御數百，無不兼羅紈，厭粱肉，自下饑困，莫之收恤。既而資實空盡，不能自立，乃燒宮室，奔其部曲陳簡、雷薄於灊山，復為簡等所拒，遂大窮，士卒散走，憂懣不知所為。乃遣使歸帝號於從兄紹曰：「祿去漢室久矣！袁氏受命當王，符瑞炳然。今君擁有四州，人戶百萬，謹歸大命，君其興之！」袁譚自青州迎術，欲從下邳北過。曹操遣劉備及將軍清河朱靈邀之，術不得過，復走壽春。六月，至江亭，坐簀床而歎曰：「袁術乃至是乎！」因憤慨結病，歐血死。術從弟胤畏曹操，不敢居壽春，率其部曲奉術柩及妻子，奔廬江太守劉勳於皖城。故廣陵太守徐璆得傳國璽。獻之。
袁紹既克公孫瓚，心益驕，貢御稀簡。主薄耿包密白紹，宜應天人，稱尊號。紹以包白事示軍府。僚屬皆言包妖妄，宜誅。紹不得已，殺包以自解。紹簡精兵十萬、騎萬匹，欲以攻許。沮授諫曰：「近討公孫瓚，師出歷年，百姓疲敝，倉庫無積，未可動也。宜務農息民，先遣使獻捷天子。若不得通，乃表曹操隔我王路，然後進屯黎陽，漸營河南，益作舟舡，繕修器械，分遣精騎抄其邊鄙，令彼不得安，我取其逸。如此，可坐定也。」郭圖、審配曰：「以明公之神武，引河朔之強眾，以伐曹操，易如覆手，何必乃爾！」授曰：「夫救亂誅暴，謂之義兵；恃眾憑強，謂之驕兵。義者無敵，驕者先滅。曹操奉天子以令天下，今舉師南向，於義則違。且廟勝之策，不在強弱。曹操法令既行，士卒精練，非公孫瓚坐而受攻者也。今棄萬安之術而興無名之師，竊為公懼之！」圖、配曰：「武王伐紂，不為不義。況兵加曹操，而雲無名？且以公今日之強，將士思奮，不及時以定大業，所謂天與不取，反受其咎，此越之所以霸，吳之所以滅也。監軍之計在於持牢，而非見時知機之變也。」紹納圖言，圖等因是譖授曰：「授監統內外，威震三軍，若其浸盛，何以制之！夫臣與主同者亡，此《黃石》之所忌也。且御眾於外，不宜知內。」紹乃分授所統為三都督，使授及郭圖、淳于瓊各典一軍。騎都尉清河崔琰諫曰：「天子在許，民望助順，不可攻也！」紹不從。許下諸將聞紹將攻許，皆懼，曹操曰：「吾知紹之為人，志大而智小，色厲而膽薄，忌克而少威，兵多而分畫不明，將驕而政令不一，土地雖廣，糧食雖豐，適足以為吾奉也。」孔融謂荀彧曰：「紹地廣兵強，田豐、許攸智士也，為之謀；審配、逄紀忠臣也，任其事；顏良、文丑勇將也，統其兵。殆難克乎！」彧曰：「紹兵雖多而法不整，田豐剛而犯上，許攸貪而不治，審配專而無謀，逄紀果而自用，此數人者，勢不相容，必生內變。顏良、文丑，一夫之勇耳，可一戰而禽也。」秋，八月，操進軍黎陽，使臧霸等將精兵入青州以扞東方，留于禁屯河上。九月，操還許，分兵守官渡。
袁紹遣人招張繡，並與賈詡書結好。繡欲許之，詡於繡坐上，顯謂紹使曰：「歸謝袁本初，兄弟不能相容，而能容天下國士乎！」繡驚懼曰：「何至於此！」竊謂詡曰：「若此，當何歸？」詡曰：「不如從曹公。」繡曰：「袁強曹弱，又先與曹為仇，從之如何？」詡曰：「此乃所以宜從也。夫曹公奉天子以令天下，其宜從一也；紹強盛，我以少眾從之，必不以我為重，曹公眾弱，其得我必喜，其宜從二也；夫有霸王之志者，固將釋私怨以明德於四海，其宜從三也。願將軍無疑！」冬，十一月，繡率眾降曹操，操執繡手，與歡宴，為子均取繡女，拜揚武將軍；表詡為執金吾，封都亭侯。關中諸將以袁、曹方爭，皆中立顧望。涼州牧韋端使從事天水楊阜詣許，阜還，關右諸將問：「袁、曹勝敗孰在？」阜曰：「袁公寬而不斷，好謀而少決；不斷則無威，少決則後事，今雖強，終不能成大業。曹公有雄才遠略，決機無疑，法一而兵精，能用度外之人，所任各盡其力，必能濟大事者也。」曹操使治書待御史河東衛覬鎮撫關中，時四方大有還民，關中諸將多引為部曲。覬書與荀彧：「關中膏腴之地，頃遭荒亂，人民流入荊州者十萬餘家，聞本土安寧，皆企望思歸。而歸者無以自業，諸將各競招懷以為部曲，郡縣貧弱，不能與爭，兵家遂強，一旦變動，必有後憂。夫鹽，國之大寶也，亂來放散，宜如舊置使者監賣，以其直益市犁牛，若有歸民，以供給之，勤耕積粟以豐殖關中，遠民聞之，必日夜競還。又使司隸校尉留治關中以為之主，則諸將日削，官民日盛，此強本弱敵之利也。」彧以白操，操從之。始遣謁者僕射監鹽官，司隸校尉治弘農。關中由是服從。
袁紹使人求助於劉表，表許之而竟不至，亦不援曹操。從事中郎南陽韓嵩、別駕零陵劉先說表曰：「今兩雄相持，天下之重在於將軍。若欲有為。起乘其敝可也；如其不然，固將擇所宜從。豈可擁甲十萬，坐觀成敗，求援而不能助，見賢而不肯歸。此兩怨必集於將軍，恐不得中立矣。曹操善用兵，賢俊多歸之，其勢必舉袁紹，然後移兵以向江、漢，恐將軍不能御也。今之勝計，莫若舉荊州以附曹操，操必重德將軍。長享福祚。垂之後嗣，此萬全之策也。」蒯越亦勸之。表狐疑不斷，乃遣嵩詣許，曰：「今天下未知所定，而曹操擁天子都許，君為我觀其釁。」嵩曰：「聖達節，次守節。嵩，守節者也。夫君臣名定，以死守之。今策名委質，唯將軍所命，雖赴湯蹈火，死無辭也。以嵩觀之，曹公必得志於天下。將軍能上順天子，下歸曹公，使嵩可也；如其猶豫，嵩至京師，天子假嵩一職，不獲辭命，則成天子之臣，將軍之故吏耳。在君為君，則嵩守天子之命，義不得復為將軍死也。惟加重思，無為負嵩！」表以為憚使，強之。至許，詔拜嵩侍中、零陵太守。及還，盛稱朝廷、曹公之德，勸表遣子入侍。表大怒，以為懷貳，大會寮屬，陳兵，持節，將斬之，數曰：「韓嵩敢懷貳邪！」眾皆恐，欲令嵩謝，嵩不為動容，徐謂表曰：「將軍負嵩，嵩不負將軍！」且陳前言。表妻蔡氏諫曰：「韓嵩，楚國之望也；且其言直，誅之無辭。」表猶怒，考殺從行者，知無它意，乃弗誅而囚之。
揚州賊帥鄭寶欲略居民以赴江表，以淮南劉曄，高族名人，欲劫之使唱此謀，曄患之。會曹操遣使詣州，有所案問，曄要與歸家，寶來候使者，曄留與宴飲，手刃殺之，斬其首以令寶軍曰「曹公有令，敢有動者，與寶同罪！」其眾數千人皆龍言服，推曄為主。曄以其眾與廬江太守劉勳，勳怪其故，曄曰：「寶無法制，其眾素以鈔略為利。僕宿無資，而整齊之，必懷怨難久，故以相與耳！」勳以袁術部典眾多，不能贍，遣從弟偕求米於上繚諸宗帥，不能滿數，偕召勳使襲之。孫策惡勳兵強，偽卑辭以事勳曰：「上繚宗民數欺鄙郡，欲擊之，路不便。上繚甚富實，願君伐之，請出兵以為外援。」且以珠寶、葛越賂勳。勳大喜，外內盡賀，劉曄獨否，勳問其故，對曰：「上繚雖小，城堅池深，攻難守易，不可旬日而舉也。兵疲於外而國內虛，策乘虛襲我，則後不能獨守。是將軍進屈於敵，退無所歸，若軍必出，禍今至矣。」勳不聽，遂伐上繚；至海昏，宗帥知之，皆空壁逃遷，勳了無所得。時策引兵西擊黃祖，行及石城，聞勳在海昏，策乃分遣從兄賁、輔將八千人屯彭澤，自與領江夏太守周瑜將二萬人襲皖城，克之，得術、勳妻子及部曲三萬餘人；表汝南李術為廬江太守，給兵三千人以守皖城，皆徙所得民東詣吳。勳還至彭澤，孫賁、孫輔邀擊，破之。勳走保流沂，求救於黃祖，祖遣其子射率船軍五千人助勳。策復就攻勳，大破之，勳北歸曹操，射亦遁走。策收得勳兵二千餘人，船千艘，遂進擊黃祖。十二月，辛亥，策軍至沙羨，劉表遣從子虎及南陽韓晞，將長矛五千來救祖。甲寅，策與戰，大破之，斬晞。祖脫身走，獲其妻子及船六千艘，士卒殺溺死者數萬人。
策盛兵將徇豫章，屯於椒丘，謂功曹虞翻曰：「華子魚自有名字，然非吾敵也。若不開門讓城，金鼓一震，不得無所傷害。卿便在前，具宣孤意。」翻乃往見華歆曰：「竊聞明府與鄙郡故王府君齊名中州，海內所宗，雖在東垂，常懷瞻仰。」歆曰：「孤不如王會稽。」翻復曰：「不早豫章資糧器仗，士民勇果，孰與鄙郡？」歆曰：「大不如也。」翻曰：「明府言不如王會稽，謙光之譚耳；精兵不如會稽，實如尊教。孫討逆智略超世，用兵如神，前走劉揚州，君所親見；南定鄙郡，亦君所聞也。今欲守孤城，自料資糧，已知不足，不早為計，悔無及也。今大軍已次椒丘，僕便還去，明日日中迎檄不到者，與君辭矣。」歆曰：「久在江表，常欲北歸；孫會稽來，吾便去也。」乃夜作檄，明旦，遣吏繼迎。策便進軍，歆葛巾迎策，策謂歆曰：「府君年德名望，遠近所歸；策年幼稚，宜修子弟之禮。」便向歆拜，禮為上賓。
孫盛曰：歆既無夷、皓韜邈之風，又失王臣匪躬之操，橈心於邪儒之說，交臂於陵肆之徒，位奪節墮，咎孰大焉！
策分豫章為廬陵郡，以孫賁為豫章太守，孫輔為廬陵太守。會僮芝病，輔遂進屯廬陵，留周瑜鎮巴丘。孫策之克皖城也，撫視袁術妻子；及入豫章，收載劉繇喪，善遇其家。士大夫以是稱之。會稽功曹魏騰嘗策意，策將殺之，眾憂恐，計無所出。策母吳夫人倚大井謂策曰：「汝新造江南，其事未集，方當優賢禮士，捨過錄功。魏功曹在公盡規，汝今日殺之，則明日人皆叛汝。吾不忍見禍之及，當先投此井中耳！」策大驚，遽釋騰。初，吳郡太守會稽盛憲舉高岱孝廉。許貢來領郡，岱將憲避難於營帥許昭家。烏程鄒佗、錢銅及嘉興王晟等各聚眾萬餘或數千人，不附孫策。策引兵撲討，皆破之，進攻嚴白虎。白虎兵敗，奔餘杭，投許昭。程普請擊昭，策曰：「許昭有義於舊君，有誠於故友，此丈夫之志也。」乃捨之。
曹操復屯官渡。操常從士徐他等謀殺操，入操帳，見校尉許褚，色變，褚覺而殺之。
初，車騎將軍董承稱受帝衣帶中密詔，與劉備謀誅曹操。操從容謂備曰：「今天下英雄，惟使君與操耳，本初之徒，不足數也！」備方食，失匕箸，值天雷震，備因曰：「聖人云：『迅雷風烈必變』，良有以也。」遂與承及長水校尉種輯、將軍吳子蘭、王服等同謀。會操遣備與朱靈邀袁術，程昱、郭嘉、董昭皆諫曰：「備不可遣也！」操悔，追之，不及。術既南走，朱靈等還。備遂殺徐州刺史車冑，留關羽守下邳，行太守事，身還小沛。東海賊昌豨及郡縣多叛操為備。備眾數萬人，遣使與袁紹連兵。操遣司空長史沛國劉岱、中郎將扶風王忠擊之，不克。備謂岱等曰：「使汝百人來，無如我何；曹公自來，未可知耳！」
春，正月，董承謀洩；壬子，曹操殺承及王服、種輯，皆夷三族。操欲自討劉備，諸將皆曰：「與公爭天下者，袁紹也，今紹方來而棄之東，紹乘人後，若何？」操曰：「劉備，人傑也，今不擊，必為後患。」郭嘉曰：「紹性遲而多疑，來必不速。備新起，眾心未附，急擊之，必敗。」操師遂東。冀州別駕田豐說袁紹曰：「曹操與劉備連兵，未可卒解。公舉軍而襲其後，可一往而定。」紹辭以子疾，未得行。豐舉杖擊地曰：「嗟乎！遭難遇之時，而以嬰兒病失其會，惜哉，事去矣！」曹操擊劉備，破之，獲其妻子；進拔下邳，禽關羽；又擊昌豨，破之。備奔青州，因袁譚以歸袁紹。紹聞備至，去鄴二百里迎之，駐月餘，所亡士卒稍稍歸之。
曹操還軍官渡，紹乃議攻許，田豐曰：「曹操既破劉備，則許下非復空虛。且操善用兵，變化無方，眾雖少，未可輕也，今不如以久持之。將軍據山河之固，擁四州之眾，外結英雄，內修農戰，然後簡其精銳，分為奇兵，乘虛迭出以擾河南，救右則擊其左，救左則擊其右，使敵疲於奔命，民不得安業，我未勞而彼已困，不及三年，可坐克也。今釋廟勝之策而決成敗於一戰，若不如志，悔無及也。」紹不從。豐強諫忤紹，紹以為沮眾，械繫之。於是移檄州郡，數操罪惡。二月，進軍黎陽。沮授臨行，會其宗族，散資財以與之曰：「勢存則威無不加，勢亡則不保一身，哀哉！」其弟宗曰：「曹操士馬不敵，君何懼焉？」授曰：「以曹操之明略，又挾天子以為資，我雖克伯珪，眾實疲敝，而主驕將□，軍之破敗，在此舉矣。揚雄有言：『六國蚩蚩，為嬴弱姬。』其今之謂乎！」
振威將軍程昱以七百兵守鄄城。曹操欲益昱兵二千，昱不肯，曰：「袁紹擁十萬眾，自以所向無前，今見昱少兵，必輕易，不來攻。若益昱兵，過則不可不攻，攻之必克，徒兩損其勢，願公無疑。」紹聞昱兵少，果不往，操謂賈詡曰：「程昱之膽，過於賁、育矣！」
袁紹遣其將顏良攻東郡太守劉延於白馬，沮授曰：「良性促狹，雖驍勇，不可獨任。」紹不聽。夏，四月，曹操北救劉延。荀攸曰：「今兵少不敵，必分其勢乃可。公到延津，若將渡兵向其後者，紹必西應之，然後輕兵襲白馬，掩其不備，顏良可禽也。」操從之，紹聞兵渡，即分兵西邀之。操乃引軍兼行趣白馬，未至十餘里，良大驚，來逆戰。操使張遼、關羽先登擊之。羽望見良麾蓋，策馬刺良於萬眾之中，斬其首而還，紹軍莫能當者。遂解白馬之圍，徙其民，循河而西。紹渡河追之，沮授諫曰：「勝負變化，不可不詳。今宜留屯延津；分兵官渡，若其克獲，還迎不晚，設其有難，眾弗可還。」紹弗從。授臨濟歎曰：「上盈其志，下務其功，悠悠黃河，吾其濟乎！」遂以疾辭。紹不許而意恨之，復省其所部並屬郭圖。紹軍至延津南，操勒兵駐營南阪下，使登壘望之，曰：「可五六百騎。」有頃，復白：「騎稍多，步兵不可勝數。」操曰：「勿復白。」令騎解鞍放馬。是時，白馬輜重就道，諸將以為敵騎多，不如還保營。荀攸曰：「此所以餌敵，如何去之！」操顧攸而笑。紹騎將文丑與劉備將五六千騎前後至。諸將復白：「可上馬。」操曰：「未也。」有頃，騎至稍多，或分趣輜重。操曰：「可矣！」乃皆上馬。時騎不滿六百，遂縱兵擊，大破之，斬丑。丑與顏良，皆紹名將也，再戰，悉禽之，紹軍奪氣。
初，操壯關羽之為人，而察其心神無久留之意，使張遼以其情問之，羽歎曰：「吾極知曹公待我厚；然吾受劉將軍恩，誓以共死，不可背之。吾終不留，要當立效以報曹公乃去耳。」遼以羽言報操，操義之，及羽殺顏良，操知其必去，重加賞賜。羽盡封其所賜，拜書告辭，而奔劉備於袁軍。左右欲追之，操曰：「彼各為其主，勿追也。」
操還軍官渡，閻柔遣使詣操，操以柔為烏桓校尉。鮮于輔身見操於官渡，操以輔為右度遼將軍，還鎮幽土。
廣陵太守陳登治射陽，孫策西擊黃祖，登誘嚴白虎餘黨，圖為後害，策還擊登，軍到丹徒，須待運糧。初，策殺吳郡太守許貢，貢奴客潛民間，欲為貢報仇。策性好獵，數出驅馳，所乘馬精駿，從騎絕不能及，卒遇貢客三人，射策中頰，後騎尋至，皆刺殺之。策創甚，召張昭等謂曰：「中國方亂，以吳、越之眾，三江之固，足以觀成敗，公等善相吾弟！」呼權，佩以印綬，謂曰：「舉江東之眾，決機於兩陳之間，與天下爭衡，卿不如我；舉賢任能，各盡其心以保江東，我不如卿。」丙年，策卒，時年二十六。權悲號，未視事，張昭曰：「孝廉，此寧哭時邪！」乃改易權服，扶令上馬，使出巡軍。昭率僚屬，上表朝廷，下移屬城，中外將校，各令奉職，周瑜自巴丘將兵赴喪，遂留吳，以中護軍與張昭共掌眾事。時策雖有會稽、吳郡、丹楊、豫章、廬江、廬陵，然深險之地，猶未盡從，流寓之士，皆以安危去就為意，未有君臣之固，而張昭、周瑜等謂權可與共成大業，遂委心而服事焉。
秋，七月，立皇子馮為南陽王；壬午，馮薨。
汝南黃巾劉辟等叛曹操應袁紹，紹遣劉備將兵助辟，郡縣多應之。紹遣使拜陽安都尉李通為征南將軍，劉表亦陰招之，通皆拒焉。或勸通從紹，通按劍叱之曰：「曹公明哲，必定天下；紹雖強盛，終為之虜耳。吾以死不貳。」即斬紹使，送印綬詣操。通急錄戶調，朗陵長趙儼見通曰：「方今諸郡並叛，獨陽安懷附，復趣收其綿絹，小人樂亂，無乃不可乎？」通曰：「公與袁紹相持甚急，左右郡縣背叛乃爾，若綿絹不調送，觀聽者必謂我顧望，有所須待也。」儼曰：「誠亦如君慮，然當權其輕重。小緩調，當為君釋此患。」乃書與荀彧曰：「今陽安郡百姓困窮，鄰城並叛，易用傾蕩，乃一方安危之機也。且此郡人執守忠節，在險不貳，以為國家宜垂慰撫。而更急斂綿絹，何以勸善！」彧即白操，悉以綿絹還民，上下歡喜，郡內遂安。通擊群賊瞿恭等，皆破之。遂定淮、汝之地。時操制新科，下州郡，頗增嚴峻，而調綿絹方急。長廣太守何夔言於操曰：「先王辨九服之賦以殊遠近，制三典之刑以平治亂。愚以為此郡宜依遠域新邦之典，其民間小事，使長吏臨時隨宜，上不背正法，下以順百姓之心。比及三年，民安其業，然後乃可齊之以法也。」操從之。
劉備略汝、穎之間，自許以南，吏民不安，曹操患之。曹仁曰：「南方以大軍方有目前急，其勢不能相救，劉備以強兵臨之，其背叛故宜也。備新將紹兵，未能得其用，擊之，可破也。」操乃使仁將騎擊備，破走之，盡復收諸叛縣而還。備還至紹軍，陰欲離紹，乃說紹南連劉表。紹遣備將本兵復至汝南，與賊龔都等合，眾數千人。曹操遣將蔡楊擊之，為備所殺。
袁紹軍陽武，沮授說紹曰：「北兵雖眾而勁果不及南，南軍谷少而資儲不如北；南幸於急戰，北利在緩師。宜徐持久，曠以日月。」紹不從。八月，紹進營稍前，依沙堆為屯，東西數十里。操亦分營與相當。
九月，庚午朔，日有食之。
曹操出兵與袁紹戰，不勝，復還，堅壁。紹為高櫓，起土山，射營中，營中皆蒙楯而行。操乃為霹靂車，發石以擊紹樓，皆破，紹復為地道攻操，操輒於內為長塹以拒之。操眾少糧盡，士卒疲乏，百姓困於徵賦，多叛歸紹者，操患之，與荀彧書，議欲還許，以致紹師。彧報曰：「紹悉眾聚官渡，欲與公決勝敗。公以至弱當至強，若不能制，必為所乘，是天下之大機也。且紹，布衣之雄耳，能聚人而不能用。以公之神武明哲而輔以大順，何向而不濟！今穀食雖少，未若楚、漢在滎陽、成皋間也。是時劉、項莫肯先退者，以為先退則勢屈也。公以十分居一之眾，畫地而守之，扼其喉而不得進，已半年矣。情見勢竭，必將有變。此用奇之時，不可失也。」操從之，乃堅壁持之。操見運者，撫之曰：「卻十五日為汝破紹，不復勞汝矣。」紹運谷車數千乘至官渡。荀攸言於操曰：「紹運車旦暮至，其將韓猛銳而輕敵。擊，可破也！」操曰：「誰可使者？」攸曰：「徐晃可。」乃遣偏將軍河東徐晃與史渙邀擊猛，破走之，燒其輜重。
冬，十月，紹復遣車運谷，使其將淳于瓊等將兵萬餘人送人，宿紹營北四十里。沮授說紹：「可遣蔣奇別為支軍於表，以絕曹操之鈔。」紹不從。許攸曰：「曹操兵少而悉師拒我，許下餘守，勢必空弱。若分遣輕軍，星行掩襲，許可拔也。許拔，則奉迎天子以討操，操成禽矣。如其未潰，可令首尾奔命，破之必也。」紹不從，曰：「吾要當先取操。」會攸家犯法，審配收系之，攸怒，遂奔操。操聞攸來，跣出迎之，撫掌笑曰：「子卿遠來，吾事濟矣！」既入坐，謂操曰：「袁氏軍盛，何以待之？今有幾糧乎？」操曰：「尚可支一歲。」攸曰：「無是，更言之！」又曰：「可支半歲。」攸曰：「足下不欲破袁氏邪！何言之不實也！」操曰：「向言戲之耳。其實可一月，為之奈何？」攸曰：「公孤軍獨守，外無救援而糧谷已盡，此危急之日也。袁氏輜重萬餘乘，在故市、烏巢，屯軍無嚴備，若以輕兵襲之，不意而至，燔其積聚，不過三日，袁氏自敗也。」
操大喜，乃留曹洪、荀攸守營，自將步騎五千人，皆用袁軍旗幟，銜枚縛馬口，夜從間道出，人抱束薪，所歷道有問者，語之曰：「袁公恐曹操鈔略後軍，遣軍以益備。」聞者信以為然，皆自若。既至，圍屯，大放火，營中驚亂。會明，瓊等望見操兵少，出陳門外，操急擊之，瓊退保營，操遂攻之。紹聞操擊瓊，謂其子譚曰：「就操破瓊，吾拔其營，彼固無所歸矣！」乃使其將高覽、張郃等攻操營。郃曰：「曹公精兵往，必破瓊等，瓊等破，則事去矣，請先往救之。」郭圖固請攻操營。郃曰：「曹公營固，攻之必不拔。若瓊等見禽，吾屬盡為虜矣。」紹但遣輕騎救瓊，而以重兵攻操營，不能下。紹騎至烏巢，操左右或言：「賊騎稍近，請分兵拒之。」操怒曰：「賊在背後，乃白！」士卒皆殊死戰，遂大破之，斬瓊等，盡燔其糧谷，殺士卒千餘人，皆取其鼻，牛馬割脣舌，以示紹軍，紹軍將士皆恟懼。郭圖慚其計之失，復譖張郃於紹曰：「郃快軍敗。」郃忿懼，遂與高覽焚攻具，詣操營降。曹洪疑，不敢受，荀攸曰：「郃計畫不用，怒而來奔，君有何疑！」乃受之。於是紹軍驚擾，大潰，紹及譚等幅巾乘馬，與八百騎渡河。操追之不及，盡收其輜重、圖書、珍寶。餘眾降者，操盡坑之，前後所殺七萬餘人。沮授不及紹渡，為操軍所執，乃大呼曰：「授不降也，為所執耳！」操與之有舊，迎謂曰：「分野殊異，遂用圮絕，不圖今日乃相禽也！」授曰：「冀州失策，自取奔北。授知力俱困，宜其見禽。」操曰：「本初無謀，不相用計，今喪亂未定，方當與君圖之。」授曰：「叔父、母弟，縣命袁氏，若蒙公靈，速死為福。」操歎曰：「孤早相得，天下不足慮也。」遂赦而厚遇焉。授尋謀歸袁氏，操乃殺之。操收紹書中，得許下及軍中人書，皆焚之，曰：「當紹之強，孤猶不能自保，況眾人乎！」
冀州城邑多降於操。袁紹走至黎陽北岸，入其將軍蔣義渠營，把其手曰：「孤以首領相付矣！」義渠避帳而處之，使宣號令。眾聞紹在，稍復歸之。或謂田豐曰：「君必見重矣。」豐曰：「公貌寬而內忌，不亮吾忠，而吾數以至言迕之，若勝而喜，猶能赦我，今戰敗而恚，內忌將發，吾不望生。」紹軍士皆拊膺泣曰：「向令田豐在此，必不至於敗。」紹謂逄紀曰：「冀州諸人聞吾軍敗，皆當念吾，惟田別駕前諫止吾，與眾不同，吾亦慚之。」紀曰：「豐聞將軍之退，拊手大笑，喜其言之中也。」紹於是謂僚屬曰：「吾不用田豐言，果為所笑。」遂殺之。初，曹操聞豐不從戎，喜曰：「紹必敗矣。」及紹奔遁，復曰：「向使紹用其別駕計，尚未可知也。」審配二子為操所禽，紹將孟岱言於紹曰：「配在位專政，族大兵強，且二子在南，必懷反計。」郭圖、辛評亦以為然。紹遂以岱為監軍，代配守鄴。護軍逄紀素與配不睦，紹以問之，紀曰：「配天性烈直，每慕古人之節，必不以二子在南為不義也。願公勿疑。」紹曰：「君不惡之邪？」紀曰：「先所爭者，私情也；今所陳者，國事也。」紹曰：「善！」乃不廢配，配由是更與紀親。冀州城邑叛紹者，紹稍復擊定之。紹為人寬雅，有局度，喜怒不形於色，而性矜愎自高，短於從善，故至於敗。
冬，十月，辛亥，有星孛於大梁。
廬江太守李術攻殺揚州刺史嚴象，廬江梅乾、雷緒、陳蘭等各聚眾數萬在江淮間。曹操表沛國劉馥為揚州刺史。時揚州獨有九江，馥單馬造合肥空城，建立州治，招懷乾、緒等，皆貢獻相繼。數年中，恩化大行，流民歸者以萬數。於是廣屯田，興陂堨；官民有畜，乃聚諸生，立學校；又高為城壘，多積木石，以修戰守之備。
曹操聞孫策死，欲因喪伐之。侍御史張紘諫曰：「乘人之喪，既非古義，若其不克，成仇棄好，不如因而厚之。」操即表權為討虜將軍，領會稽太守。操欲令紘輔權內附，及以紘為會稽東部都尉。紘至吳，太夫人以權年少，委紘與張昭共輔之。紘惟補察，知無不為。太夫人問揚武都尉會稽董襲曰：「江東可保不？」襲曰：「江東有山川之固，而討逆明府恩德在民，討虜承基，大小用命，張昭秉眾事，襲等為爪牙，此地利人和之時也，萬無所憂。」權遺張紘之部，或以紘本受北任，嫌其志趣不止於此，權不以介意。
魯肅將北還，周瑜止之，因薦肅於權曰：「肅才宜佐時，當廣求其比以成功業。」權即見肅，與語，悅之。賓退，獨引肅合榻對飲，曰：「今漢室傾危，孤思有桓、文之功，君何以佐之？」肅曰：「昔高帝欲尊事義帝而不獲者，以項羽為害也。今之曹操，猶昔項羽，將軍何由得為桓、文乎！肅竊料之，漢室不可復興，曹操不可卒除，為將軍計，惟有保守江東以觀天下之釁耳。若因北方多務，剿除黃祖，進伐劉表，竟長江所極，據而有之，此王業也。」權曰：「今盡力一方，冀以輔漢耳，此言非所及也。」張昭毀肅年少粗疏，權益貴重之，賞賜儲偫，富擬其舊。
權料諸小將兵少而用薄者，併合之。別部司馬汝南呂蒙，軍容鮮整，士卒練習。權大悅，增其兵，寵任之。功曹駱統勸權尊賢接士，勤求損益，饗賜之日，人人別進，問其燥濕，加以密意，誘諭使言，察其志趣。權納用焉。統，俊之子也。廬陵太守孫輔恐權不能保江東，陰遣人繼書呼曹操。行人以告，權悉斬輔親近，分其部曲，徙輔置東。曹操表徵華歆為議郎、參司空軍事。廬江太守李術不肯事權，而多納其亡叛。權以狀白曹操曰：「嚴刺史昔為公所用，而李術害之，肆其無道，宜速誅滅。今術必復詭說求救。明公居阿衡之任，海內所瞻，願敕執事，勿復聽受。」因舉兵攻術於皖城。術求救於操，操不救。遂屠其城，梟術首。徙其部曲二萬餘人。
劉表攻張羨，連年不下。曹操方與袁紹相拒，未暇救之。羨病死，長沙復立其子懌。表攻懌及零、桂，皆平之。於是表地方數千里，帶甲十餘萬，遂不供職貢，郊祀天地，居處服用，僭擬乘輿焉。
張魯以劉璋暗懦，不復承順，襲別部司馬張修，殺之而並其眾。璋怒，殺魯母及弟，魯遂據漢中，與璋為敵。璋遣中郎將龐羲擊之，不克。璋以羲為巴郡太守，屯閬中以御魯。羲輒召漢昌賨民為兵，或構羲於璋，璋疑之。趙韙數諫不從，亦恚恨。初，南陽、三輔民流入益州者數萬家，劉焉悉收以為兵，名曰東州兵。璋性寬柔，無威略，東州人侵暴舊民，璋不能禁。趙韙素得人心，因益州士民之怨，遂作亂，引兵數萬攻璋；厚賂荊州，與之連和。蜀郡、廣漢、犍為皆應之。

