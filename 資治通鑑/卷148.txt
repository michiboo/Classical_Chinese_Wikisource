
資治通鑑 第148卷

【梁紀四】　起旃蒙協洽，盡著雍閹茂，凡四年。

高祖武皇帝四天監十四年（乙未，公元五一五年）

春，正月，乙巳朔，上冠太子於太極殿，大赦。

辛亥，上祀南郊。

甲寅，魏主有疾；丁巳，殂於式乾殿。侍中、中書監、太子少傅催光，侍中、領軍將軍於忠，詹事王顯，中庶子代人侯剛，迎太子詡於東宮，至顯陽殿。王顯欲須明行即位禮，崔光曰：「天位不可暫曠，何待至明！」顯曰：「須奏中宮。」光曰：「帝崩，太子立，國之常典，何須中宮令也！」於是光等請太子止哭，立於東序；於忠與黃門郎元昭扶太子西面哭十餘聲：「止。光攝太尉，奉策進璽綬，太子跪受，服袞冕之服，御太極殿，即皇帝位。光等與夜直群官立庭中，北面稽首稱萬歲。昭，遵之曾孫也。

高後欲殺胡貴嬪，中給事譙郡劉騰以告侯剛，剛以告於忠。忠問計於崔光，光使置貴嬪於別所，嚴加守衛，由是貴嬪深德四人。戊午，魏大赦。己未，悉召西伐、東防兵。驃騎大將軍廣平王懷扶疾入臨，逕至太極西廡，哀慟，呼侍中、黃門、領軍、二衛，云：「身欲上殿哭大行，又須入見主上。」眾皆愕然相視，無敢對者。崔光攘衰振杖，引漢光武崩趙熹扶諸王下殿故事，聲色甚厲，聞者莫不稱善。懷聲淚俱止，曰：「侍中以古義裁我，我敢不服？」遂還，仍頻遣左右致謝。

先是，高肇擅權，尤忌宗室有時望者。太子太保任城王澄數為肇所譖，懼不自全，乃終日酣飲，所為如狂，朝廷機要無所關豫。及世宗殂，肇擁兵於外，朝野不安。於忠與門下議，以肅宗幼，未能親政，宜使太保高陽王雍入居西柏堂省決庶政，以任城王澄為尚書令，總攝百揆，奏皇后請即敕授。王顯素有寵於世宗，恃勢使威，為世所疾，恐不為澄等所容，與中常侍孫伏連等密謀寢門下之奏，矯皇后令，以高肇錄尚書事，以顯與勃海公高猛同為侍中。於忠等聞之，托以侍療無效，執顯於禁中，下詔削爵任。顯臨執呼冤，直閣以刀鐶撞其掖下，送右衛府，一宿而死。庚申，下詔如門下所奏，百官總己聽於二王，中外悅服。

二月，庚辰，尊皇后為皇太后。

魏主稱名為書告哀於高肇，且召之還。肇承變憂懼，朝夕哭泣，至於羸悴。歸至瀍澗，家人迎之，不與相見。辛巳，至闕下，衰服號哭，升太極殿盡哀。高陽王雍與於忠密謀，伏直寢邢豹等十餘人於舍人省下，肇哭畢，引入西廡，清河諸王皆竊言目之。肇入省，豹等扼殺之，下詔暴其罪惡，稱肇自盡，自餘親黨悉無所問，削除職爵，葬以士禮；逮昏，於廁門出屍歸其家。

魏之伐蜀也，軍至晉壽，蜀人震恐。傅豎眼將步兵三萬擊巴北，上遣寧州刺史任太洪自陰平間道入其州，招誘氐、蜀，絕魏運路。會魏大軍北還，太洪襲破魏東洛、除口二戍，聲言梁兵繼至，氐、蜀翕然從之。太洪進圍關城，豎眼遣統軍姜喜等擊太洪，大破之，太洪棄關城走還。

癸未，魏以高陽王雍為太傅、領太尉，清河王懌為司徒，廣平王懷為司空。

甲午，魏葬宣武皇帝於景陵，廟號世宗。己亥，尊胡貴嬪為皇太妃。三月，甲辰朔，以高太后為尼，徙居金墉瑤光寺，非大節慶，不得入宮。

魏左僕射郭祚表稱：「蕭衍狂悖，謀斷川瀆，役苦民勞，危亡已兆；宜命將出師，長驅撲討。」魏詔平南將軍楊大眼督諸軍鎮荊山。

魏於忠既居門下，又總宿衛，遂專朝政，權傾一時。初，太和中，軍國多事，高祖以用度不足，百官之祿四分減一，忠悉命歸所減之祿。舊制民稅絹一匹別輸綿八兩，布一區別輸麻十五斤，忠悉罷之。乙丑，詔文武群官各進位一級。夏，四月，浮山堰成而復潰。或言蛟龍能乘風雨破堰，其性惡鐵；乃運東、西冶鐵器數千萬斤沉之，亦不能合。乃伐樹為井幹，填以巨石；加土其上，緣淮百里內木石無鉅細皆盡，負簷者肩上皆穿，夏日疾疫，死者相枕，蠅蟲晝夜聲合。

魏梁州刺史薛懷吉破叛氐於沮水。懷吉，真度之子也。五月，甲寅，南秦州刺史崔暹又破叛氐，解武興之圍。

六月，魏冀州沙門法慶以妖幻惑眾，與勃海人李歸伯等作亂，推法慶為主。法慶以尼惠暉為妻，以歸伯為十住菩薩、平魔軍司、定漢王，自號大乘。又合狂藥，令人服之，父子兄弟不復相識，唯以殺害為事。刺史蕭寶寅遣兼長史崔伯驎擊之，伯驎敗死。賊眾益盛，所在毀寺捨，斬僧尼，燒經像，雲「新佛出世，除去眾魔。」秋，七月，丁未，詔假右光祿大夫元遙征北大將軍以討之。

魏尚書裴植，自謂人門不後王肅，以朝廷處之不高，意常怏怏，表請解官隱嵩山，世宗不許，深怪之。及為尚書，志氣驕滿，每謂人曰：「非我須尚書，尚書亦須我。」每入參議論，好面譏毀群官，又表徵南將軍田益宗，言：「華、夷異類，不應在百世衣冠之上。」於忠、元昭見之切齒。

尚書左僕射郭祚，冒進不已，自以東宮師傅，列辭尚書，望封侯、儀同，詔以祚為都督雍、岐、華三州諸軍事、征西將軍、雍州刺史。

祚與植皆惡於忠專橫，密勸高陽王雍使出之；忠聞之，大怒，令有司誣奏其罪。尚書奏：「羊祉告植姑子皇甫仲達云：『受植旨，詐稱被詔，帥合部曲欲圖於忠。』臣等窮治，辭不伏引；然眾證明昺，准律當死。眾證雖不見植，皆言『仲達為植所使，植召仲達責問而不告列』。推論情狀，不同之理不可分明，不得同之常獄，有所降減，計同仲達處植死刑。植親帥城眾，附從王化，依律上議，乞賜裁處。」忠矯詔曰：「凶謀既爾，罪不當恕；雖有歸化之誠，無容上議，亦不須待秋分。」八月，己亥，植與郭祚及都水使者杜陵韋俊皆賜死。俊，祚之婚家也。忠又欲殺高陽王雍，崔光固執不從，乃免雍官，以王還第。朝野冤憤，莫不切齒。

丙子，魏尊胡太妃為皇太后，居崇訓宮。於忠領崇訓衛尉，劉騰為崇訓太僕，加侍中，侯剛為侍中撫軍將軍。又以太后父國珍為光祿大夫。

庚辰，定州刺史田超秀帥眾三千降魏。

戊子，魏大赦。

己丑，魏清河王懌進位太傅，領太尉，廣平王情為太保，領司徒，任城王澄為司空。庚寅，魏以車騎大將軍於忠為尚書令，特進崔光為車騎大將軍，並加儀同三司。魏江陽王繼，熙之曾孫也，先為青州刺史，坐以良人為婢奪爵。繼子叉娶胡太后妹，壬辰，詔復繼本封，以叉為通直散騎侍郎，叉妻為新平郡君，仍拜女侍中。

群臣奏請皇太后臨朝稱制，九月，乙未，靈太后始臨朝聽政，猶稱令以行事，群臣上書稱殿下。太后聰悟，頗好讀書屬文，射能中針孔，政事皆手筆自決。加胡國珍侍中，封安定公。

自郭祚等死，詔令生殺皆出於忠，王公畏之，重足脅息。太后既親政，乃解忠侍中、領軍、崇訓衛尉，止為儀同三司、尚書令。後旬餘，太后引門下侍官於崇訓宮，問曰：「忠在端揆，聲望何如？」鹹曰：「不稱闕任。」乃出忠為都督冀、定、瀛三州諸軍事、征北大將軍、冀州刺史；以司空澄領尚書令。澄奏：「安定公宜出入禁中，參咨大務。」詔從之。

甲寅，魏元遙破大乘賊，擒法慶並渠帥百餘人，傳首洛陽。

左游擊將軍趙祖悅襲魏西硤石，據之以逼壽陽；更築外城，徙緣淮之民以實城內。將軍田道龍等散攻諸戍，魏揚州刺史李崇分遣諸將拒之。癸亥，魏遣假鎮南將軍崔亮攻西硤石，又遣鎮東將軍蕭寶寅決淮堰。

冬，十月，乙酉，魏以胡國珍為中書監、儀同三司，侍中如故。

甲午，弘化太守杜桂舉郡降魏。

初，魏於忠用事，自言世宗許其優轉；太傅雍等皆不敢違，加忠車騎大將軍。忠又自謂新故之際有定社稷之功，諷百僚令加己賞；雍等議封忠常山郡公。忠又難於獨受，乃諷朝廷，同在門下者皆加封邑。雍等不得已復封崔光為博平縣公，而尚書元昭等上訴不已。太后敕公卿再議，太傅懌等上言：「先帝升遐，奉迎乘輿，侍衛省闥，乃臣子常職，不容以此為功。臣等前議授忠茅土，正以畏其威權，苟免暴戾故也。若以功過相除，悉不應賞，請皆追奪。」崔光亦奉送章綬茅土。表十餘上，太后從之。

高陽王雍上表自劾，稱「臣初入柏堂，見詔旨之行一由門下，臣出君行，深知不可而不能禁；於忠專權，生殺自恣，而臣不能違。忠規欲殺臣，賴在事執拒；臣欲出忠於外，在心未行，返為忠廢。忝官尸祿，孤負恩私，請返私門，伏聽司敗。」太后以忠有保護之功，不問其罪。十二月，辛丑，以雍為太師，領司州牧，尋復錄尚書事，與太傅懌、太保懷、侍中胡國珍入居門下，同厘庶政。

己酉，魏崔亮至硤石，趙祖悅逆戰而敗，閉城自守；亮進圍之。

乙卯，魏主及太后謁景陵。

是冬，寒甚，淮、泗盡凍，浮山堰士卒死者什七八。魏益州刺史傅豎眼，性清素，民、獠懷之。龍驤將軍元法僧代豎眼為益州刺史，素無治干，加以貪殘，王、賈諸姓，本州士族，法僧皆召為兵。葭萌民任令宗因眾心之患魏也，殺魏晉壽太守，以城來降，民、獠多應之；益州刺史鄱陽王恢遣巴西、梓潼二郡太守張齊將兵三萬迎之。法僧，熙之曾孫也。

魏岐州剌史趙王謐，干之子也，為政暴虐。一旦，閉城門大索，執人而掠之，楚毒備至，又無故斬六人，闔城兇懼；眾遂大呼，屯門，謐登樓毀梯以自固。胡太后遣游擊將軍王靖馳馹諭城人，城人開門謝罪，奉送管籥，乃罷謐剌史。謐妃，太后從女也。至洛，除大司農卿。

太后以魏主尚幼，未能親祭，欲代行祭事；禮官博議，以為不可。太后以問侍中崔光，光引漢和熹鄧太后祭宗廟故事，太后大悅，遂攝行祭事。

高祖武皇帝四天監十五年（丙申，公元五一六年）

春，正月，戊辰朔，魏大赦，改元熙平。

魏崔亮攻硤石未下，與李崇屢約水陸並進，崇違期不至。胡太后以諸將不壹，乃以吏部尚書李平為使持節、鎮軍大將軍兼尚書右僕射，將步騎二千赴壽陽，別為行台，節度諸軍，如有乖異，以軍法從事。蕭寶寅遣輕車將軍劉智文等渡淮，攻破三壘；二月，乙巳，又敗將軍垣孟孫等於淮北。李平至硤石，督李崇、崔亮等刻日水陸進攻，無敢乖互，戰屢有功。

上使左衛將軍昌義之將兵救浮山，未至，康絢已擊魏兵，卻之。上使義之與直閣王神念溯淮救硤石。崔亮遣將軍博陵崔延伯守下蔡，延伯與別將伊甕生夾淮為營。延伯取車輪去輞，削銳共輻，兩兩接對，揉竹為絲亙，貫連相屬，並十餘道，橫水為橋，兩頭施大鹿盧，出沒隨意，不可燒斫。既斷趙祖悅走路，又令戰艦不通，義之、神念屯梁城不得進。李平部分水陸攻硤石，克其外城；乙丑，祖悅出降，斬之，盡俘其眾。胡太后賜崔亮書，使乘勝深入。平部分諸將，水陸並進，攻浮山堰；亮違平節度，以疾請還，隨表輒發。平奏處亮死刑，太后令曰：「亮去留自擅，違我經略，雖有小捷，豈免大咎！但吾攝御萬機，庶幾惡殺，可特聽以功補過。」魏師遂還。

魏中尉元匡奏彈於忠：「幸國大災，專擅朝命，裴、郭受冤，宰輔黜辱。又自矯旨為儀同三司、尚書令，領崇訓衛尉，原其此意，欲以無上自處。既事在恩後，宜加顯戮，請遣御史一人就州行決。自去歲世宗晏駕以後，皇太后未親覽以前，諸不由階級，或發門下詔書，或由中書宣敕，擅相拜授者，已經恩宥，正可免罪，並宜追奪。」太后令曰：「忠已蒙特原，無宜追罪；餘如奏。」匡又彈侍中侯剛掠殺羽林。剛本以善烹調為嘗食典御，凡三十年，以有德於太后，頗專恣用事，王公皆畏附之。廷尉處剛大辟。太后曰：「剛因公事掠人，邂逅致死，於律不坐。」少卿陳郡袁翻曰：「『邂逅』，謂情狀已露，隱避不引，考訊以理者也。今此羽林，問則具首，剛口唱打殺，撾築非理，安得謂之『邂逅』！」太后乃削剛戶三百，解嘗食典御。

三月，戊戌朔，日有食之。

魏論西硤石之功。辛未，以李崇為驃騎將軍，加儀同三司，李平為尚書右僕射，崔亮進號鎮北將軍。亮與平爭功於禁中，太后以亮為殿中尚書。

魏蕭寶寅在淮堰，上為手書誘之，使襲彭城，許送其國廟及室家諸比還北；寶寅表上其書於魏朝。

夏，四月，淮堰成，長九里，下廣一百四十丈，上廣四十五丈，高二十丈，樹以杞柳，軍壘列居其上。

或謂康絢曰：「四瀆，天所以節宣其氣，不可久塞，若鑿湫東注，則游波寬緩，堰得不壞。」絢乃開湫東注。又縱反間於魏曰：「梁人所懼開湫，不畏野戰。」蕭寶寅信之，鑿山深五丈，開湫北注，水日夜分流猶不減，魏軍竟罷歸。水之所及，夾淮方數百里。李崇作浮橋於硤石戍間，又築魏昌城於八公山東南，以備壽陽城壞。居民散就岡壟，其水清澈，俯視廬舍塚墓，瞭然在下。

初，堰起於徐州境內，刺史張豹子宣言，謂己必掌其事；既而康絢以他官來監作，豹子甚慚。俄而敕豹子受絢節度，豹子遂譖絢與魏交通，上雖不納，猶以事畢征絢還。

魏胡太后追思於忠之功，曰：「豈宜以一謬棄其餘勳！」復封忠為靈壽縣公，亦封崔光為平恩縣侯。

魏元法僧遣其子景隆將兵拒張齊，齊與戰於葭萌，大破之，屠十餘者，遂圍武興。法僧嬰城自守，境內皆叛，法僧遣使間道告急於魏。魏驛召鎮南軍司傅豎眼於淮南，以為益州刺史、西征都督，將步騎三千以赴之。豎眼入境，轉戰三日，行二百餘里，九遇皆捷。五月，豎眼擊殺梁州刺史任太洪。民、獠聞豎眼至，皆喜，迎拜於路者相繼。張齊退保白水，豎眼入州，白水以東民皆安業。

魏梓潼太守苟金龍領關城戍主，梁兵至，金龍疾病，不堪部分，其妻劉氏帥厲城民，乘城拒戰，百有餘日，士卒死傷過半。戍副高景謀叛，劉氏斬景及其黨與數千人，自餘將士，分衣減食，勞逸必同，莫不畏而懷之。井在城外，為梁兵所據。會天大雨，劉氏命出公私布絹及衣服懸之，絞而取水，城中所有雜物悉儲之。豎眼至，梁兵乃退，魏人封其子為平昌縣子。

六月，庚子，以尚書令王瑩為左光祿大夫、開府儀同三司，尚書右僕射袁昂為左僕射，吏部尚書王暕為右樸射。暕，儉之子也。

張齊數出白水侵魏葭萌，傅豎眼遣虎威將軍強虯攻信義將軍楊興起，殺之，復取白水。寧朔將軍王光昭又敗於陽平，張齊親帥驍勇二萬餘人與傅豎眼戰。秋，七月，齊軍大敗，走還，小劍、大劍諸戍皆棄城走，東益州復入於魏。

八月，乙巳，魏以胡國珍為驃騎大將軍、開府儀同三司、雍州刺史。國珍年老，太后實不欲令出，止欲示以方面之榮；竟不行。

康絢既還，張豹子不復修淮堰。九月，丁丑，淮水暴漲，堰壞，其聲如雷，聞三百里，緣淮城戍村落十餘萬口皆漂入海。初，魏人患淮堰，以任城王澄為大將軍、大都督南討諸軍事，勒眾十萬，將出徐州來攻堰；尚書右僕射李平以為：「不假兵力，終當自壞。」及聞破，太后大喜，賞平甚厚，澄遂不行。

壬辰，大赦。

魏胡太后數幸宗戚勳貴之家，侍中崔光表諫曰：「《禮》，諸侯非問疾弔喪而入諸臣之家，謂之君臣為謔。不言王后夫人，明無適臣家之義。夫人，父母在有歸寧，沒則使卿寧。漢上官皇后將廢昌邑，霍光，外祖也，親為宰輔，後猶御武帳以接群臣，示男女之別也。今帝族方衍，勳貴增遷，祗請遂多，將成彝式。願陛下簡息游幸，則率土屬賴，含生仰悅矣。」

任城王澄以北邊鎮將選舉彌輕，恐賊虜窺邊，山陵危迫，奏求重鎮將之選，修警備之嚴，詔公卿議之。廷尉少卿袁翻議，以為：「比緣邊州郡官不擇人，唯論資級。或值貪污之人，廣開戍邏，多置帥領；或用其左右姻親；或受人貨財請屬。皆無防寇之心，唯有聚斂之意。其勇力之兵，驅令抄掠，若值強敵，即為奴虜，如有執獲，奪為己富。其羸弱老小之輩，微解金鐵之工，少閒草木之作，無不搜營窮壘，苦役百端。自餘或伐木深山，或芸草平陸，販貿往還，相望道路。此等祿既不多，貲亦有限，皆收其實絹，給其虛粟，窮其力，薄其衣，用其功，節其食，綿冬歷夏，加方疾苦，死於溝瀆者什常七八。是以鄰敵伺間，擾我疆場，皆由邊任不得其人故也。愚謂自今已後，南北邊諸籓及所統郡縣府佐、統軍至於戍主，皆令朝臣王公已下各舉所知，必選其才，不拘階級；若稱職及敗官，並所舉之人隨事賞罰。」太后不能用。及正光之末，北邊盜賊群起，遂逼舊都，犯山陵，如澄所慮。

冬，十一月，交州刺史李畟斬交州反者阮宗孝，傳首建康。初，魏世宗作瑤光寺，未就，是歲，胡太后又作永寧寺，皆在宮側；又作石窟寺於伊闕口，皆極土木之美。而永寧尤盛，有金像高丈八尺者一，如中人者十，玉像二。為九層浮圖，掘地築基，下及黃泉；浮圖高九十丈，上剎得高十丈，每夜靜，鈴鐸聲聞十里。佛殿如太極殿，南門如端門。僧房千間，珠玉錦繡，駭人心目。自佛法入中國，塔廟之盛，未之有也。揚州刺史李崇上表，以為：「高祖遷都垂三十年，明堂未修，太學荒廢，城闕府寺頗亦頹壞，非所以追隆堂構，儀刑萬國者也。今國子雖有學官之名，而無教授之實，何異兔絲、燕麥，南箕、北斗！事不兩興，須有進退；宜罷尚方雕靡之作，省永寧土木之功，減瑤光材瓦之力，分石窟鐫琢之勞，及諸事役非急者，於三時農隙修此數條，使國容嚴顯，禮化興行，不亦休哉！」太后優令答之，而不用其言。

太后好事佛，民多絕戶為沙門，高陽王友李瑒上言：「三千之罪莫大於不孝，不孝之大無過於絕祀。豈得輕縱背禮之情，肆其向法之意，一身親老，棄家絕養，缺當世之禮而求將來之益！孔子云：『未知生，焉知死？』安有棄堂堂之政而從鬼教乎！又，今南服未靜，眾役仍煩，百生之情，實多避役，若復聽之，恐捐棄孝慈，比屋皆為沙門矣。」都統僧暹等忿瑒謂之「鬼教」，以為謗佛，泣訴於太后。太后責之。瑒曰：「天曰神，地曰示氏，人曰鬼。《傳》曰：『明則有禮樂，幽則有鬼神。』然則明者為堂堂，幽者為鬼教。佛本出於人，名之為鬼，愚謂非謗。」太后雖知瑒言為允，難違暹等之意，罰瑒金一兩。

魏徵南大將軍田益宗求為東豫州刺史，以招二子，太后不許，竟卒於洛陽。

柔然伏跋可汗，壯健善用兵，是歲，西擊高車，大破之，執其王彌俄突，系其足於駑馬，頓曳殺之，漆其頭為飲器。鄰國先羈屬柔然後叛去者，伏跋皆擊滅之，其國復強。

高祖武皇帝四天監十六年（丁酉，公元五一七年）

春，正月，辛未，上祀南郊。

魏大乘餘賊復相聚，突入瀛州，刺史宇文福之子員外散騎侍郎延帥奴客拒之。賊燒齋閣，延突火抱福出外，肌發皆焦，勒眾苦戰，賊遂散走，追討，平之。

甲戌，魏大赦。

魏初，民間皆不用錢，高祖太和十九年，始鑄太和五銖錢，遣錢工在所鼓鑄。民有欲鑄錢者，聽就官爐，銅必精練，無得淆雜，世宗永平三年，又鑄五銖錢，禁天下用錢不依準式者。既而洛陽及諸州鎮所用錢各不同，商貨不通。尚書令任城王澄上言以為：「不行之錢，律有明式，指謂雞眼、鐶鑿，更無餘禁。計河西諸州今所行者悉非制限，昔來繩禁，愚竊惑焉。又河北既無新錢，復禁舊者，專以單絲之縑、疏縷之布，狹幅促度，不中常式，裂匹為尺，以濟有無，徒成杼軸之勞，不免饑寒之苦，殆非所以救恤凍餒，子育黎元之意也。錢之為用，貫繈相屬，不假度量，平均簡易，濟世之宜，謂為深允。乞並下諸方州鎮，其太和與新鑄五銖及古諸錢方俗所便用者，但內外全好，雖有大小之異，並得通行，貴賤之差，自依鄉價。庶貨環海內，公私無壅。其雞眼、鐶鑿及盜鑄、毀大為小、生新巧偽不如法者，據律罪之。」詔從之。然河北少錢，民猶用物交易，錢不入市。

魏人多竊冒軍功，尚書左丞盧同閱吏部勳書，因加檢核，得竊階者三百餘人，乃奏：「乞總集吏部、中兵二局勳簿，對句奏案，更造兩通，一關吏部，一留兵局。又，在軍斬首成一階以上者，即令行台軍司給券，當中豎裂，一支付勳人，一支送門下，以防偽巧。」太后從之。同，玄之族孫也。

中尉無匡奏請取景明元年已來，內外考簿、吏部除書、中兵勳案、並諸殿最，欲以案校竊階盜官之人，太后許之。尚書令任城王澄表以為：「法忌煩苛，治貴清約。御史之體，風聞是司，若聞有冒勳妄階，止應攝其一簿，研檢虛實，繩以典刑。豈有移一省之案，尋兩紀之事，如此求過，誰諶其罪！斯實聖朝所宜重慎也。」太后乃止。又以匡所言數不從，慮其辭解，欲獎安之，乃加鎮東將軍。二月，丁未，立匡為東平王。

三月，丙子，敕織官，文錦不得為仙人鳥善之形，為其裁剪，有乖仁恕。

丁亥，魏廣平文穆王懷卒。

夏，四月，戊申，魏以中書監胡國珍為司徒。

詔以宗廟用牲，有累冥道，宜皆以面為之。於是朝野喧嘩，以為宗廟去牲，乃是不復血食，帝竟不從。八坐乃議以大脯代一元大武。

秋，八月，丁未，詔魏太師高陽王雍入居門下，參決尚書奏事。

冬，十月，詔以宗廟猶用脯脩，更議代之，於是以大餅代大脯，其餘盡用蔬果。又起至敬殿、景陽台，置七廟座，每月中再設淨饌。

乙卯，魏詔：北京士民未遷者，悉聽留居為永業。

十一月，甲子，巴州刺史牟漢寵叛，降魏。

十二月，柔然伏跋可汗遣俟近尉比建等請和於魏，用敵國之禮。

是歲，以右衛將軍馮道根為豫州刺史。道根謹厚木訥，行軍能檢敕士卒；諸將爭功，道根獨默然。為政清簡，吏民懷之。上嘗歎曰：「道根所在，令朝廷不復憶有一州。」魏尚書崔亮奏請於王屋等山採銅鑄錢，從之。是後民多私鑄，錢稍薄小，用之益輕。

高祖武皇帝四天監十七年（戊戌，公元五一八年）

春，正月，甲子，魏以氐酋楊定為陰平王。

魏秦州羌反。

二月，癸巳，安成康王秀卒。秀雖與上布衣昆弟，及為君臣，小心畏敬過於疏賤，上益以此賢之。秀與弟始興王憺尤相友愛，憺久為荊州刺史，常中分其祿以給秀，秀稱心受之，亦不辭多也。

甲辰，大赦。

己酉，魏大赦，改元神龜。

魏東益州氐反。

魏主引見柔然使者，讓之以籓禮不備，議依漢待匈奴故事，遣使報之。司農少卿張倫上表，以為：「太祖經啟帝圖，日有不暇，遂令豎子遊魂一方。亦由中國多虞，急諸華而緩夷狄也。高祖方事南轅，未遑北伐。世宗述遵遺志，虜使之來，受而弗答。以為大明臨御，國富兵強，抗敵之禮，何憚而為之，何求而行之！今虜雖慕德而來，亦欲觀我強弱；若使王人銜命虜庭，與為昆弟，恐非祖宗之意也。苟事不獲已，應為制詔，示以上下之儀，命宰臣致書，諭以歸順之道，觀其從違，徐以恩威進退之，則王者之體正矣。豈可以戎狄兼併，而遽虧典禮乎！」不從。倫，白澤之子也。

三月，辛未，魏靈壽武敬公於忠卒。

魏南秦州氐反。遣龍驤將軍崔襲持節諭之。

夏，四月，丁酉，魏秦文宣公胡國珍卒，贈假黃鉞、相國、都督中外諸軍事、太師，號曰太上秦公，加九錫，葬以殊禮，贈襚儀衛，事極優厚。又迎太后母皇甫氏之柩與國珍合葬，謂之太上秦孝穆君。諫議大夫常山張普惠以為前世後父無稱「太上」者，「太上」之名不可施於人臣，詣闕上疏陳之，左右莫敢為通。會胡氏穿壙，下有磐石，乃密表，以為：「天無二日，土無二王，『太上』者因『上』而生名也，皇太后稱『令』以系『敕』下，蓋取三從之道，遠同文母列於十亂，今司徒為『太上』，恐乖系敕之意。孔子稱：『必也正名乎！』比克吉定兆，而以淺改卜，亦或天地神靈所以垂至戒、啟聖情也。伏願停逼上之號，以邀廉光之福。」太后乃親至國珍宅，召集五品以上博議。王公皆希太后意，爭詰難普惠；普惠應機辨析，無能屈者。太后使元叉宣令於普惠曰：「朕之所行，孝子之志。卿之所陳，忠臣之道。群公已有成議，卿不得苦奪朕懷。後有所見，勿難言也。」

太后為太上君造寺，壯麗埒於永寧。

尚書奏復征民綿麻之稅，張普惠上疏，以為：「高祖廢大鬥，去長尺，改重稱，以愛民薄賦。知軍國須綿麻之用，故於絹增稅綿八兩，於布增稅麻十五斤，民以稱尺所減，不啻綿麻，故鼓舞供調。自茲以降，所稅絹布，浸復長闊，百姓嗟怨，聞於朝野。宰輔不尋其本在於幅廣度長，遽罷綿麻。既而尚書以國用不足，復欲征斂。去天下之大信，棄己行之成詔，追前之非，遂後三史。不思庫中有大麻，而群臣共竊之也，何則所輸之物，或斤羨百銖，未聞有司依律以罪州郡；或小有濫惡，則坐戶主，連及三長。是以在庫絹布，逾制者多，郡臣受俸，人求長闊厚重，無復準極，未聞以端幅有餘還求輸官者也。今欲復調綿麻，當先正稱、尺，明立嚴禁，無得放溢，使天下知二聖之心愛民惜法如此，則太和之政復見於神龜矣。」

普惠又以魏主好游騁苑囿，不親視朝，過崇佛法，郊廟之事多委有司，上疏切諫，以為：「殖不思之冥業，損巨費於生民，減祿削力，近供無事之僧，崇飾雲殿，遠邀未然之報，昧爽之臣稽首於外，玄寂之眾遨遊於內，衍禮忤時，人靈未穆。愚謂修朝夕之因，求示氏劫之果，未若收萬國之歡心以事其親，使天下和平，災害不生也。伏願淑慎威儀，為萬邦作式，躬致郊廟之虔，親紆朔望之禮，釋奠成均，竭心千畝。量撤僧寺不急之華，還復百官久折之秩。已造者務令簡約速成，未造者一切不復更為。則孝弟可以通神明，德教可以光四海，節用愛人，法俗俱賴矣。」尋敕外議釋奠之禮，又自是每月一陛見群臣，皆用普惠之言也。

普惠復表論時政得失，太后與帝引普惠於宣光殿，隨事詰難。

臨川王宏妾弟吳法壽殺人而匿於宏府中，上敕宏出之，即日伏辜。南司奏免宏官，上注曰：「愛宏者兄弟私親，免宏者王者正法。所奏可。」五月，戊寅，司徒、驃騎大將軍、揚州刺史臨川王宏免。

宏自洛口之敗，常懷愧憤，都下每有竊發，輒以宏為名，屢為有司所奏，上每赦之。上幸光宅寺，有盜伏於驃騎航，待上夜出；上將行，心動，乃於朱雀航過。事發，稱為宏所使，上泣謂宏曰：「我人才勝汝百倍，當此猶恐不堪，汝何為者？我非不能為漢文帝，念汝愚耳！」宏頓首稱無之；故因匿法壽免宏官。

宏奢僭過度，殖貨無厭。庫屋垂百間，在內堂之後，關籥甚嚴，有疑是鎧仗者，密以聞。上於友愛甚厚，殊不悅。佗日，送盛饌與宏愛妾江氏曰：「當來就汝歡宴。」獨攜故人射聲校尉丘佗卿往，與宏及江大飲，半醉後，謂曰：』我今欲履行汝後房。」即呼輿徑往堂後。宏恐上見其貨賄，顏色怖懼。上意益疑之，於是屋屋檢視，每錢百萬為一聚，黃榜標之，千萬為一庫，懸一紫標，如此三十餘間。上與佗卿屈指計，見錢三億餘萬，餘屋貯布絹絲綿漆蜜絲寧蠟等雜貨，但見滿庫，不知多少。上始知非仗，大悅，謂曰：「阿六，汝生計大可！」乃更劇飲至夜，舉燭而還。兄弟方更敦睦。

宏都下有數十邸，出懸錢立券，每以田宅邸店懸上文契，期訖，便驅券主，奪其宅。都下、東土百姓，失業非一。上後知之，制懸券不得復驅奪，自此始。

侍中、領軍將軍吳平侯昺，雅有風力，為上所重，軍國大事皆與議決，以為安右將軍，監揚州。昺自以越親居揚州，涕泣懇讓，上不許。在州尤稱明斷，符教嚴整。

辛巳，以宏為中軍將軍、中書監，六月，乙酉，又以本號行司徒。

臣光曰：宏為將則覆三軍，為臣則涉大逆，高祖貸其死罪可矣。數旬之間，還為三公，於兄弟之恩誠厚矣，王者之法果安在哉！

初，洛陽有漢所立《三字石經》，雖屢經喪亂而初無損失。及魏馮熙、常伯夫相繼為洛州刺史，毀取以建浮圖精舍，遂大致頹落，所存者委於榛莽，道俗隨意取之。侍中領國子祭酒崔光請遣官守視，命國子博士李郁等補其殘缺，胡太后許之。會元叉、劉騰作亂，事遂寢。

秋，七月，魏河州羌卻鐵忽反，自稱水池王；詔以主客郎源子恭為行台以討之。子恭至河州，嚴勒州郡及諸軍毋得犯民一物，亦不得輕與賊戰，然後示以威恩，使知悔懼。八月，鐵忽等相帥詣子恭降，首尾不及二旬。子恭，懷之子也。

魏宦者劉騰，手不解書，而多奸謀，善揣人意。胡太后以其保護之功，累遷至侍中、右光祿大夫，遂干預政事，納賂為人求官，無不效者。河間王琛，簡之子也，為定州刺史，以貪縱著名，及罷州還，太后詔曰：「琛在定州，唯不將中山宮來，自餘無所不致，何可更復敘用！」遂廢於家。琛乃求為騰養息，賂騰金寶巨萬計。騰為之言於太后，得兼都官尚書，出為秦州刺史，會騰疾篤，太后欲及其生而貴之。九月，癸未朔，以騰為衛將軍，加儀同三司。

魏胡太后以天文有變，欲以崇憲高太后當之。戊申夜，高太后暴卒；冬，十月，丁卯，以尼禮葬於北邙，謚曰順皇后。百官單衣邪巾送至墓所，事訖而除。

乙亥，以臨川王宏為司徒。

魏胡太后遣使者宋雲與比丘惠生如西域求佛經。司空任城王澄奏：「昔高祖遷都，制城內唯聽置僧尼寺各一，餘皆置於城外；蓋以道俗殊歸，欲其淨居塵外故也。正始三年，沙門統惠深，始違前禁，自是卷詔不行，私謁彌眾，都城之中，寺逾五百，佔奪民居，三分且一，屠沽塵穢，連比雜居。往者代北有法秀之謀，冀州有大乘之變。太和、景明之制，非徒使錙素殊途，蓋亦以防微杜漸。昔如來闡教，多依山林，今此僧徒，戀著城邑，正以誘於利慾，不能自已，此乃釋氏之糟糠，法王之社鼠，內戒所不容，國曲所共棄也。臣謂都城內寺未成可徙者，宜悉徙於郭外，僧不滿五十者，並小從大；外州亦准此。」詔從之，然卒不能行。

是歲，魏太師雍等奏：「鹽池天藏，資育群生，先朝為之禁限，亦非苟與細民爭利。但利起天池，取用無法，或豪貴封護，或近民吝守，貧弱遠來，邈然絕望。因置主司，令其裁察，強弱相兼，務令得所。什一之稅，自古有之，所務者遠近齊平，公私兩宜耳。及甄琛啟求罷禁，乃為繞池之民尉保光等擅自固護；語其障禁，倍於官司，取與自由，貴賤任口。請依先朝禁之為便。」詔從之。

