
資治通鑑 第143卷
卷第一百四十三

【齊紀九】　上章執徐，一年。


春，正月，元會，帝食後方出；朝賀裁竟，即還殿西序寢。自巳至申，百僚陪位，皆僵仆饑甚。比起就會，匆遽而罷。

乙巳，魏大赦，改元景明。

豫州刺史裴叔業聞帝數誅大臣，心不自安；登壽陽城，北望肥水，謂部下曰：「卿等欲富貴乎？我能辦之！」及除南兗州，意不樂內徙。會陳顯達反。叔業遣司馬遼東李元護將兵救建康，實持兩端；顯達敗而還。朝廷疑叔業有異志，叔業亦遣使參察建康消息，眾論益疑之。叔業兄子植、颺、粲皆為直閣，在殿中，懼，棄母奔壽陽，說叔業以朝廷必相掩襲，宜早為計。徐世檦等以叔業在邊，急則引魏自助，力未能制，白帝遣叔業宗人中書舍人長穆宣旨，許停本任。叔業猶憂畏，而植等說之不已。

叔業遣親人馬文范至襄陽，問蕭衍以自安之計，曰：「天下大勢可知，恐無復自存之理。不若回面向北，不失作河南公。」衍報曰：「群小用事，豈能及遠！計慮回惑，自無所成，唯應送家還都以安慰之。若意外相逼，當勒馬步二萬直出橫江，以斷其後，則天下之事，一舉可定。若欲北向，彼必遣人相代，以河北一州相處，河南公寧可復得邪！如此，則南歸之望絕矣。」叔業沉疑未決，乃遣其子芬之入建康為質，亦遣信詣魏豫州刺史薛真度，問以入魏可不之宜。真度勸其早降，曰：「若事迫而來，則功微賞薄矣。」數遣密信，往來相應和。建康人傳叔業叛者不已，芬之懼，復奔壽陽。叔業遂遣芬之及兄女婿杜陵韋伯昕奉表降魏。丁未，魏遣驃騎大將軍彭城王勰、東騎將軍王肅帥步騎十萬赴之；以叔業為使持節、都督豫、雍等五州諸軍事、征南將軍、豫州刺史，封蘭陵郡公。

庚午，下詔討叔業。二月，丙戌，以衛尉蕭懿為豫州刺史。戊戌，魏以彭城王勰為司徒，領揚州刺史，鎮壽陽。魏人遣大將軍李丑、楊大眼將二千騎入壽陽，又遣奚康生將羽林一千馳赴之。大眼，難當之孫也。

魏兵未渡淮，己亥，裴叔業病卒，僚佐多欲推司馬李元護監州，一二日謀不定。前建安戍主安定席法友等以元護非其鄉曲，恐有異志，共推裴植監州，秘叔業喪問，教命處分，皆出於植。奚康生至，植乃開門納魏兵，城庫管籥，悉付康生。康生集城內耆舊，宣詔撫賚之。魏以植為兗州刺史，李元護為齊州刺史，席法友為豫州刺史，軍主京兆王世弼為南徐州刺史。

巴西民雍道晞聚眾萬餘逼郡城，巴西太守魯休烈嬰城自守。三月，劉季連遣中兵參軍李奉伯帥眾五千救之，與郡兵合擊道晞，斬之。奉伯欲進討郡東餘賊，涪令李膺止之曰：「卒惰將驕，乘勝履險，非完策也；不如少緩，更思後計。」奉伯不從，悉眾入山，大敗而還。

乙卯，遣平西將軍崔慧景將水軍討壽陽，帝屏除，出琅邪城送之。帝戎服坐樓上，召慧景單騎進圍內，無一人自隨者。裁交數言，拜辭而去。慧景既得出，甚喜。

豫州刺史蕭懿將步軍三萬屯小峴，交州刺史李叔獻屯合肥。懿遣裨將胡松、李導士帥眾萬餘屯死虎。驃騎司馬陳伯之將水軍溯淮而上，以逼壽陽，軍於硤石。壽陽士民多謀應齊者。

魏奚康生降御內外，閉城一月，援軍乃至。丙申，彭城王勰、王肅擊松、伯之等，大破之，進攻合肥，生擒叔獻。統軍宇文福言於勰曰：「建安，淮南重鎮，彼此要衝，得之，則義陽易圖；不得，則壽陽難保。」勰然之，使福攻建安，建安戍主胡景略面縛出降。

己亥，魏皇弟恌卒。崔慧景之發建康也，其子覺為直閣將軍，密與之約，慧景至廣陵，覺走從之。慧景過廣陵數十里，召會諸軍主曰：「吾荷三帝厚恩，當顧托之重。幼主昏狂，朝廷壞亂；危而不扶，責在今日。欲與諸君共建大功以安社稷，何如？」眾皆響應，於是還軍向廣陵。司馬崔恭祖守廣陵城，開門納之。帝聞變，壬子，假右衛將軍左興盛節，督建康水陸諸軍以討之。慧景停廣陵二日，即收眾濟江。

初，南徐、兗二州刺史江夏王寶玄娶徐孝嗣女為妃，孝嗣誅，詔令離婚，寶玄恨望。慧景遣使奉寶玄為主，寶玄斬其使，因發將吏守城，帝遣馬軍主戚平、外監黃林夫助鎮京口。慧景將渡江，寶玄密與相應，殺司馬孔矜、典簽呂承緒及平、林夫，開門納慧景，使長史沈佚之、咨議柳□分部軍眾。寶玄乘八□輿，手執絳麾，隨慧景向建康。台遣驍騎將軍張佛護、直閣將軍徐元稱等六將據竹裡，為數城以拒之。寶玄遣信謂佛護曰：「身自還朝，君何意苦相斷遏？」佛護對曰：「小人荷國重恩，使於此創立小戍。殿下還朝，但自直過，豈敢斷遏！」遂射慧景軍，因合戰。崔覺、崔恭祖將前鋒，皆荒傖善戰，又輕行不蒸食，以數舫緣江載酒貪為軍糧，每見台軍城中煙火起，輒盡力攻之。台軍不復得食，以此饑困。元稱等議，欲降，佛護不可。恭祖等進攻城，拔之，斬佛護。徐元稱降，餘四軍主皆死。

乙卯，遣中領軍王瑩都督眾軍，據湖頭築壘，上帶蔣山西巖實甲數萬。瑩，誕之從曾孫也。慧景至查硎，竹塘人萬副兒說慧景曰：「今平路皆為台軍所斷，不可議進；唯宜從蔣山龍尾上，出其不意耳。」慧景從之，分遣千餘人，魚貫緣山自西巖夜下，鼓叫臨城中。台軍驚恐，即時奔散。帝又遣右衛將軍左興盛帥台內三萬人拒慧景於北籬門，興盛望風退走。

甲子，慧景入樂游苑，崔恭祖帥輕騎十餘突入北掖門，乃復出。宮門皆閉，慧景引眾圍之。於是東府、石頭、白下、新亭諸城皆潰。左興盛走，不得入宮，逃淮渚荻舫中，慧景擒殺之。宮中遣兵出蕩，不克。慧景燒蘭台府署為戰場。守衛尉蕭暢屯南掖門，處分城內，隨方應拒，眾心稍安。慧景稱宣德太后令，廢帝為吳王。

陳顯達之反也，帝復召諸王侯入宮。巴陵王昭冑懲永泰之難，與弟永新侯昭穎詐為沙門，逃於江西。昭冑，子良之子也。及慧景舉兵，昭冑兄弟出赴之。慧景意更向昭冑，猶豫未知所立。

竹裡之捷，崔覺與崔恭祖爭功，慧景不能決。恭祖勸慧景以火箭燒北掖樓。慧景以大事垂定，後若更造，費用功多，不從。慧景性好談義，兼解佛理，頓法輪寺，對客高談，恭祖深懷怨望。時豫州刺史蕭懿將兵在小峴，帝遣密使告之。懿方食，投箸而起，帥軍主胡松、李居士等數千人自採石濟江，頓越城舉火，城中鼓叫稱慶。恭祖先勸慧景遣二千人斷西岸兵，令不得渡。慧景以城旦夕降，外救自然應散，不從。至是，恭祖請擊懿軍，又不許；獨遣崔覺將精手數千人渡南岸。懿軍昧旦進戰，數合，士皆致死，覺大敗，赴淮死者二千餘人。覺單馬退，開桁阻淮。恭祖掠得東宮女伎，覺逼奪之。恭祖積忿恨，其夜，與慧景驍將劉靈運詣城降，眾心離壞。

夏，四月，癸酉，慧景將腹心數人潛去，欲北渡江；城北諸軍不知，猶為拒戰。城中出蕩，殺數百人。懿軍渡北岸，慧景餘眾皆走。慧景圍城凡十二日而敗，從者於道稍散，單騎至蟹浦，為漁人所斬，以頭內鰍籃，擔送建康。恭祖系尚方，少時殺之。覺亡命為道人，捕獲，伏誅。

寶玄初至建康，軍於東城，士民多往投集。慧景敗，收得朝野投寶玄及慧景人名，帝令燒之，曰：「江夏尚爾，豈可復罪餘人！」寶玄逃亡數日，乃出。帝召入後堂，以步障裹之，令左右數十人鳴鼓角馳繞其外，遣人謂寶玄曰：「汝近圍我亦如此耳。」

初，慧景欲交處士何點，點不顧。及圍建康，逼召點。點往赴其軍，終日談義，不及軍事。慧景敗，帝欲殺點。蕭暢謂茹法珍曰：「點若不誘賊共講，未易可量。以此言之，乃應得封！」帝乃止。點，胤之兄也。

蕭懿既去小峴，王肅亦還洛陽。荒人往來者妄雲肅復謀歸國；五月，乙巳，詔以肅為都督豫、徐、司三州諸軍事、豫州刺史、西豐公。

己酉，江夏王寶玄伏誅。

壬子，大赦。

六月，丙子，魏彭城王勰進位大司馬，領司徒；王肅加開府儀同三司。

太陽蠻田育丘等二萬八千戶附於魏，魏置四郡十八縣。

乙丑，曲赦建康、南徐、兗二州。先是，崔慧景既平，詔赦其黨。而嬖倖用事，不依詔書，無罪而家富者，皆誣為賊黨，殺而籍其貲；實附賊而盆者皆不問。或謂中書舍人王咺之云：「赦書無信，人情大惡。」咺之曰：「正當復有赦耳。」由是再赦。既而嬖倖誅縱亦如初。

是時，帝所寵左右凡三十一人，黃門十人。直閣、驍騎將軍徐世心剽素為帝所委任，凡有殺戮，皆在其手。及陳顯達事起，加輔國將軍；雖用護軍崔慧景為都督，而兵權實在世心剽。世心剽亦知帝昏縱，密謂其黨茹法珍、梅蟲兒曰：「何世天子無要人，但儂貨主惡耳！」法珍等與之爭權，以白帝。帝稍惡其凶強，遣禁兵殺之，世心剽拒戰而死。自是法珍、蟲兒用事，並為外監，口稱詔敕；王咺之專掌文翰，與相脣齒。

帝呼所幸潘貴妃父寶慶及茹法珍為阿丈，梅蟲兒及俞靈韻為阿兄。帝與法珍等俱詣寶慶家，躬身汲水，助豆人作膳。寶慶恃勢作奸，富人悉誣以罪，田宅貲財，莫不啟乞。一家被陷，禍及親鄰。又慮後患，盡殺其男口。

帝數往諸刀敕家游宴，有吉凶輒往慶吊。

奄人王寶孫，年十三四，號「倀子」，最有寵，參預朝政，雖王咺之、梅蟲兒之徒亦下之；控制大臣，移易詔敕，乃至騎馬入殿，詆訶天子；公卿見之，莫不懾息焉。

吐谷渾王伏連籌事魏盡禮，而居其國，置百官，皆如天子之制，稱制於其鄰國。魏主遣使責而宥之。

冠軍將軍、驃騎司馬陳伯之再引兵攻壽陽，魏彭城王勰拒之。援軍未至，汝陰太守傅永將郡兵三千救壽陽。伯之防淮口甚固，永去淮口二十餘里，牽船上汝水南岸，以水牛挽之，直南趣淮，下船即渡；適上南岸，齊兵亦至。會夜，永潛進入城，勰喜甚，曰：「吾北望已久，恐洛陽難可復見，不意卿能至也。」勰令永引兵入城，永曰：「永之此來，欲以卻敵；若如教旨，乃是與殿下同受功圍，豈救援之意！」遂軍於城外。

秋，八月，乙酉，勰部分將士，與永並勢擊伯之於肥口，大破之，斬首九千，俘獲一萬。伯之脫身遁還，淮南遂入於魏。

魏遣鎮南將軍元英將兵救淮南，未至，伯之已敗，魏主召勰還洛陽。勰累表辭大司馬、領司徒，乞還中山；魏主不許。以元英行揚州事，尋以王肅為都督淮南諸軍事、揚州刺史，持節代之。

甲辰，夜，後宮火。時帝出未還，宮內人不得出，外人不敢輒開；比及開，死者相枕，燒三千餘間。

時嬖倖之徒皆號為鬼。有趙鬼者，能讀《西京賦》，言於帝曰：「柏梁既災，建章是營。」帝乃大起芳樂、玉壽等諸殿以麝香塗壁，刻畫裝飾，窮極綺麗。役者自夜達曉，猶不副速。

後宮服御，極選珍奇，府庫舊物，不復周用。貴市民間金寶，價皆數倍。建康酒租皆折使輸金，猶不能足。鑿金為蓮華以帖地，令潘妃行其上，曰：「此步步生蓮華也。」又訂出雉頭、鶴氅、白鷺縗。嬖倖因緣為奸利，課一輸十。又各就州縣求人為輸，准取見直，不為輸送，守宰皆不敢言，重更科斂。如此相仍，前後不息。百姓困盡，號泣道路。

軍主吳子陽等出三關侵魏，九月，與魏東豫州刺史田益宗戰於長風城，子陽等敗還。

蕭懿之入援也，蕭衍馳使所親虞安福說懿曰：「誅賊之後，則有不賞之功。當明君賢主，尚或難立；況於亂朝，何以自免！若賊滅之後，仍勒兵入宮，行伊、霍故事，此萬世一時。若不欲爾，便放表還歷陽，托以外拒為事，則威振內外，誰敢不從！一朝放兵，受其厚爵，高而無民，必生後悔。」長史徐曜甫亦苦勸之，懿並不從。

崔慧景死，懿為尚書令。有弟九人：敷、衍、暢、融、宏、偉、秀、憺、恢。懿以元勳居朝右，暢為衛尉，掌管籥。時帝出入無度，或勸懿因其出門，舉兵廢之；懿不聽。嬖臣茹法珍、王咺之等憚懿威權，說帝曰：「懿將行隆昌故事，陛下命在晷刻。」帝然之。徐曜甫知之，密具舟江渚，勸懿西奔襄陽。懿曰：「自古皆有死，豈有叛走尚書令邪！」懿弟侄鹹為之備。冬，十月，己卯，帝賜懿藥於省中。懿且死，曰：「家弟在雍，深為朝廷憂之。」懿弟侄皆亡匿於里巷，無人發之者；唯融捕得，誅之。

丁亥，魏以彭城王勰為司徒，錄尚書事；勰固辭，不免。勰雅好恬素，不樂勢利。高祖重其事幹，故委以權任，雖有遺詔，復為世宗所留。勰每乖情願，常淒然歎息。為人美風儀，端嚴若神，折旋合度，出入言笑，觀者忘疲。敦尚文史，物務之暇，披覽不輟。小心謹慎，初無過失；雖閒居獨處，亦無惰容。愛敬儒雅，傾心禮待。清正儉素，門無私謁。

十一月，己亥，魏東荊州刺史桓暉入寇，拔下笮戍，歸之者二千餘戶。暉，誕之子也。

初，帝疑雍州刺史蕭衍有異志。直後滎陽鄭植弟紹叔為衍寧蠻長史，帝使植以候紹叔為名，往刺衍。紹叔知之，密以白衍，衍置酒紹叔家，戲植曰：「朝廷遣卿見圖，今日閒宴，是可取良會也。」賓主大笑。又令植歷觀城隍、府庫、士馬、器械、舟艦，植退，謂紹叔曰：「雍州實力，未易圖也。」紹叔曰：「兄還，具為天子言之：若取雍州，紹叔請以此眾一戰！」送植於南峴，相持慟哭而別。

及懿死，衍聞之，夜召張弘策、呂僧珍、長史王茂、別駕柳慶遠、功曹吉士瞻等入宅定議。茂，天生之子；慶遠，元景之弟子也。乙巳，衍集僚佐謂曰：「昏主暴虐，惡逾於紂，當與卿等共除之！」是日，建牙集眾，得甲士萬餘人，馬千餘匹，船三千艘。出檀溪竹木裝艦，葺之以茅，事皆立辦。諸將爭櫓，呂僧珍出先所具者，每船付二張，爭者乃息。

是時，南康王寶融為荊州刺史，西中郎長史蕭穎冑行府州事，帝遣輔國將軍、巴西梓潼二郡太守劉山陽將兵三千之官，就穎冑兵使襲襄陽。衍知其謀，遣參軍王天虎詣江陵，遍與州府書，聲云：「山陽西上，並襲荊、雍。」衍因謂諸將佐曰：「荊州素畏襄陽人，加以脣亡齒寒，寧不暗同邪！我合荊、雍之兵，鼓行而東，雖使韓、白復生，不能為建康計；況以昏主役刀敕之徒哉！」穎冑等得書，疑未能決。山陽至巴陵，衍復令天虎繼書與穎冑及其弟南康王龍穎達。天虎既行，衍謂張弘策曰：「用兵之道，攻心為上。近遣天虎往荊州，人皆有書。今段乘驛甚急，止有兩函與行事兄弟，雲『天虎口具』；及問天虎而口無所說，天虎是行事心膂，彼間必謂行事與天虎共隱其事，則人人生疑。山陽惑於眾口，判相嫌貳，則行事進退無以自明，必入吾謀內。是馳兩空函定一州矣。」

山陽至江安，遲回十餘日，不上。穎冑大懼，計無所出，夜遣呼西中郎城局參軍安定席闡文、咨議參軍柳忱，閉齋定議。闡文曰：「蕭雍州蓄養士馬，非復一日。江陵素畏襄陽人，又眾寡不敵，取之必不可制；就能制之，歲寒不為朝廷所容。今若殺山陽，與雍州舉事，立天子以令諸侯，則霸業成矣！山陽持疑不進，是不信我。今斬送天虎，則彼疑可釋。至而圖之，罔不濟矣。」忱曰：「朝廷狂悖日滋，京師貴人莫不重足累息。今幸在遠，得假日自安。雍州之事，且藉以相斃耳。獨不見蕭令君乎？以精兵數千，竟為群邪所陷，禍酷相尋。『前事之不忘，後事之師也。』且雍州士銳糧多，蕭使君雄姿冠世，必非山陽所能敵。若破山陽，荊州復受失律之責，進退無可，宜深慮之。」蕭穎達亦勸穎冑從闡文等計。詰旦，穎冑謂天虎曰：「卿與劉輔國相識，今不得不借卿頭！」乃斬天虎送示山陽，發民車牛，聲雲起步軍征襄陽。山陽大喜。

甲寅，山陽至江津，單車白服，從左右數十人詣穎冑。穎冑使前汶陽太守劉孝慶等伏兵城內，山陽入門，即於車中斬之。副軍主李無履收餘眾請降。

柳忱，世隆之子也。穎冑慮西中郎司馬夏侯詳不同，以告忱，忱曰：「易耳！近詳求婚，未之許也。」乃以女嫁詳子夔，而告之謀，詳從之。乙卯，以南康王寶融教纂嚴，又教赦囚徒，施惠澤，頒賞格。丙辰，以蕭衍為使持節都督前鋒諸軍事。丁巳，以蕭穎冑為都督行留諸軍事。穎冑有器局，既舉大事，慮心委己，眾情歸之。以別駕南陽宗夬及同郡中兵參軍劉坦、咨議參軍樂藹為州人所推信，軍府經略，每事諮焉。穎冑、夬各獻私錢穀及換借富貲以助軍。長法寺僧素富，鑄黃金為龍數千兩埋土中。穎冑取之，以充軍費。

穎冑遣使送劉山陽首於蕭衍，且言年月未利，當須明年二月進兵。衍曰：「舉事之初，所藉者一時驍銳之心。事事相接，猶恐疑怠；若頓兵十旬，必生悔吝。且坐甲十萬，糧用自竭；若童子立異，則大事不成。況處分已定，安可中息哉！昔武王伐紂，行逆太歲，豈復待年月乎！」

戊午，衍上表勸南康王寶融稱尊號；不許。十二月，穎冑與夏侯詳移檄建康百官及州郡牧守，數帝及梅蟲兒、茹法珍罪惡。穎冑遣冠軍將軍天水楊公則向湘州，西中郎參軍南郡鄧元起向夏口。軍主王法度坐不進軍免官。乙亥，荊州將佐復勸寶融稱尊號；不許。夏侯詳之子驍騎將軍但為殿中主帥，詳密召之，但自建康亡歸。壬辰，至江陵，稱奉德皇太后之令：「南康王宜纂承皇祚，方俟清宮，未即大號；可封十郡為宣城王、相國、荊州牧，加黃鉞，選百官，西中郎府、南康國如故。須軍次近路，主者備法駕奉迎。」

竟陵太守新野曹景宗遣親人說蕭衍，迎南康王都襄陽，先正尊號，然後將軍；衍不從。王茂私謂張弘策曰：「今以南康置人手中，彼扶天子以令諸侯，節下前進為人所使，此豈它日之長計乎！」弘策以告衍，衍曰：「若前塗大事不捷，故自蘭艾同焚；若其克捷，則威振四海，誰敢不從，豈碌碌受人處分者邪！」

初，陳顯達、崔慧景之亂，人心不安。或問時事於上庸太守杜陵韋睿，睿曰：陳雖舊將，非命世才；崔頗更事，懦而不武；其赤族宜矣。定天下者，殆必在吾州將乎？」乃遣二子自結於蕭衍。及衍起兵，睿帥郡兵二千倍道赴之。華山太守藍田康絢帥郡兵三千赴衍。馮道根時居母喪，聞衍起兵，帥鄉人子弟勝兵者悉往赴之。梁、南秦二州刺史柳惔亦起兵應衍。惔，忱之兄也。

帝聞劉山陽死，發詔討荊、雍。戊寅，以冠軍長史劉澮為雍州刺史；遣驍騎將軍薛元嗣、制局監暨榮伯將兵及過糧百四十餘船送郢州刺史張沖，使拒西師。元嗣等懲劉山陽之死，疑沖，不敢進，停夏口浦；聞西師將至，乃相帥入郢城。前竟陵太守房僧寄將還建康，至郢，帝敕僧寄留守魯山，除驍騎將軍。張沖與之結盟，遣軍主孫樂祖將數千人助僧寄守魯山。

蕭穎冑與武寧太守鄧元起書，招之。張沖待元起素厚，眾皆勸其還郢，元起大言於眾曰：「朝廷暴虐，誅戮宰輔，群小用事，衣冠道盡。荊、雍二州同舉大事，何患不克！且我老母在西，若事不成，正受戮昏朝，倖免不孝之罪。」即日治嚴上道，至江陵，為西中郎中兵參軍。

湘州行事張寶積發兵自守，未知所附。楊公則克巴陵，進軍白沙，寶積懼，請降，公則入長沙，撫納之。

是歲，北秦州刺史楊集始將眾萬餘自漢中北出，規復舊地。魏梁州刺史楊椿將步騎五千出頓下辯，遺集始書，開以利害，集始遂復將其部曲千餘人降魏。魏人還其爵位，使歸守武興。

