
起強圉協洽，盡昭陽赤奮若，凡七年。
1　春，二月，詔減口賦錢什三。
2　夏，四月，癸未，帝崩於未央宮；無嗣。時武帝子獨有廣陵王胥，大將軍光與群臣議所立，咸持廣陵王。王本以行失道，先帝所不用；光內不自安。朗有上書言：「周太王廢太伯立王季，文王捨伯邑考立武王，唯在所宜，雖廢長立少可也。廣陵王不可以承宗廟。」言合光意。光以其書示丞相敞等，擢郎為九江太守。即日承皇后詔，遣行大鴻臚事少府樂成、宗正德、光祿大夫吉、中郎將利漢，迎昌邑王賀，乘七乘傳詣長安邸。光又白皇后，徒右將軍安世為車騎將軍。
賀，昌邑哀王之子也，在國素狂縱，動作無節。武帝之喪，賀遊獵不止。嘗遊方與，不半日馳二百里。中尉琅邪王吉上疏諫曰：「大王不好書術而樂逸游，馮式撙銜，馳騁不止，口倦虖叱吒，手苦於棰轡，身勞虖車輿，朝則冒霧露，晝則被塵埃，夏則為大暑之所暴炙，冬則為風寒之所匽薄，數以耎脆之玉體犯勤勞之煩毒，非所以全壽命之宗也，又非所以進仁義之隆也。夫廣廈之下，細旃之上，明師居前，勤誦在後，上論唐、虞之際，下及殷、周之盛，考仁聖之風，習治國之道，訢訢焉發憤忘食，日新厥德，其樂豈銜橛之間哉！休則俛仰屈伸以利形，進退步趨以實下，吸新吐故以練臧，專意積精以適神，於以養生，豈不長哉！大王誠留意如此，則心有堯、舜之志，體有喬、松之壽，美聲廣譽，登而上聞，則福祿其臻而社稷安矣。皇帝仁聖，至今思慕未怠，於宮館、囿池、戈獵之樂未有所幸，大王宜夙夜念此以承聖意。諸侯骨肉，莫親大王，大王於屬則子也，於位則臣也，一身而二任之責加焉。恩愛行義，孅介有不具者，於以上聞，非饗國之福也。」王乃下令曰：「寡人造行不能無惰，中尉其忠，數輔吾過。」使謁者千秋賜中尉牛肉五百斤，酒五石，脯五束。其後復放縱自若。
郎中令山陽龔遂，忠厚剛毅，有大節，內諫爭於王，外責傅相，引經義，陳禍福，至於涕泣，蹇蹇亡已，面刺王過。王至掩耳起走，曰：「郎中令善愧人！」王嘗久與騶奴、宰人遊戲飲食，賞賜無度，遂入見王，涕泣膝行，左右侍御皆出涕。王曰：「郎中令何為哭？」遂曰：「臣痛社稷危也！願賜清閒，竭愚！」王辟左右。遂曰：「大王知膠西王所以為無道亡乎？」王曰：「不知也。」曰：「臣聞膠西王有諛臣侯得，王所為擬於桀、紂也，得以為堯、舜也。王說其諂諛，常與寢處，唯得所言，以至於是。今大王親近群小，漸漬邪惡所習，存亡之機，不可不慎也！臣請選郎通經有行義者與王起成，坐則誦《詩》、《書》，立則習禮容，宜有益。」王許之。遂乃選郎中張安等十人侍王。居數日，王皆逐去安等。
王嘗見大白犬，頸以下似人，冠方山冠而無尾，以問龔遂，遂曰：「此天戒，言在側者盡冠狗也，去之則存，不去則亡矣。」後又聞人聲曰：「熊！」視而見大熊，左右莫見，以問遂，遂曰：「熊，山野之獸，而來入宮室，王獨見之，此天戒大王，恐宮室將空，危亡象也。」王仰天而歎曰：「不祥何為數來！」遂叩頭曰：「臣不敢隱忠，數言危亡之戒；大王不說。夫國之存亡，豈在臣言哉！願王內自揆度。大王誦《詩》三百五篇，人事浹，王道備。王之所行，中《詩》一篇何等也？大王位於諸侯王，行污於庶人，以存難，以亡易，宜深察之！」後又血污王坐席，王問遂；遂叫然號曰：「宮空不久，妖祥數至。血者，陰憂象也，宜畏慎自省！」王終不改節。
及徵書至，夜漏未盡一刻，以火發書。其日中，王發；晡時，至定陶，行百三十五里，侍從者馬死相望於道。王吉奏書戒王曰：「臣聞高宗諒闇，三年不言。今大王以喪事徵，宜日夜哭泣悲哀而已，慎毋有所發！大將軍仁愛、勇智、忠信之德，天下莫不聞；事孝武皇帝二十餘年，未嘗有過。先帝棄群臣，屬以天下，寄幼孤焉。大將軍抱持幼君襁褓之中，布政施教，海內晏然，雖周公、伊尹無以加也。今帝崩無嗣，大將軍惟思可以奉宗廟者，攀援而立大王，其仁厚豈有量哉！臣願大王事之，敬之，政事壹聽之，大王垂拱南面而已。願留意，常以為念！」
王至濟陽，求長鳴雞，道買積竹杖。過弘農，使大奴善以衣車載女子。至湖，使者以讓相安樂。安樂告龔遂，遂入問王，王曰：「無有。」遂曰：「即無有，何愛一善以毀行義！請收屬吏，以湔灑大王。」即捽善屬衛士長行法。
王到霸上，大鴻臚郊迎，騶奉乘輿車。王使壽成御，郎中令遂參乘。且至廣明、東都門，遂曰：「禮，奔喪望見國都哭。此長安東郭門也。」王曰：「我嗌痛，不能哭。」至城門，遂復言，王曰：「城門與郭門等耳。」且至未央宮東闕，遂曰：「昌邑帳在是闕外馳道北，未至帳所，有南北行道，馬足未至數步；大王宜下車，鄉闕西面伏哭，盡哀止。」王曰：「諾。」到，哭如儀。六月，丙寅，王受皇帝璽綬，襲尊號，尊皇后曰皇太后。
3　壬申，葬孝昭皇帝於平陵。
4　昌邑王既立，淫戲無度。昌邑官屬皆徵至長安，往往超擢拜官。相安樂遷長樂衛尉。龔遂見安樂，流涕謂曰：「王立為天子，日益驕溢，諫之不復聽。今哀痛未盡，日與近臣飲酒作樂，鬥虎豹，召皮軒車九旒，驅馳東西，所為悖道。古制寬，大臣有隱退；今去不得，陽狂恐知，身死為世戮，奈何？君，陛下故相，宜極諫爭。」
王夢青蠅之矢積西階東，可五六石，以屋版瓦覆之，以問遂，遂曰：「陛下之《詩》不雲乎：『營營青蠅，止於籓。愷悌君子，毋信讒言。』陛下左側讒人眾多，如是青蠅惡矣。宜進先帝大臣子孫，親近以為左右。如不忍昌邑故人，信用讒諛，必有凶咎。願詭禍為福，皆放逐之！臣當先逐矣。」王不聽。
太僕丞河東張敞上書諫，曰：「孝昭皇帝蚤崩無嗣，大臣憂懼，選賢聖承宗廟，東迎之日，唯恐屬車之行遲。今天子以盛年初即位，天下莫不拭目傾耳，觀化聽風。國輔大臣未褒，而昌邑小輩先遷，此過之大者也。」王不聽。
大將軍光憂懣，獨以問所親故吏大司農田延年。延年曰：「將軍為國柱石，審此人不可，何不建白太后，更選賢而立之？」光曰：「今欲如是，於古嘗有此不？」延年曰：「伊尹相殷，廢太甲以安宗廟，後世稱其忠。將軍若能行此，亦漢之伊尹也。」光乃引延年給事中，陰與車騎將軍張安世圖計。
王出遊，光祿大夫魯國夏侯勝當乘輿前諫曰：「天久陰而不雨，臣下有謀上者。陛下出，欲何之？」王怒，謂勝為示夭言，縛以屬吏。吏白霍光，光不舉法。光讓安世，以為洩語。安世實不言；乃召問勝。勝對言：「在《鴻範傳》曰：『皇之不極，厥罰常陰，時則有下人伐上者。』惡察察言，故云『臣下有謀』。」光、安世大驚，以此益重經術士。侍中傅嘉數進諫，王亦縛嘉系獄。
光、安世既定議，乃使田延年報丞相楊敞。敞驚懼，不知所言，汗出洽背，徒唯唯而已。延年起，至更衣，敞夫人遽從東廂謂敞曰：「此國大事，今大將軍議已定，使九卿來報君侯，君侯不疾應，與大將軍同心，猶與無決，先事誅矣！」延年從更衣還，敞夫人與延年參語許諾：「請奉大將軍教令！」
癸巳，光召丞相、御史、將軍、列侯、中二千石、大夫、博士會議未央宮。光曰：「昌邑王行昏亂，恐危社稷，如何？」群臣皆驚鄂失色，莫敢發言，但唯唯而已。田延年前，離席按劍曰：「先帝屬將軍以幼孤，寄將軍以天下，以將軍忠賢，能安劉氏也。今群下鼎沸，社稷將傾；且漢之傳謚常為『孝』者，以長有天下，令宗廟血食也。如漢家絕祀，將軍雖死，何面目見先帝於地下乎？今日之議，不得旋踵，群臣後應者，臣請劍斬之！」光謝曰：「九卿責光是也！天下匈匈不安，光當受難。」於是議者皆叩頭曰：「萬姓之命，在於將軍，唯大將軍令！」
光即與群臣俱見，白太后，具陳昌邑王不可以承宗廟狀。皇太后乃車駕幸未央承明殿，詔諸禁門毋內昌邑群臣。王入朝太后還，乘輦欲歸溫室。中黃門宦者各持門扇，王入，門閉，昌邑群臣不得入。王曰：「何為？」大將軍跪曰：「有皇太后詔，毋內昌邑群臣！」王曰：「徐之，何乃驚人如是！」光使盡驅出昌邑群臣，置金馬門外。車騎將軍安世將羽林騎，收縛二百餘人，皆送廷尉詔獄。令故昭帝侍中中臣侍守王。光敕左右：「謹宿衛！卒有物故自裁，令我負天下，有殺主名。」王尚未自知當廢，謂左右：「我故群臣從官安得罪，而大將軍盡系之乎！」
頃之，有太后詔召王。王聞召，意恐，乃曰：「我安得罪而召我哉！」太后被珠襦，盛服坐武帳中，侍御數百人皆持兵，期門武士陛戟陳列殿下，群臣以次上殿，召昌邑王伏前聽詔。光與群臣連名奏王，尚書令讀奏曰：「丞相臣敞等昧死言皇太后陛下：孝昭皇帝早棄天下，遣使徵昌邑王典喪，服斬衰，無悲哀之心，廢禮誼，居道上不素食，使從官略女子載衣車，內所居傳捨。始至謁見，立為皇太子，常私買雞豚以食。受皇帝信璽、行璽大行前，就次，發璽不封。從官更持節引內昌邑從官、騶宰、官奴二百餘人，常與居禁闥內敖戲。為書曰：『皇帝問侍中君卿：使中御府令高昌奉黃金千斤，賜君卿取十妻。』大行在前殿，發樂府樂器，引內昌邑樂人擊鼓，歌吹，作俳倡；召內泰壹、宗廟樂人，悉奏眾樂。駕法駕驅馳北宮、桂宮，弄彘鬥虎。召皇太后御小馬車，使官奴騎乘，遊戲掖庭中。與孝昭皇帝宮人蒙等淫亂，詔掖庭令：『敢洩言，要斬！』……」太后曰：「止！為人臣子，當悖亂如是邪！」王離席伏。尚書令復讀曰：「……取諸侯王、列侯、二千石綬及墨綬、黃綬以並佩昌邑郎官者免奴。發御府金錢、刀劍、玉器、采繒，賞賜所與遊戲者。與從官、官奴夜飲，湛沔於酒。獨夜設九賓溫室，延見姊夫昌邑關內侯。祖宗廟祠未舉，為璽書，使使者持節以三太牢祠昌邑哀王園廟，稱『嗣子皇帝』。受璽以來二十七日，使者旁午，持節詔諸官署徵發凡一千一百二十七事。荒淫迷惑，失帝王禮誼，亂漢制度。臣敞等數進諫，不變更，日以益甚。恐危社稷，天下不安。臣敞等謹與博士議，皆曰：『今陛下嗣孝昭皇帝後，行淫辟不軌。「五辟之屬，莫大不孝。」周襄王不能事母，《春秋》曰：「天王出居於鄭，」由不孝出之，絕之於天下也。宗廟重於君，陛下不可以承天序，奉祖宗廟，子萬姓，當廢！』臣請有司以一太牢具告祠高廟。」皇太后詔曰：「可。」光令王起，拜受詔，王曰：「聞『天下有爭臣七人，雖亡道不失天下。』」光曰：「皇太后詔廢，安得稱天子！」乃即持其手，解脫其璽組，奉上太后，扶王下殿，出金馬門，群臣隨送。王西面拜曰：「愚戇，不任漢事！」起，就乘輿副車，大將軍光送至昌邑邸。光謝曰：「王行自絕於天，臣寧負王，不敢負社稷！願王自愛，臣長不復左右。」光涕泣而去。
群臣奏言：「古者廢放之人，屏於遠方，不及以政。請徙王賀漢中房陵縣。」太后詔歸賀昌邑，賜湯沐邑二千戶，故王家財物皆與賀；及哀王女四人，各賜湯沐邑千戶；國除，為山陽郡。
昌邑群臣坐在國時不舉奏王罪過，令漢朝不聞知，又不能輔道，陷王大惡，皆下獄，誅殺二百餘人。唯中尉吉、郎中令遂以忠直數諫正，得減死，髡為城旦。師王式繫獄當死，治事使者責問曰：「師何以無諫書？」式對曰：「臣以《詩》三百五篇朝夕授王，至於忠臣、孝子之篇，未嘗不為王反覆誦之也。至於危亡失道之君，未嘗不流涕為王深陳之也。臣以三百五篇諫，是以無諫書。」使者以聞，亦得減死論。
霍光以群臣奏事東宮，太后省政，宜知經術，白令夏侯勝用《尚書》授太后，遷勝長信少府，賜爵關內侯。
5　初，衛太子納魯國史良娣，生子進，號史皇孫。皇孫納涿郡王夫人，生子病已，號皇曾孫。皇曾孫生數月，遭巫蠱事，太子三男、一女及諸妻、妾皆遇害，獨皇曾孫在，亦坐收系郡邸獄。故廷尉監魯國丙吉受詔治巫蠱獄，吉心知太子無事實，重哀皇曾孫無辜，擇謹厚女徒謂城胡組、淮陽郭徵卿，令乳養曾孫，置閒燥處。吉日再省視。
巫蠱事連歲不決，武帝疾，來往長楊、五柞宮，望氣者言長安獄中有天子氣，於是武帝遣使者分條中都官，詔獄繫者，無輕重，一切皆殺之。內謁者令郭穰夜到郡邸獄，吉閉門拒使者不納，曰：「皇曾孫在。他人無辜死者猶不可，況親曾孫乎！」相守至天明，不得入。穰還，以聞，因劾奏吉。武帝亦寤，曰：「天使之也。」因赦天下。郡邸獄繫者，獨賴吉得生。
既而吉謂守丞誰如：「皇孫不當在官。」使誰如移書京兆尹，遣與胡組俱送；京兆尹不受，復還。及組日滿當去，皇孫思慕，吉以私錢雇組令留，與郭徵卿並養，養月，乃遣組去。後少內嗇夫白吉曰：「食皇孫無詔令。」時吉得食米、肉，月月以給皇曾孫。曾孫病，幾不全者數焉，吉數敕保養乳母加致醫藥，視遇甚有恩惠。吉聞史良娣有母貞君及兄恭，乃載皇曾孫以付之。貞君年老，見孫孤，甚哀之，自養視焉。
後有詔掖庭養視，上屬籍宗正。時掖庭令張賀，嘗事戾太子，思顧舊恩，哀曾孫，奉養甚謹，以私錢供給，教書。既壯，賀欲以女孫妻之。是時昭帝始冠，長八尺二寸。賀弟安世為右將軍，輔政，聞賀稱譽皇曾孫，欲妻以女，怒曰：「曾孫乃衛太子後也，幸得以庶人衣食縣官足矣，勿復言予女事！」於是賀止。時暴室嗇夫許廣漢有女，賀乃置酒請廣漢，酒酣，為言：「曾孫體近，下乃關內侯，可妻也。」廣漢許諾。明日，嫗聞之，怒。廣漢重令人為介，遂與曾孫。賀以家財聘之。曾孫因依倚廣漢兄弟及祖母家史氏，受《詩》於東海澓中翁，高材好學；然亦喜遊俠，鬥雞走狗，以是俱知閭里奸邪，吏治得失。數上下諸陵，周遍三輔，嘗困於蓮勺鹵中，尤樂杜、鄠之間，率常在下杜。時會朝請，舍長安尚冠里。
及昌邑王廢，霍光與張安世諸大臣議所立，未定。丙吉奏記光曰：「將軍事孝武皇帝，受襁褓之屬，任天下之寄。孝昭皇帝早崩亡嗣，海內憂懼，欲亟聞嗣主。發喪之日，以大誼立後，所立非其人，復以大誼廢之；天下莫不服焉。方今社稷、宗廟、群生之命在將軍之壹舉，竊伏聽於眾庶，察其所言諸侯、宗室在列位者，未有所聞於民間也。而遺詔所養武帝曾孫名病已在掖庭、外家者，吉前使居郡邸時，見其幼少；至今十八九矣，通經術，有美材，行安而節和。願將軍詳大義，參以蓍龜豈宜，褒顯先使入侍，令天下昭然知之，然後決定大策，天下幸甚！」杜延年亦知曾孫德美，勸光、安世立焉。
秋，七月，光坐庭中，會丞相以下議定所立，遂復與丞相敞等上奏曰：「孝武皇帝曾孫病已，年十八，師受《詩》、《論語》、《孝經》，躬行節儉，慈仁愛人，可以嗣孝昭皇帝後，奉承祖宗廟，子萬姓。臣昧死以聞！」皇太后詔曰：「可。」光遣宗正德至曾孫家尚冠里，洗沐，賜御衣；太僕以軨獵車迎曾孫，就齋宗正府。庚申，入未央宮，見皇太后，封為陽武侯。已而群臣奏上璽綬，即皇帝位，謁高廟；尊皇太后為太皇太后。
侍御史嚴延年劾奏「大將軍光擅廢立主，無人臣禮，不道。」奏雖寢，然朝廷肅然敬憚之。
6　八月，己巳，安平敬侯楊敞薨。
7　九月，大赦天下。
8　戊寅，蔡義為丞相。
9　初，許廣漢女適皇曾孫，一歲，生子奭。數月，曾孫立為帝，許氏為倢伃。是時霍將軍有小女與皇太后親，公卿議更立皇后，皆心擬霍將軍女，亦未有言。上乃詔求微時故劍。大臣知指，白立許倢伃為皇后。十一月，壬子，立皇后許氏。霍光以后父廣漢刑人，不宜君國；歲餘，乃封為昌成君。
10　太皇太后歸長樂宮。長樂宮初置屯衛。
1　春，詔有司論定策安宗廟功。大將軍光益封萬七千戶，與故所食凡二萬戶。車騎將軍富平侯安世以下益封者十人，封侯者五人，賜爵關內侯者八人。
2　大將軍光稽首歸政，上謙讓不受；諸事皆先關白光，然後奏御。自昭帝時，光子禹及兄孫雲皆為中郎將，雲弟山奉車都尉、侍中、領胡、越兵，光兩女婿為東、西宮衛尉，昆弟、諸婿、外孫皆奉朝請，為諸曹、大夫、騎都尉、給事中，黨親連體，根據於朝廷。及昌邑王廢，光權益重，每朝見，上虛己斂容，禮下之已甚。
3　夏，四月，庚午，地震。
4　五月，鳳皇集膠東、千乘。赦天下，勿收田租賦。
5　六月，詔曰：「故皇太子在湖，未有號謚，歲時祠；其議謚，置園邑。」有司奏請：「禮，為人後者，為之子也；故降其父母，不得祭，尊祖之義也。陛下為孝昭帝後，承祖宗之祀，愚以為親謚宜曰悼，母曰悼后；故皇太子謚曰戾，史良娣曰戾夫人。」皆改葬焉。
6　秋，七月，詔立燕剌王太子建為廣陽王；立廣陵王胥少子弘為高密王。
7　初，上官桀與霍光爭權，光既誅桀，遂遵武帝法度，以刑罰痛繩群下，由是俗吏皆尚嚴酷以為能；而河南太守丞淮陽黃霸獨用寬和為名。上在民間時，知百姓苦吏急也，聞霸持法平，乃召以為廷尉正；數決疑獄，庭中稱平。
1　春，大司農田延年有罪自殺。昭帝之喪，大司農僦民車，延年詐增僦直，盜取錢三千萬，為怨家所告。霍將軍召問延年，欲為道地。延年抵曰：「無有是事！」光曰：「即無事，當窮竟！」御史大夫田廣明謂太僕杜延年曰：「《春秋》之義，以功覆過。當廢昌邑王時，非田子賓之言，大事不成。今縣官出三千萬自乞之，何哉？願以愚言白大將軍。」延年言之大將軍，大將軍曰：「誠然，實勇士也！當發大議時，震動朝廷，」光因舉手自撫心曰：「使我至今病悸。謝田大夫曉大司農，通往就獄，得公議之。」田大夫使人語延年。延年曰：「幸縣官寬我耳，何面目入牢獄，使眾人指笑我，卒徒唾吾背乎？」即閉閣獨居齋舍，偏袒，持刀東西步。數日，使者召延年詣廷尉。聞鼓聲，自刎死。
2　夏，五月，詔曰：「孝武皇帝躬仁誼，勵威武，功德茂盛，而廟樂未稱，聯甚悼焉。其與列侯、二千石、博士議。」於是群臣大議庭中，皆曰：「宜如詔書。」長信少府夏侯勝獨曰：「武帝雖有攘四夷、廣土境之功，然多殺士眾，竭民財力，奢泰無度，天下虛耗，百姓流離，物故者半，蝗蟲大起，赤地數千里，或人民相食，畜積至今未復；無德澤於民，不宜為立廟樂。」公卿共難勝曰：「此詔書也。」勝曰：「詔書不可用也。人臣之誼，宜直言正論，非苟阿意順指。議已出口，雖死不悔！」於是丞相、御史劾奏勝非議詔書，毀先帝，不道；及丞相長史黃霸阿縱勝，不舉劾；俱下獄。有司遂請尊孝武帝廟為世宗廟，奏《盛德》、《文始五行》之舞。武帝巡狩所幸郡國皆立廟，如高祖、太宗焉。夏侯勝、黃霸既久繫，霸欲從勝受《尚書》，勝辭以罪死。霸曰：「朝聞道，夕死可矣。」勝賢其言，遂授之。繫再更冬，講論不怠。
3　初，烏孫公主死，漢復以楚王戊之孫解憂為公主，妻岑娶。岑娶胡婦子泥靡尚小，岑娶且死，以國與季父大祿子翁歸靡，曰：「泥靡大，以國歸之。」翁歸靡既立，號肥王，復尚楚主，生三男、兩女。長男曰元貴靡，次曰萬年，次曰大樂。昭帝時，公主上書言：「匈奴與車師共侵烏孫，唯天子幸救之。」漢養士馬，議擊匈奴。會昭帝崩，上遣光祿大夫常惠使烏孫。烏孫公主及昆彌皆遣使上書，言：「匈奴復連發大兵，侵擊烏孫。使使謂烏孫，『趣持公主來！』欲隔絕漢。昆彌願發國精兵五萬騎，盡力擊匈奴。唯天子出兵以救公主、昆彌！」先是匈奴數侵漢邊，漢亦欲討之。秋，大發兵，遣御史大夫田廣明為祁連將軍，四萬餘騎，出西河；度遼將軍范明友三萬餘騎，出張掖；前將軍韓增三萬餘騎，出雲中；後將軍趙充國為蒲類將軍，三萬餘騎，出酒泉；雲中太守田順為虎牙將軍，三萬餘騎，出五原；期以出塞各二千餘里。以常惠為校尉，持節護烏孫兵共擊匈奴。
1　春，正月，癸亥，恭哀許皇后崩。時霍光夫人顯欲貴其小女成君，道無從。會許后當娠，病，女醫淳于衍者，霍氏所愛，嘗入宮侍皇后疾。衍夫賞為掖庭戶衛，謂衍：「可過辭霍夫人，行為我求安池監。」衍如言報顯，顯因生心，辟左右，謂衍曰：「少夫幸報我以事，我亦欲報少夫，可乎？」衍曰：「夫人所言，何等不可者！」顯曰：「將軍素愛小女成君，欲奇貴之，願以累少夫。」衍曰：「何謂邪？」顯曰：「婦人免乳，大故，十死一生。今皇后當免身，可因投毒藥去也，成君即為皇后矣。如蒙力，事成，富貴與少夫共之。」衍曰：「藥雜治，常先嘗，安可？」顯曰：「在少夫為之耳。將軍領天下，誰敢言者！緩急相護，但恐少夫無意耳。」衍良久曰：「願盡力！」即搗附子，賫入長定宮。皇后免身後，衍取附子併合太醫大丸以飲皇后，有頃，曰：「我頭岑岑也，藥中得無有毒？」對曰：「無有。」遂加煩懣，崩。衍出，過見顯，相勞問，亦未敢重謝衍。後人有上書告諸醫侍疾無狀者，皆收繫詔獄，劾不道。顯恐急，即以狀具語光，因曰：「既失計為之，無令吏急衍！」光大驚，欲自發舉，不忍，猶與。會奏上，光署衍勿論。顯因勸光內其女入宮。
2　戊辰，五將軍發長安。匈奴聞漢兵大出，老弱奔走，驅畜產遠遁逃，是以五將少所得。夏，五月，軍罷。度遼將軍出塞千二百餘里，至蒲離候水，斬首、捕虜七百餘級；前將軍出塞千二百餘里，至烏員，斬首、捕虜百餘級；蒲類將軍出塞千八百餘里，西至候山，斬首、捕虜，得單于使者蒲陰王以下三百餘級。聞虜已引去，皆不至期還。天子薄其過，寬而不罪。祁連將軍出塞千六百里，至雞秩山，斬首、捕虜十九級。逢漢使匈奴還者冉弘等，言雞秩山西有虜眾，祁連即戒弘，使言無虜，欲還兵。御史屬公孫益壽諫，以為主可。祁連不聽，遂引兵還。虎牙將軍出塞八百餘里，至丹餘吾水上，即止兵不進，斬首、捕虜千九百餘級，引兵還。上以虎牙將軍不至期，詐增鹵獲，而祁連知虜在前，逗遛不進，皆下吏，自殺。擢公孫益壽為侍御史。
烏孫昆彌自將五萬騎與校尉常惠從西方入，至右谷蠡王庭，獲單于父行及嫂、居次、名王、犁汙都尉、千長、騎將以下四萬級，馬、牛、羊、驢、橐佗七十餘萬頭。烏孫皆自取所虜獲。上以五將皆無功，獨惠奉使克獲，封惠為長羅侯。然匈奴民眾傷而去者及畜產遠移死亡，不可勝數。於是匈奴遂衰耗，怨烏孫。
上復遣常惠持金幣還賜烏孫貴人有功者。惠因奏請龜茲國嘗殺校尉賴丹，未伏誅，請便道擊之。帝不許。大將軍霍光風惠以便宜從事。惠與吏士五百人俱至烏孫，還，過，發西國兵二萬人，令副使發龜茲東國二萬人，烏孫兵七千人，從三面攻龜茲。兵未合，先遣人責其王以前殺漢使狀。王謝曰：「乃我先王時為貴人姑翼所誤耳，我無罪。」惠曰：「即如此，縛姑翼來，吾置王。」王執姑翼詣惠，惠斬之而還。
3　大旱。
4　六月，己丑，陽平節侯蔡義薨。
5　甲辰，長信少府韋賢為丞相。
6　大司農魏相為御史大夫。
7　冬，匈奴單于自將數萬騎擊烏孫，頗得老弱。欲還，會天大雨雪，一日深丈餘，人民、畜產凍死，還者不能什一。於是丁令乘弱攻其北，烏桓入其東，烏孫擊其西，凡三國所殺數萬級，馬數萬匹，牛羊甚眾；又重以餓死，人民死者什三，畜產什五。匈奴大虛弱，諸國羈屬者皆瓦解，攻盜不能理。其後漢出三千餘騎為三道，並入匈奴，捕虜得數千人還；匈奴終不敢取當，滋欲鄉和親，而邊境少事矣。
8　是歲，穎川太守趙廣漢為京兆尹。穎川俗，豪桀相朋黨。廣漢為缿筒，受吏民投書，使相告訐，於是更相怨咎，奸黨散落，盜賊不敢發。匈奴降者言匈奴中皆聞廣漢名，由是入為京兆尹。廣漢遇吏，殷勤甚備，事推功善，歸之於下，行之發於至誠，吏咸願為用，僵仆無所避。廣漢聰明，皆知其能之所宜，盡力與否；其或負者。輒收捕之，無所逃；案之，罪立具，即時伏辜。尤善為鉤距以得事情，閭里銖兩之奸皆知之。長安少年數人會窮里空舍，謀共劫人；坐語未訖，廣漢使吏捕治，具服。其發奸擿伏如神。京兆政清，吏民稱之不容口。長老傳以為自漢興，治京兆者莫能及。
1　春，三月，乙卯，立霍光女為皇后，赦天下。初，許后起微賤，登至尊日淺，從官車服甚節儉。及霍后立，輿駕、侍從益盛，賞賜官屬以千萬計，與許后時縣絕矣。
2　夏，四月，壬寅，郡國四十九同日地震，或山崩，壞城郭、室屋，殺六千餘人。北海、琅邪壞祖宗廟。詔丞相、御史與列侯、中二千石博問經學之士，有以應變，毋有所諱。令三輔、太常、內郡國舉賢良方正各一人。大赦天下。上素服，避正殿五日。釋夏侯勝、黃霸，以勝為諫大夫、給事中，霸為揚州刺史。
勝為人，質樸守正，簡易無威儀，或時謂上為君，誤相字於前；上亦以是親信之。嘗見，出道上語，上聞而讓勝，勝曰：「陛下所言善，臣故揚之。堯言佈於天下，至今見誦。臣以為可傳，故傳耳。」朝廷每有大議，上知勝素直，謂曰：「先生建正言，無懲前事！」勝復為長信少府，後遷太子太傅。年九十卒，太后賜錢二百萬，為勝素服五日，以報師傅之恩。儒者以為榮。
3　五月，鳳皇集北海安丘、淳于。
4　廣川王去坐殺其師及姬妾十餘人，或銷鉛錫灌口中，或支解，並毒藥煮之，令糜盡，廢徙上庸；自殺。
1　春，正月，有星孛於西方。
2　楚王延壽以廣陵王胥，武帝子，天下有變，必得立，陰附肋之，為其後母弟趙何齊取廣陵王女為妻，因使何齊奉書遺廣陵王曰：「願長耳目，毋後人有天下！」何齊父長年上書告之，事下有司考驗，辭服。冬，十一月，延壽自殺。胥勿治。
3　十二月，癸亥晦，日有食之。
4　是歲，于定國為廷尉。定國決疑平法，務在哀鰥寡，罪疑從輕，加審慎之心。朝廷稱之曰：「張釋之為廷尉，天下無冤民。于定國為廷尉，民自以不冤。」
1　春，霍光病篤。車駕自臨問，上為之涕泣。光上書謝恩，願分國邑三千戶以封兄孫奉車都尉山為列侯，奉兄去病祀。即日，拜光子禹為右將軍。三月，庚午，光薨。上及皇太后親臨光喪，中二千石治塚，賜梓宮、葬具皆如乘輿制度，謚曰宣成侯。發三河卒穿覆土，置園邑三百家，長、丞奉守；下詔復其後世，疇其爵邑，世世無有所與。
御史大夫魏相上封事曰：「國家新失大將軍，宜顯明功臣以填籓國，毋空大位，以塞爭權。宜以車騎將軍安世為大將軍，毋令領光祿勳事；以其子延壽為光祿勳。」上亦欲用之。夏，四月，戊申，以安世為大司馬、車騎將軍，領尚書事。
2　鳳皇集魯，群鳥從之。大赦天下。
3　上思報大將軍德，乃封光兄孫山為樂平侯，使以奉車都尉領尚書事。魏相因昌成君許廣漢奏封事，言：「《春秋》譏世卿，惡宋三世為大夫及魯季孫之專權，皆危亂國家。自後元以來，祿去王室，政由冢宰。今光死，子復為右將軍，兄子秉樞機，昆弟、諸婿據權勢，在兵官，光夫人顯及諸女皆通籍長信宮，或夜詔門出入，驕奢放縱，恐寢不制，宜有以損奪其權，破散陰謀，以固萬世之基，全功臣之世。」又故事：諸上書者皆為二封，署其一曰「副」，領尚書者先發副封，所言不善，屏去不奏。相復因許伯白去副封以防壅蔽。帝善之，詔相給事中，皆從其議。
4　帝興於閭閻，知民事之艱難。霍光既薨，始親政事，厲精為治，五日一聽事。自丞相以下各奉職奏事，敷奏其言，考試功能。侍中、尚書功勞當遷及有異善，厚加賞賜，至於子孫，終不改易。樞機周密，品式備具，上下相安，莫有苟且之意。及拜刺史、守、相，輒親見問，觀其所由，退而考察所行以質其言，有名實不相應，必知其所必然。常稱曰：「庶民所以安其田里而亡歎息愁恨之心者，政平訟理也。與我共此者，其唯良二千石乎！」以為太守，吏民之本，數變易則下不安；民知其將久，不可欺罔，乃服從其教化。故二千石有治理效，輒以璽書勉厲，增秩，賜金，或爵至關內侯；公卿缺，則選諸所表，以次用之。是以漢世良吏，於是為盛，稱中興焉。
5　匈奴壺衍鞮單于死，弟左賢王立為虛閭權渠單于，以右大將女為大閼氏，而黜前單于所幸顓渠閼氏。顓渠閼氏父左大且渠怨望。是時漢以匈奴不能為邊寇，罷塞外諸城以休百姓。單于聞之，喜，召貴人謀，欲與漢和親。左大且渠心害其事，曰：「前漢使來，兵隨其後。今亦效漢發兵，先使使者入。」乃自請與呼盧訾王各將萬騎，南旁塞獵，相逢俱入。行未到，會三騎亡降漢，言匈奴欲為寇。於是天子詔發邊騎屯要害處，使大將軍軍監治眾等四人將五千騎，分三隊，出塞各數百里，捕得虜各數十人而還。時匈奴亡其三騎，不敢入，即引去。是歲，匈奴饑，人民、畜產死者什六七，又發兩屯各萬騎以備漢。其秋，匈奴前所得西嗕居左地者，其君長以下數千人皆驅畜產行，與甌脫戰，所殺傷甚眾，遂南降漢。
