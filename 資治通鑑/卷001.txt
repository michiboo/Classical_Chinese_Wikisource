起著雍攝提格，盡玄黓困敦，凡三十五年。
1　〔九鼎震〕[1]，初命晉大夫魏斯、趙籍、韓虔為諸侯。
2　初，智宣子將以瑤為後。智果曰：「不如宵也。瑤之賢於人者五，其不逮者一也。美鬢長大則賢，射御足力則賢，伎藝畢給則賢，巧文辯慧則賢，強毅果敢則賢，如是而甚不仁。夫以其五賢陵人，而以不仁行之，其誰能待之？若果立瑤也，智宗必滅。」弗聽，智果別族於太史為輔氏。趙簡子之子，長曰伯魯，幼曰無恤。將置後，不知所立。乃書訓戒之辭於二簡，以授二子曰：「謹識之。」三年而問之，伯魯不能舉其辭，求其簡，已失之矣。問無恤，誦其辭甚習，求其簡，出諸袖中而奏之。於是簡子以無恤為賢，立以為後。簡子使尹鐸為晉陽。請曰：「以為繭絲乎？抑為保障乎？」簡子曰：「保障哉！」尹鐸損其戶數。簡子謂無恤曰：「晉國有難，而無以尹鐸為少，無以晉陽為遠，必以為歸。」及智宣子卒，智襄子為政，與韓康子、魏桓子宴於藍台。智伯戲康子而侮段規，智國聞之，諫曰：「主不備，難必至矣！」智伯曰：「難將由我。我不為難，誰敢興之？」對曰：「不然。《夏書》有之曰：『一人三失，怨豈在明，不見是圖。』夫君子能勤小物，故無大患。今主一宴而恥人之君相，又弗備，曰不敢興難，無乃不可乎！蜹、蟻、蜂、蠆，皆能害人，況君相乎！」弗聽。
智伯請地於韓康子，康子欲弗與。段規曰：「智伯好利而愎，不與，將伐我；不如與之。彼狃於得地，必請於他人；他人不與，必向之以兵。然則我得免於患而待事之變矣。」康子曰：「善。」使使者致萬家之邑於智伯，智伯悅。又求地於魏桓子，桓子欲弗與。任章曰：「何故弗與？」桓子曰：「無故索地，故弗與。」任章曰：「無故索地，諸大夫必懼；吾與之地，智伯必驕。彼驕而輕敵，此懼而相親。以相親之兵待輕敵之人，智氏之命必不長矣。《周書》曰：『將欲敗之，必姑輔之；將欲取之，必姑與之。』主不如與之以驕智伯，然後可以擇交而圖智氏矣。奈何獨以吾為智氏質乎！」桓子曰：「善。」復與之萬家之邑一。智伯又求〔藺〕(蔡)、皋狼之地於趙襄子[5]，襄子弗與。智伯怒，帥韓、魏之甲以攻趙氏。襄子將出，曰：「吾何走乎？」從者曰：「長子近，且城厚完。」襄子曰：「民罷力以完之，又斃死以守之，其誰與我！」從者曰：「邯鄲之倉庫實。」襄子曰：「浚民之膏澤以實之，又因而殺之，其誰與我！其晉陽乎，先主之所屬也，尹鐸之所寬也，民必和矣。」乃走晉陽。
三家以國人圍而灌之，城不浸者三版。沈竈產鼃，民無叛意。智伯行水，魏桓子御，韓康子驂乘。智伯曰：「吾乃今知水可以亡人國也。」桓子肘康子，康子履桓子之跗，以汾水可以灌安邑，絳水可以灌平陽也。絺疵謂智伯曰：「韓、魏必反矣。」智伯曰：「子何以知之？」絺疵曰：「以人事知之。夫從韓、魏之兵以攻趙，趙亡，難必及韓、魏矣。今約勝趙而三分其地，城不沒者三版，人馬相食，城降有日，而二子無喜志，有憂色，是非反而何？」明日，智伯以絺疵之言告二子，二子曰：「此夫讒臣欲為趙氏游說，使主疑於二家而懈於攻趙氏也。不然，夫二家豈不利朝夕分趙氏之田，而欲為危難不可成之事乎？」二子出，絺疵入曰：「主何以臣之言告二子也？」智伯曰：「子何以知之？」對曰：「臣見其視臣端而趨疾，知臣得其情故也。」智伯不悛。絺疵請使於齊。
趙襄子使張孟談潛出見二子，曰：「臣聞脣亡則齒寒。今智伯帥韓、魏而攻趙，趙亡則韓、魏為之次矣。」二子曰：「我心知其然也，恐事末遂而謀洩，則禍立至矣」。張孟談曰：「謀出二主之口，入臣之耳，何傷也？」二子乃陰與張孟談約，為之期日而遣之。襄子夜使人殺守堤之吏，而決水灌智伯軍。智伯軍救水而亂，韓、魏翼而擊之，襄子將卒犯其前，大敗智伯之眾。遂殺智伯，盡滅智氏之族。唯輔果在。
3　三家分智氏之田。趙襄子漆智伯之頭，以為飲器。智伯之臣豫讓欲為之報仇，乃詐為刑人，挾匕首，入襄子宮中塗廁。襄子如廁心動，索之，獲豫讓。左右欲殺之，襄子曰：「智伯死無後，而此人慾為報仇，真義士也！吾謹避之耳。」乃捨之。豫讓又漆身為癩，吞炭為啞，行乞於市，其妻不識也。行見其友，其友識之，為之泣曰：「以子之才，臣事趙孟，必得近幸。子乃為所欲為，顧不易邪？何乃自苦如此！求以報仇，不亦難乎？」豫讓曰：「〔不可〕！既已委質為臣[6]，而又求殺之，是二心也。凡吾所為者，極難耳。然所以為此者，將以愧天下後世之為人臣懷二心者也。」襄子出，豫讓伏於橋下。襄子至橋，馬驚，索之，得豫讓，遂殺之。襄子為伯魯之不立也，有子五人，不肯置後。封伯魯之子於代，曰代成君，早卒，立其子浣為趙氏後。襄子卒，弟桓子〔嘉〕逐浣而自立[7]，一年卒。趙氏之人曰：「桓子立，非襄主意。」乃共殺其子，復迎浣而立之，是為獻子。獻子生籍，是為烈侯。魏斯者，桓子之孫也[8]，是為文侯。韓康子生武子〔啟章〕[9]，武子生虔，是為景侯。
魏文侯以卜子夏、田子方為師，每過段干木之廬必式。四方賢士多歸之。文侯與群臣飲酒，樂，而天雨，命駕將適野。左右曰：「今日飲酒樂，天又雨，君將安之？」文侯曰：「吾與虞人期獵，雖樂，豈可無一會期哉！」乃往，身自罷之。韓借師於魏以伐趙。文侯曰：「寡人與趙，兄弟也，不敢聞命。」趙借師於魏以伐韓，文侯應之亦然。二國皆怒而去。已而知文侯以講於己也，皆朝於魏。魏由是始大於三晉，諸侯莫能與之爭。使樂羊伐中山，克之，以封其子擊。文侯問於群臣曰：「我何如主？」皆曰：「仁君。」任座曰：「君得中山，不以封君之弟而以封君之子，何謂仁君？」文侯怒，任座趨出。次問翟璜，對曰：「仁君也。」文侯曰：「何以知之？」對曰：「臣聞君仁則臣直。向者任座之言直，臣是以知之。」文侯悅，使翟璜召任座而反之，親下堂迎之，以為上客。文侯與田子方飲，文侯曰：「鐘聲不比乎？左高。」田子方笑。文侯曰：「何笑？」子方曰：「臣聞之，君明樂官，不明樂音。今君審於音，臣恐其聾於官也。」文侯曰：「善。」子擊出，遭田子方於道，下車伏謁。子方不為禮。子擊怒，謂子方曰：「富貴者驕人乎？貧賤者驕人乎？」子方曰：「亦貧賤者驕人耳，富貴者安敢驕人？國君而驕人則失其國，大夫而驕人則失其家。失其國者未聞有以國待之者也，失其家者未聞有以家待之者也。夫士貧賤者，言不用，行不合，則納履而去耳，安往而不得貧賤哉！」子擊乃謝之。文侯謂李克曰：「先生嘗有言曰：『家貧思良妻，國亂思良相。』今所置非成則璜，二子何如？」對曰：「卑不謀尊，疏不謀戚。臣在闕門之外，不敢當命。」文侯曰：「先生臨事勿讓。」克曰：「君弗察故也。居視其所親，富視其所與，達視其所舉，窮視其所不為，貧視其所不取，五者足以定之矣，何待克哉！」文侯曰：「先生就捨，吾之相定矣。」李克出，見翟璜。翟璜曰：「今者聞君召先生而卜相，果誰為之？」克曰：「魏成。」翟璜忿然作色曰：「西河守吳起，臣所進也；君內以鄴為憂，臣進西門豹；君欲伐中山，臣進樂羊；中山已拔，無使守之，臣進先生；君之子無傅，臣進屈侯鮒。以耳目之所睹記，臣何負於魏成？」李克曰：「子〔之〕言克於子之君者[10]，豈將比周以求大官哉？君問相於克，克之對如是。所以知君之必相魏成者，魏成食祿千鐘，什九在外，什一在內，是以東得卜子夏、田子方、段干木。此三人者，君皆師之；子所進五人者，君皆臣之。子惡得與魏成比也！」翟璜逡巡再拜曰：「璜，鄙人也，失對，願卒為弟子。」
吳起者，衛人，仕於魯。齊人伐魯，魯人慾以為將，起取齊女為妻，魯人疑之，起殺妻以求將，大破齊師。或譖之魯侯曰：「起始事曾參，母死不奔喪，曾參絕之。今又殺妻以求為君將。起，殘忍薄行人也。且以魯國區區而有勝敵之名，則諸侯圖魯矣。」起恐得罪。聞魏文侯賢，乃往歸之。文侯問諸李克，李克曰：「起貪而好色，然用兵，司馬穰苴弗能過也。」於是文侯以為將，擊秦，拔五城。起之為將，與士卒最下者同衣食，臥不設席，行不騎乘，親裹贏糧，與士卒分勞苦。卒有病疽者，起為吮之。卒母聞而哭之。人曰：「子，卒也，而將軍自吮其疽，何哭為？」母曰：「非然也。往年吳公吮其父(疽)[11]，其父戰不還踵，遂死於敵。吳公今又吮其子，妾不知其死所矣，是以哭之。」
4　燕湣公薨，子僖公立。
1　王崩，子安王驕立。
2　盜殺楚聲王，國人立其子〔疑，是為〕悼王[12]。
1　秦伐魏，至陽〔狐〕(孤)[13]。
1　魏、韓、趙伐楚，至〔乘〕(桑)丘[14]。
2　鄭圍韓陽翟。
3　韓景侯薨，子烈侯取立。
4　趙烈侯薨，國人立其弟武侯。
5　秦簡公薨，子惠公立。
1　王子定奔晉。
2　虢山崩，壅河。
1　楚〔敗鄭師〕[15]，圍鄭。鄭人殺其相駟子陽。
1　日有食之[16]。
2　〔春〕，三月[17]，盜殺韓相俠累。俠累與濮陽嚴仲子有惡。仲子聞軹人聶政之勇，以黃金百鎰為政母壽，欲因以報仇。政不受，曰：「老母在，政身未敢以許人也！」及母卒，仲子乃使政刺俠累。俠累方坐府上，兵衛甚眾，聶政直入上階，刺殺俠累，因自皮面抉眼，自屠出腸。韓人暴其屍於市，購問，莫能識。其姊嫈聞而往哭之，曰：「是〔吾弟〕軹深井裡聶政也[18]。以妾尚在之故，重自刑以絕從。妾奈何畏歿身之誅，終滅賢弟之名！」遂死於政屍之旁。
1　鄭駟子陽之黨弒繻公，而立其弟乙，是為康公。
1　齊伐魯，取最。〔韓救魯〕[19]。
2　鄭負黍叛，復歸韓。
1　魏伐鄭。
2　晉烈公薨，子孝公傾立。
1　秦伐韓宜陽，取六邑。
2　初，田〔恆〕(常)生襄子盤，盤生莊子白，白生太公和。是歲，田和遷齊康公於海上，使食一城，以奉其先祀。
1　秦、晉戰於武城[20]。
2　齊伐魏，取襄〔陵〕(陽)[21]。
3　魯敗齊師於平陸。
1　秦侵〔魏陰〕晉[22]。
2　齊田和會魏文侯、楚人、衛人於濁澤，求為諸侯。魏文侯為之請於王及諸侯，王許之。
1　秦伐蜀，取南鄭。
2　魏文侯薨，太子擊立，是為武侯。
武侯浮西河而下，中流顧謂吳起曰：「美哉山河之固，此魏國之寶也！」對曰：「在德不在險。昔三苗氏，左洞庭，右彭蠡，德義不修，禹滅之；夏桀之居，左河濟，右泰華，伊闕在其南，羊腸在其北，修政不仁，湯放之；商紂之國，左孟門，右太行，〔恆〕(常)山在其北，大河經其南，修政不德，武王殺之。由此觀之，在德不在險。若君不修德，舟中之人皆敵國也。」武侯曰：「善。」
魏置相，相田文。吳起不悅，謂田文曰：「請與子論功，可乎？」田文曰：「可。」起曰：「將三軍，使士卒樂死，敵國不敢謀，子孰與起？」文曰：「不如子。」起曰：「治百官，親萬民，實府庫，子孰與起？」文曰：「不如子。」起曰：「守西河而秦兵不敢東鄉，韓、趙賓從，子孰與起？」文曰：「不如子。」起曰：「此三者子皆出吾下，而位加吾上，何也？」文曰：「主少國疑，大臣未附，百姓不信，方是之時，屬之子乎，屬之我乎？」起默然良久，曰：「屬之子矣。」〔文曰：「此乃吾所以居子之上也。」吳起乃自知弗如田文〕。久之，〔田文死〕，(魏相)公叔〔為相〕，尚〔魏公〕主而害吳起[23]。公叔之僕曰：「起易去也。起為人剛勁自喜，子先言於君曰：『吳起，賢人也，而君之國小，臣恐起之無留心也，君盍試延以女？起無留心，則必辭矣。』子因與起歸而使公主辱子，起見公主之賤子也，必辭，則子之計中矣。」公叔從之，吳起果辭公主。魏武侯疑之而未信，起懼誅，遂奔楚。楚悼王素聞其賢，至則任之為相。起明法審令，捐不急之官，廢公族疏遠者，以撫養戰鬬之士，要在強兵，破游說之言從橫者。於是南平百越，北卻三晉，西伐秦，諸侯皆患楚之強，而楚之貴戚大臣多怨吳起者。
3　秦惠公薨，子出公立。
4　趙武侯薨，國人復立烈侯之太子章，是為敬侯。
5　韓烈侯薨，子文侯立。
1　初命齊大夫田和為諸侯。
2　趙公子朝作亂，出奔魏，與魏襲邯鄲，不克。
1　秦庶長改〔迎〕(逆)獻公於河西而立之[24]；殺出子及其母，沉之淵旁。
2　齊伐魯。
3　韓伐鄭，取陽城；伐宋，執宋〔悼〕公，〔國人立子休公田〕[25]。
4　齊太公薨，子桓公午立。
1　魏敗趙師於兔臺。
2　〔魯穆公薨，子共公奮立〕[26]。
1　日有食之，既[27]。
1　楚悼王薨，貴戚大臣作亂，攻吳起，起走之王屍而伏之。擊起之徒因射刺起，並中王屍。既葬，〔太子〕肅王〔臧〕即位[28]。使令尹盡誅為亂者，坐起夷宗者七十餘家。
1　齊伐燕，取桑丘。魏、韓、趙伐齊，至桑丘。
1　趙襲衛，不克。
2　齊康公薨，無子，田氏遂並齊而有之。
1　狄敗魏師於澮。
2　魏、韓、趙伐齊，至靈丘。
3　晉孝公薨，子靖公俱酒立。
1　蜀伐楚，取茲方。
2　子思言苟變於衛侯曰：「其材可將五百乘。」公曰：「吾知其可將。然變也嘗為吏，賦於民而食人二雞子，故弗用也。」子思曰：「夫聖人之官人，猶匠之用木也，取其所長，棄其所短。故杞梓連抱而有數尺之朽，良工不棄。今君處戰國之世，選爪牙之士，而以二卵棄干城之將，此不可使聞於鄰國也。」公再拜曰：「謹受教矣。」衛侯言計非是，而群臣和者如出一口。子思曰：「以吾觀衛，所謂『君不君，臣不臣』者也。」公丘懿子曰：「何乃若是？」子思曰：「人主自臧，則眾謀不進。事是而臧之，猶卻眾謀，況和非以長惡乎！夫不察事之是非而悅人贊己，暗莫甚焉；不度理之所在而阿諛求容，諂莫甚焉。君暗臣諂，以居百姓之上，民不與也。若引不已，國無類矣！」子思言於衛侯曰：「君之國事將日非矣！」公曰：「何故？」對曰：「有由然焉。君出言自以為是，而卿大夫莫敢矯其非；卿大夫出言亦自以為是，而士庶人莫敢矯其非。君臣既自賢矣，而群下同聲賢之，賢之則順而有福，矯之則逆而有禍，如此則善安從生！《詩》曰：『具曰予聖，誰知烏之雌雄？』抑亦似君之君臣乎？」
3　韓文侯薨，子哀侯立。
1　王崩，子烈王喜立。
2　魏、韓、趙共廢晉靖公為家人而分其地。
1　日有食之[29]。
2　韓滅鄭，因徒都之。
3　趙敬侯薨，子成侯種立。
1　〔韓嚴遂弒哀侯，國人立其子懿侯若山。初，哀侯以韓廆為相而愛嚴遂，二人甚相害也。嚴遂令人刺韓廆於朝，廆走哀侯，哀侯抱之。人刺韓廆，兼及哀侯〕[30]。
1　燕敗齊師於林狐。
2　魯伐齊，入陽關。
3　魏伐齊，至博陵。
4　燕僖侯薨，子桓侯立。
6　衛慎侯薨，子聲侯訓立。
1　趙伐衛，取都鄙七十三。
2　魏敗趙師於北藺。
1　魏伐楚，取魯陽。
1　齊〔桓公〕(威王)來朝[31]。是時周室微弱，諸侯莫朝，而齊獨朝之，天下以此益賢〔桓公〕(威王)。
2　趙伐齊，至鄄。
3　魏敗趙師於懷。
4　楚肅王薨，無子，立其弟良夫，是為宣王。
5　〔魏武侯薨，不立太子，子罃與公中緩爭立，國內亂〕[32]。
1　日有食之[33]。
2　王崩，弟扁立，是為顯王。
3　公孫頎謂韓懿侯曰：「魏亂，可取也。」懿侯乃與趙成侯合兵伐魏，戰於濁澤，大破之，遂圍魏。成侯曰：「殺罃，立公中緩，割地而退，我二國之利也。」懿侯曰：「不可。殺魏君，暴也；割地而退，貪也。不如兩分之。魏分為兩，不強於宋、衛，則我終無魏患矣。」趙人不聽。懿侯不悅，以其兵夜去。趙成侯亦去。罃遂殺公中緩而立，是為惠王。

