
資治通鑑 第085卷
【晉紀七】　起昭陽大淵獻，盡閼逢困敦，凡二年。
春，正月，李特潛渡江擊羅尚，水上軍皆散走。蜀郡太守徐儉以少城降，特入據之，惟取馬以供軍，餘無侵掠，赦其境內，改元建初。羅尚保太城，遣使求和於特。蜀民相聚為塢者，皆送款於特，特遣使就撫之；以軍中糧少，乃分六郡流民於諸塢就食。李流言於特曰：「諸塢新附，人心未固，宜質其大姓子弟，聚兵自守，以備不虞。」又與特司馬上官惇書曰：「納降如待敵，不可易也。」前將軍雄亦以為言。特怒曰：「大事已定，但當安民，何為更逆加疑忌，使之離叛乎！」
朝廷遣荊州刺史宗岱、建平太守孫阜帥水軍三萬以救羅尚。岱以阜為前鋒，進逼德陽。特遣李蕩及蜀郡太守李璜就德陽太守任臧共拒之。岱、阜軍勢甚盛，諸塢皆有貳志。益州兵曹從事蜀郡任睿言於羅尚曰：「李特散眾就食，驕怠無備，此天亡之時也。宜密約諸塢，刻期同發，內外擊之，破之必矣！」尚使睿夜縋出城，宣旨於諸塢，期以二月十日同擊特。睿因詣特詐降。特問城中虛實，睿曰：「糧儲將盡，但餘貨帛耳。」睿求出省家，特許之，遂還報尚。二月，尚遣兵掩襲特營，諸塢皆應之，特兵大敗，斬特及李輔、李遠，皆焚屍，傳首洛陽。流民大懼，李流、李蕩、李雄收餘眾還保赤祖。流自稱大將軍、大都督、益州牧，保東宮，蕩、雄保北營。孫阜破德陽，獲B120碩，任臧退屯涪陵。
三月，羅尚遣督護何沖、常深等攻李流，涪陵民藥紳等亦起兵攻流。流與李驤拒深，使李蕩、李雄拒紳。何沖乘虛攻北營，氐苻成、隗伯在營中，叛應之。蕩母羅氏擐甲拒戰，伯手刃傷其目，羅氏氣益壯；營垂破，會流等破深、紳，引兵還，與沖等戰，大破之，成、伯帥其黨突出詣尚。流等乘勝進抵成都，尚復閉城自守。蕩馳馬逐北，中矛而死。
朝廷遣侍中燕國劉沈假節統羅尚、許雄等軍，討李流。行至長安，河間王顒留沈為軍師，遣席薳代之。
李流以李特、李蕩繼死，宗岱、孫阜將至，甚懼。李含勸流降，流從之；李驤、李雄迭諫，不納。夏，五月，流遣其子世及含子胡為質於阜軍；胡兄離為梓潼太守，聞之，自郡馳還，欲諫不及。退，與雄謀襲阜軍，雄曰：「為今計，當如是；而二翁不從，奈何？」離曰：「當劫之耳！」雄大喜，乃共說流民曰：「吾屬前已殘暴蜀民，今一旦束手，便為魚肉。惟有同心襲阜，以取富貴耳！」眾皆從之。雄遂與離襲擊阜軍，大破之。會宗岱卒於墊江，荊州軍遂退。流甚慚，由是奇雄才，軍事悉以任之。
新野莊王歆，為政嚴急，失蠻夷心，義陽蠻張昌聚黨數千人，欲為亂。荊州以壬午詔書發武勇赴益州討李流，號「壬午兵」。民憚遠征，皆不欲行。詔書督遣嚴急，所經之界停留五日者，二千石免官。由是郡縣官長皆親出驅逐；展轉不遠，輒復屯聚為群盜。時江夏大稔，民就食者數千口。張昌因之誑惑百姓，更姓名曰李辰，募眾於安陸石巖山，請流民及避戍役者多往從之。太守弓欽遣兵討之，不勝。昌遂攻郡，欽兵敗，與部將朱伺奔武昌，歆遣騎督靳滿討之，滿覆敗走。
昌遂據江夏，造妖言云：「當有聖人出為民主。」得山都縣吏丘沈，更其姓名曰劉尼，詐雲漢後，奉以為天子，曰：「此聖人也。」昌自為相國，詐作鳳皇、玉璽之瑞，建元神鳳；郊禮、服色，悉依漢故事。有不應募者，族誅之，士民莫敢不從。又流言：「江、淮已南皆反，官軍大起，當悉誅之。」互相扇動，人情惶懼。江、沔間所在起兵以應昌，旬月間眾至三萬，皆著絳帽，以馬尾作髯。詔遣監軍華宏討之，敗於障山。
歆上言：「妖賊犬羊萬計，絳頭毛面，挑刀走戟，其鋒不可當。請台敕諸軍三道救助。」朝廷以屯騎校尉劉喬為豫州刺史，寧塑將軍沛國劉弘為荊州刺史。又詔河間王顒遣雍州刺史劉沈將州兵萬人，並征西府五千人出藍田頭以討昌。顒不奉詔；沈自領州兵至藍田，顒又逼奪其眾。於是劉喬屯汝南，劉弘及前將軍趙驤、平南將軍羊伊屯宛。昌遣其將黃林帥二萬人向豫州，劉喬擊卻之。
初，歆與齊王冏善，冏敗，歆懼，自結於大將軍穎。及張昌作亂，歆表請討之。時長沙王乂已與穎有隙，疑歆與穎連謀，不聽歆出兵，昌眾日盛。從事中郎孫洵謂歆曰：「公為岳牧，受閫外之託，拜表輒行，有何不可！而使奸凶滋蔓，禍釁不測，豈籓翰王室、鎮靜方夏之義乎！」歆將出兵，王綏曰：「昌等小賊，偏裨自足制之，何必違詔命，親矢石也！」昌至樊城，歆乃出拒之。眾潰，為昌所殺。詔以劉弘代歆為鎮南將軍，都督荊州諸軍事。六月，弘以南蠻長史廬江陶侃為大都護，參軍蒯恆為義軍督護，牙門將皮初為都戰帥，進據襄陽。張昌並軍圍宛，敗趙驤軍，殺羊伊。劉弘退屯梁。昌進攻襄陽，不克。
李雄攻殺汶山太守陳圖，遂取郫城。
秋，七月，李流徒屯郫。蜀民皆保險結塢，或南入寧州，或東下荊州。城邑皆空，野無煙火，流虜掠無所得，士眾饑乏。唯涪陵千餘家，依青城山處士范長生；平西參軍涪陵徐輿說羅尚，求為汶山太守，邀結長生，與共討流。尚不許，輿怒，出降於流，流以輿為安西將軍。輿說長生，使資給流軍糧，長生從之。流軍由是復振。
初，李含以長沙王乂微弱，必為齊王冏所殺，因欲以為冏罪而討之，遂廢帝，立大將軍穎，以河間王顒為宰相，己得用事。既而冏為乂所殺，穎、顒猶守籓，不如所謀。穎恃功驕奢，百度弛廢，甚於冏時；猶嫌乂在內，不得逞其欲，欲去之。時皇甫商復為乂參軍，商兄重為秦州刺史。含說顒曰：「商為乂所任，重終不為人用，宜早除之。可表遷重為內職，因其過長安執之。」重知之，露檄上尚書，發隴上兵以討含。乂以兵方少息，遣使詔重罷兵，征含為河南尹。含就征而重不奉詔，顒遣金城太守游楷、隴西太守韓稚等合四郡兵攻之。顒密使含與侍中馮蓀、中書令卞粹謀殺乂；皇甫商以告乂，收含、蓀、粹，殺之。驃騎從事琅邪諸葛玫、前司徒長史武邑牽秀皆出奔鄴。
張昌黨石冰寇揚州，敗刺史陳徽，諸郡盡沒；又攻破江州，別將陳貞等攻武陵、零陵、豫章、武昌、長沙，皆陷之，臨淮人封雲起兵寇徐州以應冰。於是荊、江、揚、豫、徐五州之境，多為昌所據。昌更置牧守，皆桀盜小人，專以劫掠為務。
劉弘遣陶侃等攻昌於竟陵，劉喬遣其將李楊等向江夏。侃等屢與昌戰，大破之，前後斬首數萬級，昌逃於下俊山，其眾悉降。
初，陶侃少孤貧，為郡督郵。長沙太守萬嗣過廬江，見而異之，命其子結友而去。後察孝廉，至洛陽，豫章國郎中令楊卓薦之於顧榮，侃由是知名。既克張昌，劉弘謂侃曰：「吾昔為羊公參軍，謂吾後當居身處，今觀卿，必繼老夫矣。」
弘之退屯於梁也，征南將軍范陽王虓遣前長水校尉張奕領荊州。弘至，奕不受代，舉兵拒弘。弘討奕，斬之。時荊部守宰多缺，弘請補選，詔許之，弘敘功銓德，隨才授任，人皆服其公當。弘表皮初補襄陽太守，朝廷以初雖有功而望淺，更以弘婿前東平太守夏侯陟為襄陽太守。弘下教曰：「夫治一國者，宜以一國為心，必若姻親然後可用，則荊州十郡，安得十女婿然後為政哉！」乃表：「陟姻親，舊制不得相監；皮初之勳，宜見酬報。」詔聽之。弘於是勸課農桑，寬刑省賦，公私給足，百姓愛悅。
河間王顒聞李含等死，即起兵討長沙王乂。大將軍穎上表請討張昌，許之；聞昌已平，因欲與顒共攻乂。盧志諫曰：「公前有大功而委權辭寵，時望美矣。今宜頓軍關外，文服入朝，此霸主之事也。」參軍魏郡邵續曰：「人之有兄弟，如左右手。明公欲當天下之敵而先去其一手，可乎！」穎皆不從。八月，顒、穎共表：「乂論功不平，與右僕射羊玄之、左將軍皇甫商專擅朝政，殺害忠良，請誅玄之、商，遣乂還國。」詔曰：「顒敢舉大兵，內向京輦，吾當親帥六軍以誅奸逆。其以乂為太尉，都督中外諸軍事以御之。」
顒以張方為都督，將精兵七萬，自函谷東趨洛陽。穎引兵屯朝歌，以平原內史陸機為前將軍、前鋒都督、督北中郎將王粹、冠軍將軍牽秀、中護軍石超等軍二十餘萬，南向洛陽。機以羈旅事穎，一旦頓居諸將之右，王粹等心皆不服。白沙督孫惠與機親厚，勸機讓都督於粹。機曰：「彼將謂吾首鼠兩端，適所以速禍也。」遂行。穎列軍自朝歌至河橋，鼓聲聞數百里。
乙丑，帝如十三里橋。太尉乂使皇甫商將萬餘人拒張方於宜陽。己已，帝還軍宣武場，庚午，捨於石樓。九月，丁丑，屯於河橋。壬子，張方襲皇甫商，敗之。甲申，帝軍於芒山。丁亥，帝幸偃師；辛卯，捨於豆田。大將軍穎進屯河南，阻清水為壘。癸巳，羊玄之憂懼而卒，帝旋軍城東；丙申，幸緱氏，擊牽秀，走之。大赦。張方入京城，大掠，死者萬計。
李流疾篤，謂諸將曰：「驍騎仁明，固足以濟大事；然前軍英武，殆天所相，可共受事於前軍。」流卒，眾推李雄為大都督、大將軍、益州牧、治郫城。雄使武都樸泰紿羅尚，使襲郫城，雲己為內應。尚使隗伯將兵攻郫，泰約舉火為應，李驤伏兵於道，泰出長梯於外。隗伯兵見火起，爭緣梯上，驤縱兵擊，大破之。追奔夜至城下，詐稱萬歲，曰：「已得郫城矣！」入少城，尚乃覺之，退保太城。隗伯創甚，雄生獲之，赦不殺。李驤攻犍為，斷尚運道。獲太守龔恢，殺之。
石超進逼緱氏。冬，十月，壬寅，帝還宮。丁未，敗牽秀於東陽門外。大將軍穎遣將軍馬鹹助陸機。戊申，太尉乂奉帝與機戰於建春門。乂司馬王瑚使數千騎系戟於馬，以突鹹陳，鹹軍亂，執而斬之。機軍大敗，赴七里澗，死者如積，水為之不流。斬其大將賈崇等十六人，石超遁去。
初，宦人孟玖有寵於大將軍穎，玖欲用其父為邯鄲令，左長史盧志等皆不敢違，右司馬陸雲固執不許，曰：「此縣，公府掾資，豈有黃門父居之邪！」玖深怨之。玖弟超，領萬人為小督，未戰，縱兵大掠，陸機錄其主者；超將鐵騎百餘人直入機麾下，奪之，顧謂機曰：「貉奴，能作督不！」機司馬吳郡孫拯勸機殺之，機不能用。超宣言於眾曰：「陸機將反。」又還書與玖，言機持兩端，故軍不速決。及戰，超不受機節度，輕兵獨進，敗沒。玖疑機殺之，譖之於穎曰：「機有二心於長沙。」牽秀素謅事玖，將軍王闡、郝昌、帳下督陽平公師籓皆玖所引用，相與共證之。穎大怒，使秀將兵收機。參軍事王彰諫曰：「今日之舉，強弱異勢。庸人猶知必克，況機之明達乎！但機吳人，殿下用之太過，北土舊將皆疾之耳。」穎不從。機聞秀至，釋戎服，著白帢，與秀相見，為箋辭穎，既而歎曰：「華亭鶴唳，可復聞呼！」秀遂殺之。穎又收機弟清河內史雲、平東祭酒耽及孫拯，皆下獄。
記室江統、陳留蔡克、穎川棗嵩等上疏，以為：「陸機淺謀致敗，殺之可也。至於反逆，則眾共知其不然。宜先檢校機反狀，若有徵驗，誅雲等未晚也。」統等懇請不已，穎遲回者三日。蔡克入，至穎前，叩頭流血，曰：「雲為孟玖所犯，遠近莫不聞。今果見殺，竊為明公惜之！」僚屬隨克入者數十人，流涕固請，穎惻然，有宥雲之色。孟玖扶穎入，催令殺雲、耽，夷機三族。獄吏考掠孫拯數百，兩踝骨見，終言機冤。吏知拯義烈，謂拯曰：「二陸之枉，誰不知之，君可不愛身乎！」拯仰天歎曰：「陸君兄弟，世之奇士，吾蒙知愛，今既不能救其死，忍復從而誣之乎！」玖等知拯不可屈，乃令獄吏詐為拯辭。穎既殺機，意常悔之，及見拯辭，大喜，謂玖等曰：「非卿之忠，不能窮此奸。」遂夷拯三族。拯門人費慈、宰意二人詣獄明拯冤，拯譬遣之曰：「吾義不負二陸，死自吾分；卿何為爾邪！」曰：「君既不負二陸，僕又安可負君！」固言拯冤，玖又殺之。
太尉乂奉帝攻張方，方兵望見乘輿，皆退走，方遂大敗，死才五千餘人。方退屯十三里橋，眾懼，欲夜遁，方曰：「勝負兵家之常，善用兵者能因敗為成。今我更前作壘，出其不意，此奇策也。」乃夜潛進，逼洛城七里，築壘數重，外引廩谷以足軍食。乂既戰勝，以為方不足憂。聞方壘成，十一月，引兵攻之，不利。朝議以乂、穎兄弟，可辭說而釋，乃使中書令王衍等往說穎，令與乂分陝而居，穎不從。乂因致書於穎，為陳利害，欲與之和解，穎復書：「請斬皇甫商等首，則引兵還鄴。」乂不可。穎進兵逼京師，張方決千金堨，水碓皆涸。乃發王公奴婢手舂給兵，一品已下不從征者，男子十三以上皆從役，又發奴助兵；公私窮踧，米石萬錢。詔命所行，一城而已。驃騎主簿范陽祖逖言於乂曰：「劉沈忠義果毅，雍州兵力足制河間，宜啟上為詔與沈，使發兵襲顒。顒窘急，必召張方以自救，此良策也。」乂從之。沈奉詔馳檄四境，諸郡多起兵應之。沈合七郡之眾凡萬餘人，趣長安。
乂又使皇甫商間行，繼帝手詔，命游楷等罷兵，敕皇甫重進軍討顒。商間行至新平，遇其從甥，從甥素憎商，以告顒捕商，殺之。
十二月，議郎周□、前南平內史長沙王矩起兵江東以討石冰，推前吳興太守吳郡顧秘都督揚州九郡諸軍事，傳檄州郡，殺冰所署將吏。於是前侍御史賀循起兵於會稽，廬江內史廣陵華譚及丹揚葛洪、甘卓皆起兵以應秘。□，處之子；御，邵之子；卓，寧之曾孫也。
冰遣其將羌毒帥兵數萬拒□，□擊斬之。冰自臨淮退趨壽春。征東將軍劉准聞冰至，惶懼不知所為。廣陵度支廬江陳敏統眾在壽春，謂准曰：「此等本不樂遠戍，逼迫成賊，烏合之眾，其勢易離，敏請督帥運兵為公破之。」准乃益敏兵，使擊之。
閏月，李雄急攻羅尚。尚軍無食，留牙門張羅守城。夜，由牛鞞水東走，羅開門降。雄入成都，軍士饑甚，乃帥眾就谷於郪，掘野芋而食之。許雄坐討賊不進，征即罪。
安北將軍、都督幽州諸軍事王濬，以天下方亂，欲結援夷狄，乃以一女妻鮮卑段務勿塵，一女妻素怒延，又表以遼西郡封務勿塵為遼西公。濬，沈之子也。
毛詵之死也，李睿奔五苓夷帥於陵丞，於陵丞詣李毅為睿請命，毅許之。睿至，毅殺之。於陵丞怒，帥諸夷反攻毅。
尚書令樂廣女為成都王妃，或譖諸太尉乂；乂以問廣，廣神色不動，徐曰：「廣豈以五男易一女哉！」乂猶疑之。
春，正月，丙午，樂廣以憂卒。
長沙厲王乂屢與大將軍穎戰，破之，前後斬獲六、七萬人。而乂未嘗虧奉上之禮；城中糧食日窘，而士卒無離心。張方以為洛陽未可克，欲還長安。而東海王越慮事不濟，癸亥，潛與殿中諸將夜收乂送別省。甲子，越啟帝，下詔免乂官，置金墉城。大赦，改元。城既開，殿中將士見外兵不盛，悔之，更謀劫出乂以拒穎。越懼，欲殺乂以絕眾心。黃門侍郎潘滔曰：「不可，將自有靜之者。」乃遣密告張方。丙寅，方取乂於金墉城，至營，炙而殺之，方軍士亦為之流涕。
公卿皆詣鄴謝罪；大將軍穎入京師，復還鎮於鄴。詔以穎為丞相，加東海王越守尚書令。穎遣奮武將軍石超等帥兵五萬屯十二城門，殿中宿所忌者，穎皆殺之；悉代去宿衛兵。表盧志為中書監，留鄴，參署丞相府事。
河間王顒頓軍於鄭，為東軍聲援，聞劉沈兵起，還鎮渭城，遣督護虞遵夔逆戰於好畦。夔兵敗，顒懼，退入長安，急召張方。方掠洛中官私奴婢萬餘人而西。軍中乏食，殺人雜牛馬肉食之。
劉沈渡渭而軍，與顒戰，顒屢敗。沈使安定太守衙博、功曹皇甫澹以精甲五千襲長安，入其門，力戰至顒帳下。沈兵來遲，馮翊太守張輔見其無繼，引兵橫擊之，殺博及澹，沈兵遂敗，收餘卒而退。張方遣其將敦偉夜擊之，沈軍驚潰，沈與麾下南走，追獲之。沈謂顒曰：「知己之惠輕，君臣之義重，沈不可以違天子之詔，量強弱以苟全。投袂之日，期之必死，菹醯之戮，其甘如薺。」顒怒，鞭之而後腰斬。新平太守江夏張光數為沈畫計，顒執而詰之，光曰：「劉雍州不用鄙計，故令王得有今日！」顒壯之。引與歡宴，表為右衛司馬。
羅尚逃至江陽，遣使表狀，詔尚權統巴東、巴郡、涪陵以供軍賦。尚遣別駕李興詣鎮南將軍劉弘求糧，弘綱紀以運道阻遠，且荊州自空乏，欲以零陵米五千斛與尚。弘曰：「天下一家，彼此無異，吾今給之，則無西顧之憂矣。」遂以三萬斛結之，尚賴以自存。李興願留為弘參軍，弘奪其手版而遣之。又遣治中何松領兵屯巴東為尚後繼。於時流民有荊州者十餘萬戶，羈旅貧乏，多為盜賊，弘大給其田及種糧，擢其賢才，隨資敘用，流民遂安。
二月，乙酉，丞相穎表廢皇后羊氏，幽於金墉城，廢皇太子覃為清河王。
陳敏與石冰戰數十合，冰眾十倍於敏，敏擊之，所向皆捷，遂與周□合攻冰於建康。三月，冰北走，投封雲，雲司馬張統斬冰及雲以降，揚、徐二州平。周□、賀循皆散眾還家，不言功賞。朝廷以陳敏為廣陵相。
河間王顒表請立丞相穎為太弟。戊申，詔以穎為皇太弟，都督中外諸軍事，丞相如故。大赦。乘輿服御皆遷於鄴，制度一如魏武帝故事。以顒為大宰、大都督、雍州牧；前太傅劉實為太尉。實以老，固讓不拜。太弟穎僭侈日甚，劈幸用事，大失眾望。司空東海王越，與右衛將軍陳□□，及長沙王故將上官已等謀討之。秋，七月，丙申朔，陳□□勒兵入雲龍門，以詔召三公百僚及殿中，戒嚴討穎，石超奔鄴。戊戌，大赦，復皇后羊氏及太子覃。己亥，越奉帝北征。以越為大都督。征前侍中嵇紹詣行在。侍中秦准謂紹曰：「今往，安危難測，卿有佳馬乎？」紹正色曰：「臣子扈衛乘輿，死生以之，佳馬何為！」
越檄召四方兵，赴者雲集，比至安陽，眾十餘萬，鄴中震恐。穎會群僚問計，東安王繇曰：「天子親征，宜釋甲縞素出迎請罪。」穎不從，遣石超帥眾五萬拒戰。折衝將軍喬智明勸穎奉迎乘輿，穎怒曰：「卿名曉事，投身事孤；今主上為群小所逼，卿奈何欲使孤束手就刑邪！」
陳□□二弟匡、規自鄴赴行在，雲鄴中皆已離散，由是不甚設備。己未，石超軍奄至，乘輿敗績於蕩陰，帝傷頰，中三矢，百官侍御皆散。嵇紹朝服，下馬登輦，以身衛帝，兵人引紹於轅中斫之。帝曰：「忠臣也，勿殺！」對曰：「奉太弟令，惟不犯陛下一人耳！」遂殺紹。血濺帝衣。帝墮於草中，亡六璽。石超奉帝幸其營，帝餒甚，超進水，左右奉秋桃。穎遣盧志迎帝；庚申，入鄴。大赦，改元曰建武。左右欲浣帝衣。帝曰：「嵇侍中血，勿浣也！」
陳□□、上官巳等奉太子覃守洛陽。司空越奔下邳，徐州都督東平王楙不納，越徑還東海。太弟穎以越兄北弟宗室之望，下令招之，越不應命。前奮威將軍孫惠上書勸越邀結籓方，同獎王室。越以惠為記室參軍，與參謀議。北軍中候苟晞奔范陽王虓，虓承製以晞行兗州刺史。
初，三王之起兵討趙王倫也，王浚擁眾挾兩端，禁所部士民不得赴三王召募。太弟穎欲討之而未能，濬心亦欲圖穎。穎以右司馬和演為幽州刺史，密使殺浚。演與烏桓單于審登謀與浚游薊城南清泉，因而圖之。會天暴雨，兵器沾濕，不果而還。審登以為浚得天助，乃以演謀告浚。浚與審登密嚴兵，約并州刺史東贏公騰共圍演，殺之，自領幽州營兵。騰，越之弟也。太弟穎稱詔征浚，浚與鮮卑段務勿塵、烏桓羯朱及東嬴公騰同起兵討穎，穎遣北中郎將王斌及石超擊之。
太弟穎怨東安王繇前議，八月，戊辰，收繇，殺之。初，繇兄琅邪恭王覲薨，子睿嗣。睿沈敏有度量，為左將軍，與東海參軍王導善。導，敦之從父弟也；識量清遠，以朝廷多故，每勸睿之國。及繇死，睿從帝在鄴，恐及禍，將逃歸。穎先敕諸關津，無得出貴人；睿至河陽，為津吏所止。從者宋興自後來，以鞭拂睿而笑曰：「捨長，官禁貴人，汝亦被拘邪？」吏乃聽過。至洛陽，迎太妃夏侯氏俱歸國。丞相從事中郎王澄發孟玖奸利事，勸太弟穎誅之，穎從之。
上官巳在洛陽，殘暴縱橫。守河南尹周馥，浚之從父弟也，與司隸滿奮等謀誅之。事洩，奮等死，馥走，得免。司空越之討太弟穎也，太宰顒遣右將軍、馮翊太守張方將兵二萬救之，聞帝已入鄴，因命方鎮洛陽。巳與別將苗願拒之，大敗而還。太子覃夜襲巳、願，巳、願出走；方入洛陽。覃於廣陽門迎方而拜，方下車扶止之。復廢覃及羊後。
初，太弟穎表匈奴左賢王劉淵為冠軍將軍，監五部軍事，使將兵在鄴。淵子聰，驍勇絕人，博涉經史，善屬文，彎弓三百斤；弱冠游京師，名士莫不與交。穎以聰為積弩將軍。
淵從祖右賢王宣謂其族人曰：「自漢亡以來，我單于徒有虛號，無復尺土；自餘王侯，降同編戶。今吾眾雖衰，猶不減二萬，奈何斂手受役，奄過百年！左賢王英武超世，天苟不欲興匈奴，必不虛生此人也。今司馬氏骨肉相殘，四海鼎沸，復呼韓邪之業，此其時矣！」乃相與謀，推淵為大單于，使其黨呼延攸詣鄴告之。
淵白穎，請歸會葬，穎弗許。淵令攸先歸，告宣等使招集五部及雜胡，聲言助穎，實欲叛之。及王浚、東嬴公騰起兵，淵說穎曰：「今二鎮跋扈，眾十餘萬，恐非宿衛及近郡士眾所能御也，請為殿下還說五部，以赴國難。」穎曰：「五部之眾，果可發否？就能發之，鮮卑、烏桓，未易當也。吾欲奉乘輿還洛陽以避其鋒，徐傳檄天下，以逆順制之，君意何如？」淵曰：「殿下武皇帝之子，有大勳於王室，威恩遠著，四海之內，孰不願為殿下盡死力者！何難發之！王浚豎子，東嬴疏屬，豈能與殿下爭衡邪！殿下一發鄴宮，示弱於人，洛陽不可得而至；雖至洛陽，威權不復在殿下也。願殿下撫勉士眾，靖以鎮之，淵請為殿下以二部摧東嬴，三部梟王浚，二豎之首，可指日而懸也。」穎悅，拜淵為北單于、參丞相軍事。
淵至左國城，劉宣等上大單于之號，二旬之間，有眾五萬，都於離石，以聰為鹿蠡王。遣左於陸王宏帥精騎五千，會穎將王粹拒東嬴公騰。粹已為騰所敗，宏無及而歸。
王浚、東嬴公騰合兵擊王斌，大破之。浚以主簿祁弘為前鋒，敗石超於平棘，乘勝進軍。候騎至鄴，鄴中大震，百僚奔走，土卒分散。盧志勸穎奉帝還洛陽。時甲士尚有萬五千人，志夜部分，至曉將發，而程太妃戀鄴不欲去，穎狐疑未決。俄而眾潰，穎遂將帳下數十騎與志奉帝御犢車南奔洛陽。倉猝上下無繼，中黃門被囊中繼私錢三千，詔貸之，於道中買飯，夜則御中黃門布被，食以瓦盆。至溫，將謁陵，帝喪履，納從者之履，下拜流涕。及濟河，張方自洛陽遣其子羆帥騎三千，以所乘車奉迎帝。至芒山下，方自帥萬餘騎迎帝。方將拜謁，帝下車自止之。帝還宮，奔散者稍還，百官粗備。辛巳，大赦。
王浚入鄴，士眾暴掠，死者甚眾。使烏桓羯朱追太弟穎，至朝歌，不及。浚還薊，以鮮卑多掠人婦女，命：「有敢挾藏者斬！」於是沈於易水者八千人。
東嬴公騰乞師於拓跋猗□以擊劉淵，猗□與弟猗盧合兵擊淵於西河，破之，與騰盟於汾東而還。
劉淵聞太弟穎去鄴，歎曰：「不用吾言，逆自奔潰，真奴才也！然吾與之有言矣，不可以不救。」將發兵擊鮮卑、烏桓，劉宣等諫曰：「晉人奴隸御我，今其骨肉相殘，是天棄彼而使我復呼韓邪之業也。鮮卑、烏桓，我之氣類，可以為援，奈何擊之！」淵曰：「善！大丈夫當為漢高、魏武，呼韓邪何足效哉！」宣等稽首曰：「非所及也！」
荊州兵擒斬張昌，同黨皆夷三族。
李雄以范長生有名德，為蜀人所重，欲迎以為君而臣之，長生不可。諸將固請雄即尊位。冬，十月，雄即成都王位，大赦，改元曰建興。除晉法，約法七章。以其叔父驤為太傅，兄始為太保，李離為太尉，李雲為司徒，李璜為司空，李國為太宰，閻式為尚書令，楊褒為僕射。尊母羅氏為王太后，追尊父特為成都景王。雄以李國、李離有智謀，凡事必咨而後行，然國、離事雄彌謹。
劉淵遷都左國城，胡、晉歸之者愈眾。淵謂群臣曰：「昔漢有天下久長，恩結於民。吾，漢氏之甥，約為兄弟。兄亡弟紹，不亦可乎！」乃建國號曰漢。劉宣等請上尊號，淵曰：「今四方未定，且可依高祖稱漢王。」於是即漢王位，大赦，改元曰元熙。追尊安樂公禪為孝懷皇帝，作漢三祖、五宗神主而祭之。立其妻呼延氏為王后。以右賢王宣為丞相，崔游為御史大夫，左於陸王宏為太尉，范隆為大鴻臚，朱紀為太常，上常崔懿之、後部人陳元達皆為黃門郎，族子曜為建武將軍；游固辭不就。
元達少有志操，淵嘗招之，元達不答。及淵為漢王，或謂元達曰：「君其懼乎？」元達笑曰：「吾知其人久矣，彼亦亮吾之心；但恐不過三、二日，驛書必至。」其暮，淵果征元達。元達事淵，屢進忠言，退而削草，雖子弟莫得知也。
曜生而眉白，目有赤光，幼聰慧，有膽量，早孤，養於淵。及長，儀觀魁偉，性拓落高亮，與眾不群。好讀書，善屬文，鐵厚一寸，射而洞之。常自比樂毅及蕭、曹，時人莫之許也；惟劉聰重之，曰：「永明，漢世祖、魏武之流，數公何足道哉！」
帝既還洛陽，張方擁兵專制朝政，太弟穎不得復豫事。豫州都督范陽王虓、徐州都督東平王楙等上言：「穎弗克負荷，宜降封一邑，特全其命。太宰宜委以關右之任，自州郡以下，選舉授任，一皆仰成；朝之大事，廢興損益，每輒疇咨。張方為國效節，而不達變通，未即西還，宜遣還郡，所加方官，請悉如舊。司徒戎、司空越，並忠國小心，宜干機事，委以朝政。王浚有定社稷之勳，宜特崇重，遂撫幽朔，長為北籓。臣等竭力扞城，籓屏皇家，則陛下垂拱，四海自正矣。」
張方在洛既久，兵士剽掠殆竭，眾情喧喧，無復留意，議欲奉帝遷都長安；恐帝及公卿不從，欲須帝出而劫之。乃請帝謁廟，帝不許。十一月，乙未，方引兵入殿，以所乘車迎帝，帝馳避後園竹中。軍人引帝出，逼使上車，帝垂泣從之。方於馬上稽首曰：「今寇賊縱橫，宿衛單少，願陛下幸臣壘，臣盡死力以備不虞。」時群臣皆逃匿，唯中書監盧志侍側，曰：「陛下今日之事，當一從右將軍。」帝遂幸方壘，令方具車載宮人、寶物。軍人因妻略後宮，分爭府藏，割流蘇、武帳為馬帴，魏、晉以來蓄積，掃地無遺。方將焚宗廟、宮室以絕人返顧之心，盧志曰：「昔董卓無道，焚燒洛陽，怨毒之聲，百年猶存，何為襲之！」乃止。
帝停方壘三日，方擁帝及太弟穎、豫章王熾等趨長安，王戎出奔郟。太宰顒帥官屬步騎三萬迎於霸上，顒前拜謁，帝下車止之。帝入長安，以征西府為宮。唯尚書僕射荀籓、司隸劉暾、河南尹周馥等在洛陽為留台，承製行事，號東、西台。籓，勖之子也。丙午，留台大赦，改元復為永安。辛丑，復皇后羊氏。
羅尚移屯巴郡，遣兵掠蜀中，獲李驤妻昝氏及子壽。
十二月，丁亥，詔太弟穎以成都王還第；更立豫章王熾為皇太弟。帝兄弟二十五人，時存者惟穎、熾及吳王晏。晏材質庸下；熾沖素好學，故太宰顒立之。詔以司空越為太傅，與顒夾輔帝室，王戎參錄朝政。又以光祿大夫王衍為尚書左僕射。高密王略為鎮南將軍，領司隸校尉，權鎮洛陽。東中郎將模為寧北將軍，都督冀州諸軍事，鎮鄴。百官各還本職。令州郡蠲除苛政，愛民務本，清通之後，當還東京。大赦，改元。略、模，皆越之弟也。王浚既去鄴，越使模鎮之。顒以四方乖離，禍難不已，故下此詔和解之，冀獲少安。越辭太傅不受。又詔以太宰顒都督中外諸軍事。張方為中領軍、錄尚書事，領京兆太守。
東嬴公騰遣將軍聶玄擊漢王淵，戰於大陵，玄兵大敗。
淵遣劉曜寇太原，取泫氏、屯留、長子、中都。又遣冠軍將軍喬晞寇西河，取介休。介休令賈渾不降，晞殺之；將納其妻宗氏，宗氏罵晞而哭，日晞又殺之。淵聞之，大怒曰：「使天道有知，喬晞望有種乎！」追還，降秩四等，收渾屍，葬之。

