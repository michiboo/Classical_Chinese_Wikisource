
資治通鑑 第248卷
【唐紀六十四】　起閼逢困敦閏月，盡屠維大荒落，凡五年有奇。
閏月，壬戌，以中書侍郎、同平章事李紳同平章事，充淮南節度使。
李德裕奏：「鎮州奏事官高迪密陳意見二事：其一，以為『賊中好為偷兵術，潛抽諸處兵聚於一處，官軍多就迫逐，以致失利；經一兩月，又偷兵詣他處。官軍須知此情，自非來攻城柵，慎勿與戰。彼淹留不過三日，須散歸舊屯，如此數四空歸，自然喪氣。官軍密遣諜者詗其抽兵之處，乘虛襲之，無不捷矣。』其二，『鎮、魏屯兵雖多，終不能分賊勢。何則？下營不離故處，每三兩月一深入，燒掠而去。賊但固守城柵，城外百姓，賊亦不惜。宜令進營據其要害，以漸逼之。若止如今日，賊中殊不以為懼。』望詔諸將各使知之！」
劉稹腹心將高文端降，言賊中乏食，令婦人挼穗舂之以給軍。德裕訪文端破賊之策，文端以為：「官軍今真攻澤州，恐多殺士卒，城未易得。澤州兵約萬五千人，賊常分兵太半，潛伏山谷，伺官軍攻城疲弊，則四集救之，官軍必失利。今請令陳許軍過乾河立寨，自寨城連延築為夾城，環繞澤州，日遣大軍布陳於外以扞救兵。賊見圍城將合，必出大戰；待其敗北，然後乘勢可取。」德裕奏請詔示王宰。文端又言：「固鎮寨四崖懸絕，勢不可攻。然寨中無水，皆飲澗水，在寨東南約一里許。宜令王逢進兵逼之，絕其水道，不過三日，賊必棄寨遁去，官軍即可追躡。前十五里至青龍寨，亦四崖懸絕，水在寨外，可以前法取也。其東十五里則沁州城。」德裕奏請詔示王逢。文端又言：「都頭王釗將萬兵戍洺州，劉稹既族薛茂卿，又誅刑洺救援兵馬使談朝義兄弟三人，釗自是疑懼。稹遣使召之，釗不肯入，士卒皆嘩噪，釗必不為稹用。但釗及士卒家屬皆在潞州，又士卒恐己降為官軍所殺，招之必不肯來。惟有諭意於釗，使引兵入潞州取稹。事成之日，許除別道節度使，仍厚有賜與，庶幾肯從。」德裕奏請詔何弘潛遣人諭以此意。
劉稹年少懦弱，押牙王協、宅內兵馬使李士貴用事，專聚貨財，府庫充溢，而將士有功無賞，由是人心離怨。劉從諫妻裴氏，冕之支孫也，憂稹將敗，其弟問典兵在山東，欲召之使掌軍政。士貴恐問至奪己權，且洩其奸狀，乃曰：「山東之事仰成於五舅，若召之，是無三州也。」乃上。
王協薦王釗為洺州都知兵馬使。釗得眾心，而多不遵使府約束，同列高元武、安玉言其有貳心。稹召之，釗辭以「到洺州未立少功，實所慚恨，乞留數月，然後詣府。」許之，王協請稅商人，每州遣軍將一人主之，名為稅商，實籍編戶家貲，至於什器無所遺，皆估為絹匹，十分取其二，率高其估。民竭浮財及糗糧輸之，不能充，皆璟璟不安。軍將劉溪尤貪殘，劉從諫棄不用。溪厚賂王協，協以刑州富商最多，命溪主之。裴問所將兵號「夜飛」，多富商子弟，溪至，悉拘其父兄。軍士訴於問，問為之請，溪不許，以不遜語答之。問怒，密與麾下謀殺溪歸國，並告刺史崔嘏，嘏從之。丙子，嘏、問閉城，斬城中大將四人，請降於王元逵。時高元武在黨山，聞之，亦降。先是使府賜洺州軍士布，人一端，尋有帖以折冬賜。會稅商軍將至洺州，王釗因人不安，謂軍士曰：「留後年少，政非己出。今倉庫充實，足支十年，豈可不少散之以慰勞苦之士！使貼不可用也。」乃擅開倉庫，給士卒人絹一匹，谷十二石，士卒大喜。釗遂閉城請降於何弘敬。安玉在磁州，聞二州降，亦降於弘敬。堯山都知失馬使魏元談等降於王元逵，元逵以其久不下，皆殺之。
八月，辛卯，鎮、魏奏邢、洺、磁三州降，宰相入賀。李德裕曰：「昭義根本盡在山東，三州降，則上黨不日有變矣。」上曰：「郭誼必梟劉稹以自贖。」德裕曰：「誠如聖料。」上曰：「於今所宜先處者何事？」德裕請以給事中盧弘止為三州留後，曰：「萬一鎮、魏請占三州，朝廷難於可否。」上從之。詔山南東道兼昭義節度使盧鈞乘驛赴鎮。
潞人聞三州降，大懼。郭誼、王協謀殺劉稹以自贖，稹再從兄中軍使匡周兼押牙，誼患之，言於稹曰：「十三郎在牙院，諸將皆莫敢言事，恐為十三郎所疑而獲罪，以此失山東。今誠得十三郎不入，則諸將始敢盡言，采於眾人，必獲長策。」稹召匡周諭之，使稱疾不入。匡周怒曰：「我在院中，故諸將不敢有異圖；我出院，家必滅矣！」稹固請之，匡周不得已，彈指而出。誼令稹所親董可武說稹曰：「山東之叛，事由五舅，城中人人誰敢相保！留後今欲何如？」稹曰：「今城中尚有五萬人，且當閉門堅守耳。」可武曰：』非良策也。留後不若束身歸朝，如張元益，不失作刺史。且以郭誼為留後，俟得節之日，徐奉太夫人及室家金帛歸之東都，不亦善乎！」稹曰：「誼安肯如是？」可武曰：「可武已與之重誓，必不負也。」及引誼入。稹與之密約既定，乃白其母。母曰：「歸朝誠為佳事，但恨已晚。吾有弟不能保，安能保郭誼！汝自圖之！」稹乃素服出門，以母命署誼都知兵馬使。王協已戒諸將列於外廳，誼拜謝稹已，出見諸將，稹治裝於內廳。李士貴聞之，帥後院兵數千攻誼。誼叱之曰：「何不自取賞物，乃欲與李士貴同死乎！」軍士乃退，共殺士貴。誼易置將吏，部署軍士，一夕俱定。明日，使董可武入謁稹曰：「請議公事。」稹曰：「何不言之！」可武曰：「恐驚太夫人。」乃引稹步出牙門，至北宅，置酒作樂。酒酣，乃言：「今日之事欲全太尉一家，須留後自圖去就，則朝廷必垂矜閔。」稹曰：「如所言，稹之心也。」可武遂前執其手，，崔率度自後斬之，因收稹宗族，匡周以下至襁褓中子皆殺之。又殺劉從諫父子所厚善者張谷、陳揚庭、李仲京、郭台、王羽、韓茂章、茂實、王渥、賈庠等凡十二家，並其子侄甥婿無遺。仲京，訓之兄；台，行餘之子。羽，涯之從孫；茂章、茂實，約之子；渥，璠之子。庠，餗之子也。甘露之亂，仲京等亡歸從諫，從諫撫養之。凡軍中有小嫌者，誼日有所誅，流血成泥。乃函稹首，遣使奉表及書，降於王宰。首過澤州，劉公直舉營慟哭，亦降於宰。
乙未，宰以狀聞。丙申，宰相入賀。李德裕奏：「今不須復置邢、洺、磁留後，但遣盧弘止宣慰三州及成德、魏博兩道。」上曰：「郭誼宜如何處之？」德裕對曰：「劉稹騃孺子耳，阻兵拒命，皆誼為之謀主。及勢孤力屈，又賣稹以求賞。此而不誅，何以懲惡！宜及諸軍在境，並誼等誅之！」上曰：「朕意亦以為然。」乃詔石雄將七千人入潞州，以應謠言。杜悰以饋運不給，謂誼等可赦，上熟視不應。德裕曰：「今春澤潞未平，太原復擾，自非聖斷堅定，二寇何由可平！外議以為若在先朝，赦之久矣。」上曰：「卿不知文宗心地不與卿合，安能議乎！」罷盧鈞山南東道，專為昭義節度使。戊戌，劉稹傳首至京師。詔：「昭義五州給復一年，軍行所過州縣免今年秋稅。昭義自劉從諫以來，橫增賦斂，悉從蠲免。所藉土團並縱遣歸農。諸道將士有功者，等級加賞。」
郭誼既殺劉稹，日望旌節，既久不聞問，乃曰：「必移它鎮。」於是閱鞍馬，治行裝。及聞石雄將至，懼失色。雄至，誼等參賀畢，敕使張仲清曰：「郭都知告身來日當至，諸高班告身在此，晚牙來受之！」乃以河中兵環球場，晚牙，誼等至，唱名引入，凡諸將桀黠拒官軍者，悉執送京師。加何弘敬同平章事。丁未，詔發劉從諫屍，暴於潞州市三日，石雄取其屍置球場斬坐刀之。
戊申，加李德裕太尉、趙國公，德裕固辭。上曰：「恨無官賞卿耳！卿若不應得，朕必不與卿。」初，李德裕以「韓全義以來，將帥出征屢敗，其弊有三：一者，詔令下軍前者，日有三四，宰相多不預聞。二者，監軍各以意見指揮軍事，將帥不得專進退。三者每軍各有宦者為監使，悉選軍中驍勇數百為牙隊，其在陳戰鬥者，皆怯弱之士。每戰，監使自有信旗，乘高立馬，以牙隊自衛，視軍勢小卻，輒引旗先走，陳從而潰。」德裕乃與樞密使楊欽義、劉行深議，約敕監軍不得預軍政，每兵千人聽監使取十人自衛，有功隨例沾賞。二樞密皆以為然，白上行之。自御回鶻至澤潞罷兵，皆守此制。自非中書進詔意，更無它詔自中出者。號令既簡，將帥得以施其謀略，故所向有功。自用兵以來，河北三鎮每遣使者至京師，李德裕常面諭之曰：「河朔兵力雖強，不能自立，須借朝廷官爵威命以安軍情。歸語汝使：與其使大將邀宣慰敕使以求官爵，何如自奮忠義，立功立事，結知明主，使恩出朝廷，不亦榮乎！且以耳目所及者言之，李載義在幽州，為國家盡忠平滄景，及為軍中所逐，不失作節度使，後鎮太原，位至宰相。楊志誠遣大將遮敕使馬求官，及為軍中所逐，朝廷竟不赦其罪。此二人禍福足以觀矣。」德裕復以其言白上，上曰：「要當如此明告之。」由是三鎮不敢有異志。
九月，詔以澤州隸河陽節度。
丁巳，盧鈞入潞州。鈞素寬厚愛人，劉稹未平，鈞已領昭義節度，襄州士卒在行營者，與潞人戰，常對陳揚鈞之美。及赴鎮，入天井關，昭義散卒歸之道，鈞皆厚撫之，人情大洽，昭議遂安。劉稹將郭誼、王協、劉公直、安全慶、李道德、劉佐堯、劉開德、董可武等至京師，皆斬之。
臣光曰：董重質之在淮西，郭誼之在昭義，吳元濟、劉稹，如木偶人在伎兒之手耳。彼二人者，始則勸人為亂，終則賣主規利，其死固有餘罪。然憲宗用之於前，武宗誅之於後，臣愚以為皆失之。何則？賞奸，非義也；殺降，非信也。失義與信，何以為國！昔漢光武待王郎、劉盆子止於不死，知其非力竭則不降故也。樊崇、徐宣、王元、牛邯之徒，豈非助亂之人乎？而光武弗殺。蓋以既受其降，則不可復誅故也。若既赦而復逃亡叛亂，則其死固無辭矣！如誼等，免死流之遠方，沒齒不還，可矣；殺之，非也！
王羽、賈庠等已為誼所殺，李德裕復下詔稱「逆賊王涯、賈餗等已就昭義誅其子孫」，宣告中外，識者非之。劉從諫妻裴氏亦賜死。又令昭義降將李丕、高文端、王釗等疏昭義將士與劉稹同惡者，悉誅之，死者甚眾。盧鈞疑其枉濫，奏請寬之，不從。昭義屬城有嘗無禮於王元逵者，元逵推求得二十餘人，斬之。餘眾懼，復閉城自守。戊辰，李德裕等奏：「寇孽既平，盡為國家城鎮，豈可令元逵窮兵攻討！望遣中使賜城內將士敕，招安之，仍詔元逵引兵歸鎮，並詔盧鈞自遣使安撫。」從之。
乙亥，李德裕等請上尊號，且言：「自古帝王，成大功必告天地。父，宣懿太后祔廟，陛下未嘗親謁。」上瞿然曰：「郊廟之禮，誠宜亟行，至於徽稱，非所敢當！」凡五上表，乃許之。
李德裕奏：「據幽州奏事官言：詗知回鶻上下離心，可汗欲之安西，其部落言親戚皆在唐，不如歸唐。又與室韋已相失，計其不日來降，或自相殘滅。望遣識事中使賜仲武詔，諭以鎮、魏已平昭義，惟回鶻未滅，仲武猶帶北面招討使，宜早思立功。」
李德裕怨太子太傅、東都留守牛僧孺、湖州刺史李宗閔，言於上曰：「劉從諫據上黨十年，太和中入朝，僧孺、宗閔執政，不留之，加宰相縱去，以成今日之患，竭天下力乃能取之，皆二人之罪也。」德裕又使人於潞州求僧孺、宗閔與從諫交通書疏，無所得，乃令孔目官鄭慶言從諫每得僧孺、宗閔書疏，皆自焚毀。詔追慶下御史台近問，中丞李回、知雜鄭亞以為信然。河南少尹呂述與德裕書，言稹破報至，僧孺出聲歎恨。德裕奏述書，上大怒，以僧孺為太子少保、分司，宗閔為漳州刺史。戊子，再貶僧孺汀州刺史，宗閔漳州長史。
上幸鄠校獵。
十一月，復貶牛僧孺循州長史，李宗閔長流封州。
十二月，以忠武節度使王宰為河東節度使，河中節度使石雄為河陽節度使。
上幸雲陽校獵。
春，正月，己酉朔，群臣上尊號曰仁聖文武章天成功神德明道大孝皇帝，尊號始無「道」字，中旨令加之。庚戌，上謁太廟。辛亥，祀昊天上帝，赦天下。築望仙台於南郊。
庚申，義安太后王氏崩。
以秘書監盧弘宣為義武節度使。弘宣性寬厚而難犯，為政簡易，其下便之。河北之法，軍中偶語者斬。弘宣至，除其法。詔賜粟三十萬斛，在飛狐西，計運致之費逾於粟價，弘宣遣吏守之。會春旱，弘宣命軍民隨意自往取之，粟皆入境，約秋稔償之。時成德、魏博皆饑，獨易定之境無害。
淮南節度使李紳按江都令吳湘盜用程糧錢，強聚所部百姓顏悅女，估其資裝為贓，罪當死。湘，武陵之兄子也，李德裕素惡武陵，議者多言其冤，諫官請覆按，詔遣監察御史崔元藻、李稠覆之。還言：「湘盜程糧錢有實。顏悅本衢州人，嘗為青州牙推，妻亦士族，與前獄異。」德裕以為無與奪，二月，貶元藻端州司戶，稠汀州司戶。不復更推，亦不付法司詳斷，即如紳奏，處湘死。諫議大夫柳仲郢、敬晦皆上疏爭之，不納。稠，晉江人；晦，昕之弟也。
李德裕以柳仲郢為京兆尹。素與牛僧孺善，謝德裕曰：「不意太慰恩獎及此，仰報厚德，敢不如奇章公門館！」德裕不以為嫌。
夏，四月，壬寅，以陝虢觀察使李試為冊黠戛斯可汗使。
五月，壬戌，葬恭僖皇后於光陵柏城之外。
門下侍郎、同平章事二悰罷為右僕射，中書侍郎、同平章事崔鉉罷為戶部尚書。乙丑，以戶部侍郎李回為中書侍郎、同平章事，判戶部如故。
祠部奏括天下寺四千六百，蘭若四萬，僧尼二十六萬五百。
詔冊黠戛斯可汗為宗英雄武誠明可汗。
秋，七月，丙午朔，日有食之。
上惡僧尼耗蠹天下，欲去之，道士趙歸真等復勸之。乃先毀山野招提、蘭若，至是，敕上都、東都兩街各留二寺，每寺留僧三十人；天下節度、觀察使治所及同、華、商、汝州各留一寺，分為三等：上等留僧二十人，中等留十人，下等五人。餘僧及尼並大秦穆護、襖僧皆勒歸俗。寺非應留者，立期今所在毀撤，仍遣御史分道督之。財貨田產並沒官，寺材以葺公廨驛捨，銅像、鐘磐以鑄錢。
以山南東道節度使鄭肅檢校右僕射、同平章事。
詔發昭義騎兵五百、步兵千五百戍振武，節度使盧鈞出至裴村餞之，潞卒素驕，憚於遠戍，乘醉，回旗入城，閉門大噪，均奔潞城以避之。監軍王惟直自出曉諭，亂兵擊之，傷，旬日而卒。李德裕奏：「請詔河東節度使王宰以步騎一千守石會關，三千自儀州路據武安，以斷邢、洺之路；又令河陽節度使石雄引兵守澤州，河中節度使韋恭甫發步騎千人戍晉州。如此，賊必無能為。」皆從之。
八月，李德裕等奏：「東都九廟神主二十六，今貯於太微宮小屋，請以廢寺材復修太廟。」
壬午，詔陳釋教之弊，宣告中外。凡天下所毀寺四千六百餘區，歸俗僧尼二十六萬五百人，大秦穆護、祅僧二千餘人，毀招提、蘭若四萬餘區。收良田數千萬頃，奴婢十五萬人。所留僧皆隸主客，不隸祠部。百官奉表稱賀。尋又詔東都止留僧二十人，諸道留二十人者減其半，留十人者減三人，留五人者更不留。五台僧多亡奔幽州。李德裕召進奏官謂曰：「汝趣白本使，五台僧為將必不如幽州將，為卒必不如幽州卒，何為虛取容納之名，染於人口！獨不見近日劉從諫招聚無算閒人，竟有保益！」張仲武乃封二刀付居庸關曰：「有游僧入境則斬之！」主客郎中韋博以為事不宜太過，李德裕惡之，出為靈武節度副使。
昭義亂兵奉都將李文矩為帥，文矩不從，亂兵亦不敢害。文矩稍以禍福諭之，亂兵漸聽命，乃遣人謝盧鈞於潞城。均還入上黨，復遣之戍振武。行一驛，乃潛選兵追之。明日，及於太平驛，盡殺之。具以狀聞，且請罷河東、河陽兵在境上者，從之。
九月，詔修東都太廟。
李德裕請置備邊庫，令戶部歲入錢帛十二萬緡匹，度支鹽鐵歲入錢帛十三萬緡匹，明年減其三之一，凡諸道所進助軍財貨者皆入焉，以度支郎中判之。
王才人寵冠後庭，上欲立以為後。李德裕以才人寒族，且無子，恐不厭天下之望，乃止。
上餌方士金丹，性加躁急，喜怒不常。冬，十月，上問李德裕以外事，對曰：「陛下威斷不測，外人頗驚懼。向者寇逆暴橫，固宜以威制之；今天下既平，願陛下寬理之，但使得罪者無怨，為善者不驚，則為寬矣。」
以衡山道士劉玄靜為銀青光祿大夫、崇玄館學士，賜號廣成先生，為之治崇玄館，置吏鑄印。玄靜固辭，乞還山，許之。
李德裕秉政日久，好徇愛憎，人多怨之。自杜悰、崔鉉罷相，宦官左右言其太專，上亦不悅。給事中韋弘質上疏，言宰相權重，不應更領三司錢穀。德裕奏稱：「制置職業，人主之柄。弘質受人教導，所謂賤人圖柄臣，非所宜言。」十二月，弘質坐貶官，由是眾怒愈甚。
上自秋冬以來，覺有疾，而道士以為換骨。上秘其事，外人但怪上希復遊獵，宰相奏事者亦不敢久留。詔罷來年正旦朝會。
吐蕃論恐熱復糾合諸部擊尚婢婢，婢婢遣厖結藏將兵五千拒之，恐熱大敗，與數十騎遁去。婢婢傳檄河、湟，數恐熱殘虐之罪，曰：「汝輩本唐人，吐蕃無主，則相與歸唐，毋為恐熱所獵如狐兔也！」於是諸部從恐熱者稍稍引去。
是歲，天下戶四百九十五萬五千一百五十一。
朝廷雖為党項置使，党項侵盜不已，攻陷邠、寧、鹽州界城堡，屯叱利寨。宰相請遣使宣慰，上決意討之。
春，二月，庚辰，以夏州節度使米暨為東北道招討党項使。
上疾久未平，以為漢火德，改「洛」為「雒」。唐土德，不可以王氣勝君名。三月，下詔改名炎。上自正月乙卯不視朝，宰相請見，不許。中外憂懼。
初，憲宗納李錡妾鄭氏，生光王怡。怡幼時，宮中皆以為不慧，太和以後，益自韜匿，群居游處，未嘗發言。文宗幸十六宅宴集，好誘其言以為戲笑，號曰光叔。上性豪邁，尤所不禮。及上疾篤，日不能言。諸宦官密於禁中定策，辛酉，下詔稱：「皇子沖幼，須選賢德，光王怡可立為皇太叔，更名忱，應軍國政事令權句當。」太叔見百官，哀戚滿容；裁決庶務，鹹當於理，人始知有隱德焉。
甲子，上崩。以李德裕攝塚宰。丁卯，宣宗即位。宣宗素惡李德裕之專，即位之日，德裕奉冊。既罷，謂左右曰：「適近我者非太尉邪？每顧我，使我毛髮灑淅。」夏，四月，辛未朔，上始聽政。
尊母鄭氏為皇太后。
壬申，以門下侍郎、同平章事李德裕同平章事，充荊南節度使。德裕秉權日久，位重有功，眾不謂其遽罷，聞之莫不驚駭。甲戌，貶工部尚書、判鹽鐵轉運使薛元賞為忠州刺史，弟京兆少尹、權知府事元龜為崖州司戶，皆德裕之黨也。
杖殺道士趙歸真等數人，流羅浮山人軒轅集於嶺南。五月，乙巳，赦天下。上京兩街先聽留兩寺外，更各增置八寺；僧、尼依前隸功德使，不隸主客，所度僧、尼仍令祠部給牒。
以翰林學士、兵部侍郎白敏中同平章事。
辛酉，立皇子溫為鄆王，水美為雍王，涇為雅王，滋為夔王，沂為慶王。
六月，禮儀使奏「請復代宗神主於太廟，以敬宗、文宗、武宗同為一代，於廟東增置兩室，為九代十一室。」從之。秋，七月，壬寅，淮南節度使李紳薨。
回鶻烏介可汗之眾稍稍降散及凍餒死，所餘不及三千人。國相逸隱啜殺烏介於金山，立其弟特勒捻為可汗。
八月，壬申，葬至道昭肅孝皇帝於端陵，廟號武宗。初，武宗疾困，顧王才人曰：「我死，汝當如何？」對曰：「願從陛下於九泉！」武宗以巾授之。武宗崩，才人即縊。上聞而矜之，贈貴妃，葬於端陵柏城之內。
以循州司馬牛僧孺為衡州長史，封州流人李宗閔為郴州司馬，恩州司馬崔珙為安州長史，潮州刺史楊嗣復為江州刺史，昭州刺史李玨為郴州刺史。僧孺等五相皆武宗所貶逐，至是，同日北遷。宗閔未離封州而卒。
九月，以刑南節度使郴德裕為東都留守，解平章事；以中書侍郎、同平章事鄭肅同平章事，充荊南節度使。
以兵部侍郎、判度支盧商為中書侍郎、同平章事。商，翰之族孫也。
冊黠戛斯可汗使者以國喪未行，或以為僻遠小國，不足與之抗衡。回鶻未平，不應遽有建置。詔百官集議，事遂寢。
蠻寇安南，經略使裴元裕帥鄰道兵討之。
以右常侍李景讓為浙西觀察使。初，景讓母鄭氏，性嚴明，早寡，家貧，居於東都。諸子皆幼，母自教之。宅後古牆因雨隤陷，得錢盈船，奴婢喜，走告母。母往，焚香祝之曰：「吾聞無勞而獲，身之災也。天必以先君餘慶，矜其貧而賜之，則願諸孤它日學問有成，乃其志也，此不敢取！」遽命掩而築之。三子景讓、景溫、景莊，皆舉進士及第。景讓官達，發已斑白，小有過，不免捶楚。景讓在浙西，有左都押牙迕景讓意，景讓杖之而斃。軍中憤怒，將為變。母聞之，景讓方視事，母出坐聽事，立景讓於庭而責之曰：「天子付汝以方面，國家刑法，豈得以為汝喜怒之資，妄殺無罪之人乎！萬一致一方不寧，豈惟上負朝廷，使垂年之母銜羞入地，何以見汝之先人乎！命左右褫其衣坐之，將撻其背。將佐皆為之請，拜且泣，久乃釋之，軍中由是遂安。景莊老於場屋，每被黜，母輒撻景讓。然景讓終不肯屬主司，曰：「朝廷取士自有公道，豈敢效人求關節乎！」久之，宰相謂主司曰：「李景莊今歲不可不收，可憐彼翁每歲受撻！」由是始及第。
冬，十月，禮院奏禘祭祝文於穆、敬、文、武四室，但稱「嗣皇帝臣某昭告」，從之。
甲申，上受三洞法於菉衡山道士劉玄靜。十二月，戊辰朔，日有食之。
宣宗元聖至明成武獻文睿智章仁神聰懿道大孝皇帝上
春，正月，甲寅，上祀圓丘，赦天下，改元。
二月，庚午，加盧龍節度使張仲武同平章事，賞其屢破回鶻也。
癸未，上以旱故，減膳徹樂，出宮女，縱鷹隼，止營繕，命中書侍郎、同平章事盧商與御史中丞封敖疏理京城繫囚。大理卿馬植奏稱：「盧商等務行寬宥，凡抵極法者，一切免死。彼官典犯贓及故殺人，平日大赦所不免，今因疏理而原之，使貪吏無所懲畏，死者銜冤無告，恐非所以消旱災、致和氣也。昔周饑，克殷而年豐；衛旱，討邢而雨降。是則誅罪戮奸，式合天意，雪冤決滯，乃副聖心也。乞再加裁定。」詔兩省五品以上議之。
初，李德裕執政，引白敏中為翰林學士。乃武宗崩，德裕失勢，敏中乘上下之怒，竭力排之，使其黨李鹹訟德裕罪，德裕由是自東都留守以太子少保、分司。左諫議大夫張鷺等上言：「陛下以旱理繫囚，慮有冤滯。今所原死罪，無冤可雪，恐凶險僥倖之徒常思水旱為災，宜如馬植所奏。」詔從之，皆論如法。以植為刑部侍郎，充鹽鐵轉運使。植素以文學政事有名於時，李德裕不之重。及白敏中秉政，凡德裕所薄者，皆不次用之。以盧商為武昌節度使，以刑部尚書、判度支崔元式為門下侍郎，翰林學士、戶部侍郎韋琮為中書侍郎，並同平章事。
閏三月，敕：「應會昌五年所廢寺，有僧能營葺者，聽自居之，有司毋得禁止。」是時君、相務反會昌之政，故僧、尼之弊皆復其舊。
己酉，積慶太后蕭氏崩。
五月，幽州節度使張仲武大破諸奚。
吐蕃論恐熱乘武宗之喪，誘党項及回鶻餘眾寇河西，詔河東節度使王宰將代北諸軍擊之。宰以沙陀朱邪赤心為前鋒，自麟州濟河，與恐熱戰於鹽州，破走之。
六月，以鴻臚卿李業為冊黠戛斯英武誠明可汗使。
上請白敏中曰：「朕昔從憲宗之喪，道遇風雨，百官、六宮四散避去，惟山陵使長而多髯，攀靈駕不去，誰也？」對曰：「令狐楚。」上曰：「有子乎？」對曰：「長子緒今為隨州刺史。」上曰：「堪為相乎？」對曰：「緒少病風痺。次子綯，前湖州刺史，有才器。」上即擢為考功郎中、知制誥。綯入謝，上問以元和故事，綯條對甚悉，上悅，遂有大用之意。
秋，八月，丙申，以門下侍郎、同平章事李回同平章事，充西川節度使。
葬貞獻皇后於光陵之側。
上敦睦兄弟，作雍和殿於十六宅，數臨幸，置酒，作樂，擊球盡歡。諸王有疾，常親至臥內存問，憂形於色。
突厥掠漕米及行商，振武節度使史憲忠擊破之。
九月，丁卯，以金吾大將軍鄭光為平盧節度使。光，潤州人，太后之弟也。
乙酉，前永寧尉吳汝納，訟其弟湘罪不至死，「李紳與李德裕相表裡，期罔武宗，枉殺臣弟，乞召江州司戶崔元藻等對辨。」丁亥，敕御史台鞫實以聞。冬，十二月，庚戌，御史台奏，據崔元藻所列吳湘冤狀，如吳汝納之言。戊午，貶太子少保、分司李德裕為潮州司馬。
吏部奏，會昌四年所減州縣官內復增三百八十三員。
正月，甲子，群臣上尊號曰聖敬文思和武光孝皇帝；赦天下。
初，李德裕執政，有薦丁柔立清直可任諫官者，德裕不能用。上即位，柔立為右補闕。德裕貶潮州，柔立上疏訟其冤。丙寅，坐阿附貶南陽尉。
西川節度使李回、桂管觀察使鄭亞坐前不能直吳湘冤，乙酉，回左遷湖南觀察使，亞貶循州刺史，李紳追奪三任告身。中書舍人崔嘏坐草李德裕制不盡言其罪，己丑，貶端州刺史。
回鶻遏捻可汗仰給於奚王石捨朗。及張仲琥大破奚眾，回鶻無所得食，日益耗散。至是，所存貴臣以下不滿五百人，依於室韋。使者入賀正，過幽州，張仲武使歸取遏捻等。遏捻聞之，夜與妻葛祿、子特勒毒斯等九騎西走，餘眾追之不及，相與大哭。室韋分回鶻餘眾為七，七姓共分之。居二日，黠戛斯遣其相阿播帥諸胡兵號七萬來取回鶻，大破室韋，悉收回鶻餘眾歸磧北。猶有數帳，潛竄山林，鈔盜諸胡。其別部厖勒，先在安西，亦自稱可汗，居甘州，總磧西諸城，種落微弱，時入獻見。
二月，庚子，以知制誥令狐綯為翰林學士。上嘗以太宗所撰《金鏡》授綯，使讀之，「至亂未嘗不任不肖，至治未嘗不任忠賢，」上止之曰：「凡求致太平，當以此言為首。」又書《貞觀政要》於屏風，每正色拱手而讀之。上欲知百官名數，令狐`綯曰：「六品已下，官卑數多，皆吏部注擬；五品以上，則政府制授，各有籍，命曰具員。」上命宰相作《具員御覽》五卷，上之，常置於案上。立皇子澤為濮王。上欲作五王院於大明宮，以處皇子之幼者，召術士柴岳明使相其地。岳明對曰：「臣庶之家，廷徙不常，故有自陽宅入陰宅，陰宅入陽宅。刑克禍福，師有其說，今陛下深拱法宮，萬神擁衛，陰陽書本不言帝王家。」上善其言，賜束帛遣之。」
夏，五月，己未朔，日有食之。
門下侍郎、同平章事崔元式罷為戶部尚書。以兵部侍郎、判度支、戶部周墀、刑部侍郎、鹽鐵轉運使馬植並同平章事。初，墀為義成節度使，辟韋澳為判官，及為相，謂澳曰：「力小任重，何以相助？」澳曰：「願相公無權。」墀愕然，不知所措。澳曰：「官賞刑罰，與天下共其可否，勿以己之愛憎喜怒移之，天下自理，何權之有！」墀深然之。澳，貫之之子也。
己卯，太皇太后郭氏崩於興慶宮。
六月，禮院檢討官王皞貶句容令。初，憲宗之崩，上疑郭太后預其謀。又，鄭太后本郭太后侍兒，有宿怨，故上即位，待郭太后禮殊薄，郭太后意怏怏。一日，登勤政樓，欲自隕。上聞之，大怒，是夕，崩，外人頗有異論。上以鄭太后故，不欲以郭后祔憲宗。有司請葬景陵外園，皞奏宜合葬景陵，神主配憲宗室。奏入，上大怒。白敏中召皞詰之。皞曰：「太皇太后，汾陽王之孫，憲宗在東宮為正妃，逮事順宗為婦。憲宗厭代之夕，事出暖昧。太皇太后母天下，歷五朝，豈得以暖昧之事遽廢正嫡之禮乎！」敏中怒甚，皞辭氣愈厲。諸相會食，周墀立於敏中之門以俟之。敏中使謝曰：「方為一書生所苦，公弟先行。」墀入，至敏中廳問其事，見皞爭辨方急，墀舉手加顙，歎皞孤直。明日，皞坐貶官。
秋，九月，甲子，再貶潮州司馬李德裕為崖州司戶，湖南觀察使李回為賀州刺史。
前鳳翔節度使石雄詣政府自陳黑山、烏嶺之功，求一鎮以終老。執政以雄李德裕所薦，曰：「向日之功，朝廷蒲、孟、岐三鎮酬之，足矣。」除左神武統軍。雄怏怏而薨。
十一月，庚午，萬壽公主適起居郎鄭顥。顥，絪之孫，登進士第，為校書郎、右拾遺內供奉，以文雅著稱。公主，上之愛女，故選顥尚之。有司循舊制請用銀裝車，上曰：「吾欲以儉約化天下，當自親者始。」令依外命婦以銅裝車。詔公主執婦禮，皆如臣庶之法，戒以毋得輕夫族，毋得預時事。又申以手詔曰：「苟違吾戒，必有太平、安樂之禍。」顥弟顗，嘗得危疾，上遣使視之。還，問「公主何在？」曰：「在慈恩寺觀戲場。」上怒，歎曰：「我怪士大夫家不欲與我家為昏，良有以也！」亟命召公主入宮，立之階下，不之視。公主懼，涕泣謝罪。上責之曰：「豈有小郎病，不往省視，乃觀戲乎！」遣婦鄭氏。由是終上之世，貴戚皆兢兢守禮法，如山東衣冠之族。
壬午，葬懿安皇后於景陵之側。
以中書侍郎、同平章事韋琮為太子賓客、分司。
十二月，鳳翔節度使崔珙奏破吐蕃，克清水。清水先隸秦州，詔以本州未復，權隸鳳翔。
上見憲宗朝公卿子孫，多擢用之。刑部員外郎杜勝次對，上問其家世，對曰：「臣父黃裳，首請憲宗監國。」即除給事中。翰林學士裴諗，度之子也，上幸翰林，面除承旨。
吐蕃論恐熱遣其將恭羅急藏將兵二萬略地西鄙，尚婢婢遣其將拓跋懷光擊之於南谷，大破之，急藏降。
春，正月，上與宰相論元和循吏孰為第一，周墀曰：「臣嘗守土江西，聞觀察使韋丹功德被於八州，沒四十年，老稚歌思，如丹尚存。」乙亥，詔史館修撰杜牧撰《丹遺愛碑》以紀之，仍擢其子河陽觀察判官宙為御史。
二月，吐蕃論恐熱軍於河州，尚婢婢軍於河源軍。婢婢諸將欲擊恐熱，婢婢曰：「不可。我軍驟勝而輕敵，彼窮困而致死，戰必不利。」諸將不從。婢婢知其必敗，據河橋以待之，諸將果敗。婢婢收餘眾，焚橋，歸鄯州。
吐蕃秦、原、安樂三州及石門等七關來降。以太僕卿陸耽為宜諭使，詔涇原、寧武、鳳翔、邠寧、振武皆出兵應接。
河東節度使王宰入朝，以貨結貴幸，求以使相領宣武。刑部尚書、同平章事周墀上疏論之，宰遂還鎮。附馬都尉韋讓求為京兆尹，墀言京兆尹非才望不可為，讓議意寢。墀又諫上開邊，由是忤旨。夏，四月，以墀為東川節度使，以御史大夫崔鉉為中書侍郎、同平章事，兵部侍郎、判戶部魏扶同平章事。
癸巳，盧龍奏節度使張仲武薨，軍中立其子節度押牙直方。
翰林學士鄭顥言於上曰：「周墀以直言入相，亦以直言罷相。」上深感悟，甲午，墀入謝，加檢校右僕射。
戊戌，以張直方為盧龍留後。
五月，徐州軍亂，逐節度使李廓。廓，程之子也，在鎮不治。右補闕鄭魯上言其狀，且曰：「臣恐新麥未登，徐師必亂。速命良帥，救此一方。」上未之省。徐州果亂，上思魯言，擢為起居舍人。以義成節度使盧弘止為武寧節度使。武寧士卒素驕，有銀刀都尤甚，屢逐主帥。弘止至鎮，都虞候胡慶方復謀作亂，弘止誅之，撫循其餘，訓以忠義，軍府由是獲安。
六月，戊申，以張直方為盧龍節度使。
涇原節度使康季榮取原州及石門、驛藏、木峽、制勝、六磐、石峽六關。秋，七月，丁巳，靈武節度使朱叔明聚長樂州。甲子，邠寧節度使張君緒取蕭關。甲戌，鳳翔節度使李玭取秦州。詔邠寧節度權移軍於寧州以應接河西。
八月，乙酉，改長樂州為威州。河、隴老幼千餘人詣闕，己丑，上御延喜門樓見之，歡呼舞躍，解胡服，襲冠帶，觀者皆呼萬歲。詔「募百姓墾闢三州、七關土田，五年不租稅，自今京城罪人應配流者皆配十處。四道將吏能於鎮戍之地為營田者，官給牛及種糧，溫池鹽利可贍邊陲，委度支制置。其三州、七關鎮戍之卒，皆倍給衣糧，仍二年一代。道路建置堡柵，有商旅往來販易及戍卒子弟通傳家信，關鎮毋得留難。其山南、劍南邊境有沒蕃州縣，亦令量力收復。」
冬，十月，改備邊庫為延資庫。
西川節充使杜悰奏取維州。
閏十一月，丁酉，宰相以克復河、湟，請上尊號。上曰：「憲宗常有志復河、湟，以中原方用兵，未遂而崩，今乃克成先志耳。其議加順、憲二廟尊謚以昭功烈。」
盧龍節度使張直方，暴忍，喜遊獵。軍中將作亂，直方知之，託言出獵，遂舉族逃歸京師。軍中推牙將周綝為留後，直方至京師，拜金吾大將軍。
甲戌，追上順宗謚曰至德弘道大聖大安孝皇帝，憲宗謚曰昭文章武大聖至神孝皇帝。仍改題神主。
己未，崖州司戶李德裕卒。
山南西道節度使鄭涯奏取扶州。

