
資治通鑑 第106卷
卷第一百六

【晉紀二十八】　起旃蒙作噩，盡柔兆閹茂，凡二年。


春，正月，秦王堅朝饗群臣，時長安饑，人相食，諸將歸，吐肉以飼妻子。

慕容沖即皇帝位於阿房，改元更始。沖有自得之志，賞罰任情。慕容盛年十三，謂慕容柔曰：「夫十人之長，亦須才過九人，然後得安。今中山王才逮人，功未有成，而驕汰已甚，殆難濟乎！」

後秦王萇留諸將攻新平，自引兵擊安定，擒秦安西將軍勃海公珍，嶺北諸城悉降之。

甲寅，秦王堅與西燕主沖戰於仇班渠，大破之。乙卯，戰於雀桑，又破之。甲子，戰於白渠，秦兵大敗。西燕兵圍秦王堅，殿中將軍鄧邁等力戰卻之，堅乃得免。壬申，沖遣尚書令高蓋夜襲長安，入其南城，左將軍竇沖、前禁將軍李辯等擊破之，斬首八百級，分其屍而食之。乙亥，高蓋引兵攻渭北諸壘，太子宏與戰於成貳壁，大破之，斬首三萬。燕帶方王佐與寧朔將軍平規共攻薊，王永兵屢敗。二月，永使宋敞燒和龍及薊城宮室，帥眾三萬奔壺關；佐等入薊。

慕容農引兵會慕容麟於中山，與共攻翟真。麟、農先帥數千騎至承營，觀察形勢。翟真望見，陳兵而出。諸將欲退，農曰：「丁零非不勁勇，而翟真懦弱，今簡精銳，望真所在而沖之，真走，眾必散矣，乃邀門而蹙之，可盡殺也。」使驍騎將軍慕容國帥百餘騎沖之，真走，其眾爭門，自相蹈藉，死者太半；遂拔承營外郭。

癸未，秦王堅與西燕主沖戰於城西，大破之，追奔至阿城。諸將請乘勝入城，堅恐為沖所掩，引兵還。

乙酉，秦益州刺史王廣以蜀人江陽太守李丕為益州刺史，守成都。己丑，廣帥所部奔還隴西，依其兄秦州刺史統，蜀人隨之者三萬餘人。

劉牢之至枋頭。楊膺、姜讓謀洩，長樂公丕收殺之。牢之聞之，盤桓不進。

秦平原悼公暉數為西燕主沖所敗，秦王堅讓之曰：「汝，吾之才子也，擁大眾與白虜小兒戰，而屢敗，何用生為！」三月，暉憤恚自殺。前禁將軍李辯、都水使者隴西彭和正恐長安不守，召集西州人屯於韭園；堅召之，不至。

西燕主沖攻秦高陽愍公方於驪山，殺之，執秦尚書韋鐘，以其子謙為馮翊太守，使招集三輔之民。馮詡壘主邵安民等責謙曰：「君雍州望族，今乃從賊，與之為不忠不義，何面目以行於世乎？」謙以告鐘，鐘自殺，謙來奔。秦左將軍苟池、右將軍俱石子與西燕主沖戰於驪山，兵敗。西燕將軍慕容永斬苟池，俱石子奔鄴。永，廆弟運之孫；石子，難之弟也。秦王堅遣領軍將軍楊定擊沖，大破之，虜鮮卑萬餘人而還，悉坑之。定，佛奴之孫，堅之婿也。

滎陽人鄭燮以郡來降。

燕王垂攻鄴，久不下，將北詣冀州，乃命撫軍大將軍麟屯信都，樂浪王溫屯中山，召驃騎大將軍農還鄴；於是遠近聞之，以燕為不振，頗懷去就。

農至高邑，遣從事中郎眭邃近出，違期不還。長史張攀言於農曰：「邃目下參佐，敢欺罔不還，請回軍計之。」農不應，敕備假版，以邃為高陽太守，參佐家在趙北者，悉假署遣歸。凡舉補太守三人，長史二十餘人，退謂攀曰：「君所見殊誤，當今豈可自相魚肉！俟吾北還，邃等自當迎於道左，君但觀之。」

樂浪王溫在中山，兵力甚弱，丁零四布，分據諸城。溫謂諸將曰：「以吾之眾，攻則不足，守則有餘。驃騎、撫軍，首尾連兵，會須滅賊，但應聚糧厲兵以俟時耳。」於是撫舊招新，勸課農桑，民歸附者相繼，郡縣壁壘爭送軍糧，倉庫充溢。翟真夜襲中山，溫擊破之，自是不敢復至。溫乃遣兵一萬運糧以餉垂，且營中山宮室。

劉牢之攻燕黎陽太守劉撫於孫就柵，燕王垂留慕容農守鄴圍，自引兵救之。秦長樂公丕聞之，出兵乘虛夜襲燕營，農擊敗之。劉牢之與垂戰，不勝，退屯黎陽。垂復還鄴。

呂光以龜茲饒樂，欲留居之。天竺沙門鳩摩羅什謂光曰：「此凶亡之地，不足留也。將軍但東歸，中道自有福地可居。」光乃大饗將士，議進止，眾皆欲還。乃以駝二萬餘頭載外國珍寶奇玩，驅駿馬萬餘匹而還。

夏，四月，劉牢之進兵至鄴。燕王垂逆戰而敗；遂撤圍，退屯新城；乙卯，自新城北遁。牢之不告秦長樂公丕，即引兵追之。丕聞之，發兵繼進。庚申，牢之追及垂於董唐淵。垂曰：「秦、晉瓦合，相待為強。一勝則俱豪，一失則俱潰，非同心也。今兩軍相繼，勢既未合，宜急擊之。」牢之軍疾趨二百里，至五橋澤，爭燕輜重；垂邀擊，大破之。斬首數千級。牢之單馬走，會秦救至，得免。

燕冠軍將軍宜都王鳳每戰，奮不顧身。前後大小二百五十七戰，未嘗無功。垂戒之曰：「今大業甫濟，汝當先自愛！」使為車騎將軍德之副，以抑其銳。

鄴中饑甚，秦長樂公丕帥眾就晉谷於枋頭。劉牢之入屯鄴城，收集亡散，兵復少振；坐軍敗，征還。

燕、秦相持經年，幽、冀大饑，人相食，邑落蕭條。燕之軍士多餓死，燕王垂禁民養蠶，以桑椹為軍糧。

垂將北趣中山，以驃騎大將軍農為前驅，前所假授吏眭邃等皆來迎候，上下如初，李乃服農之智略。

會稽王道子好專權，復為奸諂者所構扇，與太保安有隙。安欲避之，會秦王堅來求救，安乃請自將救之。壬戌，出鎮廣陵之步丘，築壘曰新城而居之。

蜀郡太守任權攻拔成都，斬秦益州刺史李丕，復取益州。

新平糧竭矢盡，外救不至。後秦王萇使人謂苟輔曰：「吾方以義取天下，豈仇忠臣邪！卿但帥城中之人還長安，吾正欲得此城耳。」輔以為然，帥民五千口出城。萇圍而坑之，男女無遺，獨馮傑子終得脫，奔長安。秦王堅追贈輔等官爵，皆謚曰節愍侯；以終為新平太守。

翟真自承營徙屯行唐，真司馬鮮于乞殺真及諸翟，自立為趙王。營人共殺乞，立真從弟成為主；其眾多降於燕。

五月，西燕主沖攻長安，秦王堅身自督戰，飛矢滿體，流血淋漓。沖縱兵暴掠，關中士民流散，道路斷絕，千里無煙。有堡壁三十餘，推平遠將軍趙敖為主，相與結盟，冒難遣兵糧助堅，多為西燕兵所殺。堅謂之曰：「聞來者率不善達，此誠忠臣之義。然今寇難殷繁，非一人之力所能濟也。徒相隨入虎口，何益？汝曹宜為國自愛，畜糧厲兵，以俟天時，庶幾善不終否，有時而泰也！」

三輔之民為沖所略者，遣人密告堅，請遣兵攻沖，欲縱火為內應。堅曰：「甚哀諸卿忠誠！然吾猛士如虎豹，利兵如霜雪，困於烏合之虜，豈非天乎？恐徒使諸卿坐自夷滅，吾不忍也！」其人固請不已，乃遣七百騎赴之。沖營縱火者，反為風火所燒，其得免者什一二；堅祭而哭之。

衛將軍楊定與沖戰於城西，為沖所擒。定，秦之驍將也。堅大懼，以讖書雲「帝出五將久長得」，乃留太子宏守長安，謂之曰：「天其或者欲導予出外。汝善守城，勿與賊爭利，吾當出隴收兵運糧以給汝。」遂帥騎數百與張夫人及中山公詵、二女寶、錦出奔五將山，宣告州郡，期以孟冬救長安。堅過襲韭園，李辯奔燕，彭和正慚，自殺。

閏月，以廣州刺史羅友為益州刺史，鎮成都。

庚戌，燕王垂至常山，圍翟成於行唐。命帶方王佐鎮龍城。六月，高句麗寇遼東，佐遣司馬郝景將兵救之，為高句麗所敗，高句麗遂陷遼東、玄菟。

秦太子宏不能守長安，將數千騎與母、妻、宗室西奔下辨；百官逃散，司隸校尉權翼等數百人奔後秦。西燕主衝入據長安，縱兵大掠，死者不可勝計。

秋，七月，旱，饑，井皆竭。

後秦王萇自故縣如新平。

秦王堅至五將山，後秦王萇遣驍騎將軍吳忠帥騎圍之。秦兵皆散走，獨侍御十數人在側，堅神色自若，坐而待之，召宰人進食。俄而忠至，執之，送詣新平，幽於別室。太子宏至下辨，南秦州刺史楊璧拒之。璧妻，堅之女順陽公主也，棄其夫從宏。宏奔武都，投氐豪強熙，假道來奔，詔處之江州。

長樂公丕帥眾三萬自枋頭將歸鄴城，龍驤將軍檀玄擊之，戰於谷口，玄兵敗，丕復入鄴城。

燕建節將軍餘巖叛，自武邑北趣幽州。燕王垂馳使敕幽州將平規曰：「固守勿戰，俟吾破丁零自討之。」規出戰，為巖所敗。巖入薊，掠千餘戶而去，遂據令支。癸酉，翟成長史鮮于得斬成出降；垂屠行唐，盡坑成眾。

太保安有疾，求還，詔許之；八月；安至建康。

甲午，大赦。丁酉，建昌文靖公謝安薨。詔加殊禮，如大司馬溫故事。庚子，以司徒琅邪王道子領揚州刺史、錄尚書、都督中外諸軍事，以尚書令謝石為衛將軍。

後秦王萇使求傳國璽於秦王堅曰：「萇次應歷數，可以為惠。」堅瞋目叱之曰：「小羌敢逼天子，五胡次序，無汝羌名。璽已送晉，不可得也！」萇復遣右司馬尹緯說堅，求為禪代；堅曰：「禪代，聖賢之事。姚萇叛賊，何得為之！」堅與緯語，問緯：「在朕朝何官？」緯曰：「尚書令史」。堅歎曰：「卿，王景略為儔，宰相才也，而朕不知卿，宜其亡也！」堅自以平生遇萇有恩，尤忿之，數罵萇求死，謂張夫人曰：「豈可令羌奴辱吾兒。」乃先殺寶、錦。辛丑，萇遣人縊堅於新平佛寺，張夫人、中山公詵皆自殺，後秦將士皆為之哀慟。萇欲隱其名，謚堅曰壯烈天王。

臣光曰：論者皆以為秦王堅之亡，由不殺慕容垂、姚萇故也，臣獨以為不然。許劭謂魏武帝治世之能臣，亂世之奸雄。使堅治國無失其道，則垂、萇皆秦之能臣也，烏能為亂哉！堅之所以亡，由驟勝而驕故也。魏文侯問李克吳之所以亡，對曰：「數戰數勝。」文侯曰：「數戰數勝，國之福也，何故亡？」對曰：「數戰則民疲，數勝則主驕，以驕主御疲民，未有不亡者也。」秦王堅似之矣。

長樂公丕在鄴，將西赴長安，幽州刺史王永在壺關，遣使招丕，丕乃帥鄴中男女六萬餘口西如潞川，驃騎將軍張蚝、并州刺史王騰迎之入晉陽。王永留平州刺史苻沖守壺關，自帥騎一萬會丕於晉陽。丕始知長安不守，堅已死，乃發喪，即皇帝位。追謚堅曰宣昭皇帝，廟號世祖，大赦，改元大安。

燕主垂以魯王和為南中郎將，鎮鄴。遣慕容農出蠮螉塞，歷凡城，趣龍城，會兵討餘巖，慕容麟、慕容隆自信都徇勃海、清河。麟擊勃海太守封懿，執之，因屯歷口。懿，放之子也。

鮮卑劉頭眷擊破賀蘭部於善無，又破柔然於意親山。頭眷子羅辰言於頭眷曰：「比來行兵，所向無敵。然心腹之疾，願早圖之！」頭眷曰：「誰也？」羅辰曰：「從兄顯，忍人也，必將為亂。」頭眷不聽。顯，庫仁之子也。頃之，顯果殺頭眷自立。又將殺拓跋珪，顯弟亢泥妻，珪之姑也，以告珪母賀氏。顯謀主梁六眷，代王什翼犍之甥也，亦使其部人穆崇、奚牧密告珪，且以其愛妻、駿馬付崇曰：「事洩，當以此自明。」賀氏夜飲顯酒，令醉，使珪陰與舊臣長孫犍、元他、羅結輕騎亡去。向晨，賀氏故驚廄中群馬，使顯起視之。賀氏哭曰：「吾子適在此，今皆不見，汝等誰殺之邪？」顯以故不急追。珪遂奔賀蘭部，依其舅賀訥，訥驚喜曰：「復國之後，當念老臣！」珪笑曰：「誠如舅言，不敢忘也。」顯疑梁六眷洩其謀，將囚之。穆崇宣言曰：「六眷不顧恩義，助顯為逆，我掠得其妻馬，足以解忿。」顯乃捨之。

賀氏從弟外朝大人賀悅舉所部以奉珪。顯怒，將殺賀氏，賀氏奔亢泥家，匿神車中三日，亢泥舉家為之請，乃得免。

故南部大人長孫嵩帥所部七百餘家叛顯，將奔五原。時拓跋寔君之子渥亦聚眾自立，嵩欲歸之；烏渥謂嵩曰：「逆父之子，不足從也。不如歸珪。」嵩從之。久之，劉顯所部有亂，故中部大人庾和辰奉賀氏奔珪。

賀訥弟染干以珪得眾心，忌之，使其黨侯引七突殺珪；代人尉古真知之，以告珪，侯引七突不敢發。染干疑古真洩其謀，執而訊之，以兩車軸夾其頭，傷一目，不伏，乃免之。染干遂舉兵圍珪；賀氏出謂染干曰：「汝等欲於何置我，而殺吾子乎！」染干慚而去。

九月，秦主丕以張蚝為侍中、司空，王永為侍中、都督中外諸軍事、車騎大將軍、尚書令，王騰為中軍大將軍、司隸校尉，苻沖為尚書左僕射，封西平王；又以左長史楊輔為右僕射，右長史王亮為護軍將軍；立妃楊氏為皇后，子寧為皇太子，壽為長樂王，鏘為平原王，懿為勃海王，昶為濟北王。

呂光自龜茲還至宜禾，秦涼州刺史梁熙謀閉境拒之。高昌太守楊翰言於熙曰：「呂光新破西域，兵強氣銳，聞中原喪亂，必有異圖。河西地方萬里，帶甲十萬，足以自保。若光出流沙，其勢難敵。高梧谷口險阻之要，宜先守之而奪其水；波既窮渴，可以坐制。如以為遠，伊吾關亦可拒也。度此二□厄，雖有子房之策，無所施矣！」熙弗聽。美水令犍為張統謂熙曰：「今關中大亂，京師存亡不可知。呂光之來，其志難測，將軍何以拒之？」熙曰：「憂之，未知所出。」統曰：「光智略過人，今擁思歸之士，乘戰勝之氣，其鋒未易當也。將軍世受大恩，忠誠夙著；立勳王室，宜在今日！行唐公洛，上之從弟，勇冠一時，為將軍計，莫若奉為盟主以收眾望，推忠義以帥群豪，則光雖至，不敢有異心也。資其精銳，東兼毛興，連王統、楊璧，合四州之眾，掃凶逆，寧王室，此桓、文之舉也。」熙又弗聽，殺洛於西海。

光聞楊翰之謀，懼，不敢進。杜進曰：「梁熙文雅有餘，機鑒不足，終不能用翰之謀，不足憂也。宜及其上下離心，速進以取之。」光從之。進至高昌，楊翰以郡迎降。至玉門，熙移檄責光擅命還師，以子胤為鷹揚將軍，與振威將軍南安姚皓、別駕衛翰帥眾五萬拒光於酒泉。敦煌太守姚靜、晉昌太守李純以郡降光。光報檄涼州，責熙無赴難之志，五遏歸國之眾；遣彭晁、杜進、姜飛為前鋒，與胤戰於安彌，大破擒之。於是四山胡、夷皆附於光。武威太守彭濟執熙以降，光殺之。光入姑臧，自領涼州刺史，表杜進為武威太守，自餘將佐，各受職位。涼州郡縣皆降於光，獨酒泉太守宋皓、西郡太守索泮城守不下。光攻而執之，讓泮曰：「吾受詔平西域，而梁熙絕我歸路，此朝廷之罪人，卿何為附之？」泮曰：「將軍受詔平西域，不受詔亂涼州，梁公何罪而將軍殺之？泮但苦力不足，不能報君父之仇耳，豈肯如逆氐彭濟之所為乎！主滅臣死，固其常也。」光殺泮及皓。

主簿尉祐，奸佞傾險，與彭濟同執熙，光寵信之。祐譖殺名士姚皓等十餘人，涼州人由是不悅。光以祐為金城太守，祐至允吾，襲據其城以叛；姜飛擊破之，祐奔據興城。

乞伏國仁自稱大都督、大將軍、單于，領秦、河二州牧，改元建義，以乙旃童泥為左相，屋引出支為右相，獨孤匹蹄為左輔，武群勇士為右輔，弟乾歸為上將軍，分其地置武城等十二郡，築勇士城而都之。

秦尚書令魏昌公纂自關中奔晉陽；秦主丕拜纂太尉，封東海王。

冬，十月，西燕主沖遣尚書令高蓋帥眾五萬伐後秦，戰於新平南，蓋大敗，降於後秦。初，蓋以楊定為子，及蓋敗，定亡奔隴右，復收集其舊眾。

苻定、苻紹、苻謨、苻亮聞秦主丕即位，皆自河北遣使謝罪。中山太守王兗，本新平氐也，固守博陵，為秦拒燕。十一月，丕以兗為平州刺史，定為冀州牧，紹為冀州都督，謨為幽州牧，亮為幽、平二州都督，並進郡公。左將軍竇沖據茲川，有眾數萬，與秦州刺史王統、河州刺史毛興、益州刺史王廣、南秦州刺史楊璧、衛將軍楊定皆自隴右遣使邀丕，共擊後秦。丕以定為雍州牧，沖為梁州牧，加統鎮西大將軍，興車騎大將軍。璧征南大將軍，並開府儀同三司，加廣安西將軍，皆進位州牧。

楊定尋徙治歷城，置儲蓄於百頃，自稱龍驤將軍、仇池公，遣使來稱籓；詔因其所號假之。其後又取天水、略陽之地，自稱秦州刺史、隴西王。

繹幕人蔡匡據城以叛燕，燕慕容麟、慕容隆共攻之。泰山太守任泰潛師救匡，至匡壘南八里，燕人乃覺之。諸將以匡未下而外敵奄至，甚患之。隆曰：「匡恃外救，故不時下。今計泰之兵不過數千人，及其未合，擊之，泰敗，匡自降矣。」乃釋匡擊泰，大破之，斬首千餘級。匡遂降，燕王垂殺之，且屠其壘。

慕容農至龍城，休士馬十餘日。諸將皆曰：「殿下之來，取道甚速，今至此。久留不進，何也？」農曰：「吾來速者，恐餘巖過山鈔盜，侵擾良民耳。巖才不逾人，誑誘饑兒，烏集為群，非有綱紀。吾已扼其喉，久將離散，無能為也。今此田善熟，未收而行，徒自耗損；當俟收畢，往則梟之，亦不出旬日耳。」頃之，農將步騎三萬至令支，巖眾震駭，稍稍逾城歸農。巖計窮出降，農斬之。進擊高句麗，復遼東、玄菟二郡。還至龍城上，上疏請繕修陵廟。燕王垂以農為使持節、都督幽、平二州、北狄諸軍事、幽州牧，鎮龍城。徙平州刺史帶方王佐鎮平郭。農於是創立法制，事從寬簡，清刑獄，省賦役，勸課農桑，居民富贍，四方流民前後至者數萬口。先是幽、冀流民多入高句麗，農以驃騎司馬范陽龐淵為遼東太守，招撫之。

慕容麟攻王兗於博陵，城中糧竭矢盡，功曹張猗逾城出，聚眾以應麟。兗臨城數之曰：「卿是秦民，吾是卿君，卿起兵應賊，自號『義兵』，何名實之相違也？古人求忠臣必於孝子之門，卿母在城，棄而不顧，吾何有焉！今人取卿一切之功則可矣，寧能忘卿不忠不孝之事乎！不意中州禮義之邦，乃有如卿者也！」十二月，麟拔博陵，執兗及苻鑒，殺之。昌黎太守宋敞帥烏桓、索頭之眾救兗，不及而還。秦主丕以敞為平州刺史。

燕王垂北如中山，謂諸將曰：「樂浪王招流散，實倉廩，外給軍糧，內營宮室，雖蕭何何以加之！」丙申，垂始定都中山。

秦苻定據信都以拒燕，燕王垂以從弟北地王精為冀州刺史，將兵攻之。

拓跋珪從曾祖紇羅與其弟建及諸部大人，共請賀訥推珪為主。


春，正月，戊申，拓跋珪大會於牛川，即代王位，改元登國。以長孫嵩為南部大人，叔孫普洛為北部大人，分治其眾。以上谷張兗為左長史，許謙為右司馬，廣寧王建、代人和跋、叔孫建、庾岳等為外朝大人，奚牧為治民長，皆掌宿衛及參軍國謀議。長孫道生、賀毘等侍從左右，出納教命。王建娶代王什翼犍之女；岳，和辰之弟；道生，嵩之從子也。

燕王垂即皇帝位。

後秦王萇如安定。

南安秘宜帥羌、胡五萬餘人攻乞伏國仁，國仁將兵五千逆擊，大破之。宜奔還南安。

鮮于乞之殺翟真也，翟遼奔黎陽，黎陽太守滕恬之甚愛信之。恬之喜畋獵，不愛士卒，遼潛施奸惠以收從心。恬之南攻鹿鳴城，遼於後閉門拒之；恬之東奔鄄城，遼追執之，遂據黎陽。豫州刺史朱序遣將軍秦膺、童斌與淮、泗諸郡共討之。

秦益州牧王廣自隴右引兵攻河州牧毛興於枹罕，興遣建節將軍衛平帥其宗人一千七百夜襲廣，大破之。二月，秦州牧王統遣兵助廣攻興，興嬰城自守。燕大赦，改元建興，置公卿尚書百官，繕宗廟、社稷。

西燕主沖樂在長安，且畏燕主垂強，不敢東歸，課農築室，為久安之計，鮮卑鹹怨之。左將軍韓延因眾心不悅，攻沖，殺之，立衝將段隨為燕王，改元昌平。

初，張天錫之南奔也，秦長水校尉王穆匿其世子大豫，與俱奔河西，依禿髮思復鞬，思復鞬送於魏安。魏安人焦松、齊肅、張濟等聚兵數千人迎大豫為主，攻呂光昌松郡，拔之，執太守王世強。光使輔國將軍杜進擊之，進兵敗，大進豫逼姑臧。王穆諫曰：「光糧豐城固，甲兵精銳，逼之非利；不如席捲嶺西，礪兵積粟，然後東向與之爭，不及期年，光可取也。」大豫不從，自號撫軍將軍、涼州牧，改元鳳凰，以王穆為長史，傳檄郡縣，傳穆說諭嶺西諸郡，建康太守李隰、祁連都尉嚴純皆起兵應之，有眾三萬，保據楊塢。

代王珪徙居定襄之盛樂，務農息民，國人悅之。

三月，大赦。

泰山太守張願以郡叛，降翟遼。初，謝玄欲使朱序屯梁國，玄自屯彭城，以北固河上，西援洛陽。朝議以征役既久，欲令玄置戍而還。會翟遼、張願繼叛，北方騷動，玄謝罪，乞解職，詔慰諭，令還淮陰。

燕主垂追尊母蘭氏為文昭皇后，欲遷文明段後，以蘭後配享太祖，詔百官議之，皆以為當然。博士劉詳、董謐以為：「堯母為帝嚳妃，位第三，不以貴陵姜原。明聖之道，以至公為先；文昭後宜立別廟。」垂怒，逼之，詳、謐曰：「上所欲為，無問於臣。臣案經奉禮，不敢有貳。」垂乃不復問諸儒，卒遷段後，以蘭後代之。又以景昭可足渾後傾覆社稷，追廢之；尊烈祖昭儀段氏為景德皇后，配享列祖。

崔鴻曰：「齊桓公命諸侯無發妾為妻。夫之於妻，猶不可以妾代之，況子而易其母乎？《春秋》所稱母以子貴者，君母既沒，得以妾母為小君也；至於享祀宗廟，則成風終不得配莊公也。君父之所為，臣子必習而效之，猶形聲之於影響也。寶之逼殺其母，由垂為之漸也。堯、舜之讓，猶為之、噲之禍，況違禮而縱私者乎？昔文姜得罪於桓公，《春秋》不之廢。可足渾氏雖有罪於前朝，然小君之禮成矣；垂以私憾廢之，又立兄妾之無子者，皆非禮也。

劉顯自善無南走馬邑，其族人奴真帥所部降於代。奴真有兄犍，先居賀蘭部，奴真言於代王珪，請召犍而以所部讓之；珪許之。犍既領部，遣弟去斤遺賀訥金馬。賀染干謂去斤曰：「待汝兄弟厚，汝今領部，宜來從我。」去斤許之。奴真怒曰：「我祖父以來，世為代忠臣，故我以部讓汝等，欲為義也。今汝等無狀，乃謀叛國，義於何在！」遂殺犍及去斤。染干聞之，引兵攻奴真，奴真奔代。珪遣使責染干，染干乃止。

西燕左僕射慕容恆、尚書慕容永襲段隨，殺之；立宜都王子顗為燕王，改元建明，帥鮮卑男女四十餘萬口去長安而東。恆弟護軍將軍韜，誘顗於臨晉，恆怒，捨韜去詠與武衛將軍刁雲帥眾攻韜。韜敗，奔恆營。恆立西燕主沖之子瑤為帝，改元建平，謚沖曰威皇帝。眾皆去瑤奔永，永執瑤，殺之，立慕容泓子忠為帝，改元建武。忠以永為太尉，守尚書令，封河東公。永持法寬平，鮮卑安之。至聞喜，聞燕主垂已稱尊號，不敢進，築燕熙城而居之。

鮮卑既東，長安空虛。前滎陽太守高陵趙穀等招杏城盧水胡郝奴，帥戶四千入於長安，溫北皆應之，以穀為丞相。扶風王穀有眾數千，保據馬嵬，奴遣弟多攻之。夏，四月，後秦王萇自安定伐之，渭奔漢中。萇執多而進，奴懼，請降，拜鎮北將軍、六穀大都督。

癸巳，以尚書僕射陸納為左僕射，譙王恬為右僕射。納，玩之子也。

毛興襲擊王廣，敗之，廣奔秦州；隴西鮮卑匹蘭執廣送後秦。興復欲攻王統於上邽，枹罕諸氐皆厭苦兵事，乃共殺興，推衛平為河州刺史，遣使請命於秦。

燕主垂封其子農為遼西王，麟為趙王，隆為高陽王。

代王珪改稱魏王。

張大豫自楊塢進屯姑臧城西，王穆及禿髮思復鞬子奚於帥眾三萬屯於城南；呂光出擊，大破之，斬奚於等二萬餘級。

秦大赦，以衛平為撫軍將軍、河州刺史，呂光為車騎大將軍、涼州牧。使者皆沒於後秦，不能達。

燕主垂以范陽王德為尚書令，太原王楷為左僕射，樂浪王溫為司隸校尉。

後秦王萇即皇帝位於長安，大赦，改元建初，國號大秦。追尊其父弋仲為景元皇帝，立妻蛇氏為皇后，子興為皇太子。置百官。萇與群臣宴，酒酣，言曰：「諸卿皆與朕北面秦朝，今忽為君臣，得無恥乎！」趙遷曰：「天不恥以陛下為子，臣等何恥為臣！」萇大笑。

魏王珪東如陵石，護佛侯部帥侯辰、乙佛部帥代題皆叛走。諸將請追之，珪曰：「侯辰等累世服役，有罪且當忍之。方今國家草創，人情未壹，愚者固宜前卻，不足追也！」

六月，庚寅，以前輔國將軍楊亮為雍州刺史，鎮衛山陵。荊州刺史桓石民遣將軍晏謙擊弘農，下之。初置湖、陝二戍。西燕刁雲等殺西燕主忠，推慕容永為使持節、大都督中外諸軍事、大將軍、大單于、雍、秦、梁、涼四州牧、錄尚書事、河東王，稱籓於燕。

燕主垂遣太原王楷、趙王麟、陳留王紹、章武王宙攻秦苻定、苻紹、苻謨、苻亮等；楷先以書與之，為陳禍福，定等皆降。垂封定等為侯，曰：「以酬秦主之德。」

秦主丕以都督中外諸軍事、司徒、錄尚書事王永為左丞相，太尉、東海王纂為大司馬，司空張蛇為太尉，尚書令咸陽徐義為司空，司隸校尉王騰為驃騎大將軍、儀同三司。永傳檄四方公侯、牧守、壘主、民豪，共討姚萇、慕容垂，令各帥所統，以孟冬上旬會大駕於臨晉。於是天水姜延、馮翊寇明、河東王昭、新平張晏、京兆杜敏、扶風馬朗、建忠將軍、高平牧官都尉扶風王敏等鹹承檄起兵，各有眾數萬，遣使詣秦，丕皆就拜將軍、郡守，封列侯。冠軍將軍鄧景擁眾五千據彭池，與竇沖為首尾，以擊後秦。丕以景為京兆尹。景，羌之子也。

後秦主萇徙安定五千餘戶於長安。

秋，七月，秦平涼太守金熙、安定都尉沒弈干與後秦左將軍姚方成戰於孫丘谷，方成兵敗。後秦主萇以其弟征虜將軍緒為司隸校尉，鎮長安；自將至安定擊熙等，大破之。金熙本東胡之種；沒弈干，鮮卑多蘭部帥也。

枹罕諸氐以衛平衰老，難為成功，議廢之，而憚其宗強，累日不決。氐啖青謂諸將曰：「大事宜時定，不然，變生。諸君但請衛公為會，觀我所為。」會七夕大宴，青抽劍而前曰：「今天下大亂，吾曹休戚同之，非賢主不可以濟大事。衛公老，宜返初服以避賢路。狄道長苻登，雖王室疏屬，志略雄明，請共立之，以赴大駕。諸君有不同者，即下異議！」乃奮劍攘袂，將斬異己者。眾皆從之，莫敢仰視。於是推登為使持節、都督隴右諸軍事、撫軍大將軍、雍、河二州牧、略陽公，帥眾五萬，東下隴，攻南安，拔之，馳使請命於秦。登，秦主丕族子也。

祕宜與莫侯悌眷帥其眾三萬餘戶降於乞伏國仁，國仁拜宜東秦州刺史，悌眷梁州刺史。

已酉，魏王珪還盛樂，代題復以部落來降，十餘日，又奔劉顯；珪使其孫倍斥代領其眾。劉顯弟肺泥帥眾降魏。

八月，燕主垂留太子寶守中山，以趙王麟為尚書右僕射，錄留台。庚午，自帥范陽王德等南略地，使高陽王隆東徇平原。丁零鮮于乞保曲陽西山，聞垂南伐，出營望都，剽掠居民。趙王麟自出討之，諸將皆曰：「殿下虛鎮遠征，萬一無功而返，虧損威重，不如遣諸將討之。」麟曰：「乞聞大駕在外，無所畏忌，必不設備，一舉可取，不足憂也。」乃聲言至魯口，夜，回趣乞，比明，至其營；掩擊，擒之。翟遼寇譙，朱序擊走之。

秦主丕以苻登為征西大將軍、開府儀同三司、南安王，持節、州牧、都督，皆因其所稱而授之。又以徐義為右丞相。留王騰守晉陽，右僕射楊輔戍壺關，帥眾四萬，進屯平陽。

初，後秦主萇之弟碩德統所部羌居隴上，聞萇起兵，自稱征西將軍，聚眾於冀城以應之；以兄孫詳為安遠將軍，據隴城，從孫訓為安西將軍，據南安之赤亭，與秦秦州刺史王統相持。萇自安定引兵會碩德攻統，天水屠各、略陽羌胡應之者一萬餘戶，秦略陽太守王皮降之。

初，秦滅代，遷代王什翼犍少子窟咄於長安，從慕容永東徙，永以窟咄為新興太守。劉顯遣其弟亢泥迎窟咄，以兵隨之，逼魏南境，諸部騷動。魏王珪左右於桓等與部人謀執珪以應窟咄，幢將代人莫題等亦潛與窟咄交通。桓舅穆崇告之，珪誅桓等五人，莫題等七姓悉原不問。珪懼內難，北逾阻山，復依賀蘭部，遣外朝大人遼東安同求救於燕，燕主垂遣趙王麟救之。

九月，王統以秦州降於後秦。後秦主萇以姚碩德為使持節、都督隴右諸軍事、秦州刺史，鎮上邽。

呂光得秦王堅凶問，舉軍縞素，謚曰文昭皇帝。冬，十月，大赦，改元大安。

西燕慕容永遣使詣秦主丕，求假道東歸。丕弗許，與永戰於襄陵，秦兵大敗，左丞相王永、衛大將軍俱石子皆死。初，東海王纂自長安來，麾下壯士三千餘人，丕忌之，既敗，懼為纂所殺，帥騎數千南奔東垣，謀襲洛陽。揚威將軍馮該自陝邀擊之，殺丕，執其太子寧、長樂王壽送建康；詔赦不誅，以付苻宏。纂與其弟尚書永平侯師奴帥秦眾數萬走據杏城，其餘王公百官皆沒於永。永遂進據長子，即皇帝位，改元中興。將以秦後楊氏為上夫人，楊氏引劍刺永，為永所殺。

甲申，海西公弈薨於吳。

燕寺人吳深據清河反，燕主垂攻之，不克。

後秦主萇還安定。

秦南安王登既克南安，夷、夏歸之者三萬餘戶，遂進攻姚碩德於秦州，後秦主萇自往救之。登與萇戰於胡奴阜，大破之，斬首二萬餘級，將軍啖青射萇，中之。萇創重，走保上邽，姚碩德代之統眾。

燕趙王麟軍未至魏，拓跋窟咄稍前逼魏王珪，賀染干侵魏北部以應之。魏眾驚擾，北部大人叔孫普洛亡奔劉衛辰。麟聞之，遽遣安同等歸。魏人知燕軍在近，眾心少安。窟咄進屯高柳，珪引兵與麟會擊之，窟咄大敗，奔劉衛辰，衛辰殺之。珪悉收其眾，以代人庫狄干為北部大人。麟引兵還中山。

劉衛辰居朔方，士馬甚盛。後秦主萇以衛辰為大將軍、大單于、河西王、幽州牧，西燕主永以衛辰為大將軍、朔州牧。

十一月，秦尚書寇遺奉勃海王懿、濟北王昶自杏城奔南安，南安王登發喪行服，謚秦主丕曰哀平皇帝。登議立懿為主，眾曰：「勃海王雖先帝之子，然年在幼沖，未堪多難。今三虜窺覦，宜立長君，非大王不可。」登乃為壇於隴東，即皇帝位，大赦，改元太初，大置百官。

慕容柔、慕容盛及盛弟會皆在長子，盛謂柔、會曰：「主上已中興幽、冀，東西未壹，吾屬居嫌疑之地，為智為愚，皆將不免。不若以時東歸，無為坐待魚肉也。」遂相與亡歸燕。後歲餘，西燕主永悉誅燕主俊及燕主垂之子孫，男女無遺。

張大豫自西郡入臨洮，掠民五千餘戶，保據俱城。

十二月，呂光自稱使持節、侍中、中外大都督、督隴右、河西諸軍事、大將軍、涼州牧、酒泉公。

秦主登立世祖神主於軍中，載以輜軿，建黃旗青蓋，以虎賁三百人衛之，凡所欲為，必啟主而後行。引兵五萬，東擊後秦，將士皆刻鉾、鎧為「死」「休」字；每戰以劍槊為方圓大陣，知有厚薄，從中分配，故人自為戰，所向無前。

初，長安之將敗也，中壘將軍徐嵩、屯騎校尉胡空各聚眾五千，結壘自固；既而受後秦官爵。後秦主萇以王禮葬秦主堅於二壘之間。及登至，嵩、空以眾降之。登拜嵩雍州刺史，空京兆尹，改葬堅以天子之禮。

乙酉，燕主垂攻吳深壘，拔之，深單馬走。垂進屯聊城之逢關陂。初，燕太子洗馬溫詳來奔，以為濟北太守，屯東阿。燕主垂遣范陽王德、高陽王隆攻之，詳遣從弟攀守河南岸，子楷守碻磝以拒之。

燕主垂以魏王珪為西單于，封上谷王，珪不受。

