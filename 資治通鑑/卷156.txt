
資治通鑑 第156卷

【梁紀十二】　起昭陽赤奮若，盡閼逢攝提格，凡二年。


春，正月，辛卯，上祀南郊，大赦。

魏竇泰奄至爾朱兆庭，軍人因宴休惰，忽見泰軍，驚走；追破之於赤谼嶺，眾並降散。兆逃於窮山，命左右西河張亮及蒼頭陳山提斬己首以降，皆不忍；兆乃殺所乘白馬，自縊於樹。歡親臨，厚葬之。慕容紹宗攜爾朱榮妻子及兆餘眾詣歡降，歡以義故，待之甚厚。兆之在秀容，左右皆密通款於歡，唯張亮無啟疏。歡嘉之，以為丞相府參軍。

魏罷諸行台。

辛亥，上祀明堂。

丁巳，魏主追尊其父為武穆帝，太妃馮氏為武穆後，母李氏為皇太妃。

營州刺史曹鳳、東荊州刺史雷能勝等舉城降魏。

魏侍中斛斯椿聞喬寧、張子期之死，內不自安，與南陽王寶炬、武衛將軍元毘、王思政密勸魏主圖丞相歡。毘，遵之玄孫也。舍人元士弼又言歡受詔不敬，帝由是不悅。椿勸帝置閣內都督部曲，又增武直人數，自直閣已下，員別數百，皆選四方驍勇者充之。帝數出遊幸，椿自部勒，別為行陳，由是朝政、軍謀，帝專與椿決之。帝以關中大行台賀拔岳擁重兵，密與相結，又出侍中賀拔勝為都督三荊等七州諸軍事、荊州刺史，欲倚勝兄弟以敵歡，歡益不悅。

侍中、司空高乾之在信都也，遭父喪，不暇終服。及孝武帝即位，表請解職行喪，詔聽解侍中，司空如故。乾雖求退，不謂遽見許。既去內侍，朝政多不關預，居常怏怏。帝既貳於歡，冀乾為己用，嘗於華林園宴罷，獨留乾，謂之曰：「司空奕世忠良，今日復建殊效，相與雖則君臣，義同兄弟，宜共立盟約，以敦情契。」殷勤逼之。乾對曰：「臣以身許國，何敢有貳！」時事出倉猝，且不謂帝有異圖，遂不固辭，亦不以啟歡。及帝置部曲，乾乃私謂所親曰：「主上不親勳賢，而招集群小，數遣元士弼、王思政往來關西與賀拔岳計議，又出賀拔勝為荊州，外示疏忌，實欲樹黨，令其兄弟相近，冀據有西方。禍難將作，必及於我。」乃密啟歡。歡召乾詣并州，面論時事，乾因勸歡受魏禪。歡以袖掩其口曰：「勿妄言！今令司空復為侍中，門下之事一以相委。」歡屢啟請，帝不許。乾知變難將起，密啟歡求為徐州；二月，辛酉，以乾為驃騎大將軍、開府儀同三司、徐州刺史，以咸陽王坦為司空。

癸未，上幸同泰寺，講《般若經》，七日而罷，會者數萬人。

魏正光以前，阿至羅常附於魏。及中原多事，阿至羅亦叛，丞相歡招撫之，阿至羅復降，凡十萬戶。三月，辛卯，詔復以歡為大行台，使隨宜裁處。歡與之粟帛，議者以為徒費無益，歡不從；及經略河西，大收其用。

高乾將之徐州，魏主聞其漏洩機事，乃詔丞相歡曰：「乾邕與朕私有盟約，今乃反覆兩端。」歡聞其與帝盟，亦惡之，即取乾前後數啟論時事者遣使封上。帝召乾，對歡使責之，乾曰：「陛下自立異圖，乃謂臣為反覆，人主加罪，其可辭乎！」遂賜死。帝又密敕東徐州刺史潘紹業殺其弟敖曹，敖曹先聞乾死，伏壯士於路，執紹業，得敕書於袍領，遂將十餘騎奔晉陽。歡抱其首哭曰：「天子枉害司空！」敖曹兄仲密為光州刺史，帝敕青州斷其歸路，仲密亦間行奔晉陽。仲密名慎，以字行。

魏太師魯郡王肅卒。

丙辰，南平元襄王偉卒。

丁巳，魏以趙郡王諶為太尉，南陽王寶炬為太保。

魏爾朱兆之入洛也，焚太常樂庫，鐘磬俱盡。節閔帝詔錄尚書事長孫稚、太常卿祖瑩等更造之，至是始成，命曰大成樂。

魏青州民耿翔聚眾寇掠三齊，膠州刺史裴粲，專事高談，不為防禦；夏，四月，翔掩襲州城。左右白賊至，粲曰：「豈有此理！」左右又言已入州門，粲乃徐曰：「耿王來，可引之聽事，自餘部眾，且付城民。」翔斬之，送首來降。

五月，魏東徐州民王早等殺刺史崔癢，以下邳來降。

六月，壬申，魏以驃騎大將軍樊子鵠為青、膠大使，督濟州刺史蔡俊等討耿翔。秋，七月，魏師至青州，翔棄城來奔，詔以為兗州刺史。

壬辰，魏以廣陵王欣為大司馬，趙郡王諶為太師。庚戌，以前司徒賀拔允為太尉。

初，賀拔岳遣行台郎馮景詣晉陽，丞相歡聞岳使至，甚喜，曰：「賀拔公詎憶吾邪！」與景歃血，約與岳為兄弟。景還，言於岳曰：「歡奸詐有餘，不可信也。」府司馬宇文泰自請使晉陽以觀歡之為人，歡奇其狀貌，曰：「此兒視瞻非常。」將留之，泰固求覆命；歡既遣而悔之，發驛急追，至關，不及而返。泰至長安，謂岳曰：「高歡所以未篡者，正憚公兄弟耳；侯莫陳悅之徒，非所忌也。公但潛為之備，圖歡不難。今費也頭控弦之騎不下一萬，夏州刺史斛拔彌俄突勝兵三千餘人，靈州刺史曹泥、河西流民紇豆陵伊利等各擁部眾，未有所屬。公若移軍近隴，抗其要害，震之以威，懷之以惠，可收其士馬以資吾軍。西輯氐、羌，北撫沙塞，還軍長安，匡輔魏室，此桓、文之功也。」岳大悅，復遣泰詣洛陽請事，密陳其狀。魏主喜，加泰武衛將軍，使還報。八月，帝以岳為都督雍、華等二十州諸軍事、雍州刺史，又割心前血，遣使者繼以賜之。岳遂引兵西屯平涼，以牧馬為名。斛拔彌俄突、紇豆陵伊利及費也頭万俟受洛干、鐵勒斛律沙門等皆附於岳，唯曹泥附於歡。秦、南秦、河、渭四州刺史同會平涼，受岳節度。岳以夏州被邊重要，欲求良刺史以鎮之，眾舉宇文泰，岳曰：「宇文左丞，吾左右手，何可廢也！」沉吟累日，卒表用之。

九月，癸酉，魏丞相歡表讓王爵，不許；請分封邑十萬戶頒授勳義，從之。

冬，十月，庚申，以尚書右僕射何敬容為左僕射，吏部尚書謝舉為右僕射。

十一月，癸巳，魏以殷州刺史中山邸珍為徐州大都督、東道行台、僕射，以討下邳。

十二月，丁巳，魏主狩於嵩高；己巳，幸溫湯；丁丑，還宮。

魏荊州刺史賀拔勝寇雍州，拔下迮戍，扇動諸蠻；雍州刺史廬陵王續遣軍擊之，屢為所敗，漢南震駭。勝又遣軍攻馮翊、安定、沔陽、酇城，皆拔之。續遣電威將軍柳仲禮屯谷城以拒之，勝攻之，不克，乃還。於是沔北蕩為丘墟矣。仲禮，慶遠之孫也。魏丞相歡患賀拔岳、侯莫陳悅之強，右丞翟嵩曰：「嵩能間之，使其自相屠滅。」歡遣之。歡又使長史侯景招撫紇豆陵伊利，伊利不從。


春，正月，壬辰，魏丞相歡擊伊利於河西，擒之，遷其部落於河東。魏主讓之曰：「伊利不侵不叛，為國純臣。王忽伐之，詎有一介行人先請之乎！」

魏東梁州民夷作亂，二月，詔以行東雍州事豐陽泉企討平之。企世為商、洛豪族，魏世祖以其曾祖景言為本縣令，封丹水侯，使其子孫襲之。

壬戌，魏大赦。

癸亥，上耕藉田。大赦。

魏永寧浮圖災，觀者皆哭，聲振城闕。

魏賀拔岳將討曹泥，使都督武川趙貴至夏州與宇文泰謀之，泰曰：「曹泥孤城阻遠，未足為憂。侯莫陳悅貪而無信，宜先圖之。」岳不聽，召悅會於高平，與共討泥。悅既得翟嵩之言，乃謀取岳。岳數與悅宴語，長史武川雷紹諫，不聽。岳使悅前行，至河曲，悅誘岳入營坐，論軍事。悅陽稱腹痛而起，其婿元洪景拔刀斬岳。岳左右皆散走，悅遣人諭之云：「我別受旨，止取一人，諸君勿怖。」眾以為然，皆不敢動。而悅心猶豫，不即撫納，乃還入隴，屯水洛城。岳眾散還平涼，趙貴詣悅請岳屍葬之，悅許之。岳既死，悅軍中皆相賀，行台朗中薛□私謂所親曰：「悅才略素寡，輒害良將，吾屬今為人虜矣，何賀之有！」□，真度之從孫也。

岳眾未有所屬，諸將以都督武川寇洛年最長，推使總諸軍；洛素無威略，不能齊眾，乃自請避位。趙貴曰：「宇文夏州英略冠世，遠近歸心，賞罰嚴明，士卒用命。若迎而奉之，大事濟矣。」諸將或欲南召賀拔勝，或欲東告魏朝，猶豫未決。都督盛樂杜朔周曰：「遠水不救近火，今日之事，非宇文夏州無能濟者，趙將軍議是也。朔周請輕騎告哀，且迎之。」眾乃使朔周馳至夏州召泰。

泰與將佐賓客共議去留，前太中大夫穎川韓褒曰：「此天授也，又何疑乎！侯莫陳悅，井中蛙耳，使君往，必擒之。」眾以為：「悅在水洛，去平涼不遠，若已有賀拔公之眾，則圖之實難，願且留以觀變。」泰曰：「悅既害元帥，自應乘勢直據平涼，而退屯水洛，吾知其無能為也。夫難得易失者，時也。若不早赴，眾心將離。」

夏州首望都督彌姐元進陰謀應悅，泰知之，與帳下都督高平蔡祐謀執之，祐曰：「元進會當反噬，不如殺之。」泰曰：「汝有大決。」乃召元進等入計事，泰曰：「隴賊逆亂，當與諸人戮力討之，諸人似有不同者，何也？」祐即被甲持刀直入，瞋目謂諸將曰：「朝謀夕異，何以為人！今日必斷奸人首！」舉坐皆叩頭曰：「願有所擇。」祐乃叱元進，斬之，並誅其黨，因與諸將同盟討悅。泰謂祐曰：「吾今以爾為子，爾其以我為父乎？」

泰與帳下輕騎馳赴平涼，令杜朔周帥眾先據彈箏峽。時民間惶懼，逃散者多，軍士爭欲掠之，朔周曰：「宇文公方伐罪弔民，奈何助賊為虐乎！」撫而遣之，遠近悅附；泰聞而嘉之。朔周本姓赫連，曾祖庫多汗避難改焉。泰命復其舊姓，名之曰達。

丞相歡使侯景招撫岳眾，泰至安定，遇之，謂曰：「賀拔公雖死，宇文泰尚存，卿何為者！」景失色曰：「我猶箭耳，唯人所射。」遂還。泰至平涼，哭岳甚慟，將士皆悲喜。

歡復使侯景與散騎常侍代郡張華原、義寧太守太安王基勞泰，泰不受，欲劫留之，曰：「留則共享富貴，不然，命在今日。」華原曰：「明公欲脅使者以死亡，此非華原所懼也。」泰乃遣之。基還，言「泰雄傑，請及其未定擊滅之。」歡曰：「卿不見賀拔、侯莫陳乎！吾當以計拱手取之。」

魏主聞岳死，遣武衛將軍元毘慰勞岳軍，召還洛陽，並召侯莫陳悅。毘至平涼，軍中已奉宇文泰為主；悅既附丞相歡，不肯應召。泰因元毘上表稱：「臣岳忽罹非命，都督寇洛等令臣權掌軍事。奉詔召岳軍入京，今高歡之眾已至河東，侯莫陳悅猶在水洛，士卒多是西人，顧戀鄉邑，若逼令赴闕，悅躡其後，歡邀其前，恐敗國殄民，所損更甚。乞少賜停緩，徐事誘導，漸就東引。」魏主乃以泰為大都督，即統岳軍。

初，岳以東雍州刺史李虎為左廂大都督，岳死，虎奔荊州，說賀拔勝使收岳眾，勝不從。虎聞宇文泰代岳統眾，乃自荊州還赴之。至閿鄉，為丞相歡別將所獲，送洛陽。魏主方謀取關中，得虎甚喜，拜衛將軍，厚賜之，使就泰。虎，歆之玄孫也。

泰與悅書，責以「賀拔公有大功於朝廷。君名微行薄，賀拔公薦君為隴右行台。又高氏專權，君與賀拔公同受密旨，屢結盟約；而君黨附國賊，共危宗廟，口血未乾，匕首已發。今吾與君皆受詔還闕，今日進退，唯君是視：君若下隴東邁，吾亦自北道同歸；若首鼠兩端，吾則指日相見！」

魏主問泰以安秦、隴之策，泰表言：「宜召悅授以內官，或處以瓜、涼一籓；不然，終為後患。」

原州刺史史歸，素為賀拔岳所親任，河曲之變，反為悅守。悅遣其黨王伯和、成次安將兵二千助歸鎮原州，泰遣都督侯莫陳崇帥輕騎一千襲之。崇乘夜將十騎直抵城下，餘眾皆伏於近路；歸見騎少，不設備。崇即入，據城門，高平令隴西李賢及弟遠穆在城中，為崇內應。於是中外鼓譟，伏兵悉起，遂擒歸及次安、伯和等歸於平涼。泰表崇行原州事。三月，泰引兵擊悅，至原州，眾軍畢集。

夏，四月，癸丑朔，日有食之。

魏南秦州刺史隴西李弼說侯莫陳悅曰：「賀拔公無罪而公害之，又不撫納其眾，今奉宇文夏州以來，聲言為主報仇，此其勢不可敵也，宜解兵謝之！不然，必及禍。」悅不從。

宇文泰引兵上隴，留兄子導為都督，鎮原州。泰軍令嚴肅，秋毫無犯，百姓大悅。軍出木狹關，雪深二尺，泰倍道兼行，出其不意。悅聞之，退保略陽，留萬人守水洛。泰至，水洛即降。泰遣輕騎數百趣略陽，悅退保上邽，召李弼與之拒泰。弼知悅必敗，陰遣使詣泰，請為內應。悅棄州城，南保山險，弼謂所部曰：「侯莫陳公欲還秦州，汝輩何不裝束！」弼妻，悅之姨也，眾咸信之，爭趣上邽。弼先據城門以安集之，遂舉城降泰，泰即以弼為秦州刺史。其夜，悅出軍將戰，軍自驚潰。悅性猜忌，既敗，不聽左右近己，與其二弟並子及謀殺岳者七八人棄軍迸走。數日之中，槃桓往來，不知所趣。左右勸向靈州依曹泥，悅從之。自乘騾，令左右皆步從，欲自山中趣靈州。宇文泰使原州都督賀拔穎追之，悅望見追騎，縊死於野。

泰入上邽，引薛□為記室參軍。收悅府庫，財物山積，泰秋毫不取，皆以賞士卒；左右竊一銀甕以歸，泰知而罪之，即剖賜將士。

悅黨豳州刺史孫定兒據州不下，有眾數萬，泰遣都督中山劉亮襲之。定兒以大軍遠，不為備；亮先豎一纛於近城高嶺，自將二十騎馳入城。定兒方置酒，眾猝見亮至，駭愕，不知所為，亮麾兵斬定兒，遙指城外纛，命二騎曰：「出召大軍！」城中皆懾服，莫敢動。

先是，故氐王楊紹先乘魏亂逃歸武興，復稱王。涼州刺史李叔仁為其民所執，氐、羌、吐谷渾所在蜂起，自南岐至瓜、鄯，跨州據郡者不可勝數。宇文泰令李弼鎮原州，夏州刺史拔也惡蚝鎮南秦州，渭州刺史可朱渾道元鎮渭州，衛將軍趙貴行秦州事，征豳、涇、東秦、岐四州之粟以給軍。楊紹先懼，稱籓，送妻子為質。

夏州長史於謹言於泰曰：「明公據關中險固之地，將士驍勇，土地膏腴。今天子在洛，迫於群凶，若陳明公之懇誠，算時事之利害，請都關右，挾天子以令諸侯，奉王命以討暴亂，此桓、文之業，千載一時也！」泰善之。丞相歡聞泰定秦、隴，遣使甘言厚禮以結之，泰不受，封其書，使都督濟北張軌獻於魏主。斛斯椿問軌曰：「高歡逆謀，行路皆知之。人情所恃，唯在西方，未知宇文何如賀拔！」軌曰：「宇文公文足經國，武能定亂。」椿曰：「誠如君言，真可恃也。」

魏主命泰發二千騎鎮東雍州，助為勢援，仍命泰稍引軍而東。泰以大都督武川梁御為雍州刺史，使將步騎五千前行。先是，丞相歡遣其都督太安韓軌將兵一萬據蒲板以救侯莫陳悅，凝州刺史賈顯度以舟迎之。梁御見顯度，說使從泰，顯度即出迎御，御入據長安。魏主以泰為侍中、驃騎大將軍、開府儀同三司、關西大都督、略陽縣公，承製封拜。泰乃以寇洛為涇州刺史，李弼為秦州刺史，前略陽太守張獻為南岐州刺史。南岐州刺史盧待伯不受代，泰遣輕騎襲而擒之。

侍中封隆之言於丞相歡曰：「斛斯椿等今在京師，必構禍亂。」隆之與僕射孫騰爭尚魏主妹平原公主，公主歸隆之，騰洩其言於椿，椿以白帝。隆之懼，逃還鄉里，歡召隆之詣晉陽。會騰帶仗入省，擅殺御史，懼罪，亦逃就歡。領軍婁昭辭疾歸晉陽。帝以斛斯椿兼領軍，改置都督及河南、關西諸刺史。華山王鷙在徐州，歡使大都督邸珍奪其管鑰。建州刺史韓賢，濟州刺史蔡俊，皆歡黨也。帝省建州以去賢，使御史舉俊罪，以汝陽王叔昭代之。歡上言：「俊勳重，不可解奪；汝陽懿德，當受大籓；臣弟永寶，猥任定州，宜避賢路。」帝不聽。五月，丙子，魏主增置勳府庶子，廂別六百人；又增騎官，廂別二百人。

魏主欲伐晉陽，辛卯，下詔戒嚴，雲欲自將伐梁。發河南諸州兵，大閱於洛陽，南臨洛水，北際邙山，帝戎服與斛斯椿臨觀之。六月，丁巳，魏主密詔丞相歡，稱「宇文黑獺、賀拔勝頗有異志，故假稱南伐，潛為之備；王亦宜共為形援。讀訖燔之。」歡表以為「荊、雍將有逆謀，臣今潛勒兵馬三萬，自河東渡，又遣恆州刺史庫狄乾等將兵四萬自來違津渡，領軍將軍婁昭等將兵五萬以討荊州，冀州刺史尉景等將山東兵五萬、突騎五萬以討江左，皆勒所部，伏聽處分。」帝知歡覺其變，乃出歡表，令群臣議之，欲止歡軍。歡亦集并州僚佐共議，還以表聞，仍云：「臣為嬖佞所間，陛下一旦賜疑。臣若敢負陛下，使身受天殃，子孫殄絕。陛下若垂信赤心，使干戈不動，佞臣一二人願斟量廢出。」

丁卯，帝使大都督源子恭守陽胡，汝陽王暹守石濟，又以儀同三司賈顯智為濟州刺史，帥豫州刺史斛斯元壽東趣濟州。元壽，椿之弟也。蔡俊不受代，帝愈怒，辛未，帝復錄洛中文武議意以答歡，且使舍人溫子升為敕賜歡曰：「朕不勞尺刃，坐為天子，所謂生我者父母，貴我者高王。今若無事背王，規相攻討，則使身及子孫，還如王誓。近慮宇文為亂，賀拔應之，故戒嚴，欲與王俱為聲援。今觀其所為，更無異跡。東南不賓，為日已久，今天下戶口減半，未宜窮兵極武。朕既闇昧，不知佞人為誰。頃高乾之死，豈獨朕意！王忽對昂言兄枉死，人之耳目何易可輕！如聞庫狄干語王云：『本欲取懦弱者為主，無事立此長君，使其不可駕御。今但作十五日行，自可廢之，更立餘者。』如此議論，自是王間勳人，豈出佞臣之口！去歲封隆之叛，今年孫騰逃去，不罪不送，誰不怪王！王若事君盡誠，何不斬送二首！王雖啟雲『西去』，而四道俱進，或欲南度洛陽，或欲東臨江左，言之者猶應自怪，聞之者寧能不疑！王若晏然居北，在此雖有百萬之眾，終無圖彼之心；王若舉旗南指，縱無匹馬只輪，猶欲奮空拳而爭死。朕本寡德，王已立之。百姓無知，或謂實可。若為他人所圖，則彰朕之惡；假令還為王殺，幽辱齏粉，了無遺恨！本望君臣一體，若合符契，不圖今日分疏至此！」

中軍將軍王思政言於魏主曰：「高歡之心，昭然可知。洛陽非用武之地，宇文泰乃心王室，今往就之，還復舊京，何慮不克？」帝深然之，遣散騎侍郎河東柳慶見泰於高平，共論時事。泰請奉迎輿駕，慶覆命。帝復私謂慶曰：「朕欲向荊州，何如？」慶曰：「關中形勝，宇文泰才略可依。荊州地非要害，南迫梁寇，臣愚，未見其可。」帝又問閣內都督宇文顯和，顯和亦勸帝西幸。時帝廣徵州郡兵，東郡太守河東裴俠帥所部詣洛陽，王思政問曰：「今權臣擅命，王室日卑，奈何？」俠曰：「宇文泰為三軍所推，居百二之地，所謂己操戈矛，寧肯授人以柄！雖欲投之，恐無異避湯入火也。」思政曰：「然則如何而可？」俠曰：「圖歡有立至之憂，西巡有將來之慮。且至關右，徐思其宜耳。」思政然之，乃進俠於帝，授左中郎將。

初，丞相歡以為洛陽久經喪亂，欲遷都於鄴，帝曰：「高祖定鼎河、洛，為萬世之基；王既功存社稷，宜遵太和舊事。」歡乃止。至是復謀遷都，遣三千騎鎮建興，益河東及濟州兵，擁諸州和糴粟，悉運入鄴城。帝又敕歡曰：「王若厭伏人情，杜絕物議，唯有歸河東之兵，罷建興之戍，送相州之粟，追濟州之軍。使蔡俊受代，邸珍出徐，止戈散馬，各事家業，脫須糧廩，別遣轉輸。則讒人結舌，疑悔不生，王高枕太原，朕垂拱京洛矣。王若馬首南向，問鼎輕重，朕雖不武，為社稷宗廟之計，欲止不能。決在於王，非朕能定，為山止簣，相為惜之。」歡上表極言宇文泰、斛斯椿罪惡。

帝以廣寧太守廣寧任祥兼尚書左僕射，加開府儀同三司，祥棄官走，度河，據郡待歡。帝乃敕文武官北來者任其去留，遂下制書數歡咎惡，召賀拔勝赴行在所。勝以問太保掾范陽盧柔，柔曰：「高歡悖逆，公席捲赴都，與決勝負，死生以之，上策也；北阻魯陽，南並舊楚，東連兗、豫，西引關中，帶甲百萬，觀釁而動，中策也；舉三荊之地，庇身於梁，功名皆去，下策也。」勝笑而不應。

帝以宇文泰兼尚書僕射，為關西大行台，許妻以馮翊長公主，謂泰帳內都督秦郡楊薦曰：「卿歸語行台，遣騎迎我。」以薦為直閣將軍。泰以前秦州刺史駱超為大都督，將輕騎一千赴洛，又遣薦與長史宇文測出關候接。

丞相歡召其弟定州刺史琛使守晉陽，命長史崔暹佐之。暹，挺之族孫也。歡勒兵南出，告其眾曰：「孤以爾朱擅命，建大義於海內，奉戴主上，誠貫幽明；橫為斛斯椿讒構，以忠為逆，今者南邁，誅椿而已。」以高敖曹為前鋒。宇文泰亦移檄州郡，數歡罪惡，自將大軍發高平，前軍屯弘農。賀拔勝軍於汝水。

秋，七月，己丑，魏主親勒兵十餘萬屯河橋，以斛斯椿為前驅，陳於邙山之北。椿請帥精騎二千夜度河掩其勞弊，帝始然之。黃門侍郎楊寬說帝曰：「高歡以臣伐君，何所不至！今假兵於人，恐生它變。椿若度河，萬一有功，是滅一高歡，生一高歡矣。」帝遂敕椿停行，椿歎曰：「頃熒惑入南斗，今上信左右間構，不用吾計，豈天道乎！」宇文泰聞之，謂左右曰：「高歡數日行八九百里，此兵家所忌，當乘便擊之。而主上以萬乘之重，不能度河決戰，方緣津據守。且長河萬里，捍禦為難。若一處得度，大事去矣。」即以大都督趙貴為別道行台，自蒲板濟，趣并州，遣大都督李賢將精騎一千赴洛陽。

帝使斛斯椿與行台長孫稚、大都督穎川王斌之鎮虎牢，行台長孫子彥鎮陝，賈顯智、斛斯元壽鎮滑台。斌之，鑒之弟；子彥，稚之子也。歡使相州刺史竇泰趣滑台，建州刺史韓賢趣石濟。竇泰與顯智遇於長壽津，顯智陰約降於歡，引軍退。軍司元玄覺之，馳還，請益師，帝遣大都督侯鰤紹赴之，戰於滑台東，顯智以軍降，紹戰死。北中郎將田怙為歡內應，歡潛軍至野王，帝知之，斬怙。歡至河北十餘里，再遣使口申誠款；帝不報。丙午，歡引軍度河。

魏主問計於群臣，或欲奔梁，或雲南依賀拔勝，或雲西就關中，或雲守洛口死戰，計未決。元斌之與斛斯椿爭權，棄椿還，紿帝云：「高歡兵已至！」丁未，帝遣使召椿還，遂帥南陽王寶炬、清河王但、廣陽王湛以五千騎宿於瀍西，南陽王別捨沙門惠臻負璽持千牛刀以從。眾知帝將西出，其夜，亡者過半，但、湛亦逃歸。湛，深之子也。武衛將軍雲中獨孤信單騎追帝，帝歎曰：「將軍辭父母、捐妻子而來，『世亂識忠臣』，豈虛言也！」戊申，帝西奔長安，李賢遇帝於崤中。己酉，歡入洛陽，捨於永寧寺，遣領軍婁昭等追帝，請帝東還。長孫子彥不能守陝，棄城走。高敖曹帥勁騎追帝至陝西，不及。帝鞭馬長鶩，糗漿乏絕，三二日間，從官唯飲澗水。至湖城，有王思村民以麥飯壺漿獻帝，帝悅，復一村十年。至稠桑，潼關大都督毛鴻賓迎獻酒食，從官始解飢渴。

八月，甲寅，丞相歡集百官謂曰：「為臣奉主，匡救危亂，若處不諫爭，出不陪從，緩則耽寵爭榮，急則委之逃竄，臣節安在！」眾莫能對，兼尚書左僕射辛雄曰：「主上與近習圖事，雄等不得預聞。及乘輿西幸，若即追隨，恐跡同佞黨；留待大王，又以不從蒙責，雄等進退無所逃罪。」歡曰：「卿等備位大臣，當以身報國。群佞用事，卿等嘗有一言諫爭乎！使國家之事一朝至此，罪欲何歸！」乃收雄及開府儀同三司叱列延慶、兼吏部尚書崔孝芬、都官尚書劉廞、兼度支尚書天水楊機、散騎常侍元士弼，皆殺之。孝芬子司徒從事中朗猷間行入關，魏主使以本官奏門下事。歡推司徒清河王但為大司馬，承製決事，居尚書省。

宇文泰使趙貴、梁御帥甲騎二千奉迎，帝循河西行，謂御曰：「此水東流，而朕西上。若得復見洛陽，親詣陵廟，卿等功也。」帝及左右皆流涕。泰備儀衛迎帝，謁見於東陽驛，免冠流涕曰：「臣不能式遏寇虐，使乘輿播遷，臣之罪也。」帝曰：「公之忠節，著於遐邇。朕以不德，負乘致寇，今日相見，深用厚顏。方以社稷委公，公其勉之！」將士皆呼萬歲。遂入長安，以雍州廨捨為宮，大赦。以泰為大將軍、雍州刺史，兼尚書令。軍國之政，咸取決焉。別置二尚書，分掌機事，以行台尚毛遐、周惠達為之。時軍國草創，二人積糧儲，治器械，簡士馬，魏朝賴之。泰尚馮翊長公主，拜駙馬都尉。

先是，熒惑入南斗，去而復還，留止六旬。上以諺雲「熒惑入南斗，天子下殿走」，乃跣而下殿以禳之；及聞魏主西奔，慚曰：「虜亦應天象邪！」

己未，武興王楊紹先為秦、南秦二州刺史。

辛酉，魏丞相歡自追迎魏主。戊辰，清河王但下制大赦。歡至弘農，九月，癸巳，使行台僕射元子思帥侍官迎帝；己酉，攻潼關，克之，擒毛鴻賓，進屯華陰長城，龍門都督薛崇禮以城降歡。

賀拔勝使長史元穎行荊州事，守南陽，自帥所部西赴關中。至淅陽，聞歡已屯華陰，欲還，行台左丞崔謙曰：「今帝室顛覆，主上蒙塵，公宜倍道兼行，朝於行在，然後與宇文行台同心戮力，唱舉大義，天下孰不望風響應！今捨此而退，恐人人解體，一失事機，後悔何及！」勝不能用，遂還。

歡退屯河東，使行台尚書長史薛瑜守潼關，大都督庫狄溫守封陵，築城於蒲津西岸，以薛紹宗為華州刺史，使守之，以高敖曹行豫州事。

歡自發晉陽，至是凡四十啟，魏主皆不報。歡乃東還，遣行台侯景等引兵向荊州，荊州民鄧誕等執元穎以應景。賀拔勝至，景逆擊之，勝兵敗，帥數百騎來奔。

魏主之在洛陽也，密遣閤內都督河南趙剛召東荊州刺史馮景昭帥兵入援，兵未及發，魏主西入關。景昭集府中文武議所從，司馬馮道和請據州待北方處分。剛曰：「公宜勒兵赴行在所。」久之，更無言者。剛抽刀投地曰：「公若欲為忠臣，請斬道和；如欲從賊，可速見殺！」景昭感悟，即帥眾赴關中。侯景引兵逼穰城，東荊州民楊祖歡等起兵應之，以其眾邀景昭於路，景昭戰敗，剛沒蠻中。

冬，十月，丞相歡至洛陽，又遣僧道榮奉表於孝武帝曰：「陛下若遠賜一制，許還京洛，臣當帥勒文武，式清宮禁。若返正無日，則七廟不可無主，萬國須有所歸，臣寧負陛下，不負社稷。」帝亦不答。歡乃集百官耆老，議所立。時清河王但出入已稱警蹕，歡丑之，乃托以「孝昌以來，昭穆失序，永安以孝文為伯考，永熙遷孝明於夾室，業喪祚短，職此之由。」遂立清河王世子善見為帝，謂但曰：「欲立王，不如立王之子。」但不自安，輕騎南走，歡追還之。丙寅，孝靜帝即位於城東北，時年十一。大赦，改元天平。

魏宇文泰進軍攻潼關，斬薛瑜，虜其卒七千人，還長安，進位大丞相。東魏行台薛修義等度河據楊氏壁；魏司空參軍河東薛端糾帥村民擊卻東魏兵，復取楊氏，丞相泰遣南汾州刺史蘇景恕鎮之。

丁卯，以信武將軍元慶和為鎮北將軍，帥眾伐東魏。

初，魏孝武帝既與丞相歡有隙，齊州刺史侯淵、兗州刺史樊子鵠、青州刺史東萊王貴平陰相連結，以觀時變；淵亦遣使通於歡所。及孝武帝入關，清河王但承製，以汝陽王暹為齊州刺史。暹至城西，淵不時納。城民劉桃符等潛引暹入城，淵帥騎出走，妻子部曲悉為暹所虜。行及廣裡，會承製以淵行青州事。歡遺淵書曰：「卿勿以部曲單少，憚於東行，齊人澆薄，唯利是從，齊州尚能迎汝陽王，青州豈不能開門待卿也！」淵乃復東，暹歸其妻子部曲。貴平亦不受代，淵襲高陽郡，克之。置累重於城中，自帥輕騎游掠於外。貴平使其世子帥眾攻高陽，淵夜趣東陽，見州民饋糧者，紿之曰：「台軍已至，殺戮殆盡。我，世子之人也，脫走還城，汝何為復往！」聞者皆棄糧走。比曉，復謂行人曰：「台軍昨夜已至高陽，我是前鋒，今至此，不知侯公竟在何所！」城民恟懼，遂執貴平出降。戊辰，淵斬貴平，傳首洛陽。

庚午，東魏以趙郡王諶為大司馬，咸陽王坦為太尉，開府儀同三司高盛為司徒，高敖曹為司空。坦，樹之弟也。

丞相歡以洛陽西逼西魏，南近梁境，乃議遷鄴，書下三日即行。丙子，東魏主發洛陽，四十萬戶狼狽就道。收百官馬，尚書丞郎已上非陪從者，盡令乘驢。歡留後部分，事畢，還晉陽。改司州為洛州，以尚書令元弼為洛州刺史，鎮洛陽。以行台尚書司馬子如為尚書左僕射，與右僕射高隆之、侍中高岳、孫騰留鄴，共知朝政。詔以遷民貲產未立，出粟一百三十萬石以賑之。

十一月，兗州刺史樊子鵠據瑕丘以拒東魏，南青州刺史大野拔帥眾就之。

庚寅，東魏主至鄴，居北城相州之廨，改相州刺史為司州牧，魏郡太守為魏尹。是時，六坊之眾從孝武帝西行者不及萬人，餘皆北徙，並給常廩，春秋賜帛以供衣服，乃於常調之外，隨豐稔之處，折絹糴粟以供國用。

十二月，魏丞相泰遣儀同李虎、李弼、趙貴擊曹泥於靈州。

閏月，元慶和克瀨鄉而據之。

魏孝武帝閨門無禮，從妹不嫁者三人，皆封公主。平原公主明月，南陽王寶炬之同產也，從帝入關，丞相泰使元氏諸王取明月殺之。帝不悅，或時彎弓，或時椎案，由是復與泰有隙。癸巳，帝飲酒，遇鴆而殂。泰與群臣議所立，多舉廣平王贊。贊，孝武之兄子也。侍中濮陽王順，於別室垂涕謂泰曰：「高歡逼逐先帝，立幼主以專權，明公宜反其所為。廣平沖幼，不如立長君而奉之。」泰乃奉太宰南陽王寶炬而立之。順，素之玄孫也。殯孝武帝於草堂佛寺。諫議大夫宋球慟哭嘔血，漿粒不入口者數日，泰以其名儒，不之罪也。

魏賀拔勝之在荊州也，表武衛將軍獨孤信為大都督。東魏既取荊州，魏以信為都督三荊州諸軍事、尚書右僕射、東南道行台、大都督、荊州刺史以招懷之。

蠻酋樊五能攻破淅陽郡以應魏，東魏西荊州刺史辛纂欲討之，行台郎中李廣諫曰：「淅陽四面無民，唯一城之地，山路深險，表裡群蠻。今少遣兵，則不能制賊；多遣，則根本虛弱。脫不如意，大挫威名，人情一去，州城難保。」纂曰：「豈可縱賊不討！」廣曰：「今所憂在心腹，何暇治疥癬！聞台軍不久應至，公但約勒屬城，使完壘撫民以待之。雖失淅陽，不足惜也。」纂不從，遣兵攻之，兵敗，諸將因亡不返。

城民密召獨孤信。信至武陶，東魏遣恆農太守田八能帥群蠻拒信於淅陽，又遣都督張齊民以步騎三千出信之後。信謂其眾曰：「今士卒不滿千人，首尾受敵，若還擊齊民，則土民謂我退走，必爭來邀我；不如進擊八能，破之，齊民自潰矣。」遂擊破八能，乘勝襲穰城；辛纂勒兵出戰，大敗，還趣城。門未及闔，信令都督武川楊忠為前驅，忠叱門者曰：「大軍已至，城中有應，爾等求生，何不避走！」門者皆散。忠帥眾入城，斬纂以徇，城中懾服。信分兵定三荊。居半歲，東魏高敖曹、侯景將兵奄至城下，信兵少不敵，與楊忠皆來奔。

