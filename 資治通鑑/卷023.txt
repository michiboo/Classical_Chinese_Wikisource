
起旃蒙協洽，盡柔兆敦牂，凡十二年。
1　夏，益州夷二十四邑、三萬餘人皆反。遣水衡都尉呂辟胡募吏民及發犍為、蜀郡奔命往擊，大破之。
2　秋，七月，赦天下。
3　大雨，至於十月，渭橋絕。
4　武帝初崩，賜諸侯王璽書。燕王旦得書不肯哭，曰：「璽書封小，京師疑有變。」遣幸臣壽西長、孫縱之、王孺等之長安，以問禮儀為名，陰刺候朝廷事。及有詔褒賜旦錢三十萬，益封萬三千戶，旦怒曰：「我當為帝，何賜也！」遂與宗室中山哀王子長、齊孝王孫澤等結謀，詐言以武帝時受詔，得職吏事，修武備，備非常。郎中成軫謂旦曰：「大王失職，獨可起而索，不可坐而得也。大王壹起，國中雖女子皆奮臂隨大王。」旦即與澤謀，為奸書，言：「少帝非武帝子，大臣所共立；天下宜共伐之！」使人傳行郡國以搖動百姓。澤謀歸發兵臨菑，殺青州刺史雋不疑。旦招來郡國奸人，賦斂銅鐵作甲兵，數閱其車騎、材官卒，發民大獵以講士馬，須期日。郎中韓義等數諫旦，旦殺義等凡十五人。會缾侯成知澤等謀，以告雋不疑。八月，不疑收捕澤等以聞。天子遣大鴻臚丞治，連引燕王。有詔，以燕王至親，勿治；而澤等皆伏誅。遷雋不疑為京兆尹。
不疑為京兆尹，吏民敬其威信。每行縣、錄囚徒還，其母輒問不疑：「有所平反？活幾何人？」即不疑多有所平反，母喜笑異於他時；或無所出，母怒，為不食。故不疑為吏，嚴而不殘。
5　九月，丙子，秺敬侯金日磾薨。初，武帝病，有遺詔，封金日磾為秺侯，上官桀為安陽侯，霍光為博陸侯；皆以前捕反者馬何羅等功封。日磾以帝少，不受封，光等亦不敢受。及日磾病困，光白封，日磾臥受印綬；一日薨。日磾兩子賞、建俱侍中，與帝略同年，共臥起。賞為奉車，建駙馬都尉。及賞嗣侯，佩兩綬，上謂霍將軍曰：「金氏兄弟兩人，不可使俱兩綬邪？」對曰：「賞自嗣父為侯耳。」上笑曰：「侯不在我與將軍乎？」對曰：「先帝之約，有功乃得封侯。」遂止。
6　閏月，遣故廷尉王平等五人持節行郡國，舉賢良，問民疾苦、冤、失職者。
7　冬，無冰。
1　春，正月，封大將軍光為博陸侯，左將軍桀為安陽侯。
2　或說霍光曰：「將軍不見諸呂之事乎？處伊尹、周公之位，攝政擅權，而背宗室，不與共職，是以天下不信，卒至於滅亡。今將軍當盛位，帝春秋富，宜納宗室，又多與大臣共事，反諸呂道。如是，則可以免患。」光然之，乃擇宗室可用者，遂拜楚元王孫辟疆及宗室劉長樂皆為光祿大夫，辟疆守長樂衛尉。
3　三月，遣使者振貸貧民無種、食者。
4　秋，八月，詔曰：「往年災害多，今年蠶、麥傷，所振貸種、食勿收責，毋令民出今年田租。」
5　初，武帝征伐匈奴，深入窮追，二十餘年，匈奴馬畜孕重墮殰，罷極，苦之。常有欲和親意，未能得。狐鹿孤單于有異母弟為左大都尉，賢，國人鄉之，母閼氏恐單于不立子而立左大都尉也，乃私使殺之。左大都尉同母兄怨，遂不肯復會單于庭。是歲，單于病且死，謂諸貴人：「我子少，不能治國，立弟右谷蠡王。」及單于死，衛律等與顓渠閼氏謀，匿其喪，矯單于令，更立子左谷蠡王為壺衍鞮單于。左賢王、右谷蠡王怨望，率其眾欲南歸漢，恐不能自致，即脅盧屠王，欲與西降烏孫。盧屠王告之單于，使人驗問，右谷蠡王不服，反以其罪罪盧屠王，國人皆冤之。於是二王去居其所，不復肯會龍城，匈奴始衰。
1　春，二月，有星孛於西北。
2　冬，十一月，壬辰朔，日有食之。
3　初，霍光與上官桀相親善。光每休沐出，桀常代光入決事。光女為桀子安妻，生女，年甫五歲，安欲因光內之宮中；光以為尚幼，不聽。蓋長公主私近子客河間丁外人，安素與外人善，說外人曰：「安子容貌端正，誠因長主時得入為后，以臣父子在朝而有椒房之重，成之在於足下。漢家故事，常以列侯尚主，足下何憂不封侯乎！」外人喜，言於長主。長主以為然，詔召安女入為倢伃，安為騎都尉。
1　春，三月，甲寅，立皇后上官氏，赦天下。
2　西南夷姑繒、葉榆復反，遣水衡都尉呂辟胡將益州兵擊之。辟胡不進，蠻夷遂殺益州太守，乘勝與辟胡戰，士戰及溺死者四千餘人。冬，遣大鴻臚田廣明擊之。
3　廷尉李種坐故縱死罪棄市。
4　是歲，上官安為車騎將軍。
1　春，正月，追尊帝外祖趙父為順成侯。順成侯有姊君姁，賜錢二百萬、奴婢、第宅以充實焉。諸昆弟各以親疏受賞賜，無在位者。
2　有男子乘黃犢車詣北闕，自謂衛太子；公車以聞。詔使公、卿、將軍、中二千石雜識視。長安中吏民聚觀者數萬人。右將軍勒兵闕下以備非常。丞相、御史、中二千石至者並莫敢發言。京兆尹不疑後到，叱從吏收縛。或曰：「是非未可知，且安之。」不疑曰：「諸君何患於衛太子！昔蒯聵違命出奔，輒距而不納，《春秋》是之。衛太子得罪先帝，亡不即死，今來自詣，此罪人也！」遂送詔獄。天子與大將軍霍光聞而嘉之曰：「公卿大臣當用有經術、明於大誼者。」繇是不疑名聲重於朝廷，在位者皆自以不及也。廷尉驗治何人，竟得奸詐，本夏陽人，姓成，名方遂，居湖，以卜筮為事。有故太子舍人嘗從方遂卜，謂曰：「子狀貌甚似衛太子。」方遂心利其言，冀得以富貴。坐誣罔不道，要斬。
3　夏，六月，封上官安為桑樂侯。安日以驕淫，受賜殿中，對賓客言：「與我婿飲，大樂！」見其服飾，使人歸，欲自燒物。子病死，仰而罵天。其頑悖如此。
4　罷儋耳、真番郡。
5　秋，大鴻臚廣明、軍正王平擊益州，斬首、捕虜三萬餘人，獲畜產五萬餘頭。
6　諫大夫杜延年見國家承武帝奢侈、師旅之後，數為大將軍光言：「年歲比不登，流民未盡還，宜修孝文時政，示以儉約、寬和，順天心，說民意，年歲宜應。」光納其言。延年，故御史大夫周之子也。
1　春，二月，詔有司問郡國所舉賢良、文學，民所疾苦、教化之要，皆對：「願罷鹽、鐵、酒榷、均輸官，毋與天下爭利，示以儉節，然後教化可興。」桑弘羊難，以為：「此國家大業，所以制四夷，安邊足用之本，不可廢也。」於是鹽鐵之議起焉。
2　初，蘇武既徙北海上，稟食不至，掘野鼠、去草實而食之。杖漢節牧羊，臥起操持，節旄盡落。武在漢，與李陵俱為侍中；陵降匈奴，不敢求武。久之，單于使陵至海上，為武置酒設樂，因謂武曰：「單于聞陵與子卿素厚，故使來說足下，虛心欲相待，終不得歸漢，空自苦；亡人之地，信義安所見乎！足下兄弟二人，前皆坐事自殺；來時，太夫人已不幸；子卿婦年少，聞已更嫁矣；獨有女弟二人、兩女、一男，今復十餘年，存亡不可知。人生如朝露，何久自苦如此！陵始降時，忽忽如狂，自痛負漢，加以老母系保宮。子卿不欲降，何以過陵！且陛下春秋高，法令無常，大臣無罪夷滅者數十家。安危不可知，子卿尚復誰為乎！」武曰：「武父子無功德，皆為陛下所成就，位列將，爵通侯，兄弟親近，常願肝腦塗地。今得殺身自效，雖斧鉞、湯鑊，誠甘樂之！臣事君，猶子事父也。子為父死，無所恨。願勿復再言！」陵與武飲數日，復曰：「子卿壹聽陵言！」武曰：「自分已死久矣，王必欲降武，請畢今日之歡，效死於前！」陵見其至誠，喟然歎曰：「嗟乎，義士！陵與衛律之罪上通於天！」因泣下沾衿，與武決去。賜武牛羊數十頭。
後陵復至北海上，語武以武帝崩。武南鄉號哭歐血，旦夕臨，數月。及壺衍鞮單于立，母閼氏不正，國內乖離，常恐漢兵襲之，於是衛律為單于謀，與漢和親。漢使至，求蘇武等，匈奴詭言武死。後漢使復至匈奴，常惠私見漢使，教使者謂單于，言：「天子射上林中，得雁，足有系帛書，言武等在某澤中。」使者大喜，如惠語以讓單于。單于視左右而驚，謝漢使曰：「武等實在。」乃歸武及馬宏等。馬宏者，前副光祿大夫王忠使西國，為匈奴所遮；忠戰死，馬宏生得，亦不肯降。故匈奴歸此二人，欲以通善意。於是李陵置酒賀武曰：「今足下還歸，揚名於匈奴，功顯於漢室，雖古竹帛所載，丹青所畫，何以過子卿！陵雖駑怯，令漢貰陵罪，全其老母，使得奮大辱之積志，庶幾乎曹柯之盟，此陵宿昔之所不忘也。收族陵家，為世大戮，陵尚復何顧乎！已矣，令子卿知吾心耳！」陵泣下數行，因與武決。
單于召會武官屬，前已降及物故，凡隨武還者九人。既至京師，詔武奉一太牢謁武帝園廟，拜為典屬國，秩中二千石，賜錢二百萬，公田二頃，宅一區。武留匈奴凡十九歲，始以強壯出，及還，鬚髮盡白。霍光、上官桀與李陵素善，遣陵故人隴西任立政等三人俱至匈奴招之。陵曰：「歸易耳，丈夫不能再辱！」遂死於匈奴。
3　夏，旱。
4　秋，七月，罷榷酤官，從賢良、文學之議也。武帝之末，海內虛耗，戶口減半，霍光知時務之要，輕徭薄賦，與民休息。至是匈奴和親，百姓充實，稍復文、景之業焉。
5　詔以鉤町侯毋波率其邑君長、人民擊反者有功，立以為鉤町王。賜田廣明爵關內侯。
1　春，武都氐人反，遣執金吾馬適建、龍額侯韓增、大鴻臚田廣明將三輔、太常徒，皆免刑，擊之。
2　夏，六月，赦天下。
3　秋，七月，乙亥晦，日有食之，既。
4　八月，改元。
5　上官桀父子既尊，盛德長公主，欲為丁外人求封侯，霍光不許。又為外人求光祿大夫，欲令得召見，又不許。長主大以是怨光，而桀、安數為外人求官爵弗能得，亦慚。又桀妻父所幸充國為太醫監，闌入殿中，下獄當死；冬月且盡，蓋主為充國入馬二十匹贖罪，乃得減死論。於是桀、安父子深怨光而重德蓋主。自先帝時，桀已為九卿，位在光右，及父子並為將軍，皇后親安女，光乃其外祖，而顧專制朝事，由是與光爭權。燕王旦自以帝兄不得立，常懷怨望。及御史大夫桑弘羊建造酒榷、鹽、鐵，為國興利，伐其功，欲為子弟得官，亦怨恨光。於是蓋主、桀、安、弘羊皆與旦通謀。
旦遣孫縱之等前後十餘輩，多賫金寶、走馬賂遺蓋主、桀、弘羊等。桀等又詐令人為燕王上書，言：「光出都肄郎、羽林，道上稱蹕，太官先置。」又引「蘇武使匈奴二十年不降，乃為典屬國；大將軍長史敞無功，為搜粟都尉；又擅調益莫府校尉。光專權自恣，疑有非常。臣旦願歸符璽，入宿衛，察奸臣變。」候司光出沐日奏之，桀欲從中下其事，弘羊當與諸大臣共執退光。書奏，帝不肯下。明旦，光聞之，止畫室中不入。上問：「大將軍安在？」左將軍桀對曰：「以燕王告其罪，故不敢入。」有詔：「召大將軍。」光入，免冠、頓首謝。上曰：「將軍冠！朕知是書詐也，將軍無罪。」光曰：「陛下何以知之？」上曰：「將軍之廣明都郎，近耳；調校尉以來，未能十日，燕王何以得知之！且將軍為非，不須校尉。」是時帝年十四，尚書、左右皆驚。而上書者果亡，捕之甚急。桀等懼，白上：「小事不足遂。」上不聽。後桀黨與有譖光者，上輒怒曰：「大將軍忠臣，先帝所屬以輔朕身，敢有毀者坐之！」自是桀等不敢復言。
6　桀等謀令長公主置酒請光，伏兵格殺之，因廢帝，迎立燕王為天子。旦置驛書往來相報，許立桀為王，外連郡國豪桀以千數。旦以語相平，平曰：「大王前與劉澤結謀，事未成而發覺者，以劉澤素誇，好侵陵也。平聞左將軍素輕易，車騎將軍少而驕，臣恐其如劉澤時不能成，又恐既成反大王也。」旦曰：「前日一男子詣闕，自謂故太子，長安中民趣鄉之，正讙不可止。大將軍恐，出兵陳之，以自備耳。我，帝長子，天下所信，何憂見反！」後謂群臣：「蓋主報言，獨患大將軍與右將軍王莽。今右將軍物故，丞相病，幸事必成，征不久。」令群臣皆裝。
安又謀誘燕王至而誅之，因廢帝而立桀。或曰：「當如皇后何？」安曰：「逐麋之狗，當顧菟邪！且用皇后為尊，一旦人主意有所移，雖欲為家人亦不可得。此百世之一時也！」會蓋主舍人父稻田使者燕倉知其謀，以告大司農楊敞。敞素謹，畏事，不敢言，乃移病臥，以告諫大夫杜延年；延年以聞。九月，詔丞相部中二千石逐捕孫縱之及桀、安、弘羊、外人等，並宗族悉誅之；蓋主自殺。燕王旦聞之，召相平曰：「事敗，遂發兵乎？」平曰：「左將軍已死，百姓皆知之，不可發也。」王憂懣，置酒與群臣、妃妾別。會天子以璽書讓旦，旦以綬自絞死，后、夫人隨旦自殺者二十餘人。天子加恩，赦王太子建為庶人，賜量謚曰剌王。皇后以年少，不與謀，亦霍光外孫，故得不廢。
7　庚午，右扶風王訢為御史大夫。
8　冬，十月，封杜延年為建平侯；燕倉為宜城侯；故丞相征事任宮捕得桀，為弋陽侯；丞相少史王山壽誘安入府，為商利侯。久之，文學濟陰魏相對策，以為：「日者燕王為無道，韓義出身強諫，為王所殺。義無比干之親而蹈比干之節，宜顯賞其子以示天下，明為人臣之義。」乃擢義子延壽為諫大夫。
9　大將軍光以朝無舊臣，光祿勳張安世自先帝時為尚書令，志行純篤，乃白用安世為右將軍兼光祿勳以自副焉。安世，故御史大夫湯之子也。光又以杜延年有忠節，擢為太僕、右曹、給事中。光持刑罰嚴，延年常輔之以寬。吏民上書言便宜，輒下延年平處復奏。言可官試者，至為縣令；或丞相、御史除用，滿歲，以狀聞；或抵其罪法。
10　是歲匈奴發左、右部二萬騎為四隊，並入邊為寇。漢兵追之，斬首、獲虜九千人，生得甌脫王；漢無所失亡。匈奴見甌脫王在漢，恐，以為道擊之，即西北遠去，不敢南逐水草；發人民屯甌脫。
1　夏，四月，上自建章宮徙未央宮。
2　六月，赦天下。
3　是歲，匈奴復遣九千騎屯受降城以備漢，北橋余吾水，令可度，以備奔走；欲求和親，而恐漢不聽，故不肯先言，常使左右風漢使者。然其侵盜益希，遇漢使愈厚，欲以漸致和親。漢亦羈縻之。
1　春，正月，泰山有大石自起立；上林有柳樹枯僵自起生；有蟲食其葉成文，曰「公孫病已立」。符節令魯國眭弘上書，言：「大石自立，僵柳復起，當有匹庶為天子者。枯樹復生，故廢之家公孫氏當復興乎？漢家承堯之後，有傳國之運，當求賢人禪帝位，退自封百里，以順天命。」弘坐設妖言惑眾伏誅。
2　匈奴單于使犁汙王窺邊，言酒泉、張掖兵益弱，出兵試擊，冀可復得其地。時漢先得降者，聞其計，天子詔邊警備。後無幾，右賢王、犁汙王四千騎分三隊，入日勒、屋蘭、番和。張掖太守、屬國都尉發兵擊，大破之，得脫者數百人。屬國義渠王射殺犁汙王，賜黃金二百斤，馬二百匹，因封為犁汙王。自是後，匈奴不敢入張掖。
3　燕、蓋之亂，桑弘羊子遷亡，過父故吏侯史吳，後遷捕得，伏法。會赦，侯史吳自出系獄。廷尉王平、少府徐仁雜治反事，皆以為「桑遷坐父謀反而侯史吳臧之，非匿反者，乃匿為隨者也」，即以赦令除吳罪。後侍御史治實，以「桑遷通經術，知父謀反而不諫爭，與反者身無異。侯史吳故三百石吏，首匿遷，不與庶人匿隨從者等，吳不得赦。」奏請覆治，劾廷尉、少府縱反者。少府徐仁，即丞相車千秋女婿也，故千秋數為侯史吳言；恐大將軍光不聽，千秋即召中二千石、博士會公車門，議問吳法。議者知大將軍指，皆執吳為不道。明日，千秋封上眾議。光於是以千秋擅召中二千石以下，外內異言，遂下廷尉平、少府仁獄。朝廷皆恐丞相坐之。太僕杜延年奏記光曰：「吏縱罪人，有常法。今更詆吳為不道，恐於法深。又，丞相素無所守持而為好言於下，盡其素行也。至擅召中二千石，甚無狀。延年愚以為丞相久故及先帝用事，非有大故，不可棄也。間者民頗言獄深，吏為峻詆；今丞相所議，又獄事也，如是以及丞相，恐不合眾心，群下讙嘩，庶人私議，流言四布。延年竊重將軍失此名於天下也。」光以廷尉、少府弄法輕重，卒下之獄。夏，四月，仁自殺，平與左馮翊賈勝胡皆要斬。而不以及丞相，終與相竟。延年論議持平，合和朝廷，皆此類也。
4　冬，遼東烏桓反。初，冒頓破東胡，東胡餘眾散保烏桓及鮮卑山為二族，世役屬匈奴。武帝出破匈奴左地，因徙烏桓於上谷、漁陽、右北平、遼東塞外，為漢偵察匈奴動靜。置護烏桓校尉監領之，使不得與匈奴交通。至是，部眾漸強，遂反。
先是，匈奴三千餘騎入五原，殺略數千人；後數萬騎南旁塞獵，行攻塞外亭障，略取吏民去。是時漢邊郡烽火候望精明，匈奴為邊寇者少利，希復犯塞。漢復得匈奴降者，言烏桓嘗發先單于塚，匈奴怨之，方發二萬騎擊烏桓。霍光欲發兵邀擊之，以問護軍都尉趙充國，充國以為：「烏桓間數犯塞，今匈奴擊之，於漢便。又匈奴希寇盜，北邊幸無事，蠻夷自相攻擊而發兵要之，招寇生事，非計也。」光更問中郎將范明友，明友言可擊，於是拜明友為度遼將軍，將二萬騎出遼東。匈奴聞漢兵至，引去。初，光誡明友：「兵不空出；即後匈奴，遂擊烏桓。」烏桓時新中匈奴兵，明友既後匈奴，因乘烏桓敝，擊之，斬首六千餘級，獲三王首。匈奴由是恐，不能復出兵。
1　春，正月，丁亥，帝加元服。
2　甲戌，富民定侯田千秋薨。時政事壹決大將軍光；千秋居丞相位，謹厚自守而已。
3　夏，五月，丁丑，孝文廟正殿火。上及群臣皆素服，發中二千石將五校作治，六日，成。太常及廟令丞、郎、吏，皆劾大不敬；會赦，太常轑陽侯德免為庶人。
4　六月，赦天下。
5　初，杅冞遣太子賴丹為質於龜茲；貳師擊大宛還，將賴丹入至京師。霍光用桑弘羊前議，以賴丹為校尉，將軍田輪台。龜茲貴人姑翼謂其王曰：「賴丹本臣屬吾國，今佩漢印綬來，迫吾國而田，必為害。」王即殺賴丹而上書謝漢。
樓蘭王死，匈奴先聞之，遣其質子安歸歸，得立為王。漢遣使詔新王令入朝，王辭不至。樓蘭國最在東垂，近漢，當白龍堆，乏水草，常主發導，負水擔糧，送迎漢使；又數為官吏卒所寇，懲艾，不便與漢通。後復為匈奴反間，數遮殺漢使。其弟尉屠耆降漢，具言狀。駿馬監北地傅介子使大宛，詔因令責樓蘭、龜茲。介子至樓蘭、龜茲，責其王，皆謝服。介子從大宛還，到龜茲，會匈奴使從烏孫還，在龜茲，介子因率其吏士共誅斬匈奴使者。還，奏事，詔拜介子為中郎，遷平樂監。
介子謂大將軍霍光曰：「樓蘭、龜茲數反覆，而不誅，無所懲艾。介子過龜茲時，其王近就人，易得也；願往刺之，以威示諸國。」大將軍曰：「龜茲道遠，且驗之於樓蘭。」於是白遣之。介子與士卒俱賫金幣，揚言以賜外國為名，至樓蘭。樓蘭王意不親介子，介子陽引去，至其西界，使譯謂曰：「漢使者持黃金、錦繡行賜諸國。王不來受，我去之西國矣。」即出金、幣以示譯。譯還報王，王貪漢物，來見使者。介子與坐飲，陳物示之，飲酒皆醉。介子謂王曰：「天子使我私報王。」王起，隨介子入帳中屏語，壯士二人從後刺之，刃交匈，立死；其貴人、左右皆散走。介子告諭以王負漢罪，「天子遣我誅王，當更立王弟尉屠耆在漢者。漢兵方至，毋敢動，自令滅國矣！」介子遂斬王安歸首，馳傳詣闕，縣首北闕下。
乃立尉屠耆為王，更名其國為鄯善，為刻印章；賜以宮女為夫人，備車騎、輜重。丞相率百官送至橫門外，祖而遣之。王自請天子曰：「身在漢久，今歸單弱，而前王有子在，恐為所殺。國中有伊循城，其地肥美，願漢遣一將屯田積穀，令臣得依其威重。」於是漢遣司馬一人、吏士四十人田伊循以填撫之。
秋，七月，乙巳，封范明友為平陵侯，傅介子為義陽侯。
1　夏，大旱。
2　秋，罷象郡，分屬鬱林、牂柯。
3　冬，十一月，大雷。
4　十二月，庚戌，宜春敬侯王訴薨。
1　春，正月，募郡國徒築遼東、玄菟城。
2　夏，赦天下。
3　烏桓復犯塞，遣度遼將軍范明友擊之。
4　冬，十一月，乙丑，以楊敞為丞相，少府河內蔡義為御史大夫。
