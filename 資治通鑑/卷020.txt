
起昭陽大淵獻，盡重光協洽，凡九年。
1　春，三月，甲午，丞相李蔡坐盜孝景園，堧地，葬其中，當下吏，自殺。
2　罷三銖錢，更鑄五銖錢。於是民多盜鑄錢，楚地尤甚。
上以為淮陽，楚地之郊，乃召拜汲黯為淮陽太守。黯伏謝不受印，詔數強予，然後奉詔。黯為上泣曰：「臣自以為填溝壑，不復見陛下，不意陛下復收用之。臣常有狗馬病，力不能任郡事。臣願為中郎。出入禁闥，補過拾遺，臣之願也。」上曰：「君薄淮陽邪？吾今召君矣，顧淮陽吏民不相得，吾徒得君之重，臥而治之。」
黯既辭行，過大行李息，曰：「黯棄逐居郡，不得與朝廷議矣。御史大夫湯，智足以拒諫，詐足以飾非，務巧佞之語，辯數之辭，非肯正為天下言，專阿主意。主意所不欲，因而毀之；主意所欲，因而譽之。好興事，舞文法，內懷詐以御主心，外挾賊吏以為威重。公列九卿，不早言之，公與之俱受其戮矣。」息畏湯，終不敢言；及湯敗，上抵息罪。
使黯以諸侯相秩居淮陽，十歲而卒。
3　詔徙奸猾吏民於邊。
4　夏，四月，乙卯，以太子少傅武強侯莊青翟為丞相。
5　天子病鼎湖甚。巫醫無所不致，不愈。游水發根言上郡有巫，病而鬼神下之。上召置，祠之甘泉，及病，使人問神君，神君言曰：「天子無憂病；病少愈，強與我會甘泉。」於是病癒，遂起幸甘泉，病良已，置酒壽宮。神君非可得見，聞其言，言與人音等，時去時來，來則風肅然，居室帷中。神君所言，上使人受，書其言，命之曰「畫法」。其所語，世俗之所知也，無絕殊者，而天子心獨喜；其事秘，世莫知也。
時上卒起，幸甘泉，過右內史界中，道多不治，上怒曰：「義縱以我為不復行此道乎！」銜之。
1　冬，十月，雨水，無冰。
2　上既下緡錢令而尊卜式，百姓終莫分財佐縣官，於是楊可告緡錢縱矣。義縱以為此亂民，部吏捕其為可使者。天子以縱為廢格沮事，棄縱市。
3　郎中令李敢，怨大將軍之恨其父，乃擊傷大將軍，大將軍匿諱之。居無何，敢從上雍，至甘泉宮獵，驃騎將軍去病射殺敢。去病時方貴幸，上為諱，雲鹿觸殺之。
4　夏，四月，乙巳，廟立皇子閎為齊王，旦為燕王，胥為廣陵王，初作誥策。
5　自造白金、五銖錢後，吏民之坐盜鑄金錢死者數十萬人，其不發覺者不可勝計，天下大抵無慮皆鑄金錢矣。犯者眾，吏不能盡誅。
6　六月，詔遣博士褚大、徐偃等六人分循郡國，舉兼併之徒及守、相、為吏有罪者。
7　秋，九月，冠軍景桓侯霍去病薨。天子甚悼之，為塚，像祁連山。
初，霍仲孺吏畢歸家，娶婦，生子光。去病既壯大，乃自知父為霍仲孺。會為驃騎將軍，擊匈奴，道出河東，遣吏迎仲孺而見之，大為買田宅奴婢而去；及還，因將光西至長安，任以為郎，稍遷至奉車都尉、光祿大夫。
8　是歲，大農令顏異誅。
初，異以廉直，稍遷至九卿。上與張湯既造白鹿皮幣，問異，異曰：「今王侯朝賀以蒼璧，直數千，而以皮薦反四十萬，本末不相稱。」天子不說。張湯又與異有郤，及人有告異以它事，下張湯治異。異與客語初令下有不便者，異不應，微反脣。湯奏當：「異九卿，見令不便，不入言而腹誹，論死。」自是之後，有腹誹之法比，而公卿大夫多諂諛取容矣。
1　夏，五月，赦天下。
2　濟東王彭離驕悍，昏暮，與其奴、亡命少年數十人行剽殺人，取財物以為好，所殺發覺者百餘人，坐廢，徙上庸。
1　冬，十一月，張湯有罪自殺。
初，御史中丞李文，與湯有郤。湯所厚吏魯謁居陰使人上變告文奸事，事下湯治，論殺之。湯心知謁居為之，上問：「變事蹤跡安起？」湯佯驚曰：「此殆文故人怨之。」謁居病，湯親為之摩足。趙王素怨湯，上書告：「湯大臣，乃與吏摩足，疑與為大奸。」事下廷尉。謁居病死，事連其弟。弟系導官，湯亦治他囚導官，見謁居弟，欲陰為之，而佯不省。謁居弟弗知，怨湯，使人上書，告湯與謁居謀共變告李文。事下減宣，宣嘗與湯有郤，及得此事，窮竟其事，未奏也。會人有盜發孝文園瘞錢，丞相青翟朝，與湯約俱謝，至前，湯獨不謝。上使御史案丞相，湯欲致其文「丞相見知」，丞相患之。丞相長史朱買臣、王朝、邊通，皆故九卿、二千石，仕宦絕在湯前。湯數行丞相事，知三長史素貴，故陵折，丞史遇之，三長史皆怨恨，欲死之。乃與丞相謀，使吏捕案賈人田信等，曰：「湯且欲奏請，信輒先知之，居物致富，與湯分之。」事辭頗聞，上問湯曰：「吾所為，賈人輒先知之，益居其物，是類有以吾謀告之者。」湯不謝，又佯驚曰：「固宜有。」減宣亦奏謁居等事。天子以湯懷詐面欺，使趙禹切責湯，湯乃為書謝，因曰：「陷臣者，三長史也。」遂自殺。湯既死，家產直不過五百金。昆弟諸子欲厚葬湯，湯母曰：「湯為天子大臣，被污惡言而死，何厚葬乎！」載以牛車，有棺無槨。天子聞之，乃盡按誅三長史。十二月，壬辰，丞相青翟下獄，自殺。
2　春，起柏梁台。作承露盤，高二十丈，大七圍，以銅為之。上有仙人掌，以承露，和玉屑飲之，雲可以長生。宮室之修，自此日盛。
3　二月，以太子太傅趙周為丞相。
4　三月，辛亥，以太子太傅石慶為御史大夫。
5　大雨雪。
6　夏，大水，關東餓死者以千數。
7　是歲，孔僅為大農令，而桑弘羊為大農中丞，稍置均輸，以通貨物。
8　白金稍賤，民不寶用，竟廢之。於是悉禁郡、國無鑄錢，專令上林三官鑄錢，令天下非三官錢不得行。而民之鑄錢益少，計其費不能相當。惟真工、大奸乃盜為之。
9　渾邪王既降漢，漢兵擊逐匈奴於幕北，自鹽澤以東空無匈奴，西域道可通。於是張騫建言：「烏孫王昆莫本為匈奴臣，後兵稍強，不肯復朝事匈奴，匈奴攻不勝而遠之。今單于新困於漢，而故渾邪地空無人，蠻夷俗戀故地，又貪漢財物，今誠以此時厚幣賂烏孫，招以益東，居故渾邪之地，與漢結昆弟，其勢宜聽，聽則是斷匈奴右臂也。既連烏孫，自其西大夏之屬皆可招來而為外臣。」天子以為然，拜騫為中郎將，將三百人，馬各二匹，牛羊以萬數，繼金幣帛直數千巨萬；多持節副使，道可便，遣之他旁國。
騫既至烏孫，昆莫見騫，禮節甚倨。騫諭指曰：「烏孫能東居故地，則漢遣公主為夫人，結為兄弟，共距匈奴，匈奴不足破也。」烏孫自以遠漢，未知其大小；素服屬匈奴日久，且又近之，其大臣皆畏匈奴，不欲移徙。騫留久之，不能得其要領，因分遣副使使大宛、康居、大月氏、大夏、安息、身毒、于闐及諸旁國，烏孫發譯道送騫還，使數十人，馬數十匹，隨騫報謝，因令窺漢大小。是歲，騫還，到，拜為大行。後歲餘，騫所遣使通大夏之屬者，皆頗與其人俱來，於是西域始通於漢矣。
西域凡三十六國，南北有大山，中央有河，東西六千餘里，南北千餘里，東則接漢玉門、陽關，西則限以蔥嶺。河有兩源，一出蔥嶺，一出于闐，合流東注鹽澤。鹽澤去玉門、陽關三百餘里。自玉門、陽關出西域有兩道：從鄯善傍南山北，循河西行至莎車，為南道；南道西逾蔥嶺，則出大月氏、安息。自車師前王廷隨北山循河西行至疏勒，為北道；北道西逾蔥嶺，則出大宛、康居、奄蔡焉。故皆役屬匈奴，匈奴西邊日逐王，置僮僕都尉，使領西域，常居焉耆、危須、尉黎間，賦稅諸國，取富給焉。
烏孫王既不肯東還，漢乃於渾邪王故地置酒泉郡，稍發徙民以充實之；後又分置武威郡，以絕匈奴與羌通之道。
天子得宛汗血馬，愛之，名曰「天馬」。使者相望於道以求之。諸使外國，一輩大者數百，少者百餘人，人所賫操大放博望侯時，其後益習而衰少焉。漢率一歲中使多者十餘，少者五六輩；遠者八九歲，近者數歲而反。
1　冬，徙函谷關於新安。
2　春，正月，戊子，陽陵園火。
3　夏，四月，雨雹。
4　關東郡、國十餘饑，人相食。
5　常山憲王舜薨，子勃嗣，坐憲王病不侍疾，及居喪無禮廢，徙房陵。後月餘，天子更封憲王子平為真定王，以常山為郡，於是五嶽皆在天子之邦矣。
6　徙代王義為清河王。
7　是歲，匈奴伊稚斜單于死，子烏維單于立。
1　冬，十月，上行幸雍，祠五畤。詔曰：「今上帝，朕親郊，而后土無祀，則禮不答也，其令有司議。」立后土祠於澤中圜丘。上遂自夏陽東幸汾陰。是時，天子始巡郡、國。河東守不意行至，不辦，自殺。十一月，甲子，立后土祠於汾陰脽上，上親望拜，如上帝禮，禮畢，行幸滎陽，還，至洛陽，封周後姬嘉為周子南君。
2　春，二月，中山靖王勝薨。
3　樂成侯丁義薦方士欒大，雲與文成將軍同師。上方悔誅文成，得欒大，大說。大先事膠東康王，為人長美言，多方略，而敢為大言，處之不疑。大言曰：「臣常往來海中，見安期、羨門之屬，顧以臣為賤，不信臣；又以為康王諸侯耳，不足與方。臣之師曰：『黃金可成而河決可塞，不死之藥可得，仙人可致也。』然臣恐效文成，則方士皆掩口，惡敢言方哉！」上曰：「文成食馬肝死耳。子誠能修其方，我何愛乎！」大曰：「臣師非有求人，人者求之。陛下必欲致之，則貴其使者，令為親屬，以客禮待之，乃可使通言於神人。」於是上使驗小方，斗旗，旗自相觸擊。是時，上方憂河決而黃金不就，乃拜大為五利將軍，又拜為天士將軍，地士將軍，大通將軍。夏，四月，乙巳，封大為樂通侯，食邑二千戶，賜甲第，僮千人，乘輿斥車馬、帷帳、器物以充其家，又以衛長公主妻之，賫金十萬斤，天子親如五利之第，使者存問共給，相屬於道。自太主、將、相以下，皆置酒其家，獻遺之。天子又刻玉印曰「天道將軍」，使使衣羽衣，夜立白茅上；五利將軍亦衣羽衣，立白茅上，受印，以示不臣。大見數月，佩六印，貴震天下。於是海上燕、齊之間，莫不扼腕自言有禁方、能神仙矣。
4　六月，汾陰巫錦得大鼎於魏脽后土營旁，河東太守以聞。天子使驗問，巫得鼎無奸詐，乃以禮祠，迎鼎至甘泉，從上行，薦之宗廟及上帝，藏於甘泉宮，群臣皆上壽賀。
5　秋，立常山憲王子商為泗水王。
6　初，條侯周亞夫為丞相，趙禹為丞相史，府中皆稱其廉平，然亞夫弗任，曰：「極知禹無害，然文深，不可以居大府。」及禹為少府，比九卿為酷急；至晚節，吏務為嚴峻，而禹更名寬平。
中尉尹齊素以敢斬伐著名，及為中尉，吏民益凋敝。是歲，齊坐不勝任抵罪。上乃復以王溫舒為中尉，趙禹為廷尉。後四年，禹以老，貶為燕相。
是時吏治以慘刻相尚，獨左內史兒寬，勸農業，緩刑罰，理獄訟，務在得人心；擇用仁厚士，推情與下，不求名聲，吏民大信愛之；收租稅時，裁闊狹，與民相假貸，以故租多不入。後有軍發，左內史以負租課殿，當免；民聞當免，皆恐失之，大家牛車、小家擔負輸租，繈屬不絕，課更以最。上由此愈奇寬。
7　初，南越文王遣其子嬰齊入宿衛，在長安取邯鄲樛氏女，生子興。文王薨，嬰齊立，乃藏其先武帝璽，上書請立樛氏女為後，興為嗣。漢數使使者風諭嬰齊入朝。嬰齊尚樂擅殺生自恣，懼入見要，用漢法比內諸侯，固稱病，遂不入見。嬰齊薨，謚曰明王。太子興代立，其母為太后。
太后自未為嬰齊姬時，嘗與霸陵人安國少季通。是歲，上使安國少季往諭王、王太后以入朝，比內諸侯，令辯士諫大夫終軍等宣其辭，勇士魏臣等輔其決，衛尉路博德將兵屯桂陽待使者。南越王年少，太后中國人；安國少季往，復與私通，國人頗知之，多不附太后。太后恐亂起，亦欲倚漢威，數勸王及群臣求內屬；即因使者上書，請比內諸侯，三歲一朝，除邊關。於是天子許之，賜其丞相呂嘉銀印及內史、中尉、太傅印，餘得自置；除其故黥、劓刑，用漢法，比內諸侯。使者皆留，填撫之。
8　上行幸雍，且郊，或曰：「五帝，泰一之佐也。宜立泰一，而上親郊。」上疑未定。齊人公孫卿曰：「今年得寶鼎，其冬辛巳朔旦冬至，與黃帝時等。」卿有札書曰：「黃帝得寶鼎，是歲己酉朔旦冬至，凡三百八十年，黃帝仙登於天。」因嬖人奏之。上大悅，召問，卿對曰：「受此書申公，申公曰：『漢興復當黃帝之時，漢之聖者在高祖之孫且曾孫也。寶鼎出而與神通，黃帝接萬靈明庭，明庭者甘泉也。黃帝采首山銅，鑄鼎於荊山下，鼎既成，有龍垂鬍髯下迎黃帝，黃帝上騎龍，與群臣後宮七十餘人俱登天。』」於是天子曰：「嗟乎！誠得如黃帝，吾視去妻子如脫屣耳！」拜卿為郎，使東候神於太室。
1　冬，十月，上祠五畤於雍，遂逾隴，西登崆峒。隴西守以行往卒，天子從官不得食，惶恐，自殺。於是上北出蕭關，從數萬騎獵新秦中，以勒邊兵而歸。新秦中或千里無亭徼，於是誅北地太守以下。上又幸甘泉，立泰一祠壇，所用祠具如雍一畤而有加焉。五帝壇環居其下四方地，為醊食群神從者及北斗云。十一月，辛巳朔，冬至，昧爽，天子始郊拜泰一，朝朝日，夕夕月則揖。其祠，列火滿壇，壇旁亨炊具。有司云：「祠上有光。」又云：「晝有黃氣上屬天。」太史令談、祠官寬舒等請三歲天子一郊見，詔從之。
2　南越王、王太后飭治行裝，重賫為入朝具。其相呂嘉，年長矣，相三王，宗旅仕宦為長吏者七十餘人，男盡尚王女，女盡嫁王子弟、宗室，及蒼梧秦王有連，其居國中甚重，得眾心愈於王。王之上書，數諫止王，王弗聽；有畔心，數稱病，不見漢使者。使者皆注意嘉，勢未能誅。王、王太后亦恐嘉等先事發，欲介漢使者權，謀誅嘉等，乃置酒請使者，大臣皆侍坐飲。嘉弟為將，將卒居宮外。酒行，太后謂嘉曰：「南越內屬，國之利也；而相君苦不便者，何也？」以激怒使者，使者狐疑相杖，遂莫敢發。嘉見耳目非是，即起而出。太后怒，欲鏦嘉以矛，王止太后。嘉遂出，介其弟兵就舍，稱病，不肯見王及使者，陰與大臣謀作亂。王素無意誅嘉，嘉知之，以故數月不發。
天子聞嘉不聽命，王、王太后孤弱不能制，使者怯無決；又以為王、王太后已附漢，獨呂嘉為亂，不足以興兵，欲使莊參以二千人往使。參曰：「以好往，數人足矣；以武往，二千人無足以為也。」辭不可，天子罷參。郟壯士故濟北相韓千秋奮曰：「以區區之越，又有王、王太后應，獨相呂嘉為害，願得勇士三百人，必斬嘉以報。」於是天子遣千秋與王太后弟樛樂將二千人往，入越境。呂嘉等乃遂反，下令國中曰：「王年少。太后，中國人也，又與使者亂，專欲內屬，盡持先王寶器入獻天子以自媚；多從人行，至長安，虜賣以為僮僕；取自脫一時之利，無顧趙氏社稷、為萬世慮計之意。」乃與其弟將卒攻殺王、王太后及漢使者，遣人告蒼梧秦王及其諸郡縣，立明王長男越妻子術陽侯建德為王。而韓千秋兵入，破數小邑。其後越開直道給食，未至番禺四十里，越以兵擊千秋等，遂滅之；使人函封漢使者節置塞上，好為謾辭謝罪，發兵守要害處。
春，三月，壬午，天子聞南越反，曰：「韓千秋雖無功，亦軍鋒之冠，封其子延年為成安侯；樛樂姊為王太后，首願屬漢，封其子廣德為龍亢侯。」
3　夏，四月，赦天下。
4　丁丑晦，日有食之。
5　秋，遣伏波將軍路博德出桂陽，下湟水；樓船將軍楊僕出豫章，下湞水；歸義越侯嚴為戈船將軍，出零陵，下離水；甲為下瀨將軍，下蒼梧；皆將罪人，江、淮以南樓船十萬人。越馳義侯遺別將巴、蜀罪人，發夜郎兵，下牂柯江，咸會番禺。
齊相卜式上書，請父子與齊習船者往死南越。天子下詔褒美式，賜爵關內侯，金六十斤，田十頃，佈告天下；天下莫應。是時列侯以百數，皆莫求從軍擊越。會九月嘗酎，祭宗廟，列侯以令獻金助祭。少府省金，金有輕及色惡者，上皆令劾以不敬，奪爵者百六人。辛巳，丞相趙周坐知列侯酎金輕，下獄，自殺。
6　丙申，以御史大夫石慶為丞相，封牧丘侯。時國家多事，桑弘羊等致利，王溫舒之屬峻法，而兒寬等推文學，皆為九卿，更進用事。事不關決於丞相，丞相慶醇謹而已。
7　五利將軍裝治行，東入海求其師。既而不敢入海，之太山祠。上使人隨驗，實無所見。五利妄言見其師，其方盡多不售，坐誣罔，腰斬；樂成侯亦棄市。
8　西羌眾十萬人反，與匈奴通使，攻故安，圍抱罕。匈奴入五原，殺太守。
1　冬，發卒十萬人，遣將軍李息、郎中令徐自為征西羌，平之。
2　樓船將軍楊僕入越地，先陷尋峽，破石門，挫越鋒，以數萬人待伏波將軍路博德至俱進，樓船居前，至番禺。南越王建德、相呂嘉城守。樓船居東南面，伏波居西北面。會暮，樓船攻敗越人，縱火燒城。伏波為營，遣使者招降者，賜印綬，復縱令相招。樓船力攻燒敵，驅而入伏波營中。黎旦，城中皆降。建德、嘉已夜亡入海，伏波遣人追之。校尉司馬蘇弘得建德，越郎都稽得嘉。戈船、下瀨將軍兵及馳義侯所發夜郎兵未下，南越已平矣。遂以其地為南海、蒼梧、鬱林、合浦、交趾、九真、日南、珠崖、儋耳九郡。師還，上益封伏波；封樓船為將梁侯，蘇弘為海常侯，都稽為臨蔡侯，及越降將蒼梧王趙光等四人皆為侯。
3　公孫卿候神河南，言見仙人跡緱氏城上。春，天子親幸緱氏城視跡，問卿：「得毋效文成、五利乎？」卿曰：「仙者非有求人主，人主者求之。其道非寬假，神不來。言神事如迂誕，積以歲月，乃可致也。」上信之。於是郡、國各除道，繕治宮觀、名山、神祠以望幸焉。
4　賽南越，祠泰一、后土，始用樂舞。
5　馳義侯發南夷兵，欲以擊南越。且蘭君恐遠行旁國，虜其老弱，乃與其眾反，殺使者及犍為太守。漢乃發巴、蜀罪人當擊南越者八校尉，遣中郎將郭昌、衛廣將而擊之，誅且蘭及邛君、莋侯，遂平南夷為牂柯郡。夜郎侯始倚南越，南越已滅，夜郎遂入朝，上以為夜郎王。冉駹皆振恐，清臣置吏，乃以邛都為越巂郡，莋都為沈黎郡，冉駹為汶山郡，廣漢西白馬為武都郡。
6　初，東越王餘善上書，請以卒八千人從樓船擊呂嘉；兵至揭揚，以海風波為解，不行，持兩端，陰使南越。及漢破番禺，不至。楊僕上書願便引兵擊東越；上以士卒勞倦，不許，令諸校屯豫章、梅嶺以待命。餘善聞樓船請誅之，漢兵臨境，乃遂反，發兵距漢道，號將軍騶力等為吞漢將軍，入白沙、武林、梅嶺，殺漢三校尉。是時，漢使大農張成、故山州侯齒將屯，弗敢擊，卻就便處，皆坐畏懦誅。餘善自稱武帝。
上欲復使楊僕將，為其伐前勞，以書敕責之曰：「將軍之功獨有先破石門、尋陿，非有斬將搴旗之實也，烏足以驕人哉！前破番禺，捕降者以為虜，掘死人以為獲，是一過也；使建德、呂嘉得以東越為援，是二過也；士卒暴露連歲，將軍不念其勤勞，而請乘傳行塞，因用歸家，懷銀、黃，垂三組，誇鄉里，是三過也；失期內顧，以道惡為解，是四過也；問君蜀刀價而陽不知，挾偽干君，是五過也。受詔不至蘭池，明日又不對。假令將軍之吏，問之不對，令之不從，其罪何如？推此心在外，江海之間可得信乎？今東越深入，將軍能率眾以掩過不？」僕惶恐對曰：「願盡死贖罪！」上乃遣橫海將軍韓說出句章，浮海從東方往；樓船將軍楊僕出武林，中尉王溫舒出梅嶺，以越侯為戈船、下瀨將軍，出若邪、白沙，以擊東越。
7　博望侯既以通西域尊貴，其吏士爭上書言外國奇怪利害求使。天子為其絕遠，非人所樂往，聽其言，予節，募吏民，毋問所從來，為具備人眾遣之，以廣其道。來還，不能毋侵盜幣物及使失指，天子為其習之，輒覆按致重罪，以激怒令贖，復求使，使端無窮，而輕犯法。其吏卒亦輒復盛推外國所有，言大者予節，言小者為副，故妄言無行之徒皆爭效之。其使皆貧人子，私縣官賫物，欲賤市以私其利。外國亦厭漢使，人人有言輕重，度漢兵遠不能至，而禁其食物以苦漢使。漢使乏絕，積怨至相攻擊。而樓蘭、車師，小國當空道，攻漢使王恢等尤甚，而匈奴奇兵又時遮擊之。使者爭言西域皆有城邑，兵弱易擊。於是天子遣浮沮將軍公孫賀將萬五千騎，出九原二千餘里，至浮沮井而還；匈河將軍趙破奴將萬餘騎出令居數千里，至匈河水而還；以斥逐匈奴，不使遮漢使，皆不見匈奴一人。乃分武威、酒泉地置張掖、敦煌郡，徙民以實之。
8　是歲，齊相卜式為御史大夫。式既在位，乃言：「郡、國多不便縣官作鹽鐵器，苦惡價貴，或強令民買之；而船有算，商者少，物貴。」上由是不悅卜式。
9　初，司馬相如病且死，有遺書，頌功德，言符瑞，勸上封泰山。上感其言，會得寶鼎，上乃與公卿諸生議封禪。封禪用希曠絕，莫知其儀，而諸方士又言：「封禪者合不死之名也，黃帝以上，封禪皆致怪物，與神通，秦皇帝不得上封。陛下必欲上，稍上即無風雨，遂上封矣。」上於是乃令諸儒采《尚書》、《周官》、《王制》之文，草封禪儀，數年不成。上以問左內史兒寬，寬曰：「封泰山，禪梁父，昭姓考瑞，帝王之盛節也；然享薦之義，不著於《經》。臣以為封禪告成，合祛於天地神衹，唯聖主所由，制定其當，非群臣之所能列。今將舉大事，優遊數年，使群臣得人人自盡，終莫能成。唯天子建中和之極，兼總條貫，金聲而玉振之，以順成天慶，垂萬世之基。」上乃自製儀，頗采儒術以文之。上為封禪祠器，以示群儒，或曰「不與古同」，於是盡罷諸儒不用。上又以古者先振兵釋旅，然後封禪。
1　冬，十月，下詔曰：「南越、東甌，鹹伏其辜；西蠻、北夷，頗未輯睦；朕將巡邊垂，躬秉武節，置十二部將軍，親帥師焉。」乃行，自雲陽北歷上郡、西河、五原，出長城，北登單于台，至朔方，臨北河，遣使者郭吉告單于曰：「南越王頭已縣於漢北闕。今單于能戰，天子自將待邊；不能，即南面而臣於漢，何徒遠走亡匿於幕北寒苦無水草之地！毋為也。」
語卒而單于大怒，立斬主客見者，而留郭吉，遷之北海上。然匈奴亦讋，終不敢出。上乃還，祭黃帝塚橋山，釋兵須如。上曰：「吾聞黃帝不死，今有塚，何也？」公孫卿曰：「黃帝已仙上天，群臣思慕，葬其衣冠。」上歎曰：「吾後升天，群臣亦當葬吾衣冠於東陵乎？」乃還甘泉，類祠太一。
2　上以卜式不習文章，貶秩為太子太傅，以兒寬代為御史大夫。
3　漢兵入東越境，東越素發兵距險，使徇北將軍守武林。樓船將軍卒錢塘轅終古斬徇北將軍。故越衍侯吳陽以其邑七百人反攻越軍於漢陽。越建成侯敖與繇王居股殺餘善，以其眾降。上封終古為御兒侯，陽為卯石侯，居股為東成侯，敖為開陵侯；又封橫海將軍說為按道侯，橫海校尉福為繚嫈侯，東越降將多軍為無錫侯。上以閩地險阻，數反覆，終為後世患，乃詔諸將悉徙其民於江、淮之間，遂虛其地。
4　春，正月，上行幸緱氏，禮祭中嶽太室，從官在山下聞若有言「萬歲」者三。詔祠官加增太室祠，禁無伐其草木，以山下戶三百為之奉邑。
上遂東巡海上，行禮祠八神。齊人之上疏言神怪、奇方者以萬數，乃益發船，令言海中神山者數千人求蓬萊神人。公孫卿持節常先行，候名山，至東萊，言：「夜見大人，長數丈，就之則不見，其跡甚大，類禽獸雲。」群臣有言：「見一老父牽狗，言『吾欲見巨公』，已忽不見。」上既見大跡，未信，及群臣又言老父，則大以為仙人也，宿留海上；與方士傳車及間使求神仙，人以千數。
夏，四月，還，至奉高，禮祠地主於梁父。乙卯，令侍中儒者皮弁、搢紳，射牛行事，封泰山下東方，如郊祠泰一之禮。封廣丈二尺，高九尺，其下則有玉牒書，書秘。禮畢，天子獨與侍中、奉車都尉霍子侯上泰山，亦有封，其事皆禁。明日，下陰道。丙辰，禪泰山下阯東北肅然山，如祭后土禮，天子皆親拜見，衣上黃，而盡用樂焉。江、淮間茅三脊為神藉，五色土益雜封。其封禪祠，夜若有光，晝有白雲出封中。天子從禪還，坐明堂，群臣更上壽頌功德。詔曰：「朕以眇身承至尊，兢兢焉惟德菲薄，不明於禮樂，故用事八神，遭天地況施，著見景象，屑然如有聞，震於怪物，欲止不敢，遂登封泰山，至於梁父，然後升壇肅然自新，嘉與士大夫更始，其以十月為元封元年。行所巡至，博、奉高、蛇丘、歷城、梁父，民田租逋賦，皆貸除之，無出今年算。賜天下民爵一級。」又以五載一巡狩，用事泰山，令諸侯各治邸泰山下。
天子既已封泰山，無風雨，而方士更言蓬萊諸神若將可得，於是上欣然庶幾遇之，復東至海上望焉。上欲自浮海求蓬萊，群臣諫，莫能止。東方朔曰：「夫仙者，得之自然，不必躁求。若其有道，不憂不得；若其無道，雖至蓬萊見仙人，亦無益也。臣願陛下第還宮靜處以須之，仙人將自至。」上乃止。會奉車霍子侯暴病，一日死。子侯，去病子也，上甚悼之；乃遂去，並海上，北至碣石，巡自遼西，歷北邊，至九原。五月，乃至甘泉。凡周行萬八千里云。
先是，桑弘羊為治粟都尉，領大農，盡管天下鹽鐵。弘羊作平準之法，令遠方各以其物如異時商賈所轉販者為賦而相灌輸。置平準於京師，都受天下委輸。大農諸官，盡籠天下之貨物，貴即賣之，賤則買之，欲使富商大賈無所牟大利，而萬物不得騰踴。至是，天子巡狩郡縣，所過賞賜，用帛百餘萬匹，錢金以巨萬計，皆取足大農。弘羊又請令吏得入粟補官及罪人贖罪。山東漕粟益歲六百萬石，一歲之中，太倉、甘泉倉滿，邊餘谷，諸物均輸，帛五百萬匹，民不益賦而天下用饒。於是弘羊賜爵左庶長，黃金再百斤焉。
是時小旱，上令官求雨。卜式言曰：「縣官當食租衣稅而已，今弘羊令吏坐市列肆，販物求利。烹弘羊，天乃雨。」
5　秋，有星孛於東井，後十餘日，有星孛於三台。望氣王朔言：「候獨見填星出如瓜，食頃，復入。」有司皆曰：「陛下建漢家封禪，天其報德星云。」
6　齊懷王閎薨，無子，國除。
