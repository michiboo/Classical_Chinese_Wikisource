
資治通鑑 第136卷
卷第一百三十六

【齊紀二】　起閼逢困敦，盡屠維大荒落，凡六年。


春，正月，乙亥，以後將軍柳世隆為尚書右僕射；竟陵王子良為護軍將軍兼司徒，領兵置佐，鎮西州。子良少有清尚，傾意賓客，才俊之士，皆游集其門。開西邸，多聚古人器服以充之。記室參軍范雲、蕭琛、樂安任昉、法曹參軍王融、衛軍東閣祭酒蕭衍、鎮西功曹謝朓、步兵校尉沈約、揚州秀才吳郡陸倕，並以文學，尤見親待，號曰八友。法曹參軍柳惲、太學博士王僧孺、南徐州秀才濟陽江革、尚書殿中郎范縝、會稽孔休源亦預焉。琛，惠開之從子；惲，元景之從孫；融，僧達之孫；衍，順之之子；朓，述之孫；約，璞之子；僧孺，雅之曾孫；縝，雲之從兄也。

子良篤好釋氏，招致名僧，講論佛法。道俗之盛，江左未有。或親為眾僧賦食、行水，世頗以為失宰相體。

范縝盛稱無佛。子良曰：「君不信因果，何得有富貴、貧賤？」縝曰：「人生如樹花同發，隨風而散：或拂簾幌墜茵席之上，或關籬牆落糞溷之中。墜茵席者，殿下是也；落糞溷者，下官是也。貴賤雖復殊途，因果竟在何處！」子良無以難。縝又著《神滅論》，以為：「形者神之質，神者形之用也。神之於形，猶利之於刀；未聞刀沒而利存，豈容形亡而神在哉！」此論出，朝野喧嘩，難之，終不能屈。太原王琰著論譏縝曰：「嗚呼范子！曾不知其先祖神靈所在！」欲以杜縝後對。縝對曰：「嗚呼王子！知其先祖神靈所在，而不能殺身以從之！」子良使王融謂之曰：「以卿才美，何患不至中書郎；而故乖剌為此論，甚可惜也！宜急毀棄之。」縝大笑曰：「使范縝賣論取官，已至令、僕矣，何但中書郎邪！」

蕭衍好籌略，有文武才幹，王儉深器異之，曰：「蕭郎出三十，貴不可言。」

壬寅，以柳世隆為尚書左僕射，丹陽尹李安民為右僕射，王儉領丹陽尹。

夏，四月，甲寅，魏主如方山；戊午，還宮；庚申，如鴻池；丁卯，還宮。

五月，甲申，魏遣員外散騎常侍李彪等來聘。

六月，壬寅朔，中書舍人吳興茹法亮封望蔡男。時中書舍人四人，各住一省，謂之「四戶」，以法亮及臨海呂文顯等為之；既總重權，勢傾朝廷，守宰數遷換去來，四方餉遺，歲數百萬。法亮嘗於眾中語人曰：「何需求外祿！此一戶中，年辦百萬。」蓋約言之也。後因天文有變，王儉極言「文顯等專權徇私，上天見異，禍由四戶」。上手詔酬答，而不能改也。

魏舊制：戶調帛二匹，絮二斤，絲一斤，谷二十斛；又入帛一匹二丈，委之州庫，以供調外之費；所調各隨土之所出。丁卯，詔曰：「置官班祿，行之尚矣；自中原喪亂，茲制中絕。朕憲章舊典，始班俸祿。戶增調帛三匹，谷二斛九斗，以為官司之祿；增調外帛二匹。祿行之後，贓滿一匹者死。變法改度，宜為更始，其大赦天下。」

秋，七月，甲申，立皇子子倫為巴陵王。

乙未，魏主如武州山石窟寺。

九月，魏詔，班祿以十月為始，季別受之。舊律，枉法十匹，義贓二十匹，罪死；至是，義贓一匹，枉法無多少，皆死。仍分命使者，糾按守宰之貪者。

秦、益二州刺史恆農李洪之以外戚貴顯，為治貪暴，班祿之後，洪之首以贓敗。魏主命鎖赴平城，集百官親臨數之；猶以其大臣，聽在家自裁。自餘守宰坐贓死者四十餘人。受祿者無不跼蹐，賕賂殆絕。然吏民犯它罪者，魏主率寬之，疑罪奏讞多減死徙邊，歲以千計。都下決大辟，歲不過五六人，州鎮亦簡。

久之，淮南王佗奏請依舊斷祿，文明太后召群臣議之。中書監高閭以為：「饑寒切身，慈母不能保其子。今給祿，則廉者足以無濫，貪者足以勸慕；不給，則貪者得肆其奸，廉者不能自保。淮南之議，不亦謬乎！」詔從閭議。

閭又上表，以為：「北狄悍愚，同於禽獸。所長者野戰，所短者攻城。若以狄之所短奪其所長，則雖眾不能成患，雖來不能深入。又，狄散居野澤，隨逐水草，戰則與家業並至，奔則與畜牧俱逃，不繼資糧而飲食自足，是以歷代能為邊患。六鎮勢分，倍眾不鬥，互相圍逼，難以制之。請依秦、漢故事，於六鎮之北築長城，擇要害之地，往往開門，造小城於其側，置兵扞守。狄既不攻城，野掠無獲，草盡則走，終必懲艾。計六鎮東西不過千里，一夫一月之功，可城三步之地，強弱相兼，不過用十萬人，一月可就；雖有暫勞，可以永逸。凡長城有五利：罷游防之苦，一也；北部放牧無抄掠之患，二也；登城觀敵，以逸待勞，三也；息無時之備，四也；歲常游運，永得不匱，五也。」魏主優詔答之。

冬，十月，丁巳，以南徐州刺史長沙王晃為中書監。初，太祖臨終，以晃屬帝，使處於輦下或近籓，勿令遠出。且曰：「宋氏若非骨肉相殘，它族豈得乘其弊！汝深誡之！」舊制：諸王在都，唯得置捉刀左右四十人。晃好武飾，及罷南徐州，私載數百人仗還建康，為禁司所覺，投之江水。帝聞之，大怒，將糾以法，豫章王嶷叩頭流涕曰：「晃罪誠不足宥；陛下當憶先朝念晃。」帝亦垂泣，由是終無異意，然亦不被親寵。論者謂帝優於魏文，減於漢明。

武陵王曄多才藝而疏心幸，亦無寵於帝。嘗侍宴，醉伏地，貂抄肉拌。帝笑曰：「肉污貂。」對曰：「陛下愛羽毛而疏骨肉。」帝不悅。曄輕財好施，故無畜積；名後堂山曰「首陽」，蓋怨貧薄也。

高麗王璉遣使入貢於魏，亦入貢於齊。時高麗方強，魏置諸國使邸，齊使第一，高麗次之。

益州大度獠恃險驕恣，前後刺史不能制。及陳顯達為刺史，遣使責其租賧。獠帥曰：「兩眼刺史尚不敢調我，況一眼乎！」遂殺其使。顯達分部將吏，聲言出獵，夜往襲之，男女無少長皆斬之。

晉氏以來，益州刺史皆以名將為之。十一月，丁亥，帝始以始興王鑒為督益、寧諸軍事、益州刺史，征顯達為中護軍。先是，劫帥韓武方聚黨千餘人斷流為暴，郡縣不能禁。鑒行至上明，武方出降，長史虞悰等鹹請殺之。鑒曰：「殺之失信，且無以勸善。」乃啟台而宥之，於是巴西蠻夷為寇暴者皆望風降附。鑒時年十四，行至新城，道路籍籍，雲「陳顯達大選士馬，不肯就征。」乃停新城，遣典簽張曇皙往觀形勢。俄而顯達遣使詣鑒，鹹勸鑒執之。鑒曰：「顯達立節本朝，必自無此。」居二日，曇皙還，具言「顯達已遷家出城，日夕望殿下至。」於是乃前。鑒喜文學，器服如素士，蜀人悅之。

乙未，魏員外散騎常侍李彪等來聘。

是歲，詔增豫章王嶷封邑為四千戶。宋元嘉之世，諸王入齋閣，得白服、裙帽見人主；唯出太極四廟，乃備朝服。自後此制遂絕。上於嶷友愛，宮中曲宴，聽依元嘉故事。嶷固辭不敢，唯車駕至其第，乃白服、烏紗帽以侍宴。至於衣服、器服制度，動皆陳啟，事無專制，務從減省。上並不許。嶷常慮盛滿，求解揚州，以授竟陵王子良。上終不許，曰：「畢汝一世，無所多言。」嶷長七尺八寸，善修容範，文物衛從，禮冠百僚，每出入殿省，瞻望者無不肅然。

交州刺史李叔獻既受命，而斷割外國貢獻；上欲討之。


春，正月，丙辰，以大司農劉楷為交州刺史，發南康、廬陵、始興兵以討叔獻。叔獻耳之，遣使乞更申數年，獻十二隊純銀兜鍪及孔雀毦；上不許。叔獻懼為楷所襲，間道自湘川還朝。

戊寅，魏詔曰：「圖讖之興，出於三季，既非經國之典，徒為妖邪所憑。自今圖讖、秘緯，一皆焚之，留者以大辟論！」又嚴禁諸巫覡及委巷卜筮非經典所載者。

魏馮太后作《皇誥》十八篇，癸未，大饗群臣於太華殿，班《皇誥》。

辛卯，上祀南郊，大赦。

詔復立國學；釋奠先師用上公禮。

二月，己亥，魏制皇子皇孫有封爵者，歲祿各有差。

辛丑，上祭北郊。

三月，丙申，魏封皇弟禧為咸陽王，干為河南王，羽為廣陵王，雍為穎川王，勰為始平王，詳為北海王。文明太后令置學館，選師傅以教諸王。勰於兄弟最賢，敏而好學，善屬文，魏主尤奇愛之。

夏，四月，癸丑，魏主如方山；甲寅，還宮。

初，宋太宗置總明觀以集學士，亦謂之東觀。上以國學既立，五月，乙未，省總明觀。時王儉領國子祭酒，詔於儉宅開學士館，以總明四部書充之。又詔儉以家為府。

自宋世祖好文章，士大夫悉以文章相尚，無以專經為業者。儉少好《禮》學及《春秋》，言論造次必於儒者，由是衣冠翕然，更尚儒術。儉撰次朝儀、國典，自晉、宋以來故事，無不諳憶，故當朝理事，斷決如流。每博議引證，八坐、丞、郎無能異者。令史咨事常數十人，賓客滿席，儉應接辨析，傍無留滯，發言下筆，皆有音彩。十日一還學監試諸生，巾卷在庭，劍衛、令史，儀容甚盛。作解散髻，斜插簪，朝野慕之，相與倣傚。儉常謂人曰：「江左風流宰相，唯有謝安。」意以自比也。上深委仗之，士流選用，奏無不可。

六月，庚戌，魏進河南王度易侯為車騎將軍，遣給事中吳興丘冠先使河南，並送柔然使。

辛亥，魏主如方山。丁巳，還宮。

秋，七月，癸未，魏遣使拜宕昌王梁彌機兄子彌承為宕昌王。初，彌機死，子彌博立，為吐谷渾所逼，奔仇池。仇池鎮將穆亮以彌機事魏素厚，矜其滅亡；彌博凶悖，所部惡之；彌承為眾所附，表請納之。詔許之。亮帥騎三萬軍於龍鵠，擊走吐谷渾，立彌承而還。亮，崇之曾孫也。

戊子，魏主如魚池，登青原岡；甲午，還宮；八月，己亥，如彌澤；甲寅，登牛頭山；甲子，還宮。

魏初，民多廕附；廕附者皆無官役，而豪強征斂倍於公賦。給事中李安世上言：「歲饑民流，田業多為豪右所佔奪；雖桑井難復，宜更均量，使力業相稱。又，所爭之田，宜限年斷，事久難明，悉歸今主，以絕詐妄。」魏主善之，由是始議均田。冬，十月，丁未，詔遣使者循行州郡，與牧守均給天下之田：諸男夫十五以上受露田四十畝，婦人二十畝，奴婢依良丁；牛一頭，受田三十畝，限止四牛。所授之田，率倍之；三易之田，再倍之，以供耕作及還受之盈縮。人年及課則受田，老免及身沒則還田。奴婢、牛隨有無以還受。初受田者，男夫給二十畝，課種桑五十株；桑田皆為世業，身終不還。恆計見口，有盈者無受無還，不足者受種如法，盈者得賣其盈。諸宰民之官，各隨近給公田有差，更代相付；賣者坐如律。

辛酉，魏魏郡王陳建卒。

魏員外散騎常侍李彪等來聘。

十二月，乙卯，魏以侍中淮南王佗為司徒。

柔然犯魏塞，魏任城王澄帥眾拒之，柔然遁去。澄，雲之子也。氐、羌反，詔以澄為都督梁、益、荊三州諸軍事、梁州刺史。澄至州，討叛柔服，氐、羌皆平。

初，太祖命黃門郎虞玩之等檢定黃籍。上即位，別立校籍官，置令史，限人一日得數巧。既連年不已，民愁怨不安。外監會稽呂文度啟上，籍被卻者悉充遠戍，民多逃亡避罪。富陽民唐□之因以妖術惑眾作亂，攻陷富陽，三吳卻籍者奔之，眾至三萬。

文度與茹法亮、呂文顯皆以奸諂有寵於上。文度為外監，專制兵權，領軍守虛位而已。法亮為中書通事舍人，權勢尤盛。王儉常曰：「我雖有大位，權寄豈及茹公邪！」

是歲，柔然部真可汗卒，子豆侖立，號伏名敦可汗，改元太平。


春，正月，癸亥朔，魏高祖朝會，始服袞冕。

壬午，柔然寇魏邊。

唐□之攻陷錢唐，吳郡諸縣令多棄城走。□之稱帝於錢唐，立太子，置百官；遣其將高道度等攻陷東陽，殺東陽太守蕭崇之。崇之，太祖族弟也。又遣其將孫泓寇山陰，至浦陽江，浹口戍主湯休武擊破之。上發禁兵數千人，馬數百匹，東擊□之。台軍至錢唐，□之眾烏合，畏騎兵，一戰而潰，擒斬□之，進平諸郡縣。

台軍乘勝，頗縱抄掠。軍還，上聞之，丁酉，收軍主前軍將軍陳天福棄市；左軍將軍劉明徹免官、削爵，付東冶。天福，上寵將也，既伏誅，內外莫不震肅。使通事舍人丹陽劉系宗隨軍慰勞，遍至遭賊郡縣，百姓被驅逼者悉無所問。

閏月，癸巳，立皇子子貞為邵陵王，皇孫昭文為臨汝公。

氐王楊後起卒。丁未，詔以白水太守楊集始為北秦州刺史、武都王。集始，文弘之子也。後起弟後明為白水太守。魏亦以集始為武都王。集始入朝於魏，魏以為南秦州刺史。

辛亥，上耕籍田。

二月，己未，立皇弟金求為晉熙王，鉉為河東王。

魏無鄉黨之法，唯立宗主督護；民多隱冒，三五十家始為一戶。內秘書令李衝上言：「宜准古法：五家立鄰長，五鄰立里長，五里立黨長，取鄉人強謹者為之。鄰長復一夫，里長二夫，黨長三夫；三載無過，則升一等。其民調，一夫一婦，帛一匹，粟二石。大率十匹為公調，二匹為調外費，三匹為百官俸。此外復有雜調。民年八十已上，聽一子不從役。孤獨、癃老、篤疾、貧窮不能自存者，三長內迭養食之。」書奏，詔百官通議。中書令鄭羲等皆以為不可。太尉丕曰：「臣謂此法若行，於公私有益。但方有事之月，校比戶口，民必勞怨。請過今秋，至冬乃遣使者，於事為宜。」沖曰：「『民可使由之，不可使知之。』若不因調時，民徒知立長校戶之勤，未見均徭省賦之益，心必生怨。宜及課調之月，令知賦稅之均，既識其事，又得其利，行之差易。」群臣多言：「九品差調，為日已久，一旦改法，恐成擾亂。」文明太后曰：「立三長則課調有常准，苞廕之戶可出，僥倖之人可止，何為不可！」甲戌，初立黨、裡、鄰三長，定民戶籍。民始皆愁苦，豪強者尤不願。既而課調省費十餘倍，上下安之。三月，丙申，柔然遣使者牟提如魏。時敕勒叛柔然，柔然伏名敦可汗自將討之，追奔至西漠。魏左僕射穆亮等請乘虛擊之，中書監高閭曰：「秦、漢之世，海內一統，故可遠征匈奴。今南有吳寇，何可捨之深入虜庭！」魏主曰：「『兵者兇器，聖人不得已而用之。』先帝屢出征伐者，以有未賓之虜故也。今朕承太平之業，奈何無故動兵革乎！」厚禮其使者而歸之。

夏，四月，辛酉朔，魏始制五等公服；甲子，初以法服、御輦祀西郊。

癸酉，魏主如靈泉池。戊寅，還宮。

湘州蠻反，刺史呂安國有疾不能討；丁亥，以尚書左僕射柳世隆為湘州刺史，討平之。

六月，辛酉，魏主如方山。

己卯，魏文明太后賜皇子恂名，大赦。

秋，七月，戊戌，魏主如方山。

八月，乙亥，魏給尚書五等爵已上朱衣、玉珮、大小組綬。

九月，辛卯，魏作明堂、辟雍。

冬，十一月，魏議定民官依戶給俸。

十二月，柔然寇魏邊。

是歲，魏改中書學曰國子學。分置州郡，凡三十八州，二十五在河南，十三在河北。


春，正月，丁亥朔，魏主詔定樂章，非雅者除之。

戊子，以豫章王嶷為大司馬，章陵王子良為司徒，臨川王映、衛將軍王儉、中軍將軍王敬則並加開府儀同三司。子良啟記室范雲為郡，上曰：「聞其常相賣弄，朕不復窮法，當宥之以遠。」子良曰：「不然。雲動相規誨，諫書具存。」遂取以奏，凡百餘紙，辭皆切直。上歎息，謂子良曰：「不謂雲能爾；方使弼汝，何宜出守！」文惠太子嘗出東田觀獲，顧謂眾賓曰：「刈此亦殊可觀。」眾皆唯唯，雲獨曰：「三時之務，實為長勤。伏願殿下知稼穡之艱難，無徇一朝之宴逸。」

荒人桓天生自稱桓玄宗族，與雍、司二州蠻相扇動，據南陽故城，請兵於魏，將入寇。丁酉，詔假丹陽尹蕭景先節，總帥步騎，直指義陽，司州諸軍皆受節度；又假護軍將軍陳顯達節，帥征虜將軍戴僧靜等水軍向宛、葉，雍、司眾軍皆受顯達節度，以討之。魏光祿大夫咸陽文公高允，歷事五帝，出入三省，五十餘年，未嘗有譴；馮太后及魏主甚重之，常命中黃門蘇興壽扶侍。允仁恕簡靜，雖處貴重，情同寒素；執書吟覽，晝夜不去手，誨人以善，恂恂不倦；篤親念故，無所遺棄。顯祖平青、徐，悉徙其望族於代，其人多允之婚媾，流離饑寒；允傾家賑施，鹹得其所，又隨其才行，薦之於朝。議者多以初附間之，允曰：「任賢使能，何有新舊！必若有用，豈可以此抑之！」允體素無疾，至是微有不適，猶起居如常，數日而卒，年九十八。贈侍中、司空，賻襚甚厚；魏初以來，存亡蒙賚，皆莫及也。

桓天生引魏兵萬餘人至沘陽，陳顯達遣戴僧靜等與戰於深橋，大破之，殺獲萬計。天生退保沘陽，僧靜圍之，不克而還。荒人胡丘生起兵懸瓠以應齊，魏人擊破之，丘生來奔。天生又引魏兵寇舞陰，舞陰戍主殷公愍拒擊破之，殺其副張麒麟，天生被創退走。三月，丁未，以陳顯達為雍州刺史。顯達進據舞陽城。

夏，五月，壬辰，魏主如靈泉池。

癸巳，魏南平王渾卒。

甲午，魏主還平城。詔復七廟子孫及外戚緦麻服已上，賦役無所與。

魏南部尚書公孫邃、上谷公張儵帥眾與桓天生復寇舞陰，殷公愍擊破之；天生還竄荒中。邃，表之孫也。

魏春夏大旱，代地尤甚；加以牛疫，民餒死者多。六月，癸未，詔內外之臣極言無隱。齊州刺史韓麒麟上表曰：「古先哲王，儲積九稔；逮於中代，亦崇斯業，入粟者與斬敵同爵，力田者與孝悌均賞。今京師民庶，不田者多，游食之口，三分居二。自承平日久，豐穰積年，競相矜誇，遂成侈俗。貴富之家，童妾袨服，工商之族，僕隸玉食，而農夫闕糟糠，蠶婦乏短褐。故耕者日少，田有荒蕪；谷帛罄於府庫，寶貨盈於市裡；衣食匱於室，麗服溢於路。饑寒之本，實在於斯。愚謂凡珍異之物，皆宜禁斷，吉凶之禮，備為格式；勸課農桑，嚴加賞罰。數年之中，必有盈贍。往年校比戶貫，租賦輕少。臣所統齊州，租粟才可給俸，略無入倉，雖於民為利，而不可長久。脫有戎役，或遭天災，恐供給之方，無所取濟。可減絹布，增益谷租；年豐多積，歲儉出賑。所謂私民之谷，寄積於官，官有宿積，則民無荒年矣。」秋，七月，己丑，詔有司開倉賑貸，聽民出關就食。遣使者造籍，分遣去留，所過給糧廩，所至三長贍養之。

柔然伏名敦可汗殘暴，其臣侯醫垔石洛候數諫止之，且勸其與魏和親。伏名敦怒，族誅之，由是部眾離心。八月，柔然寇魏邊，魏以尚書陸睿為都督，擊柔然，大破之。睿，麗之子也。初，高車阿伏至羅有部落十餘萬，役屬柔然。伏名敦之侵魏也，阿伏至羅諫，不聽。阿伏至羅怒，與從弟窮奇帥部落西走，至前部西北，自立為王。國人號曰「候婁匐勒」，夏言天子也；號窮奇曰「候倍」，夏言太子也。二人甚親睦，分部而立，阿伏至羅居北，窮奇居南。伏名敦追擊之，屢為阿伏至羅所敗，乃引眾東徙。

九月，辛未，魏詔罷起部無益之作，出宮人不執機杼者。冬，十月，丁未，又詔罷尚方錦繡、綾羅之工；四民欲造，任之無禁。是時，魏久無事，府藏盈積。詔盡出御府衣服珍寶、太官雜器、太僕乘具、內庫弓矢刀鈐十分之八，外府衣物、繒布、絲纊非供國用者，以其太半班賚百司，下至工、商、皁隸，逮於六鎮邊戍，畿內鰥、寡、孤、獨、貧、癃，皆有差。

魏秘書令高祐、丞李彪奏請改《國書》編年為紀、傳、表、志，魏主從之。祐，允之從祖弟也。十二月，詔彪與著作朗崔光改修《國書》。光，道固之從孫也。

魏主問高祐曰：「何以止盜？」對曰：「昔宋均立德，猛虎渡河；卓茂行化，蝗不入境。況盜賊，人也，苟守宰得人，治化有方，止之易矣。」祐又上疏言：「今之選舉，不採識治之優劣，專簡年勞之多少，斯非盡才之謂。宜停此薄藝，棄彼朽勞，唯才是舉，則官方斯穆。又勳舊之臣，雖年勤可錄而才非撫民者，可加之以爵賞，不宜委之以方任，所謂王者可私人以財，不私人以官者也。」帝善之。

祐出為西兗州刺史，鎮滑台。以郡國雖有學，縣、黨亦宜有之，乃命縣立講學，黨立小學。


春，正月，乙未，魏詔：「犯死刑者，父母、祖父母年老，更無成人子孫，旁無期親者，具狀以聞。」

初，皇子右衛將軍子響出繼豫章王嶷；嶷後有子，表留為世子。子響每入朝，以車服異於諸王，每拳擊車壁。上聞之，詔車服與皇子同。於是有司奏子響宜還本。三月，己亥，立子響為巴東王。

角城戍將張蒲，因大霧乘船入清中採樵，潛納魏兵。戍主皇甫仲賢覺之，帥眾拒戰於門中，僅能卻之。魏步騎三千餘人已至塹外，淮陰軍主王僧慶等引兵救之，魏人乃退。

夏，四月，桓天生復引魏兵出據隔城，詔游擊將軍下邳曹虎督諸軍討之。輔國將軍朱公恩將兵翕伏，遇天生遊軍，與戰，破之，遂進圍隔城。天生引魏兵步騎萬餘人來戰，虎奮擊，大破之，俘斬二千餘人。明日，攻拔隔城，斬其襄城太守帛烏祝，復俘斬二千餘人。天生棄平氏城走。陳顯達侵魏；甲寅，魏遣豫州刺史拓跋斤將兵拒之。

甲子，魏大赦。

乙丑，魏主如靈泉池；丁卯，如方山；己巳，還宮。

魏築城於醴陽，陳顯達攻拔之，進攻沘陽。城中將士皆欲出戰，鎮將韋珍曰：「彼初至氣銳，未可與爭，且共堅守，待其力攻疲弊，然後擊之。」乃憑城拒戰，旬有二日，珍夜開門掩擊，顯達還。

五月，甲午，以宕昌王梁彌承為河、涼二州刺史。

秋，七月，己丑，魏主如靈泉池，遂如方山；己亥，還宮。

九月，壬寅，上如琅邪城講武。

癸卯，魏淮南靖王佗卒。魏主方享宗廟，始薦，聞之，為廢祭，臨視哀慟。

冬，十月，庚申，立冬，初臨太極殿讀時令。

閏月，辛酉，以尚書僕射王奐為領軍將軍。

辛未，魏主如靈泉池；癸酉，還宮。

十二月，柔然伊吾戍主高羔子帥眾三千以城附魏。

上以中外谷帛至賤，用尚書右丞江夏李珪之議，出上庫錢五千萬及出諸州錢，皆令糴買。

西陵戍主杜元懿建言：「吳興無秋，會稽豐登，商旅往來，倍多常歲。西陵牛埭稅，官格日三千五百；如臣所見，日可增倍。並浦陽南北津、柳浦四埭，乞為官領攝一年，格外可長四百許萬。西陵戍前檢稅，無妨戍事；餘三埭自舉腹心。」上以其事下會稽，會稽行事吳郡顧憲之議以為：「始立牛埭之意，非苟逼蹴以取稅也，乃以風濤迅險，濟急利物耳。後之監領者不達其本，各務己功，或禁遏佗道，或空稅江行，案吳興頻歲失稔，今茲尤甚，去之從豐，良田饑棘。埭司責稅，依格弗降，舊格新減，尚未議登，格外加倍，將以何術！皇慈恤隱，振廩蠲調；而元懿幸災榷利，重增困瘼，人而不仁，古今共疾！若事不副言，懼貽譴詰，必百方侵苦，為公賈怨。元懿稟性苛刻，已彰往效；任以物土，譬以狼將羊，其所欲舉腹心，亦當虎而冠耳。書云：『與其有聚斂之臣，寧有盜臣。』此言盜公為損蓋微，斂民所害乃大也。愚又以便宜者，蓋謂便於公，宜於民也。竊見頃之言便宜者，非能於民力之外，用天分地；率皆即日不宜於民，方來不便於公。名與實反，有乖政體。凡如此等，誠宜深察。」上納之而止。

魏主訪群臣以安民之術。秘書丞李彪上封事，以為：「豪貴之家，奢僭過度，第宅車服，宜為之等制。「又，國之興亡，在塚嗣之善惡；塚嗣之善惡，在教諭之得失。高宗文成皇帝嘗謂群臣曰：『朕始學之日，年尚幼沖，情未能專；既臨萬機，不遑溫習。今日思之。豈唯予咎，抑亦師傅之不勤。』尚書李言斤免冠謝。此近事之可鑒者也。臣謂宜准古立師傅之官，以訓導太子。

「又，漢置常平倉以救匱乏。去歲京師不稔，移民就豐，既廢營生，困而後達，又於國體，實有虛損。曷若豫儲倉粟，安而給之，豈不愈於驅督老弱餬口千里之外哉！宜析州郡常調九分之二，京師度支歲用之餘，各立官司，年豐糴粟積之於倉，儉則加私之二糶之於人。如此，民必力田以取官絹，積財以取官粟。年登則常積，歲凶則直給。數年之中，谷積而人足，雖災不為害矣。

「又，宜於河表七州人中，擢其門才，引令赴闕，依中州官比，隨能序之。一可以廣聖朝均新舊之義，一可以懷江、漢歸有道之情。

「又，父子兄弟，異體同氣；罪不相及，乃君上之厚恩。至於憂懼相連，固自然之恆理也。無情之人，父兄系獄，子弟無慘惕之容；子弟逃刑，父兄無愧恧之色；宴安榮位，游從自若，車馬衣冠，不變華飾；骨肉之恩，豈當然也！臣愚以為父兄有犯，宜令子弟素服肉袒，詣闕請罪。子弟有坐，宜令父兄露板引咎，乞解所司；若職任必要，不宜許者，慰勉留之。如此，足以敦厲凡薄，使人知所恥矣。

「又，朝臣遭親喪者，假滿赴職。衣錦乘軒，從郊廟之祀；鳴玉垂絲委，同慶賜之燕。傷人子之道，虧天地之經。愚謂凡遭大父母、父母喪者，皆聽終服；若無其人，職業有曠者，則優旨慰喻，起令視事，但綜司出納、敷奏而已，國之吉慶，一令無預。其軍旅之警，墨縗從役，雖愆於禮，事所宜行也。」魏主皆從之。由是公私豐贍，雖時有水旱，而民不困窮。

魏遣兵擊百濟，為百濟所敗。


春，正月，辛亥，上祀南郊，大赦。

魏主祀南郊，始備大駕。

壬戌，臨川獻王映卒。

初，上為鎮西長史，主簿王晏以傾諂為上所親，自是常在上府。上為太子，晏為中庶子。上之得罪於太祖也，晏稱疾自疏。及即位，為丹陽尹，意任如舊，朝夕進見，議論朝事；自豫章王嶷及王儉皆降意接之。二月，壬寅，出為江州刺史；晏不願外出，復留為吏部尚書。三月，甲寅，立皇子子岳為臨賀王，子峻為廣漢王，子琳為宣城王，子鈱為義安王。

夏，四月，丁丑，魏主詔曰：「升樓散物以繼百姓，至使人馬騰踐，多有傷毀；今可斷之，以本所費之物，賜老疾貧獨者。」

丁亥，魏主如靈泉池，遂如方山；己丑，還宮。

上優禮南昌文憲公王儉，詔三日一還朝，尚書令史出外諮事。上猶以往來煩數，復詔儉還尚書下省，月聽十日出外。儉固求解選。詔改中書監，參掌選事。

五月，乙巳，儉卒。王晏既領選，權行台閣，與儉頗不平。禮官欲依王導，謚儉為文獻。晏啟上曰：「導乃得此謚；但宋氏以來，不加異姓。」出，謂親人曰：「『平頭憲』事已行矣。」

徐湛之之死也，其孫孝嗣在孕得免。八歲，襲爵枝江縣公，尚宋康樂公主。及上即位，孝嗣為御史中丞，風儀端簡。王儉謂人曰：「徐孝嗣將來必為宰相。」上嘗問儉：「誰可繼卿者？」儉曰：「臣東都之日，其在徐孝嗣乎！」儉卒，孝嗣時為吳興太守，征為五兵尚書。

庚戌，魏主祭方澤。

上欲用領軍王奐為尚書令，以問王晏。晏與奐不相能，對曰：「柳世隆有勳望，恐不宜在奐後。」甲子，以尚書左僕射柳世隆為尚書令，王奐為左僕射。

六月，丁亥，上如琅邪城。

魏懷朔鎮將汝陰靈王天賜，長安鎮都大將、雍州刺史南安惠王楨，皆坐髒當死。馮太后及魏主臨皇信堂，引見王公，太后令曰：「卿等以為當存親以毀令邪？當滅親以明法邪？」群臣皆言：「二王，景穆皇帝之子，宜蒙矜恕。」太后不應。魏主乃下詔，稱：「二王所犯難恕，而太皇太后追惟高宗孔懷之恩；且南安王事母孝謹，聞於中外，並特免死，削奪官爵，禁錮終身。」初，魏朝聞楨貪暴，遣中散閭文祖詣長安察之，文祖受楨賂，為之隱；事覺，文祖亦抵罪。馮太后謂群臣曰：「文祖前自謂廉，今竟犯法。以此言之，人心信不可知！」魏主曰：「古有待放之臣。卿等自審不勝貪心者，聽辭位歸第。」宰官、中散慕容契進曰：「小人之心無常，而帝王之法有常；以無常之心奉有常之法，非所克堪，乞從退黜。」魏主曰：「契知心不可常，則知貪之可惡矣，何必求退！」遷宰官令。契，白曜之弟子也。

秋，七月，丙寅，魏主如靈泉池。

魏主使群臣議，「久與齊絕，今欲通使，何如？」尚書游明根曰：「朝廷不遣使者，又築醴陽深入彼境，皆直在蕭賾。不復追使，不亦可乎！」魏主從之。八月，乙亥，遣兼員外散騎常侍邢產等來聘。

九月，魏出宮人以賜北鎮人貧無妻者。

冬，十一月，己未，魏安豐匡王猛卒。

十二月，丙子，魏河東王苟頹卒。

平南參軍顏幼明等聘於魏。

魏以尚書令尉元為司徒，左僕射穆亮為司空。

豫章王嶷自以地位隆重，深懷退素，是歲，啟求還第；上令其世子子廉代鎮東府。

太子詹事張緒領揚州中正，長沙王晃屬用吳興聞人邕為州議曹，緒不許。晃使書佐固請，緒正色曰：「此是身家州鄉，殿下何得見逼！」

侍中江學為都官尚書。中書舍人紀僧真得幸於上，容表有士風，請於上曰：「臣出自本縣武吏，邀逢聖時，階榮至此；為兒昏得荀昭光女，即時無復所須，唯就陛下乞作士大夫。」上曰：「此由江學、謝瀹，我不得措意，可自詣之。」僧真承旨詣學，登榻坐定，學顧命左右曰：「移吾床遠客！」僧真喪氣而退，告上曰：「士大夫故非天子所命！」學，湛之孫；瀹，朏之弟也。

柔然別帥叱呂勤帥眾降魏。

