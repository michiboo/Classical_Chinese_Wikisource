
資治通鑑 第134卷

【宋紀十六】　起柔兆執徐，盡著雍敦牂，凡三年。


春，正月，己亥，帝耕籍田，大赦。

二月，魏司空東郡王陸定國坐恃恩不法，免官爵為兵。

魏馮太后內行不正，以李弈之死怨顯祖，密行鴆毒，夏，六月，辛未，顯祖殂。壬申，大赦，改元承明。葬顯祖於金陵，謚曰獻文皇帝。

魏大司馬、大將軍代人萬安國坐矯詔殺神部長奚買奴，賜死。

戊寅，魏以征西大將軍、安樂王長樂為太尉，尚書左僕射、宜都王目辰為司徒，南部尚書李言斤為司空。尊皇太后曰太皇太后，復臨朝稱制。以馮熙為侍中、太師、中書監。熙自以外戚，固辭內任；乃除都督、洛州刺史，侍中、太師如故。

顯祖神主祔太廟，有司奏廟中執事之官，請依故事皆賜爵。秘書令廣平程駿上言：「建侯裂地，帝王所重，或以親賢，或因功伐，未聞神主祔廟而百司受封者也。皇家故事，蓋一時之恩，豈可為長世之法乎！」太后善而從之，謂群臣曰：「凡議事，當依古典正言，豈得但修故事而已！」賜駿衣一襲，帛二百匹。

太后性聰察，知書計，曉政事，被服儉素，膳羞減於故事什七八；而猜忍多權數。高祖性至孝，能承顏順志。事無大小，皆仰成於太后。太后往往專決，不復關白於帝。所幸宦者高平王琚、安定張祜、杞嶷、馮翊王遇、略陽苻承祖、高陰王質，皆依勢用事。祜官至尚書左僕射，爵新平王；琚官至征南將軍，爵高平王；嶷等官亦至侍中、吏部尚書、刺史，爵為公、侯，賞賜巨萬，賜鐵券，許以不死。又，太卜令姑臧王睿得幸於太后，超遷至侍中、吏部尚書，爵太原公。秘書令李沖，雖以才進，亦由私寵，賞賜皆不可勝紀。又外禮人望東陽王丕、游明根等，皆極其優厚，每褒賞睿等，輒以丕等參之，以示不私。丕，烈帝之玄孫；沖，寶之子也。

太后自以失行，畏以議己，群下語言小涉疑忌，輒殺之。然所寵幸左右，苟有小過，必加笞棰，或至百餘；而無宿憾，尋復待之如初，或因此更富貴。故左右雖被罰，終無離心。

乙亥，加蕭道成尚書左僕射，劉秉中書令。

楊運長、阮佃夫等忌建平王景素益甚，景素乃與錄事參軍陳郡殷濔、中兵參軍略陽垣慶延、參軍沈顒、左暄等謀為自全之計。遣人往來建康，要結才力之士，冠軍將軍黃回、游擊將軍高道慶、輔國將軍曹欣之、前軍將國韓道清、長水校尉郭蘭之、羽林監垣祗祖，皆陰與通謀；武人不得志者，無不歸之。時帝好獨出遊走郊野，欣之謀據石頭城，伺帝出作亂。道清、蘭之欲說蕭道成因帝夜出，執帝迎景素，道成不從者，即圖之；景素每禁使緩之。楊、阮微聞其事，遣傖人周天賜偽投景素，勸令舉兵。景素知之，斬天賜首送台。

秋，七月，祗祖帥數百人自建康奔京口，雲京師已潰亂，勸令速入。景素信之，戊子，據京口起兵，士民赴之者以千數。楊、阮聞祗祖叛走，即命纂嚴。己丑，遣驍騎將軍任農夫、領軍將軍黃回、左軍將軍蘭陵李安民將步軍，右軍將軍張保將水軍，以討之；辛卯，又命南豫州刺史段佛榮為都統。蕭道成知黃回有異志，故使安民、佛榮與之偕行。回私戒其士卒：「道逢京口兵，勿得戰。」道成屯玄武湖，冠軍將軍蕭賾鎮東府。

始安王伯融，都鄉侯伯猷，皆建安王休仁之子也，楊、阮忌其年長，悉稱詔賜死。

景素欲斷竹裡以拒台軍。垣慶延、垣祗祖、沈顒皆曰：「今天時旱熱，台軍遠來疲睏，引之使至，以逸待勞，可一戰而克。」殷濔等固爭，不能得。農夫等既至，縱火燒市邑。慶延等各相顧望，莫有鬥志；景素本乏威略，恇擾不知所為。黃回迫於段佛榮，且見京口軍弱，遂不發。張保泊西渚，景素左右勇士數十人，自相要結，進擊水軍。甲午，張保敗死，而諸將不相應赴，復為台軍所破。台軍既薄城下，顒先帥眾走，祗祖次之，其餘諸軍相繼奔退，獨左暄與台軍力戰於萬歲樓下；而所配兵力甚弱，不能敵而散。乙未，拔京口。黃回軍先入，自以有誓不殺諸王，乃以景素讓殿中將軍張倪奴。倪奴擒景素，斬之，並其三子，同黨垣祗祖等數十人皆伏誅。蕭道成釋黃回、高道慶不問，撫之如舊。是日，解嚴。丙申，大赦。

初，巴東建平蠻反，沈攸之遣軍討之。及景素反，攸之急追峽中軍以赴建康。巴東太守劉攘兵、建平太守劉道欣疑攸之有異謀，勒兵斷峽，不聽軍下。攘兵子天賜為荊州西曹，攸之遣天賜往諭之。攘兵知景素實反，乃釋甲謝愆，攸之待之如故。劉道欣堅守建平，攘兵譬說不回，乃與伐蠻軍攻斬之。

甲辰，魏主追尊其母李貴人曰思皇后。

八月，丁卯，立皇弟翽為南陽王，嵩為新興王，禧為始建王。

庚午，以給事黃門侍郎阮佃夫為南豫州刺史，留鎮京師。

九月，戊子，賜驍騎將軍道慶死。

冬，十月，辛酉，以吏部尚書王僧虔為尚書右僕射。

十一月，戊子，魏以太尉、安樂王長樂為定州刺史，司空李言斤為徐州刺史。

順皇帝


春，正月，乙酉朔，魏改元太和。

己酉，略陽氐王元壽聚眾五千餘家，自稱沖天王；二月，辛未，魏秦、益二州刺史尉洛侯擊破之。

三月，庚子，魏以東陽王丕為司徒。

夏，四月，丁卯，魏主如白登；壬申，如崞山。

初，蒼梧王在東宮，好緣漆帳竿，去地丈餘；喜怒乖節，主帥不能禁。太宗屢敕陳太妃痛捶之。及即帝位，內畏太后、太妃，外憚諸大臣，未敢縱逸。自加元服，內外稍無以制，數出遊行。始出宮，猶整儀衛。俄而棄車騎，帥左右數人，或出郊野，或入市廛。太妃每乘青犢車，隨相檢攝。既而輕騎遠走一二十里，太妃不復能追；儀衛亦懼禍不敢追尋，唯整部伍，別在一處，瞻望而已。

初，太宗嘗以陳太妃賜嬖人李道兒，已復迎還，生帝。故帝每微行，自稱「劉統」，或稱「李將軍」。常著小褲衫，營署巷陌，無不貫穿；或夜宿客舍，或晝臥道旁，排突廝養，與之交易，或遭慢辱，悅而受之。凡諸鄙事，裁衣、作帽，過目則能；未嘗吹篪，執管便韻。及京口既平，驕恣尤甚，無日不出，夕去晨返，晨出暮歸。從者並執金延矛，行人男女及犬馬牛驢，逢無免者。民間擾懼，商販皆息，門戶晝閉，行人殆絕。針、椎、鑿、鋸，不離左右，小有忤意，即加屠剖，一日不殺，則慘然不樂；殿省憂惶，食息不保。阮佃夫與直閣將軍申伯宗等謀因帝出江乘射雉，稱太后令，喚隊仗還，閉城門，遣人執帝廢之，立安成王准。事覺，甲戌，帝收佃夫等殺之。

太后數訓戒帝，帝不悅。會端午，太后賜帝毛扇。帝嫌其不華，令太醫煮藥，欲鴆太后。左右止之曰：「若行此事，官便應作孝子，豈復得出入狡獪！」帝曰：「汝語大有理！」乃止。

六月，甲戌，有告散騎常侍杜幼文、司徒左長史沈勃、游擊將軍孫超之與阮佃夫同謀者，帝登帥衛士，自掩三家，悉誅之，刳解臠割，嬰孩不免。沈勃時居喪在廬，左右未至，帝揮刀獨前。勃知不免，手搏帝耳，唾罵之曰：「汝罪逾桀、紂，屠戮無日。」遂死。是日，大赦。

帝嘗直入領軍府。時盛熱，蕭道成晝臥裸袒。帝立道成於室內，畫腹為的，自引滿，將射之。道成斂板曰：「老臣無罪。」左右王天恩曰：「領軍腹大，是佳射堋；一箭便死，後無復射；不如以□箭射之。」帝乃更以□箭射，正中其臍。投弓大笑曰：「此手何如！」帝忌道成威名，嘗自磨鋋，曰：「明日殺蕭道成！」陳太妃罵之曰：「蕭道成有功於國，若害之，誰復為汝盡力邪！」帝乃止。

道成憂懼，密與袁粲、褚淵謀廢立。粲曰：「主上幼年，微過易改。伊、霍之事，非季世所行；縱使功成，亦終無全地。」淵默然。領軍功曹丹陽紀僧真言於道成曰：「今朝廷猖狂，人不自保；天下之望，不在袁、褚，明公豈得坐受夷滅！存亡之機，仰希熟慮。」道成然之。

或勸道成奔廣陵起兵。道成世子賾，時為晉熙王長史，行郢州事，欲使賾將郢州兵東下會京口。道成密遣所親劉僧副告其從兄行青、冀二州刺史劉善明曰：「人多見勸北固廣陵，恐未為長算。今秋風行起，卿若能與垣東海微共動虜，則我諸計可立。」亦告東海太守垣榮祖。善明曰：「宋氏將亡，愚智共知，北虜苦動，反為公患。公神武高世，唯當靜以待之，因機奮發，功業自定，不可遠去根本，自貽猖蹶。」榮祖亦曰：「領府去台百步，公走，人豈不知！若單騎輕行，廣陵人閉門不受，公欲何之！公今動足下床，恐即有叩台門者，公事去矣。」紀僧真曰：「主上雖無道，國家累世之基猶為安固。公百口，北度必不得俱。縱得廣陵城，天子居深宮，施號令，目公為逆，何以避之！此非萬全策也。」道成族弟鎮軍長史順之及次子驃騎從事中郎嶷，皆以為：「帝好單行道路，於此立計，易以成功；外州起兵，鮮有克捷，徒先人受禍耳。」道成乃止。

東中郎司馬、行會稽郡事李安民欲奉江夏王躋起兵於東方，道成止之。

越騎校尉王敬則潛自結於道成，夜著青衣，扶匐道路，為道成聽察帝之往來。道成命敬則陰結帝左右楊玉夫、楊萬年、陳奉伯等一十五人，於殿中詗伺機便。

秋，七月，丁亥夜，帝微行至領軍府門。左右曰：「一府皆眠，何不緣牆入？」帝曰：「我今夕欲於一處作適，宜待明夕。」員外郎桓康等於道成門間聽聞之。

戊子，帝乘露車，與左右於台岡賭跳。仍往青園尼寺，晚，至新安寺偷狗，就曇度道人煮之。飲酒醉，還仁壽殿寢。楊玉夫常得帝意，至是忽憎之，見輒切齒曰：「明日當殺小子，取肝肺！」是夜，令玉夫伺織女度河，曰：「見當報我；不見，將殺汝！」時帝出入無常，省內諸閣，夜皆不閉，廂下畏相逢值，無敢出者；宿衛並逃避，內外莫相禁攝。是夕，王敬則出外。玉夫伺帝熟寢，與楊萬年取帝防身刀刎之。敕廂下奏伎陳奉伯袖其首，依常行法，稱敕開承明門出，以首與敬則。敬則馳詣領軍府，叩門大呼，蕭道成慮蒼梧王誑之，不敢開門。敬則於牆上投其首，道成洗視，乃戎服乘馬而出，敬則、桓康等皆從。入宮，至承明門，詐為行還。敬則恐內人覘見，以刀環塞窐孔，呼門甚急，門開而入。他夕，蒼梧王每開門，門者震懾，不敢仰視，至是弗之疑。道成入殿，殿中驚怖。既而聞蒼梧王死，咸稱萬歲。

己丑旦，道成戎服出殿庭槐樹下，以太后令召袁粲、褚淵、劉秉入會議。道成謂秉曰：「此使君家事，何以斷之？」秉未答。道成鬚髯盡張，目光如電。秉曰：「尚書眾事，可以見付；軍旅處分，一委領軍。」道成次讓袁粲，粲亦不敢當。王敬則拔白刃，在床側跳躍曰：「天下事皆應關蕭公！敢有開一言者，血染敬則刀！」仍手取白紗帽加道成首，令即位，曰：「今日誰敢復動！事須及熱！」道成正色呵之曰：「卿都自不解！」粲欲有言，敬則叱之，乃止。褚淵曰：「非蕭公無以了此。」手取事授道成。道成曰：「相與不肯，我安得辭！」乃下議，備法駕詣東城，迎立安成王。於是長刀遮粲、秉等，各失色而去。秉出，於路逢從弟韞，韞開車迎問曰：「今日之事，當歸兄邪？」秉曰：「吾等已讓領軍矣。」韞拊膺曰：「兄肉中詎有血邪！今年族矣！」

是日，以太后令，數蒼梧王罪惡，曰：「吾密令蕭領軍潛運明略。安成王准，宜臨萬國。」追封昱為蒼梧王。儀衛至東府門，安成王令門者勿開，以待袁司徒。粲至，王乃入居朝宮。壬辰，王即皇帝位，時年十一。改元，大赦。葬蒼梧王於郊壇西。魏京兆康王子推卒。

甲午，蕭道成出鎮東府。丙申，以道成為司空、錄尚書事、驃騎大將軍；袁粲遷中書監；褚淵加開府儀同三司；劉秉遷尚書令，加中領軍；以晉熙王燮為揚州刺史。劉秉始謂尚書萬機，本以宗室居之，則天下無變；既而蕭道成兼總軍國，佈置心膂，與奪自專，褚淵素相憑附，秉與袁粲閣手仰成矣。辛丑，以尚書右僕射王僧虔為僕射。丙午，以武陵王贊為郢州刺史；蕭道成改領南徐州刺史。

八月，壬子，魏大赦。

癸亥，詔袁粲鎮石頭。粲性沖靜，每有朝命，常固辭；逼切不得已，乃就職。至是知蕭道成有不臣之志，陰欲圖之，即時受命。

初，太宗使陳昭華母養順帝；戊辰，尊昭華為皇太妃。

丙子，魏詔曰：「工商皁隸，各有厥分；而有司縱濫，或染流俗。自今戶內有役者，唯止本部丞；若有勳勞者，不從此制。」

蕭道成固讓司空；庚辰，以為驃騎大將軍、開府儀同三司。

九月，乙酉，魏更定律令。

戊申，封楊玉夫等二十五人為侯、伯、子、男。

冬，十月，氐帥楊文度遣其弟文弘襲魏仇池，陷之。

初，魏徐州刺史李言斤，事顯祖為侖部尚書，信用盧奴令范檦。言斤弟左將軍瑛諫曰：「檦能降人以色，假人以財，輕德義而重勢利；聽其言也甘，察其行也賊，不早絕之，後悔無及。」言斤不從，腹心之事，皆以語檦。

尚書越黑，與言斤皆有寵於顯祖，對掌選部。言斤以其私用人為方州，黑對顯祖發之，由是有隙。頃之，言斤發黑前為監藏，盜用官物，黑坐黜為門士。黑恨之，寢食為之衰少；逾年，復入為侍中、尚書左僕射，領選。

及顯祖殂，黑白馮太后，稱言斤專恣，出為徐州。范檦知太后怨言斤，乃告言斤謀外叛。太后征言斤至平城問狀，言斤對無之，太后引檦使證之。言斤謂檦曰：「汝今誣我，我復何言！然汝受我恩如此之厚，乃忍為爾乎！」檦曰：「檦受公恩，何如公受李敷恩！公忍之於敷，檦何為不忍於公！」言斤慨然歎曰：「吾不用瑛言，悔之何及！」趙黑復於中構成其罪，丙子，誅言斤及其子令和、令度；黑然後寢食如故。

十一月，癸未，魏徵西將軍皮歡喜等三將軍帥眾四萬擊楊文弘。

丁亥，魏懷州民伊祁苟自稱堯後，聚眾於重山作亂；洛州刺史馮熙討滅之。馮太后欲盡誅闔城之民，雍州刺史張白澤諫曰：「凶渠逆黨，盡已梟夷；城中豈無忠良仁信之士，奈何不問白黑，一切誅之！」乃止。

十二月，魏皮歡喜軍至建安，楊文弘棄城走。

初，沈攸之與蕭道成於大明、景和之間同直殿省，深相親善，道成女為攸之子中書侍郎文和婦。攸之在荊州，直閣將軍高道慶，家在華容，假還，過江陵，與攸之爭戲槊。馳還建康。言攸之反狀已成，請以三千人襲之。執政皆以為不可，道成仍保證其不然。楊運長等惡攸之，密與道慶謀遣刺客殺攸之，不克。會蒼梧王遇弒，主簿宗儼之、功曹臧寅勸攸之因此起兵。攸之以其長子元琰在建康為司徒左長史，故未發。寅，凝之之子也。

時楊運長等已不在內，蕭道成遣元琰以蒼梧王刳斫之具示攸之。攸之以道成名位素出己下，一旦專制朝權，心不平，謂元琰曰：「吾寧為王陵死，不為賈充生。」然亦未暇舉兵。乃上表稱慶，因留元琰。

雍州刺史張敬兒，素與攸之司馬劉攘兵善，疑攸之將起事，密以問攘兵。攘兵無所言，寄敬兒馬鐙一隻，敬兒乃為之備。

攸之有素書十數行，常韜在裲襠角，雲是明帝與己約誓。攸之將舉兵，其妾崔氏諫曰：「官年已老，那不為百口計！」攸之指裲襠角示之，且稱太后使至，賜攸之燭，割之，得太后手令云：「社稷之事，一以委公。」於是勒兵移檄，遣使邀張敬兒及豫州刺史劉懷珍、梁州刺史梓潼范柏年、司州刺史姚道和、湘州行事庾佩玉、巴陵內史王文和同舉兵。敬兒、懷珍、文和並斬其使，馳表以聞；文和尋棄州奔夏口。柏年、道和、佩玉皆懷兩端。道和，後秦高祖之孫也。

辛酉，攸之遣輔國將軍孫同等相繼東下。攸之遺道成書，以為：「少帝昏狂，宜與諸公密議，共白太后，下令廢之；奈何交結左右，親行弒逆，乃至不殯，流蟲在戶？凡在臣下，誰不惋駭！又，移易朝舊，佈置親黨，宮閣管籥，悉關家人。吾不知子孟、孔明遺訓固如此乎！足下既有賊宋之心，吾寧敢捐包胥之節邪！」朝廷聞之，恟懼。

丁卯，道成入守朝堂，命侍中蕭嶷代鎮東府，撫軍行參軍蕭映鎮京口。映，嶷之弟也。戊辰，內外纂嚴。己巳，以郢州刺史武陵王贊為荊州刺史。庚午，以右衛將軍黃回為郢州刺史，督前鋒諸軍以討攸之。

初，道成以世子賾為晉熙王燮長史，行郢州事，修治器械以備攸之。及征燮為揚州，以賾為左衛將軍，與燮俱下。劉懷珍言於道成曰：「夏口衝要，宜得其人。」道成與賾書曰：「汝既入朝，當須文武兼資與汝意合者，委以後事。」賾乃薦燮司馬柳世隆自代。道成以世隆為武陵王贊長史，行郢州事。賾將行，謂世隆曰：「攸之一旦為變，焚夏口舟艦，沿流而東，不可制也。若得攸之留攻郢城，必未能猝拔。君為其內，我為其外，破之必矣。」及攸之起兵，賾行至尋陽，未得朝廷處分，眾欲倍道趨建康，賾曰：「尋陽地居中流，密邇畿甸。若留屯湓口，內籓朝廷，外援夏首，保據形勝，控制西南，今日會此，天所置也。」或以為湓口城小難固，左中郎將周山圖曰：「今據中流，為四方勢援，不可以小事難之；苟眾心齊一，江山皆城隍也。」庚午，賾奉燮鎮湓口；賾悉以事委山圖。山圖斷取行旅船板以造樓櫓，立水柵，旬日皆辦。道成聞之，喜曰：「賾真我子也！」以賾為西討都督。賾啟山圖為軍副。時江州刺史邵陵王友鎮尋陽，賾以為尋陽城不足固，表移友同鎮湓口，留江州別駕豫章胡諧之守尋陽。

湘州刺史王蘊遭母喪罷歸，至巴陵，與沈攸之深相結。時攸之未舉兵，蘊過郢州，欲因蕭賾出吊作難，據郢城。賾知之，不出。還，至東府，又欲因蕭道成出吊作難，道成又不出。蘊乃與袁粲、劉秉密謀誅道成，將帥黃回、任候伯、孫曇瓘、王宜興、卜伯興等皆與通謀。伯興，天與之子也。

道成初聞攸之事起，自往詣粲，粲辭不見。通直郎袁達謂粲「不宜示異同」，粲曰：「彼若以主幼時艱，與桂陽時不異，劫我入台，我何辭以拒之！一朝同止，欲異得乎！」道成乃召褚淵，與之連席，每事必引淵共之。時劉韞為領軍將軍，入直門下省；卜伯興為直閣，黃回等諸將皆出屯新亭。

初，褚淵為衛將軍，遭母憂去職，朝廷敦迫，不起。粲素有重名，自往譬說，淵乃從之。及粲為尚書令，遭母憂，淵譬說懇至，粲遂不起，淵由是恨之。及沈攸之事起，道成與淵議之。淵曰：「西夏釁難，事必無成，公當先備其內耳。」粲謀既定，將以告淵；眾謂淵與道成素善，不可告。粲曰：「淵與彼雖善，豈容大作同異！今若不告，事定便應除之。」乃以謀告淵，淵即以告道成。

道成亦先聞其謀，遣軍主蘇烈、薛淵、太原王天生將兵助粲守石頭。薛淵固辭，道成強之，淵不得已，涕泣拜辭，道成曰：「卿近在石頭，日夕去來，何悲如是，且又何辭？」淵曰：「不審公能保袁公共為一家否？今淵往，與之同則負公，不同則立受禍，何得不悲！」道成曰：「所以遣卿，正為能盡臨事之宜，使我無西顧之憂耳。但當努力，無所多言。」淵，安都之從子也。道成又以驍騎將軍王敬則為直閣，與伯興共總禁兵。

粲謀矯太后令，使韞、伯興帥宿衛兵攻道成於朝堂，回等帥所領為應。劉秉、任候伯等並赴石頭，本期壬申夜發，秉恇擾不知所為，晡後即束裝；臨去，啜羹，寫胸上，手振不自禁。未暗，載婦女，盡室奔石頭，部曲數百，赫奕滿道。既至，見粲，粲驚曰：「何事遽來？今敗矣！」秉曰：「得見公，萬死何恨！」孫曇瓘聞之，亦奔石頭。丹陽丞王遜等走告道成，事乃大露。遜，僧綽之子也。

道成密使人告王敬則。時閣已閉，敬則欲開閣出，卜伯興嚴兵為備，敬則乃鋸所止屋壁，得出，至中書省收韞。韞已成嚴，列燭自照。見敬則猝至，驚起迎之，曰：「兄何能夜顧？」敬則呵之曰：「小子那敢作賊！」韞抱敬則，敬則拳毆其頰仆地而殺之，又殺伯興。蘇烈等據倉城拒粲。王蘊聞秉已走，歎曰：「事不成矣！」狼狽帥部曲數百向石頭。本期開南門，時暗夜，薛淵據門射之。蘊謂粲已敗，即散走。

道成遣軍主會稽戴僧靜帥數百人向石頭助烈等，自倉門得入，與之並力攻粲。孫曇瓘驍勇善戰，台軍死者百餘人。王天生殊死戰，故得相持，自亥至丑，戴僧靜分兵攻府西門，焚之，粲與秉在城東門，見火起，欲還赴府。秉與二子俁、陔逾城走。粲下城，烈燭自照，謂其子最曰：「本知一木不能止大廈之崩，但以名義至此耳。」僧靜乘暗逾城獨進，最覺有異人，以身衛粲，僧靜直前斫之。粲謂最曰：「我不失忠臣，汝不失孝子！」遂父子俱死。百姓哀之，為之謠曰：「可憐石頭城，寧為袁粲死，不作褚淵生！」劉秉父子走至額簷湖，追執，斬之。任候伯等並乘船赴石頭，既至，台軍已集，不得入，乃馳還。

黃回嚴兵，期詰旦帥所領從御道直向台門攻道成。聞事洩，不敢發。道成撫之如舊。王蘊、孫曇瓘皆逃竄，先捕得蘊，斬之，其餘粲黨皆無所問。

粲典簽莫嗣祖為粲、秉宣通密謀，道成召詰之曰：「袁粲謀反，何不啟聞？」嗣祖曰：「小人無識，但知報恩，何敢洩其大事！今袁公已死，義不求生。」蘊嬖人張承伯藏匿蘊，道成並赦而用之。

粲簡淡平素，而無經世之才；好飲酒，喜吟諷，身居劇任，不肯當事；主事每往咨決，或高詠對之。閒居高臥，門無雜賓，物情不接，故及於敗。

裴子野論曰：袁景倩，民望國華，受付託之重；智不足以除奸，權不足以處變，蕭條散落，危而不扶。及九鼎既輕，三才將換，區區斗城之裡，出萬死而不辭，蓋蹈匹夫之節，而無棟樑之具矣！

甲戌，大赦。

乙亥，以尚書僕射王僧虔為左僕射，新除中書令王延之為右僕射，度支尚書張岱為吏部尚書，吏部尚書王奐為丹陽尹。延之，裕之孫也。

劉秉弟遐為吳郡太守。司徒右長史張瑰，永之子也，遭父喪在吳，家素豪盛，蕭道成使瑰伺間取遐。會遐召瑰詣府，瑰帥部曲十餘人直入齋中，執遐，斬之，郡中莫敢動。道成聞之，以告瑰從父領軍沖，沖曰：「瑰以百口一擲，出手得盧矣。」道成即以瑰為吳郡太守。

道成移屯閱武堂，猶以重兵付黃回使西上，而配以腹心。回素與王宜興不協，恐宜興反告其謀，閏月，辛巳，因事收宜興，斬之。諸將皆言回握強兵必反，寧朔將軍桓康請獨往刺之，道成曰：「卿等何疑！彼無能為也。」

沈攸之遣中兵參軍孫同等五將以三萬人為前驅，司馬劉攘兵等五將以二萬人次之；又遣中兵參軍王靈秀等四將分兵出夏口，據魯山。癸巳，攸之至夏口，自恃兵強，有驕色。以郢城弱小，不足攻，雲「欲問訊安西」，暫泊黃金浦，遣人告柳世隆曰：「被太后令，當暫還都。卿既相與奉國，想得此意。」世隆曰：「東下之師，久承聲問。郢城小鎮，自守而已。」宗儼之勸攸之攻郢城；臧寅以為：「郢城兵雖少而地險，攻守勢異，非旬日可拔。若不時舉，挫銳損威，今順流長驅，計日可捷。既傾根本，則郢城豈能自固！」攸之從其計，欲留偏師守郢城，自將大眾東下。乙未，將發，柳世隆遣人於西渚挑戰，前軍中兵參軍焦度於城樓上肆言罵攸之，且穢辱之。攸之怒，改計攻城，令諸軍登岸燒郭邑，築長圍，晝夜攻戰。世董隨宜拒應，攸之不能克。

道成命吳興太守沈文秀督吳、錢唐軍事。文秀收攸之弟新安太守登之，誅其宗族。

乙未，以後軍將軍楊運長為宣城太守；於是太宗嬖臣無在禁省者矣。

沈約論曰：「夫人君南面，九重奧絕，陪奉朝夕，義隔卿士，階闥之任，宜有司存。既而恩以狎生，信由恩固，無可憚之姿，有易親之色。孝建、泰始，主威獨運，而刑政糾雜，理難遍通，耳目所寄，事歸近習。及覘歡慍，候慘舒，動中主情，舉無謬旨；人主謂其身卑位薄，以為權不得重。曾不知鼠憑社貴，狐藉虎威，外無逼主之嫌，內有專用之效，勢傾天下，未之或悟。及太宗晚運，慮經盛衰，權幸之徒，懾憚宗戚，欲使幼主孤立，永竊國權，構造同異，興樹禍隙，帝弟宗王，相繼屠剿，寶祚夙傾，實由於此矣。

辛丑，尚書左丞濟陽江謐建議假蕭道成黃鉞，從之。

加北秦州刺史武都王楊文度都督北秦、雍二州諸軍事，以龍驤將軍楊文弘為略陽太守。壬寅，魏皮歡喜拔葭蘆，斬文度。魏以楊難當族弟廣香為陰平公、葭蘆戍主，用詔歡喜築駱谷城。文弘奉表謝罪於魏，遣子苟奴入侍。魏以文弘為南秦州刺史、武都王。

乙巳，蕭道成出頓新亭，謂驃騎參軍江淹曰：「天下紛紛，君謂何如？」淹曰：「成敗在德，不在眾寡。公雄武有奇略，一勝也；寬容而仁恕，二勝也；賢能畢力，三勝也；民望所歸，四勝也；奉天子以伐叛逆，五勝也。彼志銳而器小，一敗也；有威而無恩，二敗也；士卒解體，三敗也；搢紳不懷，四敗也；懸兵數千里，而無同惡相濟，五敗也。雖豺狼十萬，終為我獲。」道成笑曰：「君談過矣！」南徐州行事劉善明言於道成曰：「攸之收眾聚騎，造舟治械，苞藏禍心，於今十年。性既險躁，才非持重；而起逆累旬，遲回不進。一則暗於兵機，二則人情離怨，三則有掣肘之患，四則天奪其魄。本慮其剽勇輕速，掩襲未備，決於一戰；今六師齊奮，諸侯同舉，此籠中之鳥耳！」蕭賾問攸之於周山圖，山圖曰：「攸之相與鄰鄉，數共征伐，頗悉其為人，性度險刻，士心不附，今頓兵堅城之下，適所以為離散之漸耳。」


春，正月，巳酉朔，百官戎服入朝。

沈攸之盡銳攻郢城，柳世隆乘間屢破之。蕭賾遣軍主桓敬等入軍據西塞，為世隆聲援。

攸之獲郢府法曹南鄉范雲，使送書入城，餉武陵王贊犢一腔，柳世隆魚三十尾，皆去其首。城中欲殺之，雲曰：「老母弱弟，懸命沈氏，若違其命，禍必及親；今日就戮，甘心如薺。」乃赦之。

攸之遣其將皇甫仲賢向武昌，中兵參軍公孫方平向西陽。武昌太守臧渙降於攸之，西陽太守王毓奔湓城。方平據西陽，豫州刺史劉懷珍遣建寧太守張謨等，將萬人擊之。辛酉，方平敗走。平西將軍黃回等軍至西陽，溯流而進。

攸之素失人情，但劫以威力。初發江陵，日有逃者；及攻郢城，三十餘日不拔，逃者稍多；攸之日夕乘馬歷營撫慰，而去者不息。攸之大怒，召諸軍主曰：「我被太后令，建義下都。大事若克，白紗帽共著耳；如其不振，朝廷自誅我百口，不關餘人。比軍人叛散，皆卿等不以為意。我亦不能問叛身，自今軍中有叛者，軍主任其罪。」於是一人叛，遣人追之，亦去不返，莫敢發覺，鹹有異計。

劉攘兵射書入城請降，柳世隆開門納之；丁卯夜，攘兵燒營而去。軍中見火起，爭棄甲走，將帥不能禁。攸之聞之，怒，銜須咀之，收攘兵兄子天賜、女婿張平虜，斬之。向旦，攸之帥眾過江，至魯山，軍遂大散，諸將皆走。臧寅曰：「幸其成而棄其敗，吾不忍為也！」乃投水死。攸之猶有數十騎自隨，宣令軍中曰：「荊州城中大有錢，可相與還，取以為資糧。」郢城未有追軍，而散軍畏蠻抄，更相聚結，可二萬人，隨攸之還江陵。

張敬兒既斬攸之使者，即勒兵；偵攸之下，遂襲江陵。攸之使子元琰與兼長史江乂、別駕傅宣共守江陵城。敬兒至沙橋，觀望未進。城中夜聞鶴唳，謂為軍來，乂、宣開門出走，吏民崩潰。元琰奔寵洲，為人所殺。敬兒至江陵，誅攸之二子、四孫。

攸之將至江陵百餘里，聞城已為敬兒所據，士卒隨之者皆散。

攸之無所歸，與其子文和走至華容界，皆縊於櫟林；己巳，村民斬首送江陵。敬兒擎之以楯，覆以青絲，徇諸市郭，乃送建康。敬兒誅攸之親黨，收其財物數十萬，皆以入私。

初，倉曹參軍金城邊榮，為府錄事所辱，攸之為榮鞭殺錄事。及敬兒將至，榮為留府司馬，或說之使詣敬兒降，榮曰：「受沈公厚恩，共如此大事，一朝緩急，便易本心，吾不能也！」城潰，軍士執以見敬兒，敬兒曰：「邊公何不早來！」榮曰：「沈公見留守城，不忍委去；本不祈生，何須見問！」敬兒曰：「死何難得！」命斬之。榮歡笑而去。榮客太山程邕之抱榮曰：「與邊公周遊，不忍見邊公死，乞先見殺。」兵人不得行戮，以白敬兒，敬兒曰：「求死甚易，何為不許！」先殺邕之，然後及榮，軍人莫不垂泣。孫同、宗儼之等皆伏誅。

丙子，解嚴，以侍中柳世隆為尚書右僕射，蕭道成還鎮東府。丁丑，以左衛將軍蕭賾為江州刺史，侍中蕭嶷為中領軍。二月，庚辰，以尚書左僕射王僧虔為尚書令，右僕射王延之為左僕射。癸未，加蕭道成太尉、都督南徐等十六州諸軍事，以衛將軍褚淵為中書監、司空。道成表送黃鋮。

吏部郎王儉，僧綽之子也，神彩淵曠，好學博聞，少有宰相之志，時論亦推許之。道成以儉為太尉右長史，待遇隆密，事無大小專委之。

丁亥，魏主如代湯泉；癸卯，還。

宕昌王彌機初立。三月，丙子，魏遣使拜彌機征南大將軍、梁、益二州牧、河南公、宕昌王。

黃回不樂在郢州，固求南兗，遂帥部曲輒還；辛卯，改都督南兗等五州諸軍事、南兗州刺史。

初，王蘊去湘州，湘州刺史南陽王翽未之鎮，長沙內史庾佩玉行府事。翽先遣中兵參軍韓幼宗將兵戍湘州，與佩玉不相能。及沈攸之反，兩人互相疑，佩玉襲殺幼宗。黃回至郢州，遣輔國將軍任候伯行湘州事；候伯輒殺佩玉，冀以自免。湘州刺史呂安國之鎮，蕭道成使安國誅候伯。

夏，四月，甲申，魏主如崞山；丁亥，還。

蕭道成以黃回終為禍亂；回有部曲數千人，欲遣收，恐為亂。辛卯，召回入東府。至，停外齋，使桓康將數十人，數回罪而殺之，並其子竟陵相僧念。甲午，以淮南、宣城二郡太守蕭映行南兗州事，仍以其弟晃代之。

五月，魏禁皇族、貴戚及士民之家不顧氏族，下與非類婚偶；犯者以違制論。

魏主與太后臨虎圈，有虎逸，登閣道，幾至御座，侍衛皆驚靡；吏部尚書王叡執戟御之，太后稱以為忠，親任愈重。

六月，丁酉，以輔國將軍楊文弘為北秦州刺史、武都王。

庚子，魏皇叔若卒。

蕭道成以大明以來，公私奢侈，秋，八月，奏罷御府，省二尚方雕飾器玩；辛卯，又奏禁民間華偽雜事，凡十七條。

乙未，以蕭賾為領軍將軍，蕭嶷為江州刺史。

九月，乙巳朔，日有食之。

蕭道成欲引時賢參贊大業，夜，召驃騎長史謝朏，屏人與語，久之，朏無言；唯二小兒捉燭，道成慮朏難之，仍取燭遣兒，朏又無言；道成乃呼左右。朏，莊之子也。

太尉右長史王儉知其指，它日，請間言於道成曰：「功高不賞，古今非一。以公今日位地，欲終北面，可乎？」道成正色裁之，而神采內和。儉因曰：「儉蒙公殊眄，所以吐所難吐；何賜拒之深！宋氏失德，非公豈復寧濟！但人情澆薄，不能持久；公若小復推遷，則人望去矣。豈唯大業永淪，七尺亦不可得保。」道成曰：「卿言不無理。」儉曰：「公今名位，故是經常宰相，宜禮絕群後，微示變革。當先令褚公知之，儉請銜命。」道成曰：「我當自往。」經少日，道成自造褚淵，款言移晷，乃謂曰：「我夢應得官。」淵曰：「今授始爾，恐一二年間未容便移；且吉夢未必應在旦夕。」道成還，以告儉。儉曰：「褚是未達理耳。」儉乃唱議加道成太傅，假黃鉞，使中書舍人虞整作詔。

道成所親任遐曰：「此大事，應報褚公。」道成曰：「褚公不從，奈何？」遐曰：「彥回惜身保妻子，非有奇才異節，遐能制之。」淵果無違異。

丙午，詔進道成假黃鉞、大都督中外諸軍事、太傅、領揚州牧，劍履上殿，入朝不趨，贊拜不名，使持節、太尉、驃騎大將軍、錄尚書、南徐州刺史如故。道成固辭殊禮。

以揚州刺史晉熙王燮為司徒。

戊申，太傅道成以蕭映為南兗州刺史。冬，十月，丁丑，以蕭晃為豫州剌史。

己卯，獲孫曇瓘，殺之。

魏員外散騎常侍鄭羲來聘。

壬寅，立皇后謝氏。後，莊之孫也。十一月，癸亥，臨澧侯劉晃坐謀反，與其黨皆伏誅。晃，秉之從子也。

甲子，徙南陽王翽為隨郡王。

魏馮太后忌青州刺史南郡王李惠，誣雲惠將南叛；十二月，癸巳，誅惠及妻並其子弟。太后以猜嫌所夷滅者十餘家，而惠所歷皆有善政，魏人尤冤惜之。

尚書令王僧虔奏以「朝廷禮樂，多違正典。大明中即以宮縣合和鞞拂，節數雖會，慮乖雅體。又，今之清商，實由銅爵，三祖風流，遺音盈耳，京、洛相高，江左彌貴，中庸和雅，莫近於斯。而情變聽移，稍復銷落，十數年間，亡者將半，民間競造新聲雜曲，煩淫無極，宜命有司悉加補綴。」朝廷從之。

是歲，魏懷州刺史高允以老疾告歸鄉里，尋復以安車征至平城，拜鎮軍大將軍、中書監；固辭，不許。乘車入殿，朝賀不拜。

