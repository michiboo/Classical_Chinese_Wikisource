
資治通鑑 第044卷
【漢紀三十六】　起強圉協洽，盡上章涒灘，凡十四年。
春，正月，南郡蠻叛；遣武威將軍劉尚討破之。
夏，五月，丁卯，大司徒蔡茂薨。
秋，八月，丙戌，大司空杜林薨。
九月，辛未，以陳留太守王況為大司徒。
冬，十月，丙申，以太僕張純為大司空。
武陵蠻精夫相單程等反，遣劉尚發兵萬餘人溯沅水入武谿擊之。尚輕敵深入，蠻乘險邀之，尚一軍悉沒
。
初，匈奴單于輿弟右谷蠡王知牙師，以次當為左賢王，左賢王次即當為單于。單于欲傳其子，遂殺知牙
師。烏珠留單于有子曰比，為右薁鞬日逐王，領南邊八部。比見知牙師死，出怨言曰：「以兄弟言之，
右谷蠡王次當立；以子言之，我前單于長子，我當立。」遂內懷猜懼，庭會稀闊。單于疑之，乃遣兩骨
都侯監領比所部兵。及單于蒲奴立，比益恨望，密遣漢人郭衡奉匈奴地圖，詣西河太守求內附。兩骨都
侯頗覺其意，會五月龍祠，勸單于誅比。比弟漸將王在單于帳下，聞之，馳以報比。比遂聚八部兵四五
萬人，待兩骨都侯還，欲殺之。骨都侯且到，知其謀，亡去。單于遣萬騎擊之，見比眾盛，不敢進而還
。
是歲，鬲侯朱祜薨。祜為人質直，尚儒學；為將多受降，以克定城邑為本，不存首級之功。又禁制士卒
不得虜掠百姓。軍人樂放縱，多以此怨之。
春，正月，乙亥，赦天下。
匈奴八部大人共議立日逐王比為呼韓邪單于，款五原塞，願永為籓蔽，扦御北虜。事下公卿，議者皆以
為：「天下初定，中國空虛，夷狄情偽難知，不可許。」五官中郎將耿國獨以為：「宜如孝宣故事，受
之。令東扞鮮卑，北拒匈奴，率厲四夷，完復邊郡。」帝從之。
秋，七月，武陵蠻寇臨沅。遣謁者李嵩、中山太守馬成討之，不克。馬援請行，帝愍其老，未許，援曰
：「臣尚能被甲上馬。」帝令試之。援據鞍顧眄，以示可用，帝笑曰：「矍鑠哉是翁！」遂遣授率中郎
將馬武、耿舒等將四萬餘人，征五溪。援謂友人杜愔曰：「吾受厚恩，年迫日索，常恐不得死國事。今
獲所願，甘心瞑目，但畏長者家兒或在左右，或與從事，殊難得調，介介獨惡是耳！」
冬，十月，匈奴日逐王比自立為南單于，遣使詣闕奉籓稱臣。上以問朗陵侯臧宮。宮曰：「匈奴饑疫分
爭，臣願得五千騎以立功。」帝笑曰：「常勝之家，難與慮敵，吾方自思之。」
春，正月，遼東徼外貊人寇邊，太守祭肜招降之。肜又以財利撫納鮮卑大都護偏何，使招致異種，駱驛
款塞。肜曰：「審欲立功，當歸擊匈奴，斬送頭首，乃信耳。」偏何等即擊匈奴，斬首二千餘級，持頭
詣郡。其後歲歲相攻，輒送首級，受賞賜。自是匈奴衰弱，邊無寇警，鮮卑、烏桓並入朝貢。肜為人質
厚重毅，撫夷狄以恩信，故皆畏而愛之，得其死力。
南單于遣其弟左賢王莫將兵萬餘人擊北單于弟薁□建左賢王，生獲之；北單于震怖，卻地千餘里。北部
薁□建骨都侯與右骨都侯率眾三萬餘人歸南單于。三月，南單于復遣使詣闕貢獻，求使者監護，遣侍子
，修舊約。
戊申晦，日有食之。馬援軍至臨鄉，擊破蠻兵，斬獲二千餘人。
初，援嘗有疾，虎賁中郎將梁松來候之，獨拜床下，援不答。鬆去後，諸子問曰：「梁伯孫，帝婿，貴
重朝庭，公卿已下莫不憚之，大人奈何獨不為禮？」援曰：「我乃松父友也，雖貴，何得失其序乎！」
援兄子嚴、敦並喜譏議，通輕俠，援前在交趾，還書誡之曰：「吾欲汝曹聞人過失，如聞父母之名，耳
可得聞，口不可得言也。好論議人長短，妄是非政法，此吾所大惡也，寧死，不願聞子孫有此行也。龍
伯高敦厚周慎，口無擇言，謙約節儉，廉公有威，吾愛之重之，願汝曹效之。杜季良豪俠好義，憂人之
憂，樂人之樂，父喪致客，數郡畢至，吾愛之重之，不願汝曹效也。效伯高不得，猶為謹敕之士，所謂
『刻鵠不成尚類鶩』者也；效季良不得，陷為天下輕薄子，所謂『畫虎不成反類狗』者也。」伯高者，
山都長龍述也，季良者，越騎司馬杜保也，皆京兆人。會保仇人上書，訟「保為行浮薄，亂群惑眾，伏
波將軍萬望還書以誡兄子，而梁松、竇固與之交結，將扇其輕偽，敗亂諸夏。」
書奏，帝召責松、固，以訟書及援誡書示之，松、固叩頭流血，而得不罪。詔免保官，擢拜龍述為零陵
太守。松由是恨援。
及援討武陵蠻，軍次下雋，有兩道可入：從壺頭則路近而水險，從充則塗夷而運遠。耿舒欲從充道，援
以為棄日費糧，不如進壺頭，扼其喉咽，充賊自破。以事上之，帝從援策。進營壺頭，賊乘高守隘，水
疾，船不得上。會暑甚，士卒多疫死，援亦中病，乃穿岸為室以避炎氣。賊每升險鼓譟，援輒曳足以觀
之，左右哀其壯意，莫不為之流涕。耿舒與兄好畤侯弇書曰：「前舒上書當先擊充，糧雖難運而兵馬得
用，軍人數萬，爭欲先奮。今壺頭竟不得進，大眾怫鬱行死，誠可痛惜！前到臨鄉，賊無故自致，若夜
擊之，即可殄滅。伏波類西域賈胡，到一處輒止，以是失利。今果疾疫，皆如舒言。」弇得書奏之，帝
乃使梁松乘驛責問援，因代監軍。會援卒，松因是構陷援。帝大怒，追收援新息侯印綬。初，援在交趾
，常餌薏苡實，能輕身，勝障氣，軍還，載之一車。及卒後，有上書譖之者，以為前所載還皆明珠文犀
。帝益怒。援妻孥惶懼，不敢以喪還舊塋，稿葬城西，賓客故人，莫敢吊會。嚴與援妻子草索相連，詣
闕請罪。帝乃出松書以示之，方知所坐，上書訴冤，前後六上，辭甚哀切。
前雲陽令扶風朱勃詣闕上書曰：「竊見故伏波將軍馬援，拔自西州，欽慕聖義，聞關險難，觸冒萬死，
經營隴、冀，謀如湧泉，勢如轉規，兵動有功，師進輒克。誅鋤先零，飛矢貫脛，出征交趾，與妻子生
訣。間復南討，立陷臨鄉，師已有業，未竟而死。吏士雖疫，援不獨存。夫戰或以久而立功，或以速而
致敗，深入未必為得，不進未必為非，人情豈樂久屯絕地不生歸哉！惟援得事朝廷二十二年，北出塞漠
，南度江海，觸冒害氣，僵死軍事，名滅爵絕，國土不傳，海內不知其過，眾遮未聞其毀，家屬杜門，
葬不歸墓，怨隙並興，宗親怖心栗，死者不能自列，生者莫為之訟，臣竊傷之！夫明主□農於用賞，約
於用刑，高祖嘗與陳平金四萬斤以間楚軍，不問出入所為，豈復疑以錢谷間哉！願下公卿，平援功罪，
宜絕宜續，以厭海內之望。」帝意稍解。
初，勃年十二，能誦《詩》、《書》，常候援兄況，辭言嫻雅，援裁知書，見之自失。況知其意，乃自
酌酒慰援曰：「朱勃小器速成，智盡此耳，卒當從汝稟學，勿畏也。」勃未二十，右扶風清試守渭城宰
。及援為將軍封侯，而勃位不過縣令。援後雖貴，常待以舊恩而卑侮之，勃愈身自親。及援遇讒，唯勃
能終焉。
謁者南陽宗均監援軍，援既卒，軍士疫死者太半，蠻亦饑困。均乃與諸將議曰：「今道遠士病，不可以
戰，欲權承製降之，何如？」諸將皆伏地莫敢應。均曰：「夫忠臣出竟，有可以安國家，專之可也。」
乃矯制調伏波司馬呂種守沅陵長，命種奉詔書入虜營，告以恩信，因勒兵隨其後。蠻夷震怖，冬十月，
共斬其大帥而降。於是均入賊營，散其眾，遣歸本郡，為置長吏而還，群蠻遂平。均未至，先自劾矯制
之罪。上嘉其功，迎，賜以金帛，令過家上塚。
是歲，遼西烏桓大人郝旦等率眾內屬，詔封烏桓渠帥為侯、王、君長者八十一人，使居塞內，佈於緣邊
諸郡，令招來種人，給其衣食，遂為漢偵候，助擊匈奴、鮮卑。時司徒掾班彪上言：「烏桓天性輕黠，
好為寇賊，若久放縱而無總領者，必復掠居人，但委主降掾吏，恐非所能制。臣愚以為宜復置烏桓校尉
，誠有益於附集，省國家之邊慮。」帝從之，於是始復置校尉於上谷寧城，開營府，並領鮮卑賞賜、質
子，歲時互市焉。
正月，詔增百官奉，其千石已上，減於西京舊制，六百石已下，增於舊秩。
初作壽陵。帝曰：「古者帝王之葬，皆陶人、瓦器、木車、茅馬，使後世之人不知其處。太宗識終始之
義，景帝能述遵孝道，遭天下反覆，而霸陵獨完受其福，豈不美哉！今所制地不過二三頃，無為山陵陂
池，裁令流水而已。使迭興之後，與丘隴同體。」
詔遣中郎將段郴、副校尉王郁使南匈奴，立其庭，去五原西部塞八十里。使者令單于伏拜受詔，單于顧
望有頃，乃伏稱臣。拜訖，令譯曉使者曰：「單于新立，誠慚於左右，願使者眾中無相屈折也。」詔聽
南單于入居雲中，始置使匈奴中郎將，將兵衛護之。
夏，南單于所獲北虜薁□建左賢王，將其眾及南部五骨都侯合三萬餘人畔歸，去北庭三百餘里，自立為
單于。月餘，日更相攻擊，五骨都侯皆死，左賢王自殺，諸骨都侯子各擁兵自守。秋，南單于遣子入侍
。詔賜單于冠帶、璽綬、車馬、金帛、甲兵、什器。又轉河東米□二萬五千斛，牛羊三萬六千頭以贍給
之。令中郎將將弛刑五十人，隨單于所處，參辭訟，察動靜。單于歲盡輒遣奉奏，送侍子入朝，漢遣謁
者送前侍子還單于庭，賜單于及閼氏、左、右賢王以下繒彩合萬匹，歲以為常。於是雲中、五原、朔方
、北地、定襄、雁門、上谷、代八郡民歸於本土。遣謁者分將弛刑，補治城郭，發遣邊民在中國者布還
諸縣，皆賜以裝錢，轉給糧食。時城郭丘墟，掃地更為，上乃悔前徙之。
冬，南匈奴五骨都侯子復將其眾三千人歸南部，北單于使騎追擊，悉獲其眾。南單于遣兵拒之，逆戰不
利，於是復詔單于徙居西河美稷，因使段郴、王郁留西河擁護之，令西河長史歲將騎二千、弛刑五百人
助中郎將衛護單于，冬屯夏罷，自後以為常。南單于既居西河，亦列置諸部王，助漢扞戍北地、朔方、
五原、雲中、定襄、雁門、代郡，皆領部眾，為郡縣偵邏耳目。北單于惶恐，頗還所略漢民以示善意，
鈔兵每到南部下，還過亭候，輒謝曰：「自擊亡虜薁□建日逐耳，非敢犯漢民也。」
夏，四月，戊午，大司徒王況薨。
五月，丁丑，詔司徒、司空並去「大」名，改大司馬為太尉。驃騎大將軍行大司馬劉隆即日罷，以太僕
趙熹為太尉，大司農馮勤為司徒。
北匈奴遣使詣武威求和親，帝召公卿廷議，不決。皇太子言曰：「南單于新附，北虜懼於見伐，故傾耳
而聽，爭欲歸義耳。今未能出兵而反交通北虜，臣恐南單于將有二心，北虜降者且不復來矣。」帝然之
，告武威太守勿受其使。
朗陵侯臧宮、揚虛侯馬武上書曰：「匈奴貪利，無有禮信，窮則稽首，安則侵盜。虜今人畜疫死，旱蝗
赤地，疲睏乏力，不當中國一郡，萬里死命，縣在陛下。福不再來，時或易失，豈宜固守文德而墮武事
乎！今命將臨塞，厚縣購賞，喻告高句驪、烏桓、鮮卑攻其左，發河西四郡、天水、隴西羌、胡擊其右
，如此，北虜之滅，不過數年。臣恐陛下仁恩不忍，謀臣狐疑，令萬世刻石之功不立於聖世！」詔報曰
：「《黃石公記》曰：『柔能制剛，弱能制強。捨近謀遠者，勞而無功；捨遠謀近者，逸而有終。故曰
：務廣地者荒，務廣德者強，有其有者安，貪人有者殘。殘滅之政，雖成必敗。』今國無善政，災變不
息，百姓驚惶，人不自保，而復欲遠事邊外乎！孔子曰：『吾恐季孫之憂不在顓臾。』且北狄尚強，而
屯田警備，傳聞之事，恆多失實。誠能舉下下之半以滅大寇，豈非至願！苟非其時，不如息民。」自是
諸將莫敢復言兵事者。
上問趙熹以久長之計，熹請遣諸王就國。冬，上始遣魯王興、齊王石就國。是歲，帝舅壽張恭侯樊宏薨
。宏為人謙柔畏慎，每當朝會，輒迎期先到，俯伏待事；所上便宜，手自書寫，毀削草本；公朝訪逮，
不敢眾對。宗族染其化，未嘗犯法。帝甚重之。及病困，遺令薄葬，一無所用。以為棺柩一藏，不宜復
見，如有腐敗，傷孝子之心，使與夫人同墳異藏。帝善其令，以書示百官，因曰：「今不順壽張侯意，
無以彰其德；且吾萬歲之後，欲以為式。」
春，正月，己巳，徙魯王興為北海王；以魯益東海。帝以東海王強去就有禮，故優以大封，食二十九縣
，賜虎賁、旄頭，設鐘虡之樂，擬於乘輿。
夏，六月，丁卯，沛太后郭后薨。
初，馬援兄子婿王磐，平阿侯仁之子也。王莽敗，磐擁富貲為遊俠，有名江、淮間。後游京師，與諸貴
戚友善，援謂姊子曹訓曰：「王氏，廢姓也，子石當屏居自守，而反游京師長者，用氣自行，多所陵折
，其敗必也。」後歲餘，磐坐事死；磐子肅復出入王侯邸第。時禁罔尚疏，諸王皆在京師，競修名譽，
招游士。馬援謂司馬呂種曰：「建武之元，名為天下重開，自今以往，海內日當安耳。但憂國家諸子並
壯而舊防未立，若多通賓客，則大獄起矣。卿曹戒慎之！」至是，有上書告肅等受誅之家，為諸王賓客
，慮因事生亂。會更始之子壽光侯鯉得幸於沛王，怨劉盆子，結客殺故式侯恭。帝怒，沛王坐系詔獄，
三日乃得出。因詔郡縣收捕諸王賓客，更相牽引，死者以千數；呂種亦與其禍，臨命歎曰：「馬將軍誠
神人也！」
秋，八月，戊寅，東海王強、沛王輔、楚王英、濟南王康、淮陽王延始就國。
上大會群臣，問：「誰可傅太子者？」群臣承望上意，皆言太子舅執金吾原鹿侯陰識可。博士張佚正色
曰：「今陛下立太子，為陰氏乎，為天下乎？即為陰氏，則陰侯可；為天下，則固宜用天下之賢才！」
帝稱善，曰：「欲置傅者，以輔太子也；今博士不難正朕，況太子乎！」即拜佚為太子太傅，以博士桓
榮為少傅，賜以輜車、乘馬。榮大會諸生，陳其車馬、印綬，曰：「今日所蒙，稽古之力也，可不勉哉
！」
北匈奴遣使貢馬及裘，更乞和親，並請音樂，又求率西域諸國胡客俱獻見。帝下三府議酬答之宜，司徒
掾班彪曰：「臣聞孝宣皇帝敕邊守尉曰：『匈奴大國，多變詐，交接得其情，則卻敵折衝；應對入其數
，則反為輕欺。』今北匈奴見南單于來附，懼謀其國，故數乞和親，又遠驅牛馬與漢合市，重遣名王，
多所貢獻，斯皆外示富強以相欺誕也。臣見其獻益重，知其國益虛；歸親愈數，為懼愈多。然今既未獲
助南，則亦不宜絕北，羈縻之義，禮無不答。謂可頗加賞賜，略與所獻相當，報答之辭，令必有適。今
立稿草並上，曰：『單于不忘漢恩，追念先祖舊約，欲修和親以輔身安國，計議甚高，為單于嘉之！往
者匈奴數有乖亂，呼韓邪、郅支自相仇戾，自絕皇澤，而呼韓附親，忠孝彌著。及漢滅郅支，遂保國傳
嗣，子孫相繼。今南單于攜眾向南，款塞歸命，自以呼韓嫡長，次第當立，而侵奪失職，猜疑相背，數
請兵將，歸掃北庭，策謀紛紜，無所不至。惟念斯言不可獨聽，又以北單于比年貢獻，欲修和親，故拒
而未許，將以成單于忠孝之義。漢秉威信，總率萬國，日月所照，皆為臣妾，殊俗百蠻，義無親疏，服
順者褒賞，畔逆者誅罰，善惡之效，呼韓、郅支是也。今單于欲修和親，款誠已達，何嫌而欲率西域諸
國俱來獻見！西域國屬匈奴與屬漢何異！單于數連兵亂，國內虛耗，貢物裁以通禮，何必獻馬裘！今繼
雜繒五百匹，弓鞬韣丸一，矢四發，遺單于；又賜獻馬左骨都侯、右谷蠡王雜繒各四百匹，斬馬劍各一
。單于前言「先帝時所賜呼韓邪竽、瑟、空侯皆敗，願復裁賜。」念單于國尚未安，方厲武節，以戰攻
為務，竽瑟之用，不如良弓利劍，故未以繼。朕不愛小物，於單于便宜所欲，遣驛以聞。』」聞悉納從
之。
春，二月，丁巳朔，日有食之。
春，二月，車駕東巡。群臣上言：「即位三十年，宜封禪泰山。」詔曰：「即位三十年，百姓怨氣滿腹
，『吾誰欺，欺天乎！』『曾謂泰山不如林放乎！』何事污七十二代之編錄！若郡縣遠遣吏上壽，盛稱
虛美，必髡，令屯田。」於是群臣不敢復言。
甲子，上幸魯濟南；閏月，癸丑，還宮。
有星孛於紫宮。
夏，四月，戊子，徙左翊王焉為中山王。
五月，大水。
秋，七月，丁酉，上行幸魯；冬，十一月，丁酉，還宮。
膠東剛侯賈復薨。復從征伐，未嘗喪敗，數與諸將潰圍解急，身被十二創。帝以復敢深入，希令遠征，
而壯其勇節，常自從之，故復光方面之勳。諸將每論功伐，復未嘗有言，帝輒曰：「賈君之功，我自知
之。」
夏，五月，大水。
癸酉晦，日有食之。
蝗。京兆掾第五倫領長安市，公平廉介，市無奸枉。每讀詔書，常歎息曰：「此聖主也，一見決矣。」
等輩笑之曰：「爾說將尚不能下，安能動萬乘乎！」倫曰：「未遇知己，道不同故耳。」後舉孝廉，補
淮陽王醫工長。
春，正月，淮陽王入朝，倫隨官屬得會見。帝問以政事，倫因此酬對，帝大悅；明日，復特召入，與語
至夕。帝謂倫曰：「聞卿為吏，篣婦公，不過從兄飯，寧有之邪？」對曰：「臣三娶妻，皆無父。少遭
饑亂，實不敢妄過人食。眾人以臣愚蔽，故生是語耳。」帝大笑。以倫為扶夷長，未到官，追拜會稽太
守；為政清而有惠，百姓愛之。
上讀《河圖會昌符》曰；「赤劉之九，會命岱宗。」上感此文，乃詔虎賁中郎將梁松等按索《河》、《
雒》讖文，言九世當封禪者凡三十六事。於是張純等復奏請封禪，上乃許焉。詔有司求元封故事，當用
方石再累，玉檢、金泥。上以石功難就，欲因孝武故封石，置玉牒其中。梁松爭以為不可，乃命石工取
完青石，無必五色。丁卯，車駕東巡。二月，己卯，幸魯，進幸泰山。辛卯，晨，燎，祭天於泰山下南
方，群神皆從，用樂如南郊。事畢，至食時，天子御輦登山，日中後，到山上，更衣。晡時，升壇北面
，尚書令奉玉牒檢，天子以寸二分璽親封之，訖，太常命騶騎二千餘人發壇上方石，尚書令藏玉牒已，
復石覆訖，尚書令以五寸印封石檢。事畢，天子再拜。群臣稱萬歲，乃復道下。夜半後，上乃到山下，
百官明旦乃訖。甲午，禪祭地於梁陰，以高後配，山川群神從，如元始中北郊故事。
三月，戊辰，司空張純薨。
夏，四月，癸酉，車駕還宮；己卯，赦天下，改元。
上行幸長安；五月，乙丑，還宮。
六月，辛卯，以太僕馮魴為司空。
乙未，司徒馮勤薨。
京師醴泉湧出，又有赤草生於水崖，郡國頻上甘露。群臣奏言：「靈物仍降，宜令太史撰集，以傳來世
。」帝不納。常自謙無德，每郡國所上，輒抑而不當，故史官罕得記焉。
秋，郡國三蝗。
冬，十月，辛未，以司隸校尉東萊李言斤為司徒。
甲申，使司空告祠高廟，上薄太后尊號曰高皇后，配食地祇。遷呂太后廟主於園，四時上祭。十一月，
甲子晦，日有食之。
是歲，起明堂、靈台、辟雍，宣佈圖讖於天下。初，上以《赤伏符》即帝位，由是信用讖文，多以決定
嫌疑。給事中桓譚上疏諫曰：「凡人情忽於見事而貴於異聞。觀先王之所記述，鹹以仁義正道為本，非
有奇怪虛誕之事。蓋天道性命，聖人所難言也，自子貢以下，不得而聞，況後世淺儒，能通之乎！今諸
巧慧小才、伎數之人，增益圖書，矯稱讖記，以欺惑貪邪，詿誤人主，焉可不抑遠之哉！臣譚伏聞陛下
窮折方士黃白之術，甚為明矣；而乃欲聽納讖記，又何誤也！其事雖有時合，譬猶卜數只偶之類。陛下
宜垂明聽，發聖意，屏君小之曲說，述《五經》之正義。」疏奏，帝不悅。會議靈台所處，帝謂譚曰：
「吾以讖決之，何如？」譚默然，良久曰：「臣不讀讖。」帝問其故，譚復極言讖之非經。帝大怒曰：
「桓譚非聖無法，將下，斬之！」譚叩頭流血，良久，乃得解。出為六安郡丞，道病卒。
══范曄論曰：桓譚以不善讖流亡，鄭興以遜辭僅免；賈逵能附會文致，最差貴顯；世主以此論學，悲
哉！
逵，扶風人也。
南單于比死，弟左賢王莫立，為丘浮尤鞮單于。帝遣使繼璽書拜授璽綬，賜以衣冠及繒彩，是後遂以為
常。
春，正月，辛未，初立北郊，祀后土。
二月，戊戌，帝崩於南宮前殿，年六十二。帝每旦視朝，日昃乃罷，數引公卿、郎將講論經理，夜分乃
寐。皇太子見帝勤勞不怠，承間諫曰：「陛下有禹、湯之明，而失黃、老養性之福，願頤愛精神，優遊
自寧。」帝曰：「我自樂此，不為疲也！」雖以征伐濟大業，及天下既定，乃退功臣而進文吏，明慎政
體，總攬權綱，量時度力，舉無過事，故能恢復前烈，身致太平。
太尉趙熹典喪事。時經王莽之亂，舊典不存，皇太子與諸王雜止同席，籓國官屬出入宮省，與百僚無別
。熹正色，橫劍殿階，扶下諸王以明尊卑；奏遣謁者將護官屬分止它縣，諸王並令就邸，唯得朝晡入臨
；整禮儀，嚴門衛，內外肅然。
太子即皇帝位，尊皇后曰皇太后。
山陽王荊哭臨不哀，而作飛書，令蒼頭詐稱大鴻臚郭況書與東海王強，言其無罪被廢，及郭后黜辱，勸
令東歸舉兵以取天下，且曰：「高祖起亭長，陛下興白水，何況於王，陛下長子、故副主哉！當為秋霜
，無為檻羊。人主崩亡，閭閻之伍尚為盜賊，欲有所望，何況王邪！」強得書惶怖，即執其使，封書上
之。明帝以荊母弟，秘其事，遣荊出止河南宮。
三月，丁卯，葬光武皇帝於原陵。
夏，四月，丙辰，詔曰：「方今上無天子，下無方伯，若涉淵水而無舟楫。夫萬乘至重而壯者慮輕，實
賴有德左右小子。高密侯禹，元功之首；東平王蒼，寬博有謀。有以禹為太傅，蒼為驃騎將軍。」蒼懇
辭，帝不許。又詔驃騎將軍置長史、掾史員四十人，位在三公上。蒼嘗薦西曹掾齊國吳良，帝曰：「薦
賢助國，宰相之職也。蕭何舉韓信，設壇而拜，不復考試，今以良為議郎。」
初，燒當羌豪滇良擊破先零，奪居其地；滇良卒，子滇吾立，附落轉盛。秋，滇吾與弟滇岸率眾寇隴西
，敗太守劉盱於允街，於是守寨諸羌皆叛。詔謁者張鴻領諸郡兵擊之，戰於允吾，鴻軍敗沒。冬，十一
月，復遣中郎將竇固監捕虜將軍馬武第二將軍、四萬人討之。
是歲，南單于莫死，弟汗立，為伊伐於慮鞮單于。
顯宗孝明皇帝上
春，正月，帝率公卿已下朝於原陵，如元會儀。乘輿拜神坐，退，坐東廂；侍衛官皆在神坐後，太官上
食，太常奏樂；郡國上計吏以次前，當神軒佔其郡谷價及民所疾苦。是後遂以為常。
夏，五月，高密元侯鄧禹薨。
東海恭王強病，上遣使者太醫乘驛視疾，駱驛不絕。詔沛王輔、濟南王康、淮陽王延詣魯省疾。戊寅，
強薨，臨終，上疏謝恩，言：「身既夭命，孤弱復為皇太后、陛下憂慮，誠悲誠慚！息政，小人也，猥
當襲臣後，必非所以全利之也，願還東海郡。今天下新罹大憂，惟陛下加供養皇太后，數進御餐。臣強
困劣，言不能盡意，願並謝諸王，不意永不復相見也！」帝覽書悲慟，從太后出幸津門亭發哀，使大司
空持節護喪事，贈送以殊禮，詔楚王英、趙王栩、北海王興及京師親戚皆會葬。帝追惟強深執謙儉，不
欲厚葬以違其意，於是特詔：「遺送之物，務從約省，衣足斂形，茅車瓦器，物減於制，以彰王卓爾獨
行之志。」將作大匠留起陵廟。
秋，七月，馬武等擊燒當羌，大破之，餘皆降散。
山陽王荊私迎能為星者，與謀議，冀天下有變。帝聞之，徙封荊廣陵王，遣之國。遼東太守祭肜使偏何
討赤山烏桓，大破之，斬其魁帥。塞外震讋，西自武威，東盡玄菟，皆來內附，野無風塵，乃悉罷緣邊
屯兵。
東平王蒼以為中興三十餘年，四方無虞，宜修禮樂，乃與公卿共議定南北郊冠冕、車服制度及光武廟登
歌、八俏舞數，上之。
好畦愍侯耿弇薨。
春，正月，辛未，宗祀光琥皇帝於明堂，帝及公卿列侯，始服冠冕、玉珮以行事。禮畢，登靈台，望雲
物。赦天下。
三月，臨辟雍，初行大射禮。
冬，十月，壬子，上幸辟雍，初行養老禮；以李躬為三老，桓榮為五更。三老服都紵大袍，冠進賢，扶
玉杖；五更亦如之，不杖。乘輿到壁雍禮殿，御坐東廂，遣使者安車迎三老、五更於太學講堂，天子迎
於門屏，交禮；道自阼階，三老升自賓階；至階，天子揖如禮。三老升，東面，三公設幾，九卿正履，
天子親袒割牲，執醬而饋，執爵而酳，祝鯁在前，祝饐在後。五更南面，三公進供，禮亦如之。禮畢，
引桓榮及弟子升堂，上自為下說，諸儒執經問難於前，冠帶搢紳之人圜橋門而觀聽者，蓋億萬計。於是
下詔賜榮爵關內侯；三老、五更皆以二千石祿養終厥身。賜天下三老酒，人一石，肉四十斤。上自為太
子，受《尚書》於桓榮，及即帝位，猶尊榮以師禮。嘗幸太常府，令榮坐東面，設幾杖，會百官及榮門
生數百人，上親自執業；諸生或避位發難，上謙曰：「太師在是。」既罷，悉以太官供具賜太常家。榮
每疾病，帝輒遣使者存問，太官、太醫相望於道。及篤，上疏謝恩，讓還爵士。帝幸其家問起居，入街
，下車，擁經而前，撫榮垂涕，賜以床茵、帷帳、刀劍、衣被，良久乃去。自是諸侯、將軍、大夫問疾
者，不敢復乘車到門，皆拜床下。榮卒，帝親自變服臨喪送葬，賜塚塋於首山之陽。子郁當嗣，讓其兄
子泛；帝不許，郁乃受封，而悉以租入與之。帝以郁為侍中。
上以中山王焉，郭太后少子，太后尤愛之，故獨留京師，至是始與諸王俱就國，賜以虎賁、官騎，恩寵
尤厚，獨得往來京師。帝禮待陰、郭，每事必均，數受賞賜，恩寵俱渥。
甲子，上行幸長安。十一月，甲申，遣使者以中牢祠蕭何、霍光。帝過，式其墓。進幸河東；癸卯，還
宮。
十二月，護羌校尉竇林坐欺罔及臧罪，下獄死。林者，融之從兄子也。於是竇氏一公、兩侯、三公主、
四二千石相與並時，自祖及孫，官府邸第相望京邑，於親戚功臣中莫與為比。及林誅，帝數干詔切責融
，融惶恐乞骸骨，詔令歸第養病。
是歲，初迎氣於五郊。
新陽侯陰就子豐尚酈邑公主。公主驕妒，豐殺之，被誅，父母皆自殺。
南單于汗死，單于比之子適立，為□盆僮屍逐侯鞮單于。
春，二月，甲寅，太尉趙、司徒李言斤免。
丙辰，以左馮翊郭丹為司徒。
己未，以南陽太守虞延為太尉。
甲子，立貴人馬氏為皇后，皇子炟為太子。後，援之女也，光武時，以選入太子宮，能奉承陰後，傍接
同列，禮則修備，上下安之，遂見寵異；及帝即位，為貴人。時後前母姊女賈氏亦以選入，生皇子炟。
帝以後無子，命養之，謂曰：「人未必當自生子，但患愛養不至耳！」後於是盡心撫育，勞悴過於所生
。太子亦孝性淳篤，母子慈愛，始終無纖介之間。後常以皇嗣未廣，薦達左右，若恐不及。後宮有進見
者，每加慰納；若數所寵引，輒加隆遇。及有司奏立長秋宮，帝未有所言，皇太后曰：「馬貴人德冠後
宮，即其人也。」後既正位宮闈，愈自謙肅，好讀書。常衣大練，裙不加緣；朔望諸姬主朝請，望見後
袍衣疏粗，以為綺縠，就視，乃笑。後曰：「此繒特宜染色，故用之耳。」群臣奏事有難平者，帝數以
試後，後輒分解趣理，各得其情，然未嘗以傢俬干政事。帝由是寵敬，始終無衰焉。
帝思中興功臣，乃圖畫二十八將於南宮雲台，以鄧禹為首，次馬成、吳漢、王梁、賈復、陳俊、耿弇、
杜茂、寇恂、傅俊、岑彭、堅金覃、馮異、王霸、朱祜、任光、祭遵、李忠、景丹、萬修、蓋延、邳肜
、銚期、劉植、耿純、臧宮、馬武、劉隆，又益以王常、李通、竇融、卓茂，合三十二人。馬援以椒房
之親，獨不與焉。
夏，四月，辛酉，封皇子建為千乘王，羨為廣平王。
六月，丁卯，有星孛於天船北。
帝大起北宮。時天旱，尚書僕射會稽鐘離意詣闕，免冠，上疏曰：「昔成湯遭旱，以六事自責曰：『政
不節邪？使民疾邪？宮室榮邪？女謁盛邪？苞苴行邪？讒夫昌邪？』竊見北宮大作，民失農時；自古非
苦宮室小狹，但患民不安寧，宜且罷止，以應天心。」帝策詔報曰：「湯引六事，咎在一人，其冠、履
，勿謝！」又敕大匠止作諸宮，減省不急。詔因謝公卿百僚，遂慶時澍雨。意薦全椒長劉平，詔征拜議
郎。平在全椒，政有恩惠，民或增貲就賦，或減年從役。剌史、太守行部，獄無繫囚，人自以得所，不
知所問，唯班詔書而去。帝性褊察，好以耳目隱發為明，公卿大臣數被詆毀，近臣尚書以下至見提曳。
常以事怒郎藥崧，以杖撞之；崧走入床下，帝怒甚，疾言曰：「郎出！」崧乃曰：「天子穆穆，諸侯皇
皇，未聞人君，自起撞郎。」帝乃赦之。是時朝廷莫不悚心栗，爭為嚴切以避誅責，唯鍾離意獨敢諫爭
，數封還詔書，臣下過失，輒救解之。會連有變異，上疏曰：「陛下敬畏鬼神，憂恤黎元，而天氣未和
，寒暑違節者，咎在群臣不能宣化治職，而以苛刻為俗，百官無相親之心，吏民無雍雍之志，至於感逆
和氣，以致天災。百姓可以德勝，難以力服，《鹿鳴》之詩必言宴樂者，以人神之心洽，然後天氣和也
。願陛下垂聖德，緩刑罰，順時氣以調陰陽。」帝雖不能用，然知其至誠，終愛厚之。
秋，八月，戊辰，詔改太樂官曰太予，用讖文也。
壬申晦，日有食之。詔曰：「昔楚莊無災，以致戒懼，魯哀禍大，天不降譴。今之動變，倘尚可救，有
司勉思厥職，以匡無德。」
冬，十月，甲子，車駕從皇太后幸章陵。荊州剌史郭賀，官有殊政，上賜以三公之服，黼黻，冕旒；敕
行部去襜帷，使百姓見其容服，以章有德，戊辰，還自章陵。
是歲，京師及郡國七大水。
莎車王賢以兵威逼奪於窴、大宛、媯塞王國，使其將守之。於窴人殺其將君德，立大人休莫霸為王。賢
率諸國兵數萬擊之，大為休莫霸所敗，脫身走還。休莫霸進圍莎車，中流矢死，於窴人復立其兄子廣德
為王，廣德使其弟仁攻賢。廣德父先拘在莎車，賢乃歸其父，以女妻之，與之和親。

