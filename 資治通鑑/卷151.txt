
資治通鑑 第151卷

　　【梁紀七】　趙柔兆敦牂，盡強圉協洽，凡二年。

　　 高祖武皇帝七普通七年（丙午，公元五二六年）  
  
春，正月，辛丑朔，大赦。

壬子，魏以汝南王悅領太尉。

魏安州石離、穴城、斛鹽三戍兵反，應杜洛周，眾合二萬，洛周自松岍赴之。行台常景使別將崔仲哲屯軍都關以邀之，仲哲戰沒，元譚軍夜潰，魏以別將李琚代譚為都督。仲哲，秉之子也。

初，魏廣陽王深通於城陽王徽之妃。徽為尚書令，為胡太后所信任；會恆州人請深為刺史，徽言深心不可測。及杜洛周反，五原降戶在恆州者謀奉深為主，深懼，上書求還洛陽。魏以左衛將軍楊津代深為北道大都督，詔深為吏部尚書。徽，長壽之孫也。

五原降戶鮮于修禮等帥北鎮流民反於定州之左城，改元魯興，引兵向州城，州兵御之不利。楊津至靈丘，聞定州危迫，引兵救之，入據州城。修禮至，津欲出擊之，長史許被不聽，津手劍擊之，被走得免。津開門出戰，斬首數百，賊退，人心少安。詔尋以津為定州刺史兼北道行台。魏以揚州刺史長孫稚為大都督北討諸軍事，與河間王琛共討修禮。

二月，甲戌，北伐眾軍解嚴。

魏西部敕勒斛律洛陽反於桑乾西，與費也頭牧子相連結。三月，甲寅，游擊將軍爾朱榮擊破洛陽於深井，牧子於河西。

夏，四月，乙酉，臨川靖惠王宏卒。

魏大赦。

癸巳，魏以侍中、車騎大將軍城陽王徽為儀同三司。徽與給事黃門侍郎徐紇共毀侍中元順於太后，出為護軍將軍、太常卿。順奉辭於西遊園，紇侍側，順指之謂太后曰：「此魏之宰嚭，魏國不亡，此終不死！」紇脅肩而出，順抗聲叱之曰：「爾刀筆小才，正堪供幾案之用，豈應污辱門下，斁我彝倫！」因振衣而起。太后默然。

魏朔州城民鮮于阿胡等據城反。

杜洛周南出抄掠薊城，魏常景遣統軍梁仲禮擊破之。丁未，都督李琚與洛周戰於薊城之北，敗沒。常景帥眾拒之，洛周引還上谷。

長孫稚行至鄴，詔解大都督，以河間王琛代之。稚上言：「向與琛同在淮南，琛敗臣全，遂成私隙，今難以受其節度。」魏朝不聽。前至呼沱，稚未欲戰，琛不從。鮮于修禮邀擊稚於五鹿，琛不赴救，稚軍大敗，稚、琛並坐除名。

五月，丁未，魏主下詔將北討，內外戒嚴。既而不行。

衡州刺史元略，自至江南，晨夕哭泣，常如居喪。及魏元義死，胡太后欲召之，知略因刁雙獲免，征雙為光祿大夫，遣江革、祖□恆之南還以求略。上備禮遣之，寵贈甚厚。略始濟淮，魏拜略為侍中，賜爵義陽王；以司馬始賓為給事中，栗法光為本縣令，刁昌為東平太守，刁雙為西兗州刺史。凡略所過，一飧一宿皆賞之。

魏以丞相高陽王雍為大司馬。復以廣陽王深為大都督，討鮮于修禮；章武王融為左都督，裴衍為右都督，並受深節度。

深以其子自隨，城陽王徽言於太后曰：「廣陽王攜其愛子，握兵在外，將有異志。」乃敕融、衍潛為之備。融、衍以敕示深，深懼，事無大小，不敢自決。太后使問其故，對曰：「徽銜臣次骨，臣疏遠在外，徽之構臣，無所不為。自徽執政以來，臣所表請，多不從允。徽非但害臣而已，從臣將士，有勳勞者皆見排抑，不得比它軍，仍深被憎嫉，或因其有罪，加以深文，至於殊死，以是從臣行者，莫不悚懼。有言臣善者，視之如仇讎；言臣惡者，待之如親戚。徽居中用事，朝夕欲陷臣於不測之誅，臣何以自安！陛下若使徽出臨外州，臣無內顧之憂，庶可以畢命賊庭，展其忠力。」太后不聽。

徽與中書舍人鄭儼等更相阿黨，外似柔謹，內實忌克，賞罰任情，魏政由是愈亂。

戊申，魏燕州刺史崔秉帥眾棄城奔定州。

乙丑，魏以安西將軍宗正珍孫為都督，討汾州反胡。

六月，魏降蜀陳雙熾聚眾反，自號始建王。魏以假鎮西將軍長孫稚為討蜀都督。別將河東薛修義輕騎詣雙熾壘下，曉以利害，雙熾即降。詔以修義為龍門鎮將。

丙子，魏徙義陽王略為東平王，頃之，遷大將軍、尚書令，為胡太后所委任，與城陽王徽相埒，然徐、鄭用事，略亦不敢違也。

杜洛周遣都督王曹紇真等將兵掠薊南。秋，七月，丙午，行台常景遣都督於榮等擊之於栗園，大破之，斬曹紇真及將卒三千餘級。洛周帥眾南趣范陽，景與榮等又破之。

魏僕射元纂以行台鎮恆州。鮮于阿胡擁朔州流民寇恆州，戊申，陷平城，纂奔冀州。

上聞淮堰水盛，壽陽城幾沒，復遣郢州刺史元樹等自北道攻黎漿，豫州刺史夏侯但等自南道攻壽陽。

八月，癸巳，賊帥元洪業斬鮮于修禮，請降於魏；賊黨葛榮復殺洪業自立。

魏安北將軍、都督恆、朔討虜諸軍事爾朱榮過肆州，肆州刺史尉慶賓忌之，據城不出。榮怒，舉兵襲肆州，執慶賓還秀容。署其從叔羽生為刺史，魏朝不能制。初，賀拔允及弟勝、岳從元纂在恆州，平城之陷也，允兄弟相失，岳奔爾朱榮，勝奔肆州。榮克肆州。得勝，大喜曰：「得卿兄弟，天下不足平也！」以為別將，軍中大事多與之謀。

九月，已酉，鄱陽忠烈王恢卒。

葛榮既得杜洛周之從，北趣瀛州，魏廣陽忠武王深自交津引兵躡之。辛亥，榮至白牛邏，輕騎掩擊章武莊武王融，殺之。榮自稱天子，國號齊，改元廣安。深聞融敗，停軍不進。侍中元晏宣言於太后曰：「廣陽王盤桓不進，坐圖非望。有於謹者，智略過人，為其謀主，風塵之際，恐非陛下之純臣也。」太后深然之，詔榜尚書省門，募能獲謹者有重賞。謹聞之，謂深曰：「今女主臨朝，信用讒佞，苟不明白殿下素心，恐禍至無日。謹請束身詣闕，歸罪有司。」遂徑詣榜下，自稱於謹；有司以聞。太后引見，大怒。謹備論深忠款，兼陳停軍之狀，太后意解，遂捨之。

深引軍還，趣定州，定州刺史楊津亦疑深有異志；深聞之，止於州南佛寺。經二日，深召都督毛謚等數人，交臂為約，危難之際，期相拯恤。謚愈疑之，密告津，雲深謀不軌。津遣謚討深，深走出，謚呼噪逐深。深與左右間行至博陵界，逢葛榮游騎，劫之詣榮。賊徒見深，頗有喜者，榮新立，惡之，遂殺深。城陽王徽誣深降賊，錄其妻子。深府佐宋游道為之訴理，乃得釋。游道，繇之玄孫也。

甲申，魏行台常景破杜洛周，斬其武川王賀拔文興等，捕虜四百人。

就德興陷魏平州，殺刺史王買奴。

天水民呂伯度，本莫折念生之黨也，後顯據顯親以拒念生；已而不勝，亡歸胡琛，琛以為大都督、秦王，資以士馬，使擊念生。伯度屢破念生軍，復據顯親，乃叛琛，東引魏軍。念生窘迫，乞降於蕭寶寅，寶寅使行台左丞崔士和據秦州。魏以伯度為涇州刺史，封平秦郡公。大都督元修義停軍隴口，久不進。念生復反，執士和送胡琛，於道殺之。久之，伯度為万俟丑奴所殺，賊勢益盛，寶寅不能制。胡琛與莫折念生交通，事破六韓拔陵浸慢，拔陵遣其臣費律至高平，誘琛，斬之，丑奴盡並其眾。

冬，十一月，庚辰，大赦。

丁貴嬪卒，太子水漿不入口，上使謂之曰；「毀不滅性，況我在邪！」乃進粥數合。太子體素肥壯，腰帶十圍，至是減削過半。

夏侯但等軍入魏境，所向皆下。辛巳，魏揚州刺史李憲以壽陽降，宣猛將軍陳慶之入據其城，凡降城五十二，獲男女七萬五千口。丁亥，縱李憲還魏，復以壽陽為豫州，改合肥為南豫州，以夏侯但為豫、南豫二州刺史。壽陽久罹兵革，民眾流散，但輕荊薄賦，務農省役，頃之，民戶充復。

杜洛周圍范陽，戊戌，民執魏幽州刺史王延年、行台常景送洛周，開門納之。

魏齊州平原民劉樹等反，攻陷郡縣，頻敗州軍。刺史元欣以平原房士達為將，討平之。

曹義宗據穰城以逼新野，魏遣都督魏承祖及尚書左丞、南道行台辛纂救之。義宗戰不利，不敢進。纂，雄之從父兄也。

魏盜賊日滋，征討不息，國用耗竭，預徽六年租調，猶不足，乃罷百官所給酒肉，又稅入得人一錢，及邸店皆有稅，百姓嗟怨。吏部郎中辛雄上疏，以為：「夷夏之民相聚為亂，豈有餘憾哉！正以守令不得其人，百姓不堪其命故也。宜及此時早加慰撫。但郡縣選舉，由來共輕，貴游俊才，莫肯居此。宜改其弊，分郡縣為三等，清官選補之法，妙盡才望，如不可並，後地先才，不得拘以停年。三載黜陟，有稱職者，補在京名官；如不歷守令，不得為內職。則人思自勉，杜屈可申，強暴自息矣。」不聽。

　　 高祖武皇帝七大通元年（丁未，公元五二七年）  
  
春，正月，乙丑，以尚書左僕射徐逸為僕射。辛未，上祀南郊。

甲戌，魏以司空皇甫度為司徒，儀同三司，蕭寶寅為司空。

魏分定、相二州四郡置殷州，以北道行台博陵崔楷為刺史。楷表稱：「州今新立，尺刃斗糧，皆所未有，乞資以兵糧。」詔付外量聞，竟無所給。或勸楷留家，單騎之官，楷曰：「吾聞食人之祿者憂人之憂，若吾獨往，則將士誰肯固志哉！」遂舉家之官。葛榮逼州城，或勸減弱小以避之，楷遣幼子及一女夜出；既而悔之，曰：「人謂吾心不固，虧忠而全愛也。」遂命追還。賊至，強弱相懸，又無守禦之具；楷撫勉將士以拒之，莫不爭奮，皆曰：「崔公尚不惜百口，吾屬何愛一身！」連戰不息，死者相枕，終無叛志。辛未，城陷，楷執節不屈，榮殺之，遂圍冀州。

魏蕭寶寅出兵累年，將士疲弊。秦賊擊之，寶寅大敗於涇州，收散兵萬餘人，屯逍遙園，東秦州刺史潘義淵以汧城降賊。莫折念生進逼岐州，城人執刺史魏蘭根應之。豳州刺史畢祖暉戰沒，行台辛深棄城走，北海王顥軍亦敗。賊帥胡引祖據北華州，叱干麒麟據豳州以應天生，關中大擾。雍州刺史楊椿募兵得七千餘人，帥以拒守，詔加椿侍中兼尚書右僕射，為行台，節度關西諸將。北地功曹毛鴻賓引賊抄掠渭北，雍州錄事參軍楊侃將兵三千掩擊之；鴻賓懼，請討賊自效，遂擒送宿勤烏過仁。烏過仁者，明達之兄子也。莫折天生乘勝寇雍州，蕭寶寅部將羊侃隱身塹中射之，應弦而斃，其眾遂潰。侃，祉之子也。

魏右民郎陽平路思令上疏，以為：「師出有功，在於將帥，得其人則六合唾掌可清，失其人則三河方為戰地。竊以比年將帥多寵貴子孫，銜杯躍馬，志逸氣浮，軒眉攘腕，以攻戰自許；及臨大敵，憂怖交懷，雄圖銳氣，一朝頓盡。乃令羸弱在前以當寇，強壯居後以衛身，兼復器械不精，進止無節，以當負險之眾，敵數戰之虜，欲其不敗，豈可得哉！是以兵知必敗，始集而先逃；將帥畏敵，遷延而不進。國家謂官爵未滿，屢加寵命；復疑賞賚之輕，日散金帛。帑藏空竭，民財殫盡，遂使賊徒益甚，生民凋弊，凡以此也。夫德可感義夫，恩可勸死士。今若黜陟幽明，賞罰善惡，簡練士卒，繕修器械，先遣辯士曉以禍福，如其不悛，以順討逆。如此，則何異厲蕭斧而伐朝菌，鼓洪爐而燎毛髮哉！」弗聽。

戊子，魏以皇甫度為太尉。

己丑，魏主以四方未平，詔內外戒嚴，將親出討，竟亦不行。

譙州刺史湛僧智圍魏東豫州，將軍彭群、王辯圍琅邪，魏敕青、南青二州救琅邪。司州刺史夏侯夔帥壯武將軍裴之禮等出義陽道，攻魏平靜、穆陵、陰山三關，皆克之。夔，但之弟；之禮，邃之子也。

魏東清河郡山賊群起，詔以齊州長史房景伯為東清河太守。郡民劉簡虎嘗無禮於景伯，舉家亡去。景伯窮捕，擒之，署其子為西曹掾，令諭山賊。賊以景伯不念舊惡，皆相帥出降。

景伯母崔氏，通經，有明識。貝丘婦人列其子不孝，景伯以白其母，母曰：「吾聞聞名不如見面，山民未知禮義，何足深責！」乃召其母，與之對榻共食，使其子侍立堂下，觀景伯供食。未旬日，悔過求還；崔氏曰：「此雖面慚，其心未也，且置之。」凡二十餘日，其子叩頭流血，母涕泣乞還，然後聽之，卒以孝聞。景伯，法壽之族子也。

二月，秦賊據魏潼關。

庚申，魏東郡民趙顯德反，殺太守裴煙，自號都督。

將軍成景俊攻魏彭城，魏以前荊州刺史崔孝芬為徐州行台以御之。先是，孝芬坐元義黨與盧同等俱除名，及將赴徐州，入辭太后，太后謂孝芬曰：「我與卿姻戚，奈何內頭元義車中，稱『此老嫗會須去之！』」孝芬曰：「臣蒙國厚恩，實無斯語。假令有之，誰能得聞！若有聞者，此於元義親密過臣遠矣。」太后意解，悵然有愧色。景俊欲堰泗水以灌彭城，孝芬與都督李叔仁等擊之，景俊遁還。

三月，甲子，魏主詔將西討，中外戒嚴。會秦賊西走，復得潼關，戊辰，詔回駕北討。其實皆不行。

葛榮久圍信都，魏以金紫光祿大夫源子邕為北討大都督以救之。

初，上作同泰寺，又開大通門以對之，取其反語相協。上晨夕幸寺，皆出入是門。辛未，上幸寺捨身；甲戌，還宮，大赦，改元。

魏齊州廣川民劉鈞聚眾反，自署大行台；清河民房須自署大都督，屯據昌國城。

夏，四月，魏將元斌之討東郡，斬趙顯德。

己酉，柔然頭兵可汗遣使入貢於魏，且請討群賊。魏人畏其反覆，詔以盛暑，且俟後敕。

魏蕭寶寅之敗也，有司處以死刑，詔免為庶人。雍州刺史楊椿有疾求解，復以寶寅為都督雍、涇等四州諸軍事、征西將軍、雍州刺史、開府儀同三司、西討大都督，自關以西皆受節度。椿還鄉里，其子昱將適洛陽，椿謂之曰：「當今雍州刺史亦無逾寶寅者，但其上佐，朝廷應遣心膂重人，何得任其牒用！此乃聖朝百慮之一失也。且寶寅不藉刺史為榮，吾觀其得州，喜悅特甚，至於賞罰雲為，不依常憲，恐有異心。汝今赴京師，當以吾此意啟二聖，並白宰輔，更遣長史、司馬、防城都督，欲安關中，正須三人耳。如其不遣，必成深憂。」昱面啟魏主及太后，皆不聽。

五月，丙寅，成景俊攻魏臨潼、竹邑，拔之。東宮直閣蘭欽攻魏蕭城、厥固，拔之，欽斬魏將曹龍牙。

六月，魏都督李叔仁討劉鈞，平之。

秋，七月，魏陳郡民劉獲、鄭辯反於西華，改元天授，與湛僧智通謀，魏以行東豫州刺史譙國曹世表為東南道行台以討之，源子恭代世表為東豫州。諸將以賊眾強，官軍弱，且皆敗散之餘，不敢戰，欲保城自固。世表方病背腫，輿出，呼統軍是雲寶謂曰：「湛僧智所以敢深入為寇者，以獲、辯皆州民之望，為之內應也。向聞獲引兵欲迎僧智，去此八十里；今出其不意，一戰可破，獲破，則僧智自走矣。」乃選士馬付寶，暮出城，比曉而至，擊獲，大破之，窮討餘黨悉平。僧智聞之，遁還。鄭辯與子恭親舊，亡匿子恭所，世表集將吏面責子恭，收辯，斬之。

魏相州刺史樂安王鑒與北道都督衍共救信都。鑒幸魏多故，陰有異志，遂據鄴叛，降葛榮。

己丑，魏大赦。

初，侍御史遼東高道穆奉使相州，前刺史李世哲奢縱不法，道穆案之。世哲弟神軌用事，道穆兄謙之家奴訴良，神軌收謙之系廷尉。赦將出，神軌啟太后先賜謙之死，朝士哀之。

彭群、王辯圍琅邪，自夏及秋，魏青州刺史彭城王劭遣司馬鹿悆、南青州刺史胡平遣長史劉仁之將兵擊群、辯，破之，群戰沒。劭，勰之子也。

八月，魏遣都督源之邕，李神軌，裴衍攻鄴。子邕行及湯陰，安樂王鑒遣弟斌之夜襲子邕營，不克；子邕乘勝進圍鄴城，丁未，拔之，斬鑒，傳首洛陽，改姓拓跋氏。魏因遣子邕、裴衍討葛榮。

九月，秦州城民杜粲殺莫折念生闔門皆盡，粲自行州事。南秦州城民辛琛亦自行州事，遣使詣蕭寶寅請降。魏復以寶寅為尚書令，還其舊封。

譙州刺史湛僧智圍魏東豫州刺史元慶和於廣陵，魏將軍元顯伯救之，司州刺史夏侯夔自武陽引兵助僧智。冬，十月，夔至城下，慶和舉城降。夔以讓僧智，僧智曰：「慶和欲降公，不欲降僧智，今往，必乖其意。且僧智所將應募烏合之人，不可御以法；公持軍素嚴，必無侵暴，受降納附，深得其宜。」夔乃登城，拔魏幟，建梁幟；慶和束兵而出，吏民安堵，獲男女四萬餘口。

臣光曰：湛僧智可謂君子矣！忘其積時攻戰之勞，以授一朝新至之將，知己之短，不掩人之長，功成不取，以濟國事，忠且無私，可謂君子矣！

元顯伯宵遁，諸軍追之，斬獲萬計。詔以僧智領東豫州刺史，鎮廣陵。夔引軍屯安陽，遣別將屠楚城，由是義陽北道遂與魏絕。

領軍曹仲宗、東宮直閤陳慶之攻魏渦陽，詔尋陽太守韋放將兵會之。魏散騎常侍費穆引兵奄至，放營壘未立，麾下止有二百餘人，放免冑下馬，據胡床處分，士皆殊死戰，莫不一當百，魏兵遂退。放，睿之子也。

魏又遣將軍元昭等眾五萬救渦陽，前軍至駝澗，去渦陽四十里。陳慶之欲逆戰，韋放以魏之前鋒必皆輕銳，不如勿擊，待其來至。慶之曰；「魏兵遠來疲倦，去我既遠，必不見疑，及其未集，須挫其氣。諸君若疑，慶之請獨取之。」於是帥麾下二百騎進擊，破之，魏人驚駭。慶之乃還，與諸將連營而進，背渦陽城與魏軍相持。自春至冬，數十百戰，將士疲弊。聞魏人慾築壘於軍後，曹仲宗等恐腹背受敵，議引軍還。慶之杖節軍門曰：「共來至此，涉歷一歲，糜費極多。今諸君皆無鬥心，唯謀退縮，豈是欲立功名，直聚為抄暴耳！吾聞置兵死地，乃可求生；須虜大合，然後與戰。審欲班師，慶之別有密敕，今日犯者，當依敕行之！」仲宗等乃止。

魏人作十三城，欲以控制梁軍。慶之銜枚夜出，陷其四城，渦陽城主王緯乞降。韋放簡遣降者三十餘人分報魏諸營，陳慶之陳其俘馘，鼓譟隨之，魏九城皆潰，追擊之，俘斬略盡，屍咽渦水，所降城中男女三萬餘口。

蕭寶寅之敗於涇州也，或勸之歸罪洛陽，或曰不若留關中立功自效。行台都令史河間馮景曰：「擁兵不還，此罪將大。」寶寅不從，自念出師累年，糜費不貲，一旦覆敗，內不自安；魏朝亦疑之。

中尉酈道元，素名嚴猛。司州牧汝南王悅嬖人丘念，弄權縱恣，道元收念付獄。悅請之於胡太后，太后敕赦之，道元殺之，並以劾悅。

時寶寅反狀已露，悅乃奏以道元為關右大使。寶寅聞之，謂為取己，甚懼，長安輕薄子弟復勸使舉兵。寶寅以問河東柳楷，楷曰：「大王，齊明帝子，天下所屬，今日之舉，實允人望。且謠言『鸞生十子九子，一子不關中亂。』亂者治也，大王當治關中，何所疑！」道元至陰盤驛，寶寅遣其將郭子恢攻殺之，收殯其屍，表言白賊所害。又上表自理，稱為楊椿父子所譖。

寶寅行台郎中武功蘇湛，臥病在家，寶寅令湛從母弟開府屬天水姜儉說湛曰：「元略受蕭衍旨，欲見剿除。道元之來，事不可測。吾不能坐受死亡，今須為身計，不復作魏臣矣。死生榮辱，與卿共之。」湛聞之，舉聲大哭。儉遽止之，曰：「何得便爾！」湛曰：「我百口今屠滅，雲何不哭！」哭數十聲，徐謂儉曰：「為我白齊王，王本以窮鳥投入，賴朝廷假王羽翼，榮寵至此。屬國步多虞，不能竭忠報德，乃欲乘人間隙，信惑行路無識之語，欲以羸敗之兵守關問鼎。今魏德雖衰，天命未改，且王之恩義未洽於民，但見其敗，未見有成，蘇湛不能以百口為王族滅。」寶寅復使謂曰：「我救死不得不爾，所以不先相白者，恐沮吾計耳。」湛曰：「凡謀大事，當得天下奇才與之從事，今但與長安博徒謀之，此有成理不？湛恐荊棘必生於齋閣，願賜骸骨歸鄉里，庶得病死，下見先人。」寶寅素重湛，且知其不為己用，聽還武功。

甲寅，寶寅自稱齊帝，改元隆緒，赦其所部，署百官。都督長史毛遐，鴻賓之兄也，與鴻賓帥氐、羌起兵於馬祗柵以拒寶寅；寶寅遣大將軍盧祖遷擊之，為遐所殺。寶寅方祀南郊，行即位禮未畢，聞敗，色變，不暇整部伍，狼狽而歸。以姜儉為尚書左丞，委以心腹。文安周惠達為寶寅使，在洛陽，有司欲收之，惠達逃歸長安。寶寅以惠達為光祿勳。

丹陽王蕭贊聞寶寅反，懼而出走，趣白鹿山，至河橋，為人所獲，魏主知其不預謀，釋而尉之。行台郎封偉伯等與關中豪傑謀舉兵誅寶寅，事洩而死。

魏以尚書僕射長孫稚為行台以討寶寅。

正平民薛鳳賢反，宗人薛修義亦聚眾河東，分據鹽池，攻圍蒲板，東西連結以應寶寅。詔都督宗正珍孫討之。

十一月，丁卯，以護軍蕭淵藻為北討都督，鎮渦陽。戊辰，以渦陽置西徐州。

葛榮圍魏信都，自春及冬，冀州刺史元孚帥勵將士，晝夜拒守，糧儲既竭，外無救援，己丑，城陷；榮執孚，逐出居民，凍死者什六七。孚兄祐為防城都督，榮大集將士，議其生死。孚兄弟各自引咎，爭相為死，都督潘紹等數百人，皆叩頭請就法以活使君。榮曰：「此皆魏之忠臣義士。」於是同禁者五百人皆得免。

魏以源子邕為冀州刺史，將兵討榮；裴衍表請同行，詔許之。子邕上言：「衍行，臣請留；臣行，請留衍；若逼使同行，敗在旦夕。」不許，十二月，戊申，行至陽平東北漳水曲，榮帥眾十萬擊之，子邕、衍俱敗死。

相州吏民聞冀州已陷，子邕等敗，人不自保。相州刺史恆農李神志氣自若，撫勉將士，大小致力，葛榮盡銳攻之，卒不能克。

秦州民駱超殺杜粲，請降於魏。

