
資治通鑑 第082卷
【晉紀四】　起屠維作噩，盡著雍郭牂，凡十年。
夏，四月，太廟成。乙巳，祫祭。大赦。
慕容廆遣使請降，五月，詔拜廆鮮卑都督。廆謁見何龕，以士大夫禮，巾衣詣門；龕嚴兵以見之，廆乃改服戎衣而入。人問其故，廆曰：「主人不以禮待客，客何為哉！」龕聞之，甚慚，深敬異之。時鮮卑宇文氏、段氏方強，數侵掠廆，廆卑辭厚幣以事之。段國單于階以女妻廆，生皝、仁、昭。廆以遼東僻遠，徙居徒河之青山。
冬，十月，復明堂及南郊五帝位。
十一月，丙辰，尚書令濟北成侯荀勖卒。勖有才思，善伺人主意，以是能固其寵。久在中書，專管機事。及遷尚書，甚罔悵。人有賀之者，勖曰：「奪我鳳皇池，諸君何賀邪！」
帝極意聲色，遂至成疾。楊駿忌汝南王亮，排出之。甲申，以亮為侍中、大司馬、假黃鉞、大都督、督豫州諸軍事，鎮許昌；徙南陽王柬為秦王，都督關中諸軍事；始平王瑋為楚王，都督荊州諸軍事；濮陽王允為淮南王，都督揚、江二州諸軍事；並假節之國。立皇子乂為長沙王，穎為成都王，晏為吳王，熾為豫章王，演為代王，皇孫遹為廣陵王。又封淮南王子迪為漢王，楚王子儀為毘陵王，徙扶風王暢為順陽王，暢弟歆為新野公。暢，駿之子也。琅邪王覲弟澹為東武公，繇為東安公。覲，人由之子也。
初，帝以才人謝玖賜太子，生皇孫遹。宮中嘗夜失火，帝登樓望之，遹年五歲，牽帝裾入暗中曰：「暮夜倉猝，宜備非常，不可令照見人主。」帝由是奇之。嘗對群臣稱遹似宣帝，故天下鹹歸仰之。帝知太子不才，然恃遹明慧，故無廢立之心。復用王佑之謀，以太子母弟柬、瑋、允分鎮要害。又恐楊氏之逼，復以佑為北軍中候，典禁兵。帝為皇孫遹高選僚佐，以散騎常侍劉寔志行清素，命為廣陵王傅。
寔以時俗喜進趣，少廉讓，嘗著《崇讓論》，欲令初除官通謝章者，必推賢讓能，乃得通之。一官缺則擇為人所讓最多者用之，以為：「人情爭則欲毀己所不如，讓則競推於勝己。故世爭則優劣難分，時讓則賢智顯出。當此時也，能退身修己，則讓之者多矣，雖欲守貧賤，不可得也。馳騖進趨而欲人見讓，猶卻行而求前也。」
淮南相劉頌上疏曰：「陛下以法禁寬縱，積之有素，未可一旦直繩御下，此誠時宜也。然至於矯世救弊，自宜漸就清肅；譬猶行舟，雖不橫截迅流，然當漸靡而往，稍向所趨，然後得濟也。自泰始以來，將三十年，凡諸事業，不茂既往，以陛下明聖，猶未反叔世之敝，以成始初之隆，傳之後世，不無慮乎！使夫異時大業，或有不安，其憂責猶在陛下也。臣聞為社稷計，莫若封建親賢。然宜審量事勢，使諸侯率義而動者，其力足以維帶京邑；若包藏禍心者，其勢不足獨以有為。其齊此甚難，陛下宜與達古今之士，深共籌之。周之諸侯，有罪誅放其身，而國祚不泯；漢之諸侯，有罪或無子者，國隨以亡。今宜反漢之敝，循周之舊，則下固而上安矣。天下至大，萬事至眾，人君至少，同於天日，是以聖王之化，執要於己，委務於下，非憚勞而好逸，誠以政體宜然也。夫居事始以別能否，甚難察也；因成敗以分功罪，甚易識也。今陛下每精於造始而略於考終，此政功所以未善也。人主誠能居易執要，考功罪於成敗之後，則群下無所逃其誅賞矣。古者六卿分職，塚宰為師；秦、漢已來，九列執事，丞相都總。今尚書制斷，諸卿奉成，於古制為太重。可出眾事付外寺，使得專之；尚書統領大綱，若丞相之為，歲終課功，校簿賞罰而已，斯亦可矣。今動皆受成於上，上之所失，不得復以罪下，歲終事功不建，不知所責也。夫細過謬妄，人情之所必有，而悉糾以法，則朝野無立人矣。近世以來為監司者，類大綱不振而微過必舉，蓋由畏避豪強而又懼職事之曠，則謹密網以羅微罪，使奏劾相接，狀似盡公，而撓法在其中矣。是以聖王不善碎密之案，必責凶猾之奏，則害政之奸，自然禽矣。夫創業之勳，在於立教定製，使遺風系人心，餘烈匡幼弱，後世憑之，雖昏猶明，雖愚若智，乃足尚也。至夫修飾官署，凡諸作役，恆傷泰過，不患不舉，此將來所不須於陛下而自能者也。今勤所不須以傷所憑，竊以為過矣。」帝皆不能用。
詔以劉淵為匈奴北部都尉。淵輕財好施，傾心接物，五部豪傑、幽冀名儒多往歸之。
奚軻男女十萬口來降。
孝惠皇帝上之上
春，正月，辛酉朔，改元太熙。
己巳，以王渾為司徒。
司空、侍中、尚書令衛瓘子宣，尚繁昌公主。宣嗜酒，多過失，楊駿惡瓘，欲逐之，乃與黃門謀共毀宣，勸武帝奪公主。瓘慚懼，告老遜位。詔進瓘位太保，以公就第。
劇陽康子魏舒薨。
三月，甲子，以右光祿大夫石鑒為司空。
帝疾篤，未有顧命，勳舊之臣多已物故，侍中、車騎將軍楊駿獨侍疾禁中。大臣皆不得在左右，駿因輒以私意改易要近，樹其心腹，會帝小間，見其新所用者，正色謂駿曰：「何得便爾！」時汝南王亮尚未發，乃令中書作詔，以亮與駿同輔政，又欲擇朝士有聞望者數人佐之。駿從中書借詔觀之，得便藏去，中書監華廙恐懼，自往索之，終不與。會帝復迷亂，皇后奏以駿輔政，帝頷之。夏，四月，辛丑，皇后召華廙及中書令何劭，口宣帝旨作詔，以駿為太尉、太子太傅、都督中外諸軍事、侍中、錄尚書事。詔成，後對廙、邵以呈帝，帝視而無言。廙，歆之孫；劭，曾之子也。遂趣汝南王亮赴鎮。帝尋小間，問：「汝南王來未？」左右言未至，帝遂困篤，己酉，崩於含章殿。帝宇量弘厚，明達好謀，容納直言，未嘗失色於人。
太子即皇帝位，大赦，改元，尊皇后曰皇太后，立妃賈氏為皇后。
楊駿入居太極殿，梓宮將殯，六宮出辭，而駿不下殿，以虎賁百人自衛。
詔石鑒與中護軍張劭監作山陵。
汝南王亮畏駿，不敢臨喪，哭於大司馬門外。出營城外，表求過葬而行。或告亮欲舉兵討駿者，駿大懼，白太后，令帝為手詔與石鑒、張劭，使帥陵兵討亮。劭，駿甥也，即帥所鄰趣鑒速發。鑒以為不然，保持之。亮問計於廷尉何勖，勖曰：「今朝野皆歸心於公，公不討人而畏人討邪！」亮不敢發，夜，馳赴許昌，乃得免。駿弟濟及甥河南尹李斌皆勸駿留亮，駿不從。濟謂尚書左丞傅鹹曰：「家兄若征大司馬，退身避之，門戶庶幾可全。」鹹曰：「宗室外戚，相恃為安。但召大司馬還，共崇至公以輔政，無為避也。」濟又使侍中石崇見駿言之，駿不從。
五月，辛未，葬武帝於峻陽陵。
楊駿自知素無美望，欲依魏明帝即位故事，普進封爵以求媚於眾。左軍將軍傅祗群臣皆增位一等，預喪事者增二等。二千石已上皆封關中侯，復租調一年。散騎常侍石崇、散騎侍郎何攀共上奏，以為：「帝正位東宮二十餘年，今承大業，而班賞行爵，優於泰始革命之初及諸將平吳之功，輕重不稱。且大晉卜世無窮，今之開制，當垂於後，若有爵必進，則數世之後，莫非公侯矣。」不從。
詔以太尉駿為太傅、大都督、假黃鉞，錄朝政，百官總己以聽。傅鹹謂駿曰：「諒闇不行久矣。今聖上謙沖，委政於公，而天下不以為善，懼明公未易當也。周公大聖，猶致流言，況聖上春秋非成王之年乎！竊謂山陵既畢，明公當審思進退之宜，苟有以察其忠款，言豈在多！」駿不從。鹹數諫駿，駿漸不平，欲出鹹為郡守。李斌曰：「斥逐正人，將失人望。」乃止。楊濟遺鹹書曰：「諺云：『生子癡，了官事。』官事未易了也。想慮破頭，故具有白。」鹹復書曰：「衛公有言：『酒色殺人，甚於作直。』坐酒色死，人不為悔，而逆畏以直致禍，此由心不能正，欲以苟且為明哲耳。自古以直致禍者，當由矯枉過正，或不忠篤，欲以亢厲為聲，故致忿耳，安有悾悾忠益而返見怨疾乎！」
楊駿以賈后險悍，多權略，忌之，故以其甥段廣為散騎常侍，管機密；張劭為中護軍，典禁兵。凡有詔命，帝省訖，入呈太后，然後行之。
駿為政，嚴碎專愎，中外多惡之，馮翊太守孫楚謂駿曰：「公以外戚居伊、霍之任，當以至公、誠信、謙順處之。今宗室強盛，而公不與共參萬機，內懷猜忌，外樹私暱，禍至無日矣！」駿不從。楚，資之孫也。
弘訓少府蒯欽，駿之姑子也，數以直言犯駿，他人皆為之懼，欽曰：「楊文長雖暗，猶知人之無罪不可妄殺，不過疏我，我得疏，乃可以免；不然，與之俱族矣。」
駿辟匈奴東部人王彰為司馬，彰逃避不受。其友新興張宣子怪而問之，彰曰：「自古一姓二後，未有不敗。況楊太傅暱近小人，疏遠君子，專權自恣，敗無日矣。吾逾海出塞以避之，猶恐及禍，奈何應其辟乎！且武帝不惟社稷大計，嗣子既不克負荷，受遺者復非其人，天下之亂可立待也。」
秋，八月，壬午，立廣陵王遹為皇太子。以中書監何劭為太子太師，衛尉裴楷為少師，吏部尚書王戎為太傅，前太常張華為少傅，衛將軍楊濟為太保，尚書和嶠為少保。拜太子母謝氏為淑媛。賈后常置謝氏於別室，不聽與太子相見。初，和嶠嘗從容言於武帝曰：「皇太子有淳古之風，而末世多偽，恐不了陛下家事。」武帝默然。後與荀勖等同侍武帝，武帝曰：「太子近入朝差長進，卿可俱詣之，粗及世事。」既還，勖等並稱太子明識雅度，誠如明詔。嶠曰：「聖質如初。」武帝不悅而起。及帝即位，嶠從太子遹入朝，賈后使帝問曰：「卿昔謂我不了家事，今日定如何？」嶠曰：「臣昔事先帝，曾有斯言；言之不效，國之福也。」
冬，十月，辛酉，以石鑒為太尉，隴西王泰為司空。以劉淵為建威將軍、匈奴五部大都督。
春，正月，乙酉朔，改元永平。
初，賈后之為太子妃也，嘗以妒，手殺數人，又以戟擲孕妾，子隨刃墮；武帝大怒，修金墉城，將廢之。荀勖、馮紞、楊珧及充華趙粲共營救之，曰：「賈妃年少，妒者婦人常情，長自當差。」楊後曰：「賈公閭有大勳於社稷，妃親其女，正復妒忌，豈可遽忘其先德邪！」妃由是得不廢。後數誡厲妃，妃不知後之助己，返以後為構己於武帝，更恨之。及帝即位，賈后不肯以婦道事太后，又欲干預政事，而為太傅駿所抑。殿中中郎渤海孟觀、李肇，皆駿所不禮也，陰構駿，雲將危社稷。黃門董猛，素給事東宮，為寺人監，賈后密使猛與觀、肇謀誅駿，廢太后。又使肇報汝南王亮，使舉兵討駿，亮不可。肇報都督荊州諸軍事楚王瑋，瑋欣然許之，乃求入朝。駿素憚瑋勇銳，欲召之而未敢，因其求朝，遂聽之。二月，癸酉，瑋及都督揚州諸軍事淮南王允來朝。
三月，辛卯，孟觀、李肇啟帝，夜作詔，誣駿謀反，中外戒嚴，遣使奉詔廢駿，以侯就第。命東安公繇帥殿中四百人討駿，楚王瑋屯司馬門，以淮南相劉頌為三公尚書，屯衛殿中，段廣跪言於帝曰：「楊駿孤公無子，豈有反理？願陛下審之！」帝不答。
時駿居曹爽故府，在武庫南，聞內有變，召眾官議之。太傅主簿朱振說駿曰：「今內有變，其趣可知，必是閹豎為賈后設謀，不利於公。宜燒雲龍門以脅之，索造事者首，開萬春門，引東宮及外營兵擁皇太子入宮，取奸人，殿內震懼，必斬送之。不然，無以免難。」駿素怯懦，不決，乃曰：「雲龍門，魏明帝所造，功費甚大，奈何燒之！」侍中傅祗白駿，請與尚書武茂入宮觀察事勢，因謂群僚曰：「宮中不宜空。」遂揖而下階。眾皆走，茂猶坐；祗顧曰：「君非天子臣邪？今內外隔絕，不知國家所在，何得安坐！」茂乃驚起。駿黨左軍將軍劉豫陳兵在門，遇右軍將軍裴頠，問太傅所在，頠紿之曰：「向於西掖門遇公乘素車，從二人西出矣。」豫曰：「吾何之？」頠曰：「宜至廷尉。」豫從頠言，遂委而去。尋詔頠代豫領左軍將軍，屯萬春門。頠，秀之子也。
皇太后題帛為書，射之城外，曰：「救太傅者有賞。」賈后因宣言太后同反。尋而殿中兵出，燒駿府，又令弩士於閣上臨駿府而射之，駿兵皆不得出，駿逃於馬廄，就殺之。孟觀等遂收駿弟珧、濟、張劭、李斌、段廣、劉豫、武茂及散騎常侍楊邈、中書令蔣俊、東夷校尉文鴦，皆夷三族，死者數千人。
珧臨刑，告東安公繇曰：「表在石函，可問張華。」眾謂宜依鐘毓例為之申理。繇不聽，而賈氏族黨趣使行刑。珧號叫不已，刑者以刀破其頭。繇，諸葛誕之外孫也，故忌文鴦，誣以為駿黨而誅之。是夜，誅賞皆自繇出，威振內外。王戎謂繇曰：「大事之後，宜深遠權勢。」繇不從。
壬辰，赦天下，改元。
賈后矯詔，使後軍將軍荀悝送太后於永寧宮，特全太后母高都君龐氏之命，聽就太后居。尋復諷群公有司奏曰：「皇太后陰漸奸謀，圖危社稷，飛箭系書，要募將士，同惡相濟，自絕於天。魯侯絕文姜，《春秋》所許。蓋奉祖宗，任至公於天下，陛下雖懷無已之情，臣下不敢奉詔。」詔曰：「此大事，更詳之。」有司又奉：「宜廢皇太后為峻陽庶人。」中書監張華議：「皇太后非得罪於先帝，今黨其所親，為不母於聖世，宜依漢廢趙太后為孝成後故事，貶皇太后之號，還稱武皇后，居異宮，以全始終之恩。」左僕射荀愷與太子少師下邳王晃等議曰：「皇太后謀危社稷，不可復配先帝，宜貶尊號，廢詣金墉城。」於是有司奏請從晃等議，廢太后為庶人。詔可。又奏：「楊駿造亂，家屬應誅，詔原其妻龐命，以尉太后之心。今太后廢為庶人，請以龐付廷尉行刑。」詔不許。有司復固請，乃從之。龐臨刑，太后抱持號叫，截發稽顙，上表詣賈后稱妾，請全母命；不見省。董養游太學，升堂歎曰：「朝廷建斯堂，將以何為乎！每覽國家赦書，謀反大逆皆赦，至於殺祖父母、父母不赦者，以為王法所不容故也。奈何公卿處議，文飾禮典，乃至此乎！天人之理既滅，大亂將作矣。」
有司收駿官屬，欲悉誅之。侍中傅祗啟曰：「昔魯芝為曹爽司馬，斬關赴爽，宣帝用為青州刺史。駿之僚佐，不可悉加罪。」詔赦之。
壬寅，征汝南王亮為太宰，與太保衛瓘皆錄尚書事，輔政。以秦王柬為大將軍，東平王楙為撫軍大將軍，楚王瑋為衛將軍、領北軍中候，下邳王晃為尚書令，東安公繇為尚書左僕射，進爵為王。楙，望之子也。封董猛為武安侯，三兄皆為亭侯。
亮欲取悅眾心，論誅楊駿之功，督將侯者千八十一人。御史中丞傅鹹遺亮書曰：「今封賞熏赫，震動天地，自古以來，未之有也。無功而獲厚賞，則人莫不樂國之有禍，是禍原無窮也。凡作此者，由東安公。人謂殿下既至，當有以正之，正之以道，眾亦何怒！眾之所怒者，在於不平耳；而今皆更倍論，莫不失望。」亮頗專權勢，鹹復諫曰：「楊駿有震主之威，委任親戚，此天下所以喧嘩。今之處重，宜反此失，靜默頤神，有大得失，乃維持之，自非大事，一皆抑遣。比過尊門，冠蓋車馬，填塞街衢，此之翕習，既宜弭息。又夏侯長容無功而暴擢為少府，論者謂長容，公之姻家，故至於此；流聞四方，非所以為益也。」亮皆不從。
賈后族兄車騎司馬模、從舅右衛將軍郭彰、女弟之子賈謐與楚王瑋、東安王繇，並預國政。賈后暴戾日甚，繇密謀廢后，賈氏憚之。繇兄東武公澹，素惡繇，屢譖之於太宰亮曰：「繇專行誅賞，欲擅朝政。」庚戌，詔免繇官；又坐有悖言，廢徙帶方。
於是賈謐、郭彰權勢愈盛，賓客盈門。謐雖驕奢而好學，喜延士大夫。郭彰、石崇、陸機、機弟雲、和郁及滎陽潘岳、清河崔基、勃海歐陽建、蘭陵繆征、京兆杜斌、摯虞、琅邪諸葛詮、弘農王粹、襄城杜育、南陽鄒捷、齊國左思、沛國劉瑰、周恢、安平牽秀、穎川陳□□、高陽許猛、彭城劉訥、中山劉輿、輿弟琨，皆附於謐，號曰二十四友。郁，嶠之弟也。崇與岳尤諂事謐，每候謐及廣城君郭槐出，皆降車路左，望塵而拜。
太宰亮、太保瓘以楚王瑋剛愎好殺，惡之，欲奪其兵權，以臨海侯裴楷代瑋為北軍中候。瑋怒；楷聞之，不敢拜。亮復與瓘謀，遣瑋與諸王之國，瑋益忿怨。瑋長史公孫宏、舍人岐盛，皆有寵於瑋，勸瑋自暱於賈后；後留瑋領太子太傅，盛素善於楊駿，衛瓘惡其反覆，將收之。盛乃與宏謀，因積弩將軍李肇矯稱瑋命，譖亮、瓘於賈后，雲將謀廢立。後素怨瓘，且患二公執政，己不得專恣；夏，六月，後使帝作手詔賜瑋曰：「太宰、太保欲為伊、霍之事，王宜宣詔，令淮南、長沙、成都王屯諸宮門，免亮及瓘官。」夜，使黃門繼以授瑋。瑋欲覆奏，黃門曰：「事恐漏洩，非密詔本意也。」瑋亦欲因此復私怨，遂勒本軍，復矯詔召三十六軍，告以「二公潛圖不軌，吾今受詔都督中外諸軍，諸在直衛者，皆嚴加警備；其在外營，便相帥徑詣行府，助順討逆。」又矯詔「亮、瓘官屬，一無所問，皆罷遣之；若不奉詔，便軍法從事。」遣公孫宏、李肇以兵圍亮府，侍中、清河王遐收瓘。亮帳下督李龍，白「外有變，請拒之」，亮不聽。俄而兵登牆大呼，亮驚曰：「吾無貳心，何故至此！詔書其可見乎？」宏等不許，趣兵攻之。長史劉准謂亮曰：「觀此必是奸謀。府中俊乂如林，猶可力戰。」又不聽。遂為肇所執，歎曰：「我之赤心，可破示天下也。」與世子矩俱死。
衛瓘左右亦疑遐矯詔，請拒之，須自表得報，就戮未晚，瓘不聽。初，瓘為司空，帳下督榮晦有罪，斥遣之。至是，晦從遐收瓘，輒殺瓘及子孫共九人，遐不能禁。
岐盛說瑋「宜因兵勢，遂誅賈、郭，以正王室，安天下。」瑋猶豫未決。會天明，太子少傅張華使董猛說賈后曰：「楚王既誅二公，則天下威權盡歸之矣，人主何以自安！宜以瑋專殺之罪誅之。」賈后亦欲因此除瑋，深然之。是時內外擾亂，朝廷恟懼，不知所出。張華白帝，遣殿中將軍王宮繼騶虞幡出麾眾曰：「楚王矯詔，勿聽也！」眾皆釋仗而走。瑋左右無復一人，窘迫不知所為，遂執之，下廷尉。乙丑，斬之。瑋出懷中青紙詔，流涕以示監刑尚書劉頌曰：「幸托體先帝，而受枉乃如此乎！」公孫宏、岐盛並夷三族。
瑋之起兵也，隴西王泰嚴兵將助瑋，祭酒丁綏諫曰：「公為宰相，不可輕動。且夜中倉猝，宜遣人參審定問。」泰乃止。
衛瓘女與國臣書曰：「先公名謚未顯，每怪一國蔑然無言。《春秋》之失，其咎安在？」於是太保主簿劉繇等執黃幡，撾登聞鼓，上言曰：「初，矯詔者至，公即奉送章綬，單車從命。如矯詔之文唯免公官，而故給使榮晦，輒收公父子及孫，一時斬戮。乞驗盡情偽，加以明刑。」乃詔族誅榮晦，追復亮爵位，謚曰文成。封瓘為蘭陵郡公，謚曰成。
於是賈后專朝，委任親黨，以賈模為散騎常侍，加侍中。賈謐與後謀，以張華庶姓，無逼上之嫌，而儒雅有籌略，為眾望所依，欲委以朝政。疑未決，以問裴頠贊成之。乃以華為侍中、中書監，頠為侍中，又以安南將軍裴楷為中書令，加侍中，與右僕射王戎並管機要。華盡忠帝室，彌縫遣闕，賈后雖凶險，猶知敬重華；賈模與華、頠同心輔政，故數年之間，雖暗主在上，而朝野安靜，華等之功也。
秋，七月，分荊、揚十郡為江州。
八月，辛未，立隴西王泰世子越為東海王。
九月，甲午，秦獻王柬薨。
辛丑，征征西大將軍梁王肜為衛將軍、錄尚書事。
春，二月，己酉，故楊太后卒於金墉城。是時，太后尚有侍御十餘人，賈后悉奪之，絕膳八日而卒。賈后恐太后有靈，或訴冤於先帝，乃覆而殯之，仍施諸厭劾符書、藥物等。
秋，八月，壬子，赦天下。
夏，六月，弘農雨雹，深三尺。
鮮卑宇文莫槐為其下所殺，弟普撥立。
拓跋綽卒，弟子弗立。
春，正月，丁酉，安昌元公石鑒薨。
夏，五月，匈奴郝散反，攻上黨，殺長吏。秋，八月，郝散帥眾降，馮翊都尉殺之。
是歲，大饑。
司隸校尉傅鹹卒。鹹性剛簡，風格峻整，初為司隸校尉，上言：「貨賂流行，所宜深絕。」時朝政寬弛，權豪放恣，鹹奏免河南尹澹等官，京師肅然。
慕容廆徙居大棘城。
拓跋弗卒，叔父祿官立。
夏，六月，東海雨雹，深五寸。
荊、揚、兗、豫、青、徐六州大水。
冬，十月，武庫火，焚累代之寶及二百萬人器械。十二月，丙戌，新作武庫，大調兵器。
拓跋祿官分其國為三部：一居上谷之北、濡源之西，自統之；一居代郡參合陂之北，使兄沙漠汗之子猗□統之；一居定襄之盛樂故城，使猗□弟猗戶統之。猗盧善用兵，西擊匈奴、烏桓諸部，皆破之。代人衛操與從子雄及同郡箕澹往依拓跋氏，說猗□、猗戶招納晉人。猗□悅之，任以國事，晉人附者稍眾。
春，正月，赦天下。
下邳獻王晃薨。以中書監張華為司空。太尉隴西王泰行尚書令，徙封高密王。
夏，郝散弟度元與馮翊、北地馬蘭羌、盧水胡俱反，殺北地太守張損，敗馮翊太守歐陽建。
征西大將軍趙王倫信用嬖人琅邪孫秀，與雍州刺史濟南解係爭軍事，更相表奏，歐陽建亦表倫罪惡。朝廷以倫撓亂關右，征倫為車騎將軍，以梁王肜為征西大將軍、都督雍、涼二州諸軍事。系與其弟御史中丞結，皆表請誅秀以謝氐、羌；張華以告梁王肜，使誅之，肜許諾。秀友人辛冉為之說肜曰：「氐、羌自反，非秀之罪。」秀由是得免。倫至洛陽，用秀計，深交賈、郭，賈後大愛信之，倫因求錄尚書事，又求尚書令；張華、裴頠固執以為不可，倫、秀由是怨之。
秋，八月，解系為郝度元所敗，秦雍氐、羌悉後，立氐帥齊萬年為帝，圍涇陽。御史中丞周處，彈劾不避權戚，梁王肜嘗違法，處按劾之。冬，十一月，詔以處為建威將軍，與振威將軍盧播俱隸安西將軍夏侯駿，以討齊萬年。中書令陳准言於朝曰：「駿及梁王皆貴戚，非將帥之才，進不求名，退不畏罪。周處吳人，忠直勇果，有仇無援。宜詔積弩將軍孟觀，以精兵萬人為處前鋒，必能殄寇；不然，梁王當使處先驅，以不救陷而之，其敗必也。」朝廷不從。齊萬年聞處來，曰：「周府君嘗為新平太守，有文武才，若專斷而來，不可當也；或受制於人，此成禽耳！」
關中饑、疫。
初，略陽清水氐楊駒始居仇池。仇池方百傾，其旁平地二十餘里，四面斗絕而高，為羊腸蟠道三十六回而上。至其孫千萬附魏，封為百頃王。千萬孫飛龍浸強盛，徙居略陽。飛龍以其甥令狐茂搜為子，茂搜避齊萬年之亂，十二月，自略陽帥部落四千家還保仇池，自號輔國將軍、右賢王。關中人士避亂者多依之，茂搜迎接撫納，欲去者，衛護資送之。
是歲，以揚烈將軍巴西趙廞為益州刺史，發梁、益兵糧助雍州討氐、羌。
春，正月，齊萬年屯梁山，有眾七萬；梁王肜、夏侯駿使周處以五千兵擊之。處曰：「軍無後繼，必敗，不徒亡身，為國取恥。」肜、駿不聽，逼遣之。癸丑，處與盧播、解系攻萬年於六陌。處軍士未食，肜促令速進，自旦戰至暮，斬獲甚眾。弦絕矢盡，救兵不至。左右勸處退，處按劍曰：「是吾效節致命之日也！」遂力戰而死。朝廷雖以尤肜，而亦不能罪也。
秋，七月，雍、秦二州大旱，疾疫，米斛萬錢。
丁丑，京陵元公王渾薨。九月，以尚書右僕射王戎為司徒，太子太師何劭為尚書左僕射。戎為三公，與時浮沉，無所匡救，委事僚寀，輕出遊放。性復貪吝，園田遍天下，每自執牙籌，晝夜會計，常若不足。家有好李，賣之恐人得種，常鑽其核。凡所賞拔，專事虛名。阮鹹之子瞻嘗見戎，戎問曰：「聖人貴名教，老、莊明自然，其旨同異？」瞻曰：「將無同！」戎咨嗟良久，遂辟之。時人謂之「三語掾」。
是時，王衍為尚書令，南陽樂廣為河南尹，皆善清談，宅心事外，名重當世，朝野之人，爭慕效之。衍與弟澄，好題品人物，舉世以為儀准。衍神情明秀，少時，山濤見之，嗟歎良久，曰：「何物老嫗，生寧馨兒！然誤天下蒼生者，未必非此人也！」樂廣性沖約清遠，與物無競。每談論，以約言析理，厭人之心，而其所不知，默如也。凡論人，必先稱其所長，則所短不言自見。王澄及阮鹹、鹹從子修、泰山胡毋輔之、陳國謝鯤、城陽王夷、新蔡畢卓，皆以任放為達，至於醉狂裸體，不以為非。胡毋輔之嘗酣飲，其子謙之窺而厲聲呼其父字曰：「彥國！年老，不得為爾！」輔之歡笑，呼入共飲。畢卓嘗為吏部郎，比捨郎釀熟，卓因醉，夜至甕間盜飲之，為掌酒者所縛，明旦視之，乃畢吏部也。樂廣聞而笑之，曰：「名教內自有樂地，何必乃爾！」
初，何晏等祖述老、莊，立論以為：「天地萬物，皆以無為本。無也者，開物成務，無往不存者也。陰陽恃以化生，賢者恃以成德。故無之為用，無爵而貴矣！」王衍之徒皆愛重之。由是朝廷士大夫皆以浮誕為美，弛廢職業。裴頠著《崇有論》以釋其蔽曰：「夫利慾可損，而未可絕有也；事務可節，而未可全無也。蓋有飾為高談之具者，深列有形之累，盛稱空無之美。形器之累有徵，空無之義難檢；辯巧之文可悅，似象之言足惑。眾聽眩焉，溺其成說。雖頗有異此心者，辭不獲濟，屈於所習，因謂虛無之理誠不可蓋。一唱百和，往而不反，遂薄綜世之務，賤功利之用，高浮游之業，卑經實之賢。人情所徇，名利從之，於是文者衍其辭，訥者贊其旨。立言藉於虛無，謂之玄妙；處官不親所職，謂之雅遠；奉身散其廉操，謂之曠達。故砥礪之風，彌以陵遲。放者因斯，或悖吉凶之禮，忽容止之表，瀆長幼之序，混貴賤之級，甚者至於裸裎褻慢，無所不至，士行又虧矣。
「夫萬物之有形者，雖生於無，然生以有為已分，則無是有之所遺者也。故養既化之有，非無用之所能全也；治既有之眾，非無為之所能修也。心非事也，而制事必由於心，然不可謂心為無也；匠非器也，而制器必須於匠，然不可謂匠非有也。是以欲收重淵之鱗，非偃息之所能獲也；隕高墉之禽，非靜拱之所能捷也。由此而觀，濟有者皆有也，虛無奚益於已有之群生哉！」然習俗已成，頠論亦不能救也。
拓跋猗□度漠北巡，因西略諸國，積五歲，降附者三十餘國。
春，三月，壬戌，赦天下。
秋，九月，荊、豫、徐、揚、冀五州大水。
初，張魯在漢中，賨人李氏自巴西宕渠往依之。魏武帝克漢中，李氏將五百餘家歸之，拜為將軍，遷於略陽北土，號曰巴氐。其孫特，庠、流，皆有材武，善騎射，性任俠，州黨多附之。及齊萬年反，關中荐饑，略陽、天水等六郡民流移就谷入漢川者數萬家，道路有疾病窮乏者，特兄弟常營護振救之，由是得眾心。流民至漢中，上書求寄食巴、蜀，朝議不許，遣侍御史李苾持節慰勞，且監察之，不令入劍閣，苾至漢中，受流民賂，表言：「流民十萬餘口，非漢中一郡所能振贍；蜀有倉儲，人復豐稔，宜令就食。」朝廷從之。由是散在梁、益，不可禁止。李特至劍閣，太息曰：「劉禪有如此地，面縛於人，豈非庸才邪！」聞者異之。
張華、陳准以趙王、梁王，相繼在關中，皆雍容驕貴，師老無功，乃薦孟觀沉毅有文武材用，使討齊萬年。觀身當矢石，大戰十數，皆破之。

