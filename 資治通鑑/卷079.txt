
資治通鑑 第079卷
【晉紀一】　起旃蒙作噩，盡玄黓執徐，凡八年。
春，三月，吳主使光祿大夫紀陟、五官中郎將洪璆與徐紹、孫彧偕來報聘。紹行至濡須，有言紹譽中國之美者，吳主怒，追還，殺之。
夏，四月，吳改元甘露。
五月，魏帝加文王殊禮，進王妃曰後，世子曰太子。
癸未，大赦。
秋，七月，吳主逼殺景皇后，遷景帝四子於吳；尋又殺其長者二人。
八月，辛卯，文王卒，太子嗣為相國、晉王。
九月，乙未，大赦。
戊子，以魏司徒何曾為晉丞相；癸亥，以驃騎將軍司馬望為司徒。
乙亥，葬文王於崇陽陵。
冬，吳西陵督步闡表請吳主徙都武昌；吳主從之，使御史大夫丁固、右將軍諸葛靚守建業。闡，騭之子也。
十二月，壬戌，魏帝禪位於晉；甲子，出捨於金墉城。太傅司馬孚拜辭，執帝手，流涕歔欷不自勝，曰：「臣死之日，固大魏之純臣也。」丙寅，王即皇帝位，大赦，改元。丁卯，奉魏帝為陳留王，即宮於鄴；優崇之禮，皆仿魏初故事。魏氏諸王皆降為候。追尊宣王為宣皇帝，景王為景皇帝，文王為文皇帝。尊王太后曰皇太后。封皇叔祖父孚為安平王，叔父干為平原王、亮為扶風王、胄為東莞王、駿為汝陰王、肜為梁王、倫為琅邪王，弟攸為齊王、鑒為樂安王、機為燕王，又封群從司徒望等十七人皆為王。以石苞為大司馬，鄭沖為太傅，王祥為太保，何曾為太尉，賈充為車騎將軍，王沈為驃騎將軍。其餘文武增位進爵有差。乙亥，以安平王孚為太宰，都督中外諸軍事。未幾，又以車騎將軍陳騫為大將軍，與司徒義陽王望、司空荀顗，凡八公，同時並置。帝懲魏氏孤立之敝，故大封宗室，授以職任，又招諸王皆得自選國中長吏；衛將軍齊王攸獨不敢，皆令上請。
詔除魏宗室禁錮，罷部曲將及長吏納質任。
帝承魏氏刻薄奢侈之後，欲矯以仁儉，太常丞許奇，允之子也，帝將有事於太廟，朝議以奇父受誅，不宜接近左右，請出為外官；帝乃追述允之夙望，稱奇之才，擢為祠部郎。有司言御牛青絲紖斷，詔以青麻代之。
初置諫官，以散騎常侍傅玄、皇甫陶為之。玄，干之子也。玄以魏末士風頹敝，上疏曰：「臣聞先王之御天下，教化隆於上，清議行於下。近者魏武好法術而天下貴刑名，魏文慕通達而天下賤守節，其後綱維不攝，放誕盈朝，遂使天下無復清議。陛下龍興受禪，弘堯、舜之化，惟未舉清遠有禮之臣以敦風節，未退虛鄙之士以懲不恪，臣是以猶敢有言。」上嘉納其言，使玄草詔進之，然亦不能革也。
初，漢征西將軍司馬鈞生豫章太守量，量生穎川太守俊，俊生京兆尹防，防生宣帝。
春，正月，丁亥，即用魏廟祭征西府君以下並景帝凡七室。
辛丑，尊景帝夫人羊氏曰景皇后，居弘訓宮。
丙午，立皇后弘農楊氏。後，魏通事郎文宗之女也。
群臣奏：「五帝即天帝也，王氣時異，故名號有五。自今明堂、南郊宜除五帝座。」從之。帝，王肅外孫也，故郊祀之禮，有司多從肅議。
二月，除漢宗室禁錮。三月，戊戌，吳遣大鴻臚張儼、五官中郎將丁忠來弔祭。
吳散騎常侍廬江王蕃，體氣高亮，不能承顏順指，吳主不悅，散騎常侍萬彧、中書丞陳聲從而譖之。丁忠使還，吳主大會群臣，蕃沉醉頓伏。吳主疑其詐，輿蕃出外。頃之，召還。蕃好治威儀，行止自若。吳主大怒，呵左右於殿下斬之，出，登來山，使親近擲蕃首，作虎跳狼爭咋嚙之，首皆碎壞。
丁忠說吳主曰：「北方無守戰之備，弋陽可襲而取。」吳主以問群臣，鎮西大將軍陸凱曰：「北方新並巴、蜀，遣使求和，非求援於我也，欲蓄力以俟時耳。敵勢方強，而欲徼幸求勝，未見其利也。」吳主雖不出兵，然遂與晉絕。凱，遜之族子也。
夏，五月，壬子，博陵元公王沈卒。
六月，丙午晦，日有食之。
文帝之喪，臣民皆從權制，三日除服。既葬，帝亦除之，然猶素冠疏食，哀毀如居喪者。秋，八月，帝將謁崇陽陵，群臣奏言，秋暑未平，恐帝悲感摧傷。帝曰：「朕得奉瞻山陵，體氣自佳耳。」又詔曰：「漢文不使天下盡哀，亦帝王至謙之志。當見山陵，何心無服！其議以衰絰從行。群臣自依舊制。」尚書令裴秀奏曰：「陛下既除而復服，義無所依；若君服而臣不服，亦未之敢安也。」詔曰：「患情不能跂及耳，衣服何在！諸君勤勤之至，豈苟相違。」遂止。
中軍將軍羊祜謂傅玄曰：「三年之喪，雖貴遂服，禮也，而漢文除之，毀禮傷義。今主上至孝，雖奪其服，實行喪禮。若因此復先王之法，不亦善乎！」玄曰：「以日易月，已數百年，一旦復古，難行也。」祜曰：「不能使天下如禮，且使主上遂服，不猶愈乎！」玄曰：「主上不除而天下除之，此為但有父子，無復君臣也。」乃止。
戊辰，群臣奏請易服復膳，詔曰：「每感念幽冥，而不得終苴絰之禮，以為沉痛。況當食稻衣錦乎！適足激切其心，非所以相解也。朕本諸生家，傳禮來久，何至一旦便易此情於所天！相從已多，可試省孔子答宰我之言，無事紛紜也！」遂以疏素終三年。
臣光曰：三年之喪，自天子達於庶人，此先王禮經，百世不易者也。漢文師心不學，變古壞禮，絕父子之恩，虧君臣之義；後世帝王不能篤於哀戚之情，而群臣諂諛，莫肯釐正。至於晉武獨以天性矯而行之，可謂不世之賢君；而裴、傅之徒，固陋庸臣，習常玩故，不能將順其美，惜哉！
吳改元寶鼎。
吳主以陸凱為左丞相，萬彧為右丞相。吳主惡人視己，群臣侍見，莫敢舉目。陸凱曰：「君臣無不相識之道，若猝有不虞，不知所赴。」吳主乃聽凱自視，而它人如故。吳主居武昌，揚州之民溯流供給，甚苦之，又奢侈無度，公私窮匱。凱上疏曰：「今四邊無事，當務養民豐財，而更窮奢極欲，無災而民命盡，無為而國財空，臣竊痛之。昔漢室既衰，三家鼎立；今曹、劉失道，皆為晉有，此目前之明驗也。臣愚，但為陛下惜國家耳。武昌土地危險□脊確，非王者之都。且童謠云：『寧飲建業水，不食武昌魚；寧還建業死，不止武昌居。』以此觀之，足明民心與天意矣。今國無一年之蓄，民有離散之怨，國有露根之漸，而官吏務為苛急，莫之或恤。大帝時，後宮列女及諸織絡數不滿百，景帝以來，乃有千數，此耗財之甚者也。又左右之臣，率非其人，群黨相扶，害忠隱賢，此皆蠹政病民者也。臣願陛下省息百役，罷去苛擾，料出宮女，清選百官，則天悅民附，國家永安矣。」吳主雖不悅，以其宿望，特優容之。
九月，詔：「自今雖詔有所欲，及已奏得可，而於事不便者，皆不可隱情。」
戊戌，有司奏：「大晉受禪於魏，宜一用前代正朔、服色，如虞遵唐故事。」從之。
冬，十月，丙午朔，日有食之。
永安山賊施但，因民勞怨，聚眾數千人，劫吳主庶弟永安侯謙作亂，北至建業，眾萬餘人，未至三十里住，擇吉日入城。遣使以謙命召丁固、諸葛靚，固、靚斬其使，發兵逆戰於牛屯。但兵皆無甲冑，即時敗散。謙獨坐車中，生獲之。固不敢殺，以狀白吳主，吳主並其母及弟俊皆殺之。初，望氣者云：「荊州有王氣，當破揚州。」故吳主徙都武昌。及但反，自以為得計，遣數百人鼓譟入建業，殺但妻子，雲「天子使荊州兵來破揚州賊。」
十一月，初並圜丘、方丘之祀於南北郊。
罷山陽公國督軍，除其禁制。
十二月，吳主還都建業，使後父衛將軍、錄尚書事滕牧收留鎮武昌。朝士以牧尊戚，頗推令諫爭，滕後之寵由是漸衰，更遣牧居蒼梧，雖爵位不奪，其實遷也，在道以憂死。何太后常保佑滕後，太史又言中宮不可易。吳主信巫覡，故得不廢，常供養昇平宮，不復進見，諸姬佩皇后璽紱者甚眾，滕後受朝賀表疏而已。吳主使黃門遍行州郡，料取將吏家女，其二千石大臣子女，皆歲歲言名，年十五、六一簡閱，簡閱不中，乃得出嫁。後宮以千數，而采擇無已。
春，正月，丁卯，立子衷為皇太子。詔以「近世每立太子必有赦，今世運將平，當示之以好惡，使百姓絕多幸之望。曲惠小人，朕無取焉！」遂不赦。
司隸校尉上黨李喜劾奏故立進令劉友、前尚書山濤、中山王睦、尚書僕射武陔各佔官稻田，請免濤、睦等官，陔已亡，請貶其謚。詔曰：「友侵剝百姓以謬惑朝士，其考竟以懲邪佞。濤等不貳其過，皆勿有所問。喜亢志在公，當官而行，可謂邦之司直矣。光武有云：『貴戚且斂手以避二鮑。』其申敕群寮，各慎所詞，寬宥之恩，不可數遇也！」睦，宣帝之弟子也。
臣光曰：政之大本，在於刑賞，刑賞不明，政何以成！晉武帝赦山濤而褒李喜，其於刑、賞兩失之。使喜所言為是，則濤不可赦；所言為非，則喜不足褒。褒之使言，言而不用，怨結於下，威玩於上，將安用之！且四臣同罪，劉友伏誅而濤等不問，避貴施賤，可謂政乎！創業之初，而政本不立，將以垂統後世，不亦難乎！
帝以李喜為太子太傅，徽犍為李密為洗馬。密以祖母老，固辭，許之。密與人交，每公議其得失而切責之，常言：「吾獨立於世，顧影無儔；然而不懼者，以無彼此於人故也。」
吳大赦，以右丞相萬彧鎮巴丘。
夏，六月，吳主作昭明宮，二千石以下，皆自入山督伐木。大開苑囿，起土山、樓觀，窮極伎巧，功役之費以億萬計。陸凱諫，不聽。中書丞華覈上疏曰：「漢文之世，九州晏然，賈誼獨以為如抱火厝於積薪之下而寢其上。今大敵據九州之地，有太半之眾，欲與國家為相吞之計，非徒漢之淮南、濟北而已也，比於賈誼之世，孰為緩急？今倉庫空匱，編戶失業；而北方積穀養民，專心向東。又，交趾淪沒，嶺表動搖，胸背有嫌，首尾多難，乃國朝之厄會也。若捨此急務，盡力功作，卒有風塵不虞之變，當委版築而應烽燧，驅怨民而赴白刃，此乃大敵所因以為資者也。」時吳俗奢侈，覈又上疏曰：「今事多而役繁，民貧而俗奢，百工作無用之器，婦人為綺靡之飾，轉相倣傚，恥獨無有。兵民之家，猶復逐俗，內無甔石之儲而出有綾綺之服，上無尊卑等級之差，下有耗財費力之損，求其富給，庸可得乎？」吳主皆不聽。
秋，七月，王祥以睢陵公罷。
九月，甲申，詔增吏俸。
以何曾為太保，義陽王望為太尉，荀顗為司徒。
禁星氣、讖緯之學。
吳主以孟仁守丞相，奉法駕東迎其父文帝神於明陵，中使相繼，奉問起居。巫覡言見文帝被服顏色如平生。吳主悲喜，迎拜於東門之外。既入廟，比七日三祭，設諸倡伎，晝夜娛樂。是歲，遣鮮卑拓跋沙漠汗歸其國。
春，正月，丙戌，賈充等上所刊修律令。帝親自臨講，使尚書郎裴楷執讀。楷，秀之從弟也。侍中盧珽、中書侍郎范陽張華請抄新律死罪條目，懸之亭傳以示民，從之。又詔河南尹杜預為黜陟之課，預奏：「古者黜陟，擬議於心，不泥於法；末世不能紀遠而專求密微，疑心而信耳目，疑耳目而信簡書。簡書愈繁，官方愈偽。魏氏考課，即京房之遺意，其文可謂至密，然失於苛細以違本體，故歷代不能通也。豈若申唐堯之舊制，取大捨小，去密就簡，俾之易從也！夫曲盡物理，神而明之，存乎其人；去人而任法，則以文傷理。莫若委任達官，各考所統，歲第其人，言其優劣。如此六載，主者總集，采案其言，六優者超擢，六劣者廢免，優多劣少者平敘，劣多優少者左遷。其間所對不鈞，品有難易，主者固當准量輕重，微加降殺，不足曲以法盡也。其有優劣徇情，不葉公論者，當委監司隨而彈之。若令上下公相容過，此為清議大頹，雖有考課之法，亦無益也。」事竟不行。
丁亥，帝耕籍田於洛水之北。
戊子，大赦。
二月，吳主以左御史大夫丁固為司徒，右御史大夫孟仁為司空。
三月，戊子，皇太后王氏殂。帝居喪之制，一遵古禮。
夏，四月，戊戌，睢陵元公王祥卒，門無雜吊之賓。其族孫戎歎曰：「太保當正始之世，不在能言之流；及間與之言，理致清遠，豈非以德掩其言乎！」
已亥，葬文明皇后。有司又奏：「既虞，除衰服。」詔曰：「受終身之愛而無數年之報，情所不忍也。」有司固請，詔曰：「患在不能篤孝，勿以毀傷為憂。前代禮典，質文不同，何必限以近制，使達喪闕然乎！」群臣請不已，乃許之。然猶素冠疏食以終三年，如文帝之喪。
秋，七月，眾星西流如雨而隕。
己卯，帝謁崇陽陵。
九月，青、徐、兗、豫四州大水。
大司馬石苞久在淮南，威惠甚著。淮北監軍王琛惡之，密表苞與吳人交通。會吳人將入寇，苞築壘遏水以自固，帝疑之。羊祜深為帝言苞必不然，帝不信，乃下詔以苞不料賊勢，築壘遏水，勞擾百姓，策免其官。遣義陽王望帥大軍以征之。苞辟河內孫鑠為掾，鑠先與汝陰王駿善，駿時鎮許昌，鑠過見之。駿知台已遣軍襲苞，私告之曰：「無與於禍！」鑠既出，馳詣壽春，勸苞放兵，步出都亭待罪，苞從之。帝聞之，意解。苞詣闕，以樂陵公還第。
吳主出東關，冬，十月，使其將施績入江夏，萬彧寇襄陽。詔義陽王望統中軍步騎二萬屯龍陂，為二方聲援。會荊州刺史胡烈拒績，破之，望引兵還。
吳交州刺史劉俊、大都督脩則、將軍顧容前後三攻交趾，交趾太守楊稷皆拒破之，鬱林、九真皆附於稷。稷遣將軍毛炅、董元攻合浦，戰於古城，大破吳兵，殺劉俊、脩則，餘兵散還合浦。稷表炅為鬱林太守，元為九真太守。
十一月，吳丁奉、諸葛靚出芍陂，攻合肥，安東將軍汝陰王駿拒卻之。
以義陽王望為大司馬，荀顗為太尉，石苞為司徒。
春，正月，吳主立子瑾為皇太子。
二月，分雍、涼、梁州置秦州，以胡烈為刺史。先是，鄧艾納鮮卑降者數萬，置於雍、涼之間，與民雜居，朝廷恐其久而為患，以烈素著名於西方，故使鎮撫之。
青、徐、兗三州大水。
帝有滅吳之志，壬寅，以尚書左僕射羊祜都督荊州諸軍事，鎮襄陽；征東大將軍衛瑾都督青州諸軍事，鎮臨菑；鎮東大將軍東莞王人由都督徐州諸軍事，鎮下邳。
祜綏懷遠近，甚得江、漢之心。與吳人開布大信，降者欲去，皆聽之。減戍邏之卒，以墾田八百餘頃。其始至也，軍無百日之糧，及其季年，乃有十年之積。祜在軍，常輕裘緩帶，身不被甲，鈴閣之下，侍衛不過十數人。
濟陰太守巴西文立上言：「故蜀之名臣子孫流徙中國者，宜量才敘用，以慰巴、蜀之心，傾吳人之望。」帝從之。己未，詔曰：「諸葛亮在蜀，盡其心力，其子瞻臨難而死義，其孫京宜隨才署吏。」又詔曰：「蜀將傅僉父子死於其主。天下之善一也，豈由彼此以為異哉！僉息著、募沒入奚官，宜免為庶人。」
帝以文立為散騎常侍。漢故尚書犍為程瓊，雅有德業，與立深交。帝聞其名，以問立，對曰：「臣至知其人，但年垂八十，稟性謙退，無復當時之望，故不以上聞耳。」瓊聞之，曰：「廣休可謂不黨矣，此吾所以善夫人也。」
秋，九月，有星孛於紫宮。
冬，十月，吳大赦，改元建衡。
封皇子景度為城陽王。
初，汝南何定嘗為吳大帝給使，及吳主即位，自表先帝舊人，求還內侍。吳主以為樓下都尉，典知酤糴事，遂專為威福；吳主信任之，委以眾事。左丞相陸凱面責定曰：「卿見前後事主不忠，傾亂國政，寧有得以壽終者邪！何以專為奸邪，塵穢天聽！宜自改厲，不然，方見卿有不測之禍。」定大恨之。凱竭心公家，忠懇內發，表疏皆指事不飾。及疾病，吳主遣中書令董朝問所欲言，凱陳「何定不可信用，宜授以外任。奚熙小吏，建起浦裡田，亦不可聽。姚信、樓玄、賀邵、張悌、郭逴、薛瑩、滕修及族弟喜、抗，或清白忠勤，或資才卓茂，皆社稷之良輔，願陛下重留神思，訪以時務，使各盡其忠，拾遺萬一。」邵，齊之孫；瑩，綜之子；玄，沛人；修，南陽人也。凱尋卒。吳主素銜其切直，且日聞何定之譖，久之，竟徙凱家於建安。
吳主遣監軍虞汜、威南將軍薛珝、蒼梧太守丹楊陶璜從荊州道，監軍李勖、督軍徐存從建安海道，皆會於合浦，以擊交趾。
十二月，有司奏東宮施敬二傅，其儀不同。帝曰：「夫崇敬師傅，所以尊道重教也。何言臣不臣乎！其令太子申拜禮。」
春，正月，吳丁奉入渦口，揚州刺史牽弘擊走之。
吳萬彧自巴丘還建業。
夏，四月，吳左大司馬施績卒。以鎮軍大將軍陸抗都督信陵、西陵、夷道、樂鄉、公安諸軍事，治樂鄉。抗以吳主政事多闕，上疏曰：「臣聞德均則眾者勝寡，力侔則安者制危，此六國所以並於秦、西楚所以屈於漢也。今敵之所據，非特關右之地、鴻溝以西，而國家外無連衡之授，內非西楚之強，庶政陵遲，黎民未乂。議者所恃，徒以長江、峻山限帶封域；此乃守國之末事，非智者之所先也。臣每念及此，中夜撫枕，臨餐忘食。夫事君之義，犯而勿欺，謹陳時宜十七條以聞。」吳主不納。
李勖以建安道不利，殺導將馮斐，引軍還。初，何定嘗為子求婚於勖，勖不許，乃白勖枉殺馮斐，擅徹軍還，誅勖及徐存，並其家屬，仍焚勖屍。定又使諸將各上御犬，一犬至直縑數十匹，纓紲直錢一萬，以捕兔供廚。吳人皆歸罪於定，而吳主以為忠勤，賜爵列侯。陸抗上疏曰：「小人不明理道，所見既淺，雖使竭情盡節，猶不足任，況其奸心素篤而憎愛移易哉！」吳主不從。
六月，戊午，胡烈討鮮卑禿髮樹機能於萬斛堆，兵敗被殺。都督雍、涼州諸軍事扶風王亮遣將軍劉旂救之，旂觀望不進。亮坐貶為平西將軍，旂當斬。亮上言：「節度之咎，由亮而出，乞丐旂死。」詔曰：「若罪不在旂，當有所在。」乃免亮官。遣尚書樂陵石鑒行安西將軍，都督秦州諸軍事，討樹機能。樹機能兵盛，鑒使秦州刺史杜預出兵擊之。預以虜乘勝馬肥，而官軍縣乏，宜並力大運芻糧，須春進討。鑒奏預稽乏軍興，檻車征詣廷尉，以贖論。既而鑒討樹機能，卒不能克。
秋，七月，乙巳，城陽王景度卒。
丁未，以汝陰王駿為鎮西大將軍，都督雍、涼等州諸軍事，鎮關中。
冬，十一月，立皇子東為汝南王。
吳主從弟前將軍秀為夏口督，吳主惡之，民間皆言秀當見圖。會吳主遣何定將兵五千人獵夏口，秀驚，夜將妻子、親兵數百人來奔。十二月，拜秀驃騎將軍、開府儀同三司，封會稽公。
是歲，吳大赦。
初，魏人居南匈奴五部於并州諸郡，與中國民雜居；自謂其先漢氏外孫，因改姓劉氏。
春，正月，匈奴右賢王劉猛叛出塞。
豫州刺史石鑒坐擊吳軍虛張首級，詔曰：「鑒備大臣，吾所取信，而乃下同為詐，義得爾乎！今遣歸田裡，終身不得復用。」
吳人刁玄詐增讖文云：「黃旗紫蓋，見於東南，終有天下者，荊、揚之君。」吳主信之。是月晦，大舉兵出華裡，載太后、皇后及後宮數千人，從牛渚西上。東觀令華譖等固諫，不聽。行遇大雪，道塗陷壞，兵士被甲持仗，百人共引一車，寒凍殆死，皆曰：「若遇敵，便當倒戈。」吳主聞之，乃還。帝遣義陽王望統中軍二萬、騎三千屯壽春以備之，聞吳師退，乃罷。
三月，丙戌，巨鹿元公裴秀卒。
夏，四月，吳交州刺史陶璜襲九真太守董元，殺之；楊稷以其將王素代之。
北地胡寇金城，涼州刺史牽弘討之。眾胡皆內叛，與樹機能共圍弘於青山，弘軍敗而死。
初，大司馬陳騫言於帝曰：「胡烈、牽弘皆勇而無謀，強於自用，非綏邊之材也，將為國恥。」時弘為揚州刺史，多不承順騫命，帝以為騫與弘不協而毀之，於是征弘，既至，尋復以為涼州刺史。騫竊歎息，以為必敗。二人果失羌戎之和，兵敗身沒，征討連年，僅而能定，帝乃悔之。
五月，立皇子憲為城陽王。
辛丑，義陽成王望卒。
侍中、尚書令、車騎將軍賈充，自文帝時寵任用事。帝之為太子，充頗有力，故益有寵於帝。充為人巧諂，與太尉、行太子太傅荀顗、侍中、中書監荀勖、越騎校尉安平馮紞相為黨友，朝野惡之。帝問侍中裴楷以方今得失，對曰：「陛下受命，四海承風，所以未比德於堯、舜者，但以賈充之徒尚在朝耳。宜引天下賢人，與弘政道，不宜示人以私。侍中樂安任愷、河南尹穎川庾純皆與充不協，充欲解其近職，乃薦愷忠貞，宜在東宮；帝以愷為太子少傅，而侍中如故。會樹機能亂秦、雍，帝以為憂，愷曰：「宜得威望重臣有智略者以鎮撫之。」帝曰：「誰可者？」愷因薦充，純亦稱之。秋，七月，癸酉，以充為都督秦、涼二州諸軍事，侍中、車騎將軍如故；充患之。
吳大都督薛珝與陶璜等兵十萬，共攻交趾，城中糧盡援絕，為吳所陷，虜楊稷、毛炅等。璜愛炅勇健，欲活之，炅謀殺璜，璜乃殺之。脩則之子允，生剖其腹，割其肝，曰：「復能作賊不？」炅猶罵曰：「恨不殺汝孫皓，汝父何死狗也！」王素欲逃歸南中，吳人獲之，九真、日南皆降於吳。吳大赦，以陶璜為交州牧。璜討降夷獠，州境皆平。
八月，丙申，城陽王憲卒。
分益州南中四郡置寧州。
九月，吳司空孟仁卒。
冬，十月，丁丑朔，日有食之。
十一月，劉猛寇并州，并州刺史劉欽等擊破之。
賈充將之鎮，公卿餞於夕陽亭。充私問計於荀勖，勖曰：「公為宰相，乃為一夫所制，不亦鄙乎！然是行也，辭之實難，獨有結婚太子，可不辭而自留矣。」充曰：「然孰可寄懷？」勖曰：「勖請言之。」因謂馮紞曰：「賈公遠出，吾等失勢。太子婚尚未定，何不勸帝納賈公之女乎！」紞亦然之。初，帝將納衛瓘女為太子妃，充妻郭槐賂楊後左右，使後說帝，求納其女。帝曰：「衛公女有五可，賈公女有五不可：衛氏種賢而多子，美而長、白；賈氏種妒而少子，丑而短、黑。」後固以為請，荀顗、荀勖、馮瓘皆稱充女絕美，且有才德，帝遂從之。留充復居舊任。
十二月，以光祿大夫鄭袤為司空，袤固辭不受。
是歲，安樂思公劉禪卒。
吳以武昌都督廣陵范慎為太尉。右將軍司馬丁奉卒。
吳改明年元曰鳳凰。
春，正月，監軍何楨討劉猛，屢破之，潛以利誘其左部帥李恪，恪殺猛以降。
二月，辛卯，皇太子納賈妃。妃年十五，長於太子二歲，妒忌多權詐，太子嬖而畏之。
壬辰，安平獻王孚卒，年九十三。孚性忠慎，宣帝執政，孚常自退損。後逢廢立之際，未嘗預謀。景、文二帝以孚屬尊，亦不敢逼。及帝即位，恩禮尤重。元會，詔孚乘輿上殿，帝於阼階迎拜。既坐，親奉觴上壽，如家人禮。帝每拜，孚跪而止之。孚雖見尊寵，不以為榮，常有憂色。臨終，遺令曰：「有魏貞士河內司馬孚字叔達，不伊不周，不夷不惠，立身行道，終始若一。當衣以時服，斂以素棺。」詔賜東園溫明秘器，諸所施行，皆依漢東平獻王故事。其家遵孚遺旨，所給器物，一不施用。
帝與右將國皇甫陶論事，陶與帝爭言，散騎常侍鄭徽表請罪之，帝曰：「忠讜之言，唯患不聞。徽越職妄奏，豈朕之意！」遂免徽官。
夏，汶山白馬胡侵掠諸種，益州刺史皇甫晏欲討之。典學從事蜀郡何旅等諫曰：「胡夷相殘，固其常性，未為大患。今盛夏出軍，水潦將降，必有疾疫，宜須秋、冬圖之。」晏不聽。胡康木子燒香言軍出必敗，晏以為沮眾，斬之。軍至觀阪，牙門張弘等以汶山道險，且畏胡眾，因夜作亂，殺晏，軍中驚擾，兵曹從事犍為楊倉勒兵力戰而死。弘遂誣晏，雲「率己共反」，故殺之，傳首京師。晏主簿蜀郡何攀，方居母喪，聞之，詣洛證晏不反，弘等縱兵抄掠。廣漢主簿李毅言於太守弘農王濬曰：「皇甫侯起自諸生，何求而反！且廣漢與成都密邇，而統於梁州者，朝廷欲以制益州之衿領，正防今日之變也。今益州有亂，乃此郡之憂也。張弘小豎，眾所不與，宜即時赴討，不可失也。」濬欲先上請，毅曰：「殺主之賊，為惡尤大，當不拘常制，何請之有！」濬乃發兵討弘。詔以濬為益州刺史。濬擊弘，斬之，夷三族。封濬關內侯。
初，濬為羊祜參軍，祜深知之。祜兄子暨白濬「為人志大奢侈，不可專任，宜有以裁之。」祜曰：「濬有大才，將以濟其所欲，必可用也。」更轉為車騎從事中郎。濬在益州，明立威信，蠻夷多歸附之；俄遷大司農。時帝與羊祜陰謀伐吳，祜以為伐吳宜藉上流之勢，密表留濬復為益州刺史，使治水軍。尋加龍驤將軍，監益、梁諸軍事。
詔濬罷屯田兵，大作舟艦。別駕何攀以為「屯田兵不過五六百人，作船不能猝辦，後者未成，前者已腐。宜召諸郡兵合萬餘人造之，歲終可成。」濬欲先上須報，攀曰：「朝廷猝聞召萬兵，必不聽；不如輒召，設當見卻，功夫已成，勢不得止。」濬從之，令攀典造舟艦器仗。於是作大艦，長百二十步，受二千餘人，以木為城，起樓櫓，開四出門，其上皆得馳馬往來。時作船木柿，蔽江而下，吳建平太守吳郡吾彥取流柿以白吳主曰：「晉必有攻吳之計，宜增建平兵以塞其衝要。」吳主不從。彥乃為鐵鎖橫斷江路。
王濬雖受中制募兵，而無虎符；廣漢太守敦煌張斆收濬從事列上。帝召斅還，責曰：「何不密啟而便收從事？」斆曰：「蜀、漢絕遠，劉備嘗用之矣。輒收，臣猶以為輕。」帝善之。
壬辰，大赦。
秋，七月，以賈充為司空，侍中、尚書令、領兵如故。充與侍中任愷皆為帝所寵任，充欲專名勢，而忌愷，於是朝士各有所附，朋黨紛然。帝知之，召充、愷宴於式乾殿而謂之曰：「朝廷宜一，大臣當和。」充、愷各拜謝。既而充、愷以帝已知而不責，愈無所憚，外相崇重，內怨益深。充乃薦愷為吏部尚書，愷侍覲轉希，充因與荀勖、馮紞承間共譖之，愷由是得罪，廢於家。
八月，吳主征昭武將軍、西陵督步闡。闡世在西陵，猝被徽，自以失職，且懼有讒，九月，據城來降，遣兄子璣、璿詣洛陽為任。詔以闡為都督西陵諸軍事、衛將軍、開府儀同三司、侍中，領交州牧，封宜都公。
冬，十月，辛未朔，日有食之。
敦煌太守尹璩卒。涼州刺史楊欣表敦煌令梁澄領太守。功曹宋質輒廢澄，表議郎令狐豐為太守。楊欣遣兵之計，為質所敗。
吳陸抗聞步闡叛，亟遣將軍左弈、吾彥等討之。帝遣荊州刺史楊肇迎闡於西陵，車騎將軍羊祜帥步軍出江陵，巴東監軍徐胤帥水軍擊建平，以救闡。陸抗敕西陵諸軍築嚴圍，自赤谿至於故市，內以圍闡，外以御晉兵，晝夜催切，如敵已至，眾甚苦之。諸將諫曰：「今宜及三軍之銳，急攻闡，比晉救至，必可拔也，何事於圍，以敝士民之力！」抗曰：「此城處勢既固，糧谷又足，且凡備御之具，皆抗所宿規，今反攻之，不可猝拔。北兵至而無備，表裡受難，何以御之！」諸將皆欲攻闡，抗欲服眾心，聽令一攻，果無利。圍備始合，而羊祜兵五萬至江陵。諸將鹹以抗不宜上，抗曰：「江陵城固兵足，無可憂者。假令敵得江陵，必不能守，所損者小。若晉據西陵，則南山群夷皆當擾動，其患不可量也！」乃自帥眾赴西陵。
初，抗以江陵之北，道路平易，敕江陵督張鹹作大堰遏水，漸漬平土以絕寇叛。羊祜欲因所遏水以船運糧，揚聲將破堰以通步軍。抗聞之，使鹹亟破之。諸將皆惑，屢諫，不聽。祜至當陽，聞堰敗，乃改船以車運糧，大費功力。
十一月，楊肇至西陵。陸抗令公安督孫遵循南岸御羊祜，水軍督留慮拒徐胤，抗自將大軍憑圍對肇。將軍朱喬營都督俞贊亡詣肇。抗曰：「贊軍中舊吏，知吾虛實。吾常慮夷兵素不簡練，若敵攻圍，必先此處。」即夜易夷兵，皆以精兵守之。明日，肇果攻故夷兵處。抗命擊之，矢石雨下，肇眾傷、死者相屬。十二月，肇計屈，夜遁。抗欲追之，而慮步闡畜力伺間，兵不足分，於是但鳴鼓戒眾，若將追者。肇眾兇懼，悉解甲挺走。抗使輕兵躡之，肇兵大敗，祜等皆引軍還。抗遂拔西陵，誅闡及同謀將吏數十人，皆夷三族，自餘所請赦者數萬口。東還樂鄉，貌無矜色，謙沖如常。吳主加抗都護。羊祜坐貶平南將軍，楊肇免為庶人。
吳主既克西陵，自謂得天助，志益張大，使術士尚廣筮取天下，對曰：「吉。庚子歲，青蓋當入洛陽。」吳主喜，不修德政，專為兼併之計。
賈充與朝士宴飲，河南尹庾純醉，與充爭言。充曰：「父老，不歸供養，卿為無天地！」純曰：「高貴鄉公何在？」充慚怒，上表解職；純亦上表自劾。詔免純官，仍下五府正其臧否。石苞以為純榮官忘親，當除名，齊王攸等以為純於禮律未有違。詔從攸議，復以純為國子祭酒。
吳主之遊華裡也，右丞相萬彧與右大司馬丁奉、左將軍留平密謀曰：「若至華裡不歸，社稷事重，不得不自還。」吳主頗聞之，以彧等舊臣，隱忍不發。是歲，吳主因會，以毒酒飲彧，傳酒人私減之。又飲留平，平覺之，服他藥以解，得不死。彧自殺；平憂懣，月餘亦死。徙彧子弟於廬陵。
初，彧請選忠清之士以補近職，吳主以大司農樓玄為宮下鎮，主殿中事。玄正身帥眾，奉法而行，應對切直，吳主浸不悅。中書令領太子太傅賀邵上疏諫曰：「自頃年以來，朝列紛錯，真偽相貿，忠良排墜，信臣被害。是以正士摧方而庸臣苟媚，先意承指，各希時趣。人執反理之評，士吐詭道之論，遂使清流變濁，忠臣結舌。陛下處九天之上，隱百里之室，言出風靡，令行景從。親洽寵媚之臣，日聞順意之辭，將謂此輩實賢而天下已平也。臣聞興國之君樂聞其過，荒亂之主樂聞其譽；聞其過者過日消而福臻，聞其譽者譽日損而禍至。陛下嚴刑法以禁直辭，黜善士以逆諫口，杯酒造次，死生不保，仕者以退為幸，居者以出為福，誠非所以保光洪緒，熙隆道化也。何定本僕隸小人，身無行能，而陛下愛其佞媚，假以威福。夫小人求入，必進奸利。定間者忘興事役，發江邊戍兵以驅麋鹿，老弱饑凍，大小怨歎。《傳》曰：『國之興也，視民如赤子；其亡也，以民為草芥。』今法禁轉苛，賦調益繁，中官、近臣所在興事，而長吏畏罪，苦民求辦。是以人力不堪，家戶離散，呼嗟之聲，感傷和氣。今國無一年之儲，家無經月之蓄，而後宮之中坐食者萬有餘人。又，北敵注目，伺國盛衰，長江之限，不可久恃，苟我不能守，一葦可杭也。願陛下豐基強本，割情從道，則成、康之治興，聖祖之祚隆矣！」吳主深恨之。
於是左右共誣樓玄、賀邵相逢，駐共耳語大笑，謗訕政事，俱被詰責。送玄付廣州，邵原復職。既而復徙玄於交趾，竟殺之。久之，何定奸穢發聞，亦伏誅。
羊祜歸自江陵，務修德信以懷吳人。每交兵，刻日方戰，不為掩襲之計。將帥有欲進譎計者，輒飲以醇酒，使不得言。祜出軍行吳境，刈谷為糧，皆計所侵，送絹償之。每會眾江、沔遊獵，常止晉地，若禽獸先為吳人所傷而為晉兵所得者，皆送還之。於是吳邊人皆悅服。祜與陸抗對境，使命常通。抗遺祜酒，祜飲之不疑；抗疾，求藥於祜，祜以成藥與之，抗即服之。人多諫抗，抗曰：「豈有鴆人羊叔子哉！」抗告其邊戍曰：「彼專為德，我專為暴，是不戰而自服也。各保分界而已，無求細利。」吳主聞二境交和，以詰抗，抗曰：「一邑一鄉不可以無信義，況大國乎！臣不如此，正是彰其德，於祜無傷也。」
吳主用諸將之謀，數侵盜晉邊。陸抗上疏曰：「昔有夏多罪而殷湯用師，紂作淫虐而周武授鉞。苟無其時，雖復大聖，亦宜養威自保，不可輕動也。今不務力農富國，審官任能，明黜陟，慎刑賞，訓諸司以德，撫百姓以仁，而聽諸將徇名，窮兵黷武，動費萬計，士卒調瘁，寇不為衰而我已大病矣。今爭帝王之資而昧十百之利，此人臣之奸便，非國家之良策也！昔齊、魯三戰，魯人再克，而亡不旋踵。何則？大小之勢異也。況今師所克獲，不補所喪哉？」吳主不從。
羊祜不附結中朝權貴，荀勖、馮紞之徒皆惡之。從甥王衍嘗詣祜陳事，辭甚清辯；祜不然之，衍拂衣去。祜顧謂賓客曰：「王夷甫方當以盛名處大位，然敗俗傷化，必此人也。」及攻江陵，祜以軍法將斬王戎。衍，戎之從弟也，故二人皆憾之，言論多毀祜，時人為之語曰：「二王當國，羊公無德。」

