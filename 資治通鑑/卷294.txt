
資治通鑑第294卷
【後周紀五】　起著雍敦牂，盡屠維協洽，凡二年。
春，正月，乙酉，廢匡國軍。
唐改元中興。
丁亥，右龍武將軍王漢璋奏克海州。
己丑，以侍衛馬軍都指揮使韓令坤權揚州軍府事。
上欲引戰艦自淮入江，阻北神堰，不得渡；欲鑿楚州西北鸛水以通其道，遣使行視，還言地形不便，計功甚多。上自往視之，授以規畫，發楚州民夫浚之，旬日而成，用功甚省。巨艦百艘皆達於江，唐人大驚，以為神。
壬辰，拔靜海軍，始通吳越之路。先是帝遣左諫議大夫長安尹日就等使吳越，語之曰：「卿今去雖泛海，比還，淮南已平，當陸歸耳。」已而果然。
甲辰，蜀右補闕章九齡見蜀主，言政事不治，由奸佞在朝。蜀主問奸佞為誰，指李昊、王昭遠以對。蜀主怒，以九齡為毀斥大臣，貶維州錄事參軍。周兵攻楚州，逾四旬，唐楚州防禦使張彥卿固守不下。乙巳，帝自督諸將攻之，宿於城下。丁未，克之。彥卿與都監鄭昭業猶帥眾拒戰，矢刃皆盡，彥卿舉繩床以斗而死，所部千餘人，至死無一人降者。
高保融遣指揮使魏璘將戰船百艘東下會伐唐，至於鄂州。
庚戌，蜀置永寧軍於果州，以通州隸之。
唐以天長為雄州，以建武軍使易文贇為刺史。二月，甲寅，文贇舉城降。
戊午，帝發楚州。丁卯，至揚州，命韓令坤發丁夫萬餘，築故城之東南隅為小城以治之。
乙亥，黃州刺史司超奏與控鶴右廂都指揮使王審琦攻唐舒州，擒其刺史施仁望。
丙子，建雄節度使真定楊廷璋奏敗北漢兵於隰州城下。時隰州刺史孫議暴卒，廷璋謂都監、閒廄使李謙溥曰：「今大駕南征，澤州無守將，河東必生心。若奏請待報，則孤城危矣！」即牒謙溥權隰州事，謙溥至則修守備。未幾，北漢兵果至，諸將請速救之。廷璋曰：「隰州城堅將良，未易克也。」北漢攻城久不下，廷璋度其疲睏無備，潛與謙溥約，各募死士百餘夜襲其營，北漢兵驚潰，斬首千餘級，北漢兵遂解去。
三月，壬午朔，帝如泰州。
丁亥，唐大赦，改元交泰。
唐太弟景遂前後凡十表辭位，且言：「今國危不能扶，請出就籓鎮。燕王弘冀嫡長有軍功，宜為嗣，謹奉上太弟寶冊。」齊王景達亦以敗軍辭元帥。唐主乃立景遂為晉王，加天策上將軍、江南西道兵馬元帥、洪州大督都、太尉、尚書令，以景達為浙西道元帥、潤州大都督。景達以浙西方用兵，固辭，改撫州大都督。立弘冀為皇太子，參決庶政。弘冀為人猜忌嚴刻，景遂左右有未出東宮者，立斥逐之。其弟安定公從嘉畏之，不敢預事，專以經籍自娛。
辛卯，上如迎鑾鎮，屢至江口，遣水軍擊唐兵，破之。上聞唐戰艦數百艘泊東水布州，將趣海口扼蘇、杭路，遣殿前都虞候慕容延釗將步騎，右神武統軍宋延渥將水軍，循江而下。甲午，延釗奏大破唐兵於東水布州。上遣李重進將兵趣廬州。唐主聞上在江上，恐遂南渡，又恥降號稱籓，乃遣兵部侍郎陳覺奉表，請傳位於太子弘冀，使聽命於中國。時淮南惟廬、舒、蘄、黃未下。丙申，覺至迎鑾，見周兵之盛，白上，請遣人度江取表，獻四州之地，畫江為境，以求息兵，辭指甚哀。上曰：「朕本興師止取江北，今爾主能舉國內附，朕復何求！」覺拜謝而退。丁酉，覺請遣其屬閤門承旨劉承遇如金陵，上賜唐主書，稱「皇帝恭問江南國主」，慰納之。戊戌，吳越奏遣上直都指揮使、處州刺史邵可遷、秀州刺史路彥銖以戰艦四百艘、士卒萬七千人屯通州南岸。
唐主復遣劉承遇奉表稱唐國主，請獻江北四州，歲輸貢物數十萬。於是江北悉平，得州十四，縣六十。
庚子，上賜唐主書，諭以：「緣江諸軍及兩浙、湖南、荊南兵並當罷歸，其廬、蘄、黃三道，亦令斂兵近外。俟彼將士及家屬皆就道，可遣人召將校以城邑付之。江中舟艦有須往來者，並令就北岸引之。」辛丑，陳覺辭行，又賜唐主書，諭以不必傳位於子。
壬寅，上自迎鑾復如揚州。
癸卯，詔吳越、荊南軍又歸本道；賜錢弘俶犒軍帛三萬匹，高保融一萬匹。
甲辰，置保信軍於廬州，以右龍武統軍趙匡贊為節度使。
丙午，唐主遣馮延己獻銀、絹、錢、茶、穀共百萬以犒軍。
己酉，命宋延渥將水軍三千溯江巡警。
庚戌，敕故淮南節度使楊行密、故升府節度使徐溫等墓並量給守戶。其江南群臣墓在江北者，亦委長吏以時檢校。
辛亥，唐主遣其臨汝公徐遼代己來上壽。
是月，浚汴口，導河流達於淮，於是江、淮舟楫始通。
夏，四月，乙卯，帝自揚州北還。
新作太廟成。庚申，神主入廟。
辛酉夜，錢唐城南火，延及內城，官府廬舍幾盡。壬戌旦，火將及鎮國倉。吳越王弘俶久疾，自強出救火。火止，謂左右曰：「吾疾因災而愈。」眾心稍安。
帝之南征也，契丹乘虛入寇。壬申，帝至大梁，命鎮寧節度使張永德將兵備御北邊。
五月，辛巳朔，日有食之。
詔賞勞南徵士卒及淮南新附之民。
辛卯，以太祖皇帝領忠武節度使，徙安審琦為平盧節度使。
成德節度使郭崇攻契丹東城，拔之，以報其入寇也。
唐主避周諱，更名景，下令去帝號，稱國主，凡天子儀制皆有降損，去年號，用周正朔，仍告於太廟。左僕射、同平章事馮延己罷為太子太傅，門下侍郎、同平章事嚴續罷為少傅、樞密使，兵部侍郎陳覺罷守本官。初，馮延己以取中原之策說唐主，由是有寵。延己嘗笑烈祖戢兵為齷齪，曰：「安陸所喪才數千兵，為之輟食咨嗟者旬日，此田舍翁識量耳，安足與成大事！豈如今上暴師數萬於外，而擊球宴樂無異平日，真英主也！」延己與其黨談論，常以天下為己任，更相唱和。翰林學士常夢錫屢言延己等浮誕，不可信，唐主不聽。夢錫曰：「奸言似忠，陛下不悟，國必亡矣！」及臣服於周，延己之黨相與言，有謂周為大朝者，夢錫大笑曰：「諸公常欲致君堯、舜，何意今日自為小朝邪！」眾默然。
自唐主內附，帝止因其使者賜書，未嘗遣使至其國。己酉，始命太僕卿馮延魯、衛尉少卿鍾謨使於唐，賜以御衣、玉帶等及犒軍帛十萬，並今年《欽天歷》。
劉承遇之還自金陵也，唐主使陳覺白帝，以江南無鹵田，願得海陵鹽監南屬以贍軍。帝曰：「海陵在江北，難以交居，當別有處分。」至是，詔歲支鹽三十萬斛以給江南，所俘獲江南士卒，稍稍歸之。
六月，壬子，昭義節度使李筠奏擊北漢石會關，拔其六寨。乙卯，晉州奏都監李謙溥擊北漢，破孝義。
高保融遣使勸蜀主稱籓於周，蜀主報以前歲遣胡立致書於周而不答。
秋，七月，丙戌，初行《大周刑統》。
帝欲均田租，丁亥，以元稹《均田圖》遍賜諸道。
閏月，唐清源節度使兼中書令留從效遣牙將蔡仲贇衣商人服，以絹表置革帶中，間道來稱籓。唐江西元帥晉王景遂之赴洪州也，以時方用兵，啟求大臣以自副，唐主以樞密副使、工部侍郎李征古為鎮南節度副使。征古傲很專恣，景遂雖寬厚，久而不能堪，常欲斬征古，自拘於有司，左右諫而止，景遂忽忽不樂。
太子弘冀在東宮多不法，唐主怒，嘗以球杖擊之曰：「吾當復召景遂。」昭慶宮使袁從范從景遂為洪州都押牙，或譖從范之子於景遂，景遂欲殺之，從范由是怨望。弘冀聞之，密遣從范毒之。八月，庚辰，景遂擊球渴甚，從范進漿，景遂飲之而卒。未殯，體已潰。唐主不之知，贈皇太弟，謚曰文成。
辛巳，南漢中宗殂，長子衛王繼興即帝位，更名鋹，改元大寶。鋹年十六，國事皆決於宦官玉清宮使龔澄樞及女侍中盧瓊仙等，台省官備位而已。
甲申，唐始置進奏院於大梁。
壬辰，命西上閣門使靈壽曹彬使於吳越，賜吳越王弘俶騎軍鋼甲二百，步軍甲五千及他兵器。彬事畢亟返，不受饋遺，吳越人以輕舟追與之，至於數四，彬曰：「吾終不受，是竊名也。盡籍其數，歸而獻之。帝曰：「曏之奉使者，乞丐無厭，使四方輕朝命，卿能如是，甚善。然彼以遺卿，卿自取之。」彬始拜受，悉以散於親識，家無留者。
辛丑，馮延魯、鍾謨來自唐，唐主手錶謝恩，其略曰：「天地之恩厚矣，父母之恩深矣，子不謝父，人何報天！惟有赤心，可酬大造。「又乞比籓方，賜詔書。又稱：「有情事令鐘謨上奏，乞令早還。」唐主復令謨白帝，欲傳位太子。九月，丁巳，以延魯為刑部侍郎、謨為給事中。己未，先遣謨還，賜書諭以「未可傳位」之意。唐主復遣吏部尚書、知樞密院殷崇義來賀天清節。
帝謀伐蜀，冬，十月，己卯，以戶部侍郎高防為西南面水陸制置使，右贊善大夫李玉為判官。甲午，帝歸馮延魯及左監門衛上將軍許文稹、右千牛衛上將軍邊鎬、衛尉卿周廷構於唐。唐主以文稹等皆敗軍之俘，棄不復用。
高保融再遺蜀主書，勸稱臣於周，蜀主集將相議之，李昊曰：「從之則君父之辱，違之則周師必至，諸將能拒周乎？」諸將皆曰：「以陛下聖明，江山險固，豈可望風屈服！秣馬厲兵，正為今日。臣等請以死衛社稷！」丁酉，蜀主命昊草書，極言拒絕之。
詔左散騎常侍須城艾穎等三十四人分行諸州，均定田租。庚子，詔諸州並鄉村，率以百戶為團，團置耆長三人。帝留心農事，刻木為耕夫、蠶婦，置之殿庭。命武勝節度使宋延渥以水軍巡江。
高保融奏，聞王師將伐蜀，請以水軍趣三峽，詔褒之。
十一月，庚戌，敕竇儼編集《大周通禮》、《大周正樂》。
辛亥，南漢葬文武光明孝皇帝於昭陵，廟號中宗。
乙丑，唐主復遣禮部侍郎鐘謨入見。
李玉至長安，或言「蜀歸安鎮在長安南三百餘里，可襲取也。」玉信之，牒永興節度使王彥超，索兵二百，彥超以為歸安道阻隘難取，玉曰：「吾自奉密旨。」彥超不得已與之。玉將以往，十二月，蜀歸安鎮遏使李承勳據險邀之，斬玉，其眾皆沒。
乙酉，蜀主以右衛聖步軍都指使趙崇韜為北面招討使，丙戌，以奉鑾肅衛都指揮使、武信節度使兼中書令孟貽業為昭武、文州都招討使，左衛聖馬軍都指揮使趙思進為東面招討使，山南西道節度使韓保貞為北面都招討使，將兵六萬，分屯要害以備周。
丙戌，詔凡諸色課戶及俸戶並勒歸州縣，其幕職、州縣官自今並支俸錢及米麥。
初，唐太傅兼中書令楚公宋齊丘多樹朋黨，欲以專固朝權，躁進之士爭附之，推獎以為國之元老。樞密使陳覺、副使李征古恃齊丘之勢，尤驕慢。及許文稹等敗於紫金山，覺與齊丘、景達自濠州遁歸，國人忷懼。唐主嘗歎曰：「吾國家一朝至此！」因泣下。征古曰：「陛下當治兵以扞敵，涕泣何為！豈飲酒過量邪，將乳母不至邪？」唐主色變，而征古舉止自若。會司天奏：「天文有變，人主宜避位禳災。」唐主乃曰：「禍難方殷，吾欲釋去萬機，棲心沖寂，誰可以托國者？」征古曰：「宋公，造國手也，陛下如厭萬機，何不舉國授之！」覺曰：「陛下深居禁中，國事皆委宋公，先行後聞，臣等時入侍，談釋、老而已。」唐主心慍，即命中書舍人豫章陳喬草詔行之。喬惶恐請見，曰：「陛下一署此詔，臣不復得見矣！」因極言其不可。唐主笑曰：「爾亦知其非邪？」乃止。由是因晉王出鎮，以征古為之副，覺自周還，亦罷近職。鐘謨素與李德明善，以德明之死怨齊丘。及奉使歸唐，言於唐主曰：「齊丘乘國之危，遽謀篡竊，陳覺、李征古為之羽翼，理不可容。」陳覺之自周還，矯以帝命謂唐主曰：「聞江南連歲拒命，皆宰相嚴續之謀，當為我斬之。」唐主知覺素與續有隙，固未之信。鐘謨主覆之於周。唐主乃因謨覆命，上言：「久拒王師，皆臣愚迷，非續之罪。」帝聞之，大驚曰：「審如此，則續乃忠臣，朕為天下主，豈教人殺忠臣乎！」謨還，以白唐主。唐主欲誅齊丘等，復遣謨入稟於帝。帝以異國之臣，無所可否。己亥，唐主命知樞密院殷崇義草詔暴齊丘、覺、征古罪惡，聽齊丘歸九華山舊隱，官爵悉如故；覺責授國子博士，宣州安置；征古削奪官爵，賜自盡；黨與皆不問。遣使告於周。
丙午，蜀以峽路巡檢制置使高彥儔為招討使。
平盧節度使、太師、中書令陳王安審琦僕夫安友進與其嬖妾通，妾恐事洩，與友進謀殺審琦，友進不可，妾曰：「不然，我當反告汝。」友進懼而從之。
世宗睿武孝文皇帝下顯德六年（己未，公元九五九年）
春，正月，癸丑，審琦醉熟寢，妾取審琦所枕劍授友進而殺之，仍盡殺侍婢在帳下者以滅口。後數日，其子守忠始知之，執友進等C061之。
初，有司將立正仗，宿設樂縣於殿庭，帝觀之，見鐘磬有設而不擊者，問樂工，皆不能對。乃命竇儼討論古今，考正雅樂。王樸素音律，帝以樂事詢之，樸上疏，以為：「禮以檢形，樂以治心；形順於外，心和於內，然而天下不治者未之有也。是以禮樂修於上，而萬國化於下，聖人之教不肅而成，其政不嚴而治，用此道也。夫樂生於人心而聲成於物，物聲既成，復能感人之心。昔者黃帝吹九寸之管，得黃鐘正聲，半之為清聲，倍之為緩聲，三分損益之以生十二律。十二律旋相為宮以生七調，為一均。凡十二均，八十四調而大備。遭秦滅學，歷代治樂者罕能用之。唐太宗之世，祖孝孫、張文收考正大樂，備八十四調。安、史之亂，器與工什亡八九；至於黃巢，蕩盡無遺。時有太常博士殷盈孫，按《考工記》，鑄鎛鐘十二，編鐘二百四十。處士蕭承訓校定石磬，今之在縣者是也。雖有鐘磬之狀，殊無相應之和，其鎛鐘不問音律，但循環而擊，編鐘、編磬徒懸而已。絲、竹、匏、土僅有七聲，名為黃鐘之宮，其存者九曲。考之三曲協律，六曲參涉諸調。蓋樂之廢缺，無甚於今。
「陛下武功既著，垂意禮樂，以臣嘗學律呂，宣示古今樂錄，命臣討論。臣謹如古法，以秬黍定尺，長九寸徑三分為黃鐘之管，與今黃鐘之聲相應，因而推之，得十二律。以為眾管互吹，用聲不便，乃作律准，十有三弦，其長九尺，皆應黃鐘之聲，以次設柱，為十一律，及黃鐘清聲，旋用七律以為一均。為均之主者，宮也，征、商、羽、角、變宮、變徵次焉。發其均主之聲，歸於本音之律，迭應不亂，乃成其調，凡八十一調。此法久絕，出臣獨見，乞集百官校其得失。」詔從之，百官皆以為然，乃行之。
唐宋齊丘至九華山，唐主命鎖其第，穴牆給飲食。齊丘歎曰：「吾昔獻謀幽讓皇帝族於泰州，宜其及此！」乃縊而死。謚曰丑繆。
初，翰林學士常夢錫知宣政院，參預機政，深疾齊丘之黨，數言於唐主曰：「不去此屬，國必危亡。」與馮延己、魏岑之徒日有爭論。久之，罷宣政院，夢錫鬱鬱不得志，不復預事，日縱酒成疾而卒。及齊丘死，唐主曰：「常夢錫平生欲殺齊丘，恨不使見之！」贈夢錫左僕射。
二月，丙子朔，命王樸如河陰按行河堤，立斗門於汴口。壬午，命侍衛都指揮使韓通、宣徽南院使吳廷祚，發徐、宿、宋、單等州丁夫數萬浚汴水。甲申，命馬軍都指揮使韓令坤自大梁城東導汴水入於蔡水，以通陳、穎之漕，命步軍都指揮使袁彥浚五丈渠東過曹、濟、梁山泊，以通青、鄆之漕，發畿內及滑、亳丁夫數千以供其役。
丁亥，開封府奏田稅舊一十萬二千餘頃，今按行得羨田四萬二千餘頃，敕減三萬八千頃。諸州行田使還，所奏羨田，減之仿此。
淮南饑，上命以米貸之。或曰：「民貧，恐不能償。」上曰：「民吾子也，安有子倒懸而父不為之解哉！安在責其必償也！」
庚申，樞密使王樸卒。上臨其喪，以玉鉞卓地，慟哭數四，不能自止。樸性剛而銳敏，智略過人，上以是惜之。
甲子，詔以北鄙未復，將幸滄州，命義武節度使孫行友扞西山路，以宣徽南院使吳廷祚權東京留守、判開封府事，三司使張美權大內都部署。丁卯，命侍衛親軍都虞侯韓通等將水陸軍先發。甲戌，上發大梁。
夏，四月，庚寅，韓通奏自滄州治水道入契丹境，柵於乾寧軍南，補壞防，開游口三十六，遂通瀛、莫。
辛卯，上至滄州，即日帥步騎數萬發滄州，直趨契丹之境。河北州縣非車駕所過，民間皆不之知。壬辰，上至乾寧軍，契丹寧州刺史王洪舉城降。
乙未，大治水軍，分命諸將水陸俱下，以韓通為陸路都部署，太祖皇帝為水路都部署。丁酉，上御龍舟沿流而北，舳艫相連數十里。己亥，至獨流口，溯流而西。辛丑，至益津關，契丹守將終廷暉以城降。自是以西，水路漸隘，不能勝巨艦，乃捨之。壬寅，上登陸而西，宿於野次，侍衛之士不及一旅，從官皆恐懼。胡騎連群出其左右，不敢逼。
癸卯，太祖皇帝先至瓦橋關，契丹守將姚內斌舉城降，上入瓦橋關。內斌，平州人也。
甲辰，契丹莫州刺史劉楚信舉城降。正月，乙巳朔，侍衛親軍都揮使、天平節度使李重進等始引兵繼至，契丹瀛州刺史高彥暉舉城降。彥暉，薊州人也。於是關南悉平。
丙午，宴諸將於行宮，議取幽州。諸將以為：「陛下離京四十二日，兵不血刃，取燕南之地，此不世之功也，今虜騎皆聚幽州之北，未宜深入。」上不悅。是日，趣先鋒都指揮使劉重進先發，據固安。上自至安陽水，命作橋，會日暮，還宿瓦橋，是日，上不豫而止。契丹主遣使者日馳七百里詣晉陽，命北漢主發兵撓周邊，聞上南歸，乃罷兵。
戊申，孫行友奏拔易州，擒契丹刺史李在欽，獻之，斬於軍市。
己酉，以瓦橋關為雄州，割容城、歸義二縣隸之。以益津關為霸州，割文安、大城二縣隸之。發濱、棣丁夫數千城霸州，命韓通董其役。
庚戌，命李重進將兵出土門，擊北漢。辛亥，以侍衛馬步都指揮使韓令坤為霸州都部署，義成節度留後陳思讓為雄州都部署，各將部兵以戍之。壬子，上自雄州南還。己巳，李重進奏敗北漢兵於北井，斬首二千餘級。甲戌，帝至大梁。
六月，乙亥朔，昭義節度使李筠奏擊北漢，拔遼州，獲其刺史張丕。丙子，鄭州奏河決原武，命宣徽南院使吳延祚發近縣二萬餘夫塞之。
唐清源節度使留從效遣使入貢，請置進奏院於京師，直隸中朝。戊寅，詔報以「江南近服，方務綏懷，卿久奉金陵，未可改圖。若置邸上都，與彼抗衡，受而有之，罪在於朕。卿遠修職貢，足表忠勤，勉事舊君，且宜如故。如此，則於卿篤始終之義，於朕盡柔遠之宜，惟乃通方，諒達予意，」唐主遣其子紀公從善與鐘謨俱入負，上問謨曰：「江南亦治兵，修守備乎？」對曰：「既臣事大國，不敢復爾。」上曰：「不然，曏時則為仇敵，今日則為一家，吾與汝國大義已定，保無它虞。然人生難期，至於後世，則事不可知。歸語汝主：可及吾時完城郭，繕甲兵，據守要害，為子孫計。」謨歸，以告唐主。唐主乃城金陵，凡諸州城之不完者葺之，戍兵少者益之。
臣光曰：或問臣：五代帝王，唐莊宗、周世宗皆稱英武，二主孰賢？臣應之曰：夫天子所以統治萬國，討其不服，撫其微弱，行其號令，壹其法度，敦明信義，以兼愛兆民者也。莊宗既滅梁，海內震動，湖南馬氏遣子希范入貢，莊宗曰：「比聞馬氏之業，終為高郁所奪。今有兒如此，郁豈能得之哉？」郁，馬氏之良佐也。希范兄希聲聞莊宗言，卒矯其父命而殺之，此乃市道商賈之所為，豈帝王之體哉！蓋莊宗善戰者也，故能以弱晉勝強梁，既得之，曾不數年，外內離叛，置身無所。誠由知用兵之術，不知為天下之道故也。世宗以信令御群臣，以正義責諸國，王環以不降受賞，劉仁贍以堅守蒙褒，嚴續以盡忠獲存，蜀兵以反覆就誅，馮道以失節被棄，張美以私恩見疏。江南未服，則親犯矢石，期於必克，既服，則愛之如子，推誠盡言，為之遠慮。其宏規大度，豈得與莊宗同日語哉！《書》曰：「無偏無黨，王道蕩蕩。」又曰：「大邦畏其力，小邦懷其德。」世宗近之矣！
辛巳，建雄節度使楊廷璋奏出北漢，降堡寨一十三。
癸未，立皇后符氏，宣懿皇后之女弟也。
立皇子宗訓為梁王，領左衛上將軍，宗讓為燕王，領左驍衛上將軍。
上欲相樞密使魏仁浦，議者以仁浦不由科第，不可為相。上曰：「自古用文武才略為輔佐，豈盡由科第邪！」己丑，加王溥門下侍郎，與范質皆參知樞密院事。以仁浦為中書侍郎、同平章事，樞密使如故。仁浦雖處權要而能謙謹，上性嚴急，近職有忤旨者，仁浦多引罪歸己以救之，所全活什七八。故雖起刀筆吏，致位宰相，時人不以為忝。又以宣徽南院使吳延祚為左驍衛上將軍，充樞密使。加歸德節度使、侍衛親軍都虞候韓通、鎮寧節度使兼殿前都點檢張永德並同平章事，仍以通充侍衛親軍副都指揮使；以太祖皇帝兼殿前都點檢。
上嘗問大臣可為相者於兵部尚書張昭，昭薦李濤。上愕然曰：「濤輕薄無大臣體，朕問相而卿首薦之，何也？」對曰：「陛下所責者細行也，臣所舉者大節也。昔晉高祖之世，張彥澤虐殺不辜，濤累疏請誅之，以為不殺必為國患；漢隱帝之世，濤亦上疏請解先帝兵權。夫國家安危未形而能見之，此真宰相器也，臣是以薦之。」上曰：「卿言甚善且至公，然如濤者，終不可置之中書。」濤喜詼諧，不修邊幅，與弟澣俱以文學著名，雖甚友愛，而多謔浪，無長幼體，上以是薄之。上以翰林學士單父王著幕府舊僚，屢欲相之，以其嗜酒無檢而罷。
癸巳，大漸，召范質等入受顧命。上曰：「王著籓邸故人，朕若不起，當相之。」質等出，相謂曰：「著終日游醉鄉，豈堪為相！慎毋洩此言。」是日，上殂。
上在籓，多務韜晦，及即位，破高平之寇，人始服其英武。其御軍，號令嚴明，人莫敢犯，攻城對敵，矢石落其左右，人皆失色，而上略不動容。應機決策，出人意表。又勤於為治，百司簿籍，過目無所忘。發奸擿伏，聰察如神。閒暇則召儒者讀前史，商榷大義。性不好絲竹珍玩之物，常言太祖養成王峻、王殷之惡，致君臣之分不終，故群臣有過則面質責之，服則赦之，有功則厚賞之。文武參用，各盡其能，人無不畏其明而懷其惠，故能破敵廣地，所向無前。然用法太嚴，群臣職事小有不舉，往往置之極刑，雖素有才幹聲名，無所開宥，尋亦悔之，末年浸寬。登遐之日，遠邇哀慕焉。
甲午，宣遺詔，命梁王宗訓即皇帝位，生七年矣。
秋，七月，壬戌，以侍衛親軍都指揮使李重進領淮南節度使，副都指揮使韓通領天平節度使，太祖皇帝領歸德節度使。以山南東道節度使、同平章事向拱為西京留守。庚申，加拱兼侍中。拱，即向訓也，避恭帝名改焉。
丙寅，大赦。
唐主以金陵去周境才隔一水，洪州險固居上游，集群臣議徙都之。群臣多不欲徙，惟樞密副使、給事中唐鎬勸之，乃命經營豫章為都城之制。
唐自淮上用兵及割江北，臣事於周，歲時貢獻，府藏空竭，錢益少，物價騰貴。禮部侍郎鐘謨請鑄大錢，一當五十。中書舍人韓熙載請鑄鐵錢。唐主始皆不從，謨陳請不已，乃從之。是月，始鑄當十大錢，文曰「永通泉貨」，又鑄當二錢，文曰「唐國通寶」，與開元錢並行。
八月，戊子，蜀主以李昊領武信節度使，右補闕李起上言：「故事，宰相無領方鎮者。」蜀主曰：「昊家多冗費，以厚祿優之耳。」起，邛州人，性婞直，李昊嘗語之曰：「以子之才，苟能慎默，當為翰林學士。」起曰：「俟無舌，乃不言耳。」
庚寅，立皇弟宗讓為曹王，更名熙讓；熙謹為紀王，熙誨為蘄王。
九月，丙午，唐太子弘冀卒，有司引浙西之功，謚曰武宣。句容尉全椒張洎上言：「太子之德，主於孝敬，今謚以武功，非所以防微而慎德也。」乃更謚曰文獻，擢洎為上元尉。
唐禮部侍郎、知尚書省事鐘謨數奉使入周，傳世宗命於唐主，世宗及唐主皆厚待之，恃此驕橫於其國，三省之事皆預焉。文獻太子總朝政，謨求兼東宮官不得，乃薦其所善閻式為司議郎，掌百司關啟。李德明之死也，唐鎬預其謀，謨聞鎬受賕，嘗面詰之，鎬甚懼。謨與天威都虞候張巒善，數於弘第屏人語至夜分，鎬譖諸唐主曰：「謨與巒氣類不同，而過相親狎，謨屢使上國，巒北人，恐其有異謀。」又言：「永通大錢民多盜鑄，犯法者眾。」及文獻太子卒，唐主欲方其母弟鄭王從嘉，謨嘗與紀公從善同奉使於周，相厚善，言於唐主曰：「從嘉德輕志懦，又酷信釋氏，非人主才。從善果敢凝重，宜為嗣。」唐主由是怒。尋徙從嘉為吳王、尚書令、知政事，居東宮。冬，十月，謨請令張巒以所部兵巡徼都城。唐主乃下詔暴謨侵官之罪，貶國子司業，流饒州，貶張巒為宣州副使，未幾，皆殺之。廢永通錢。
十一月，壬寅朔，葬睿武孝文皇帝於慶陵，廟號世宗。
南漢主以中書舍人鐘允章，籓府舊僚，擢為尚書右丞、參政事，甚委任之。允章請誅亂法者數人以正綱紀，南漢主不能從，宦官聞而惡之。南漢主將祀圜丘，前三日，允章帥禮官登壇，四顧指揮設神位，內侍監許彥真望之曰：「此謀反也！」即帶劍登壇，允章叱之。彥真馳入宮，告允章欲於郊祀日作亂。南漢主曰：「朕待允章厚，豈有此邪！」玉清宮使龔澄樞、內侍監李托等共證之，以彥真言為然，乃收允章，系含章樓下，命宦者與禮部尚書薛用丕雜治之。用丕素與允章善，告以必不免，允章執用丕手泣曰：「老夫今日猶機上肉耳，分為仇人所烹。但恨邕、昌幼，不知吾冤，及其長也，公為我語之。」彥真聞之，罵曰：「反賊欲使其子報仇邪！」復白南漢主曰：「允章與二子共登壇，潛有所禱。」俱斬之。自是宦官益橫。李托，封州人也，辛亥，南漢主祀圜丘，大赦。未幾，以龔澄樞為左龍虎觀軍容使、內太師，軍國之事皆取決焉。凡群臣有才能及進士狀頭或僧道可與談者，皆先下蠶室，然後得進，亦有自宮以求進者，亦有免死而宮者，由是宦者近二萬人。貴顯用事之人，大抵皆宦者也，謂士人為門外人，不得預事，卒以此亡國。
唐更命洪州曰南昌府，建南都，以武清節度使何敬洙為南都留守，以兵部尚書陳繼善為南昌尹。
周人之攻秦、鳳也、蜀中忷懼。都官郎中徐及甫自負才略，仕不得志，陰結黨與，謀奉前蜀高祖之孫少府少監王令儀為主以作亂，會周兵退而止。至是，其黨有告者，收捕之，及甫自殺。十二月，甲午，賜令儀死。
端明殿學士、兵部侍郎竇儀使於唐，天雨雪，唐主欲受詔於廡下。儀曰：「使者奉詔而來，不敢失舊禮。若雪沾服，請俟它日。」唐主乃拜詔於庭。
契丹主遣其舅使於唐，泰州團練使荊罕儒募刺客使殺之。唐人夜宴契丹使者於清風驛，酒酣，起更衣。久不返，視之，失其首矣。自是契丹與唐絕。罕儒，冀州人也。
臣光言：先奉敕編集歷代君臣事跡，又奉聖旨賜名《資治通鑒》，今已了畢者。伏念臣性識愚魯，學術荒疏，凡百事為，皆出人下。獨於前史，粗嘗盡心，自幼至老，嗜之不厭。每患遷、固以來，文字繁多，自布衣之士，讀之不遍，況於人主，日有萬機，何暇周覽！臣常不自揆，欲刪削冗長，舉撮機要，專取關國家興衰，系生民休戚，善可為法，惡可為戒者，為編年一書。使先後有倫，精粗不雜，私家力薄，無由可成。伏遇英宗皇帝，資睿智之性，敷文明之治，思歷覽古事，用恢張大猷，愛詔下臣，俾之編集。臣夙昔所願，一朝獲伸，踴躍奉承，惟懼不稱。先帝仍命自選辟官屬，於崇文院置局，許借龍圖、天章閣、三館、秘閣書籍，賜以御府筆墨繒帛及御前錢以供果餌，以內臣為承受，眷遇之榮，近臣莫及。不幸書未進御，先帝違棄群臣。陛下紹膺大統，欽承先志，寵以冠序，錫之嘉名，每開經筵，常令進讀。臣雖頑愚，荷兩朝知待如此其厚，隕身喪元，未足報塞，苟智力所及，豈敢有遺！會差知永興軍，以衰疾不任治劇，乞就冗官。陛下俯從所欲，曲賜容養，差判西京留司御史台及提舉嵩山崇福宮，前後六任，仍聽以書局自隨，給之祿秩，不責職業。臣既無他事，得以研精極慮，窮竭所有，日力不足，繼之以夜。遍閱舊史，旁采小說，簡牘盈積，浩如煙海，抉擿幽隱，校計豪厘。上起戰國，下終五代，凡一千三百六十二年，修成二百九十四卷。又略舉事目，年經國緯，以備檢尋，為目錄三十卷。又參考群書，評其同異，俾歸一塗，為《考異》三十卷。合三百五十四卷。自治平開局，迨今始成，歲月淹久，其間牴牾，不敢自保，罪負之重，固無所逃。臣光誠惶誠懼，頓首頓首。
重念臣違離闕庭，十有五年，雖身處於外，區區之心，朝夕寤寐，何嘗不在陛下之左右！顧以駑蹇，無施而可，是以專事鉛槧，用酬大恩，庶竭涓塵，少裨海岳。臣今賅骨懼瘁，目視昏近，齒牙無幾，神識衰耗，目前所為，旋踵遺忘。臣之精力，盡於此書。伏望陛下寬其妄作之誅，察其願忠之意，以清閒之燕，時賜有覽，監前世之興衰，考當今之得失，嘉善矜惡，取得捨非，足以懋稽古之盛德，躋無前之至治。俾四海群生，鹹蒙其福，則臣雖委骨九泉，志願永畢矣！
謹奉表陳進以聞。臣光誠惶誠懼，頓首頓首，謹言。

