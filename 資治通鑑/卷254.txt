
資治通鑑 第254卷

【唐紀七十】　起上章困敦十一月，盡玄黓攝提格四月，凡一年有奇。


十一月，河中都虞候王重榮作亂，剽掠坊市俱空。

宿州刺史劉漢宏怨朝廷賞薄。甲寅，以漢宏為浙東觀察使。

詔河東節度使鄭從讜以本道兵授諸葛爽及代州刺史朱玫，使南討黃巢。乙卯，以代北都統李琢為河陽節度使。

初，黃巢將渡淮，豆盧瑑請以天平節鉞授巢，俟其到鎮討之，盧攜曰：「盜賊無厭，雖與之節，不能止其剽掠，不若急發諸道兵扼泗州，汴州節度使為都統，賊既前不能入關，必還掠淮、浙，偷生海渚耳。」從之。既而淮北相繼告急，攜稱疾不出，京師大恐。庚申，東都奏黃巢入汝州境。

辛酉，以王重榮權知河中留後，以河中節度使同平章事李都為太子少傅。

汝鄭把截制置都指揮使齊克讓奏黃巢自稱天補大將軍，轉牒諸軍雲，「各宜守壘，勿犯吾鋒！吾將入東都，即至京邑，自欲問罪，無預眾人。」上召宰相議之。豆盧瑑、崔沆請發關內諸鎮及兩神策軍守潼關。壬戌，日南至，上開延英，對宰要泣下。觀軍容使田令孜奏：「請選左右神策軍弓弩手守潼關，臣自為都指揮制置把截使。」上曰：「侍衛將士，不習征戰，恐未足用。」令孜曰：「昔安祿山構逆，玄宗幸蜀以避之。」崔沆曰：「祿山眾才五萬，比之黃巢，不足言矣。」豆盧瑑曰：「哥舒翰以十五萬眾不能守潼關，今黃巢眾六十萬，而潼關又無哥舒之兵。若令孜為社稷計，三川帥臣皆令孜腹心，比於玄宗則有備矣。」上不懌，謂令孜曰：「卿且為朕發兵守潼關。」是日，上幸左神策軍，親閱將士。令孜薦左軍馬軍將軍張承范、右軍步軍將軍王師會、左軍兵馬使趙珂。上召見三人，以承范為兵馬先鋒使兼把截潼關制置使，師會為制置關塞糧料使，珂為句當寨柵使，令孜為左右神策軍內外八鎮及諸道兵馬都指揮制置招討等使，飛龍使楊復恭為副使。癸亥，齊克讓奏：「黃巢已入東都境，臣收軍退保潼關，於關外置寨。將士屢經戰鬥，久乏資儲，州縣殘破，人煙殆絕，東西南北不見王人，凍餒交逼，兵械刓弊，各思鄉閭，恐一旦潰去，乞早遣資糧及援軍。」上命選兩神策弩手得二千八百人，令張承范等將以赴之。

丁卯，黃巢陷東都，留守劉允章帥百官迎謁。巢入城，勞問而已，閭裡晏然。允章，乃之曾孫也。田令孜奏募坊市人數千以補兩軍。

辛未，陝州奏東都已陷。壬申，以田令孜為汝、洛、晉、絳、同、華都統，將左、右軍東討。是日，賊陷虢州。

以神策將羅元杲為河陽節度使。

以周岌為忠武節度使。初，薛能遣牙將上蔡秦宗權調發至蔡州，聞許州亂，托雲赴難，選募蔡兵，遂逐刺史，據其城。及周岌為節度使，即以宗權為蔡州刺史。

乙亥，張承范等將神策弩手發京師。神策軍士皆長安富家子，賂宦官竄名軍籍，厚得稟賜，但華衣怒馬，憑勢使氣，未嘗更戰陳。聞當出征，父子聚泣，多以金帛雇病坊貧人代行，往往不能操兵。是日，上御章信門樓臨遣之。承范進言：「聞黃巢擁數十萬之眾，鼓行而西，齊克讓以饑卒萬人依託關外，復遣臣以二千餘人屯於關上，又未聞為饋餉之計，以此拒賊，臣竊寒心。願陛下趣諸道精兵早為繼援。」上曰：「卿輩第行，兵尋至矣！」丁丑，承范等至華州。會刺史裴虔餘徙宣歙觀察使，軍民皆逃入華山，城中索然，州庫唯塵埃鼠跡，賴倉中猶有米千餘斛，軍士裹三日糧而行。

十二月，庚辰朔，承范等至潼關，搜菁中，得村民百許，使運石汲水，為守禦之備。與齊克讓軍皆絕糧，士卒莫有鬥志。是日，黃巢前鋒軍抵關下，白旗滿野，不見其際。克讓與戰，賊小卻，俄而巢至，舉軍大呼，聲振河、華。克讓力戰，自午至酉始解，士卒饑甚，遂喧噪，燒營而潰，克讓走入關。關左有谷，平日禁人往來，以榷徵稅，謂之「禁坑」。賊至倉猝，官軍忘守之，潰兵自谷而入，谷中灌木壽籐茂密如織，一夕踐為坦塗。承范盡散其輜囊以給士卒，遣使上表告急，稱：「臣離京六日，甲卒未增一人，饋餉未聞影響。到關之日，巨寇已來，以二千餘人拒六十萬眾，外軍饑潰，蹋開禁坑。臣之失守，鼎鑊甘心。朝廷謀臣，愧顏何寄！或聞陛下已議西巡，苟鑾輿一動，則上下土崩。臣敢以猶生之軀奮冒死之語，願與近密及宰臣熟議，未可輕動，急徵兵以救關防，則高祖、太宗之業庶幾猶可扶持，使黃巢繼安祿山之亡，微臣勝哥舒翰之死！」

辛巳，賊急攻潼關，承范悉力拒之，自寅及申，關上矢盡，投石以擊之。關外有天塹，賊驅民千餘人入其中，掘土填之，須臾，即平，引兵而度。夜，縱火焚關樓俱盡。承范分兵八百人，使王師會守禁坑，比至，賊已入矣。壬午旦，賊夾攻潼關，關上兵皆潰，師會自殺，承范變服，帥餘眾脫走。至野狐泉，遇奉天援兵二千繼至，承范曰：「汝來晚矣！」博野、鳳翔軍還至渭橋，見所募新軍衣裘溫鮮，怒曰：「此輩何功而然，我曹反凍餒！」遂掠之，更為賊鄉導，以趣長安。賊之攻潼關也，朝廷以前京兆尹蕭廩為東道轉運糧料使。廩稱疾，請休官，貶賀州司戶。黃巢入華州，留其將喬鈐守之。河中留後王重榮請降於賊。癸未，制以巢為天平節度使。

甲申，以翰林學士承旨、尚書左丞王徽為戶部侍郎，翰林學士、戶部侍郎裴澈為工部侍郎，並同平章事。以盧攜為太子賓客、分司。田令孜聞黃巢已入關，恐天子責己，乃歸罪於攜而貶之，薦徽、澈為相。是夕，攜飲藥死，澈，休之從子也。百官退朝，聞亂兵入城，布路竄匿，田令孜帥神策兵五百奉帝自金光門出，惟福、穆、澤、壽四王及妃嬪數人從行，百官皆莫知之。上奔馳晝夜不息，從官多不能及。車駕既去，軍士及坊市民競入府庫盜金帛。

晡時，黃巢前鋒將柴存入長安，金吾大將軍張直方帥文武數十人迎巢於霸上。巢乘金裝肩輿，其徒皆被發，約以紅繒，衣錦繡，執兵以從，甲騎如流，輜重塞塗，千里絡繹不絕。民夾道聚觀，尚讓歷諭之曰：「黃王起兵，本為百姓，非如李氏不愛汝曹，汝曹但安居毋恐。」巢館於田令孜第，其徒為盜久，不勝富，見貧者，往往施與之。居數日，各出大掠，焚市肆，殺人滿街，巢不能禁。尤憎官吏，得者皆殺之。

上趣駱谷，鳳翔節度使鄭畋謁上於道次，請車駕留鳳翔。上曰：「朕不欲密邇巨寇，且幸興元，徵兵以圖收復。卿東扞賊鋒，西撫諸蕃，糾合鄰道，勉建大勳。」畋曰：「道路梗澀，奏報難通，請得便宜從事。」許之，戊子，上至婿水，詔牛勖、楊師立、陳敬瑄，諭以京城不守，且幸興元，若賊勢猶盛，將幸成都，宣豫為備擬。

庚寅，黃巢殺唐宗室在長安者無遺類。辛卯，巢始入宮。壬辰，巢即皇帝位於含元殿，畫皁繒為袞衣，擊戰鼓數百以代金石之樂。登丹鳳樓，下赦書。國號大齊，改元金統。謂廣明之號，去唐下體而著黃家日月，以為己符瑞。唐官三品以上悉停任，四品以下位如故。以妻曹氏為皇后。以尚讓為太尉兼中書令，趙璋兼侍中，崔璆、楊希古並同平章事，孟楷、蓋洪為左右僕射、知左右軍事，費傳古為樞密使。以太常博士皮日休為翰林學士。璆，邠之子也，時罷浙東觀察使，在長安，巢得而相之。

諸葛爽以工北行營兵頓櫟陽，黃巢將碭山朱溫屯東渭橋，巢使溫誘說之，爽遂降於巢。溫少孤貧，與兄昱、存隨母王氏依蕭縣劉崇家，崇數笞辱之，崇母獨憐之，戒家人曰：「朱三非常人也，汝曹善遇之。」巢以諸葛爽為河陽節度使，爽赴鎮，羅元杲發兵拒之，士卒皆棄甲迎爽，元杲逃奔行在。

鄭畋還鳳翔，召將佐議拒賊，皆曰：「賊勢方熾，且宜從容以俟兵集，乃圖收復。」畋曰：「諸君勸畋臣賊乎！」因悶絕仆地，甃傷其面，自午到明旦，尚未能言。會巢使者以赦書至，監軍彭敬柔與將佐序立宣示，代畋草表署名以謝巢。監軍與巢使者宴，樂奏，將佐以下皆哭。使者怪之，幕客孫儲曰：「以相公風痺不能來，故悲耳。」民間聞者無不泣。畋聞之曰：「吾固知人心尚未厭唐，賊授首無日矣！」乃刺指血為表，遣所親間道詣行在，召將佐諭以逆順，皆聽命，復刺血與盟，然後完城塹，繕器械，訓士卒，密約鄰道合兵討賊，鄰道皆許諾發兵，會於鳳翔。時禁軍分鎮關中兵尚數萬，聞天子幸蜀，無所歸，畋使人招之，皆往從畋，畋分財以結其心，軍勢大振。

丁酉，車駕至興元，詔諸道各出全軍收復京師。

己亥，黃巢下令，百官詣趙璋第投名銜者，復其官。豆盧瑑、崔沆及左僕射于琮、右僕射劉鄴、太子少師裴諗、御史中丞趙水蒙、刑部侍郎李溥、京兆尹李湯扈從不及，匿民間，巢搜獲，皆殺之。廣德公主曰：「我唐室之女，誓與於僕射俱死！」執賊刃不置，賊並殺之。發盧攜屍，戮之於市。將作監鄭綦、庫部郎中鄭系義不臣賊，舉家自殺。左金吾大將軍張直方雖臣於巢，多納亡命，匿公卿於復壁。巢殺之。

初，樞密使楊復恭薦處士河間張濬，拜太常博士，遷度支員外郎。黃巢逼潼關，濬避亂商山。上幸興元，道中無供頓，漢陰令李康以騾負糗糧數百馱獻之，從行軍士始得食。上問康：「卿為縣令，何能如是？」對曰：「臣不及此，乃張濬員外教臣。」上召濬詣行在，拜兵部郎中。

義武節度使王處存聞長安失守，號哭累日，不俟詔命，舉軍入援，遣二千人間道詣興元衛車駕。

黃巢遣使調發河中，前後數百人，吏民不勝其苦。王重榮謂眾曰：「始吾屈節以紓軍腐之患，今調財不已，又將徵兵，吾亡無日矣！不如發兵拒之。」眾皆以為然，乃悉驅巢使者殺之。巢遣其將朱溫自同州，弟黃鄴自華州，合兵擊河中，重榮與戰，大破之，獲糧仗四十餘船，遣使與王處存結盟，引兵營於渭北。

陳敬瑄聞車駕出幸，遣步騎三千奉迎，表請幸成都。時從兵浸多，興元儲偫不豐，田令孜亦功上。上從之。


春，正月，車駕發興元。加牛勖同平章事。陳敬瑄以扈從之人驕縱難制，有內園小兒先至成都，游於行宮，笑曰：「人言西川是蠻，今日觀之，亦不惡！」敬瑄執而杖殺之，由是眾皆肅然。敬瑄迎謁於鹿頭關。辛未，上至綿州，東川節度使楊師立謁見。壬申，以工部侍郎、判度支蕭遘同平章事。

鄭畋約前朔方節度使田弘夫、涇原節度使程宗楚同討黃巢。巢遣其將王暉繼詔召畋，畋斬之，遣其子凝績詣行在，凝績追及上於漢州。

丁丑，車駕至成都，館於府捨。

上遣中使趣高駢討黃巢，道路相望，駢終不出兵。上至蜀，猶冀駢立功，詔駢巡內刺史及諸將有功者，自監察至常侍，聽以墨敕除訖奏聞。

裴澈自賊中奔詣行在。時百官未集，乏人草制，右拾遺樂朋龜謁田令孜而拜之，由是擢為翰林學士。張濬先稱亦拜令孜。令孜嘗召宰相及朝貴飲酒，濬恥於眾中拜令孜，乃先謁令孜，謝酒。及賓客畢集，令孜言曰：「令孜與張郎中清濁異流，嘗蒙中外，既慮玷辱，何憚改更，今日於隱處謝酒則又不可。」濬慚懼無所容。

二月，乙卯朔，以太子少師王鐸守司徒兼門下侍郎、同平章事。

丙申，加鄭畋同平章事。

加淮南節度使高駢東面都統，加河東節度使鄭從讜兼侍中，依前行營招討使。代北監軍陳景思帥沙陀酋長李友金及薩葛、安慶、吐谷渾諸部入援京師。至絳州，將濟河。絳州刺史瞿稹，亦沙陀也，請景思曰：「賊勢方盛，未可輕進，不若且還代北募兵。」遂與景思俱還雁門。

以樞密使楊復光為京城西南面行營都監。

黃巢以朱溫為東南面行營都虞候，將兵攻鄧州。三月，辛亥，陷之，執刺史趙戎，因戍鄧州以扼荊、襄。壬子，加陳敬瑄同平章事。甲寅，敬瑄奏遣左黃頭軍使李鋋將兵擊黃巢。

辛酉，以鄭畋為京城四面諸軍行營都統。賜畋詔：「凡蕃、漢將士赴難有功者，並聽以墨敕除官。」畋奏以涇原節度使程宗楚為副都統，前朔方節度使唐弘夫為行軍司馬。黃巢遣其將尚讓、王播帥眾五萬寇鳳翔，畋使弘夫伏兵要害，自以兵數千，多張旗幟，疏陳於高岡。賊以畋書生，輕之，鼓行而前，無復行伍，伏發，賊大敗於龍尾陂，斬首二萬餘級，伏屍數十里。

有書尚書省門為詩以嘲賊者，尚讓怒，應在省官及門卒，悉抉目倒懸之；大索城中能為詩者，盡殺之；識字者給賤役。凡殺三千餘人。

瞿稹，李友金至代州，募兵逾旬，得三萬人，皆北方雜胡，屯於崞西，獷悍暴橫，稹與友金不能制。友金乃說陳景思曰：「今雖有眾數萬，苟無威望之將以統之，終無成功。吾兄司徒父子，勇略過人，為眾所服。驃騎誠奏天子赦其罪，召以為帥，則代北之人一麾響應，狂賊不足平也！」景思以為然，遣使詣行在言之。詔如所請。友金以五百騎繼詔詣達靼迎之，李克用帥靼諸部萬人赴之。

群臣追從車駕者稍稍集成都，南北司朝者近二百人。諸道及四夷貢獻不絕，蜀中府庫充實，與京師無異。賞賜不乏，士卒欣悅。

黃巢得王徽，逼以官，徽陽瘖，不從。月餘，逃奔河中，遣人間道奉絹表詣行在。詔以徽為兵部尚書。

前夏綏節度使諸葛爽復自河陽奉表自歸，即以為河陽節度使。

宥州刺史拓跋思恭，本党項羌也，糾合夷、夏兵會鄜延節度使李孝昌於鄜州，同盟討賊。奉天鎮使齊克儉遣使詣鄭畋求自效。甲子，畋傳檄天下籓鎮，合兵討賊。時天子在蜀，詔令不通，天下謂朝廷不能復振，及得畋檄，爭發兵應之。賊懼，不敢復窺京西。

夏，四月，戊寅朔，加王鐸兼侍中。

以拓跋思恭權知夏綏節度使。

黃巢以其將王玫為邠寧節度使，邠州通塞鎮將朱玫起兵誅之，讓別將李重古為節度使，自將兵討巢，是時，唐弘夫屯渭北，王重榮屯沙苑，王處存屯渭橋，拓跋思恭屯武功，鄭畋屯盩厔。弘夫乘龍尾之捷，進薄長安。

壬午，黃巢帥眾東走，程宗楚先自延秋門入，弘夫繼至，處存帥銳卒五千夜入城。坊市民喜，爭歡呼出迎官軍，或以瓦礫擊賊，或拾箭以供官軍。宗楚等恐諸將分其功，不報鳳翔、鄜夏，軍士釋兵入第捨，掠金帛、妓妾。處存令軍士首系白{須巾}為號，坊市少年或竊其號以掠人。賊露宿霸上，詗知官軍不整，且諸軍不相繼，引兵還襲之，自諸門分入，大戰長安中，宗楚、弘夫死，軍士重負不能走，是以甚敗，死者什八九。處存收餘眾還營。丁亥，巢復入長安，怒民之助官軍，縱兵屠殺，流血成川，謂之洗城。於是諸軍皆退，賊勢愈熾。賊所署同州刺史王溥、華州刺史喬謙、商州刺史宋巖聞巢棄長安，皆率眾奔鄧州，朱溫斬溥、謙，釋巖，使還商州。

庚寅，拓跋思恭、李孝昌與賊戰於王橋，不利。

詔以河中留後王重榮為節度使。

賊眾上黃巢尊號曰承天應運啟聖睿文宣武皇帝。

有雙雉集廣陵府捨，占者以為野鳥來集，城邑將空之兆，高駢惡之，乃移檄四方，雲將入討黃巢，悉發巡內兵八萬，舟二千艘，旌旗甲兵甚盛。五月，己未，出屯東塘。諸將數請行期，駢托風濤為阻，或雲時日不利，竟不發。

李克用牒河東，稱奉詔將兵五萬討黃巢，令具頓遞，鄭從讜閉城以備之。克用屯於汾東，從讜犒勞，給其資糧，累日不發。克用自至城下大呼，求與從讜相見，從讜登城謝之。癸亥，復求發軍賞給，從讜以錢千緡、米千斛遺之。甲子，克用縱沙陀剽掠居民，城中大駭。從讜求救於振武節度使契苾璋，璋引突厥、吐谷渾救之，破沙陀兩寨，克用追戰至晉陽城南，璋引兵入城，沙陀掠陽曲、榆次而歸。

黃巢之克長安也，忠武節度使周岌降之。岌嘗夜宴，急召監軍楊復光，左右曰：「周公臣賊，將不利於內侍，不可往。」復光曰：「事已如此，義不圖全。」即詣之。酒酣，岌言及本朝，復光泣下，良久，曰：「丈夫所感者，恩義耳！公自匹夫為公侯，奈何捨十八葉天子而臣賊乎！」岌亦流涕曰：「吾不能獨拒賊，故貌奉而心圖之。今日召公，正為此耳。」因瀝酒為盟。是夕，復光遣其養子守亮殺賊使者於驛。

時秦宗權據蔡州，不從岌命，復光將忠武兵三千詣蔡州，說宗權同舉兵討巢。宗權遣其將王淑將兵三千從復光擊鄧州，逗留不進，復光斬之，並其軍，分忠武八千人為八都，遣牙將鹿晏弘、晉暉、王建、韓建、張造、李師泰、龐從等八人將之。王建，舞陽人；韓建，長社人；晏弘、暉、造、師泰，皆許州人也。復光帥八都與朱溫戰，敗之，遂克鄧州，逐北至藍橋而還。

昭義節度使高潯會王重榮攻華州，克之。六月，戊戌，以鄭畋為司空兼門下侍郎、同平章事，都統如故。

李克用遇大雨，己亥，引兵北還，陷忻、代二州，因留居代州。鄭從讜遣教練使論安等軍百井以備之。邠寧節度副使朱玫屯興平，黃巢將王播圍興平，玫退屯奉天及龍尾陂。

西川黃頭軍使李鋌將萬人，鞏鹹將五千人屯興平，為二寨，與黃巢戰，屢捷。陳敬瑄遣神機營使高仁厚將二千人益之。

秋，七月，丁巳，改元，赦天下。

庚申，以翰林學士承旨、兵部侍郎韋昭度同平章事。

論安自百井擅還，鄭從讜不解靴衫斬之，滅其族。更遣都頭溫漢臣將兵屯百井。契苾璋引兵還振武。

初，車駕至成都，蜀軍賞錢人三緡。田令孜為行在都指揮處置使，每四方貢金帛，輒頒賜從駕諸軍無虛月，不復及蜀軍，蜀軍頗有怨言。丙寅，令孜宴土客都頭，以金盃行酒，因賜之，諸都頭皆拜而受，西川黃頭軍使郭琪獨不受，起言曰：「諸將月受俸料，豐贍有餘，常思難報，豈敢無厭！顧蜀軍與諸軍同宿衛，而賞賚懸殊，頗有觖望，恐萬一致變。願軍容減諸將之賜以均蜀軍，使土客如一，則上下幸甚！」令孜默然有間，曰：「汝嘗有何功？」對曰：「琪生長山東，征戍邊鄙，嘗與党項十七戰，契丹十餘戰，金創滿身。又嘗征吐谷渾，傷脅腸出，線縫復戰。」令孜乃自酌酒於別樽以賜琪。琪知其毒，不得已，再拜飲之。歸，殺一婢，吮其血以解毒，吐黑汁數升，遂帥所部作亂，丁卯，焚掠坊市。令孜奉天子保東城，閉門登樓，命諸軍擊之。琪引兵還營，陳敬瑄命都押牙安金山將兵攻之，琪夜突圍出，奔廣都，從兵皆潰，獨廳吏一人從，息於江岸。琪謂廳吏曰：「陳公知吾無罪，然軍府掠擾，不可以莫之安也。汝事吾能始終，今有以報汝。汝繼吾印劍詣陳公曰：『郭琪走渡江，我以劍擊之，墜水，屍隨湍流下矣。得其印劍以獻。」陳公必據汝所言，榜懸印劍於市以安眾。汝當獲厚賞，吾家亦保無恙。吾自此適廣陵，歸高公，後數日，汝可密以語吾家也。」遂解印劍授之而逸。廳吏以獻敬瑄，果免琪家。

上日夕專與宦官同處，議天下事，待外臣殊疏薄。庚午，左拾遺孟昭圖上疏，以為：「治安之代，遐邇猶應同心；多難之時，中外尤當一體。去冬車駕西幸，不告南司，遂使宰相、僕射以下悉為賊所屠，獨北司平善。況今朝臣至者，皆冒死崎嶇，遠奉君親，所宜自茲同休等戚。伏見前夕黃頭軍作亂，陛下獨與令孜、敬瑄及諸內臣閉城登樓，並不召王鐸已下及收朝臣入城。翌日，又不對宰相，亦不宣慰朝臣。臣備位諫官，至今未知聖躬安否，況疏冗乎！儻群臣不顧君上，罪固當誅；若陛下不恤群臣，於義安在！夫天下者，高祖、太宗之天下，非北司之天下；天子者，四海九州之天子，非北司之天子。北司未必盡可信，南司未必盡無用。豈天子與宰相了無關涉，朝臣皆若路人！如此，恐收復之期，尚勞宸慮，尸祿之士，得以宴安。臣躬被寵榮，職在裨益，雖遂事不諫，而來者可追。」疏入，令孜屏不奏。辛未，矯詔貶昭圖嘉州司戶，遣人沉於蟆頤津，聞者氣塞而莫敢言。

鄜延節度使李孝昌、權夏州節度使拓跋思恭屯東渭橋，黃巢遣朱溫拒之。以義武節度使王處存為東南面行營招討使，以邠寧節度副使朱玫為節度使。

八月，己丑夜，星交流如織，或大如杯，至丁酉乃止。

武寧節度使支詳遣牙將時溥、陳璠將兵五千入關，討黃巢，二人皆詳所獎拔也。溥至東都，矯稱詳命，召師還與璠合兵，屠河陰，掠鄭州而東。及彭城，詳迎勞，犒賞甚厚。溥遣所親說詳曰：「眾心見迫，請公解印以相授。」詳不能制，出居大彭館，溥自知留務。璠謂溥曰：「支僕射有惠於徐人，不殺，必成後悔。」溥不許，送詳歸朝。璠伏甲於七里亭，並其家屬殺之。詔以溥為武寧留後。溥表璠為宿州刺史，璠到官貪虐，溥以都張友代還，殺之。

楊復光奏升蔡州為奉國軍，以秦宗權為防禦使。壽州屠者王緒與妹夫劉行全聚眾五百，盜據本州，月餘，復陷光州，自稱將軍，有眾萬餘人。秦宗權表為光州刺史。固始縣佐王潮及弟審邽、審知皆以材氣知名，緒以潮為軍正，使典盜糧，閱士卒，信用之。

高潯與黃巢將李詳戰於石橋，潯敗，奔河中，詳乘勝復取華州。巢以詳為華州刺史。

以權知夏綏節度使拓跋思恭為節度使。

宗正少卿嗣曹王龜年自南詔還，驃信上表款附，請悉遵詔旨。

九月，李孝昌、拓跋思恭與尚讓、朱溫戰於東渭橋，不利，引去。

初，高駢與鎮海節度使周寶俱出神策軍，駢以兄事寶。及駢先貴有功，浸輕之。既而封壤相鄰，數爭細故，遂有隙。駢檄寶入援京師，寶治舟師以俟之，怪其久不行。訪諸幕客，或曰：「高公幸朝廷多故，有併吞江東之志，聲雲入援，其實未必非圖我也！宜為備。」寶未之信，使人覘駢，殊無北上意。會駢使人約寶面會瓜洲議軍事，寶遂以言者為然，辭疾不往。且謂使者曰：「吾非李康，高公復欲作家門功勳以欺朝廷邪？」駢怒，復遣使責寶，「何敢輕侮大臣？」寶詬之曰：「彼此夾江為節度使，汝為大臣，我豈坊門卒邪！」由是遂為深仇。

駢留東塘百餘日，詔屢趣之，駢上表，托以寶及浙東觀察使劉漢寵將為後患，辛亥，復罷兵還府，其實無赴難心，但欲禳雉集之異耳。

高駢召石鏡鎮將董昌至廣陵，欲與之俱擊黃巢。昌將錢鏐說昌曰：「觀高公無討賊心，不若以扞御鄉里為辭而去之。」昌從之，駢聽昌還。會杭州刺史路審中將之官，行至嘉興，昌自石鏡引兵入杭州，審中懼而還。昌自稱杭州都押牙、知州事，遣將吏請於周寶。寶不能制，表為杭州刺史。

臨海賊杜雄陷台州。

辛酉，立皇子震為建王。

昭義十將成麟殺高潯，引兵還據潞州。天井關戍將孟方立起兵攻麟，殺之。方立，刑州人也。

忠武監軍楊復光屯武功。

永嘉賊朱褒陷溫州。

鳳翔行軍司馬李昌言將本軍屯興平。時鳳翔倉庫虛竭，犒賞稍薄，糧饋不繼。昌言知府中兵少，因激怒其眾。冬，十月，引軍還襲府城。鄭畋登城與士卒言，其眾皆下馬羅拜曰：「相公誠無負我曹。」畋曰：「行軍苟能戢兵愛人，為國滅賊，亦可以順守矣。」乃以留務委之。即日西赴行在。

天平節度使、南面招討使曹全晸與賊戰死，軍中立其兄子存實為留後。

十一月，乙巳，孟楷、朱溫襲鄜、夏二軍於富平，二軍敗，奔歸本道。

鄭畋至鳳州，累表辭位。詔以畋為太子少傅、分司，以李昌言為鳳翔節度行營招討使。

以門下侍郎、同平章事裴澈為鄂岳觀察使。

加鎮海節度使周寶同平章事。遂昌賊盧約陷處州。

十二月，江西將閔勖戍湖南，還，過潭州，逐觀察使李裕，自為留後。

以感化留後時溥為節度使。

賜夏州號定難軍。

初，高駢鎮荊南，補武陵蠻雷滿為牙將，領蠻軍，從駢至淮南，逃歸，聚眾千人，襲朗州，殺刺史崔翥，詔以滿為朗州留後。歲中，率三四引兵寇荊南，入其郛，焚掠而去，大為荊人之患。陬溪人周岳嘗與滿獵，爭肉而鬥，欲殺滿，不果。聞滿據朗州，亦聚眾襲衡州，逐刺史徐顥。詔以岳為衡州刺史。石門洞蠻向環亦集夷獠數千攻陷澧州，殺刺史呂自牧，自稱刺史。

王鐸以高駢為諸道都統無心討賊，自以身為首相，發憤請行，懇款流涕，至於再三。上許之。


春，正月，辛亥，以王鐸兼中書令，充諸道行營都都統，權知義成節度使，俟罷兵復還政府。高駢但領鹽鐵轉運使，罷其都統及諸使。聽王鐸自辟將佐，以太子少師崔安潛為副都統。辛未，以周岌、王重榮為都都統左右司馬，諸葛爽及宣武節度使康實為左右先鋒使，時溥為催遣綱運租賦防遏使，以右神策觀軍容使西門思恭為諸道行營都都監。又以王處存、李孝昌、拓跋思恭為京城東北西面都統，以楊復光為南面行營都監使。又以中書舍人鄭昌圖為義成節度行軍司馬，給事中鄭畯為判官，直弘文館王摶為推官，司勳員外郎裴贄為掌書記。昌圖，從讜之從祖兄弟；畯，畋之弟；摶，璵之曾孫；贄，坦之子也。又以陝虢觀察使王重盈為東面都供軍使。重盈，重榮之兄也。

黃巢以朱溫為同州刺史，令溫自取之。二月，同州刺史米誠奔河中，溫遂據之。

己卯，以太子少傅、分司鄭畋為司空兼門下侍郎、同平章事，召詣行在，軍務一以咨之。以王鐸兼判戶部事。

朱溫寇河中，王重榮擊敗之。

以李昌言為京城西面都統，朱玫為河南都統。

涇原節度使胡公素薨，軍中請命於都統王鐸，承製以大將張鈞為留後。

李克用寇蔚州。三月，振武節度使契苾璋奏與天德、大同共討克用。詔鄭從讜與相知應接。

陳敬瑄多遣人歷縣鎮詗事，謂之尋事人，所至多所求取。有二人過資陽鎮，獨無所求。鎮將謝弘讓邀之，不至。自疑有罪，夜，亡入群盜中。明旦，二人去，弘讓實無罪也。捕盜使楊遷誘弘讓出首而執以送使，雲討擊擒獲，以求功。敬瑄不之問，杖弘讓脊二十，釘於西城二七日，煎油潑之，又以膠麻掣其瘡，備極慘酷，見者冤之。又有邛州牙官阡能，因公事違期，避杖，亡命為盜。

楊遷復誘之，能方出首，聞弘讓之冤，大罵楊遷，發憤為盜，驅掠良民，不從者舉家殺之。逾月，眾至萬人，立部伍，署職級，橫行邛、雅二州間，攻陷城邑，所過塗地。先是，蜀中少盜賊，自是紛紛競起，州縣不能制，敬瑄遣牙將楊行遷將三千人，胡洪略、莫匡時各將二千人以討之。

以右神策將軍齊克儉為左右神策軍內外八鎮兼博野、奉天節度使。

賜鄜坊軍號保大。

夏，四月，甲午，加陳敬瑄兼侍中。

赫連鐸、李可舉與李克用戰，不利。

初，高駢好神仙，有方士呂用之坐妖黨，亡命歸駢，駢厚待之，補以軍職。用之，鄱陽茶商之子也，久客廣陵，熟其人情，爐鼎之暇，頗言公私利病，駢愈奇之，稍加信任。駢舊將梁纘、陳珙、馮綬、董瑾、俞公楚、姚歸禮素為駢所厚，用之欲專權，浸以計去之。駢遂奪纘兵，族珙家，綬、瑾、公楚、歸禮鹹見疏。用之又引其黨張守一、諸葛殷共蠱惑駢。守一本滄、景村民，以術干駢，無所遇，窮困甚，用之謂曰：「但與吾同心，勿憂不富貴。」遂薦於駢，駢寵待埒於用之。殷始自鄱陽來，用之先言於駢曰：「玉皇以公職事繁重，輟左右尊神一人佐公為理，公善遇之。欲其久留，亦可縻以人間重職。」明日，殷謁見，詭辯風生，駢以為神，補鹽鐵劇職。駢嚴潔，甥侄輩未嘗得接坐。殷病風疽，搔捫不替手，膿血滿爪，駢獨與之同席促膝，傳杯器而食。左右以為言，駢曰：「神仙以此試人耳！」駢有畜犬，聞其腥穢，多來近之。駢怪之，殷笑曰：「殷嘗於玉皇前見之，別來數百年，猶相識。」駢與鄭畋有隙，用之謂駢曰：「宰相有遣劍客來刺公者，今夕至矣！」駢大懼，問計安出。用之曰：「張先生嘗學斯術，可以御之。」駢請於守一，守一許諾。乃使駢衣婦人之服，潛於它室，而守一代居駢寢榻中，夜擲銅器於階，令鏗然有聲。又密以囊盛彘血，灑於庭宇，如格鬥之狀。及旦，笑謂駢曰：「幾落奴手！」駢泣謝曰：「先生於駢，乃更生之惠也！」厚酬以金寶。有蕭勝者，賂用之，求鹽城監，駢有難色，用之曰：「用之非為勝也，近得上仙書雲，有寶劍在鹽城井中，須一靈官取之。以勝上仙左右之人，欲使取劍耳。」駢乃許之。勝至監數月，函一銅匕首以獻，用之見，稽首曰：「此北帝所佩，得之，則百里之內五兵不能犯。」駢乃飾以珠玉，常置坐隅。用之自謂磻溪真君，謂守一乃赤松子，殷乃葛將軍，勝乃秦穆公之婿也。

用之又刻青石為奇字云：「玉皇授白雲先生高駢。」密令左右置道院香案。駢得之，驚喜。用之曰：「玉皇以公焚修功著，將補真官，計鸞鶴不日當降此際。用之等謫限亦滿，必得陪幢節，同歸上清耳！」是後，駢於道院庭中刻木鶴，時著羽服跨之，日夕齋醮，煉金燒丹，費以巨萬計。

用之微時，依止江陽后土廟，舉動祈禱。及得志，白駢崇大其廟，極江南工材之選，每軍旅大事，以少牢禱之。用之又言神仙好樓居，說駢作迎仙樓，費十五萬緡。又作延和閣，高八丈。

用之每對駢呵叱風雨，仰揖空際，雲有神仙過雲表。駢輒隨而拜之。然常厚賂駢左右，使伺駢動靜，共為欺罔，駢不之寤。左右小有異議者，輒為用之陷死不旋踵，但潛撫膺鳴指，口不敢言。駢倚用之如左右手，公私大小之事皆決於用之，退賢進不肖，淫刑濫賞，駢之政事於是大壞矣！用之知上下怨憤，恐有竊發，請置巡察使。駢即以用之領之，募險獪者百餘人，縱橫閭巷間，謂之「察子」，民間呵妻詈子，靡不知之。用之欲奪人貨財，掠人婦女，輒誣以叛逆，搒掠取服，殺其人而取之，所破滅者數百家，道路以目，將吏士民雖家居，皆重足屏氣。

用之又欲以兵威脅制諸將，請選募諸軍驍勇之士二萬人，號左、右莫邪都。駢即以張守一及用之為左、右莫邪軍使，署置將吏如帥府，器械精利，衣裝華潔，每出入，導從近千人。

用之侍妾百餘人，自奉奢靡，用度不足，輒留三司綱輸其家。用之猶慮人洩其奸謀，乃言於駢曰：「神仙不難致，但恨學道者不能絕俗累，故不肯降臨耳！」駢乃悉去姬妾，謝絕人事，賓客、將吏皆不得見。有不得已見之者，皆先令沐浴繼祓，然後見，拜起才畢，已復引出。由是用之得專行威福，無所忌憚，境內不復知有駢矣。

王鐸將兩川、興元之軍屯靈感寺，涇原屯京西，易定、河中屯渭北，邠寧、鳳翔屯興平，保大、定難屯渭橋，忠武屯武功，官軍四集。黃巢勢已蹙，號令所行不出同、華。民避亂皆入深山築柵自保，農事俱廢，長安城中斗米直三十緡。賊賣人於官軍以為糧，官軍或執山柵之民鬻之，人直數百緡，以肥瘠論價。

