
資治通鑑 第045卷
【漢紀三十七】　起重光作噩，盡旃蒙大淵獻，凡十五年。
春，帝近出觀覽城第，欲遂校獵河內；東平王蒼上書諫；帝覽奏，即還宮。
秋，九月，戊寅，千乘哀王建薨，無子，國除。
冬，十月，乙卯，司徒郭丹、司空馮魴免，以河南尹沛國范遷為司徒，太僕伏恭為司空。恭，湛之兄子也。
陵鄉侯梁松坐怨望、縣飛書誹謗，下獄死。初，上為太子，太中大夫鄭興子眾以通經知名，太子及山陽王荊因梁松以縑帛請之，眾曰：「太子儲君，無外交之義。漢有舊防，蕃王不宜私通賓客。」松曰：「長者意，不可逆。」眾曰：「犯禁觸罪，不如守正而死。」遂不往。及松敗，賓客多坐之，唯眾不染於辭。
於窴王廣德將諸國兵三萬人攻莎車，誘莎車王賢，殺之，並其國。匈奴發諸國兵圍於窴，廣德請降。匈奴立賢質子不居征為莎車王，廣德又攻殺之，更立其弟齊黎為莎車王。東平王蒼自以至親輔政，聲望日重，意不自安，前後累上疏稱：「自漢興以來，宗室子弟無得在公卿位者，乞上驃騎將軍印綬，退就蕃國。」辭甚懇切，帝乃許蒼還國，而不聽上將軍印綬。
春，二月，庚戌，蒼罷歸籓。帝以驃騎長史為東平太傅，掾為中大夫，令史為王家郎，加賜錢五千萬，布十萬匹。
冬，十月，上行幸鄴；是月還宮。
十一月，北匈奴寇五原；十二月，寇雲中。南單于擊卻之。
是歲，發遣邊民在內郡者，賜裝錢，人二萬。
安豐戴侯竇融年老，子孫縱誕，多不法。長子穆尚內黃公主。矯稱陰太后詔，令六安侯劉盱去婦，以女妻之。盱婦家上書言狀，帝大怒。盡免穆等官，諸竇為郎吏者，皆將家屬歸故郡，獨留融京師；融尋薨。後數歲，穆等復坐事與子勳、宣皆下獄死。久之，詔還融夫人與小孫一人居雒陽。
春，二月，王雒山出寶鼎，獻之。夏，四月，甲子，詔曰：「祥瑞之降，以應有德；方今政化多僻，何以致茲！《易》曰：『鼎像三公，』豈公卿奉職得其理邪！其賜三公帛五十匹，九卿、二千石半之。先帝詔書，禁人上事言聖，而間者章奏頗多浮詞；自今若有過稱虛譽，尚書皆宜抑而不省，示不為諂子蚩也。」
冬，十月，上行幸魯；十二月，還幸陽城；壬午，還宮。
是歲，南單于適死，單于莫之子蘇立，為丘除車林鞮單于；數月，復死，單于適之弟長立，為湖邪屍逐侯鞮單于。
春，正月，癸卯，皇太后陰氏崩。二月，庚申，葬光烈皇后。
北匈奴猶盛，數寇邊，遣使求合市；上冀其交通，不復為寇，許之。
以東海相宋均為尚書令。初，均為九江太守，五日一聽事，悉省掾、史，閉督郵府內，屬縣無事，百姓安業。九江舊多虎暴，常募設檻阱，而猶多傷害。均下記屬縣曰：「夫江、淮之有猛獸，猶北土之有雞豚也，今為民害，咎在殘吏，而勞勤張捕，非憂恤之本也。其務退奸貪，思進忠善，可一去檻阱，除削課制。」其後無復虎患。帝聞均名，故任以樞機。均謂人曰：「國家喜文法、廉吏，以為足止奸也；然文吏習為欺謾，而廉吏清在一己，無益百姓流亡、盜賊為害也。均欲叩頭爭之，時未可改也，久將自苦之，乃可言耳！」未及言，會遷司隸校尉。後上聞其言，追善之。
春，正月，己卯，司徒范遷薨。
三月，辛卯，以太尉虞延為司徒，衛尉趙熹行太尉事。
越騎司馬鄭眾使北匈奴，單于欲令眾拜，眾不為屈。單于圍守，閉之不與水火；眾拔刀自誓，單于恐而止，乃更發使，隨眾還京師。初，大司農耿國上言：「宜置度遼將軍屯五原，以防南匈奴逃亡。」朝廷不從，南匈奴須卜骨都侯等知漢與北虜交使，內懷嫌怨，欲畔，密使人詣北虜，令遣兵迎之。鄭眾出塞，疑有異；伺候，果得須卜使人。乃上言：「宜更置大將，以防二虜交通。」由是始置度遼營，以中郎將吳棠行度遼將軍事，將黎陽虎牙營士屯五原曼柏。
秋，郡國十四大水。
冬，十月，北宮成。
丙子，募死罪繫囚詣度遼營；有罪亡命者，令贖罪各有差。楚王英奉黃縑、白紈詣國相曰：「托在籓輔，過惡累積，歡喜大恩，奉送縑帛，以贖愆罪。」國相以聞。詔報曰：「楚王誦黃、老之微言，尚浮屠之仁祠，潔齊三月，與神為誓，何嫌何疑，當有悔吝！其還贖，以助伊蒲塞、桑門之盛饌。」初，帝聞西域有神，其名曰佛，因遣使之天竺求其道，得其書及沙門以來。其書大抵以虛無為宗，貴慈悲不殺；以為人死，精神不滅，隨復受形；生時所行善惡，皆有報應，故所貴修練精神，以至為佛；善為宏闊勝大之言以勸誘愚俗。精於其道者，號曰沙門。於是中國始傳其術，圖其形像，而王公貴人，獨楚王英最先好之。
壬寅晦，日有食之，既。詔群司勉修職事，極言無諱。於是在位者皆上封事，各言得失；帝覽章，深自引咎，以所上班示百官。詔曰：「群僚所言，皆朕之過。民冤不能理，吏黠不能禁；而輕用民力，繕修宮宇，出入無節，喜怒過差。永覽前戒，辣然兢懼；徒恐薄德，久而致怠耳！」
北匈奴雖遣使入貢，而寇鈔不息，邊城晝閉。帝議遣使報其使者，鄭眾上疏諫曰：「臣聞北單于所以要致漢使者，欲以離南單于之眾，堅三十六國之心也；又當揚漢和親，誇示鄰敵，令西域欲歸化者局足狐疑，懷土之人絕望中國耳。漢使既到，便偃蹇自信；若復遣之，虜必自謂得謀，其群臣駁議者不敢復言。如是，南庭動搖，烏桓有離心矣。南單于久居漢地，具知形勢，萬分離析，旋為邊害。今幸有度遼之眾揚威北垂，雖勿報答，不敢為患。」帝不從，復遣眾往。眾因上言：「臣前奉使，不為匈奴拜，單于恚恨。遣兵圍臣；今復銜命，必見陵折，臣誠不忍持大漢節對氈裘獨拜，如令匈奴遂能服臣，將有損大漢之強。」帝不聽。眾不得已，既行，在路連上書固爭之；詔切責眾，追還，系廷尉，會赦，歸家。其後帝見匈奴來者，聞眾與單于爭禮之狀，乃復召眾為軍司馬。
夏，四月，甲辰，詔司隸校尉、部刺史歲上墨綬長吏視事三歲已上、治狀尤異者各一人與計偕上，及尤不治者亦以聞。
是歲，大有年。
賜皇子恭號曰靈壽王，黨號曰重熹王，未有國邑。
帝崇尚儒學，自皇太子、諸王侯及大臣子弟、功臣子孫，莫不受經。又為外戚樊氏、郭氏、陰氏、馬氏諸子立學於南宮，號「四姓小侯」。置《五經》師，搜選高能以授其業。自期門、羽林之士，悉令通《孝經》章句。匈奴亦遣子入學。
廣陵王荊復呼相工謂曰：「我貌類先帝，先帝三十得天下，我今亦三十，可起兵未？」相者詣吏告之，荊惶恐，自系獄，帝加恩，不考極其事，詔不得臣屬吏民，唯食租如故，使相、中尉謹宿衛之。荊又使巫祭祀、祝詛。詔長水校尉樊鯈等雜治其獄，事竟，奏請誅刑。帝怒曰；「諸卿以我弟故，欲誅之。即我子，卿等敢爾邪？」鯈對曰：「天下者高帝天下，非陛下之天下也。《春秋》之義，君親無將，將而必誅。臣等以荊屬托母弟，陛下留聖心，加惻隱，故敢請耳；如令陛下子，臣等專誅而已。」帝歎息善之。鯈，宏之子也。
春，二月，廣陵思王荊自殺，國除。
夏，四月，戊子，赦天下。
閏月，甲午，上幸南陽，召校官弟子作雅樂，奏《鹿鳴》，帝自御塤篪和之，以娛嘉賓。還，幸南頓。
冬，十二月，甲午，還宮。
初，陵陽侯丁綝卒，子鴻當襲封，上書稱病，讓國於弟盛，不報。既葬，乃掛衰絰於塚廬而逃去。友人九江鮑駿遇鴻於東海，讓之曰；「昔伯夷、吳札，亂世權行，故得申其志耳。《春秋》之義，不以家事廢王事。今子以兄弟私恩而絕父不滅之基，可乎？」鴻感悟垂涕，乃還就國。鮑駿因上書薦鴻經學至行，上征鴻為侍中。
春，正月，東平王蒼與諸王俱來朝，月餘，還國。帝臨送歸宮，淒然懷思，乃遣使手詔賜東平國中傅曰：「辭別之後，獨坐不樂，因就車歸，伏軾而吟，瞻望永懷，實勞我心。誦及《采菽》，以增歎息。日者問東平王：『處家何等最樂？』王言：『為善最樂。』其言甚大，副是要腹矣。今送列侯印十九枚，
諸王子年五歲已上能趨拜者，皆令帶之。」
春，哀牢王柳貌率其民五萬餘戶內附，以其地置哀牢、博南二縣。始通博南山，度蘭倉水，行者苦之，
歌曰：「漢德廣，開不賓；度蘭倉，為它人。」
初，平帝時，河、汴決壞，久而不修。建武十年，光武欲修之；浚儀令樂俊上言，民新被兵革，未宜興役，乃止。其後汴渠東侵，日月彌廣，兗、豫百姓怨歎，以為縣官恆興佗役，不先民急，會有薦樂浪王景能治水者，夏，四月，詔發卒數十萬，遣景與將作謁者王吳修汴渠堤，自滎陽東至千乘海口千餘里，十里立一水門，令更相洄注，無復潰漏之患。景雖簡省役費，然猶以百億計焉。
秋，七月，乙亥，司空伏恭罷；乙未，以大司農牟融為司空。
是時，天下安平，人無徭役，歲比登稔，百姓殷富，粟斛三十，牛羊被野。
夏，四月，汴渠成；河、汴分流，復其舊跡。辛乙，帝行幸滎陽，巡行河渠，遂渡河，登太行，幸上黨；壬寅，還宮。
冬，十月，壬辰晦，日有食之。
楚王英與方士作金龜、玉鶴，刻文字為符瑞。男子燕廣告英與漁陽王平、顏忠等造作圖書，有逆謀；事下案驗。有司奏「英大逆不道，請誅之。」帝以親親不忍。十一月，廢英，徙丹楊涇縣，賜湯沐邑五百
戶；男女為侯、主者，食邑如故；許太后勿上璽綬，留住楚宮。先是有私以英謀告司徒虞延者，延以英籓戚至親，不然其言。及英事覺，詔書切讓延。
春，三月，甲戌，延自殺。以太常周澤行司徒事；頃之，復為太常。夏，四月，丁巳，以巨鹿太守南陽邢穆為司徒。
楚王英至丹楊，自殺。詔以諸侯禮葬於涇。封燕廣為折奸侯。是時，窮治楚獄，遂至累年。其辭語相連，自京師親戚、諸侯、州郡豪桀及考案吏，阿附坐死、徙者以千數，而系獄者尚數千人。
初，樊鯈弟鮪為其子賞求楚王英女，鯈聞而止之曰：「建武中，吾家並受榮寵，一宗五侯。時特進一言，女可以配王，男可以尚主；但以貴寵過盛，即為禍患，故不為也，且爾一子，奈何棄之於楚乎！」鮪不從。及楚事覺，鯈已卒，上追念鯈謹恪，故其諸子皆得不坐。
英陰疏天下名士，上得其錄，有吳郡太守尹興名，乃征興及掾史五百餘人詣廷尉就考。諸吏不勝掠治，死者太半；惟門下掾陸續、主簿梁宏、功曹史駟勳，備受五毒，肌肉消爛，終無異辭。續母自吳來雒陽，作食以饋續。續雖見考，辭色未嘗變，而對食悲泣不自勝。治獄使者問其故，續曰：「母來不得見，故悲耳。」問：「何以知之？」續曰：「母截肉未嘗不方，斷蔥以寸為度，故知之。」使者以狀聞，上乃赦興等，禁錮終身。
顏忠、王平辭引隧鄉侯耿建、朗陵侯臧信、濩澤侯鄧鯉、曲成侯劉建。建等辭未嘗與忠、平相見。是時，上怒甚，吏皆惶恐，諸所連及，率一切陷入，無敢以情恕者。侍御史寋朗心傷其冤，試以建等物色，獨問忠、平，而二人錯愕不能對。朗知其詐，乃上言：「建等無奸，專為忠、平所誣；疑天下無辜，類多如此。」帝曰：「即如是，忠、平何故引之？」對曰：「忠、平自知所犯不道，故多有虛引，冀以自明。」帝曰：「即如是，何不早奏？」對曰：「臣恐海內別有發其奸者。」帝怒曰：「吏持兩端！」促提下捶之。左右方引去，朗曰：「願一言而死。」帝曰：「誰與共為章？」對曰：「臣獨作之。」上曰：「何以不與三府議？」對曰：「臣自知當必族滅，不敢多污染人。」上曰：「何故族滅？」對曰：「臣考事一年，不能窮盡奸狀，反為罪人訟冤，故知當族滅，然臣所以言者，誠冀陛下一覺悟而已。臣見考囚在事者，鹹共言妖惡大故，臣子所宜同疾，今出之不如入之，可無後責。是以考一連十，考十連百。又公卿朝會，陛下問以得失，皆長跪言：『舊制，大罪禍及九族；陛下大恩，裁止於身，天下幸甚！』及其歸捨，口雖不言而仰屋竊歎，莫不知其多冤，無敢悟陛下言者。臣今所陳，誠死無悔！」帝意解，詔遣朗出。後二日，車駕自幸洛陽獄錄囚徒，理出千餘人。時天旱，即大雨。馬後亦以楚獄多濫，乘間為帝言之，帝惻然感悟，夜起彷徨，由是多所降宥。
任城令汝南袁安遷楚郡太守，到郡不入府，先往案楚王英獄事，理其無明驗者，條上出之。府丞、掾史皆叩頭爭，以為「阿附反虜，法與同罪，不可。」安曰：「如有不合，太守自當坐之，不以相及也。」
遂分別具奏。帝感悟，即報許，得出者四百餘家。
夏，五月，封故廣陵王荊子元壽為廣陵侯，食六縣。又封竇融孫嘉為安豐侯。
初作壽陵，制：「令流水而已，無得起墳。萬年之後，掃地而祭，杅水脯糒而已。過百日，唯四時設奠。置吏卒數人，供給灑掃。敢有所興作者。以擅議宗廟法從事。」
春，二月，庚子，上東巡。癸亥，耕於下邳。三月，至魯，幸孔子宅，親御講堂，命皇太子、諸王說《經》；又幸東平、大梁。夏，四月，庚子，還宮。
封皇子恭為巨鹿王，黨為樂成王，衍為下邳王，暢為汝南王，昺為常山王，長為濟陰王；帝親定其封域，裁令半楚、淮陽。馬後曰：「諸子數縣，於制不已儉乎？」帝曰：「我子豈宜與先帝子等，歲給二千萬足矣！」
乙巳，赦天下。
謁者僕射耿秉數上言請擊匈奴，上以顯親侯竇固嘗從其世父融在河西，明習邊事，乃使秉、固與太僕祭肜、虎賁中郎將馬廖、下博侯劉張、好畤侯耿忠等共議之。耿秉曰：「昔者匈奴援引弓之類，並左衽之屬，故不可得而制。孝武既得河西四郡及居延、朔方，虜失其肥饒畜兵之地，羌、胡分離；唯有西域，俄復內屬；故呼韓邪單于請事款塞，其勢易乘也。今有南單于，形勢相似；然西域尚未內屬，北虜未有釁作。臣愚以為當先擊白山，得伊吾，破車師，通使烏孫諸國以斷其右臂；伊吾亦有匈奴南呼衍一部。
破此，復為折其左角，然後匈奴可擊也。」上善其言。議者或以為「今兵出白山，匈奴必並兵相助，又當分其東以離其眾。」上從之。十二月，以秉為駙馬都尉，固為奉車都尉；以騎都尉秦彭為秉副，耿忠為固副，皆置從事、司馬，出屯涼州。秉，國之子；忠，弇之子；廖，援之子也。
春，二月，遣肜與度遼將軍吳棠將河東、西河羌、胡及南單于兵萬一千騎出高闕塞，竇固、耿忠率酒泉、敦煌、張掖甲卒及盧水羌、胡萬二千騎出酒泉塞，耿秉、秦彭率武威、隴西、天水募士及羌、胡萬騎出張掖居延塞，騎都尉來苗、護烏桓校尉文穆將太原、雁門、代郡、上谷、漁陽、右北平、定襄郡兵及烏桓、鮮卑萬一千騎出平城塞，伐北匈奴。竇固、耿忠至天山，擊呼衍王，斬首千餘級；追至蒲類海，取伊吾盧地，置宜禾都尉，留吏士屯田伊吾盧城。耿秉、秦彭擊匈林王，絕幕六百餘里，至三木樓山而還。來苗、文穆至匈河水上，虜皆奔走，無所獲。祭肜與南匈奴左賢王信不相得，出高闕塞九百餘里，得小山，信妄言以為涿邪山，不見虜而還。肜與吳棠坐逗留畏懦，下獄，免。肜自恨無功，出獄數日，歐血死。臨終，謂其子曰：「吾蒙國厚恩，奉使不稱，身死誠慚恨，義不可以無功受賞。死後，若悉簿上所得物，身自詣兵屯，效死前行，以副吾心。」既卒，其子逢上疏，具陳遺言。帝雅重肜，方更任用，聞之，大驚，嗟歎良久。烏桓、鮮卑每朝賀京師，常過肜塚拜謁，仰天號泣。遼東吏民為立祠，四時奉祭焉。
竇固獨有功，加位特進。固使假司馬班超與從事郭恂俱使西域。超行到鄯善，鄯善王廣奉超禮敬甚備，後忽更疏懈。超謂其官屬曰：「寧覺廣禮意薄乎？」官屬曰：「胡人不能常久，無它故也。」超曰：「此必有北虜使來，狐疑未知所從故也。明者睹未萌，況已著邪！」乃召侍胡，詐之曰：「匈奴使來數日，今安在乎？」侍胡惶恐曰：「到已三日，去此三十里。」超乃閉侍胡，悉會其吏士三十六人，與共飲，酒酣，因激怒之曰：「卿曹與我俱在絕域，今虜使到才數日，而王廣禮敬即廢。如令善阜善收吾屬送匈奴，骸骨長為豺狼食矣。為之奈何？」官屬皆曰：「今在危亡之地，死生從司馬！」超曰：「不入虎穴，不得虎子。當今之計，獨有因夜以火攻虜，使彼不知我多少，必大震怖，可殄盡也。滅此虜，則善阜善破膽，功成事立矣。」眾曰：「當與從事議之。」超怒曰：「吉凶決於今日！從事文俗吏，聞此必恐而謀洩，死無所名，非壯士也。」眾曰：「善！」初夜，超遂將吏士往奔虜營。會天大風，超令十人持鼓藏虜捨後，約曰：「見火然，皆當鳴鼓大呼。」餘人悉持兵弩，夾門而伏，超乃順風縱火。前後鼓譟，虜眾驚亂。超手格殺三人，吏兵斬其使及從士三十餘級，餘眾百許人悉燒死。明日乃還，告郭恂，恂大驚，既而色動，超知其意，舉手曰：「掾雖不行，班超何心獨擅之乎！」恂乃悅。超於是召善阜善王廣，以虜使首示之，一國震怖。超告以漢威德，「自今以後，勿復與北虜通。」廣叩頭：「願屬漢，無二心。」遂納子為質。還白竇固，固大喜，具上超功效，並求更選使使西域。帝曰：「吏如班超，何故不遣，而更選乎！今以超為軍司馬，令遂前功。」
固復使超使於窴，欲益其兵，超願但將本所從三十六人，曰：「於窴國大而遠，今將數百人，無益於強；如有不虞，多益為累耳。」是時於窴王廣德雄張南道，而匈奴遣使監護其國。超既至於窴，廣德禮意甚疏。且其俗信巫，巫言：「神怒，何故欲向漢？漢使有□咼馬，急求取以祠我！」廣德乃遣國相私來比就超請馬。超密知其狀，報許之，而令巫自來取馬。有頃，巫至，超即斬其首；收私來比，鞭笞數百。以巫首送廣德；因責讓之。廣德素聞超在善阜善誅滅虜使，大惶恐，即殺匈奴使者而降。超重賜其王以下，因鎮撫焉。於是諸國皆遣子入侍，西域與漢絕六十五載，至是乃復通焉。超，彪之子也。
淮陽王延，性驕奢，而遇下嚴烈。有上書告「延與姬兄謝弇及姊婿韓光招奸猾，作圖讖，祠祭祝詛。」
事下案驗。五月，癸丑，弇、光及司徒邢穆皆坐死，所連及死、徙者甚眾。
戊午晦，日有食之。
六月，丙寅，以大司農西河王敏為司徒。有司奏請誅淮陽王延，上以延罪薄於楚王英，秋，七月，徙延為阜陵王，食二縣。
是歲，北匈奴大入雲中，雲中太守廉范拒之；吏以眾少，欲移書傍郡求救，范不許。會日暮，范令軍士各交縛兩炬，三頭爇火，營中星列。虜謂漢兵救至，大驚，待旦將退。范令軍中蓐食，晨，往赴之，斬
首數百級，虜自相轔藉，死者千餘人，由此不敢復向雲中。范，丹之孫也。
春，正月，上當謁原陵，夜，夢先帝、太后如平生歡，既寤，悲不能寐；即案歷，明旦日吉，遂率百官上陵。其日，降甘露於陵樹，帝令百官採取以薦。會畢，帝從席前伏御床，視太后鏡奩中物，感動悲涕，令易脂澤裝具；左右皆泣，莫能仰視。
北海敬王睦薨。睦少好學，光武及上皆愛之，嘗遣中大夫詣京師朝賀，召而謂之曰：「朝廷設問寡人，大夫將何辭以對？」使者曰：「大王忠孝慈仁，敬賢樂士，臣敢不以實對！」睦曰：「吁，子危我哉！此乃孤幼時進趣之行也。大夫其對以孤襲爵以來，志意衰惰，聲色是娛，犬馬是好，乃為相愛耳。」其智慮畏慎如此。
二月，乙巳，司徒王敏薨。
三月，癸丑，以汝南太守鮑昱為司徒。昱，永之子也。
益州刺史梁國朱輔宣示漢德，威懷遠夷，自汶山以西，前世所不至，正朔所未加，白狼、槃木等百餘國。皆舉種稱臣奉貢。白狼王唐取作詩三章，歌頌漢德，輔使犍為郡掾由恭譯而獻之。
初，龜茲王建為匈奴所立，倚恃虜威，據有北道，攻殺疏勒王，立其臣兜題為疏勒王。班超從間道至疏勒，去兜題所居槃橐城九十里，逆遣吏田慮先往降之，敕慮曰：「兜題本非疏勒種，國人必不用命；若不即降，便可執之。」慮既到，兜題見慮輕弱，殊無降意。慮因其無備，遂前劫縛兜題，左右出其不意，皆驚懼奔走。慮馳報超，超即赴之，悉召疏勒將吏，說以龜茲無道之狀，因立其故王兄子忠為王，國人大悅。超問忠及官屬：「當殺兜題邪，生遣之邪？」鹹曰：「當殺之。」超曰；「殺之無益於事，當令龜茲知漢威德。」遂解遣之。
夏，五月，戊子，公卿百官以帝威德懷遠，祥物顯應，並集朝堂奉觴上壽。制曰：「天生神物，以應王者；遠人慕化，實由有德；朕以虛薄，何以享斯！唯高祖、光武聖德所被，不敢有辭，其敬舉觴，太常擇吉日策告宗廟。」仍推恩賜民爵及粟有差。
冬，十一月，遣奉車都尉竇固、駙馬都尉耿秉、騎都尉劉張出敦煌崑崙塞，擊西域，秉、張皆去符，傳以屬固，合兵萬四千騎，擊破白山虜於蒲類海上，遂進擊車師。車師前王，即後王之子也，其廷相去五百餘里。固以後王道遠，山谷深，士卒寒苦，欲攻前王；秉以為先赴後王，並力根本，則前王自服。固計未決，秉奮身而起曰：「請行前。」乃上馬引兵北入，眾軍不得已，並進，斬首數千級。後王安得震怖，走出門迎秉，脫帽，抱馬足降，秉將以詣固；其前王亦歸命，遂定車師而還。於是固奏復置西域都護及戊、己校尉。以陳睦為都護；司馬耿恭為戊校尉，屯後王部金蒲城；謁者關寵為己校尉，屯前王部柳中城，屯各置數百人。恭，況之孫也。
春，二月，詔竇固等罷兵還京師。
北單于遣左鹿蠡王率二萬騎擊車師，耿恭遣司馬將兵三百人救之，皆為所沒，匈奴遂破殺車師後王安得而攻金蒲城。恭以毒藥傅矢，語匈奴曰：「漢家箭神，其中瘡者必有異。」虜中矢者，視創皆沸，大驚，會天暴風雨，隨雨擊之，殺傷甚眾；匈奴震怖，相謂曰：「漢兵神，真可畏也！」遂解去。
夏，六月，己未，有星孛於太微。
耿恭以疏勒城傍有澗水可固，引兵據之。秋，七月，匈奴復來攻，擁絕澗水；恭於城中穿井十五丈，不得水，吏士渴乏，至笮馬糞汁而飲之。恭身自率士挽籠，有頃，水泉奔出，眾皆稱萬歲。乃令吏士揚水以示虜，虜出不意，以為神明，遂引去。
八月，壬子，帝崩於東宮前殿，年四十八。遺詔：「無起寢廟，藏主於光烈皇后更衣別室。」帝遵奉建武制度，無所變更，后妃之家不得封侯與政。館陶公主為子求郎，不許，而賜錢千萬，謂群臣曰：「郎官上應列宿，出宰百里，苟非其人，則民受其殃，是以難之。」公車以反支日不受章奏，帝聞而怪曰：「民廢農桑，遠來詣闕，而復拘以禁忌，豈為政之意乎！」於是遂蠲其制。尚書閻章二妹為貴人，章精力曉舊典，久次當遷重職，帝為後宮親屬，竟不用。是以吏得其人，民樂其業，遠近畏服，戶口滋殖焉。
太子即位，年十八。尊皇后曰皇太后。
明帝初崩，馬氏兄弟爭欲入宮。北宮衛士令楊仁被甲持戟，嚴勒門衛，人莫敢輕進者。諸馬乃共譖仁於章帝，言其峻刻。帝知其忠，愈善之，拜為什邡令。
壬戌，葬孝明皇帝於顯節陵。
冬，十月，丁未，赦天下。
詔以行太尉事節鄉侯熹為太傅，司空融為太尉，並錄尚書事。
十一月，戊戌，以蜀郡太守第五倫為司空。倫在郡公清，所舉吏多得其人，故帝自遠郡用之。焉耆、龜茲攻沒都護陳睦，北匈奴圍關寵於柳中城。會中國有大喪，救兵不至，車師復叛，與匈奴共攻耿恭。恭率厲士眾御之，數月，食盡窮困，乃煮鎧弩，食其筋革。恭與士卒推誠同死生。故皆無二心，而稍稍死亡。餘數十人。單于知恭已困，欲必降之，遣使招恭曰：「若降者，當封為白屋王。妻以女子。」恭誘其使上城，手擊殺之，炙諸城上。單于大怒，更益兵圍恭，不能下。關寵上書求救。詔公卿會議，司空倫以為不宜救，司徒鮑昱曰：「今使人於危難之地，急而棄之，外則縱蠻夷之暴，內則傷死難之臣，誠令權時，後無邊事可也。匈奴如復犯塞為寇，陛下將何以使將！又二部兵人裁各數十，匈奴圍之，歷旬不下，是其寡弱力盡之效也。可令敦煌、酒泉太守各將精騎二千，多其幡幟，倍道兼行以赴其急；匈奴疲極之兵，必不敢當，四十日間足還入塞。」帝然之。乃遣征西將軍耿秉屯酒泉，行太守事，遣酒泉太守段彭與謁者王蒙、皇甫援發張掖、酒泉、敦煌三郡及善阜善兵合七千餘人以救之。
甲辰晦，日有食之。
太后兄弟虎賁中郎廖及黃門郎防、光，終明帝世未嘗改官。帝以廖為衛尉，防為中郎將，光為越騎校尉。廖等傾身交結，冠蓋之士爭赴趣之。第五倫上疏曰：「臣聞《書》曰：『臣無作威作福，其害於而家，凶於而國。』近世光烈皇后雖友愛天至，而抑損陰氏，不假以權勢。其後梁、竇之家，互有非法，明帝即位，竟多誅之。自是雒中無復權戚，書記請托，一皆斷絕。又諭諸外戚曰：『苦身待士，不如為國。戴盆望天，事不兩施。』今之議者，復以馬氏為言。竊聞衛尉廖以布三千匹，城門校尉防以錢三百萬，私贍三輔衣冠，知與不知，莫不畢給。又聯臘日亦遺其在雒中者錢各五千。越騎校尉光，臘用羊三百頭，米四百斛，肉五千斤。臣愚以為不應經義。惶恐，不敢不以聞。陛下情慾厚之，亦宜所以安之。臣今言此，誠欲上忠陛下，下全後家也。」
是歲，京師及兗、豫、徐州大旱。

