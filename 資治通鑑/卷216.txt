
資治通鑑 第216卷
卷第二百一十六

【唐紀三十二】　起強圉大淵獻十二月，盡昭陽大荒落，凡六年有奇。


十二月，己巳，上以仙芝為安西四鎮節度使，征靈察入朝，靈察大懼。仙芝見靈察，趨走如故，靈察益懼。副都護京兆程千里、押牙畢思琛及行官王滔等，皆平日構仙芝於靈察者也，仙芝面責千里、思琛曰：「公面雖男子，心如婦人，何也？」又捽滔等，欲笞之，既而皆釋之，謂曰：「吾素所恨於汝者，欲不言，恐汝懷憂；今既言之，則無事矣。」軍中乃安。

初，仙芝為都知兵馬使，猗氏人封常清，少孤貧，細瘦纇目，一足偏短，求為仙芝傔，不納。常清日候仙芝出入，不離其門，凡數十日，仙芝不得已留之。會達奚部叛走，夫蒙靈察使仙芝追之，斬獲略盡。常清私作捷書以示仙芝，皆仙芝心所欲言者，由是一府奇之。仙芝為節度使，即署常清判官；仙芝出征，常為留後。仙芝乳母子鄭德詮為郎將，仙芝遇之如兄弟，使典家事，威行軍中。常清嘗出，德詮走馬自後突之而過。常清至使院，使召德詮，每過一門，輒闔之，既至，常清離度謂曰：「常清本出寒微，郎將所知。今日中丞命為留後，郎將何得於眾中相陵突！」因叱之曰：「郎將須暫死以肅軍政！」遂杖之六十，面仆地曳出。仙芝妻及乳母於門外叫哭救之，不及，因以狀白仙芝。仙芝覽之，驚曰：「已死邪？」及見常清，遂不復言，常清亦不之謝。軍中畏之惕息。

自唐興以來，邊帥皆用忠厚名臣，不久任，不遙領，不兼統，功名著者往往入為宰相。其四夷之將，雖才略如阿史那社爾、契苾何力猶不專大將之任，皆以大臣為使以制之。及開元中，天子有吞四夷之志，為邊將者十餘年不易，始久任矣；皇子則慶、忠諸王，宰相則蕭嵩、牛仙客，始遙領矣；蓋嘉運、王忠嗣專制數道，始兼統矣。李林甫欲杜邊帥入相之路，以胡人不知書，乃奏言：「文臣為將，怯當矢石，不若用寒畯胡人；胡人則勇決習戰，寒族則孤立無黨，陛下誠心恩洽其心，彼必能為朝廷盡死。」上悅其言，始用安祿山。至是，諸道節度使盡用胡人，精兵鹹戍北邊，天下之勢偏重，卒使祿山傾覆天下，皆出於林甫專寵固位之謀也。


夏，四月，辛丑，左監門大將軍、知內侍省事高力士加驃騎大將軍。力士承恩歲久，中外畏之。太子亦呼之為兄，諸王公呼之為翁，駙馬輩直謂之爺，自李林甫、安祿山輩皆因之以取將相。其家富厚不貲。於西京作寶壽寺，寺鐘成，力士作齋以慶之，舉朝畢集。擊鐘一杵，施錢百緡，，有求媚者至二十杵，少者不減十杵。然性和謹少過，善觀時俯仰，不敢驕橫，故天子終親任之，士大夫亦不疾惡也。

五月，壬午，群臣上尊號曰開元天寶聖文神武應道皇帝；赦天下，免百姓來載租庸，擇後魏子孫一人為三恪。

六月，庚子，賜安祿山鐵券。

度支郎中兼侍御史楊釗善窺上意所愛惡而迎之，以聚斂驟遷，歲中領十五餘使。甲辰，遷給事中，兼御史中丞，專判度支事，恩幸日隆。

蘇冕論曰：設官分職，各有司存。政有恆而易守，事歸本而難失，經遠之理，捨此奚據！洎奸臣廣言利以邀恩，多立使以示寵，刻下民以厚斂，張虛數以獻狀；上心蕩而益奢，人望怨而成禍；使天子有司守其位而無其事，愛厚祿而虛其用。宇文融首唱其端，楊慎矜、王□繼遵其軌，楊國忠終成其亂。仲尼云：「寧有盜臣，而無聚斂之臣。」誠哉是言！前車既覆，後轍未改，求達化本，不亦難乎！

冬，十月，庚戌，上幸華清宮。

十一月，癸未，以貴妃姊適崔氏者為韓國夫人，適裴氏者為虢國夫人，適柳氏者為秦國夫人。三人皆有才色，上呼之為姨，出入宮掖，並承恩澤，勢傾天下。每命婦入見，玉真公主等皆讓不敢就位。三姊與銛、錡五家，凡有請托，府縣承迎，峻於制敕；四方賂遺，輻湊其門，惟恐居後，朝夕如市。十宅諸王及百孫院婚嫁，皆先以錢千緡賂韓、虢使請，無不如志。上所賜與及四方獻遺，五家如一。競開第捨，極其壯麗，一堂之費，運逾千萬；既成，見它人有勝己者，輒毀而改為。虢國尤為豪蕩，一旦，帥工徒突入韋嗣立宅，即撤去舊屋，自為新第，但授韋氏以隙地十畝而已。中堂既成，召工圬墁，約錢二百萬；復求賞技，虢國以絳羅五百段賞之，嗤而不顧，曰：「請取螻蟻、蜥蜴，記其數置堂中，苟失一物，不敢受直。」

十二月，戊戌，或言玄元皇帝降於朝元閣，制改會昌縣曰昭應，廢新豐入昭應。辛酉，上還宮。

哥舒翰築神威軍於青海上，吐蕃至，翰擊破之。又築城於青海中龍駒島，謂之應龍城，吐蕃屏跡不敢近青海。

是歲，雲南王歸義卒，子閣羅鳳嗣，以其子鳳迦異為陽瓜州刺史。


春，二月，戊申，引百官觀左藏，賜帛有差。是時州縣殷富，倉庫積粟帛，動以萬計。楊釗奏請所在糶變為輕貨，及征丁租地稅皆變布帛輸京師；屢奏帑藏充牣，古今罕儔，故上帥群臣觀之，賜釗紫衣金魚以賞之。上以國用豐衍，故視金帛如糞壤，賞賜貴寵之家，無有限極。

三月，朔方節度等使張齊丘於中受降城西北五百餘里木刺山築橫塞軍，以振遠軍使鄭人郭子儀為橫塞軍使。

夏，四月，咸寧太守趙奉璋告李林甫罪二十餘條；狀未達，林甫知之，諷御史逮捕，以為妖言，杖殺之。

先是，折衝府皆有木契、銅魚，朝廷征發，下敕書、契、魚，都督、郡府參驗皆合，然後遣之。自募置擴騎，府兵日益墮壞，死及逃亡者，有司不復點補；其六馱馬牛、器械、糗糧，耗散略盡。府兵入宿衛者，謂之侍官，言其為天子侍衛也。其後本衛多以假人，役使如奴隸，長安人羞之，至以相詬病。其戍邊者，又多為邊將苦使，利其死而沒其財。由是應為府兵者皆逃匿，至是無兵可交。五月，癸酉，李林甫奏停折衝府上下魚書；是後府兵徒有官吏而已。其折衝、果毅，又歷年不遷，士大夫亦恥為之。其擴騎之法，天寶以後，稍亦變廢，應募者皆市井負販、無賴子弟，未嘗習兵。時承平日久，議者多謂中國兵可銷，於是民間挾兵器者有禁；子弟為武官，父兄擯不齒。猛將精兵，皆聚於西北邊，中國無武備矣。

太白山人李渾等上言見神人，言金星洞有玉板石記聖主福壽之符；命御史中丞王□入仙遊谷求而獲之。上以符瑞相繼，皆祖宗休烈，六月，戊申，上聖祖號曰大道玄元皇帝，上高祖謚曰神堯大聖皇帝，大宗謚曰文武大聖皇帝，高宗謚曰天皇大聖皇帝，中宗謚曰孝和大聖皇帝，睿宗謚曰玄真大聖皇帝，竇太后以下皆加謚曰順聖皇后。

辛亥，刑部尚書、京兆尹蕭炅坐贓左遷汝陰太守。

上命隴右節度使哥舒翰帥隴右、河西及突厥阿布思兵，益以朔方、河東兵，凡六萬三千，攻吐蕃石堡城。其城三面險絕，惟一徑可上，吐蕃但以數百人守之，多貯糧食，積檑木及石，唐兵前後屢攻之，不能克。翰進攻數日不拔，召裨將高秀巖、張守瑜，欲斬之，二人請三日期可克；如期拔之，獲吐蕃鐵刃悉諾羅等四百人，唐士卒死者數萬，果如王忠嗣之言。頃之，翰又遣兵於赤嶺西開屯田，以謫卒二千戍龍駒島；冬冰合，吐蕃大集，戍者盡沒。

閏月，乙丑，以石堡城為神武軍，又於劍南西山索磨川置保寧都護府。

丙寅，上謁太清宮。丁卯，群臣上尊號曰開元天地大寶聖文神武應道皇帝，赦天下。禘、祫自今於太清宮聖祖前設位序正。

秋，七月，冊突騎施移撥為十姓可汗。

八月，乙亥，護蜜王羅真檀入朝，請留宿衛；許之，拜左武衛將軍。

冬，十月，乙丑，上幸華清宮。

十一月，乙未，吐火羅葉護失裡怛伽羅遣使表稱：「朅師王親附吐蕃，因苦小勃律鎮軍，阻其糧道。臣思破兇徒，望發安西兵，以來歲正月至小勃律，六月至大勃律。」上許之。


春，正月，己亥，上還宮。

群臣屢表請封西嶽，許之。

二月，楊貴妃復忤旨，送歸私第。戶部郎中吉溫因宦官言於上曰：「婦人識慮不遠，違忤聖心，陛下何愛宮中一席之地，不使之就死，豈忍辱之於外捨邪？」上亦悔之，遣中使賜以御膳。妃對使者涕泣曰：「妾罪當死，陛下幸不殺而歸之。今當永離掖庭，金玉珍玩，皆陛下所賜，不足為獻，惟發者父母所與，敢以薦誠。」乃剪髮一繚而獻之。上遽使高力士召還，寵待益深。時諸貴戚競以進食相尚，上命宦官姚思藝為檢校進食使，水陸珍羞數千盤，一盤費中人十家之產。中書舍人竇華嘗退朝，值公主進食，列於中衢，傳呼按轡出其間，宮苑小兒數百奮梃於前，華僅以身免。

安西節度使高仙芝破朅師，虜其王勃特沒。三月，庚子，立勃特沒之兄素迦為朅師王。

上命御史大夫王□鑿華山路，設壇場於其上。是春，關中旱，辛亥，岳祠災；制罷封西嶽。

夏，四月，己巳，御史中丞宋渾坐贓巨萬，流潮陽。初，吉溫因李林甫得進；及兵部侍郎兼御史中丞楊釗恩遇浸深，溫遂去林甫而附之，為釗畫代林甫執政之策。蕭炅及渾，皆林甫所厚也，求得其罪，使釗奏而逐之，以剪其心腹，林甫不能救也。

五月，乙卯，賜安祿山爵東平郡王。唐將帥封王自此始。

秋，七月，乙亥，置廣文館於國子監，以教諸生習進士者。

八月，丁巳，以安祿山兼河北道採訪處置使。

朔方節度使張齊丘給糧失宜，軍士怒，毆其判官；兵馬使郭子儀以身捍齊丘，乃得免。癸亥，齊丘左遷濟陰太守，以河西節度使安思順權知朔方節度事。

辛卯，處士崔昌上言：「國家宜承周、漢，以土代火；周、隋皆閏位，不當以其子孫為二王后。」事下公卿集議。集賢院學士衛包上言：「集議之夜，四星聚於尾，天意昭然。」上乃命求殷、周、漢後為三恪，廢韓、介、巂公；以昌為左贊善大夫，包為虞部員外郎。

冬，十月，庚申，上幸華清宮。

太白山人王玄翼上言見玄元皇帝，言寶仙洞有妙寶真符。命刑部尚書張均等往求，得之。時上尊道教，慕長生，故所在爭言符瑞，群臣表賀無虛月。李林甫等皆請舍宅為觀以祝聖壽，上悅。

安祿山屢誘奚、契丹，為設會，飲以莨菪酒，醉而坑之，動數千人，函其酋長之首以獻，前後數四。至是請入朝，上命有司先為起第於昭應。祿山至戲水，楊釗兄弟姊妹皆往迎之，冠蓋蔽野；上自幸望春宮以待之。辛未，祿山獻奚俘八千人，上命考課之日書上上考。前此聽祿山於上谷鑄錢五壚，祿山乃獻錢樣千緡。

楊釗，張易之之甥也，奏乞昭雪易之兄弟。庚辰，制引易之兄弟迎中宗於房陵之功，復其官爵，仍賜一子官。釗以圖讖有「金刀」，請更名；上賜名國忠。

十二月，乙亥，上還宮。

關西遊弈使王難得擊吐蕃，克五橋，拔樹敦城，以難得為白水軍使。

安西四鎮節度使高仙芝偽與石國約和，引兵襲之，虜其王及部眾以歸，悉殺其老弱。仙芝性貪，掠得瑟瑟十餘斛，黃金五六橐駝，其餘口馬雜貨稱是，皆入其家。

楊國忠德鮮于仲通，薦為劍南節度使。仲通性褊急，失蠻夷心。

故事，南詔常與妻子俱謁都督，過雲南，雲南太守張虔陀皆私之。又多所徵求，南詔王閣羅鳳不應，虔陀遣人詈辱之，仍密奏其罪。閣羅鳳忿怨，是歲，發兵反，攻陷雲南，殺虔陀，取夷州三十二。


春，正月，壬辰，上朝獻太清宮；癸巳，朝享太廟；甲子，合祀天地於南郊，赦天下，免天下今載地稅。

丁酉，命李林甫遙領朔方節度使，以戶部侍郎李□知留後事。

庚子，楊氏五宅夜遊，與廣平公主從者爭西市門，楊氏奴揮鞭及公主衣，公主墜馬，駙馬程昌裔下扶之，亦被數鞭。公主泣訴於上，上為之杖殺楊氏奴。明日，免昌裔官，不聽朝謁。

上命有司為安祿山起第於親仁坊，敕令但窮壯麗，不限財力。既成，具幄帟器皿，充牣其中，有貼白檀床二，皆長丈，闊六尺；銀平脫屏風，帳一方一丈八尺；於廚廄之物皆飾以金銀，金飯罌二，銀淘盆二，皆受五斗，織銀絲筐及笊籬各一；他物稱是。雖禁中服御之物，殆不及也。上每令中使為祿山護役，築第及儲偫賜物，常戒之曰：「胡眼大，勿令笑我。」

祿山入新第，置酒，乞降墨敕請宰相至第。是日，上欲於樓下擊球，遽為罷戲，命宰相赴之。日遣諸楊與之選勝游宴，侑以梨園教坊樂。上每食一物稍美，或後苑校獵獲鮮禽，輒遣中使走馬賜之，絡驛於路。

甲辰，祿山生日，上及貴妃賜衣服、寶器、酒饌甚厚。後三日，召祿山入禁中，貴妃以錦繡為大襁褓，裹祿山，使宮人以彩輿舁之。上聞後宮喧笑，問其故，左右以貴妃三日洗祿兒對。上自往觀之，喜，賜貴妃洗兒金銀錢，復厚賜祿山，盡歡而罷。自是祿山出入宮掖不禁，或與貴妃對食，或通宵不出，頗有丑聲聞於外，上亦不疑也。

安西節度使高仙芝入朝，獻所擒突騎施可汗、吐蕃酋長、石國王、朅師王。加仙芝開府儀同三司。尋以仙芝為河西節度使，代安思順；思順諷群胡割耳剺面請留己，制復留思順於河西。

安祿山求兼河東節度。二月，丙辰，以河東節度使韓休鈱為左羽林將軍，以祿山代之。

戶部郎中吉溫見祿山有寵，又附之，約為兄弟，說祿山曰：「李右丞相雖以時事親三兄，必不肯以兄為相；溫雖蒙驅使，終不得超擢。兄若薦溫於上，溫即奏兄堪大任，共排林甫出之，為相必矣。」祿山悅其言，數稱溫才於上，上亦忘曩日之言。會祿山領河東，因奏溫為節度副使、知留後，以大理司直張通儒為留後判官，河東事悉以委之。

是時，楊國忠為御史中丞，方承恩用事。祿山登降殿階，國忠常扶掖之。祿山與王□俱為大夫，□權任亞於李林甫。祿山見林甫，禮貌頗倨。林甫陽以他事召王大夫，□至，趨拜甚謹，祿山不覺自失，容貌益恭。林甫與祿山語，每揣知其情，先言之，祿山驚服。祿山於公卿皆慢侮之，獨憚林甫，每見，雖盛冬，常汗沾衣。林甫乃引與坐於中書廳，撫以溫言，自解披袍以覆之。祿山忻荷，言無不盡，謂林甫為十郎。既歸范陽，劉駱谷每自長安來，必問：「十郎何言？」得美言則喜；或但云「語安大夫，須好檢校！」輒反手據床曰：「噫嘻，我死矣！」

祿山既兼領三鎮，賞刑己出，日益驕恣。自以曩時不拜太子，見上春秋高，頗內懼；又見武備墮馳，有輕中國之心。孔目官嚴莊、掌書記高尚因為之解圖讖，勸之作亂。

祿山養同羅、奚、契丹降者八千餘人，謂之「曳落河」。曳落河者，胡言壯士也。及家僮百餘人，皆驍勇善戰，一可當百。又畜戰馬數萬匹，多聚兵仗，分遣商胡詣諸道販鬻，歲輸珍貨數百萬。私作緋紫袍、魚袋、以百萬計。以高尚、嚴莊、張通儒及將軍孫孝哲為腹心，史思明、安守忠、李歸仁、蔡希德、牛廷玠、向潤容、李庭望、崔乾祐、尹子奇、何千年、武令珣、能元皓、田承嗣、田乾真、阿史那承慶為爪牙。尚，雍權人，本名不危，頗有辭學，薄遊河朔，貧困不得志，常歎曰：「高不危當舉大事而死，豈能嚙草根求活邪！」祿山引置幕府，出入臥內。尚典箋奏，莊治簿書。通儒，萬歲之子；孝哲，契丹出。承嗣世為盧龍小校，祿山以為前鋒兵馬使，治軍嚴整。嘗大雪，祿山按行諸營，至承嗣營，寂若無人，入閱士卒，無一人不在者，祿山以是重之。

夏，四月，壬午，劍南節度使鮮于仲通討南詔蠻，大敗於瀘南。時仲通將兵八萬，分二道出戎、巂州，至曲州、靖州。南詔王閣羅鳳遣使謝罪，請還所俘掠，城雲南而去，且曰：「今吐蕃大兵壓境，若不許我，我將歸命吐蕃，雲南非唐有也。」仲通不許，囚其使。進軍至西洱河，與閣羅鳳戰，軍大敗，士卒死者六萬人，仲通僅以身免。楊國忠掩其敗狀，仍敘其戰功。

閣羅鳳斂戰屍，築為京觀，遂北臣於吐蕃。蠻語謂弟為「鐘」，吐蕃命閣羅鳳為「贊普鐘」，號曰東帝，給以金印。閣羅鳳刻碑於國門，言於不得已而叛唐，且曰：「我世世事唐，受其封賞，後世容復歸唐，當指碑以示唐使者，知吾之叛非本心也。」制大募兩京及河南、北兵以擊南詔；人聞雲南多瘴癘，未戰士卒死者什八九，莫肯應募。楊國忠遣御史分道捕人，連枷送詣軍所。舊制，百姓有勳者免徵役，時調兵既多，國忠奏先取高勳。於是行者愁怨，父母妻子送之，所在哭聲振野。

高仙芝之虜石國王也，石國王子逃詣諸胡，具告仙芝欺誘貪暴之狀。諸胡皆怒，潛引大食慾共攻四鎮。仙芝聞之，將蕃、漢三萬眾擊大食，深入七百餘里，至恆羅斯城，與大食遇。相持五日，葛羅祿部眾叛，與大食夾攻唐軍，仙芝大敗，士卒死亡略盡，所餘才數千人。右威衛將軍李嗣業勸仙芝宵遁，道路阻隘，拔汗那部眾在前，人畜塞路；嗣業前驅，奮大梃擊之，人馬俱斃，仙芝乃得過。

將士相失，別將汧陽段秀實聞嗣業之聲，詬曰：「避敵先奔，無勇也；全己棄眾，不仁也。幸而得達，獨無愧乎！」嗣業執其手謝之，留拒追兵，收散卒，得俱免。還至安西，言於仙芝，以秀實兼都知兵馬使，為己判官。

八月，丙辰，武庫火，燒兵器三十七萬。

安祿山將三道兵六萬以討契丹，以奚騎二千為鄉導，過平盧千餘里，至土護真水，遇雨。祿山引兵晝夜兼行三百餘里，至契丹牙帳，契丹大駭。時久雨，弓駑筋膠皆弛，大將何思德言於祿山曰：「吾兵雖多，遠來疲弊，實不可用，不如按甲息兵以臨之，不過三日，虜必降。」祿山怒、欲斬之，思德請前驅效死。思德貌類祿山，虜爭擊，殺之，以為已得祿山，勇氣增倍。奚復叛，與契丹合，夾擊唐兵，殺傷殆盡。射祿山，中鞍，折冠簪，失履，獨與麾下二十騎走；會夜，追騎解，得入師州，歸罪於左賢王哥解、河東兵馬使魚承仙而斬之。

平盧兵馬使史思明懼，逃入山谷近二旬，收散卒，得七百人。平盧守將史定方將精兵二千救祿山，契丹引去，祿山乃得免。至平盧，麾下皆亡，不知所出。史思明出見祿山，祿山喜，起，執其手曰：「吾得汝，復何憂！」思明退，謂人曰：「向使早出，已與哥解並斬矣。」契丹圍師州，祿山使思明擊卻之。

冬，十月，壬子，上幸華清宮。

楊國忠使鮮于仲通表請己遙領劍南；十一月，丙午，以國忠領劍南節度使。


春，正月，丁亥，上還宮。

二月，庚午，命有司出粟帛及庫錢數十萬緡於兩市易惡錢。先是，江、淮多惡錢，貴戚大商往往以良錢一易惡錢五，載入長安，市井不勝其弊，故李林甫奏請禁之，官為易取，期一月，不輸官者罪之。於是商賈囂然，不以為便。眾共遮楊國忠馬自言，國忠為之言於上，乃更命非鉛錫所鑄及穿穴者，皆聽用之如故。

三月，安祿山發蕃、漢步騎二十萬擊契丹，欲以雪去秋之恥。初，突厥阿布思來降，上厚禮之，賜姓名李獻忠，累遷朔方節度副使，賜爵奉信王。獻忠有才略，不為安祿山下，祿山恨之；至是，奏請獻忠帥同羅數萬騎，與俱擊契丹。獻忠恐為祿山所害，白留後張□，請奏留不行，□不許。獻忠乃帥所部大掠倉庫，叛歸漠北，祿山遂頓兵不進。

乙巳，改吏部為文部，兵部為武部，刑部為憲部。

戶部侍郎兼御史大夫、京光尹王□，權寵日盛，領二十餘使。宅旁為使院，文案盈積，吏求署一字，累日不得前；中使賜繼不絕於門，雖李林甫亦畏避之。林甫子岫為將作監，□子淮為衛尉少卿，俱供奉禁中。淮陵侮岫，岫常下之。然□事林甫謹，林甫雖忌其寵，不忍害也。

准嘗帥其徒過駙馬都尉王繇，繇望塵拜伏；准挾彈命於繇冠，折其玉簪，以為戲笑。既而繇延准置酒，繇所尚永穆公主，上之愛女也，為準親執刀匕。准去，或謂繇曰：「鼠雖挾其父勢，君乃使公主為之具食，有如上聞，無乃非宜？」繇曰：「上雖怒無害，至於七郎，死生所繫，不敢不爾。」

□弟戶部郎中銲，凶險不法，召術士任海川，問：「我有王者之相否？」海川懼，亡匿。□恐事洩，捕得，托以他事杖殺之。王府司馬韋會，安定公主之子，王繇之同產也，話之私庭。□又使長安尉賈季鄰收會系獄，縊殺之，繇不敢言。

銲所善刑縡，與龍武萬騎謀殺龍武將軍，以其兵作亂，殺李林甫、陳希烈、楊國忠；前期二日，有告之者。夏，四月，乙酉，上臨朝，以告狀面授□，使捕之。□意銲在縡所，先遣人召之。日晏，乃命賈季鄰等捕縡。縡居金城坊，季鄰等至門，縡帥其黨數十人持弓刀格鬥突出。□與楊國忠引兵繼至，縡黨曰：「勿傷大夫人。」國忠之傔密謂國忠曰：「賊有號，不可戰也。」縡斗且走，至皇城西南隅。會高力士引飛龍禁軍四百至，擊縡，捕其黨，皆擒之。

國忠以狀白上，曰：「□必預謀。」上以□任遇深，不應同逆；李林甫亦為之辨解。上乃命特原銲不問，然意欲□表請罪之；使國忠諷之，□不忍，上怒。會陳希烈極言□大逆當誅，戊子，敕希烈與國忠鞫之，仍以國忠兼京兆尹。於是任海川、韋會等事皆發，獄具，□賜自盡，銲杖死於朝堂。□子准、偁流嶺南，尋殺之。有司籍其第捨，數日不能遍。□賓佐莫敢窺其門，獨採訪判官裴冕收其屍葬之。

初，李林甫以陳希烈易制，引為相，政事常隨林甫左右，晚節遂與林甫為敵，林甫懼。會李獻忠叛，林甫乃請解朔方節制，且薦河西節度使安思順自代；庚子，以思順為朔方節度使。

五月，戊申，慶王琮薨，贈靖德太子。

丙辰，京兆尹楊國忠加御史大夫、京畿、關內採訪等使，凡王□所綰使務，悉歸國忠。

初，李林甫以國忠微才，且貴妃之族，故善遇之。國忠與王□為中丞，□用林甫薦為大夫，故國忠不悅，遂深探刑縡獄，令引林甫交私□兄弟及阿布思事狀，陳希烈、哥舒翰從而證之；上由是疏林甫。國忠貴震天下，始與林甫為仇敵矣。

六月，甲子，楊國忠奏吐蕃兵六十萬救南詔，劍南兵擊破之於雲南，克敵隰州等三城，捕虜六千三百，以道遠，簡壯者千餘人及酋長降者獻之。

秋，八月，乙丑，上復幸左藏，賜群臣帛。癸巳，楊國忠奏有鳳皇見左藏庫屋，出納判官魏仲犀言鳳集庫西通訓門。

九月，阿布思入寇，圍永清柵，柵使張元軌拒卻之。

冬，十月，戊寅，上幸華清宮。

己亥，改通訓門曰鳳集門；魏仲犀遷殿中侍御史，楊國忠屬吏率以鳳皇優得調。

南詔數寇邊，蜀人請楊國忠赴鎮；左僕射兼右相李林甫奏遣之。國忠將行，泣辭上，言必為林甫所害，貴妃亦為之請。上謂國忠曰：「卿暫到蜀區處軍事，朕屈指待卿，還當入相。」林甫時已有疾，憂懣不知所為，巫言一見上可小愈。上欲就視之，左右固諫。上乃命林甫出庭中，上登降聖閣遙望，以紅巾招之。林甫不能拜，使人代拜。國忠比至蜀，上遣中使召還，至昭應，謁林甫，拜於床下。林甫流涕謂曰：「林甫死矣，公必為相，以後事累公！」國忠謝不敢當，汗流覆面。十一月，丁卯，林甫薨。

上晚年自恃承平，以為天下無復可憂，遂深居禁中，專以聲色自娛，悉委政事於林甫。林甫媚事左右，迎合上意，以固其寵；杜絕言路，掩蔽聰明，以成其奸；妒賢疾能，排抑勝己，以保其位；屢起大獄，誅逐貴臣，以張其勢。自皇太子以下，畏之側足。凡在相位十九年，養成天下之亂，而上不之寤也。

庚申，以楊國忠為右相，兼文部尚書，其判使並如故。

國忠為人強辯而輕躁，無威儀。既為相，以天下為己任，裁決機務，果敢不疑；居朝廷，攘裾扼腕，公卿以下，頤指氣使，莫不震懾。自侍御史至為相，凡領四十餘使。台省官有才行時名，不為己用者，皆出之。

或勸陝郡進士張彖謁國忠，曰：「見之，富貴立可圖。」彖曰：「吾輩依楊右相如泰山，吾以為冰山耳！若皎日既出，吾輩得無失所恃乎！」遂隱居嵩山。

國忠以司勳員外郎崔圓為劍南留後，征魏郡太守吉溫為御史中丞，充京畿、關內採訪等使。溫詣范陽辭安祿山，祿山令其子慶緒送至境，為溫控馬出驛數十步。溫至長安，凡朝廷動靜，輒報祿山，信宿而達。

十二月，楊國忠欲收人望，建議：「文部選人，無問賢不肖，選深者留之，依資據闕注官。」滯淹者翕然稱之。國忠凡所施置，皆曲徇時人所欲，故頗得眾譽。

甲申，以平盧兵馬使史思明兼北平太守，充盧龍軍使。

丁亥，上還宮。

丁酉，以安西行軍司馬封常清為安西四鎮節度使。

哥舒翰素與安祿山、安思順不協，上常和解之，使為兄弟。是冬，三人俱入朝，上使高力士宴之於城東。祿山謂翰曰：「我父胡，母突厥，公父突厥，母胡，族類頗同，何得不相親？」翰曰：『古人云：狐向窟嗥不祥，為其忘本故也。兄苟見親，翰敢不盡心！」祿山以為譏其胡也，大怒，罵翰曰：「突厥敢爾！」翰欲應之，力士目翰，翰乃止，陽醉而散，自是為怨愈深。

棣王琰有二孺人，爭寵，其一使巫書符置琰履中以求媚。琰與監院宦者有隙，宦者知之，密奏琰祝詛上；上使人掩其履而獲之，大怒。琰頓首謝：「臣實不知有符。」上使鞫之，果孺人所為。上猶疑琰知之，囚於鷹狗坊，絕朝請，憂憤而薨。

故事，兵、吏部尚書知政事者，選事悉委侍郎以下，三注三唱，仍過門下省審，自春及夏，其事乃畢。及楊國忠以宰相領文部尚書，欲自示精敏，乃遣令史先於私第密定名闕。


春，正月，壬戌，國忠召左相陳希烈及給事中、諸司長官皆集尚書都堂，唱注選人，一日而畢，曰：「今左相、給事中俱在座，已過門下矣。」其間資格差繆甚眾，無敢言者。於是門下不復過官，侍郎但掌試判而已。侍郎韋見素、張倚趨走門庭，與主事無異。見素，湊之子也。

京兆尹鮮于仲通諷選人請為國忠刻頌，立於省門，制仲通撰其辭；上為改定數字，仲通以金填之。

楊國忠使人說安祿山誣李林甫與阿布思謀反，祿山使阿布思部落降者詣闕，誣告林甫與阿布思約為父子。上信之，下吏按問；林甫婿諫議大夫楊齊宣懼為所累，附國忠意證成之。時林甫尚未葬，二月，癸未，制削林甫官爵；子孫有官者除名，流嶺南及黔中，給隨身衣及糧食，自餘資產並沒官；近親及黨與坐貶者五十餘人。剖林甫棺，抉取含珠，褫金紫，更以小棺如庶人禮葬之。己亥，賜陳希烈爵許國公，楊國忠爵魏國公，賞其成林甫之獄也。

夏，五月，己酉，復以魏、周、隋後為三恪，楊國忠欲攻李林甫之短也。衛包以助邪貶夜郎尉，崔昌貶烏雷尉。

阿布思為回紇所破，安祿山誘其部落而降之，由是祿山精兵，天下莫及。

壬辰，以左武衛大將軍何復光將嶺南五府兵擊南詔。

安祿山以李林甫狡猾逾己，故畏服之。及楊國忠為相，祿山視之蔑如也，由是有隙。國忠屢言祿山有反狀，上不聽。

隴右節度使哥舒翰擊吐蕃，拔洪濟、大漠門等城，悉收九曲部落。

初，高麗人王思禮與翰俱為押牙，事王忠嗣。翰為節度使，思禮為兵馬使兼河源軍使。翰擊九曲，思禮後期；翰將斬之，既而復召釋之。思禮徐曰：「斬則遂斬，復召何為！」

楊國忠欲厚結翰與共排安祿山，奏以翰兼河西節度使。秋，八月，戊戌，賜翰爵西平郡王。翰表侍御史裴冕為河西行軍司馬。

是時中國盛強，自安遠門西盡唐境凡萬二千里，閭閻相望，桑麻翳野，天下稱富庶者無如隴右。翰每遣使入奏，常乘白橐駝，日馳五百里。

九月，甲辰，以突騎施黑姓可汗登裡伊羅蜜施為突騎施可汗。

北庭都護程千里追阿布思至磧西，以書諭葛邏祿，使相應。阿布思窮迫，歸葛邏祿，葛邏祿葉護執之，並其妻子、麾下數千人送之。甲寅，加葛邏祿葉護頓毘伽開府儀同三司，賜爵金山王。

冬，十月，戊寅，上幸華清宮。

楊國忠與虢國夫人居第相鄰，晝夜往來，無復期度，或並轡走馬入朝，不施障幕，道路為之掩目。三夫人將從車駕幸華清宮，會於國忠第；車馬僕從，充溢數坊，錦繡珠玉，鮮華奪目。國忠謂客曰：「吾本寒家，一旦緣椒房至此，未知稅駕之所，然念終不能致令名，不若且極樂耳。」楊氏五家，隊各為一色衣以相別，五家合隊，粲若雲錦；國忠仍以劍南旌節引於其前。

國忠子暄舉明經，學業荒陋，不及格。禮部侍郎達奚珣畏國忠權勢，遣其子昭應尉撫先白之。撫伺國忠入朝上馬，趨至馬下；國忠意其子必中選，有喜色。撫曰：「大人白相公，郎君所試，不中程式，然亦未敢落也。」國忠怒曰：「我子何患不富貴，乃令鼠輩相賣！」策馬不顧而去。撫惶遽，書白其父曰：「彼恃挾貴勢，令人慘嗟，安可復與論曲直！」遂置暄上第。及暄為戶部侍郎，珣始自禮部遷吏部，暄與所親言，猶歎己之淹回，珣之迅疾。

國忠既居要地，中外餉遺輻湊，積縑至三千萬匹。

上在華清宮，欲夜出遊，龍武大將軍陳玄禮諫曰：「宮外即曠野，安可不備不虞！陛下必欲夜遊，請歸城闕。」上為之引還。

是歲，安西節度使封常清擊大勃律，至菩薩勞城，前鋒屢捷，常清乘勝逐之。斥候府果毅段秀實諫曰：「虜兵羸而屢北，誘我也；請搜左右山林。」常清從之，果獲伏兵，遂大破之，受降而還。

中書舍人宋昱知選事，前進士廣平劉乃以選法未善，上書於昱，以為：「禹、稷、皋陶同居舜朝，猶曰載采有九德，考績以九載。近代主司，察言於一幅之判，觀行於一揖之間，何古今遲速不侔之甚哉！借使周公、孔子今處銓廷，考其辭華，則不及徐、庾，觀其利口，則不若嗇夫，何暇論聖賢之事業乎！」

