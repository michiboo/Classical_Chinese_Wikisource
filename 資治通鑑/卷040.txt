
【漢紀三十二】　起旃蒙作噩，盡柔兆閹茂，凡二年。

世祖光武皇帝上之上
1　春，正月，方望與安陵人弓林共立前定安公嬰為天子，聚黨數千人，居臨涇。更始遣丞相松等擊破，皆斬之。
2　鄧禹至箕關，擊破河東都尉，進圍安邑。
3　赤眉二部俱會弘農。更始遣討難將軍蘇茂拒之；茂軍大敗。赤眉眾遂大集，乃分萬人為一營，凡三十營。三月，更始遣丞相松與赤眉戰於蓩鄉，松等大敗，死者三萬餘人。赤眉遂轉北至湖。
4　蜀郡功曹李熊說公孫述宜稱天子。夏，四月，述即帝位，號成家，改元龍興；〔以〕李熊為大司徒[1]，述弟光為大司馬，恢為大司空。越巂任貴據郡降述。
5　蕭王北擊尤來、大槍、五幡於元氏，追至北平，連破之；又戰於順水北，乘勝輕進，反為所敗。王自投高岸，〔遇〕突騎王豐下馬授王[2]，王僅而得免。散兵歸保范陽。軍中不見王，或雲已〔歿〕(殺)[3]，諸將不知所為，吳漢曰：「卿曹努力！王兄子在南陽，何憂無主！」眾恐懼，數日乃定。賊雖戰勝，而憚王威名，夜，遂引去。大軍復進至安次[4]，連戰，破之。賊退入漁陽，所過虜掠。強弩將軍陳俊言於王曰：「賊無輜重，宜令輕騎出賊前，使百姓各自堅壁以絕其食，可不戰而殄也。」王然之，遣俊將輕騎馳出賊前，視人保壁堅完者，敕令固守；放散在野者，因掠取之。賊至，無所得，遂散敗。王謂俊曰：「困此虜者，將軍策也。」
6　馮異遺李軼書，為陳禍福，勸令歸附蕭王；軼知長安已危，而以伯升之死，心不自安，乃報書曰：「軼本與蕭王首謀造漢，今軼守洛陽，將軍鎮孟津，俱據機軸，千載一會，思成斷金。唯深達蕭王，願進愚策以佐國安民。」軼自通書之後，不復與異爭鋒，故異得北攻天井關，拔上黨兩城，又南下河南成皋以東十三縣，降者十餘萬。武勃將萬餘人攻諸畔者，異與戰於士鄉下，大破，斬勃；軼閉門不救。異見其信效，具以白王。王報異曰：「季文多詐，人不能得其要領。今移其書告守、尉當警備者。」眾皆怪王宣露軼書；朱鮪聞之，使人刺殺軼，由是城中乖離，多有降者。
朱鮪聞王北征而河內孤，乃遣其將蘇茂、賈彊將兵三萬餘人渡鞏河，攻溫；鮪自將數萬人攻平陰以綴異。檄書至河內，寇恂即勒軍馳出，並移告屬縣，發兵會溫下。軍吏皆諫曰：「今洛陽兵渡河，前後不絕。宜待眾軍畢集，乃可出也。」恂曰：「溫，郡之籓蔽，失溫則郡不可守。」遂馳赴之。旦日，合戰，而馮異遣救及諸縣兵適至，恂令士卒乘城鼓譟大呼，言曰：「劉公兵到！」蘇茂軍聞之，陳動。恂因奔擊，大破之。馮異亦渡河擊朱鮪，鮪走；異與恂追至洛陽，環城一匝而歸。自是洛陽震恐，城門晝閉。
異、恂移檄上狀，諸將入賀，因上尊號。將軍南陽馬武先進曰：「大王雖執謙退，奈宗廟社稷何！宜先即尊位，乃議征伐。今此誰賊而馳騖擊之乎？」王驚曰：「何將軍出此言！可斬也！」乃引軍還薊。復遣吳漢率耿弇、景丹等十三將軍追尤來等，斬首萬三千餘級，遂窮追至浚靡而還。賊散入遼西、遼東，為烏桓、貊人所鈔擊略盡。
都護將軍賈復與五校戰於真定，復傷瘡甚。王大驚曰：「我所以不令賈復別將者，為其輕敵也。果然，失吾名將！聞其婦有孕，生女邪，我子娶之；生男邪，我女嫁之；不令其憂妻子也。」復病尋愈，追及王於薊，相見甚歡。
還至中山，諸將復上尊號；王又不聽。行到南平棘，諸將復固請之；王不許。諸將且出，耿純進曰：「天下士大夫，捐親戚，棄土壤，從大王於矢石之間者，其計固望攀龍鱗，附鳳翼，以成其所志耳。今大王留時逆眾，不正號位，純恐士大夫望絕計窮，則有去歸之思，無為久自苦也。大眾一散，難可復合。」純言甚誠切，王深感曰：「吾將思之。」
行至鄗，召馮異〔詣鄗〕[5]，問四方動靜。異曰：「更始必敗，宗廟之憂在於大王，宜從眾議！」會儒生強華自關中奉《赤伏符》來詣王曰：「劉秀髮兵捕不道，四夷雲集龍鬬野，四七之際火為主。」群臣因復奏請。六月，己未，王即皇帝位於鄗南；改元，大赦。
7　鄧禹圍安邑，數月未下，更始大將軍樊參將數萬人度大陽，欲攻禹。禹逆擊於解南，斬之。王匡、成丹、劉均合軍十餘萬，復共擊禹，禹軍不利。明日，癸亥，匡等以六甲窮日，不出，禹因得更治兵。甲子，匡悉軍出攻禹。禹令軍中無得妄動，既至營下，因傳發諸將，鼓而並進，大破之。匡等皆走，禹追斬均及河東太守楊寶，遂定河東，匡等奔還長安。
張卬與諸將議曰：「赤眉旦暮且至，見滅不久，不如掠長安，東歸南陽；事若不集，復入湖池中為盜耳！」乃共入，說更始；更始怒不應，莫敢復言。更始使王匡、陳牧、成丹、趙萌屯新豐，李松軍槁，以拒赤眉。張卬、廖湛、胡殷、申屠建與隗囂合謀，欲以立秋日貙膢時共劫更始，俱成前計。更始知之，託病不出，召張卬等入，將悉誅之，唯隗囂稱疾不入，會客王遵、周宗等勒兵自守。更始狐疑不決，卬、湛、殷疑有變，遂突出。獨申屠建在，更始斬建，使執金吾鄧曄將兵圍隗囂第。卬、湛、殷勒兵燒門，入戰宮中，更始大敗。囂亦潰圍，走歸天水。明旦，更始東奔趙萌於新豐。更始復疑王匡、陳牧、成丹與張卬等同謀，乃並召入；牧、丹先至，即斬之。王匡懼，將兵入長安，與張卬等合。
8　赤眉進至華陰，軍中有齊巫，常鼓舞祠城陽景王，巫狂言：「景王大怒曰：『當為縣官，何故為賊！』」有笑巫者輒病，軍中驚動。方望弟陽說樊崇等曰：「今將軍擁百萬之眾，西向帝城，而無稱號，名為群賊，不可以久。不如立宗室，挾義誅伐，以此號令，誰敢不從！」崇等以為然，而巫言益甚。前至鄭，乃相與議曰：「今迫近長安，而鬼神若此，當求劉氏共尊立之。」
先是，赤眉過式，掠故式侯萌之子恭、茂、盆子三人自隨。恭少習《尚書》，隨樊崇等降更始於洛陽，復封式侯，為侍中，在長安。茂與盆子留軍中，屬右校卒史劉俠卿，主牧牛。及崇等欲立帝，求軍中景王後，得七十餘人，唯茂、盆子及前西安侯孝最為近屬。崇等曰：「聞古者天子將兵稱上將軍。」乃書札為符曰：「上將軍」。又以兩空札置笥中，於鄭北設壇場，祠城陽景王，諸三老、從事皆大會。列盆子等三人居中立，以年次探札，盆子最幼，後探，得符；諸將皆稱臣，拜。盆子時年十五，被發徙跣，敝衣赭汗，見眾拜，恐畏欲啼。茂謂曰：「善臧符！」盆子即齧折，棄之。以徐宣為丞相，樊崇為御史大夫，逢安為左大司馬，謝祿為右大司馬，其餘皆列卿、將軍。盆子雖立，猶朝夕拜劉俠卿，時欲出從牧兒戲；俠卿怒止之，崇等亦不復候視也。
9　秋，七月，辛未，帝使使持節拜鄧禹為大司徒，封酇侯，食邑萬戶；禹時年二十四。又議選大司空，帝以《赤伏符》曰「王梁主衛作玄武」，丁丑，以野王令王梁為大司空。又欲以讖文用平狄將軍孫咸行大司馬，眾咸不悅。壬午，以吳漢為大司馬。
初，更始以琅邪伏湛為平原太守。時天下兵起，湛獨晏然，撫循百姓。門下督謀為湛起兵，湛收斬之。於是吏民信向，平原一境賴湛以全。帝徵湛為尚書，使典定舊制。又以鄧禹西征，拜湛為司直，行大司徒事。車駕每出征伐，常留鎮守。
10　鄧禹自汾陰渡河，入夏陽，更始左輔都尉公乘歙引其眾十萬，與左馮翊兵共拒禹於衙；禹復破走之。
宗室劉茂聚眾京、密間，自稱厭新將軍，攻下穎川、汝南，眾十餘萬人。帝使驃騎大將軍景丹、建威大將軍耿弇、強弩將軍陳俊攻之。茂來降，封為中山王。
11　己亥[6]，帝幸懷，遣耿弇、陳俊軍五社津，備滎陽以東；使吳漢率建〔義〕(議)大將軍朱祜等十一將軍[7]，圍朱鮪於洛陽。八月，進幸河陽。
12　李松自槁引兵還，從更始與趙萌共攻王匡、張卬於長安。連戰月餘，匡等敗走，更始徒居長信宮。
赤眉至高陵，王匡、張卬等迎降之，遂共連兵進攻東都門。李松出戰，赤眉生得松。松弟況為城門校尉，開門納之。九月，赤眉入長安。更始單騎走，從廚城門出。式侯恭以赤眉立其弟，自系詔獄；聞更始敗走，乃出，見定陶王祉。祉為之除械，相與從更始於渭濱。右輔都尉嚴本，恐失更始為赤眉所誅，即將更始至高陵，本將兵宿衛，其實圍之。更始將相皆降赤眉，獨丞相曹竟不降，手劍格死。
13　辛未，詔封更始為淮陽王；吏民敢有賊害者，罪同大逆；其送詣吏者封列侯。
14　初，宛人卓茂，寬仁恭愛，恬蕩樂道，雅實不為華貌，行己在於清濁之間，自束髮至白首，與人未嘗有爭競，鄉黨故舊，雖行能與茂不同，而皆愛慕欣欣焉。哀、平間為密令，視民如子，舉善而教，口無惡言，吏民親愛，不忍欺之。民嘗有言部亭長受其米肉遺者，茂曰：「亭長為從汝求乎，為汝有事囑之而受乎，將平居自以恩意遺之乎？」民曰：「往遺之耳。」茂曰：「遺之而受，何故言邪？」民曰：「竊聞賢明之君，使民不畏吏，吏不取民。今我畏吏，是以遺之；吏既卒受，故來言耳。」茂曰：「汝為敝民矣！凡人所以群居不亂，異於禽獸者，以有仁愛禮義，知相敬事也。汝獨不欲修之，寧能高飛遠走，不在人間邪！吏顧不當乘威力強請求耳。亭長素善吏，歲時遺之，禮也。」民曰：「苟如此，律何故禁之？」茂笑曰：「律設大法，禮順人情。今我以禮教汝，汝必無怨惡；以律治汝，汝何所措其手足乎！一門之內，小者可論，大者可殺也。且歸念之。」初，茂到縣，有所廢置，吏民笑之，鄰城聞者皆蚩其不能。河南郡為置守令；茂不為嫌，治事自若。數年，教化大行，道不拾遺；遷京部丞，密人老少皆涕泣隨送。及王莽居攝，以病免歸。上即位，先訪求茂，茂時年七十餘。甲申，詔曰：「夫名冠天下，當受天下重賞。今以茂為太傅，封褒德侯。」
臣光曰：孔子稱「舉善而教，不能則勸」，是以舜舉皋陶，湯舉伊尹，而不仁者遠，有德故也。光武即位之初，群雄競逐，四海鼎沸，彼摧堅陷敵之人，權略詭辯之士，方見重於世，而獨能取忠厚之臣，旌循良之吏，拔於草萊之中，實諸群公之首，宜其光復舊物，享祚久長，蓋由知所先務而得其本原故也。
15　諸將圍洛陽數月，朱鮪堅守不下。帝以廷尉岑彭嘗為鮪校尉，令往說之。鮪在城上，彭在城下，為陳成敗。鮪曰：「大司徒被害時，鮪與共謀，又諫更始無遣蕭王北伐，誠自知罪深，不敢降！」彭還，具言於帝。帝曰：「舉大事者不忌小怨。鮪今若降，官爵可保，況誅罰乎！河水在此，吾不食言！」彭復往告鮪，鮪從城上下索曰：「必信，可乘此上。」彭趣索欲上，鮪見其誠，即許降。辛卯，朱鮪面縛，與岑彭俱詣河陽。帝解其縛，召見之，復令彭夜送鮪歸城。明旦，與蘇茂等悉其眾出降。拜鮪為平狄將軍，封扶溝侯；後為少府，傳封累世。
帝使侍御史河內杜詩安集洛陽。將軍蕭廣縱兵士暴橫，詩敕曉不改，遂格殺廣。還，以狀聞。上召見，賜以棨戟，遂擢任之。
冬，十月，癸丑，車駕入洛陽，幸南宮，遂定都焉。
16　赤眉下書曰：「聖公降者，封為長沙王；過二十日，勿受。」更始遣劉恭請降，赤眉使其將謝祿往受之。更始隨祿，肉袒，上璽綬於盆子。赤眉坐更始，置庭中，將殺之；劉恭、謝祿為請，不能得，遂引更始出。劉恭追呼曰：「臣誠力極，請得先死！」拔劍欲自刎。樊崇等遽共救止之。乃赦更始，封為畏威侯。劉恭復為固請，竟得封長沙王。更始常依謝祿居，劉恭亦擁護之。
17　劉盆子居長樂宮，三輔郡縣、營長遣使貢獻，兵士輒剽奪之，又數暴掠吏民，由是皆復固守。
百姓不知所歸，聞鄧禹乘勝獨克而師行有紀，皆望風相攜負以迎軍，降者日以千數，眾號百萬。禹所止，輒停車拄節以勞來之，父老、童稚，垂發、戴白滿其車下，莫不感悅，於是名震關西。
諸將豪傑皆勸禹徑攻長安，禹曰：「不然。今吾眾雖多，能戰者少，前無可仰之積，後無轉饋之資；赤眉新拔長安，財穀充實，鋒銳未可當也。夫盜賊群居無終日之計，財穀雖多，變故萬端，寧能堅守者也！上郡、北地、安定三郡，土廣人稀，饒穀多畜，吾且休兵北道，就糧養士，以觀其敝，乃可圖也。」於是引軍北至栒邑，所到，諸營保郡邑皆開門歸附。
18　上遣岑彭擊荊州群賊，下犨、葉等十餘城。
19　十一月，甲午，上幸懷。
20　梁王永稱帝於睢陽。
21　十二月，丙戌[8]，上還洛陽。
22　三輔苦赤眉暴虐，皆憐更始，欲盜出之；張卬等深以為慮，使謝祿縊殺之。劉恭夜往，收藏其屍。帝詔鄧禹葬之於霸陵。中郎將宛人趙熹將出武關，道遇更始親屬，皆裸跣饑困，熹竭其資糧以與之，將護而前。宛王賜聞之，迎還鄉里。
23　隗囂歸天水，復招聚其眾，興修故業，自稱西州上將軍。三輔士大夫避亂者多歸囂，囂傾身引接，為布衣交；以平陵范逡為師友，前涼州刺史河內鄭興為祭酒[9]，茂陵申屠剛、杜林為治書，馬援為綏德將軍，楊廣、王遵、周宗及平襄行巡、阿陽王捷、長陵王元為大將軍，安陵班彪之屬為賓客，由此名震西州，聞於山東。馬援少時，以家用不足辭其兄況，欲就邊郡田牧。況曰：「汝大才，當晚成。良工不示人以朴，且從所好。」遂之北地田牧。常謂賓客曰：「丈夫為志，窮當益堅，老當益壯。」後有畜數千頭，穀數萬斛，既而歎曰：「凡殖財產，貴其能賑施也，否則守錢虜耳！」乃盡散於親舊。聞隗囂好士，往從之。囂其敬重，與決籌策。班彪，稚之子也。
24　初，平陵竇融累世仕宦河西，知其土俗，與更始右大司馬趙萌善，私謂兄弟曰：「天下安危未可知。河西殷富，帶河為固，張掖屬國精兵萬騎，一旦緩急，杜絕河津，足以自守，此遺種處也！」乃因萌求往河西。萌薦融於更始，以為張掖屬國都尉。融既到，撫結雄桀，懷輯羌虜，甚得其歡心。是時，酒泉太守安定梁統、金城太守庫鈞、張掖都尉茂陵史苞、酒泉都尉竺曾、敦煌都尉辛肜，并州郡英俊，融皆與厚善。及更始敗，融與梁統等計議曰：「今天下擾亂，未知所歸。河西斗絕在羌、胡中，不同心戮力，則不能自守，權鈞力齊，復無以相率，當推一人為大將軍，共全五部，觀時變動。」議既定，而各謙讓。以位次，咸共推梁統；統固辭，乃推融行河西五郡大將軍事。武威太守馬期、張掖太守任仲並孤立無黨，乃共移書告示之，二人即解印綬去。於是以梁統為武威太守，史苞為張掖太守，竺曾為酒泉太守，辛肜為敦煌太守。融居屬國，領都尉職如故；置從事，監察五郡。河西民俗質樸，而融等政亦寬和，上下相親，晏然富殖。修兵馬，習戰射，明烽燧，羌、胡犯塞，融輒自將與諸郡相救，皆如符要，每輒破之。其後羌、胡皆震服親附，內郡流民避凶饑者歸之不絕。
25　王莽之世，天下咸思漢德，安定三水盧芳居左谷中，詐稱武帝曾孫劉文伯，雲「曾祖母，匈奴渾邪王之姊也」。常以是言誑惑安定間。王莽末，乃與三水屬國羌、胡起兵。更始至長安，征芳為騎都尉，使鎮撫安定以西。更始敗，三水豪桀共立芳為上將軍、西平王，使使與西羌、匈奴結和親。單于以為：「漢氏中絕，劉氏來歸，我亦當如呼韓邪立之，令尊事我。」乃使句林王將數千騎迎芳兄弟入匈奴，立芳為漢帝，以芳弟程為中郎將，將胡騎還入安定。
26　帝以關中未定，而鄧禹久不進兵，賜書責之曰：「司徒，堯也；亡賊，桀也。長安吏民遑遑無所依歸，宜以時進討，鎮慰西京，繫百姓之心。」禹猶執前意，別攻上郡諸縣，更徵兵引穀，歸至大要。積弩將軍馮愔、車騎將軍宗歆守栒邑，二人爭權相攻，愔遂殺歆，因反擊禹，禹遣使以聞。帝問使人：「愔所親愛為誰？」對曰：「護軍黃防。」帝度愔、防不能久和，勢必相忤，因報禹曰：「縛馮愔者，必黃防也。」乃遣尚書宗廣持節往降之。後月餘，防果執愔，將其眾歸罪。更始諸將王匡、胡殷、成丹等皆詣廣降，廣與東歸；至安邑，道欲亡，廣悉斬之。
愔之叛也，引兵西向天水；隗囂逆擊，破之於高平，盡獲其輜重。於是禹承製遣使持節命囂為西州大將軍，得專制涼州、朔方事。
27　臘日，赤眉設樂大會，酒未行，群臣更相辯斗；而兵眾遂各逾宮，斬關入，掠酒肉，互相殺傷。衛尉諸葛稚聞之，勒兵入，格殺百餘人，乃定。劉盆子惶恐，日夜啼泣，從官皆憐之。
28　帝遣宗正劉延攻天井關，與田邑連戰十餘合，延不得進。及更始敗，邑遣使請降；即拜為上黨太守。帝又遣諫議大夫儲大伯持節徵鮑永；永未知更始存亡，疑不肯從，收繫大伯，遣使馳至長安，詗問虛實。
29　初，帝從更始在宛，納新野陰氏之女麗華。是歲，遣使迎麗華與帝姊湖陽公主、妹寧平公主俱到洛陽；以麗華為貴人。更始西平王李通先娶寧平公主，上征通為衛尉。
30　初，更始以王閎為琅邪太守，張步據郡拒之。閎諭降，得贛榆等六縣；收兵與步戰，不勝。步既受劉永官號，治兵於劇，遣將徇泰山、東萊、城陽、膠東、北海、濟南、齊郡，皆下之。閎力不敵，乃詣步相見。步大陳兵而見之。怒曰：「步有何罪，君前見攻之甚！」閎按劍曰：「太守奉朝命，而文公擁兵相拒。閎攻賊耳，何謂甚邪！」步起跪謝，與之宴飲，待為上賓，令閎關掌郡事。

1　春，正月，甲子朔，日有食之。
2　劉恭知赤眉必敗，密教弟盆子歸璽綬，習為辭讓之言。及正旦大會，恭先曰：「諸君共立恭弟為帝，德誠深厚！立且一年，殽亂日甚，誠不足以相成，恐死而無益，願得退為庶人，更求賢知，唯諸君省察！」樊崇等謝曰：「此者崇等罪也。」恭復固請，或曰：「此寧式侯事邪？」恭惶恐起去。盆子乃下床解璽綬，叩頭曰：「今設置縣官而為賊如故，四方怨恨，不覆信向，此皆立非其人所致。願乞骸骨，避賢聖路！必欲殺盆子以塞責者，無所離死！」因涕泣噓唏。崇等及會者數百人，莫不哀憐之，乃皆避席頓首曰：「臣無狀，負陛下，請自今已後，不敢復放縱！」因共抱持盆子，帶以璽綬；盆子號呼，不得已。既罷出，各閉營自守。三輔翕然，稱天子聰明，百姓爭還長安，市裡且滿。後二十餘日，復出，大掠如故。
3　〔刁〕(刀)子都為其部曲所殺[10]，餘黨與諸賊會檀鄉，號檀鄉賊，寇魏郡、清河。魏郡大吏李熊弟陸謀反城迎檀鄉，或以告魏郡太守穎川銚期，期召問熊，熊叩頭首服，願與老母俱就死。期曰：「為吏儻不若為賊樂者，可歸與老母往就陸也！」使吏送出城。熊行，求得陸，將詣鄴城西門；陸不勝愧感，自殺以謝期。期嗟歎，以禮葬之，而還熊故職。於是郡中服其威信。
帝遣吳漢率王梁等九將軍擊檀鄉於鄴東漳水上，大破之，十餘萬眾皆降。又使梁與大將軍杜茂將兵安輯魏郡、清河、東郡，悉平諸營保，三郡清靜，邊路流通。
4　庚辰，悉封諸功臣為列侯；梁侯鄧禹、廣平侯吳漢皆食四縣。博士丁恭議曰：「古者封諸侯不過百里，強幹弱枝，所以為治也。今封四縣，不合法制。」帝曰：「古之亡國皆以無道，未嘗聞功臣地多而滅亡者也。」陰鄉侯陰識，貴人之兄也，以軍功當增封，識叩頭讓曰：「天下初定，將帥有功者眾，臣托屬掖廷，仍加爵邑，不可以示天下。此為親戚受賞，國人計功也。」帝從之。帝令諸將各言所樂，皆占美縣；河南太守穎川丁綝獨求封本鄉。或問其故，綝曰：「綝能薄功微，得鄉亭厚矣！」帝從其志，封新安鄉侯。帝使郎中魏郡馮勤典諸侯封事，勤差量功次輕重，國土遠近，地勢豐薄，不相逾越，莫不厭服焉。帝以為能，尚書眾事皆令總錄之。故事：尚書郎以令史久次補之，帝始用孝廉為尚書郎。
5　〔壬辰〕，起高廟於洛陽[11]，四時合祀高祖、太宗、世宗；建社稷於宗廟之右；立郊兆於城南。
6　長安城中糧盡，赤眉收載珍寶，大縱火燒宮室、市裡，恣行殺掠，長安城中無復人行；乃引兵而西，眾號百萬，自南山轉掠城邑，遂入安定、北地。鄧禹引兵南至長安，軍昆明池，謁祠高廟，收十一帝神主，送詣洛陽；因巡行園陵，為置吏士奉守焉。
7　真定王楊造讖記曰：「赤九之後，癭楊為主。」楊病癭，欲以惑眾；與綿曼賊交通。帝遣騎都尉陳副、游擊將軍鄧隆徵之，楊閉城門不內。帝復遣前將軍耿純持節行幽、冀，所過勞慰王、侯，密敕收楊。純至真定，止傳捨，邀楊相見。純，真定宗室之出也，故楊不以為疑，且自恃眾強，而純意安靜，即從官屬詣之；楊兄弟並將輕兵在門外。楊入，見純，純接以禮敬，因延請其兄弟皆入，乃閉閣，悉誅之，因勒兵而出。真定震怖，無敢動者。帝憐楊謀未發而誅，復封其子為真定王。
8　二月，己酉，車駕幸修武。
9　鮑永、馮衍審知更始已亡，乃發喪，出儲大伯等，封上印綬，悉罷兵，幅巾詣河內，帝見永，問曰：「卿眾安在？」永離席叩頭曰：「臣事更始，不能令全，誠慚以其眾幸富貴，故悉罷之。」帝曰：「卿言大。」而意不悅。既而永以立功見用，衍遂廢棄。永謂衍曰：「昔高祖賞季布之罪，誅丁固之功；今遭明主，亦何憂哉！」衍曰：「人有挑其鄰人之妻者，其長者罵而少者報之。後其夫死，取其長者。或謂之曰：『夫非罵爾者邪？』曰：『在人慾其報我，在我欲其罵人也！』夫天命難知，人道易守，守道之臣，何患死亡！」
10　大司空王梁屢違詔命，帝怒，遣尚書宗廣持節即軍中斬梁；廣檻車送京師。既至，赦之，以為中郎將，北守箕關。
11　壬子，以太中大夫京兆宋弘為大司空。弘薦沛國桓譚，為議郎、給事中。帝令譚鼓琴，愛其繁聲。弘聞之，不悅；伺譚內出，正朝服坐府上，遣吏召之。譚至，不與席而讓之，且曰：「能自改邪，將令相舉以法乎？」譚頓首辭謝；良久，乃遣之。後大會群臣，帝使譚鼓琴。譚見弘，失其常度。帝怪而問之，弘乃離席免冠謝曰：「臣所以薦桓譚者，望能以忠正導主。而令朝廷耽悅鄭聲，臣之罪也。」帝改容謝之。
湖陽公主新寡，帝與共論朝臣，微觀其意。主曰：「宋公威容德器，群臣莫及。」帝曰：「方且圖之。」後弘被引見，帝令主坐屏風後，因謂弘曰：「諺言『貴易交，富易妻，』人情乎？」弘曰：「臣聞貧賤之知不可忘，糟糠之妻不下堂。」帝顧謂主曰：「事不諧矣！」
12　帝之討王郎也，彭寵發突騎以助軍，轉糧食，前後不絕，及帝追銅馬至薊，寵自負其功，意望甚高；帝接之不能滿，以此懷不平。及即位，吳漢、王梁，寵之所遣，並為三公，而寵獨無所加，愈怏怏不得志，歎曰：「如此，我當為王。但爾者，陛下忘我邪！」
是時北州破散，而漁陽差完，有舊鐵官，寵轉以貿穀，積珍寶，益富強。幽州牧朱浮，年少有俊才，欲厲風跡，收士心，辟召州中名宿及王莽時故吏二千石，皆引置幕府，多發諸郡倉穀稟贍其妻子。寵以為天下未定，師旅方起，不宜多置官屬以損軍實，不從其令。浮性矜急自多，寵亦狠強，嫌怨轉積。浮數譖構之，密奏寵多聚兵穀，意計難量。上輒漏泄令寵聞，以脅恐之。至是，有詔徵寵，寵上疏，願與浮俱徵；帝不許。寵益以自疑。其妻素剛，不堪抑屈，固勸無受徵，曰：「天下未定，四方各自為雄。漁陽大郡，兵馬最精，何故為人所奏，而棄此去乎！」寵又與所親信吏計議，皆懷怨於浮，莫有勸行者。帝遣寵從弟子後蘭卿喻之。寵因留子後蘭卿，遂發兵反，拜署將帥，自將二萬餘人，攻朱浮於薊。又以與耿況俱有重功，而恩賞並薄，數遣使〔要〕(邀)誘況[12]。況不受，斬其使。
13　延岑復反，圍南鄭。漢中王嘉兵敗走。岑遂據漢中，進兵武都；為更始柱功侯李寶所破，岑走天水。公孫述遣將侯丹取南鄭。嘉收散卒得數萬人，以李寶為相，從武都南擊侯丹，不利，還軍河池、下辨，復與延岑連戰。岑引北，入散關，至陳倉；嘉追擊，破之。
公孫述又遣將軍任滿從閬中下江州，東據扞關，於是盡有益州之地。
14　辛卯[13]，上還洛陽。
15　三月，乙〔酉〕(未)[14]，大赦。
16　更始諸大將在南方未降者尚多。帝召諸將議兵事，以檄叩地曰：「郾最強，宛為次，誰當擊之？」賈復率然對曰：「臣請擊郾。」帝笑曰：「執金吾擊郾，吾復何憂！大司馬當擊宛。」遂遣復擊郾，破之；尹尊降。又東擊更始淮陽太守暴汜，汜降。
17　夏，四月，虎牙大將軍蓋延督駙馬都尉馬武等四將軍擊劉永，破之；遂圍永於睢陽。
故更始將蘇茂反，殺淮陽太守潘蹇，據廣樂而臣於永；永以茂為大司馬、淮陽王。
18　吳漢擊宛，宛王賜奉更始妻子詣洛陽降；帝封賜為慎侯。叔父良、族父歙、族兄祉皆自長安來。甲午，封良為廣陽王，祉為城陽王；又封兄縯子章為太原王，興為魯王；更始三子求、歆、鯉皆為列侯。
19　鄧王王常降，帝見之甚歡，曰：「吾見王廷尉，不憂南方矣！」拜為左曹，封山桑侯。
20　五月，庚辰，封族父歙為泗水王。
21　帝以陰貴人雅性寬仁，欲立以為後。貴人以郭貴人有子，終不肯當。六月，戊戌，立貴人郭氏為皇后，以其子彊為皇太子；大赦。
22　丙午，封泗水王子終為淄川王。
23　秋，賈復南擊召陵、新息，平之。後部將殺人於穎川，穎川太守寇恂捕得，系獄。時尚草創，軍營犯法，率多相容，恂戮之於市。復以為恥，還，過穎川，謂左右曰：「吾與寇恂並列將帥，而為其所陷，今見恂，必手劍之！」恂知其謀，不欲與相見。姊子谷崇曰：「崇，將也，得帶劍侍側。卒有變，足以相當。」恂曰：「不然，昔藺相如不畏秦王而屈於廉頗者，為國也。」乃敕屬縣盛供具，儲酒醪，執金吾軍入界，一人皆兼二人之饌。恂出迎於道，稱疾而還。復勒兵欲追之，而吏士皆醉，遂過去。恂遣谷崇以狀聞，帝乃征恂。恂至，引見；時賈復先在坐，欲起相避。帝曰：「天下未定，兩虎安得私鬥！今日朕分之。」於是並坐極歡，遂共車同出，結友而去。
24　八月，帝自率諸將征五校。丙辰，幸內黃，大破五校於羛陽，降其眾五萬人。
25　帝遣游擊將軍鄧隆助朱浮討彭寵。隆軍潞南，浮軍雍奴，遣吏奏狀。帝讀檄，怒，謂使吏曰：「營相去百里，其勢豈可得相及！比若還，北軍必敗矣。」彭寵果遣輕兵擊隆軍，大破之；浮遠，遂不能救。
26　蓋延圍睢陽數月，克之。劉永走至虞，虞人反，殺其母、妻；永與麾下數十人奔譙。蘇茂、佼彊、周建合軍三萬餘人救永；延與戰於沛西，大破之。永、彊、建走保湖陵，茂奔還廣樂；延遂定沛、楚、臨淮。
帝使太中大夫伏隆持節使青、徐二州，招降郡國。青、徐群盜聞劉永破敗，皆惶怖請降。張步遣其掾孫昱隨隆詣闕上書，獻鰒魚。隆，湛之子也。
27　堵鄉人董訢反宛城，執南陽太守劉驎。揚化將軍堅鐔攻宛，拔之；訢走還堵鄉。
28　吳漢徇南陽諸縣，所過多侵暴。破虜將軍鄧奉謁歸新野，怒漢掠其鄉里，遂反，擊破漢軍，屯據淯陽，與諸賊合從。
29　九月，壬戌，帝自內黃還。
30　陝賊蘇況攻破弘農，帝使景丹討之。會丹薨，征虜將軍祭遵擊弘農、柏華、蠻中賊，皆平之。
31　赤眉引兵欲西上隴，隗囂遣將軍楊廣迎擊，破之；又追敗之於烏氏、涇陽間。赤眉至陽城番須中，逢大雪，坑谷皆滿，士多凍死。乃復還，發掘諸陵，取其寶貨。凡有玉匣殮者，率皆如生，賊遂污辱呂后屍。鄧禹遣兵擊之於郁夷，反為所敗。禹乃出之雲陽。赤眉復入長安。延岑屯杜陵，赤眉將逢安擊之。鄧禹以安精兵在外，引兵襲長安；會謝祿救至，禹兵敗走。延岑擊逢安，大破之，死者十餘萬人。
廖湛將赤眉十八萬攻漢中王嘉；嘉與戰於谷口，大破之，嘉手殺湛，遂到雲陽就穀。嘉妻兄新野來歙，帝之姑子也。帝令鄧禹招嘉，嘉因歙詣禹降。李寶倨慢，禹斬之。
32　冬，十一月，以廷尉岑彭為征南大將軍。帝於大會中指王常謂群臣曰：「此家率下江諸將輔翼漢室，心如金石，真忠臣也！」即日，拜常為漢忠將軍，使與岑彭率建義大將軍朱祜等七將軍討鄧奉、董訢。彭等先擊堵鄉，鄧奉救之。朱祜軍敗，為奉所獲。
33　銅馬、青犢、尤來餘賊共立孫登為天子。登將樂玄殺登，以其眾五萬餘人降。
34　鄧禹自馮愔叛後，威名稍損，又乏糧食，戰數不利，歸附者日益離散。赤眉、延岑暴亂三輔，郡縣大姓各擁兵眾，禹不能定。帝乃遣偏將軍馮異代禹討之，車駕送至河南，敕異曰：「三輔遭王莽、更始之亂，重以赤眉、延岑之醜，元元塗炭，無所依訴。將軍今奉辭討諸不軌，營〔堡〕(保)降者[15]，遣其渠帥詣京師；散其小民，令就農桑；壞其營壁，無使復聚。征伐非必略地、屠城，要在平定安集之耳。諸將非不健鬥，然好虜掠。卿本能御吏士，念自修敕，無為郡縣所苦！」異頓首受命，引而西，所至布威信，群盜多降。
臣光曰：昔周人頌武王之德曰：「舖時繹思，我徂惟求定。」言王者之兵志，在布陳威德安民而已。觀光武之所以取關中，用是道也。豈不美哉！
35　又詔徵鄧禹還，曰：「慎毋與窮寇爭鋒！赤眉無穀，自當來東。吾以飽待饑，以逸待勞，折棰笞之，非諸將憂也。無得復妄進兵！」
帝以伏隆為光祿大夫，復使於張步，拜步東萊太守，並與新除青州牧、守、都尉俱東。詔隆輒拜令、長以下。
36　十二月，戊午，詔宗室列侯為王莽所絕者，皆復故國。
37　三輔大饑，人相食，城郭皆空，白骨蔽野，遺民往往聚為營堡，各堅壁清野。赤眉虜掠無所得，乃引而東歸，眾尚二十餘萬，隨道復散。帝遣破奸將軍侯進等屯新安，建威大將軍耿弇等屯宜陽，以要其還路，敕諸將曰：「賊若東走，可引宜陽兵會新安；賊若南走，可引新安兵會宜陽。」馮異與赤眉遇於華陰，相拒六十餘日，戰數十合，降其將卒五千餘人。


