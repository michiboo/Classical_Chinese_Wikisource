
資治通鑑　第241卷
【唐紀六十】　起屠維作噩，盡昭陽赤奮若，凡五年。
春，正月，亓志紹與成德合兵掠貝州。
義成行營兵三千人先屯齊州，使之禹城，中道潰叛，橫海節度使李祐討誅之。
李聽、史唐合兵擊亓志紹，破之。志紹將其眾五千奔鎮州。
李載義奏攻滄州長蘆，拔之。
甲辰，昭義奏亓志紹餘眾萬五千人詣本道降，置之洛州。
二月，橫海節度使李祐帥諸道行營兵擊李同捷，破之，進攻德州。
武寧捉生兵馬使石雄，勇敢，愛士卒。王智興殘虐，軍中欲逐智興而立雄。智興知之，因雄立功，奏請除刺史。丙辰，以雄為壁州剌史。史憲誠聞滄景將平而懼，其子唐勸之入朝。丙寅，憲誠使唐奉表請入朝，且請以所管聽命。
石雄既去武寧，王智興悉殺軍中與雄善者百餘人。夏，四月，戊午，智興奏雄搖動軍情，請誅之。上知雄無罪，免死，長流白州。戊辰，李載義奏攻滄州，破其羅城。李祐拔德州，城中將卒三千餘人奔鎮州。李同捷與祐書請降，祐並奏其書，諫議大夫柏耆受詔宣慰行營，好張大聲勢以威制諸將，諸將已惡之矣。及李同捷請降於祐，祐遣大將萬洪代守滄州。耆疑同捷之詐，自將數百騎馳入滄州，以事誅洪，取同捷及其家屬詣京師。乙亥，至將陵，或言王庭湊欲以奇兵篡同捷，乃斬同捷，傳首，滄景悉平。五月，庚寅，加李載義同平章事。諸道兵攻李同捷，三年，僅能下之。而柏耆徑入城，取為己功。諸將疾之，爭上表論列。辛卯，貶耆為循州司戶。李祐尋薨。
壬寅，攝魏博副使史唐奏改名孝章。
六月，丙辰，詔：「鎮州四面行營各歸本道休息，但務保境，勿相往來。惟庭湊效順，為達章表，餘皆勿受。」
辛酉，以史憲誠為兼侍中、河中節度使；以李聽兼魏博節度使；分相、衛、澶三州，以史孝章為節度使。
初，李祐聞柏耆殺萬洪，大驚，疾遂劇。上曰：「祐若死，是耆殺之也！」癸酉，賜耆自盡。
河東節度使李程奏得王庭湊書，請納景州；又奏亓志紹自縊。
上遣中使賜史憲誠旌節，癸酉，至魏州。時李聽自貝州還軍館陶，遷延未進，憲誠竭府庫以治行，將士怒。甲戌，軍亂，殺憲誠，奉牙內都知兵馬使靈武何進滔知留後。李聽進至魏州，進滔拒之，不得入。秋，七月，進滔出兵擊李聽。聽不為備，大敗，潰走，晝夜兼行，趣淺口，失亡過半，輜重兵械盡棄之。昭義兵救之，聽僅而得免，歸於滑台。河北久用兵，饋運不給，朝廷厭苦之。八月，壬子，以進滔為魏博節度使，復以相、衛、澶三州歸之。
滄州承喪亂之餘，骸骨蔽地，城空野曠，戶口存者什無三四，癸丑，以衛尉卿殷侑為齊、德、滄、景節度使。侑至鎮，與士卒同甘苦，招撫百姓，勸之耕桑，流散者稍稍復業。先是，本軍三萬人皆仰給度支，侑至一年，租稅自能贍其半；二年，請悉罷度支給賜；三年之後，戶口滋殖，倉廩充盈。
王庭水奏因鄰道微露請服之意。壬申，赦庭水奏及將士，復其官爵。
征浙西觀察使李德裕為兵部侍郎，裴度薦以為相。會吏部侍郎李宗閔有宦官之助，甲戌，以宗閔同平章事。
上性儉素、九月，辛巳，命中尉以下毋得衣紗縠綾羅。聽朝之暇，惟以書史自娛，聲樂游畋未嘗留意。附馬韋處仁嘗著夾羅巾，上謂曰：「朕慕卿門地清素，故有選尚。如此巾服，聽其他貴戚為之，卿不須爾。」
壬辰，以李德裕為義成節度使。李宗閔惡其逼己，故出之。
冬，十月，丙辰，以李聽為太子少師。
路隋言於上曰：「宰相任重，不宜兼金谷瑣碎之務，如楊國忠、元載、皇甫鎛皆奸臣，所為不足法也。」上以為然。於是裴度辭度支，上許之。
十一月，甲午，上祀圓丘。赦天下。四方毋得獻奇巧之物，其纖麗布帛皆禁之，焚其機杼。
丙申，西川節度使杜元穎奏南詔入寇。元穎以舊相，文雅自高，不曉軍事，專務蓄積，減削士卒衣糧。西南戍邊之卒，衣食不足，皆入蠻境鈔盜以自給，蠻人反以衣食資之。由是蜀中虛實動靜，蠻皆知之。南詔自嵯顛謀大舉入寇，邊州屢以告，元穎不之信。嵯顛兵至，邊城一無備御。蠻以蜀卒為鄉導，襲陷巂、戎二州。甲辰，元穎遣兵與戰於邛州南，蜀兵大敗，蠻遂陷邛州。
武寧節度使王智興入朝。
詔發東川、興元、荊南兵以救西川。十二月，丁未朔，又發鄂岳、襄鄧、陳許等兵繼之。
以王智興為忠武節度使。
己酉，以東川節度使郭釗為西川節度使，兼權東川節度事。嵯顛自邛州引兵徑抵成都。庚戌，陷其外郭。杜元穎帥眾保牙城以拒之，欲遁去者數四。壬子，貶元穎為邵州刺史。
己未，以右領軍大將軍董重質為神策、諸道西川行營節度使，又發太原、鳳翔兵赴西川。南詔寇東川，入梓州西郭。郭釗兵寡弱不能戰，以書責嵯顛。嵯顛覆書曰：「杜元穎侵擾我，故興兵報之耳。」與釗修好而退。蠻留成都西郭十日，其始慰撫蜀人，市肆立堵。將行，乃大掠子女、百工數萬人及珍貨而去。蜀人恐懼，往往赴江，流屍塞江而下。嵯顛自為軍殿，及大度水，嵯顛謂蜀人曰：「此南吾境也，聽汝哭別鄉國。」眾皆慟哭，赴水死者以千計。自是南詔工巧埒於蜀中。嵯顛遣使上表，稱：「蠻比修職貢，豈敢犯邊，正以杜元穎不恤軍士，怨苦元穎，競為鄉導，祈我此行以誅虐帥。誅之不遂，無以慰蜀士之心，願陛下誅之。」丁卯，再貶元穎循州司馬。詔董重質及諸道兵皆引還。郭釗至成都，與南詔立約，不相侵擾。詔遣中使以國信賜嵯顛。
春，正月，辛巳，武昌節度使牛僧孺入朝。戊子，立子永為魯王。
李宗閔引薦牛僧孺。辛卯，以僧孺為兵部尚書、同平章事。於是二人相與排擯李德裕之黨，稍稍逐之。
南詔之寇成都也，詔山南西道發兵救之，興元兵少，節度使李絳募兵千人赴之，未至，蠻退而還。興元兵有常額，詔新募兵悉罷之。二月，乙卯，絳悉召新軍，諭以詔旨而遣之，仍賜以廩麥，皆怏怏而退。往辭監軍，監軍楊叔元素惡絳不奉己，以賜物薄激之。眾怒，大噪，掠庫兵，趨使牙。絳方與僚佐宴，不為備，走登北城。或勸縋而出，絳曰：「吾為元帥，豈可逃去！」麾推官趙存約令去。存約曰：「存約受明公知，何可苟免！」牙將王景延與賊力戰死，絳、存約及觀察判官薛齊皆為亂兵所害，賊遂屠絳家。戊午，叔元奏絳收新軍募直以致亂。庚申，以尚書右丞溫造為山南西道節度使。是時，三省官上疏共論李絳之冤。諫議大夫憶敏行具孫叔元激怒亂兵，上始悟。
三月，乙亥朔，以刑部尚書柳公綽為河東節度使。先是，回鶻入貢及互市，所過恐其為變，常嚴兵迎送防衛之。公綽至鎮，回鶻遣梅錄李暢以馬萬匹互市，公綽但遣牙將單騎迎勞於境，至則大辟牙門，受其禮謁。暢感泣，戒其下，在路不敢馳獵，無所侵擾。陘北沙陀素驍勇，為九姓、六州胡所畏伏。公綽奏以其酋長朱邪執宜為陰山都督、代北行營招撫使，使居雲、朔塞下，捍禦北邊。執宜與諸酋長入謁，公綽與之宴。執宜神彩嚴整，進退有禮。公綽謂僚佐曰：「執宜外嚴而內寬，言徐而理當，福祿人也。」執宜母妻入見，公綽使夫人與之飲酒，饋遺之。執宜感恩，為之盡力。塞下舊有廢府十一，執宜修之，使其部落三千人分守之，自是雜虜不敢犯塞。
溫造行至褒城，遇興元都將衛志忠征蠻歸，造密與之謀誅亂者，以其兵八百人為牙隊，五百人為前軍，入府，分守諸門。己卯，造視事，饗將士於牙門，造曰：「吾欲問新軍去留之意，宜悉使來前。」既勞問，命坐，行酒。志忠密以牙兵圍之，既合，唱「殺！」新軍八百餘人皆死。楊叔元起，擁造靴求生，造命囚之。其手殺絳者，斬之百段，餘皆斬首，投屍漢水，以百首祭李絳，三十首祭死事者，具事以聞。己丑，流楊叔元於康州。
癸卯，加淮南節度使段文昌同平章事、為荊南節度使。
奚寇幽州。夏，四月，丁未，盧龍節度使李載義擊破之。辛酉，擒其王茹羯以獻。
裴度以高年多疾，懇辭機政。六月，丁未，以度為司徒、平章軍國重事，俟疾損，三五日一入中書。
上患宦官強盛，憲宗、敬宗弒逆之黨猶有在左右者。中尉王守澄尤為專橫，招權納賄，上不能制。嘗密與翰林學士宋申錫言之，申錫請漸除其逼。上以申錫沉厚忠謹，可倚以事，擢為尚書右丞。秋，七月，癸未，以申錫同平章事。
初，裴度征淮西，奏李宗閔為觀察判官，由是漸獲進用。至是，怨度薦李德裕，因其謝病，九月，壬午，以度兼侍中，充山南東道節度使。
西川節度使郭釗以疾求代，冬，十月，戊申，以義成節度使李德裕為西川節度使。蜀自南詔入寇，一方殘弊，郭釗多病，未暇完補。德裕至鎮，作籌邊樓，圖蜀地形，南入南詔，西達吐蕃。日召老於軍旅、習邊事者，雖走卒蠻夷無所間，訪以山川、城邑、道路險易廣狹遠近，未逾月，皆若身嘗涉歷。
上命德裕修塞清溪關以斷南詔入寇之路，或無土，則以石壘之。德裕上言：「通蠻細路至多，不可塞，惟重兵鎮守，可保無虞。但黎、雅以來得萬人，成都得二萬人，精加訓練，則蠻不敢動矣。邊兵又不宜多，須力可臨制。崔旰之殺郭英乂，張朏之逐張延賞，皆鎮兵也。」時北兵皆歸本道，惟河中、陳許三千人在成都，有詔來年三月亦歸，蜀人朏懼。德裕奏乞鄭滑五百人、陳許千人以鎮蜀。且言：「蜀兵脆弱，新為蠻寇所困，皆破膽，不堪征戌。若北兵盡歸，則與杜元穎時無異，蜀不可保。恐議者雲蜀經蠻寇以來，已自增兵，向者蠻寇已逼，元穎始捕市人為兵，得三千餘人，徒有其數，實不可用。郭釗募北兵僅得百餘人，臣復召募得二百餘人，此外皆元穎舊兵也。恐議者又聞一夫當關之說，以為清溪可塞。臣訪之蜀中老將，清溪之旁，大路有三，自餘小徑無數，皆東蠻臨時為之開通，若言可塞，則是欺罔朝廷。要須大度水北更築一城，迤邐接黎州，以大兵守之方可。況聞南詔以所掠蜀人二千及金帛賂遺吐蕃，若使二虜知蜀虛實，連兵入寇，誠可深憂。其朝臣建言者，蓋由禍不在身，望人責一狀，留入堂案，他日敗事，不可令臣獨當國憲。」朝廷皆從其請。德裕乃練士卒，葺堡鄣，積糧儲以備邊，蜀人粗安。
是歲，勃海宣王仁秀卒，子新德早死，孫彝震立，改元鹹和。
春，正月，丁巳，賜滄、齊、德節度名義昌軍。
庚申，盧龍監軍奏李載義與敕使宴於球場後院，副兵馬使楊志誠與其徒呼噪作亂，載義與子正元奔易州。志誠又殺莫州刺史張慶初。上召宰相謀之，牛僧孺曰：「范陽自安、史以來，非國所有，劉總暫獻其地，朝廷費錢八十萬緡而無絲毫所獲。今日誌誠得之，猶前日載義得之也。因而撫之，使捍北狄，不必計其逆順。」上從之。載義自易州赴京師，上以載義有平滄景之功，且事朝廷恭順，二月，壬辰，以載義為太保，同平章事如故。以楊志誠為盧龍留後。
臣光曰：「昔者聖人順天理，察人情，知齊民之莫能相治也，故置師長以正之；知群臣之莫能相使也，故建諸侯以制之；知列國之莫能相服也，故立天子以統之。天子之於萬國，能褒善而黜惡，抑強而輔弱，撫服而懲違，禁暴而誅亂，然後發號施令，而四海之內莫不率從也。《詩》云：「勉勉我王，綱紀四方。」載義籓屏大臣，有功於國，無罪而志誠逐之，此天子所宜治也。若一無所問，因以其土田爵位授之，則是將帥之廢置殺生皆出於士卒之手，天子雖在上，奚為哉！國家之有方鎮，豈專利其財賦而已乎！如僧孺之言，姑息偷安之術耳，豈宰相佐天子御天下之道哉！
新羅王彥升卒，子景徽立。
上與宋申錫謀誅宦官，申錫引吏部侍郎王璠為京兆尹，以密旨諭之。璠洩其謀，鄭注、王守澄知之，陰為之備。上弟漳王湊賢，有人望，注令神策都虞候豆盧著誣告申錫謀立漳王。戊戌，守澄奏之，上以為信然，甚怒。守澄欲即遣二百騎屠申錫家，飛龍使馬存亮固爭曰：「如此，則京城自亂矣！宜召他相與議其事。」守澄乃止。是日，旬休，遣中使悉召宰相至中書東門。中使曰：「所召無宋公名。」申錫知獲罪，望延英，以笏叩額而退。宰相至延英，上示以守澄所奏，相顧愕眙。上命守澄捕豆盧著所告十六宅宮市品官晏敬則及申錫親事王師文等，於禁中鞫之；師文亡命。三月，庚子，申錫罷為右庶子。自宰相大臣無敢顯言其冤者，獨京兆尹崔琯、大理卿王正雅連上疏請出內獄付外廷核實，由是獄稍緩。正雅，翊之子也。晏敬則等自誣服，稱申錫遣王師文達意於王，豫結異日之知。獄成，壬寅，上悉召師保以下及台省府寺大臣面詢之。午際，左常侍崔玄亮、給事中李固言、諫議大夫王質、補闕盧鈞、舒元褒、蔣系、裴休、韋溫等復請對於延英，乞以獄事付外覆按。上曰：「吾已與大臣議之矣。」屢遣之出，不退。玄亮叩頭流涕曰：「殺一匹夫，猶不可不重慎，況宰相乎！」上意稍解，曰：「當更與宰相議之。」乃復召宰相入。牛僧孺曰：「人臣不過宰相，今申錫已為宰相，假使如所謀，復欲何求！申錫殆不至此！」鄭注恐覆案詐覺，乃勸守澄請止行貶黜。癸卯，貶漳王湊為巢縣公，宋申錫為開州司馬。存亮即日請致仕。玄亮，磁州人；質，通五世孫；系，乂之子；元褒，江州人也。晏敬則等坐死用及流竄者數十百人，申錫竟卒於貶所。
夏，四月，己丑，以李載義為山南西道節度使，楊志誠為幽州節度使。
五月，辛丑，上以太廟兩室破漏，逾月不葺，罰將作監、度支判官、宗正卿俸；亟命中使帥工徒，輟禁中營繕之材以葺之。左補闕韋溫諫，以為：「國家置百官，各有所司，苟為墮曠，宜黜其人，更擇能者代之。今曠官者止於罰俸，而憂軫所切即委內臣，是以宗廟為陛下所私，而百官皆為虛設也。」上善其言，即追止中使，命有司葺之。
丙辰，西川節度使李德裕奏遣使詣南詔索所掠百姓，得四千人而還。
秋，八月，戊寅，以陝虢觀察使崔郾為鄂岳觀察使。鄂岳地囊山帶江，處百越、巴、蜀、荊、漢之會，土多群盜，剽行舟，無老幼必盡殺乃已。郾至，訓卒治兵，作蒙沖追討，歲中，悉誅之。郾在陝，以寬仁為治，或經月不笞一人，乃至鄂，嚴峻刑罰。或問其故，郾曰：「陝土瘠民貧，吾撫之不暇，尚恐其驚；鄂地險民雜，夷俗慓狡為奸，非用威刑，不能致治。政貴知變，蓋謂此也。」
西川節度使李德裕奏：「蜀兵羸疾老弱者，從來終身不簡，臣命立五尺五寸之度，簡去四千四百餘人，復簡募少壯者千人以慰其心。所募北兵已得千五百人，與土兵參居，轉相訓習，日益精練。又，蜀工所作兵器，徒務華飾不堪用。臣今取工於別道以治之，無不堅利。」九月，吐蕃維州副使悉怛謀請降，盡帥其眾奔成都。德裕遣行維州刺史虞藏儉將兵入據其城。庚申，具奏其狀，且言「欲遣生羌三千，燒十三橋，搗西戎腹心，可洗久恥，是韋皋沒身恨不能致者也！」事下尚書省，集百官議，皆請如德裕策。牛僧孺曰：「吐蕃之境，四面各萬里，失一維州，未能損其勢。比來修好，約罷戍兵，中國御戎，守信為上。彼若來責曰：『何事失信？』養馬蔚茹川，上平涼阪，萬騎綴回中，怒氣直辭，不三日至咸陽橋。此時西南數千里外，得百維州何所用之！徒棄誠信，有害無利。此匹夫所不為，況天子乎！」上以為然，詔德裕以其城歸吐蕃，執悉怛謀及所與偕來者悉歸之。吐蕃盡誅之於境上，極其慘酷。德裕由是怨僧孺益深。
冬，十月，戊寅，李德裕奏南詔寇巂州，陷三縣。
春，正月，壬子，詔以水旱降繫囚。群臣上尊號曰太和文武至德皇帝。右補闕韋溫上疏，以為：「今水旱為災，恐非崇飾徽稱之時。」上善之，辭不受。
三月，辛丑，以武寧節度使王智興兼侍中，充忠武節度使；以邠寧節度使李聽為武寧節度使。
回鶻昭禮可汗為其下所殺，從子胡特勒立。
李聽之前鎮武寧也，有蒼頭為牙將。至是，聽先遣親吏至徐州慰勞將士，蒼頭不欲聽復來，說軍士殺其親吏，臠食之。聽懼，以疾固辭。辛酉，以前忠武節度使高瑀為武陵節度使。
夏，五月，甲辰，李德裕奏修邛崍關及移巂州理台登城。秋，七月，原王逵薨。
冬，十月，甲子，立魯王永為太子。初，上以晉王普，敬宗長子，性謹願，欲以為嗣。會薨，上痛惜之，故久不議建儲，至是始行之。
十一月，乙卯，以荊南節度使段文昌為西川節度使。西川監軍王踐言入知樞密，數為上言：「縛送悉怛謀以快虜心，絕後來降者，非計也。」上亦悔之，尤中書侍郎、同平章事牛僧孺失策。附李德裕者因言「僧孺與德裕有隙，害其功。」上益疏之。僧孺內不自安，會上御延英，謂宰相曰：「天下何時當太平，卿等亦有意於此乎！」僧孺對曰：「太平無象。今四夷不至交侵，百姓不至流散，雖非至理，亦謂小康。陛下若別求太平，非臣等所及。」退，謂同列曰：「主上責望如此，吾曹豈得久居此地乎！」因累表請罷。十二月，乙丑，以僧孺同平章事，充淮南節度使。
臣光曰：君明臣忠，上令下從，俊良在位，佞邪黜遠，禮修樂舉，刑清政平，奸宄消伏，兵革偃戢，諸侯順附，四夷懷服，時和年豐，家給人足，此太平之象也。於斯之時，閽寺專權，脅君於內，弗能遠也；籓鎮阻兵，陵慢於外，弗能制也；士卒殺逐主帥，拒命自立，弗能詰也；軍旅歲興，賦斂日急，骨血縱橫於原野，杼軸空竭於里閭，而僧孺謂之太平，不亦誣乎！當文宗求治之時，僧孺任居承弼，進則偷安取容以竊位，退則欺君誣世以盜名，罪孰大焉！
珍王誠薨。
乙亥，昭義節度使劉從諫入朝。
丁未，以前西川節度使李德裕為兵部尚書。
初，李宗閔與德裕有隙，及德裕還自西川，上注意甚厚，朝夕且為相，宗閔百方沮之不能。京兆尹杜悰，宗閔黨也，嘗詣宗閔，見其有憂色，曰：「得非以大戎乎？」宗閔曰：「然。何以相救？」悰曰：「悰有一策，可平宿憾，恐公不能用。」宗閔曰：「何如？」悰曰：「德裕有文學而不由科第，常用此為慊慊，若使之知舉，必喜矣。」宗閔默然有間，曰：「更思其次。」悰曰：「不則用為御史大夫。」宗閔曰：「此則可矣。」悰再三與約，乃詣德裕。德裕迎揖曰：「公何為訪此寂寥？」悰曰：「靖安相公令悰達意。」即以大夫之命告之。德裕驚喜泣下，曰：「此大門官，小子何足以當之！」寄謝重沓。宗閔復與給事中楊虞卿謀之，事遂中止。虞卿，汝士之從弟也。
春，正月，甲午，加昭義節度使劉從諫同平章事，遣歸鎮。初，從諫以忠義自任，入朝，欲請他鎮。既至，見朝廷事柄不一，又士大夫多請托，心輕朝廷，故歸而益驕。徐州承王智興之後，士卒驕悖，節度使高瑀不能制，上以為憂。甲寅，以嶺南節度使崔珙為武寧節度使。珙至鎮，寬猛適宜，徐人安之。珙，琯之弟也。
二月，癸亥，加盧龍節度使、檢校工部尚書楊志誠檢校吏部尚書。進奏官徐迪詣宰相言：「軍中不識朝廷之制，唯知尚書改僕射為遷，不知工部改吏部為美，敕使往，恐不得出。」辭氣甚慢，宰相不以為意。
丙戌，以兵部尚書李德裕同平章事。德裕入謝，上與之論朋黨事，對曰：「方今朝士三分之一為朋黨。」時給事中楊虞卿與從兄中書舍人汝士、弟戶部郎中漢公、中書舍人張元夫、給事中蕭澣等善交結，依附權要，上干執政，下撓有司，為士人求官及科第，無不如志，上聞而惡之，故與德裕言首及之。德裕因得以排其所不悅者。初，左散騎常侍張仲方嘗駁李吉甫謚，及德裕為相，仲方稱疾不出。三月，壬辰，以仲方為賓客分司。
楊志誠怒不得僕射，留官告使魏寶義並春衣使焦奉鸞、送奚、契丹使尹士恭。甲午，遣牙將王文穎來謝恩並讓官。丙申，復以告身並批答賜之，文穎不受而去。
和王綺薨。
庚戌，以楊虞卿為常州刺史，張元夫為汝州刺史。它日，上復言及朋黨，李宗閔曰：「臣素知之，故虞卿輩臣皆不與美官。」李德裕曰：「給、捨非美官而何！」宗閔失色。丁巳，以蕭浣為鄭州刺史。
夏，四月，丙戌，冊回鶻新可汗為愛登裡囉汩沒密施合句祿毘伽彰信可汗。
六月，乙巳，以山南西道節度使李載義為河東節度使。先是，回鶻每入貢，所過暴掠，州縣不敢詰，但嚴兵防衛而已。載義至鎮，回鶻使者李暢入貢，載義謂之曰：「可汗遣將軍入貢，以固舅甥之好，非遣將軍陵踐上國也。將軍不戢部曲，使為侵盜。載義亦得殺之，勿謂中國之法可忽也。」於是悉罷防衛兵，但使二卒守其門。暢畏服，不敢犯令。
壬申，以工部尚書鄭覃為御史大夫。初，李宗閔惡覃在禁中數言事，奏罷其侍講。上從容謂宰相曰：「殷侑經術頗似鄭覃。」宗閔對曰：「覃、侑經術誠可尚，然論議不足聽。」李德裕曰：「覃、侑議論，他人不欲聞，惟陛下欲聞之。」後旬日，宣出，除覃御史大夫。宗閔謂樞密使崔潭峻曰：「事一切宣出，安用中書！」譚峻曰：「八年天子，聽其自行事亦可矣！」宗閔愀然而止。
乙亥，以中書侍郎、同平章事李宗閔同平章事、充山南西道節度使。
秋，七月，壬寅，以右僕射王涯同平章事、兼度支、鹽鐵轉運使。宣武節度使楊元卿有疾，朝廷議除代，李德裕請徙劉從諫於宣武，因拔出上黨，不使與山東連結。上以為未可。癸丑，以左僕射李程為宣武節度使。
上患近世文士不通經術，李德裕請依楊綰議，進士試論議，不試詩賦。德裕又言：「昔玄宗以臨淄王定內難，自是疑忌宗室，不令出閣。天下議皆以為幽閉骨肉，虧傷人倫。向使天寶之末、建中這初，宗室散處方州，雖未能安定王室，尚可各全其生。所以悉為安祿山、朱泚所魚肉者，由聚於一宮故也。陛下誠因冊太子，制書聽宗室年高屬疏者出閣，且除諸州上佐，使攜其男女出外婚嫁。此則百年弊法，一旦因陛下去之，海內孰不欣悅！」上曰：「茲事朕久知其不可，方今諸王豈無賢才，無所施耳！」八月，庚寅，冊命太子，因下制：諸王自今以次出閣，授緊、望州刺史、上佐；十六宅縣主，以時出適；進士停試詩賦。諸王出閣，竟以議所除官不決而罷。
壬寅，加幽州節度使楊志誠檢校右僕射，仍別遣使慰諭之。
杜牧憤河朔三鎮之桀驁，而朝廷議者專事姑息，乃作書，名曰《罪言》，大略以為：「國家自天寶盜起，河北百餘城不得尺寸，人望之若回鶻、吐蕃，無敢窺者。齊、梁、蔡被其風流，因亦為寇。未嘗五年間不戰，焦焦然七十餘年矣。今上策莫如先自治，中策莫如取魏，最下策為浪戰，不計地勢，不審攻守是也。」又傷府兵廢壞，作《原十六衛》，以為：「國家始踵隋制，開十六衛，自今觀之，設官言無謂者，其十六衛乎！本原事跡，其實天下之大命也。貞觀中，內以十六衛蓄養武臣，外開折衝、果毅府五百七十四，以儲兵伍；有事則戎臣提兵居外，無事則放兵居內。其居內也，富貴恩澤以奉養其身，所部之兵散捨諸府。上府不越千二百人，三時耕稼，一時治武，籍藏將府，伍散田畝，力解勢破，人人自愛，雖有蚩尤為帥，亦不可使為亂耳。及其居外也，緣部之兵被檄乃來，斧鉞在前，爵賞在後，飄暴交捽，豈暇異略！雖有蚩尤為帥，亦無能為叛也。自貞觀至於開元百三十年間，戎臣兵伍未始逆篡，此大聖人所以能柄統輕重，制鄣表裡，聖算神術也。至於開元末，愚儒奏章曰：『天下文勝矣，請罷府兵。』武夫奏章曰：『天下力強矣，請搏四夷。』於是府兵內鏟，邊兵外作，戎臣兵伍，湍奔矢往，內無一人矣。尾大中干，成燕偏重，而天下掀然，根萌燼燃，七聖旰食，求欲除之且不能也。由此觀之，戎臣兵伍，豈可一日使出落鈴鍵哉！然為國者不能無兵，居外則叛，居內則篡。使外不叛，內不篡，古今已還，法術最長，其置府立衛乎！近代已來，於其將也，弊復為甚，率皆市兒輩多繼金玉、負倚幽陰、折券交貨所能致也。絕不識父兄禮義之教，復無慷慨感概之氣。百城千里，一朝得之，其強傑愎勃者則撓削法制，不使縛己，斬族忠良，不使違己，力壹勢便，罔不為寇。其陰泥巧狡者，亦能家算口斂，委於邪幸，由卿市公，去郡得都，四履所治，指為別館。或一夫不幸而壽，則戛割生人，略幣天下。是以天下兵亂不息，齊人乾耗，靡不由是矣。嗚呼！文皇帝十六衛之旨，其誰原而復之乎！」又作《戰論》，以為：「河北視天下，猶珠璣也；天下視河北，猶四支也。河北氣俗渾厚，果於戰耕，加以土息健馬，便於馳敵，是以出則勝，處則饒，不窺天下之產，自可封殖。亦猶大農之家，不待珠璣然後以為富也。國家無河北，則精甲、銳卒、利刀、良弓、健馬無有也，是一支，兵去矣。河東、盟津、滑台、大梁、彭城、東平，盡宿厚兵以塞虜沖，不可它使，是二支，兵去矣。六鎮之師，厥數三億，低首仰給，橫拱不為，則沿淮已北，循河之南，東盡海，西叩洛，赤地盡取，才能應費，是三支，財去矣。咸陽西北，戎夷大屯，盡鏟吳、越、荊、楚之饒以啖兵戍，是四支，財去矣。天下四支盡解，頭腹兀然，其能以是久為安乎！今者誠能治其五敗，則一戰可定，四支可生。夫天下無事之時，殿寄大臣偷安奉私，戰士離落，兵甲鈍弊，是不蒐練之過，其敗一也。百人荷戈，仰食縣官，則挾千夫之名，大將小裨，操其餘贏，以虜壯為幸，以師老為娛，是執兵者常少，糜食常多，此不責實料食之過，其敗二也。戰小勝則張皇其功，奔走獻狀以邀上賞，或一日再賜，或一月累封，凱還未歌，書品已崇，爵命極矣，田宮廣矣，金繒溢矣，子孫官矣，焉肯搜奇出死，勤於我矣！此厚賞之過，其敗三也。多喪兵士，顛翻大都，則跳身而來，刺邦而去。回視刀鋸，氣色甚安，一歲未更，旋已立於壇墀之上矣，此輕罰之過，其敗四也。大將兵柄不得專，恩臣、敕使迭來揮之，堂然將陳，殷然將鼓，一則曰必為偃月，一則曰必為魚麗，三軍萬夫，環旋翔羊晃駭之間，虜騎乘之，遂取吾之鼓旗，此不專任責成之過，其敗五也。今者誠欲調持干戈，灑掃垢污，以為萬世安，而乃踵前非，是不可為也。」又作《守論》，以為：「今之議者皆曰：夫倔強之徒，吾以良將勁兵為銜策，高位美爵充飽其腸，安而不撓，外而不拘，亦猶豢擾虎狼而不指其心，則忿氣不萌。此大歷、貞元所以守邦也，亦何必疾戰，焚煎吾民，然後以為快也！愚曰：大歷、貞元之間，適以此為禍也。當是之時，有城數十，千百卒夫，則朝廷別待之，貸以法度。於是乎闊視大言，自樹一家，破制削法，角為尊奢，天子養威而不問，有司守恬而不呵。王侯通爵，越祿受之；覲聘不來，幾杖扶之；逆息虜胤，皇子嬪之；裝緣采飾，無不備之。是以地益廣，兵益強，僭擬益甚，侈心益昌。於是土田名器，分劃殆盡，而賊夫貪心，未及畔岸，遂有淫名越號，或帝或王，盟詛自立，恬淡不畏，走兵四略以飽其志者也。是以趙、魏、燕、齊卓起大唱，梁、蔡、吳、蜀躡而和之；其餘混澒項軒囂，欲相效者，往往而是。運遭孝武，宵旰不忘，前英後傑，夕思朝議，故能大者誅鋤，小者惠來。不然，周、秦之郊，幾為獵哉！大抵生人油然多欲，欲而不得則怒，怒則爭亂隨之，是以教笞於家，刑罰於國，征伐於天下，此所以裁其欲而塞其爭也。大歷、貞元之間，盡反此道，提區區之有而塞無涯之爭，是以首尾指支，幾不能相運掉也。今者不知非此，而反用以為經。愚見為盜者非止於河北而已，嗚呼！大歷、貞元守邦之術，永戒之哉！」
又注《孫子》，為之序，以為：「兵者，刑也；刑者，政事也；為夫子之徒，實仲由、冉有之事也。不知自何代何人分為二道曰文、武，離而俱行，因使縉紳之士不敢言兵，或恥言之；苟有言者，世以為粗暴異人，人不比數。嗚呼！亡失根本，斯最為甚！《禮》曰：『四郊多壘，此卿大夫之辱也。』歷觀自古，樹立其國，滅亡其國，未始不由兵也。主兵者必聖賢、材能、多聞博識之士乃能有功，議於廊廟之上，兵形已成，然後付之於將。漢祖言『指蹤者人也，獲兔者犬也』，此其是也。彼為相者曰：「兵非吾事，吾不當知。』君子曰：「勿居其位可也！」
前邠寧行軍司馬鄭注，依倚王守澄，權勢熏灼，上深惡之。九月，丙寅，侍御史李款閣內奏彈註：「內通敕使，外連朝士，兩地往來，卜射財賄，晝伏夜動，干竊化權，人不敢言，道路以目。請付法司。」旬日之間，章數十上。守澄匿注於右軍，左軍中尉韋元素、樞密使楊承和、王踐言皆惡注。左軍將李弘楚說元素曰：鄭注奸猾無雙，卵鷇不除，使成羽翼，必為國患。今因御史所劾匿軍中，弘楚請以中尉意，詐為有疾，召使治之，來則中尉延與坐，弘楚侍側，伺中尉舉目，擒出杖殺之。中尉因見上叩頭請罪，具言其奸，楊、王必助中尉進言。況中尉有翼戴之功，豈以除奸而獲罪乎！」元素以為然，召之。注至，蠖屈鼠伏，佞辭泉湧。元素不覺執手款曲，諦聽忘倦。弘楚詗伺往復再三，元素不顧，以金帛厚遺注而遣之。弘楚怒曰：「中尉失今日之斷，必不免它日之禍矣！」因解軍職去。頃之，疽發背卒。王涯之為相，注有力焉，且畏王守澄，遂寢李款之奏。守澄言注於上而釋之，尋奏為侍御史，充右神策判官，朝野駭歎。
甲寅，以前忠武節度使王智興為河中節度使。
群臣以上即位八年，未受尊號。冬，十二月，甲午，上尊號曰太和文武仁聖皇帝。會有五坊中使薛季稜自同、華還言閭閻凋弊。上歎曰：「關中小稔，百姓尚爾，況江、淮比年大水，其人如何！吾無術以救之，敢崇虛名乎！」因以通天帶賞季稜。群臣凡四上表，竟不受。
庚子，上始得風疾，不能言。於是王守澄薦昭義行軍司馬鄭注善醫。上征注至京師，飲其藥，頗有驗，遂有龐。

