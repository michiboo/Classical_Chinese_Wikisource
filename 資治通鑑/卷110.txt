
資治通鑑卷第一百一十 

【晉紀三十二】　著雍閹茂，一年。


春，正月，燕范陽王德自鄴帥戶四萬南徙滑台。魏衛王儀入鄴，收其倉庫。追德至河，弗及。

趙王麟上尊號於德，德用兄垂故事，稱燕王，改永康三年為元年，以統府行帝制，置百官。以趙王麟為司空、領尚書令，慕容法為中軍將軍，慕輿拔為尚書左僕射，丁通為右僕射。麟復謀反，德殺之。

庚子，魏王珪自中山南巡至高邑，得王永之子憲，喜曰：「王景略之孫也。」以為本州中正，領選曹事，兼掌門下。至鄴，置行台，以龍驤將軍日南公和跋為尚書，與左丞賈彝帥吏兵五千人鎮鄴。

珪自鄴還中山，將北歸，發卒萬人治直道，自望都鑿恆嶺至代五百餘里。珪恐已既去，山東有變，復置行台於中山，命衛王儀鎮之；以撫軍大將軍略陽公遵為尚書左僕射，鎮勃海之合口。右將軍尹國督租於冀州，聞珪將北還，謀襲信都；安南將軍長孫嵩執國，斬之。

燕啟倫還至龍城，言中山已陷；燕主寶命罷兵。遼西王農言於寶曰：「今遷都尚新，未可南征，宜因成師襲庫莫奚，取其牛馬以充軍資，更審虛實，俟明年而議之。」寶從之。己未，北行。庚申，渡澆洛水。會南燕王德遣侍郎李延詣寶，言：「涉珪西上，中國空虛。」延追寶及之，寶大喜，即日引還。

辛酉，魏王珪發中山，徙山東六州吏民雜夷十餘萬口以實代。博陵、勃海、章武群盜並起，略陽公遵等討平之。

廣川太守賀賴盧，性豪健，恥居冀州刺史王輔之下，襲輔，殺之，驅勒守兵，掠陽平、頓丘諸郡，南渡河，奔南燕。南燕王德以賴盧為并州刺史，封廣寧王。

西秦王乾歸遣乞伏益州攻涼支陽、鸇武、允吾三城，克之，虜萬餘人而去。

燕主寶還龍城宮，詔諸軍就頓，不聽罷散，文武將士皆以家屬隨駕。遼西王農、長樂王盛切諫，以為：「兵疲力弱，魏新得志，未可與敵，宜且養兵觀釁。」寶將從之，撫軍將軍慕輿騰曰：「百姓可與樂成，難與圖始。今師眾已集，宜獨決聖心，乘機進取，不宜廣采異同以沮大計。」寶乃曰：「吾計決矣，敢諫者斬！」二月，乙亥，寶出就頓，留盛統後事。己卯，燕軍發龍城，慕輿騰為前軍，司空農為中軍，寶為後軍，相去各一頓，連營百里。

壬午，寶至乙連，長上段速骨、宋赤眉等因眾心之憚征役，遂作亂。速骨等皆高陽王隆舊隊，共逼立隆子高陽王崇為主，殺樂浪威王宙、中牟熙公段誼及宗室諸王。河間王熙素與崇善，崇擁佑之，故獨得免。燕主寶將十餘騎奔司空農營，農將出迎，左右抱其腰，止之，曰：「宜小清澄，不可便出。」農引刀將斫之，遂出見寶，又馳信追慕輿騰。癸未，寶、農引兵還趣大營，討速骨等。農營兵亦厭征役，皆棄仗走，騰營亦潰。寶、農奔還龍城。長樂王盛聞亂，引兵出迎，寶、農僅而得免。

會稽王道子忌王、殷之逼，以譙王尚之及弟休之有才略，引為腹心。尚之說道子曰：「今方鎮強盛，宰相權輕，宜密樹腹心於外以自籓衛。」道子從之，以甚司馬王愉為江州刺史，都督江州及豫州之四郡軍事，用為形援，日夜與尚之謀議，以伺四方之隙。

魏王珪如繁畤宮，給新徙民田及牛。珪畋於白登山，見熊將數子，謂冠軍將軍於栗磾曰：「卿名勇健，能搏此乎？」對曰：「獸賤人貴，若搏而不勝，豈不虛斃一壯士乎！」乃驅致珪前，盡射而獲之。珪顧謝之。秀容川酋長爾朱羽健從珪攻晉陽、中山有功，拜散騎常侍，環其所居，割地三百里以封之。柔然數侵魏邊，尚書中兵郎李先請擊之。珪從之，大破柔然而還。

楊軌以其司馬郭緯為西平相，帥上騎二萬北赴郭□。禿髮鳥孤遣其弟車騎將軍辱檀帥騎一萬助軌。軌至姑臧，營於城北。

燕尚書頓丘王蘭汗陰與段速骨等通謀，引兵營東城之東。城中留守兵少，長樂王盛徙內近城之民，得丁夫萬餘，乘城以御之。速骨等同謀才百餘人，餘皆為所驅脅，莫有鬥志。三月，甲午，速骨等將攻城，遼西桓烈王農恐不能守，且為蘭汗所誘，夜，潛出赴之，冀以自全。明旦，速骨等攻城，城上拒戰甚力，速骨之眾死者以百數。速骨乃將農循城，農素有忠節威名，城中之眾恃以為強，忽見在城下，無不驚愕喪氣，遂皆逃潰。速骨入城，縱兵殺掠，死者狼籍。寶、盛與慕輿騰、餘崇、張真、李旱、趙恩等輕騎南走。速骨幽農於殿內。長上阿交羅，速骨之謀主也，以高陽王崇幼弱，更欲立農。崇親信鬷讓、出力犍等聞之，丁酉，殺羅及農。速骨即為之誅讓等。農故吏左衛將軍宇文拔亡奔遼西。

庚子，蘭汗襲擊速骨，並其黨盡殺之。廢崇，奉太子策，承製大赦，遣使迎寶，及於薊城。寶欲全還，長樂王盛等皆曰：「汗之忠詐未可知，今單騎赴之，萬一汗有異志，悔之無及。不如南就範陽王，合眾以取冀州；若其不捷，收南方之眾，徐歸龍都，亦未晚也。」寶從之。

離石胡帥呼延鐵、西河胡帥張崇等不樂徙代，聚眾叛魏，魏安遠將軍庾岳討平之。

魏王珪召見王儀入輔，以略陽公遵代鎮中山。夏，四月，壬戌，以征虜將軍穆崇為太尉，安南將軍長孫嵩為司徒。

燕主寶從間道過鄴，鄴人請留，寶不許。南至黎陽，伏於河西，遣中黃門令趙思告北地王鐘曰：「上以二月得丞相表，即時南征，至乙連，會長上作亂，失據來此。王亟白丞相奉迎！」鐘，德之從弟也，首勸德稱尊號，聞而惡之，執思付獄，以狀白南燕王德。德謂群下曰：「卿等以社稷大計，勸吾攝政；吾亦以嗣帝播越，民神乏主，故權順群議以系眾心。今天方悔禍，嗣帝得還，吾將具法駕奉迎，謝罪行闕，何如？」黃門侍郎張華曰：「今天下大亂，非雄才無以寧濟群生。嗣帝暗懦，不能紹隆先統。陛下若蹈匹夫之節，捨天授之業，威權一去，身首不保，況社稷其得血食乎！」慕輿護曰：「嗣帝不達時宜，委棄國都，自取敗亡，不堪多難，亦已明矣。昔蒯聵出奔，衛輒不納，《春秋》是之。以子拒父猶可，況以父拒子乎！今趙思之言，未明虛實，臣請為陛下馳往詗之。」德流涕遣之。

護帥壯士數百人，隨思而北，聲言迎衛，其實圖之。寶既遣思詣鐘，於後得樵者，言德已稱制，懼而北走。護至，無所見，執思以還。德以思練習典故，欲留而用之。思曰：「犬馬猶知戀主，思雖刑臣，乞還就上。」德固留之，思怒曰：「周室東遷，晉、鄭是依。殿下親則叔父，位為上公，不能帥先群後以匡帝室，而幸本根之傾，為趙王倫之事，思雖不能如申包胥之存楚，猶慕龔君賓不偷生莽世也！」德斬之。

寶遣扶風忠公慕輿騰與長樂王盛收兵冀州，盛以騰素暴橫，為民所怨，乃殺之。行至巨鹿、長樂，說諸豪傑，皆願起兵奉寶。寶以蘭汗祀燕宗廟，所為似順，意欲還龍城，不肯留冀州，乃北行。至建安，抵民張曹家。曹素武健，請為寶合眾，盛亦勸寶宜且駐留，察汗情狀。寶乃遣冗從僕射李旱先往見汗，寶留頓石城。會汗遣左將軍蘇超奉迎，陳汗忠款。寶以汗燕王垂之舅，盛之妃父也，謂必無它，不待旱返，遂行。盛流涕固諫，寶不聽，留盛在後，盛與將軍張真下道避匿。

丁亥，寶至索莫汗陘，去龍城四十里，城中皆喜。汗惶怖，欲自出請罪，兄弟共諫止之。汗乃遣弟加難帥五百騎出迎，又遣兄堤閉門止仗，禁人出入。城中皆知其將為變，而無如之何。加難見寶於陘北，拜謁已，從寶俱進。穎陰烈公餘崇密言於寶曰：「觀加難形色，禍變甚逼，宜留三思，奈何徑前！」寶不從。行數里，加難先執崇，崇大呼罵曰：「汝家幸緣肺腑，蒙國寵榮，覆宗不足以報。今乃敢謀篡逆，此天地所不容，計旦慕即屠滅，但恨我不得手膾汝曹耳！」加難殺之。引寶入龍城外邸，弒之。汗謚寶曰靈帝，殺獻哀太子策及王公卿士百餘人，自稱大都督、大將軍、大單于、昌黎王，元元青龍。以堤為太尉，加難為車騎將軍，封河間王熙為遼東公，如杞、宋故事。

長樂王盛聞之，馳欲赴哀；張真止之。盛曰：「我今以窮歸汗。汗性愚淺，必念婚姻，不忍殺我。旬月之間，足以展吾情志。」遂往見汗。汗妻乙氏及盛妃皆泣涕請盛於汗，盛妃復頓頭於諸兄弟。汗惻然哀之，乃捨盛於宮中，以為侍中、左光祿大夫，親待如舊。堤、加難屢請殺盛，汗不從。堤驕很荒淫，事汗多無禮，盛因而間之。由是汗兄弟浸相嫌忌。

涼太原公纂將兵擊楊軌，郭□救之，纂敗還。

段業使沮渠蒙遜攻西郡，執太守呂純以歸。純，光之弟子也。於是晉昌太守王德、敦煌太守趙郡孟敏皆以郡降業。業封蒙遜為臨池侯，以德為酒泉太守，敏為沙州刺史。

六月，丙子，魏王珪命群臣議國號。皆曰：「周、秦以前，皆自諸侯升為天子，因以其國為天下號。漢氏以來，皆無尺土之資。我國家百世相承，開基代北，遂撫有方夏，今宜以代為號。」黃門侍郎崔宏曰：「昔商人不常厥居，故兩稱殷、商；代雖舊邦，其命惟新，登國之妝，已更曰魏。夫魏者，大名，神州之上國民，宜稱魏如故。」珪從之。

楊軌自恃其眾，欲與涼王光決戰，郭□每以天道抑止之。涼常山公弘鎮張掖，段業使沮渠男成及王德攻之；光使太原公纂將兵迎之。楊軌曰：「呂弘精兵一萬，若與光合，則姑臧益強，不可取矣。」乃與禿髮利鹿孤共邀擊纂，纂與戰，大破之；軌奔王乞基。□性褊急殘忍，不為士民所附，聞軌敗走，降西秦。西秦王乾歸以為建忠將軍、散騎常侍。

弘引兵棄張掖東走，段業徙治張掖，將追擊弘。沮渠蒙遜諫曰：「歸師勿遏，窮寇勿追，兵家之戒也。」業不從，大敗而還，賴蒙遜以免。業城西安，以其將臧莫孩為太守。蒙遜曰：「莫孩勇而無謀，知進不知退；此乃為之築塚，非築城也！」業不從，莫孩尋為呂纂所破。

燕太原王奇，楷之子，蘭汗之外孫也，汗亦不殺，以為征南將軍，得入見長樂王盛。盛潛使奇逃出起兵。奇起兵於建安，眾至數千，汗遣蘭堤討之。盛謂汗曰：「善駒小兒，未能辦此，豈非有假託其名欲為內應者乎！太尉素驕，難信，不宜委以大眾。」汗然之，罷堤兵，更遣撫軍將軍仇尼慕將兵討奇。

於是龍城自夏不雨至於秋七月，汗日詣燕諸廟及寶神座頓首禱請，委罪於蘭加難。堤及加難聞之，怒，且懼誅。乙巳，相與帥所部襲仇尼慕軍，敗之。汗大懼，遣太子穆將兵討之。穆謂汗曰：「慕容盛，我之仇讎，必與奇相表裡，此乃腹心之疾，不可養也，宜先除之。」汗欲殺盛，先引見，察之。盛妃知之，密以告盛，盛稱疾不出，汗亦止不殺。

李旱、衛雙、劉忠、張豪、張真，皆盛素所厚也，而穆引以為腹心，旱、雙得出入至盛所，潛與盛結謀。丁未，穆擊堤、加難等，破之。庚戌，饗將士，汗、穆皆醉，盛夜如廁，因逾垣入於東宮，與旱等共殺穆。時軍未解嚴，皆聚在穆捨，聞盛得出，呼躍爭先，攻汗，斬之。汗子魯公和、陳公揚分屯令支、白狼，盛遣旱、真襲誅之。堤、加難亡匿，捕得，斬之。於是內外帖然，士女相慶。宇文拔帥壯士數百來赴，盛拜拔為大宗正。

辛亥，告於太廟，令曰：「賴五祖之休，文武之力，宗廟社稷幽而復顯。不獨孤以眇眇之身免不同天之責，凡在臣民皆得明目當世。」因大赦，改元建平。盛謙不敢稱尊號，以長樂王攝行統制。諸王皆降稱公，以東陽公根為尚書左僕射，衛倫、陽璆、魯恭、王騰為尚書，悅真為侍中，，陽哲為中書監，張通為中領軍，自餘文武各復舊位。改謚寶曰惠閔皇帝，廟號烈宗。初，太原王奇舉兵建安，南、北之民翕然從之。蘭汗遣其兄子全討奇，奇擊滅之，匹馬不返，進屯乙連。盛既誅汗，命奇罷兵。奇用丁零嚴生、烏桓王龍之謀，遂不受命，甲寅，勒兵三萬餘人進至橫溝，去龍城十里。盛出擊，大破之，執奇而還，斬其黨百餘人，賜奇死，桓王之嗣遂絕。群臣固請上尊號，盛弗許。

魏王珪遷都平城，始營宮室，建宗廟，立社稷。宗廟歲五祭，用分、至及臘。

桓玄求為廣州。會稽王道子忌玄，不欲使居荊州，因其所欲，以玄為督交、廣二州軍事、廣州刺史；玄受命而不行。豫州刺史庾楷以道子割其四郡使王愉督之，上疏言：「江州內地，而西府北帶寇戎，不應使愉分督。」朝廷不許。楷怒，遣其子鴻說王恭曰：「尚之兄弟復秉機權，過於國寶，欲假朝威削弱方鎮，懲艾前事，為禍不測。今及其謀議未成，宜早圖之。」恭以為然，以告殷仲堪、桓玄。仲堪、玄許之，推恭為盟主，刻期同趣京師。

時內外疑阻，津邏嚴急，仲堪以斜絹為書，內箭簳中，合鏑漆之，因庾楷以送恭。恭發書，絹文角戾，不復能辨仲堪手書，疑楷詐為之，且謂仲堪去年已違期不赴，今必不動，乃先期舉兵。司馬劉牢之諫曰：「將軍，國之元舅；會稽王，天子叔父也。會稽王又當國秉政，向為將軍戮其所愛王國寶、王緒，又送王廞書，其深伏將軍已多矣。頃所援任，雖未允愜，亦非大失。割庾楷四郡以配王愉，於將軍何損！晉陽之甲，豈可數興乎！」恭不從，上表請討王愉、司馬尚之兄弟。

道子使人說楷曰；「昔我一卿，恩如骨肉，帳中之飲，結帶之言，可謂親矣。卿今棄舊交，結新援，忘王恭疇昔陵侮之恥乎！若欲委體而臣之，使恭得志，必以卿為反覆之人，安肯深相親信！首身且不可保，況富貴乎！」楷怒曰：「王恭昔赴山陵，相王憂懼無計，我知事急，尋勒兵而至，恭不敢發。去年之事，我亦俟命而動。我事相王，無相負者。相王不能拒恭，反殺國寶及緒，自爾已來，誰敢復為相王盡力者！庾楷實不能以百口助人屠滅。」時楷已應恭檄，正徵士馬。信返，朝廷憂懼，內外戒嚴。

會稽世子元顯言於道子曰：「前不討王恭，故有今日難。今若復從其欲，則太宰之禍至矣。道子不知所為，悉以事委元顯，日飲醇酒而已。元顯聰警，皮涉文義，志氣果銳，以安危為己任。附會之者，謂元顯神武，有明帝之風。

殷仲堪聞恭舉兵，自以去歲後期，乃勒兵趣發。仲堪素不習為將，悉以軍事委南郡相楊佺期兄弟，使佺期帥舟師五千為前鋒，桓玄次之，仲堪帥兵二萬，相繼而下。佺期自以其先漢太尉震至父亮，九世皆以才德著名，矜其門地，謂江左莫及。有以比王珣者，佺期猶恚恨。而時流以其晚過江，婚宦失類，佺期及兄廣、弟思平、從弟孜敬皆粗獷，每排抑之。佺期常慷慨切齒，欲因事際以逞其志，故亦贊成仲堪之謀。

八月，佺期、玄奄至湓口。王愉無備，惶遽奔臨川，玄遣偏軍追獲之。

燕以河間公熙為侍中、車騎大將軍、中領軍、司隸校尉，城陽公元為衛將軍。元，寶之子也。又以劉忠為左將軍，張豪為後將軍，並賜姓慕容氏。李旱為中常侍、輔國將軍，衛雙為前將軍，張順為鎮西將軍、昌黎尹，張真為右將軍；皆封公。

乙亥，燕步兵校尉馬勤等謀反，伏誅；事連驃騎將軍高陽公崇、崇弟東平公澄，皆賜死。

寧朔將國鄧啟方、南陽太守閭丘羨將兵二萬擊南燕，與南燕中軍將國法、撫軍將軍和戰於管城，啟方等兵敗，單騎走免。

魏王珪命有司正封畿，標道裡，平權衡，審度量；遣使循行郡國，舉奏守宰不法者，親考察黜陟之。

九月，辛卯，加會稽王道子黃鉞，以世子元顯為征討都督，遣衛將軍王珣、右將軍謝琰將兵討王恭，譙王尚之將兵討庾楷。

乙未，燕以東陽公根為尚書令，張通為左僕射，衛倫為右僕射，慕容豪為幽州刺史，鎮肥如。

己亥，譙王尚之大破庾楷於牛渚，楷單騎奔桓玄。會稽王道子以尚之為豫州刺史，弟恢之為驃騎司馬、丹楊尹，允之為吳國內史，休之為襄城太守，各擁兵馬以為己援。乙巳，桓玄大破官軍於白石。玄與楊佺期進至橫江，尚之退走，恢之所領水軍皆沒。丙午，道子屯中堂，元顯守石頭，己酉，王珣守北郊，謝琰屯宣陽門，以備之。

王恭素以才地陵物，既殺王國寶，自謂威無不行，仗劉牢之為爪牙而但以部曲將遇之，牢之負其才，深懷恥恨。元顯知之，遣廬江太守高素說牢之，使叛恭，許事成即以恭位號授之；又以道子書遺牢之，為陳禍福。牢子謂其子敬宣曰；「王恭昔受先帝大恩，今為帝舅，不能翼戴王室，數舉兵向京師，吾不能審恭之志，事捷之日，必能為天子相王之下乎？吾欲奉國威靈，以順討逆，何如？」敬宣曰：「朝廷雖無成、康之美，亦無幽、厲之惡；而恭恃其兵威，暴蔑王室。大人親非骨肉，義非君臣，雖共事少時，意好不協，今日討之，於情義何有！」

恭參軍何澹之知其謀，以告恭。恭以澹之素與牢之有隙，不信。乃置酒請牢之，於眾中拜之為兄，精兵堅甲，悉以配之，使帥帳下督顏延為前鋒。牢之至竹裡，斬延以降；遣敬宣及其婿東莞太守高雅之還襲恭。恭方出城曜兵，敬宣縱騎橫擊之，恭兵皆潰。恭將入城，雅之已閉城門。恭單騎奔曲阿，素不習馬，髀中生瘡。曲阿人殷確，恭故吏也，以船載恭，將奔桓玄，至長塘湖，為人所告，獲之，送京師，斬於倪塘。恭臨刑，猶理鬚鬢，神色自若，謂臨刑者曰：「我暗於信人，所以至此，原其本心，豈不忠於社稷邪！但令百世之下知有王恭耳。」並其子弟黨與皆死。以劉牢之為都督兗、表、冀、幽、並、徐、揚州、晉陵諸軍事以代恭。

俄而楊佺期、桓玄至石頭，殷仲堪至蕪湖。元顯自竹裡馳還京師，遣丹楊尹王愷等發京邑士民數萬人據石頭以拒之。佺期、玄等上表理王恭，求誅劉牢之。牢之帥北府之眾馳赴京師，軍於新亭。佺期、玄見之失色，回軍蔡洲。朝廷未知西軍虛實，仲堪等擁眾數萬，充斥郊畿，內外憂逼。

左衛將軍桓修，沖之子也，言於道子曰：「西軍可說而解也，修知其情矣。殷、桓之下，專恃王恭，恭既破滅，西軍沮恐。今若以重利啖玄及佺期，二人必內喜；玄能制仲堪，佺期可使倒戈，取仲堪矣。」道子納之，以玄為江州刺史。召郗恢為尚書，以佺期代恢為都督梁、雍、秦三州諸軍事、雍州刺史。以修為荊州刺史，權領左衛文武之鎮，又令劉牢之以千人送之。黜仲堪為廣州刺史，遣仲堪叔父太常茂宣詔，敕仲堪回軍。

張驤子超收合三千餘家據南皮，自號烏桓王，抄掠諸郡。魏王珪命庾岳討之。

楊軌屯廉川，收集夷、夏，眾至萬餘。王乞基謂軌曰：「禿髮氏才高而兵盛，且乞基之主也，不如歸之。」軌乃遣使降於西平王烏孤。軌尋為羌酋梁饑所敗，西奔人零海，襲乙弗鮮卑而據其地。烏孤謂群臣曰：「楊軌、□乞基歸誠於我，卿等不速救，使為羌人所覆，孤甚愧之。」平西將軍渾屯曰：「梁饑無經遠大略，可一戰擒也。」

饑進攻西平，西平人田玄明執太守郭幸而代之，以拒饑，遣子為質於烏孤。烏孤欲救之，群臣憚饑兵強，多以為疑。左司馬趙振曰：「楊軌新敗，呂氏方強，洪池以北，未可冀也。嶺南五郡，庶幾可取。大王若無開拓之志，振不敢言；若欲經營四方，此機不可失也。使羌得西平，華、夷震動，非我之利也。」烏孤喜曰：「吾亦欲乘時立功，安能坐守窮谷乎！」乃謂群臣曰：「梁饑若得西平，保據山河，不可複製。饑雖驍猛，軍令不整，易破也。」遂進擊饑，大破之。饑退屯龍支堡。烏孤進攻，拔之，饑單騎奔澆河，俘斬數萬，以田玄明為四平內史。樂都太守田瑤、湟河太守張裯、澆河太守王稚皆以郡降，嶺南羌、胡數萬落皆附於烏孤。

西秦王乾是遣秦州牧益州、武衛將軍慕兀、冠軍將軍翟瑁帥騎二萬伐吐谷渾。

冬，十月，癸酉，燕群臣復上尊號，丙子，長樂王盛始即皇帝位，大赦，尊皇后段氏曰皇太后，太妃丁氏曰獻莊皇后。初，蘭汗之當國也，盛從燕主寶出亡，蘭妃奉事丁後愈謹。及汗誅，盛以妃當從坐，欲殺之；丁後以妃有保全之功，固爭之，得免，然終不為後。

大赦。

殷仲堪得詔書，大怒，趣桓玄、楊佺期進軍。玄等喜於朝命，欲受之，猶豫未決。仲堪聞之，遽自蕪湖南歸，遣使告諭蔡洲軍士曰：「汝輩不各自散歸，吾至江陵，盡誅汝餘口。佺期部將劉系帥二千人先歸。玄等大懼，狼狽西還，追仲堪至尋陽，及之。仲堪既失職，倚玄等為援，玄等亦資仲堪兵，雖內相疑阻，勢不得不合。乃以子弟交質，壬午，盟於尋陽，俱不受朝命，連名上疏申理王恭，求誅劉牢之及譙王尚之，並訴仲堪無罪，獨被降黜。朝廷深憚之，內外騷然。乃復罷桓修，以荊州還仲堪，優詔慰諭，以求和解，仲堪等乃受詔。御史中丞江績劾奏桓修專為身計，疑誤朝廷，詔免修官。

初，桓玄在荊州，所為豪縱。仲堪親黨皆勸仲堪殺之，仲堪不聽。及在尋陽，資其聲地，推玄為盟主，玄愈自矜倨。楊佺期為人驕悍，玄每以寒士裁之。佺期甚恨，密說仲堪以玄終為患，請於壇所襲之。仲堪忌佺期兄弟勇健，恐既殺玄，不可複製，苦禁之。於是各還所鎮。玄亦知佺期之謀，陰有取佺期之志，乃屯於夏口，引始安太守濟陰卞范之為長史以為謀主。是時，詔書獨不赦庾楷，玄以楷為武昌太守。

初，郗恢為朝廷拒西軍，玄未得江州，欲奪恢雍州，以恢為廣州。恢聞之，懼，詢於眾，眾皆曰：「楊佺期來者，誰不戮力；若桓玄來，恐難與為敵。」既而聞佺期代己，乃與閭丘羨謀阻兵拒之。佺期聞之，聲言玄來入沔，以佺期為前驅。恢眾信之，望風皆潰，恢請降。佺期入府，斬閭丘羨，放恢還都，至楊口，殷仲堪陰使人殺之，及其四子，託言群蠻所殺。

西秦乞伏益州與吐谷渾王視羆戰於度周川，視羆大敗，走保白蘭山，遣子宕豈為質於西秦以請和，西秦王乾歸以宗女妻之。

涼建武將軍李鸞以興城降於禿髮烏孤。

十一月，以琅邪王德文為衛將軍、開府儀同三司，征虜將軍元顯為中領軍，領軍將軍王雅為尚書左僕射。

辛亥，魏王珪命尚書吏部郎鄧淵立官制，協音律，儀曹郎清河董謐制禮儀，三公郎王德定律令，太史令晁崇考天象，吏部尚書崔宏總而裁之，以為永式。淵，羌之孫也。

楊軌、王氣基帥戶數千自歸於西平王烏孤。

十二月，己丑，魏王基珪即皇帝位，大赦，改元天興。命朝野皆束髮加帽；追尊遠祖毛以下二十七人皆為皇帝；謚六世祖力微曰神元皇帝，廟號始祖；祖什翼犍曰昭成皇帝；廟號高祖；父寔曰獻神明皇帝。魏之舊俗，孟夏祀天及東廟，季夏帥眾卻霜於陰山，孟秋祀天於西郊。至是，始依仿古制，定郊廟朝饗禮樂，然惟孟夏祀天親行，其餘多有司攝事。又用崔宏議，自謂黃帝之後，以土德王。徙六州二十二郡守宰、豪傑二千家於代都，東至代郡，西及善無，南極陰館，北盡參合，皆為畿內，其外四方、四維置八部師以監之。

己亥，燕幽州刺史慕容豪、尚書左僕射張通、昌黎尹張順坐謀反誅。

初，琅邪人孫泰學妖術於錢唐杜子恭，士民多奉之。王珣惡之，流泰於廣州。王雅薦泰於孝武帝，雲知養性之方，召還，累官至新安太守。泰知晉祚將終，因王恭之亂，以討恭為名，收合兵眾，聚貨巨億，三吳之人多從之。識者皆憂其為亂，以中領軍元顯與之善，無敢言者。會稽內史謝輶發其謀，己酉，會稽王道子使元顯誘而斬之，並其六子。兄子恩逃入海，愚民猶以為泰蟬蛻不死，就海中資給恩。恩乃聚合亡命，得百餘人，以謀復仇。

西平王禿髮烏孤更稱武威王。

是歲，楊盛遣使附魏，魏以盛為仇池王。

