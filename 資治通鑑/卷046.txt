
資治通鑑 第046卷
【漢紀三十八】　起柔兆困敦，盡閼逢涒灘，凡九年。
春，正月，詔兗、豫、徐三州稟贍饑民。上問司徒鮑昱：「何以消復旱災？」對曰：「陛下始踐天位，雖有失得，未能致異。臣前為汝南太守，典治楚事，系者千餘人，恐未能盡當其罪。夫大獄一起，冤者過半。又，諸徙者骨肉離分，孤魂不祀。宜一切還諸徙家。蠲除禁錮，使死生獲所，則和氣可致。」帝納其言。校書郎楊終上疏曰：「間者北征匈奴，西開三十六國，百姓頻年服役，轉輸煩費；愁困之民足以感動天地。陛下宜留念省察。」帝下其章，第五倫亦同終議。牟融、飽昱皆以為：「孝子無改父之道。征伐匈奴，屯戍西域，先帝所建，不宜迥異。」終復上疏曰：「秦築長城，功役繁興；胡亥不革，卒亡四海。故孝元棄珠崖之郡，光武絕西域之國，不以介鱗易我衣裳。魯文公毀泉台，《春秋》譏之曰：『先祖為之而己毀之，不如勿居而已，』以其無妨害於民也；襄公作三軍，昭公捨之，君子大其復古，以為不捨則有害於民也。今伊吾之役，樓蘭之屯兵久而未還，非天意也。」帝從之。丙寅，詔：「二千石勉勸農桑。罪非殊死，須秋案驗。有司明慎選舉，進柔良，退貪猾，順時令，理冤獄。」是時承永平故事，吏政尚嚴切，尚書決事，率近於重。尚書沛國陳寵以帝新即位，宜改前世苛俗，乃上疏曰：「臣聞先王之政，賞不僭，刑不濫。與其不得已，寧僭無濫。往者斷獄嚴明，所以威懲奸慝；奸慝既平，必宜濟之以寬。陛下即位，率由此義，數詔群僚，弘崇晏晏，而有司未悉奉承，猶尚深刻。斷獄者急於篣格酷烈之痛，執憲者煩於詆欺放濫之文，或因公行私，逞縱威福。夫為政猶張琴瑟，大弦急者小弦絕。陛下宜隆先王之道，蕩滌煩苛之法，輕薄棰楚以濟群生，全廣至德以奉天心。」帝深納寵言，每事務於寬厚。
酒泉太守段彭等兵會柳中，擊車師，攻交河城，斬首三千八百級，獲生口三千餘人。北匈奴驚走，車師復降。會關寵已歿，謁者王蒙等欲引兵還；耿恭軍吏范羌，時在軍中，固請迎恭。諸將不敢前，乃分兵二千人與羌，從山北迎恭，遇大雪丈餘，軍僅能至。城中夜聞兵馬聲，以為虜來，大驚。羌遙呼曰：「我范羌也，漢遣軍迎校尉耳。」城中皆稱萬歲。開門，共相持涕泣。明日，遂相隨俱歸。虜兵追之，且戰且行。吏士素饑困，發疏勒時，尚有二十六人，隨路死沒，三月至玉門，唯餘十三人，衣屨穿決，形容枯槁。中郎將鄭眾為恭已下洗沐，易衣冠，上疏奏：「恭以單兵守孤城，當匈奴數萬之眾，連月逾年，心力困盡，鑿山為井，煮弩為糧，前後殺傷丑虜數百千計，卒全忠勇，不為大漢恥，宜蒙顯爵，以厲將帥。」恭至雒陽，拜騎都尉。詔悉罷戊、己校尉及都護官，征還班超。超將發還，疏勒舉國憂恐；其都尉黎弇曰：「漢使棄我，我必復為龜茲所滅耳，誠不忍見漢使去。」因以刀自剄。超還至於窴，王侯以下皆號泣，曰：「依漢使如父母，誠不可去！」互抱超馬腳不得行。超亦欲遂其本志，乃更還疏勒。疏勒兩城已降龜茲，而與尉頭連兵。超捕斬反者，擊破尉頭，殺六百餘人，疏勒復安。
甲寅，山陽、山平地震。
東平王蒼上便宜三事。帝報書曰：「間吏民奏事亦有此言，但明智淺短，或謂倘是，復慮為非，不知所定。得王深策，恢然意解；思惟嘉謀，以次奉行。特賜王錢五百萬。」後帝欲為原陵、顯節陵起縣邑，蒼上疏諫曰：「竊見光武皇帝躬履儉約之行，深睹始終之分，勤勤懇懇，以葬制為言；孝明皇帝大孝無違，承奉遵行。謙德之美，於斯為盛。臣愚以園邑之興，始自強秦。古者丘隴且不欲其著明，豈況築郭邑、建都郛哉！上違先帝聖心，下造無益之功，虛費國用，動搖百姓，非所以致和氣、祈豐年也。陛下履有虞之至性，追祖檷之深思，臣蒼誠傷二帝純德之美不暢於無窮也。」帝乃止。自是朝廷每有疑政，輒驛使諮問，蒼悉心以對，皆見納用。秋，八月，庚寅，有星孛於天市。
初，益州西部都尉廣漢鄭純，為政清潔，化行夷貊，君長感慕，皆奉珍內附；明帝為之置永昌郡，以純為太守。純在官十年而卒，後人不能撫循夷人。九月，哀牢王類牢殺守令反，攻博南。
阜陵王延數懷怨望，有告延與子男魴造逆謀者；上不忍誅，冬十一月，貶延為阜陵侯，食一縣，不得與吏民通。
北匈奴皋林溫禺犢王將眾還居涿邪山，南單于與邊郡及烏桓共擊破之。是歲，南部大饑，詔稟給之。
春，三月，甲辰，罷伊吾盧屯兵，匈奴復遣兵守其地。
永昌、越巂、益州三郡兵及昆明夷鹵承等，擊哀牢王類牢於博南，大破，斬之。
夏，四月，戊子，詔還坐楚、淮陽事徙者四百餘家。
上欲封爵諸舅，太后不聽。會大旱，言事者以為不封外戚之故，有司請依舊典。太后詔曰：「凡言事者，皆欲媚朕以要福耳。昔王氏五侯同日俱封，黃霧四塞，不聞澍雨之應。夫外戚貴盛，鮮不傾覆；故先帝防慎舅氏，不令在樞機之位，又言『我子不當與先帝子等』，今有司奈何欲以馬氏比陰氏乎！且陰衛尉，天下稱之，省中御者至門，出不及履，此蘧伯玉之敬也；新陽侯雖剛強，微失理，然有方略，據地談論，一朝無雙；原鹿貞侯，勇猛誠信；此三人者，天下選臣，豈可及哉！馬氏不及陰氏遠矣。吾不才，夙夜累息，常恐虧先後之法，有毛髮之罪吾不釋，言之不捨晝夜，而親屬犯之不止，治喪起墳，又不時覺，是吾言之不立而耳目之塞也。
吾為天下母，而身服大練，食不求甘，左右但著帛布，無香蕃之飾者，欲身率下也。以為外親見之，當傷心自敕，但笑言『太后素好儉』。前過濯龍門上，見外家問起居者，車如流水，馬如游龍，倉頭衣綠韝，領袖正白，顧視御者，不及遠矣。故不加譴怒，但絕歲用而已，冀以默愧其心，猶懈怠無憂國忘家之慮。知臣莫若君，況親屬乎！吾豈可上負先帝之旨，下虧先人之德，重襲西京敗亡之禍哉！」固不許。帝省詔悲歎，復重請曰：「漢興，舅氏之封侯，猶皇子之為王也。太后誠存謙虛，奈何令臣獨不加恩三舅乎！且衛尉年尊，兩校尉有大病，如令不諱，使臣長抱刻骨之恨。宜及吉時，不可稽留。」太后報曰：「吾反覆念之，思令兩善，豈徒欲獲謙讓之名而使帝受不外施之嫌哉！昔竇太后欲封王皇后之兄，丞相條侯言：『高祖約，無軍功不侯。』今馬氏無功於國，豈得與陰、郭中興之後等邪！常觀富貴之家，祿位重疊，猶再實之木，其根必傷。且人所以願封侯者，欲上奉祭祀，不求溫飽耳；今祭祀則受太官之賜，衣食則蒙御府餘資，斯豈不可足，而必當得一縣乎！吾計之孰矣，勿有疑也。夫至孝之行，安親為上。今數遭變異，谷價數倍，憂惶晝夜，不安坐臥，而欲先營外家之封，違慈母之拳拳乎！吾素剛急，有胸中氣，不可不順也。子之未冠，由於父母，已冠成人，則行子之志。念帝，人君也；吾以未逾三年之故，自吾家族，故得專之。若陰陽調和，邊境清靜，然後行子之志；吾但當含飴弄孫，不能復關政矣。」上乃止。
太后嘗詔三輔：諸馬昏親有屬托郡縣、干亂吏治者，以法聞。太夫人葬起墳微高，太后以為言，兄衛尉廖等即時減削。其外親有謙素義行者，輒假借溫言，賞以財位；如有纖介，則先見嚴恪之色，然後加譴。其美車服、不尊法度者，便絕屬籍，遣歸田裡。廣平、巨鹿、樂成王，車騎樸素，無金銀之飾，帝以白太后，即賜錢各五百萬。於是內外從化，被服如一；諸家惶恐，倍於永平時。置織室，蠶於濯龍中，數往觀視，以為娛樂。常與帝旦夕言道政事，及教授小王《論語》經書，述敘平生，雍和終日。
馬廖慮美業難終，上疏勸成德政曰：「昔元帝罷服官，成帝御浣衣，哀帝去樂府，然而侈費不息，至於衰亂者，百姓從行不從言也。夫改政移風，必有其本。《傳》曰：吳王好劍客，百姓多創瘢；楚王好細腰，宮中多餓死。』長安語曰：『城中好高結，四方高一尺；城中好廣眉，四方且半額；城中好大袖，四方全匹帛。』斯言如戲，有切事實。前下制度未幾，後稍不行，雖或吏不奉法，良由慢起京師。今陛下素簡所安，發自聖性，誠令斯事一竟，則四海誦德，聲薰天地，神明可通，況於行令乎！」太后深納之。
初，安夷縣吏略妻卑湳種羌人婦，吏為其夫所殺，安夷長宗延追之出塞。種人恐見誅，遂共殺延而與勒姐、吾良二種相結為寇。於是燒當羌豪滇吾之子迷吾率諸種俱反，敗金城太守郝崇。詔以武威太守北地傅育為護羌校尉，自安夷徙居臨羌。迷吾又與封養種豪布橋等五萬餘人共寇隴西、漢陽。秋，八月，遣行車騎將軍馬防、長水校尉耿恭將北軍五校兵及諸郡射士三萬人擊之。第五倫上疏曰：「臣愚以為貴戚可封侯以富之，不當任以職事。何者？繩以法則傷恩，私以親則違憲。伏聞馬防今當西征，臣以太后恩仁，陛下至孝，恐卒有纖介，難為意愛。」帝不從。馬防等軍到冀，布橋等圍南部都尉於臨洮，防進擊，破之，斬首虜四千餘人，遂解臨洮圍；其眾皆降，唯布橋等二萬餘人屯望曲谷不下。
十二月，戊寅，有星孛於紫宮。
帝納竇勳女為貴人，有寵。貴人母，即東海恭王女沘公主也。
第五倫上疏曰：「光武承王莽之餘，頗以嚴猛為政，後代因之，遂成風化；郡國所舉，類多辦職俗吏，殊未有寬博之選以應上求者也。陳留令劉豫，冠軍令駟協，並以刻薄之姿，務為嚴苦，吏民愁怨，莫不疾之。而今之議者反以為能，違天心，失經義；非徒應坐豫、協，亦宜譴舉者。務進仁賢以任時政，不過數人，則風俗自化矣。臣嘗讀書記，知秦以酷急亡國，又目見王莽亦以苛法自滅，故勤勤懇懇，實在於此。又聞諸王、主、貴戚，驕奢逾制，京師尚然，何以示遠！故曰：『其身不正，雖令不行。』以身教者從，以言教者訟。」上善之。倫雖天性峭直，然常疾俗吏苛刻，論議每依寬厚雲。
春，正月，己酉，宗祀明堂，登靈台，赦天下。
馬防擊布橋，大破之，布橋將種人萬餘降，詔征防還。留耿恭擊諸未服者，斬首虜千餘人，勒姐、燒何等十三種數萬人，皆詣恭降。恭嘗以言事忤馬防，監營謁者承旨，奏恭不憂軍事，坐征下獄，免官。
三月，癸巳，立貴人竇氏為皇后。
初，顯宗之世，治虖沱、石臼河，從都慮至羊腸倉，欲令通漕。太原吏民苦役，連年無成，死者不可勝算。帝以郎中鄧訓為謁者，監領其事。訓考量隱括，知其難成，具以上言。夏，四月，己巳，詔罷其役，更用驢輦，歲省費億萬計，全活徒士數千人。訓，禹之子也。
閏月，西域假司馬班超率疏勒、康居、於窴、拘彌兵一萬人攻姑墨石城，破之，斬首七百級。
冬，十二月，丁酉，以馬防為車騎將軍。
武陵漊中蠻反。
是歲，有司奏遣廣平王羨、巨鹿王恭、樂成王黨俱就國。上性篤愛，不忍與諸王乖離，遂皆留京師。
春，二月，庚寅，太尉牟融薨。
夏，四月，戊子，立皇子慶為太子。
己丑，徙巨鹿王恭為江陵王，汝南王暢為梁王，常山王昺為淮陽王。
辛卯，封皇子伉為千乘王，全為平春王。
有司連據舊典，請封諸舅。帝以天下豐稔，方垂無事，癸卯，遂封衛尉廖為順陽侯，車騎將軍防為穎陽侯，執金吾光為許侯。太后聞之曰：「吾少壯時，但慕竹帛，志不顧命。今雖已老，猶戒之在得，故日夜惕厲，思自降損，冀乘此道，不負先帝。所以化導兄弟，共同斯志，欲令瞑目之日，無所復恨，何意老志復不從哉！萬年之日長恨矣！」廖等並辭讓，願就關內侯，帝不許。廖等不得已受封爵而上書辭位，帝許之。五月，丙辰，防、廖、光皆以特進就第。
甲戌，以司徒鮑昱為太尉，南陽太守桓虞為司徒。六月，癸丑，皇太后馬氏崩。帝既為太后所養，專以馬氏為外家，故賈貴人不登極位，賈氏親族無受寵榮者。及太后崩，但加貴人王赤綬，安車一駟，永巷宮人二百，御府雜帛二萬匹，大司農黃金千斤，錢二千萬而已。
秋，七月，壬戌，葬明德皇后。
校書郎楊終建言：「宣帝博征群儒，論定《五經》於石渠閣。方今天下少事，學者得成其業，而章句之徒，破環大體。宜如石渠故事，永為後世則。」帝從之。冬，十一月，壬戌，詔太常：「將、大夫、博士、郎官及諸儒會白虎觀，議《五經》同異。」使五官中郎將魏應承製問，侍中淳於恭奏，帝親稱制臨決，作《白虎議奏》，名儒丁鴻、樓望、成封、桓郁、班固、賈逵及廣平王羨皆與焉。固，超之兄也。
春，二月，庚辰朔，日有食之。詔舉直言極諫。
荊、豫諸郡兵討漊中蠻，破之。
夏，五月，辛亥，詔曰：「朕思遲直士，側席異聞，其先至者，各已發憤吐懣，略聞子大夫之志矣。皆欲置於左右，顧問省納。建武詔書又曰：『堯試臣以職，不直以言語筆札。』今外官多曠，並可以補任。」
戊辰，太傅趙熹薨。
班超欲遂平西域，上疏請兵曰：「臣竊見先帝欲開西域，故北擊匈奴，西使外國，善阜善、於窴即時向化，今拘彌、莎車、疏勒、月氏、烏孫、康居復願歸附，欲共並力，破滅龜茲，平通漢道。若得龜茲，則西域未服者百分之一耳。前世議者皆曰：『取三十六國，號為斷匈奴右臂。』今西域諸國，自日之所入，莫不向化，大小欣欣，貢奉不絕，唯焉耆、龜茲獨未服從。臣前與官屬三十六人奉使絕域，備遭艱厄，自孤守疏勒，於今五載，胡夷情數，臣頗識之，問其城郭小大，皆言倚漢與依天等。以是效之，則蔥領可通，龜茲可伐。今宜拜龜茲侍子白霸為其國王，以步騎數百送之，與諸國連兵，歲月之間，龜茲可禽。以夷狄攻夷狄，計之善者也。臣見莎車、疏勒田地肥廣，草故饒衍，不比敦煌、善阜善間也，兵可不費中國而糧食自足。且姑墨、溫宿二王，特為龜茲所置，既非其種，更相厭苦，其勢必有降者。若二國來降，則龜茲自破。願下臣章，參考行事，誠有萬分，死復何恨！臣超區區特蒙神靈，竊冀未便僵仆，目見西域平定，陛下舉萬年之觴，薦勳祖廟，布大喜於天下。」書奏，帝知其功可成，議欲給兵。平陵徐幹上疏，願奮身佐超，帝以幹為假司馬，將馳刑及義從千人就超。先是莎車以為漢兵不出，遂降於龜茲，而疏勒都尉番辰亦叛。會徐幹適至，超遂與幹擊番辰，大破之，斬首千餘級。欲進攻龜茲，以烏孫兵強，宜因其力，乃上言：「烏孫大國，控弦十萬。故武帝妻以公主，至孝宣帝卒得其用。今可遣使招慰，與共合力。」帝納之。
春。二月，辛卯，琅邪孝王京薨。
夏，六月，丙辰，太尉鮑昱薨。
辛未晦，日有食之。
秋，七月，癸巳，以大司農鄧彪為太尉。
武都太守廉范遷蜀郡太守。成都民物豐盛，邑宇逼側，舊制，禁民夜作以防火災，而更相隱蔽，燒者日屬。范乃毀削先令，但嚴使儲水而已。百姓以為便，歌之曰：「廉叔度，來何暮！不禁火，民安作。昔無襦，今五褲。」
帝以沛王等將入朝，遣謁者賜貂裘及太官食物、珍果，又使大鴻臚竇固持節郊迎。帝親自循行邸第，豫設帷床，其錢帛、器物無不充備。
肅宗孝章皇帝上建初七年（壬午，公元八二年）
春，正月，沛王輔、濟南王康、東平王蒼、中山王焉、東海王政、琅邪王宇來朝。詔沛、濟南、東平、中山王贊拜不名，升殿乃拜，上親答之，所以寵光榮顯，加於前古。每入宮，輒以輦迎，至省閣乃下，上為之興席改容，皇后親拜於內，皆鞠躬辭謝不自安。三月，大鴻臚奏遣諸王歸國，帝特留東平王蒼於京師。
初，明德太后為帝納扶風宋楊二女為貴人，大貴人生太子慶。梁松弟竦有二女，亦為貴人，小貴人生皇子肇。竇皇后無子，養肇為子。宋貴人有寵於馬太后，太后崩，竇皇后寵盛，與母沘陽公主謀陷宋氏，外令兄弟求其纖過，內使御者偵伺得失。宋貴人病，思生兔，令家求之，因誣言欲為厭勝之術，由是太子出居承祿觀。夏，六月，甲寅，詔曰：「皇太子有失惑無常之性，不可以奉宗廟。大義滅親，況降退乎！今廢慶為清河王。皇子肇，保育皇后，承訓懷衽，今以肇為皇太子。」遂出宋貴人姊妹置丙捨，使小黃門蔡倫案之。二貴人皆飲藥自殺，父議郎楊免歸本郡。慶時雖幼，亦知避嫌畏禍，言不敢及宋氏；帝更憐之，敕皇后令衣服與太子齊等。，太子亦親愛慶，入則共室，出則同輿。己未，徙廣平王羨為西平王。
秋，八月，飲酎畢，有司復奏遣東平王蒼歸國，帝乃許之，手詔賜蒼曰：「骨肉天性，誠不以遠近為親疏；然數見顏色，情重昔時。念王久勞，思得還休，欲署大鴻臚奏，不忍下筆，顧授小黃門；中心戀戀，惻然不能言。」於是車駕祖送，流涕而訣；復賜乘輿服御，珍寶、輿馬，錢布以億萬計。
九月，甲戌，帝幸偃師，東涉卷津，至河內，下詔曰：「車駕行秋稼，觀收穫，因涉郡界，皆精騎輕行，無它輜重。不得輒修道橋，遠離城郭，遣吏逢迎，刺探起居，出入前後，以為煩擾。動務省約，但患不能脫粟瓢飲耳。」己酉，進幸鄴。辛卯，還宮。
冬，十月，癸丑，帝行幸長安，封蕭何末孫熊為酇侯。進幸槐裡、岐山；又幸長平，御池陽宮，東至高陵。十二月，丁亥，還宮。
東平獻王蒼疾病，馳遣名醫、小黃門侍疾，使者冠蓋不絕於道。又置驛馬，千里傳問起居。
肅宗孝章皇帝上建初八年（癸未，公元八三年）
春，正月，壬辰，王薨。詔告中傅「封上王自建武以來章奏，並集覽焉。」遣大鴻臚持節監喪，令四姓小侯、諸國王、主悉會葬。
夏，六月，北匈奴三木樓訾大人稽留斯等率三萬餘人款五原塞降。
冬，十二月，甲午，上行幸陳留、梁國、淮陽、穎陽；戊申，還宮。
太子肇之立也，梁氏私相慶；諸竇聞而惡之。皇后欲專名外家，忌梁貴人姊妹，數譖之於帝，漸致疏嫌。是歲，竇氏作飛書，陷梁竦以惡逆，竦遂死獄中，家屬徙九真，貴人姊妹以憂死。辭語連及梁松妻舞陰公主，坐徙新城。
順陽侯馬廖，謹篤自守，而性寬緩，不能教勒子弟，皆驕奢不謹。校書郎楊終與廖書，戒之曰；「君位地尊重，海內所望。黃門郎年幼，血氣方盛，既無長君退讓之風，而要結輕狡無行之客，縱而莫誨，視成任性，覽念前往，可為寒心！」廖不能從。防、光兄弟資產巨億，大起第觀，彌亙街路，食客常數百人。防又多牧馬畜，賦斂羌、胡。帝不喜之，數加譴敕，所以禁遏甚備。由是權勢稍損，賓客亦衰。廖子豫為步兵校尉，投書怨誹。於是有司並奏防、光兄弟奢侈逾僭，濁亂聖化，悉免就國。臨上路，詔曰：「舅氏一門俱就國封，四時陵廟無助祭先後者，朕甚傷之，其令許侯思愆田廬，有司勿復請，以慰朕渭陽之情。」光比防稍為謹密，故帝特留之，後復位特進。豫隨廖歸國，考擊物故。後復有詔還廖京師。
諸馬既得罪，竇氏益貴盛。皇后兄憲為侍中、虎賁中郎將，弟篤為黃門侍郎，並侍宮省，賞賜累積；喜交通賓客。司空第五倫上疏曰：「臣伏見虎賁中郎將竇憲，椒房之親，典司禁兵，出入省闥，年盛志美，卑讓樂善，此誠其好士交結之方。然諸出入貴戚者，類多瑕釁禁錮之人，尤少守約安貧之節。士大夫無志之徒，更相販賣，雲集其門，蓋驕佚所從生也。三輔論議者至云：『以貴戚廢錮，當復以貴戚浣濯之，猶解酲當以酒也。』詖險趣勢之徒，誠不可親近。臣愚願陛下、中宮嚴敕憲等閉門自守，無妄交通士大夫，防其未萌，慮於無形，令憲永保福祿，君臣交歡，無纖介之隙，此臣之所至願也。」憲恃宮掖聲勢，自王、主及陰、馬諸家，莫不畏憚。憲以賤直請奪泌水公主園田，主逼畏不敢計。後帝出過園，指以問憲，憲陰喝不得對。後發覺，帝大怒，召憲切責曰：「深思前過奪主田園時，何用愈趙高指鹿為馬！久念使人驚怖。昔永平中，常令陰黨、陰博、鄧疊三人更相糾察，故諸豪戚莫敢犯法者。今貴主尚見枉奪，何況小民哉！國家棄憲，如孤雛、腐鼠耳！」憲大懼，皇后為毀服深謝，良久乃得解，使以田還主。雖不繩其罪，然亦不授以重任。
臣光曰：人臣之罪，莫大於欺罔，是以明君疾之。孝章謂竇憲何異指鹿為馬，善矣；然卒不能罪憲，則奸臣安所懲哉！夫人主之於臣下，患在不知其奸，苟或知之而復赦之，則不若不知之為愈也。何以言之？彼或為奸而上不之知，猶有所畏；既知而不能討，彼知其不足畏也，則放縱而無所顧矣！是故知善而不能用，知惡而不能去，人主之深戒也。
下邳周紆為雒陽令，下車，先問大姓主名；吏數閭裡豪強以對。紆厲聲怒曰：「本問貴戚若馬、竇等輩，豈能知此賣菜傭乎！」於是部吏望風旨，爭以激切為事，貴戚跼蹐，京師肅清。竇篤夜至止奸亭，亭長霍延拔劍擬篤，肆詈恣口。篤以表聞，詔召司隸校尉、河南尹詣尚書譴問；遣劍戟士收紆，送廷尉詔獄，數日，貰出之。
帝拜班超為將兵長史，以徐幹為軍司馬，別遣衛侯李邑護送烏孫使者。邑到於窴，值龜茲攻疏勒，恐懼不敢前，因上書陳西域之功不可成，又盛毀超：「擁愛妻，抱愛子，安樂外國，無內顧心。」超聞之歎曰：「身非曾參而有三至之讒，恐見疑於當時矣！」遂去其妻。帝知超忠，乃切責邑曰：「縱超擁愛妻，抱愛子，思歸之士千餘人，何能盡與超同心乎！」令邑詣超受節度，詔：「若邑任在外者，便留與從事。」超即遣邑將烏孫侍子還京師。徐幹謂超曰：「邑前親毀君，欲敗西域，今何不緣詔書留之，更遣它吏送侍子乎？」超曰：「是何言之陋也！以邑毀超，故今遣之。內省不疚，何恤人言！快意留之，非忠臣也。」
帝以侍中會稽鄭弘為大司農。舊交趾七郡貢獻轉運，皆從東冶泛海而至，風波艱阻，沒溺相系。弘奏開零陵、桂陽嶠道，自是夷通，遂為常路。在職二年，所息省以億萬計。遭天下旱，邊方有警，民食不足，而帑藏殷積。弘又奏宜省貢獻，減徭費以利饑民；帝從之。
春，閏正月，辛丑，濟陰悼王長薨。
夏，四月，己卯，分東平國，封獻王子尚為任城王。
六月，辛酉，沛獻王輔薨。
陳事者多言「郡國貢舉，率非功次，故守職益懈而吏事浸疏，咎在州郡。」有詔下公卿朝臣議。大鴻臚韋彪上議曰：「夫國以簡賢為務，賢以孝行為首，是以求忠臣必於孝子之門。夫人才行少能相兼，是以孟公綽優於趙、魏老，不可以為滕、薛大夫。忠孝之人，持心近厚；鍛練之吏，持心近薄。士宜以才行為先，不可純以閥閱。然其要歸，在於選二千石。二千石賢，則貢舉皆得其人矣。」彪又上疏曰：「天下樞要，在於尚書，尚書之選，豈可不重！而間者多從郎官超升此位，雖曉習文法，長於應對，然察察小慧，類無大能。宜鑒嗇夫捷急之對，深思絳侯木訥之功也。」帝皆納之。彪，賢之玄孫也。
秋，七月，丁未，詔曰：「律云：『掠者唯得榜、笞、立』；又《令丙》，棰長短有數。自往者大獄已來，掠者多酷，鑽金贊之屬，慘苦無極。念其痛毒，怵然動心。宜及秋冬治獄，明為其禁。」
八月，甲子，太尉鄧彪罷，以大司農鄭弘為太尉。
癸酉，詔改元。
丁酉，車駕南巡。詔：「所經道上郡縣，無得設儲跱。命司空自將徒支柱橋樑。有遣使奉迎，探知起居，二千石當坐。」
九月，辛丑，幸章陵；十月，己未，進幸江陵；還，幸宛。召前臨淮太守宛人朱暉，拜尚書僕射。暉在臨淮，有善政，民歌之曰：「強直自遂，南陽朱季，吏畏其威，民懷其惠。」時坐法免，家居，故上召而用之。十一月，己丑，車駕還宮。尚書張林上言：「縣官經用不足，宜自煮鹽，及復修武帝均輸之法。」朱暉固執以為不可，曰：「均輸之法，與賈販無異，鹽利歸官，則下民窮怨，誠非明主所宜行。」帝因發怒切責諸尚書，暉等皆自系獄。三日，詔敕出之，曰：「國家樂聞駁議，黃發無愆。詔書過耳，何故自系！」暉因稱病篤，不肯復署議。尚書令以下惶怖，謂暉曰：「今臨得譴讓，奈何稱病，其禍不細！」暉曰：「行年八十，蒙恩得在機密，當以死報。若心知不可，而順旨雷同，負臣子之義！今耳目無所聞見，伏待死命。」遂閉口不復言。諸尚書不知所為，乃共劾奏暉。帝意解，寢其事。後數日，詔使直事郎問暉起居，太醫視疾，太官賜食，暉乃起謝；復賜錢十萬，布百匹，衣十領。
魯國孔僖、涿郡崔□因同游太學，相與論：「孝武皇帝，始為天子，崇信聖道，五六年間，號勝文、景；及後恣己，忘其前善。」鄰房生梁郁上書，告「駰、僖誹謗先帝，刺譏當世」，事下有司。□因詣吏受訊。僖以書自訟曰：「凡言誹謗者，謂實無此事而虛加誣之也。至如孝武皇帝，政之美惡，顯在漢史，坦如日月，是為直說書傳實事，非虛謗也。夫帝者，為善為惡，天下莫不知，斯皆有以致之，故不可以誅於人也。且陛下即位以來，政教未過而德澤有加，天下所具知也，臣等獨何譏刺哉！假使所非實是，則固應悛改，儻其不當，亦宜含容，又何罪焉！陛下不推原大數，深自為計，徒肆私忌以快其意，臣等受戮，死即死耳，顧天下之人，必回視易慮，以此事窺陛下心，自今以後，苟見不可之事，終莫復言者矣。齊桓公親揚其先君之惡以唱管仲，然後群臣得盡其心，今陛下乃欲為十世之武帝遠諱實事，豈不與桓公異哉！臣恐有司卒然見構，銜恨蒙枉，不得自敘，使後世論者擅以陛下有所比方，寧可復使子孫追掩之乎！謹詣闕伏待重誅。」書奏，帝立詔勿問，拜僖蘭台令史。
十二月，壬子，詔：「前以妖惡禁錮三屬者，一皆蠲除之，但不得在宿衛而已。」
廬江毛義，東平鄭均，皆以行義稱於鄉里。南陽張奉慕義名，往候之，坐定而府檄適至，以義守安陽令，以捧檄而入，喜動顏色，奉心賤之，辭去。後義母死。徵辟皆不至，奉乃歎曰：「賢者固不可測。往日之喜，乃為親屈也。」均兄為縣吏，頗受禮遺，均諫不聽，乃脫身為傭，歲餘得錢帛，歸以與兄曰：「物盡可復得，為吏坐臧，終身捐棄。」兄感其言，遂為廉潔。均仕為尚書，免歸。帝下詔褒寵義、均，賜谷各千斛，常以八月長吏差問起居，加賜羊酒。
武威太守孟雲上言：「北匈奴復願與吏民合市。」詔許之。北匈奴大且渠伊莫訾王等驅牛馬萬餘頭來與漢交易，南單于遣輕騎出上郡鈔之，大獲而還。
帝復遣假司馬和恭等將兵八百人詣班超，超因發疏勒、於窴兵擊莎車。莎車以賂誘疏勒王忠，忠遂反，從之，西保烏即城。超乃更立其府丞成大為疏勒王，悉發其不反者以攻忠。使人說康居王執忠以歸其國，烏即城遂降。

