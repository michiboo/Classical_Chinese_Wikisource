
資治通鑑 第271卷
【後梁紀六】　起屠維單閼十月，盡玄黓敦牂，凡三年有奇。
冬，十月，出濛為楚州團練使。
晉王如魏州，發徒數萬，廣德勝北城，日與梁人爭，大小百餘戰，互有勝負。左射軍使石敬瑭與梁人戰於河壖，梁人擊敬瑭，斷其馬甲，橫衝兵馬使劉知遠以所乘馬授之，自乘斷甲者徐行為殿；梁人疑有伏，不敢追，俱得免，敬瑭以是親愛之。敬瑭、知遠，其先皆沙陀人。敬瑭，李嗣源之婿也。
劉鄩圍張萬進於兗州經年，城中危窘，晉王方與梁人戰河上，力不能救。萬進遣親將劉處讓乞師於晉，晉王未之許，處讓於軍門截耳曰：「苟不得請，生不如死！」晉王義之，將為出兵，會鄩已屠兗州，族萬進，乃止。以處讓為行台左驍衛將軍。處讓，滄州人也。
十一月，吳武寧節度使張崇寇安州。
丁丑，以劉鄩為泰寧節度使、同平章事。辛卯，王瓚引兵至戚城，與李嗣源戰，不利。
梁築壘貯糧於潘張，距楊村五十里，十二月，晉王自將騎兵自河南岸西上，邀其餉者，俘獲而還；梁人伏兵於要路，晉兵大敗。晉王以數騎走，梁數百騎圍之，李紹榮識其旗，單騎奮擊救之，僅免。戊戌，晉王復與王瓚戰於河南，瓚先勝，獲晉將石君立等；既而大敗，乘小舟渡河，走保北城，失亡萬計。帝聞石君立勇，欲將之，繫於獄而厚餉之，使人誘之。君立曰：「我晉之敗將，而為用於梁，雖竭誠效死，誰則信之！人各有君，何忍反為仇讎用哉！」帝猶惜之，盡殺所獲晉將，獨置君立。晉王乘勝遂拔濮陽。帝召王瓚還，以天平節度使戴思遠代為北面招討使，屯河上以拒晉人。
己酉，蜀雄武節度使兼中書令王宗朗有罪，削奪官爵，復其姓名曰全師朗，命武定節度使兼中書令桑弘志討之。
吳禁民私畜兵器，盜賊益繁。御史台主簿京兆盧樞上言：「今四方分爭，宜教民戰。且善人畏法禁而奸民弄乾戈，是欲偃武而反招盜也。宜團結民兵，使之習戰，自衛鄉里。」從之。
春，正月，戊辰，蜀桑弘志克金州，執全師朗，獻於成都，蜀主釋之。
吳張崇攻安州，不克而還。崇在廬州，貪暴不法。廬江民訟縣令受賕，徐知誥遣侍御史知雜事楊廷式往按之，欲以威崇，廷式曰：「雜端推事，其體至重，職業不可不行。」知誥曰：「何如？」廷式曰：「械繫張崇，使吏如昇州，簿責都統。」知誥曰：「所按者縣令耳，何至於是！」廷式曰：「縣令微官，張崇使之取民財轉獻都統耳，豈可捨大而詰小乎！」知誥謝之曰：「固知小事不足相煩。」以是益重之。廷式，泉州人也。
晉王自得魏州，以李建及為魏博內外牙都將，將銀槍效節都。建及為人忠壯，所得賞賜，悉分士卒，與同甘苦，故能得其死力，所向立功；同列疾之。宦者韋令圖監建及軍，譖於晉王曰：「建及以私財驟施，此其志不小，不可使將牙兵。」王疑之。建及知之，自恃無它，行之自若。三月，王罷建及軍職，以為代州刺史。
漢楊洞潛請立學校，開貢舉，設銓選；漢主巖從之。
夏，四月，乙亥，以尚書右丞李琪為中書侍郎、同平章事。琪，珽之弟也，性疏俊，挾趙巖、張漢傑之勢，頗通賄賂。蕭頃與琪同為相，頃謹密而陰伺琪短。久之，有以攝官求仕者，琪輒改攝為守，頃奏之。帝大怒，欲流琪遠方，趙、張左右之，止罷為太子少保。河中節度使冀王友謙以兵襲取同州，逐忠武節度使程全暉，全暉奔大梁。友謙以其子令德為忠武留後，表求節鉞，帝怒，不許。既而懼友謙怨望，己酉，以友謙兼忠武節度使。制下，友謙已求節鉞於晉王，晉王以墨制除令德忠武節度使。
吳宣王重厚恭恪，徐溫父子專政，王未嘗有不平之意形於言色，溫以是安之。及建國稱制，尤非所樂，多沉飲鮮食，遂成寢疾。
五月，溫自金陵入朝，議當為嗣者。或希溫意言曰：「蜀先主謂武侯：『嗣子不才，君宜自取。』」溫正色曰：「吾果有意取之，當在誅張顥之初，豈至今日邪！使楊氏無男，有女亦當立之。敢妄言者斬！」乃以王命迎丹楊公溥監國，徙溥兄濛為舒州團練使。
己丑，宣王殂。六月，戊申，溥即吳王位。尊母王氏曰太妃。
丁巳，蜀以司徒兼門下侍郎、同平章事周庠同平章事，充永平節度使。
帝以泰寧節度使劉鄩為河東道招討使，帥感化節度使尹皓、靜勝節度使溫昭圖、莊宅使段凝攻同州。
閏月，庚申朔，蜀主作高祖原廟於萬里橋，帥后妃、百官用褻味作鼓吹祭之。華陽尉張士喬上疏諫，以為非禮，蜀主怒，欲誅之，太后以為不可，乃削官流黎州，士喬感憤，赴水死。
劉鄩等圍同州，朱友謙求救於晉。秋，七月，晉王遣李存審、李嗣昭、李建及、慈州刺史李存質將兵救之。
乙卯，蜀主下詔北巡，以禮部尚書兼成都尹長安韓昭為文思殿大學士，位在翰林承旨上。昭無文學，以便佞得幸，出入宮禁，就蜀主乞通、渠、巴、集數州刺史賣之以營居第，蜀主許之。識者知蜀之將亡。八月，戊辰，蜀主發成都，被金甲，冠珠帽，執弓矢而行，旌旗兵甲，亙百餘里。雒令段融上言：「不宜遠離都邑，當委大臣征討。」不從。九月，次安遠城。
李存審等至河中，即日濟河。梁人素輕河中兵，每戰必窮追不置。存審選精甲二百，雜河中兵，直壓劉鄩壘，鄩出千騎逐之；知晉人已至，大驚，自是不敢輕出。晉人軍於朝邑。
河中事梁久，將士皆持兩端。諸軍大集，芻粟踴貴，友謙諸子說友謙且歸款於梁，以退其師，友謙曰：「昔晉王親赴吾急，秉燭夜戰。今方與梁相拒，又命將星行，分我資糧，豈可負邪！」
晉人分兵攻華州，壞其外城。李存審等按兵累旬，乃進逼劉鄩營，鄩等悉眾出戰，大敗，收餘眾退保羅文寨。又旬餘，存審謂李嗣昭曰：「獸窮則搏，不如開其走路，然後擊之。」乃遣人牧馬於沙苑。鄩等宵遁，追擊至渭水，又破之，殺獲甚眾，存審等移檄告諭關右，引兵略地至下邽，謁唐帝陵，哭之而還。
河中兵進攻崇州，靜勝節度使溫昭圖甚懼。帝使供奉官竇維說之曰：「公所有者華原、美原兩縣耳，雖名節度使，實一鎮將，比之雄籓，豈可同日語也，公有意欲之乎？」昭圖曰：「然。」維曰：「當為公圖之。」即教昭圖表求移鎮，帝以汝州防禦使華溫琪權知靜勝留後。
冬，十月，辛酉，蜀主如武定軍，數日，復還安遠。
十一月，戊子朔，蜀主以兼侍中王宗儔為山南節度使、西北面都招討、行營安撫使，天雄節度使、同平章事王宗昱、永寧軍使王宗晏、左神勇軍使王宗信為三招討以副之，將兵伐岐，出故關，壁於咸宜，入良原。丁酉，王宗儔攻隴州，岐王自將萬五千人屯汧陽。癸卯，蜀將陳彥威出散關，敗岐兵於箭筈嶺，蜀兵食盡，引還。宗昱屯秦州，宗儔屯上邽，宗晏、宗信屯威武城。庚戌，蜀主發安遠城。十二月，庚申，至利州，閬州團練使林思諤來朝，請幸所治，從之。癸亥，泛江而下，龍舟畫舸，輝映江渚，州縣供辦，民始愁怨。壬申，至閬州，州民何康女色美，將嫁，蜀主取之，賜其夫家帛百匹，夫一慟而卒。癸未，至梓州。
趙王鎔自恃累世鎮成德，得趙人心，生長富貴，雍容自逸，治府第園沼，極一時之盛，多事嬉遊，不親政事，事皆仰成於僚佐，深居府第，權移左右，行軍司馬李藹、宦者李弘規用事於中外，宦者石希蒙尤以諂諛得幸。
初，劉仁恭使牙將張文禮從其子守文鎮滄州，守文詣幽州省其父，文禮於後據城作亂，滄人討之，奔鎮州。文禮好夸誕，自言知兵，越王鎔奇之，養以為子，更名德明，悉以軍事委之。德明將行營兵從晉王，鎔欲寄以腹心，使都指揮使符習代還，以為防城使。鎔晚年好事佛及求仙，專講佛經，受符菉，廣齋醮，合煉仙丹，盛飾館宇於西山，每往游之，登山臨水，數月方歸，將佐士卒陪從者常不下萬人，往來供頓，軍民皆苦之。是月，自西山還，宿鶻營莊，石希蒙勸王復之它所。李弘規言於王曰：「晉王夾河血戰，櫛風沐雨，親冒矢石，而王專以供軍之資奉不急之費，且時方艱難，人心難測，王久虛府第，遠出遊從，萬一有奸人為變，閉關相距，將若之何？」王將歸，希蒙密言於王曰：「弘規妄生猜間，出不遜語以劫脅王，專欲誇大於外，長威福耳。」王遂留，信宿無歸志。弘規乃教內牙都將蘇漢衡帥親軍，擐甲拔刃，詣帳前白王曰：「士卒暴露已久，願從王歸！」弘規因進言曰：「石希蒙勸王游從不已，且聞欲陰謀為逆，請誅之以謝眾。」王不聽，牙兵遂大噪，斬希蒙首，訴於前。王怒且懼，亟歸府。是夕，遣其長子副大使昭祚與王德明將兵圍弘規及李靄之第，族誅之，連坐者數十家。又殺蘇漢衡，收其黨與，窮治反狀，親軍大恐。
吳金陵城成，隱彥謙上費用冊籍，徐溫曰：「吾既任公，不復會計！」悉焚之。
初，閩王審知承製加其從子泉州刺史延彬領平盧節度使。延彬治泉州十七年，吏民安之。會得白鹿及紫芝，僧浩源以為王者之符，延彬由是驕縱，密遣使浮海入貢，求為泉州節度使。事覺，審知誅浩源及其黨，黜延彬歸私第。
漢主巖遣使通好於蜀。
吳越王鏐遣使為其子傳琇求婚於楚，楚王殷許之。
春，正月，甲午，蜀主還成都。
初，蜀主之為太子，高祖為聘兵部尚書高知言女為妃，無寵，及韋妃入宮，尤見疏薄，至是遣還家，知言驚僕，不食而卒。韋妃者，徐耕之孫也，有姝色，蜀主適徐氏，見而悅之，太后因納於後宮，蜀主不欲娶於母族，托雲韋昭度之孫。初為婕妤，累加元妃。蜀主常列錦步障，擊球其中，往往遠適而外人不知，爇諸香，晝夜不絕。久而厭之，更爇皁莢以亂其氣。結繒為山，及宮殿樓觀於其上，或為風雨所敗，則更以新者易之。或樂飲繒山，涉旬不下。山前穿渠通禁中，或乘船夜歸，令宮女秉蠟炬千餘居前船，卻立照之，水面如晝。或酣餘禁中，鼓吹沸騰，以至達旦。以是為常。
甲辰，徙靜勝節度使溫昭圖為匡國節度使，鎮許昌。昭圖素事趙巖，故得名籓。
蜀主、吳主屢以書勸晉王稱帝，晉王以書示僚佐曰：「昔王太師亦嘗遺先王書，勸以唐室已亡，宜自帝一方。先王語余云：『昔天子幸石門，吾發兵誅賊臣，當是之時，威振天下，吾若挾天子據關中，自作九錫禪文，誰能禁我！顧吾家世忠孝，立功帝室，誓死不為耳。汝它日當務以復唐社稷為心，慎勿效此曹所為！』言猶在耳，此議非所敢聞也。」因泣。既而將佐及蕃鎮勸進不已，乃令有司市玉造法物。黃巢之破長安也，魏州僧傳真之師得傳國寶，藏之四十年，至是，傳真以為常玉，將鬻之，或識之，曰：「傳國寶也。」傳真乃詣行台獻之，將佐皆奉觴稱賀。
張承業在晉陽聞之，詣魏州諫曰：「吾王世世忠於唐室，救其患難，所以老奴三十餘年為王捃拾財賦，召補兵馬，誓滅逆賊，復本朝宗社耳。今河北甫定，朱氏尚存，而王遽即大位，殊非從來征伐之意，天下其誰不解體乎！王何不先滅朱氏，復列聖之深仇，然後求唐後而立之，南取吳，西取蜀，汛掃宇內，合為一家，當是之時，雖使高宜、太宗復生，誰敢居王上者？讓之愈久則得之愈堅矣。老奴之志無它，但以受先王大恩，欲為王立萬年之基耳。」王曰：「此非余所願，奈群下意何。」承業知不可止，慟哭曰：「諸侯血戰，本為唐家，今王自取之，誤老奴矣！」即歸晉陽邑，成疾，不復起。
二月，吳改元順義。
趙王既殺李弘規、李靄，委政於其子昭祚。昭祚性驕愎，既得大權，曏時附弘規者皆族之。弘規部兵五百人慾逃，聚泣偶語，未知所之。會諸軍有給賜，趙王仇親軍之殺石希蒙，獨不時與，眾益懼。王德明素蓄異志，因其懼而激之曰：「王命我盡坑爾曹。吾念爾曹無罪並命，欲從王命則不忍，不然又獲罪於王，奈何？」眾皆感泣。是夕，親軍有宿於潭城西門者，相與飲酒而謀之。酒酣，其中驍健者曰：「吾曹識王太保意，今夕富貴決矣！」即逾城入。趙王方焚香受菉，二人斷其首而出，因焚府第。軍校張友順帥眾詣德明第，請為留後，德明複姓名曰張文禮，盡滅王氏之族，獨置昭祚之妻普寧公主以自托於梁。
三月，吳人歸吳越王鏐從弟龍武統軍鎰於錢唐，鏐亦歸吳將李濤於廣陵。徐溫以濤為右雄武統軍，鏐以鎰為鎮海節度副使。
張文禮遣使告亂於晉王，且奉箋勸進，因求節鉞。晉王方置酒作樂，聞之，投杯悲泣，欲討之。僚佐以為文禮罪誠大，然吾方與梁爭，不可更立敵於肘腋，宜且從其請以安之。王不得已，夏，四月，遣節度判官盧質承製授文禮成德留後。
陳州刺史惠王友能反，舉兵趣大梁，詔陝州留後霍彥威、宣義節度使王彥章、控鶴指揮使張漢傑將兵討之。友能至陳留，兵敗，走還陳州，諸軍圍之。
五月，丙戌朔，改元。
初，劉鄩與朱友謙為婚。鄩之受詔討友謙也，至陝州，先遣使移書，諭以禍福；待之月餘，友謙不從，然後進兵。尹皓、段凝素忌鄩，因譖之於帝曰：「鄩逗遛養寇，俾俟援兵。」帝信之。鄩既敗歸，以疾請解兵柄，詔聽於西都就醫，密令留守張宗奭鴆之，丁亥，卒。
六月，乙卯朔，日有食之。
秋，七月，惠王友能降。庚子，詔赦其死，降封房陵侯。
晉王既許籓鎮之請，求唐舊臣，欲以備百官。朱友謙遣前禮部尚書蘇循詣行台，循至魏州，入牙城，望府廨即拜，謂之拜殿。見王呼萬歲舞蹈，泣而稱臣。翌日，又獻大筆三十枚，謂之「畫日筆」。王大喜，即命循以本官為河東節度副使，張承業深惡之。張文禮雖受晉命，內不自安，復遣間使因盧文進求援於契丹；又遣間使來告曰：「王氏為亂兵所屠，公主無恙。臣已北召契丹，乞朝廷發精甲萬人相助，自德、棣渡河，則晉人遁逃不暇矣。」帝疑未決。敬翔曰：「陛下不乘此釁以復河北，則晉人不可復破矣。宜徇其請，不可失也。」趙、張輩皆曰：「今強寇近在河上，盡吾兵力以拒之，猶懼不支，何暇分萬人以救張文禮乎！且文禮坐持兩端，欲以自固，於我何利焉！」帝乃止。
晉人屢於塞上及河津獲文禮蠟丸絹書，晉王皆遣使歸之，文禮慚懼。文禮忌趙故將，多所誅滅。符習將趙兵萬人從晉王在德勝，文禮請召歸，以它將代之，且以習子蒙為都督府參軍，遣人繼錢帛勞行營將士以悅之。習見晉王，泣涕請留，晉王曰：「吾與趙王同盟討賊，義猶骨肉，不意一旦禍生肘腋，吾誠痛之。汝苟不忘舊君，能為之復仇乎？吾以兵糧助汝。」習與部將三十餘人舉身投地慟哭曰：「故使授習等劍，使之攘除寇敵。自聞變故以來，冤憤無訴，欲引劍自剄，顧無益於死者，今大王念故使輔佐之勤，許之復冤，習等不敢煩霸府之兵，願以所部徑前搏取凶豎，以報王氏累世之恩，死不恨矣！」
八月，庚申，晉王以習為成德留後，又命天平節度使閻寶、相州刺史史建瑭將兵助之，自邢洺而北。文禮先病腹疽；甲子，晉兵拔趙州，刺史王鋌降，晉王復以為刺史，文禮聞之，驚懼而卒。其子處瑾秘不發喪，與其黨韓正時謀悉力拒晉。九月，晉兵渡滹沱，圍鎮州，決漕渠以灌之，獲其深州刺史張友順。壬辰，史建瑭中流矢卒。晉王欲自分兵攻鎮州，北面招討使戴思遠聞之，謀悉楊村之眾襲德勝北城，晉王得梁降者，知之，冬，十月，己未，晉王命李嗣源伏兵於戚城，李存審屯德勝，先以騎兵誘之，偽示羸怯。梁兵競進，晉王嚴中軍以待之；梁兵至，晉王以鐵騎三千奮擊，梁兵大敗，思遠走趣楊村，士卒為晉兵所殺傷及自相蹈藉、墜河陷冰，失亡二萬餘人。晉王以李嗣源為蕃漢內外馬步副總管、同平章事。
初，義武節度使兼中書令王處直未有子，妖人李應之得小兒劉雲郎於陘邑，以遺處直曰：「是兒有貴相。」使養為子，名之曰都。及壯，便佞多詐，處直愛之，置新軍，使典之。處直有孽子郁，無寵，奔晉，晉王克用以女妻之，累遷至新州團練使。餘子皆幼；處直以都為節度副大使，欲以為嗣。及晉王存勖討張文禮，處直以平日鎮、定相為脣齒，恐鎮亡而定孤，固諫，以為方御梁寇，且宜赦文禮。晉王答以文禮弒君，義不可赦；又潛引梁兵，恐於易定亦不利。處直患之，以新州地鄰契丹，乃潛遣人語郁，使賂契丹，召令犯塞，務以解鎮州之圍；其將佐多諫，不聽。郁素疾都冒繼其宗，乃邀處直求為嗣，處直許之。軍府之人皆不欲召契丹，都亦慮郁奪其處，乃陰與書吏和昭訓謀劫處直。會處直與張文禮使者宴於城東，暮歸，都以新軍數百伏於府第，大噪劫之，曰：「將士不欲以城召契丹，請令公歸西第。」乃並其妻妾幽之西第，盡殺處直子孫在中山及將佐之為處直腹心者。都自為留後，具以狀白晉王。晉王因以都代處直。
吳徐溫勸吳王祀南郊，或曰：「禮樂未備且唐祀南郊，其費巨萬，今未能辦也。」溫曰：「安有王者而不事天乎！吾聞事天貴誠，多費何為！唐每郊祀，啟南門，灌其樞用脂百斛。此乃季世奢泰之弊，又安足法乎！」甲子，吳王祀南郊，配以太祖。乙丑，大赦；加徐知誥同平章事，領江州觀察使。尋以江州為奉化軍，以知誥領節度使。徐溫聞壽州團練使崔太初苛察失民心，欲征之，徐知誥曰：「壽州邊隅大鎮，征之恐為變，不若使其入朝，因留之。」溫怒曰：「一崔太初不能制，如他人何！」征為右雄武大將軍。
十一月，晉王使李存審、李嗣源守德勝，自將兵攻鎮州。張處瑾遣其弟處琪、幕僚齊儉謝罪請服，晉王不許，盡銳攻之，旬日不克。處瑾使韓正時將千騎突圍出，趣定州，欲求救於王處直。晉兵追至行唐，斬之。
契丹主既許盧文進出兵，王郁又說之曰：「鎮州美女如雲，金帛如山，天皇王速往，則皆己物也，不然，為晉王所有矣。」契丹主以為然，悉發所有之眾而南。述律后諫曰：「吾有西樓羊馬之富，其樂不可勝窮也，何必勞師遠山以乘危徼利乎！吾聞晉王用兵，天下莫敵，脫有危敗，悔之何及！」契丹主不聽，十二月，辛未，攻幽州，李紹宏嬰城自守。契丹長驅而南，圍涿州，旬日拔之，擒刺史李嗣弼。進攻定州，王都告急於晉，晉王自鎮州將親軍五千救之，遣神武都指揮使王思同將兵戍狼山之南以拒之。
高季昌遣都指揮使倪可福以卒萬人修江陵外郭，季昌行視，責功程之慢，杖之。季昌女為可福子知進婦，季昌謂其女曰：「歸語汝舅：吾欲威眾辦事耳。」以白金數百兩遺之。
是歲，漢以尚書左丞倪曙同平章事。
辰、漵蠻侵楚，楚寧遠節度副使姚彥章討平之。
春，正月，壬午朔，王都省王處直於西第，處直奮拳毆其胸，曰：「逆賊，我何負於汝！」既無兵刃，將噬其鼻，都掣袂獲免。未幾，處直憂憤而卒。
甲午，晉王至新城南，候騎白契丹前鋒宿新樂，涉沙河而南；將士皆失色，士卒有亡去者，主將斬之不能止。諸將皆曰：「虜傾國而來，吾眾寡不敵；又聞梁寇內侵，宜且還師魏州以救根本，或請釋鎮州之圍，西入井陘避之。」晉王猶豫未決，中門使郭崇韜曰：「契丹為王郁所誘，本利貨財而來，非能救鎮州之急難也。王新破梁兵，威振夷、夏，契丹聞王至，心沮氣索，苟挫其前鋒，遁走必矣。」李嗣昭自潞州至，亦曰：「今強敵在前，吾有進無退，不可輕動以搖人心。」晉王曰：「帝王之興，自有天命，契丹其如我何！吾以數萬之眾平定山東，今遇此小虜而避之，何面目以臨四海！」乃自帥鐵騎五千先進。至新城北，半出桑林，契丹萬餘騎見之，驚走。晉王分軍為二逐之，行數十里，獲契丹主之子。時沙河橋狹冰薄，契丹陷溺死者甚眾。是夕，晉王宿新樂。契丹主車帳在定州城下，敗兵至，契丹舉眾退保望都。晉王至定州，王都迎謁於馬前，宴於府第，請以愛女妻王子繼岌。戊戌，晉王引兵趣望都，契丹逆戰，晉王以親軍千騎先進，遇奚酋禿餒五千騎，為其所圍。晉王力戰，出入數四，自午至申不解。李嗣昭聞之，引三百騎橫擊之，虜退，王乃得出。因縱兵奮擊，契丹大敗，逐北至易州。會大雪彌旬，平地數尺，契丹人馬無食，死者相屬於道。契丹主舉手指天，謂盧文進曰：「天未令我至此。」乃北歸。晉王引兵躡之，隨其行止，見其野宿之所，布蒿於地，迴環方正，皆如編剪，雖去，無一枝亂者，歎曰：「虜用法嚴乃能如是，中國所不及也。」晉王至幽州，使二百騎躡契丹之後，曰：「虜出境即還。」騎恃勇追擊之，悉為所擒，惟兩騎自它道走免。
契丹主責王郁，縶之以歸，自是不聽其謀。
晉代州刺史李嗣肱將兵定媯、儒、武等州，授山北都團練使。
晉王之北攻鎮州也，李存審謂李嗣源曰：「梁人聞我在南兵少，不攻德勝，必襲魏州。吾二人聚於此何為！不若分軍備之。」遂分軍屯澶州。戴思遠果悉楊村之眾趣魏州，嗣源引兵先之，軍於狄公祠下，遣人告魏州，使為之備。思遠至魏店，嗣源遣其將石萬全將騎兵挑戰。思遠知有備，乃西渡洹水，拔成安，大掠而還。又將兵五萬攻德勝北城，重塹復壘，斷其出入，晝夜急攻之，李存審悉力拒守。晉王聞德勝勢危，二月，自幽州赴之，五日至魏州。思遠聞之，燒營遁還楊村。
蜀主好為微行，酒肆、倡家靡所不到，惡人識之，乃下令士民皆著大裁帽。
晉天平節度使兼侍中閻寶築壘以圍鎮州，決滹沱水環之。內外斷絕，城中食盡。丙午，遣五百餘人出求食。寶縱其出，欲伏兵取之；其人遂攻長圍，寶輕之，不為備，俄數千人繼至。諸軍未集，鎮人遂壞長圍而出，縱火攻寶營，寶不能拒，退保趙州。鎮人悉毀晉之營壘，取其芻粟，數日不盡。晉王聞之，以昭義節度使兼中書令李嗣昭為北面招討使，以代寶。
夏，四月，蜀軍使王承綱女將嫁，蜀主取之入宮。承綱請之，蜀主怒，流於茂州。女聞父得罪，自殺。甲戌，張處瑾遣兵千人迎糧於九門，李嗣昭設伏於故營，邀擊之，殺獲殆盡，餘五人匿於牆墟間，嗣昭環馬而射之，鎮兵發矢中其腦，嗣昭{□服}中矢盡，拔矢於腦以射之，一發而殪。會日暮，還營，創流血不止。是夕卒。晉王聞之，不御酒肉者累日。嗣昭遺命：悉以澤、潞兵授節度判官任圜，使督諸軍攻鎮州，號令如一，鎮人不知嗣昭之死。圜，三原人也。
晉王以天雄馬步都指揮使、振武節度使李存進為北面招討使。命嗣昭諸子護喪歸葬晉陽；其子繼能不受命，帥父牙兵數千，自行營擁喪歸潞州。晉王遣母弟存渥馳騎追諭之，兄弟俱忿，欲殺存渥，存渥逃歸。嗣昭七子、繼儔、繼韜、繼達、繼忠、繼能、繼襲、繼遠。繼儔為澤州刺史，當襲爵，素懦弱。繼韜凶狡，囚繼儔於別室，詐令士卒劫己為留後，繼韜陽讓，以事白晉王。晉王以用兵方殷，不得已，改昭義軍曰安義，以繼韜為留後。
閻寶慚憤，疽發於背，甲戌卒。
漢主巖用術者言，游梅口鎮避災。其地近閩之西鄙，閩將王延美將兵襲之，未至數十里，偵者告之，巖遁逃僅免。
五月，乙酉，晉李存進至鎮州，營於東垣渡，夾滹沱水為壘。
晉衛州刺史李存儒，本姓楊，名婆兒，以俳優得幸於晉王。頗有膂力，晉王賜姓名，以為刺史；志事掊斂，防城卒皆征月課縱歸。八月，莊宅使段凝與步軍都指揮使張朗引兵夜渡河襲之，詰旦登城，執存儒，遂克衛州。戴思遠又與凝攻陷淇門、共城、新鄉，於是澶州之西，相州之南，皆為梁有；晉人失軍儲三之一，梁軍復振。帝以張朗為衛州刺史。朗，徐州人也。
九月，戊寅朔，張處瑾使其弟處球乘李存進無備，將兵七千人奄至東垣渡。時晉之騎兵亦向鎮州城下，兩不相遇。鎮兵及存進營門，存進狼狽引十餘人斗於橋上，鎮兵退，晉騎兵斷其後，夾擊之，鎮兵殆盡，存進亦戰沒。晉王以蕃漢馬步總管李存審為北面招討使。鎮州食竭力盡，處瑾遣使詣行台請降，未報，存審兵至城下。丙午夜，城中將李再豐為內應，密投縋以納晉兵，比明畢登，執處瑾兄弟家人及其黨高濛、李翥、齊儉送行台，趙人皆請而食之，磔張文禮屍於市。趙王故侍者得趙王遺骸於灰燼中，晉王命祭而葬之。以趙將符習為成德節度使，烏震為趙州刺史，趙仁貞為深州刺史，李再豐為冀州刺史。震，信都人也。
符習不敢當成德，辭曰：「故使無後而未葬，習當斬衰以葬之，俟禮畢聽命。」既葬，即詣行台。趙人請晉王兼領成德節度使，從之。晉王割相、衛二州置義寧軍，以習為節度使。習辭曰：「魏博霸府，不可分也，願得河南一鎮，習自取之。」乃以為天平節度使、東南面招討使。加李存審兼侍中。
十一月，戊寅，晉特進、河東監軍使張承業卒，曹太夫人詣其第，為之行服，如子侄之禮。晉王聞其喪，不食者累日。命河東留守判官何瓚代知河東軍府事。
十二月，晉王以魏博觀察判官晉陽張憲兼鎮冀觀察判官，權鎮州軍府事。
魏州稅多逋負，晉王以讓司錄濟陰趙季良，季良曰：「殿下何時當平河南？」王怒曰：「汝職在督稅，職之不修，何敢預我軍事！」季良對曰：「殿下方謀攻取而不愛百姓，一旦百姓離心，恐河北亦非殿下之有，況河南乎！」王悅，謝之。自是重之，每預謀議。
是歲，契丹改元天贊。
大封王躬乂，性殘忍，海軍統帥王建殺之，自立，復稱高麗王，以開州為東京，平壤為西京。建儉約寬厚，國人安之。

