
資治通鑑 第068卷
【漢紀六十】　起強圍作噩，盡屠維大淵獻，凡三年。
春，正月，魏王操軍居巢，孫權保濡須，二月，操進攻之。初，右護軍蔣欽屯宣城，蕪湖令徐盛收欽屯吏，表斬之。及權在濡須，欽與呂蒙持諸軍節度，欽每稱徐盛之善。權問之，欽曰：「盛忠而勤強，有膽略器用，好萬人督也。今大事未定，臣當助國求才，豈敢挾私恨以蔽賢乎！」權善之。三月，操引軍還，留伏波將軍夏侯惇都督曹仁、張遼等二十六軍屯居巢。權令都尉徐詳詣操請降，操報使修好，誓重結婚。權留平虜將軍周泰督濡須；朱然、徐盛等皆在所部，以泰寒門，不服。權會諸將，大為酣樂，命泰解衣，權手自指其創痕，問以所起，泰輒記昔戰鬥處以對。畢，使復服；權把其臂流涕曰：「幼平，卿為孤兄弟，戰如熊虎，不惜軀命，被創數十，膚如刻畫，孤亦何心不待卿以骨肉之恩，委卿以兵馬之重乎？」坐罷，住駕，使泰以兵馬道從，鳴鼓角作鼓吹而出。於是盛等乃服。
夏，四月，語魏王操設天子旌旗，出入稱警蹕。六月，魏以軍師華歆為御史大夫。
冬，十月，命魏王操冕十有二旒，乘金根車，駕六馬，設五時副車。
魏以五官中郎將丕為太子。
初，魏王操娶丁夫人，無子；妾劉氏，生子昂；卞氏生四子：丕、彰、植、熊。王使丁夫人母養昂。昂死於穰，丁夫人哭泣無節，操怒而出之，以卞氏為繼室。植性機警，多藝能，才藻敏贍，操愛之。操欲以女妻丁儀，丕以儀目眇，諫止之。儀由是怨丕，與弟黃門侍郎廙及丞相主簿楊修，數稱臨菑侯植之才，勸操立以為嗣。修，彪之子也。操以函密訪於外，尚書崔琰露板答曰：「《春秋》之義，立子以長。加五官將仁孝聰明，宜承正統，琰以死守之。」植，琰之兄女婿也。尚書僕射毛玠曰：「近者袁紹以嫡庶不分，覆宗滅國。廢立大事，非所宜聞。」東曹掾邢顒曰：「以庶代宗，先世之戒也，願殿下深察之。」丕使人問太中大夫賈詡以自固之術。詡曰：「願將軍恢崇德度，躬素士之業，朝夕孜孜，不違子道，如此而已。」丕從之，深自砥礪。它日，操屏人問詡，詡嘿然不對。操曰：「與卿言，而不答，何也？」詡曰：「屬有所思，故不即對耳。」操曰：「何思？」詡曰：「思袁本初、劉景升父子也。」操大笑。操嘗出征，丕、植並送路側，植稱述功德，發言有章，左右屬目，操亦悅焉。丕悵然自失，濟陰吳質耳語曰：「王當行，流涕可也。」及辭，丕涕泣而拜，操及左右鹹歔欷，於是皆以植多華辭而誠心不及也。植既任性而行，不自雕飾，五官將御之以術，矯情自飾，宮人左右並為之稱說，故遂定為太子。左右長御賀卞夫人曰：「將軍拜太子，天下莫不喜，夫人當傾府藏以賞賜。」夫人曰：「王自以丕年大，故用為嗣。我但當以免無教導之過為幸耳，亦何為當重賜遺乎？」長御還，具以語操，操悅，曰：「怒不變容，喜不失節，故最為難。」太子抱議郎辛毘頸而言曰：「辛君知我喜不？」毘以告其女憲英，憲英歎曰：「太子，代君主宗廟、社稷者也。代君，不可以不戚；主國，不可以不懼。宜戚宜懼，而反以為喜，何以能久！魏其不昌乎！」久之，臨菑侯植乘車行馳道中，開司馬門出。操大怒，公車令坐死。由是重諸侯科禁，而植寵日衰。植妻衣繡，操登台見之，以違制命，還家賜死。
法正說劉備曰：「曹操一舉而降張魯，定漢中，不因此勢以圖巴、蜀，而留夏侯淵、張郃屯守，身遽北還，此非其智不逮而力不足也，必將內有憂逼故耳。今策淵、郃才略，不勝國之將帥，舉眾往討，必可克之。克之之日，廣農積穀，觀釁伺隙，上可以傾覆寇敵，尊獎王室；中可以蠶食雍、涼，廣拓境土；下可以固守要害，為持久之計。此蓋天以與我，時不可失也。」備善其策，乃率諸將進兵漢中，遣張飛、馬超、吳蘭等屯下辨。魏王操遣都護將軍曹洪拒之。
魯肅卒，孫權以從事中郎彭城嚴畯代肅，督兵萬人鎮陸口。眾人皆為畯喜，畯固辭以「樸素書生，不閒軍事」，發言懇惻，至於流涕。權乃以左護軍虎威將軍呂蒙兼漢昌太守以代之。眾嘉嚴畯能以實讓。
定威校尉吳郡陸遜言於孫權曰：「方今克敵寧亂，非眾不濟；而山寇舊惡，依阻深地。夫腹心未平，難以圖遠，可大部伍，取其精銳。」權從之，以為帳下右都督。會丹楊賊帥費棧作亂，扇動山越。權命遜討棧，破之。遂部伍東三郡，強者為兵，羸者補戶，得精卒數萬人。宿惡蕩除，所過肅清，還屯蕪湖。會稽太守淳于式表「遜枉取民人，愁擾所在。」遜後詣都，言次，稱式佳吏。權曰：「式白君，而君薦之，何也？」遜對曰：「式意欲養民，是以白遜。若遜復毀式以亂聖聽，不可長也。」權曰：「此誠長者之事，顧人不能為耳。」
魏王操使丞相長史王必典兵督許中事。時關羽強盛，京兆金禕睹漢祚將移，乃與少府耿紀、司直韋晃、太醫令吉本、本子邈、邈弟穆等謀殺必，挾天子以攻魏，南引關羽為援。
春，正月，吉邈等率其黨千餘人，夜攻王必，燒其門，射必中肩，帳下督扶必奔南城。會天明，邈等眾潰，必與穎川典農中郎將嚴匡共討斬之。
三月，有星孛於東方。
曹洪將擊吳蘭，張飛屯固山，聲言欲斷軍後，眾議狐疑。騎都尉曹休曰：「賊實斷道者，當伏兵潛行；今乃先張聲勢，此其不能，明矣。宜及其未集，促擊蘭。蘭破，飛自走矣。」洪從之，進，擊破蘭，斬之。三月，張飛、馬超走。休，魏王族子也。
夏，四月，代郡、上谷烏桓無臣氐等反。先是，魏王操召代郡太守裴潛為丞相理曹掾，操美潛治代之功，潛曰：「潛於百姓雖寬，於諸胡為峻。今繼者必以潛為治過嚴而事加寬惠。彼素驕恣，過寬必弛；既弛，又將攝之以法，此怨叛所由生也。以勢料之，代必復叛。」於是操深悔還潛之速。後數十日，三單于反問果至。操以其子鄢陵侯彰行驍騎將軍，使討之。彰少善射御，膂力過人。操戒彰曰：「居家為父子，受事為君臣，動以王法從事，爾其戒之！」
劉備屯陽平關，夏侯淵、張郃、徐晃等與之相拒。備遣其將陳式等絕馬鳴閣道，徐晃擊破之。張郃屯廣石，備攻之不能克，急書發益州兵。諸葛亮以問從事犍為楊洪，洪曰：「漢中，益州咽喉，存亡之機會，若無漢中，則無蜀矣。此家門之禍也，發兵何疑！」時法正從備北行，亮於是表洪領蜀郡太守；眾事皆辦，遂使即真。初，犍為太守李嚴辟洪為功曹，嚴未去犍為而洪已為蜀郡；洪舉門下書佐何祗有才策，洪尚在蜀郡，而祗已為廣漢太守。是以西土鹹服諸葛亮能盡時人之器用也。
秋，七月，魏王操自將擊劉備；九月，至長安。
曹彰擊代郡烏桓，身自搏戰，鎧中數箭，意氣益厲；乘勝逐北，至桑乾之北，大破之，斬首、獲生以千數。時鮮卑大人軻比能將數萬騎觀望強弱，見彰力戰，所向皆破，乃請服，北方悉平。
南陽吏民苦繇役，冬，十月，宛守將侯音反。南陽太守東裡袞與功曹應余迸竄得出；音遣騎追之，飛矢交流，余以身蔽袞，被七創而死，音騎執袞以歸。時征南將軍曹仁屯樊以鎮荊州，魏王操命仁還討音。功曹宗子卿說音曰：「足下順民心，舉大事，遠近莫不望風；然執郡將，逆而無益，何不遣之！」音從之。子卿因夜逾城從太守收餘民圍音，會曹仁軍至，共攻之。
春，正月，曹仁屠宛，斬侯音，復屯樊。
初，夏侯淵戰雖數勝，魏王操常戒之曰：「為將當有怯弱時，不可但恃勇也。將當以勇為本，行之以智計；但知任勇，一匹夫敵耳。」及淵與劉備相拒逾年，備自陽平南渡沔水，緣山稍前，營於定軍山。淵引兵爭之。法正曰：「可擊矣。」備使討虜將軍黃忠乘高鼓譟攻之，淵軍大敗，斬淵及益州刺史趙顒。張郃引兵還陽平。是時新失元帥，軍中擾擾，不知所為。督軍杜襲與淵司馬太原郭淮收斂散卒，號令諸軍曰：「張將軍國家名將，劉備所憚。今日事急，非張將軍不能安也。」遂權宜推郃為軍主。郃出，勒兵按陳，諸將皆受郃節度，眾心乃定。明日，備欲渡漢水來攻；諸將以眾寡不敵，欲依水為陳以拒之。郭淮曰：「此示弱而不足挫敵，非算也。不如遠水為陳，引而致之，半濟而後擊之，備可破也。」既陳，備疑，不渡。淮遂堅守，示無還心。以狀聞於魏王操，操善之，遣使假郃節，復以淮為司馬。
二月，壬子晦，日有食之。
三月，魏王操自長安出斜谷，軍遮要以臨漢中。劉備曰：「曹公雖來，無能為也，我必有漢川矣。」乃斂眾拒險，終不交鋒。操運米北山下，黃忠引兵欲取之，過期不還。翊軍將軍趙雲將數十騎出營視之，值操揚兵大出，雲猝與相遇，遂前突其陳，且鬥且卻。魏兵散而復合，追至營下，雲入營，更大開門，偃旗息鼓。魏兵疑雲有伏，引去；雲雷鼓震天，惟以勁弩於後射魏兵。魏兵驚駭，自相蹂踐，墮漢水中死者甚多。備明旦自來，至雲營，視昨戰處，曰：「子龍一身都為膽也！」操與備相守積月，魏軍士多亡。夏，五月，操悉引出漢中諸軍還長安，劉備遂有漢中。操恐劉備北取武都氐以逼關中，問雍州刺史張既，既曰：「可勸使北出就谷以避賊，前至者厚其寵賞，則先者知利，後必慕之。」操從之，使既之武都，徙氐五萬餘落出居扶風、天水界。
武威顏俊、張掖和鸞、酒泉黃華、西平麴演等，各據其郡，自號將軍，更相攻擊。俊遣使送母及子詣魏王操為質以求助。操問張既，既曰：「俊等外假國威，內生傲悖，計定勢足，後即反耳。今方事定蜀，且宜兩存而斗之，猶卞莊子之刺虎，坐收其敝也。」王曰：「善！」歲餘，鸞遂殺俊，武威王祕又殺鸞。
劉備遣宜都太守扶風孟達從秭歸北攻房陵，殺房陵太守蒯祺。又遣養子副軍中郎將劉封自漢中乘沔水下，統達軍，與達會攻上庸，上庸太守申耽舉郡降。備加耽征北將軍，領上庸太守，以耽弟儀為建信將軍、西城太守。
秋，七月，劉備自稱漢中王，設壇場於沔陽，陳兵列眾，群臣陪位，讀奏訖，乃拜受璽綬，御王冠。因驛拜章，上還所假左將軍、宜城亭侯印綬。立子禪為王太子。拔牙門將軍義陽魏延為鎮遠將軍，領漢中太守，以鎮漢川。備還治成都，以許靖為太傅，法正為尚書令，關羽為前將軍，張飛為右將軍，馬超為左將軍，黃忠為後將軍，餘皆進位有差。遣益州前部司馬犍為費詩即授關羽印授，羽聞黃忠位與己並，怒曰：「大丈夫終不與老兵同列！」不肯受拜。詩謂羽曰：「夫立王業者，所用非一。昔蕭、曹與高祖少小親舊，而陳、韓亡命後至；論其班列，韓最居上，未聞蕭、曹以此為怨。今漢中王以一時之功隆崇漢室；然意之輕重，寧當與君侯齊乎！且王與君侯譬猶一體，同休等戚，禍福共之。愚謂君侯不宜計官號之高下、爵祿之多少為意也。僕一介之使，銜命之人，君侯不受拜，如是便還，但相為惜此舉動，恐有後悔耳。」羽大感悟，遽即受拜。
詔以魏王操夫人卞氏為王后。
孫權攻合肥。時諸州兵戍淮南。揚州刺史溫恢謂兗州刺史裴潛曰：「此間雖有賊，然不足憂。今水潦方生，而子孝縣軍，無有遠備，關羽驍猾，正恐征南有變耳。」已而關羽果使南郡太守糜芳守江陵，將軍傅士仁守公安，羽自率眾攻曹仁於樊。仁使左將軍于禁、立義將軍龐德等屯樊北。八月，大霖雨，漢水溢，平地數丈，于禁等七軍皆沒。禁與諸將登高避水，羽乘大船就攻之，禁等窮迫，遂降。龐德在堤上，被甲持弓，箭不虛發，自平旦力戰，至日過中，羽攻益急；矢盡，短兵接，德戰益怒，氣愈壯，而水浸盛，吏士盡降。德乘小船欲還仁營，水盛船覆，失弓矢，獨抱船覆水中，為羽所得，立而不跪。羽謂曰：「卿兄在漢中，我欲以卿為將，不早降何為！」德罵羽曰：「豎子，何謂降也！魏王帶甲百萬，威振天下。汝劉備庸才耳，豈能敵邪！我寧為國家鬼，不為賊將也！」羽殺之。魏王操聞之流涕曰：「吾知于禁三十年，何意臨危處難，反不及龐德邪！」封德二子為列侯。羽急攻樊城，城得水，往往崩壞，眾皆恟懼。或謂曹仁曰：「今日之危，非力所支，可及羽圍未合，乘輕船夜走。」汝南太守滿龐曰：「山水速疾，冀其不久。聞羽遣別將已在郟下，自許以南，百姓擾擾，羽所以不敢遂進者，恐吾軍掎其後耳。今若遁去，洪河以南，非復國家有也，君宜待之。」仁曰：「善！」乃沉白馬與軍人盟誓，同心固守。城中人馬才數千人，城不沒者數板。羽乘船臨城，立圍數重，外內斷絕。羽又遣別將圍將軍呂常於襄陽。荊州刺史胡修、南鄉太守傅方皆降於羽。
初，沛國魏諷有惑眾才，傾動鄴都，魏相國鐘繇辟以為西曹掾。滎陽任覽，與諷友善。同郡鄭袤，泰之子也，每謂覽曰：「諷奸雄，終必為亂。」九月，諷潛結徒黨，與長樂衛尉陳禕謀襲鄴；未及期，禕懼而告之。太子丕誅諷，連坐死者數千人，鐘繇坐免官。
初，丞相主簿楊修與丁儀兄弟謀立曹植為魏嗣，五官將丕患之，以車載廢簏內朝歌長吳質，與之謀。修以白魏王操，操未及推驗。丕懼，告質，質曰：「無害也。」明日，復以簏載絹以入，修復白之，推驗，無人；操由是疑焉。其後植以驕縱見疏，而植故連綴修不止，修亦不敢自絕。每當就植，慮事有闕，忖度操意，豫作答教十餘條，敕門下，「教出，隨所問答之」，於是教裁出，答已入；操怪其捷，推問，始洩。操亦以修袁術之甥，惡之，乃發修前後漏洩言教，交關諸侯，收殺之。
魏王操以杜襲為留府長史，駐關中。關中營帥許攸擁部曲不歸附，而有慢言，操大怒，先欲伐之。群臣多諫宜招懷攸，共討強敵；操橫刀於膝，作色不聽。襲入欲諫，操逆謂之曰：「吾計已定，卿勿復言！」襲曰：「若殿下計是邪，臣方助殿下成之；若殿下計非邪，雖成，宜改之。殿下逆臣令勿言，何待下之不闡乎！」操曰：「許攸慢吾，如何可置！」襲曰：「殿下謂許攸何如人邪？」操曰：「凡人也。」襲曰：「夫惟賢知賢，惟聖知聖，凡人安能知非凡人邪！方今豺狼當路而狐狸是先，人將謂殿下避強攻弱；進不為勇，退不為仁。臣聞千鈞之弩，不為鼷鼠發機；萬石之鐘，不以莛撞起音。今區區之許攸，何足以勞神武哉！」操曰：「善！」遂厚撫攸，攸即歸復。
冬，十月，魏王操至洛陽。
陸渾民孫狼等作亂，殺縣主簿，南附關羽。羽授狼印，給兵，還為寇賊，自許以南，往往遙應羽，羽威震華夏。魏王操議徙許都以避其銳，丞相軍司馬司馬懿、西曹屬蔣濟言於操曰：「于禁等為水所沒，非戰攻之失，於國家大計未足有損。劉備、孫權，外親內疏，關羽得志，權必不願也。可遣人勸權躡其後，許割江南以封權，則樊圍自解。」操從之。
初，魯肅嘗勸孫權以曹操尚存，宜且撫輯關羽，與之同仇，不可失也。及呂蒙代肅屯陸口，以為羽素驍雄，有兼併之心，且居國上流，其勢難久，密言於權曰：「今令征虜守南郡，潘璋住白帝，蔣欽將遊兵萬人循江上下，應敵所在，蒙為國家前據襄陽，如此，何憂於操，何賴於羽！且羽君臣矜其詐力，所在反覆，不可以腹心待也。今羽所以未便東向者，以至尊聖明，蒙等尚存也。今不於強壯時圖之，一旦僵仆，欲復陳力，其可得邪！」權曰：「今欲先取徐州，然後取羽，何如？」對曰：「今操遠在河北，撫集幽、冀，未暇東顧，徐土守兵，聞不足言，往自可克。然地勢陸通，驍騎所騁，至尊今日取徐州，操後旬必來爭，雖以七八萬人守之，猶當懷憂。不如取羽，全據長江，形勢益張，易為守也。」權善之。權嘗為其子求昏於羽，羽罵其使，不許昏；權由是怒。及羽攻樊，呂蒙上疏曰：「羽討樊而多留備兵，必恐蒙圖其後故也。蒙常有病，乞分士眾還建業，以治疾為名，羽聞之，必撤備兵，盡赴襄陽。大軍浮江晝夜馳上，襲其空虛，則南郡可下而羽可禽也。」遂稱病篤。權乃露檄召蒙還，陰與圖計。蒙下至蕪湖，定威校尉陸遜謂蒙曰：「關羽接境，如何遠下，後不當可憂也？」蒙曰：「誠如來言，然我病篤。」遜曰：「羽矜其驍氣，陵轢於人，始有大功，意驕志逸，但務北進，未嫌於我；有相聞病，必益無備。今出其不意，自可禽制。下見至尊，宜好為計。」蒙曰：「羽素勇猛，既難為敵，且已據荊州，恩信大行，兼始有功，膽勢益盛，未易圖也。」蒙至都，權問：「誰可代卿者？」蒙對曰：「陸遜意思深長，才堪負重，觀其規慮，終可大任；而未有遠名，非羽所忌，無復是過也。若用之，當令外自韜隱，內察形便，然後可克。」權乃召遜，拜偏將軍、右部督，以代蒙。遜至陸口，為書與羽，稱其功美，深自謙抑，為盡忠自托之意。羽意大安，無復所嫌，稍撤兵以赴樊。遜具啟形狀，陳其可禽之要。羽得于禁等人馬數萬，糧食乏絕，擅取權湘關米；權聞之，遂發兵襲羽。權欲令征虜將軍孫皎與呂蒙為左右部大督，蒙曰：「若至尊以征虜能，宜用之；以蒙能，宜用蒙。昔周瑜、程普為左右部督，督兵攻江陵，雖事決於瑜，普自恃久將，且俱是督，遂共不睦，幾敗國事，此目前之戒也。」權寤，謝蒙曰：「以卿為大督，命皎為後繼可也。」
魏王操之出漢中也，使平寇將軍徐晃屯宛以助曹仁；及于禁陷沒，晃前至陽陵陂。關羽遣兵屯偃城，晃既到，詭道作都塹，示欲截其後，羽兵燒屯走。晃得偃城，連營稍前。操使趙儼以議郎參曹仁軍事，與徐晃俱前，餘救兵未到；晃所督不足解圍，而諸將呼責晃，促救仁。儼謂諸將曰：「今賊圍素固，水潦猶盛，我徒卒單少，而仁隔絕，不得同力，此舉適所以敝內外耳。當今不若前軍逼圍，遣諜通仁，使知外救，以勵將士。計北軍不過十日，尚足堅守，然後表裡俱發，破賊必矣。如有緩救之戮，餘為諸君當之。」諸將皆喜。晃營距羽圍三丈所，作地道及箭飛書與仁，消息數通。孫權為箋與魏王操，請以討羽自效，及乞不漏，令羽有備。操問群臣，群臣鹹言宜密之。董昭曰：「軍事尚權，期於合宜。宜應權以密，而內露之。羽聞權上，若還自護，圍則速解，便獲其利。可使兩賊相對銜持，坐待其敝。秘而不露，使權得志，非計之上。又，圍中將吏不知有救，計糧怖懼。儻有他意，為難不小。露之為便。且羽為人強梁，自恃二城守固，必不速退。」操曰：「善！」即敕徐晃以權書射著圍裡及羽屯中，圍裡聞之，志氣百倍；羽果猶豫不能去。魏王操自雒陽南救曹仁，群下皆謂：「王不亟行，今敗矣。」侍中桓階獨曰：「大王以仁等為足以料事勢不也？」曰：「能。」「大王恐二人遺力邪？」曰：「不然。」「然則何為自往？」曰：「吾恐虜眾多，而徐晃等勢不便耳。」階曰：「今仁等處重圍之中而守死無貳者，誠以大王遠為之勢也。夫居萬死之地，必有死爭之心。內懷死爭，外有強救，大王案六軍以示餘力，何憂於敗而欲自往？」操善其言，乃駐軍摩陂，前後遣殷署、朱蓋等凡十二營詣晃。關羽圍頭有屯，又別屯四塚，晃乃揚聲當攻圍頭屯而密攻四塚。羽見四塚欲壞，自將步騎五千出戰；晃擊之，退走。羽圍塹鹿角十重，晃追羽，與俱入圍中，破之，傅方、胡修皆死，羽遂撤圍退，然舟船猶據沔水，襄陽隔絕不通。
呂蒙至尋陽，盡伏其精兵舳艫中，使白衣搖櫓，作商賈人服，晝夜兼行。羽所置江邊屯候，盡收縛之，是故羽不聞知。糜芳、傅士仁素皆嫌羽輕己，羽之出軍，芳、仁供給軍資不悉相及，羽言：「還，當治之！」芳、仁鹹懼。於是蒙令故騎都尉虞翻為書說仁，為陳成敗，仁得書即降。翻謂蒙曰：「此譎兵也，當將仁行，留兵備城。」遂將仁至南郡。麋芳城守，蒙以仁示之，芳遂開門出降。蒙入江陵，釋于禁之囚，得關羽及將士家屬，皆撫慰之，約令軍中：「不得干歷人家，有所求取。」蒙麾下士，與蒙同郡人，取民家一笠以覆官鎧；官鎧雖公，蒙猶以為犯軍令，不可以鄉里故而廢法，遂垂涕斬之。於是軍中震慄，道不拾遺。蒙旦暮使親近存恤耆老，問所不足，疾病者給醫藥，饑寒者賜衣糧。羽府藏財寶，皆封閉以待權至。
關羽聞南郡破，即走南還。曹仁會諸將議，鹹曰：「今因羽危懼，可追禽也。」趙儼曰：「權遨羽連兵之難，欲掩制其後，顧羽還救，恐我承其兩疲，故順辭求效，乘釁因變以觀利鈍耳。今羽已孤迸，更宜存之以為權害。若深入追北，權則改虞於彼，將生患於我矣，王必以此為深慮。」仁乃解嚴。魏王操聞羽走，恐諸將追之，果疾敕仁如儼所策。
關羽數使人與呂蒙相聞，蒙輒厚遇其使，周遊城中，家家致問，或手書示信。羽人還，私相參訊，咸知家門無恙，見待過於平時，故羽吏士無鬥心。
會權至江陵，荊州將吏悉皆歸附；獨治中從事武陵潘濬稱疾不見。權遣人以床就家輿致之，濬伏面著床蓆不起，涕泣交橫，哀哽不能自勝。權呼其字與語，慰諭懇惻，使親近以手巾拭其面。濬起，下地拜謝。即以為治中，荊州軍事一以諮之。武陵部從事樊胄誘導諸夷，圖以武陵附漢中王備。外白差督督萬人往討之，權不聽；特召問濬，濬答：「以五千兵往，足以擒胄。」權曰：「卿何以輕之？」濬曰：「胄南陽舊姓，頗能弄脣吻，而實無才略。臣所以知之者，胄昔嘗為州人設饌，比至日中，食不可得，而十餘自起，此亦侏儒觀一節之驗也。」權大笑，即遣濬將五千人往，果斬平之。權以呂蒙為南郡太守，封孱陵侯，賜錢一億，黃金五百斤；以陸遜領宜都太守。
十一月，漢中王備所置宜都太守樊友委郡走，諸城長吏及蠻夷君長皆降於遜。遜請金、銀、銅印以假授初附，擊蜀將詹晏等及秭歸大姓擁兵者，皆破降之，前後斬獲、招納凡數萬計。權以遜為右護軍、鎮西將軍，進封婁侯，屯夷陵，守峽口。關羽自知孤窮，乃西保麥城。孫權使誘之，羽偽降，立幡旗為像人於城上，因遁走，兵皆解散，才十餘騎。權先使朱然、潘璋斷其徑路。十二月，璋司馬馬忠獲羽及其子平於章鄉，斬之，遂定荊州。
初，偏將軍吳郡全琮，上疏陳關羽可取之計，權恐事洩，寢而不答；及已禽羽，權置酒公安，顧謂琮曰：「君前陳此，孤雖不相答，今日之捷，抑亦君之功也。」於是封琮陽華亭侯。權復以劉璋為益州牧，駐秭歸，未幾，璋卒。
呂蒙未及受封而疾發，權迎置於所館之側，所以治護者萬方。時有加金鹹，權為之慘戚。欲數見其顏色，又恐勞動，常穿壁瞻之，見小能下食，則喜顧左右言笑，不然則咄□昔，夜不能寐。病中瘳，為下赦令，群臣畢賀，已而竟卒，年四十二。權哀痛殊甚，為置守塚三百家。權後與陸遜論周瑜、魯肅及蒙曰：「公瑾雄烈，膽略兼人，遂破孟德，開拓荊州，邈焉寡儔。子敬因公瑾致達於孤，孤與宴語，便及大略帝王之業，此一快也。後孟德因獲劉琮之勢，張言方率數十萬眾水步俱下，孤普請諸將，咨問所宜，無適先對；至張子布、秦文表俱言宜遣使修檄迎之，子敬即駁言不可，勸孤急呼公瑾，付任以眾，逆而擊之，此二快也。後雖勸吾借玄德地，是其一短，不足以損其二長也。周公不求備於一人，故孤忘其短而貴其長，常以比方鄧禹也。子明少時，孤謂不辭劇易，果敢有膽而已；及身長大，學問開益，籌略奇至，可以次於公瑾，但言議英發不及之耳。圖取關羽，勝於子敬。子敬答孤書云：『帝王之起，皆有驅除，羽不足忌。』此子敬內不能辦，外為大言耳，孤亦恕之，不苟責也。然其作軍屯營，不失令行禁止，部界無廢負，路無拾遺，其法亦美矣。」孫權與于禁乘馬並行，虞翻呵禁曰：「汝降虜，何敢與吾君齊馬首乎！」抗鞭欲擊禁，權呵止之。
孫權之稱籓也，魏王操召張遼等諸軍悉還救樊，未至而圍解。徐晃振旅還摩陂，操迎晃七里，置酒大會。王舉酒謂晃曰：「全樊、襄陽，將軍之功也。」亦厚賜桓階，以為尚書。操嫌荊州殘民及其屯田在漢川者，皆欲徙之。司馬懿曰：「荊楚輕脆易動，關羽新破，諸為惡者藏竄觀望，徙其善者，既傷其意，將令去者不敢復還。」操曰：「是也。」是後諸亡者悉還出。
魏王操表孫權為票騎將軍，假節，領荊州牧，封南昌侯。權遣校尉梁寓入貢，又遣朱光等歸，上書稱臣於操，稱說天命。操以權書示外曰：「是兒欲踞吾著爐火上邪！」侍中陳群等皆曰：「漢祚已終，非適今日。殿下功德巍巍，群生注望，故孫權在遠稱臣。此天人之應，異氣齊聲，殿下宜正大位，復何疑哉！」操曰：「若天命在吾，吾為周文王矣。」
臣光曰：教化，國家之急務也，而俗吏慢之；風俗，天下之大事也，而庸君忽之。夫惟明智君子，深識長慮，然後知其為益之大而收功之遠也。光武遭漢中衰，群雄糜沸，奮起布衣，紹恢前緒，征伐四方，日不暇給，乃能敦尚經術，賓延儒雅，開廣學校，修明禮樂。武功既成，文德亦洽。繼以孝明、孝章，遹追先志，臨雍拜老，橫經問道。自公卿、大夫至於郡縣之吏，鹹選用經明行修之人，虎賁衛士皆習《孝經》，匈奴子弟亦游太學，是以教立於上，俗成於下。其忠厚清修之士，豈唯取重於搢紳，亦見慕於眾庶。愚鄙污穢之人，豈唯不容於朝廷，亦見棄於鄉里。自三代既亡，風化之美，未有若東漢之盛者也。及孝和以降，貴戚擅權，嬖倖用事，賞罰無章，賄賂公行，賢愚渾殽，是非顛倒，可謂亂矣。然猶綿綿不至於亡者，上則有公卿、大夫袁安、楊震、李固、杜喬、陳蕃、李膺之徒面引廷爭，用公義以扶其危，下則有布衣之士符融、郭泰、范滂、許邵之流，立私論以救其敗。是以政治雖濁而風俗不衰，至有觸冒斧鉞，僵仆於前，而忠義奮發，繼起於後，隨踵就戮，視死如歸。夫豈特數子之賢哉，亦光武、明、章之遺化也！當是之時，苟有明君作而振之，則漢氏之祚猶未可量也。不幸承陵夷頹敝之餘，重以桓、靈之昏虐：保養奸回，過於骨肉；殄滅忠良，甚於寇讎；積多士之憤，蓄四海之怒。於是何進召戎，董卓乘釁，袁紹之徒從而構難，遂使乘輿播越，宗廟丘墟，王室蕩覆，烝民塗炭，大命隕絕，不可復救。然州郡擁兵專地者，雖互相吞噬，猶未嘗不以尊漢為辭。以魏武之暴戾強伉，加有大功於天下，其蓄無君之心久矣，乃至沒身不敢廢漢而自立，豈其志之不欲哉？猶畏名義而自抑也。由是觀之，教化安可慢，風俗安可忽哉！

