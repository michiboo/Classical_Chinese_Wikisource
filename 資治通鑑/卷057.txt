
春，正月，車駕上原陵。司徒掾陳留蔡邕曰：「吾聞古不墓祭。朝廷有上陵之禮，始謂可損；今見威儀，察其本意，乃知孝明皇帝至孝惻隱，不易奪也。禮有煩而不可省者，此之謂也。」
三月，壬戌，太傅胡廣薨，年八十二。廣周流四公，三十餘年，歷事六帝，禮任極優，罷免未嘗滿歲，輒復升進。所辟多天下名士，與故吏陳蕃、李鹹並為三司。練達故事，明解朝章，故京師諺曰：「萬事不理，問伯始；天下中庸，有胡公。」然溫柔謹愨，常遜言恭色以取媚於時，無忠直之風，天下以此薄之。
五月，己巳，赦天下，改元。
長樂太僕侯覽坐專權驕奢，策收印綬，自殺。
六月，京師大水。
竇太后母卒於比景，太后憂思感疾，癸巳，崩於雲台。宦者積怨竇氏，以衣車載太后屍置城南市捨，數日，曹節、王甫欲用貴人禮殯。帝曰：「太后親立朕躬，統承大業，豈宜以貴人終乎！」於是發喪成禮。節等欲別葬太后，而以馮貴人配祔。詔公卿大會朝堂，令中常侍趙忠監議。太尉李鹹時病，扶輿而起，搗椒自隨，謂妻子曰：「若皇太后不得配食桓帝，吾不生還矣！」既議，坐者數百人，各瞻望良久，莫肯先言。趙忠曰：「議當時定！」廷尉陳球曰：「皇太后以盛德良家，母臨天下，宜配先帝，是無所疑。」忠笑而言曰：「陳廷尉宜便操筆。」球即下議曰：「皇太后自在椒房，有聰明母儀之德；遭時不造，援立聖明承繼宗廟，功烈至重。先帝晏駕，因遇大獄，遷居空宮，不幸早世，家雖獲罪，事非太后，今若別葬，誠失天下之望。且馮貴人塚嘗被發掘，骸骨暴露，與賊並屍，魂靈污染，且無功於國，何宜上配至尊！」忠省球議，作色俯仰，蚩球曰：「陳廷尉建此議甚健！」球曰：「陳、竇既冤，皇太后無故幽閉，臣常痛心，天下憤歎！今日言之，退而受罪，宿昔之願也！」李鹹曰：「臣本謂宜爾，誠與意合。」於是公卿以下皆從球議。曹節、王甫猶爭，以為：「梁後家犯惡逆，別葬懿陵，武帝黜廢衛後，而以李夫人配食，今竇氏罪深，豈得合葬先帝！」李鹹復上疏曰：「臣伏惟章德竇後虐害恭懷，安思閻後家犯惡逆，而和帝無異葬之議，順朝無貶降之文。至於衛後，孝武皇帝身所廢棄，不可以為比。今長樂太后尊號在身，親嘗稱制，且援立聖明，光隆皇祚。太后以陛下為子，陛下豈得不以太后為母！子無黜母，臣無貶君，宜合葬宣陵，一如舊制。」帝省奏，從之。
秋，七月，甲寅，葬桓思皇后於宣陵。
有人書朱雀闕，言：「天下大亂，曹節、王甫幽殺太后，公卿皆尸祿，無忠言者。」詔司隸校尉劉猛逐捕，十日一會。猛以誹書言直，不肯急捕。月餘，主名不立；猛坐左轉諫議大夫，以御史中丞段熲代之。熲乃四出逐捕，及太學游生系者千餘人。節等又使熲以它事奏猛，論輸左校。
初，司隸校尉王寓依倚宦官，求薦於太常張奐，奐拒之，寓遂陷奐以黨罪禁錮。奐嘗與段熲爭擊羌，不相平，熲為司隸，欲逐奐歸敦煌而害之；奐奏記哀請於熲，乃得免。
初，魏郡李暠為司隸校尉，以舊怨殺扶風蘇謙；謙子不韋瘞而不葬，變姓名，結客報仇。暠遷大司農，不韋匿於諭廥中，鑿地旁達暠之寢室，殺其妾並小兒。暠大懼，以板藉地，一夕九徙。又掘暠父塚，斷取其頭，標之於市。暠求捕不獲，憤恚，嘔血死。不韋遇赦還家，乃葬父行喪。張奐素睦於蘇氏，而段熲與暠善，熲辟不韋為司隸從事，不韋懼，稱病不詣。熲怒，使從事張賢就家殺之，先以鴆與賢父曰：「若賢不得不韋，便可飲此！」賢遂收不韋，並其一門六十餘人，盡誅之。
渤海王悝之貶癭陶也，因中常侍王甫求復國，許謝錢五千萬；既而桓帝遺詔復悝國，悝知非甫功，不肯還謝錢。中常侍鄭颯、中黃門董騰數與悝交通，甫密司察以告段熲。冬，十月，收颯送北寺獄，使尚書令廉忠誣奏「颯等謀迎立悝，大逆不道」，遂詔冀州刺史收悝考實，迫責悝，令自殺；妃妾十一人、子女七十人、伎女二十四人皆死獄中，傅、相以下悉伏誅。甫等十二人皆以功封列侯。
十一月，會稽妖賊許生起句章，自稱陽明皇帝，眾以萬數；遣揚州刺史臧旻、丹楊太守陳寅討之。
十二月，司徒許栩罷，以大鴻臚袁隗為司徒。鮮卑寇并州。
是歲，單于車兒死，子屠特若屍逐就單于立。
春，正月，大疫。丁丑，司空宗俱薨。
二月，壬午，赦天下。以光祿勳楊賜為司空。
三月，太尉李鹹免。
夏，五月，以司隸校尉段熲為太尉。
六月，北海地震。
秋，七月，司空楊賜免；以太常穎川唐珍為司空。珍，衡之弟也。
冬，十二月，太尉段熲罷。鮮卑寇幽、並二州。癸酉晦，日有食之。
春，二月，己巳，赦天下。以太常東海陳耽為太尉。
三月，中山穆王暢薨，無子，國除。
夏，六月，封河間王利子康為濟南王，奉孝仁皇祀。
吳郡司馬富春孫堅召募精勇，得千餘人，助州郡討許生。
冬，十一月，臧旻、陳寅大破生於會稽，斬之。任城王博薨，無子，國絕。
十二月，鮮卑入北地，太守夏育率屠各追擊，破之。遷育為護烏桓校尉。鮮卑又寇并州。司空唐珍罷，以永樂少府許訓為司空。
春，三月，詔諸儒正《五經》文字，命議郎蔡邕為古文、篆、隸三體書之，刻石，立於太學門外，使後儒晚學鹹取正焉。碑始立，其觀視及摹寫者車乘日千餘兩，填塞街陌。
初，朝議以州郡相黨，人情比周，乃制昏姻之家及兩州人士不得對相監臨，至是復有三互法，禁忌轉密，選用艱難，幽、冀二州久缺不補。蔡邕上疏曰：「伏見幽、冀舊壤，鎧、馬所出，比年兵饑，漸至空耗。今者闕職經時，吏民延屬，而三府選舉，逾月不定。臣怪問其故，雲避三互。十一月有禁，當取二州而已。又，二州之士或復限以歲月，狐疑遲淹，兩州懸空，萬里蕭條，無所管系。愚以為三互之禁，禁之薄者。今但申以威靈，明其憲令，對相部主，尚畏懼不敢營私；況乃三互，何足為嫌！昔韓安國起自徒中，朱買臣出於幽賤，並以才宜，還守本邦，豈復顧循三互，系以末制乎！臣願陛下上則先帝，蠲除近禁，其諸州刺史器用可換者，無拘日月、三互，以差厥中。」朝廷不從。
══臣光曰：叔向有言：「國將亡，必多制。」明王之政，謹擇忠賢而任之，凡中外之臣，有功則賞，有罪則誅，無所阿私，法制不煩而天下大治。所以然者何哉？執其本故也。及其衰也，百官之任不能擇人，而禁令益多，防閒益密，有功者以閡文不賞，為奸者以巧法免誅，上下勞擾而天下大亂。所以然者何哉？逐其末故也。孝靈之時，刺史、二千石貪如豺虎，暴殄烝民，而朝廷方守三互之禁。以令視之，豈不適足為笑而深可為戒哉！
封河間王建孫佗為任城王。
夏，四月，郡、國七大水。
五月，丁卯，赦天下。延陵園災。鮮卑寇幽州。
六月，弘農、三輔螟。
於窴王安國攻拘彌，大破之，殺其王。戊己校尉、西域長史各發兵輔立拘彌侍子定興為王，人眾裁千口。
夏，四月，癸亥，赦天下。
益州郡夷反，太守李顒討平之。
大雩。
五月，太尉陳耽罷，以司空許訓為太尉。
閏月，永昌太守曹鸞上書曰：「夫黨人者，或耆年淵德，或衣冠英賢，皆宜股肱王室，左右大猷者也；而久被禁錮，辱在塗泥。謀反大逆尚蒙赦宥，黨人何罪，獨不開恕乎！所以災異屢見，水旱荐臻，皆由於斯。宜加沛然，以副天心。」帝省奏，大怒，即詔司隸、益州檻車收鸞，送槐裡獄，掠殺之。於是詔州郡更考黨人門生、故吏、父子、兄弟在位者，悉免官禁錮，爰及五屬。
六月，壬戌，以太常南陽劉逸為司空。
秋，七月，太尉許訓罷。以光祿勳劉寬為太尉。
冬，十月，司徒袁隗罷；十一月，丙戌，以光祿大夫楊賜為司徒。
是歲，鮮卑寇幽州。
春，正月，辛丑，赦天下。
夏，四月，大旱，七州蝗。
令三公條奏長吏苛酷貪污者，罷免之。平原相漁陽陽球坐嚴酷，征詣廷尉。帝以球前為九江太守討賊有功，特赦之，拜議郎。
鮮卑寇三邊。
市賈小民有相聚為宣陵孝子者數十人，詔皆除太子舍人。
秋，七月，司空劉逸免，以衛尉陳球為司空。
初，帝好文學，自造《皇羲篇》五十章，因引諸生能為文賦者並待制鴻都門下。後諸為尺牘及工書鳥篆者，皆加引召，遂至數十人。侍中祭酒樂松、賈護多引無行趣勢之徒置其間，熹陳閭裡小事；帝甚悅之，待以不次之位；又久不親行郊廟之禮。會詔群臣各陳政要，蔡邕上封事曰：「夫迎氣五郊，清廟祭祀，養老辟雍，皆帝者之大業，祖宗所祗奉也。而有司數以蕃國疏喪、宮內產生及吏卒小污，廢闕不行，忘禮敬之大，任禁忌之書，拘信小故，以虧大典。自今齋制宜如故典，庶答風霆、災妖之異。又，古者取士必使諸侯歲貢。孝武之世，郡舉孝廉，又有賢良、文學之選，於是名臣輩出，文武並興。漢之得人，數路而已。夫書畫辭賦，才之小者；匡國治政，未有其能。陛下即位之初，先涉經術，聽政餘日，觀省篇章，聊以游意當代博奕，非以為教化取士之本。而諸生競利，作者鼎沸，其高者頗引經訓風喻之言，下則連偶俗語，有類徘優，或竊成文，虛冒名氏。臣每受詔於盛化門，差次錄第，其未及者，亦復隨輩皆見拜擢。既加之恩，難復收改，但守奉祿，於義已弘，不可復使治民及在州郡。昔孝宣會諸儒於石渠，章帝集學士於白虎，通經釋義，其事優大，文武之道，所宜從之。若乃不能小善，雖有可觀，孔子以為致遠則泥，君子固當志其大者。又，前一切以宣陵孝子為太子舍人，臣聞孝文皇帝制喪服三十六日，雖繼體之君，父子至親，公卿列臣受恩之重，皆屈情從制，不敢逾越。今虛偽小人，本非骨肉，既無幸私之恩，又無祿仕之實，惻隱之心，義無所依，至有奸軌之人通容其中。桓思皇后祖載之時，東郡有盜人妻者，亡在孝中，本縣追捕，乃伏其辜。虛偽雜穢，難得勝言。太子官屬，宜搜選令德，豈有但取丘墓凶丑之人！其為不祥，莫與大焉，宜遣歸田裡，以明詐偽。」書奏，帝乃親迎氣北郊及行辟雍之禮。又詔宣陵孝子為舍人者悉改為丞、尉焉。
護烏桓校尉夏育上言：「鮮卑寇邊，自春以來三十餘發，請征幽州諸郡兵出塞擊之，一冬、二春，必能禽滅。」先是護羌校尉田晏坐事論刑，被原，欲立功自效，乃請中常侍王甫求得為將。甫因此議遣兵與育並力討賊，帝乃拜晏為破鮮卑中郎將；大臣多有不同，乃召百官議於朝堂。蔡邕議曰：「征討殊類，所由尚矣。然而時有同異，勢有可否，故謀有得失，事有成敗，不可齊也。夫以世宗神武，將帥良猛，財賦充實，所括廣遠，數十年間，官民俱匱，猶有悔焉。況今人財並乏，事劣昔時乎！自匈奴遁逃，鮮卑強盛，據其故地，稱兵十萬，才力勁健，意智益生；加以關塞不嚴，禁網多漏，精金良鐵，皆為賊有，漢人逋逃為之謀主，兵利馬疾，過於匈奴。昔段熲良將，習兵善戰，有事西羌，猶十餘年。今育、晏才策未必過熲，鮮卑種眾不弱曩時，而虛計二載，自許有成，若禍結兵連，豈得中休？當復征發眾人，轉運無已，是為耗竭諸夏，並力蠻夷。夫邊垂之患，手足之疥搔，中國之困，胸背之瘭疽，方今郡縣盜賊尚不能禁，況此醜虜而可伏乎！昔高祖忍平城之恥，呂後棄慢書之詬，方之於今，何者為甚？天設山河，秦築長城，漢起塞垣，所以別內外，異殊俗也。苟無蹙國內侮之患則可矣，豈與蟲蟻之虜，校往來之數哉！雖或破之，豈可殄盡，而方令本朝為之旰食乎！昔淮南王安諫伐越曰：『如使越人蒙死以逆執事，廝輿之卒有一不備而歸者，雖得越王之首，猶為大漢羞之。』而欲以齊民易丑虜，皇威辱外夷，就如其言，猶已危矣，況乎得失不可量邪！」帝不從。八月，遣夏育出高柳，田晏出雲中，匈奴中郎將臧旻率南單于出雁門，各將萬騎，三道出塞二千餘里。檀石槐命三部大人各帥眾逆戰，育等大敗，喪其節傳輜重，各將數十騎奔還，死者什七八。三將檻車征下獄，贖為庶人。
冬，十月，癸丑朔，日有食之。
太尉劉寬免。辛丑，京師地震。
十一月，司空陳球免。
十二月，甲寅，以太常河南孟彧為太尉。
庚辰，司徒楊賜免。
以太常陳耽為司空。
遼西太守甘陵趙苞到官，遣使迎母及妻子，垂當到郡；道經柳城，值鮮卑萬餘人入塞寇鈔，苞母及妻子遂為所劫質，載以擊郡。苞率騎二萬與賊對陳，賊出母以示苞，苞悲號，謂母曰：「為子無狀，欲以微祿奉養朝夕，不圖為母作禍，昔為母子，今為王臣，義不得顧私恩，毀忠節，唯當萬死，無以塞罪。」母遙謂曰：「威豪，人各有命，何得相顧以虧忠義，爾其勉之！」苞即時進戰，賊悉摧破，其母妻皆為所害。苞自上歸葬，帝遣使弔慰，封鄃侯。苞葬訖，謂鄉人曰：「食祿而避難，非忠也；殺母以全義，非孝也。如是，有何面目立於天下！」遂歐血而死。
春，正月，合浦、交趾烏滸蠻反，招引九真、日南民攻沒郡縣。
太尉孟彧罷。
二月，辛亥朔，日有食之。
癸丑，以光祿勳陳國袁滂為司徒。
己未，地震。
置鴻都門學，其諸生皆敕州郡、三公舉用辟召，或出為刺史、太守，入為尚書、侍中，有封侯、賜爵者；士君子皆恥與為列焉。
三月，辛丑，赦天下，改元。
以太常常山張顥為太尉。顥，中常侍奉之弟也。
夏，四月，丙辰，地震。
侍中寺雌雞化為雄。
司空陳耽免；以太常來艷為司空。
六月，丁丑，有黑氣墮帝所御溫德殿東庭中，長十餘丈，似龍。
秋，七月，壬子，青虹見玉堂後殿庭中。詔召光祿大夫楊賜等詣金商門，問以災異及消復之術。賜對曰：「《春秋言韱》曰：『天投蜺，天下怨，海內亂。』加四百之期，亦復垂及。今妾媵、閹尹之徒共專國朝，欺罔日月；又，鴻都門下招會群小，造作賦說，見寵於時，更相薦說，旬月之間，並各拔擢。樂松處常伯，任芝居納言，郤儉、梁鵠各受豐爵不次之寵，而令搢紳之徒委伏畎畝，口誦堯、舜之言，身蹈絕俗之行，棄捐溝壑，不見逮及。冠履倒易，陵谷代處，幸賴皇天垂象譴告。《周書》曰：『天子見怪則修德，諸侯見怪則修政，卿大夫見怪則修職，士庶人見怪則修身。』唯陛下斥遠佞巧之臣，速征鶴鳴之士，斷絕尺一，抑止槃游，冀上天還威，眾變可弭！」
議郎蔡邕對曰：「臣伏思諸異，皆亡國之怪也。天於大漢殷勤不已，故屢出祅變以當譴責，欲令人君感悟，改危即安。今蜺墮、雞化，皆婦人干政之所致也。前者乳母趙嬈，貴重天下，讒諛驕溢，續以永樂門史霍玉，依阻城社，又為奸邪。今道路紛紛，復雲有程大人者，察其風聲，將為國患；宜高為堤防，明設禁令，深惟趙、霍，以為至戒。今太尉張顥，為玉所進；光祿勳偉璋，有名貪濁；又長水校尉趙玹，屯騎校尉蓋升，並叨時幸，榮富優足；宜念小人在位之咎，退思引身避賢之福。伏見廷尉郭禧，純厚老成；光祿大夫橋玄，聰達方直；故太尉劉寵，忠實守正；並宜為謀主，數見訪問。夫宰相大臣，君之四體，委任責成，優劣已分，不宜聽納小吏，雕琢大臣也，又，尚方工技之作，鴻都篇賦之文，可且消息，以示惟優。宰府孝廉，士之高選，近者以辟召不慎，切責三公，而今並以小文超取選舉，開請托之門，違明王之黃，眾心不厭，莫之敢言。臣願陛下忍而絕之，思惟萬機，以答天望。聖朝既自約厲，左右近臣亦宜從化，人自抑損，以塞咎戒，則天道虧滿，鬼神福謙矣。夫君臣不密，上有漏言之戒，下有失身之禍，願寢臣表，無使盡忠之吏受怨奸仇。」章奏，帝覽而歎息。因起更衣，曹節於後竊視之，悉宣語左右，事遂漏露。其為邕所裁黜者，側目思報。初，邕與大鴻臚劉命素不相平，叔父衛尉質又與將作大匠陽球有隙。球即中常侍程璜女夫也。璜遂使人飛章言「邕、質數以私事請托於郃，郃不聽。邕含隱切，志欲相中。」於中詔下尚書召邕詰狀。邕上書曰：「臣實愚戇，不顧後害，陛下不念忠臣直言，宜加掩蔽，誹謗卒至，便用疑怪。臣年四十有六，孤特一身，得託名忠臣，死有餘榮，恐陛下於此不復聞至言矣！」於是下邕、質於雒陽獄，劾以「仇怨奉公，議害大臣，大不敬，棄市。」事奏，中常侍河南呂強愍邕無罪，力為伸請。帝亦更思其章，有詔：「減死一等，與家屬髡金甘，徙朔鉗方，不得以赦令除。」陽球使客追路刺邕，客感其義，皆莫為用。球又賂其部主，使加毒害，所賂者反以其情戒邕，由是得免。
八月，有星孛於天市。
九月，太尉張顥罷，以太常陳球為太尉。
司空來艷薨。
冬，十月，以屯騎校尉袁逢為司空。
宋皇后無寵，後宮幸姬眾共譖毀。渤海王悝妃宋氏，即後之姑也，中常侍王甫恐後怨之，因譖後挾左道祝詛；帝信之，遂策收璽綬。後自致暴室，以憂死。父不其鄉侯酆及兄弟並被誅。
丙子晦，日有食之。
尚書盧植上言：「凡諸黨錮多非其罪，可加赦恕，申宥回枉。又，宋後家屬並以無辜委骸橫屍，不得斂葬，宜敕收拾，以安遊魂。又，郡守、刺史一月數遷，宜依黜陟以章能否，縱不九載，可滿三歲。又，請謁希求，一宜禁塞，選舉之事，責成主者。又，天子之體，理無私積，宜弘大務，蠲略細微。」帝不省。
十一月，太尉陳球免。
十二月，丁巳，以光祿大夫橋玄為太尉。
鮮卑寇酒泉；種眾日多，緣邊莫不被毒。
詔中尚方為鴻都文學樂松、江覽等三十二人圖像立贊，以勸學者。尚書令陽球諫曰：「臣案松、覽等皆出於微蔑，斗筲小人，依憑世戚，附托權豪，俛眉承睫，徼進明時。或獻賦一篇，或鳥篆盈簡，而位升郎中，形圖丹青。亦有筆不點牘，辭不辨心，假手請字，妖偽百品，莫不被蒙殊恩，蟬蛻滓濁。是以有識掩口，天下嗟歎。臣聞圖像之設，以昭勸戒，欲令人君動鑒得失，未聞豎子小人詐作文頌，而可妄竊天官，垂象圖素者也。今太學、東觀足以宣明聖化，願罷鴻都之選，以銷天下之謗。」書奏，不省。
是歲，初開西邸賣官，入錢各有差；二千石二千萬；四百石四百萬；其以德次應選者半之，或三分之一；於西園立庫以貯之。或詣闕上書占令長，隨縣好醜，豐約有賈。富者則先入錢，貧者到官然後倍輸。又私令左右賣公卿，公千萬，卿五百萬。初，帝為侯時常苦貧，及即位，每歎桓帝不能作家居，曾無私錢，故賣官聚錢以為私藏。帝嘗問侍中楊奇曰：「朕何如桓帝？」對曰：「陛下之於桓帝，亦猶虞舜比德唐堯。」帝不悅曰：「卿強項，真楊震子孫，死後必復致大鳥矣。」奇，震之曾孫也。
南匈奴屠特若屍逐就單于死，子呼征立。
春，大疫。
三月，司徒袁滂免，以大鴻臚劉郃為司徒。乙丑，太尉橋玄罷，拜太中大夫；以太中大夫段熲為太尉。玄幼子游門次，為人所劫，登樓求貨；玄不與。司隸校尉、河南尹圍守玄家，不敢迫。玄瞋目呼曰：「奸人無狀，玄豈以一子之命而縱國賊乎！」促令攻之，玄子亦死。玄因上言：「天下凡有劫質，皆並殺之，不得贖以財寶，開張奸路。」由是劫質遂絕。
京兆地震。
司空袁逢罷；以太常張濟為司空。
夏，四月，甲戌朔，日有食之。
王甫、曹節等奸虐弄權，扇動內外，太尉段熲阿附之。節、甫父兄子弟為卿、校、牧、守、令、長者佈滿天下，所在貪暴。甫養子吉為沛相，尤殘酷，凡殺人，皆磔屍車上，隨其罪目，宣示屬縣，夏月腐爛，則以繩連其骨，周遍一郡乃止，見者駭懼。視事五年，凡殺萬餘人。尚書令陽球常拊髀發憤曰：「若陽球作司隸，此曹子安得容乎！」即而球果遷司隸。
甫使門生於京兆界辜榷官財物七千餘萬，京兆尹楊彪發其奸，言之司隸。彪，賜之子也。時甫休沐裡捨，熲方以日食自劾。球詣闕謝恩，因奏甫、熲及中常侍淳於登、袁赦、封□羽等罪惡，辛巳，悉收甫、熲等送洛陽獄，及甫子永樂少府萌、沛相吉。球自臨考甫等，五毒備極；萌先嘗為司隸，乃謂球曰：「父子既當伏誅，亦以先後之義，少以楚毒假借老父。」球曰：「爾罪惡無狀，死不滅責，乃欲論先後求假借邪！」萌乃罵曰：「爾前奉事吾父子如奴，奴敢反汝主乎！今日臨坑相擠，行自及也！」球使以土窒萌口，箠撲交至，父子悉死於杖下；熲亦自殺。乃僵磔甫屍於夏城門，大署榜曰：「賊臣王甫。」盡沒入其財產，妻子皆徙比景。
球既誅甫，欲以次表曹節等，乃敕中都官從事曰：「且先去權貴大猾，乃議其餘耳。公卿豪右若袁氏兒輩，從事自辦之，何須校尉邪！」權門聞之，莫不屏氣。曹節等皆不敢出沐。會順帝虞貴人葬，百官會喪還，曹節見磔甫屍道次，慨然抆淚曰：「我曹可自相食，何宜使犬舐其汁乎！」語諸常侍：「今且俱入，勿過裡捨也。」節直入省，白帝曰：「陽球故酷暴吏，前三府奏當免官，以九江微功，復見擢用。愆過之人，好為妄作，不宜使在司隸，以騁毒虐。」帝乃徙球為衛尉。時球出謁陵，節敕尚書令召拜，不得稽留尺一。球被召急，因求見帝，叩頭曰：「臣無清高之行，橫蒙鷹犬之任，前雖誅王甫、段熲，蓋狐狸小丑，未足宣示天下。願假臣一月，必令豺狼鴟梟各服其辜。」叩頭流血。殿上呵叱曰：「衛尉扞詔邪！」至於再三，乃受拜。
於是曹節、朱瑀等權勢復盛。節領尚書令。郎中梁人審忠上書曰：「陛下即位之初，未能萬機，皇太后念在撫育，權時攝政，故中常侍蘇康、管霸應時誅殄。太傅陳蕃、大將軍竇武考其黨與，志清朝政。華容侯朱瑀知事覺露，禍及其身，遂興造逆謀，作亂王室，撞蹋省闥，執奪璽綬，迫脅陛下，聚會群臣，離間骨肉母子之恩，遂誅蕃、武及尹勳等。因共割裂城社，自相封賞，父子兄弟，被蒙尊榮，素所親厚，布在州郡，或登九列，或據三司。不惟祿重位尊之責，而苟營私門，多蓄財貨，繕修第捨，連裡竟巷，盜取御水，以作漁釣，車馬服玩，擬於天家。群公卿士，杜口吞聲，莫敢有言；州牧郡守，承順風旨，辟召選舉，釋賢取愚。故蟲蝗為之生，夷寇為之起，天意憤盈，積十餘年，故頻歲日食於上，地震於下，所以譴戒人主，欲令覺悟，誅金甘無狀。昔高宗以雉雊之變，故獲中興之功；近者神祇啟悟陛下，發赫斯之怒，故王甫父子應時馘截，路人士女莫不稱善，若除父母之仇。誠恐陛下復忍孽臣之類，不悉殄滅。昔秦信趙高，以危其國；吳使刑人，身遘其禍。今以不忍之恩，赦夷族之罪，奸謀一成，悔亦何及！臣為郎十五年，皆耳目聞見，瑀之所為，誠皇天所不復赦。願陛下留漏刻之聽，裁省臣表，掃滅丑類，以答天怒。與瑀考驗，有不如言，願受湯鑊之誅，妻子並徙，以絕妄言之路。」章寢不報。
中常侍呂強清忠奉公，帝以眾例封為都鄉侯，強固辭不受，因上疏陳事曰：「臣聞高祖重約，非功臣不侯，所以重天爵、明勸戒也。中常侍曹節等，宦官祐薄，品卑人賤，讒諂媚主，佞邪徼寵，有趙高之禍，未被轘裂之誅。陛下不悟，妄授茅土，開國承家，小人是用，又並及家人，重金兼紫，交結邪黨，下比群佞。陰陽乖剌，稼穡荒蕪，人用不康，罔不由茲。臣誠知封事已行，言之無逮，所以冒死干觸陳愚忠者，實願陛下損改既謬，從此一止。臣又聞後宮采女數千餘人，衣食之費日數百金，比谷雖賤而戶有饑色，案法當貴而今更賤者，由賦發繁數，以解縣官，寒不敢衣，饑不敢食，民有斯厄而莫之恤。宮女無用，填積後庭，天下雖復盡力耕桑，猶不能供。又，前召議郎蔡邕對問於金商門，邕不敢懷道迷國，而切言極對，毀刺貴臣，譏呵宦官。陛下不密其言，至令宣露，群邪項領，膏脣拭舌，競欲咀嚼，造作飛條。陛下回受誹謗，致邕刑罪，室家徙放，老幼流離，豈不負忠臣哉！今群臣皆以邕為戒，上畏不測之難，下懼劍客之害，臣知朝廷不復得聞忠言矣！故太尉段熲，武勇冠世，習於邊事，垂發服戎，功成皓首，歷事二主，勳烈獨昭。陛下既已式序，位登台司，而為司隸校尉陽球所見誣脅，一身既斃，而妻子遠播，天下惆悵，功臣失望。宜征邕更加授任，反熲家屬，則忠貞路開，眾怨以弭矣。」帝知其忠而不能用。
丁酉，赦天下。上祿長和海上言：「禮，從祖兄弟別居異財，恩義已輕，服屬疏末。而今黨人錮及五族，既乖典訓之文，有謬經常之法。」帝覽之而悟，於是黨錮自從祖以下皆得解釋。
五月，以衛尉劉寬為太尉。
護匈奴中郎將張修與南單于呼征不相能，修擅斬之，更立右賢王羌渠為單于。
秋，七月，修坐不先請而擅誅殺，檻車征詣廷尉，死。
初，司徒劉郃兄侍中鯈與竇武同謀，俱死。永樂少府陳球說郃曰：「公出自宗室，位登台鼎，天下瞻望，社稷鎮衛，豈得雷同，容容無違而已。今曹節等放縱為害，而久在左右，又公兄侍中受害節等，今可表徙衛尉陽球為司隸校尉，以次收節等誅之，政出聖主，天下太平，可翹足而待也！」郃曰：「凶豎多耳目，恐事未會，先受其禍。」尚書劉納曰：「為國棟樑，傾危不持，焉用延彼相邪！」郃許諾，亦與陽球結謀。球小妻，程璜之女，由是節等頗得聞知，乃重賂璜，且脅之。璜懼迫，以球謀告節，節因共白帝曰：「郃與劉納、陳球、陽球交通書疏，謀議不軌。」帝大怒。
冬，十月，甲申，劉郃、陳球、劉納、陽球皆下獄死。
巴郡板楯蠻反，遣御史中丞蕭瑗督益州刺史討之，不克。
十二月，以光祿勳楊賜為司徒。
鮮卑寇幽、並二州。
春，正月，癸酉，赦天下。
夏，四月，江夏蠻反。
秋，酒泉地震。
冬，有星孛於狼、弧。
鮮卑寇幽、並二州。
十二月，己巳，立貴人何氏為皇后。征後兄穎川太守進為侍中。後本南陽屠家，以選入掖庭，生皇子辯，故立之。
是歲作罼圭、靈昆苑。司徒楊賜諫曰：「先帝之制，左開鴻池，右作上林，不奢不約，以合禮中。今猥規郊城之地以為苑囿，壞沃衍，廢田園，驅居民，畜禽獸，殆非所謂若保赤子之義。今城外之苑已有五六，可以逞情意，順四節也。宜惟夏禹卑宮、太宗露台之意，以尉下民之勞。」書奏，帝欲止，以問侍中任芝、樂松；對曰：「昔文王之囿百里，人以為小；齊宣五里，人以為大。今與百姓共之，無害於政也。」帝悅，遂為之。
巴郡板楯蠻反。
蒼梧、桂陽賊攻郡縣，零陵太守楊璇制馬車數十乘，以排囊盛石灰於車上，系布索於馬尾；又為兵車，專彀弓弩。及戰，令馬車居前，順風鼓灰，賊不得視，因以火燒布然，馬驚，奔突賊陣，因使後車弓弩亂髮，鉦鼓鳴震，群盜波駭破散，追逐傷斬無數，梟其渠帥，郡境以清。荊州刺史趙凱誣奏璇實非身破賊，而妄有其功；璇與相章奏。凱有黨助，遂檻車征璇，防禁嚴密，無由自訟；乃噬臂出血，書衣為章，具陳破賊形勢，及言凱所誣狀，潛令親屬詣厥通之。詔書原璇，拜議郎；凱受誣人之罪。璇，喬之弟也。

