
資治通鑑 第102卷
【晉紀二十四】　起屠維大荒落，盡上章敦牂，凡二年。
　　 海西公下太和四年（己巳，公元三六九年）
春，三月，大司馬溫請與徐、兗二州刺史郗愔、江州刺史桓沖、豫州刺史袁真等伐燕。初，愔在北府，溫常雲：「京口酒可飲，兵可用。」深不欲愔居之；而愔暗於事機，乃遺溫箋，欲共獎王室，請督所部出河上。愔子超為溫參軍，取視，寸寸毀裂，乃更作愔箋，自陳非將帥才，不堪軍旅，老病，乞閒地自養，勸溫並領己所統。溫得箋大喜，即轉愔冠軍將軍、會稽內史，溫自領徐、兗二州刺史。夏，四月，庚戌，溫帥步騎五萬發姑孰。
甲子，燕主暐立皇後可足渾氏，太后從弟尚書令豫章公翼之女也。
大司馬溫自兗州伐燕。郗超曰：「道遠，汴水又淺，恐漕運難通。」溫不從。六月，辛丑，溫至金鄉，天旱，水道絕，溫使冠軍將軍毛虎生鑿巨野三百裡，引汶水會於清水。虎生，寶之子也。溫引舟師自清水入河，舳艫數百裡。郗超曰：「清水入河，難以通運。若寇不戰，運道又絕，因敵為資，復無所得，此危道也。不若盡舉見眾直趨鄴城，彼畏公威名，必望風逃潰，北歸遼、碣。若能出戰，則事可立決。若欲城鄴而守之，則當此盛夏，難為功力。百姓布野，盡為官有，易水以南必交臂請命矣。但恐明公以此計輕銳，勝負難必，欲務持重，則莫若頓兵河、濟，控引漕運，俟資儲充備，至來夏乃進兵；雖如賒遲，然期於成功而已。捨此二策而連軍北上，進不速決，退必愆乏。賊因此勢以日月相引，漸及秋冬，水更澀滯。且北土早寒，三軍裘褐者少，恐於時所憂，非獨無食而已。」溫又不從。
溫遣建威將軍檀玄攻湖陸，拔之，獲燕寧東將軍慕容忠。燕主暐以下邳王厲為征討大都督，帥步騎二萬逆戰於黃墟，厲兵大敗，單馬奔還。高平太守徐翻舉郡來降。前鋒鄧遐、朱序敗燕將傅顏於林渚。暐復遣樂安王臧統諸軍拒溫，臧不能抗；乃遣散騎常侍李鳳求救於秦。
秋，七月，溫屯武陽，燕故兗州刺史孫元帥其族黨起兵應溫。溫至枋頭，暐及太傅評大懼，謀奔和龍。吳王垂曰：「臣請擊之；若其不捷，走未晚也。」暐乃以垂代樂安王臧為使持節、南討大都督，帥征南將軍范陽王德等眾五萬以拒溫。垂表司徒左長史申胤、黃門侍郎封孚、尚書郎悉羅騰皆從軍。胤，鐘之子；孚，放之子也。
暐又遣散騎侍郎樂嵩請救於秦，許賂以虎牢以西之地。秦王堅引群臣議於東堂，皆曰：「昔桓溫伐我，至灞上，燕不我救。今溫伐燕，我何救焉！且燕不稱籓於我，我何為救之！」王猛密言於堅曰：「燕雖強大，慕容評非溫敵也。若溫舉山東，進屯洛邑，收幽、冀之兵，引並、豫之粟，觀兵崤、澠，則陛下大事去矣。今不如與燕合兵以退溫；溫退，燕亦病矣，然後我承其弊而取之，不亦善乎！」堅從之。八月，遣將軍苟池、洛州刺史鄧羌帥步騎二萬以救燕，出自洛陽，軍至穎川；又遣散騎侍郎姜撫報使於燕。以王猛為尚書令。
太子太傅封孚問於申胤曰：「溫眾強士整，乘流直進，今大軍徒逡巡高岸，兵不接刃，未見克殄之理，事將何如？」胤曰：「以溫今日聲勢，似能有為。然在吾觀之，必無成功。何則？晉室衰弱，溫專制其國，晉之朝臣未必皆與之同心。故溫之得志，眾所不願也，必將乖阻以敗其事。又，溫驕而恃眾，怯於應變。大眾深入，值可乘之會，反更逍遙中流，不出赴利，慾望持久，坐取全勝；若糧廩愆懸，情見勢屈，必不戰自敗，此自然之數也。」
溫以燕降人段思為鄉導，悉羅騰與溫戰，生擒思。溫使故趙將李述徇趙、魏，騰又與虎賁中郎將染干津擊斬之，溫軍奪氣。
初，溫使豫州刺史袁真攻譙、梁，開石門以通水運，真克譙、梁而不能開石門，水運路塞。
九月，燕范陽王德帥騎一萬、蘭台治書侍御史劉當帥騎五千屯石門，豫州刺史李邽帥州兵五千斷溫糧道。當，佩之子也。德使將軍慕容宙帥騎一千為前鋒，與晉兵遇。宙曰：「晉人輕剽，怯於陷敵，勇於乘退，宜設餌以釣之。」乃使二百騎挑戰，分餘騎為三伏。挑戰者兵未交而走，晉兵追之；宙帥伏以擊之，晉兵死者甚眾。
溫戰數不利，糧儲復竭，又聞秦兵將至，丙申，焚舟，棄輜重、鎧仗，自陸道奔還。以毛虎生督東燕等四郡諸軍事，領東燕太守。
溫自東燕出倉垣，鑿井而飲，行七百餘里。燕之諸將爭欲追之，吳王垂曰：「不可。溫初退惶恐，必嚴設警備，簡精銳為後拒，擊之未必得志，不如緩之。彼幸吾未至，必晝夜疾趨；俟其士眾力盡氣衰，然後擊之，無不克矣。」乃帥八千騎徐行躡其後。溫果兼道而進。數日，垂告諸將曰：「溫可擊矣。」乃急追之，及溫於襄邑。范陽王德先帥勁騎四千伏於襄邑東澗中，與垂夾擊溫，又破之，死者復以萬計。孫元遂據武陽以拒燕，燕左衛將軍孟高討擒之。
冬，十月，己巳，大司馬溫收散卒，屯於山陽。溫深恥喪敗，乃歸罪於袁真，奏免真為庶人；又免冠軍將軍鄧遐官。真以溫誣己，不服，表溫罪狀，朝廷不報。真遂據壽春叛，降燕，且請救；亦遣使如秦。溫以毛虎生領淮南太守，守歷陽。
燕、秦既結好，使者數往來。燕散騎侍郎太原郝晷、給事黃門侍郎梁琛相繼如秦。晷與王猛有舊，猛接以平生，問晷東方之事。晷見燕政不修而秦大治，知燕將亡，陰欲自托於猛，頗洩其實。
琛至長安，秦王堅方畋於萬年，欲引見琛，琛曰：「秦使至燕，燕之君臣朝服備禮，灑掃宮庭，然後敢見。今秦王欲野見之，使臣不敢聞命！」尚書郎辛勁謂琛曰：「賓客入境，惟主人所以處之，君焉得專制其禮！且天子稱乘輿，所至曰行在所，何堂居之有！又，《春秋》亦有遇禮，何為不可乎！」琛曰：「晉室不綱，靈祚歸德，二方承運，俱受明命。而桓溫猖狂，窺我王略，燕危秦孤，勢不獨立，是以秦主同恤時患，要結好援。東朝君臣，引領西望，愧其不競，以為鄰憂，西使之辱，敬待有加。今強寇既退，交聘方始，謂宜崇禮篤義以固二國之歡；若忽慢使臣，是卑燕也，豈修好之義乎！夫天子以四海為家，故行曰乘輿，止曰行在。今寓縣瓜裂，天光分曜，安得以乘輿、行在為言哉！禮，不期而見曰遇；蓋因事權行，其禮簡略，豈平居容與之所為哉！客使單行，誠勢屈於主人；然苟不以禮，亦不敢從也。」堅乃為之設行宮，百僚倍位，然後延客，如燕朝之儀。事畢，堅與之私宴，問：「東朝名臣為誰？」琛曰：「太傅上庸王評，明德茂親，光輔王室；車騎大將軍吳王垂，雄略冠世，折沖禦侮；其餘或以文進，或以武用，官皆稱職，野無遺賢。」
琛從兄弈為秦尚書郎，堅使典客館琛於弈捨。琛曰：「昔諸葛瑾為吳聘蜀，與諸葛亮惟公朝相見，退無私面，余竊慕之。今使之即安私室，所不敢也。」乃不果館。弈數來就邸捨，與琛臥起，閒問琛東國事。琛曰：「今二方分據，兄弟並蒙榮龐，論其本心，各有所在。琛欲言東國之美，恐非西國之所欲聞；欲言其惡，又非使臣之所得論也。兄何用問為！」
堅使太子延琛相見。秦人慾使琛拜太子，先諷之曰：「鄰國之君，猶其君也；鄰國之儲君，亦何以異乎！」琛曰：「天子之子視元士，欲其由賤以登貴也。尚不敢臣其父之臣，況它國之臣乎！苟無純敬，則禮有往來，情豈忘恭，但恐降屈為煩耳。」乃不果拜。
王猛勸堅留琛，堅不許。
燕主暐遣大鴻臚溫統拜袁真使持節、都督淮南諸軍事、征南大將軍、揚州刺史，封宣城公。統未逾淮而卒。
吳王垂自襄邑還鄴，威名益振，太傅評愈忌之。垂奏：「所募將士忘身立效，將軍孫蓋等摧鋒陷陳，應蒙殊賞。」評皆抑而不行。垂數以為言，與評廷爭，怨隙愈深。太後可足渾氏素惡垂，毀其戰功，與評密謀誅之。太宰恪之子楷及垂舅蘭建知之，以告垂曰：「先發制人，但除評及樂安王臧，餘無能為矣。」垂曰：「骨肉相殘而首亂於國，吾有死而已，不忍為也。」頃之，二人又以告，曰：「內意已決，不可不早發。」垂曰：「必不可彌縫，吾寧避之於外，餘非所議。」
垂內以為憂，而未敢告諸子。世子令請曰：「尊比者如有憂色，豈非以主上幼沖，太傅疾賢，功高望重，愈見猜邪？」垂曰：「然。吾竭力致命以破強寇，本欲保全家國，豈知功成之後，返令身無所容。汝既知吾心，何以為吾謀？」令曰：「主上闇弱，委任太傅，一旦禍發，疾於駭機。今欲保族全身，不失大義，莫若逃之龍城，遜辭謝罪，以待主上之察，若周公之居東，庶幾可以感寤而得還，此幸之大者也。如其不然，則內撫燕、代，外懷群夷，守肥如之險以自保，亦其次也。」垂曰：「善！」
十一月，辛亥朔，垂請畋於大陸，因微服出鄴，將趨龍城。至邯鄲，少子麟，素不為垂所愛，逃還告狀，垂左右多亡叛。太傅評白燕主暐，遣西平公強帥精騎追之，及於范陽。世子令斷後，強不敢逼。會日暮，令謂垂曰：「本欲保東都以自全，今事已洩，謀不及設。秦主方招延英傑，不如往歸之。」垂曰：「今日之計，捨此安之！」乃散騎滅跡，傍南山復還鄴，隱於趙之顯原陵。俄有獵者數百騎四面而來，抗之則不能敵，逃之則無路，不知所為。會獵者鷹皆飛揚，眾騎散去。垂乃殺白馬以祭天，且盟從者。
世子令言於垂曰：「太傅忌賢疾能，構事以來，人尤忿恨。今鄴城之中，莫知尊處，如嬰兒之思母，夷、夏同之。若順眾心，襲其無備，取之如指掌耳。事定之後，革弊簡能，大匡朝政，以輔主上，安國存家，功之大者也。今日之便，誠不可失，願給騎數人，足以辦之。」垂曰：「如汝之謀，事成誠為大福，不成悔之何及！不如西奔，可以萬全。」子馬奴潛謀逃歸，殺之而行。至河陽，為津吏所禁，斬之而濟。遂自洛陽與段夫人、世子令、令弟寶、農、隆、兄子楷、舅蘭建、郎中令高弼俱奔秦，留妃可足渾氏於鄴。乙泉戌主吳歸追及於C171鄉，世子令擊之而退。
初，秦王堅聞太宰恪卒，陰有圖燕之志，憚垂威名，不敢發。及聞垂至，大喜，郊迎，執手曰：「天生賢傑，必相與共成大功，此自然之數也。要當與卿共定天下，告成岱宗，然後還卿本邦，世封幽州，使卿去國不失為子之孝，歸朕不失事君之忠，不亦美乎！」垂謝曰；「羈旅之臣，免罪為幸。本邦之榮，非所敢望！」堅復愛世子令及慕容楷之才，皆厚禮之，賞賜巨萬，每進見，屬目觀之。關中士民素聞垂父子名，皆嚮慕之。王猛言於堅曰：「慕容垂父子，譬如龍虎，非可馴之物，若藉以風雲，將不可複製，不如早除之。」堅曰：「吾方收攬英雄以清四海，奈何殺之！且其始來，吾已推誠納之矣。匹夫猶不棄言，況萬乘乎！」乃以垂為冠軍將軍，封賓徒侯，楷為積弩將軍。
燕魏尹范陽王德素與垂善，及車騎從事中郎高泰等，皆坐免官。尚書右丞申紹言於太傅評曰：「今吳王出奔，外口籍籍，宜征王僚屬之賢者顯進之，粗可消謗。」評曰：「誰可者？」紹曰：「高泰其領袖也。」乃以泰為尚書郎。泰，瞻之從子；紹，胤之兄也。
秦留梁琛月餘，乃遣歸。琛兼程而進，比至鄴，吳王垂已奔秦。琛言於太傅評曰：「秦人日閱軍旅，多聚糧於陝東。以琛觀之，為和必不能久。今吳王又往歸之，秦必有窺燕之謀，宜早為之備。」評曰：「秦豈肯受叛臣而敗和好哉！」琛曰：「今二國分據中原，常有相吞之志。桓溫之入寇，彼以計相救，非愛燕也。若燕有釁，彼豈忘其本志哉！」評曰：「秦主何如人？」琛曰：「明而善斷。」問王猛，曰：「名不虛得。」評皆不以為然。琛又以告燕主暐，暐亦不然之。以告皇甫真，真深憂之，上疏言：「苻堅雖聘問相尋，然實有窺上國之心，非能慕樂德義，不忘久要也。前出兵洛川，及使者繼至，國之險易虛實，彼皆得之矣。今吳王垂又往從之，為其謀主；伍員之禍，不可不備。洛陽、太原、壺關，皆宜選將益兵，以防未然。」暐召太傅評謀之，評曰：「秦國小力弱，恃我為援；且苻堅庶幾善道，終不肯納叛臣之言，絕二國之好。不宜輕自驚擾以啟寇心。」卒不為備。
秦遣黃門郎石越聘於燕，太傅評示之以奢，欲以誇燕之富盛。高泰及太傅參軍河間劉靖言於評曰：「越言誕而視遠，非求好也，乃觀釁也。宜耀兵以示之，用折其謀。今乃示之以奢，益為其所輕矣。」評不從。泰遂謝病歸。
是時太后可足渾氏侵橈國政，太傅評貪昧無厭，貨賂上流，官非才舉，群下怨憤。尚書左丞申紹上疏，以為：「守宰者，致治之本。今之守宰，率非其人，或武人出於行伍，或貴戚生長綺紈，既非鄉曲之選，又不更朝廷之職。加之黜陟無法，貪惰者無刑罰之懼，清修者無旌賞之勸。是以百姓困弊，寇盜棄斥，綱頹紀紊，莫相糾攝。又官吏猥多，逾於前世，公私紛然，不勝煩擾。大燕戶口，數兼二寇，弓馬之勁，四方莫及；而比者戰則屢北，皆由守宰賦調不平，侵漁無已，行留俱窘，莫肯致命故也。後宮之女四千餘人，僮侍廝役尚在其外，一日之費，厥直萬金。士民承風，競為奢靡。彼秦、吳僭僻，猶能條治所部，有兼併之心，而我上下因循，日失其序。我之不修，彼之願也。謂宜精擇守宰，並官省職，存恤兵家，使公私兩遂，節抑浮靡，愛惜用度，賞必當功，罰必當罪。如此，則溫、猛可梟，二方可取，豈特保境安民而已哉！又，索頭什翼犍疲病昏悖，雖乏貢御，無能為患；而勞兵遠戌，有損無益。不若移於並土，控制西河，南堅壺關，北重晉陽，西寇來則拒守，過則斷後，猶愈於戌孤城守無用之地也。」疏奏，不省。
辛丑，丞相昱與大司馬溫會塗中，以謀後舉；以溫世子熙為豫州刺史、假節。
初，燕人許割虎牢以西賂秦。晉兵既退，燕人悔之，謂秦人曰：「行人失辭。有國有家者，分災救患，理之常也。」秦王堅大怒，遣輔國將軍王猛、建威將軍梁成、洛州刺史鄧羌帥步騎三萬伐燕。十二月，進攻洛陽。
大司馬溫發徐、兗州民築廣陵城，徙鎮之。時征役既頻，加之疫癘，死者什四五，百姓嗟怨。秘書監太原孫盛作《晉春秋》，直書時事；大司馬溫見之，怒，謂盛子曰：「枋頭誠為失利，何至乃如尊君所言！若此史遂行，自是關君門戶事！」其子遽拜謝，請改之。時盛年老家居，性方嚴，有軌度，子孫雖斑白，待之愈峻。至是諸子乃共號泣稽顙，請為百口切計。盛大怒，不許，諸子遂私改之。盛先已寫別本，傳之外國。及孝武帝購求異書，得之於遼東人，與見本不同，遂兩存之。

　　 海西公下太和五年（庚午，公元三七零年）
春，正月，己亥，袁真以梁國內史沛郡朱憲及弟汝南內史斌陰通大司馬溫，殺之。
秦王猛遺燕荊州刺史武威王築書曰：「國家今已塞成皋之險，杜盟津之路，大駕虎旅百萬，自軹關取鄴都，金墉窮戍，外無救援，城下之師，將軍所監，豈三百弊卒所能支也！」築懼，以洛陽降，猛陳師受之。燕衛大將軍樂安王臧城新樂，破秦兵於石門，執秦將楊猛。
王猛之發長安也，請慕容令參其軍事，以為鄉導。將行，造慕容垂飲酒，從容謂垂曰：「今當遠別，卿何以贈我，使我睹物思人？」垂脫佩刀贈之。猛至洛陽，賂垂所親金熙，使詐為垂使者，謂令曰：「吾父子來此，以逃死也。今王猛疾人如仇，讒毀日深；秦王雖外相厚善，其心難知。丈夫逃死而卒不免，將為天下笑。吾聞東朝比來始更悔悟，主、後相尤。吾今還東，故遣告汝；吾已行矣，便可速發。」令疑之，躊躇終日，又不可審覆。乃將舊騎，詐為出獵，遂奔樂安王臧於石門。猛表令叛狀，垂懼而出走，及藍田，為追騎所獲。秦王堅引見東堂，勞之曰：「卿家國失和，委身投朕。賢子心不忘本，猶懷首丘，亦各其志，不足深咎。然燕之將亡，非令所能存，惜其徒入虎口耳。且父子兄弟，罪不相及，卿何為過懼而狼狽如是乎！」待之如舊。燕人以令叛而復還，其父為秦所厚，疑令為反間，徙之沙城，在龍都東北六百裡。
臣光曰：昔周得微子而革商命，秦得由余而霸西戎，吳得伍員而克強楚，漢得陳平而誅項籍，魏得許攸而破袁紹。彼敵國之材臣，來為己用，進取之良資也。王猛知慕容垂之心久而難信，獨不念燕尚未滅，垂以材高功盛，無罪見疑，窮困歸秦，未有異心，遽以猜忌殺之，是助燕為無道而塞來者之門也，如何其可哉！故秦王堅禮以收燕望，親之以盡燕情，寵之以傾燕眾，信之以結燕心，未為過矣。猛何汲汲於殺垂，至乃為市井鬻賣之行，有如嫉其寵而讒之者，豈雅德君子所宜為哉！
樂安王臧進屯滎陽，王猛遣建威將軍梁成、洛州刺史鄧羌擊走之；留羌鎮金墉，以輔國司馬桓寅為弘農太守，代羌戍陝城而還。
秦王堅以王猛為司徒，錄尚書事，封平陽郡侯。猛固辭曰：「今燕、吳未平，戎車方駕，而始得一城，即受三事之賞，若克殄二寇，將何以加之！」堅曰：「苟不暫抑朕心，何以顯卿謙光之美！已詔有司權聽所守；封爵酬庸，其勉從朕命！」
二月，癸酉，袁真卒。陳郡太守朱輔立真子瑾為建威將軍，豫州刺史，以保壽春，遣其子乾之及司馬爨亮如鄴請命。燕人以瑾為揚州刺史，輔為荊州刺史。
三月，秦王堅以吏部尚書權翼為尚書右僕射。夏，四月，復以王猛為司徒，錄尚書事；猛固辭，乃止。燕、秦皆遣兵助袁瑾，大司馬溫遣督護竺瑤等御之。燕兵先至，瑤等與戰於武丘，破之。南頓太守桓石虔克其南城。石虔，溫之弟子也。
秦王堅復遣王猛督鎮南將軍楊安等十將步騎六萬以伐燕。
慕容令自度終不得免，密謀起兵，沙城中謫戍士數千人，令皆厚撫之。五月，庚午，令殺牙門孟媯。城大涉圭懼，請自效。令信之，引置左右。遂帥謫戍士東襲威德城，殺城郎慕容倉，據城部署，遣人招東西諸戍，翕然皆應之。鎮東將軍勃海王亮鎮龍城，令將襲之；其弟麟以告亮，亮閉城拒守。癸酉，涉圭因侍直擊令，令單馬走，其黨皆潰。涉圭追令至薛黎澤，擒而殺之，詣龍城白亮。亮為之誅涉圭，收令屍而葬之。
六月，乙卯，秦王堅送王猛於灞上，曰：「今委卿以關東之任，當先破壺關，平上黨，長驅取鄴，所謂『疾雷不及掩耳』。吾當親督萬眾，繼卿星發，舟車糧運，水陸俱進，卿勿以為後慮也。」猛曰：「臣杖威靈，奉成算，蕩平殘胡，如風掃葉，願不煩鑾輿親犯塵霧，但願速敕所司部置鮮卑之所。」堅大悅。
秋，七月，癸酉朔，日有食之。
秦王猛攻壺關，楊安攻晉陽。八月，燕主暐命太傅上庸王評將中外精兵三十萬以拒秦。暐以秦寇為憂，召散騎侍郎李鳳、黃門侍郎梁琛、中書侍郎樂嵩問曰：「秦兵眾寡何如？今大軍既出，秦能戰乎？」鳳曰：「秦國小兵弱，非王師之敵；景略常才，又非太傅之比，不足憂也。」琛、嵩曰：「勝敗在謀，不在眾寡。秦遠來為寇，安肯不戰！且吾當用謀以求勝，豈可冀其不戰而已乎！」暐不悅。王猛克壺關，執上黨太守南安王越，所過郡縣，皆望風降附，燕人大震。
黃門侍郎封孚問司徒長史申胤曰：「事將何如？」胤歎曰：「鄴必亡矣，吾屬今茲將為秦虜。然越得歲而吳伐之，卒受其禍。今福德在燕，秦雖得志，而燕之復建，不過一紀耳。」
大司馬溫自廣陵帥眾二萬討袁瑾；以襄城太守劉波為淮南內史，將五千人鎮石頭。波，隗之孫也。癸丑，溫敗瑾於壽春，遂圍之。燕左衛將軍孟高將騎兵救瑾，至淮北，未渡，會秦伐燕，燕召高還。
廣漢妖賊李弘，詐稱漢歸義侯勢之子，聚眾萬餘人，自稱聖王，年號鳳凰。隴西人李高，詐稱成主雄之子，攻破涪城，逐梁州刺史楊亮。九月，益州刺史周楚遣子瓊討高，又使瓊子梓潼太守颺討弘，皆平之。
秦楊安攻晉陽，晉陽兵多糧足，久之未下。王猛留屯騎校尉苟長戍壺關，引兵助安攻晉陽。為地道，使虎牙將軍張蚝帥壯士數百潛入城中，大呼斬關，納秦兵。辛巳，猛、安入晉陽，執燕并州刺史東海王莊。太傅評畏猛，不敢進，屯於潞川。冬，十月，辛亥，猛留將軍武都毛當戍晉陽，進兵潞川，與慕容評相持。
壬戌，猛遣將軍徐成覘燕軍形要，期以日中；及昏而返，猛怒，將斬之。鄧羌請之曰：「今賊眾我寡，詰朝將戰；成，大將也，宜且宥之。」猛曰：「若不殺成，軍法不立。」羌固請曰：「成，羌之郡將也，雖違期應斬，羌願與成效戰以贖之。」猛弗許。羌怒，還營，嚴鼓勒兵，將攻猛。猛問其故，羌曰：「受詔討遠賊；今有近賊，自相殺，欲先除之！」猛謂羌義而有勇，使語之曰：「將軍止，吾今赦之。」成既免，羌詣猛謝。猛執其手曰：「吾試將軍耳，將軍於郡將尚爾，況國家乎！吾不復憂賊矣！」
太傅評以猛懸軍深入，欲以持久制之。評為人貪鄙，鄣固山泉，鬻樵及水，積錢帛如丘陵；士卒怨憤，莫有鬥志。猛聞之，笑曰：「慕容評真奴才，雖億兆之眾不足畏，況數十萬乎！吾今茲破之必矣。」乃遣游擊將軍郭慶帥騎五千，夜從間道出評營後，燒評輜重，火見鄴中。燕主暐懼，遣侍中蘭伊讓評曰：「王，高祖之子也，當以宗廟社稷為憂，奈何不撫戰士而榷賣樵水，專以貨殖為心乎！府庫之積，朕與王共之，何憂於貧！若賊兵遂進，家國喪亡，王持錢帛欲安所置之！」乃命悉以其錢帛散之軍士，且趨使戰。評大懼，遣使請戰於猛。
甲子，猛陳於渭源而誓之曰：「王景略受國厚恩，任兼內外，今與諸君深入賊地，當竭力致死，有進無退，共立大功，以報國家。受爵明君之朝，稱觴父母之室，不亦美乎！」眾皆踴躍，破釜棄糧，大呼競進。
猛望燕兵之眾，謂鄧羌曰：「今日之事，非將軍不能破勍敵。成敗之機，在茲一舉，將軍勉之！」羌曰：「若能以司隸見與者，公勿以為憂。」猛曰：「此非吾所及也，必以安定太守、萬戶侯相處。」羌不悅而退。俄而兵交，猛召羌，羌寢弗應。猛馳就許之，羌乃大飲帳中，與張蚝、徐成等跨馬運矛，馳赴燕陳；出入數四，旁若無人，所殺傷數百。及日中，燕兵大敗，俘斬五萬餘人，乘勝追擊，所殺及降者又十萬餘人，評單騎走還鄴。
崔鴻曰：鄧羌請郡將以撓法，徇私也；勒兵欲攻王猛，無上也；臨戰豫求司隸，邀君也。有此三者，罪孰大焉！猛能容其所短，收其所長，若馴猛虎，馭悍馬，以成大功。《詩》雲：「采葑采菲，無以下體。」猛之謂矣。
秦兵長驅而東，丁卯，圍鄴。猛上疏稱：「臣以甲子之日，大殲丑類。順陛下仁愛之志，使六州士庶，不覺易主，自非守迷違命，一無所害。」秦王堅報之曰：「將軍役不逾時，而元惡克舉，勳高前古。朕今親帥六軍，星言電赴。將軍其休養將士，以待朕至，然後取之。」
猛之未至也，鄴帝剽劫公行，及猛至，遠近貼然。號令嚴明，軍無私犯，法簡政寬，燕民各安其業，更相謂曰：「不圖今日復見太原王！」猛聞之，歎曰：「慕容玄恭信奇士也，可謂古之遺愛矣！」設太牢以祭之。
十一月，秦王堅留李威輔太子守長安，陽平公融鎮洛陽，自帥精銳十萬赴鄴，七日而至安陽，宴祖父時故老。猛潛如安陽謁堅，堅曰：「昔周亞夫不迎漢文帝，今將軍臨敵而棄軍，何也？」猛曰：「亞夫前卻人主以求名，臣竊少之。且臣奉陛下威靈，擊垂亡之虜，譬如釜中之魚，何足慮也！監國沖幼，鸞駕遠臨，脫有不虞，悔之何及！陛下忘臣灞上之言邪！」
初，燕宜都王桓帥眾萬餘屯沙亭，為太傅評後繼，聞評敗，引兵屯內黃。堅使鄧羌攻信都。丁丑，桓帥鮮卑五千奔龍城。戊寅，燕散騎侍郎餘蔚帥扶餘、高句麗及上黨質子五百餘人，夜，開鄴北門，納秦兵，燕主暐與上庸王評、樂安王臧、字襄王淵、左衛將軍孟高、殿中將軍艾朗等奔龍城。辛巳，秦王堅入鄴宮。
慕容垂見燕公卿大夫及故時僚吏，有慍色。高弼言於垂曰：「大王憑祖宗積累之資，負英傑高世之略，遭值迍阨，棲集外邦。今雖家國傾覆，安知其不為興運之始邪！愚謂國之舊人，宜恢江海之量，有以慰結其心，以立覆簣之基，成九仞之功，奈何以一怒捐之？愚竊為大王不取也！」垂悅，從之。
燕主暐之出鄴也，衛士猶千餘騎，既出城，皆散，惟十餘騎從行；秦王堅使游擊將軍郭慶追之。時道路艱難，孟高扶侍暐，經護二王，極其勤瘁，又所在遇盜，轉斗而前。數日，行至福祿，依塚解息，盜二十餘人猝至，皆挾弓矢，高持刀與戰，殺傷數人。高力極，自度必死，乃直前抱一賊，頓擊於地，大呼曰：「男兒窮矣！」餘賊從帝射高，殺之。艾朗見高獨戰，亦還趨賊，並死。暐失馬步走，郭慶追及於高陽，部將巨武將縛之，暐曰：「汝何小人，敢縛天子！」武曰：「我受詔追賊，何謂天子！」執以詣秦王堅。堅詰其不降而走之狀，對曰：「狐死首丘，欲歸死於先人墳墓耳。」堅哀而釋之，令還宮，帥文武出降。暐稱孟高、艾朗之忠於堅，堅命厚加斂葬，拜其子為郎中。
郭慶進至龍城，太傅評奔高句麗，高句麗執評，送於秦。宜都王桓殺鎮東將軍勃海王亮，並其眾，奔遼東。遼東太守韓稠，先已降秦，桓至，不得入，攻之，不克。郭慶遣將軍朱嶷擊之，桓充眾單走，嶷獲而殺之。
諸州牧守及六夷渠帥盡降於秦，凡得郡百五十七，戶二百四十六萬，口九百九十九萬。以燕宮人、珍寶分賜將士。下詔大赦曰：「朕以寡薄，猥承休命，不能懷遠以德，柔服四維，至使戎車屢駕，有害斯民，雖百姓之過，然亦朕之罪也。其大赦天下，與之更始。」
初，梁琛之使秦也，以侍輦苟純為副。琛每應對，不先告純；純恨之，歸，言於燕主暐曰：「琛在長安，與王猛甚親善，疑有異謀。」琛又數稱秦王堅及王猛之美，且言秦將興師，宜為之備。已而秦果伐燕，皆如琛言，暐乃疑琛知其情。及慕容評敗，遂收琛系獄。秦王堅入鄴而釋之，除中書著作郎，引見，謂之曰：「卿昔言上庸王、吳王皆將相奇材，何為不能謀畫，自使亡國？」對曰：「天命廢興，豈二人所能移也！」堅曰：「卿不能見幾而作，虛稱燕美，忠不自防，返為身禍，可謂智乎？」對曰：「臣聞『幾者動之微，吉兇之先見者也。』如臣愚闇，實所不及。然為臣莫如忠，為子莫如孝，自非有一至之心者，莫能保忠孝之始終。是以古之烈士，臨危不改，見死不避，以徇君親。彼知幾者，心達安危，身擇去就，不顧家國，臣就使知之，尚不忍為，況非所及邪！」
堅聞悅綰之忠，恨不及見，拜其子為郎中。
堅以王猛為使持節、都督關東六州諸軍事、車騎大將軍、開府儀同三司、冀州牧，鎮鄴，進爵清河郡侯，悉以慕容評第中之物賜之。賜楊安爵博平縣侯；以鄧羌為使持節、征虜將軍、安定太守，賜爵真定郡侯；郭慶為持節、都督幽州諸軍事、幽州刺史，鎮薊，賜爵襄城侯。其餘將士封賞各有差。
堅以京兆韋鐘為魏郡太守，彭豹為陽平太守；其餘州縣牧、守、令、長，皆因舊而授之。以燕常山太守申紹為散騎侍郎，使與散騎侍郎京兆韋儒俱為繡衣使者，循行關東州郡，觀省風俗，勸課農桑，振恤窮困，收葬死亡，旌顯節行，燕政有不便於民者，皆變除之。
十二月，秦王堅遷慕容暐及燕後妃、王公、百官並鮮卑四萬餘戶於長安。
王猛表留梁琛為主簿，領記室督。它日，猛與僚屬宴，語及燕朝使者，猛曰：「人心不同。昔梁君至長安，專美本朝；樂君但言桓溫軍盛；郝君微說國弊。」參軍馮誕曰：「今三子皆為國臣，敢問取臣之道何先？」猛曰：「郝君知幾為先。」誕曰：「然則明公賞丁公而誅季布也。」猛大笑。
秦王堅自鄴如枋頭，宴父老，改枋頭為永昌，復之終世。甲寅，至長安，封慕容暐為新興侯；以燕故臣慕容評為給事中，皇甫真為奉車都尉，李洪為駙馬都尉，皆奉朝請。李邽為尚書，封衡為尚書郎，慕容德為張掖太守，燕國平睿為宣威將軍，悉羅騰為三署郎。其餘封授各有差。衡，裕之子也。
燕故太史黃泓歎曰：「燕必中興，其在吳王乎！恨吾老，不及見耳！」汲郡趙秋曰：「天道在燕，而秦滅之。不及十五年，秦必復為燕有。」
慕容桓之子鳳，年十一，陰有復仇之志。鮮卑、丁零有氣干者，皆傾身與之交結。權翼見而謂之曰：「兒方以才望自顯，勿效爾父不識天命！」鳳厲色曰：「先王欲建忠而不遂，此乃人臣之節；君侯之言，豈獎勸將來之義乎！」翼改容謝之，言於秦王堅曰：「慕容鳳忼慨有才器，但狼子野心，恐終不為人用耳。」
秦省雍州。
是歲，仇池公楊世卒，子纂立，始與秦絕。叔父武都太守統與之爭國，起兵相攻。

