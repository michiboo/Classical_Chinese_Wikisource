
資治通鑑 第241卷
【唐紀五十七】　起屠維大淵獻二月，盡重光赤奮若六月，凡二年在奇。
　　二月，李聽襲海州，克東海、朐山、懷仁等縣。李愬敗平盧兵於沂州，拔丞縣。李師道聞官軍侵逼，發民治鄆州城塹，修守備，役及婦人，民益懼且怨。都知兵馬使劉悟，正臣之孫也，師道使之將兵萬餘人屯陽谷以拒官軍。悟務為寬惠，使士卒人人自便，軍中號曰劉父。及田弘正渡河，悟軍無備，戰又數敗。或謂師道曰：「劉悟不修軍法，專收眾心，恐有他志，宜早圖之。」師道召悟計事，欲殺之。或諫曰：「今官軍四合，悟無逆狀，用一人言殺之，諸將誰肯為用！是自脫其爪牙也。」師道留悟旬日，復遣之，厚贈金帛以安其意。悟知之，還營，陰為之備。師道以悟將兵在外，署悟子從諫門下別奏。從諫與師道諸奴日遊戲，頗得其陰謀，密疏以白父。又有謂師道者曰：「劉悟終為患，不如早除之。」丙辰，師道潛遣二使繼帖授行營兵馬副使張暹，令斬悟首獻之，勒暹權領行營。時悟方據高丘張幕置酒，去營二三里。二使至營，密以貼授暹。暹素與悟善，陽與使者謀曰：「悟自使府還，頗為備，不可匆匆，暹請先往白之，云：『司空遣使存問將士，兼有賜物，請都頭速歸，同受傳語。』如此，則彼不疑，乃可圖也。」使者然之。暹懷帖走詣悟，屏人示之。悟潛遣人先執二使，殺之。時已向暮，悟按轡徐行還營，坐帳下，嚴兵自衛。召諸將，厲色謂之曰：「悟與公等不顧死亡以抗官軍，誠無負於司空。今司空信讒言，來取悟首。悟死，諸公其次矣。且天子所欲誅者獨司空一人。今軍勢日蹙，吾曹何為隨之族滅！欲與諸公卷旗束甲，還入鄆州，奉行天子之命，豈徒免危亡，富貴可圖也。諸公以為何如？」兵馬使趙垂棘立於眾首，良久，對曰：「如此，事果濟否？」悟應聲罵曰：「汝與司空合謀邪！」立斬之。遍問其次，有遲疑未言者，悉斬之，並斬軍中素為眾所惡者，凡三十餘，屍於帳前。餘皆股粟，曰：「惟都頭命，願盡死！」乃令士卒曰：「入鄆，人賞錢百緡，惟不得近軍帑。其使宅及逆黨家財，任自掠取，有仇者報之。」使士卒皆飽食執兵，夜半聽鼓三聲絕即行，人銜枚，馬縛口，遇行人，執留之，人無知者。距城數里，天未明，悟駐軍，使聽城上柝聲絕，使十人前行，宣言「劉都頭奉帖追入城。」門者請俟寫簡白使，十人拔刃擬之，皆竄匿。悟引大軍繼至，城中噪嘩動地。比至，子城已洞開，惟牙城拒守，尋縱火，斧其門而入。牙中兵不過數百，始猶有發弓矢者，俄知力不支，皆投於地。悟勒兵升聽事，使捕索師道。師道與二子伏廁床下，索得之，悟命置牙門外隙地，使人謂曰：「悟奉密詔送司空歸闕，然司空亦何顏復見天子！」師道猶有幸生之意，其子弘方仰曰：「事已至此，速死為幸！」尋皆斬之。自卯至午，悟乃命兩都虞候巡坊市，禁掠者，即時皆定。大集兵民於球場，親乘馬巡繞，慰安之。斬贊師道逆謀者二十餘家，文武將吏且懼且喜，皆入賀。悟見李公度，執手歔欷；出賈直言於獄，置之幕府。悟之自陽谷還兵趨鄆也，潛使人以其謀告田弘正曰：「事成，當舉烽相白。萬一城中有備不能入，願公引兵為助。功成之日，皆歸於公，悟何敢有之！」且使弘正進據己營。弘正見烽，知得城，遣使往賀。悟函師道父子三首遣使送弘正營，弘正大喜，露布以聞。淄、青等十二州皆平。弘正初得師道首，疑其非真，召夏侯澄使識之。澄熟視其面，長號隕絕者久之，乃抱其首，舐其目中塵垢，復慟哭。弘正為之改容，義而不責。
　　壬戌，田弘正捷奏至。乙丑，命戶部侍郎楊於陵為淄青宣撫使。己巳，李師道首函至。自廣德以來，垂六十年，籓鎮跋扈河南、北三十餘州，自除官吏，不供貢賦，至是盡遵朝廷約束。上命楊於陵分李師道地，於陵按圖籍，視土地遠邇，計士馬眾寡，校倉庫虛實，分為三道，使之適均：以鄆、曹、濮為一道，淄、清、齊、登、萊為一道，兗、海、沂、密為一道，上從之。
　　劉悟以初討李師道詔云：「部將有能殺師道以眾降者，師道官爵悉以與之。」意謂盡得十二州之地，遂補署文武將佐，更易州縣長吏；謂其下曰：「軍府之政，一切循舊。自今但與諸公抱子弄孫，夫復何憂！」上欲移悟他鎮，恐悟不受代，復須用兵，密詔田弘正察之。弘正日遣使者詣悟，託言修好，實觀其所為。悟多力，好手搏，得鄆州三日，則教軍中壯士手搏，與魏博使者庭觀之，自搖肩攘臂，離坐以助其勢。弘正聞之，笑曰：「是聞除改，登即行矣，何能為哉！」庚午，以悟為義成節度使。悟聞制下，手足失墜。明日，遂行。弘正已將數道兵，比至城西二里，與悟相見於客亭，即受旌節，馳詣滑州，辟李公度、李存、郭昈、賈直言以自隨。
　　悟素與李文會善，既得鄆州，使召之，未至。聞將移鎮，昈、存謀曰：「文會佞人，敗亂淄青一道，滅李司空之族，萬人所共仇也！不乘此際誅之，田相公至，務施寬大，將何以雪三齊之憤怨乎！」乃詐為悟帖，遣使即文會所至，取其首以來。使者遇文會於豐齊驛，斬之。比還，悟及昈、存已去，無所覆命矣。文會二子，一亡去，一死於獄，家貲悉為人所掠，田宅沒官。
　　詔以淄青行營副使張暹為戎州刺史。
　　癸酉，加田弘正檢校司徒、同平章事。
　　先是，李師道將敗數月，聞風動鳥飛，皆疑有變，禁鄆人親識宴聚及道路偶語，犯者有刑。弘正既入鄆，悉除苛禁，縱人遊樂，寒食七晝夜不禁行人。或諫曰：「鄆人久為寇敵，今雖平，人心未安，不可不備。」弘正曰：「今為暴者既除，宜施以寬惠，若復為嚴察，是以桀易桀也，庸何愈焉！」
　　先是，賊數遣人入關，截陵戟，焚倉場，流矢飛書，以震駭京師，沮撓官軍。有司督察甚嚴，潼關吏至發人囊篋以索之，然終不能絕。及田弘正入鄆，閱李師道簿書，有賞殺武元衡人王士元等及賞潼關、蒲津吏卒案，乃知向者皆吏卒賂於賊，容其奸也。
　裴度纂述蔡、鄆用兵以來上之憂勤機略，因侍宴獻之，請內印出付史官。上曰：「如此，似出朕志，非所欲也。」弗許。
　　三月，戊子，以華州刺史馬總為鄆、曹、濮等州節度使。己丑，以義成節度使薛平為平盧節度、淄、青、齊、登、萊等州觀察使。以淄青四面行營供軍使王遂為沂、海、兗、密等州觀察使。
　　橫海節度使烏重胤奏：「河朔籓鎮所以能旅拒朝命六十餘年者，由諸州縣各置鎮將領事，收刺史、縣令之權，自作威福。向使刺史各得行其職，則雖有奸雄如安、史，必不能以一州獨反也。臣所領德、棣、景三州，已舉牒各還刺史職事，應在州兵並令刺史領之。」夏，四月，丙寅，詔諸道節度、都團練、都防禦、經略等使所統支郡兵馬，並令刺史領之。自至德以來，節度使權重，所統諸州各置鎮兵，以大將主之，暴橫為患，故重胤論之。其後河北諸鎮，惟橫海最為順命，由重胤外之得宜故也。
　　辛未，工部侍郎、同平章事程異薨。
　　裴度在相位，知無不言，皇甫鎛之黨陰擠之。丙子，詔度以門下侍郎、同平章事，充河東節度使。皇甫鎛專以掊克取媚，人無敢言者，獨諫議大夫武儒衡上疏言之。鎛自訴於上，上曰：「卿以儒衡上疏，將報怨邪！」鎛乃不敢言。儒衡，元衡之從父弟也。
　　史館修撰李翱上言，以為：「定禍亂者，武功也；興太平者，文德也。今陛下既以武功定海內，若遂革弊事，復高祖、太宗舊制；用忠正而不疑，屏邪佞而不邇；改稅法，不督錢而納布帛；絕進獻，寬百姓租賦；厚邊兵，以制戎狄侵盜；數訪問待制官，以通塞蔽；此六者，政之根本，太平所以興也。陛下既已能行其難，若何不為其易乎！以陛下天資上聖，如不惑近習容悅之辭，任骨鯁正直之士，與之興大化，可不勞而成也。若不有此為事，臣恐大功之後，逸欲易生。進言者必曰：『天下既平矣，陛下可以高枕自安逸。』如是，則太平未可期矣！」
　　秋，七月，丁丑朔，田弘正送殺武元衡賊王士元等十六人，詔使內京兆府、御史台遍鞫之，皆款服。京兆尹崔元略以元衡物色詢之，則多異同。元略問其故，對曰：「恆、鄆同謀遣客刺元衡，而士元等後期，聞恆人事成，遂竊以為己功，還報受賞耳。今自度為罪均，終不免死，故承之。」上亦不欲復辨正，悉殺之。
　　戊寅，宣武節度使韓弘始入朝，上待之甚厚。弘獻馬三千，絹五千，雜繒三萬，金銀器千，而汴之庫廄尚有錢百餘萬緡，絹百餘萬匹，馬七千匹，糧三百萬斛。
　　己丑，群臣上尊號曰元和聖文神武法天應道皇帝，赦天下。
　　沂、海、兗、密觀察使王遂，本錢谷吏，性狷急，無遠識。時軍府草創，人情未安，遂專以嚴酷為治，所用杖絕大於常行者，每詈將卒，輒曰「反虜」；又盛夏役士卒營府捨，督責峻急。將卒憤怨。辛卯，役卒王弁與其徒四人浴於沂水，密謀作亂，曰：「今服役觸罪亦死，奮命立事亦死，死於立事，不猶愈乎！明日，常侍與監軍、副使有宴，軍將皆在告，直兵多休息，吾屬乘此際出其不意取之，可以萬全。」四人皆以為然，約事成推弁為留後。壬辰，遂方宴飲，日過中，弁等五人突入，於直房前取弓刀，逕前射副使張敦實，殺之。遂與監軍狼狽起走，弁執遂，數之以盛暑興役，用刑刻暴，立斬之。傳聲勿驚監軍，弁即自稱留後，升廳號令，與監軍抗禮，召集將吏參賀，眾莫敢不從。監軍具以狀聞。
　　甲午，韓弘又獻絹二十五萬匹，絁三萬匹，銀器二百七十。左右軍中尉各獻錢萬緡。自淮西用兵以來，度支、鹽鐵及四方爭進奉，謂之「助軍」；賊平又進奉，謂之「賀禮」；後又進奉，謂之「助賞」；上加尊號又進奉，亦，謂之「賀禮」。丁酉，以河陽節度使令狐楚為中書侍郎，同平章事。楚與皇甫鎛同年進士，引以為相。
　　朝廷聞沂州軍亂，甲辰，以棣州刺史曹華為沂、海、兗、密觀察使。
　　韓弘累表請留京師。八月，己酉，以弘守司徒，兼中書令。癸丑，以吏部尚書張弘靖同平章事，充宣武節度使。弘靖，宰相子，少有令聞，立朝簡默。河東、宣武闕帥，朝廷以其位望素重，使鎮之。弘靖承王鍔聚斂之餘，韓弘嚴猛之後，兩鎮喜其廉謹寬大，故上下安之。
　　己未，田弘正入朝，上待之尤厚。
　　戊辰，陳許節度使郗士美薨，以庫部員外郎李渤為弔祭使。渤上言：「臣過渭南，聞長源鄉舊四百戶，今才百餘戶，閺鄉縣舊三千戶，今才千戶，其它州縣大率相似。跡其所以然，皆由以逃戶稅攤於比鄰，致驅迫俱逃，此皆聚斂之臣剝下媚上，惟思竭澤，不慮無魚。乞降詔書，絕攤逃之弊。盡逃戶之產償稅，不足者乞免之。計不數年，人皆復於農矣。」執政見而惡之，渤遂謝病，歸東都。
　　癸酉，吐蕃寇慶州，營於方渠。
　　朝廷議興兵討王弁，恐青、鄆相扇繼變，乃除弁開州刺史，遣中使賜以告身。中使紿之曰：「開州計已有人迎候道路，留後宜速發。」弁即日發沂州，導從尚百餘人，入徐州境，所在減之，其眾亦稍逃散，遂加以杻械，乘驢入關。九月，戊寅，腰斬東市。先是，三分鄆兵以隸三鎮，及王遂死，朝廷以為師道餘黨凶態未除，命曹華引棣州兵赴鎮以討之。沂州將士迎候者，華皆以好言撫之，使先入城，慰安其餘，眾皆不疑。華視事三日，大饗將士，伏甲士千人於幕下，乃集眾而諭之曰：「天子以鄆人有遷徙之勞，特加優給，宜令鄆人處右，沂人處左。」既定，令沂人皆出，因闔門，謂鄆人曰：「王常侍以天子之命為帥於此，將士何得輒害之！」語未畢，伏者出，圍而殺之，死者千二百人，無一得脫者。門屏間赤霧高丈餘，久之方散。
　　臣光曰：《春秋》書楚子虔誘蔡侯般殺之於申。彼列國也。孔子猶深貶之，惡其誘討也，況為天子而誘匹夫乎！王遂以聚斂之才，殿新造之邦，用苛虐致亂。王弁庸夫，乘釁竊發，苟沂帥得人，戮之易於犬豕耳，何必以天子詔書為誘人之餌乎！且作亂者五人耳，乃使曹華設詐，屠千餘人，不亦濫乎！然則自今士卒孰不猜其將帥，將帥何以令其士卒！上下盻盻，如寇讎聚處，得間則更相魚肉，惟先發者為雄耳，禍亂何時而弭哉！惜夫！憲宗削平僭亂，幾致治平，其美業所以不終，由苟徇近功，不敦大信故也。
　　甲辰，以田弘正兼侍中，魏博節度使如故。弘正三表請留，上不許。弘正常恐一旦物故，魏人猶以故事繼襲，故兄弟子侄皆仕諸朝，上皆擢居顯列，朱紫盈庭，時人榮之。
　　乙巳，上問宰相：「玄宗之政，先理而後亂，何也？」崔群對曰：「玄宗用姚崇、宋璟、盧懷慎、蘇頲、韓休、張九齡則理，用宇文融、李林甫、楊國忠則亂。故用人得失，所繫非輕。人皆以天寶十四年安祿山反為亂之始，臣獨以為開元二十四年罷張九齡相，專任李林甫，此理亂之所分也。願陛下以開元初為法，以天寶末為戒，乃社稷無疆之福！」皇甫鎛深恨之。
　　冬，十月，壬戊，容管奏安南賊楊清陷都護府，殺都護李象古及妻子、官屬、部曲千餘人。像古，道古之兄也，以貪縱苛刻失眾心。清世為蠻酋，像古召為牙將，清鬱鬱不得志。像古命清將兵三千討黃洞蠻，清因人心怨怒，引兵夜還，襲府城，陷之。初，蠻賊黃少卿，自貞元以來數反覆，桂管觀察使裴行立、容管經略使陽旻欲徼幸立功，爭請討之，上從之。嶺南節度使孔戣屢諫曰：「此禽獸耳，但可自計利害，不足與論是非。」上不聽，大發江、湖兵會容、桂二管入討，士卒被瘴癘，死者不可勝計。安南乘之，遂殺都護。行立、旻竟無功，二管凋弊，惟戣所部晏然。
　　丙寅，以唐州刺史桂仲武為安南都護，赦楊清，以為瓊州刺史。
　　是月，吐蕃節度論三摩等將十五萬眾圍鹽州，党項亦發兵助之。刺史李文悅竭力拒守，凡二十七日，吐蕃不能克。靈武牙將史奉敬言於朔方節度使杜叔良，請兵三千，繼三十日糧，深入吐蕃以解鹽州之圍。叔良以二千五百人與之。奉敬行旬餘，無聲問，朔方人以為俱沒矣。無何，奉敬自它道出吐蕃背，吐蕃大驚，潰去。奉敬奮擊，大破，不可勝計。奉敬與鳳翔將野詩良浦、涇原將郝玼以勇著名於邊，吐蕃憚之。
　　柳泌至台州，驅吏民採藥，歲餘，無所得而懼，舉家逃入山中。浙東觀察使捕送京師。皇甫鎛、李道古保護之，上復使待詔翰林；服其藥，日加躁渴。
　　起居舍人裴潾上言，以為：「除天下之害者受天下之利，同天下之樂者饗天下之福，自黃帝至於文、武，享國壽考，皆用此道也。自去歲以來，所在多薦方士，轉相汲引，其數浸繁。借令天下真有神仙，彼必深潛巖壑，惟畏人知。凡候伺權貴之門，以大言自衒奇技驚眾者，皆不軌徇利之人，豈可信其說而餌其藥邪！夫藥以愈疾，非朝夕常餌之物。況金石酷烈有毒，又益以火氣，殆非人五藏之所能勝也。古者君飲藥，臣先嘗之，乞令獻藥者先自餌一年，則真偽自可辨矣。」上怒，十一月，己亥，貶潾江陵令。
　　初，群臣議上尊號，皇甫鎛欲增「孝德」字，中書侍郎、同平章事崔群曰：「言聖則孝在其中矣。」鎛譖群於上曰：「群於陛下惜『孝德』二字。」上怒。時鎛給邊軍賜與，多不時得，又所給多陳敗，不可服用，軍士怒怒，流言欲為亂。李光顏憂懼，欲自殺。遣人訴於上，上不信。京師恟懼，群具以中外人情上聞。鎛密言於上曰：「邊賜皆如舊制，而人情忽如此者，由群鼓扇，將以賣直，歸怨於上也。」上以為然。十二月，乙卯，以群為湖南觀察使，於是中外切齒於鎛矣。
　　中書舍人武儒衡，有氣節，好直言，上器之，顧待甚渥，人皆言其且入相。令狐楚忌之，思有以沮之者，乃薦山南東道節度推官狄兼謨才行。癸亥，擢兼謨左拾遺內供奉。兼謨，仁傑之族曾孫也。楚自草制辭，盛言「天後竊位，奸臣擅權，賴仁傑保佑中宗，克復明辟。」儒衡泣訴於上，且言：「臣曾祖平一，在天後朝，辭榮終老。」上由是楚楚之為人。
　　春，正月，沂、海、兗、密觀察使曹華請徙理兗州，許之。
　　義成節度使劉悟入朝。
　　初，左軍中尉吐突承璀謀立澧王惲為太子，上不許。及上寢疾，承璀謀尚未息。太子聞而憂之，密遣人問計於司農卿郭釗。釗曰：「殿下但盡孝謹以俟之，勿恤其他。」釗，太子之舅也。上服金丹，多躁怒，左右宦官往往獲罪，有死者，人人自危。庚子，暴崩於中和殿。時人皆言內常侍陳弘志弒逆，其黨類諱之，不敢討賊，但雲藥發，外人莫能明也。
　　中尉梁守謙與諸宦官馬進潭、劉承偕、韋元素、王守澄等共立太子，殺吐突承璀及澧王惲，賜左、右神策軍士錢人五十緡，六軍、威遠人三十緡，左、右金吾人十五緡。
　　閏月，丙午，穆宗即位於太極殿東序。是日，召翰林學士段文昌等及兵部郎中薛放、駕部員外郎丁公著對于思政殿。放，戎之弟；公著，蘇州人；皆太子侍讀也。上未聽政，放、公著常侍禁中，參預機密，上欲以為相，二人固辭。
　　丁未，輟西宮朝臨，集群臣於月華門外。貶皇甫鎛為崖州司戶，市井皆相賀。
　　上議命相，令狐楚薦御史中丞蕭俛。辛亥，以俛及段文昌皆為中書侍郎、同平章事。楚、俛與皇甫鎛皆同年進士，上欲誅鎛，俛及宦官救之，故得免。壬子，杖殺柳泌及僧大通，自餘方士皆流嶺表，貶左金吾將軍李道古循州司馬。
　　癸丑，以薛放為工部侍郎，丁公著為給事中。
　　二月丁丑，乙卯，尊郭貴妃為皇太后上御丹鳳門樓，赦天下。事畢，盛陳倡優雜戲於門內而觀之。丁亥，上幸左神策軍觀手搏雜戲。庚寅，監察御史楊虞卿上疏，以為：「陛下宜延對群臣，周遍顧問，惠以氣色，使進忠若趨利，論政若訴冤，如此而不致昇平者，未之有也。」衡山人趙知微亦上疏諫上游畋無節。上雖不能用，亦不罪也。壬辰，廢邕管，命容管經略使陽旻兼領之。
　　安南都護桂仲武至安南，楊清拒境不納。清用刑慘虐，其黨離心。仲武遣人說其酋豪，數月間，降者相繼，得兵七千餘人。朝廷以仲武為逗遛，甲午，以桂管觀察使裴行立為安南都護。乙未，以太僕卿杜式方為桂管觀察使。丙申，貶仲武為安州刺史。
　　丹王逾薨。
　　吐蕃寇靈武。
　　憲宗之末，回鶻遣合達干來求婚尤切，憲宗許之。三月，癸卯朔，遣合達干歸國。
　　上見夏州觀察判官柳公權書跡，愛之。辛酉，以公權為右拾遺、翰林侍書學士。上問公權：「卿書何能如是之善？」對曰：「用筆在心，心正則筆正。」上默然改容，知其以筆諫也。公權，公綽之弟也。
　　辛未，安南將士開城納桂仲武，執楊清，斬之。裴行立至海門而卒。復以仲武為安南都護。
　　吐蕃寇鹽州。
　　初，膳部員外郎元稹為江陵士曹，與監軍崔潭峻善。上在東宮，聞宮人誦稹歌詩而善之。及即位，潭峻歸朝，獻稹歌詩百餘篇。上問：「稹安在？」對曰：「今為散郎。」夏，五月，庚戌，以稹為祠部郎中、知制誥。朝論鄙之。會同傣食瓜於閣下，有蠅集其上，中書舍人武儒衡以扇揮之曰：「適從何來，遽集於此！」同僚皆失色，儒衡意氣自若。
　　庚申，葬神聖章武孝皇帝於景陵，廟號憲宗。
　　六月，以湖南觀察使崔群為吏部侍郎，召對別殿。上曰：「朕升儲副，知卿為羽翼。」對曰：「先帝之意，久屬聖明，臣何力之有！」
　　太后居興慶宮，每朔望，上帥百官詣宮上壽。上性侈，所以奉養太后尤為華靡。
　　秋，七月，乙巳，以鄆、曹、濮節度為天平軍。
　　門下侍郎、同平章事令狐楚坐為山陵使，部吏盜官物，又不給工人傭直，收其錢十五萬緡為羨餘獻之，怨訴盈路。丁卯，罷為宣、歙、池觀察使。
　　八月，癸已，發神策兵二千浚魚藻池。戊戌，以御史中丞崔植為中書侍郎、同平章事。己亥，再貶令狐楚衡州刺史。
　　上甫過公除，即事游畋聲色，賜與無節。九月，欲以重陽大宴。拾遺李玨帥其同僚上疏曰：「伏以元朔未改，園陵尚新，雖陛下就易月之期，俯從人慾；而《禮經》著三年之制，猶服心喪。遵同軌之會始離京，告遠夷之使未覆命。遏密弛禁，蓋為齊人。合謀後庭，事將未可。」上不聽。
　　戊午，加邠寧節度使李光顏、武寧節度使李愬並同平章事。
　　冬，十月，王承宗薨，其下秘不發喪，子知感、知信皆在朝，諸將欲取帥於屬內諸州。參謀崔燧以承宗祖母涼國夫人命，告諭諸將及親兵，立承宗之弟觀察支使承元。承元時年二十，將士拜之，承元不受，泣且拜，諸將固請不已。承元曰：「天子遣中使監軍，有事當與之議。」及監軍至，亦勸之。承元曰：「諸公未忘先德，不以承元年少，欲使之攝軍務，承元請盡節天子以遵忠烈王之志，諸公肯從之乎！」眾許諾。承元乃視事於都將聽事，令左右不得謂己為留後，委事於參佐，密表請朝廷除帥。庚辰，監軍奏承宗疾亟，弟承元權知留後，並以承元表聞。
　　党項復引吐蕃寇涇州，連營五十里。
　　辛已，遣起居舍人拍耆詣鎮州宣慰。
　　壬午，群臣入閣。諫議大夫鄭覃、崔郾等五人進言：「陛下宴樂過多，畋游無度。今胡寇壓境，忽有急奏，不知乘輿所在。又晨夕與近習倡優狎暱，賜與過厚。大金帛皆百姓膏血，非有功不可與。雖內藏有餘，願陛下愛之，萬一四方有事，不復使有司重斂百姓。」時久無閣中論事者，上始甚訝之，謂宰相曰：「此輩何人？」對曰：「諫官。」上乃使人慰勞之，曰：「當依卿言。」宰相皆賀，然實不能用也。覃，珣瑜之子也。上嘗謂給事中丁公著曰：「聞外間人多宴樂，此乃時和人安，足用為慰。」公著對曰：「此非佳事，恐漸勞聖慮。」上曰：「何故？」對曰：「自天寶以來，公卿大夫競為游宴，沉酣晝夜，優雜子女，不愧左右。如此不已，則百職皆廢，陛下能無獨憂勞乎！願少加禁止，乃天下之福也。」
　　癸未，涇州奏吐蕃進營距州三十里，告急求救。以右軍中尉梁守謙為左、右神策京西、北行營都監，將兵四千人，並發八鎮全軍救之。賜將士裝錢二萬緡。以郯王府長史邵同為太府少卿兼御史中丞，充答吐蕃請和好使。初，秘書少監田洎入吐蕃為弔祭使，吐蕃請與唐盟於長武城下，洎恐吐蕃留之不得還，唯阿而已。既而吐蕃為党項所引入寇，因以為辭曰：「田洎許我將兵赴盟。」於是貶洎郴州司戶。
　　成德軍始奏王承宗薨。乙酉，徙田弘正為成德節度使，以王承元為義成節度使，劉悟為昭義節度使，李愬為魏博節度使。又以左金吾將軍田布為河陽節度使。
　　渭州刺史郝玼出兵襲吐蕃營，所殺甚眾。李光顏發邠寧兵救涇州。邠寧兵以神策受賞厚，皆慍曰：「人給五十緡而不識戰鬥者，彼何人邪！常額衣資不得而前冒白刃者，此何人邪！」洶洶不可止。光顏親為開陳大義以諭之，言與涕俱，然後軍士感悅而行。將至涇州，吐蕃懼而退。丙戌，罷神策行營。西川奏吐蕃寇雅州。辛卯，鹽州奏吐蕃營於烏、白池，尋亦皆退。
　　十一月，癸卯，遣諫議大夫鄭覃詣鎮州宣慰，賜錢一百萬緡以賞將士。王承元既請朝命，諸將及鄰道爭以故事勸之，承元皆不聽。及移鎮義成，將士喧嘩不受命，承元與柏耆召諸將以詔旨諭之，諸將號哭不從。承元出家財以散之，擇其有勞者擢之，謂曰：「諸公以先代之故，不欲承元去，此意甚厚。然使承元違天子之詔，其罪大矣。昔李師道之未敗也，朝廷嘗赦其罪，師道欲行，諸將固留之。其後殺師道者亦諸將也。諸將勿使承元為師道，則幸矣。」因涕泣不自勝，且拜之。十將李寂等十餘人固留承元，承元斬以徇，軍中乃定。丁未，承元赴滑州。將吏或以鎮州器用財貨行，承元悉命留之。
　　上將幸華清宮，戊午，宰相率兩省供奉官詣延英門，三上表世諫，且言：「如此，臣輩當扈從。」求面對，皆不聽。諫官伏門下，至暮，乃退。己未，未明，上自復道出城，幸華清宮，獨公主、駙馬、中尉、神策六軍使帥禁兵千餘人扈從，晡時還宮。
　　十二月，己已朔，鹽州奏：吐蕃千餘人圍烏、白池。
　　庚辰，西川奏南詔二萬人入界，請討吐蕃。
　　癸未，容管奏破黃少卿萬餘眾，拔營柵三十六。時少卿久未平，國子祭酒韓愈上言：「臣去年貶嶺外，熟知黃家賊事。其賊無城郭可居，依山傍險，自稱洞主，尋常亦各營生，急則屯聚相保。比緣邕管經略使多不得人，德既不能綏懷，威又不能臨制，侵欺虜縛，以致怨恨。遂攻劫州縣，侵暴平人，或復私仇，或貪小利，或聚或散，終亦不能為事。近者征討本起裴行立、陽旻，此兩人者本無遠慮深謀，意在邀功求賞。亦緣見賊未屯聚之時，將謂單弱，爭獻謀計。自用兵以來，已經二年，前後所奏殺獲計不下二萬餘人，倘皆非虛，賊已尋盡。至今賊猶依舊，足明欺罔朝廷。邕、容兩管，經此凋弊，殺傷疾疫，十室九空，如此不已，臣恐嶺南一道未有寧息之時。自南討已來，賊徒亦甚傷損，察其情理，厭苦必深。賊所處荒僻，假如盡殺其人，盡得其地，在於國計不為有益。若因改元大慶，赦其罪戾，遣使宣諭，必望風降伏。仍為選擇有威信者為經略使，苟處置得宜，自然永無侵叛之事。」上不能用。
　　春，正月，辛丑，上祀圓丘。赦天下，改元。河北諸道各令均定兩稅。
　　門下侍郎、同平章事蕭俛，介潔疾惡，為相，重惜官職，少所引拔。西川節度使王播大修貢奉，且以賂結宦官，求為相，段文昌復左右之。詔征播詣京師。俛屢於延英力爭，言：「播纖邪，物論沸騰，不可以污台司。」上不聽，俛遂辭位。己未，播至京師。壬戌，俛罷為右僕射。俛固辭僕射，二月，癸酉，改吏部尚書。
　　盧龍節度使劉總既殺其父兄，心常自疑，數見父兄為崇。常於府捨飯僧數百，使晝夜為佛事，每視事退則處其中；或處他室，則驚悸不能寐。晚年，恐懼尤甚。亦見河南、北皆從化，己卯，奏乞棄官為僧。仍乞賜錢百萬緡以賞將士。
　　上面諭西川節度使王播令歸鎮，播累表乞留京師。會中書侍郎、同平章事段文昌請退，壬申，以文昌同平章事；充西州節度使；以翰林學士杜元穎為戶部侍郎、同平章事。以播為刑部尚書，充鹽鐵轉運使。元穎，淹之六世孫也。
　　回鶻保義可汗卒。
　　三月，癸丑，以劉總兼侍中，充天平節度使。以宣武節度使張弘靖為盧龍節度使。
　　乙卯，以權知京兆尹盧士玫為瀛莫觀察使。
　　丁已，詔劉總兄弟子侄皆除官，大將僚佐亦宜超擢，百姓給復一年，軍士賜錢一百萬緡。
　　戊午，立皇弟憬為鄜王，悅為瓊王，惸為沔王，懌為婺王，愔為茂王，怡為光王，協為淄王，憺為衢王，惋為澶王；皇子湛為景王，涵為江王，湊為漳王，溶為安王，瀍為穎王。
　　劉總奏懇乞為僧，且以其私第為佛寺。詔賜總名大覺，寺名報恩，遣中使以紫僧服及天平節鉞、侍中告身並賜之，惟其所擇。詔未至，總已削髮為僧，將士欲遮留之，總殺其唱帥者十餘人，夜，以印節授留後張玘，遁去。及明，軍中始知之。玘奏總不知所在。癸亥，卒於定州之境。
　　翰林學士李德裕，吉甫之子也，以中書舍人李宗閔嘗對策譏切其父，恨之。宗閔又與翰林學士元稹爭進取有隙。右補闕楊汝士與禮部侍郎錢徽掌貢舉，西川節度使段文昌、翰林學士李紳各以書屬所善進士於徽；及榜出，文昌、紳所屬皆不預焉，及第者，鄭朗，覃之弟；裴譔，度之子；蘇巢，宗閔之婿；楊殷士，汝士之弟也。文昌言於上曰：「今歲禮部殊不公，所取進士皆子弟無藝，以關節得之。」上以問諸學士，德裕、稹、紳皆曰：「誠如文昌言。」上乃命中書舍人王起等覆試。夏，四月，丁丑，詔黜朗等十人，貶徽江州刺史，宗閔劍州刺史，汝士開江令。或勸徽奏文昌、紳屬書，上必悟。徽曰：「苟元愧心，得喪一致，奈何奏人私書，豈士君子所為邪！」取而焚之，時人多之。紳，敬玄之曾孫；起，播之弟也。自是德裕、宗閔各分朋黨，更相傾軋，垂四十年。
　　丙戌，冊回鶻嗣君為登囉羽錄沒密施句主毘伽崇德可汗。
　　五月，丙申朔，回鶻遣都督、宰相等五百餘人來逆公主。
　　壬子，鹽鐵使王播奏：約榷茶額，每百錢加稅五十。右拾遺李玨等上疏，以為「榷茶近起貞元多事之際，今天下無虞，所宜寬橫斂之目，而更增之，百姓何時當得息肩！」不從。
　　丙辰，建王恪薨。
　　癸亥，以太和長公主嫁回鶻。公主，上之妹也。吐蕃聞唐與回鶻婚，六月，辛未，寇青寨堡，鹽州刺史李文悅擊卻之。戊寅，回鶻奏：「以萬騎出北庭，萬騎出安西，拒吐蕃以迎公主。」
　　初，劉總奏分所屬為三道：以幽、涿、營為一道，請除張弘靖為節度使；平、薊、媯、檀為一道，請除平盧節度使薛平為節度使；瀛、莫為一道，請除權知京兆尹盧士玫為觀察使。弘靖先在河東，以寬簡得眾，總與之鄰境，聞其風望，以燕人桀驁日久，故舉弘靖自代以安輯之。平，嵩之子，知河朔風俗，而盡誠於國。士玫，則總妻族之親也。總又盡擇麾下宿將有功伉健難制者都知兵馬使朱克融等送之京師，乞加獎拔，使燕人有慕羨朝廷祿位之志。又獻征馬萬五千匹，然後削髮委去。克融，滔之孫也。
　　是時上方酣宴，不留意天下之務，崔植、杜元穎無遠略，不知安危大體，苟崇重弘靖，惟割瀛、莫二州，以士玫領之，自餘皆統於弘靖。朱克融等久羈旅京師，至假丐衣食，日詣中書求官，植、元穎不之省。及除弘靖幽州，勒克融輩歸本軍驅使，克融輩皆憤怨。
　　先是，河北節度使皆親冒寒暑，與士卒均勞逸。及弘靖至，雍容驕貴，肩輿於萬眾之中，燕人訝之。弘靖莊默自尊，涉旬乃一出坐決事，賓客將吏罕得聞其言，情意不接，政事多委之幕僚。而所辟判官韋雍輩多年少輕薄之士，嗜酒豪縱，出入傳呼甚盛，或夜歸燭火滿街，皆燕人所不習也。詔以錢百萬緡賜將士，弘靖留其二十萬緡充軍府雜用，雍輩復裁刻軍士糧賜，繩之以法，數以反虜詬責吏卒，謂軍士曰：「今天下太平，汝曹能挽兩石弓，不若識一丁字！」由是軍中人人怨怒。

