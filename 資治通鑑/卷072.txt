起重光大淵獻，盡閼逢攝提格，凡四年。
烈祖明皇帝中之上
1　春，二月，吳主假太常潘濬節，使與呂岱督諸軍五萬人討五溪蠻。濬姨兄蔣琬為諸葛亮長史，武陵太守衛旍奏濬遣密使與琬相聞，欲有自託之計。吳主曰：「承明不為此也。」即封旍表以示濬，而召旍還，免官。
2　衛溫、諸葛直軍行經歲，士卒疾疫死者什八九，亶洲絕遠，卒不可得至，得夷洲數千人還。溫、直坐無功，誅。
3　漢丞相亮命李嚴以中都護署府事。嚴更名平。亮帥諸軍入寇，圍祁山，以木牛運。於是大司馬曹真有疾，帝命司馬懿西屯長安，督將軍張郃、費曜、戴陵、郭淮等以禦之。
4　三月，邵陵元侯曹真卒。
5　自十月不雨，至於是月。
6　司馬懿使費曜、戴陵留精兵四千守上邽，餘眾悉出，西救祁山。張郃欲分兵駐雍、郿，懿曰：「料前軍能獨當之者，將軍言是也。若不能當而分為前後，此楚之三軍所以為黥布禽也。」遂進。亮分兵留攻祁山，自逆懿於上邽。郭淮、費曜等徼亮，亮破之，因大芟刈其麥，與懿遇於上邽之東。懿斂軍依險，兵不得交，亮引還。
懿等尋亮後至於鹵城。張郃曰：「彼遠來逆我，請戰不得，謂我利不在戰，欲以長計制之也。且祁山知大軍已在近，人情自固，可止屯於此，分為奇兵，示出其後，不宜進前而不敢逼，坐失民望也。今亮孤軍食少，亦行去矣。」懿不從，故尋亮。既至，又登山掘營，不肯戰。賈詡、魏平數請戰，因曰：「公畏蜀如虎，奈天下笑何！」懿病之。諸將咸請戰。夏，五月，辛已，懿乃使張郃攻無當監何平於南圍，自案中道向亮。亮使魏延、高翔、吳班逆戰，魏兵大敗，漢人獲甲著三千，懿還保營。
六月，亮以糧盡退軍，司馬懿遣張郃追之，〔郃曰：「軍法，圍城必開出路，歸軍勿追。」懿不聽。郃不得已，遂進〕[1]。郃進至木門，與亮戰，〔漢〕(蜀)人乘高佈伏[2]，弓弩亂髮，飛矢中郃右膝而卒。
7　秋，七月，乙酉，皇子殷生，大赦。
8　黃初以來，諸侯王法禁嚴切。〔吏察之急〕[3]，至於親姻皆不敢相通問。東阿王植上疏曰：「堯之為教，先親後疏，自近及遠。周文王刑於寡妻，至於兄弟，以御於家邦。伏惟陛下資帝唐欽明之德，體文王翼翼之仁，惠洽椒房，恩昭九族，群後百寮，番休遞上，執政不廢於公朝，下情得展示私室，親理之路通，慶吊之情展，誠可謂恕己治人，推惠施恩者矣。至於臣者，人道絕緒，禁錮明時，臣竊自傷也。不敢乃望交氣類，修人事，敘人倫。近且婚媾不通，兄弟乖絕，吉凶之問塞，慶吊之禮廢。恩紀之違，甚於路人；隔閡之異，殊於胡越。今臣以一切之制，永無朝覲之望，至於注心皇極，結情紫闥，神明知之矣。然天實為之，謂之何哉！退惟諸王常有戚戚具爾之心，願陛下沛然垂詔，使諸國慶問，四節得展，以敘骨肉之歡恩，全怡怡之篤義。妃妾之家，膏沐之遺，歲得再通，齊義於貴宗，等惠於百司。如此，則古人之所歎，風雅之所詠，復存於聖世矣！臣伏自惟省，無錐刀之用；及觀陛下之所拔授，若以臣為異姓，竊自料度，不後於朝士矣。若得辭遠遊，戴武弁，解朱組，佩青紱，駙馬、奉車，趣得一號，安宅京室，執鞭珥筆，出從華蓋，入侍輦轂，承答聖問，拾遺左右，乃臣丹誠之至願，不離於夢想者也。遠慕《鹿鳴》君臣之宴，中詠《常棣》匪他之誡，不思《伐木》友生之義，終懷《蓼莪》罔極之哀。每四節之會，塊然獨處，左右惟僕隸，所對惟妻子，高談無所與陳，精義無所與展，未嘗不聞樂而拊心，臨觴而歎息也。臣伏以犬馬之誠不能動人，譬人之誠不能動天，崩城、隕霜，臣初信之，以臣心況，徒虛語耳！若葵藿之傾葉太陽，雖不為回光，然向之者誠也。竊自比葵藿，若降天地之施，垂三光之明者，實在陛下。臣聞《文子》曰：『不為福始，不為禍先。』今之否隔，友於同憂，而臣獨倡言者，實不願於聖世有不蒙施之物，欲陛下崇光被時雍之美，宣緝熙章明之德也！」詔報曰：「蓋教化所由，各有隆敝，非皆善始而惡終也，事使之然。今令諸國兄弟情禮簡怠，妃妾之家膏沐疏略，本無禁錮諸國通問之詔也。矯枉過正，下吏懼譴，以至於此耳。已敕有司，如王所訴。」
植復上疏曰：「昔漢文發代，疑朝有變，宋昌曰：『內有朱虛、東牟之親，外有齊、楚、淮南、琅邪，此則磐石之宗，願王勿疑。』臣伏惟陛下遠覽姬文二虢之援，中慮周成召、畢之輔，下存宋昌磐石之固。臣聞羊質虎皮，見草則悅，見豺則戰，忘其皮之虎也。今置將不良，有似於此。故語曰：『患為之者不知，知之者不得為也。』昔管、蔡放誅，周、召作弼；叔魚陷刑，叔向贊國。三監之釁，臣自當之；二南之輔，求必不遠。華宗貴族籓王之中，必有應斯舉者。夫能使天下傾耳注目者，當權者是也。故謀能移主，威能懾下。豪右執政，不在親戚，權之所在，雖疏必重，勢之所去，雖親必輕。蓋取齊者田族，非呂宗也；分晉者趙、魏，非姬姓也。惟陛下察之。苟吉專其位，凶離其患者，異姓之臣也。欲國之安，祈家之貴，存共其榮，歿同其禍者，公族之臣也。今反公族疏而異姓親，臣竊惑焉。今臣與陛下踐冰履炭，登山浮澗，寒溫燥濕，高下共之，豈得離陛下哉！不勝憤懣，拜表陳情。若有不合，乞且藏之書府，不便滅棄，臣死之後，事或可思。若有毫釐少掛聖意者，乞出之朝堂，使夫博古之士，糾臣表之不合義者，如是則臣願足矣。」帝但以優文答報而已。
八月，詔曰：「先帝著令，不欲使諸王在京都者，謂幼主在位，母后攝政，防微以漸，關諸盛衰也。朕惟不見諸王十有二載，悠悠之懷，能不興思！其令諸王及宗室公侯各將適子一人朝明年正月，後有少主、母后在宮者，自如先帝令。」
9　漢丞相亮之攻祁山也，李平留後，主督運事。會天霖雨，平恐運糧不繼，遣參軍孤忠、督軍成籓喻指，呼亮來還；亮承以退軍。平聞軍退，乃更陽驚，說「軍糧饒足，何以便歸！」又欲殺督運岑述以解己不辦之責。又表漢主，說「軍偽退，欲以誘賊與戰。」亮具出其前後手筆書疏，本末違錯。平辭窮情竭，首謝罪負。於是亮表平前後過惡，免官，削爵土，徙梓潼郡。復以平子豐為中郎將、參軍事，出教敕之曰：「吾與君父子戮力以獎漢室，表都護典漢中，委君於東關，謂至心震動，終始可保，何圖中乖乎！若都護思負一意，君與公琰推心從事，否可復通，逝可復還也。詳思斯戒，明吾用心！」
亮又與蔣琬、董允書曰：「孝起前為吾說正方腹中有鱗甲，鄉黨以為不可近。吾以為鱗甲者但不當犯之耳，不圖復有蘇、張之事出於不意，可使孝起知之。」孝起者，衛尉南陽陳震也。
10　冬，十月，吳主使中郎將孫布詐降，以誘揚州刺史王淩，吳主伏兵於阜陵以俟之。布遣人告淩云：「道遠不能自致，乞兵見迎。」淩騰布書，請兵馬迎之。征東將軍滿寵以為必詐，不與兵，而為淩作報書曰：「知識邪正，欲避禍就順，去暴歸道，甚相嘉尚。今欲遣兵相迎，然計兵少則不足相衛，多則事必遠聞。且先密計以成本志，臨時節度其宜。」會寵被書入朝，敕留府長史，「若淩欲往迎，勿與兵也。」淩於後索兵不得，乃單遣一督將步騎七百人往迎之，布夜掩襲，督將迸走，死傷過半。淩，允之兄子也。
先是淩表寵年過耽酒，不可居方任。帝將召寵，給事中郭謀曰：「寵為汝南太守、豫州刺史二十餘年，有勳方岳；及鎮淮南，吳人憚之。若不如所表，將為所窺，可令還朝，問以東方事以察之。」帝從之。既至，體氣康強，帝慰勞遣還。
11　十一月，戊戌晦，日有食之。
12　十二月，戊午，博平敬侯華歆卒。
13　丁卯，吳大赦，改明年元曰嘉禾。
1　春，正月，吳主少子建昌侯慮卒。太子登自武昌入省吳主，因自陳久離定省，子道有闕；又陳陸遜忠勤，無所顧憂。乃留建業。
2　二月，詔改封諸侯王，皆以郡為國。
3　帝愛女淑卒，帝痛之甚，追謚平原懿公主，立廟洛陽，葬於南陵。取甄后從孫黃與之合葬，追封黃為列侯，為之置後，襲爵。帝欲自臨送葬，又欲幸許。司空陳群諫曰：「八歲下殤，禮所不備，況未期月，而以成人禮送之，加為制服，舉朝素衣，朝夕哭臨，自古以來，未有此比。而乃復自往視陵，親臨祖載！願陛下抑割無益有損之事，此萬國之至望也。又聞車駕欲幸許昌，二宮上下，皆悉俱東，舉朝大小，莫不驚怪。或言欲以避衰，或言欲以便移殿捨，或不知何故。臣以為吉凶有命，禍福由人，移走求安，則亦無益。若必當移避，繕治金墉城西宮及孟津別宮，皆可權時分止，何為舉宮暴露野次！公私煩費，不可計量。且吉士賢人，猶不妄徙其家，以寧鄉邑，使無恐懼之心，況乃帝王萬國之主，行止動靜，豈可輕脫哉！」少府楊阜曰：「文皇帝、武宣皇后崩，陛下皆不送葬，所以重社稷，備不虞也；何至孩抱之赤子而送葬也哉！」帝皆不聽。三月，癸酉，行東巡。
4　吳主遣將軍周賀、校尉裴潛乘海之遼東，從公孫淵求馬。
初，虞翻性疏直，數有酒失，又好抵忤人，多見謗毀。吳主嘗與張昭論及神仙，翻指昭曰：「彼皆死人而語神仙，世豈有仙人也！」吳主積怒非一，遂徙翻交州。及周賀等之遼東，翻聞之，以為五溪宜討，遼東絕遠，聽使來屬，尚不足取，今去人財以求馬，既非國利，又恐無獲。欲諫不敢，作表以示呂岱，岱不報。為愛憎所白，復徙蒼梧猛陵。
5　夏，四月，壬寅，帝如許昌。
1　五月，皇子殷卒。
7　秋，七月，以衛尉董昭為司徒。
8　九月，帝行如摩陂，治許昌宮，起景福、承光殿。
9　公孫淵陰懷貳心，數與吳通。帝使汝南太守田豫督青州諸軍自海道，幽州刺史王雄自陸道討之。散騎常侍蔣濟諫曰：「凡非相吞之國，不侵叛之臣，不宜輕伐。伐之而不能制，是驅使為賊也。故曰：『虎狼當路，不治狐狸。』先除大害，小害自己。今海表之地，累世委質，歲選計、孝，不乏職貢，議者先之。正使一舉便克，得其民不足益國，得其財不足為富；倘不如意，是為結怨失信也。」帝不聽。豫等往，皆無功，詔令罷軍。
豫以吳使周賀等垂還，歲晚風急，必畏漂浪，東道無岸，當赴成山，成山無藏船之處，遂輒以兵屯據成山。賀等還至成山，遇風，豫勒兵擊賀等，斬之。吳主聞之，始思虞翻之言，乃召翻於交州。會翻已卒，以其喪還。
10　十一月，庚寅，陳思王植卒。
11　十二月，帝還許昌宮。
12　侍中劉曄為帝所親重。帝將伐蜀，朝臣內外皆曰不可。曄入與帝議，則曰可伐；出與朝臣言，則曰不可。曄有膽智，言之皆有形。中領軍楊暨，帝之親臣，又重曄，執不可伐之議最堅，每從內出，輒過曄，曄講不可之意。後暨與帝論伐蜀事，暨切諫，帝曰：「卿書生，焉知兵事！」暨謝曰：「臣言誠不足采，侍中劉曄，先帝謀臣，常曰蜀不可伐。」帝曰：「曄與吾言蜀可伐。」暨曰：「曄可召質也。」詔召曄至，帝問曄，終不言。後獨見，曄責帝曰：「伐國，大謀也，臣得與聞大謀，常恐瞇夢漏洩以益臣罪，焉敢向人言之！夫兵詭道也，軍事未發，不厭其密。陛下顯然露之，臣恐敵國已聞之矣。」於是帝謝之。曄見出，責暨曰：「夫釣者中大魚，則縱而隨之，須可制而後牽，則無不得也。人主之威，豈徒大魚而已！子誠直臣，然計不足采，不可不精思也。」暨亦謝之。
或謂帝曰：「曄不盡忠，善伺上意所趨而合之。陛下試與曄言，皆反意而問之，若皆與所問反者，是曄常與聖意合也。每問皆同者，曄之情必無所復逃矣。」帝如言以驗之，果得其情，從此疏焉。曄遂發狂，出為大鴻臚，以憂死。
13　曄嘗譖尚書令陳矯專權，矯懼，以告其子騫。騫曰：「主上明聖，大人大臣，今若不合，不過不作公耳。」後數日，帝意果解。
尚書郎樂安廉昭以才能得幸，昭好抉擿群臣細過以求媚於上。黃門侍郎杜恕上疏曰：「伏見廉昭奏左丞曹璠以罰當關不依詔，坐判問。又云：『諸當坐者別奏。』尚書令陳矯自奏不敢辭罰，亦不敢陳理，志意懇惻。臣竊愍然為朝廷惜之！古之帝王所以能輔世長民者，莫不遠得百姓之歡心，近盡群臣之智力。今陛下憂勞萬機，或親燈火，而庶事不康，刑禁日弛。原其所由，非獨臣不盡忠，亦主不能使也。百里奚愚於虞而智於秦，豫讓苟容中行而著節智伯，斯則古人之明驗矣。若陛下以為今世無良才，朝廷乏賢佐，豈可追望稷、契之遐蹤，坐待來世之俊乂乎！今之所謂賢者，盡有大官而享厚祿矣，然而奉上之節未立，向公之心不一者，委任之責不專，而俗多忌諱故也。臣以為忠臣不必親，親臣不必忠。今有疏者毀人而陛下疑其私報所憎，譽人而陛下疑其私愛所親，左右或因之以進憎愛之說，遂使疏者不敢毀譽，以至政事損益，亦皆有嫌。陛下當思所以闡廣朝臣之心，篤厲有道之節，使之自同古人，垂名竹帛，反使如廉昭者擾亂其間，臣懼大臣將遂容身保位，坐觀得失，為來世戒也。昔周公戒魯侯曰：『無使大臣怨乎不以。』言不賢則不可為大臣，為大臣則不可不用也。《書》數舜之功，稱去四凶，不言有罪無問大小則去也。今者朝臣不自以為不能，以陛下為不任也；不自以為不知，以陛下為不問也。陛下何不遵周公之所以用，大舜之所以去，使侍中、尚書坐則侍帷幄，行則從華輦，親對詔問，各陳所有，則群臣之行皆可得而知，患能者進，闇劣者退，誰敢依違而不自盡。以陛下之聖明，親與群臣論議政事，使群臣人得自盡，賢愚能否，在陛下之所用。以此治事，何事不辦；以此建功，何功不成！每有軍事，詔書常曰：『誰當憂此者邪？吾當自憂耳。』近詔又曰：『憂公忘私者必不然，但先公後私即自辦也。』伏讀明詔，乃知聖思究盡下情，然亦怪陛下不治其本而憂其末也。人之能否，實有本性，雖臣亦以為朝臣不盡稱職也。明主之用人也，使能者不能遺其力，而不能者不得處非其任。選舉非其人，未必為有罪也；舉朝共容非其人，乃為怪耳。陛下知其不盡力也而代之憂其職，知其不能也而教之治其事，豈徒主勞而臣逸哉，雖聖賢並世，終不能以此為治也！陛下又患臺閣禁令之不密，人事請屬之不絕，作迎客出入之制，以惡吏守寺門，斯實未得為禁之本也。昔漢安帝時，少府竇嘉辟廷尉郭躬無罪之兄子，猶見舉奏，章劾紛紛；近司隸校尉孔羨辟大將軍狂悖之弟，而有司嘿爾，望風希指，甚於受屬。選舉不以實者也。嘉有親戚之寵，躬非社稷重臣，猶尚如此；以今況古，陛下自不督必行之罰以絕阿黨之原耳。出入之制，與惡吏守門，非治世之具也。使臣之言少蒙察納，何患於奸不削滅，而養若廉昭等乎！夫糾擿奸宄，忠事也；然而世憎小人行之者，以其不顧道理而苟求容進也。若陛下不復考其終始，必以違眾迕世為奉公，密行白人為盡節，焉有通人大才而更不能為此邪？誠顧道理而弗為耳。使天下皆背道而趨利，則人主之所最病者也，陛下將何樂焉！」恕，畿之子也。
帝嘗卒至尚書門，陳矯跪問帝曰：「陛下欲何之？」帝曰：「欲案行文書耳。」矯曰：「此自臣職分，非陛下所宜臨也。若臣不稱其職，則請就黜退，陛下宜還。」帝慚，回車而反。帝嘗問矯：「司馬公忠貞，可謂社稷之臣乎？」矯曰：「朝廷之望也，社稷則未知也。」
14　吳陸遜引兵向廬江，論者以為宜速救之。滿寵曰：「廬江雖小，將勁兵精，守則經過。又，賊捨船二百里來，後尾空絕，不來尚欲誘致，今宜聽其遂進。但恐走不可及耳。」乃整軍趨楊宜口，吳人聞之，夜遁。
是時，吳人歲有來計。滿寵上疏曰：「合肥城南臨江湖，北遠壽春，賊攻圍之，得據水為勢；官兵救之，當先破賊大輩，然後圍乃得解。賊往甚易，而兵往救之甚難，宜移城內之兵，其西三十里，有奇險可依，更立城以固守，此為引賊平地而掎其歸路，於計為便。」護軍將軍蔣濟議以為：「既示天下以弱，且望賊煙火而壞城，此為未攻而自拔；一至於此，劫略無限，必淮北為守。」帝未許。寵重表曰：「孫子言：『兵者，詭道也，故能而示之不能，驕之以利，示之以懾，』此為形實不必相應也。又曰：『善動敵者形之。』今賊未至而移城卻內，所謂形而誘之也。引賊遠水，擇利而動，舉得於外，而福生於內矣！」尚書趙咨以寵策為長，詔遂報聽。
1　春，正月，甲申，青龍見摩陂井中，二月，〔丁酉〕[4]，帝如摩陂觀龍，改元。
2　公孫淵遣校尉宿舒、郎中令孫綜奉表稱臣於吳；吳主大悅，為之大赦。三月，吳主遣太常張彌、執金吾許晏、將軍賀達將兵萬人，金寶珍貨，九錫備物，乘海授淵，封淵為燕王。舉朝大臣自顧雍以下皆諫，以為：「淵未可信而寵待太厚，但可遣吏兵護送舒、綜而已。」吳主不聽。張昭曰：「淵背魏懼討，遠來求援，非本志也。若淵改圖，欲自明於魏，兩使不反，不亦取笑於天下乎！」吳主反覆難昭，昭意彌切。吳主不能堪，案刀而怒曰：「吳國士人入宮則拜孤，出宮則拜君，孤之敬君亦為至矣，而數於眾中折孤，孤常恐失計！」昭熟視吳主曰：「臣雖知言不用，每竭愚忠者，誠以太后臨崩，呼老臣於床下，遺詔顧命之言故在耳。」因涕泣橫流。吳主擲刀於地，與之對泣。然卒遣彌、晏往。昭忿言之不用，稱疾不朝。吳主恨之，土塞其門，昭又於內以土封之。
3　夏，五月，戊寅，北海王蕤卒。
4　閏月，庚寅朔，日有食之。
5　六月，洛陽宮鞠室災。
6　鮮卑軻比能誘保塞鮮卑步度根與深結和親，自勒萬騎迎其累重於陘北。〔並〕(荊)州刺史畢軌表輒出軍[5]，以外威比能，內鎮步度根。帝省表曰：「步度根已為比能所誘，有自疑心。今軌出軍，慎勿越塞過句注也。」比詔書到，軌已進軍屯陰館，遣將軍蘇尚、董弼追鮮卑。軻比能遣子將千餘騎迎步度根部落，與尚、弼相遇，戰於樓煩，二將沒，步度根與洩歸泥部落皆叛出塞，與軻比能合寇邊。帝遣驍騎將軍秦朗將中軍討之，軻比能乃走幕北，洩歸泥將其部眾來降。步度根尋為軻比能所殺。
7　公孫淵知吳遠難恃，乃斬張彌、許晏等首，傳送京師，悉沒其兵資珍寶。冬，十二月，詔拜淵大司馬，封樂浪公。
吳主聞之，大怒曰：「朕年六十，世事難易，靡所不嘗。近為鼠子所前卻，令人氣踴如山。不自截鼠子頭以擲於海，無顏復臨萬國。就令顛沛，不以為恨！」
陸遜上疏曰：「陛下以神武之姿，誕膺期運，破操烏林，敗備西陵，禽羽荊州。斯三虜者，當世雄傑，皆摧其鋒。聖化所綏，萬里草偃，方蕩平華夏，總一大猷。今不忍小忿而發雷霆之怒，違垂堂之戒，輕萬乘之重，此臣之所惑也。臣聞之，行萬里者不中道而輟足，圖四海者不懷細以害大。強寇在境，荒服未庭，陛下乘桴遠征，必致闚𨵦，戚至而憂，悔之無及。若使大事時捷，則淵不討自服。今乃遠惜遼東眾之與馬，奈何獨欲捐江東萬安之本業而不惜乎！」
尚書僕射薛綜上疏曰：「昔漢元帝欲御樓船，薛廣德請刎頸以血染車。何則？水火之險至危，非帝王所宜涉也。今遼東戎貊小國，無城隍之固，備御之術，器械銖鈍，犬羊無政，往必禽克，誠如明詔。然其方土寒埆，穀稼不殖，民習鞍馬，轉徙無常，卒聞大軍之至，自度不敵，鳥驚獸駭，長驅奔竄，一人匹馬，不可得見，雖獲空地，守之無益，此不可一也。加又洪流混滉漾，有成山之難，海行無常，風波難免，倏忽之間，人船異勢，雖有堯、舜之德，智無所施，賁、育之勇，力不得設，此不可二也。加以郁霧冥其上，鹼水蒸其下，善生流腫，轉相洿染，凡行海者，稀無斯患，此不可三也。天生神聖，當乘時平亂，康此民物。今逆虜將滅，海內垂定，乃違必然之圖，尋至危之阻，忽九州之固，肆一朝之忿，既非社稷之重計，又開闢以來所未嘗有，斯誠群僚所以傾身側息，食不甘味，寢不安席者也。」
選曹尚書陸瑁上疏曰：「北寇與國，壤地連接，苟有間隙，應機而至。夫所以為越海求馬，曲意於淵者，為赴目前之急，除腹心之疾也。而更棄本追末，捐近治遠，忿以改規，激以動眾，斯乃猾虜所願聞，非大吳之至計也。又兵家之術，以功役相疲，勞逸相待，得失之間，所覺輒多。且沓渚去淵，道裡尚遠，今到其岸，兵勢三分，使強者進取，次當守船，又次運糧，行人雖多，難得悉用。加以單步負糧，經遠深入，賊地多馬，邀截無常。若淵狙詐，與北未絕，動眾之日，脣齒相濟；若實孑然無所憑賴，其畏怖遠迸，或難卒滅使天誅稽於朔野，山虜承間而起，恐非萬安之長慮也！」吳主未許。
瑁重上疏曰：「夫兵革者，固前代所以誅暴亂、威四夷也。然其役皆在奸雄已除，天下無事，從容廟堂之上，以餘議議之耳。至於中夏鼎沸，九域盤互之時，率須深根固本，愛力惜費，未有正於此時捨近治遠，以疲軍旅者也。昔尉佗叛逆，僭號稱帝，於時天下乂安，百姓康阜，然漢文猶以遠征不易，告喻而已。今凶桀未殄，疆場猶警，未宜以淵為先。願陛下抑威任計，暫寧六師，潛神嘿規，以為後圖，天下幸甚！」吳主乃止。
吳主數遣人慰謝張昭，昭因不起。吳主因出，過其門呼昭，昭辭疾篤。吳主燒其門，欲以恐之，昭亦不出。吳主使人滅火，住門良久。昭諸子共扶昭起，吳主載以還宮，深自克責。昭不得已，然後朝會。
初，張彌、許晏等至襄平，公孫淵欲圖之，乃先分散其吏兵，中使秦旦、張群、杜德、黃強等及吏兵六十人置玄菟。玄菟在遼東北二百里，太守王贊，領戶二百，旦等皆捨於民家，仰其飲食，積四十許日。旦與群等議曰：「吾人遠辱國命，自棄於此，與死無異。今觀此郡，形勢甚弱，若一旦同心，焚燒城郭，殺其長吏，為國報恥，然後伏死，足以無恨。孰與偷生苟活，長為囚虜乎！」群等然之。於是陰相結約，當用八月十九日夜發。其日中時，為郡中張松所告，贊便會士眾，閉城門，旦、群、德、強皆逾城得走。時群病疽創著膝，不及輩旅，德常扶接與俱，崎嶇山谷，行六七百里，創益困，不復能前，臥草中，相守悲泣。群曰：「吾不幸創甚，死亡無日，卿諸人宜速進道，冀有所達，空相守俱死於窮谷之中，何益也！」德曰：「萬里流離，死生共之，不忍相委。」於是推旦、強使前，德獨留守群，采菜果食之。旦、強別數日，得達句麗，因宣吳主詔於句麗王位宮及其主簿，給言有賜，為遼東所劫奪。位宮等大喜，即受詔，命使人隨旦還迎群、〔德〕[6]，遣皁衣二十五人，送旦等還吳，奉表稱臣，貢貂皮千枚，鶡雞皮十具。旦等見吳主，悲喜不能自勝。吳主壯之，皆拜校尉。
8　是歲，吳主出兵欲圍新城，以其遠水，積二十餘日，不敢下船。滿寵謂諸將曰：「孫權得吾移城，必於其眾中有自大之言。今大舉來，欲要一切之功，雖不敢至，必當上岸耀兵以示有餘。」乃潛遣步騎六千，伏肥水隱處以待之。吳主果上岸耀兵，寵伏軍卒起擊之，斬首數百，或有赴水死者。吳主又使全綜攻六安，亦不克。
9　〔漢〕(蜀)庲降都督張翼[7]
，用法嚴峻，南夷豪帥劉冑叛。丞相亮以參軍巴西馬忠代翼，召翼令還。其人謂翼宜速歸即罪。翼曰：「不然，吾以蠻夷蠢動，不稱職，故還耳。然代人未至，吾方臨戰場，當運糧積穀，為滅賊之資，豈可以黜退之故而廢公家之務乎！」於是統攝不懈，代到乃發。馬忠因其成基，破冑，斬之。
10　諸葛亮勸農講武，作木牛、流馬，運米集斜谷口，治斜谷邸閣；息民休士，三年而後用之。
1　春，二月，亮悉大眾十萬由斜谷入寇，遣使約吳同時大舉。
3　三月，庚寅，山陽公卒，帝素服發喪。
4　己酉，大赦。
4　夏，四月，大疫。
5　崇華殿災。
6　諸葛亮至郿，軍於渭水之南。司馬懿引軍渡渭，背水為壘拒之，謂諸將曰：「亮若出武功，依山而東，誠為可憂；若西上五丈原，諸將無事矣。」亮果屯五丈原。
雍州刺史郭淮言於懿曰：「亮必爭北原，宜先據之。」議者多謂不然，淮曰：「若亮跨渭登原，連兵北山，隔絕隴道，搖蕩民夷，此非國之利也。」懿乃使淮屯北原。塹壘未成，漢兵大至，淮逆擊卻之。
亮以前者數出，皆以運糧不繼，使己志不伸，乃分兵屯田為久駐之基，耕者雜於渭濱居民之間，而百姓安堵，軍無私焉。
7　五月，吳主入居巢湖口，向合肥新城，眾號十萬；又遣陸遜、諸葛瑾將萬餘人入江夏、沔口，向襄陽；將軍孫韶、張承入淮，向廣陵、淮陰。六月，滿寵欲率諸軍救新城，殄夷將軍田豫曰：「賊悉眾大舉，非圖小利，欲質新城以致大軍耳。宜聽使攻城，挫其銳氣，不當與爭鋒也。城不可拔，眾必罷怠；罷怠然後擊之，可大克也。若賊見計，必不攻城，勢將自走。若便進兵，適入其計矣。」
時東方吏士皆分休，寵表請召中軍兵，並召所休將士，須集擊之。散騎常侍廣平劉邵議以為：「賊眾新至，心專氣銳，寵以少人自戰其地，若便進擊，必不能制。寵請待兵，未有所失也，以為可先遣步兵五千，精騎三千，先軍前發，揚聲進道，震曜形勢。騎到合肥，疏其行隊，多其旌鼓，曜兵城下，引出賊後，擬其歸路，要其糧道。賊聞大軍來，騎斷其後，必震怖遁走，不戰自破矣。」帝從之。
寵欲拔新城守，致賊壽春，帝不聽，曰：「昔漢光武遣兵據略陽，終以破隗囂，先帝東置合肥，南守襄陽，西固祁山，賊來輒破於三城之下者，地有所必爭也。縱權攻新城，必不能拔。敕諸將堅守，吾將自往征之，比至，恐權走也。」乃使征蜀護軍秦朗督步騎二萬助司馬懿御諸葛亮，敕懿：「但堅壁拒守以挫其鋒，彼進不得志，退無與戰，久停則糧盡，虜略無所獲，則必走；走而追之，全勝之道也。」秋，七月，〔壬寅〕[8]，帝御龍舟東征。滿寵募壯士焚吳攻具，射殺吳主之弟子泰；又吳吏士多疾病。帝未至數百里，疑兵先至。吳主始謂帝不能出，聞大軍至，遂遁，孫韶亦退。
陸遜遣親人韓扁奉表詣吳主，邏者得之。諸葛瑾聞之甚懼，書與遜云：「大駕已還，賊得韓扁，具知吾闊狹，且水干，宜當急去。」遜未答，方催人種葑、豆，與諸將弈棋、射戲如常。瑾曰：「伯言多智略，其必當有以。」乃自來見遜。遜曰：「賊知大駕已還，無所復憂，得專力於吾。又已守要害之處，兵將意動，且當自定以安之，施設變術，然後出耳。今便示退，賊當謂吾怖，仍來相蹙，必敗之勢也。」乃密與瑾立計，令瑾督舟船，遜悉上兵馬以向襄陽城。魏人素憚遜名，遽還赴城。瑾便引船出，遜徐整部伍，張拓聲勢，步趣船，魏人不敢逼。行到白圍，託言往獵，潛遣將軍周峻、張梁等擊江夏、新市、安陸、石陽，斬獲千餘人而還。群臣以為司馬懿方與諸葛亮相守未解，車駕可西幸長安。帝曰：「權走，亮膽破，大軍足以制之，吾無憂矣。」遂進軍至壽春，錄諸將功，封賞各有差。
8　八月，壬申，葬漢孝獻皇帝於禪陵。
9　辛巳，帝還許昌。
10　司馬懿與諸葛亮相守百餘日，亮數挑戰，懿不出。亮乃遺懿巾幗婦人之服。懿怒，上表請戰，帝使衛尉辛毗杖節為軍師以制之。護軍姜維謂亮曰：「辛佐治杖節而到，賊不復出矣。」亮曰：「彼本無戰情，所以固請戰者，以示武於其眾耳。將在軍，君命有所不受，苟能制吾，豈千里而請戰邪！」
亮遣使者至懿軍，懿問其寢食及事之煩簡，不問戎事。使者對曰：「諸葛公夙興夜寐，罰二十已上，皆親覽焉；所啖食不至數升。」懿告人曰：「諸葛孔明食少事煩，其能久乎！」
亮病篤，漢〔主〕使尚書僕射李福省侍[9]，因諮以國家大計。福至，與亮語已，別去，數日復還。亮曰：「孤知君還意，近日言語雖彌日，有所不盡，更來亦決耳。公所問者，公琰其宜也。」福謝：「前實失不咨請，如公百年後誰可任大事者，故輒還耳。乞復請蔣琬之後，誰可任者？」亮曰：「文偉可以繼之。」又問其次，亮不答。
是月，亮卒於軍中。長史楊儀整軍而出。百姓奔告司馬懿，懿追之。姜維令儀反旗鳴鼓，若將向懿者，懿斂軍退，不敢逼。於是儀結陳而去，入谷然後發喪。百姓為之諺曰：「死諸葛走生仲達。」懿聞之，笑曰：「吾能料生，不能料死故也。」懿案行亮之營壘處所，歎曰：「天下奇才也！」追至赤岸，不及而還。
初，漢前軍師魏延，勇猛過人，善養士卒。每隨亮出，輒欲請兵萬人，與亮異道會於潼關，如韓信故事，亮制而不許。延常謂亮為怯，嘆恨己才用之不盡。楊儀為人幹敏，亮每出軍，儀常規畫分部，籌度糧穀，不稽思慮，斯須便了，軍戎節度，取辦於儀。延性矜高，當時皆避下之，唯儀不假借延，延以為至忿，有如水火。亮深惜二人之才，不忍有所偏廢也。
費禕使吳，吳主醉，問禕曰：「楊儀、魏延，牧豎小人也，雖嘗有鳴吠之益於時務，然既已任之，勢不得輕。若一朝無諸葛亮，必為禍亂矣。諸君憒憒，不知防慮於此，豈所謂貽厥孫謀乎！」禕對曰：「儀、延之不協，起於私忿耳，而無黥、韓難御之心也。今方掃除強賊，混一函夏，功以才成，業由才廣，若捨此不任，防其後患，是猶備有風波而逆廢舟楫，非長計也。」
亮病困，與儀及司馬費禕等作身歿之後退軍節度，令延斷後，姜維次之；若延或不從命，軍便自發。亮卒，儀秘不發喪，令禕往揣延意指。延曰：「丞相雖亡，吾自見在。府親官屬，便可將喪還葬，吾當自率諸軍擊賊；云何以一人死廢天下之事邪！且魏延何人，當為楊儀之所部勒，作斷後將乎！」自與禕共作行留部分，令禕手書與己連名，告下諸將。禕紿延曰：「當為君還解楊長史。長史文吏，稀更軍事，必不違命也。」禕出門，奔馬而去。延尋悔之，已不及矣。
延使人覘儀等，欲案亮成規，諸營相次引軍還，延大怒，攙儀未發，率所領徑先南歸，所過燒絕閣道。延、儀各相表叛逆，一日之中，羽檄交至。漢主以問侍中董允、留府長史蔣琬，琬、允咸保儀而疑延。儀等令槎山通道，晝夜兼行，亦繼延後。延先至，據南谷口，遣兵逆擊儀等，儀等令將軍何平於前御延。平叱先登曰：「公亡，身尚未寒，汝輩何敢乃爾！」延士眾知曲在延，莫為用命，皆散。延獨與其子數人逃亡，奔漢中，儀遣將馬岱追斬之，遂夷延三族。蔣琬率宿衛諸營赴難北行，行數十里，延死問至，乃還。始，延欲殺儀等，冀時論以己代諸葛輔政，故不北降魏而南還擊儀，實無反意也。
諸軍還成都，大赦，謚諸葛亮曰忠武侯。初，亮表於漢主曰：「成都有桑八百株，薄田十五頃，子弟衣食自餘饒，臣不別治生以長尺寸。若臣死之日，不使內有餘帛，外有贏財，以負陛下。」卒如其所言。
丞相長史張裔常稱亮曰：「公賞不遺遠，罰不阿近，爵不可以無功取，刑不可以貴勢免，此賢愚之所以僉忘其身者也！」
11　初，長水校尉廖立，自謂才名宜為諸葛亮之副，常以職位游散，怏怏怨謗無已，亮廢立為民，徙之汶山。及亮卒，立垂泣曰：「吾終為左衽矣！」李平聞之，亦發病死。平常冀亮復收己，得自補復，策後人不能故也。
12　〔漢〕(蜀)人所在求為諸葛亮立廟[10]，漢主不聽。百姓遂因時節私祭之於道陌上，步兵校尉習隆等上言：「請近其墓，立一廟於沔陽，斷其私祀。」漢主從之。
漢主以左將軍吳懿為車騎將軍，假節，督漢中；以丞相長史蔣琬為尚書令，總統國事，尋加琬行都護，假節，領益州刺史。時新喪元帥，遠近危悚，琬出類拔萃，處群僚之右，既無戚容，又無喜色，神守舉止，有如平日，由是眾望漸服。
吳人聞諸葛亮卒，恐魏承衰取〔漢〕(蜀)[11]，增巴丘守兵萬人，一欲以為救援，二欲以事分割。漢人聞之，亦增永安之守以防非常。漢主使右中郎將宗預使吳，吳主問曰：「東之與西，譬猶一家，而聞西更增白帝之守，何也？」對曰：「臣以為東益巴丘之戍，西增白帝之守，皆事勢宜然，俱不足以相問也。」吳主大笑，嘉其抗盡，禮之亞於鄧芝。
13　吳諸葛恪以丹楊山險，民多果勁，雖前發兵，徒得外縣平民而已。其餘深遠，莫能擒盡，屢自求為官出之，三年可得甲士四萬。眾議咸以為：「丹陽地勢險阻，與吳郡、會稽、新都、鄱陽四郡鄰接，周旋數十里，山谷萬重。其幽邃民人，未嘗入城邑，對長吏，皆仗兵野逸，白首於林莽；逋亡宿惡，咸共逃竄。山出銅鐵，自鑄甲兵。俗好武習戰，高尚氣力；其升山赴險，抵突叢棘，若魚之走淵，猿狖之騰木也。時觀間隙，出為寇盜，每致兵征伐，尋其窟藏。其戰則蜂至，敗則鳥竄，自前世以來，不能羈也。」皆以為難。恪父瑾聞之，亦以事終不逮，嘆曰：「恪不大興吾家，將赤吾族也！」恪盛陳其必捷，吳主乃拜恪為撫越將軍，領丹陽太守，使行其策。
14　冬，十一月，洛陽地震。
15　吳潘濬討武陵蠻，數年，斬獲數萬。自是群蠻衰弱，一方寧靜。十一月，濬還武昌。

