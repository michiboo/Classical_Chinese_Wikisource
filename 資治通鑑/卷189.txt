
資治通鑑 第189卷
卷第一百八十九
【唐紀五】　起重光大荒落三月，盡十二月，不滿一年。
三月，庚申，以靺鞨渠帥突地稽為燕州總管。
太子建成獲稽胡千餘人，釋其酋帥數十人，授以官爵，使還，招其餘黨，劉屳成亦降。建成詐稱增置州縣，築城邑，命降胡年二十以上皆集，以兵圍而殺之，死者六千餘人。屳成覺變，亡奔梁師都。
行軍總管劉世讓攻竇建德黃州，拔之。洺州嚴備，世讓不得進。會突厥將入寇，上召世讓還。
竇建德所署普樂令平恩程名振來降，上遙除名振永寧令，使將兵徇河北。名振夜襲鄴，俘其男女千餘人。去鄴八十里，閱婦人乳有湩者九十餘人，悉縱遣之。鄴人感其仁，為之飯僧。
突厥頡利可汗承父兄之資，士馬雄盛，有憑陵中國之志。妻隋義成公主，公主從弟善經，避亂在突厥，與王世充使者王文素共說頡利曰：「昔啟民為兄弟所逼，脫身奔隋。賴文皇帝之力，有此土宇，子孫享之。今唐天子非文皇帝子孫，可汗宜奉楊政道以伐之，以報文皇帝之德。」頡利然之。上以中國未寧，待突厥甚厚，而頡利求請無厭，言辭驕慢。甲戌，突厥寇汾陰。
唐兵圍洛陽，掘塹築壘而守之。城中乏食，絹一匹直粟三升，布一匹直鹽一升，服飾珍玩，賤如土芥。民食草根木葉皆盡，相與澄取浮泥，投米屑作餅食之，皆病，身腫腳弱，死者相枕倚於道。皇泰主之遷民入宮城也，凡三萬家，至是無三千家。雖貴為公卿，糠核不充，尚書郎以下，親自負戴，往往餒死。竇建德使其將范願守曹州，悉發孟海公、徐圓朗之眾，西救洛陽。至滑州，王世充行臺僕射韓洪開門納之。己卯，軍於酸棗。
壬午，突厥寇石州，刺史王集擊卻之。
竇建德陷管州，殺刺史郭士安；又陷滎陽、陽翟等縣，水陸並進，泛舟運糧，溯河西上。王世充之弟徐州行臺世辯遣其將郭士衡，將兵數千會之，合十餘萬，號三十萬，軍於成皋之東原，築宮板渚，遣使與王世充相聞。
先是，建德遺秦王世民書，請退軍潼關，返鄭侵地，復修前好。世民集將佐議之，皆請避其鋒，郭孝恪曰：「世充窮蹙，垂將面縛，建德遠來助之，此天意欲兩亡之也。宜據武牢之險以拒之，伺間而動，破之必矣。」記室薛收曰：「世充保據東都，府庫充實，所將之兵，皆江、淮精銳，即日之患，但乏糧食耳。以是之故，為我所持，求戰不得，守則難久。建德親帥大眾，遠來赴援，亦當極其精銳，致死於我。若縱之至此，兩寇合從，轉河北之粟以饋洛陽，則戰爭方始，偃兵無日，混一之期，殊未有涯也。今宜分兵守洛陽，深溝高壘，世充出兵，慎勿與戰，大王親帥驍銳，先據成皋，厲兵訓士，以待其至，以逸待勞，決可克也。建德既破，世充自下，不過二旬，兩主就縛矣。」世民善之。收，道衡之子也。蕭瑀、屈突通、封德彝皆曰：「吾兵疲老，世充憑守堅城，未易猝拔，建德席勝而來，鋒銳氣盛；吾腹背受敵，非完策也，不若退保新安，以承其弊。」世民曰：「世充兵摧食盡，上下離心，不煩力攻，可以坐克。建德新破海公，將驕卒惰，吾據武牢，扼其咽喉。彼若冒險爭鋒，吾取之甚易。若狐疑不戰，旬月之間，世充自潰。城破兵強，氣勢自倍，一舉兩克，在此行矣。若不速進，賊入武牢，諸城新附，必不能守；兩賊並力，其勢必強，何弊之承？吾計決矣！」通等又請解圍據險以觀其變，世民不許。中分麾下，使通等副齊王元吉圍守東都，世民將驍勇三千五百人東趣武牢。時正晝出兵，歷北邙，抵河陽，趨鞏而去。王世充登城望見，莫之測也，竟不敢出。癸未，世民入武牢；甲申，將驍騎五百，出武牢東二十餘里，覘建德之營。緣道分留從騎，使李世勣、程知節、秦叔寶分將之，伏於道旁，才餘四騎，與之偕進。世民謂尉遲敬德曰：「吾執弓矢，公執槊相隨，雖百萬眾若我何！」又曰：「賊見我而還，上策也。」去建德營三里所，建德遊兵遇之，以為斥候也。世民大呼曰：「我秦王也。」引弓射之，斃其一將。建德軍中大驚，出五六千騎逐之；從者咸失色，世民曰：「汝弟前行，吾自與敬德為殿。」於是按轡徐行，追騎將至，則引弓射之，輒斃一人。追者懼而止，止而復來，如是再三，每來必有斃者，世民前後射殺數人，敬德殺十許人，追者不敢復逼。世民逡巡稍卻以誘之，入於伏內，世勣等奮擊，大破之，斬首三百餘級，獲其驍將殷秋、石瓚以歸。乃為書報建德，諭以「趙魏之地，久為我有，為足下所侵奪。但以淮安見禮，公主得歸，故相與坦懷釋怨。世充頃與足下修好，已嘗反覆，今亡在朝夕，更飾辭相誘，足下乃以三軍之眾，仰哺他人，千金之資，坐供外費，良非上策。今前茅相遇，彼遽崩摧，郊勞未通，能無懷愧！故抑止鋒銳，冀聞擇善；若不獲命，恐雖悔難追。」
立秦王世民之子泰為衛王。
夏，四月，己丑，豐州總管張長遜入朝。時言事者多雲，長遜久居豐州，為突厥所厚，非國家之利。長遜聞之，請入朝，上許之。會太子建成北伐稽胡，長遜帥所部會之，因入朝，拜右武候將軍。益州行臺左僕射竇軌帥巴、蜀兵來會秦王擊王世充，以長遜檢校益州行臺右僕射。
己亥，突厥頡利可汗寇雁門，李大恩擊走之。
壬寅，王世充騎將楊公卿、單雄信引兵出戰，齊王元吉擊之，不利，行軍總管盧君諤戰死。
太子還長安。
王世充平州刺史周仲隱以城來降。
戊申，突厥寇并州。初，處羅可汗與劉武周相表裡，寇并州；上遣太常卿鄭元□往諭以禍福，處羅不從。未幾，處羅遇疾卒，國人疑元□毒之，留不遣。上又遣漢陽公瓖賂頡利可汗以金帛，頡利慾令瑰拜，瑰不從，亦留之。又留左驍衛大將軍長孫順德。上怒，亦留其使者。瑰，孝恭之弟也。
甲寅，封皇子元方為周王，元禮為鄭王，元嘉為宋王，元則為荊王，元茂為越王。
竇建德迫於武牢不得進，留屯累月，戰數不利，將士思歸。丁巳，秦王世民遣王君廓將輕騎千餘抄其糧運，又破之，獲其大將軍張青特。凌敬言於建德曰：「大王悉兵濟河，攻取懷州、河陽，使重將守之，更鳴鼓建旗，逾太行，入上黨，徇汾、晉，趣蒲津，如此有三利：一則蹈無人之境，取勝可以萬全；二則拓地收眾，形勢益強；三則關中震駭，鄭圍自解。為今之策，無以易此。」建德將從之，而王世充遣使告急相繼於道，王琬、長孫安世朝夕涕泣，請救洛陽，又陰以金玉啖建德諸將，以撓其謀。諸將皆曰：「凌敬書生，安知戰事，其言豈可用也！」建德乃謝敬曰：「今眾心甚銳，天讚我也，因之決戰，必將大捷，不得從公言。」敬固爭之，建德怒，令扶出。其妻曹氏謂建德曰：「祭酒之言不可違也。今大王自滏口乘唐國之虛，連營漸進，以取山北，又因突厥西抄關中，唐必還師自救，鄭圍何憂不解！若頓兵於此，老師費財，欲求成功，在於何日？」建德曰：「此非女子所知！吾來救鄭，鄭今倒懸，亡在朝夕，吾乃捨之而去，是畏敵而棄信也，不可。」
諜者告曰：「建德伺唐軍芻盡，牧馬於河北，將襲武牢。」五月，戊午，秦王世民北濟河，南臨廣武，察敵形勢，因留馬千餘匹，牧於河渚以誘之，夕還武牢。己未，建德果悉眾而至，自板渚出牛口置陳，北距大河，西薄汜水，南屬鵲山，亙二十里，鼓行而進。諸將皆懼，世民將數騎升高丘以望之，謂諸將曰：「賊起山東，未嘗見大敵，今度險而囂，是無紀律，逼城而陳，有輕我心；我按甲不出，彼勇氣自衰，陳久卒饑，勢將自退，追而擊之，無不克者。與公等約，甫過日中，必破之矣！」建德意輕唐軍，遣三百騎涉汜水，距唐營一里所止。遣使與世民相聞曰：「請選銳士數百與之劇。」世民遣王君廓將長槊二百以應之，相與交戰，乍進乍退，兩無勝負，各引還。王琬乘隋煬帝□馬，鎧仗甚鮮，迥出陳前以誇眾。世民曰：「彼所乘真良馬也！」尉遲敬德請往取之，世民止之曰：「豈可以一馬喪猛士？」敬德不從，與高甑生、梁建方三騎直入其陳，擒琬，引其馬以歸，眾無敢當者。世民使召河北馬，待其至，乃出戰。
建德列陳，自辰至午，士卒饑倦，皆坐列，又爭飲水，逡巡欲退。世民命宇文士及將三百騎經建德陳西，馳而南上，戒之曰：「賊若不動，爾宜引歸，動則引兵東出。」士及至陳前，陳果動，世民曰：「可擊矣！」時河渚馬亦至，乃命出戰。世民帥輕騎先進，大軍繼之，東涉汜水，直薄其陳。建德群臣方朝謁，唐騎猝來，朝臣趨就建德，建德召騎兵使拒唐兵，騎兵阻朝臣不得過，建德揮朝臣令卻，進退之間，唐兵已至，建德窘迫，退依東陂。竇抗引兵擊之，戰小不利。世民帥騎赴之，所向皆靡。淮陽王道玄挺身陷陳，直出其後，復突陳而歸，再入再出，飛矢集其身如□胃毛，勇氣不衰，射人，皆應弦而僕。世民給以副馬，使從己。於是諸軍大戰，塵埃漲天。世民帥史大柰、程知節、秦叔寶、宇文歆等卷旆而入，出其陳後，張唐旗幟，建德將士顧見之，大潰；追奔三十里，斬首三千餘級。建德中槊，竄匿於牛口渚。車騎將軍白士讓、楊武威逐之，建德墜馬，士讓援槊欲刺之，建德曰：「勿殺我，我夏王也，能富貴汝。」武威下擒之，載以從馬，來見世民。世民讓之曰：「我自討王世充，何預汝事，而來越境，犯我兵鋒！」建德曰：「今不自來，恐煩遠取。」建德將士皆潰去，所俘獲五萬人，世民即日散遣之，使還鄉里。
封德彝入賀，世民笑曰：「不用公言，得有今日。智者千慮，不免一失乎！」德彝甚慚。
建德妻曹氏與左僕射齊善行將數百騎遁歸洺州。
甲子，世充偃師、鞏縣皆降。
乙丑，以太子左庶子鄭善果為山東道撫慰大使。
世充將王德仁棄故洛陽城而遁，亞將趙季卿以城降。秦王世民囚竇建德、王琬、長孫安世、郭士衡等至洛陽城下，以示世充。世充與建德語而泣，仍遣安世等入城言敗狀。世充召諸將議突圍，南走襄陽，諸將皆曰：「吾所恃者夏王，夏王今已為擒，雖得出，終必無成。」丙寅，世充素服帥其太子、郡臣、二千餘人詣軍門降。世民禮接之，世充俯伏流汗。世民曰：「卿常以童子見處，今見童子，何恭之甚邪？」世充頓首謝罪。於是部分諸軍，先入洛陽，分守市肆，禁止侵掠，無敢犯者。
丁卯，世民入宮城，命記室房玄齡先入中書、門下省收隋圖籍制詔，已為世充所毀，無所獲。命蕭瑀、竇軌等封府庫，收其金帛，班賜將士。收世充之黨罪尤大者段達、王隆、崔洪丹、薛德音、楊汪、孟孝義、單雄信、楊公卿、郭什柱、郭士衡、董睿、張童兒、王德仁、朱粲、郭善才等十餘人斬於洛水之上。
初，李世勣與單雄信友善，誓同生死。及洛陽平，世勣言雄信驍健絕倫，請盡輸己之官爵以贖之，世民不許。世勣固請不能得，涕泣而退。雄信曰：「我固知汝不辦事！」世勣曰：「吾不惜餘生，與兄俱死；但既以此身許國，事無兩遂。且吾死之後，誰復視兄之妻子乎？」乃割股肉以啖雄信，曰：「使此肉隨兄為土，庶幾猶不負昔誓也！」士民疾朱粲殘忍，競投瓦礫擊其屍，須臾如塚。囚韋節、楊續、長孫安世等十餘人送長安。士民無罪為世充所囚者，皆釋之，所殺者祭而誄之。
初，秦王府屬杜如晦叔父淹事王世充。淹素與如晦兄弟不協，譖如晦兄殺之，又囚其弟楚客，餓幾死，楚客終無怨色。及洛陽平，淹當死，楚客涕泣請如晦救之，如晦不從。楚客曰：「曩者叔已殺兄，今兄又殺叔，一門之內，自相殘而盡，豈不痛哉！」欲自剄，如晦乃為之請於世民，淹得免死。秦王世民坐閶闔門，蘇威請見，稱老病不能拜。世民遣人數之曰：「公隋室宰相，危不能扶，使君弒國亡。見李密、王世充皆拜伏舞蹈。今既老病，無勞相見。」及至長安，又請見，不許。既老且貧，無復官爵，卒於家，年八十二。
秦王世民觀隋宮殿，歎曰：「逞侈心，窮人慾，無亡得乎！」命撤端門樓，焚乾陽殿，毀則天門及闕；廢諸道場，城中僧尼，留有名德者各三十人，餘皆返初。
前真定令周法明，法尚之弟也，隋末結客，襲據黃梅，遣族子孝節攻蘄春，兄子紹則攻安陸，子紹德攻沔陽，皆拔之。庚午，以四郡來降。
壬申，齊善行以洺、相、魏等州來降。時建德餘眾走至洺州，欲立建德養子為主，徵兵以拒唐；又欲剽掠居民，還向海隅為盜。善行獨以為不可，曰：「隋末喪亂，故吾屬相聚草野，苟求生耳。以夏王之英武，平定河朔，士馬精強，一朝為擒，易如反掌，豈非天命有所屬，非人力所能爭邪！今喪敗如此，守亦無成，逃亦不免；等為亡國，豈可復遺毒於民！不若委心請命於唐。必欲得繒帛者，當盡散府庫之物，勿復殘民也！」於是運府庫之帛數十萬段，置萬春宮東街，以散將卒，凡三晝夜乃畢。仍佈兵守坊巷，得物者即出，無得更入人家。士卒散盡，然後與右僕射裴矩、行臺曹旦，帥其百官奉建德妻曹氏及傳國八璽，並破宇文化及所得珍寶，請降於唐。上以善行為秦王左二護軍，仍厚賜之。
初，竇建德之誅宇文化及也，隋南陽公主有子曰禪師，建德虎賁郎將於士澄問之曰：「化及大逆，兄弟之子皆當從坐，若不能捨禪師，當相為留之。」公主泣曰：「虎賁既隋室貴臣，茲事何須見問！」建德竟殺之。公主尋請為尼。及建德敗，公主將歸長安，與宇文士及遇於洛陽，士及請與相見，公主不可。士及立於戶外，請復為夫婦。公主曰：「我與君仇家，今所以不手刃君者，但謀逆之日，察君不預知耳。」訶令速去。士及固請，公主怒曰：「必欲就死，可相見也！」士及知不可屈，乃拜辭而去。
乙亥，以周法明為黃州總管。
戊寅，王世充徐州行臺杞王世辯以徐、宋等三十八州詣河南道安撫大使任□襄請降；世充故地悉平。
竇建德博州刺史馮士羨復推淮安王神通為慰撫山東使，徇下三十餘州；建德之地悉平。
己卯，代州總管李大恩擊苑君璋，破之。
突厥寇邊，長平靖王叔良督五將擊之，叔良中流矢；師旋，六月，戊子，卒於道。
戊戌，孟海公餘黨蔣善合以鄆州，孟啖鬼以曹州來降。啖鬼，海公之從兄也。庚子，營州人石世則執總管晉文衍，舉州叛，奉靺鞨突地稽為主。
黃州總管周法明攻蕭銑安州，拔之，獲其總管馬貴遷。
乙巳，以右驍衛將軍盛彥師為宋州總管，安撫河南。
乙卯，海州賊帥臧君相以五州來降，拜海州總管。
秋，七月，庚申，王世充行臺王弘烈、王泰、左僕射豆盧行褒、右僕射蘇世長以襄州來降。上與行褒、世長皆有舊，先是，屢以書招之，行褒輒殺使者；既至長安，上誅行褒而責世長。世長曰：「隋失其鹿，天下共逐之。陛下既得之矣，豈可復忿同獵之徒，問爭肉之罪乎！」上笑而釋之，以為諫議大夫。嘗從校獵高陵，大獲禽獸，上顧群臣曰：「今日畋，樂乎？」世長對曰：「陛下遊獵，薄廢萬機，不滿十旬，未足為樂！」上變色，既而笑曰：「狂態復發邪？」對曰：「於臣則狂，於陛下甚忠。」嘗侍宴披香殿，酒酣，謂上曰：「此殿煬帝之所為邪？」上曰：「卿諫似直而實多詐，豈不知此殿朕所為，而謂之煬帝乎？」對曰：「臣實不知，但見其華侈如傾宮、鹿臺，非興王之所為故也。若陛下為之，誠非所宜。臣昔侍陛下於武功，見所居宅僅庇風雨，當時亦以為足。今因隋之宮室，已極侈矣，而又增之，將何以矯其失乎？」上深然之。
甲子，秦王世民至長安。世民被黃金甲，齊王元吉、李世勣等二十五將從其後，鐵騎萬匹，甲士三萬人，前後部鼓吹，俘王世充、竇建德及隋乘輿、御物獻於太廟，行飲至之禮以饗之。
乙丑，高句麗王建武遣使入貢。建武，元之弟也。
上見王世充而數之，世充曰：「臣罪固當誅，然秦王許臣不死。」丙寅，詔赦世充為庶人，與兄弟子侄徙處蜀；斬竇建德於市。
丁卯，以天下略定，大赦。百姓給復一年。陝、鼎、函、虢、虞、芮六州，轉輸勞費，幽州管內，久隔寇戎，並給復二年。律、令、格、式，且用開皇舊制。赦令既下，而王、竇餘黨尚有遠徙者，治書侍御史孫伏伽上言：「兵、食可去，信不可去，陛下已赦而復徙之，是自違本心，使臣民何所憑依？且世充尚蒙寬宥，況於餘黨，所宜縱釋。」上從之。
王世充以防夫未備，置雍州廨捨。獨孤機之子定州刺史修德帥兄弟至其所，矯稱敕呼鄭王；世充與兄世惲趨出，修德等殺之。詔免修德官。其餘兄弟子侄等，於道亦以謀反誅。
隋末錢幣濫薄，至裁皮糊紙為之，民間不勝其弊。至是，初行開元通寶錢，逕八分，重二銖四參，積十錢重一兩，輕重大小最為折衷，遠近便之。命給事中歐陽詢撰其文並書，迴環可讀。
以屈突通為陝東道大行臺右僕射，鎮洛陽；以淮陽王道玄為洛州總管，李世勣父蓋竟無恙而還，詔復其官爵。竇軌還益州。軌將兵征討，或經旬月不解甲。性嚴酷，將佐有犯，無貴賤立斬之，鞭撻吏民，常流血滿庭，所部重足屏息。
癸酉，置錢監於洛、並、幽、益等諸州，秦王世民、齊王元吉賜三爐，裴寂賜一爐，聽鑄錢。自餘敢盜鑄者，身死，家口配沒。
河北既平，上以陳君賓為洺州刺史。將軍秦武通等將兵屯洺州，欲使分鎮東方諸州；又以鄭善果等為慰撫大使，就洺州選補山東州縣官。
竇建德之敗也，其諸將多盜匿庫物，及居閭里，暴橫為民患，唐官吏以法繩之，或加捶撻，建德故將皆驚懼不安。高雅賢、王小胡家在洺州，欲竊其家以逃，官吏捕之，雅賢等亡命至貝州。會上征建德故將范願、董康買、曹湛及雅賢等，於是願等相謂曰：「王世充以洛陽降唐，其將相大臣段達、單雄信等皆夷滅；吾屬至長安，必不免矣。吾屬自十年以來，身經百戰，當死久矣，今何惜餘生，不以之立事。且夏王得淮安王，遇以客禮，唐得夏王即殺之。吾屬皆為夏王所厚，今不為之報仇，將無以見天下之士！」乃謀作亂，卜之，以劉氏為主吉，因相與之漳南，見建德故將劉雅，以其謀告之。雅曰：「天下適安定，吾將老於耕桑，不願復起兵！」眾怒，且恐洩其謀，遂殺之。故漢東公劉黑闥，時屏居漳南，諸將往詣之，告以其謀，黑闥欣然從之。黑闥方種蔬，即殺耕牛，與之共飲食定計，聚眾得百人。甲戌，襲漳南縣據之。是時，諸道有事則置行臺尚書省，無事則罷之。朝廷聞黑闥作亂，乃置山東道行臺於洺州，魏、冀、定、滄並置總管府。丁丑，以淮安王神通為山東道臺右僕射。
辛巳，褒州道安撫使郭行方攻蕭銑鄀州，拔之。
孟海公與竇建德同伏誅，戴州刺史孟□敢鬼不自安，挾海公之子義以曹、戴二州反，以禹城令蔣善合為腹心；善合與其左右同謀斬之。
八月，丙戌朔，日有食之。
丁亥，命太子安撫北邊。
丁酉，劉黑闥陷鄃縣，魏州刺史權威、貝州刺史戴元祥與戰，皆敗死，黑闥悉收其餘眾及器械。竇建德舊黨稍稍出歸之，眾至二千人，為壇於漳南，祭建德，告以舉兵之意，自稱大將軍。詔發關中步騎三千，使將軍秦武通、定州總管藍田李玄通擊之；又詔幽州總管李藝引兵會擊黑闥。
癸卯，突厥寇代州，總管李大恩遣行軍總管王孝基拒之，舉軍皆沒。甲辰，進圍崞縣。乙巳，王孝基自突厥逃歸，李大恩眾少，據城自守，突厥不敢逼，月餘引去。
上以南方寇盜尚多，丙午，以左武候將軍張鎮周為淮南道行軍總管，大將軍陳智略為嶺南道行軍總管，鎮撫之。
丁未，劉黑闥陷歷亭，執屯衛將軍王行敏，使之拜，不可，遂殺之。
初，洛陽既平，徐圓朗請降，拜兗州總管，封魯郡公。劉黑闥作亂，陰與圓朗通謀。上使葛公盛彥師安集河南，行至任城；辛亥，圓朗執彥師，舉兵反。黑闥以圓朗為大行臺元帥，兗、鄆、陳、杞、伊、洛、曹、戴等八州豪右皆應之。圓朗厚禮彥師，使作書與其弟，令舉虞城降。彥師為書曰：「吾奉使無狀，為賊所擒，為臣不忠，誓之以死；汝善侍老母，勿以吾為念。」圓朗初色動，而彥師自若。圓朗乃笑曰：「盛將軍有壯節，不可殺也。」待之如舊。
河南道安撫大使任瑰行至宋州，屬圓朗反，副使柳浚勸瑰退保汴州，瑰笑曰：「柳以何怯也！」圓朗又攻陷楚丘，引兵將圍虞城，瑰遣部將崔樞、張公謹自鄢陵帥諸州豪右質子百餘人守虞城。濬曰：「樞與公謹皆王世充將，諸州質子父兄皆反，恐必為變。」瑰不應。樞至虞城，分質子使與土人合隊共守城。賊稍近，質子有叛者，樞斬其隊帥。於是諸隊帥皆懼，各殺其質子，樞不禁，梟其首於門外，遣使白瑰。瑰陽怒曰：「吾所以使與質子俱者，欲招其父兄耳，何罪而殺之！」退謂濬曰：「吾固知崔樞能辦此也。縣人既殺質子，與賊深仇，吾何患乎！」賊攻虞城，果不克而去。
初，竇建德以鄱陽崔元遜為深州刺史，及劉黑闥反，元遜與其黨數十人謀於野，伏甲士於車中，以禾覆其上，詐為農人，直入聽事，自禾中呼噪而出，執刺史裴晞殺之，傳首黑闥。
九月，乙卯，文登賊帥淳于難請降；置登州，以難為刺史。
突厥寇并州；遣左屯衛大將軍竇琮等擊之。戊午，突厥寇原州；遣行軍總管尉遲敬德等擊之。
辛酉，徐圓朗自稱魯王。
隋末，歙州賊帥汪華據黟、歙等五州，有眾一萬，自稱吳王。甲子，遣使來降；拜歙州總管。
隋末，弋陽盧祖尚糾合壯士以衛鄉里，部分嚴整，群盜畏之。及煬帝遇弒，鄉人奉之為光州刺史；時年十九，奉表於皇泰主。及王世充自立，祖尚來降；丙子，以祖尚為光州總管。
己卯，詔括天下戶口。徐圓朗寇濟州，治中吳人及論擊走之。
癸未，詔以太常樂工皆前代因罪配沒，子孫相承，多歷年所，良可哀愍；宜並蠲除為民，且令執事，若仕宦入流，勿更追集。
甲申，靈州總管楊師道擊突厥，破之。師道，恭仁之弟也。
詔發巴、蜀兵，以趙郡王孝恭為荊湘道行軍總管，李靖攝行軍長史，統十二總管，自夔州順流東下；以廬江王瑗為荊郢道行軍元帥，出襄州道，黔州刺史田世康出辰州道，黃州總管周法明出夏口道，以擊蕭銑。是月，孝恭發夔州。時峽江方漲，諸將請俟水落進軍，李靖曰：「兵貴神速。今吾兵始集，銑尚未知，若乘江漲，倏忽抵其城下，掩其不備，此必有擒；不可失也！」孝恭從之。
淮安王神通將關內兵至冀州，與李藝兵合。又發邢、洺、相、魏、恆、趙等州兵合五萬餘人，與劉黑闥戰於饒陽城南，布陳十餘里；黑闥眾少，依堤單行而陳以當之。會風雪，神通乘風擊之，既而風返，神通大敗，士馬軍資失亡三分之二。李藝居西偏，擊高雅賢，破之，逐奔數里，聞大軍不利，退保蒿城；黑闥就擊之，藝亦敗，薛萬均、萬徹皆為所虜，截發驅之。萬均兄弟亡歸，藝引兵歸幽州。黑闥兵勢大振。
上以秦王世民功大，前代官皆不足以稱之，特置天策上將，位在王公上。冬，十月，以世民為天策上將，領司徒、陝東道大行臺尚書令，增邑二萬戶，仍開天策府，置官屬，以齊王元吉為司空。世民以海內浸平，乃開館於宮西，延四方文學之士，出教以王府屬杜如晦、記室房玄齡、虞世南、文學褚亮、姚思廉、主簿李玄道、參軍蔡允恭、薛元敬、顏相時、咨議典簽蘇勖、天策府從事中郎於志宇、軍咨祭酒蘇世長、記室薛收、倉曹李守素、國子助教陸德明、孔穎達、信都蓋文達、宋州總管府戶曹許敬宗，並以本官兼文學館學士，分為三番，更日直宿，供給珍膳，恩禮優厚。世民朝謁公事之暇，輒至館中，引諸學士討論文籍，或夜分乃寢。又使庫直閻立本圖像，褚亮為贊，號十八學士。士大夫得預其選者，時人謂之「登瀛洲」。允恭，大寶之弟子；元敬，收之從子；相時，師古之弟；立本，毘之子也。
初，杜如晦為秦王府兵曹參軍，俄遷陝州長史。時府僚多補外官，世民患之。房玄齡曰：「餘人不足惜，至於杜如晦，王佐之才，大王欲經營四方，非如晦不可。」世民驚曰：「微公言，幾失之。」即奏為府屬。與玄齡常從世民征伐，參謀帷幄，軍中多事，如晦剖決如流。世民每破軍克城，諸將佐爭取寶貨，玄齡獨收采人物，致之幕府。又將佐有勇略者，玄齡必與之深相結，使為世民盡死力。世民每令玄齡入奏事，上歎曰：「玄齡為吾兒陳事，雖隔千里，皆如面談。」李玄道嘗事李密，為記室，密敗，官屬為王世充所虜，懼死，皆達曙不寐。獨玄道起居自若，曰：「死生有命，非憂可免！」眾服其識量。
庚寅，劉黑闥陷瀛州，殺刺史盧士睿。觀州人執刺史雷德備，以城降之。
辛卯，蕭銑鄂州刺史雷長穎以魯山來降。
趙郡王孝恭帥戰艦二千餘艘東下，蕭銑以江水方漲，殊不為備；孝恭等拔其荊門、宜都二鎮，進至夷陵。銑將文士弘將精兵數萬屯清江，癸巳，孝恭擊走之，獲戰艦三百餘艘，殺溺死者萬計；追奔至百里洲，士弘收兵復戰，又敗之，進入北江。銑江州總管蓋彥舉以五州來降。
毛州刺史趙元愷，性嚴急，下不堪命。丁卯，州民董燈明等作亂，殺元愷以應劉黑闥。
盛彥師自徐圓朗所逃歸。王薄因說青、萊、密諸州，皆下之。
蕭銑之罷兵營農也，才留宿衛數千人，聞唐兵至，文士弘敗，大懼，倉猝徵兵，皆在江、嶺之外，道塗阻遠，不能遽集，乃悉見兵出拒戰。孝恭將擊之，李靖止之曰：「彼救敗之師，策非素立，勢不能久，不若且泊南岸，緩之一日，彼必分其兵，或留拒我，或歸自守；兵分勢弱，我乘其懈而擊之，蔑不勝矣。今若急之，彼則並力死戰，楚兵剽銳，未易當也。」孝恭不從，留靖守營，自帥銳師出戰，果敗走，趣南岸。銑眾委舟收掠軍資，人皆負重，靖見其眾亂，縱兵奮擊，大破之，乘勝直抵江陵，入其外郭。又攻水城，拔之，大獲舟艦，李靖使孝恭盡散之江中。諸將皆曰：「破敵所獲，當藉其用，奈何棄以資敵？」靖曰：「蕭銑之地，南出嶺表，東距洞庭。吾懸軍深入，若攻城未拔，援兵四集，吾表裡受敵，進退不獲，雖有舟楫，將安用之？今棄舟艦，使塞江而下，援兵見之，必謂江陵已破，未敢輕進，往來覘伺，動淹旬月，吾取之必矣。」銑援兵見舟艦，果疑不進。其交州總管丘和、長史高士廉、司馬杜之松等將朝江陵，聞銑敗，悉詣孝恭降。
孝恭勒兵圍江陵，銑內外阻絕，問策於中書侍郎岑文本，文本勸銑降。銑乃謂群下曰：「天不祚梁，不可復支矣。若必待力屈，則百姓蒙患，奈何以我一人之故，陷百姓於塗炭乎！」乙巳，銑以太牢告於太廟，下令開門出降，守城者皆哭。銑帥群臣緦縗布幘詣軍門，曰：「當死者唯銑耳，百姓無罪，願不殺掠。」孝恭入據其城，諸將欲大掠，岑文本說孝恭曰：「江南之民，自隋末以來，困於虐政，重以群雄虎爭，今之存者，皆鋒鏑之餘，跂踵延頸以望真主，是以蕭氏君臣、江陵父老決計歸命，庶幾有所息肩。今若縱兵俘掠，使士民失望，恐自此以南，無復向化之心矣！」孝恭稱善，遽禁止之。諸將又言：「梁之將帥與官軍拒斗死者，其罪既深，請籍沒其家，以賞將士。」李靖曰：「王者之師，宜使義聲先路。彼為其主斗死，乃忠臣也，豈可同叛逆之科籍其家乎！」於是城中安堵，秋毫無犯。南方州縣聞之，皆望風款附。銑降數日，援兵至者十餘萬，聞江陵不守，皆釋甲而降。
孝恭送銑於長安，上數之。銑曰：「隋失其鹿，天下共逐之。銑無天命，故至此；若以為罪，無所逃死！」竟斬於都市。詔以孝恭為荊州總管；李靖為上柱國，賜爵永康縣公，仍使之安撫嶺南，得承制拜授。
先是，銑遣黃門侍郎江陵劉洎略地嶺表，得五十餘城，未還而銑敗，洎以所得城來降；除南康州都督府長史。
戊申，徐圓朗昌州治中劉善行以須昌來降。
庚戌，詔陝東道大行臺尚書省自令、僕至郎中、主事，品秩皆與京師同，而員數差少，山東行臺及總管府、諸州並隸焉。其益州、襄州、山東、淮南、河北等道令、僕以下，各降京師一等，員數又減焉。行臺尚書令得承制補署。其秦王、齊王府官之外，各置左右六護軍府，及左右親事帳內府。
閏月，乙卯，上幸稷州；己未，幸武功舊墅；壬戌，獵於好畤；乙丑，獵於九嵕；丁卯，獵於仲山；戊辰，獵於清水谷，遂幸三原；辛未，幸周氏陂；壬申，還長安。
十一月，甲申，上祀圜丘。
杜伏威使其將王雄誕擊李子通，子通以精兵守獨松嶺。雄誕遣其裨將陳當將千餘人，乘高據險以逼之，多張旗幟，夜則縛炬火於樹，佈滿山澤。子通懼，燒營走保杭州；雄誕追擊之，又敗之於城下。庚寅，子通窮蹙請降。伏威執子通並其左僕射樂伯通送長安；上釋之。
先是，汪華據黟、歙，稱王十餘年。雄誕還軍擊之，華拒之於新安洞口，甲兵甚銳。雄誕伏精兵於山谷，帥羸弱數千犯其陳，戰才合，陽不勝，走還營；華進攻之，不能克，會日暮，引還，伏兵已據其洞口，華不得入，窘迫請降。
聞人遂安據崑山，無民屬，伏威使雄誕擊之。雄誕以崑山險隘，難以力勝，乃單騎造其城下，陳國威靈，示以禍福。遂安感悅，帥諸將出降。於是伏威盡有淮南、江東之地，南至嶺，東距海。雄誕以功除歙州總管，賜爵宜春郡公。
壬辰，林州總管劉旻擊劉屳成，大破之。屳成僅以身免，部落皆降。
李靖度嶺，遣使分道招撫諸州，所至皆下。蕭銑桂州總管李襲志帥所部諸州來降，趙郡王孝恭即以襲志為桂州總管，明年入朝。以李靖為嶺南撫慰大使，檢校桂州總管，引兵下九十六州，得戶六十餘萬。
壬寅，劉黑闥陷定州，執總管李玄通，黑闥愛其才，欲以為大將，玄通不可。故吏有以酒肉饋之者，玄通曰：「諸君哀吾幽辱，幸以酒肉來相開慰，當為諸君一醉。」酒酣，謂守者曰：「吾能劍舞，願假吾刀。」守者與之，玄通舞竟，太息曰：「大丈夫受國厚恩，鎮撫方面，不能保全所守，亦何面目視息世間哉！」即引刀自刺，潰腹而死。上聞，為之流涕，拜其子伏護為大將。
庚戌，杞人周文舉殺刺史王文矩，以城應徐圓朗。
幽州大饑，高開道許以粟賑之。李藝遣老弱詣開道就食，開道皆厚遇之。藝喜，於是發民三千人，車數百乘，驢馬千餘匹，往受粟。開道悉留之，告絕於藝。復稱燕王，北連突厥，南與劉黑闥相結，引兵攻易州，不克，大掠而去。又遣其將謝稜詐降於藝，請兵授接，藝出兵應之。將至懷戎，稜襲擊破之。開道與突厥連兵數入為寇，恆、定、幽、易咸被其患。
十二月，乙卯，劉黑闥陷冀州，殺刺史麴稜。黑闥既破淮安王神通，移書趙、魏，故竇建德將卒爭殺唐官吏以應黑闥。庚申，遣右屯衛大將軍義安王孝常將兵討黑闥。黑闥將兵數萬進逼宗城，黎州總管李世勣先屯宗城，棄城走保洺州。甲子，黑闥追擊世勣等，破之，殺步卒五千人，世勣僅以身免。丙寅，洺州土豪翻城應黑闥。黑闥築壇於城東南，告天及祭竇建德而後入；後旬日，引兵攻拔相州，執刺史房晃，右武衛將軍張士貴潰圍走。黑闥南取黎、衛二州，半歲之間，盡復建德舊境。又遣使北連突厥，頡利可汗遣俟斤宋邪那帥胡騎從之。右武衛將軍秦武通、洺州刺史陳君賓、永寧令程名振皆自河北遁歸長安。
丁卯，命秦王世民、齊王元吉討黑闥。
昆彌遣使內附。昆彌，即漢之昆明也。巂州治中吉駐緯通南寧，至其國說之，遂來降。
己巳，劉黑闥陷邢州、趙州；庚午，陷魏州，殺總管潘道毅；辛未，陷莘州。
壬申，徙宋王元嘉為徐王。

