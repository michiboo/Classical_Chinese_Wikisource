
資治通鑑 第033卷

【漢紀二十五】　起閼逢攝提格，盡旃蒙單閼，凡二年。
春，正月，上行幸甘泉，郊泰畤。
二月，壬子，丞相方進薨。時熒惑守心，丞相府議曹平陵李尋奏記方進，言：「災變迫切，大責日加，安得但保斥逐之戮！闔府三百餘人，唯君侯擇其中，與盡節轉凶。」方進憂之，不知所出。會郎賁麗善為星，言大臣宜當之。上乃召見方進。還歸，未及引決，上遂賜冊，責讓以政事不治，災害並臻，百姓窮困，曰：「欲退君位，尚未忍，使尚書令賜君上尊酒十石，養牛一，君審處焉！」方進即日自殺。上秘之，遣九卿冊贈印綬，賜乘輿秘器、少府供張，柱檻皆衣素。天子親臨吊者數至，禮賜異於它相故事。
臣光曰：晏嬰有言：「天命不慆，不貳其命。」禍福之至，安可移乎！昔楚昭王、宋景公不忍移災於卿佐，曰：「移腹心之疾，寘諸股肱，何益也！」藉其災可移，仁君猶不肯為，況不可乎！使方進罪不至死而誅之，以當大變，是誣天也；方進有罪當刑，隱其誅而厚其葬，是誣人也；孝成欲誣天、人而卒無所益，可謂不知命矣。
三月，上行幸河東，祠后土。
丙戌，帝崩於未央宮。
帝素強無疾病。是時，楚思王衍、梁王立來朝，明旦，當辭去，上宿供張白虎殿；又欲拜左將軍孔光為丞相，已刻侯印，書贊。昏夜，平善，鄉晨，傅絝襪欲起，因失衣，不能言，晝漏上十刻而崩，民間讙嘩，鹹歸罪趙昭儀。皇太后詔大司馬莽雜與御史、丞相、廷尉治，問皇帝起居發病狀；趙昭儀自殺。
班彪贊曰：臣姑充後宮為婕妤，父子、昆弟侍帷幄，數為臣言：「成帝善修容儀，升車正立，不內顧，不疾言，不親指，臨朝淵嘿，尊嚴若神，可謂穆穆有天子之容者矣。博覽古今，容受直辭，公卿奏議可述。遭世承平，上下和睦。然湛乎酒色，趙氏亂內，外家擅朝，言之可為於邑！」建始以來，王氏始執國命，哀、平短祚，莽遂篡位，蓋其威福所由來者漸矣！
是日，孔光於大行前拜受丞相、博山侯印綬。
富平侯張放聞帝崩，思慕哭泣而死。
荀悅論曰：放非不愛上，忠不存焉。故愛而不忠，仁之賊也！
皇太后詔南、北郊長安如故。
夏，四月，丙午，太子即皇帝位，謁高廟；尊皇太后曰太皇太后，皇后曰皇太后。大赦天下。
哀帝初立，躬行儉約，省減諸用，政事由己出，朝廷翕然望至治焉。
己卯，葬教成皇帝於延陵。
太皇太后令傅太后、丁姬十日一至未央宮。
有詔問丞相、大司空：「定陶共王太后宜當何居？」丞相孔光素聞傅太后為人剛暴，長於權謀，自帝在襁褓，而養長教道至於成人，帝之立又有力；光心恐傅太后與政事，不欲與帝旦夕相近，即議以為：「定陶太后宜改築宮。」大司空何武曰：「可居北宮。」上從武言。北宮有紫房復道通未央宮，傅太后果從復道朝夕至帝所，求欲稱尊號，貴寵其親屬，使上不得由直道行。高昌侯董宏希指，上書言：「秦莊襄王母本夏氏，而為華陽夫人所子，及即位後，俱稱太后。宜立定陶共王后為帝太后。」事下有司，大司馬王莽，左將軍、關內侯、領尚書事師丹劾奏宏：「知皇太后至尊之號，天下一統，而稱引亡秦以為比喻，詿誤聖朝，非所宜言，大不道！」上新立，謙讓，納用莽、丹言，免宏為庶人。傅太后大怒，要上，欲必稱尊號。上乃白太皇太后，令下詔尊定陶恭王為恭皇。
五月，丙戌，立皇后傅氏，傅太后從弟晏之子也。
詔曰：「《春秋》，母以子貴。宜尊定陶太后曰恭皇太后，丁姬曰恭皇后，各置左右詹事，食邑如長信宮、中宮。」追尊傅父為崇祖侯，丁父為褒德侯；封舅丁明為陽安侯，舅子滿為平周侯，皇后父晏為孔鄉侯，皇太后弟、侍中、光祿大夫趙欽為新城侯。太皇太后詔大司馬莽就第，避帝外家；莽上疏乞骸骨。帝遣尚書令詔起莽，又遣丞相孔光、大司空何武、左將軍師丹、衛尉傅喜白太皇太后曰：「皇帝聞太后詔，甚悲！大司馬即不起，皇帝即不敢聽政！」太后乃復令莽視事。
成帝之世，鄭聲尤甚，黃門名倡丙強、景武之屬富顯於世，貴戚至與人主爭女樂。帝自為定陶王時疾之，又性不好音，六月，詔曰：「孔子不雲乎：『放鄭聲，鄭聲淫。』其罷樂府官；郊祭樂及古兵法武樂在《經》，非鄭、衛之樂者，條奏別屬他官。」凡所罷省過半。然百姓漸漬日久，又不制雅樂有以相變，豪富吏民湛沔自若。
王莽薦中壘校尉劉歆有材行，為侍中，稍遷光祿大夫，貴幸；更名秀。上復令秀典領《五經》，卒父前業；秀於是總群書而奏其七略，有《輯略》、有《六藝略》、有《諸子略》、有《詩賦略》、有《兵書略》、有《術數略》、有《方技略》。凡書六略，三十八種，五百九十六家、萬三千二百六十九卷。其敘諸子，分為九流：曰儒，曰道，曰陰陽，曰法，曰名，曰墨，曰從橫，曰雜，曰農，以為：「九家皆起於王道既微，諸侯力政，時君世主好惡殊方，是以九家之術蜂出並作，各引一端，崇其所善，以此馳說，取合諸侯，其言雖殊，譬猶水火相滅，亦相生也；仁之與義，敬之與和，相反而皆相成也。《易》曰：『天下同歸而殊塗，一致而百慮。』今異家者推所長，窮知究慮以明其指，雖有蔽短，合其要歸，亦《六經》之支與流裔；使其人遭明王聖主，得其所折中，皆股肱之材已。仲尼有言：『禮失而求諸野。』方今去聖久遠，道術缺廢，無所更索，彼九家者，不猶愈於野乎！若能修《六藝》之術而觀此九家之言，捨短取長，則可以通萬方之略矣。」
河間惠王良能修獻王之行，母太后薨，服喪如禮；詔益封萬戶，以為宗室儀表。
初，董仲舒說武帝，以「秦用商鞅之法，除井田，民得賣買，富者田連阡陌，貧者亡立錐之地，邑有人君之尊，裡有公侯之富，小民安得不困！古井田法雖難卒行，宜少近古，限民名田以贍不足，塞並兼之路；去奴婢，除專殺之威；薄賦斂，省繇役，以寬民力，然後可善治也！」及上即位，師丹復建言：「今累世承平，豪富吏民訾數巨萬，而貧弱愈困，宜略為限。」天子下其議，丞相光、大司空武奏請：「自諸侯王、列侯、公主名田各有限；關內侯、吏、民名田皆毋過三十頃；奴婢毋過三十人。期盡三年。犯者沒入宮。」時田宅、奴婢賈為減賤，貴戚近習皆不便也，詔書：「且須後。」遂寢不行。又詔齊三服官：「諸官織綺繡，難成、害女紅之物，皆止，無作輸。除任子令及誹謗詆欺法。掖廷宮人年三十以下，出嫁之；官奴婢五十以上，免為庶人，益吏三百石以下俸。」
上置酒未央宮，內者令為傅太后張幄，坐於太皇太后坐旁。大司馬莽按行，責內者令曰：「定陶太后，籓妾，何以得與至尊並！」徹去，更設坐。傅太后聞之，大怒，不肯會，重怨恚莽；莽復乞骸骨。秋，七月，丁卯，上賜莽黃金五百斤，安車駟馬，罷就第。公卿大夫多稱之者，上乃加恩寵，置中黃門，為莽家給使，十日一賜餐。又下詔益封曲陽侯根，安陽侯舜，新都侯莽，丞相光，大司空武邑戶各有差。以莽為特進、給事中、朝朔望，見禮如三公。又還紅陽侯立於京師。
傅太后從弟右將軍喜，好學問，有志行。王莽既罷退，眾庶歸望於喜。初，上之官爵外親也，喜獨執謙稱疾；傅太后始與政事，數諫之；由是傅太后不欲令喜輔政。庚午，以左將軍師丹為大司馬，封高鄉亭侯；賜喜黃金百斤，上右將軍印綬，以光祿大夫養病；以光祿勳淮陽彭宣為右將軍。大司空何武、尚書令唐林皆上書言：「喜行義修潔，忠誠憂國，內輔之臣也。今以寢病一旦遣歸，眾庶失望，皆曰：『傅氏賢子，以論議不合於定陶太后，故退，』百寮莫不為國恨之。忠臣，社稷之衛。魯以季友治亂，楚以子玉輕重，魏以無忌折衝，項以范增存亡。百萬之眾，不如一賢，故秦行千金以間廉頗，漢散黃金以疏亞父。喜立於朝，陛下之光輝，傅氏之廢興也。」上亦自重之，故尋復進用焉。
建平侯杜業上書詆曲陽侯王根、高陽侯薛宣、安昌侯張禹而薦朱博。帝少而聞知王氏驕盛，心不能善，以初立，故且優之。後月餘，司隸校尉解光奏：「曲陽侯，先帝山陵未成，公聘取故掖庭女樂五官殷嚴、王飛君等置酒歌舞，及根兄子成都侯況，亦聘取故掖庭貴人以為妻，皆無人臣禮，大不敬，不道！」於是天子曰：「先帝遇根、況父子，至厚也，今乃背恩忘義！」以根嘗建社稷之策，遣就國，免況為庶人，歸故郡。根及況父商所薦舉為官者皆罷。
九月，庚申，地震，自京師到北邊郡國三十餘處，壞城郭，凡壓殺四百餘人。上以災異問待詔李尋，對曰：「夫日者，眾陽之長，人君之表也。君不修道，則日失其度，晻昧亡光。間者日尤不精，光明侵奪失色，邪氣珥，蜺數作。小臣不知內事，竊以日視陛下，志操衰於始初多矣。唯陛下執乾剛之德，強志守度，毋聽女謁、邪臣之態；諸保阿、乳母甘言悲辭之託，斷而勿聽。勉強大誼，絕小不忍；良有不得已，可賜以貨財，不可私以官位，誠皇天之禁也。
「臣聞月者，眾陰之長，妃後、大臣、諸侯之象也。間者月數為變，此為母后與政亂朝，陰陽俱傷，兩不相便；外臣不知朝事，竊信天文，即如此，近臣已不足杖矣。唯陛下親求賢士，無強所惡，以崇社稷，尊強本朝！
「臣聞五行以水為本，水為準平，王道公正修明，則百川理，落脈通；偏黨失綱，則湧溢為敗。今汝、穎漂湧，與雨水並為民害，此《詩》所謂『百川沸騰』，咎在皇甫卿士之屬。唯陛下少抑外親大臣！
「臣聞地道柔靜，陰之常義也。間者關東地數震，宜務崇陽抑陰以救其咎，固志建威，閉絕私路，拔進英雋，退不任職，以強本朝！夫本強則精神折衝；本弱則招殃致凶，為邪謀所陵。聞往者淮南王作謀之時，其所難者獨有汲黯，以為公孫弘等不足言也。弘，漢之名相，於今亡比，而尚見輕，何況亡弘之屬乎！故曰朝廷亡人，則為賊亂所輕，其道自然也。」
騎都尉平當使領河堤，奏：「九河今皆窴滅。按經義，治水有決河深川而無堤防壅塞之文。河從魏郡以東北多溢決，水跡難以分明，四海之眾不可誣。宜博求能浚川疏河者。」上從之。
待詔賈讓奏言：「治河有上、中、下策。古者立國居民，疆理土地，必遺川澤之分，度水勢所不及。大川無防，小水得入，陂障卑下，以為污澤，使秋水多得其所休息，左右游波寬緩而不迫。夫土之有川，猶人之有口也，治土而防其川，猶止兒啼而塞其口，豈不遽止，然其死可立而待也。故曰：『善為川者決之使道，善為民者宣之使言。』蓋堤防之作，近起戰國，雍防百川，各以自利。齊與趙、魏以河為竟，趙、魏瀕山，齊地卑下，作堤去河二十五里，河水東抵齊堤則西泛趙、魏；趙、魏亦為堤，去河二十五里，雖非其正，水尚有所遊蕩。時至而去，則填淤肥美，民耕田之；或久無害，稍築宮宅，遂成聚落；大水時至，漂沒，則更起堤防以自救，稍去其城郭，排水澤而居之，湛溺自其宜也。今堤防，狹者去水數百步，遠者數里，於故大堤之內復有數重，民居其間，此皆前世所排也。河從河內黎陽至魏郡昭陽，東西互有石堤，激水使還，百餘里間，河再西三東，迫厄如此，不得安息。今行上策，徙冀州之民當水沖者，決黎陽遮害亭，放河使北入海；河西薄大山，東薄金堤，勢不能遠氾濫，期月自定。難者將曰：『若如此，敗壞城郭、田廬、塚墓以萬數，百姓怨恨。』昔大禹治水，山陵當路者毀之，故鑿龍門，辟伊闕，析厎柱，破碣石，墮斷天地之性，此乃人功所造，何足言也！今瀕河十郡，治堤歲費且萬萬；及其大決，所殘無數。如出數年治河之費以業所徙之民，遵古聖之法，定山川之位，使神人各處其所而不相奸；且以大漢方制萬里，豈其與水爭咫尺之地哉！此功一立，河定民安，千載無患，故謂之上策。若乃多穿漕渠於冀州地，使民得以溉田，分殺水怒，雖非聖人法，然也救敗術也。可從淇口以東為石堤，多張水門。恐議者疑河大川難禁制，滎陽漕渠足以卜之。冀州渠首盡，當仰此水門，諸渠皆往往股引取之：旱則開東方下水門，溉冀州；水則開西方高門，分河流，民田適治，河堤亦成。此誠富國安民、興利除害，支數百歲，故謂之中策。若乃繕完故堤，增卑倍薄，勞費無已，數逢其害，此最下策也。」
孔光、何武奏：「迭毀之次當以時定，請與群臣雜議。」於是光祿勳彭宣等五十三人皆以為：「孝武皇帝雖有功烈，親盡宜毀。」太僕王舜、中壘校尉劉歆議曰：「《禮》，天子七廟。七者其正法數，可常數者也。宗不在此數中，宗變也。苟有功德則宗之，不可預為設數。臣愚以為孝武皇帝功烈如彼，孝宣皇帝崇立之如此，不宜毀。」上覽其議，制曰：「太僕舜、中壘校尉歆議可。」
何武後母在蜀郡，遣吏歸迎；會成帝崩，吏恐道路有盜賊，後母留止。左右或譏武事親不篤，帝亦欲改易大臣，冬，十月，策免武，以列侯歸國。癸酉，以師丹為大司空。丹見上多所匡改成帝之政，乃上書言：「古者諒暗不言，聽於塚宰，三年無改於父之道。前大行屍柩在堂，而官爵臣等以及親屬，赫然皆貴寵，封舅為陽安侯，皇后尊號未定，豫封父為孔鄉侯；出侍中王邑、射聲校尉王邯等。詔書比下，變動政事，卒暴無漸。臣縱不能明陳大義，復曾不能牢讓爵位，相隨空受封侯，增益陛下之過。間者郡國多地動水出，流殺人民，日月不明，五星失行，此皆舉錯失中，號令不定，法度失理，陰陽溷濁之應也。
「臣伏惟人情無子，年雖六七十，猶博取而廣求。孝成皇帝深見天命，燭知至德，以壯年克己，立陛下為嗣。先帝暴棄天下，而陛下繼體，四海安寧，百姓不懼，此先帝聖德，當合天人之功也。臣聞『天威不違顏咫尺』，願陛下深思先帝所以建立陛下之意，且克己躬行，以觀群下之從化。天下者，陛下之家也，胏附何患不富貴，不宜倉卒若是，其不久長矣！」丹書數十上，多切直之言。
傅太后從弟子遷在左右，尤傾邪，上惡之，免官，遣歸故郡。傅太后怒；上不得已，復留遷。丞相光與大司空丹奏言：「詔書前後相反，天下疑惑，無所取信。臣請歸遷故郡，以銷奸黨。」卒不得遣，復為侍中，其逼於傅太后，皆此類也。
議郎耿育上書冤訟陳湯曰：「甘延壽、陳湯，為聖漢揚鉤深致遠之威，雪國家累年之恥，討絕域不羈之君，系萬里難制之虜，豈有比哉！先帝嘉之，仍下明詔，宣著其功，改年垂歷，傳之無窮。應是，南郡獻白虎，邊垂無警備。會先帝寢疾，然猶垂竟不忘，數使尚書責問丞相，趣立其功；獨丞相匡衡排而不予，封延壽、湯數百戶，此功臣戰士所以失望也。孝成皇帝承建業之基，乘征伐之威，兵革不動，國家無事，而大臣傾邪，欲專主威，排妒有功，使湯塊然被冤拘囚，不能自明，卒以無罪老棄。敦煌正當西域通道，令威名折衝之臣，旋踵及身，復為郅支遺虜所笑，誠可悲也！至今奉使外蠻者，未嘗不陳郅支之誅以揚漢國之盛。夫援人之功以懼敵，棄人之身以快讒，豈不痛哉！且安不忘危，盛必慮衰，今國家素無文帝累年節儉富饒之畜，又無武帝薦延梟俊禽敵之臣，獨有一陳湯耳！假使異世不及陛下，尚望國家追錄其功，封表其墓，以勸後進也。湯幸得身當聖世，功曾未久，反聽邪臣鞭逐斥遠，使亡逃分竄，死無處所。遠覽之士，莫不計度，以為湯功累世不可及，而湯過人情所有，湯尚如此，雖復破絕筋骨，暴露形骸，猶複製於脣舌，為嫉妒之臣所繫虜耳。此臣所以為國家尤戚戚也。」書奏，天子還湯，卒於長安。
孝哀皇帝上
春，正月，隕石於北地十六。
赦天下。
司隸校尉解光奏言：「臣聞許美人及故中宮史曹宮皆御幸孝成皇帝，產子。子隱不見。臣遣吏驗問，皆得其狀：元延元年，宮有身；其十月，宮乳掖庭牛官令捨。中黃門田客持詔記與掖庭獄丞籍武，令收置暴室獄，『毋問兒男、女，誰兒也！』宮曰：『善臧我兒胞，丞知是何等兒也！』後三日，客持詔記與武，問：『兒死未？』武對：『未死。』客曰：『上與昭儀大怒，奈何不殺！』武叩頭啼曰：『不殺兒，自知當死；殺之，亦死！』即因客奏封事曰：『陛下未有繼嗣，子無貴賤，唯留意！』奏入，客復特詔記取兒，付中黃門王舜。舜受詔，內兒殿中，為擇乳母，告『善養兒，且有賞，毋令漏洩！』舜擇官婢張棄為乳母。後三日，客復持詔記並藥以飲宮。宮曰：『果也欲姊弟擅天下！我兒，男也，額上有壯發，類孝元皇帝。今兒安在？危殺之矣！奈何令長信得聞之？』遂飲藥死。棄所養兒十一日，宮長李南以詔書取兒去，不知所置。許美人元延二年懷子，十一月乳。昭儀謂成帝曰：『常紿我言從中宮來。即從中宮來，許美人兒何從生中！許氏竟當復立邪！』懟，以手自搗，以頭擊壁戶柱，從床上自投地，啼泣不肯食，曰：『今當安置我，我欲歸耳！』帝曰：『今故告之，反怒為，殊不可曉也！』帝亦不食。昭儀曰：『陛下自知是，不食何為！陛下嘗自言：「約不負女！」今美人有子，竟負約，謂何？』帝曰：『約以趙氏，故不立許氏，使天下無出趙氏上者，毋憂也！』後詔使中黃門靳嚴從許美人取兒去，盛以葦篋，置飾室簾南去。帝與昭儀坐，使御者於客子解篋緘，未已，帝使客子及御者皆出，自閉戶，獨與昭儀在。須臾開戶，呼客子使緘封篋，及詔記令中黃門吳恭持以與籍武曰：『告武，篋中有死兒，埋屏處，勿令人知！』武穿獄樓垣下為坎，埋其中。其它飲藥傷墮者無數事，皆在四月丙辰赦令前。臣謹案：永光三年，男子忠等發長陵傅夫人塚。事更大赦，孝元皇帝下詔曰：『此朕所不當得赦也。』窮治，盡伏辜。天下以為當。趙昭儀傾亂聖朝，親滅繼嗣，親屬當伏天誅。而同產親屬皆在尊貴之位，迫近帷幄，群下寒心，請事窮竟！」丞相以下議正法，帝於是免新成侯趙欽、欽兄子成陽侯訢皆為庶人，將家屬徙遼西郡。
議郎耿育上疏言：「臣聞繼嗣失統，廢適立庶，聖人法禁，古今至戒。然太伯見歷知適，逡循固讓，委身吳、粵，權變所設，不計常法，致位王季，以崇聖嗣，卒有天下，子孫承業七八百載，功冠三王，道德最備，是以尊號追及太王。故世必有非常之變，然後乃有非常之謀。孝成皇帝自知繼嗣不以時立，念雖末有皇子，萬歲之後未能持國，權柄之重，制於女主，女主驕盛則耆欲無極，少主幼弱則大臣不使，世無周公抱負之輔，恐危社稷，傾亂天下。知陛下有賢聖通明之德，仁孝子愛之恩，懷獨見之明，內斷於身，故廢後宮就館之漸，絕微嗣禍亂之根，乃欲致位陛下以安宗廟。愚臣既不能深援安危，定金匱之計，又不知推演聖德，述先帝之志，乃反覆校省內，暴露私燕，誣污先帝傾惑之過，成結寵妾□石媢之誅，甚失賢聖遠見之明，逆負先帝憂國之意！夫論大德不拘俗，立大功不合眾，此乃孝成皇帝至思所以萬萬於眾臣，陛下聖德盛茂所以符合於皇天也，豈當世庸庸斗筲之臣所能及哉！且褒廣將順君父之美，匡救銷滅既往之過，古今通義也。事不當時固爭，防禍於未然，各隨指阿從以求容媚；晏駕之後，尊號已定，萬事已訖，乃探追不及之事，訐揚幽昧之過，此臣所深痛也！願下有司議，即如臣言，宜宣佈天下，使鹹曉知先帝聖意所起。不然，空使謗議上及山陵，下流後世，遠聞百蠻，近布海內，甚非先帝托後之意也。蓋孝子，善述父之志，善成人之事，唯陛下省察！」帝亦以為太子頗得趙太后力，遂不竟其事。傅太后恩趙太后，趙太后亦歸心，故太皇太后及王氏皆怨之。
丁酉，光祿大夫傅喜為大司馬，封高武侯。
秋，九月，甲辰，隕石於虞二。郎中令泠褒、黃門郎段猶等復奏言：「定陶共皇太后、共皇后，皆不宜復引定陶籓國之名，以冠大號；車馬、衣服宜皆稱皇之意，置吏二千石以下，各供厥職；又宜為共皇立廟京師。」上復下其議，群下多順指言：「母以子貴，宜立尊號以厚孝道。」唯丞相光、大司馬喜、大司空丹以為不可。丹曰：「聖王制禮，取法於天地。尊卑者，所以正天地之位，不可亂也。今定陶共皇太后、共皇后以『定陶共』為號者，母從子，妻從夫之義也。欲立官置吏，車服與太皇太后並，非所以明『尊無二上』之義也。定陶共皇號謚已前定，義不得復改。禮：『父為士，子為天子，祭以天子，其屍服以士服』，子無爵父之義，尊父母也。為人後者為之子，故為所後服斬衰三年，而降其父母期，明尊本祖而重正統也。孝成皇帝聖恩深遠，故為共王立後，奉承祭祀，令共皇長為一國太祖，萬世不毀，恩義已備。陛下既繼體先帝，持重大宗，承宗廟、天地、社稷之祀，義不可復奉定陶共皇祭入其廟。今欲立廟於京師，而使臣下祭之，是無主也。又，親盡當毀。空去一國太祖不墮之祀，而就無主當毀不正之禮，非所以尊厚共皇也。」丹由是浸不合上意。
會有上書言：「古者以龜、貝為貨，今以錢易之，民以故貧，宜可改幣。」上以問丹，丹對言可改。章下有司議，皆以為行錢以來久，難卒變易。丹老人，忘其前語，復從公卿議。又丹使吏書奏，吏私寫其草。丁、傅子弟聞之，使人上書告「丹上封事，行道人遍持其書。」上以問將軍、中朝臣，皆對曰：「忠臣不顯諫。大臣奏事，不宜漏洩，宜不廷尉治。」事下廷尉，劾丹大不敬，事未決，給事中、博士申鹹、炔欽上書言：「丹經行無比，自近世大臣能若丹者少。發憤懣，奏封事，不及深思遠慮，使主簿書，漏洩之過不在丹，以此貶黜，恐不厭眾心。」上貶鹹、欽秩各二等。遂策免丹曰：「朕惟君位尊任重，懷諼迷國，進退違命，反覆異言，甚為君恥之！以君嘗托傅位，未忍考於理，其上大司空、高樂侯印綬，罷歸！」
尚書令唐林上疏曰：「竊見免大司空丹策書，泰深痛切！君子作文，為賢者諱。丹，經為世儒宗，德為國黃耇，親傅聖躬，位在三公；所坐者微，海內未見其大過。事既以往，免爵太重；京師識者鹹以為宜復丹爵邑，使奉朝請。唯陛下裁覽眾心，有以尉復師傅之臣！」上從林言，下詔，賜丹爵關內侯。
上用杜業之言，召見朱博，起家復為光祿大夫；遷京兆尹。冬，十月，壬午，以博為大司空。
中山王箕子，幼有眚病，祖母馮太后自養視，數禱祠解。上遣中郎謁者張由將醫治之。由素有狂易病，病發，怒去，西歸長安。尚書簿責由擅去狀，由恐，因誣言中山太后祝詛上及傅太后。傅太后與馮太后並事元帝，追怨之，因是遣御史丁玄案驗；數十日，無所得。更使中謁者令史立治之；立受傅太后指，冀得封侯，治馮太后女弟習及弟婦君之，死者數十人，誣奏云：「祝詛，謀殺上，立中山王。」責問馮太后，無服辭。立曰：「熊之上殿何其勇，今何怯也！」太后還謂左右：「此乃中語，前世事，吏何用知之？欲陷我效也！」乃飲藥自殺。宜鄉侯參、君之、習夫及子當相坐者，或自殺，或伏法，凡死者十七人。眾莫不憐之。
司隸孫寶奏請覆治馮氏獄，傅太后大怒曰：「帝置司隸，主使察我！馮氏反事明白，故欲擿抉以揚我惡，我當坐之！」上乃順指，下寶獄。尚書僕射唐林爭之，上以林朋黨比周，左遷敦煌魚澤障候。大司馬傅喜、光祿大夫龔勝固爭，上為言太后，出寶，復官。張由以先告，賜爵關內侯；史立遷中太僕。

————————
《資治通鑒》（宋）司馬光編著；（元）胡三省音注
●卷第三十三
【漢紀二十五】
孝成皇帝下 起閼逢攝提格（甲寅），盡旃蒙單閼（乙卯），凡二年
綏和二年〔（甲寅、前七）〕
①春，正月，上行幸甘泉，郊泰畤。
②二月，〔考異：荀紀雲「赦天下」今本紀無之，故不取。〕壬子，丞相方進薨。
時熒惑守心，〔心為明堂；熒惑守心，王者惡之。火曰熒惑星。熒惑，天子理也。雖有明天子，必視熒惑所在。見天文志。〕丞相府議曹平陵李尋〔議曹，職在論議，自公府至州郡皆有之。〕奏記方進，言：「災變迫切，大責日加，安得保斥逐之戮！〔師古曰：言其事重，不但斥逐而已也。〕闔府三百餘人，〔師古曰：三百餘人，言丞相之官屬也。〕唯君侯擇其中，與盡節轉凶。」方進憂之，不知所出。會郎賁麗善為星，〔善為甘、石之學也。師古曰：賁，姓也。麗，名也。賁，音肥。〕言大臣宜當之。上乃召見方進。還歸，未及引決，〔師古曰：引決，自裁也。還，從宣翻。〕上遂賜冊，責讓以政事不治，災害並臻，百姓窮困，〔冊，即策書也。說文：冊，符命也，諸侯進受於王也；象其劄一長一短，中有二繩之形。程大昌演繁露曰：策制長二尺，短者半之；其次一長一短；兩編下唯用篆書：此漢策拜丞相之制也。至策免，則以尺一木，兩行而隸書，與策拜異矣。治，直吏翻。〕曰：「欲退君位，尚未忍，使尚書令賜君上尊酒十石，養牛一，君審處焉！」〔如淳曰：漢儀注，有天地大變，天下大過，皇帝使侍中持節乘四白馬，賜上尊酒十斛，牛一頭，策告殃咎。使者去半道，丞相即上病。使者還，未白事，尚書以丞相不起聞。律：稻米一鬥得酒一鬥為尊，稷米一鬥得酒一鬥為中尊，粟米一鬥得酒一鬥為下尊。師古曰：稷，即粟也；宜為黍米，不當言稷。且作酒自有澆、淳之異，為上、中、下耳。處，昌呂翻。〕方進即日自殺。上秘之，遣九節策贈印綬，賜乘輿秘器、少府供張，柱檻皆衣素。〔乘，繩證翻。秘器，東園秘器也。供，音居用翻。張，音竹亮翻。師古曰：柱，屋柱也；檻，軒前闌版也；皆以白素衣之。衣，音於既翻。〕天子親臨吊者數至，禮賜異於他相故事。〔師古曰：漢舊儀雲：丞相有疾，皇帝法駕親至問疾，從西門入；即薨，移居第中。車駕往吊，賜棺、棺斂斂具；贈錢、葬地。葬日，公卿已下會葬。數，所角翻。〕
臣光曰：晏嬰有言：「天命不慆，不貳其命。」〔晏子對齊侯禳彗之辭也。杜預曰：慆，疑也，音他刀翻。〕禍福之至，安可移乎！昔楚昭王、宋景公不忍移災於卿佐，曰：「移腹心之疾，寘諸股肱，何益也！」〔左傳：哀六年，有雲如眾赤鳥，夾日而飛，三日。楚子使問諸周太史，周太史曰：「其當王身乎！若禜之，可移於令尹、司馬。」王曰：「移腹心之疾而寘股肱，何益！」遂弗禜。史記：宋景公時，熒惑守心，景公憂之。司星子韋曰：「可移於相。」公曰：「相，吾之股肱。」曰：「可移於民。」公曰：「君者待民。」曰：「可移於歲。」公曰：「歲饑民困，吾誰為君！」子韋曰：「天高聽卑，君有仁人之言三，熒惑宜有動。」候之，果徙三度。〕藉其災可移，〔藉之為言借也，假也；設為之言，以發所欲言之意。〕仁君猶不忍〔【章：十四行本「忍」作「肯」；乙十一行本同；孔本同。】〕為，況不可乎！使方進罪不至死而誅之，以當大變，是誣天也；方進有罪當刑，隱其誅而厚其葬，是誣人也；孝成欲誣天、人而卒無所益，〔卒，子恤翻。〕可謂不知命矣。
帝素強無疾病，〔自強以為無疾病也。〕是時，楚思王衍、梁王立來朝，〔衍，楚孝王囂之子。〕明旦，當辭去，上宿，供張白虎殿；又欲拜左將軍孔光為丞相，已刻侯印，；書贊。〔師古曰：贊，謂延拜之文。贊，進也，延進而拜之也。書贊者，書贊辭於策也。〕昏夜，平善，鄉晨，傅炁聵欲起，〔應劭曰：傅，著也。師古曰：鄉，讀曰向。傅，讀曰附。炁，古字也。聵，音武伐翻。〕因失衣，不能言，〔攬衣而失，手緩縱也。〕晝漏上十刻而崩。〔司漏之度，有晝漏、夜漏。是時三月，晝漏五十八刻。上者，漏箭浮而上也。上，時掌翻。〕民間讙嘩，咸歸罪趙昭儀。〔讙，許元翻。〕皇太后詔大司馬莽雜與禦史、丞相、廷尉治，問皇帝起居發病狀；趙昭儀自殺。
班彪贊曰：臣姑充後宮為婕妤，〔婕妤，音接予。〕父子、昆弟侍帷幄，數為臣言：〔數，所角翻。為，於偽翻。〕「成帝善修容儀，升車正立，不內顧，不疾言，不親指，〔師古曰：不內顧者，儼然端嚴，不回眄也。不疾言者，為輕肆也。不親指者，為惑下也。此三句者，本論語鄉黨篇述孔子之事，班氏引之。今論語雲：車中不內顧，不疾言，不親指。內顧者，說者以為前視不過衡軛，旁視不過蟥較，與此不同。蟥，音於綺翻。余謂此亦成帝學論語而有得於修容儀者也。夫聖人道德之容，積於中而發於外；帝則因論語之文，而剛制其外而巳。損者三樂，帝何不能服膺斯言乎！嗚呼，豈唯是哉！論語二十篇，修身、齊家、治國、平天下盡在是矣。〕臨朝淵嘿，尊嚴若神，可謂〔【章：十四行本「謂」下有「有」字；乙十一行本同；孔本同。】〕穆穆天子之容〔【章：十四行本「容」下有「者」字；乙十一行本同；孔本同。】〕矣。〔淵，深；嘿，靜也。師古曰：禮記雲：天子穆穆，諸侯皇皇，大夫濟濟，士蹌蹌。毛晃曰：穆穆，和敬貌。朝，直遙翻；下同。〕博覽古今，容受直辭，公卿奏議可述。遭世承平，上下和睦。然湛於〔【章：十四行本「於」作「乎」；乙十一行本同；孔本同。】〕酒色，〔師古曰：湛，讀曰耽。孔穎達曰：耽者，過禮之樂。〕趙氏亂內，外家擅朝，言之可為於邑！」〔師古曰：於邑，短氣貌，讀如本字。於，又音烏；邑，又音烏合翻。〕建始以來，王氏始執國命，哀、平短祚，莽遂篡位，蓋其威福所由來者漸矣！〔言不氏之禍，始於成帝。〕
④丙戌，帝崩於未央宮。〔臣瓚曰：帝年二十即位，即位二十六年，壽四十五。師古曰：即位明年乃改元耳，壽四十六。〕
⑤是日，孔光於大行前拜受丞相、博山侯印綬。〔大行前，謂大行皇帝柩前。韋昭曰：大行者，不反之辭。恩澤侯表，博山侯，國於南陽順陽。〕
⑥富平侯張放聞帝崩，思慕哭泣而死。〔放自河東都尉征為侍中、光祿勳；丞相翟方進奏免放，遣就國。〕
荀悅論曰：放非不愛上，忠不存焉。故愛而忠，仁之賊也！
⑧夏，四月，丙午，太子即皇帝位，謁高廟；尊皇太后曰太皇太后，皇后曰皇太后。大赦天下。
⑨己卯，葬孝成皇帝於延陵。〔臣瓚曰：自崩至葬凡五十四日。延陵在扶風，去長安六十二裏。考異曰：成紀：「三月，丙戌，帝崩於未央宮。四月，己卯，葬延陵。」臣瓚曰：「自崩及葬凡五十四日。」漢紀：「三月，丙午，帝崩，四月，己卯，葬延陵。」自崩及葬三十四日。按是年三月己巳朔，無丙午；四月己亥朔，無己卯。若依成紀，則當雲「五月己卯葬」；依荀紀，當雲「閏三月丙午崩」。二者各有差舛，未知孰是。按是年閏七月，不當頓差四月。今且從成紀之文。〕
⑩太皇太后令傅太后、丁姬十日一至未央宮。
有詔問丞相、大司空：「定陶共王太后宜當何居﹖」〔共，讀曰恭。〕丞相孔光素聞傅太后為人剛暴，長於權謀，自帝在繈褓，而養長教道至於成人，〔養長，知兩翻。道，讀曰導。〕帝之立又有力；〔事見上卷元延四年。〕光心恐傅太后與政事，〔師古曰：與，讀曰豫。〕不欲與帝旦夕相近，〔近，其靳翻。〕即議以為：「定陶太后宜改築宮。」大司空何武曰：「可居北宮。」上從武言。北宮有紫房複道通未央宮，〔長安記：桂宮在未央宮北，亦曰北宮。余按漢書平帝紀，成帝趙皇后退居北宮，哀帝傅皇后退居桂宮，則北宮、桂宮自是兩宮。〕傅太後果從複道朝夕至帝所，求欲稱尊號，貴寵其親屬，使上不得由直道行。〔師古曰：不得依正直之道也。余謂子宗不得間大宗，藩後不得位四長樂，私戚不得妄幹恩澤，所謂正道也。〕高昌侯董巨集〔巨集，高昌侯董忠子也。功臣表，高昌侯，國於千乘。〕希指，上書言：「秦莊襄王母本夏氏，而為華陽夫人所子，及即位後，俱稱太后。〔事見六卷秦孝文王元年。上，時掌翻。華，戶化翻。〕宜立定陶共王后為帝太后。」事下有司，〔下，遐稼翻。〕大司馬王莽、左將軍、關內侯、領尚書事師丹劾奏宏：「知皇太后至尊之號，天下一統，而稱引亡秦以為比喻，詿誤聖朝，〔劾，戶概翻。詿，戶卦翻。〕非所宜言，大不道！」上新立，謙讓，納用莽、丹言，免宏為庶人。傅太后大怒，要上，欲必稱尊號。〔要，一遙翻。〕上乃白太皇太后，令下詔尊定陶恭王為恭皇。
五月，丙戌，立皇后傅氏，傅太后從弟晏之子也。〔從，才用翻。〕
詔曰：「春秋，母以子貴。〔見公羊春秋傳隱元年。〕宜尊定陶太后曰恭皇太后、丁姬曰恭皇后，各置左右詹事，食邑如長信宮、中宮。」〔應劭曰：成帝母王太后居長信宮。李奇曰：傅姬如長信，丁姬如中宮也。師古曰：中宮，皇后之宮。〕追尊傅父為崇祖侯，丁父為褒德侯；封舅丁明為陽安侯，舅子滿為平周侯，皇后父晏為孔卿侯，〔師古曰：傅父，傅太后之父。丁父，丁太后之父。地理志，汝南郡有陽安縣。恩澤侯表，平周侯，食邑於南陽湖陽。孔卿侯，食邑於沛郡夏丘。〕皇太后弟侍中、光祿大夫趙欽為新城侯。〔地理志，河南郡有新城縣。〕太皇太后詔大司馬莽就第，避帝外家』莽上疏乞骸骨。帝遣尚書令詔起莽，又遣丞相孔光、大司空何武、左將軍師丹、衛尉傅喜白太皇太后曰：「皇帝聞太后詔，甚悲！大司馬即不起，皇帝即不敢聽政！」太后乃複令莽視事。〔太皇太后止稱太后，史省文。複，扶又翻。〕
成帝之世，鄭聲尤甚，〔週末有鄭、衛之樂：東門、溱洧之詩，鄭聲也；桑中、濮上之音，衛聲也：皆淫聲也。其後凡淫聲通謂之鄭聲。孔子曰：鄭聲淫，是也。〕黃門名倡丙強、景武之屬富顯世，〔倡，音齒良翻。〕貴戚至與人主爭女樂。〔蓋王氏五侯、淳于長之屬也。〕帝自為定陶王時疾之，又性不好音，〔好，呼到翻。〕六月，詔曰：「孔子不雲乎：『放鄭聲，鄭聲淫。』〔師古曰：論語載孔子之言。鄭國有溱、洧之水，男女亟於其間聚會，故俗亂而樂淫。〕其罷樂府官；〔立樂府見十九卷元狩三年。〕郊祭樂及古兵法武樂在經，非鄭、衛之樂者，別〔【章：十四行本「別」上有「條奏」二字；乙十一行本同；孔本同；張校同；退齋校同。】〕屬他官。」〔郊祭樂，亦武帝置，今以給祠南、北郊。大樂鼓、嘉至鼓、邯鄲鼓、騎吹鼓、江南鼓、淮南鼓、巴俞鼓、歌鼓、楚嚴鼓、梁皇鼓、臨淮鼓、茲邡鼓，朝賀置酒，陳殿上，應古兵法，凡鼓十二，人員百一十八人，郊祭員十三人；諸族樂人兼雲招給祠南、北郊用六十七人，兼給事雅樂用四人，夜誦員五人，剛、別柎員二人，給盛德主調篪員二人，聽工以日知律冬夏至一人，鍾工、磬工、簫工員各一人；僕射二人，主領諸樂人；皆不可罷。竽工員三人，罷一；琴工員五人，罷三；柱工員二人，罷一；繩弦工員六人，罷四；鄭四會員六十二人，留一人給事雅樂，餘罷；張瑟員八人，留一；安世樂鼓、沛吹鼓。族歌鼓。陳吹鼓、商樂鼓、東海鼓、長樂鼓、縵樂鼓，凡鼓八，員百二十八人，朝賀置酒陳前殿房中，不應經法；治竽員五人，楚鼓員六人，常從倡三十人，常從象人四人，詔隨常從倡十六人；秦倡員二十九人，秦倡象人員三人，詔隨秦倡一人；雅大人員九人，朝賀置酒為樂；楚四會員十七人，巴四會員十二人，銚四會員十二人，齊四會員十九人，蔡謳員三人，齊謳員六人，竽、瑟、鍾、磬員五人，皆鄭聲，可罷。師學百四十四人，其七十二人給太官挏馬酒，其七十二人可罷。大凡八百二十九人，其三百八十八人不可罷，可領屬大樂；其四百四十一人不應經法，或鄭、衛之聲，皆可罷。奏可。晉灼曰：邡，音方。師古曰：招，讀與翹同。剛及別柎，皆鼓名也。柎，音膚。柱工，主箏瑟之柱者，弦，琴瑟之弦。繩，言主糾合作之也。縵樂，雜樂也，音漫。挏，音動。李奇曰：以馬乳為酒，撞挏乃成。孟康曰：象人，若今戲蝦、魚、師子者也。韋昭曰：著假面者也。〕凡所罷省過半。然百姓漸漬日久，又不制雅樂有以相變，豪富吏民湛沔自若。〔漸，讀曰沾。師古曰：湛，讀曰沈，又讀曰耽。自若，言自如故也。〕
王莽薦中壘校尉劉歆有材行，〔行，下孟翻。〕為侍中，稍遷光祿大夫，貴幸；更名秀。〔歆改名秀，冀以應圖讖。更，工衡翻。〕上複令秀典領五經，卒父前業；〔秀父向典校書，見三十卷河平三年。師古曰：卒，終也。複，扶又翻。卒，子恤翻。〕秀於是總群書而奏其七略，有輯略、有六藝略、有諸子略、有詩賦略、有兵書略、有術數略、有方技略。〔師古曰：輯略，謂群書之總要。輯，與集同。六藝，六經也。諸子，即下九流是也。詩賦，則自屈原、荀卿至揚雄等所作也。兵書，則權謀、技巧、形勢、陰陽之書也。術數，則天文、曆譜、五行、蓍龜、雜占、形法之書也。方技，則醫經、經方、房中、神仙之書也。〕凡書六略，三十八種，〔種，章勇翻。〕五百九十六家、萬三千二百六十九卷。其敘諸子，分為九流：曰儒，曰道，曰陰陽，曰法，曰名，曰墨，曰從橫，曰雜，曰農，〔從，子容翻。〕以為：「九家皆起於王道既微，諸侯力政，時君世主好惡殊方，〔好，呼到翻。惡，烏路翻。〕是以九家之術裸出並作，〔師古曰：裸與鋒同。〕各引一端，崇其所善，以此馳說，取合諸侯，其言雖殊，譬如水火相滅，亦相生也；〔水滅火而生木，木複生火。〕仁之與義，敬之與和，相反而皆相成也。易曰：『天下同歸而殊塗，一致而百慮』。〔師古曰：下系之辭。〕今異家者推所長，窮知究慮以明其指，雖有蔽短，合其要歸，亦六經之支與流裔；〔師古曰：裔，衣末也。其於六經，如水之下流，衣之末裔。〕使其人遭明王聖主，得其所折中，〔中，竹仲翻。〕皆股肱之材已。〔師古曰：巳，語終辭。〕仲尼有言：『禮失而求諸野。』〔師古曰：言都邑失禮，則於外野求之，亦將有獲。〕方今去聖久遠，道術缺廢，無所更索，〔師古曰：索，求也。索，山客翻。〕彼九家者，不猶愈於野乎！〔師古曰：愈，勝也。〕若能修六藝之術而觀此九家之言，舍短取長，〔舍，讀曰舍。〕則可以通萬方之略矣。」
河間惠王良能修獻王之行，〔行，下孟翻。〕母太后薨，服喪如禮；詔益封萬戶，以為宗室儀錶。〔師古曰：儀錶者，言為禮儀之表率。餘謂有儀可象謂之儀，四外望之以取正謂之表。〕
初，董仲舒說武帝，〔說，輸芮翻。〕以「秦用商鞅之法，除井田，〔事見二卷周顯王十九年。〕民得賣買，富者田連阡陌，貧者亡立錐之地。〔亡，讀與無同。〕邑有人君之尊，裏有公侯之富，小民安得不困！古井田法雖難卒行，〔卒，讀曰猝。〕宜少近古，〔少，詩沼翻。〕限民名田以贍不足，〔師古曰：名田，占田也。各為立限，不使富者過制，則可使貧弱之家足也。〕塞並兼之路；去奴婢，除專殺之威；〔服虔曰：不得專殺奴婢也。塞，悉則翻。去，羌呂翻。〕薄賦斂，省繇役，〔斂，力贍翻。繇，讀曰傜。〕以寬民力，然後可善治也！」〔治，直吏翻。〕及上即位，師丹複建言：〔複，扶又翻。〕「今累世承平，豪富吏民訾數巨萬，〔訾，與貲同。〕而貧弱愈困，宜略為限。」天子下其議，〔下，遐稼翻。〕丞相光、大司空武奏請：「自諸侯王、列侯、公主名田各有限；關內侯、吏、民名田皆毋過三十頃；奴婢毋過三十人，〔據哀帝紀：有司條奏：「諸侯王、列侯得名田國中，列侯在長安及公主得名田縣、道。關內侯、吏、民名田皆毋得過三十頃。諸侯王奴婢二百人，列侯、公主百人，關內侯吏民三十人。」與此少異。食貨志亦與紀同。〕期盡三年；犯者沒入官。」時田宅、奴婢賈為減賤，〔賈，讀曰價。〕貴戚近習皆不便也，〔皆不以為便於己也。〕詔書且須後，〔師古曰：須，待也。〕遂寢不行。又詔：「齊三服官、諸官，織綺繡難成、害女紅之物，皆止，無作輸。〔齊三服官及諸織官，皆無作難成之物以輸送也。如淳曰：紅，亦工也。其所作已成、未成，皆止無複作，皆輸所近官府也。師古曰：如說非也，謂未成者不作，已成者不輸耳。餘謂如說固非，顏說亦未若餘說之為簡易明白也。〕除任子令及誹謗詆欺法。〔應劭曰：任子令者，漢儀註：吏二千石以上視事滿三年，得任同產若子一人為郎。不以德選，故除之。師古曰：任，保也。詆，誣也。〕掖庭宮人年三十以下，出嫁之；〔重絕人道也。〕官奴婢五十以上，免為庶人。益吏三石以下俸。」
上置酒未央宮，內者令為傅太后張幄，坐於太皇太后坐旁。〔百官志：內者令，屬少府，以宦者為之，掌中布張諸衣物。為，於偽翻。師古曰：坐，音材臥翻；下同。〕大司馬莽按行，〔行，下孟翻。〕責內者令曰：「定陶太后，藩妾，何以得與至尊並！」徹去，更設坐。〔去，羌呂翻。更，工衡翻。〕傅太后聞之，大怒，不肯會，重怨恚莽；〔師古曰：會，謂至酒所也。重，音直用翻。〕莽複乞骸骨。〔複，扶又翻。〕秋，七月，丁卯，上賜莽黃金五百斤，安車駟馬，罷就第。〔考異曰：公卿表：「十一月，丁卯，大司馬莽免。庚午，師丹為大司馬。四月，徙。」又曰：「十月，癸酉，丹為大司空。」又曰：「太子太傅師丹為左將軍，五月遷。」荀紀：「七月，丁巳，大司馬莽免。」按丹若以十一月為司馬，四月徙官，不得以十月為司空也。七月丁卯朔，無丁巳。年表月誤，荀紀日誤。〕公卿大夫多稱之者，上乃加恩寵，置中黃門，為莽家給使，〔蘇林曰：使黃門在其家為使令。〕十日一賜餐。又下詔益封曲陽侯根、安陽侯舜、新都侯莽、丞相光、大司空武邑戶各有差。〔益封根二千戶；舜五百戶，舜，音子也；莽三百五十戶；光千戶；武更以南陽犨之博望鄉為泛鄉侯國，益封千戶。〕以莽為特進、給事中，朝朔望，見禮如三公。〔朝，直遙翻。〕又還紅陽侯立於京師。〔立就國見上捲去年。〕
傅太后從弟右將軍喜，好學問，有志行。〔從，才用翻。好，呼到翻。行，下孟翻；下同。〕王莽既罷退，眾庶歸望於喜。初，上之官爵外親也，〔外親，外家之親。〕喜獨執謙稱疾；傅太后始與政事，數諫之；〔與，讀曰豫。數，所角翻。〕由是傅太后不欲令喜輔政。庚午，以左將軍師丹為大司馬，封高鄉亭侯；〔按丹傳及恩澤侯表，皆雲封高樂侯，國於東海。〕賜喜黃金百斤，上右將軍印綬，以光祿大夫養病；以光祿勳淮陽彭宣為右將軍。大司空何武、尚書令唐林皆上書言：「喜行義修潔，忠誠憂國，內輔之臣也。〔言可為內朝輔弼之臣。〕今以寢病一旦遣歸，眾庶失望，皆曰：『傅氏賢子，以論議不合於定陶太后，故退，』百寮莫不為國恨之。〔為，於偽翻。〕忠臣，社稷之衛；魯以季友治亂，〔師古曰：謂季氏亡則魯不昌。治，直吏翻。〕楚以子玉輕重，〔師古曰：謂楚殺子玉而晉侯喜可知。〕魏以無忌折沖，〔事見上卷秦莊襄王三年。〕項以範增存亡。〔事見高帝紀。〕百萬之眾，不如一賢；故秦行千金以間廉頗，〔事見五卷周赧王五十五年。間，古莧翻。〕漢散萬金以疏亞父。〔事見十卷高帝三年。疏，與捤同。〕喜立於朝，陛下之光輝，傅氏之廢興也。」〔如淳曰：傅喜顯則傅氏興，其廢亦如之。晉灼曰：用喜於陛下有光明，而傅氏之廢複得興也。師古曰：如說是。余謂晉說無可厚非。〕上亦自重之，故尋複進用焉。〔明年，複進用喜。複，扶又翻。〕
建平侯杜業上書詆曲陽侯〔【章：十四行本「侯」下「有王」字，乙十一行本同；孔本同；張校同。】〕根、高陽侯薛宣、安昌侯張禹而薦朱博。帝少而聞知王氏驕盛，〔少，詩照翻。〕心不能善，以初立，故且優之。後月余，司隸校尉解光〔解，戶買翻。〕奏：「曲陽侯，先帝山陵未成，公聘取〔【章：十四行本「取」下有「故」字；乙十一本同，孔本同；張校同。】〕掖庭女樂五官殷嚴、王飛君等置酒歌舞，〔如淳曰：五官，官名也。外戚傳雲：五官，視三百石。〕及根兄子成都侯況，亦聘取故掖庭貴人以為妻，〔況，商子也。〕皆無人臣禮，大不敬，不道！」於是天子曰：「先帝遇根、況父子，至厚也，今乃背恩忘義！」〔背，蒲妹翻。〕以根嘗建社稷之策，〔師古曰：謂立哀帝為嗣也。事見上卷元延四年。〕遣歸國；免況為庶人，歸故郡。〔王氏，故魏郡元城人。〕根及況父商所薦舉為官者皆罷。〔以其黨也。〕
九月，庚申，地震，自京師到北邊郡國三十餘處，壞城郭，〔壞，音怪。〕凡壓殺四百餘人。上以災異問待詔李尋，〔考異曰：尋傳雲：使侍中、衛尉傳喜問尋。按公卿表：「傅喜為衛尉」；二月，遷右將軍；十一月，罷。」地震在九月，當是時，喜己不為衛尉矣。〕對曰：「夫日者，眾陽之長，〔長，知兩翻。〕人君之表也。君不修道，則日失其度，晻昧亡光。〔師古曰：晻，與暗同；又音烏感翻。〕間者日尤不精，光明侵奪失色，邪氣珥、蜺數作；〔孟康曰：暈適、背鐍、抱珥、虹蜺，皆日旁氣也。珥，形點黑也。如淳曰：雄為虹，雌為蜺。凡氣在旁相對為珥，在旁如半鐶向日為抱，向外為背。有氣刺日為鐍，鐍，映傷也。適者，日之將食，先有黑之變也。蜺，讀日齧。珥，音仍吏翻。數，所角翻；下同。〕小臣不知內事，竊以日視陛下，志操衰於始初多矣。唯陛下執幹剛之德，強志守度，〔謂守法度也。〕毋聽女謁、邪臣之態，諸保阿、乳母甘言卑〔【章：十四行本「卑」作「悲」；乙十一行本同；孔本同。】〕辭之託，斷而勿聽，勉強大義。〔斷，丁管翻。強，其兩翻。〕絕小不忍；良有不得已，〔良，甚也。〕可賜以貨財，不可私以官位，誠皇天之禁也！
臣聞月者，眾陰之長〔長，知兩翻。〕妃後、大臣、諸侯之象也。間者月數為變，此為母后與政亂朝〔與，讀曰豫。朝，直遙翻；下同。〕陰陽俱傷，兩不相便；外臣不知朝事，竊信天文，即如此，近臣己不足杖矣。〔師古曰：杖，謂倚任也。〕唯陛下親求賢士，無強所惡，〔師古曰：邪佞之人，誠可賤惡，勿得寵而異之，令其盛強也。惡，烏路翻。〕以崇社稷，尊強本朝！
臣聞五行以水為本，〔五行，一曰水。水者，天一所生。〕水為准平，王道公正修明，則百川理，落脈通；〔師古曰：落，謂經絡也。〕偏黨失綱，則湧溢為敗。今汝、潁漂湧，〔地理志，潁川郡陽城縣陽幹山，潁水所出，東至沛郡下蔡縣入淮，過郡三，行千五百里。汝水出汝南郡定陵縣高陵山，東南至新蔡入淮，過郡四，行千三百四十裏。〕與雨水並為民害，此時所謂『百川沸騰』，咎在皇甫卿士之屬。〔師古曰：詩小雅十月之交之詩也。皇甫卿士，周室女寵之族也。〕唯陛下少抑外親大臣！
臣聞地道柔靜，陰之常義也。間者關東地數震，〔數，所角翻。〕宜務崇陽抑陰以救其咎，固志建威，〔固志以用英俊，建威以黜奸邪。建，立也。〕閉絕私路，拔進英雋，退不任職，以強本朝！夫本強則精神折沖；〔師古曰：言有欲衝突為害者，則折挫之。〕本弱則招殃致凶，為邪謀所陵。聞往者淮南王作謀之時，其所難者獨有汲黯，以為公孫弘等不足言也。〔事見十九卷武帝元狩元年。〕弘，漢之名相，於今無比，而尚見輕，何況亡弘之屬乎！故曰朝廷亡人，則為賊亂所輕，〔亡，讀曰無。〕其道自然也。」
騎都尉平當使領河堤，〔師古曰：為使而領其事。使，音疏吏翻。〕奏：「九河今皆窴滅。〔窴，與填同。〕按經義，治水有決河深川〔師古曰：決，分泄也。深，浚治也。治，直之翻；下同。〕而無堤防壅塞之文。〔塞，悉則翻。〕河從魏郡以東多溢決；水難以分明，四海之眾不可誣。〔爾雅：九夷、八狄、七戎、六蠻，謂之四海。孔穎達曰：東方曰夷者，風俗通雲：東方人好生，萬物抵觸地而出；夷者，抵也。〔其類有九。依東夷傳：一曰玄菟，二曰樂浪，三曰高麗，四曰滿飾，五曰鳧臾，六曰索家，七曰東屠，八曰倭人，九曰天鄙。南方曰蠻者，風俗通雲：君臣同川而浴，極為簡慢；蠻者，慢也。其類有八。李巡注爾雅雲：一曰天竺，二曰咳首，三曰僬僥，四曰跛踵，五曰穿胸，六曰儋耳，七曰狗軹，八曰旁舂。西方曰戎者，風俗通雲：斬伐殺生，不得其中。戎者，凶也。其類有六。李巡注爾雅雲：一曰僥夷，二曰戎央，三曰老白，四曰耆羌，五曰鼻息，六曰天剛。北方曰狄者，風俗通雲：父子、嫂叔同穴無別；狄者，辟也，其行邪辟。其類有五。李巡注爾雅雲：一曰月支，二曰穢貊，三曰匈奴，四曰單于，五曰白屋。諸儒之說略有異同。然平當所謂四海之眾，但言四海之內之人耳。宜博求能浚川疏河者。」上從之。
待詔賈讓奏言：「治河有上、中、下策。古者立國居民，疆理土地，必遺川澤之分，度水勢所不及。〔師古曰：遺，留也。度，計也。言川澤水所流聚之處，皆留而置之，不以為居邑而妄墾殖，必計水之所不及，然後居而田之也。分，音扶問翻。度，音大各翻。〕大川無防，小水得入，陂障卑下，以為汙澤，〔師古曰：停水曰汙；音一胡翻。〕使秋水多得其所休息，左右遊波寬緩而不迫。夫土之有川，猶人之有口也，治土而防其川，猶止兒啼而塞其口，豈不遽止，然其死可立而待也。〔塞，悉則翻。師古曰：遽，速也，音其庶翻。〕故曰：『善為川者決之使道，善為民者宣之使言。』〔國語召公諫厲王監謗之辭。師古曰：道，讀曰導。導，通引也。〕蓋堤防之作，近起戰國，雍防百川，各以自利。〔師古曰：雍，讀曰壅。〕齊與趙、魏以河為竟，〔竟，讀曰境。〕趙、魏瀕山，〔師古曰：瀕山，猶言以山為邊界也。瀕，音頻，又音賓。余謂趙、魏之地，一邊接山，則地勢高，非邊界也。〕齊地卑下，〔齊地瀕海，故卑下也。〕作堤去河二十五裏，河水東抵齊堤則西泛趙、魏；趙、魏亦為堤去河二十五裏，雖非其正，水尚有所遊蕩。時至而去，則填淤肥美，〔淤，依據翻。〕民耕田之；或久無害，稍築宮〔【嚴：「宮」改「室」。】〕宅，遂成聚落；大水時至，漂沒，則更起堤防以自救，稍去其城郭，排水澤而居之，湛溺自其宜也。〔師古曰：湛，讀曰沈，音持林翻。〕今堤防，蒞者去水數百步，〔蒞，與狹同。〕遠者數裏，於故大堤之內複有數重，〔複，扶又翻。重，直龍翻。〕民居其間，此皆前世所排也。河從河內黎陽至魏郡昭陽，東西互有石堤，激水使還，百餘里間，河再西三東，迫阨如此，不得安息。〔地理志，黎陽縣屬魏郡。晉灼曰：黎山在其南，河水經其東，其山上碑雲：縣取山之名，取水之陽，以為名。按溝洫志其載讓奏曰：河從河內北至黎陽，為石堤，激使抵東郡平剛；又為石堤，使西北抵黎陽觀下；又為石堤，使東北抵東郡津北；又為石堤，使西北抵魏郡昭陽，又為石堤，激使東北。〕
今行上策，徙冀州之民當水沖者，決黎陽遮害亭，〔遮害亭，布淇口東十八裏，有金堤，�為炊Q丈；自淇口東地稍高，至遮害亭西五丈。水經注曰：舊有宿胥口，河水於此北入。〕放河使北入海；河西薄大山，東薄金堤，勢不能遠，氾濫翆月自定。〔薄，伯各翻。〕難者將曰：『若如此，敗壞城郭、田廬、塚墓以萬數，百姓怨恨。』〔難，乃旦翻。壞，音怪。敗，補邁翻。〕昔大禹治水，山陵當路者毀之，故鑿龍門，辟伊闕，析厎柱，破碣石，墮斷天地之性；〔師古曰：辟，開也。析，分也。墮，毀也，音火規翻。斷，丁管翻。〕此乃人功所造，何足言也！〔人功所造，謂城郭、田廬、塚墓也。〕今瀕河十郡，治堤歲費且萬萬；〔河南、河內、東郡、陳留、魏郡、平原、千乘、信都、清河、勃海，凡十郡。〕及其大決，所殘無數。如出數年治河之費以業所徙之民，遵古聖之法，定山川之位，〔謂依禹也。〕使神人各處其所而不相奸；〔神，謂川瀆之神。人，謂居人也。處，昌呂翻。師古曰：奸，音幹。〕且大漢方制萬里，豈其與水爭咫尺之地哉！此功一立，河定民安，千載無患，故謂之上策。〔載，子亥翻。〕
若乃多穿漕渠於冀州地，使民得以溉田，分殺水怒，〔殺，所介翻；減也。〕雖非聖人法，然亦救敗術也。可從淇口以東為石堤，〔地理志：淇水出河內共縣北，東至黎陽入河。水經注曰：魏、晉之枋頭，古淇口也。共，音恭。〕多張水門。恐議者疑河大川難禁制，滎陽漕渠足以卜之。〔如淳曰：今礫溪口是也。言作水門流水，流不為害也。師古曰：礫溪，溪名，即水經所雲濟水東過礫溪者。〕冀州渠首盡，當仰此水門，〔仰，牛向翻。〕諸渠皆往往股引取之：如淳曰：肢，支別也。據如說，股當作肢。〕旱則開東方下水門，溉冀州；水則開西方高門，分河流，民田適治，河堤亦成。此誠富國安民、興利除害，支數百歲，故謂之中策。
若乃繕完故堤，增卑倍薄，勞費無已，數逢其害，此最下策也！」〔讓所畫治河三策，自漢至今，未有能行之者。大率古人論事，畫為三策者，其上策多孟浪駭俗而難行，其中策則平實合宜而可用，其下策則常人所知也。數，所角翻。〕
孔光何武奏：「迭毀之次當以時定，〔自元帝時貢禹建毀廟之議。韋玄成、匡衡皆踵其說，以為太祖以下五廟，其親廟四，親盡而迭毀。迄於成帝，終莫能定。今二府複奏。〕請與群臣雜議。」於是光祿勳彭宣等五十三人皆以為「孝武皇帝雖有功烈，親盡宜毀。」太僕王舜、中壘校尉劉歆議曰：「禮，天子七廟。七者其正法數，可常數者也。〔禮記曰：天子七廟，三昭三穆，與太祖廟而七。〕宗不在此數中，宗變也。〔師古曰：言非常數，故雲變也。〕苟有功德則宗之，不可預為設數。臣愚以為孝武皇帝功烈如彼，孝宣皇帝崇立之如此，不宜毀！」〔立世宗廟，見二十四卷宣帝本始元年。〕上覽其議，制曰：「太僕舜、中壘校尉歆議可。」
何武後母在蜀郡，〔武，蜀郡郫縣人。〕遣吏歸迎；會成帝崩，吏恐道路有盜賊，後母留止。〔止，不行也。〕左右或譏武事親不篤，〔師古曰：左右，謂天子側近之臣。〕帝亦欲改易大臣，冬，十月，策免武，以列侯歸國。癸酉，以師丹為大司空。丹見上多所匡改成帝之政，乃上書言：「古者諒闇不言，聽於塚宰；〔師古曰：論語雲：子張曰：「書雲：高宗諒闇，三年不言。」孔子曰：何必高宗，古之人皆然。君薨，百官總己以聽於塚宰，三年。」諒，信也。闇，默然也。鄭玄曰：周之六官，皆總屬於塚宰。塚宰於百官，無所不主。爾雅曰：塚，大也。塚宰，太宰也。乃上，時掌翻。〕三年無改於父之道。〔師古曰：論語稱孔子曰：「父在觀其志，父沒觀其行，三年無改於父之道，可謂孝矣。」〔前大行屍柩在堂，而官爵臣等以及親屬，赫然皆貴寵，封舅為陽安侯，皇后尊號未定，豫封父為孔鄉侯。出侍中王邑、射聲校王邯等，〔王邑、王邯，太皇太后親屬也。邯，戶甘翻。〕詔書比下，變動政事，卒暴無漸。〔師古曰：比，頻也。比，毗至翻。卒，讀曰猝；下倉卒同。〕臣縱不能明陳大義，複曾不能牢讓爵位，〔師古曰：牢，堅也。複，扶又翻。曾，才登翻。〕相隨空受封侯，增益陛下之過。間者郡國多地動水出，流殺人民，日月不明，五星失行，此皆舉錯失中，號令不定，法度失理，陰陽溷濁之應也。〔錯，音千故翻。師古曰：溷，音胡頓翻。〕
臣伏惟人情無子，年雖六七十，猶博取而廣求。〔師古曰：取，讀曰娶。〕孝成皇帝深見天命，獨知至德，〔師古曰：燭，照也。至德，指謂哀帝。〕以壯年克己，〔己者，有我之私。克，去也。〕立陛下為嗣。先帝暴棄天下，〔暴者，言無疾而崩。〕而陛下繼體，四海安寧，百姓不懼，此先帝聖德，當合天人之功也。臣聞『天威不違顏咫尺』，〔左傳齊桓公對宰孔之言。師古曰：言常若在前，宜自肅懼也。〕願陛下深思先帝所以建立陛下之意，且克己躬行，以觀群下之從化。天下者，陛下之家也，胏附何患不富貴，不宜倉卒若是，其不久長矣。」丹書數十上，〔上，時掌翻。〕多切直之言。
傅太后從弟子遷在左右，尤傾邪，〔從，才用翻。〕上惡之，〔惡，烏路翻。〕免官，遣歸故郡。〔傅氏，本河內溫人。〕傅太后怒；上不得已，複留遷。〔複，扶又翻；下同。〕丞相光與大司空丹奏言：「詔書前後相反，天下疑惑，無所取信。臣請歸遷故郡，以銷奸黨。」卒不得遣，〔卒，子恤翻；終也。〕複為侍中。其逼於傅太后，皆此類也。〔哀帝之時，傅氏固為驕橫，然史家所記如此等語，意其出於王氏愛憎之口。〕
議郎耿育上書冤訟陳湯〔成帝永始二年，陳湯徙邊。冤訟，訟其冤也。〕曰：「甘延壽、陳湯，為聖漢揚鉤深致遠之威，〔言湯等深入康居，遠誅郅支，雖其竄伐荒外，能揚威而鉤致之也。為，於偽翻。〕雪國家累年之恥，討絕域不羈之君，〔不羈，言不可羈屬也。〕系萬里難制之虜，豈有比哉！先帝嘉之，仍下明詔，宣著其功，改年垂曆，〔師古曰：謂改年為竟寧也；不以此事，蓋當其年，上書者附著耳。余按元紀，詔曰：「匈奴郅支單于背叛禮義，既伏其辜，呼韓邪單于修朝保塞，邊垂長無兵革之事，其改元為竟寧。」則改年亦以此事，非附著也。〕傳之無窮。應是，南郡獻白虎，〔白虎，西方之獸，主威武，故以為湯等之應。〕邊垂無警備。會先帝寢疾，然猶垂意不忘，數使尚書責問丞相，趣立其功；〔數，所角翻。趣使丞相、禦史立議以序其功也。師古曰：趣，讀曰促。〕獨丞相匡衡排而不予，〔予，讀曰與。〕封延壽、湯數百戶，〔事見二十九卷元帝竟甯元年。〕此功臣戰士所以失望也。孝成皇帝承建業之基，乘征伐之威，兵革不動，國家無事，而大臣傾邪，欲專主威，排妒有功，〔妒，與勡同。〕使湯塊然被見拘囚，〔師古曰：塊然，獨處之意，如土塊也。塊，音口內翻。被，皮義翻。〕不能自明，卒以無罪老棄，敦煌正當西域通道，〔通道，通行之路也。卒，子恤翻。敦，徒門翻。〕令威名折沖之臣，旋踵及身，〔謂罪及其身也。〕複為郅支遺虜所笑，誠可悲也！〔複，扶又翻；下同。〕至今奉使外蠻者，未嘗不陳郅支之誅以揚漢國之盛。夫援人之功以懼敵，〔師古曰：援，引也；音爰。〕棄人之身以快讒，豈不痛哉！且安不忘危，盛必慮衰，今國家素無文帝累年節儉富饒之畜，又無武帝薦延〔畜，讀與蓄同。如淳曰：薦延，使群臣薦士而延納之。〕梟俊禽敵之臣，獨有一陳湯耳！〔師古曰：梟，謂斬其首而縣之也。俊，謂敵之魁率，郅支是也。春左氏傳曰：得俊曰克。仲馮曰：梟俊禽敵之臣，宜與薦延通為一句，則與上文相配，而下言「獨有一陳湯耳」自不妨。梟善，故雲梟俊，猶雲梟將也。梟，堅堯翻。〕假使異世不及陛下，尚望國家追錄其功，封表其墓，以勸後進也。湯幸得身當聖世，功曾未久，〔曾，才登翻。〕反聽邪臣鞭逐斥遠，〔遠，於願翻。〕使亡逃分竄，死無處所。〔師古曰：分，謂散離也。舜典曰：分北三苗。〕遠覽之士，莫不計度，以為湯功累世不可及，而湯過人情所有，〔師古曰：言湯所犯之罪過，人情共有不能免者，非特詭異，深可誅責也。度，徒洛翻。〕湯尚如此，雖複破絕�為屆A暴露形骸，猶複製於唇舌，為嫉妒之臣所系虜耳。〔言湯功如此之偉，猶不免於罪徙，繼今者雖複捐身為國，終制於吏議，陷於系虜之罪也。複，扶又翻。〕此臣所以為國家尤戚戚也。」〔為，於偽翻。〕書奏，天子還湯，卒於長安。〔卒子恤翻。〕

《孝哀皇帝上》〔諱欣，定陶恭王康之子也，成帝立以為嗣。荀悅曰：諱「欣」之字曰「喜」。應劭曰：諡法，恭仁短折曰哀。〕
①春，正月，隕石於北地十六。
赦天下。
③司隸校尉解光奏言:「臣聞許美人及故中宮史曹宮〔史，女史也。中宮，皇后宮也。趙皇后傳：宮屬中宮，為學事史，通詩，授皇后。〕皆禦幸孝成皇帝，產子；子隱不見。〔見，賢遍翻。〕臣遣吏驗問，皆得其狀：元延元年，宮有身；其十月，宮乳掖庭牛官令舍。〔師古曰：乳，產也，音而具翻；下皆類此。〕中黃門田客〔續漢志：中黃門，比百石，掌給事禁中，以宦者為之。〕持詔記與掖庭獄丞籍武，令收置暴室獄。〔掖庭令，屬少府，有左、右丞、暴室丞各一人，皆宦者為之。暴室丞，主中婦人疾病者，就此室；其皇后、貴人有罪，亦就此室。籍姓，晉大夫籍氏之後，其先有孫伯黶，司晉之典籍，以為大政，故曰籍氏。〕『毋問兒男、女，誰兒也！』宮曰：『善臧我兒胞。〔臧，古藏字通。師古曰：胞，謂胎之衣也；音苞。丞知是何等兒也！』〔師古曰：意言是天子兒耳。〕後三日，客持詔記與武，問：『兒死未﹖』武對：『未死。』客曰：『上與昭儀大怒，〔趙昭儀也。〕柰何不殺！』武叩頭啼曰：『不殺兒，自知當死；殺之，亦死！』〔不殺，則為違詔命，故知當死。殺之，則後人以害皇子之罪加之，故知亦死。〕即因客奏封事曰：『陛下未有繼嗣，子無貴賤，唯留意！』奏入，客複持詔記取兒，付中黃門王舜、舜受詔，內兒殿中，為擇乳母，〔複，扶又翻。為，於偽翻。〕告『善養兒，且有賞，毋令漏泄！』舜擇官婢張棄為乳母。〔宮婢，蓋以罪沒入掖庭，男為官奴，女為官婢。鄭玄曰：古者從坐男女沒入縣官為奴，其少才知以為奚。今之侍史官婢，或謂之奚官女。〕後三日，客複持詔記並藥以飲宮。〔師古曰：飲，音於禁翻。〕宮曰：『果也欲姊弟擅天下！我兒，男也，雒上有壯發，類孝元皇帝。〔師古曰：壯發當雒前侵下而生，今俗呼為圭頭者是也。雒，鄂格翻。今兒安在﹖危殺之矣！〔師古曰：危，險也，猶今人言險不殺耳。〕梧何令長信得聞之﹖』〔師古曰：長信，謂太后。〕遂飲藥死。棄所養兒，〔師古曰：棄，謂張棄也。〕十一日，宮長李南以詔書取兒去，〔晉灼曰：漢儀注，有女長禦，比侍中，宮長豈此邪﹖余謂宮長者，蓋老於宮中諸女禦，因稱之為宮長；猶三署諸郎，謂久次者為郎署長也。前持詔記，此以詔書書之，與記有以異乎﹖曰：有。詔記，手記也，後世謂之手記。光武所謂「詔書、手記不可數得」。手記出於上手；詔書則下為之，以璽為信。長，知兩翻。〕不知所置。〔師古曰：終竟不知置何所也。〕
許美人元延二年懷子，十一月乳。〔乳，如注翻；蟣乳也。〕昭儀謂帝曰：『常紿我言從中宮來。即從中宮來，許美人兒何從生中！許氏竟當複立邪』〔晉妁曰：昭儀前要帝不得立許美人以為皇后，而今有子中，許氏竟當複立為皇后邪！此前約之言也。師古曰：此說非也。言美人在內中，何從得兒而生也。故言何從生中次。此下乃始言約耳。〕懟，以手自搗，〔師古曰：懟，怨怒也。搗，築也。懟，音直類翻。〕以頭擊壁戶柱，從上自投地，啼泣不肯食，曰：『今當安置我，我欲歸耳！』帝曰：『今故告之，反怒為，〔師古曰：故以許美人生子告汝，何為反怒。〕殊不可曉也！』〔殊，異甚也。〕帝亦不食。昭儀曰：『陛下自知是，不食何為！陛下嘗自言：「約不負女！」〔師古曰：女，讀曰汝。〕今美人有子，竟負約，謂何﹖』帝曰：『約以趙氏故不立許氏，使天下無出趙氏上者，毋憂也！』後詔使中黃門靳嚴從許美人取兒去，盛以葦篋，〔靳，居焮翻。盛，時征翻。葦，葭類也；織以為篋也。〕置飾室簾南去。〔飾室，室之以金玉為飾者，昭陽舍是也。師古曰：簾，戶簾也，音廉。〕帝與昭儀坐，使禦者於客子解篋緘，未已，〔禦者，侍者也。師古曰：緘，束篋之繩，音古鹹翻。〕帝使客子及禦者皆出，自閉戶，獨與昭儀在。須臾開戶，吔客子〔吔，古呼字。〕使緘封篋，及詔記令中黃門吳恭持以與籍武曰：『告武，篋中有死兒，埋屏處，〔屏處，有遮蔽處，人所不見者。屏，必郢翻。〕勿令人知！』武穿獄樓垣下為坎，埋其中。〔獄，掖庭獄也。〕
其他飲藥傷墮者無數事，皆在四月丙辰赦令前。〔考異曰：趙後傳作「丙辰」。按哀帝紀，「四月丙午即位，赦天下」。蓋傳誤也。或者即位十日後赦也。〕臣謹按：永光三年，男子忠等發長陵傅夫人塚，事更大赦，〔更，工衡翻。〕孝元皇帝下詔曰：『此朕所不當得赦也！』窮治，盡伏辜。天下以為當。〔當，丁浪翻。〕趙昭儀傾亂聖朝，親滅繼嗣，家屬當伏天誅。而同產親屬皆在尊貴之位，迫近帷幄，〔近，其靳翻。〕天下寒心，請事窮竟！〔謂窮治其獄而竟其情。〕丞相以下議正法，〔令外朝大議以正其罪。〕帝於是免新成侯趙欽、欽兄子咸陽癸欣皆為庶人，〔欣，臨之子也。〕將家屬徙遼西郡。
議郎耿育上疏言：「臣聞繼嗣失統，廢適立庶，〔師古曰：適，讀曰嫡；下同。〕聖人法禁，古今至戒。然太伯見曆知適，〔師古曰：曆，謂王季，即文王之父也。知適，謂知其當為適嗣也。適，丁曆翻。〕逡循固讓，委身吳、粵，〔謂太伯逃之吳、粵以避季曆。〕權變所設，不計常法，致位王季，以崇聖嗣，〔聖嗣，謂文王。〕卒有天下，〔師古曰：卒，終；卒，子恤翻。〕子孫承業，七八百載，〔載，子亥翻，年也。爾雅曰：唐、虞曰載，取物終更始。〕功冠三王，〔冠，古玩翻。〕道德最備，是以尊號追及太王。〔太王，古公亶父也。武王克商有天下，追王太王、王季。〕故世必有非常之變，然後乃有非常之謀也。孝成皇帝自知繼嗣不以時立，念雖末有皇子，萬歲之後未能持國，〔師古曰：末，晚暮也。萬歲，言晏駕也。餘謂人之生也，以死為諱，故常人以死後為百年之後，天子曰千秋萬歲後。〕權柄之重，制於女主，女主驕盛則耆欲無極，〔如武帝為鉤弋夫人慮者是也。師古曰：耆，讀曰嗜。〕少主幼弱則大臣不使，〔師古曰：不使，不可使從命也。〕世無周公抱負之輔，恐危社稷，傾亂天下。知陛下有賢聖通明之德，仁孝子愛之恩，懷獨見之明，內斷於身，〔斷，丁亂翻。〕故廢後宮就館之漸，絕微嗣禍亂之根，〔師古曰；微嗣者，謂幼主也。〕乃欲致位陛下以安宗廟。愚臣既不能深援安危，定金匱之計，〔師古曰：愚臣，謂解光等也。金匱，言長久之法，可藏於金匱石室者。援，音爰。〕又不知推演聖德，〔師古曰：演，廣也，音弋善翻。〕述先帝之志，乃反復校省內，暴露私燕，〔師古曰：私燕，謂成帝閑燕之私也。覆，音方目翻。余謂私燕，炮席之私，所謂專房燕，即此燕也。〕誣汙先帝傾惑之過，〔汙，烏故翻。〕成結寵妾勡媢之誅，〔媢，莫報翻。〕甚失賢聖遠見之明，逆負先帝憂國之意！夫論大德不拘俗，立大功不合眾，〔用衛鞅語意。〕此乃孝成皇帝至思所以萬萬於眾臣，陛下聖德盛茂所以符合於皇天也，豈當世庸庸斗筲之臣所能及哉！〔筲，竹器也，容鬥二升，音所交翻。〕且褒廣將順君父之美，匡救銷滅既往之過，古今通義也。事不當時固爭，防禍於未然，各隨指阿從以求容媚；晏駕之後，尊號已定，萬事已訖，乃探追不及之事，訐揚幽昧之過，此臣所深痛也！〔耿育之言是也。春秋為尊者諱，義正如此。探，吐南翻。師古曰：訐，音居謁翻。〕願下有司議，〔下，遐稼翻。〕即如臣言，宜宣佈天下，使鹹曉知先帝聖意所起。不然，空使謗議上及山陵，下流後世，遠聞百蠻，〔聞，音問。〕近布海內，甚非先帝托後之意也。蓋孝者，〔【章：十四行本「者」作「子」；乙十一行本同；孔本同。】〕善述父之志，善成人之事，唯陛下省察！」〔省，悉井翻。〕帝亦以為太子頗得趙太后力，〔事見上捲成帝元延四年。〕遂不竟其事。傅太后恩趙太后，〔師古曰：恩，謂以厚恩接遇之、一曰：恩，謂銜其立哀帝嗣之恩也。餘謂一說是。〕趙太后亦歸心，故太皇太后及王氏皆怨之。〔為趙後自殺張本。〕
④丁酉，光祿大夫傅喜為大司馬，封高武侯。〔恩澤侯表：高武侯，國於南陽杜衍縣。考異曰：公卿表：「綏和二年，十一月，庚午，師丹為大司馬，四月，徙。建平元年，四月，丁酉，傅喜為大司馬。」喜傳云：「明年正月，徙師丹為大司空，而拜喜為大司馬。」荀紀亦在正月。按長曆此年四月癸亥朔，無丁酉，今從喜傳、漢紀。〕
⑤秋，九月，甲辰，隕石於虞二。〔地理志，虞縣，屬梁國。〕
⑥郎中令泠褒、〔師古曰：泠，音零。古者樂工謂之泠人，因以為氏。周有泠州鳩。原父曰：按此時無郎中令。餘謂「令」字衍。〕黃門郎段猶等複奏言：「定陶共皇太后、共皇后皆不宜複引定陶藩國之名，以冠大號；〔複，扶又翻。共，讀曰恭。冠，古玩翻。〕車馬、衣服宜皆稱皇之意，〔師古曰：皇者，至尊之號，其服禦宜皆副稱之也。稱，音尺孕翻。〕置吏二千石以下，各供厥職；〔師古曰：謂詹事、太僕、少府等眾官也。〕又宜為共皇立廟京師。」〔為，於偽翻；下故為同。〕上複下其議，〔複，扶又翻。下，遐稼翻。〕群下多順指言：「母以子貴，宜立尊號以厚孝道。」唯丞相光、大司馬喜、大司空丹以為不可。丹曰：「聖王制禮，取法於天志。尊卑者，所以正天地之位，不可亂也。〔易系辭曰：天尊地卑，君臣定矣。卑高以陳，貴賤位矣。又履卦大象曰：上天下澤，履，加子以辯上下、定民志。履者，禮也。〕今定陶並皇太后、共皇后以『定陶共』為號者，母從子，妻從夫之義也。〔共皇太后之號，為母從子。共皇后之號，為妻從夫。〕欲立官置吏，車服與太皇太后並，非所以明『尊無二上』之義也。定陶共皇號諡已前定，義不得複改。〔複，扶又翻。〕禮：『父為士，子為天子，祭以天子，其屍服以士服』，子無爵父之義，尊父母也。〔引禮記喪服小記之言。古者祭祀必有屍，服以生時之服，事亡如事存也。鄭玄曰：祭以天子，養以子道也。屍服士服，父本無爵，不敢以己爵加之，嫌於卑之。〕為人後者為之子，故為所後服斬衰三年，〔斬衰，用麤布，其下斬之不緶。衰，音七雷翻。〕而降其父母期，明尊本祖而重正統也。〔本祖，所後之祖。〕孝成皇帝聖恩深遠，故為共王立後，〔事見上捲成帝綏和元年。〕奉承祭祀，令共皇長為一國太祖，〔前稱共王，後稱共皇，隨其時之所稱而稱之也。諸侯之國，以始封之君為國太祖。〕萬世不毀，恩義已備。陛下既繼體先帝，持重大宗，承宗廟、天地、社稷之祀，義不可複奉定陶共皇，祭入其廟。〔複，扶又翻；下同。〕今欲立廟於京師，使臣下祭之，是無主也。又，親盡當毀，〔禮，太祖以下親廟四，親盡而迭毀。匡衡曰：孝莫大於嚴父，故父之所尊，子不敢不承；父之所異，子不敢同。禮，公子不得為母信。為後，則於子祭，於孫止。李奇曰：不得信，尊其父也。父子去其所而為大宗後，尚得私祭其母；為孫則止，不得祭公子母也，明繼祖不復顧其私祖母。此皆親盡當毀之義也。師古曰：信，讀曰申。〕空去一國太祖不墮之祀而就無主當毀不正之禮，〔共皇立廟於定陶，則為一國太祖之廟，萬世不毀。立廟於京師，則其祭莫適為主；又親盡當毀，而於禮又為不正也。墮，讀曰隳。〕非所以尊厚共皇也！」丹由是浸不合上意。
會有上書言：「古者以龜、貝為貨，今以錢易之，〔貝，博蓋翻，海介蟲也；居陸名贆，在水名函蜬。古者貨貝而寶龜，周有泉，至秦廢貝而行錢。其後王莽以龜貝為貨，蓋祖此說也。埤雅：獸為友，貝二為朋。貝中肉如科斗而有首尾，貝之字從目從八，言貝，目之所背也。鹽鐵論曰：教與俗改，敝與世易，夏後氏以玄貝，殷人以紫石。孔穎達曰：爾雅：貝，居陸猋，在水蜬，大者謳，小者鰿。今之細貝亦有紫色者，出日南。玄貝，胎貝黑色者。余蚳，黃白文。余泉，白黃文，白質黃文也。詩成貝錦，則紫貝也。紫貝，以紫為質，黑為文點也。蚆博而頯，中廣，兩頭銳。蜠大而儉。鰿小而惰，惰狹而長。贆，音標。蜬，音含。謳，音況。鰿，音積。蚳，音治。蚆，音葩。頯，匡軌翻。蜠，音囷。〕民以故貧，宜可改幣。」上以問丹，丹對言可改。章下有司議，〔下，遐稼翻；下同。〕皆以為行錢以來久，難卒變易。〔師古曰：卒，讀曰猝。丹老人，忘其前語，〔年老神識衰減則健忘。忘，音巫放翻。〕複從公卿議。又丹使吏書奏，吏私寫其草；丁、傅子弟聞之，使人上書告「丹上封事，〔上，時掌翻。〕行道人偏持其書。」上以門口將軍、中朝臣，〔朝，直遙翻。〕皆對曰：「忠不顯諫。大臣奏事，不宜漏泄，宜下廷尉治。」〔下，遐稼翻。〕事下廷尉，劾丹大不敬，〔承丁、傅風旨也。劾，戶概翻。〕事未決，給事中、博士申咸、炔欽上書〔蘇林曰：炔，音桂，姓也。〕言：「丹經、行無比，〔行，下孟翻。師古曰：比，音必寐翻。餘謂讀如字，義自通。〕自近世大臣能若丹者少。發憤懣，奏封事，〔懣，音滿，又莫困翻。〕不及深思遠慮，使主簿書，〔漢三公府皆有主簿，錄省眾事。簿，文籍也，以版書之。〕漏泄之過不在丹，以此貶黜，恐不厭眾心。」〔師古曰：厭，音一膽翻。〕上貶鹹、欽秩各二等；〔博士秩比六百石，貶二等，則比四百石。〕遂策免丹曰：「朕惟君位尊任重，懷諼迷國，〔師古曰：諼，詐也；音虛爰翻。〕進退違命，反復異言，甚為君恥之！〔為，於偽翻；下為賢同。〕以君嘗托傅位，〔謂嘗傅上於東宮也。〕未忍考於理，〔理，理官也；謂廷尉也。言未召致廷尉而考問之也。〕其上大司空、高樂侯印綬，罷歸！」〔上，時掌翻；下同。〕
尚書令唐林上疏曰：「竊見大司空丹策書，泰深痛切。君子作文，為賢者諱。〔春秋之義，為賢者諱。〕丹，經為世儒宗，〔言經學為當世儒者所宗也。〕德為國黃耇，〔師古曰：黃耇，老人之稱也。黃，謂白髮落盡，更生黃者也。耇，老人面色不淨如垢也。〕親傅聖躬，位在三公；所坐者微，海內未見其大過。事既以往，〔丹傳「以」作「巳」。〕免爵太重；京師識者鹹以為宜複丹爵邑，使奉朝請。〔朝，直遙翻。師古曰：識者，謂有識之人也。請，音材性翻。成帝尊禮張禹，使奉朝請，後遂以為官名。沈約曰：奉朝會請召而已。請，讀如字。〕唯陛下裁覽眾心，有以尉複師傅之臣！」〔尉，與慰同，安也。複，報也。〕上從林言，下詔，賜丹爵關內侯。〔自蕭望之以讒間免官，賜爵關內侯，其後周堪等皆用此比，雖曰以恩師傅，其實倚閣之，使之優閑耳。〕
上用杜業之言，召見朱博，起家複為光祿大夫；〔朱博免官，見上捲成帝綏和元年。按杜業傳：帝初即位，業上書言王氏世權日久，薛宣、張禹惑亂朝廷而薦朱博。見，賢遍翻。〕遷京兆尹。冬，十月，壬午，以博為大司空。
⑦中山王箕子，幼有眚病，〔箕子，中山王興之子。孟康曰：災眚之眚，謂妖病也。服虔曰：身盡青也。蘇林曰：名為肝厥，發時，唇口手足十指甲皆青。師古曰：下雲「禱祠解舍」，孟說是也。眚，音所領翻，字不作「青」。服〔蘇〕說誤矣。〕祖母馮太后自養視，數禱祠解。〔數，所角翻。師古曰：解，音懈。余按韻書，解音懈者，釋除也，禱祠以除災也。但顏註上雲「禱祠解舍」，則以解為廨舍之廨，其說拘矣。賈公彥曰：求福曰禱，禱禮輕；得求曰祠，祠禮重。〕上遣中郎謁者張由將醫治之。〔續漢志：常侍謁者，主殿上時節威儀，比六百石；給事謁者，四百石；灌謁者郎中，比三百石，掌賓贊受事及上章報問。中郎謁者，蓋即灌謁者郎中也。治，直之翻；下同。〕由素有狂易病，〔師古曰：狂易者，狂而變易常性也。〕病發，怒去，西歸長安。尚書簿責由擅去狀，〔師古曰：簿責，以文簿一一責問也。〕由恐，因誣言中山太后祝詛上及傅太后。〔中山太后，馮太后也，即元帝馮昭儀。祝職救翻。詛，莊助翻。〕傅太后與馮太后並事元帝，追怨之，因是遣禦史丁玄按驗；數十日，無所得。更使中謁者令史立治之；〔師古曰：官為中謁者令，姓史，名立。續漢志：中宮謁者令，主報中章，宦者為之。更，工衡翻。〕立受傅太后指，冀得封侯，治馮太后女弟習及弟婦君之，〔據馮昭儀傳，君之，寡弟婦也。〕死者數十人，誣奏云：「祝詛，謀弒上，立中山王。」責問馮太后，無服辭。立曰：「熊之上殿何其勇，今何怯也！」〔當熊事，見二十九卷元帝建昭元年。之上，時掌翻。〕太后還謂左右：「此乃中語，〔【章：十四行本「語」下有「前世事」三字；乙十一行本同；孔本同；退齋校同。】師古曰：中語，謂宮中之言語也。〕吏何用知之﹖欲陷我，效也！」〔師古曰：效，征驗也。〕乃飲藥自殺。宜鄉侯參、君之、習及夫、子〔按馮昭儀傳，習夫及子也。〕當相坐者，或自殺，或伏法，〔伏法，謂受刑而死。〕凡死者十七人。眾莫不憐之。
司隸孫寶奏請覆治馮氏獄，傅太后大怒曰：「帝置司隸，主使察我！馮氏反事明白，故欲擿抉以揚我惡，〔師古曰：剔抉，謂挑發之也。擿，音他曆翻。抉，音一決翻。挑，音他聊翻。〕我當坐之！」上乃順指，下寶獄。〔下，遐稼翻。〕尚書僕射唐林爭之，上以林朋黨比周，〔比，毗至翻。〕左遷敦煌魚澤障候。〔師古曰：敦煌效穀縣，本魚澤障也。〕大司馬傅喜、光祿大夫龔勝固爭，上為言太后，出寶，複官。〔為，於偽翻。〕張由以先告，賜爵關內侯；史立遷中太僕。〔張由、史立以此受賞，豈知乃以此賈禍邪！〕


————————

