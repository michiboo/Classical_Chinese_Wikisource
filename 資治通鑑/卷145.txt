
資治通鑑 第145卷
卷第一百四十五

【梁紀一】　起玄黓敦牂，盡閼逢涒灘，凡三年。


春，正月，齊和帝遣兼侍中席闡文等慰勞建康。

大司馬衍下令：「凡東昏時浮費，自非可以習禮樂之容、繕甲兵之務者，餘皆禁絕。」

戊戌，迎宣德太后入宮，臨朝稱制，衍解承製。

己亥，以寧朔將軍蕭昺監南兗州諸軍事。昺，衍之從父弟也。

壬寅，進大司馬衍都督中外諸軍事，劍履上殿，贊拜不名。

己酉，以大司馬長史王亮為中書監，兼尚書令。

初，大司馬與黃門侍郎范雲南清河太守沈約、司徒右長史任昉同在竟陵王西邸，意好敦密，至是，引雲為大司馬咨議參軍、領錄事，約為驃騎司馬，昉為記室參軍，與參謀議。前吳興太守謝朏、國子祭酒何胤，先皆棄官家居，衍奏徵為軍諮祭酒，朏、胤皆不至。大司馬內有受禪之志。沈約微扣其端，大司馬不應；它日，又進曰：「今與古異，不可以淳風期物。士大夫攀龍附鳳者，皆望有尺寸之功。今童兒牧豎皆知齊祚已終，明公當承其運；天文讖記又復炳然。天心不可違，人情不可失。苟歷數所在，雖欲謙光，亦不可得已。」大司馬曰：「吾方思之。」約曰：「公初建牙樊、沔，此時應思；今王業已成，何所復思！若不早定大業，脫有一人立異，即損威德。且人非金玉，時事難保，豈可以建安之封遺之子孫！若天子還都，公卿在位，則君臣分定，無復異心。君明於上，臣忠於下，豈復有人方更同公作賊！」大司馬然之。約出，大司馬召范雲告之，雲對略同約旨。」大司馬曰：「智者乃爾暗同。卿明早將休文更來！」雲出，語約，約曰：「卿必待我！」雲許諾，而約先期入。大司馬命草具其事，約乃出懷中詔書並諸選置，大司馬初無所改。俄而雲自外來，至殿門，不得入，徘徊壽光閣外，但云「咄咄！」約出，問曰：「何以見處？」約舉手向左，雲笑曰：「不乖所望。」有頃，大司馬召雲人，歎約才智縱橫，且曰：「我起兵於今三年矣，功臣諸將實有其勞，然成帝業者，卿二人也！」

甲寅，詔進大司馬位相國，總百揆，揚州牧，封十郡為梁公，備九錫之禮，置梁百司，去錄尚書之號，驃騎大將軍如故。二月，辛酉，梁公始受命。

齊湘東王寶晊，安陸昭王緬之子也，頗好文學。東昏侯死，寶晊望物情歸己，坐待法駕。既而王珍國等送首梁公，梁公以寶晊為太常，寶晊心不自安。壬戌，梁公稱寶晊謀反，並其弟江陵公寶覽、汝南公寶宏皆殺之。

丙寅，詔梁國選諸要職，悉依天朝之制。於是以沈約為吏部尚書兼右僕射，范雲為侍中。

梁公納東昏余妃，頗妨政事，范雲以為言，梁公未之從。雲與侍中、領軍將軍王茂同入見，雲曰：「昔沛公入關，婦女無所幸，此范增所以畏其志大也。今明公始定建康，海內想望風聲，奈何襲亂亡之跡，以女德為累乎！」王茂起拜曰：「范雲言是也。公必以天下為念，無宜留此。」梁公默然。雲即請以余氏賚王茂，梁公賢其意而許之。明日，賜雲、茂錢各百萬。

丙戌，詔梁公增封十郡，進爵為王。癸巳，受命，赦國內及府州所統殊死以下。

辛丑，殺齊邵陵王寶攸、晉熙王寶嵩、桂陽王寶貞。

梁王將殺齊諸王，防守猶未急。鄱陽王寶寅家閹人顏文智與左右麻拱等密謀，穿牆夜出寶寅。具小船於江岸，著烏布襦，腰繫千餘錢，潛赴江側。躡屩徒步，足無完膚。防守者至明追之，寶寅詐為釣者，隨流上下十餘里，追者不疑。待散，乃渡西岸投民華文榮家，文榮與其族人天龍、惠連棄家將寶寅遁匿山澗，賃驢乘之，晝伏宵行，抵壽陽之東城。魏戍主杜元倫馳告揚州刺史任城王澄，以車馬侍衛迎之。寶寅時年十六，徒步憔悴，見者以為掠賣生口。澄待以客禮，寶寅請喪君斬衰之服，澄遣人曉示情禮，以喪兄劉衰之服給之。澄帥官僚赴吊，寶寅居處有禮，一同極哀之節。壽陽多其義故，皆受慰喭；唯不見夏侯一族，以夏侯詳從梁王故也。澄深器重之。

齊和帝東歸，以蕭憺為都督荊、湘等六州諸軍事、荊州刺史。荊州軍旅之後，公私空乏，憺厲精為治，廣屯田，省力役，存問兵死之家，供其乏困。自以少年居重任，謂佐更曰：「政之不臧，士君子所宜共惜。吾今開懷，卿其無隱！」於是人人得盡意，民有訟者皆立前待符教，決於俄頃，曹無留事，荊人大悅。

齊和帝至姑孰，丙辰，下詔禪位於梁。

丁巳，廬陵王寶源卒。

魯陽蠻魯北燕等起兵攻魏穎州。

夏，四月，辛酉，宣德太后令曰：「西詔至，帝憲章前代，敬禪神器於梁，明可臨軒，遣使恭授璽紱，未亡人歸於別宮。」壬戌，發策，遣兼太保，尚書令亮等奉皇帝璽綬詣梁宮。丙寅，梁王即皇帝位於南郊，大赦，改元。是日，追贈兄懿為丞相，封長沙王，謚曰宣武，葬禮依晉安平獻王故事。

丁卯，奉和帝為巴陵王，宮於姑孰，優崇之禮，皆仿齊初。奉宣德太后為齊文帝妃，王皇后為巴陵王妃。齊世王、侯封爵，悉從降省，唯宋汝陰王不在除例。

追尊皇考為文皇帝，廟號太祖；皇妣為獻皇后。追謚妃郗氏為德皇后。封文武功臣車騎將軍夏侯詳等十五人為公、侯。立皇弟中護軍宏為臨川王，南徐州刺史秀為安成王，雍州刺史偉為建安王，左衛將軍恢為鄱陽王，荊州刺史憺為始興王，以宏為揚州刺史。

丁卯，以中書監王亮為尚書令，相國左長史王瑩為中書監，吏部尚書沈約為尚書僕射，長兼侍中范雲為散騎常侍、吏部尚書。

詔凡後宮、樂府、西解、暴室諸婦女一皆放遣。

戊辰，巴陵王卒。時上欲以南海郡為巴陵國，徙王居之。沈約曰：「古今殊事，魏武所云『不可慕虛名而受實禍』。」上頷之，乃遣所親鄭伯禽詣姑孰，以生金進王。王曰：「我死不須金，醇酒足矣。」乃飲沉醉；伯禽就折殺之。

王之鎮荊州也，琅邪顏見遠為錄事參軍。及即帝位，為治書侍御史兼中丞。既禪位，見遠不食數日而卒。上聞之，曰：「我自應天從人，何預天下士大夫事，而顏見遠乃至於此！」

庚午，詔：「有司依周、漢故事，議贖刑條格，凡在官身犯鞭杖之罪，悉入贖停罰，其台省令史、士卒欲贖者聽之。」

以謝沭縣公寶義為巴陵王，奉齊祀。寶義幼有廢疾，不能言，故獨得全。

齊南康侯子恪及弟祁陽侯子范嘗因事入見，上從容謂曰：「天下公器，非可力取，苟無期運，雖項籍之力終亦敗亡。宋孝武性猜忌，兄弟粗有令名者皆鴆之，朝臣以疑似枉死者相繼。然或疑而不能去，或不疑而卒為患，如卿祖以材略見疑，而無如之何，湘東以庸愚不疑，而子孫皆死其手。我於時已生，彼豈知我應有今日！固知有天命者非人所害。我初平建康，人皆勸我除去卿輩以壹物心，我於時依而行之，誰謂不可！正以江左以來，代謝之際，必相屠滅，感傷和氣，所以國祚不長。又，齊、梁雖雲革命，事異前世，我與卿兄弟雖復絕服，宗屬未遠，齊業之初亦共甘苦，情同一家，豈可遽如行路之人！卿兄弟果有天命，非我所殺；若無天命，何忽行此！適足示無度量耳。且建武塗炭卿門，我起義兵，非惟自雪門恥，亦為卿兄弟報仇。卿若能在建武、永元之世拔亂反正，我豈得不釋戈推奉邪！我自取天下於明帝家，非取之於卿家也。昔劉子輿自稱成帝子，光武言：『假使成帝更生，天下亦不復可得，況子輿乎！』曹志，魏武帝之孫，為晉忠臣。況卿今日猶是宗室，我方坦然相期，卿無復情自外之意！小待，自當知我寸心。」子恪兄弟凡十六人，皆仕梁，子恪、子范、子質、子顯、子雲、子暉並以才能知名，歷官清顯，各以壽終。

詔征謝朏為左光祿大夫、開府儀同三司，何胤為右光祿大夫，何點為侍中。胤、點終不就。

癸酉，詔：「公車府謗木、肺石傍各置一函，若肉食莫言，欲有橫議，投謗木函；若有功勞才器冤沉莫達，投肺石函。」

上身服浣濯之衣，常膳唯以菜蔬。每簡長吏，務選廉平，皆召見於前，勖以政道。擢尚書殿中郎到溉為建安內史，左戶侍郎劉鬷為晉安太守，二人皆以廉潔著稱。溉，彥之曾孫也。又著令；「小縣令有能，遷大縣，大縣有能，遷二千石。」以山陰令丘仲孚為長沙內史，武康令東海何遠為宣城太守。由是廉能莫不知勸。

魯陽蠻圍魏湖陽，撫軍將軍李崇將兵擊破之，斬魯北燕；徙萬餘戶於幽、並諸州及六鎮，尋叛南走，所在追討，比及河，殺之皆盡。

閏月，丁巳，魏頓丘匡公穆亮卒。

齊東昏侯嬖臣孫文明等，雖經赦令，猶不自安。五月，乙亥夜，帥其徒數百人，因運荻炬，束仗入南、北掖門作亂。燒神虎門、總章觀，入衛尉府，殺衛尉洮陽愍侯張弘策。前軍司馬呂僧珍直殿內，以宿衛兵拒之，不能卻。上戎服御前殿，曰：「賊夜來，是其眾少，曉則走矣。」命擊五鼓。領軍將軍王茂、驍騎將軍張惠紹聞難，引兵赴救，盜乃散走；討捕，悉誅之。

江州刺史陳伯之，目不識書，得文牒辭訟，惟作大諾而已。有事，典簽傳口語，與奪決於主者。豫章人鄧繕、永興人戴永忠有舊恩於伯之，伯之以繕為別駕，永忠為記室參軍。河南褚□居建康，素薄行，仕宦不得志，頻造尚書范雲，雲不禮之。□怒，私謂所親曰：「建武以後，草澤下族悉化成貴人，吾何罪而見棄！今天下草創，饑饉不已，喪亂未可知。陳全之擁強兵在江州，非主上舊臣，有自疑之意；且熒惑守南斗，詎非為我出邪！今者一行事若無成，入魏不失作河南郡守。」遂投伯之，大見親狎。伯之又以鄉人朱龍符為長流參軍，並乘伯之愚闇，恣為奸利。

上聞之，使陳虎牙私戒伯之，又遣人代鄧繕為別駕。伯之並不受命，表云：「龍符驍勇，鄧繕有績效；台所遣別駕，請以為治中。」繕於是日夜說伯之云：「台家府藏空竭，復無器仗，三倉無米，東境饑流，此萬世一時也，機不可失！」□、永忠等共贊成之。伯之謂繕：「今啟卿，若復不得，即與卿共反。」上敕伯之以部內一郡處繕，於是伯之集府州僚佐謂曰：「奉齊建安王教，帥江北義勇十萬，已次六合，見使以江州見力運糧速下。我荷明帝厚恩，誓死以報。」即命纂嚴，使□詐為蕭寶寅書以示僚佐，於聽事前為壇，歃血共盟。

□說伯之曰：「今舉大事，宜引眾望。長史程元沖，不與人同心；臨川內史王觀，僧虔之孫，人身不惡，可召為長史以代元沖。」伯之從之，仍以□為尋陽太守，永忠為輔義將軍，龍符為豫州刺史。觀不應命。豫章太守鄭伯倫起郡兵拒守。程元沖既失職，於家合帥數百人，乘伯之無備，突入至聽事前；伯之自出格鬥，元沖不勝，逃入廬山。伯之密遣信報虎牙兄弟，皆逃奔盱眙。

戊子，詔以領軍將軍王茂為征南將軍、江州刺史，帥眾討之。

魏揚州小峴戍主黨法宗襲大峴戍，破之，虜龍驤將軍邾菩薩。

陳伯之聞王茂來，謂褚□等曰：「王觀既不就命，鄭伯倫又不肯從，便應空手受困。今先平豫章，開通南路，多發丁力，益運資糧，然後席捲北向，以撲饑疲之眾，不憂不濟。」六月，留鄉人唐蓋人守城，引兵趣豫章，攻伯倫，不能下。王茂軍至，伯之表裡受敵，遂敗走，間道渡江，與虎牙等及褚□俱奔魏。

上遣左右陳建孫送劉季連子弟三人入蜀，使諭旨慰勞。季連受命，飭還裝，益州刺史鄧元起始得之官。

初，季連為南郡太守，不禮於元起。都錄朱道琛有罪，季連欲殺之，逃匿得免。至是，道琛為元起典簽，說元起曰：「益州亂離已久，公私虛耗。劉益州臨歸，豈辦遠遣迎侯！道琛請先使檢校，緣路奉迎，不然，萬里資糧，未易可得。」元起許之。道琛既至，言語不恭，又歷造府州人士，見器物，輒奪之，有不獲者，語曰：「會當屬人，何須苦惜！」於是軍府大懼，謂元起至必誅季連，禍及黨與，競言之於季連。季連亦以為然，且懼昔之不禮於元起，乃召兵算之，有精甲十萬，歎曰：「據天險之地，握此強兵，進可以匡社稷，退不失作劉備，捨此安之？」遂召佐史，矯稱齊宣德太后令，聚兵復反，收朱道琛，殺之。召巴西太守朱士略及涪令李膺，並不受命。是月，元起至巴西，士略開門納之。

先是，蜀民多逃亡，聞元起至，爭出投附，皆稱起義兵應朝廷，軍士新故三萬餘人。元起在道久，糧食乏絕，或說之曰：「蜀土政慢，民多詐疾，若檢巴西一郡籍注，因而罰之，所獲必厚。」元起然之。李膺諫曰：「使君前有嚴敵，後無繼援，山民始附，於我觀德。若糾以刻薄，民必不堪；眾心一離，雖悔無及。何必起疾可以濟師！膺請出圖之，不患資糧不足也。」元起曰：「善。一以委卿！」膺退，帥富民上軍資米，得三萬斛。

秋，八月，丁未，命尚書刪定郎濟陽蔡法度損益王植之集注舊律，為《梁律》，仍命與尚書令王亮、侍中王瑩、尚書僕射沈約、吏部尚書范雲等九人同議定。

上素善鐘律，欲釐正雅樂，乃自製四器，名之為「通」。每通施三弦，黃鐘弦用二百七十絲，長九尺，應鐘弦用一百四十二絲，長四尺七寸四分差強，中間十律，以是為差。因以通聲轉推月氣，悉無差違，而還得相中。又制十二笛，黃鐘笛長三尺八寸，應鐘笛長二尺三寸，中間十律以是為差，以寫通聲，飲古鐘玉律，並皆不差。於是被以八音，施以七聲，莫不和韻。先是，宮懸止有四鎛鐘，雜以編鐘、編磬、衡鐘凡十六虡。上始命設十二轤鐘，各有編種、編磬，凡三十六虡，而去衡鐘，四隅植建鼓。

魏高祖之前，前太傅平陽公丕自晉陽來赴，遂留洛陽。丕年八十餘，歷事六世，位極公輔，而還為庶人。魏主以其宗室耆舊，矜而禮之。乙卯，以丕為三老。

魏揚州刺史任城王澄表請攻鐘離，魏主使羽林監敦煌范紹詣壽陽，共量進止。澄曰：「當用兵十萬，往來百日，乞朝廷速辦糧仗。」紹曰：「今秋已向末，方欲調發，兵仗可集，糧何由致！有兵無糧，何以克敵！」澄沉思良久，曰：「實如卿言」。乃止。

九月，丁巳，魏主如鄴。冬，十月，庚子，還至懷。與宗室近侍射遠，帝射三百五十餘步，群臣刻銘以美之。甲辰，還洛陽。

十一月，己未，立小廟以祭太祖之母，每祭太廟畢，以一太牢祭之。

甲子，立皇子統為太子。

魏洛陽宮室始成。

十二月，將軍張囂之侵魏淮南，取木陵戍；魏任城王澄遣輔國將軍成興擊之，甲辰，囂之敗走，魏復取木陵。

劉季連遣其將李奉伯等拒鄧元起，元起與戰，互有勝負。久之，奉伯等敗，還成都，元起進屯西平。季連驅略居民，閉城固守。元起進屯蔣橋，去成都二十里，留輜重於郫。奉伯等間道襲郫，陷之，軍備盡沒。元起捨郫，逕圍州城；城局參軍江希之謀以城降，不克而死。

魏陳留公主寡居，僕射高肇、秦州刺史張彝皆欲尚之，公主許彝而不許肇。肇怒，譖彝於魏主，彝坐沉廢累年。

是歲，江東大旱，米斗五千，民多餓死。


春，正月，乙卯，以尚書僕射沈約為左僕射，吏部尚書范雲為右僕射，尚書令王亮為左光祿大夫。丙辰，亮坐正旦詐疾不登殿，削爵，廢為庶人。

乙亥，魏主耕籍田。

魏梁州氐楊會叛，行梁州事楊椿等討之。

成都城中食盡，升米三千，人相食。劉季連食粥累月，計無所出。上遣主書趙景悅宣詔受季連降，季連肉袒請罪。鄧元起遷季連於城外，俄而造焉，待之以禮。季連謝曰：「早知如此，豈有前日之事！」郫城亦降。元起誅李奉伯等，送季連詣建康。

初，元起在道，懼事不集，無以為賞，士之至者皆許以辟命，於是受別駕、治中檄者將二千人。

季連至建康，入東掖門，數步一稽顙，以至上前。上笑曰：「卿欲慕劉備，而曾不及公孫述，豈無臥龍之臣邪！」赦為庶人。

三月，己巳，魏皇后蠶於北郊。

庚辰，魏揚州刺史任城王澄遣長風戍主奇道顯入寇，取陰山、白稿二戍。

蕭寶寅伏於魏闕之下，請兵伐梁，雖暴風大雨，終不暫移；會陳伯之降魏，亦請兵自效。魏主乃引八坐、門下入定議。夏，四月，癸未朔，以寶寅為都督東揚等三州諸軍事、鎮東將軍、揚州刺史、丹陽公、齊王，禮賜甚厚，配兵一萬，令屯東城；以伯之為都督淮南諸軍事、平南將軍、江州刺史，屯陽石，俟秋冬大舉。寶寅明當拜命，自夜慟哭至晨。魏人又聽寶寅募四方壯勇，得數千人，以顏文智、華文榮等六人皆為將軍、軍主。寶寅志性雅重，過期猶絕酒肉，慘形悴色，蔬食粗衣，未嘗嬉笑。

癸卯，蔡法度上《梁律》二十卷、《令》三十卷、《科》四十卷。詔班行之。

五月，丁巳，霄城文侯范雲卒。雲盡心事上，知無不為，臨繁處劇，精力過人。及卒，眾謂沈約宜當樞管，上以約輕易，不如尚書左丞徐勉，乃以勉及右衛將軍汝南周捨同參國政。捨雅量不及勉，而清簡過之，兩人俱稱賢相，常留省內，罕得休下。勉或時還宅，群犬驚吠；每有表奏，輒焚其稿。捨預機密二十餘年，未嘗離左右，國史、詔誥、儀體、法律、軍旅謀謨皆掌之。與人言謔，終日不絕，而竟不漏洩機事，眾尤服之。

壬申，斷諸郡縣獻奉二宮，惟諸州及會稽許貢任士，若非地產，亦不得貢。

甲戌，魏揚椿等大破叛氐，斬首數千級。

六月，壬午朔，魏立皇弟悅為汝南王。

魏揚州刺史任城王澄表稱：「蕭衍頻斷東關，欲令漅湖泛溢以灌淮南諸戍。吳、楚便水，且灌且掠，淮南之地將非國有。壽陽去江五百餘里，眾庶惶惶，並懼水害，脫乘民之願，攻敵之虛，豫勒諸州，纂集士馬，首秋大集，應機經略，雖混壹不能必果，江西自是無虞矣。」丙戌，魏發冀、定、瀛、相、並、濟六州二萬人，馬一千五百匹，令仲秋之中畢會淮南，並壽陽先兵三萬，委澄經略；蕭寶寅、陳伯之皆受澄節度。

謝朏輕舟出詣闕，詔以為侍中、司徒、尚書令。朏辭腳疾不堪拜謁，角巾自輿詣雲龍門謝。詔見於華林園，乘小車就席。明旦，上幸朏宅，宴語盡歡。朏固陳本志，不許；因請自還東迎母，許之。臨發，上復臨幸，賦詩餞別；王人送迎，相望於道。及還，詔起府於舊，禮遇優異。朏素憚煩，不省職事，眾頗失望。

甲午，以中書監王瑩為尚書右僕射。

秋，七月，乙卯，魏平陽平公丕卒。

魏既罷鹽池之禁，而其利皆為富強所專。庚午，復收鹽池利入公。

辛未，魏以彭城王勰為太師；勰固辭。魏主賜詔敦諭，又為家人書，祈請懇至；勰不得已受命。

八月，庚子，魏以鎮南將軍元英都督征義陽諸軍事。司州刺史蔡道恭聞魏軍將至，遣驍騎將軍楊由帥城外居民三千餘家保賢首山，為三柵。冬，十月，元英勒諸軍圍賢首柵，柵民任馬駒斬由降魏。任城王澄命統軍黨法宗、傅豎眼、太原王神念等分兵寇東關、大峴、淮陵、九山，高祖珍將兵三千騎為遊軍，澄以大軍繼其後。堅眼，靈越之子也。魏人拔關要、穎川、大峴三城，白塔、牽城、清溪皆潰。徐州剌史司馬明素將三千救九山，徐州長史潘伯鄰據淮陵，寧朔將軍王燮保焦城。黨法宗等進拔焦城，破淮陵，十一月，壬午，擒明素，斬伯鄰。

先是，南梁太守馮道根戍阜陵，初到，修城隍，遠斥侯，如敵將至，眾頗笑之。道根曰：「怯防勇戰，此之謂也。」城未畢，黨法宗等眾二萬奄至城下，眾皆失色。道根命大開門，緩服登城，選精銳二百人出與魏兵戰，破之。魏人見其意思閒暇，戰又不利，遂引去。道根將百騎擊高祖珍，破之。魏諸軍糧運絕，引退。以道根為豫州刺史。

武興安王楊集始卒。己未，魏立其世子紹先為武興王。紹先幼，國事決於二叔父集起、集義。

乙亥，尚書左僕射沈約以母憂去職。

魏既遷洛陽，北邊荒遠，因以饑饉，百姓困弊。魏主加尚書左僕射源懷侍中、行台，使持節巡行北邊六鎮、恆、燕、朔三州，賑給貧乏，考論殿最，事之得失皆先決後聞。懷通濟有無，饑民賴之。沃野鎮將於祚，皇后之世父，與懷通婚。時於勁方用事，勢傾朝野，祚頗有受納。懷將入鎮，祚郊迎道左，懷不與語，即劾奏免官。懷朔鎮將元尼須與懷舊交，貪穢狼籍，置酒請懷，謂懷曰：「命之長短，系卿之口，豈可不要寬貸！」懷曰：「今日源懷與故人飲酒之坐，非鞫獄之所也。明日公庭始為使者檢鎮將罪狀之處耳。」尼須揮淚無以對，竟按劾抵罪。懷又奏：「邊鎮事少而置官猥多，沃野一鎮自將以下八百餘人；請一切五分損二。」魏主從之。

乙酉，將軍吳子陽與魏元英戰於白沙，子陽敗績。

魏東荊州蠻樊素安作亂。乙酉，以左衛將軍李崇為鎮南將軍、都督征蠻諸軍事，將步騎討之。

馮翊吉翂父為原鄉令，為奸吏所誣，逮詣廷尉，罪當死。翂年十五，□登聞鼓，乞代父命。上以其幼，疑人教之，使廷尉卿蔡法度嚴加誘脅，取其款實。法度盛陳拷訊之具，詰翂曰：「爾求代父，敕已相許，審能死不？且爾童騃，若為人所教，亦聽悔異。」翂曰：「囚雖愚幼，豈不知死之可憚！顧不忍見父極刑，故求代之。此非細故，奈何受人教邪！明詔聽代，不異登仙，豈有回貳！」法度乃更和顏誘之曰：「主上知尊侯無罪，行當得釋，觀君足為佳童，今若轉辭，幸可父子同濟。」翂曰：「父掛深劾，必正刑書；囚瞑目引領，唯聽大戮，無言復對。」時翂備加杻械，法度愍之，命更著小者。翂弗聽，曰：「死罪之囚，唯宜益械，豈可減乎？」竟不脫。法度具以聞，上乃宥其父罪。

丹陽尹王志求其在廷尉事，並問鄉里，欲於歲首舉充純孝。翂曰：「異哉王尹，何量翂之薄乎！父辱子死，道固當然；若翂當此舉乃是因父取名，何辱如之！」固拒而止。

魏主納高肇兄偃之女為貴嬪。

魏散騎常侍趙修，寒賤暴貴，恃寵驕恣，陵轢王公，為眾所疾。魏主為修治第捨，擬於諸王，鄰居獻地者或超補大郡。修請告歸葬其父，凡財役所須，並從官給。修在道淫縱，左右乘其出外，頗發其罪惡；及還，舊寵小衰。高肇密構成其罪，侍中、領御史中尉甄琛、黃門郎李憑、廷尉卿陽平王顯，素皆諂附於修，至是懼相連及，爭助肇攻之。帝命尚書元紹檢訊，下詔暴其奸惡，免死，鞭一百，徙敦煌為兵。而修愚疏，初不之知，方在領軍於勁第樗蒲，羽林數人稱詔呼之，送詣領軍府。甄琛、王顯臨罰，先具問事有力者五人，迭鞭之，欲令必死。修素肥壯，堪忍楚毒，密加鞭至三百不死。即召驛馬，促之上道，出城不自勝，舉縛置鞍中，急驅之，行八十里，乃死。帝聞之，責元紹不重聞，紹曰：「修之佞幸，為國深蠹，臣不因釁除之，恐陛下受萬世之謗。」帝以其言正，不罪也。紹出，廣平王懷拜之曰：「：翁之直過於汲黯。」紹曰：「但恨戮之稍晚，以為愧耳。」紹，素之孫也。明日，甄琛、李憑以修黨皆坐免官，左右與修連坐死黜者二十餘人。散騎常侍高聰與修素親狎，而又以宗人諂事高肇，故獨得免。


春，正月，庚戌，征虜將軍趙祖悅與魏江州刺史陳伯之戰於東關，祖悅敗績。

癸丑，以尚書右僕射王瑩為左僕射，太子詹事柳惔為右僕射。

丙辰，魏東荊州刺史楊大眼擊叛蠻樊季安等，大破之。季安，素安之弟也。

丙寅，魏大赦，改元正始。

蕭寶寅行及汝陰，東城已為梁所取，乃屯壽陽棲賢寺。二月，戊子，將軍姜慶真乘魏任城王澄在外，襲壽陽，據其外郭。長史韋纘倉猝失圖；任城太妃孟氏勒兵登陴，先守要便，激厲文武，安慰新舊，勸以賞罰，將士咸有奮志。太妃親巡城守，不避矢石。蕭寶寅引兵至，與州軍合擊之，自四鼓戰至下晡，慶真敗走。韋纘坐免官。

任城王澄攻鐘離，上遣冠軍將軍張惠紹等將兵五千送糧詣鐘離，澄遣平遠將軍劉思祖等邀之。丁酉，戰於邵陽；大敗梁兵，俘惠紹等十將，殺虜士卒殆盡。思祖，芳之從子也。尚書論思祖功，應封千戶侯；侍中、領右衛將軍元暉求二婢于思祖，不得，事遂寢。暉，素之孫也。

上遣平西將軍曹景宗、後軍王僧炳等帥步騎三萬救義陽。僧炳將二萬人據鑿峴，景宗將萬人為後繼，元英遣冠軍將軍元逞等據樊城以拒之。三月，壬申，大破僧炳於樊城，俘斬四千餘人。

魏詔任城王澄，以「四月淮水將漲，舟行無礙。南軍得時，勿昧利以取後悔。」會大雨，淮水暴漲，澄引兵還壽陽。魏軍還既狼狽，失亡四千餘人。中書侍郎劉郡賈思伯為澄軍司，居後為殿，澄以其儒者，謂之必死，及至，大喜曰：「『仁者必有勇』，於軍司見之矣。」思伯托以失道，不伐其功。有司奏奪澄開府，仍降三階。上以所獲魏將士請易張惠紹於魏，魏人歸之。

魏太傅、領司徒、錄尚書北海王詳，驕奢好聲色，貪冒無厭，廣營第捨，奪人居室，嬖暱左右，所在請托，中外嗟怨。魏主以其尊親，恩禮無替，軍國大事皆與參決，所奏請無不開允。魏主之初親政也，以兵召諸叔，詳與咸陽、彭城王共車而入，防方嚴固，高太妃大懼，乘車隨而哭之。既得免，謂詳曰：「自念不願富貴，但使母子相保，與汝掃市為生耳。」及詳再執政，太妃不復念前事，專助詳為貪虐。冠軍將軍茹皓，以巧思有寵於帝，常在左右，傳可門下奏事，弄權納賄，朝野憚之，詳亦附焉。皓娶尚書令高肇從妹，皓妻之姊為詳從父安定王燮之妃；祥烝於燮妃，由是與皓益相暱狎。直閣將軍劉冑，本詳所引薦，殿中將軍常委賢以善養馬，陳掃靜掌櫛，皆得幸於帝，與皓相表裡，賣權勢。

高肇本出高麗，時望輕之。帝既黜六輔，誅咸陽王禧，專委事於肇。肇以在朝親族至少，乃邀結朋援，附之者旬月超擢，不附者陷以大罪。尤忌諸王，以詳位居其上，欲去之，獨執朝政，乃譖之於帝，雲「詳與皓、冑、季賢、掃靜謀為逆亂」。夏，四月，帝夜召中尉崔亮入禁中，使彈奏詳貪淫奢縱，及皓等四人怙權貪橫，收皓等系南台，遣虎賁百人圍守詳第。又慮詳驚懼逃逸，遣左右郭翼開金墉門馳出諭旨，示以中尉彈狀，詳曰：「審如中尉所糾，何憂也！正恐更有大罪橫至耳。人與我物，我實受之。」詰朝，有司奏處皓等罪，皆賜死。

帝引高陽王雍等五王入議詳罪。詳單車防衛，送華林園，母妻隨入，給小奴弱婢數人，圍守甚嚴，內外不通。五月，丁未朔，下詔宥詳死，免為庶人。頃之，徙詳於太府寺，圍禁彌急，母妻皆還南第，五日一來視之。

初，詳取宋王劉昶女，待之疏薄。詳既被禁，高太妃乃知安定高妃事，大怒曰：「汝妻妾盛多如此，安用彼高麗婢，陷罪至此！」杖之百餘，被創膿潰，旬餘乃能立。又杖劉妃數十，曰：「婦人皆妒，何獨不妒！」劉妃笑而受罰，卒無所言。

詳家奴數人陰結黨輩，欲劫出詳，密書姓名，托侍婢通於詳。詳始得執省，而門防主司遙見，突入就詳手中攬得，奏之，詳慟哭數聲，暴卒。詔有司以禮殯葬。

先是，典事史元顯獻雞雛，四翼四足，詔以問侍中崔光。光上表曰：「漢元帝初元中，丞相府史家雌雞伏子，漸化為雄，冠距鳴將。永光中，有獻雄雞生角，劉向以為『雞者小畜，主司時起居人，小臣執事為政之象也。竟寧元年，石顯伏辜，此其效也。』靈帝光和元年，南宮寺雌雞欲化為雄，但頭冠未變，詔以問議郎蔡邕，對曰：『頭為元首，人君之象也。今雞一身已變，未至於頭，而上知之，是將有其事而不遂成之象也。若應之不精，政無所改，頭冠或成，為患滋大。』是後黃巾破壞四方，天下遂大亂。今之雞狀雖與漢不同，而其應頗相類，誠可畏也。臣以向、邕言推之，翼足眾多，亦群下相扇助之象；雛而未大，足羽差小，亦其勢尚微，易制御也。臣聞災異之見，皆所以示吉凶。明君睹之而懼，乃能致福；暗主睹之而慢，所以致禍。或者今亦有自賤而貴，關預政事，如前世石顯之比者邪！願陛下進賢黜佞，則妖弭慶集矣。」後數日，皓等伏誅，帝愈重光。

高肇說帝，使宿衛隊主帥羽林虎賁守諸王第，殆同幽禁。彭城王勰切諫，不聽。勰志尚高邁，不樂榮勢，避事家居，而出無山水之適，處無知己之遊，獨對妻子，常鬱鬱不樂。

魏人圍義陽，城中兵不滿五千人，食才支半歲。魏軍攻之，晝夜不息，刺史蔡道恭隨方抗禦，皆應手摧卻，相持百餘日，前後斬獲不可勝計。魏軍憚之，將退。會道恭疾篤，乃呼從弟驍騎將軍靈恩、兄子尚書郎僧勰及諸將佐謂曰：「吾受國厚恩，不能攘滅寇賊，今所苦轉篤，勢不支久；汝等當以死固節，無令吾沒有遺恨！」眾皆流涕。道恭卒，靈恩攝行州事，代之城守。

六月，癸未，大赦。

魏大旱，散騎常侍兼尚書邢巒奏稱：「昔者明王重粟帛，輕金玉。何則？粟帛養民而安國，金玉無用而敗德故也。先帝深鑒奢泰，務崇節儉，至以紙絹為帳扆，銅鐵為轡勒，府藏之金，裁給而已，不復買積以費國資。逮景明之初，承昇平之業，四境清晏，遠邇來同。於是貢篚相繼，商估交入，諸所獻納，倍多於常，金玉常有餘，國用恆不足。苟非為之分限，但恐歲計不充，自今請非要須者一切不受。」魏主納之。

秋，七月，癸丑，角城戍主柴慶宗以城降魏，魏徐州刺史元鑒遣淮陽太守吳秦生將千餘人赴之。淮陰援軍斷其路，秦生屢戰破之，遂取角城。甲子，立皇子綜為豫章王。

魏李崇破東荊叛蠻，生擒樊素安，進討西荊諸蠻，悉降之。

魏人聞蔡道恭卒，攻義陽益急，短兵日接。曹景宗頓鑿峴不進，但耀兵遊獵而已。上復遣寧朔將軍馬仙玭救義陽，仙玭轉戰而前，兵勢甚銳。元英結壘於士雅山，分命諸將伏於四山，示之以弱。仙玭乘勝直抵長圍，掩英營；英偽北以誘之，至平地，縱兵擊之。統軍傅永擐甲執槊，單騎先入，唯軍主蔡三虎副之，突陳橫過。梁兵射永，洞其左股，永拔箭復入。仙玭大敗，一子戰死，仙玭退走。英謂永曰：「公傷矣，且還營。」永曰：「昔漢祖捫足不欲人知，下官雖微，國家一將，奈何使賊有傷將之名！」遂與諸軍追之，盡夜而返；時年七十餘矣，軍中莫不壯之。仙玭復帥萬餘人進擊英，英又破之，殺將軍陳秀之。仙玭知義陽危急，盡銳決戰，一日三交，皆大敗而返。蔡靈恩勢窮，八月，乙酉，降於魏。三關戍將聞之，辛酉，亦棄城走。

英使司馬陸希道為露板，嫌其不精，命傅永改之。永不增文彩，直為之陳列軍事處置形要而已，英深賞之，曰：「觀此經算，雖有金城湯池，不能守矣。」初，南安惠王以預穆泰之謀，追奪爵邑。及英克義陽，乃復立英為中山王。

御史中丞任昉奏彈曹景宗，上以其功臣，寢而不治。

衛尉鄭紹叔忠於事上，外所聞知，纖豪無隱。每為上言事，善則推功於上，不善則引咎歸己，上以是親之。詔於南義陽置司州，移鎮關南，以紹督為刺史。紹叔立城隍，繕器械，廣田積穀，招集流散，百姓安之。

魏置郢州於義陽，以司馬悅為刺史。上遣馬仙玭築竹敦、麻陽二城於三關南，司馬悅遣兵攻竹敦，拔之。

九月，壬子，以吐谷渾王伏連籌為西秦、河二州刺史、河南王。

柔然侵魏之沃野及懷朔鎮，詔車騎大將軍源懷出行北邊，指授規略，隨須征發，皆以便宜從事。懷至雲中，柔然遁去。懷以為用夏制夷，莫如城郭。還至恆、代，案視諸鎮左右要害之地，可以築城置戍之處，欲東西為九城，及儲糧積仗之宜，犬牙相救之勢，凡五十八條，表上之，曰：「今定鼎成周，去北遙遠，代表諸國頗或外叛，仍遭旱饑，戎馬甲兵十分闕八。謂宜准舊鎮，東西相望，令形勢相接，築城置戍，分兵要害，勸農積粟，警急之日，隨便翦討。彼游騎之寇，終不敢攻城，亦不敢越城南出。如此，北方無憂矣。」魏主從之。

魏太和十六年，高祖詔中書監高閭與給事中公孫崇考定雅樂，久之，未就。會高祖殂，高閭卒。景明中，崇為太樂令，上所調金石及書。至是，世宗始命八座已下議之。冬，十一月，戊午，魏詔營繕國學。時魏平寧日久，學業大盛，燕、齊、趙、魏之間，教授者不可勝數，弟子著錄多者千餘人，少者猶數百，州舉茂異，郡貢孝廉，每年逾眾。

甲子，除以金贖罪之科。

十二月，丙子，魏詔殿中郎陳郡袁翻等義定律令，彭城王勰等監之。

己亥，魏主幸伊闕。

上雅好儒術，以東晉、宋、齊雖開置國學，不及十年輒廢之，其存亦文具而已，無講授之實。

