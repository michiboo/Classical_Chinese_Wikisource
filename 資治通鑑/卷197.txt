
資治通鑑 第197卷
卷第一百九十七

【唐紀十三】　趣昭陽單閼四月，盡旃蒙大荒落五月，凡二年有奇。


夏，四月，庚辰朔，承基上變，告太子謀反。敕長孫無忌、房玄齡、蕭瑀、李世勣與大理、中書、門下參鞫之，反形已具。上謂侍臣：「將何以處承乾？」群臣莫敢對，通事舍人來濟進曰：「陛下不失為慈父，太子得盡天年，則善矣！」上從之。濟，護兒之子也。

乙酉，詔廢太子承乾為庶人，幽於右領軍府。上欲免漢王元昌死，群臣固爭，乃賜自盡於家，而宥其母、妻、子。侯君集、李安儼、趙節、杜荷等皆伏誅。左庶子張玄素、右庶子趙弘智、令狐德棻等以不能諫爭，皆坐免為庶人。餘當連坐者，悉赦之。詹事於志寧以數諫，獨蒙勞勉。以紇干承基為祐川府折衝都尉，爵平棘縣公。

侯君集被收，賀蘭楚石復詣闕告其事，上引君集謂曰：「朕不欲令刀筆吏辱公，故自鞫公耳。」君集初不承。引楚石具陳始未，又以所與承乾往來啟示之，君集辭窮，乃服。上謂侍臣曰：「君集有功，欲乞其生，可乎？」群臣以為不可。上乃謂君集曰：「與公長訣矣！」因泣下，君集亦自投於地；遂斬之於市。君集臨刑，謂監刑將軍曰：「君集蹉跌至此！然事陛下於籓邸，擊取二國，乞全一子以奉祭祀。」上乃原其妻及子，徙嶺南。籍沒其家，得二美人，自幼飲人乳而不食。

初，上使李靖教君集兵法，君集言於上曰：「李靖將反矣。」上問其故，對曰：「靖獨教臣以其粗而匿其精，以是知之。」上以問靖，靖對曰：「此乃君集欲反耳。今諸夏已定，臣之所教，足以制四夷，而君集固求盡臣之術，非反而何！」江夏王道宗嘗從容言於上曰：「君集志大而智小，自負微功，恥在房玄齡、李靖之下，雖為吏部尚書，未滿其志。以臣觀之，必將為亂。」上曰：「君集材器，亦何施不可！朕豈惜重位，但次第未至耳，豈可億度，妄生猜貳邪！」及君集反誅，上乃謝道宗曰：「果如卿言！」

李安儼父，年九十餘，上愍之，賜奴婢以養之。

太子承乾既獲罪，魏王泰日入侍奉，上面許立為太子，岑文本、劉洎亦勸之；長孫無忌固請立晉王治。上謂侍臣曰：「昨青雀投我懷云：『臣今日始得為陛下子，乃更生之日也。臣有一子，臣死之日，當為陛下殺之，傳位晉王。』人誰不愛其子，朕見其如此，甚憐之。」諫議大夫褚遂良曰：「陛下言大失。願審思，勿誤也！安有陛下萬歲後，魏王據天下，肯殺其愛子，傳位晉王者乎！陛下日者既立承乾為太子，復寵魏王，禮秩過於承乾，以成今日之禍。前事不遠，足以為鑒。陛下今立魏王，願先措置晉王，始得安全耳。」上流涕曰：「我不能爾！」因起，入宮。魏王泰恐上立晉王治，謂之曰：「汝與元昌善，元昌今敗，得無憂乎？」治由是憂形於色，上怪，屢問其故，治乃以狀告；上憮然，始悔立泰之言矣。上面責承乾，承乾曰：「臣為太子，復何所求！但為泰所圖，時與朝臣謀自安之術，不逞之人遂教臣為不軌耳。今若泰為太子，所謂落其度內。」

承乾既廢，上御兩儀殿，群臣俱出，獨留長孫無忌、房玄齡、李世勣、褚遂良，謂曰：「我三子一弟，所為如是，我心誠無聊賴！」因自投於床，無忌等爭前扶抱；上又抽佩刀欲自刺，遂良奪刀以授晉王治。無忌等請上所欲，上曰：「我欲立晉王。」無忌曰：「謹奉詔；有異議者，臣請斬之！」上謂治曰：「汝舅許汝矣，宜拜謝。」治因拜之。上謂無忌等曰：「公等已同我意，未知外議何如？」對曰：「晉王仁孝，天下屬心久矣，乞陛下試召問百官，有不同者，臣負陛下萬死。」上乃御太極殿，召文武六品以上，謂曰：「承乾悖逆，泰亦凶險，皆不可立。朕欲選諸子為嗣，誰可者？卿輩明言之。」眾皆歡呼曰：「晉王仁孝，當為嗣。」上悅，是日，泰從百餘騎至永安門；敕門司盡辟其騎，引泰入肅章門，幽於北苑。丙戌，詔立晉王治為皇太子，御承天門樓，赦天下，酺三日。上謂侍臣曰：「我若立泰，則是太子之位可經營而得。自今太子失道，籓王窺伺者，皆兩棄之，傳諸子孫，永為後法。且泰立，則承乾與治皆不全；治立，則承乾與泰皆無恙矣。」

臣光曰：唐太宗不以天下大器私其所愛，以杜禍亂之原，可謂能遠謀矣！

丁亥，以中書令楊師道為吏部尚書。初，長廣公主適趙慈景，生節；慈景死，更適師道。師道與長孫無忌等共鞫承乾獄，陰為趙節道地，由是獲譴。上至公主所，公主以首擊地，泣謝子罪，上亦拜泣曰：「賞不避仇讎，罰不阿親戚，此天下至公之道，不敢違也，以是負姊。」

己丑，詔以長孫無忌為太子太師，房玄齡為太傅，蕭瑀為太保，李世勣為詹事，瑀、世勣並同中書門下三品。同中書門下三品自此始。又以左衛大將軍李大亮領右衛率，前詹事於志寧、中書侍郎馬周為左庶子，吏部侍郎蘇勖、中書舍人高季輔為右庶子，刑部侍郎張行成為少詹事，諫議大夫褚遂良為賓客。

李世勣嘗得暴疾，方雲「須灰可療」；上自剪須，為之和藥。世勣頓首出血泣謝。上曰：「為社稷，非為卿也，何謝之有！」世勣嘗侍宴，上從容謂曰：「朕求群臣可托幼孤者，無以逾公，公往不負李密，豈負朕哉！」世勣流涕辭謝，嚙指出血，因飲沉醉；上解御服以覆之。

癸巳，詔解魏王泰雍州牧、相州都督、左武侯大將軍，降爵為東萊郡王。泰府僚屬為泰所親狎者，皆遷嶺表；以杜楚客兄如晦有功，免死，廢為庶子。給事中崔仁師嘗密請立魏王泰為太子，左遷鴻臚少卿。

庚子，定太子見三師儀：迎於殿門外，先拜，三師答拜；每門讓於三師。三師坐，太子乃坐。其與三師書，前後稱名、「惶恐」。

五月，癸酉，太子上表，以「承乾、泰衣服不過隨身，飲食不能適口，幽憂可愍，乞敕有司，優加供給。」上從之。

黃門侍郎劉洎上言，以「太子宜勤學問，親師友。今入侍宮闈，動逾旬朔，師保以下，接對甚希，伏願少抑下流之愛，弘遠大之規，則海內幸甚！」上乃命洎與岑文本、褚遂良、馬周更日詣東宮，與太子游處談論。

六月，己卯朔，日有食之。

丁亥，太常丞鄧素使高麗還，請於懷遠鎮增戍兵以逼高麗。上曰：「『遠人不服，則修文德以來之』。未聞一二百戍兵能威絕域者也！」丁酉，右僕射高士廉遜位，許之，其開府儀同三司、勳封如故，仍同門下中書三品，知政事。閏月，辛亥，上謂侍臣曰：「朕自立太子，遇物則誨之，見其飯，則曰：『汝知稼穡之艱難，則常有斯飯矣。』見其乘馬，則曰：『汝知其勞逸，不竭其力，則常得乘之矣。』見其乘舟，則曰：『水所以載舟，亦所以覆舟，民猶水也，君猶舟也。』見其息於木下，則曰：『木從繩則正，後從諫則聖。』」

丁巳，詔太子知左、右屯營兵馬事，其大將軍以下並受處分。

薛延陀真珠可汗使其侄突利設來納幣，獻馬五萬匹，牛、橐駝萬頭，羊十萬口。庚申，突利設獻饌，上御相思殿，大饗群臣，設十部樂，突利設再拜上壽，賜賚甚厚。

契苾何力上言：「薛延陀不可與昏。」上曰：「吾已許之矣，豈可為天子而食言乎！」何力對曰：「臣非欲陛下遽絕之也，願且遷延其事。臣聞古有親迎之禮，若敕夷男使親迎，雖不至京師，亦應至靈州；彼必不敢來，則絕之有名矣。夷男性剛戾，既不成昏，其下復攜貳，不過一二年必病死，二爭立，則可以坐制之矣！」上從之，乃征真珠可汁使親迎，仍發詔將幸靈州與之會。真珠大喜，欲詣靈州，其臣諫曰：「脫為所留，悔之無及！」真珠曰：「吾聞唐天子有聖德，我得身往見之，死無所恨，且漠北必當有主。我行決矣，勿復多言！」上發使三道，受其所獻雜蓄。薛延陀先天庫廄，真珠調斂諸部，往返萬里，道涉沙磧，無水草，耗死將半，失期不至。議者或以為聘財未備而與為昏，將使戎狄輕中國，上乃下詔絕其昏，停幸靈州，追還三使。

褚遂良上疏，以為：「薛延陀本一俟斤，陛下蕩平沙塞，萬里蕭條，餘寇奔波，須有酋長，璽書鼓纛，立為可汗。比者復降鴻私，許其姻媾，西告吐蕃，北諭思摩，中國童幼，靡不知之。御幸北門，受其獻食，群臣四夷，宴樂終日。鹹言陛下欲安百姓，不愛一女，凡在含生，孰不懷德。今一朝生進退之意，有改悔之心，臣為國家惜茲聲聽；所顧甚少，所失殊多，嫌隙既生，必構邊患。彼國蓄見欺之怒，此民懷負約之慚，恐非所以服遠人、訓戎士也。陛下君臨天下十有七載，以仁恩結庶類，以信義撫戎夷，莫不欣然，負之無力，何惜不使有始有卒乎！夫龍沙以北，部落無算，中國誅之，終不能盡，當懷之以德，使為惡者在夷不在華，失信者在彼不在此，則堯、舜、禹、湯不及陛下遠矣！」上不聽。

是時，群臣多言：「國家既許其昏，受其聘幣，不可失信戎狄，更生邊患。」上曰：「卿曹皆知古而不知今。昔漢初匈奴強，中國弱，故飾子女、捐金絮以餌之，得事之宜。今中國強，戎狄弱，以我徒兵一千，可擊胡騎數萬。薛延陀所以匍匐稽顙，惟我所欲，不敢驕慢者，以新為君長，雜姓非其種族，欲假中國之勢以威服之耳。彼同羅、僕骨、回紇等十餘部，兵各數萬，並力攻之，立可破滅，所以不敢發者，畏中國所立故也。今以女妻之，彼自恃大國之婿，雜姓誰敢不服！戎狄人面獸心，一旦微不得意，必反噬為害。今吾絕其昏，殺其禮，雜姓知我棄之，不日將瓜剖之矣，卿曹第志之。」

臣光曰：孔子稱去食、去兵，不可去信。唐太宗審知薛延陀不可妻，則初勿許其昏可也；既許之矣，乃復恃強棄信而絕之，雖滅薛延陀，猶可羞也。王者發言出令，可不慎哉！」

上曰：「蓋蘇文弒其君而專國政，誠不可忍。以今日兵力，取之不難，但不欲勞百姓，吾欲且使契丹、靺鞨擾之，何如？」長孫無忌曰：「蓋蘇文自知罪大，畏大國之討，必嚴設守備，陛下姑為之隱忍，彼得以自安，必更驕惰，愈肆其惡，然後討之，未晚也。」上曰：「善！」戊辰，詔以高麗王藏為上柱國、遼東郡王、高麗王，遣使持節冊命。

丙子，徙東萊王泰為順陽王。

初，太子承乾失德，上密謂中書侍郎兼左庶子杜正倫曰：「吾兒足疾乃可耳，但疏遠賢良，狎暱群小，卿可察之。果不可教示，當來告我。」正倫屢諫，不聽，乃以上語告之。太子抗表以聞，上責正倫漏洩，對曰：「臣以此恐之，冀其遷善耳。」上怒，出正倫為穀州刺史。及承乾敗，秋，七月，辛卯，復左遷正倫為交州都督。初，魏徵嘗薦正倫及侯君集有宰相材，請以君集為僕射，且曰：「國家安不忘危，不可無大將，諸衛兵馬宜委君集專知。」上以君集好夸誕，不用。及正倫以罪黜，君集謀反誅，上始疑征阿黨。又有言征自錄前後諫辭以示起居郎褚遂良者，上愈不悅，乃罷叔玉尚主，而踣所撰碑。

初，上謂監修國史房玄齡曰：「前世史官所記，皆不令人主見之，何也？」對曰：「史官不虛美，不隱惡，若人主見之必怒，故不敢獻也。」上曰：「朕之為心，異於前世帝王。欲自觀國史，知前日之惡，為後來之戒，公可撰次以聞。」諫議大夫朱子奢上言：「陛下聖德在躬，舉無過事，史官所述，義歸盡善。陛下獨覽《起居》，於事無失，若以此法傳示子孫，竊恐曾、玄之後或非上智，飾非護短，史官必不免刑誅。如此，則莫不希風順旨，全身遠害，悠悠千載，何所信乎！所以前代不觀，蓋為此也。」上不從。玄齡乃與給事中許敬宗等刪為《高祖》、《今上實錄》；癸巳，書成，上之。上見書六月四日事，語多微隱，謂玄齡曰：「昔周公誅管、蔡以安周，季友鴆叔牙以存魯。朕之所以，亦類是耳，史官何諱焉！」即命削去浮詞，直書其事。

八月，庚戌，以洛州都督張亮為刑部尚書，參預朝政；以左衛大將軍、太子右衛率李大亮為工部尚書。大亮身居三職，宿衛兩宮，恭儉忠謹，每宿直，必坐寐達旦。房玄齡甚重之，每稱大亮有王陵、周勃之節，可當大位。

初，大亮為龐王兵曹，為李密所獲，同輩皆死，賊帥張弼見而釋之，遂與定交。及大亮貴，求弼，欲報其德，弼時為將作丞，自匿不言。大亮遇諸途而識之，持弼而泣，多推家貲以遣弼，弼拒不受。大亮言於上，乞悉以其官爵授弼，上為之擢弼為中郎將。時人皆賢大亮不負恩，而多弼之不伐也。

九月，庚辰，新羅遣使言百濟攻取其國四十餘城，復與高麗連兵，謀絕新羅入朝之路，乞兵救援。上命司農丞相裡玄獎繼璽書賜高麗曰：「新羅委質國家，朝貢不乏，爾與百濟各宜戢兵；若更攻之，明年發兵擊爾國矣！」

癸未，徙承乾於黔州。甲午，徙順陽王泰於均州。上曰：「父子之情，出於自然。朕今與泰生離，亦何心自處！然朕為天下主，但使百姓安寧，私情亦可割耳。」又以泰所上表示近臣曰：「泰誠為俊才，朕心念之，卿曹所知；但以社稷之故，不得不斷之以義，使之居外者，亦所以兩全之耳。」

先是，諸州長官或上佐歲首親奉貢物入京師，謂之朝集使，亦謂之考使；京師無邸，率僦屋與商賈雜居。上始命有司為之作邸。

冬，十一月，己卯，上禮圜丘。

初，上與隱太子、巢剌王有隙，密明公贈司空封德彝陰持兩端。楊文幹之亂，上皇欲廢隱太子而立上，德彝固諫而止。其事甚秘，上不之知，薨後乃知之。壬辰，治書侍御史唐臨始追劾其事，請黜官奪爵。上命百官議之，尚書唐儉等議：「德彝罪暴身後，恩結生前，所歷眾官，不可追奪，請降贈改謚。」詔黜其贈官，改謚曰繆，削所食實封。

敕選良家女以實東宮；癸巳，太子遣左庶子於志寧辭之。上曰：「吾不欲使子孫生於微賤耳。今既致辭，當從其意。」上疑太子仁弱，密謂長孫無忌曰：「公勸我立雉權，雉奴懦，恐不能守社稷，奈何！吳王恪英果類我，我欲立之，何如？」無忌固爭，以為不可。上曰：「公以恪非己之甥邪？」無忌曰：「太子仁厚，真守文良主；儲副至重，豈可數易？願陛下熟思之。」上乃止。十二月，壬子，上謂吳王恪曰：「父子雖至親，及其有罪，則天下之法不可私也。漢已立昭帝，燕王旦不服，陰圖不軌，霍光折簡誅之。為人臣子，不可不戒！」

庚申，車賀幸驪山溫湯；庚午，還宮。


春，正月，乙未，車駕幸鐘官城；庚子，幸鄠縣；壬寅，幸驪山溫湯。

相裡玄獎至平壤，莫離支已將兵擊新羅，破其兩城，高麗王使召之，乃還。玄獎諭使勿攻新羅，莫離支曰：「昔隋人入寇，新羅乘釁侵我地五百里，自非歸我侵地，恐兵未能已。」玄獎曰：「既往之事，焉可追論！至於遼東諸城，本皆中國郡縣，中國尚且不言，高麗豈得必求故地！」莫離支竟不從。

二月，乙巳朔，玄獎還，且言其狀。上曰：「蓋蘇文弒其君，賊其大臣，殘虐其民，今又違我詔命，侵暴鄰國，不可以不討。」諫議大夫褚遂良曰：「陛下指麾則中原清晏，顧眄則四夷讋服，威望大矣。今乃渡海遠征小夷，若指期克捷，猶可也。萬一蹉跌，傷威損望，更興忿兵，則安危難測矣。」李世勣曰：「間者薛延陀入寇，陛下欲發兵窮討，魏徵諫而止，使至今為患。向用陛下之策，北鄙安矣。」上曰：「然。此誠徵之失，朕尋悔之而不欲言，恐塞良謀故也。」

上欲自征高麗，褚遂良上疏，以為：「天下譬猶一身：兩京，心腹也；州縣，四支也；四夷，身外之物也。高麗罪大，誠當致討，但命二、三猛將將四五萬眾，仗陛下威靈，取之如反掌耳。今太子新立，年尚幼稚，自餘籓屏，陛下所知，一旦棄金湯之全，逾遼海之險，以天下之君，輕行遠舉，皆愚臣之所甚憂也。」上不聽。時群臣多諫征高麗者，上曰：「八堯、九舜，不能冬種，野夫、童子，春種而生，得時故也。夫天有其時，人有其功。蓋蘇文陵上虐下，民延頸待救，此正高麗可亡之時也。議者紛紜，但不見此耳。」

己酉，上幸靈口；乙卯，還宮。

三月，辛卯，以左衛將軍薛萬徹守石衛大將軍。上嘗謂侍臣曰：「於今名將，惟世勣、道宗、萬徹三人而已，世勣、道宗不能大勝，亦不大敗，萬徹非大勝則大敗。」

夏，四月，上御兩儀殿，皇太子侍。上謂群臣曰：「太子性行，外人亦聞之乎？」司徒無忌曰：「太子雖不出宮門，天下無不欽仰聖德。」上曰：「吾如治年時，頗不能御常度。治自幼寬厚，諺曰：『生子如狼，猶恐如羊。』冀其稍壯，自不同耳。」無忌對曰：「陛下神武，乃撥亂之才，太子仁恕，實守文之德；趣尚雖異，各當其分，此乃皇天所以祚大唐而福蒼生者也。

辛亥，上幸九成宮。壬子，至太平宮，謂侍臣曰：「人臣順旨者多，犯顏則少，今朕欲自聞其失，諸公其直言無隱。」長孫無忌等皆曰：「陛下無失。」劉洎曰：「頃有上書不稱旨者，陛下皆面加窮詰，無不慚懼而退，恐非所以廣言路。馬周曰：「陛下比來賞罰，微以喜怒有所高下，此外不見其失。」上皆納之。

上好文學而辯敏，群臣言事者，上引古今以折之，多不能對。劉洎上書諫曰：「帝王之與凡庶，聖哲之與庸愚，上下相懸，擬倫斯絕。是知以至愚而對至聖，以極卑而對至尊，徒思自強，不可得也。陛下降恩旨，假慈顏，凝旒以聽其言，虛襟以納其說，猶恐群下未敢對揚；況動神機，縱天辯，飾辭以折其理，引古以排其議，欲令凡庶何階應答！且多記則損心，多語則損氣，心氣內損，形神外勞，初雖不覺，後必為累。須為社稷自愛，豈為性好自傷乎！至如秦政強辯，失人心於自矜；魏文宏才，虧從望於虛說。此才辯之累，較然可知矣。」上飛白答之曰：「非慮無以臨下，非言無以述慮，比有談論，遂致煩多，輕物驕人，恐由茲道，形神心氣，非此為勞。今聞讜言，虛懷以改。」己未，至顯仁宮。

上將征高麗，秋，七月，辛卯，敕將作大監閻立德等詣洪、饒、江三州，造船四百艘以載軍糧。甲午，下詔遣營州都督張儉等帥幽、營二都督兵及契丹、奚、靺鞨先擊遼東以觀其勢。以太常卿韋挺為饋運使，以民部侍郎崔仁師副之，自河北諸州皆受挺節度，聽以便宜從事。又命太僕卿蕭銳運河南諸州糧入海。銳，瑀之子也。

八月，壬子，上謂司徒無忌等曰：「人若不自知其過，卿可為朕明言之。」對曰：「陛下武功文德，臣等將順之不暇，又何過之可言！」上曰：「朕問公以己過，公等乃曲相諛悅，朕欲面舉公等得失以相戒而改之，何如？」皆拜謝。上曰：「長孫無忌善避嫌疑，應物敏速，決斷事理，古人不過；而總兵攻戰，非其所長。高士廉涉獵古今，心術明達，臨難不改節，當官無朋黨；所乏者骨鯁規諫耳。唐儉言辭辯捷，善和解人；事朕三十年，遂無言及於獻替。楊師道性行純和，自無愆違；而情實怯懦，緩急不可得力。岑文本性質敦厚，文章華贍；而持論恆據經遠，自當不負於物。劉洎性最堅貞，有利益；然其意尚然諾，私於朋友。馬周見事敏速，性甚貞正，論量人物，直道而言，朕比任使，多能稱意。褚遂良學問稍長，性亦堅正，每寫忠誠，親附於朕，譬如飛鳥依人，人自憐之。」

甲子，上還京師。

丁卯，以散騎常侍劉洎為侍中，行中書侍郎岑文本為中書令，太子左庶子中書侍郎馬周守中書令。

文本既拜，還家，有憂色。母問其故，文本曰：「非勳非舊，濫荷寵榮，位高責重，所以憂懼。」親賓有來賀者，文本曰：「今受吊，不受賀也。」

文本弟文昭為校書郎，喜賓客，上聞之不悅；嘗從容謂文本曰：「卿弟過爾交結，恐為卿累；朕欲出為外官，何如？」文本泣曰：「臣弟少孤，老母特所鍾愛，未嘗信宿離左右。今若出外，母必愁悴，倘無元此弟，亦無老母矣。」因歔欷嗚咽。上愍其意而止，惟召文昭嚴戒之，亦卒無過。九月，以諫議大夫褚遂良為黃門侍郎，參預朝政。

焉耆貳於西突厥，西突厥大臣屈利啜為其弟娶焉耆王女，由是朝貢多闕；安西都護郭孝恪請討之。詔以孝恪為西州道行軍總管，帥步騎三千出銀山道以擊之。全焉耆王弟頡鼻兄弟三人至西州，孝恪以頡鼻弟栗婆准為鄉導。焉耆城四面皆水，恃險而不設備，孝恪倍道兼行，夜，至城下，命將士浮水而渡，比曉，登城，執其王突騎支，獲首虜七千級，留栗婆准攝國事而還。孝恪去三日，屈利啜引兵救焉耆，不及，執栗婆准，以勁騎五千，追孝恪至銀山，孝恪還擊，破之，追奔數十里。

辛卯，上謂侍臣曰：「孝恪近奏稱八月十一日往擊焉耆，二十日應至，必以二十二日破之。朕計其道裡，使者今日至矣！」言未畢，驛騎至。

西突厥處那啜使其吐屯攝焉耆，遣使入貢。上數之曰：「我發兵擊得焉耆，汝何人而據之！」吐屯懼，返其國。焉耆立栗婆准從父兄薛婆阿那支為王，仍附於處那啜。

乙未，鴻臚奏「高麗莫離支貢白金。」褚遂良曰：「莫離支弒其君，九夷所不容，今將討之而納其金，此郜鼎之類也，臣謂不可受。」上從之。上謂高麗使者曰：「汝曹皆事高武，有官爵。莫離支弒逆，汝曹不能復仇，今更為之遊說以欺大國，罪孰大焉！」悉以屬大理。

冬，十月，辛丑朔，日有食之。

甲寅，車駕行幸洛陽，以房玄齡留守京師，右衛大將軍、工部尚書李大亮副之。

郭孝恪鎖焉耆王突騎支及其妻子詣行在，敕宥之。丁巳，上謂太子曰：「焉耆王不求賢輔，不用忠謀，自取滅亡，繫頸束手，漂搖萬里；人以此思懼，則懼可知矣。」

己巳，畋於澠池之天池；十一月，壬申，至洛陽。

前宜州刺史鄭元□，已致仕，上以其嘗從隋煬帝伐高麗，召詣行在；問之，對曰：「遼東道遠，糧運艱阻；東夷善守城，攻之不可猝下。」上曰：「今日非隋之比，公但聽之。」

張儉等值遼水漲，久不得濟，上以為畏懦，召儉詣洛陽。至，具陳山川險易，水草美惡；上悅。

上聞洺州刺史程名振善用兵，召問方略，嘉其才敏，勞勉之，曰：「卿有將相之器，朕方將任使。」名振失不拜謝，上試責怒，以觀其所為，曰：「山東鄙夫，得一刺史，以為富貴極邪！敢於天子之側，言語粗疏；又復不拜！」名振謝曰：「疏野之臣，未嘗親奉聖問，適方心思所對，故忘拜耳。」舉止自若，應對愈明辯。上乃歎曰：「房玄齡處朕左右二十餘年，每見朕譴責餘人，顏色無主。名振平生未嘗見朕，朕一旦責之，曾無震懾，辭理不失，真奇士也！」即日拜右驍衛將軍。

甲午，以刑部尚書張亮為平壤道行軍大總管，帥江、淮、嶺、硤兵四萬，長安、洛陽募士三千，戰艦五百艘，自萊州泛海趨平壤；又以太子詹事、左衛率李世勣為遼東道行軍大總管，帥步騎六萬及蘭、河二州降胡趣遼東，兩軍合勢並進。庚子，諸軍大集於幽州，遣行軍總管姜行本、少府少監丘行淹先督眾工造梯沖於安蘿山。時遠近勇士應募及獻攻城器械者不可勝數，上皆親加損益，取其便易。又手詔諭天下，以「高麗蓋蘇文弒主虐民，情何可忍！今欲巡幸幽、薊，問罪遼、碣，所過營頓，無為勞費。」且言：「昔隋煬帝殘暴其下，高麗王仁愛其民，以思亂之軍擊安和之眾，故不能成功。今略言必勝之道有五：一曰以大擊小，二曰以順討逆，三曰以治乘亂，四曰以逸敵勞，五曰以悅當怨，何憂不克！佈告元元，勿為疑懼！」於是凡頓捨供費之縣，減者太半。

十二月，辛丑，武陽懿公李大亮卒於長安，遺表請罷高麗之師。家餘米五斛，布三十匹。親戚早孤為大亮所養，喪之如父者十有五人。

壬寅，故太子承乾卒於黔州，上為之廢朝，葬以國公禮。

甲寅，詔諸軍及新羅、百濟、奚、契丹分道擊高麗。

初，上遣突厥俟利苾可汗北渡河，薛延陀真珠可汗恐其部落翻動，意甚惡之，豫蓄輕騎於漠北，欲擊之。上遣使戒敕無得相攻。真珠可汗對曰：「至尊有命，安敢不從！然突厥翻覆難期，當其未破之時，歲犯中國，殺人以千萬計。臣以為至尊克之，當剪為奴婢，以賜中國之人；乃反養之如子，其恩德至矣，而結社率竟反。此屬獸心，安可以人理待也！臣荷恩深厚，請為至尊誅之。」自是數相攻。

俟利苾之北渡也，有眾十萬，勝兵四萬人，俟利苾不能撫御，眾不愜服。戊午，悉棄俟利苾南渡河，請處於勝、夏之間；上許之。群臣皆以為：「陛下方遠征遼左，而置突厥於河南，距京師不遠，豈得不為後慮！願留鎮洛陽，遣諸將東征。」上曰：「夷狄亦人耳，其情與中夏不殊。人主患德澤不加，不必猜忌異類。蓋德澤洽，則四夷可使如一家；猜忌多，則骨肉不免為仇亂。煬帝無道，失人已久，遼東之役，人皆斷手足以避征役，玄感以運卒反於黎陽，非戎狄為患也。朕今征高麗，皆取願行者，募十得百，募百得千，其不得從軍者，皆憤歎鬱邑，豈比隋之行怨民哉！突厥貧弱，吾收而養之，計其感恩，入於骨髓，豈肯為患！且彼與薛延陀嗜欲略同，彼不北走薛延陀而南歸我，其情可見矣。」顧謂褚遂良曰：「爾知起居，為我志之，自今十五年，保無突厥之患。」俟利苾既失眾，輕騎入朝，上以為右武衛將軍。


春，正月，韋挺坐不先行視漕渠，運米六百餘艘至盧思台側，淺塞不能進，械送洛陽；丁酉，除名，以將作少監李道裕代之。崔仁師亦坐免官。

滄州刺史席辯坐贓污，二月，庚子，詔朝集使臨觀而戮之。

庚戌，上自將諸軍發洛陽，以特進蕭瑀為洛陽宮留守。乙卯，詔：「朕發定州後，宜令皇太子監國。」開府儀同三司致仕尉遲敬德上言：「陛下親征遼東，太子在定州，長安、洛陽心腹空虛，恐有玄感之變。且邊隅小夷，不足以勤萬乘，願遣偏師征之，指期可殄。」上不從。以敬德為左一馬軍總管，使從行。

丁巳，詔謚殷太師比干曰忠列，所司封其墓，春秋祠以少牢，給隨近五戶供灑掃。

上之發京師也，命房玄齡得以便宜從事，不復奏請。或詣留台稱有密，玄齡問密謀所在，對曰：「公則是也。」玄齡驛送行在。上聞留守有表送告密人，上怒，使人持長刀於前而後見之，問告者為誰，曰：「房玄齡。」上曰：「果然。」叱令腰斬。璽書讓玄齡以不能自信，「更有如是者，可專決之。」

癸亥，上至鄴，自為文祭魏太祖，曰：「臨危制變，料敵設奇，一將之智有餘，萬乘之才不足。」

是月，李世勣軍至幽州。

三月，丁丑，車駕至定州。丁亥，上謂侍臣曰：「遼東本中國之地，隋氏四出師而不能得；朕今東征，欲為中國報子弟之仇，高麗雪君父之恥耳。且方隅大定，惟此未平，故及朕之未老，用士大夫餘力以取之。朕自發洛陽，唯啖肉飯，雖春蔬亦不之進，懼其煩憂故也。」上見病卒，召至御榻前存慰，付州縣療之，士卒莫不感悅。有不預征名，自願以私裝從軍，動以千討，皆曰：「不求縣官勳賞，惟願效死遼東！」上不許。

上將發，太子悲泣數日，上曰：「今留汝鎮守，輔以俊賢，欲使天下識汝風采。夫為國之要，在於進賢退不肖，賞善罰惡，至公無私，汝當努力行此，悲泣何為！」命開府儀同三司高士廉攝太子太傅，與劉洎、馬周、少詹事張行成、右庶子高季輔同掌機務，輔太子。長孫無忌、岑文本與吏部尚書楊師道從行。壬辰，車駕發定州，親佩弓矢，手結雨衣於鞍後。命長孫元忌攝侍中，楊師道攝中書令。

李世勣軍發柳城，多張形勢，若出懷遠鎮者，而潛師北趣甬道，出高麗不意。夏，四月，戊戌朔，世勣自通定濟遼水，至玄菟。高麗大駭，城邑皆閉門自守。壬寅，遼東道副大總管江夏王道宗將兵數千至新城，折衝都尉曹三良引十餘騎直壓城門，城中驚擾，無敢出者。營州都督張儉將胡兵為前鋒，進渡遼水，趨建安城，破高麗兵，斬首數千級。太子引高士廉同榻視事，又令更為士廉設案，士廉固辭。

丁未，車駕發幽州。上悉以軍中資糧、器械、簿書委岑文本，文本鳳夜勤力，躬自料配，籌、筆不去手，精神耗竭，言辭舉措，頗異平日。上見而憂之，謂左右曰：「文本與我同行，恐不與我同返。」是日，遇暴疾而薨。其夕，上聞嚴鼓聲，曰：「文本殞沒，所不忍聞，命撤之。」時右庶子許敬宗在定州，與高士廉等共知機要，文本薨，上召敬宗，以本官檢校中書侍郎。

壬子，李世勣、江夏王道宗攻高麗蓋牟城。丁巳，車駕至北平。癸亥，李世勣等拔蓋牟城，獲二萬餘口，糧十餘萬石。

張亮帥舟師自東萊渡海，襲卑沙城，其城四面懸絕，惟西門可上。程名振引兵夜至，副總管王大度先登，五月，己巳，拔之，獲男女八千口。分遣總管丘孝忠等曜兵於鴨綠水。

李世勣進至遼東城下。庚午，車駕至遼澤，泥淖二百餘里，人馬不可通，將作大匠閻立德布土作橋，軍不留行。壬申，渡澤東。乙亥，高麗步騎四萬救遼東，江夏王道宗將四千騎逆擊之，軍中皆以為眾寡懸絕，不若深溝高壘以俟車駕之至。道宗曰：「賊恃眾，有輕我心，遠來疲頓，擊之必敗。且吾屬為前軍，當清道以待乘輿，乃更以賊遺君父乎！」李世勣以為然。果毅都尉馬文舉曰：「不遇勁敵，何以顯壯士！」策馬趨敵，所向皆靡，眾心稍安。既合戰，行軍總管張君乂退走，唐兵不利，道宗收散卒，登高而望，見高麗陳亂，與驍騎數十沖之，左右出入；李世勣引兵助之，高麗大敗，斬首千餘級。

丁丑，車駕渡遼水，撤橋，以堅士卒之心，軍於馬首山，勞賜江夏王道宗，超拜馬文舉中郎將，斬張君乂。上自將數百騎至遼東城下，見土卒負土填塹，上分其尤重者，於馬上持之，從官爭負土致城下。李世勣攻遼東城，晝夜不息，旬有二日，上引精兵會之，圍其城數百重，鼓譟聲震天地。甲申，南風急，上遣銳卒登沖竿之末，爇其西南樓，火延燒城中，因麾將士登城，高麗力戰不能敵，遂克之，所殺萬餘人，得勝兵萬餘人，男女四萬口，以其城為遼州。

乙未，進軍白巖城。丙申，右衛大將軍李思摩中弩矢，上親為之吮血；將士聞之，莫不感動。烏骨城遣兵萬餘為白巖聲援，將軍契苾何力以勁騎八百擊之，何力挺身陷陳，槊中其腰；尚輦奉御薛萬備單騎往救之，拔何力於萬眾之中而還。何力氣益憤，束瘡而戰，從騎奮擊，遂破高麗兵，追奔數十里，斬首千餘級，會暝而罷。萬備，萬徹之弟也。

