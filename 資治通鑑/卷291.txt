
資治通鑑 第291卷

【後周紀二】　起玄黓困敦九月，盡閼逢攝提格四月，凡一年有奇。


九月，甲寅朔，吳越丞相裴堅卒。以台州刺史吳延福同參相府事。

庚午，敕北邊吏民毋得入契丹境俘掠。

契丹將高謨翰以葦筏渡胡盧河入寇，至冀州，成德節度使何福進遣龍捷都指揮使劉誠誨等屯貝州以拒之。契丹聞之，遽引兵北渡。所掠冀州丁壯數百人，望見官軍，爭鼓譟，欲攻契丹，官軍不敢應，契丹盡殺之。

蜀山南西道節度使李廷珪奏周人聚兵關中，請益兵為備。蜀主遣奉鑾肅衛都虞候趙進將兵趣利州，既而聞周人聚兵以備北漢，乃引還。

唐武安節度使邊鎬，昏懦無斷，在湖南，政出多門，不合眾心。吉水人歐陽廣上書，言：「鎬非將帥才，必喪湖南，宜別擇良帥，益兵以救其敗。」不報。

唐主使鎬經略朗州，有自朗州來者，多言劉言忠順，鎬由是不為備。唐主召劉言入朝，言不行，謂王逵曰：「唐必伐我，奈何？」逵曰：「武陵負江湖之險，帶甲數萬，安能拱手受制於人！邊鎬撫馭無方，士民不附，可一戰擒也。」言猶豫未決，周行逢曰：「機事貴速，緩則彼為之備，不可圖也。」言乃以逵、行逢及牙將何敬真、張仿、蒲公益、朱全琇、宇文瓊、彭萬和、潘叔嗣、張文表十人皆為指揮使，部分發兵。叔嗣、文表，皆朗州人也。行逢能謀，文表善戰，叔嗣果敢，三人多相須成功，情款甚暱。

諸將欲召漵州酋長苻彥通為援，行逢曰：「蠻貪而無義，前年從馬希萼入潭州，焚掠無遺。吾兵以義舉，往無不克，烏用此物，使暴殄百姓哉！」乃止。然亦畏彥通為後患，以蠻酋土團都指揮使劉□為群蠻所憚，補西境鎮遏使以備之。

冬，十月，逵等將兵分道趣長少，以孫朗、曹進為先鋒使，邊鎬遣指揮使郭再誠等將兵屯益陽以拒之。戊子，逵等克沅江，執都監劉承遇，裨將李師德帥眾五百降之。壬辰，逵等命軍士舉小舟自蔽，直造益陽，四面斧寨而入，遂克之，殺戍兵二千人。邊鎬告急於唐。甲午，逵等克橋口及湘陰，乙未，至潭州。邊鎬嬰城自守，救兵未至，城中兵少。丙申夜，鎬棄城走，吏民俱潰。醴陵門橋折，死者萬餘人，道州刺史廖偃為亂兵所殺。丁酉旦，王逵入城，自稱武平節度副使、權知軍府事，以何敬真為行軍司馬。遣敬真等追鎬，不及，斬首五百級。薄公益攻岳州，唐岳州刺史宋德權走，劉言以公益權知岳州。唐將守湖南諸州者，聞長沙陷，相繼遁去。劉言盡復馬氏嶺北故地，惟郴、連入於南漢。

契丹瀛、莫、幽州大水，流民入塞散居河北者數十萬口，契丹州縣亦不之禁。詔所在賑給存處之，中國民先為所掠，得歸者什五六。

丁未，谷以病臂久未癒，三表辭位，帝遣中使諭指曰：「卿所掌至重，朕難其人，苟事功克集，何必朝禮！朕今於便殿待卿，可暫入相見。」谷入見於金祥殿，面陳悃款，帝不許。谷不得已復視事。谷未能執筆，詔以三司務繁，令刻名印用之。

辛亥，敕：「民有訴訟，必先歷縣州及觀察使處決，不直，乃聽詣台省，或自不能書牒，倩人書者，必書所倩姓名、居處。若無可倩，聽執素紙。所訴必須己事，毋得挾私客訴。」

慶州刺史郭彥欽性貪，野雞族多羊馬，彥欽故擾之以求賂，野雞族遂反，剽掠綱商。帝命寧、環二州合兵討之。

劉言遣使奉表來告，稱：「湖南世事朝廷，不幸為鄰寇所陷，臣雖不奉詔，輒糾合義兵，削平舊國。」

唐主削邊鎬官爵，流饒州。初，鎬以都虞候從查文徽克建州，凡所俘獲皆全之，建人謂之「邊佛子」；及克潭州，市不易肆，潭人謂之「邊菩薩」；既而為節度使，政無綱紀，惟日設齋供，盛修佛事，潭人失望，謂之「邊和尚」矣。

左僕射同平章事馮延己、右僕射同平章事孫晟上表請罪，皆釋之。晟陳請不已，乃與延己皆罷守本官。

唐主以比年出師無功，乃議休兵息民。或曰：「願陛下數十年不用兵，可小康矣！」唐主曰：「將終身不用，何數十年之有！」唐主思歐陽廣之言，拜本縣令。

十一月，辛未，徙保義節度使折從阮為靜難節度使，討野雞族。

癸酉，敕：「約每歲民間所輸牛皮，三分減二；計田十頃，稅取一皮，餘聽民自用及賣買，惟禁賣於敵國。」先是，兵興以來，禁民私賣買牛皮，悉令輸官受直。唐明宗之世，有司止償以鹽；晉天福中，並鹽不給。漢法，犯私牛皮一寸抵死，然民間日用實不可無。帝素知其弊，至是，李穀建議，均於田畝，公私便之。

十二月，丙戌，河決鄭、滑，遣使行視修塞。

甲午，前靜難節度使侯章獻買宴絹千匹，銀五百兩。帝不受，曰：「諸侯入覲，天子宜有宴犒，豈待買邪！自今如此比者，皆勿受。」

王逵將兵及洞蠻五萬攻郴州，南漢將潘崇徹救之，遇於蚝石。崇徹登高望湖南兵，曰：「疲而不整，可破也。」縱擊，大破之，伏屍八十里。

翰林學士徐台符請誅誣告李崧者葛延遇及李澄，馮道以為屢更赦，不許。王峻嘉台符之義，白於帝，癸卯，收延遇、澄，誅之。

劉言表稱潭州殘破，乞移使府治朗州，且請貢獻、賣茶，悉如馬氏故事。許之。

唐江西觀察使楚王馬希萼入朝，唐主留之，後數年，卒於金陵，謚曰恭孝。

初，麟州土豪楊信自為刺史，受命於周。信卒，子重訓嗣，以州降北漢。至是，為群羌所圍，復歸款，求救於夏、府二州。


春，正月，丙辰，以武平留後劉言為武平節度使，制置武安、靜江等軍事、同平章事；以王逵為武安節度使，何敬真為靜江節度使，周行逢為武安行軍司馬。

詔折從阮：「野雞族能改過者，拜官賜金帛，不則進兵討之。」壬戌，從阮奏：「酋長李萬全等受詔立誓外，自餘猶不服，方討之。」

前世屯田皆在邊地，使戍兵佃之。唐末，中原宿兵，所在皆置營田以耕曠土。其後又募高貲戶使輸課佃之，戶部別置官司總領，不隸州縣，或丁多無役，或容庇奸盜，州縣不能詰。梁太祖擊淮南，掠得牛以千萬計，給東南諸州農民，使歲輸租。自是歷數十年，牛死而租不除，民甚苦之。帝素知其弊，會闔門使、知青州張凝上便宜，請罷營田務，李穀亦以為言。乙丑，敕：「悉罷戶部營田務，以其民隸州縣；其田、廬、牛、農器，並賜見佃者為永業，悉除租牛課。」是歲，戶部增三萬餘戶。民既得為永業，始敢葺屋植木，獲地利數倍。或言：「營田有肥鐃者，不若鬻之，可得錢數十萬緡以資國。」帝曰：「利在於民，猶在國也，朕用此錢何為！」

萊州刺史葉仁魯，帝之故吏也，坐贓絹萬五千匹，錢千緡。庚午，賜死。帝遣中使賜以酒食曰：「汝自抵國法，吾無如之何。當存恤汝母。」仁魯感泣。

帝以河決為憂，王峻請自往行視，許之。鎮寧節度使榮屢求入朝，峻忌其英烈，每沮止之。閏月，榮復求入朝，會峻在河上，帝乃許之。

契丹寇定州，圍義豐軍，定和都指揮使楊弘裕夜擊其營，大獲，契丹遁去。又寇鎮州，本道兵擊走之。

丙申，鎮寧節度使榮入朝。故李守貞騎士馬全乂從榮入朝，帝召見，補殿前指揮使，謂左右曰：「全乂忠於所事，昔在河中，屢挫吾軍，汝輩宜效之。」王峻聞榮入朝，遽自河上歸，戊戌，至大梁。

雄武節度使高允權卒，其子牙內指揮使紹基謀襲父位，詐稱允權疾病，表己知軍府事。觀察判官李彬切諫，紹基怒，斬之，辛丑，以彬謀反聞。

王峻固求領籓鎮，帝不得已，壬寅，以峻兼平盧節度使。

高紹基屢奏雜虜犯邊，冀得承襲，帝遣六宅使張仁謙詣延州巡檢，紹基不能匿，始發父喪。

戊申，折從阮奏降野雞二十一族。

唐草澤邵棠上言：「近游淮上，聞周主恭儉，增修德政。吾兵新破於潭、朗，恐其有南征之志，宜為之備。」

初，王逵既克潭州，以指揮使何敬真為靜江節度副使，朱全琇為武安節度副使，張文表為武平節度副使，周行逢為武安行軍司馬。敬真、全琇各置牙兵，與逵分廳視事，吏民莫知所從。每宴集，諸將使酒，紛拿如市，無復上下之分，唯行逢、文表事逵盡禮，逵親愛之。敬真與逵不協，辭歸朗州，又不能事劉言，與全琇謀作亂。言素忌逵之強，疑逵使敬真伺己，將討之，逵聞之，甚懼。行逢曰：「劉言素不與吾輩同心，何敬真、朱全琇恥在公下，公宜早圖之。」逵喜曰：「與公共除凶黨，同治潭、朗，夫復何憂！」會南漢寇全、道、永州，行逢請：「身至朗州說言，遣敬真、全琇南討，俟至長沙，以計取之，如掌中物耳。」逵從之。行逢至朗州，言以敬真為南面行營招討使，全琇為先鋒使，將牙兵百餘人會潭州兵以御南漢。二人至長沙，逵出郊迎，相見甚歡，宴飲連日，多以美妓餌之，敬真因淹留不進。朗州指揮使李仲遷部兵三千人久戍潭州，敬真使之先發，趣嶺北，都頭符會等因士卒思歸，劫仲遷擅還朗州。逵乘敬真醉，使人詐為言使者，責敬真以「南寇深侵，不亟捍禦而專務荒宴，太師命械公歸西府。」因收系獄。全琇逃去，遣兵追捕之。二月，辛亥朔，斬敬真以徇。未幾，獲全琇及其黨十餘人，皆斬之。

癸丑，鎮寧節度使榮歸澶州。

初，契丹主德光北還，以晉傳國寶自隨。至是，更以玉作二寶。

王逵遣使以斬何敬真告劉言，言不得己，庚申，斬符會等數人。

樞密使、平盧節度使、同平章事王峻，晚節益狂躁，奏請以端明殿學士顏衎、樞密直學士陳觀代范質、李穀為相，帝曰：「進退宰輔，不可倉猝，俟朕更思之。」峻力論列，語浸不遜，日向中，帝尚未食，峻爭之不已。帝曰：「今方寒食，俟假開，如卿所奏。」峻乃退。

癸亥，帝函召宰相、樞密使入，幽峻於別所。帝見馮道等，泣曰：「王峻陵朕太甚，欲盡逐大臣，翦朕羽翼。朕惟一子，專務間阻，暫令詣闕，已懷怨望。豈有身典樞機，復兼宰相，又求重鎮！觀其志趣，殊未盈厭。無君如此，誰則堪之！」甲子，貶峻商州司馬，制辭略曰：「肉視群後，孩撫朕躬。」帝慮鄴都留守王殷不自安，命殷子尚食使承誨詣殷，諭以峻得罪之狀。峻至商州，得腹疾，帝猶愍之，命其妻往視之，未幾而卒。

帝命折從阮分兵屯延州，高紹基始懼，屢有貢獻。又命供奉官張懷貞將禁兵兩指揮屯鄜、延，紹基乃悉以軍府事授副使張匡圖。甲戌，以客省使向訓權知延州。

三月，甲申，以鎮寧節度使榮為開封尹、晉王。丙戌，以樞密副使鄭仁誨為鎮寧節度使。

初，殺牛族與野雞族有隙，聞官軍討野雞，饋餉迎奉，官軍利其財畜而掠之；殺牛族反，與野雞合，敗寧州刺史張建武於包山。帝以郭彥欽擾群胡，致其作亂，黜廢於家。

初，解州刺史浚儀郭元昭與榷鹽使李溫玉有隙，溫玉婿魏仁浦為樞密主事，元昭疑仁浦庇之。會李守貞反，溫玉有子在河中，元昭收系溫玉，奏言其叛，事連仁浦。帝時為樞密使，知其誣，釋不問。至是，仁浦為樞密承旨，元昭代歸，甚懼，過洛陽，以告仁浦弟仁滌，仁滌曰：「吾兄平生不與人為怨，況肯以私害公乎！」既至，丁亥，仁浦白帝，以元昭為慶州刺史。己丑，以棣州團練使太原王仁鎬為宣徽北院使兼樞密副使

唐主復以左僕射馮延己同平章事。

周行逢惡武平節度副使張仿，言於王逵曰：「何敬真，仿之親戚，臨刑以後事屬仿，公宜備之。」夏，四月，庚申，逵召仿飲，醉而殺之。

丙寅，歸德節度使兼侍中常思入朝，戊辰，徙平盧節度使。將行，奏曰：「臣在宋州，舉絲四萬餘兩在民間，謹以上進，請征之。」帝頷之。五月，丁亥，敕榜宋州，凡常思所舉絲悉蠲之，已輸者復歸之，思亦無怍色。

自唐末以來，所在學校廢絕，蜀毋昭裔出私財百萬營學館，且請刻板印《九經》。蜀主從之。由是蜀中文學復盛。

六月，壬子，滄州奏契丹知戶台軍事范陽張藏英來降。

初，唐明宗之世，宰相馮道、李愚請令判國子監田敏校正《九經》，刻板印賣，朝廷從之。丁巳，板成，獻之。由是，雖亂世，《九經》傳佈甚廣。

王逵以周行逢知潭州，自將兵襲朗州，克之，殺指揮使鄭珓，執武安節度使、同平章事劉言，幽於別館。

秋，七月，王殷三表請入朝，帝疑其不誠，遣使止之。

唐大旱，井泉涸，淮水可涉，饑民度淮而北者相繼，濠、壽發兵御之，民與兵斗而北來。帝聞之曰：「彼我之民一也，聽糴米過淮。」唐人遂築倉，多糴以供軍。八月，己未，詔唐民以人畜負米者聽之，以舟車運載者勿予。

王逵遣使上表，誣「劉言謀以朗州降唐，又欲攻潭州，其眾不從，廢而囚之，臣已至朗州撫安軍府訖。」且請復移使府治潭州。甲戌，遣通事舍人翟光裔詣湖南宣撫，從其所請。逵還長沙，以周行逢知朗州事，又遣潘叔嗣殺劉言於朗州。

九月，己亥，武成節度使白重贊奏塞決河。

契丹寇樂壽，齊州戍兵右保寧都頭劉彥章殺都監杜延熙，謀應契丹，不克，並其黨伏誅。

南漢主立其子繼興為衛王，璇興為桂王，慶興為荊王，保興為禎王，崇興為梅王。

東自青、徐，南至安、復，西至丹、慈，北至貝、鎮，皆大水。

帝自入秋得風痺疾，害於食飲及步趨，術者言宜散財以禳之。帝欲祀南郊，又以自梁以來，郊祀常在洛陽，疑之。執政曰：「天子所都則可以祀百神，何必洛陽！」於是，始築圜丘、社稷壇，作太廟於大梁。癸亥，遣馮道迎太廟社稷神主於洛陽。

南漢大赦。冬，十一月，己丑，太常請准洛陽築四郊諸壇，從之。十二月，丁未朔，神主至大梁，帝迎於西郊，祔享於太廟。

鄴都留守、天雄節度使兼侍衛親軍都指揮使、同平章事王殷恃功專橫，凡河北鎮戍兵應用敕處分者，殷即以帖行之，又多掊斂民財。帝聞之不悅，使人謂曰：「卿與國同體，鄴都帑庾甚豐，卿欲用則取之，何患無財！」成德節度使何福進素惡殷，甲子，福進入朝，密以殷陰事白帝，帝由是疑之。乙丑，殷入朝，詔留殷充京城內外巡檢。

戊辰，府州防禦使折德扆奏北漢將喬贇入寇，擊走之。

王殷每出入，從者常數百人。殷請量給鎧仗以備巡邏，帝難之。時帝體不平，將行郊祀，而殷挾震主之勢在左右，眾心忌之。壬申，帝力疾御滋德殿，殷入起居，遂執之。下制誣殷謀以郊祀日作亂，流登州，出城，殺之，命鎮寧節度使鄭仁誨詣鄴都安撫。仁誨利殷家財，擅殺殷子，遷其家屬於登州。

唐祠部朗中、知制誥徐鉉言貢舉初設，不宜遽罷，乃復行之。

先是，楚州刺史田敬洙請修白水塘溉田以實邊，馮延己以為便。李德明因請大辟曠土為屯田，修復所在渠塘堙廢者。吏因緣侵擾，大興力役，奪民田甚眾，民愁怨無訴。徐鉉以白唐主，唐主命鉉按視之，鉉籍民田悉歸其主。或譖鉉擅作威福，唐主怒，流鉉舒州。然白水塘竟不成。

唐主又命少府監馮延魯巡撫諸州，右拾遺徐鍇表延魯無才多罪，舉措輕淺，不宜奉使。唐主怒，貶鍇校書郎、分司東都。鍇，鉉之弟也。

道州盤容洞蠻酋盤崇聚眾自稱盤容州都統，屢寇郴、道州。

乙亥，帝朝享太廟，被兗冕，左右掖以登階，才及一室，酌獻，俯首不能拜而退，命晉王榮終禮。是夕，宿南郊，疾尤劇，幾不救，夜分小愈。


春，正月，丙子朔，帝祀圜丘，僅能瞻仰致敬而已，進爵奠幣皆有司代之。大赦，改元。聽蜀境通商。

戊寅，罷鄴都，但為天雄軍。

庚辰，加晉王榮兼侍中，判內外兵馬事。時群臣希得見帝，中外恐懼，聞晉王典兵，人心稍安。

軍士有流言郊賞薄於唐明宗時者，帝聞之，壬午，召諸將至寢殿，讓之曰：「朕自即位以來，惡衣菲食，專以贍軍為念。府庫蓄積，四方貢獻，贍軍之外，鮮有贏餘，汝輩豈不知之！今乃縱兇徒騰口，不顧人主之勤儉，察國之貧乏，又不思己有何功而受賞，惟知怨望，於汝輩安乎！」皆惶恐謝罪，退，索不逞者戮之，流言乃息。

初，帝在鄴都，奇愛小吏曹翰之才，使之事晉王榮。榮鎮澶州，以為牙將。榮入為開封尹，未別召翰，翰自至，榮怪之。翰請間言曰：「大王，國之儲嗣，今主上寢疾，大王當入侍醫藥，奈何猶決事於外邪！」榮感悟，即日入止禁中。丙戌，帝疾篤，停諸司細務皆勿奏，有大事，則晉王榮稟進止宣行之。

以鎮寧節度使鄭仁誨為樞密使、同平章事。

戊子，以義武留後孫行友、保義留後韓通、朔方留後馮繼業皆為節度使。通，太原人也。

帝屢戒晉王曰：「昔吾西征，見唐十八陵無不發掘者，此無他，惟多藏金玉故也。我死，當衣以紙衣，斂以瓦棺；速營葬，勿久留宮中；壙中無用石，以甓代之；工人役徒皆和雇，勿以煩民；葬畢，募近陵民三十戶，蠲其雜徭，使之守視；勿修下宮，勿置守陵宮人，勿作石羊、虎、人、馬，惟刻石置陵前云：『周天子平生好儉約，遺令用紙衣、瓦棺，嗣天子不敢違也。』汝或吾違，吾不福汝！」又曰：「李洪義當與節鉞，魏仁浦勿使離樞密院。」

庚寅，詔前登州刺史周訓等塞決河。先是，河決靈河、魚池、酸棗、陽武、常樂驛、河陰、六明鎮、原武凡八口。至是分遣使者塞之。

帝命趣草制，以端明殿學士、戶部侍郎王溥為中書侍郎、同平章事。壬辰，宣制畢，左右以聞，帝曰：「吾無恨矣！」以樞密副使王仁鎬為永興節度使，以殿前都指揮使李重進領武信節度使，馬軍都指揮使樊愛能領武定節度使，步軍都指揮使何徽領昭武節度使。重進年長於晉王榮，帝召入禁中，屬以後事，仍命拜榮，以定君臣之分。是日，帝殂於滋德殿，秘不發喪。乙未，宣遺制。丙申，晉王即皇帝位。

初，靜海節度使吳權卒，子昌岌立。昌岌卒，弟昌文立。是月，始請命於南漢，南漢以昌文為靜海節度使兼安南都護。

北漢主聞太祖晏駕，甚喜，謀大舉入寇，遣使請兵於契丹。二月，契丹遣其武定節度使、政事令楊兗將萬餘騎如晉陽。北漢主自將兵三萬，以義成節度使白從暉為行軍都部署，武寧節度使張元徽為前鋒都指揮使，與契丹自團柏南趣潞州。

蜀左匡聖馬步都指揮使、保寧節度使安思謙譖殺張業，廢趙廷隱，蜀人皆惡之。蜀主使將兵救王景崇，思謙逗橈無功，內慚懼，不自安。自張業之誅，宮門守衛加嚴，思謙以為疑己，言多不遜。思謙典宿衛，多殺士卒以立威。蜀主閱衛士，有年尚壯而為思謙所斥者，復留隸籍，思謙殺之，蜀主不能平。思謙三子，扆、嗣、裔，倚父勢暴橫，為國人患。翰林使王藻屢言思謙怨望，將反，丁巳，思謙入朝，蜀主命壯士擊殺之，及其三子。藻亦坐擅啟邊奏，並誅之。

北漢兵屯梁侯驛，昭義節度使李筠遣其將穆令均將步騎二千逆戰，筠自將大軍壁於太平驛。張元徽與令均戰，陽不勝而北，令均逐之，伏發，殺令均，俘斬士卒千餘人。筠遁歸上黨，嬰城自守。筠，即李榮也，避上名改焉。

世宗聞北漢主入寇，欲自將兵御之，群臣皆曰：「劉崇自平陽遁走以來，勢蹙氣沮，必不敢自來。陛下新即位。山陵有日，人心易搖，不宜輕動，宜命將御之。」帝曰：「崇幸我大喪，輕朕年少新立，有吞天下之心，此必自來，朕不可不往。」馮道固爭之，帝曰：「昔唐太宗定天下，未嘗不自行，朕何敢偷安！」道曰：「未審陛下能為唐太宗否？」帝曰：「以吾兵力之強，破劉崇如山壓卵耳！」道曰：「未審陛下能為山否？」帝不悅。惟王溥勸行，帝從之。

三月，乙亥朔，蜀主加捧聖、控鶴都指揮使兼中書令孫漢韶武信節度使，賜爵樂安郡王，罷軍職。蜀主懲安思謙之跋扈，命山南西道節度使李廷珪等十人分典禁兵。

北漢乘勝進逼潞州。丁丑，詔天雄節度使符彥卿引兵自磁州固鎮出北漢軍後，以鎮寧節度使郭崇副之；又詔河中節度使王彥超引兵自晉州東出邀北漢軍，以保義節度使韓通副之；又命馬軍都指揮使、寧江節度使樊愛能、步軍都指揮使、清淮節度使何徽、義成節度使白重贊、鄭州防禦使史彥超、前耀州團練使符彥能將兵先趣澤州，宣微使向訓監之。重贊，憲州人也。

辛巳，大赦。

癸未，帝命馮道奉梓宮赴山陵，以鄭仁誨為東京留守。

乙酉，帝發大梁。庚寅，至懷州。帝欲兼行速進，控鶴都指揮使真定趙晁私謂通事舍人鄭好謙曰：「賊勢方盛，宜持重以挫之。」好謙言於帝，帝怒曰：「汝安得此言！必為人所使，言其人則生，不然必死，」好謙以實對，帝命並晁械於州獄。壬辰，帝過澤州，宿於州東北。

北漢主不知帝至，過潞州不攻，引兵而南，是夕，軍於高平之南。癸巳，前鋒與北漢兵遇，擊之，北漢兵卻。帝慮其遁去，趣諸軍亟進。北漢主以中軍陳於巴公原，張元徽軍其東，楊兗軍其西，眾頗嚴整。時河陽節度使劉詞將後軍未至，眾心危懼，而帝志氣益銳，命白重贊與侍衛馬步都虞候李重進將左軍居西，樊愛能、何徽將右軍居東，向訓、史彥超將精騎居中央，殿前都指揮使張永德將禁兵衛帝。帝介馬自臨陳督戰。北漢主見周軍少，悔召契丹，謂諸將曰：「吾自用漢軍可破也，何必契丹！今日不惟克周，亦可使契丹心服。」諸將皆以為然。楊兗策馬前望周軍，退謂北漢主曰：「勍敵也，未可輕進！」北漢主奮髯，曰：「時不可失，請公勿言，試觀我戰。」兗默然不悅。時東北風方盛，俄而忽轉南風，北漢副樞密使王延嗣使司天監李義白北漢主云：「時可戰矣。」北漢主從之。樞密直學士王得中扣馬諫曰：「義可斬也！風勢如此，豈助我者邪！」北漢主曰：「吾計已決，老書生勿妄言，且斬汝！」麾東軍先進，張元徽將千騎擊周右軍。

合戰未幾，樊愛能、何徽引騎兵先遁，右軍潰。步兵千餘人解甲呼萬歲，降於北漢。帝見軍勢危，自引親兵犯矢石督戰。太祖皇帝時為宿衛將，謂同列曰：「主危如此，吾屬何得不致死！」又謂張永德曰：「賊氣驕，力戰可破也！公麾下多能左射者，請引兵乘高西出為左翼，我引兵為右翼以擊之。國家安危，在此一舉！」永德從之，各將二千人進戰。太祖皇帝身先士卒，馳犯其鋒，士卒死戰，無不一當百，北漢兵披靡。內殿直夏津馬仁瑀謂眾曰：「使乘輿受敵，安用我輩！」躍馬引弓大呼，連斃數十人，士氣益振。殿前右番行首馬全乂言於帝曰：「賊勢極矣，將為我擒，願陛下按轡勿動，徐觀諸將破之。」即引數百騎進陷陳。

北漢主知帝自臨陳，褒賞張元徽，趣使乘勝進兵。元徽前略陳，馬倒，為周兵所殺。元徽，北漢之驍將也，北軍由是奪氣。時南風益盛，周兵爭奮，北漢兵大敗，北漢主自舉赤幟以收兵，不能止。楊兗畏周兵之強，不敢救，且恨北漢主之語，全軍而退。

樊愛能、何徽引數千騎南走，控弦露刃，剽掠輜重，役徒驚走，失亡甚多。帝遣近臣及親軍校追諭止之，莫肯奉詔，使者或為軍士所殺，揚言：「契丹大至，官軍敗績，餘眾已降虜矣。」劉詞遇愛能等於塗，愛能等止之，詞不從，引兵而北。時北漢主尚有餘眾萬餘人，阻澗而陳，薄暮，詞至，復與諸軍擊之，北漢兵又敗，殺王延嗣，追至高平，殭屍滿山谷，委棄御特及輜重、器械、雜畜不可勝紀。是夕，帝宿於野次，得步兵之降敵者，皆殺之。樊愛能等聞周兵大捷，與士卒稍稍復還，有達曙不至者。甲午，休兵於高平，選北漢降卒數千人為效順指揮，命前武勝行軍司馬唐景思將之，使戍淮上，餘二千餘人賜資裝縱遣之。李穀為亂兵所迫，潛竄山谷，數日乃出。丁酉，帝至潞州。

北漢主自高平被褐戴笠，乘契丹所贈黃騮，帥百餘騎由雕窠嶺遁歸，宵迷，俘村民為導，誤之晉州，行百餘里，乃覺之，殺導者。晝夜北走，所至，得食未舉箸，或傳周兵至，輒蒼黃而去。北漢主衰老力憊，仗於馬上，晝夜馳驟，殆不能支，僅得入晉陽。

帝欲誅樊愛能等以肅軍政，猶豫未決。己亥，晝臥行宮帳中，張永德侍側，帝以其事訪之，對曰「愛能等素無大功，忝冒節鉞，望敵先逃，死未塞責。且陛下方欲削平四海，苟軍法不立，雖有熊羆之士，百萬之眾，安得而用之！」帝擲枕於地，大呼稱善。即收愛能、徽及所部軍使以上七十餘人。責之曰：「汝曹皆累朝宿將，非不能戰。今望風奔遁者，無他，正欲以朕為奇貨，賣與劉崇耳！」悉斬之。帝以何徽先守晉州有功，欲免之，既而以法不可廢，遂並誅之，而給槥歸葬。自是驕將惰卒始知所懼，不行姑息之政矣。庚子，賞高平之功，以李重進兼忠武節度使，向訓兼義成節度使，張永德兼武信節度使，史彥超為鎮國節度使。張永德盛稱太祖皇帝之智勇，帝擢太祖皇帝為殿前都虞候，領嚴州刺史，以馬仁瑀為控鶴弓箭直指揮使，馬全乂為散員指揮使。自餘將校遷拜者凡數十人，士卒有自行間擢主軍廂者。釋趙晁之囚。

北漢主收散卒，繕甲兵，完城塹以備周。楊兗將其眾北屯代州，北漢王遣王得中送兗，因求救於契丹，契丹主遣得中還報，許發兵救晉陽。壬寅，以符彥卿為河東行營都部署兼知太原行府事，以郭崇副之，向訓為都監，李重進為馬步都虞候，史彥超為先鋒都指揮使，將步騎二萬發潞州。仍詔王彥超、韓通自陰地關入，與彥卿合軍而進，又以劉詞為隨駕部署，保大節度使白重贊副之。

漢昭聖皇太后李氏殂於西宮。

夏，四月，北漢盂縣降。符彥卿軍晉陽城下，王彥超攻汾州，北漢防禦使董希顏降。帝遣萊州防禦使康延沼攻遼州，密州防禦使田瓊攻沁州，皆不下。供備庫副使太原李謙溥單騎說遼州刺史張漢超，漢超即降。

乙卯，葬聖神恭肅文武孝皇帝於嵩陵，廟號太祖。

南漢主以高王弘邈為雄武節度使，鎮邕州。弘邈以齊、鎮二王相繼死於邕州，固辭，求宿衛，不許。至鎮，委政僚佐，日飲酒，禱鬼神。或上書誣弘邈謀作亂，戊午，南漢主遣甘泉宮使林延遇賜鴆殺之。

初，帝遣符彥卿等北征，但欲耀兵於晉陽城下，未議攻取。既入北漢境，其民爭以食物迎周師，泣訴劉氏賦役之重，願供軍須，助攻晉陽，北漢州縣繼有降者。帝聞之，始有兼併之意。遣使往與諸將議之，諸將皆言「芻糧不足，請且班師以俟再舉。」帝不聽。既而諸軍數十萬聚於太原城下，軍士不免剽掠，北漢民失望，稍稍保山谷自固。帝聞之，馳詔禁止剽掠，安撫農民，止征今歲租稅，及募民入粟拜官有差，仍發澤、潞、晉、絳、慈、隰及山東近便諸州民運糧以饋軍。己未，遣李穀詣太原計度芻糧。

庚申，太師、中書令瀛文懿王馮道卒。道少以孝謹知名，唐莊宗世始貴顯，自是累朝不離將、相、三公、三師之位，為人清儉寬弘，人莫測其喜慍，滑稽多智，浮沉取容，嘗著《長樂老敘》，自述累朝榮遇之狀，時人往往以德量推之。

歐陽修論曰：「禮義廉恥，國之四維。四維不張，國乃滅亡。」禮義，治人之大法；廉恥，立人之大節。況為大臣而無廉恥，天下其有不亂、國家其有不亡者乎！予讀馮道《長樂老敘》，見其自述以為榮，其可謂無廉恥者矣，則天下國家可從而知也。予於五代得全節之士三，死事之臣十有五，皆武夫戰卒，豈於儒者果無其人哉？得非高節之士，惡時之亂，薄其世而不肯出歟？抑君天下者不足顧，而莫能致之歟？予嘗聞五代時有王凝者，家青、齊之間，為虢州司戶參軍，以疾卒於官。凝家素貧，一子尚幼，妻李氏，攜其子，負其遺骸以歸，東過開封，止於旅舍，主人不納。李氏顧天已暮，不肯去，主人牽其臂而出之。李氏仰天慟曰：「我為婦人，不能守節，而此手為人所執邪！」即引斧自斷其臂，見者為之嗟泣。開封尹聞之，白其事於朝，厚恤李氏而笞其主人。嗚呼！士不自愛其身而忍恥以偷生者，聞李氏之風，宜少知愧哉！

臣光曰：天地設位，聖人則之，以制禮立法，內有夫婦，外有君臣。婦之從夫，終身不改；臣之事君，有死無貳。此人道之大倫也。苟或廢之，亂莫大焉！范質稱馮道厚德稽古，宏才偉量，雖朝代遷貿，人無間言，屹若巨山，不可轉也。臣愚以為正女不從二夫，忠臣不事二君。為女不正，雖復華色之美，織紝之巧，不足賢矣；為臣不忠，雖復材智之多，治行之優，不足貴矣。何則？大節已虧故也。道之為相，歷五朝、八姓，若逆旅之視過客，朝為仇敵，暮為君臣，易面變辭，曾無愧怍，大節如此，雖有小善，庸足稱乎！或以為自唐室之亡，群雄力爭，帝王興廢，遠者十餘年，近者四三年，雖有忠智，將若之何！當是之時，失臣節者非道一人，豈得獨罪道哉！臣愚以為忠臣憂公如家，見危致命，君有過則強諫力爭，國敗亡則竭節致死。智士邦有道則見，邦無道則隱，或滅跡山林，或優遊下僚。今道尊寵則冠三師，權任則首諸相，國存則依違拱嘿，竊位素餐，國亡則圖全苟免，迎謁勸進。君則興亡接踵，道則富貴自如，茲乃奸臣之尤，安得與他人為比哉！或謂道能全身遠害於亂世，斯亦賢已。臣謂君子有殺身成仁，無求生害仁，豈專以全身遠害為賢哉！然則盜跖病終而子路醢。果誰賢乎？抑此非特道之愆也，時君亦有責焉，何則？不正之女，中士羞以為家；不忠之人，中君羞以為臣。彼相前朝，語其忠則反君事仇，語其智則社稷為墟。後來之君，不誅不棄，乃復用以為相，彼又安肯盡忠於我而能獲其用乎！故曰：非特道之愆，亦時君之責也！

辛酉，符彥卿奏北漢憲州刺史太原韓光願、嵐州刺史郭言皆舉城降。初，符彥卿有女適李守貞之子崇訓，相者言其貴當為天下母。守貞喜曰：「吾婦猶母天下，況我乎！」反意遂決。及敗，崇訓先自刃其弟妹，次及符氏；符氏匿幃下，崇訓倉猝求之不獲，遂自剄。亂兵既入，符氏安坐堂上，叱亂兵曰：「吾父與郭公為昆弟，汝曹勿無禮！」太祖遣使歸之於彥卿。及帝鎮澶州，太祖為帝娶之。壬戌，立為皇后。後性和惠而明決，帝甚重之。

王彥超、韓通攻石州，克之，執刺史安彥進。癸亥，沁州刺史李廷誨降。庚午，帝發潞州，趣晉陽。癸酉，北漢忻州監軍李勍殺刺史趙皋及契丹通事楊耨姑，舉城降。以勍為忻州刺史。

王逵表請復徙使府治朗州。

