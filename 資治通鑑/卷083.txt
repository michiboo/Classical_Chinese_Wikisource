
資治通鑑 第083卷
【晉紀五】　起屠維協洽，盡目章涒灘，凡二年。
春，正月，孟觀大破氐眾於中亭，獲齊萬年。
太子洗馬陳留江統以為戎、狄亂華，宜早絕其原，乃作《徙戎論》以警朝廷曰：「夫夷、蠻、戎、狄，地在要荒，禹平九土而西戎即敘。其性氣貪婪，兇悍不仁。四夷之中，戎、狄為甚，弱則畏服，強則侵叛。當其強也，以漢之高祖困於白登，孝文軍於霸上；及其弱也，以元、成之微而單于入朝。此其已然之效也。是以有道之君牧夷、狄也，惟以待之有備，御之有常，雖稽顙執贄，而邊城不弛固守，強暴為寇，而兵甲不加遠征，期令境內獲安，疆場不侵而已。
「及至周室失統，諸侯專征，封疆不固，而利害異心，戎、狄乘間，得入中國，或招誘安撫以為己用，自是四夷交侵，與中國錯居。及秦始皇並天下，兵威旁達，攘胡走越，當是時，中國無復四夷也。
「漢建武中，馬援領隴西太守，討叛羌，徙其餘種於關中，居馮翊、河東空地。數歲之後，族類蕃息，既恃其肥強，且苦漢人侵之；永初之元，群羌叛亂，覆沒將守，屠破城邑，鄧騭敗北，侵及河內。十年之中，夷、夏俱敝，任尚、馬賢，僅乃克之。自此之後，餘燼不盡，小有際會，輒復侵叛，中世之寇，惟此為大。魏興之初，與蜀分隔，疆場之戎，一彼一此。武帝徙武都氐於秦州，欲以弱寇強國，扞御蜀虜，此蓋權宜之計，非萬世之利也。今者當之，已受其敝矣。
「夫關中土沃物豐，帝王所居，未聞戎、狄宜在此土也。非我族類，其心必異。而因其衰敝，遷之畿服，士庶玩習，侮其輕弱，使其怨恨之氣毒於骨髓；至於蕃育眾盛，則坐生其心。以貪悍之性，挾憤怒之情，候隙乘便，輒為橫逆；而居封域之內，無障塞之隔，掩不備之人，收散野之積，故能為禍滋蔓，暴害不測，此必然之勢，已驗之事也。當今之宜，宜及兵威方盛，眾事未罷，徙馮翊、北地、新平、安定界內諸羌，著先零、罕幵、析支之地，徙撫風、始平、京兆之氐，出還隴右，著陰平、武都之界，廩其道路之糧，令足自致，各附本種，反其舊土，使屬國、撫夷就安集之。戎、晉不雜，並得其所，縱有猾夏之心，風塵之警，則絕遠中國，隔閡山河，雖為寇暴，所害不廣矣。
「難者曰：氐寇新平，關中饑疫，百姓悉苦，鹹望寧息；而欲使疲悴之眾，徒自猜之寇，恐勢盡力屈，緒業不卒，前害未及弭而後變復橫出矣。答曰：子以今者群氐為尚挾餘資，悔惡反善，懷我德惠而來柔附乎？將勢窮道盡，智力俱困，懼我兵誅以至於此乎？曰：無有餘力，勢窮道盡故也。然則我能制其短長之命，而令其進退由己矣。夫樂其業者不易事，安其居者無遷志。方其自疑危懼，畏怖促遽，故可制以兵威，使之左右無違也，迨其死亡流散，離逖未鳩，與關中之人，戶皆為仇，故可遐遷遠處，令其心不懷土也。夫聖賢之謀事也，為之於未有，治之於未亂，道不著而平，德不顯而成。其次則能轉禍為福，因敗為攻，值困必濟，遇否能通。今子遭敝事之終而不圖更制之始，愛易轍之勤而遵覆車之軌，何哉！且關中之人百餘萬口，率其少多，戎、狄居半，處之與遷，必須口實。若有窮乏，糝粒不繼者，故當傾關中之谷，以全其生生之計，必無擠於溝壑而不為侵掠之害也。今我遷之，傳食而至，附其種疾族，自使相贍，而秦地之人得其半谷，此為濟行者以廩糧，遺居者以積倉，寬關中之逼，去盜賊之原，除旦夕之損，建終年之益。若憚暫舉之小勞而忘永逸之弘策，惜日月之煩苦而遺累世之寇敵，非所謂能創業垂統，謀及子孫者也。
「并州之胡，本實匈奴桀惡之寇也，建安中，使右賢王去卑誘質呼廚泉，聽其部落散居六郡。咸熙之際，以一部太強，分為三率，泰始之初，又增為四；於是劉猛內叛，連結外虜，近者郝散之變，發於穀遠。今五部之眾，戶至數萬，人口之盛，過於西戎；其天性驍勇，弓馬便利，倍於氐、羌。若有不虞風塵之慮，則并州之域可為寒心。
「正始中，毌丘儉討句驪，徙其餘種於滎陽。始徙之時，戶落百數；子孫孳息，今以千計；數世之後，必至殷熾。今百姓失職，猶或亡叛，犬馬肥充，則有噬嚙，況於夷、狄，能不為變！但顧其微弱，勢力不逮耳。
「夫為邦者，憂不在寡而在不安，以四海之廣，士民之富，豈須夷虜在內然後取足哉！此等皆可申諭發遣，還其本域，慰彼羈旅懷土之思，釋我華夏纖介之憂，惠此中國，以綏四方，德施永世，於計為長也！」朝廷不能用。
散騎常侍賈謐侍講東宮，對太子倨傲，成都王穎見而叱之；謐怒，言於賈后，出穎為平北將軍，鎮鄴。征梁王肜為大將軍、錄尚書事；以河間王顒為鎮西將軍，鎮關中。初，武帝作石函之制，非至親不得鎮關中；顒輕財愛士，朝廷以為賢，故用之。
夏，六月，戊戌，高密文獻王泰薨。
賈后淫虐日甚，私於太醫令程據等；又以簏箱載道上年少入宮，復恐其漏洩，往往殺之。賈模恐禍及己，甚憂之。裴頠與模及張華議廢后，更立謝淑妃。模、華皆曰：「主上自無廢黜之意，而吾等專行之，倘上心不以為然，將若之何！且諸王方強，朋黨各異，恐一旦禍起，身死國危，無益社稷。」頠曰：「誠如公言。然中宮逞其昏虐，亂可立待也。」華曰：「卿二人於中宮皆親戚，言或見信，宜數為陳禍福之戒，庶無大悖，則天下尚未至於亂，吾曹得以估游卒歲而已。」頠旦夕說其從母廣城君，令戒諭賈后以親厚太子，賈模亦數為後言禍福；後不能用，反以模為毀己而疏之；模不得志，憂憤而卒。
秋，八月，以裴頠為尚書僕射。頠雖賈后親屬，然雅望素隆，四海唯恐其不居權位，尋詔頠專任門下事，頠上表固辭，以「賈模適亡，復以臣代之，崇外戚之望，彰偏私之舉，為聖朝累。」不聽。或謂頠曰：「君可以言，當盡言於中宮；言而不從，當遠引而去。倘二者不立，雖有十表，難以免矣。」頠慨然久之，竟不能從。
帝為人戇騃，嘗在華林園聞蝦蟆，謂左右曰：「此鳴者，為官乎，為私乎？」時天下荒饉，百姓餓死，帝聞之，曰：「何不食肉糜？」由是權在群下，政出多門，勢位之家，更相薦托，有如互市。賈、郭恣橫，貨賂公行。南陽魯褒作《錢神論》以譏之曰：「錢之為體，有乾坤之象，親之如兄，字曰孔方。無德而尊，無勢而熱，排金門，入紫闥。危可使安，死可使活，貴可使賤，生可使殺。是故忿爭非錢不勝，幽滯非錢不撥，怨仇非錢不解，令聞非錢不發。洛中朱衣、當塗之士，愛我家兄，皆無已已，執我之手，抱我終始，凡今之人，惟錢而已！」又，朝臣務以苛察相高，每有疑議，群下各立私意，刑法不壹，獄訟繁滋。裴頠上表曰：「先王刑賞相稱，輕重無二，故下聽有常，群吏安業。去元康四年大風，廟闕屋瓦有數枚傾落，免太常荀寓；事輕責重，有違常典。五年二月有大風，蘭台主者懲懼前事，求索阿棟之間，得瓦小邪十五處，遂禁止太常，復興刑獄。今年八月，陵上荊一枝圍七寸二分者被斫；司徒、太常奔走道路，雖知事小，而按劾難測，騷擾驅馳，各競免負，於今太常禁止未解。夫刑書之文有限而舛違之故無方，故有臨時議處之制，誠不能皆得循常也。至於此等，皆為過當，恐奸吏因緣，得為淺深也。」既而曲議猶不止，三公尚書劉頌復上疏曰：「自近世以來，法漸多門，令甚不一，吏不知所守，下不知所避，奸偽者因以售其情，居上者難以檢其下，事同議異，獄犴不平。夫君臣之分，各有所司。法欲必奉，故令主者守文；理有窮塞，故使大臣釋滯；事有時宜，故人主權斷。主者守文，若釋之執犯蹕之平也；大臣釋滯，若公孫弘斷郭解之獄也；人主權斷，若漢祖戮丁公之為也。天下萬事，自非此類，不得出意妄議，皆以律令從事；然後法信於下，人聽不惑，吏不容奸，可以言政矣。」乃下詔：「郎、令史復出法駁案者，隨事以聞。」然亦不能革也。
頌遷吏部尚書，建九班之制，欲令百官居職希遷，考課能否，明其賞罰。賈、郭用權，仕者欲速，事竟不行。
裴頠薦平陽韋忠於張華，華辟之，忠辭疾不起。人問其故，忠曰：「張茂先華而不實，裴逸民欲而無厭，棄典禮而附賊後，此豈大丈夫之所為哉！逸民每有心托我，我常恐其溺於深淵而餘波及我，況可褰裳而就之哉！」
關內侯敦煌索靖，知天下將亂，指洛陽宮門銅駝歎曰：「會見汝在荊棘中耳！」
冬，十一月，甲子朔，日有食之。
初，廣城君郭槐，以賈后無子，常勸後使慈愛太子。賈謐驕縱，數無禮於太子，廣城君恆切責之。廣城君欲以韓壽女為太子妃，太子亦欲婚韓氏以自固；壽妻賈午及後皆不聽，而為太子聘王衍少女。太子聞衍長女美，而後為賈謐聘之，心不能平，頗以為言。及廣城君病，臨終，執後手，令盡心於太子，言甚切至。又曰：「趙粲、賈午，必亂汝家事；我死後，勿復聽入。深記吾言。」後不從，更與粲、午謀害太子。
太子幼有令名，及長，不好學，惟與左右嬉戲。賈后復使黃門輩誘之為奢靡威虐，由是名譽浸減，驕慢益彰。或廢朝侍而縱游逸，於宮中為市，使人屠酤，手揣斤兩，輕重不差。其母，本屠家女也，故太子好之。東宮月俸錢五十萬，太子常探取二月，用之猶不足。又令西園賣葵菜、藍子、雞、面等物而收其利。又好陰陽小數，多所拘忌。洗馬江統上書陳五事：「一曰雖有微苦，宜力疾朝侍。二曰宜勤見保傅，咨讒善道。三曰畫室之功，可且減省，後園刻鏤雜作，一皆罷遣。四曰西園賣葵、藍之屬，虧敗國體，貶損令聞。五曰繕牆正瓦，不必拘攣小忌。」太子皆不從。中舍人杜錫，恐太子不得安其位，每盡忠諫，勸太子修德業，保令名，言辭懇切。太子患之，置針著錫常所坐氈中，刺之流血，錫，預之子也。
太子性剛，知賈謐恃中宮驕貴，不能假借之。謐時為侍中，至東宮，或捨之，於後庭遊戲。詹事裴權諫曰：「謐，後所親暱，一旦交構，則事危矣。」不從。謐譖太子於後曰：「太子多畜私財以結小人者，為賈氏故也。若宮車晏駕，彼居大位，依楊氏故事，誅臣等，廢后於金墉，如反手耳。不如早圖之，更立慈順者，可以自安。」後納其言，乃宣揚太子之短，佈於遠近。又詐為有娠，內蒿物、產具，取妹夫韓壽子慰祖養之，欲以代太子。
於時朝野咸知賈后有害太子之意，中護軍趙俊請太子廢后，太子不聽。左衛率東平劉卞，以賈后之謀問張華，華曰：「不聞。」卞曰：「卞自須昌小吏，受公成拔以至今日。士感知己，是以盡言，而公更有疑於卞邪！」華曰：「假令有此，君欲如何？」卞曰：「東宮俊乂如林，四率精兵萬人；公居阿衡之任，若得公命，皇太子因朝入錄尚書事，廢賈后於金墉城，兩黃門力耳。」華曰：「今天子當陽，太子，人子也，吾又不受阿衡之命，忽相與行此，是無君父而以不孝示天下也。雖能有成，猶不免罪。況權戚滿朝，威柄不一，成可必乎？」賈后常使親黨微服聽察於外，頗聞卞言，乃遷卞為雍州刺史；卞知言洩，飲藥而死。
十二月，太子長子虨病，太子為虨求王爵，不許。虨疾篤，太子為之禱祀求福。賈后聞之，乃詐稱帝不豫，召太子入朝，既至，後不見，置於別室，遣婢陳舞以帝命賜太子酒三升，使盡飲之。太子辭以不能飲三升，舞逼之曰：「不孝邪！天賜汝酒而不飲，酒中有惡物邪！」太子不得已，強飲至盡，遂大醉。後使黃門侍朗潘岳作書草，令小婢承福，以紙筆及草，因太子醉，稱詔使書之，文曰：「陛下宜自了，不自了，吾當入了之。中宮又宜速自了，不自了，吾當手了之。並與謝妃共要，刻期兩發，勿疑猶豫，以致後患。茹毛飲血於三辰之下，皇天許當掃除患害，立道文為王，蔣氏為內主。願成，當三牲祠北君。」太子醉迷不覺，遂依而寫之。其字半不成，後補成之，以呈帝。
壬戌，帝幸式乾殿，召公卿入，使黃門令董猛以太子書及青紙詔示之曰：「遹書如此，今賜死。」遍示諸公王，莫有言者。張華曰：「此國之大禍，自古以來，常因廢黜正嫡以致喪亂。且國家有天下日淺，願陛下詳之！」裴頠以為宜先檢校傳書者，又請比較太子手書，不然，恐有詐妄。賈后乃出太子啟事十餘紙，眾人比視，亦無敢言非者。
賈后使董猛矯以長廣公主辭白帝曰：「事宜速決，而群臣各不同，其不從詔者，宜以軍法從事。」議至日西，不決。後見華等意堅，懼事變，乃表免太子為庶人，詔許之。於是使尚書和郁等持節詣東宮，廢太子為庶人，太子改服出，再拜受詔，步出承華門，乘粗犢車，車武公澹以兵仗送太子及妃王氏、三子虨、臧、尚同幽於金墉城。王衍自表離婚，許之，妃慟哭而歸。殺太子母謝淑媛及虨母保林蔣俊。
春，正月，癸亥朔，赦天下，改元。
西戎校尉司馬閻纘輿棺詣闕上書，以為：「漢戾太子稱兵拒命，言者猶曰罪當笞耳。今遹受罪之日，不敢失道，猶為輕於戾太子。宜重選師傅，先加嚴誨，若不悛改，棄之未晚也。」書奏，不省。纘，圃之孫也。
賈后使黃門自首欲與太子為逆。詔以黃門首辭班示公卿，遣東武公澹以千兵防衛太子，幽於許昌宮，令持書御史劉振持節守之，詔宮臣不得辭送。洗馬江統、潘滔、舍人王敦、杜蕤、魯瑤等冒禁至伊水，拜辭涕泣。司隸校尉滿奮收縛統籌送獄。其系河南獄者，樂廣悉解遣之；系洛陽縣獄者，猶未釋。都官從事孫琰說賈謐曰：「所以廢徙太子，以其為惡故耳。今宮臣冒罪拜辭，而加以重辟；流聞四方，乃更彰太子之德也，不如釋之。」謐乃語洛陽令曹攄使釋之；廣亦不坐。敦，覽之孫；攄，肇之孫也。太子至許，遺王妃書，自陳誣枉，妃父衍不敢以聞。
丙子，皇孫虨卒。
三月，尉氏雨血，妖星見南方，太白晝見，中台星拆。張華少子韙勸華遜位，華不從，曰：「天道幽遠，不如靜以待之。」
太子既廢，眾情憤怒。有衛督司馬雅、常從督許超，皆嘗給事東宮，與殿中郎士猗等謀廢賈后，復太子。以張華、裴頠安常保位，難與行權，右軍將軍趙王倫執兵柄，性貪冒，可假以濟事。乃說孫秀曰：「中宮凶妒無道，與賈謐等共誣廢太子。今國無嫡嗣，社稷將危，大臣將起大事，而公名奉事中宮，與賈、郭親善，太子之廢，皆雲豫知，一朝事起，禍必相及，何不先謀之乎！」秀許諾，言於倫，倫納焉，遂告通事令史張林及省事張衡等，使為內應。
事將起，孫秀言於倫曰：「太子聰明剛猛，若還東宮，必不受制於人。明公素黨於賈后，道路皆知之，今雖建大功於太子，太子謂公特逼於百姓之望，翻覆以免罪耳，雖含忍宿忿，必不能深德明公，若有瑕釁，猶不免誅。不若遷延緩期，賈后必害太子，然後廢賈后，為太子報仇，豈徒免禍而已，乃更可以得志！」倫然之。
秀因使人行反間，言殿中人慾廢皇后，迎太子。賈后數遣宮婢微服於民間聽察，聞之甚懼。倫、秀因勸謐等早除太子，以絕眾望。癸未，賈后使太醫令程據和毒藥。矯詔使黃門孫慮至許昌毒太子。太子自廢黜，恐被毒，常自煮食於前；慮以告劉振，振乃徙太子於小坊中，絕其食，宮人猶竊於牆上過食與之。慮逼太子以藥，太子不肯服，慮以藥杵椎殺之。有司請以庶人禮葬，賈后表請以廣陵王禮葬之。
夏，四月，辛卯朔，日有食之。
趙王倫、孫秀將討賈后，告右衛佽飛督閭和，和從之，期以癸巳丙夜一籌，以鼓聲為應。癸巳，秀使司馬雅告張華曰：「趙王欲與公共匡社稷，為天下除害，使雅以告。」華拒之。雅怒曰：「刃將加頸，猶為是言邪！」不顧而出。及期，倫矯詔敕三部司馬曰：「中宮與賈謐等殺吾太子，今使車騎入廢中宮，汝等皆當從命，事畢，賜爵關中侯，不從者誅三族。」眾皆從之。又矯詔開門，夜入，陳兵道南，遣翊軍校尉齊王冏將百人排冏而入，華林令駱休為內應，迎帝幸東堂，以詔召賈謐於殿前，將誅之。謐走入西鐘下，呼曰：「阿後救我！」就斬之。賈后見齊王冏，驚曰：「卿何為來？」冏曰：「有詔收後。」後曰：「詔當從我出，何詔也！」後至上閤，遙呼帝曰：「陛下有婦，使人廢之，亦行自廢矣。」是時，梁王肜亦預其謀，後問冏曰：「起事者誰？」冏曰：「梁、趙。」後曰：「系狗當繫頸，反系其尾，何得不然！」遂廢后為庶人，幽之於建始殿，收趙粲、賈午等付暴室考竟。詔尚書收捕賈氏親黨，召中書監、侍中、黃門侍郎、八座皆夜入殿。尚書始疑詔有詐，郎師景露版奏請手詔，倫等斬之以徇。
倫陰與秀謀篡位，欲先除朝望，且報宿怨，乃執張華、裴頠、解系、解結等於殿前。華謂張林曰：「卿欲害忠臣邪？」林稱詔詰之曰：「卿為宰相，太子之廢，不能死節，何也？」華曰：「式乾之議，臣諫事具存，可覆按也。」林曰：「諫而不從，何不去位？」華無以對。遂皆斬之，仍夷三族。解結女適裴氏，明日當嫁而禍起，裴氏欲認活之，女曰：「家既若此，我何以活為！」亦坐死。朝廷由是議革舊制，女不從死。甲午，倫坐端門，遣尚書和郁持節送賈庶人於金墉；誅劉振、董猛、孫慮、程據等；司徒王戎及內外官坐張、裴親黨黜免者甚眾。閻纘撫張華屍慟哭曰：「早語君遜位而不肯，今果不免，命也！」
於是趙王倫稱詔赦天下，自為使持節、都督中外諸軍事、相國、侍中，一依宣、文輔魏故事。置府兵萬人，以其世子散騎常侍荂領冗從僕射，子馥為前將軍，封濟陽王；虔為黃門朗，封汝陰王；詡為散騎侍郎，封霸城侯。孫秀等皆封大郡，並據兵權，文武官封侯者數千人，百官總己以聽於倫。倫素庸愚，復受制於孫秀。秀為中書令，威權振朝廷，天下皆事秀而無求於倫。
詔追復故太子遹位號，使尚書和郁帥東宮官屬迎太子喪於許昌，追封遹子虨為南陽王，封虨弟臧為臨淮王，尚為襄陽王。
有司奏：「尚書令王衍備位大臣，太子被誣，志在苟免，請禁錮終身。」從之。
相國倫欲收入望，選用海內名德之士，以前平陽太守李重、滎陽太守荀組為左、右長史，東平王堪、沛國劉謨為左、右司馬，尚書郎陽平束皙為記室，淮南王文學荀嵩、殿中郎陸機為參軍。組，勖之子；嵩，彧之玄孫也。李重知倫有異志，辭疾不就，倫逼之不已，憂憤成疾，扶曳受拜，數日而卒。
丁酉，以梁王肜為太宰，左光祿大夫何劭為司徒，右光祿大夫劉寔為司空。
太子遹之廢也，將立淮南王允為太弟，議者不合。會趙王倫廢賈后，乃以允為驃騎將軍、開府儀同三司，領中護軍。
己亥，相國倫矯詔遣尚書劉弘繼金屑酒，賜賈后死於金墉城。
五月，己巳，詔立臨淮王臧為皇太孫，還妃王氏以母之；太子官屬即轉為太孫官屬，相國倫行太孫太傅。
己卯，謚故太子曰愍懷；六月，壬寅，葬於顯平陵。
清河康王遐薨。
中護軍淮南王允，性沉毅，宿衛將士皆畏服之。允知相國倫及孫秀有異志，陰養死士，謀討之；倫、秀深憚之。秋，八月，轉允為太尉，外示優崇，實奪其兵權。允稱疾不拜。秀遣御史劉機逼允，收其官屬以下，劾以拒詔，大逆不敬。允視詔，乃秀手書也，大怒，收御史，將斬之，御史走免，斬其令史二人。厲色謂左右曰：「趙王欲破我家！」遂帥國兵及帳下七百人直出，大呼曰：「趙王反，我將討之，從我者左袒。」於是歸之者甚眾。允將赴宮，尚書左丞王輿閉掖門，允不得入，遂圍相府。允所將兵皆精銳，倫與戰，屢敗，死者千餘人。太子左率陳徽勒東宮兵，鼓譟於內以應允。允結陳於承華門前，弓弩齊發，射倫，飛矢雨下。主書司馬眭秘以身蔽倫，箭中其背而死。倫官屬皆隱樹而立，每樹輒中數百箭，自辰至未，中書令陳淮，徽之兄也，欲應允，言於帝曰：「宜遣白虎幡以解鬥。」乃使司馬督護伏胤將騎四百持幡從宮中出。侍中汝陰王虔在門下省，陰與胤誓曰：「富貴當與卿共之。」胤乃懷空板出，詐言有詔助淮南王。允不之覺，開陣內之，下車受詔；胤因殺之，並殺允子秦王郁、漢王迪，坐允夷滅者數千人。曲赦洛陽。初，孫秀嘗為小吏，事黃門郎潘岳，岳屢撻之。衛尉石崇之甥歐陽建素與相國倫有隙，崇有愛妾曰綠珠，孫秀便求之，崇不與。及淮南王允敗，秀因稱石崇、潘岳、歐陽建奉允為亂，收之。崇歎曰：「奴輩利吾財爾！」收者曰：「知財為禍，何不早散之？」崇不能答。初，潘岳母常誚責岳曰：「汝當知足，而乾沒不已乎！」及敗，岳謝母曰：「負阿母。」遂與崇，建皆族誅，籍沒崇家。相國倫收淮南王母弟吳王晏，欲殺之。光祿大夫傅祗爭之於朝堂，眾皆諫止倫，倫乃貶晏為賓徒縣王。
齊王冏以功遷游擊將軍，冏意不滿，有恨色。孫秀覺之，且憚其在內，乃出為平東將軍，鎮許昌。
以光祿大夫陳准為太尉，錄尚書事；未幾，薨。
孫秀議加相國倫九錫，百官莫敢異議。吏部尚書劉頌曰：「昔漢之錫魏，魏之錫晉，皆一時之用，非可通行。周勃、霍光，其功至大，皆不聞有九錫之命也。」張林積忿不已，以頌為張華之黨，將殺之。孫秀曰：「殺張、裴已傷時望，不可復殺頌。」林乃止。以頌為光祿大夫。遂下詔加倫九錫，復加其子荂撫軍將軍，虔中軍將軍，詡為侍中。又加孫秀侍中、輔國將軍，相國司馬、右率如故。張林等並居顯要。增相府兵為二萬人，與宿衛同，並所隱匿之兵，數逾三萬。
九月，改司徒為丞相，以梁王肜為之，肜固辭不受。
倫及諸子皆頑鄙無識，秀狡黠貪淫，所與共事者，皆邪佞之士，惟競榮利，無深謀遠略，志趣乖異，互相憎嫉。秀子會為射聲校尉，形貌短陋，如奴僕之下者，秀使尚帝女河東公主。
冬，十一月，甲子，立皇后羊氏，赦天下。後，尚書郎泰山羊玄之之女也。外祖平南將軍樂安孫旂，與孫秀善，故秀立之。拜玄之光祿大夫、特進、散騎常侍，封興晉侯。
詔征益州刺史趙廞為大長秋，以成都內史中山耿滕為益州刺史。廞，賈后之姻親也。聞征，甚懼，且以晉室衰亂，陰有據蜀之志，乃傾倉廩，賑流民，以收眾心。以李特兄弟材武，其黨類皆巴西人，與廞同郡，厚遇之，以為爪牙。特等憑恃廞勢，專聚眾為盜，蜀人患之。滕數密表：「流民剛剽，蜀人軟弱，主不能制客，必為亂階，宜使還本居。若留之險地，恐秦、雍之禍更移於梁、益矣。」廞聞而惡之。
州被詔書，遣文武千餘人迎滕。是時，成都治少城，益州治太城，廞猶在太城，未去。滕欲入州，功曹陳恂諫曰：「今州、郡構犯日深，入城必有大禍，不如留少城以觀其變，檄諸縣合村保以備秦氐，陳西夷行至，且當待之。不然，退保犍為，西渡江源，以防非常。」滕不從。是日，帥眾入州，廞遣兵逆之，戰於西門，滕敗死。郡吏皆竄走，惟陳恂面縛詣廞請滕喪，廞義而許之。
廞又遣兵逆西夷校尉陳總。總至江陽，聞廞有異志，主簿蜀郡趙模曰：「今州郡不協，必生大變，當速行赴之。府是兵要，助順討逆，誰敢動者！」總更緣道停留，比至南安魚涪津，已遇廞軍，模白總：「散財募士以拒戰，若克州軍，則州可得；不克，順流而退，必無害也。」總曰：「趙益州忿耿侯，故殺之；與吾無嫌，何為如此！」模曰：「今非起事，必當殺君以立威。雖不戰，無益也！」言至垂涕，總不聽，眾遂自潰。總逃草中，模著總服格戰；廞兵殺模，見其非是，更搜求得總，殺之。
廞自稱大都督，大將軍、益州牧，署置僚屬，改易守令。王官被召，無敢不往。李庠帥妹婿李含、天水任回、上官昌、扶風李攀、始平費他、氐苻成、隗伯等四千騎歸廞。廞以庠為威寇將軍，封陽泉亭侯，委以心膂，使招合六郡壯勇至萬餘人，以斷北道。

