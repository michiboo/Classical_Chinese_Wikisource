
資治通鑑 第259卷

【唐紀七十五】　起玄黓困敦，盡閼逢攝提格，凡三年。


春，正月，丙寅，赦天下，改元。

鳳翔李茂貞、靜難王行瑜、鎮國韓建、同州王行約、秦州李茂莊五節度使上言：楊守亮容匿叛臣復恭，請出軍討之，乞加茂貞山南西道詔討使。朝議以茂貞得山南，不可複製，下詔和解之，皆不聽。

王鎔、李匡威合兵十餘萬攻堯山，李克用遣其將李嗣勳擊之，大破幽、鎮兵，斬獲三萬。

楊行密謂諸將曰：「孫儒之眾十倍於我，吾戰數不利，欲退保銅官，何如？」劉威、李神福曰：「儒掃地遠來，利在速戰。宜屯據險要，堅壁清野以老其師，時出輕騎抄其饋餉，奪其俘掠。彼前不得戰，退無資糧，可坐擒也。」戴友規曰：「儒與我相持數年，勝負略相當。今悉眾致死於我，我若望風棄城，正墮其計。淮南士民從公渡江及自儒來降者甚，公宜遣將先護送歸淮南，使復生業，儒軍聞淮南安堵，皆有思歸之心，人心既搖，安得不敗！」行密悅，從之。友規，廬州人也。

威戎節度使楊晟與楊守亮等約攻王建，二月，丁丑，晟出兵掠新繁、漢州之境，使其將呂堯將兵二千會楊守厚攻梓州；建遣行營都指揮使李簡擊堯，斬之。

戊寅，朱全忠出兵擊朱瑄，遣其子友裕將兵前行，軍於斗門。

李茂貞、王行瑜擅舉兵擊興元。茂貞表求招討使不已，遺杜讓能、西門君遂書，陵蔑朝廷。上意不能容，御延英，召宰相、諫官議之。時宦官有陰與二鎮相表裡者，宰相相顧不敢言，上不悅。給事中牛徽曰：「先朝多難，茂貞誠有翼衛之功；諸楊阻兵，亟出攻討，其志亦在疾惡，但不當不俟詔命耳。比聞兵過山南，殺傷至多。陛下倘不以招討使授之，使用國法約束，則山南之民盡矣。」上曰：「此言是也。」乃以茂貞為山南西道招討使。

甲申，朱全忠至衛南，朱瑄將步騎萬人襲斗門，朱友裕棄營走，瑄據其營。全忠不知，乙酉，引兵趣斗門，至者皆為鄆人所殺。全忠退軍瓠河，丁亥，瑄擊全忠，大破之，全忠走。張歸厚於後力戰，全忠僅免，副使李璠等皆死。

朱全忠奏貶河陽節度使趙克裕，以佑國節度使張全義兼河陽節度使。

孫儒圍宣州。初，劉建鋒為孫儒守常州，將兵從儒擊楊行密，甘露鎮使陳可言帥部兵千人據常州。行密將張訓引兵奄至城下，可言倉猝出迎，訓手刃殺之，遂取常州。行密別將又取潤州。

朱全忠連年攻時溥，塗、泗、濠三州民不得耕獲，袞、兗、河東兵救之，皆無功，復值水災，人死者什六七。溥困甚，請和於全忠，全忠曰：「必移鎮乃可。」溥許之。全忠乃奏請移溥它鎮，仍命大臣鎮徐州。詔以門下侍郎、同平章事劉崇望同平章事，充感化節度使，以溥為太子太師。溥恐全忠詐而殺之，據城不奉詔，崇望及華陰而還。

忠義節度使趙德諲薨，子匡凝代之。

范暉驕侈失眾心，王潮以從弟彥復為都統，弟審知為都監，將兵攻福州。民自請輸米餉軍，平湖洞及濱海蠻夷皆以兵船助之。

辛丑，王建遣族子嘉州刺史宗裕、雅州刺史王宗侃、威信都指揮使華洪、茂州刺史王宗瑤將兵五萬攻彭州，楊晟逆戰而敗，宗裕等圍之。楊守亮遣其將符昭救晟，逕趨成都，營三學山。建亟召華洪還。洪疾驅而至，後軍尚未集，以數百人夜去昭營數里，多擊更鼓；昭以為蜀軍大至，引兵宵遁。

三月，以戶部尚書鄭延昌為中書侍郎、同平章事。延昌，從讜之從兄弟也。

左神策勇勝三都都指揮使楊子實、子遷、子釗，皆守亮之假子也，自渠州引兵救楊晟，知守亮必敗，壬子，帥其眾二萬降於王建。

李克用、王處存合兵攻王鎔，癸丑，拔天長鎮。戊午，鎔與戰於新市，大破之，殺獲三萬餘人；辛酉，克用退屯欒城。詔和解河東及鎮、定、幽四鎮。

楊晟遺楊守貞、楊守忠、楊守厚書，使攻東川以解彭州之圍，守貞等從之。神策督將竇行實戍梓州，守厚密誘之為內應；守厚至涪城，行實事洩，顧彥暉斬之。守厚遁去。守貞、守忠軍至，無所歸，盤桓綿、劍間，王建遣其將吉諫襲守厚，破之。癸亥，西川將李簡邀擊守忠於鐘陽，斬獲三千餘人。夏，四月，簡又破守厚於銅鉾，斬獲三千餘人，降萬五千人；守忠、守厚皆走。

乙酉，置武勝軍於杭州，以錢鏐為防禦使。

天威軍使賈德晟，以李順節之死，頗怨憤，西門君遂惡之，奏而殺之。德晟麾下千餘騎奔鳳翔，李茂貞由是益強。

李匡威出兵侵雲、代，壬寅，李克用始引兵還。

時溥遣兵南侵，至楚州，楊行密將張訓、李德誠敗之於壽河，遂取楚州，執其刺史劉瓚。

五月，加邠寧節度使王行瑜兼中書令。

楊行密屢敗孫儒兵，破其廣德營，張訓屯安吉，斷其糧道。儒食盡，士卒大疫，遣其將劉建鋒、馬殷分兵掠諸縣。六月，行密聞儒疾瘧，戊寅，縱兵擊之。會大雨、晦冥，儒軍大敗，安仁義破儒五十餘寨，田頵擒儒於陳，斬之，傳首京師，儒眾多降於行密。劉建鋒、馬殷收餘眾七千，南走洪州，推建鋒為帥，殷為先鋒指揮使，以行軍司馬張佶為謀主，比至江西，眾十餘萬。

丁酉，楊行密帥眾歸揚州；秋，七月，丙辰，至廣陵，表田頵守宣州，安仁義守潤州。

先是，揚州富庶甲天下，時人稱揚一、益二，及經秦、畢、孫、楊兵火之餘，江、淮之間，東西千里掃地盡矣。

王建圍彭州，久不下，民皆竄匿山谷；諸寨日出俘掠，謂之「淘虜」，都將先擇其善者，餘則士卒分之，以是為常。

有軍士王先成者，新津人，本書生也，世亂，為兵，度諸將惟北寨王宗侃最賢，乃往說之曰：「彭州本西川之巡屬也，陳、田召楊晟，割四州以授之，偽署觀察使，與之共拒朝命。今陳、田已平而晟猶據之，州民皆知西川乃其大府而司徒乃其主也，故大軍始至，民不入城而入同谷避之，以俟招安。今軍至累月，未聞招安之命，軍士復從而掠之，與盜賊無異，奪其資財，驅其畜產，分其老弱婦女以為奴婢，使父子兄弟流離愁怨；其在山中者暴露於暑雨，殘傷於蛇虎，孤危飢渴，無所歸訴。彼始以楊晟非其主而不從，今司徒不加存恤，彼更思楊氏矣。」宗侃惻然，不覺屢移其床前問之，先成曰：「又有甚於是者，今諸寨每旦出六七百人，入山淘虜，薄暮乃返，曾無守備之意，賴城中無人耳，萬一有智者為之畫策，使乘虛奔突，先伏精兵千人於門內，登城望淘虜者稍遠，出弓弩手、砲手各百人，攻寨之一面，隨以役卒五百，負薪土填壕為道，然後出精兵奮擊，且焚其寨；又於三面城下各出耀兵，諸寨鹹自備御，無暇相救，城中得以益兵繼出，如此，能無敗乎！」宗侃矍然曰：「此誠有之，將若之何？」

先成請條列為狀以白王建，宗侃即命先成草之，大指言：「今所白之事，須四面通共，宗侃所司止於北面，或所白可從，乞以牙舉施行。」事凡七條：「其一，乞招安山中百姓。其二，乞禁諸寨軍士及子弟無得一人輒出淘虜，仍表諸寨之旁七里內聽樵牧，敢越表者斬。其三，乞置招安寨，中容數千人，以處所招百姓，宗侃請選所部將校謹干者為招安將，使將三十人晝夜執兵巡衛。其四，招安之事須委一人總領，今榜帖既下，諸寨必各遣軍士入山招安，百姓見之無不驚疑，如鼠見狸，誰肯來者！欲招之必有其術，願降帖付宗侃專掌其事。其五，乞嚴勒四寨指揮使，悉索前日所虜彭州男女老幼集於營場，有父子、兄弟、夫婦自相認者即使相從，牒其人數，部送招安寨，有敢私匿一人者斬；仍乞勒府中諸營，亦令嚴索，有自軍前先寄歸者，量給資糧，悉部送歸招安寨。其六，乞置九隴行縣於招安寨中，以前南鄭令王丕攝縣令，設置曹局，撫理百姓，擇其子弟之壯者，給帖使自入山招其親戚；彼知司徒嚴禁侵掠，前日為軍士所虜者，皆獲安堵，必歡呼踴躍，相帥下山，如子歸母，不日盡出。其七，彭州土地宜麻，百姓未入山時多漚藏者，宜令縣令曉諭，各歸田裡，出所漚麻鬻之，以為資糧，必漸復業。」建得之大喜，即行之，悉如所申。

明日，榜帖至，威令赫然，無敢犯者。三日，山中民競出，赴招安寨如歸市，寨不能容，斥而廣之；浸有市井，又出麻鬻之。民見村落無抄暴之患，稍稍辭縣令，復故業。月餘，招安寨皆空。

己巳，李茂貞克鳳州，感義節度使滿存奔興元。茂貞又取興、洋二州，皆表其子弟鎮之。

八月，以楊行密為淮南節度使、同平章事，以田頵知宣州留後，安仁義為潤州刺史。

孫儒降兵多蔡人，行密選其尤勇健者五千人，厚其稟賜，以皁衣蒙甲，號「黑雲都」，每戰，使之先登陷陳，四鄰畏之。

行密以用度不足，欲以茶鹽易民布帛，掌書記舒城高勖曰：「兵火之餘，十室九空，又漁利以困之，將復離叛。不若悉我所有易鄰道所無，足以給軍；進賢守令勸課農桑，數年之間，倉庫自實。」行密從之。田頵聞之曰：「賢者之言，其利遠哉！」行密馳射武伎，皆非所長，而寬簡有智略，善撫御將士，與同甘苦，推心待物，無所猜忌。嘗早出，從者斷馬鞦，取其金，行密知而不問，它日，復早出如故，人服其度量。淮南被兵六年，士民轉徙幾盡；行密初至，賜與將吏，帛不過數尺，錢不過數百，而能以勤儉足用，非公宴，未嘗舉樂。招撫流散，輕徭薄斂，未及數年，公私富庶，幾復承平之舊。

李克用北巡至天寧軍，聞李匡威、赫連鐸將兵八萬寇雲州，遣其將李君慶發兵於晉陽。克用潛入新城，伏兵於神堆，擒吐谷渾邏騎三百；匡威等大驚。丙申，君慶以大軍至，克用遷入雲州。丁酉，出擊匡威等，大破之。己亥，天威等燒營而遁；追至天成軍，斬獲不可勝計。

辛丑，李茂貞攻拔興元，楊復恭、楊守亮、楊守信、楊守貞、楊守忠、滿存奔閬州。茂貞表其子繼密權知興元府事。

九月，加荊南節度使成汭同平章事。

時溥迫監軍奏稱將士留己，冬，十月，復以溥為侍中、感化節度。朱全忠奏請追溥新命；詔諭解之。

初，邢、洺、磁州留後李存孝，與李存信俱為李克用假子，不相睦。存信有寵於克用，存孝在邢州，欲立大功以勝之，乃建議取鎮冀；存信從中沮之，不時聽許。及王鎔圍堯山，存孝救之，不克。克用以存信為蕃、馬步都指揮使，與存孝共擊之，二人互相猜忌，逗留不進；克用更遣李嗣勳等擊破之。存信還，譖存孝無心擊賊，疑與之有私約。存孝聞之，自以有功於克用，而信任顧不及存信，憤怨，且懼及禍，乃潛結王鎔及朱全忠，上表以三州自歸於朝廷，乞賜旌節及會諸道兵討李克用；詔以存孝為邢、洺、磁節度使，不許會兵。

十一月，時溥濠州刺史張璲、泗州刺史張諫以州附於朱全忠。

乙未，朱全忠遣其子友裕將兵十萬攻濮州，拔之，執其刺史邵倫，遂令友裕移兵擊時溥。

孫儒將王壇陷婺州，刺史蔣環奔趙州。

廬州刺史蔡儔發楊行密祖父墓，與舒州刺史倪章連兵，遣使送印於朱全忠以求救。全忠惡其反覆，納其印，不救，且牒報行密；行密謝之。行密遣行營都指揮使李神福將兵討儔。

《宣明歷》浸差，太子少詹事邊岡造新歷成，十二月，上之。命曰《景福崇玄歷》。

壬午，王建遣其將華洪擊楊守亮於閬州，破之。建遣節度押牙延陵鄭頊使於朱全忠；全忠問劍閣，頊極言其險。全忠不信，頊曰：「苟不以聞，恐誤公軍機。」全忠大笑。

是歲，明州刺史鐘文季卒，其將黃晟自稱刺史。


春，正月，時溥遣兵攻宿州，刺史郭言戰死。

東川留後顧彥暉既與王建有隙，李茂貞欲撫之使從己，秦恢復更賜彥暉節；詔以彥暉為東川節度使，茂貞又奏遣知興元府事李繼密救梓州，未幾，建遣兵敗東川、鳳翔之兵於利州，彥暉求和，請與茂貞絕。乃許之。

鳳翔節度使李茂貞自請鎮興元，詔以茂貞為山南西道兼武定節度使，以中書侍郎、同平章事徐彥若同平章事，充鳳翔節度使，又割果、閬二州隸武定軍。茂貞欲兼得鳳翔，不奉詔。

二月，甲戌，加西川節度使王建同平章事。

李克用引兵圍邢州，王鎔遣牙將王藏海致書解之，克用怒，斬藏海，進兵擊鎔，敗鎮兵於平山，辛巳，攻天長鎮，旬日不下。鎔出兵三萬救之，克用逆戰於叱日嶺下，大破之，斬首萬餘級，餘眾潰去。河東軍無食。脯其屍而啖之。

時溥求救於朱瑾，朱全忠遣其將霍存將騎兵三千軍曹州以備之。瑾將兵二萬救徐州，存引兵赴之，與朱友裕合擊徐、兗兵於石佛山下，大破之，瑾遁歸兗州。辛卯，徐兵復出，存戰死。

李克用進下井陘，李存孝將兵救王鎔，遂入鎮州，與鎔計事，鎔又乞師於朱全忠，全忠方與時溥相攻，不能救，但遺克用書，言「鄴下有十萬精兵，抑而未進。」克用復書：「倘實屯軍鄴下，顒望降臨；必欲真決雌雄，願角逐於常山之尾。」甲午，李匡威引兵救鎔，敗河東兵於元氏，克用引還邢州。鎔犒匡威於蒿城，輦金帛二十萬以酬之。

朱友裕圍彭城，時溥數出兵，友裕閉壁不戰。朱瑾宵遁，友裕不追，都虞候朱友恭以書譖友裕於全忠。全忠怒，驛書下都指揮使龐師古，使代之將，且按其事。書誤達於友裕，友裕大懼，以二千騎逃入山中，潛詣碭山，匿於伯父全昱之所。全忠夫人張氏聞之，使友裕單騎詣汴州見全忠，泣涕拜伏於庭；全忠命左右捽抑，將斬之，夫人趨就抱之，泣曰「汝捨兵眾，束身歸罪，無異志明矣。」全忠悟而捨之，使權知許州。友恭，壽春人李彥威也，幼為全忠家僮，全忠養以為子。張夫人，碭山人，多智略，全忠敬憚之，雖軍府事，時與之謀議；或將兵出，中途，夫人以為不可，遣一介召之，全忠立為之返。

龐師古攻佛山寨，撥之，自是徐兵不敢出。

李匡威之救王鎔也，將發幽州，家人會別，弟匡籌之妻美，匡威醉而淫之。二月，匡威自鎮州還，至博野，匡籌據軍府自稱留後，以符追行營兵。匡威眾潰歸，但與親近留深州，進退無所之，遣判官李抱真入奏，請歸京師。京師屢更大亂，聞匡威來，坊市大恐，曰：「金頭王來圖社稷。」士民或竄匿山谷。王鎔德其以己故致失地，迎歸鎮州，為築第，父事之。

以渝州刺史柳玭為瀘州刺史，柳氏自化綽以來，世以孝悌禮法為士大夫所宗。玼御史大夫，上欲以為相。宦官惡之，故久謫於外。玼戒其子弟曰：「凡門地高，可畏不可恃也。立身行己，一事有失，是得罪重於他人，死無以見先人於地下，此其所以可畏也。門高則驕心易生，族盛則為人所嫉；懿行實才，人未之信，小有玼，眾皆指之。此其所以不可恃也。故膏梁子弟，學宜加勤，行宜加勵，僅得比他人耳！」

王建屢請殺陳敬瑄、田令孜、朝廷不許。夏，四月，乙亥，建使人告敬瑄謀作亂，殺之新津。又告令孜通鳳翔書，下獄死。建使節度判官馮涓草表奏之曰：「開匣出虎，孔宣父不責他人；當路斬蛇，孫叔敖蓋非利己。專殺不行於閫外，先機恐失於彀中。」涓，宿之孫也。

汴軍攻徐州，累月不克。通事官張濤以書白朱全忠云：「進軍時日非良，故無功。」全忠以為然，敬翔曰：「今攻城累月，所費甚多，徐人已困，旦夕且下，使將士聞此言，則懈於攻取矣。」全忠乃焚其書。癸未，全忠自將如徐州；戊子，龐師古撥彭城，時溥舉族登燕子樓自焚死。己丑，全忠入彭城，以宋州刺史張廷范知感化留後，奏乞朝廷除文臣為節度使。

李匡威在鎮州，為王鎔完城塹，繕甲兵，訓士卒，視之如子，匡威以鎔年少，且樂真定土風，潛謀奪之。李抱真自京師還，為之畫策，陰以恩施悅其將士。王氏在鎮久，鎮人愛之，不徇匡威。匡威忌日，鎔就第吊之。匡威素服衷甲，伏兵劫之，鎔趨抱匡威曰：「鎔為晉人所困，幾亡矣，賴公以有今日；公欲得四州，此固鎔之願也，不若與公共歸府，以位讓公，則將土莫之拒矣。」匡威不以為然，與鎔駢馬，陳兵入府，會大風雷雨，屋瓦皆振。匡威入東偏門，鎮之親軍閉之，有屠者墨君和自缺垣躍出，拳毆匡威甲士，挾鎔於馬上，負之登屋。鎮人既得鎔，攻匡威，殺之，並其族黨。鎔時年十七，體疏瘦，為君和所挾，頸痛頭偏者累日。李匡籌奏鎔殺其兄，請舉兵復冤；詔不許。

幽州將劉仁恭將兵戍蔚州，過期未代，士卒思歸。會李匡籌立，戍卒奉仁恭為帥，還攻幽州，至居庸關，為府兵所敗。仁恭奔河東，李克用厚待之。

李神福圍廬州；甲午，楊行密自將詣廬州，田頵自宣州引兵會之。初，蔡人張顥以驍勇事秦宗權，後從孫儒，儒敗，歸行密，行密厚待之，使將兵戍廬州。蔡儔叛，顥更為之用。及圍急，顥逾城來降，行密以隸銀槍都使袁稹。稹以顥反覆，白行密，請殺之，行密恐稹不能容，置之親軍。稹，陳州人也。

王彥復、王審知攻福州，久不下。范暉求救於威勝節度使董昌，昌與陳巖婚姻，發溫、台、婺州兵五千救之。彥復、審知以城堅，援兵且至，士卒死傷多，白王潮，欲罷兵更圖後舉，潮不許。請潮自臨行營，潮報曰：「兵盡添兵，將盡添將，兵將俱盡，吾當自來。」彥復、審知懼，親犯矢石急攻之。五月，城中食盡，暉知不能守，夜，以印授監軍，棄城走，援兵亦還。庚子，彥復等入城。辛丑，暉亡抵沿海都，為將士所殺。潮入福州，自稱留後，素服葬陳巖，以女妻其子延晦，厚撫其家。汀、建二州降，嶺海間群盜二十餘輩皆降潰。

閏月，以武勝防禦使錢鏐為蘇杭觀察使。又以扈蹕都頭曹誠為黔中節度使，耀德都頭李鋋為鎮海節度使，宣威都頭孫惟晟為荊南節度使，六月，以捧日都頭陳珮為嶺南東道節度使，並同平章事。時李茂貞跋扈，上以武臣難制，欲用諸王代之，占文城等四人皆加恩，解兵柄，令赴鎮。

李匡籌出兵攻王鎔之樂壽、武強，以報殺匡威之恥。

秋，七月，王鎔遣兵救邢州；李克用敗之於平山，壬申，進擊鎮州。鎔懼，請以兵糧二十萬助攻邢州，克用許之。克用治兵於欒城，合鎔兵三萬進屯任縣，李存信屯琉璃陂。

丁亥，楊行密克廬州，斬蔡儔。左右請發儔父母塚，行密曰：「儔以此得罪，吾何為效之！」

加天雄節度使李茂莊同平章事。

錢鏐發民夫二十萬及十三都軍士築杭州羅城，周七十里。

昇州刺史張雄卒，馮弘鐸代之為刺史。

李茂貞恃功驕橫，上表及遺杜讓能書，辭語不遜。上怒，欲討之，茂貞又上表，略曰：「陛下貴為萬乘，不能庇元舅之一身；尊極九州，不能戮復恭之一豎。」又曰：「今朝廷但觀強弱，不計是非。」又曰：「約衰殘而行法，隨盛壯以加恩；體物錙銖，看人衡纊。」又曰：「軍情易變，戎馬難羈，唯慮甸服生靈，因茲受禍，未審乘輿播越，自此何之！」上益怒，決討茂貞，命杜讓能專掌其事，讓能諫曰：「陛下初臨大寶，國步末夷，茂貞近在國門，臣愚以為未宜與之構怨，萬一不克，悔之無及。」上曰：「王室日卑，號令不出國門，此乃志士憤痛之秋。藥弗瞑眩，厥疾弗瘳。朕不能甘心為孱懦之主，愔愔度日，坐視陵夷。卿但為朕調兵食，朕自委諸王用兵，成敗不以責卿！」讓能曰：「陛下必欲行之，則中外大臣共宜協力以成聖志，不當獨以任臣。」上曰：「卿位居元輔，與朕同休戚，無宜避事！」讓能泣曰：「臣豈敢避事！況陛下所欲行者，憲宗之志也；顧時有所未可，勢有所不能耳。但恐他日臣徒受晁錯之誅，不能弭七國之禍也。敢不奉詔，以死繼之！」上乃命讓能留中書，計畫調度，月餘不歸。崔昭緯陰結邠、岐，為之耳目，讓能朝發一言，二鎮夕必知之。李茂貞使其黨糾合市人數百千人，擁觀軍容使西門君遂馬訴曰：「岐帥無罪，不宜致討，使百姓塗炭。」君遂曰：「此宰相事，非吾所及。」市人又邀崔昭緯、鄭延昌肩輿訴之，二相曰：「茲事主上專委杜太尉，吾曹不預知。」市人因亂投瓦石，二相下輿走匿民家，僅自免，喪堂印及朝服。上命捕其唱帥者誅之，用兵之意益堅。京師民或亡匿山谷，嚴刑所不能禁。八月，以嗣覃王嗣周為京西招討使，神策大將軍李金歲副之。

丙辰，楊行密遣田頵將宣州兵二萬攻歙州；歙州刺史裴樞城守，久不下。時諸將為刺史者多貪暴，獨池州團練使陶雅寬厚得民，歙人曰：「得陶雅為刺史，請聽命。」行密即以雅為歙州刺史，歙人納之。雅盡禮見樞，送之還朝。樞，遵慶之曾孫也。

朱全忠命龐師古移兵攻兗州，與朱瑾戰，屢破之。

九月，丁卯，以錢鏐為鎮海節度使。

李存孝夜犯李存信營，虜奉誠軍使孫考老。李克用自引兵攻邢州，掘塹築壘環之。存孝時出兵突擊，塹壘不能成。河東牙將袁奉韜密使人謂存孝曰：「大王惟俟塹成即歸晉陽，尚書所憚者獨大王耳，諸將非尚書敵也。大王若歸，咫尺之塹，安能沮尚書之鋒銳邪！」存孝以為然，按兵不出。旬日，塹壘成，飛走不能越，存孝由是遂窮。汴將鄧季筠從克用攻邢州，輕騎逃歸。朱全忠大喜，使將親軍。

乙亥，覃王嗣周帥禁軍三萬送鳳翔節度使徐彥若赴鎮，軍於興平。李茂貞、王行瑜合兵近六萬，軍於盩厔以拒之。禁軍皆新募市井少年，茂貞、行瑜所將皆邊兵百戰之餘，壬午，茂貞等進逼興平，禁軍皆望風逃潰，茂貞等乘勝進攻三橋，京城大震，士民奔散，市人復守闕請誅首議用兵者。崔昭緯心害太尉、門下侍郎、同平章事杜讓能，密遺茂貞書曰：「用兵非主上意，皆出於杜太尉耳。」甲申，茂貞陳於臨皋驛，表讓能罪，請誅之。讓能言於上曰：「臣固先言之矣，請以臣為解。」上涕下不自禁，曰：「與卿訣矣！」是日，貶讓能梧州刺史，制辭略曰：「棄卿士之臧謀，構籓垣之深釁，咨詢之際，證執彌堅。」又流觀軍容使西門君遂於儋州，內樞密使李周潼於崖州，段詡於歡州。乙酉，上御安福門，斬君遂、周潼、詡，再貶讓能雷州司戶。遣使謂茂貞曰：「惑朕舉兵者，三人也，非讓能之罪。」以內侍駱全瓘、劉景宣為左右軍中尉。

壬辰，以東都留守韋昭度為司徒、門下侍郎、同平章事，御史中丞崔胤為戶部侍郎、同平章事，胤，慎由之子也，外寬弘而內巧險，與崔昭緯深相結，故得為相。季父安潛謂所親曰：「吾父兄刻苦以立門戶，終為緇郎所壞！」緇郎，胤小字也。

李茂貞勒兵不解，請誅杜讓能然後還鎮，崔昭緯復從而擠之。冬，十月，賜讓能及其弟戶部侍郎弘徽自盡。復下詔佈告中外，稱「讓能舉枉錯直，愛憎繫於一時；鬻獄賣官，聚斂逾於巨萬。」自是朝廷動息皆稟於邠、岐，南、北司往往依附二鎮以邀恩澤。有崔鋋、王超者，為二鎮判官，凡天子有所可否，其不逞者，輒訴於鋋、超，二人則教茂貞、行瑜上章論之，朝廷少有依違，其辭語已不遜。制復以茂貞為鳳翔節度使兼山南西道節度使、守中書令，於是茂貞盡有鳳翔、興元、洋、隴秦等十五州之地。以徐彥若為御史大夫。

戊戌，以泉州刺史王潮為福建觀察使。

舒州刺史倪章棄城走，楊行密以李神福為舒州刺史。

邠寧節度使、守侍中兼中書令王行瑜求為尚書令；韋昭度密奏：「太宗以尚書令執政，遂登大位，自是不以授人臣。惟郭子儀以大功拜尚書令，終身避讓。行瑜安可輕議！」十一月，以行瑜為太師，賜號尚父，仍賜鐵券。

十二月，朱全忠請徙鹽鐵於汴州以便供軍；崔昭緯為全忠新破徐、鄆，兵力倍增，若更判鹽鐵，不可複製，乃賜詔開諭之。

汴將葛從周攻齊州刺史朱威，朱瑄、朱瑾引兵救之。

初，武安節度使周岳殺閔勖，據潭州，邵州刺史鄧處訥聞而哭之，諸將入吊，處訥曰：「吾與公等鹹受僕射大恩，今周岳無狀殺之，吾欲與公等竭一州之力，為僕射報仇，可乎？」皆曰：「善！」於是訓卒厲兵，八年，乃結朗州刺史雷滿共攻潭州，克之，斬岳，自稱留後。


春，正月，乙丑朔，赦天下，改元。李茂貞入朝，大陳兵自衛，數日歸鎮。

以李匡籌為盧龍節度使。

二月，朱全忠自將擊朱瑄，軍於魚山。瑄與瑾合兵攻之，兗、鄆兵大敗，死者萬餘人。

以右散騎常侍鄭綮為禮部侍郎、同平章事。綮好詼諧，多為歇後詩，譏嘲時事；上以為有所蘊，手注班簿，命以為相，聞者大驚。堂吏往告之，綮笑曰：「諸君大誤，使天下更無人，未至鄭綮！」史曰：「特出聖意。」綮曰：「果如是，奈人笑何！」既而賀客至，綮搔首言曰：「歇後鄭五作宰相，時事可知矣！」累讓不獲，乃視事。

以邵州刺史鄧處訥為武安節度使。

彰義節度使張鈞薨，表其兄鐇為留後。

三月，黃州刺史吳討舉州降楊行密。

邢州城中食盡，甲申，李存孝登城謂李克用曰：「兒蒙王恩得富貴，苟非困於讒慝，安肯捨父子而從仇讎乎！願一見王，死不恨！」克用使劉夫人視之。夫人引存孝出見克用，存孝泥首謝罪曰：「兒粗立微勞，存信逼兒，失圖至此！」克用叱之曰：「汝遺朱全忠、王鎔書，毀我萬端，亦存信教汝乎！」囚之，歸於晉陽，車裂於牙門。存孝驍勇，克用軍中皆莫及；常將騎兵為先鋒，所向無敵，身被重鎧，腰弓髀槊，獨舞鐵□陷陳，萬人辟易。每以二馬自隨，馬稍乏，就陣中易之，出入如飛。克用惜其才，意臨刑諸將必為之請，因而釋之。既而諸將疾其能，竟無一人言者。既死，克用為之不視事者旬日，私恨諸將，而於李存信竟無所譴。又有薛阿檀者，其勇與存孝相侔，諸將疾之，常不得志，密與存孝通；存孝誅，恐事洩，遂自殺。自是克用兵勢浸弱，而朱全忠獨盛矣。克用表馬師素為邢洺節度使。

朱全忠遣軍將張從晦慰撫壽州。從晦陵侮刺史江彥溫而與諸將夜飲；彥溫疑其謀己，明日，盡殺在席諸將，以書謝全忠而自殺。軍中推其子從頊知軍州事，全忠為之腰斬從晦。

五月，加鎮海節度使錢鏐同平章事。

劉建鋒、馬殷引兵至澧陵，鄧處訥遣邵州指揮使蔣勳、鄧繼崇將步騎三千守龍回關。殷先至關下，遣使詣勳，勳等以牛酒犒師。殷使說勳曰：「劉驤智勇兼人，術家言當興翼、軫間。今將十萬眾，精銳無敵，而君以鄉兵數千拒之，難矣。不如先下之，取富貴，還鄉里，不亦善乎！」勳等然之，謂眾曰：「東軍許吾屬還。」士卒皆歡呼，棄旗幟鎧仗遁去。建鋒令前鋒衣其甲，張其旗，趨潭州。潭人以為邵州兵還，不為備。建鋒入徑入府，處訥方宴，擒斬之。戊辰，建鋒潭州，自稱留後。

王建攻彭州，城中人相食，彭州內外都指揮使趙章出降。王先成請築龍尾道，屬於女牆。丙子，西川兵登城，楊晟猶帥眾力戰，刀子都虞候王茂權斬之。獲彭州馬步使安師建，建欲使為將，師建泣謝曰：「師建誓與楊司徒同生死，不忍復戴日月，惟速死為惠。」再三諭之，不從，乃殺之，禮葬而祭之。更趙章姓名曰王宗勉，王茂權名曰宗訓，又更王釗名曰宗謹，李綰姓曰王宗勉，王茂權名曰宗訓，又更王釗名曰宗謹，李綰姓名曰王宗綰。

辛卯，中書侍郎、同平章事鄭延昌罷為右僕射。

朱瑄、朱瑾求救於河東，李克用遣騎將安福順及弟福慶、福遷督精騎五百假道於魏，渡河應之。

武昌節度使杜洪攻黃州，楊行密遣行營都指揮使朱延壽等救之。

六月，甲午，以宋州刺史張廷范為武寧節度使，從朱全忠之請也。

蘄州刺史馮敬章邀擊淮南軍，朱延壽攻蘄州，不克。

戊午，以翰林學士承旨、禮部尚書李谿同平章事；方宣制，水部郎中知制誥劉崇魯出班掠麻慟哭。上召崇魯，問其故，對言：「谿奸邪，依附楊復恭、西門君遂，得在翰林，無相業，恐危社稷。」谿竟罷為太子少傅。谿，鄜之孫也。上師谿為文，崔昭緯恐谿為相，分己權，故使崇魯沮之。谿十表自訟，醜詆崇魯父符「受贓枉法，事覺自殺；弟崇望與楊復恭深交，崇魯庭拜田令孜，為朱玫作勸進表，乃雲臣交結內臣，何異抱贓唱賊！且故事，絁巾慘帶，不入禁庭。臣果不才，崇魯自應上章論列，豈於正殿慟哭！為國不祥，無人臣禮，乞正其罪。」詔停崇魯見任。谿猶上表不已，乞行誅竄，表數千言，詬詈無所不至。

李克用大破吐谷渾，殺赫連鐸，擒白義誠。

秋，七月，李茂貞遣兵攻閬州，撥之，楊復恭、楊守亮、楊守信帥其族黨犯圍走。

禮部侍郎、同平章事鄭綮自以不合眾望，累表避位，詔以太子少保致仕；以御史大夫徐彥若為中書侍郎兼吏部尚書、同平章事。

綿州刺史楊守厚卒，其將常再榮舉城降王建。

楊復恭、守亮、守信將自商山奔河東，至乾元，遇華州兵，獲之。八月，韓建獻於闕下，斬於獨柳。李茂貞獻復恭遺守亮書，訴致仕之由云：「承天門乃隋家舊業，大侄但積粟訓兵，勿貢獻。吾於荊榛中立壽王，才得尊位，廢定策國老，有如此負心門生天子！」昭義節度使康君立詣晉陽謁李克用。己未，克用會諸將飲博，酒酣，克用語及李存孝，流涕不已。君立素與李存信善，一言忤旨。克用撥劍斫之，囚於馬步司。九月，庚申朔，出之，君立已死。克用表雲州刺史薛志誠為昭義留後。

冬，十月，丁酉，封皇子祤為棣王，禊為虔王，禋為沂王，禕為遂王。

劉仁恭數因蓋寓獻策於李克用，願得兵萬人取幽州。克用方攻邢州，分兵數千，欲納仁恭於幽州，不克。李匡籌益驕，數侵河東之境。克用怒，十一月，大舉兵攻匡籌，撥武州，進圍新州。

以涇原留後張鐇為彰義節度使。

朱全忠遣使至泗州，使者陵慢刺史張諫，諫舉州降楊行密。行密遣押牙唐令回持茶萬餘斤如汴宋貿易，全忠執令回，盡取其茶。揚、汴始有隙。

十二月，李匡籌遣大將將步騎數萬救新州，李克用選精兵逆戰於段莊，大破之，斬首萬餘級，生擒將校三百人，以練絲斥之，徇於城下。是夕，新州降。辛亥，進攻媯州。壬子，匡籌復發兵出居庸關，克用使精騎當其前以疲之，遣步將李存審自他道出其背夾擊之，幽州兵大敗，殺獲萬計。甲寅，李匡籌挈其族奔滄州，義昌節度使盧彥威利其輜重、妓妾，遣兵攻之於景城，殺之，盡俘其眾。存審本姓苻，宛丘人，克用養以為子。丙辰，克用進軍幽州，其大將請降。匡籌素暗懦，初據軍府，兄匡威聞之，謂諸將曰：「兄失弟得，不出吾家，亦復何恨！但惜匡籌才短，不能保守，得及二年，幸矣。」

加匡國節度使王行約檢校待中。

吳討畏杜洪之逼，納印請代於楊行密，行密以先鋒指揮使瞿章權知黃州。

是歲，黃連洞蠻二萬圍汀州，福建觀察使王潮遣其將李承勳將萬人擊之；蠻解去，承勳追擊之，至漿水口，破之。閩地略定。潮遣僚佐巡州縣，勸農桑，定租稅，交好鄰道，保境息民，閩人安之。

封州刺史劉謙卒，子隱居喪於賀江，士民百餘人謀亂，隱一夕盡誅之。嶺南節度使劉崇龜召補右都押牙兼賀水鎮使；未幾，表為封州刺史。

義勝節度使董昌為政苛虐，於常賦之外，加斂數倍，以充貢獻及中外饋遺，每旬發一綱，金萬兩，銀五千鋋，越綾萬五千匹，他物稱是，用卒五百人，或遇雨雪風水違程，則皆死。責奉為天下最，由是朝廷以為忠，寵命相繼，官至司徒、同平章事，爵隴西郡王。是建生祠於越州，制度悉如禹廟，命民間禱賽者，無得之禹廟，皆之生祠。昌求為越王，朝廷未之許，昌不悅曰：「朝廷欲負我矣，我累年貢獻無算而惜一越王邪！」有諂之者曰：「王為越王，曷若為越帝。」於是民間訛言時世將變，競相帥填門喧噪，請昌為帝。昌大喜，遣人謝之曰：「天時未至，時至我自為之。」其僚佐吳瑤、都虞候李暢之等皆勸成之，吏民獻謠讖符瑞者不可勝紀，其始賞之以錢數百緡，既而獻者日多，稍減至五百、三百而已，昌曰：「讖雲『兔子上金床』，此謂我也。我生太歲在卯，明年復在卯，二月卯日卯時，吾稱帝之秋也。」

