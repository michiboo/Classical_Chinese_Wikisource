
資治通鑑　第245卷
【唐紀六十一】　起閼逢攝提格，盡強圉大荒落，凡四年。
春，正月，上疾小瘳。丁巳，御太和殿見近臣，然神識耗減，不能復故。
二月，壬午朔，日有食之。
夏，六月，丙戌，莒王紓薨。
上以久旱，詔求致雨之方。司門員外郎李中敏上表，以為：「仍歲大旱，非聖德不至，直以宋申錫之冤濫，鄭注之奸邪。今致雨之方，莫若斬注而雪申錫。」表留中。中敏謝病歸東都。
郯王經薨。
初，李仲言流象州，遇赦，還東都。會留守李逢吉思復入相，仲言自言與鄭注善，逢吉使仲言厚賂之。注引仲言見王守澄，守澄薦於上，雲仲言善《易》，上召見之。時仲言有母服，難入禁中，乃使衣民服，號王山人。仲言儀狀秀偉，倜儻尚氣，頗工文辭，有口辯，多權數。上見之，大悅，以為奇士，待遇日隆。仲言既除服，秋，八月，辛卯，上欲以仲言為諫言，置之翰林。李德裕曰：「仲言向所為，計陛下必盡知之，豈宜置之近侍？」上曰：「然豈不容其改過？」對曰：「臣聞惟顏回能不貳過。彼聖賢之過，但思慮不至，或失中道耳。至於仲言之惡，著於心本，安能悛改邪！」上曰：「李逢吉薦之，朕不欲食言。」對曰：「逢吉身為宰相，乃薦奸邪以誤國，亦罪人也。」上曰：「然則別除一官。」對曰：「亦不可。」上顧王涯，涯對曰：「可。」德裕揮手止之，上回顧適見，色殊不懌而罷。始，涯聞上欲用仲言，草諫疏極憤激；既而見上意堅，且畏其黨盛，遂中變。尋以仲言為四門助教，給事中鄭肅、韓佽封還敕書。德裕將出中書，謂涯曰：「且喜給事中封敕！」涯即召肅、佽謂曰：「李公適留語，令二閣老不用封敕。」二人即行下，明日，以白德裕，德裕驚曰：「德裕不欲封還，當面聞，何必使人傳言！且有司封駁，豈復稟宰相意邪！」二人悵恨而去。
九月，辛亥，征昭義節度副使鄭注至京師。王守澄、李仲言、鄭注皆惡李德裕，以山南西道節度使李宗閔與德裕不相悅，引宗閔以敵之。壬戌，詔征宗閔於興元。
冬，十月，辛巳，幽州軍亂，逐節度使楊志誠及監軍李懷仵，推兵馬使史元忠主留務。
庚寅，以李宗閔為中書侍郎、同平章事。甲午，以中書侍郎、同平章事李德裕同平章事，充山南西道節度使。是日，以李仲言為翰林侍講學士。給事中高銖、鄭肅、韓佽、諫議大夫郭承嘏、中書舍人權璩等爭之，不能得。承嘏，晞之孫；璩，德輿之子也。
乙巳，貢院奏進士複試詩賦，從之。
李德裕見上自陳，請留京師。丙午，以德裕為兵部尚書。
楊志誠過太原，李載義自毆擊，欲殺之，幕僚諫救得免，殺其妻子及從行將卒。朝廷以載義有功，不問。載義母兄葬幽州，志誠發取其財。載義奏乞取志誠心以祭母，不許。
十一月，成德節度使王庭湊薨，軍中奉其子都知兵馬使元逵知留後。元逵改父所為，事朝廷禮甚謹。
史元忠獻楊志誠所造袞衣及諸僭物。丁卯，流志誠於嶺南，道殺之。
李宗閔言李德裕制命已行，不宜自便。乙亥，復以德裕為鎮海節度使，不復兼平章事。時德裕、宗閔各有朋黨，互相擠援。上患之，每歎曰：「去河北賊易，去朝中朋黨難！」
臣光曰：「夫君子小人之不相容，猶水炭之不可同器而處也。故君子得位則斥小人，小人得勢則排君子，此自然之理也。然君子進賢退不肖，其處心也公，其指事也實；小人譽其所好，毀其所惡，其處心也私，其指事也誣。公且實者謂之正直，私且誣者謂之朋黨，在人主所以辨之耳。是以明主在上，度德而敘位，量能而授官；有功者賞，有罪者刑；奸不能惑，佞不能移。夫如是，則朋黨何自而生哉！彼昏主則不然，明不能燭，強不能斷；邪正並進，毀譽交至；取捨不在於己，威福潛移於人。於是讒慝得志，而朋黨之議興矣。
夫木腐而蠹生，醯酸而蚋集，故朝廷有朋黨，則人主當自咎，而不當以咎群臣也。文宗苟患群臣之朋黨，何不察其所毀譽者為實，為誣；所進退者為賢，為不肖；其心為公，為私；其人為君子，為小人！苟實也，賢也，公也，君子也，匪徒用其言，又當進之；誣也，不肖也，私也，小人也，匪徒棄其言，又當刑之。如是，雖使之為朋黨，孰敢哉！釋是不為，乃怨群臣之難治，是猶不種不芸而怨田之蕪也。朝中之黨且不能去，況河北賊乎！
丙子，李仲言請改名訓。
幽州奏莫州軍亂，刺史張元泛不知所在。
十二月，乙卯，以昭義節度副使鄭注為太僕卿。郭承嘏累上疏言其不可，上不聽。於是注詐上表固辭，上遣中使再以告身賜之，不受。
癸未，以史元忠為盧龍留後。
初，宋申錫與御史中丞宇文鼎受密詔誅鄭注，使京兆尹王璠掩捕之。璠密以堂帖示王守澄，注由是得免，深德璠。璠又與李訓善，於是訓、注共薦之，自浙西觀察使征為尚書左丞。
春，正月，乙卯，以王元逵為成德節度使。
巢公湊薨，追贈齊王。
鄭註上言秦地有災，宜興役以禳之。辛卯，發左、右神策千五百人浚曲江及昆明池。
三月，冀王絿薨。
丙辰，以史元忠為盧龍節度使。
初，李德裕為浙西觀察使，漳王傅母杜仲陽坐宋申錫事放歸金陵，詔德裕存處之。會德裕已離浙西，牒留後李蟾使如詔旨。至是，左承王璠、戶部侍郎李漢奏德裕厚賂仲陽，陰結漳王，圖為不軌。上怒甚，召宰相及璠、漢、鄭注等面質之。璠、漢等極口誣之，路隋曰：「德裕不至有此。果如所言，臣亦應得罪！」言者稍息。夏，四月，以德裕為賓客分司。
癸巳，以鄭注守太僕卿，兼御史大夫，注始受之，仍舉倉部員外郎李款自代曰：「加臣之罪，雖於理而無辜；在款之誠，乃事君而盡節。」時人皆哂之。
丙申，以門下侍郎、同平章事路隋同平章事，充鎮海節度使，趣之赴鎮，不得面辭。坐救李德裕故也。
初，京兆尹河南賈餗，性褊躁輕率，與李德裕有隙，而善於李宗閔、鄭注。上巳，賜百官宴於曲江，故事，尹於外門下馬，揖御史。餗恃其貴勢，乘馬直入，殿中侍御史楊儉、蘇特與之爭，餗罵曰：「黃面兒敢爾！」坐罰俸。餗恥之，求出，詔以為浙西觀察使。尚未行，戊戌，以餗為中書侍郎、同平章事。
庚子，制以曏日上初得疾，王涯呼李德裕奔問起居，德裕竟不至。又在西蜀征逋懸錢三十萬緡，百姓愁困。貶德裕袁州長史。
初，宋申錫獲罪，宦官益橫。上外雖包容，內不能堪。李訓、鄭注既得幸，揣知上意，訓因進講，數以微言動上。上見其才辯，意訓可與謀大事，且以訓、注皆因王守澄以進，冀宦官不之疑，遂密以誠告之。訓、注遂以誅宦官為己任，二人相挾，朝夕計議，所言於上無不從，聲勢炟赫。注多在禁中，或時休沐，賓客填門，賂遺山積。外人但知訓、注倚宦官擅作威福，不知其與上有密謀也。上之立也，右領軍將軍興寧仇士良有功。王守澄抑之，由是有隙。訓、注為上謀，進擢士良以分守澄之權。五月，乙丑，以士良為左神策中尉，守澄不悅。
戊辰，以左丞王璠為戶部尚書、判度支。
京城訛言鄭注為上合金丹，須小兒心肝，民間驚懼，上聞而惡之。鄭注素惡京兆尹楊虞卿，與李訓共構之，雲此語出於虞卿家人。上怒，六月，下虞卿御史獄。注求為兩省官，中書侍郎、同平章事李宗閔不許，注毀之於上。會宗閔救楊虞卿，上怒，叱出之。壬寅，貶明州刺史。
左神策中尉韋元素、樞密使楊承和、王踐言久居中用事，與王守澄爭權不葉，李訓、鄭注因之出承和於西川，元素於淮南，踐言於河東，皆為監軍。秋，七月，甲辰朔，貶楊虞卿虔州司馬。
庚戌，作紫雲樓於曲江。
辛亥，以御史大夫李固言為門下侍郎、同平章事。李訓、鄭注為上畫太平之策，以為當先除宦官，次復河、湟，次清河北，開陳方略，如指諸掌。上以為信然，寵任日隆。初，李宗閔為吏部侍郎，因附馬都尉沈結女學士宋若憲、知樞密楊承和得為相。及貶明州，鄭注發其事，壬子，再貶處州長史。著作郎、分司舒元輿與李訓善，訓用事，召為右司郎中，兼侍御史知雜，鞫楊虞卿獄。癸丑，擢為御史中丞。元輿，元褒之兄也。貶吏部侍郎李漢為汾州刺史，刑部侍郎蕭浣為遂州刺史，皆坐李宗閔之黨。是時李訓、鄭注連逐三相，威震天下，於是平生絲恩發怨無不報者。
李訓奏僧尼猥多，耗蠹公私。丁巳，詔所在試僧尼誦經不中格者，皆勒歸俗。禁置寺及私度人。
時人皆言鄭注朝夕且為相，侍御史李甘揚言於朝曰：「白麻出，我必壞之於庭！」癸亥，貶甘封州司馬。然李訓亦忌注，不欲使為相，事竟寢。
甲子，以國子博士李訓為兵部郎中、知制誥，依前侍講學士。
貶左金吾大將軍沈為邵州刺史。八月，丙子，又貶李宗閔潮州司戶，賜宋若憲死。
丁丑，以太僕卿鄭注為工部尚書，充翰林侍講學士。注好服鹿裘，以隱淪自處，上以師友待之。注之初得幸，上嘗問翰林學士、戶部侍郎李玨曰：「卿有鄭注乎？亦嘗與之言乎？」對曰：「臣豈特知其姓名，兼深知其為人。其人奸邪，陛下寵之，恐無益聖德。臣忝在近密，安敢與此人交通！」戊寅，貶玨江州刺史。再貶沈柳州司戶。
丙申，詔以楊承和庇護宋申易，韋元素、王踐言與李宗閔、李德裕中外連結，受其賂遺。承和可驩州安置，元素可像州安置，踐言可恩州安置，令所在錮送。楊虞卿、李漢、蕭浣為朋黨之首，貶虞卿虔州司戶，漢汾州司馬，浣遂州司馬。尋遣使追賜承和、元素、踐言死。時崔潭峻已卒，亦剖棺鞭屍。己亥，以前廬州刺史羅立言為司農少卿。立言贓吏，以賂結鄭注而得之。鄭注之入翰林也，中書舍人高元裕草制，言以醫藥奉君親，注銜之。奏元裕嘗出郊送李宗閔，壬寅，貶元裕閬州刺史。元裕，士廉之六世孫也。時注與李訓所惡朝士，皆指目為二李之黨，貶逐無虛日，班列殆空，廷中恟恟，上亦知之。訓、注恐為人所搖，九月，癸卯朔，勸上下詔：「應與德裕、宗閔親舊及門生故吏，今日以前貶黜之外，餘皆不問。」人情稍安。
鹽鐵使王涯奏改江淮、嶺南茶法，增其稅。
庚申，以鳳翔節度使李聽為忠武節度使，代杜悰。
憲宗之崩也，人皆言宦官陳弘志所為。時弘志為山南東道監軍，李訓為上謀召之，至青泥驛，癸亥，封杖殺之。
鄭注求為鳳翔節度使，門下侍郎、同平章事李固言不可。丁卯，以固言為山南西道節度使、注為鳳翔節度使。李訓雖因注得進，及勢位俱盛，心頗忌注。謀欲中外協勢以誅宦官，故出注於鳳翔。其實俟既誅宦官，併圖注也。注欲取名家才望之士為參佐，請禮部員外郎韋溫為副使，溫不可。或曰：「拒之必為患。」溫曰：「擇禍莫若輕。拒之止於遠貶，從之有不測之禍。」卒辭之。
戊辰，以右神策中尉、行右衛上將軍、知內侍省事王守澄為左、右神策觀軍容使，兼十二衛統軍。李訓、鄭注為上謀，以虛名尊守澄，實奪之權也。
己巳，以御史中丞兼刑部侍郎舒元輿為刑部侍郎，兵部郎中知制誥、充翰林侍講學士李訓為禮部侍郎，並同平章事。仍命訓三二日一入翰林講《易》。元輿為中丞，凡訓、注所惡者，則為之彈擊，由是得為相。又上懲李宗閔、李德裕多朋黨，以賈餗及元輿皆孤寒新進，故擢為相，庶其無黨耳。訓起流人，期年致位宰相，天子傾意任之。訓或在中書，或在翰林，天下事皆決於訓。而涯輩承順其風旨，惟恐不逮。自中尉、樞密、禁衛諸將，見訓皆震慴，迎拜叩首。壬申，以刑部郎中兼御史知雜李孝本權知御史中丞。孝本，宗室之子，依訓、注得進。
李聽自恃勳舊，不禮於鄭注。注代聽鎮鳳翔，先遣牙將丹駿至軍中慰勞，誣奏聽在鎮貪虐。冬，十月，乙亥，以聽為太子太保、分司，復以杜悰為忠武節度使。鄭注每自負經濟之略，上問以富人之術，注無以對，乃請榷茶。於是以王涯兼榷茶使，涯知不可而不敢違，人甚苦之。
鄭注欲收僧尼之譽，固請罷沙汰，從之。
李訓、鄭注密言於上，請除王守澄。辛巳，遣中使李好古就第賜鴆，殺之，贈揚州大都督。訓、注本因守澄進，卒謀而殺之，人皆快守澄之受佞而疾訓、注之陰狡，於是元和之逆黨略盡矣。乙酉，鄭注赴鎮。
庚子，以東都留守、司徒兼侍中裴度兼中書令，餘如故。李訓所獎拔，率皆狂險之士，然亦時取天下重望認順人心，如裴度、令狐楚、鄭覃皆累朝耆俊，久為當路所軋，置之散地，訓皆引居崇秩。由是士大夫亦有望其真能致太平者，不惟天子惑之也。然識者見其橫甚，知將敗矣。
十一月，丙午，以大理卿郭行餘為邠寧節度使。癸丑，以河東節度使、同平章事李載義兼侍中。丁巳，以戶部尚書、判度支王璠為河東節度使。戊午，以京兆尹李石為戶部侍郎、判度支；以京兆少尹羅立言權知府事。石，神符之五世孫也。己未，以太府卿韓約為左金吾衛大將軍。
始，鄭注與李訓謀，至鎮，選壯士數百，皆持白棓，懷其斧，以為親兵。是月，戊辰，王守澄葬於滻水，注奏請入護葬事，因以親兵自隨。仍奏令內臣中尉以下盡集滻水送葬，注因闔門，令親兵斧之，使無遺類。約既定，訓與其黨謀：「如此事成，則注專有其功，不若使行餘、璠以赴鎮為名，多募壯士為部曲，並用金吾、台府吏卒，先期誅宦者，已而並注去之。」行餘、璠、立言、約及中丞李孝本，皆訓素所厚也，故列置要地，獨與是數人及舒元輿謀之，它人皆莫之知也。
壬戌，上御紫宸殿。百官班定，韓約不報平安，奏稱：「左金吾聽事後石榴夜有甘露，臣遞門奏訖。」因蹈舞再拜，宰相亦帥百官稱賀。訓、元輿勸上親往觀之，以承天貺，上許之。百官退，班於含元殿。日加辰，上乘軟輿出紫宸門，升含元殿。先命宰相及兩省官詣左仗視之，良久而還。訓奏：「臣與眾人驗之，殆非真甘露，未可遽宣佈，恐天下稱賀。」上曰：「豈有是邪！」顧左、右中尉仇士良、魚志弘帥諸宦者往視之。宦者既去，訓遽召郭行餘、王璠曰：「來受敕旨！」璠股慄不敢前，獨行餘拜殿下。時二人部曲數百，皆執兵立丹鳳門外，訓已先使人召之，令人受敕。獨東兵入，邠寧兵竟不至。
仇士良等至左仗視甘露，韓約變色流汗。士良怪之曰：「將軍何為如是？」俄風吹幕起，見執兵者甚眾，又聞兵仗聲，士良等驚駭走出。門者欲閉之，士良叱之，關不得上。士良等奔詣上告變。訓見之，遽呼金吾衛士曰：「來上殿衛乘輿者，人賞錢百緡！」宦官曰：「事急矣，請陛下還宮！」即舉軟輿，迎上扶升輿，決殿後罘罳，疾趨北出。訓攀輿呼曰：「臣奏事未竟，陛下不可入宮！」金吾兵已登殿。羅立言帥京兆邏卒三百餘自東來，李孝本帥御史台從人二百餘自西來，皆登殿縱擊，宦官流血呼冤，死傷者十餘人，乘輿迤邐入宣政門，訓攀輿呼益急，上叱之，宦者郗志榮奮拳毆其胸，偃於地。乘輿即入，門隨闔，宦者皆呼萬歲，百官駭散出。訓知事不濟，脫從吏綠衫衣之，走馬而出，揚言於道曰：「我何罪而竄謫！」人不之疑。王涯、賈餗、舒元輿還中書，相謂曰：「上且開延英，召吾屬議之。」兩省官詣宰相請其故，皆曰：「不知何事，諸公各自便！」士良等知上豫其謀，怨憤，出不遜語，上慚懼不復言。士良等命左、右神策副使劉泰倫、魏仲卿等各帥禁兵五百人，露刃出閣門討賊。王涯等將會食，吏白：「有兵自內出，逢人輒殺！」涯等狼狽步走，兩省及金吾吏卒千餘人填門爭出。門尋闔，其不得出者六百餘人皆死。士良等分兵閉宮門，索諸司，討賊黨。諸司吏卒及民酤販在中者皆死，死者又千餘人，橫屍流血，狼籍塗地，諸司印及圖籍、帷幕、器皿俱盡。又遣騎各千餘出城追亡者，又遣兵大索城中。舒元輿易服單騎出安化門，禁兵追擒之。王涯徒步至永昌裡茶肆，禁兵擒入左軍。涯時年七十餘，被以桎梏，掠治不勝苦，自誣服，稱與李訓謀行大逆，尊立鄭注。王璠歸長興坊私第，閉門，以其兵自防。神策將至門，呼曰：「王涯等謀反，欲起尚書為相，魚護軍令致意！」璠喜，出見之。將趨賀再三，璠知見紿，涕泣而行，至左軍，見王涯曰：「二十兄自反，胡為見引？」涯曰：「五弟昔為京兆尹，不漏言於王守澄，豈有今日邪！」璠俯首不言。又收羅立言於太平裡，及涯等親屬奴婢，皆入兩軍系之。戶部員外郎李元皋，訓之再從弟也，訓實與之無恩，亦執而殺之。故嶺南節度使胡證，家巨富，禁兵利其財，托以搜賈餗入其家，執其子殷，殺之。又入左常侍羅讓、詹事渾金歲、翰林學士黎埴等家，掠其貲財，掃地無遺。金歲，瑊之子也，坊市惡少年因之報私仇，殺人，剽掠百貨。互相攻劫，塵埃蔽天。
癸亥，百官入朝，日出，始開建福門，惟聽以從者一人自隨，禁兵露刃夾道。至宣政門，尚未開。時無宰相御史知班，百官無復班列。上御紫宸殿，問：「宰相何為不來？」仇士良曰：「王涯等謀反系獄。」因以涯手狀呈上，召左僕射令狐楚、右僕射鄭覃等升殿示之。上悲憤不自勝，謂楚等曰：「是涯手書乎？」對曰：「是也！」「誠如此，罪不容誅！」因命楚、覃留宿中書，參決機務。使楚草制宣告中外。楚敘王涯、賈餗反事浮泛，仇士良等不悅，由是不得為相。時坊市剽掠者猶未止，命左、右神策將楊鎮、靳遂良等各將五百人分屯通衢，擊鼓以警之，斬十餘人，然後定。賈餗變服潛民間經宿，自知無所逃，素服乘驢詣興安門，自言：「我宰相賈餗也，為奸人所污，可送我詣兩軍！」門者執送西軍。李孝本改衣綠，猶服金帶，以帽鄣面，單騎奔鳳翔，至咸陽西，追擒之。
甲子，以右僕射鄭覃同平章事。
李訓素與終南僧宗密善，往投之。宗密欲剃其發而匿之，其徒不可。訓出山，將奔鳳翔，為盩厔鎮遏使宋楚所擒，械送京師。至昆明池，訓恐至軍中更受酷辱，謂送者曰：「得我者則富貴矣！聞禁兵所在搜捕，汝必為所奪，不若取我首送之！」送者從之，斬其首以來。
乙丑，以戶部侍郎、判度支李石同平章事，仍判度支。前河東節度使李載義復舊任。左神策出兵三百人，以李訓首引王涯、王璠、羅立言、郭行餘；右神策出兵三百人，擁賈餗、舒元輿、李孝本獻於廟社，徇於兩市。命百官臨視，腰斬於獨柳之下，梟其首於興安門外。親屬無問親疏皆死，孩稚無遺，妻女不死者沒為官婢。百姓觀者怨王涯榷茶，或詬詈，或投礫擊之。
臣光曰：「論者皆謂涯、餗有文學名聲，初不知訓、注之謀，橫罹覆族之禍，憤歎其冤。臣獨以為不然。夫顛危不扶，焉用彼相！涯、餗安高位，飽重祿；訓、注小人，窮奸究險，力取將相。涯、餗與之比肩，不以為恥；國家危殆，不以為憂。偷合苟容，日復一日，自謂得保身之良策，莫我如也。若使人人如此而無禍，則奸臣孰不願之哉！一旦禍生不虞，足折刑剭，蓋天誅之也，士良安能族之哉！
王涯有再從弟沐，家於江南，老且貧。聞涯為相，跨驢詣之，欲求一簿、尉。留長安二歲餘，始得一見，涯待之殊落莫。久之，沐因嬖奴以道所欲，涯許以微官，自是旦夕造涯之門以俟命；及涯家被收，沐適在其第，與涯俱腰斬。舒元輿有族子守謙，願而敏，元輿愛之，從元輿者十年，一旦忽以非罪怒之，日加譴責，奴婢亦薄之。守謙不自安，求歸江南，元輿亦不留，守謙悲歎而去。夕，至昭應，聞元輿收族，守謙獨免。
是日，以令狐楚為鹽鐵轉運使，左散騎常侍張仲方權知京兆尹。時數日之間，殺生除拜，皆決於兩中尉，上不豫知。
初，王守澄惡官者田全操、劉行深、周元稹、薛士幹、似先義逸、劉英□等，李訓、鄭注因之遣分詣鹽州、靈武、涇原、夏州、振武、鳳翔巡邊，命翰林學士顧師邕為詔書賜六道，使殺之。會訓敗，六道得詔，皆廢不行。丙寅，以師邕為矯詔，下御史獄。
先是，鄭注將親兵五百，已發鳳翔，至扶風。扶風令韓遼知其謀，不供具，攜印及吏卒奔武功。注知訓已敗，復還鳳翔。仇士良等使人繼密敕授鳳翔監軍張仲清令取注，仲清惶惑，不知所為。押牙李叔說仲清曰：「叔和為公以好召注，屏其從兵，於坐取之，事立定矣！」仲清從之，伏甲以待注。注恃其兵衛，遂詣仲清。叔和稍引其從兵，享之於外，注獨與數人入。既啜茶，叔和抽刀斬注，因閉外門，悉誅其親兵。乃出密赦，宣示將士，遂滅注家，並殺副使錢可復、節度判官盧簡能、觀察判官蕭傑、掌書記盧弘茂等及其枝黨，死者千餘人。可復，徽之子；簡能，綸之子；人桀，俛之弟也。朝廷未知注死，丁卯，詔削奪注官爵，令鄰道案兵觀變。以左神策大將軍陳君弈為鳳翔節度使。戊辰夜，張仲清遣李叔和等以注首入獻，梟於興安門，人情稍安，京師諸軍始各還營。
詔將士討賊有功及娖隊者，官爵賜賚各有差。右神策軍獲韓約於崇義坊，己巳，斬之。仇士良等各進階遷官有差。自是天下事皆決於北司，宰相行文書而已。宦官氣益盛，迫脅天子，下視宰相，陵暴朝士如草芥。每延英議事，士良等動引訓、注折宰相。鄭覃、李石曰：「訓、注誠為亂首，但不知訓、注始因何人得進？」宦者稍屈，縉紳賴之。時中書惟有空垣破屋，百物皆闕。江西、湖南獻衣糧百二十分，充宰相召募從人。辛未，李石上言：「宰相若忠正無邪，神靈所祐，縱遇盜賊，亦不能傷。若內懷奸罔，雖兵衛甚設，鬼得而誅之。臣願竭赤心以報國，止循故事，以金吾卒導從足矣。其兩道所獻衣糧，並乞停寢。」從之。
十二月，壬申朔，顧師邕流儋州，至商山，賜死。
榷茶使令狐楚奏罷榷茶，從之。
度支奏籍鄭注家貲，得絹百餘萬匹，他物稱是。
庚辰，上問宰相：「坊市安未？」李石對曰：「漸安。然比日寒冽特甚，蓋刑殺太過所致。」鄭覃曰：「罪人周親前已皆死，其餘殆不足問。」時宦官深怨李訓等，凡與之有瓜葛親，或暫蒙獎引者，誅貶不已，故二相言之。
李訓、鄭注既誅，召六道巡邊使。田全操追忿訓、注之謀，在道楊言：「我入城，凡儒服者，無貴賤當盡殺之！」癸未，全操等乘驛疾驅入金光門，京城訛言有寇至，士民驚噪縱橫走，塵埃四起。兩省諸司官聞之，皆奔散，有不及束帶襪而乘馬者。鄭覃、李石在中書，顧吏卒稍稍逃去。覃謂石曰：「耳目頗異，宜且出避之！」石曰：「宰相位尊望重，人心所屬，不可輕也！今事虛實未可知，堅坐鎮之，庶幾可定。若宰相亦走，則中外亂矣。且果有禍亂，避亦不免！」覃然之。石坐視文案，沛然自若。敕使相繼傳呼：「閉皇城諸司門！」左金吾大將軍陳君賞帥其眾立望仙門下，謂敕使曰：「賊至，閉門未晚，請徐觀其變，不宜示弱！」至晡後乃定。是日，坊市惡少年皆衣緋皁，持弓刀北望，見皇城門閉，即欲剽掠，非石與君賞鎮之，京城幾再亂矣。時兩省官應入直者，皆與其家人辭訣。
甲申，敕罷修曲江亭館。
丁亥，詔：「逆人親黨，自非前已就戮及指名收捕者，餘一切不問。諸司官吏雖為所脅從，涉於詿誤，皆赦之。他人毋得妄相告言及相恐惕。見亡匿者，勿復追捕，三日內各聽自歸本司。」時禁軍暴橫，京兆尹張仲方不敢詰，宰相以其不勝任，出為華州刺史，以司農卿薛元賞代之。元賞常詣李石第，聞石方坐聽事與一人爭辯甚喧，元賞使覘之，雲有神策軍將訴事。元賞趨入，責石曰：「相公輔佐天子，紀綱四海。今近不能制一軍將，使無禮如此，何以鎮服四夷！」即趨出上馬，命左右擒軍將，俟於下馬橋，元賞至，則已解衣跽之矣。其黨訴於仇士良，士良遣宦者召之曰：「中尉屈大尹。」元賞曰：「屬有公事，行當繼至。」遂杖殺之。乃白服見士良，士良曰：「癡書生何敢杖殺禁軍大將！」元賞曰：「中尉大臣也，宰相亦大臣也，宰相之人若無禮於中尉，如之何？中尉之人無禮於宰相，庸可恕乎！中尉與國同體，當為國惜法，元賞已囚服而來，惟中尉死生之！」士良知軍將已死，無可如何，乃呼酒與元賞歡飲而罷。初，武元衡之死，詔出內庫弓矢、陌刀給金吾仗，使衛從宰相，至建福門而退。至是，悉罷之。
春，正月，辛丑朔，上御宣政殿，赦天下，改元。仇士良請以神策仗衛殿門，諫議大夫馮定言其不可，乃止。定，宿之弟也。
二月，癸未，上與宰相語，患四方表奏華而不典，李石對曰：「古人因事為文，今人以文害事。」
昭義節度使劉從諫上表請王涯等罪名，且言：「涯等儒生，荷國榮龐，鹹欲保身全族，安肯構逆！訓等實欲討除內臣，兩中尉自為救死之謀，遂致相殺，誣以反逆，誠恐非辜。設右宰相實有異圖，當委之有司，正其刑典，豈有內臣擅領甲兵，恣行剽劫，延及士庶，橫被殺傷！流血千門，殭屍萬計，搜羅枝蔓，中外恫疑。臣欲身詣闕庭，面陳臧否，恐並陷孥戮，事亦無成。謹當修飾封疆，訓練士卒，內為陛下心腹，外為陛下籓垣。如奸臣難制，誓以死清君側！」丙申，加從諫檢校司徒。
天德軍奏吐谷渾三千帳詣豐州降。
三月，壬寅，以袁州長史李德裕為水除州刺史。左僕射令狐楚從容奏：「王涯等既伏辜，其家夷滅，遺骸棄捐。請官為收瘞，以順陽和之氣。」上慘然久之，命京兆收葬涯等十一人於城西，各賜衣一襲。仇士良潛使人發之，棄骨於渭水。丁未，皇城留守郭皎奏：「諸司儀仗有鋒刃者，請皆輸軍器使，遇立仗別給儀刀！」從之。劉從諫復遣牙將焦楚長上表讓官，稱：臣之所陳，系國大體。可聽則涯等宜蒙湔洗，不可聽則賞典不宜妄加！安有死冤不申而生者荷祿！」因暴揚仇士良等罪惡。辛酉，上召見楚長，慰諭遣之。時士良等恣橫，朝臣日憂破家。及從諫表至，士良等憚之。由是鄭覃、李石粗能秉政，天子倚之亦差以自強。
夏，四月，己卯，以潮州司戶李宗閔為衡州司馬。凡李訓所指為李德裕、宗閔黨者，稍收復之。
淄王協薨。
甲午，以山南西道節度使李固言為門下侍郎、同平章事，以左僕射令狐楚代之。
戊戌，上與宰相從容論詩之工拙，鄭覃曰：「詩之工者，無若三百篇，皆國人作之以刺美時政，王者采之以觀風俗耳，不聞王者為詩也。後代辭人之詩，華而不實，無補於事。陳後主、隋煬帝皆工於詩，不免亡國，陛下何取焉！」覃篤於經術，上甚重之。
己酉，上御紫宸殿，宰相因奏事拜謝，外間因訛言：「天子欲令宰相掌禁兵，已拜恩矣。」由是中外復有猜阻，人情恟恟，士民不敢解衣寢者數日。乙丑，李石奏請召仇士良等面釋其疑。上為召士良等出，上及石等共諭釋之，使毋疑懼，然後事解。
閏月，乙酉，以太子太保、分司李聽為河中節度使。上常歎曰：「付之兵不疑，置之散地不怨，惟聽為可以然。」
乙未，李固言薦崔球為起居舍人，鄭覃再三以為不可，上曰：「公事勿相違！」覃曰：「若宰相盡同，則事必有欺陛下者矣！」
李孝本二女配沒右軍，上取之入宮。秋，七月，右拾遺魏謨上疏，以為：「陛下不邇聲色，屢出宮女以配鰥夫。竊聞數月以來，教坊選試以百數，莊宅收市猶未已；又召李孝本女入宮，不避宗姓，大興物論，臣竊惜之。昔漢光武一顧列女屏風，宋弘猶正色抗言，光武即撤之。陛下豈可不思宋弘之言，欲居光武之下乎！」上即出孝本女。擢謨為補闕，曰：「朕選市女子，以賜諸王耳。憐孝本女宗枝髫齔孤露，故收養宮中。謨於疑似之間皆能盡言，可謂愛我，不忝厥祖矣！」命中書優為制辭以賞之。謨，征之五世孫也。
鄜坊節度使蕭洪詐稱太后弟，事覺。八月，甲辰，流驩州，於道賜死。趙縝、呂璋等皆流嶺南。初，李訓知洪之詐，洪懼，辟訓兄仲京置幕府。先是，自神策軍出為節度使者，軍中皆資其行裝，至鎮，三倍償之。有自左軍出鎮鄜坊未償而死者，軍中征之於洪，洪恃訓之勢，不與。又征於死者之子，洪教其子遮宰相自言，訓判絕之。仇士良由是恨洪。太后有異母弟在閩中，孱弱不能自達。有閩人蕭本從之得其內外族諱，因士良進達於上，且發洪之詐，洪由是得罪。上以本為真太后弟，戊申，擢為右贊善大夫。
九月，丁丑，李石為上言宋申錫忠直，為讒人所誣，竄死遐荒，未蒙昭雪。上俯首久之，既而流涕泫然曰：「茲事朕久知其誤，奸人逼我，以社稷大計，兄弟幾不能保，況申錫，僅全腰領耳。非獨內臣，外廷亦有助之者。皆由朕之不明，向使遇漢昭帝，必無此冤矣！」鄭覃、李固言亦共言其冤，上深痛恨，有慚色。庚辰，詔悉復申錫官爵，以其子慎微為成固尉。
李石用金部員外郎韓益判度支，案益坐贓三千餘緡，系獄。石曰：「臣始以益頗曉錢穀，故用之，不知其貪乃如是！」上曰：「宰相但知人則用，有過則懲，如此則人易得。卿所用人不掩其惡，可謂至公。從前宰相用人好曲蔽其過，不欲人彈劾，此大病也。」冬，十一月，丁巳，貶益梧州司戶。
上自甘露之變，意忽忽不樂，兩軍球鞠之會什減六七，雖宴享音伎雜遝盈庭，未嘗解顏。閒居或徘徊眺望，或獨語歎息。壬午，上於延英謂宰相曰：「朕每與卿等論天下事，則不免愁。」對曰：「為理者不可以速成。」上曰：「聯每讀書，恥為凡主。」李石曰：「方今內外之臣，其間小人尚多疑阻，願陛下更以寬御之，彼有公清奉法如劉弘逸、薛季稜者，陛下亦宜褒賞以勸為善。」甲申，上復謂宰相曰：「我與卿等論天下事，有勢未得行者，退但飲醇酒求醉耳！」對曰：「此皆臣等之罪也。」
有司以左藏積弊日久，請行檢勘，且言官典罪在赦前者，請宥之，上許之。既而果得繒帛妄稱漬污者，敕赦之。給事中狄兼謨封還敕書曰：「官典犯贓，理不可赦！」上諭之曰：「有司請檢之初，聯既許之矣。與其失信，寧失罪人。卿能奉職，朕甚嘉之！」
十二月，庚戌，以華州刺史盧鈞為嶺南節度使。李石言於上曰：「盧鈞除嶺南，朝士皆相賀。以為嶺南富饒之地，近歲皆厚賂北司而得之；今北司不撓朝權，陛下宜有以褒之。庶幾內外奉法，此致理之本也。」上從之。鈞至鎮，以清惠著名。
己未，淑王縱薨。
春，二月，己未，上謂宰相：「薦人勿問親疏，聯聞竇易直為相，未嘗用親故。若親故果才，避嫌而棄之，是亦不為至公也。」
均王緯薨。
三月，有慧星出於張，長八丈餘。壬申，詔撤樂減膳，以一日之分充十日。
夏，四月，甲辰，上對中書舍人、翰林學士兼侍書柳公權等於便殿，上舉衫袖示之曰：「此衣已三浣矣！」眾皆美上之儉德，公權獨無言。上問其故，對曰：「陛下貴為天子，富有四海，當進賢退不肖，納諫諍，明賞罰，乃可以致雍熙。服浣濯之農，乃末節耳。」上曰：「聯知舍人不應復為諫議，以卿有諍臣風采，須屈卿為之。」乙巳，以公權為諫議大夫，餘如故。
戊戌，以翰林學士、工部侍郎陳夷行同平章事。
六月，河陽軍亂，節度使李泳奔懷州。軍士焚腐署，殺泳二子，大掠數日方止。泳，長安市人，寓籍禁軍，以賂得方鎮。所至恃所交結，貪殘不法，其不下堪命，故作亂。丁未，貶泳澧州長史。戊申，以左金吾將軍李執方為河陽節度使。
秋，七月，癸亥，振武奏党項三百餘帳剽掠逃去。
給事中韋溫為太子侍讀，晨詣東宮，日中乃得見。溫諫曰：「太子當雞鳴而起，問安視膳，不宜專事宴安！」太子不能用其言，溫乃辭侍讀。辛未，罷守本官。
振武突厥百五十帳叛，剽掠營田。戊寅，節度使劉沔擊破之。八月，庚戌，以昭儀王氏為德妃，昭容楊氏為賢妃。立敬宗之子休復為梁王，執中為襄王，言楊為杞王，成美為成王。癸丑，立皇子宗儉為蔣王。
河陽軍士既逐李泳，日相扇，欲為亂。九月，李執方索得首亂者七十餘人，悉斬之，餘黨分隸外鎮，然後定。
冬，十月，國子監《石經》成。
福建奏晉江百姓蕭弘稱太后族人，詔御史台案之。
戊申，以門下侍郎、同平章事李固言同平章事，充西川節度使。
甲寅，御史台奏蕭弘詐妄。詔遞歸鄉里，不之罪，冀得其真。

