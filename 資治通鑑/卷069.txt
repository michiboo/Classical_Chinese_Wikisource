起上章困敦，盡玄黓攝提格，凡三年。
世祖文皇帝上
1　春，正月，武王至洛陽；庚子，薨。王知人善察，難眩以偽。識拔奇才，不拘微賤，隨能任使，皆獲其用。與敵對陳，意思安閒，如不欲戰然；及至決機乘勝，氣勢盈溢。勳勞宜賞，不吝千金；無功望施，分豪不與。用法峻急，有犯必戮，或對之流涕，然終無所赦。雅性節儉，不好華麗。故能芟刈群雄，幾平海內。
是時太子在鄴，軍中騷動。群僚欲秘不發喪，諫議大夫賈逵以為事不可秘，乃發喪。或言宜諸城守，悉用譙、沛人。魏郡太守廣陵徐宣厲聲曰：「今者遠近一統，人懷效節，何必專任譙、沛以沮宿衛者之心！」乃止。青州兵擅擊鼓相引去，眾人以為宜禁止之，不從者討之。賈逵曰：「不可。」為作長檄，令所在給其稟食。鄢陵侯彰從長安來赴，問逵先王璽綬所在，逵正色曰：「國有儲副，先王璽綬非君侯所宜問也。」凶問至鄴，太子號哭不已。中庶子司馬孚諫曰：「君王晏駕，天下恃殿下為命。當上為宗廟，下為萬國，奈何效匹夫孝也！」太子良久乃止，曰：「卿言是也。」時群臣初聞王薨，相聚哭，無復行列。孚厲聲於朝曰：「今君王違世，天下震動，當早拜嗣君，以鎮萬國，而但哭邪！」乃罷群臣，備禁衛，治喪事。孚，懿之弟也。群臣以為太子即位，當須詔命。尚書陳矯曰：「王薨於外，天下惶懼。太子宜割哀即位，以系遠近之望。且又愛子在側，彼此生變，則社稷危也。」即具官備禮，一日皆辦。明旦，以王后令，策太子即王位，大赦。漢帝尋遣御史大夫華歆奉策詔，授太子丞相印、綬，魏王璽、綬，領冀州牧。於是尊王后曰王太后。
2　改元延康。
3　二月，丁未朔，日有食之。
4　壬戌，以太中大夫賈詡為太尉，御史大夫華歆為相國，大理王朗為御史大夫。
5　丁卯，葬武王於高陵。
6　王弟鄢陵侯彰等皆就國。臨菑臨國謁者灌均，希指奏：「臨菑侯植醉酒悖慢，劫脅使者。」王貶植為安鄉侯，誅右刺奸掾沛國丁儀及弟黃門侍郎廙並其男口，皆植之黨也。
7　初置散騎常侍、侍郎各四人。其宦人為官者不得過諸署令。為金策，藏之石室。時當選侍中、常侍，王左右舊人諷主者，便欲就用，不調餘人。司馬孚曰：「今嗣王新立，當進用海內英賢，如何欲因際會，自相薦舉邪！官失其任，得者亦不足貴也。」遂他選。
8　尚書陳群，以天朝選用不盡人才，乃立九品官人之法；州郡皆置中正以定其選，擇州郡之賢有識鑒者為之，區別人物，第其高下。
9　夏，五月，戊寅，漢帝追尊王祖太尉曰太王，夫人丁氏曰太王后。
10　王以安定太守鄒岐為涼州刺史，西平麴演結旁郡作亂以拒岐。張掖張進執太守杜通，酒泉黃華不受太守辛機，皆自稱太守以應演。武威三種胡復叛。武威太守毋丘興告急於金城太守、護羌校尉扶風蘇則，則將救之，郡人皆以為賊勢方盛，宜須大軍。時將軍郝昭、魏平先屯金城，受詔不得西度。則乃見郡中大吏及昭等謀曰：「今賊雖盛，然皆新合，或有脅從，未必同心。因釁擊之，善惡必離，離而歸我，我增而彼損矣。既獲益眾之實，且有倍氣之勢，率以進討，破之必矣。若待大軍，曠日彌久，善人無歸，必合於惡，善惡就合，勢難卒離。雖有詔命，違而合權，專之可也。」昭等從之，乃發兵救武威，降其三種胡，與毋丘興擊張進於張掖。麴演聞之，將步騎三千迎則，辭來助軍，實欲為變，則誘而斬之，出以徇軍，其黨皆散走。則遂與諸軍圍張掖，破之，斬進。黃華懼，乞降，河西平。
初，敦煌太守馬艾卒官，郡人推功曹張恭行長史事；恭遣其子就詣朝廷請太守。會黃華、張進叛，欲與敦煌並勢，執就，劫以白刃。就終不回，私與恭疏曰：「大人率厲敦煌，忠義顯然，豈以就在困厄之中而替之哉！令大軍垂至，但當促兵以掎之耳。願不以下流之愛，使就有恨於黃壤也。」恭即引兵攻酒泉，別遣鐵騎二百及官屬，緣酒泉北塞，東迎太守尹奉。黃華欲救張進，而西顧恭兵，恐擊其後，故不得往而降。就卒平安，奉得之郡，詔賜恭爵關內侯。
11　六月，庚午，王引軍南巡。
12　秋，七月，孫權遣使奉獻。
13　蜀將軍孟達屯上庸，與副軍中郎將劉封不協；封侵陵之，達率部曲四千餘家來降。達有容止才觀，王甚器愛之，引與同輦，以達為散騎常侍、建武將軍，封平陽亭侯。合房陵、上庸、西城三郡為新城，以達領新城太守，委以西南之任。行軍長史劉曄曰：「達有苟得之心，而恃才好術，必不能感恩懷義。新城與孫、劉接連，若有變態，為國生患。」王不聽。遣征南將軍夏侯尚、右將軍徐晃與達共襲劉封。上庸太守申耽叛封來降，封破，走還成都。
初，封本羅侯寇氏之子，漢中王初至荊州，以未有繼嗣，養之為子。諸葛亮慮封剛猛，易世之後，終難制御，勸漢中王因此際除之；遂賜封死。
14　武都氐王楊僕率種人內附。
15　甲午，王次於譙，大饗六軍及譙父老於邑東，設伎樂百戲，吏民上壽，日夕而罷。
16　王以丞相祭酒賈逵為豫州刺史。是時天下初定，刺史多不能攝郡。逵曰：「州本以六條詔書察二千石以下，故其狀皆言嚴能鷹揚，有督察之才，不言安靜寬仁，有愷悌之德也。今長吏慢法，盜賊公行，州知而不糾，天下復何取正乎！」其二千石以下，阿縱不如法者，皆舉奏免之。外修軍旅，內治民事，興陂田，通運渠，吏民稱之。王曰：「逵真刺史矣。」佈告天下，當以豫州為法；賜逵爵關內侯。
17　左中郎將李伏、太史丞許芝表言：「魏當代漢，見於圖緯，其事眾甚。」群臣因上表勸王順天人之望，王不許。
冬，十月，乙卯，漢帝告祠高廟，使行御史大夫張音持節奉璽綬詔冊，禪位於魏。王三上書辭讓，乃為壇於繁陽，辛未，升壇受璽綬，即皇帝位，燎祭天地、岳瀆，改元，大赦。
十一月，癸酉，奉漢帝為山陽公，行漢正朔，用天子禮樂；封公四子為列侯。追尊太王曰太皇帝；武王曰武皇帝，廟號太祖；尊王太后曰皇太后。以漢諸侯王為崇德侯，列侯為關中侯。群臣封爵、增位各有差。改相國為司徒，御史大夫為司空。山陽公奉二女以嬪於魏。
帝欲改正朔，侍中辛毗曰：「魏氏遵舜、禹之統，應天順民；至於湯、武，以戰伐定天下，乃改正朔。孔子曰：『行夏之時，』《左氏傳》曰：『夏數為得天正，』何必期於相反！」帝善而從之。時群臣並頌魏德，多抑損前朝；散騎常侍衛臻獨明禪授之義，稱揚漢美。帝數目臻曰：「天下之珍，當與山陽共之。」帝欲追封太后父、母，尚書陳群奏曰：「陛下以聖德應運受命，創業革制，當永為後式。案典籍之文，無婦人分土命爵之制。在禮典，婦因夫爵。秦違古法，漢氏因之，非先王之令典也。」帝曰：「此議是也，其勿施行。」仍著定製，藏之臺閣。
18　十二月，初營洛陽宮。戊午，帝如洛陽。
19　帝謂侍中蘇則曰：「前破酒泉、張掖，西域通使敦煌，獻徑寸大珠，可復求市益得不？」則對曰：「若陛下化洽中國，德流沙幕，即不求自至。求而得之，不足貴也。」帝嘿然。
20　帝召東中郎將蔣濟為散騎常侍。時有詔賜征南將軍夏侯尚曰：「卿腹心重將，特當任使，作威作福，殺人活人。」尚以示濟。濟至，帝問以所聞見，對曰：「未有他善，但見亡國之語耳。」帝忿然作色而問其故，濟具以答，因曰：「夫『作威作福』，《書》之明誡。天子無戲言，古人所慎，惟陛下察之！」帝即遣追取前詔。
21　帝欲徙冀州士卒家十萬戶實河南，時天旱，蝗，民饑，群司以為不可，而帝意甚盛。侍中辛毗與朝臣俱求見，帝知其欲諫，作色以待之，皆莫敢言。毗曰：「陛下欲徙士家，其計安出？」帝曰：「卿謂我徙之非邪？」毗曰：「誠以為非也。」帝曰：「吾不與卿議也。」毗曰：「陛下不以臣不肖，置之左右，廁之謀議之官，安能不與臣議邪！臣所言非私也，乃社稷之慮也，安得怒臣！」帝不答，起入內。毗隨而引其裾，帝遂奮衣不還，良久乃出，曰：「佐治，卿持我何太急邪！」毗曰：「今徙，既失民心，又無以食也，故臣不敢不力爭。」帝乃徙其半。帝嘗出射雉，顧群臣曰：「射雉樂哉！」毗對曰：「於陛下甚樂，於群下甚苦。」帝默然，後遂為之稀出。
1　春，正月，以議郎孔羨為宗聖侯，奉孔子祀。
2　三月，加遼東太守公孫恭車騎將軍。
3　初復五銖錢。
4　蜀中傳言漢帝已遇害，於是漢中王發喪制服，謚曰孝愍皇帝。群下競言符瑞，勸漢中王稱尊號。前部司馬費詩上疏曰：「殿下以曹操父子逼主篡位，故乃羈旅萬里，糾合士眾，將以討賊。今大敵未克而先自立，恐人心疑惑。昔高祖與楚約，先破秦者王之。及屠咸陽，獲子嬰，猶懷推讓。況今殿下未出門庭，便欲自立邪！愚臣誠不為殿下取也。」王不悅，左遷詩為部永昌從事。夏，四月，丙午，漢中王即皇帝位於武擔之南，大赦，改元章武。以諸葛亮為丞相，許靖為司徒。
5　孫權自公安徙都鄂，更名鄂曰武昌。
6　五月，辛巳，漢主立夫人吳氏為皇后。后，偏將軍懿之妹，故劉璋兄瑁之妻也。立子禪為皇太子。娶車騎將軍張飛女為太子妃。
7　太祖之入鄴也，帝為五官中郎將，見袁熙妻中山甄氏美而悅之，太祖為之聘焉，生子叡。及即皇帝位，安平郭貴嬪有寵，甄夫人留鄴不得見。失意，有怨言。郭貴嬪譖之，帝大怒。六月，丁卯，遣使賜夫人死。
8　帝以宗廟在鄴，祀太祖於洛陽建始殿，如家人禮。
9　戊辰晦，日有食之。有司奏免太尉，詔曰：「災異之作，以譴元首，而歸過股肱，豈禹、湯罪己之義乎！其令百官各虔厥職。後有天地之眚，勿復劾三公。」
10　漢主立其子永為魯王，理為梁王。
11　漢主恥關羽之沒，將擊孫權。翊軍將軍趙雲曰：「國賊，曹操，非孫權也。若先滅魏，則權自服。今操身雖斃，子丕篡盜，當因眾心，早圖關中，居河、渭上流以討凶逆，關東義士必裹糧策馬以迎王師。不應置魏，先與吳戰。兵勢一交，不得卒解，非策之上也。」群臣諫者甚眾，漢主皆不聽。廣漢處士秦宓陳天時必無利，坐下獄幽閉，然後貸出。
初，車騎將軍張飛，雄壯威猛亞於關羽；羽善待卒伍而驕於士大夫，飛愛禮君子而不恤軍人。漢主常戒飛曰：「卿刑殺既過差，又日鞭撾健兒而令在左右，此取禍之道也。」飛猶不悛。漢主將伐孫權，飛當率兵萬人自閬中會江州。臨發，其帳下將張達、范彊殺飛，以其首順流奔孫權。漢主聞飛營都督有表，曰：「噫，飛死矣！」
12　秋，七月，漢主自率諸軍擊孫權，權遣使求和於漢。南郡太守諸葛瑾遺漢主箋曰：「陛下以關羽之親，何如先帝？荊州大小，孰與海內？俱應仇疾，誰當先後？若審此數，易於反掌矣。」漢主不聽。時或言瑾別遣親人與漢主相聞者，權曰：「孤與子瑜，有死生不易之誓，子瑜之不負孤，猶孤之不負子瑜也。」然謗言流聞於外，陸遜表明瑾必無此，宜有以散其意。權報曰：「子瑜與孤從事積年，恩如骨肉，深相明究。其為人，非道不行，非義不言。玄德昔遣孔明至吳，孤嘗語子瑜曰：『卿與孔明同產，且弟隨兄，於義為順，何以不留孔明？孔明若留從卿者，孤當以書解玄德，意自隨人耳。』子瑜答孤言：『弟亮已失身於人。委質定分，義無二心。弟之不留，猶瑾之不往也。』其言足貫神明，今豈當有此乎！前得妄語文疏，即封示子瑜，並手筆與之。孤與子瑜可謂神交，非外言所間，知卿意至，輒封來表以示子瑜，使知卿意。」
漢主遣將軍吳班、馮習攻破權將李異、劉阿等於巫，進軍秭歸，兵四萬餘人，武陵蠻夷皆遣使往請兵。權以鎮西將軍陸遜為大都督、假節，督將軍朱然、潘璋、宋謙、韓當、徐盛、鮮于丹、孫桓等五萬人拒之。
13　皇弟鄢陵侯彰、宛侯據、魯陽侯宇、譙侯林、贊侯兗、襄邑侯峻、弘農侯幹、壽春侯彪、歷城侯徽、平輿侯茂皆進爵為公；安鄉侯植改封鄄城侯。
14　築陵雲臺。
15　初，帝詔群臣令料劉備當為關羽出報孫權否，眾議咸云：「蜀小國耳，名將唯羽。羽死軍破，國內憂懼，無緣復出。」侍中劉曄獨曰：「蜀雖狹弱，而備之謀欲以威武自強，勢必用眾以示有餘。且關羽與備，義為君臣，恩猶父子。羽死，不能為興軍報敵，於終始之分不足矣。」
八月，孫權遣使稱臣，卑辭奉章，並送于禁等還。朝臣皆賀，劉曄獨曰：「權無故求降，必內有急。權前襲殺關羽，劉備必大興師伐之。外有強寇，眾心不安，又恐中國往乘其釁，故委地求降，一以卻中國之兵，二假中國之援，以強其眾而疑敵人耳。天下三分，中國十有其八。吳、蜀各保一州，阻山依水，有急相救，此小國之利也。今還自相攻，天亡之也，宜大興師，逕渡江襲之。蜀攻其外，我襲其內，吳之亡不出旬〔月〕(日)矣[4]。吳亡則蜀孤，若割吳之半以與蜀，蜀固不能久存，況蜀得其外，我得其內乎！」帝曰：「人稱臣降而伐之，疑天下欲來者心，不若且受吳降而襲蜀之後也。」對曰：「蜀遠吳近，又聞中國伐之，便還軍，不能止也。今備已怒，興兵擊吳，聞我伐吳，知吳必亡，將喜而進與我爭割吳地，必不改計抑怒救吳也。」帝不聽，遂受吳降。
于禁鬚髮皓白，形容憔悴，見帝，泣涕頓首。帝慰喻以荀林父、孟明視故事，拜安遠將軍，令北詣鄴謁高陵。帝使豫於陵屋畫關羽戰克、龐德憤怒、禁降服之狀。禁見，慚恚發病死。
16　丁巳，遣太常邢貞奉策即拜孫權為吳王，加九錫。劉曄曰：「不可。先帝征伐天下，十兼其八，威震海內；陛下受禪即真，德合天地，聲暨四遠。權雖有雄才，故漢票騎帆軍、南昌侯耳，官輕勢卑。士民有畏中國心，不可強迫與成所謀也。不得已受其降，可進其將軍號，封十萬戶侯，不可即以為王也。夫王位去天子一階耳，其禮秩服御相亂也。彼直為侯，江南士民未有君臣之分。我信其偽降，就封殖之，崇其位號，定其君臣，是為虎傅翼也。權既受王位，卻蜀兵之後，外盡禮以事中國，使其國內皆聞，內為無禮以怒陛下；陛下赫然發怒，興兵討之，乃徐告其民曰：『我委身事中國，不愛珍貨重寶，隨時貢獻，不敢失臣禮，而無故伐我，必欲殘我國家，俘我人民認為僕妾。』吳民無緣不信其言也。信其言而感怒，上下同心，戰加十倍矣。」又不聽。諸將以吳內附，意皆縱緩，獨征南大將軍夏侯尚益修攻守之備。山陽曹偉，素有才名，聞吳稱籓，以白衣與吳王交書求賂，欲以交結京師，帝聞而誅之。
17　吳又城武昌。
18　初，帝欲以楊彪為太尉，彪辭曰：「嘗為漢朝三公，值世衰亂，不能立尺寸之益，若復為魏臣，於國之選，亦不為榮也。」帝乃止。冬，十月，己亥，公卿朝朔旦，並引彪，待以客禮。賜延年杖、馮幾，使著布單衣、皮弁以見；拜光祿大夫，秩中二千石；朝見，位次三公；又令門施行馬，置吏卒，以優崇之。年八十四而卒。
19　以穀貴，罷五銖錢。
20　涼州盧水胡治元多等反，河西大擾。帝召鄒岐還，以京兆尹張既為涼州刺史，遣護軍夏侯儒、將軍費曜等繼其後。胡七千餘騎逆拒既於鸇陰口，既揚聲軍從鸇陰，乃潛由且次出武威。胡以為神，引還顯美。既已據武威，曜乃至，儒等猶未達。既勞賜將士，欲進軍擊胡，諸將皆曰：「士卒疲倦，虜眾氣銳，難與爭鋒。」既曰：「今軍無見糧，當因敵為資。若虜見兵合，退依深山，追之則道險窮餓，兵還則出候寇鈔，如此，兵不得解，所謂一日縱敵，患在數世也。」遂前軍顯美。十一月，胡騎數千，因大風欲放火燒營，將士皆恐。既夜藏精卒三千人為伏，使參軍成公英督千餘騎挑戰，敕使陽退。胡果爭奔之，因發伏截其後，首尾進擊，大破之，斬首獲生以萬數，河西悉平。
後西平麴光反，殺其郡守。諸將欲擊之，既曰：「唯光等造反，郡人未必悉同。若便以軍臨之，吏民、羌、胡必謂國家不別是非，更使皆相持著，此為虎傅翼也。光等欲以羌、胡為援，今先使羌、胡鈔擊，重其賞募，所虜獲者，皆以畀之。外沮其勢，內離其交，必不戰而定。」乃移檄告諭諸羌，為光等所詿誤者原之，能斬賊帥送首者當加封賞。於是光部黨斬送光首，其餘皆安堵如故。
21　邢貞至吳，吳人以為宜稱上將軍、九州伯，不當受魏封。吳王曰：「九州伯，於古未聞也。昔沛公亦受項羽封為漢王，蓋時宜耳，復何損邪！」遂受之。吳王出都亭候邢貞，貞入門，不下車。張昭謂貞曰：「夫禮無不敬，法無不行。而君敢自尊大，豈以江南寡弱，無方寸之刃故乎！」貞即遽下車。中郎將琅邪徐盛忿憤，顧謂同列曰：「盛等不能奮身出命，為國家並許、洛，吞巴、蜀，而令吾君與貞盟，不亦辱乎！」因涕泣橫流。貞聞之，謂其徒曰：「江東將相如此，非久下人者也。」
吳〔王〕(主)遣中大夫南陽趙咨入謝[5]。帝問曰：「吳王何等主也？」對曰：「聰明、仁智、雄略之主也。」帝問其狀，對曰：「納魯肅於凡品，是其聰也；拔呂蒙於行陳，是其明也；獲於禁而不害，是其仁也；取荊州兵不血刃，是其智也；據三州虎視於天下，是其雄也；屈身於陛下，是其略也。」帝曰：「吳王頗知學乎？」咨曰：「吳王浮江萬艘，帶甲百萬，任賢使能，志存經略，雖有餘閒，博覽書傳，歷史籍，采奇異，不效書生尋章摘句而已。」帝曰：「吳可征否？」對曰：「大國有征伐之兵，小國有備御之固。」帝曰：「吳難魏乎？」對曰：「帶甲百萬，江、漢為池，何難之有！」帝曰：「吳如大夫者幾人？」對曰：「聰明特達者，八九十人；如臣之比，車載斗量，不可勝數。」
帝遣使求雀頭香、大貝、明珠、象牙、犀角、玳瑁、孔雀、翡翠、鬥鴨、長鳴雞於吳。吳群臣曰：「荊、揚二州，貢有常典。魏所求珍玩之物，非禮也，宜勿與。」吳王曰：「方有事於西北，江表元元，恃主為命。彼所求者，於我瓦石耳，孤何惜焉！且彼在諒闇之中，而所求若此，寧可與言禮哉！」皆具以與之。
22　吳王以其子登為太子，妙選師友，以南郡太守諸葛瑾之子恪、綏遠將軍張昭之子休、大理吳郡顧雍之子譚、偏將軍廬江陳武之子表皆為中庶子，入講詩書，出從騎射，謂之四友。登接待僚屬，略用布衣之禮。
23　十二月，帝行東巡。
24　帝欲封吳王子登為萬戶侯，吳王以登年幼，上書辭不受；復遣西曹掾吳〔郡〕(興)沈珩入謝[6]，並獻方物。帝問曰：「吳嫌魏東向乎？」珩曰：「不嫌。」曰：「何以？」曰：「信恃舊盟，言歸於好，是以不嫌；若魏渝盟，自有豫備。」又問：「聞太子當來，寧然乎？」珩曰：「臣在東朝，朝不坐，宴不與，若此之議，無所聞也。」帝善之。
吳王於武昌臨釣臺飲酒，大醉，使人以水灑群臣曰：「今日酣飲，惟醉墮台中，乃當止耳！」張昭正色不言，出外，車中坐。王遣人呼昭還入，謂曰：「為共作樂耳，公何為怒乎？」昭對曰：「昔紂為糟丘酒池，長夜之飲，當時亦以為榮，不以為惡也。」王默然慚，遂罷酒。
吳王與群臣飲，自起行酒，虞翻伏地，陽醉不持；王去，翻起坐。王大怒，手劍欲擊之，侍坐者莫不惶遽。惟大司農劉基起抱王，諫曰：「大王以三爵之後，手殺善士，雖翻有罪，天下孰知之！且大王以能容賢蓄眾，故海內望風；今一朝棄之，可乎！」王曰：「曹孟德尚殺孔文舉，孤於虞翻何有哉！」基曰：「孟德輕害士人，天下非之。大王躬行德義，欲與堯、舜比隆，何得自喻於彼乎？」翻由是得免。王因敕左右：「自今酒後言殺，皆不得殺。」基，繇之子。
25　初，太祖既克蹋頓，而烏桓浸衰，鮮卑大人步度根、軻比能、素利、彌加、厥機等因閻柔上貢獻，求通市，太祖皆表寵以為王。軻比能本小種鮮卑，以勇健廉平為眾所服，由是能威制餘部，最為強盛。自雲中、五原以東抵遼水，皆為鮮卑庭，軻比能與素利、彌加割地統御，各有分界。軻比能部落近塞，中國人多亡叛歸之；素利等在遼西、右北平、漁陽塞外，道遠，故不為邊患。帝以平虜校尉牽招為護鮮卑校尉，南陽太守田豫為護烏桓校尉，使鎮撫之。
1　春，正月，丙寅朔，日有食之。
2　庚午，帝行如許昌。
3　詔曰：「今之計、孝，古之貢士也；若限年然後取士，是呂尚、周晉不顯於前世也。其令郡國所選，勿拘老幼；儒通經術，吏達文法，到皆試用。有司糾故不以實者。」
4　二月，鄯善、龜茲、于闐王各遣使奉獻。是後西域復通，置戊己校尉。
5　漢主自秭歸將進擊吳，治中從事黃權諫曰：「吳人悍戰，而水軍沿流，進易退難。臣請為先驅以當寇，陛下宜為後鎮。」漢主不從，以權為鎮北將軍，使督江北諸軍；自率諸將，自江南緣山截嶺，軍於夷道猇亭。吳將皆欲迎擊之。陸遜曰：「備舉軍東下，銳氣始盛；且乘高守險，難可卒攻。攻之縱下，猶難盡克，若有不利，損我太勢，非小故也。今但且獎厲將士，廣施方略，以觀其變。若此間是平原曠野，當恐有顛沛交逐之憂；今緣山行軍，勢不得展，自當罷於木石之間，徐制其敝耳。」諸將不解，以為遜畏之，各懷憤恨。
漢人自佷山通武陵，使侍中襄陽馬良以金錦賜五谿諸蠻夷，授以官爵。
6　三月，乙丑，立皇子齊公叡為平原王、皇弟鄢陵公彰等皆進爵為王。甲戌，立皇子霖為河東王。
7　甲午，帝行如襄邑。
8　夏，四月，戊申，立鄄城侯植為鄄城王。是時，諸侯王皆寄地空名而無其實；王國各有老兵百餘人以為守衛；隔絕千里之外，不聽朝聘，為設防輔監國之官以伺察之。雖有王侯之號而儕於匹夫，皆思為布衣而不能得。法既峻切，諸侯王過惡日聞；獨北海王兗謹慎好學，未嘗有失。文學、防輔相與言曰：「受詔察王舉措，有過當奏，及有善亦宜以聞。」遂共表稱陳兗美。兗聞之，大驚懼，責讓文學曰：「修身自守，常人之行耳，而諸君乃以上聞，是適所以增其負累也。且如有善，何患不聞，而遽共如是，是非所以為益也。」
9　癸亥，帝還許昌。
10　五月，以江南八郡為荊州，江北諸郡為郢州。
11　漢人自巫峽建平連營至夷陵界，立數十屯，以馮習為大督，張南為前部督，自正月與吳相拒，至六月不決。漢主遣吳班將數千人於平地立營，吳將帥皆欲擊之，陸遜曰：「此必有譎，且觀之。」漢主知其計不行，乃引伏兵八千從谷中出。遜曰：「所以不聽諸君擊班者，揣之必有巧故也。」遜上疏於吳王曰：「夷陵要害，國之關限，雖為易得，亦復易失。失之，非徒損一郡之地，荊州可憂，今日爭之，當令必諧。備干天常，不守窟穴而敢自送，臣雖不材，憑奉威靈，以順討逆，破壞在近，無可憂者。臣初嫌之水陸俱進，今反捨船就步，處處結營，察其佈置，必無他變。伏願至尊高枕，不以為念也。」
閏月，遜將進攻漢軍，諸將並曰：「攻備當在初，今乃令入五六百里，相守經七八月，其諸要害皆已固守，擊之必無利矣。」遜曰：「備是猾虜，更嘗事多，其軍始集，思慮精專，未可干也。今住已久，不得我便，兵疲意沮，計不復生。掎角此寇，正在今日。」乃先攻一營，不利，諸將皆曰：「空殺兵耳！」遜曰：「吾已曉破之之術。」乃敕各持一把茅，以火攻，拔之；一爾勢成，通率諸軍，同時俱攻，斬張南、馮習及胡王沙摩柯等首，破其四十餘營。漢將杜路、劉寧等窮逼請降。
漢主升馬鞍山，陳兵自繞，遜督促諸軍，四面蹙之，土崩瓦解，死者萬數。漢主夜遁，驛人自擔燒鐃鎧斷後，僅得入白帝城，其舟船、器械，水、步軍資，一時略盡，屍骸塞江而下。漢主大慚恚曰：「吾乃為陸遜所折辱，豈非天耶！」將軍義陽傅肜為後殿，兵眾盡死，肜氣益烈。吳人諭之使降，肜罵曰：「吳狗，安有漢將軍而降者！」遂死之。從事祭酒程畿溯江而退，眾曰：「後追將至，宜解舫輕行。」畿曰：「吾在軍，未習為敵之走也。」亦死之。
初，吳安東中郎將孫桓別擊漢前鋒於夷道，為漢所圍，求救於陸遜，遜曰：「未可。」諸將曰：「孫安東，公族，見圍已困，奈何不救！」遜曰：「安東得士眾心，城牢糧足，無可憂也。待吾計展，欲不救安東，安東自解。」及方略大施，漢果奔潰。桓後見遜曰：「前實怨不見救；定至今日，乃知調度自有方耳！」
初，遜為大都督，諸將或討逆時舊將，或公室貴戚，各自矜〔恃〕(持)[7]，不相聽從。遜按劍曰：「劉備天下知名，曹操所憚，今在境界，此強對也。諸君並荷國恩，當相輯睦，共翦此虜，上報所受，而不相順，何也？僕雖書生，受命主上，國家所以屈諸君使相承望者，以僕尺寸可稱，能忍辱負重故也。各在其事，豈復得辭！軍令有常，不可犯也！」及至破備，計多出遜，諸將乃服。吳王聞之曰：「公何以初不啟諸將違節度者邪？」對曰：「受恩深重，此諸將或任腹心，或堪爪牙，或是功臣，皆國家所當與共克定大事者，臣竊慕相如、寇恂相下之義以濟國事。」王大笑稱善，加遜輔國將軍，領荊州牧，改封江陵侯。
初，諸葛亮與尚書令法正好尚不同，而以公義相取，亮每奇正智術。及漢主伐吳而敗，時正已卒，亮歎曰：「孝直若在，必能制主上東行。就使東行，必不傾危矣。」漢主在白帝，徐盛、潘璋、宋謙等各競表言「備必可禽，乞復攻之。」吳王以問陸遜。遜與朱然、駱統上言曰：「曹丕大合士眾，外托助國討備，內實有奸心，謹決計輒還。」
初，帝聞漢兵樹柵連營七百餘里，謂群臣曰：「備不曉兵，豈有七百里營可以拒敵者乎！『苞原隰險阻而為軍者為敵所禽』，此兵忌也。孫權上事今至矣。」後七日，吳破漢書到。
12　秋，七月，冀州大蝗，饑。
13　漢主既敗走，黃權在江北，道絕，不得還，八月，率其眾來降。漢有司請收權妻子，漢主曰：「孤負黃權，權不負孤也。」待之如初。帝謂權曰：「君捨逆效順，欲追蹤陳、韓邪？」對曰：「臣過受劉主殊遇，降吳不可，還蜀無路，是以歸命。且敗軍之將，免死為幸，何古人之可慕也！」帝善之，拜為鎮南將軍，封育陽侯，加侍中，使陪乘。〔漢〕(蜀)降人或雲漢誅權妻子[8]，帝詔權發喪。權曰：「臣與劉、葛推誠相信，明臣本志。竊疑未實，請須。」後得審問，果如所言。馬良亦死於五谿。
14　九月，甲午，詔曰：「夫婦人與政，亂之本也。自今以後，群臣不得奏事太后，後族之家不得當輔政之任，又不得橫受茅士之爵。以此詔傳之後世，若有背違，天下共誅之。」卞太后每見外親，不假以顏色，常言：「居處當節儉，不當望賞，念自佚也。外捨當怪吾遇之太薄，吾自有常度故也。吾事武帝四五十年，行儉日久，不能自變為奢。有犯科禁者，吾且能加罪一等耳，莫望錢米恩貸也。」
15　帝將立郭貴嬪為後，中郎棧潛上疏曰：「夫后妃之德，盛衰治亂所由生也。是以聖哲慎立元妃，必取先代世族之家，擇其令淑，以統六宮，虔奉宗廟。《易》曰：『家道正而天下定。』由內及外，先王之令典也。《春秋》書宗人釁夏云：『無以妾為夫人之禮。』齊桓誓命於葵丘，亦曰：『無以妾為妻。』令後宮嬖寵，常亞乘輿，若因愛登後，使賤人暴貴，臣恐後世下陵上替，開張非度，亂自上起。」帝不從。庚子，立皇后郭氏。
16　初，吳王遣于禁護軍浩周、軍司馬東里袞詣帝，自陳誠款，辭甚恭愨。帝問周等：「權可信乎？」周以為權必臣服，而袞謂其不可必服。帝悅周言，以為有以知之，故立為吳王，復使周至吳。周謂吳王曰：「陛下未信王遣子入侍，周以闔門百口明之。」吳王為之流涕沾襟，指天為誓。周還而侍子不至，但多設虛辭。帝欲遣侍中辛毗、尚書桓階往與盟誓，並責任子，吳王辭讓不受。帝怒，欲伐之，劉曄曰：「彼新得志，上下齊心，而阻帶江湖，不可倉卒制也。」帝不從。
九月，命征東大將軍曹休、前將軍張遼、鎮東將軍臧霸出洞口，大將軍曹仁出濡須，上軍大將軍曹真、征南大將軍夏侯尚、左將軍張郃、右將軍徐晃圍南郡。吳建威將軍呂範督五軍，以舟軍拒休等，左將軍諸葛瑾、平北將軍潘璋、將軍楊粲救南郡，裨將軍朱桓以濡須督拒曹仁。
17　冬，十月，甲子，表首陽山東為壽陵，作終制，務從儉薄，不藏金玉，一用瓦器。令以此詔藏之宗廟，副在尚書、秘書、三府。
18　吳王以揚越蠻夷多未平集，乃卑辭上書，求自改厲；「若罪在難除，必不見置，當奉還土地民人，寄命交州以終餘年。」又與浩周書云：「欲為子登求昏宗室。」又云：「以登年弱，欲遣孫長緒、張子布隨登俱來。」帝報曰：「朕之與君，大義已定，豈樂勞師遠臨江、漢！若登身朝到，夕召兵還耳。」於是吳王改元黃武，臨江拒守。
帝自許昌南征，復郢州為荊州。十一月，辛丑，帝如宛。曹休在洞口，自陳：「願將銳卒虎步江南，因敵取資，事必克捷，若其無臣，不須為念。」帝恐休便渡江，驛馬止之。侍中董昭侍側，曰：「竊見陛下有憂色，獨以休濟江故乎？今者渡江，人情所難，就休有此志，勢不獨行，當須諸將。臧霸等既富且貴，無復他望，但欲終其天年，保守祿祚而已，何肯乘危自投死地以求徼倖！苟霸等不進，休意自沮。臣恐陛下雖有敕渡之詔，猶必沉吟，未便從命也。」頃之，會暴風吹吳呂範等船，綆纜悉斷，直詣休等營下，斬首獲生以千數，吳兵迸散。帝聞之，敕諸軍促渡。軍未時進，吳救船遂至，收軍還江南。曹休使臧霸追之，不利，將軍尹盧戰死。
19　庚申晦，日有食之。
20　吳王使太中大夫鄭泉聘於漢[9]，漢太中大夫宗瑋報之，吳、漢復通。
21　漢主聞魏師大出，遺陸遜書曰：「賊今已在江、漢，吾將復東，將軍謂其能然否？」遜答曰：「但恐軍新破，創夷未復，始求通親；且當自補，未暇窮兵耳。若不推算，欲復以傾覆之餘遠送以來者，無所逃命。」
22　漢漢嘉太守黃元叛。
23　吳將孫盛督萬人據江陵中洲，以為南郡外援。

