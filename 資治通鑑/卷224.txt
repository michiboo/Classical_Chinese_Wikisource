
資治通鑑 第224卷
卷第二百二十四

【唐紀四十】　起旃蒙大荒落閏月，盡昭陽赤奮若，凡八年有奇。


閏十月，乙巳，郭子儀入朝。子儀以靈武初復，百姓雕弊，戎落未安，請以朔方軍糧使三原路嗣恭鎮之；河西節度使楊志烈既死，請遣使巡撫河西及置涼、甘、肅、瓜、沙等州長史。上皆從之。

丁未，百官請納職田充軍糧；許之。

戊申，以戶部侍郎路嗣恭為朔方節度使。嗣公披荊棘，立軍府，威令大行。

己酉，郭子儀還河中。

初，劍南節度使嚴武奏將軍崔旰為利州刺史；時蜀中新亂，山賊塞路，旰討平之。及武再鎮劍南，賂山南西道節度使張獻誠以求旰，獻誠使旰移疾自解，詣武。武以為漢州刺史，使將兵擊吐蕃於西山，連拔其數城，攘地數百里，武作七寶輿迎旰入成都以寵之。

武薨，行軍司馬杜濟知軍府事。都知兵馬使郭英幹，英乂之弟也，與都虞候郭嘉琳共請英乂為節度使；旰時為西山都知兵馬使，與所部共請大將王崇俊為節度使，會朝廷已除英乂，英乂由是銜之，至成都數日，即誣崇俊以罪而誅之。召旰還成都，旰辭以備吐蕃，未可歸，英乂愈怒，絕其饋餉以困之。旰轉徙入深山，英乂自將兵攻之，聲言助旰拒守。會大雪，山谷深數尺，士馬凍死者甚眾，旰出兵擊之，英乂大敗，收餘兵，才及千人而還。

英乂為政，嚴暴驕奢，不恤士卒，眾心離怨。玄宗之離蜀也，以所居行宮為道士觀，仍鑄金為真容。英乂愛其竹樹茂美，奏為軍營，因徙去真容，自居之。旰宣言英乂反，不然，何以徙真容自居其處！於是帥所部五千餘人襲成都。辛亥，戰於城西，英乂大敗。旰遂入成都，屠英乂家。英乂單騎奔簡州。普州刺史韓澄殺英乂，送首於旰。邛州牙將柏茂琳、瀘州牙將楊子琳、劍州牙將李昌夔各舉兵討旰，蜀中大亂。旰，衛州人也。

華原令顧繇上言，元載子伯和等招權受賄，十二月，戊戌，繇坐流錦州。

自安、史之亂，國子監室堂頹壞，軍士多借居之。祭酒蕭昕上言：「學校不可遂廢。」


春，正月，乙酉，敕復補國子學生。

丙戌，以戶部尚書劉晏為都畿、河南、淮南、江南、湖南、荊南、山南東道轉運、常平、鑄錢、鹽鐵等使，侍郎第五琦為京畿、關內、河東、劍南、山南西道轉運等使，分理天下財賦。

周智光至華州，益驕橫，召之，不至，上命杜冕從張獻誠於山南以避之；智光遣兵於商山邀之，不獲。智光自知罪重，乃聚亡命、無賴子弟，眾至數萬，縱其剽掠以悅其心，擅留關中所漕米二萬斛，籓鎮貢獻，往往殺其使者而奪之。

二月，丁亥朔，釋奠於國子監。命宰相帥常參官、魚朝恩帥六軍諸將往聽講，子弟皆服朱紫為諸生。朝恩既貴顯，乃學講經為文，僅能執筆辨章句，遽自謂才兼文武，人莫敢與之抗。

辛卯，命有司修國子監。

元載專權，恐奏事者攻訐其私，乃請：「百官凡論事，皆先白長官，長官白宰相，然後奏聞。」仍以上旨諭百官曰：「比日諸司奏事煩多，所言多讒毀，故委長官、宰相先定其可否。」

刑部尚書顏真卿上疏，以為：「郎官、御史，陛下之耳目。今使論事者先白宰相，是自掩其耳目也。陛下患群臣之為讒，何不察其言之虛實！若所言果虛宜誅之，果實宜賞之。不務為此，而使天下謂陛下厭聽覽之煩，托此為辭以塞諫爭之路，臣竊為陛下惜之。太宗著《門司式》云：『其無門籍人，有急奏者，皆令門司與仗家引奏，無得關礙。』所以防壅蔽也。天寶以後，李林甫為相，深疾言者，道路以目。上意不下逮，下情不上達，蒙蔽喑嗚，卒成幸蜀之禍。陵夷至於今日，其所從來者漸矣。夫人主大開不諱之路，群臣猶莫敢盡言，況令宰相大臣裁而抑之，則陛下所聞見者不過三數人耳。天下之士從此鉗口結舌，陛下見無復言者，以為天下無事可論，是林甫復起於今日也！昔林甫雖擅權，群臣有不咨宰相輒奏事者，則托以它事陰中傷之，猶不敢明令百司奏事皆先白宰相也。陛下倘不早寤，漸成孤立，後雖悔之，亦無及矣！」載聞而恨之，奏真卿誹謗；乙未，貶峽州別駕。

己亥，命大理少卿楊濟修好於吐蕃。

壬子，以杜鴻漸為山南西道‧劍南東‧西川副元帥、劍南西川節度使，以平蜀亂。

以四鎮、北庭行營節度使馬璘兼邠寧節度使。璘以段秀實為三使都虞候。卒有能引弓重二百四十斤者，犯盜當死，璘欲生之，秀實曰：「將有愛憎而法不一，雖韓、彭不能為理。」璘善其議，竟殺之。璘處事或不中理，秀實力爭之。璘有時怒甚，左右戰慄，秀實曰：「秀實罪若可殺，何以怒為！無罪殺人，恐涉非道。」璘拂衣起，秀實徐步而出；良久，璘置酒召秀實謝之。自是軍州事皆咨秀實而後行。璘由是在邠寧，聲稱殊美。

癸丑，以山南西道節度使張獻誠兼劍南東川節度使，邛州刺史柏茂琳為邛南防禦使；以崔旰為茂州刺史，充西山防禦使。三月，癸未，獻誠與旰戰於梓州，獻誠軍敗，僅以身免，旌節皆為旰所奪。

夏，五月，河西節度使楊休明徙鎮沙州。

秋，八月，國子監成；丁亥，釋奠。魚朝恩執《易》升高座，講「鼎覆餗」以譏宰相。王縉怒，元載怡然。朝恩謂人曰：「怒者常情，笑者不可測也。」

杜鴻漸至蜀境，聞張獻誠敗而懼，使人先達意於崔旰，許以萬全。旰卑辭重賂以迎之，鴻漸喜；進至成都，見旰，但接以溫恭，無一言責其干紀，日與將佐高會，州府事悉以委旰。又數薦之於朝，因請以節度讓旰，以柏茂琳、楊子琳、李昌夔各為本州刺史。上不得已從之。壬寅，以旰為成都尹、西川節度行軍司馬。

甲辰，以魚朝恩行內侍監、判國子監事。中書舍人京兆常袞上言：「成均之任，當用名儒，不宜以宦者領之。」丁未，命宰相以下送朝恩上。京兆尹黎幹自南山引澗水穿漕渠入長安，功竟不成。

冬，十月，乙未，上生日，諸道節度使獻金帛、器服、珍玩、駿馬為壽，共值緡錢二十四萬。常袞上言，以為：「節度使非能男耕女織，必取之於人。斂怨求媚，不可長也。請卻之。」上不聽。

京兆尹第五琦什一稅法，民苦其重，多流亡。十一月，甲子，日南至，赦，改元，悉停什一稅法。

十二月，癸卯，周智光殺陝州監軍張志斌。智光素與陝州刺史皇甫溫不協，志斌入奏事，智光館之，志斌責其部下不肅，智光怒曰：「僕固懷恩不反，正由汝輩激之。我亦不反，今日為汝反矣！」叱下斬之，臠食其肉。朝士舉選人，畏智光之暴，多自同州竊過，智光遣將將兵邀之於路，死者甚眾。戊申，詔加智光檢校左僕射，遣中使余元仙持告身授之。智光慢罵曰：「智光有大功於天下國家，不與平章事而與僕射！且同、華地狹，不足展材，若益以陝、虢、商、鄜、坊五州，庶猶可耳。」因歷數大臣過失，且曰：「此去長安百八十里，智光夜眠不敢舒足，恐踏破長安城，至於挾天子令諸侯，惟周智光能之。」元仙股慄。郭子儀屢請討智光，上不許。

郭子儀以河中軍食常乏，乃自耕百畝，將校以是為差，於是士卒皆不勸而耕。是歲，河中野無曠土，軍有餘糧。

以隴右行軍司馬陳少游為桂管觀察使。少游，博州人也，為吏強敏而好賄，善結權貴，以是得進。既得桂州，惡其道遠多瘴癘；宦官董秀掌樞密，少游請歲獻五萬緡，又納賄於元載子仲武。內外引薦，數日，改宣歙觀察使。


春，正月，丁巳，密詔郭子儀討周智光。子儀命大將渾瑊、李懷光軍於渭上；智光麾下聞之，皆有離心。己未，智光大將李漢惠自同州帥所部降於子儀。壬戌，貶智光澧州刺史。甲子，華州牙將姚懷、李延俊殺智光，以其首來獻。淮西節度使李忠臣入朝，以收華州為名，帥所部兵大掠，自潼關至赤水二百里間，財畜殆盡，官吏有衣紙或數日不食者。己巳，置潼關鎮兵二千人。

壬申，分劍南置東川觀察使，鎮遂州。

二月，丙戌，郭子儀入朝。上命元載、王縉、魚朝恩等互置酒於其第，一會之費至十萬緡。上禮重子儀。常謂之大臣而不名。

郭曖嘗與昇平公主爭言，曖曰：「汝倚乃父為天子邪？我父薄天子不為！」公主恚，奔車奏之。上曰：「此非汝所知。彼誠如是，使彼欲為天子，天下豈汝家所有邪？」慰諭令歸。子儀聞之，囚曖，入待罪。上曰：「鄙諺有之：『不癡不聾，不作家翁。』兒女子閨房之言，何足聽也！」子儀歸，杖曖數十。

夏，四月，庚子，命宰相、魚朝恩與吐蕃盟於興唐寺。

杜鴻漸請入朝奏事，以崔旰知西川留後。六月，甲戌，鴻漸來自成都，廣為貢獻，因盛陳利害，薦旰才堪寄任；上亦務姑息，乃留鴻漸復知政事。秋，七月，丙寅，以旰為西川節度使，杜濟為東川節度使。旰復斂以賂權貴，元載擢旰弟寬至御史中丞，寬兄審至給事中。

丁卯，魚朝恩奏以先所賜莊為章敬寺，以資章敬太后冥福，於是窮壯極麗，盡都市之材不足用，奏毀曲江及華清宮館以給之，費逾萬億。衛州進士高郢上書，略曰：「先太后聖德，不必以一寺增輝；國家永圖，元寧以百姓為本。舍人就寺，何福之為！」又曰：「無寺猶可，無人其可乎！」又曰：「陛下當卑宮室，以夏禹為法。而崇塔廟，踵梁武之風乎？」又上書，略曰：「古之明王積善以致福，不費財以求福；修德以消禍，不勞人以禳禍。今興造急促，晝夜不息，力不逮者隨以榜笞，愁痛之聲盈於道路，以此望福，臣恐不然。」又曰：「陛下回正道於內心，求微助於外物，徇左右之過計，傷皇王之大猷，臣竊為陛下惜之！」皆寢不報。

始，上好祠祀，未甚重佛。元載、王縉、杜鴻漸為相，三人皆好佛；縉尤甚，不食葷血，與鴻漸造寺無窮。上嘗問以：「佛言報應，果為有無？」載等奏以：「國家運祚靈長，非宿植福業，何以致之！福業已定，雖時有小災，終不能為害，所以安、史悖逆方熾而皆有子禍；僕固懷恩稱兵內侮，出門病死；回紇、吐蕃大舉深入，不戰而退：此皆非人力所及，豈得言無報應也！」上由是深信之，常於禁中飯僧百餘人；有寇至則令僧講《仁王經》以禳之，寇去則厚加賞賜。胡僧不空，官至卿監，爵為國公，出入禁闥，勢移權貴，京畿良田美利多歸僧寺。敕天下無得棰曳僧尼。造金閣寺於五台山，鑄銅塗金為瓦，所費巨億，縉給中書符牒，令五台僧數十人散之四方，求利以營之。載等每侍上從容，多談佛事，由是中外臣民承流相化，皆廢人事而奉佛，政刑日紊矣。

八月，庚辰，鳳翔等道節度使、左僕射、平章事李抱玉入朝，固讓僕射，言情確至，上許之；癸丑，又讓鳳翔節度使，不許。

丁酉，杜鴻漸飯千僧，以使蜀無恙故也。

九月，吐蕃眾數萬圍靈州，游騎至潘原、宜祿；郭子儀自河中帥甲士三萬鎮涇陽，京師戒嚴。甲子，子儀移鎮奉天。

山獠陷桂州，逐剌史李良。冬，十月，戊寅，朔方節度使路嗣恭破吐蕃於靈州城下，斬首二千餘級；吐蕃引去。

十二月，庚辰，盜發郭子儀父塚，捕之，不獲。人以為魚朝恩素惡子儀，疑其使之。子儀自奉天入朝，朝廷憂其為變；子儀見上，上語及之，子儀流涕曰：「臣久將兵，不能禁暴，軍士多發人塚，今日及此，乃天譴，非人事也。」朝廷乃安。

是歲，復以鎮西為安西。

新羅王憲英卒，子乾運立。


春，正月，乙丑，上幸章敬寺，度僧尼千人。

贈建寧王倓為齊王。

二月，癸巳，商州兵馬使劉洽殺防禦使殷仲卿，尋討平之。

甲午，郭子儀禁無故軍中走馬。南陽夫人乳母之子犯禁，都虞候杖殺之。諸子泣訴子儀，且言都虞候之橫，子儀叱遣之。明日，以事語僚佐而歎息曰：「子儀諸子，皆奴材也。不賞父之都虞候而惜母之乳母子，非奴材而何！」

庚子，以後宮獨孤氏為貴妃。

三月，乙巳朔，日有食之。

夏，四月，戊寅，山南西道節度使張獻誠，以疾舉從父弟右羽林將軍獻恭自代，上許之。

壬寅，西川節度使崔旰入朝。

初，上遣中使征李泌於衡山，既至，復賜金紫，為之作書院於蓬萊殿側，上時衣汗衫、躡屨過之，自給、捨以上及方鎮除拜、軍國大事，皆與之議。又使魚朝恩於白花屯為泌作外院，使與親舊相見。

上欲以泌為門下侍郎、同平章事，泌固辭。上曰：「機務之煩，不得晨夕相見，誠不若且居密近，何必署敕然後為宰相邪！」後因端午，王、公、妃、主各獻服玩，上謂泌曰：「先生何獨無所獻？」對曰：「臣居禁中，自巾至履皆陛下所賜，所餘獨一身耳，何以為獻！」上曰：「朕所求正在此耳。」泌曰：「臣身非陛下有，誰則有之？」上曰：「先帝欲以宰相屈卿而不能得，自今既獻其身，當惟朕所為，不為卿有矣。」泌曰：「陛下欲使臣何為？」上曰：「朕欲卿食酒肉，有室家，受祿位，為俗人。」泌泣曰：「臣絕粒二十餘年，陛下何必使臣隳其志乎！」上曰：「泣復何益！卿在九重之中，欲何之？」乃命中使為泌葬二親，又為泌娶盧氏女為妻，資費皆出縣官。賜第於光福坊，令泌數日宿第中，數日宿蓬萊院。

上與泌語及齊王倓，欲厚加褒贈，泌請用岐、薛故事贈太子，上泣曰：「吾弟首建靈武之議，成中興之業，岐、薛豈有此功乎！竭誠忠孝，乃為讒人所害。向使尚存，朕必以為太弟。今當崇以帝號，成吾夙志。」乙卯制，追謚倓曰承天皇帝；庚申，葬順陵。

崔旰之入朝也，以弟寬為留後，瀘州刺史楊子琳帥精騎數千乘虛突入成都；朝廷聞之，加旰檢校工商尚書，賜名寧，遣還鎮。

六月，壬辰，幽州兵馬使朱希彩、經略副使昌平朱泚、泚弟滔共殺節度使李懷仙，希彩自稱留後。閏月，成德軍節度使李寶臣遣將將兵討希彩，為希彩所敗，朝廷不得已宥之。庚申，以王縉領盧龍節度使；丁卯，以希彩知幽州留後。

崔寬與楊子琳戰，數不利，秋，七月，崔寧妾任氏出家財數十萬，募兵得數千人，帥以擊子琳，破之；子琳走。

乙亥，王縉如幽州，朱希彩盛兵嚴備以逆之。縉晏然而行，希彩迎謁甚恭。縉度終不可制，勞軍，旬餘日而還。

回紇可敦卒，庚辰，以右散騎常侍蕭昕為弔祭使。回紇庭詰昕曰：「我於唐有大功，唐奈何失信，市我馬，不時歸其直？」昕曰：「回紇之功，唐已報之矣。僕固懷恩之叛，回紇助之，與吐蕃連兵入寇，逼我郊畿。及懷恩死，吐蕃走，然後回紇懼而請和，我唐不忘前功，加惠而縱之。不然，匹馬不歸矣。乃回紇負約，豈唐失信邪！」回紇慚，厚禮而歸之。

丙戌，內出盂蘭盆賜章敬寺。設七廟神座，書尊號於幡上，百官迎謁於光順門。自是歲以為常。

八月，壬戌，吐蕃十萬眾寇靈武。丁卯，吐蕃尚贊摩二萬眾寇邠州，京師戒嚴；邠寧節度使馬璘擊破之。

庚午，河東節度使、同平章事辛雲京薨，以王縉領河東節度使，餘如故。

九月，壬申，命郭子儀將兵五萬屯奉天以備吐蕃。

丁丑，濟王環薨。

壬午，朔方騎將白元光擊吐蕃，破之。壬辰，元光又破吐蕃二萬眾於靈武。鳳翔節度使李抱玉使右軍都將臨洮李晟將兵五千擊吐蕃，晟曰：「以力則五千不足用；以謀則太多。」乃將千人兼行出大震關；至臨洮，屠吐蕃定秦堡，焚其積聚，虜堡帥慕容谷種而還。吐蕃聞之，釋靈州之圍而去。戊戌，京師解嚴。

穎州刺史李岵以事忤滑亳節度使令狐彰，彰使節度判官姚奭按行穎州，因代岵領州事，且曰：「岵不受代，即殺之。」岵知之，因激怒將士，使殺奭，與奭同死者百餘人。岵走依河南節度使田神功於汴州。冬，十月，乙巳，彰表言其狀，岵亦上表自理。上命給事中賀若察往按之。

丁卯，郭子儀自奉天入朝。

十一月，丁亥，以幽州留後朱希彩為節度使。

郭子儀還河中。元載以吐蕃連歲入寇，馬璘以四鎮兵屯邠寧，力不能拒，而郭子儀以朔方重兵鎮河中，深居腹中無事之地，乃與子儀及諸將議，徙璘鎮涇州，而使子儀以朔方兵鎮邠州，曰：「若以邊土荒殘，軍事不給，則以內地租稅及運金帛以助之。」諸將皆以為然。十二月，己酉，徙馬璘為涇原節度使，以邠、寧、慶三州隸朔方。璘先往城涇州，以都虞候段秀實知邠州留後。

初，四鎮、北庭兵遠赴中原之難，久羈旅，數遷徙，四鎮歷汴、虢、鳳翔，北庭歷懷、絳、鄜然後至邠，頗積勞弊。及徙涇州，眾皆怨誹。刀斧兵馬使王童之謀作亂，期以辛酉旦警嚴而發。前夕，有告之者；秀實陽召掌漏者，怒之，以其失節，令每更來白，輒延之數刻，遂四更而曙，童之不果發。秀實欲討之而亂跡未露，恐軍中疑其冤。告者又雲，「今夕欲焚馬坊草，因救火謀作亂。中夕，火果發起，秀實命軍中行者皆止，坐者勿起，各整部伍，嚴守要害。童之白請救火，不許。及旦，捕童之及其黨八人，皆斬之。下令曰：「後徙者族，流言者刑！」遂徙於涇。

癸亥，西川破吐蕃萬餘眾。

平盧行軍司馬許杲將卒三千人駐濠州不去，有窺淮南意，淮南節度使崔圓令副使元城張萬福攝濠州刺史；杲聞，即提卒去，止當塗。是歲，上召萬福，以為和州刺史、行營防禦使，討杲。萬福至州，杲懼，移軍上元，又北至楚州大掠，淮南節度使韋元甫命萬福追討之；未至淮陰，杲為其將康自勸所逐。自勸擁兵繼掠，循淮而東，萬福倍道追而殺之，免者什二三。元甫將厚賞將士，萬福曰：「官健常虛費衣糧，無所事。今方立小功，不足過賞，請用三分之一。」


春，正月，丙子，郭子儀入朝，魚朝恩邀之遊章敬寺。元載恐其相結，密使子儀軍吏告子儀曰：「朝恩謀不利於公。」子儀不聽。吏亦告諸將，將士請衷甲以從者三百人。子儀曰：「我，國之大臣，彼無天子之命，安敢害我！若受命而來，汝曹欲何為！」乃從家僮數人而往。朝恩迎之，驚其從者之約。子儀以所聞告，且曰：「恐煩公經營耳。」朝恩撫膺捧手流涕曰：「非公長者，能無疑乎！」壬午，流李岵於夷州。

乙酉，郭子儀還河中。

辛卯，賜李岵死。

二月，壬寅，以京兆之好畤、鳳翔之麟遊、普潤隸神策軍，從魚朝恩之請也。

楊子琳既敗還瀘州，招聚亡命，得數千人，沿江東下，聲言入朝；涪州守捉使王守仙伏兵黃草峽，子琳悉擒之，擊守仙於忠州，守仙僅以身免。子琳遂殺夔州別駕張忠，據其城。荊南節度使衛伯玉欲結以為援，以夔州許之，為之請於朝。陽曲人劉昌裔說子琳遣使詣闕請罪，子琳從之。乙巳，以子琳為峽州團練使。

初，僕固懷恩死，上憐其有功，置其女宮中，養以為女。回紇請以為可敦，夏，五月，辛卯，冊為崇徽公主，嫁回紇可汗。壬辰，遣兵部侍郎李涵送之，涵奏祠部郎中虞鄉董晉為判官。六月，丁酉，公主辭行，至回紇牙帳。回紇來言曰：「唐約我為市，馬既入，而歸我賄不足，我於使人乎取之。」涵懼，不敢對，視晉，晉曰：「吾非無馬而與爾為市，為爾賜不既多乎！爾之馬歲至，吾數皮而歸資。邊吏請致詰也，天子念爾有勞，故下詔禁侵犯。諸戎畏我大國之爾與也，莫敢校焉。爾之父子寧而畜馬蕃者，非我誰使之！」於是其眾皆環晉拜。既又相帥南面序拜，皆舉兩手曰：「不敢有意大國。」

戊申，王縉表讓副元帥、都統、行營使，許之。

辛酉，郭子儀自河中遷於邠州，其精兵皆自隨，餘兵使裨將將之，分守河中、靈州。軍士久家河中，頗不樂徙，往往自邠逃歸；行軍司馬嚴郢領留府，悉捕得，誅其渠帥，眾心乃定。

秋，九月，吐蕃寇靈州；丁丑，朔方留後常謙光擊破之。

河東兵馬使王無縱、張奉璋等恃功驕蹇，以王縉書生，易之，多違約束。縉受詔發兵詣鹽州防秋，遣無縱、奉璋將步騎三千赴之。奉璋逗留不進，無縱托他事擅入太原城；縉悉擒斬之，並其黨七人，諸將悍戾者殆盡，軍府始安。

冬，十月，常謙光奏吐蕃寇鳴沙，首尾四十里。郭子儀遣兵馬使渾瑊將銳兵五千救靈州，子儀自將進至慶州，聞吐蕃退，乃還。

黃門侍郎、同平章事杜鴻漸以疾辭位，壬申，許之；乙亥，薨。鴻漸病甚，令僧削髮，遺令為塔以葬。

丙子，以左僕射裴冕同平章事。初，元載為新平尉，冕嘗薦之，故載舉以為相，亦利其老病易制。受命之際，蹈舞仆地，載趨而扶之，代為謝詞。十二月，戊戌，冕薨。


春，正月，己巳，羌奠白對蓬等各帥部落內屬。

觀軍容宣慰處置使、左監門衛大將軍兼神策軍使、內侍監魚朝恩，專典禁兵，寵任無比，上常與議軍國事，勢傾朝野。朝恩好於廣座恣談時政，陵侮宰相，元載雖強辯，亦拱默不敢應。

神策都虞候劉希暹，都知兵馬使王駕鶴，皆有寵於朝恩；希暹說朝恩於北軍置獄，使坊市惡少年羅告富室，誣以罪惡，捕系地牢，訊掠取服，籍沒其家資入軍，並分賞告捕者；地在禁密，人莫敢言。朝恩每奏事，以必允為期；朝廷政事有不豫者，輒怒曰：「天下事有不由我者邪！」上聞之，由是不懌。

朝恩養子令徽尚幼，為內給使，衣綠，與同列忿爭，歸告朝恩。朝恩明日見上曰：「臣子官卑，為儕輩所陵，乞賜之紫衣。」上未應，有司已執紫衣於前，令徽服之，拜謝。上強笑曰：「兒服紫，大宜稱。」心愈不平。

元載測知上指，乘間奏朝恩專恣不軌，請除之。上亦知天下共怨怒，遂令載為方略。朝恩每入殿，常使射生將周皓將百人自衛，又使其黨陝州節度使皇甫溫握兵於外以為援；載皆以重賂結之，故朝恩陰謀密語，上一一聞之，而朝恩不之覺也。

辛卯，載為上謀，徙李抱玉為山南西道節度使，以溫為鳳翔節度使，外重其權，實內溫以自助也。載又請割郿、虢、寶雞、鄠、盩厔隸抱玉，興平、武功、天興、扶風隸神策軍，朝恩喜於得地，殊不以載為虞，驕橫如故。

壬辰，加河南尹張延賞為東京留守；罷河南等道副元帥，以其兵屬留守。延賞，嘉貞之子也。

二月，戊戌，李抱玉徙鎮盩厔，軍士憤怒，大掠鳳翔坊市，數日乃定。

劉希暹頗覺上意異，以告魚朝恩，朝恩始疑懼。然上每見之，恩禮益隆，朝恩亦以此自安。皇甫溫至京師，元載留之未遣，因與溫及周皓密謀誅朝恩。既定計，載白上。上曰：「善圖之，勿反受禍！」

三月，癸酉，寒食，上置酒宴貴近於禁中，載守中書省。宴罷，朝恩將還營，上留之議事，因責其異圖。朝恩自辯，語頗悖慢，皓與左右擒而縊殺之，外無知者。上下詔，罷朝恩觀軍容等使，內侍監如故。詐雲「朝恩受詔乃自縊」，以屍還其家，賜錢六百萬以葬。

丁丑，加劉希暹、王駕鶴御史中丞，以慰安北軍之心。丙戌，赦京畿繫囚，命盡釋朝恩黨與，且曰：「北軍將士，皆聯爪牙，並宜仍舊。朕今親御禁旅，勿有憂懼。」

己丑，罷度支使及關內等道轉運、常平、鹽鐵使，其度支事委宰相領之。敕皇甫溫還鎮於陝。

元載既誅魚朝恩，上寵任益厚，載遂志氣驕溢；每眾中大言，自謂有文武才略，古今莫及，弄權舞智，政以賄成，僭侈無度。吏部侍郎楊綰，典選平允，性介直，不附載。嶺南節度使徐浩，貪而佞，傾南方珍貨以賂載。辛卯，載以綰為國子祭酒，引浩代之。浩，越州人也。載有丈人自宣州來，從載求官，載度其人不足任事，但贈河北一書而遣之。丈人不悅，行至幽州，私發書視之，書無一言，惟署名而已。丈人大怒，不得已試謁院僚，判官聞有載書，大驚，立白節度使，遣大校以箱受書，館之上捨，留宴數日，辭去，贈絹千匹。其威權動人如此。

夏，四月，庚子，湖南兵馬使臧玠殺觀察使崔灌；澧州刺史楊子琳起兵討之，取賂而還。

涇原節度使馬璘屢訴本鎮荒殘，無以贍軍，上諷李抱玉以鄭、穎二州讓之；乙巳，以璘兼鄭穎節度使。

庚申，王縉自太原入朝。

癸未，以左羽林大將軍辛京杲為湖南觀察使。

荊南節度使衛伯玉遭母喪，六月，戊戌，以殿中監王昂代之。伯玉諷大將楊鉥等拒昂留己；甲寅，詔起復伯玉鎮荊南如故。

秋，七月，京畿饑，米斗千錢。

劉希暹內常自疑，有不遜語，王駕鶴以聞。九月，辛未，賜希暹死。

吐蕃寇永壽。

冬，十一月，郭子儀入朝。

上悉知元載所為，以其任政日久，欲全始終，因獨見，深戒之；載猶不悛，上由是稍惡之。

載以李泌有寵於上，忌之，言：「泌常與親故宴於北軍，與魚朝恩親善，宜知其謀。」上曰：「北軍，泌之故吏也，故朕使之就見親故。朝恩之誅，泌亦預謀，卿勿以為疑。」載與其黨攻之不已；會江西觀察使魏少游求參佐，上謂泌曰：「元載不容卿，朕今匿卿於魏少游所，俟朕決意除載，當有信報卿，可束裝來。」乃以泌為江西判官，且屬少游使善待之。


春，二月，壬寅，河西、隴右、山南西道副元帥兼澤潞、山南西道節度使李抱玉上言：「凡所掌之兵，當自訓練。今自河、隴達於扶、文，綿亙二千餘里，撫御至難。若吐蕃兩道俱下，臣保固汧、隴則不救梁岷，進兵扶、文則寇逼關輔，首尾不贍，進退無從。願更擇能臣，委以山南，使臣得專備隴坻。」詔許之。

郭子儀還邠州。

嶺南蠻酋梁崇牽自稱平南十道大都統，據容州，與西原蠻張侯、夏永等連兵攻陷城邑，前容管經略使元結等皆寄治籐梧。經略使王翃至籐州，以私財募兵，不數月，斬賊帥歐陽珪，馳詣廣州，見節度使李勉，請兵以復容州，勉以為難，翃曰：「大夫如未暇出兵，但乞移牒諸州，揚言出千兵為援，冀藉聲勢，亦可成功。」勉從之。翃乃與義州刺史陳仁璀、籐州刺史李曉庭等結盟討賊。翃募得三千餘人，破賊數萬眾；攻容州，拔之，擒梁崇牽，前後大小百餘戰，盡復容州故地。分命諸將襲西原蠻，復鬱林等諸州。

先是，番禺賊帥馮崇道，桂州叛將朱濟時，皆據險為亂，陷十餘州，官軍討之，連年不克；李勉遣其將李觀與翃並力攻討，悉斬之，三月，五嶺皆平。

河北旱，米斗千錢。

夏，四月，己未，澧州刺史楊子琳入朝，上優接之，賜名猷。

庚申，以典內董秀為內常侍。

吐蕃請和；庚辰，遣兼御史大夫吳損使於吐蕃。

成都司錄李少良上書言元載奸贓陰事，上置少良於客省。少良以上語告友人韋頌，殿中侍御史陸珽以告載，載奏之。上怒，下少良、頌、珽御史台獄。御史奏少良、頌、珽凶險比周，離間君臣，五月，戊申，赦付京兆，皆杖死。

秋，七月，丙午，元載奏，凡別敕除文、武六品以下官，乞令吏部、兵部無得檢勘，從之。時載所奏擬多不遵法度，恐為有司所駁故也。

八月，丁卯，淮西節度使李忠臣將兵二千屯奉天防秋。

上益厭元載所為，思得士大夫之不阿附者為腹心，漸收載權。丙子，內出制書，以沂西觀察使李棲筠為御史大夫，宰相不知，載由是稍絀。

九月，吐蕃下青石嶺，軍於那城；郭子儀使人諭之，明日，引退。

是歲，以尚書右丞韓滉為戶部侍郎、判度支。自兵興以來，所在賦斂無度，倉庫出入無法，國用虛耗。滉為人廉勤，精於簿領，作賦斂出入之法，御下嚴急，吏不敢欺；亦值連歲豐穰，邊境無寇，自是倉庫蓄積始充。滉，休之子也。


春，正月，甲辰，回紇使者擅出鴻臚寺，掠人子女；所司禁之，毆擊所司，以三百騎犯金光、朱雀門。是早，宮門皆閉，上遣中使劉清潭諭之，乃止。三月，郭子儀入朝；丙午，還邠州。

夏，四月，吐蕃五千騎至靈州，尋退。

五月，乙未，赦天下。

秋，七月，癸巳，回紇又擅出鴻臚寺，逐長安令邵說至含光門街，奪其馬；說乘他馬而去，弗敢爭。

盧龍節度使朱希彩既得位，悖慢朝廷，殘虐將卒；孔目官李懷瑗因眾怒，伺間殺之。眾未知所從；經略副使朱泚營於城北，其弟滔將牙內兵，潛使百餘人於眾中大言曰：「節度使非朱副使不可；」眾皆從之。泚遂權知留後，遣使言狀。冬，十月，辛未，以泚為檢校左常侍、幽州、盧龍節度使。

十二月，辛未，置永平軍於滑州。


春，正月，昭義節度使、相州刺史薛嵩薨。子平，年十二，將士脅以為帥，平偽許之；既而讓其叔父崿，夜奉父喪，逃歸鄉里。壬午，制以崿知留後。

二月，壬申，永平節度使令狐彰薨。彰承滑、亳離亂之後，治軍勸農，府廩充實。時籓鎮率皆跋扈，獨彰貢賦未嘗闕；歲遣兵三千詣京西防秋，自繼糧食，道路供饋皆不受，所過秋毫不犯。疾亟，召掌書記高陽齊映，與謀後事，映勸彰請代人，遣子歸私第；彰從之，遺表稱：「昔魚朝恩破史朝義，欲掠滑州，臣不聽，由是有隙。及朝恩誅，值臣寢疾，以是未得入朝，生死愧負。臣今必不起，倉庫畜牧，先已封籍，軍中將士，州縣官吏，按堵待命。伏見吏部尚書劉晏、工部尚書李勉可委大事，願速以代臣。臣男建等，今勒歸東都私第。」彰薨，將士欲立建，建誓死不從，舉家西歸。三月，丙子，以李勉為永平節度使。

吏部侍郎徐浩、薛邕，皆元載、王縉之黨；浩妾弟侯莫陳怤為美原尉，浩屬京兆尹杜濟虛以知驛奏優，又屬邕擬長安尉。怤參台，御史大夫李棲筠劾奏其狀，敕禮部侍郎萬年於邵等按之。邵奏邕罪在敕前，應原除，上怒。夏，五月，乙酉，貶浩明州別駕，邕歙州刺史；丙戌，貶濟杭州刺史，邵桂州長史，朝廷稍肅。

辛卯，鄭王邈薨，贈昭靖太子。

回紇自乾元以來，歲求和市，每一馬易四十縑，動至數萬匹，馬皆駑瘠無用；朝廷苦之，所市多不能盡其數，回紇待遣、繼至者常不絕於鴻臚。至是，上欲悅其意，命盡市之。秋，七月，辛丑，回紇辭歸，載賜遣及馬價，共用車千餘乘。

八月，己未，吐蕃六萬騎寇靈武，踐秋稼而去。辛未，幽州節度使朱泚遣弟滔將五千精騎詣涇州防秋。自安祿山反，幽州兵未嘗為用，滔至，上大喜，勞賜甚厚。

壬申，回紇復遣使者赤心以馬萬匹來求互市。

九月，壬午，循州刺史哥舒晃殺嶺南節度史呂崇賁，據嶺南反。

癸未，晉州男子郇模，以麻辮發，持竹筐葦席，哭於東市。人問其故，對曰：「願獻三十字，一字為一事；若言無所取，請以席裹屍，貯筐中，棄於野。」京兆以聞。上召見，賜新衣，館於客省。其言「團」者，請罷諸州團練使也；「監」者，請罷諸道監軍使也。

魏博節度使田承嗣為安、史父子立祠堂，謂之四聖，且求為相；上令內侍孫知古因奉使諷令毀之。冬，十月，甲辰，加承嗣同平章事以褒之。

靈州破吐蕃萬餘眾。吐蕃眾十萬寇涇、邠，郭子儀遣朔方兵馬使渾瑊將步騎五千拒之。庚申，戰於宜祿。瑊登黃萯原望虜，命據險布拒馬以備其馳突。宿將史抗、溫儒雅等意輕瑊，不用其命；瑊召使擊虜，則已醉矣；見拒馬，曰：「野戰，烏用此為！」命撤之。叱騎兵沖虜陣，不能入而返；虜躡而乘之，官軍大敗，士卒死者什七八，居民為吐蕃所掠千餘人。

甲子，馬璘與吐蕃戰於鹽倉，又敗。璘為虜所隔，逮暮未還，涇原兵馬使焦令諶等與敗卒爭門而入。或勸行軍司馬段秀實乘城拒守，秀實曰：「大帥未知所在，當前擊虜，豈得苟自全乎！」召令諶等讓之曰：「軍法，失大將，麾下皆死。諸君忘其死邪！」令諶等惶懼拜請命。秀實乃發城中兵未戰者悉出，陳於東原，且收散兵，為將力戰狀。吐蕃畏之，稍卻。既夜，璘乃得還。

郭子儀召諸將謀曰：「敗軍之罪在我，不在諸將。然朔方兵精聞天下，今為虜敗，何策可以雪恥？」莫對。渾瑊曰：「敗軍之將，不當復預議。然願一言今日之事，惟理瑊罪，不則再見任。」子儀赦其罪，使將兵趣朝那。虜既破官軍，欲掠汧、隴。鹽州刺史李國臣曰：「虜乘勝必犯郊畿，我掎其後，虜必返顧。」乃引兵趣秦原，鳴鼓而西。虜聞之，至百城，返，渾瑊邀之於隘，盡復得其所掠。馬璘亦出精兵襲虜輜重於潘原，殺數千人，虜遂遁去。

己丑，以江西觀察使路嗣恭兼嶺南節度使，討哥舒晃。

初，元載嘗為西州刺史，知河西、隴右山川形勢。是時，吐蕃數為寇，載言於上曰：「四鎮、北庭既至涇州，無險要可守。隴山高峻，南連泰嶺，北抵大河。今國家西境盡潘原，而吐蕃戍摧沙堡，原州居其中間，當隴山之口，其西皆監牧故地，草肥水美，平涼在其東，獨耕一縣，可給軍食，故壘尚存，吐蕃棄而不居。每歲盛夏，吐蕃畜牧青海，去塞甚遠，若乘間築之，二旬可畢。移京西軍戍原州，移郭子儀軍戍涇州，為之根本，分兵守石門、木峽，漸開隴右，進達安西，據吐蕃腹心，則朝廷可高枕矣。」併圖地形獻之，密遣人出隴山商度功用。會汴宋節度使田神功入朝，上問之，對曰：「行軍料敵，宿將所難，陛下奈何用一書生語，欲舉國從之乎！」載尋得罪，事遂寢。

有司以回紇赤心馬多，請市千匹。郭子儀以為如此，逆其意太甚，自請輸一歲俸為國市之。上不許。十一月，戊子，命市六千匹。

