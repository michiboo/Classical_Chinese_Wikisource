
資治通鑑 第237卷
【唐紀五十三】　起柔兆閹茂，盡屠維赤奮若六月，凡三年有奇。
春，正月，丙寅朔，上帥群臣詣興慶宮上上皇尊號。
丁卯，赦天下，改元。
辛未，以鄂岳觀察使韓皋為奉義節度使。癸酉，以奉義留後伊宥為安州刺史兼安州留後。宥，慎之子也。壬午，加成德節度使王士真同平章事。
甲申，上皇崩於興慶宮。
劉闢既得旌節，志益驕，求兼領三川，上不許。闢遂發兵圍東川節度使李康於梓州，欲以同幕盧文若為東川節度使。推官莆田林蘊力諫闢舉兵，辟怒，械繫於獄，引出，將斬之，陰戒行刑者使不殺，但數礪刃於其頸，欲使屈服而赦之。蘊叱之曰：「豎子，當斬即斬，我頸豈汝砥石邪！」闢顧左右曰：「真忠烈之士也！」乃黜為唐昌尉。上欲討闢而重於用兵，公卿議者亦以為蜀險固難取，杜黃裳獨曰：「闢狂戇書生，取之如拾芥耳！臣知神策軍使高崇文勇略可用，願陛下專以軍事委之，勿置監軍，辟必可擒。」上從之。翰林學士李吉甫亦勸上討蜀，上由是器之。戊子，命左神策行營節度使高崇文將步騎五千為前軍，神策京西行營兵馬使李元奕將步騎二千為次軍，與山南西道節度使嚴礪同討辟。時宿將名位素重者甚眾，皆自謂當征蜀之選，及詔用崇文，皆大驚。
上與杜黃裳論及籓鎮，黃裳曰：「德宗自經憂患，務為姑息，不生除節帥。有物故者，先遣中使察軍情所與則授之。中使或私受大將賂，歸而譽之，即降旄鉞，未嘗有出朝廷之意者。陛下必欲振舉綱紀，宜稍以法度裁製蕃鎮，則天下可得而理也。」上深以為然，於是始用兵討蜀，以至威行兩河，皆黃裳啟之也。
高崇文屯長武城，練卒五千，常如寇至，卯時受詔，辰時即行，器械糗糧，一無所闕。甲午，崇文出斜谷，李元奕出駱谷，同趣梓州。崇文軍至興元，軍士有食於逆旅，折人匕箸者，崇文斬之以徇。
劉闢陷梓州，執李康。二月，嚴礪拔劍州，斬其刺史文德昭。
奚王誨落可入朝。丁酉，以誨落可為饒樂郡王，遣歸。
癸丑，加魏博節度使田季安同平章事。
戊午，上與宰相論：「自古帝王，或勤勞庶政，或端拱無為，互有得失，何為而可？」杜黃裳對曰：「王者上承天地宗廟，下撫百姓四夷，夙夜憂勤，固不可自暇自逸。然上下有分，紀綱有敘，苟慎選天下賢才而委任之，有功則賞，有罪則刑，選用以公，賞刑以信，則誰不盡力，何求不獲哉！明主勞於求人，而逸於任人，此虞舜所以能無為而治者也。至於簿書獄市煩細之事，各有司存，非人主所宜親也。昔秦始皇以衡石程書，魏明帝自按行尚書事，隋文帝衛士傳餐，皆無補於當時，取譏於後來，其耳目形神非不勤且勞也，所務非其道也。夫人主患不推誠，人臣患不竭忠。苟上疑其下，下欺其上，將以求理，不亦難乎！」上深然其言。
三月，丙寅，以神策京西行營節度使范希朝為右金吾大將軍。
高崇文引兵自閬州趣梓州，劉闢將邢泚引兵遁去，崇文入屯梓州。闢歸李康於崇文以求自雪，崇文以康敗軍失守，斬之。丙子，嚴礪奏克梓州。丁丑，制削奪劉闢官爵。
初，韓全義入朝，以其甥楊惠琳知夏綏留後。杜黃裳以全義出征無功，驕蹇不遜，直令致仕，以右驍衛將軍李演為夏綏節度使。惠琳勒兵拒之，表稱「將士逼臣為節度使」。河東節度使嚴綬表請討之。詔河東、天德軍合擊惠琳，綬遣牙將阿跌光進及弟光顏將兵赴之，光進本出河曲步落稽，兄弟在河東軍皆以勇敢聞。辛巳，夏州兵馬使張承金斬惠琳，傳首京師。東川節度使韋丹至漢中，表言「高崇文客軍遠鬥，無所資。若與梓州，綴其士心，必能有功。」夏，四月，丁酉，以崇文為東川節度副使、知節度事。
潘孟陽所至，專事游宴，從僕三百人，多納賄賂。上聞之，甲辰，以孟陽為大理卿，罷其度支、鹽鐵轉運副使。
丙午，策試制舉之士，於是校書郎元稹、監察御史獨孤郁、校書郎下邽白居易、前進士蕭俛、沈傳師出焉。郁，及之子；俛，華之孫；傳師，既濟之子也。
杜佑請解財賦之職，仍舉兵部侍郎、度支使、鹽鐵轉運副使李巽自代。丁未，加佑司徒，罷其鹽鐵轉運使，以巽為度支、鹽鐵轉運使。自劉晏之後，居財賦之職者，莫能繼之。巽掌使一年，征課所入，類晏之多，明年過之，又一年加一百八十萬緡。
戊申，加隴右經略使、秦州刺史劉澭保義軍節度使。
辛酉，以元稹為右拾遺，獨孤郁為左拾遺，白居易為盩厔尉、集賢校理，蕭俛為右拾遺，沈傳師為校書郎。
稹上疏論諫職，以為：「昔太宗以王珪、魏徵為諫官，宴遊寢食未嘗不在左右，又命三品以上入議大政，必遣諫官一人隨之，以參得失，故天下大理。今之諫官，大不得豫召見，次不得參時政，排行就列，朝謁而已。近年以來，正牙不奏事，庶官罷巡對，諫官能舉職者，獨誥命有不便則上封事耳。君臣之際，諷諭於未形，籌畫於至密，尚不能回至尊之盛意，況於既行之誥令，已命之除授，而欲以咫尺之書收絲綸之詔，誠亦難矣。願陛下時於延英召對，使盡所懷，豈可置於其位而屏棄疏賤之哉！」頃之，復上疏，以為：「理亂之始，必有萌象。開直言，廣視聽，理之萌也；甘諂諛，蔽近習，亂之象也。自古人主即位之初，必有敢言之士，人主苟受而賞之，則君子樂行其道，競為忠讜；小人亦貪其利，不為回邪矣。如是，則上下之志通，幽遠之情達，欲無理得乎！苟拒而罪之，則君子卷懷括囊以保其身，小人阿意迎合以竊其位矣。如是，則十步之事，皆可欺也，欲無亂得乎！昔太宗初即政，孫伏伽以小事諫，太宗喜，厚賞之。故當是時，言事者惟患不深切，未嘗以觸忌諱為憂也。太宗豈好逆意而惡從欲哉？誠以順適之快小，而危亡之禍大故也。陛下踐祚，今已週歲，夫聞有受伏伽之賞者。臣等備位諫列，曠日彌年，不得召見，每就列位，屏氣鞠躬，不敢仰視，又安暇議得失，獻可否哉！供奉官尚爾，況疏遠之臣乎！此蓋群下因循之罪也。」因條奏請次對百官、復正牙奏事、禁非時貢獻等十事。
稹又以貞元中王伾、王叔文伎術得幸東宮，永貞之際幾亂天下，上書勸上早擇修正之士使輔導諸子，以為：「太宗自為蕃王，與文學清修之士十八人居。後代太子、諸王，雖有僚屬，日益疏賤，至於師傅之官，非眊聵廢疾不任事者，則休戎罷帥不知書者為之。其友諭贊議之徒，尤為冗散之甚，搢紳皆恥由之。就使時得僻老儒生，越月逾時，僅獲一見，又何暇傅之德義，納之法度哉！夫以匹士愛其子，猶知求明哲之師而教之，況萬乘之嗣，系四海之命乎！」上頗嘉納其言，時召見之。
壬戌，邵王約薨。
五月，丙子，以橫海留後程執恭為節度使。
庚辰，尚書左丞、同平章事鄭餘慶罷為太子賓客。
辛卯，尊太上皇后為皇太后。
劉闢城鹿頭關，連八柵，屯兵萬餘人以拒高崇文。六月，丁酉，崇文擊敗之。闢置柵於關東萬勝堆。戊戌，崇文遣驍將范陽高霞寓攻奪之，下瞰關城，凡八戰皆捷。
加盧龍節度使劉濟兼侍中。己亥，加平盧節度使李師古兼侍中。
庚子，高崇文破劉闢於德陽。癸卯，又破之於漢州。嚴礪遣其將嚴秦破闢眾萬餘人於綿州石碑谷。
初，李師古有異母弟曰師道，常疏斥在外，不免貧窶。師古私謂所親曰：「吾非不友於師道也，吾年十五擁節旄，自恨不知稼穡之艱難。況師道復減吾數歲，吾欲使之知衣食之所自來，且以州縣之務付之，計諸公必不察也。」及師古疾篤，師道時知密州事，好畫及觱篥。師古謂判官高沐、李公度曰：「迨吾之未亂也，欲有問於子。我死，子欲奉誰為帥乎！」二人相顧未對。師古曰：「豈非師道乎？人情誰肯薄骨肉而厚他人，顧置帥不善，則非徒敗軍政也，且覆吾族。師道為公侯子孫，不務訓兵理人，專習小人賤事以為己能，果堪為帥乎？幸諸公審圖之！」閏月，壬戌朔，師古薨。沐、公度秘不發喪，潛逆師道於密州，奉以為節度副使。
秋，七月，癸丑，高崇文破劉闢之眾萬人於玄武。甲午，詔：「凡西川繼援之兵，悉取崇文處分。」
壬寅，葬至德大聖大安孝皇帝於豐陵，廟號順宗。
八月，壬戌，以妃郭氏為貴妃。
丁卯，立皇子寧為鄧王，寬為澧王，宥為遂王，察為深王，寰為洋王，寮為絳王，審為建王。
李師道總軍務，久之，朝命未至。師道謀於將佐，或請出兵掠四境。高沐固止之，請輸兩稅，申官吏，行鹽法，遣使相繼奉表詣京師。杜黃裳請乘其未定而分之。上以劉闢未平，己巳，以師道為平盧留後、知鄆州事。堂後主書滑渙久在中書，與知樞密劉光琦相結，宰相議事有與光琦異者，令渙達意，常得所欲，杜佑、鄭絪等皆低意善視之。鄭餘慶與諸相議事，渙從旁指陳是非，餘慶怒叱之。未幾，罷相。四方賂遺無虛日，中書舍人李吉甫言其專恣，請去之。上命宰相闔中書四門搜掩，盡得其奸狀，九月。辛丑，貶渙雷州司戶，尋賜死。籍沒，家財凡數千萬。
壬寅，高崇文又敗劉闢之眾於鹿頭關，嚴秦敗劉闢之眾於神泉。河東將阿跌光顏將兵會高崇文於行營，愆期一日，懼誅，欲深入自贖，軍於鹿頭之西，斷其糧道，城中憂懼。於是闢、綿江柵將李文悅、鹿頭守將仇良輔皆以城降於崇文。獲闢婿蘇強，士卒降者萬計。崇文遂長驅直指成都，所向崩潰，軍不留行。辛亥，克成都。劉闢、盧文若帥數十騎西奔吐蕃，崇文使高霞寓等追之，及於羊灌田。闢赴江不死，擒之。文若先殺妻子，乃係石自沉。崇文入成都，屯於通衢，休息士卒，市肆不驚，珍寶山積，秋毫不犯，檻劉闢送京師。斬闢大將邢泚、館驛巡官沈衍，餘無所問。軍府事無鉅細，命一遵韋南康故事，從容指手為，一境皆平。
初，韋皋以西山運糧使崔從知邛州事，劉闢反，從以書諫闢；闢發兵攻之，從嬰城固守；闢敗，乃得免。從，融之曾孫也。
韋皋參佐房式、韋乾度、獨孤密、符載、郗士美、段文昌等素服麻屨，銜土請罪。崇文皆釋而禮之，草表薦式等，厚贐而遣之。目段文昌曰：「君必為將相，未敢奉薦。」載，廬山人；式，琯之從子；文昌，志玄之玄孫也。
闢有二妾，皆殊色，監軍請獻之，崇曰：「天子命我討平凶豎，當以撫百姓為先，遽獻婦人以求媚，豈天子之意邪！崇文義不為此。」乃以配將吏之無妻者。
杜黃裳建議征蜀及指受高崇文方略，皆懸合事宜。崇文素憚劉澭，黃裳使謂之曰：「若無功，當以劉澭相代。」故能得其死力。及蜀平，宰相入賀，上目黃裳曰：「卿之功也！」
辛巳，詔征少室山人李渤為左拾遺。渤辭疾不至，然朝政有得失，渤輒附奏陳論。
冬，十月，甲子，易定節度使張茂昭入朝。
制割資、簡、陵、榮、昌、瀘六州隸東川。房式等未至京師，皆除省寺官。丙寅，以高崇文為西川節度使。戊辰，以嚴礪為東川節度使。庚午，以將作監柳晟為山南西道節度使。晟至漢中，府兵討劉闢還，未至城，詔復遣戍梓州，軍士怨怒，，脅監軍，謀作亂。晟聞之，疾驅入城，慰勞之，既而問曰：「汝曹何以得成功？』對曰：「誅反者劉闢耳。」晟曰：「辟以不受詔命，故汝曹得以立功，豈可復使它人誅汝以為功邪？』眾皆拜謝，請詣戍所如詔書。軍府由是獲安。壬午，以平盧留後李師道為節度使。
戊子，劉闢至長安，並族黨誅之。
武寧節度使張愔有疾，上表請代。十一月，戊申，征愔為工部尚書，以東都留守王紹代之，復以濠、泗二州隸武寧軍。徐人喜得二州，故不為亂。
丙辰，以內常侍吐突承璀為左神策中尉。承璀事上於東宮，以干敏得幸。
是歲，回鶻入貢，始以摩尼偕來，於中國置寺處之。其法日晏乃食，食葷而不食湩酪。回鶻信奉之，可汗或與議國事。
春，正月，辛卯，上祀圓丘，赦天下。
上以杜佑高年重德，禮重之，常呼司徒而不名。佑以老疾，請致仕。詔令佑每月入朝不過再三，因至中書議大政。它日聽歸樊川。
門下侍郎、同平章事杜黃裳，有經濟大略而不修小節，故不得久在相位。乙巳以黃裳同平章事，充河中、晉、絳、慈、隰節度使。己酉，以戶部侍郎武元衡為門下侍郎，翰林學士李吉甫為中書侍郎，並同平章事。吉甫聞之感泣，謂中書舍人裴垍曰：「吉甫流落江、淮，逾十五年，一旦蒙恩至此。思所以報德，惟在進賢，而朝廷後進，罕所接識，君有精鑒，願悉為我言之。」垍取筆疏三十餘人，數月之間，選用略盡。當時翕然稱吉甫為得人。
二月，癸酉，邕州奏破黃賊，獲其酋長黃承慶。
夏，四月，甲子，以右金吾大將軍范希朝為朔方、靈、鹽節度使，以右神策、鹽州、定遠兵隸焉，以革舊弊，任邊將也。
秋、八月，劉濟、王士真、張茂昭爭私隙，迭相表請加罪。戊寅，以給事中房式為幽州、成德、義武宣慰使，和解之。
九月，乙酉，密王綢薨。
夏、蜀既平，籓鎮惕息，多求入朝。鎮海節度使李錡亦不自安，求入朝，上許之。遣中使至京口慰撫，且勞其將士。錡雖署判官王澹為留後，實無行意，屢遷行期，澹與敕使數勸諭之。錡不悅，上表稱疾，請至歲暮入朝。上以問宰相，武元衡曰：「陛下初即政，錡求朝得朝，求止得止，可否在錡，將何以令四海！」上以為然，下詔征之。錡詐窮，遂謀反。王澹既掌留務，於軍府頗有制置，錡益不平，密諭親兵使殺之。會頒冬服，錡嚴兵坐幄中，澹與敕使入謁，有軍士數百噪於庭曰：「王澹何人，擅主軍務！」曳下，臠食之；大將趙琦出慰止，又臠食之；注刃於敕使之頸，詬詈，將殺之。錡陽驚，起救之。
冬，十月，己未，詔征錡為左僕射，以御史大夫李元素為鎮海節度使。庚申，錡表言軍變，殺留後、大將。先是，錡選腹心五人為所部五州鎮將，姚志安處蘇州，李深處常州，趙惟忠處湖州，丘自昌處杭州，高肅處睦州，各有兵數千，伺察刺史動靜。至是，錡各使殺其刺史，遣牙將庚伯良將兵三千治石頭城。常州刺史顏防用客李雲計，矯制稱招討副使，斬李深，傳檄蘇、杭、湖、睦。請同進討。湖州刺史辛秘潛募鄉閭子弟數百，夜襲趙惟忠營，斬之。蘇州刺史李素為姚志安所敗，生致於錡，具桎梏釘於船舷，未及京口，會錡敗，得免。乙丑，制削李錡官爵及屬籍。以淮南節度使王鍔統諸道兵為招討處置使，征宣武、義寧、武昌兵並淮南、宣歙兵俱出宣州，江西兵出信州，浙東兵出杭州，以討之。
高崇文在蜀期年，一旦謂監軍曰：「崇文，河朔一卒，幸有功。致位至此。西川乃宰相迴翔之地，崇文叨居日久，豈敢自安！」屢上表稱「蜀中安逸，無所陳力，願效死邊陲。」上擇可以代崇文者而難其人。丁卯，以門下侍郎、同平章事武元衡同平章事，充西川節度使。
李錡以宣州富饒，欲先取之，遣兵馬使張子良、李奉仙、田少卿將兵三千襲之。三人知錡必敗，與牙將裴行立同謀討之。行立，錡之甥也，故悉知錡之密謀。三將營於城外，將發，召士卒諭之曰：「僕射反逆，官軍四集，常、湖二將繼死，其勢已蹙。今乃欲使吾輩遠取宣城，吾輩何為隨之族滅！豈若去逆效順，轉禍為福乎！」眾悅，許諾，即夜，還趨城。行立舉火鼓譟，應之於內，引兵趨牙門。錡聞子良等舉兵，怒，聞行立應之，撫膺曰：「吾何望矣！」跣走，匿樓下。親將李鈞引挽強三百趨山亭，欲戰，行立伏兵邀斬之。錡舉家皆哭，左右執錡，裹之以幕，縋於城下，械送京師。挽強、蕃落爭自殺，屍相枕藉。癸酉，本軍以聞。乙亥，群臣賀於紫宸殿。上愀然曰：「朕之不德，致宇內數有干紀者，朕之愧也，何賀之為！」
宰相議誅錡大功以上親，兵部郎中蔣乂曰：錡大功親，皆淮安靖王之後也。淮安有佐命之功，陪陵、享廟，豈可以末孫為惡而累之乎！」又欲誅其兄弟，乂曰：「錡兄弟，故都統國貞之子也，國貞死王事，豈可使之不祀乎！」宰相以為然。辛巳，錡從父弟宋州刺史銛等皆貶官流放。
十一月，甲申朔，錡至長安，上御興安門，面詰之。對曰：「臣初不反，張子良等教臣耳。」上曰：「卿為元帥，子良等謀反，何不斬之，然後入朝！」錡無以對。乃並其子師回腰斬之。
有司請毀錡祖考塚廟，中丞盧坦上言：「李錡父子受誅，罪已塞矣。昔漢誅霍禹，不罪霍光；先朝誅房遺愛不及房玄齡。《康誥》曰：『父子兄弟，罪不相及。』以錡為不善而罪及五代祖乎？」乃不毀。
有司籍錡家財輸京師。翰林學士裴垍、李絳上言，以為：「李錡僭侈，割剝六州之人以富其家，或枉殺其身而取其財。陛下閔百姓無告，故討而誅之，今輦金帛以輸上京，恐遠近失望。願以逆人資財賜浙西百姓，代今年租賦。」上嘉歎久之，即從其言。
昭義節度使盧從史，內與王士真、劉濟潛通，而外獻策請圖山東，擅引兵東出。上召令還上黨，從史託言就食邢、洺，不時奉詔。久之，乃還。
他日，上召李絳對於浴堂，語之曰：「事有極異者，朕比不欲言之。朕與鄭絪議敕從史歸上黨，續征入朝。絪乃洩之於從史，使稱上黨乏糧，就食山東。為人臣負朕乃爾，將何以處之？」對曰：「審如此，滅族有餘矣！然絪、從史必不自言，陛下誰從得之？」上曰：「吉甫密奏。」絳曰：「臣竊聞搢紳之論，稱絪為佳士，恐必不然。或者同列欲專朝政，疾寵忌前，願陛下更熟察之，勿使人謂陛下信讒也！」上良久曰：「誠然，絪必不至此。非卿言，朕幾誤處分。」上又嘗從容問絳曰：「諫官多謗訕朝政，皆無事實，朕欲謫其尤者一二人以儆其餘，何如？」對曰：「此殆非陛下之意，必有邪臣欲壅蔽陛下之聰明者。人臣死生，系人主喜怒，敢發口諫者有幾！就有諫者皆晝度夜思，朝刪暮減，比得上達，什無二三。故人主孜孜求諫，猶懼不至，況罪之乎！如此，杜天下之口，非社稷之福也。」上善其言而止。
群臣請上尊號曰睿聖文武皇帝，丙申，許之。
盩厔尉、集賢校理白居易作樂府及詩百餘篇，規諷時事，流聞禁中。上風而悅之，召入翰林為學士。
十二月，丙辰，上謂宰相曰：「太宗以神聖之資，群臣進諫者猶往複數四，況朕寡昧，自今事有違，卿當十論，無但一二而已。
丙寅，以高崇文同平章事，充邠寧節度、京西諸軍都統。
山南東道節度使于頔憚上英威，為子季友求尚主。上以皇女普寧公主妻之。翰林學士李絳曰：「頔，虜族，季友，庶孽，不足以辱帝女，宜更擇高門美才。」上曰：「此非卿所知。」己卯，公主適季友，恩禮甚盛。頔出望外，大喜。頃之，上使人諷之入朝謝恩，頔遂奉詔。
是歲，李吉甫撰《元和國計簿》上之，總計天下方鎮四十八，州府二百九十五，縣千四百五十三。其鳳翔、鄜坊、邠寧、振武、涇原、銀夏、靈鹽、河東、易定、魏博、鎮冀、范陽、滄景、淮西、淄青等十五道七十一州不申戶口外，每歲賦稅倚辦止於浙江東、西、宣歙、淮南、江西、鄂岳、福建、湖南八道四十九州，一百四十四萬戶，比天寶稅戶四分減三。天下兵仰給縣官者八十三萬餘人，比天寶三分增一，大率二戶資一兵。其水旱所傷，非時調發，不在此數。
春，正月，癸巳，群臣上尊號曰睿聖文武皇帝；赦天下。「自今長吏詣闕，無得進奉。」知樞密劉光琦奏分遣中使繼赦詣諸道，意欲分其饋遺，翰林學士裴垍、李絳奏「敕使所至煩擾，不若但附急遞。」上從之。光琦稱舊例，上曰：「例是則從之，苟為非是，奈何不改！」
臨涇鎮將郝泚以臨涇地險要，水草美，吐蕃將入寇，必屯其地，言於涇原節度使段祐，奏而城之，自是涇原獲安。
二月，戊寅，咸安大長公主薨於回鶻。三月，回鶻騰裡可汗卒。
癸巳，郇王總薨。
辛亥，御史中丞盧坦奏彈前山南西道節度使柳晟，前浙東觀察使閻濟美違赦進奉。上召坦褒慰之，曰：「朕已釋其罪，不可失信。」坦曰：「赦令宣佈海內，陛下之大信也。晟等不畏陛下法，奈何存小信棄大信乎！」上乃命歸所進於有司。
夏，四月，上策試賢良方正直言極諫舉人，伊闕尉牛僧孺、陸渾尉皇甫湜、前進士李宗閔皆指陳時政之失，無所避；戶部侍郎楊於陵、吏部員外郎韋貫之為考策官，貫之署為上第。上亦嘉之。乙丑，詔中書優與處分。李吉甫惡其言直，泣訴於上，且言「翰林學士裴垍、王涯覆策。湜，涯之甥也，涯不先言；垍無所異同。」上不得已，罷垍、涯學士，垍為戶部侍郎，涯為都官員外郎，貫之為果州刺史。後數日，費之再貶巴州刺史，涯貶虢州司馬。乙亥，以楊於陵為嶺南節度使，亦坐考策無異同也。僧孺等久之不調，各從辟於籓府。僧孺，弘之七世孫；宗閔，元懿之玄孫；貫之，福嗣之六世孫；湜，睦州新安人也。
丁丑，罷五月朔宣政殿朝賀。
以荊南節度使裴均為右僕射。均素附宦官得貴顯，為僕射，自矜大。嘗入朝，逾位而立；中丞盧坦揖而退之，均不從。坦曰：「昔姚南仲為僕射，位在此。」均曰：「南仲何人？」坦曰：「是守正不交權幸者。」坦尋改右庶子。
五月，翰林學士、左拾遺白居易上疏，以為：「牛僧孺等直言時事，恩獎登科，而更遭斥逐，並出為關外官。楊於陵等以考策敢收直言，裴□等以覆策不退直言，皆坐譴謫。盧坦以數舉職事黜庶子。此數人皆今之人望，天下視其進退以卜時之否藏者也。一旦無罪悉疏棄之，上下杜口，眾心洶湧，陛下亦知之乎？且陛下既下詔征之直言，索之極諫，僧孺等所對如此，縱未能推而行之，又何忍罪而斥之乎！昔德宗初即位，亦征直言極諫之士，策問天旱，穆質對云：『兩漢故事，三公當免，卜式著議，弘羊可烹。』德宗深嘉之，自畿尉擢為左補闕。今僧孺等所言未過於穆質，而遽斥之，臣恐非嗣祖宗之道也！」質，寧之子也。
丙午，冊回鶻新可汗為愛登裡囉汨密施合毘伽保義可汗。
西原蠻酋長黃少卿請降。六月，癸亥，以為歸順州刺史。
沙陀勁勇冠諸胡，吐蕃置之甘州，每戰，以為前鋒。回鶻攻吐蕃，取涼州。吐蕃疑沙陀貳於回鶻，欲遷之河外。沙陀懼，酋長朱邪盡忠與其子執宜謀復自歸於唐，遂帥部落三萬，循烏德犍山而東。行三日，吐蕃追兵大至，自洮水轉戰至石門，凡數百合。盡忠死，士眾死者大半。執宜帥其餘眾猶近萬人，騎三千，詣靈州降。靈鹽節度使范希朝聞之，自帥眾迎於塞上，置之鹽州，為市牛羊，廣其畜牧，善撫之。詔置陰山府，以執宜為兵馬使。未幾，盡忠弟葛勒阿波又帥眾七百詣希朝降，詔以為陰山府都督。自是，靈鹽每有征討，用之所向皆捷，靈鹽軍益強。
秋，七月，辛已朔，日有食之。
以右庶子盧坦為宣歙觀察使。蘇強之誅也，兄弘在晉州幕府，自免歸，人莫敢辟。坦奏：「弘有才行，不可以其弟故廢之，請闢為判官。」上曰：「向使蘇強不死，果有才行，猶可用也，況其兄乎！」坦到官，值旱饑，谷價日增，或請抑其價。坦曰：「宣、歙土狹谷少，所仰四方之來者。若價賤，則商船不復來，益困矣。」既而米斗二百，商旅輻湊，民賴以生。
九月，庚寅，以於于頔為司空，同平章事如故；加右僕射裴均同平章事，為山南東道節度使。淮南節度使王鍔入朝。鍔家巨富，厚進奉及賂宦官，求平章事。翰林學士白居易上言以為：「宰相人臣極位，非清望大功不應授。昨除裴均，外議已紛然，今又除鍔，則如鍔之輩皆生冀望。若盡與之，則典章大懷，又不感恩；不與，則厚薄有殊，或生怨望。幸門一啟，無可如何。且鍔在鎮五年，百計誅求，貨財既足，自入進奉。若除宰相，四方籓鎮皆謂鍔以進奉得之，競為割剝，則百姓何以堪之！」事遂寢。
壬辰，加宣武節度使韓弘同平章事。
丙申，以戶部侍郎裴垍為中書侍郎、同平章事。上雖以李吉甫故罷垍學士，然寵信彌厚，故未幾復擢為相。初，德宗不任宰相，天下細務皆自決之，由是裴延齡輩得用事。上在籓邸，心固非之，及即位，選擢宰相，推心委之，嘗謂□等曰：「以太宗、玄宗之明，猶藉輔佐以成其理，況如朕不及先聖萬倍者乎！」垍亦竭誠輔佐。上嘗問□：「為理之要何先？』對曰：「先正其心。」舊制，民輸稅有三：一曰上供，二曰送使，三曰留州。建中初定兩稅，貨重錢輕。是後貨輕錢重，民所出已倍其初。其留州、送使者，所在又降省估，就實估以重斂於民。及垍為相，奏：「天下留州、送使物，請一切用省估。其觀察使，先稅所理之州以自給，不足，然後許稅於所屬之州。」由是江、淮之民稍蘇息。先是，執政多惡諫官言時政得失，□獨賞之。□器局峻整，人不敢幹以私。嘗有故人自遠詣之，□資給優厚，從容款狎。其人乘間求京兆判司，垍曰：「公才不稱此官，不敢以故人之私傷朝廷至公。它日有盲宰相憐公者，不妨得之，垍則必不可。」
戊戌，以中書侍郎、同平章事李吉甫同平章事，充淮南節度使。
河中、晉絳節度使邠宣公社黃裳薨。
冬，十二月，庚戌，置行原州於臨涇，以鎮將郝下泚為刺史。
南詔王異牟尋卒，子尋閣勸立。
春，正月，戊子，簡王遘薨。
渤海康王嵩璘卒，子元瑜立，改元永德。
南方旱饑。庚寅，命左司郎中鄭敬等為江、淮、二浙、荊、湖、襄、鄂等道宣慰使，賑恤之，將行，上戒之曰：「朕宮中用帛一匹，皆籍其數，惟貝周救百姓，則不計費，卿輩宜識此意，勿效潘孟陽飲酒遊山而已。」
給事中李籓在門下，制敕有不可者，即於黃紙後批之。吏請更連素紙，籓曰：「如此，乃狀也，何名批敕！」裴垍薦籓有宰相器。上以門下侍郎、同平章事鄭絪循默取容，二月，丁卯，罷絪為太子賓客，擢籓為門下侍郎、同平章事。籓知無不言，上甚重之。
河東節度使嚴綬，在鎮九年，軍政補署一出監軍李輔光，綬拱手而已。裴垍具奏其狀，請以李鄘代之。三月，乙酉，以綬為左僕射，以鳳翔節度使李鄘為河東節度使。
成德節度使王士真薨，其子副大使承宗自為留後。河北三鎮，相承各置副大使，以嫡長為之，父沒則代領軍務。
上以久旱，欲降德音。翰林學士李絳、白居易上言，以為「欲令實惠及人，無如減其租稅。」又言「宮人驅使之餘，其數猶廣，事宜省費，物貴徇情。」又請「禁諸道橫斂，以充進奉。」又言「嶺南、黔中、福建風俗，多掠良人賣為奴婢，乞嚴禁止。」閏月，己酉，制降天下繫囚，蠲租稅，出宮人，絕進奉，禁掠賣，皆如二臣之請。己未，雨。絳表賀曰：「乃知憂先於事，故能無憂；事至而憂，無救於事。」
初，王叔文之黨既貶，有詔，雖遇赦無得量移。吏部尚書、鹽鐵轉運使李巽奏：「郴州司馬程異，吏才明辨，請以為楊子留後。」上許之。巽精於督察，吏人居千里之外，戰慄如在巽前。異句檢簿籍，又精於巽，卒獲其用。
魏徵玄孫稠貧甚，以故第質錢於人，平盧節度使李師道請以私財贖出之。上命白居易草詔，居易奏言：「事關激勸，宜出朝廷。師道何人，敢掠斯美！望敕有司以官錢贖還後嗣。」上從之，出內庫錢二千緡贖賜魏稠，仍禁質賣。
王承宗叔父士則以承宗擅自立，恐禍及宗，與幕客劉棲楚俱自歸京師。詔以士則為神策大將軍。
□翰林學士李絳等奏曰：「陛下嗣膺大寶，四年於茲，而儲闈未立，典冊不行，是開窺覦之端，乖重慎之義，非所以承宗廟、重社稷也。伏望抑手為謙之小節，行至公之大典。」丁卯，制立長子鄧王寧為皇太子。寧，紀美人之子也。
辛未，靈鹽節度使范希朝奏以太原防秋兵六百人衣糧給沙陀，許之。
夏，四月，山南東道節度使裴均恃有中人之助，於德音後首進銀器千五百餘兩。翰林學士李絳、白居易等上言：「均欲以此嘗陛下，願卻之。」上遽命出銀器付度支。既而有旨諭進奏院：「自今諸道進奉，無得申御史台；有訪問者，輒以名聞。」白居易復以為言，上不聽。
上欲革河北諸鎮世襲之弊，乘王士真死，欲自朝廷除人，不從則興師討之。裴垍曰：「李納跋扈不恭，王武俊有功於國，陛下前許師道，今奪承宗，沮勸違理，彼必不服。」由是議久不決。上以問諸學士，李絳等對曰：「河北不遵聲教，誰不憤歎，然今日取之，或恐未能。成德軍自武俊以來，父子相承四十餘年，人情貫習，不以為非。況承宗已總軍務，一旦易之，恐未即奉詔。又范陽、魏博、易定、淄青以地相傳，與成德同體，彼聞成德除人，必內不自安，陰相黨助，雖茂昭有請，亦恐非誠。所以然者，今國家除人代承宗，彼鄰道勸成，進退有利。若所除之人得入，彼則自以為功；若詔令有所不行，彼因潛相交結，在於國體，豈可遽休！須興師四面攻討，彼將帥則加官爵，士卒則給衣糧，按兵玩寇，坐觀勝負，而勞費之病盡歸國家矣。今江、淮水，公私困竭，軍旅之事，殆未可輕議也。」左軍中尉吐突承璀欲希上意，奪裴垍權，自請將兵討之。上疑未決，宗正少卿李拭奏稱：「承宗不可不討。承璀親近信臣，宜委以禁兵，使統諸軍，誰敢不服！」上以拭狀示諸學士曰：「此奸臣也，知騰欲將承璀，故上此奏。卿曹記之，自今勿令得進用。」昭義節度使盧從史遭父喪，朝廷久未起復，從史懼，因承璀說上，請發本軍討承宗。壬辰，起復從史左金吾大將軍，餘如故。
初，平涼之盟，副無帥判官路泌、會盟判官鄭叔矩皆沒於吐蕃。其後吐蕃請和，泌子隨三詣闕號泣上表，乞從其請。德宗以吐蕃多詐，不許。至是，吐蕃復請和，隨又五上表，詣執政泣請，裴垍、李籓亦言於上，請許其和。上從之。五月，命祠部郎中徐復使吐蕃。
六月，以靈鹽節度使范希朝為河東節度使。朝議以沙陀在靈武，迫近吐蕃，慮其反覆，又部落眾多，恐長谷價，乃命悉從希朝詣河東。希朝選其驍騎千二百，號沙陀軍，置使以領之，而處其餘眾於定襄川。於是朱邪執宜始保神武川之黃花堆。
左軍中尉吐突承璀領功德使，盛修安國寺，奏立聖德碑，高大一準《華岳碑》，先構碑樓，請敕學士撰文，且言「臣已具錢萬緡，欲酬之。」上命李絳為之，絳上言：「堯、舜、禹、湯，未嘗立碑自言聖德，惟秦始皇於巡遊所過，刻石高自稱述，未審陛下欲何所法！且敘修寺之美，不過壯麗觀游，豈所以光益聖德！」上覽奏，承璀適在旁，上命曳倒碑樓。承璀言：「碑樓甚大，不可曳，請徐毀撤。」冀得延引，乘間再論。上厲聲曰：「多用牛曳之！」承璀乃不敢言。凡用百牛曳之，乃倒。

