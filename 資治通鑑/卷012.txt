
起玄黓攝提格，盡昭陽赤奮若，凡十二年。
1　冬，上東擊韓王信餘寇於東垣，過柏人。貫高等壁人於廁中，欲以要上。上欲宿，心動，問曰：「縣名為何？」曰：「柏人。」上曰：「柏人者，迫於人也。」遂不宿而去。十二月，帝行自東垣至。
2　春，三月，行如洛陽。
3　令賈人毋得衣錦、繡、綺、縠、絺、紵、罽，操兵、乘、騎馬。
4　秋，九月，行自洛陽至；淮南王、梁王、趙王、楚王皆從。
5　匈奴冒頓數苦北邊。上患之，問劉敬，劉敬曰：「天下初定，士卒罷於兵，未可以武服也。冒頓殺父代立，妻群母，以力為威，未可以仁義說也。獨可以計久遠，子孫為臣耳；然恐陛下不能為。」上曰：「奈何？」對曰：「陛下誠能以適長公主妻之，厚奉遺之，彼必慕，以為閼氏，生子，必為太子。陛下以歲時漢所餘，彼所鮮，數問遺，因使辨士風諭以禮節。冒頓在，固為子婿；死，則外孫為單于；豈嘗聞外孫敢與大父抗禮者哉！可無戰以漸臣也。若陛下不能遣長公主，而令宗室及後宮詐稱公主，彼知，不肯貴近，無益也。」帝曰：「善！」欲遣長公主。呂后日夜泣曰：「妾唯太子、一女，奈何棄之匈奴！」上竟不能遣。
1　冬，上取家人子名為長公主，以妻單于；使劉敬往結和親約。
2　劉敬從匈奴來，因言：「匈奴河南白羊、樓煩王，去長安近者七百里，輕騎一日一夜可以至秦中。秦中新破，少民，地肥饒，可益實。夫諸侯初起時，非齊諸田、楚昭、屈、景莫能興。今陛下雖都關中，實少民，東有六國之強族，一日有變，陛下亦未得高枕而臥也。臣願陛下徙六國後及豪桀、名家居關中，無事可以備胡，諸侯有變，亦足率以東伐。此強本弱末之術也。」上曰：「善！」十一月，徙齊、楚大族昭氏、屈氏、景氏、懷氏、田氏五族及豪桀於關中，與利田、宅，凡十餘萬口。
3　十二月，上行如洛陽。
4　貫高怨家知其謀，上變告之。於是上逮捕趙王及諸反者。趙午等十餘人皆爭自剄，貫高獨怒罵曰：「誰令公為之？今王實無謀，而並捕王。公等皆死，誰白王不反者？」乃轞車膠致，與王詣長安。高對獄曰：「獨吾屬為之，王實不知。」吏治，搒笞數千，刺剟，身無可擊者，終不復言。呂后數言：「張王以公主故，不宜有此。」上怒曰：「使張敖據天下，豈少而女乎！」不聽。
廷尉以貫高事辭聞。上曰：「壯士！誰知者？以私問之。」中大夫洩公曰：「臣之邑子，素知之，此固趙國立義不侵，為然諾者也。」上使洩公持節往問之箯輿前。洩公與相勞苦，如生平歡，因問：「張王果有計謀不？」高曰：「人情寧不各愛其父母、妻子乎？今吾三族皆以論死，豈愛王過於吾親哉？顧為王實不反，獨吾等為之。」具道本指所以為者、王不知狀。於是洩公入，具以報上。春，正月，上赦趙王敖，廢為宣平侯，徒代王如意為趙王。
上賢貫高為人，使洩公具告之曰：「張王已出。」因赦貫高。貫高喜曰：「吾王審出乎？」洩公曰：「然。」洩公曰：「上多足下，故赦足下。」貫高曰：「所以不死，一身無餘者，白張王不反也。今王已出，吾責已塞，死不恨矣。且人臣有篡弒之名，何面目復事上哉！縱上不殺我，我不愧於心乎！」乃仰絕亢，遂死。
5　詔：「丙寅前有罪，殊死已下，皆赦之。」
6　二月，行自洛陽至。
7　初，上詔：「趙群臣賓客敢從張王者，皆族。」郎中田叔、客孟舒皆處髡鉗為王家奴以從。及張敖既免，上賢田叔、孟舒等。召見，與語，漢廷臣無能出其右者。上盡拜為郡守、諸侯相。
8　夏，六月，乙未晦，日有食之。
9　是歲，更以丞相何為相國。
1　夏，五月，太上皇崩於櫟陽宮。秋，七月，癸卯，葬太上皇於萬年。楚王、梁王皆來送葬。赦櫟陽囚。
2　定陶戚姬有寵於上，生趙王如意。上以太子仁弱，謂如意類己；雖封為趙王，常留之長安。上之關東，戚姬常從，日夜啼泣，欲立其子。呂后年長，常留守，益疏。上欲廢太子而立趙王，大臣爭之，皆莫能得。御史大夫周昌廷爭之強，上問其說。昌為人吃，又盛怒，曰：「臣口不能言，然臣期期知其不可！陛下欲廢太子，臣期期不奉詔！」上欣然而笑。呂后側耳於東廂聽，既罷，見昌，為跪謝，曰：「微君，太子幾廢！」
時趙王年十歲，上憂萬歲之後不全也；符璽御史趙堯請為趙王置貴強相，及呂后、太子、群臣素所敬憚者。上曰：「誰可者？」堯曰：「御史大夫昌，其人也。」上乃以昌相趙，而以堯代昌為御史大夫。
3　初，上以陽夏侯陳豨為相國，監趙、代邊兵；豨過辭淮陰侯。淮陰侯挈其手，辟左右，與之步於庭，仰天歎曰：「子可與言乎？」豨曰：「唯將軍令之！」淮陰侯曰：「公之所居，天下精兵處也；而公，陛下之信幸臣也。人言公之畔，陛下必不信；再至，陛下乃疑矣；三至，必怒而自將。吾為公從中起，天下可圖也。」陳豨素知其能也，信之，曰：「謹奉教！」
豨常慕魏無忌之養士，及為相守邊，告歸，過趙，賓客隨之者千餘乘，邯鄲官舍皆滿。趙相周昌求入見上，具言豨賓客甚盛，擅兵於外數歲，恐有變。上令人覆案豨客居代者諸不法事，多連引豨。豨恐，韓王信因使王黃、曼丘臣等說誘之。
太上皇崩，上使人召豨，豨稱病不至；九月，遂與王黃等反，自立為代王，劫略趙、代。上自東擊之。至邯鄲，喜曰：「豨不南據邯鄲而阻漳水，吾知其無能為矣。」
周昌奏：「常山二十五城，亡其二十城；請誅守、尉。」上曰：「守、尉反乎？」對曰：「不。」上曰：「是力不足，亡罪。」
上令周昌選趙壯士可令將者，白見四人。上嫚罵曰：「豎子能為將乎？」四人慚，皆伏地；上封各千戶，以為將。左右諫曰；「從入蜀、漢，伐楚，賞未遍行；今封此，何功？」上曰：「非汝所知。陳豨反，趙、代地皆豨有。吾以羽檄征天下兵，未有至者，今計唯獨邯鄲中兵耳。吾何愛四千戶，不以慰趙子弟！」皆曰：「善！」
又聞豨將皆故賈人，上曰：「吾知所以與之矣。」乃多以金購豨將，豨將多降。
1　冬，上在邯鄲。陳豨將侯敞將萬餘人遊行，王黃將騎千餘軍曲逆，張春將卒萬餘人渡河攻聊城。漢將軍郭蒙與齊將擊，大破之。太尉周勃道太原入定代地，至馬邑，不下，攻殘之。趙利守東垣，帝攻拔之，更命曰真定。帝購王黃、曼丘臣以千金，其麾下皆生致之。於是陳豨軍遂敗。
淮陰侯信稱病，不從擊豨，陰使人至豨所，與通謀。信謀與家臣夜詐詔赦諸官徒、奴，欲發以襲呂后、太子；部署已定，待豨報。其舍人得罪於信，信囚，欲殺之。春，正月，舍人弟上變，告信欲反狀於呂后。呂后欲召，恐其儻不就，乃與蕭相國謀，詐令人從上所來，言豨已得，死，列侯、群臣皆賀。相國紿信曰：「雖疾，強入賀。」信入，呂后使武士縛信，斬之長樂鐘室。信方斬，曰：「吾悔不用蒯徹之計，乃為兒女子所詐，豈非天哉！」遂夷信三族。
2　將軍柴武斬韓王信於參合。
3　上還洛陽，聞淮陰侯之死，且喜且憐之，問呂后曰：「信死亦何言？」呂后曰：「信言恨不用蒯徹計。」上曰：「是齊辯士蒯徹也。」乃詔齊捕蒯徹。蒯徹至，上曰：「若教淮陰侯反乎？」對曰：「然，臣固教之。豎子不用臣之策，故令自夷於此；如用臣之計，陛下安得而夷之乎！」上怒曰；「烹之！」徹曰：「嗟乎！冤哉烹也！」上曰：「君教韓信反，何冤？」對曰：「秦失其鹿，天下共逐之，高材疾足者先得焉。跖之狗吠堯，堯非不仁，狗固吠非其主。當是時，臣唯獨知韓信，非知陛下也。且天下銳精持鋒欲為陛下所為者甚眾，顧力不能耳，又可盡烹之邪？」上曰：「置之。」
4　立子恆為代王，都晉陽。
5　大赦天下。
6　上之擊陳豨也，徵兵於梁；梁王稱病，使將將兵詣邯鄲。上怒，使人讓之。梁王恐，欲自往謝。其將扈輒曰：「王始不往，見讓而往，往則為禽矣。不如遂發兵反。」梁王不聽。梁太僕得罪，亡走漢，告梁王與扈輒謀反。於是上使使掩梁王，梁王不覺，遂囚之洛陽。有司治「反形已具，請論如法」，上赦以為庶人，傳處蜀青衣。西至鄭，逢呂后從長安來。彭王為呂后泣涕，自言無罪，願處故昌邑。呂后許諾，與俱東。至洛陽，呂后白上曰：「彭王壯士，今徙之蜀，此自遺患；不如遂誅之。妾謹與俱來。」於是呂后乃令其舍人告彭越復謀反。廷尉王恬關奏請族之，上可其奏。三月，夷越三族。梟越首洛陽，下詔：「有收視者，輒捕之。」
梁大夫欒布使於齊，還，奏事越頭下，祠而哭之。吏捕以聞。上召布，罵，欲烹之。方提趨湯，布顧曰：「願一言而死。」上曰：「何言？」布曰：「方上之困於彭城，敗滎陽、成皋間，項王所以遂不能西者，徒以彭王居梁地，與漢合從苦楚也。當是之時，王一顧，與楚則漢破，與漢則楚破。且垓下之會，微彭王，項氏不亡。天下已定，彭王剖符受封，亦欲傳之萬世。今陛下一徵兵於梁，彭王病不行。而陛下疑以為反；反形未具，以苛小案誅滅之。臣恐功臣人人自危也。今彭王已死，臣生不如死，請就烹。」於是上乃釋布罪，拜為都尉。
7　丙午，立皇子恢為梁王。丙寅，立皇子友為淮陽王。罷東郡，頗益梁；罷穎川郡，頗益淮陽。
8　夏，四月，行自洛陽至。
9　五月，詔立秦南海尉趙佗為南粵王，使陸賈即授璽綬，與剖符通使，使和集百越，無為南邊患害。
初，秦二世時，南海尉任囂病且死。召龍川令趙佗，語曰：「秦為無道，天下苦之。聞陳勝等作亂，天下未知所安。南海僻遠，吾恐盜兵侵地至此，欲興兵絕新道自備，待諸侯變；會病甚。且番禺負山險，阻南海，東西數千里，頗有中國人相輔；此亦一州之主也，可以立國。郡中長吏，無足與言者，故召公告之。」即被佗書，行南海尉事。囂死，佗即移檄告橫浦、陽山、湟谿關曰：「盜兵且至，急絕道，聚兵自守！」因稍以法誅秦所置長吏，以其黨為假守。秦已破滅，佗即擊並桂林、象郡，自立為南越武王。
陸生至，尉佗魋結、箕倨見陸生。陸生說佗曰：「足下中國人，親戚、昆弟、墳墓在真定。今足下反天性，棄冠帶，欲以區區之越與天子抗衡為敵國，禍且及身矣！且夫秦失其政，諸族、豪桀並起，唯漢王先入關，據咸陽。項羽倍約，自立為西楚霸王，諸侯皆屬，可謂至強。然漢王起巴、蜀，鞭笞天下，遂誅項羽，滅之。五年之間，海內平定。此非人力，天之所建也。天子聞君王王南越，不助天下誅暴逆，將相欲移兵而誅王。天子憐百姓新勞苦，故且休之，遣臣授君王印，剖符通使。君王宜郊迎，北面稱臣；乃欲以新造未集之越，屈強於此！漢誠聞之，掘燒王先人塚，夷滅宗族，使一偏將將十萬眾臨越，則越殺王降漢如反覆手耳！」於是尉佗乃蹶然起坐，謝陸生曰：「居蠻夷中久，殊失禮義！」因問陸生曰：「我孰與蕭何、曹參、韓信賢？」陸生曰：「王似賢也。」復曰：「我孰與皇帝賢？」陸生曰：「皇帝繼五帝、三皇之業，統理中國；中國之人以億計，地方萬里，萬物殷富；政由一家，自天地剖判未始有也。今王眾不過十萬，皆蠻夷，崎嶇山海間，譬若漢一郡耳，何乃比於漢！」尉佗大笑曰：「吾不起中國，故王此；使我居中國，何遽不若漢！」乃留陸生與飲。數月，曰：「越中無足與語。至生來，令我日聞所不聞。」賜陸生橐中裝直千金，他送亦千金。陸生卒拜尉佗為南越王，令稱臣，奉漢約。歸報，帝大悅，拜賈為太中大夫。
陸生時時前說稱《詩》、《書》，帝罵之曰：「乃公居馬上而得之，安事《詩》、《書》！」陸生曰：「居馬上得之，寧可以馬上治之乎？且湯、武逆取而以順守之；文武並用，長久之術也。昔者吳王夫差、智伯、秦始皇，皆以極武而亡。鄉使秦已並天下，行仁義，法先聖，陛下安得而有之！」帝有慚色，曰：「試為我著秦所以失天下、吾所以得之者及古成敗之國。」陸生乃粗述存亡之徵，凡著十二篇。每奏一篇，帝未嘗不稱善，左右呼萬歲；號其書曰《新語》。
10　帝有疾，惡見人，臥禁中，詔戶者無得入群臣，群臣絳、灌等莫敢入，十餘日。舞陽侯樊噲排闥直入，大臣隨之。上獨枕一宦者臥。噲等見上，流涕曰：「始陛下與臣等起豐、沛，定天下，何其壯也！今天下已定，又何憊也！且陛下病甚，大臣震恐；不見臣等計事，顧獨與一宦者絕乎？且陛下獨不見趙高之事乎？」帝笑而起。
11　秋，七月，淮南王布反。
初，淮陰侯死，布已心恐。及彭越誅，醢其肉以賜諸侯。使者至淮南，淮南王方獵，見醢，因大恐，陰令人部聚兵，候伺旁郡警急。布所幸姬病就醫，醫家與中大夫賁赫對門，赫乃厚饋遺，從姬飲醫家；王疑其與亂，欲捕赫。赫乘傳詣長安上變，言：「布謀反有端，可先未發誅也。」上讀其書，語蕭相國，相國曰：「布不宜有此，恐仇怨妄誣之。請系赫，使人微驗淮南王。」淮南王布見赫以罪亡上變，固已疑其言國陰事；漢使又來，頗有所驗；遂族赫家，發兵反。反書聞，上乃赦賁赫，以為將軍。
上召諸將問計，皆曰：「發兵擊之，坑豎子耳，何能為乎！」汝陰侯滕公召故楚令尹薛公問之。令尹曰：「是固當反。」滕公曰：「上裂地而封之，疏爵而王之；其反何也？」令尹曰：「往年殺彭越，前年殺韓信；此三人者，同功一體之人也，自疑禍及身，故反耳。」滕公言之上，上乃召見，問薛公，薛公對曰：「布反不足怪也。使布出於上計，山東非漢之有也；出於中計，勝敗之數未可知也；出於下計，陛下安枕而臥矣。」上曰：「何謂上計？」對曰：「東取吳，西取楚，並齊，取魯，傳檄燕、趙，固守其所，山東非漢之有也。」「何謂中計？」「東取吳，西取楚，並韓，取魏，據敖倉之粟，塞成皋之口，勝敗之數未可行也。」「何謂下計？」「東取吳，西取下蔡，歸重於越，身歸長沙，陛下安枕而臥，漢無事矣。」上曰：「是計將安出？」對曰：「出下計。」上曰：「何謂廢上、中計而出下計？」對曰：「布，故麗山之徒也，自致萬乘之主，此皆為身，不顧後、為百姓萬世慮者也。故曰出下計。」上曰：「善！」封薛公千戶。乃立皇子長為淮南王。
是時，上有疾，欲使太子往擊黥布。太子客東園公、綺里季、夏黃公、角里先生說建成侯呂釋之曰：「太子將兵，有功則位不益，無功則從此受禍矣。君何不急請呂后，承間為上泣言：『黥布，天下猛將也，善用兵。今諸將皆陛下故等夷，乃令太子將此屬，無異使羊將狼，莫肯為用；且使布聞之，則鼓行而西耳！上雖病，強載輜車，臥而護之，諸將不敢不盡力。上雖苦，為妻子自強！』」於是呂釋之立夜見呂后。呂后承間為上泣涕而言，如四人意。上曰：「吾惟豎子固不足遣，而公自行耳。」
於是上自將兵而東，群臣居守，皆送至霸上。留侯病，自強起，至曲郵，見上曰：「臣宜從，病甚。楚人剽疾，願上無與爭鋒！」因說上令太子為將軍，監關中兵。上曰：「子房雖病，強臥而傅太子。」是時，叔孫通為太傅，留侯行少傅事。發上郡、北地、隴西車騎、巴蜀材官及中尉卒三萬人為皇太子衛，軍霸上。
布之初反，謂其將曰：「上老矣，厭兵，必不能來。使諸將，諸將獨患淮陰、彭越，今皆已死，餘不足畏也。」故遂反。果如薛公之言，東擊荊。荊王賈走死富陵；盡劫其兵，渡淮擊楚。楚發兵與戰徐、僮間。為三軍，欲以相救為奇。或說楚將曰：「布善用兵，民素畏之。且兵法：『諸侯自戰其地為散地』，今別為三，彼敗吾一軍，餘皆走，安能相救！」不聽。布果破其一軍，其二軍散走；布遂引兵而西。
1　冬，十月，上與布兵遇於蘄西，布兵精甚。上壁庸城，望布軍置陳如項籍軍，上惡之。與布相望見，遙謂布曰：「何苦而反？」布曰：「欲為帝耳！」上怒罵之，遂大戰。布軍敗走，渡淮，數止戰，不利，與百餘人走江南，上令別將追之。
2　上還，過沛，留，置酒沛宮，悉召故人、父老、諸母、子弟佐酒，道舊故為笑樂。酒酣，上自為歌，起舞，慷慨傷懷，泣數行下，謂沛父兄曰：「遊子悲故鄉。朕自沛公以誅暴逆，遂有天下；其以沛為朕湯沐邑，復其民，世世無有所與。」樂飲十餘日，乃去。
3　漢別將擊英布軍洮水南、北，皆大破之。布故與番君婚，以故長沙成王臣使人誘布，偽欲與亡走越，布信而隨之。番陽人殺布茲鄉民田舍。
4　周勃悉定代郡、雁門、雲中地，斬陳豨於當城。
5　上以荊王賈無後，更以荊為吳國。辛丑，立兄仲之子濞為吳王，王三郡、五十三城。
6　十一月，上過魯，以太牢祠孔子。
7　上從破黥布歸，疾益甚，愈欲易太子。張良諫不聽，因疾不視事。叔孫通諫曰：「昔者晉獻公以驪姬之故，廢太子，立奚齊，晉國亂者數十年，為天下笑。秦以不蚤定扶蘇，令趙高得以詐立胡亥，自使滅祀，此陛下所親見。今太子仁孝，天下皆聞之。呂后與陛下攻苦食淡，其可背哉！陛下必欲廢適而立少，臣願先伏誅，以頸血污地！」帝曰：「公罷矣，吾直戲耳！」叔孫通曰：「太子，天下本，本一搖，天下振動；奈何以天下為戲乎！」時大臣固爭者多；上知群臣心皆不附趙王，乃止不立。
8　相國何以長安地狹，上林中多空地，棄；願令民得入田，毋收蒿，為禽獸食。上大怒曰：「相國多受賈人財物，乃為請吾苑！」下相國廷尉，械繫之。數日，王衛尉侍，前問曰：「相國何大罪，陛下系之暴也？」上曰：「吾聞李斯相秦皇帝，有善歸主，有惡自與。今相國多受賈豎金，而為之請吾苑以媚於民，故系治之。」王衛尉曰：「夫職事苟有便於民而請之，真宰相事；陛下奈何乃疑相國受賈人錢乎？且陛下距楚數歲，陳豨、黥布反，陛下自將而往；當是時，相國守關中，關中搖足，則關以西非陛下有也！相國不以此時為利，今乃利賈人之金乎？且秦以不聞其過亡天下；李斯之分過，又何足法哉！陛下何疑宰相之淺也！」帝不懌。是日，使使持節赦出相國。相國年老，素恭謹，入，徒跣謝。帝曰：「相國休矣！相國為民請苑，吾不許，我不過為桀、紂王，而相國為賢相。吾故系相國，欲令百姓聞吾過也。」
9　陳豨之反也，燕王綰發兵擊其東北。當是時，陳豨使王黃求救匈奴；燕王綰亦使其臣張勝於匈奴，言豨等軍破。張勝至胡，故燕王藏荼子衍出亡在胡，見張勝曰：「公所以重於燕者，以習胡事也；燕所以久存者，以諸侯數反，兵連不決也。今公為燕，欲急滅豨等；豨等已盡，次亦至燕，公等亦且為虜矣。公何不令燕且緩陳豨，而與胡和！事寬，得長王燕；即有漢急，可以安國。」張勝以為然，乃私令匈奴助豨等擊燕。燕王綰疑張勝與胡反，上書請族張勝。勝還，具道所以為者；燕王乃詐論他人，脫勝家屬，使得為匈奴間。而陰使范齊之陳豨所，欲令久亡，連兵勿決。
漢擊黥布，豨常將兵居代；漢擊斬豨，其裨將降，言燕王綰使范齊通計謀於豨所。帝使使召盧綰，綰稱病；上又使辟陽侯審食其、御史大夫趙堯往迎燕王，因驗問左右。綰愈恐，閉匿，謂其幸臣曰：「非劉氏而王，獨我與長沙耳。往年春，漢族淮陰，夏，誅彭越，皆呂氏計。令上病，屬任呂后；呂后婦人，專欲以事誅異姓王者及大功臣。」乃遂稱病不行，其左右皆亡匿。語頗洩，辟陽侯聞之，歸，具報上，上益怒。又得匈奴降者，言張勝亡在匈奴為燕使。於是上曰：「盧綰果反矣！」春，二月，使樊噲以相國將兵擊綰，立皇子建為燕王。
10　詔曰：「南武侯織，亦粵之世也，立以為南海王。」
11　上擊布時，為流矢所中，行道，疾甚。呂后迎良醫。醫入見，曰：「疾可治。」上嫚罵之曰：「吾以布衣提三尺取天下，此非天命乎！命乃在天，雖扁鵲何益！」遂不使治疾，賜黃金五十斤，罷之。呂后問曰：「陛下百歲後，蕭相國既死，誰令代之？」上曰：「曹參可。」問其次，曰：「王陵可，然少戇，陳平可以助之。陳平知有餘，然難獨任。周勃重厚少文，然安劉氏者必勃也，可令為太尉。」呂后復問其次，上曰：「此後亦非乃所知也。」夏，四月，甲辰，帝崩於長樂宮。丁未，發喪，大赦天下。
12　盧綰與數千人居塞下候伺，幸上疾愈，自入謝。聞帝崩，遂亡入匈奴。
13　五月，丙寅，葬高帝於長陵。
初，高祖不修文學，而性明達，好謀，能聽，自監門、戍卒，見之如舊。初順民心作三章之約。天下既定，命蕭何次律、令，韓信申軍法，張蒼定章程，叔孫通制禮儀；又與功臣剖符作誓，丹書、鐵契，金匱、石室，藏之宗廟。雖日不暇給，規摹弘遠矣。
14　己巳，太子即皇帝位，尊皇后曰皇太后。
15　初，高帝病甚，人有惡樊噲，云：「黨於呂氏，即一日上晏駕，欲以兵誅趙王如意之屬。」帝大怒，用陳平謀，召絳侯周勃受詔床下，曰：「陳平亟馳傳載勃代噲將；平至軍中，即斬噲頭！」二人既受詔，馳傳，未至軍，行計之曰：「樊噲，帝之故人也，功多，且又呂后弟呂嬃之夫，有親且貴。帝以仇怒故欲斬之，則恐後悔；寧囚而致上，上自誅之。」未至軍，為壇，以節召樊噲。噲受詔，即反接，載檻車傳詣長安；而令絳侯勃代將，將兵定燕反縣。
平行，聞帝崩，畏呂嬃讒之於太后，乃馳傳先去。逢使者，詔平與灌嬰屯滎陽。平受詔，立復馳至宮，哭殊悲；因固請得宿衛中。太后乃以為郎中令，使傅教惠帝。是後呂嬃讒乃不得行。樊噲至，則赦，復爵邑。
16　太后令永巷囚戚夫人，髡鉗，衣赭衣，令舂。遣使召趙王如意。使者三反，趙相周昌謂使者曰：「高帝屬臣趙王，趙王年少，竊聞太后怨戚夫人，欲召趙王並誅之，臣不敢遣王。王且亦病，不能奉詔。」太后怒，先使人召昌。昌至長安，乃使人復召趙王。王來，未到；帝知太后怒，自迎趙王霸上，與入宮，自挾與起居飲食。太后欲殺之，不得間。
1　冬，十二月，帝晨出射。趙王少，不能蚤起；太后使人持鴆飲之。犁明，帝還，趙王已死。太后遂斷戚夫人手足，去眼，煇耳，飲喑藥，使居廁中，命日「人彘」。居數日，乃召帝觀人彘。帝見，問知其戚夫人，乃大哭，因病，歲餘不能起。使人請太后曰：「此非人所為。臣為太后子，終不能治天下。」帝以此日飲為淫樂，不聽政。
2　徙淮陽王友為趙王。
3　春，正月，始作長安城西北方。
1　冬，十月，齊悼惠王來朝，飲於太后前。帝以齊王，兄也，置之上坐。太后怒，酌鴆酒置前，賜齊王為壽。齊王起，帝亦起取卮；太后恐，自起泛帝卮。齊王怪之，因不敢飲，佯醉去；問知其鴆，大恐。齊內史士說王，使獻城陽郡為魯元公主湯沐邑。太后喜，乃罷歸齊王。
2　春，正月，癸酉，有兩龍見蘭陵家人井中。
3　隴西地震。
4　夏，旱。
5　郃陽侯仲薨。
6　酇文終侯蕭何病，上親自臨視，因問曰：「君即百歲後，誰可代君者？」對曰：「知臣莫如主。」帝曰：「曹參何如？」何頓首曰：「帝得之矣，臣死不恨！」
秋，七月，辛未，何薨。何置田宅，必居窮僻處，為家，不治垣屋。曰：「後世賢，師吾儉；不賢，毋為勢家所奪。」
癸巳，以曹參為相國。參聞何薨，告舍人：「趣治行！吾將入相。」居無何，使者果召參。始，參微時，與蕭何善；及為將相，有隙；至何且死，所推賢唯參。參代何為相，舉事無所變更，一遵何約束：擇郡國吏木訥於文辭、重厚長者，即召除為丞相史；吏之言文刻深、欲務聲名者，輒斥去之。日夜飲醇酒。卿、大夫以下吏及賓客見參不事事，來者皆欲有言，參輒飲以醇酒；間欲有所言，復飲之，醉而後去，終莫得開說，以為常。見人有細過，專掩匿覆蓋之，府中無事。
參子窋為中大夫。帝怪相國不治事，以為「豈少朕與？」使窋歸，以其私問參。參怒，笞窋二百，曰：「趣入侍！天下事非若所當言也！」至朝時，帝讓參曰：「乃者我使諫君也。」參免冠謝曰：「陛下自察聖武孰與高帝？」上曰：「朕乃安敢望先帝！」又曰：「陛下觀臣能孰與蕭何賢？」上曰：「君似不及也。」參曰：「陛下言之是也。高帝與蕭何定天下，法令既明。今陛下垂拱，參等守職，遵而勿失，不亦可乎？」帝曰：「善！」
參為相國，出入三年，百姓歌之曰：「蕭何為法，較若畫一；曹參代之，守而勿失。載其清淨，民以寧壹。」
1　春，發長安六百里內男女十四萬六千人城長安，三十日罷。
2　以宗室女為公主，嫁匈奴冒頓單于。是時，冒頓方強，為書，使使遺高后，辭極褻嫚。高后大怒，召將相大臣，議斬其使者，發兵擊之。樊噲曰：「臣願得十萬眾橫行匈奴中！」中郎將季布曰：「噲可斬也！前匈奴圍高帝於平城，漢兵三十二萬，噲為上將軍，不能解圍。今歌吟之聲未絕，傷夷者甫起，而噲欲搖動天下，妄言以十萬眾橫行，是面謾也。且夷狄譬如禽獸，得其善言不足喜，惡言不足怒也。」高后曰：「善！」令大謁者張釋報書，深自謙遜以謝之，並遺以車二乘，馬二駟。冒頓復使使來謝，曰：「未嘗聞中國禮義，陛下幸而赦之。」因獻馬，遂和親。
3　夏，五月，立閩越君搖為東海王。搖與無諸，皆越王句踐之後也，從諸侯滅秦，功多，其民便附，故立之。都東甌，世號東甌王。
4　六月，發諸侯王、列侯徒隸二萬人城長安。
5　秋，七月，都廄災。
6　是歲，蜀湔氐反，擊平之。
1　冬，十月，立皇后張氏。后，帝姊魯元公主女也，太后欲為重親，故以配帝。
2　春，正月，舉民孝、弟、力田者，復其身。
3　三月，甲子，皇帝冠，赦天下。
4　省法令妨吏民者；除挾書律。
5　帝以朝太后於長樂宮及間往，數蹕煩民，乃築覆道於武庫南。奉常叔孫通諫曰：「此高帝月出遊衣冠之道也，子孫奈何乘宗廟道上行哉！」帝懼曰：「急壞之！」通曰：「人主無過舉。今已作，百姓皆知之矣。願陛下為原廟渭北，衣冠月出遊之，益廣宗廟，大孝之本。」上乃詔有司立原廟。
6　長樂宮鴻台災。
7　秋，七月，乙亥，未央宮凌室災；丙子，織室災。
1　冬，雷；桃李華，棗實。
2　春，正月，復發長安六百里內男女十四萬五千人城長安，三十日罷。
3　夏，大旱，江河水少，谿谷水絕。
4　秋，八月，己丑，平陽懿侯曹參薨。
1　冬，十月，以王陵為右丞相，陳平為左丞相。
2　齊悼惠王肥薨。
3　夏，留文成侯張良薨。
4　以周勃為太尉。
1　冬，發車騎、材官詣滎陽，太尉灌嬰將。
2　春，正月，辛丑朔，日有食之。
3　夏，五月，丁卯，日有食之，既。
4　秋，八月，戊寅，帝崩於未央宮。大赦天下。九月，辛丑，葬安陵。
初，呂太后命張惶後取他人子養之，而殺其母，以為太子。既葬，太子即皇帝位，年幼；太后臨朝稱制。

