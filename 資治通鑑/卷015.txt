
起玄黓涒灘，盡柔兆閹茂，凡十五年。
1　冬，十一月，上行幸代。
2　春，正月，自代還。
3　夏，六月，梁懷王揖薨，無子。賈誼復上疏曰：「陛下即不定製，如今之勢，不過一傳、再傳，諸侯猶且人恣而不制，豪植而大強，漢法不得行矣。陛下所以為籓扞及皇太子之所恃者，唯淮陽、代二國耳。代，北邊匈奴，與強敵為鄰，能自完則足矣；而淮陽之比大諸侯，廑如黑子之著面，適足以餌大國，而不足以有所禁御。方今制在陛下，制國而令子適足以為餌，豈可謂工哉！臣之愚計，願舉淮南地以益淮陽，而為梁王立後，割淮陽北邊二、三列城與東郡以益梁。不可者，可徙代王而都睢陽。梁起於新郪而北著之河，淮陽包陳而南揵之江，則大諸侯之有異心者破膽而不敢謀。梁足以扞齊、趙，淮陽足以禁吳、楚，陛下高枕，終無山東之憂矣，此二世之利也。當今恬然，適遇諸侯之皆少；數歲之後，陛下且見之矣。夫秦日夜苦心勞力以除六國之禍；今陛下力制天下，頤指如意，高拱以成六國之禍，難以言智，苟身無事，畜亂，宿祝，孰視而不定；萬年之後，傳之老母、弱子，將使不寧，不可謂仁。」帝於是從誼計，徙淮陽王武為梁王，北界泰山，西至高陽，得大縣四十餘城。後歲餘，賈誼亦死，死時年三十三矣。
4　徙城陽王喜為淮南王。
5　匈奴寇狄道。
時匈奴數為邊患，太子家令穎川晁錯上言兵事曰：
帝嘉之，賜錯書，寵答焉。
錯又上言曰：
上從其言，募民徙塞下。
錯復言：
錯為人峭直刻深，以其辯得幸太子，太子家號曰「智囊」。
1　冬，十二月，河決酸棗，東潰金堤、東郡；大興卒塞之。
2　春，三月，除關，無用傳。
3　晁錯言於上曰：
帝從之，令民入粟邊，拜爵各以多少級數為差。
錯復奏言：「陛下幸使天下入粟塞下以拜爵，甚大惠也。竊恐塞卒之食不足用，大渫天下粟。邊食足以支五歲，可令入粟郡縣矣；郡縣足支一歲以上，可時赦，勿收農民租。如此，德澤加於萬民，民愈勤農，大富樂矣。」
上復從其言，詔曰：「道民之路，在於務本。朕親率天下農，十年於今，而野不加辟，歲一不登，民有饑色；是從事焉尚寡而吏未加務。吾詔書數下，歲勸民種樹而功未興，是吏奉吾詔不勤而勸民不明也。且吾農民甚苦而吏莫之省，將何以功焉！其賜農民今年租稅之半。」
1　春，二月，甲寅，詔日；「朕親率天下農耕以供粢盛，皇后親桑以供祭服；其具禮儀。」
2　初，秦時祝官有祕祝，即有災祥，輒移過於下。夏，詔曰：「蓋聞天道，禍自怨起而福繇德興，百官之非，宜由朕躬。今祕祝之官移過於下，以彰吾之不德，朕甚弗取。其除之！」
3　齊太倉令淳于意有罪，當刑，詔獄逮系長安。其少女緹縈上書曰：「妾父為吏，齊中皆稱其廉平；今坐法當刑。妾傷夫死者不可復生，刑者不可復屬，雖後欲改過自新，其道無繇也。妾願沒入為官婢，以贖父刑罪，使得自新。」
天子憐悲其意，五月，詔曰：「《詩》曰：『愷弟君子，民之父母。』今人有過，教未施而刑已加焉，或欲改行為善而道無繇至，朕甚憐之！夫刑至斷支體，刻肌膚，終身不息，何其刑之痛而不德也！豈為民父母之意哉！其除肉刑，有以易之；及令罪人各以輕重，不記逃，有年而免。具為令！」
丞相張蒼、御史大夫馮敬奏請定律曰：「諸當髡者為城旦、舂；當黥者髡鉗為城旦、舂；當劓者笞三百；當斬左止者笞五百；當斬右止及殺人先自告及吏坐受賕、枉法、守縣官財物而即盜之、已論而復有笞罪皆棄市。罪人獄已決為城旦、舂者，各有歲數以免。」制曰：「可。」
是時，上既躬修玄默，而將相皆舊功臣，少文多質。懲惡亡秦之政，論議務在寬厚，恥言人之過失，化行天下，告訐之俗易。吏安其官，民樂其業，畜積歲增，戶口浸息。風流篤厚，禁罔疏闊，罪疑者予民，是以刑罰大省，至於斷獄四百，有刑錯之風焉。
4　六月，詔曰：「農，天下之本，務莫大焉。今勤身從事而有租稅之賦，是為本末者無以異也，其於勸農之道未備。其除田之租稅。」
1　冬，匈奴老上單于十四萬騎入朝那、蕭關，殺北地都尉卬，虜人民畜產甚多；遂至彭陽，使奇兵入燒回中宮，候騎至雍甘泉。帝以中尉周舍、郎中令張武為將軍，發車千乘、騎卒十萬軍長安旁，以備胡寇；而拜昌侯盧卿為上郡將軍，甯侯魏□為北地將軍，隆慮侯周灶為隴西將軍，屯三郡。上親勞軍，勒兵，申教令，賜吏卒，自欲征匈奴。群臣諫，不聽；皇太后固要，上乃止。於是以東陽侯張相如為大將軍，成侯董赤、內史欒布皆為將軍，擊匈奴。單于留塞內月餘，乃去。漢逐出塞即還，不能有所殺。
2　上輦過郎署，問郎署長馮唐曰：「父家安在？」對曰：「臣大父趙人，父徙代。」上曰：「吾居代時，吾尚食監高祛數為我言趙將李齊之賢，戰於巨鹿下。今吾每飯意未嘗不在巨鹿也。父知之乎？」唐對曰：「尚不如廉頗、李牧之為將也。」上搏髀曰：「嗟乎！吾獨不得廉頗、李牧為將！吾豈憂匈奴哉！」唐曰：「陛下雖得廉頗、李牧，弗能用也。」
上怒，起，入禁中，良久，召唐，讓曰：「公奈何眾辱我，獨無間處乎！」唐謝曰：「鄙人不知忌諱。」上方以胡寇為意，乃卒復問唐曰：「公何以知吾不能用廉頗、李牧也？」唐對曰：「臣聞上古王者之遣將也，跪而推轂，曰：『閫以內者，寡人制之；閫以外者，將軍制之。』軍功爵賞皆決於外，歸而奏之，此非虛言也。臣大父言：李牧為趙將，居邊，軍市之租，皆自用饗士；賞賜決於外，不從中覆也。委任而責成功，故李牧乃得盡其智能；選車千三百乘，彀騎萬三千，百金之士十萬，是以北逐單于，破東胡，滅澹林，西抑強秦，南支韓、魏。當是之時，趙幾霸。其後會趙王遷立，用郭開讒，卒誅李牧，令顏聚代之；是以兵破士北，為秦所禽滅。今臣竊聞魏尚為雲中守，其軍市租盡以饗士卒，私養錢五日一椎牛，自饗賓客、軍吏、舍人，是以匈奴遠避，不近雲中之塞。虜曾一入，尚率車騎擊之，所殺甚眾。夫士卒盡家人子，起田中從軍，安知尺籍、伍符！終日力戰，斬首捕虜，上功幕府，一言不相應，文吏以法繩之，其賞不行，而吏奉法必用。臣愚以為陛下賞太輕，罰太重。且雲中守魏尚坐上功首虜差六級，陛下下之吏，削其爵，罰作之。由此言之，陛下雖得廉頗、李牧，弗能用也！」上說。是日，令唐持節赦魏尚，復以為雲中守，而拜唐為車騎都尉。
3　春，詔廣增諸祀壇場、珪幣，且曰：「吾聞祠官祝釐，皆歸福於朕躬，不為百姓，朕甚愧之。夫以朕之不德，而專饗獨美其福，百姓不與焉，是重吾不德也。其令祠官致敬，無有所祈！」
4　是歲，河間文王辟強薨。
5　初，丞相張蒼以為漢得水德，魯人公孫臣以為漢當土德，其應，黃龍見；蒼以為非是，罷之。
1　春，黃龍見成紀。帝召公孫臣，拜為博士，與諸生申明土德，草改歷、服色事。張蒼由此自絀。
2　夏，四月，上始幸雍，郊見五帝，赦天下。
3　九月，詔諸侯王、公卿、郡守舉賢良、能直言極諫者，上親策之。太子家令晁錯對策高第，擢為中大夫。錯又上言宜削諸侯及法令可更定者書凡三十篇。上雖不盡聽，然奇其材。
4　是歲，齊文王則、河間哀王福皆薨，無子，國除。
5　趙人新垣平以望氣見上，言長安東北有神氣，成五采，於是作渭陽五帝廟。
1　夏，四月，上郊祀上帝於渭陽五帝廟。於是貴新垣平至上大夫，賜累千金；而使博士、諸生刺《六經》中作《王制》，謀議巡狩、封禪事。又於長門道北立五帝壇。
2　徙淮南王喜復為城陽王，又分齊為六國；丙寅，立齊悼惠王子在者六人：楊虛侯將閭為齊王，安都侯志為濟北王，武成侯賢為菑川王，白石侯雄渠為膠東王，平昌侯卬為膠西王，扐侯辟光為濟南王。淮南厲王子在者三人：阜陵安為淮南王，安陽侯勃為衡山王，陽周侯賜為廬江王。
3　秋，九月，新垣平使人持玉杯上書闕下獻之。平言上曰：「闕下有寶玉氣來者。」已，視之，果有獻玉杯者，刻曰「人主延壽」。平又言：「臣侯日再中。」居頃之，日卻，復中。於是始更以十七年為元年，令天下大酺。平言曰：「周鼎亡在泗水中。今河決，通於泗，臣望東北汾陰直有金寶氣，意周鼎其出乎！兆見，不迎則不至。」於是上使使治廟汾陰南，臨河，欲祠出周鼎。
1　冬，十月，人有上書告新垣平「所言諧詐也」；下吏治，誅夷平。是後，上亦怠於改正、服、鬼神之事，而渭陽、長門五帝，使祠官領，以時致禮，不往焉。
2　春，三月，孝惠皇后張氏薨。
3　詔曰：「間者數年不登，又有水旱、疾疫之災，朕甚憂之。愚而不明，未達其咎：意者朕之政有所失而行有過與？乃天道有不順，地利或不得，人事多失和，鬼神廢不享與？何以致此？將百官之奉養或廢，無用之事或多與？何其民食之寡乏也？夫度田非益寡，而計民未加益，以口量地，其於古猶有餘，而食之甚不足者，其咎安在？無乃百姓之從事於末以害農者蕃，為酒醪以靡谷者多，六畜之食焉者眾與？細大之義，吾未得其中，其與丞相、列侯、吏二千石、博士議之。有可以佐百姓者，率意遠思，無有所隱！」
1　夏，上行幸雍棫陽宮。
2　六月，代孝王參薨。
3　匈奴連歲入邊，殺略人民、畜產甚多；雲中、遼東最甚，郡萬餘人。上患之，乃使使遺匈奴書。單于亦使當戶報謝，復與匈奴和親。
4　八月，戊戌，丞相張蒼免。帝以皇后弟竇廣國賢，有行，欲相之，曰：「恐天下以吾私廣國，久念不可。」而高帝時大臣，餘見無可者。御史大夫梁國申屠嘉，故以材官蹶張從高帝，封關內侯；庚午，以嘉為丞相，封故安侯。嘉為人廉直，門不受私謁。是時，太中大夫鄧通方愛幸，賞賜累巨萬。帝嘗燕飲通家，其寵幸無比。嘉嘗入朝，而通居上旁，有怠慢之禮，嘉奏事畢，因言曰：「陛下幸愛群臣，則富貴之；至於朝廷之禮，不可以不肅。」上曰：「君勿言，吾私之。」罷朝，坐府中，嘉為檄召通詣丞相府，不來，且斬通。通恐，入言上；上曰：「汝第往，吾今使人召若。」通詣丞相，免冠、徒跣，頓首謝嘉。嘉坐自如，弗為禮，責曰：「夫朝廷者，高帝之朝廷也。通小臣，戲殿上，大不敬，當斬。吏！今行斬之！」通頓首，首盡出血，不解。上度丞相已困通，使使持節召通而謝丞相：「此吾弄臣，君釋之！」鄧通既至，為上泣曰：「丞相幾殺臣！」
1　春，二月，上行幸代。
2　是歲，匈奴老上單于死，子軍臣單于立。
1　夏，四月，丙寅晦，日有食之。
2　五月，赦天下。
3　上行幸雍。
1　春，正月，上行幸隴西；三月，行幸雍；秋，七月，行幸代。
1　冬，匈奴三萬騎入上郡，三萬騎入雲中，所殺略甚眾，烽火通於甘泉、長安。以中大夫令免為車騎將軍，屯飛狐；故楚相蘇意為將軍，屯句注；將軍張武屯北地；河內太守周亞夫為將軍，次細柳；宗正劉禮為將軍，次霸上，祝茲侯徐厲為將軍，次棘門；以備胡。
上自勞軍，至霸上及棘門軍，直馳入，將以下騎送迎。已而之細柳軍，軍士吏被甲，銳兵刃，彀弓弩持滿，天子先驅至，不得入。先驅曰：「天子且至！」軍門都尉曰；「將軍令曰：『軍中聞將軍令，不聞天子之詔！』」居無何，上至，又不得入。於是上乃使使持節詔將軍：「吾欲入營勞軍。」亞夫乃傳言「開壁門」。壁門士請車騎曰：「將軍約：軍中不得驅馳。」於是天子乃按轡徐行。至營，將軍亞夫持兵揖曰：「介冑之士不拜，請以軍禮見。」天子為動，改容，式車，使人稱謝：「皇帝敬勞將軍。」成禮而去。既出軍門，群臣皆驚。上曰：「嗟乎，此真將軍矣！曩者霸上、棘門軍若兒戲耳，其將固可襲而虜也。至於亞夫，可得而犯耶！」稱善者久之。月餘，漢後至邊，匈奴亦遠塞，漢兵亦罷。乃拜周亞夫為中尉。
2　夏，四月，大旱，蝗。令諸侯無入貢；弛山澤，減諸服御，損郎吏員；發倉庾以振民；民得賣爵。
1　夏，六月，已亥，帝崩於未央宮。遺詔曰：
乙巳，葬霸陵。
帝即位二十三年，宮室、苑囿、車騎、服御，無所增益；有不便，輒馳以利民。嘗欲作露台，召匠計之，直百金。上曰：「百金，中人十家之產也。吾奉先帝宮室，常恐羞之，何以台為！」身衣弋綈；所幸慎夫人，衣不曳地；帷帳無文繡；以示敦樸，為天下先。治霸陵，皆瓦器，不得以金、銀、銅、錫為飾，因其山，不起墳。吳王詐病不朝，賜以幾杖。群臣袁盎等諫說雖切，常假借納用焉。張武等受賂金錢，覺，更加賞賜以愧其心；專務以德化民。是以海內安寧，家給人足，後世鮮能及之。
2　丁未，太子即皇帝位，尊皇太后薄氏曰太皇太后，皇后曰皇太后。
3　九月，有星孛於西方。
4　是歲，長沙王吳著薨，無子，國除。
初，高祖賢文王芮，制誥御史：「長沙王忠，其令著令。」至孝惠、高后時，封芮庶子二人為列侯，傳國數世絕。
1　冬，十月，丞相嘉等奏：「功莫大於高皇帝，德莫盛於孝文皇帝。高皇帝廟，宜為帝者太祖之廟；孝文皇帝廟，宜為帝者太宗之廟。天子宜世世獻祖宗之廟，郡國諸侯宜各為孝文皇帝立太宗之廟。」制曰：「可。」
2　夏，四月，乙卯，赦天下。
3　遣御史大夫青至代下與匈奴和親。
4　五月，復收民田半租，三十而稅一。
5　初，文帝除肉刑，外有輕刑之名，內實殺人；斬右止者又當死；斬左止者笞五百，當劓者笞三百，率多死。是歲，下詔曰：「加笞、重罪無異；幸而不死，不可為人。其定律：笞五百曰三百，笞三百曰二百。」
6　以太中大夫周仁為郎中令，張歐為廷尉，楚元王子平陸侯禮為宗正，中大夫晁錯為左內史。仁始為太子舍人，以廉謹得幸。張歐亦事帝於太子宮，雖治刑名家，為人長者，帝由是重之，用為九卿。歐為吏未嘗言按人，專以誠長者處官；官屬以為長者，亦不敢大欺。
1　冬，十二月，有星孛於西南。
2　令天下男子年二十始傅。
3　春，三月，甲寅，立皇子德為河間王，閼為臨江王，餘為淮陽王，非為汝南王，彭祖為廣川王，發為長沙王。
4　夏，四月，壬午，太皇太后薄氏崩。
5　六月，丞相申屠嘉薨。時內史晁錯數請間言事，輒聽，寵幸傾九卿，法令多所更定。丞相嘉自絀所言不用，疾錯。錯為內史，東出不便，更穿一門南出。南出者，太上皇廟堧垣也。嘉聞錯穿宗廟垣，為奏，請誅錯。客有語錯，錯恐，夜入宮上謁，自歸上。至朝，嘉請誅內史錯。上曰：「錯所穿非真廟垣，乃外堧垣，故冗官居其中；且又我使為之，錯無罪。」丞相嘉謝。罷朝，嘉謂長史曰：「吾悔不先斬錯乃請之，為錯所賣。」至舍，因歐血而死。錯以此愈貴。
6　秋，與匈奴和親。
7　八月，丁未，以御史大夫開封侯陶青為丞相。丁巳，以內史晁錯為御史大夫。
8　彗星出東北。
9　秋，衡山雨雹，大者五寸，深者二尺。
10　熒惑逆行守北辰，月出北辰間；歲星逆行天廷中。
11　梁孝王以竇太后少子故，有寵，王四十餘城，居天下膏腴地。賞賜不可勝道，府庫金錢且百巨萬，珠玉寶器多於京師。築東苑，方三百餘里，廣睢陽城七十里，大治宮室，為覆道，自宮連屬於平台三十餘里。招延四方豪俊之士，如吳人枚乘、嚴忌，齊人羊勝、公孫詭、鄒陽，蜀人司馬相如之屬皆從之游。每入朝，上使使持節以乘輿駟馬迎梁王於關下。既至，寵幸無比，入則侍上同輦，出則同車，射獵上林中。因上疏請留，且半歲。梁侍中、郎、謁者著籍引出入天子殿門，與漢宦官無異。

