
資治通鑑 第206卷
卷第二百六

【唐紀二十二】　起強圉作噩，盡上章困敦六月，凡三年有奇。


正月，己亥朔，太后享通天宮。

突厥默啜寇靈州，以許欽明自隨。欽明至城下大呼，求美醬、粱米及墨，意欲城中選良將，引精兵、夜襲虜營，而城中無諭其意者。

箕州刺史劉思禮學相人於術士張憬藏，憬藏謂思禮當歷箕州，位至太師。思禮念太師人臣極貴，非佐命無以致之，乃與洛州錄事參軍綦連耀謀反，陰結朝士，托相術，許人富貴，俟其意悅，因說以「綦連耀有天命，公必因之以得富貴。」鳳閣舍人王劇兼天官侍郎事，用思禮為箕州刺史。

明堂尉河南吉頊聞其謀，以告合宮尉來俊臣，使上變告之。太后使河內王武懿宗推之。懿宗令思禮廣引朝士，許免其死，凡小忤意者皆引之。於是思禮引鳳閣侍郎同平章事李元素、夏官侍郎同平章事孫元亨、知天官侍郎事石抱忠、劉奇、給事中周譒及王勃兄涇州刺史勉、弟監察御史助等，凡三十六家，皆海內名士，窮楚毒以成其獄。壬戌，皆族誅之，親舊連坐流竄者千餘人。

初，懿宗寬思禮於外，使誣引諸人。諸人既誅，然後收思禮，思禮悔之。懿宗自天授以來，太后數使之鞫獄，喜誣陷人，時人以為周、來之亞。

來俊臣欲擅其功，復羅告吉頊；頊上變，得召見，僅免。俊臣由是復用，而頊亦以此得進。俊臣黨人羅告司刑府史樊惎謀反，誅之。惎子訟冤於朝堂，無敢理者，乃援刀自刳其腹。秋官侍郎上邽劉如璿見之，竊歎而泣。俊臣奏如璿黨惡逆，下獄，處以絞刑；制流絞州。

尚乘奉御張易之，行成之族孫也，年少，美姿容，善音律。太平公主薦易之弟昌宗入侍禁中，昌宗復薦易之，兄弟皆得幸於太后，常傅朱粉，衣錦繡。昌宗累遷散騎常侍，易之為司衛少卿；拜其母韋氏、臧氏為太夫人，賞賜不可勝紀，仍敕鳳閣侍郎李迥秀為臧氏私夫。迥秀，大亮之族孫也。武承嗣、三思、懿宗、宗楚客、晉卿皆侯易之門庭，爭執鞭轡，謂易之為五郎，昌宗為六郎。

癸亥，突厥默啜寇勝州，平狄軍副使安道買擊破之。

甲子，以原州司馬婁師德守鳳閣侍郎、同平章事。

春，三月，戊申，清邊道總管王孝傑、蘇宏暉等將兵十七萬與孫萬榮戰於東硤石谷，唐兵大敗，孝傑死之。

孝傑遇契丹，帥精兵為前鋒，力戰。契丹引退，孝傑追之，行背懸崖，契丹回兵薄之，宏暉先遁，孝傑墜崖死，將士死亡殆盡。管記洛陽張說馳奏其事。太后贈孝傑官爵，遣使斬宏暉以徇；使者未至，宏暉以立功得免。

武攸宜軍漁陽，聞孝傑等敗沒，軍中震恐，不敢進。契丹乘勝寇幽州，攻陷城邑，剽掠吏民，攸宜遣將擊之，不克。

閻知微、田歸道同使突厥，冊默啜為可汗。知微中道遇默啜使者，輒與之緋袍、銀帶，且上言：「虜使至都，宜大為供張。」歸道上言：「突厥背誕積年，方今悔過，宜待聖恩寬宥。今知微擅與之袍帶，使朝廷無以復加；宜令反初服以俟朝恩。又，小虜使臣，不足大為供張。」太后然之。知微見默啜，舞蹈，吮其靴鼻；歸道長揖不拜。默啜囚歸道，將殺之，歸道辭色不撓，責其無厭，為陳禍福。阿波達干元珍曰：「大國使者，不可殺也。」默啜怒稍解，但拘留不遣。

初，鹹亨中，突厥有降者，皆處之豐、勝、靈、夏、朔、代六州，至是，默啜求六州降戶及單于都護府之地，並谷種、繒帛、農器、鐵，太后不許。默啜怒，言辭悖慢。姚□、楊再思以契丹未平，請依默啜所求給之。麟台少監、知鳳閣侍郎贊皇李嶠曰：「戎狄貪而無信，此所謂『藉寇兵資盜糧』也，不如治兵以備之。」□、再思固請與之，乃悉驅六州降戶數千帳以與默啜，並給谷種四萬斛，雜彩五萬段，農器三千事，鐵數萬斤，並許其昏。默啜由是益強。

田歸道始得還，與閻知微爭論於太后前。歸道以為默啜必負約，不可恃和親，宜為之備。知微以為和親必可保。

夏，四月，鑄九鼎成，徙置通天宮。豫州鼎高丈八尺，受千八百石；餘州高丈四尺，受千二百石；各圖山川物產於其上，共用銅五十六萬七百餘斤。太后欲以黃金千兩塗之，姚□曰：「九鼎神器，貴於天質自然。且臣觀其五采煥炳相雜，不待金色以為炫耀。」太后從之。自玄武門曳入，令宰相、諸王帥南北牙宿衛兵十餘萬人並仗內大牛、白象共曳之。

前益州長史王及善已致仕，會契丹作亂，山東不安，起為滑州刺史。太后召見，問以朝廷得失，及善陳治亂之要十餘條。太后曰：「外州末事，此為根本，卿不可出。」癸酉，留為內史。

癸未，以右金吾衛大將軍武懿宗為神兵道行軍大總管，與右豹韜衛將軍何迦密將兵擊契丹。五月，癸卯，又以婁師德為清邊道副大總管，右武威衛將軍沙吒忠義為前軍總管，將兵二十萬擊契丹。

先是，有朱前疑者，上書云：「臣夢陛下壽滿八百。」即拜拾遺。又自言「夢陛下發白再玄，齒落更生。」遷駕部郎中。出使還，上書云：「聞嵩山呼萬歲。」賜以緋算袋，時未五品，於綠衫上佩之。會發兵討契丹，敕京官出馬一匹供軍，酬以五品。前疑買馬輸之，屢抗表求進階；太后惡其貪鄙，六月，乙丑，敕還其馬，斥歸田裡。

右司郎中馮翊喬知之有美妾曰碧玉，知之為之不昏。武承嗣藉以教諸姬，遂留不還。知之作《綠珠怨》詩以寄之，碧玉赴井死。承嗣得詩於裙帶，大怒，諷酷吏羅告，族之。

司僕少卿來俊臣倚勢貪淫，士民妻妾有美者，百方取之；或使人羅告其罪，矯稱敕以取其妻，前後羅織誅人，不可勝計。自宰相以下，籍其姓名而取之。自言才比石勒。監察御史李昭德素惡俊臣，又嘗庭辱秋官侍郎皇甫文備，二人共誣昭德謀反，下獄。

俊臣欲羅告武氏諸王及太平公主，又欲誣皇嗣及廬陵王與南北牙同反，冀因此盜國權，河東人衛遂忠告之。諸武及太平公主恐懼，共發其罪，系獄，有司處以極刑。太后欲赦之，奏上三日，不出。王及善曰：「俊臣凶狡貪暴，國之元惡，不去之，必動搖朝廷。」太后游苑中，吉頊執轡，太后問以外事，對曰：「外人唯怪來俊臣奏不下。」太后曰：「俊臣有功於國，朕方思之。」頊曰：「於安遠告虺貞反，既而果反，今止為成州司馬。俊臣聚結不逞，誣構良善，贓賄如山，冤魂塞路，國之賊也，何足惜哉！」太后乃下其奏。

丁卯，昭德、俊臣同棄市，時人無不痛昭德而快俊臣。仇家爭啖俊臣之肉，斯須而盡，抉眼剝面，披腹出心，騰蹋成泥。太后知天下惡之，乃下制數其罪惡，且曰：「宜加赤族之誅，以雪蒼生之憤，可准法籍沒其家。」士民皆相賀於路曰：「自今眠者背始帖席矣！」

俊臣以告綦連耀功，賞奴婢十人。俊臣閱司農婢，無可者，以西突厥可汗斛瑟羅家有細婢，善歌舞，欲得以為賞口，乃使人誣告斛瑟羅反。諸酋長詣闕割耳剺面訟冤者數十人。會俊臣誅，乃得免。

俊臣方用事，選司受其屬請不次除官者，每銓數百人。俊臣敗，侍郎皆自首。太后責之，對曰：「臣負陛下，死罪！臣亂國家法，罪止一身；違俊臣語，立見滅族。」太后乃赦之。

上林令侯敏素諂事俊臣，其妻董氏諫之曰：「俊臣國賊，指日將敗，君宜遠之。」敏從之。俊臣怒，出為武龍令。敏欲不住，妻曰：「速去勿留！」俊臣敗，其黨皆流嶺南，敏獨得免。

太后征於安遠為尚食奉御，擢吉頊為右肅政中丞。

以檢校夏官侍郎宗楚客同平章事。

武懿宗軍至趙州，聞契丹將駱務整數千騎將至冀州，懿宗懼，欲南遁。或曰：「虜無輜重，以抄掠為資，若按兵拒守，勢必離散，從而擊之，可有大功。」懿宗不從，退據相州，委棄軍資器仗甚眾。契丹遂屠趙州。

甲午，孫萬榮為奴所殺。

萬榮之破王孝傑也，於柳城西北四百里依險築城，留其老弱婦女、所獲器仗資財，使妹夫乙冤羽守之，引精兵寇幽州。恐突厥默啜襲其後，遣五人至黑沙，語默啜曰：「我已破王孝傑百萬之人，唐人破膽，請與可汗乘勝共取幽州。」三人先至，默啜喜，賜以緋袍。二人後至，默啜怒其稽緩，將殺之，二人曰：「請一言而死。」默啜問其故，二人以契丹之情告。默啜乃殺前三人而賜二人緋，使為鄉導，發兵取契丹新城，殺所獲涼州都督許欽明以祭天；圍新城三日，克之，盡俘以歸。使乙冤羽馳報萬榮。

時萬榮方與唐兵相持，軍中聞之，恟懼。奚人叛萬榮，神兵道總管楊玄基擊其前，奚兵擊其後，獲其將何阿小。萬榮軍大潰，帥輕騎數千東走。前軍總管張九節遣兵邀之於道，萬榮窮蹙，與其奴逃至潞水東，息於林下，歎曰：「今欲歸唐，罪已大。歸突厥亦死，歸新羅亦死。將安之乎！」奴斬其首以降，梟之四方館門。其餘眾及奚、□皆降於突厥。

戊子，特進武承嗣、春官尚書武三思並同鳳閣鸞台三品。

辛卯，制以契丹初平，命河內王武懿宗、婁師德及魏州刺史狄仁傑分道安撫河北。懿宗所至殘酷，民有為契丹所脅從復來歸者，懿宗皆以為反，生刳取其膽。先是，何阿小嗜殺人，河北人為之語曰：「唯此兩何，殺人最多。」

秋，七月，丁酉，昆明內附，置竇州。

武承嗣、武三思並罷政事。

庚午，武攸宜自幽州凱旋。武懿宗奏河北百姓從賊者請盡族之，左拾遺王求禮庭折之曰：「此屬素無武備，力不勝賊，苟從之以求生，豈有叛國之心！懿宗擁強兵數十萬，望風退走，賊徒滋蔓，又欲移罪於草野詿誤之人，為臣不忠，請先斬懿宗以謝河北！」懿宗不能對。司刑卿杜景儉亦奏：「此皆脅從之人，請悉原之。」太后從之。

八月，丙戌，納言姚□坐事左遷益州長史，以太子宮尹豆盧欽望為文昌右相、鳳閣鸞台三品。

九月，壬辰，大享通天宮，赦天下，改元。

庚戌，婁師德守納言。

甲寅，太后謂侍臣曰：「頃者周興、來俊臣按獄，多連引朝臣，雲其謀反；國有常法，朕安敢違！中間疑其不實，使近臣就獄引問，得其手狀，皆自承服，朕不以為疑。自興、俊臣死，不復聞有反者，然則前死者不有冤邪？」夏官侍郎姚元崇對曰：「自垂拱以來坐謀反死者，率皆興等羅織，自以為功。陛下使近臣問之，近臣亦不自保，何敢動搖！所問者若有翻覆，懼遭慘毒，不若速死。賴天啟聖心，興等伏誅，臣以百口為陛下保，自今內外之臣無復反者；若微有實狀，臣請受知而不告之罪。」太后悅曰：「向時宰相皆順成其事，陷朕為淫刑之主；聞卿所言，深合朕心。」賜元崇錢千緡。

時人多為魏元忠訟冤者，太后復召為肅政中丞。元忠前後坐棄市流竄者四。嘗侍宴，太后問曰：「卿往者數負謗，何也？」對曰：「臣猶鹿耳，羅織之徒欲得臣肉為羹，臣安所避之！」

冬，閏十月，甲寅，以幽州都督狄仁傑為鸞台侍郎，司刑卿杜景儉為鳳閣侍郎，並同平章事。

仁傑上疏，以為：「天生四夷，皆在先王封略之外，故東拒滄海，西阻流沙，北橫大漠，南阻五嶺，此天所以限夷狄而隔中外也。自典籍所紀，聲教所及，三代不能至者，國家盡兼之矣。詩人矜薄伐於太原，美化行於江、漢，則三代之遠裔，皆國家之域中也。若乃用武荒外，邀功絕域，竭府庫之實以爭不毛之地，得其人不足增賦，獲其土不可耕織，苟求冠帶遠夷之稱，不務固本安人之術，此秦皇、漢武之所行，非五帝、三王之事業也。始皇窮兵極武，務求廣地，死者如麻，至天下潰叛。漢武征伐四夷，百姓困窮，盜賊蜂起；末年悔悟，息兵罷役，故能為天所祐。近者國家頻歲出師，所費滋廣，西戍西鎮，東戍安東，調發日加，百姓虛弊。今關東饑饉，蜀、漢逃亡，江、淮已南，徵求不息，人不復業，相率為盜，本根一搖，憂患不淺。其所以然者，皆以爭蠻貊不毛之地，乖子養蒼生之道也。昔漢元納賈捐之之謀而罷朱崖郡，宣帝用魏相之策而棄車師之田，豈不欲慕尚虛名，蓋憚勞人力也。近貞觀年中克平九姓，立李思摩為可汗，使統諸部者，蓋以夷狄叛則伐之，降則撫之，得推亡固存之義，無遠戍勞人之役，此近日之令典，經邊之故事也。竊謂宜立阿史那斛瑟羅為可汗，委之四鎮，繼高氏絕國，使守安東。省軍費於遠方，並甲兵於塞上，使夷狄無侵侮之患則可矣，何必窮其窟穴，與螻蟻校長短哉！但當敕邊兵，謹守備，遠斥侯，聚資糧，待其自致，然後擊之。以逸待勞則戰士力倍，以主御客則我得其便，堅壁清野則寇無所得；自然賊深入則有顛躓之慮，淺入必無虜獲之益。如此數年，可使二虜不擊而服矣。」事雖不行，識者是之。

鳳閣舍人李嶠知天官選事，始置員外官數千人。

先是歷官以是月為正月，以臘月為閏。太后欲正月甲子朔冬至，乃下制以為：「去晦仍見月，有爽天經。可以今月為閏月，來月為正月。」


正月，甲子朔，冬至，太后享通天宮；赦天下，改元。

夏官侍郎宗楚客罷政事。

春，二月，乙未，文昌右相、同鳳閣鸞台三品豆盧欽望罷為太子賓客。

武承嗣、三思營求為太子，數使人說太后曰：「自古天子未有以異姓為嗣者。」太后意未決。狄仁傑每從容言於太后曰：「文皇帝櫛風沐雨，親冒鋒鏑，以定天下，傳之子孫。太帝以二子托陛下。陛下今乃欲移之他族，無乃非天意乎！且姑侄之與母子孰親？陛下立子，則千秋萬歲後，配食太廟，承繼無窮；立侄，則未聞侄為天子而祔姑於廟者也。」太后曰：「此朕家事，卿勿預知。」仁傑曰：「王者為四海為家，四海之內，孰非臣妾，何者不為陛下家事！君為元首，臣為股肱，義同一體，況臣備位宰相，豈得不預知乎！」又勸太后召還廬陵王。王方慶、王及善亦勸之。太后意稍寤。他日，又謂仁傑曰：「朕夢大鸚鵡兩翅皆折，何也？」對曰：「武者，陛下之姓，兩翼，二子也。陛下起二子，則兩翼振矣。」太后由是無立承嗣、三思之意。

孫萬榮之圍幽州也，移檄朝廷曰：「何不歸我廬陵王？」吉頊與張易之、昌宗皆為控鶴監供奉，易之兄弟親狎之。頊從容說二人曰：「公兄弟貴寵如此，非以德業取之也，天下側目切齒多矣。不有大功於天下，何以自全？竊為公憂之！」二人懼，涕泣問計。頊曰：「天下士庶未忘唐德，鹹復思廬陵王。主上春秋高，大業須有所付；武氏諸王非所屬意。公何不從容勸主上立廬陵王以系蒼生之望！如此，豈徒免禍，亦可以長保富貴矣。」二人以為然，承間屢為太后言之。太后知謀出於頊，乃召問之，頊復為太后具陳利害，太后意乃定。

三月，己巳，託言廬陵王有疾，遣職方員外郎瑕丘徐彥伯召廬陵王及其妃、諸子詣行在療疾。戊子，廬陵王至神都。

夏，四月，庚寅朔，太后祀太廟。

辛丑，以婁師德充隴右諸軍大使，仍檢校營田事。

六月，甲午，命淮陽王武延秀下突厥，納默啜女為妃；豹韜衛大將軍閻知微攝春官尚書，右武衛郎將楊齊莊攝司賓卿，繼金帛巨億以送之。延秀，承嗣之子也。

鳳閣舍人襄陽張柬之諫曰：「自古未有中國親王娶夷狄女者。」由是忤旨，出為合州刺史。

秋，七月，鳳閣侍郎、同平章事杜景儉罷為秋官尚書。

八月，戊子，武延秀至黑沙南庭。突厥默啜謂閻知微等曰：「我欲以女嫁李氏，安用武氏兒邪！此豈天子之子乎！我突厥世受李氏恩，聞李氏盡滅，唯兩兒在，我今將兵輔立之。」乃拘延秀於別所，以知微為南面可汗，言欲使之主唐民也。遂發兵襲靜難、平狄、清夷等軍，靜難軍使慕容玄崱以兵五千降之。虜勢大振，進寇媯、檀等州。前從閻知微入突厥者，默啜皆賜之五品、三品之服，太后悉奪之。

默啜移書數朝廷曰：「與我蒸谷種，種之不生，一也。金銀器皆行濫，非真物，二也。我與使者緋紫皆奪之，三也。繒帛皆疏惡，四也。我可汗女當嫁天子兒，武氏小姓，門戶不敵，罔冒為昏，五也。我為此起兵，欲取河北耳。」

監察御史裴懷古從閻知微入突厥，默啜欲官之，不受。囚，將殺之，逃歸；抵晉陽，形容羸瘁。突騎噪聚，以為間諜，欲取其首以求功。有果毅嘗為人所枉，懷古按直之，大呼曰：「裴御史也！」救之，得全。至都，引見，遷祠部員外郎。

時諸州聞突厥入寇，方秋，爭發民修城。衛州刺史太平敬暉謂僚屬曰：「吾聞金湯非粟不守，奈何捨收穫而事城郭乎？悉罷之，使歸田，百姓大悅。

甲午，鸞台侍郎、同平章事王方慶罷為麟台監。

太子太保魏宣王武承嗣，恨不得為太子，意怏怏，戊戌，病薨。

庚子，以春官尚書武三思檢校內史，狄仁傑兼納言。

太后命宰相各舉尚書郎一人，仁傑舉其子司府丞光嗣，拜地官員外郎，已而稱職。太后喜曰：「卿足繼祁奚矣！」

通事舍人河南元行沖，博學多通，仁傑重之。行沖數規諫仁傑，且曰：「凡為家者必有儲蓄脯醢以適口，參術以攻疾。僕竊計明公之門，珍味多矣，行沖請備藥物之末。」仁傑笑曰：「吾藥籠中物，何可一日無也！」行沖名澹，以字行。

以司屬卿武重規為天兵中道大總管，右武衛將軍沙吒忠義為天兵西道總管，幽州都督下邽張仁願為天兵東道總管，將兵三十萬以討突厥默啜；又以左羽林衛大將軍閻敬容為天兵西道後軍總管，將兵十五萬為後援。

癸丑，默啜寇飛狐，乙卯，陷定州，殺刺史孫彥高及吏民數千人。

九月，甲子，以夏官尚書武攸寧同鳳閣鸞台三品。

改突厥默啜為斬啜。

默啜使閻知微招諭趙州，知微與虜連手蹋《萬歲樂》於城下。將軍陳令英在城上謂曰：「尚書位任非輕，乃為虜蹋歌，獨無慚乎！知微微吟曰：「不得已，《萬歲樂》。」

戊辰，默啜圍趙州，長史唐般若翻城應之。刺史高睿與妻秦氏仰藥詐死，虜輿之詣默啜，默啜以金師子帶、紫袍示之曰：「降則拜官，不降則死！」睿顧其妻，妻曰：「酬報國恩，正在今日！」遂俱閉目不言。經再宿，虜知不可屈，乃殺之。虜退，唐般若族誅；贈睿冬官尚書，謚曰節。睿，熲之孫也。

皇嗣固請遜位於廬陵王，太后許之。壬申，立廬陵王哲為皇太子，復名顯。赦天下。

甲戌，命太子為河北道元帥以討突厥。先是，募人月餘不滿千人，及聞太子為帥，應募者雲集，未幾，數盈五萬。

戊寅，以狄仁傑為河北道行軍副元帥，右丞宋玄爽為長史，右台中丞崔獻為司馬，左台中丞吉頊為監軍使。時太子不行，命仁傑知元帥事，太后親送之。

藍田令薛訥，仁貴之子也，太后擢為左威衛將軍、安東道經略。將行，言於太后曰：「太子雖立，外議猶疑未定；苟此命不易，丑虜不足平也。」太后深然之。王及善請太子赴外朝以慰人心，從之。以天官侍郎蘇味道為鳳閣侍郎、同平章事。味道前後在相位數歲，依阿取容，嘗謂人曰：「處事不宜明白，但摸稜持兩端可矣。」時人謂之「蘇摸稜」。

癸未，突厥默啜盡殺所掠趙、定等州男女萬餘人，自五回道去，所過，殺掠不可勝紀。沙吒忠義等但引兵躡之，不敢逼。狄仁傑將兵十萬追之，無所及。默啜還漠北，擁兵四十萬，據地萬里，西北諸夷皆附之，甚有輕中國之心。

冬，十月，制：都下屯兵，命河內王武懿宗、九江王武攸歸領之。

癸卯，以狄仁傑為河北道安撫大使。時河北人為突厥所驅逼者，虜退，懼誅，往往亡匿。仁傑上疏，以為：「朝廷議者皆罪契丹、突厥所脅從之人，言其跡雖不同，心則無別。誠以山東近緣軍機調發傷重，家道悉破，或至逃亡。重以官典侵漁，因事而起，枷杖之下，痛切肌膚，事迫情危，不循禮義。愁苦之地，不樂其生，有利則歸，且圖賒死，此乃君子之愧辱，小人之常行也。又，諸城入偽，或待天兵，將士求功，皆雲攻得，臣憂濫賞，亦恐非辜。以經與賊同，是為惡地，至有污辱妻子，劫掠貨財，兵士信知不仁，簪笏未能以免，乃是賊平之後，為惡更深。且賊務招攜，秋毫不犯，今之歸正，即是平人，翻被破傷，豈不悲痛！夫人猶水也，壅之則為泉，疏之則為川，通塞隨流，豈有常性！今負罪之伍，必不在家，露宿草行，潛竄山澤，赦之則出，不赦則狂，山東群盜，緣茲聚結。臣以邊塵暫起，不足為憂，中土不安，此為大事。罪之則眾情恐懼，恕之則反側自安。伏願曲赦河北諸州，一無所問。」制從之。仁傑於是撫慰百姓，得突厥所驅掠者，悉遞還本貫。散糧運以賑貧乏，修郵驛以濟旋師。恐諸將及使者妄求供頓，乃自食蔬糲，禁其下無得侵擾百姓，犯者必斬。河北遂安。

以夏官侍郎姚元崇、秘書少監李嶠並同平章事。

突厥默啜離趙州，乃縱閻知微使還。太后命磔於天津橋南，使百官共射之，既乃C061其肉，剉其骨，夷其三族，疏親有先未相識而同死者。

褒公段瓚，志玄之子也，先沒於突厥。突厥在趙州，瓚邀楊齊莊與之俱逃，齊莊畏怯，不敢發。瓚先歸，太后賞之。齊莊尋至，敕河內王武懿宗鞫之；懿宗以為齊莊意懷猶豫，遂與閻知微同誅。既射之如□胃，氣□□未死，乃決其腹，割心，投於地，猶趌□然躍不止。

擢田歸道為夏官侍郎，甚見親委。

蜀州每歲遣兵五百人戍姚州，路險遠，死亡者多。蜀州刺史張柬之上言，以為：「姚州本哀牢之國，荒外絕域，山高水深。國家開以為州，未嘗得其鹽布之稅，甲兵之用，而空竭府庫，驅率平人，受役蠻夷，肝腦塗地，臣竊為國家惜之。請廢姚州以隸巂州，歲時朝覲，同之蕃國。瀘南諸鎮亦皆廢省，於瀘北置關，百姓非奉使，無得交通往來。」疏奏，不納。


正月，丁卯朔，告朔於通天宮。

壬戌，以皇嗣為相王，領太子右衛率。

甲子，置控鶴臨丞、主簿等官，率皆嬖寵之人，頗用才能文學之士以參之。以司衛卿張易之為控鶴監，銀青光祿大夫張昌宗、左台中丞吉頊、殿中監田歸道、夏官侍郎李迥秀、鳳閣舍人薛稷、正諫大夫臨汾員半千皆為控鶴監內供奉。稷，元超之從子也。半千以古無此官，且所聚多輕薄之士，上疏請罷之；由是忤旨，左遷水部郎中。

臘月，戊子，以左台中丞吉頊為天官侍郎，右台中丞魏元忠為鳳閣侍郎，並同平章事。

文昌左丞宗楚客與弟司農卿晉卿，坐贓賄滿萬餘緡級第捨過度，楚客貶播州司馬，晉卿流峰州。太平公主觀其第，歎曰：「見其居處，吾輩乃虛生耳！」

辛亥，賜太子姓武氏；赦天下。

太后生重眉，成八字，百官皆賀。

河南、北置武騎團以備突厥。

春，一月，庚申，夏官尚書、同鳳閣鸞台三品武攸寧罷為冬官尚書。

二月，己丑，太后幸嵩山，過緱氏，謁升仙太子廟。壬辰，太后不豫，遣給事中欒城閻朝隱禱少室山。朝隱自為犧牲，沐浴伏俎上，請代太后命。太后疾小愈，厚賞之。丁酉，自緱氏還。

初，吐蕃贊普器弩悉弄尚幼，論欽陵兄弟用事，皆有勇略，諸胡畏之。欽陵居中秉政，諸弟握兵分據方面，贊婆常居東邊，為中國患者三十餘年。器弩悉弄浸長，陰與大臣論巖謀誅之。會欽陵出外，贊普詐雲出畋，集兵執欽陵親黨二千餘人，殺之，遣使召欽陵兄弟，欽陵等舉兵不受命。贊普將兵討之，欽陵兵潰，自殺。夏，四月，贊婆帥所部千餘人來降，太后命右武衛鎧曹參軍郭元振與河源軍大使夫蒙令卿將騎迎之，以贊婆為特進、歸德王。欽陵子弓仁，以所統吐谷渾七千帳來降，拜左玉鈐衛將軍、酒泉郡公。

壬辰，以魏元忠檢校并州長史，充天兵軍大總管，以備突厥。婁師德為天兵軍副大總管，仍充隴右諸軍大使，專掌懷撫吐蕃降者。

太后春秋高，慮身後太子與諸武不相容。壬寅，命太子、相王、太平公主與武攸暨等為誓文，告天地於明堂，銘之鐵券，藏於史館。

秋，七月，命建安王武攸宜留守西京，代會稽王武攸望。

丙辰，吐谷渾部落一千四百帳內附。

八月，癸丑，突騎施烏質勒遣其子遮弩入見。遣侍御史元城解琬安撫烏質勒及十姓部落。

制：「州縣長吏，非奏有敕旨，毋得擅立碑。」

內史王及善雖無學術，然清正難奪，有大臣之節。張易之兄弟每侍內宴，無復人臣禮；及善屢奏以為不可。太后不悅，謂及善曰：「卿既高年，不宜更侍游宴，但檢校閣中可也。」及善因稱病，謁假月餘；太后不問。及善歎曰：「豈有中書令而天子可一日不見乎？事可知矣！」乃上疏乞骸骨，太后不許。庚子，以及善為文昌左相，太子宮尹豆盧欽望為文昌右相，仍並同鳳閣鸞台三品。鸞台侍郎、同平章事楊再思罷為左台大夫。丁未，相王兼檢校安北大都護。以天官侍郎陸元方為鸞台侍郎、同平章事。

納言、隴右諸軍大使婁師德薨。

師德在河隴，前後四十餘年，恭勤不怠，民夷安之。性沉厚寬恕，狄仁傑之入相也，師德實薦之；而仁傑不知，意頗輕師德，數擠之於外。太后覺之，嘗問仁傑曰：「師德賢乎？」對曰：「為將能謹守邊陲，賢則臣不知。」又曰：「師德知人乎？」對曰：「臣嘗同僚，未聞其知人也。」太后曰：「朕之知卿，乃師德所薦也，亦可謂知人矣。」仁傑既出，歎曰：「婁公盛德，我為其所包容久矣，吾不得窺其際也。」是時羅織紛紜，師德久為將相，獨能以功名終，人以是重之。

戊申，以武三思為內史。

九月，乙亥，太后幸福昌；戊寅，還神都。

庚子，邢貞公王及善薨。

河溢，漂濟源百姓廬舍千餘家。

冬，十月，丁亥，論贊婆至都，太后寵待賞賜甚厚，以為右衛大將軍，使將其眾守洪源谷。

太子、相王諸子復出閣。

太后自稱制以來，多以武氏諸王及駙馬都尉為成均祭酒，博士、助教亦多非儒士。又因郊丘，明堂，拜洛，封嵩，取弘文國子生為齋郎，因得選補。由是學生不複習業，二十年間，學校殆廢，而向時酷吏所誣陷者，其親友流離，未獲原宥。鳳閣舍人韋嗣立上疏，以為：「時俗侵輕儒學，先王之道，弛廢不講。宜令王公以下子弟，皆入國學，不聽以它岐仕進。又，自揚、豫以來，制獄漸繁，酷吏乘間，專欲殺人以求進。賴陛下聖明，周、丘、王、來相繼誅殛，朝野慶泰，若再睹陽和。至如仁傑、元忠，往遭按鞫，亦皆自誣，非陛下明察，則已為菹醢矣；今陛下升而用之，皆為良輔。何乃前非而後是哉？誠由枉陷與甄明耳。臣恐向之負冤得罪者甚眾，亦皆如是。伏望陛下弘天地之仁，廣雷雨之施，自垂拱以來，罪無輕重，一皆昭洗，死者追復官爵，生者聽還鄉里。如此，則天下皆知昔之枉濫，非陛下之意，皆獄吏之辜，幽明歡欣，感通和氣。」太后不能從。

嗣立，承慶之異母弟也。母王氏，遇承慶甚酷，每杖承慶，嗣立必解衣請代；母不許，輒私自杖，母乃為之漸寬。承慶為鳳閣舍人，以疾去職。嗣立時為萊蕪令，太后召謂曰：「卿父嘗言：『臣有兩兒，堪事陛下。』卿兄弟在官，誠如父言。朕今以卿代兄，更不用它人。」即日拜鳳閣舍人。

是歲，突厥默啜立其弟咄悉匐為左廂察，骨篤祿子默矩為右廂察，各主兵二萬餘人；其子匐俱為小可汗，位在兩察上，主處木昆等十姓，兵四萬餘人，又號為拓西可汗。


正月，戊寅，內史武三思罷為特進、太子少保。天官侍郎、平章事吉頊貶安固尉。

太后以頊有幹略，故委以腹心。頊與武懿宗爭趙州之功於太后前。頊魁岸辯口，懿宗短小傴僂，頊視懿宗，聲氣凌厲。太后由是不悅，曰：「頊在朕前，猶卑我諸武，況異時詎可倚邪！」他日，頊奏事，方援古引今，太后怒曰：「卿所言，朕飫聞之，無多言！太宗有馬名師子驄，肥逸無能調馭者。朕為宮女侍側，言於太宗曰：『妾能制之，然須三物，一鐵鞭，二鐵□，三匕首。鐵鞭擊之不服，則以□□其首，又不服，則以匕首斷其喉。』太宗壯朕之志。今日卿豈足污朕匕首邪！」頊惶懼流汗，拜伏求生，乃止。諸武怨其附太子，共發其弟冒官事，由是坐貶。

辭日，得召見，涕泣言曰：「臣今遠離闕庭，永無再見之期，願陳一言。」太后命之坐，問之，頊曰：「合水土為泥，有爭乎？」太后曰：「無之。」又曰：「分半為佛，半為天尊，有爭乎？」曰：「有爭矣。」頊頓首曰：「宗室、外戚各當其分，則天下安。今太子已立而外戚猶為王，此陛下驅之使他日必爭，兩不得安也。」太后曰：「朕亦知之。然業已如是，不可何如。」

臘月，辛巳，立故太孫重潤為邵王，其弟重茂為北海王。

太后問鸞台侍郎、同平章事陸元方以外事，對曰：「臣備位宰相，有大事不敢不以聞；人間細事，不足煩聖聽。」由是忤旨。庚寅，罷為司禮卿。

元方為人清謹，再為宰相，太后每有遷除，多訪之，元方密封以進，未嘗漏露。臨終，悉取奏稿焚之，曰：「吾於人多陰德，子孫其未衰乎！」

以西突厥竭忠事主可汗斛瑟羅為平西軍大總管，鎮碎葉。

丁酉，以狄仁傑為內史。

庚子，以文昌左丞書巨源為納言。

乙巳，太后幸嵩山；春，一月，丁卯，幸汝州之溫湯；戊寅，還神都。作三陽宮於告成之石淙。

二月，乙未，同鳳閣鸞台三品豆盧欽望罷為太子賓客。

三月，以吐谷渾青海王宣超為烏地也拔勤忠可汗。

夏，四月，戊申，太后幸三陽宮避暑，有胡僧邀車駕觀葬捨利，太后許之。狄仁傑跪於馬前曰：「佛者戎狄之神，不足以屈天下之主。彼胡僧詭譎，直欲邀致萬乘，以惑遠近之人耳。山路險狹，不容侍衛，非萬乘所宜臨也。」太后中道而還，曰：「以成吾直臣之氣。」

五月，己酉朔，日有食之。

太后使洪州僧胡超合長生藥，三年而成，所費巨萬。太后服之，疾小瘳。癸丑，赦天下，改元久視；去天冊金輪大聖之號。

六月，改控鶴為奉宸府，以張易之為奉宸令。太后每內殿曲宴，輒引諸武、易之及弟秘書監昌宗飲博嘲謔。太后欲掩其跡，乃命易之、昌宗與文學之士李嶠等修《三教珠英》於內殿。武三思奏昌宗乃王子晉後身。太后命昌宗衣羽衣，吹笙，乘木鶴於庭中；文士皆賦詩以美之。太后又多選美少年為奉宸內供奉，右補闕朱敬則諫曰：「陛下內寵有易之、昌宗，足矣。近聞左監門衛長史侯祥等，明自媒衒，丑慢不恥，求為奉宸內供奉，無禮無儀，溢於朝聽。臣職在諫諍，不敢不奏。」太后勞之曰：「非卿直言，朕不知此。」賜彩百段。

易之、昌宗競以豪侈相勝。弟昌儀為洛陽令，請屬無不從。嘗早朝，有選人姓薛，以金五十兩並狀邀其馬而賂之。昌儀受金，至朝堂，以狀授天官侍郎張錫。數日，錫失其狀，以問昌儀，昌儀罵曰：「不了事人！我亦不記，但姓薛者即與之。」錫懼，退，索在銓姓薛者六十餘人，悉留注官。錫，文瓘之兄之子也。

初，契丹將李楷固，善用絲□索及騎射、舞槊，每陷陳，如鶻入烏群，所向披靡。黃獐之戰，張玄遇、麻仁節皆為所絲□。又有駱務整者，亦為契丹將，屢敗唐兵。及孫萬榮死，二人來降。有司責其後至，奏請族之。狄仁傑曰：「楷固等並驍勇絕倫，能盡力於所事，必能盡力於我。若撫之以德，皆為我用矣。」奏請赦之。所親皆止之，仁傑曰：「苟利於國，豈為身謀！」太后用其言，赦之。又請與之官，太后以楷固為左玉鈐衛將軍，務整為右武威衛將軍，使將兵擊契丹餘黨，悉平之。

