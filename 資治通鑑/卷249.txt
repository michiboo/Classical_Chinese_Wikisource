
資治通鑑 第249卷
【唐紀六十五】　起上章敦牂，盡屠維單閼，凡十年。
春，正月，庚辰朔，赦天下。
二月，以秦州隸鳳翔。
夏，四月，庚戌，以中書侍郎、同平章事馬植為天平節度使。上之立也，左軍中尉馬元贄有力焉，由是恩遇冠諸宦者，植與之敘宗姓。上賜元贄寶帶，元贄以遺植，植服之以朝，上見而識之。植變色，不敢隱。明日。罷相，收植親吏董侔，下御史台鞫之，盡得植與元贄交通之狀，再貶常州刺史。
六月，戊申，兵部侍郎、同平章事魏扶薨。以戶部尚書、判度支崔龜從同平章事。
秋，八月，以白敏中判延資庫。
盧龍節度使周綝薨，軍中表請以押牙兼馬步都知兵馬使張允伸為留後。九月，丁酉，從之。
党項為邊患，發諸道兵討之，連年無功，戍饋不已，右補闕孔溫裕上疏切諫。上怒，貶柳州司馬。溫裕，戣之兄子也。
吐蕃論恐熱遣僧莽羅藺真將兵於雞項關南造橋，以擊尚婢婢，軍於白土嶺。婢婢遣其將尚鐸羅榻藏將兵據臨蕃軍以拒之，不利，復遣磨離羆子、燭盧鞏力將兵據氂牛峽以拒之。鞏力請「按兵拒險，勿與戰，以奇兵絕其糧道，使進不得戰，退不得還，不過旬月，其眾必潰。」羆子不從。鞏力曰：「吾寧為不用之人，不為敗軍之將。」稱疾，歸鄯州。羆子逆戰，敗死。婢婢糧乏，留拓跋懷光守鄯州，帥部落三千餘人就水草於甘州西。恐熱聞婢婢棄鄯州，自將輕騎五千追之。至瓜州，聞懷光守鄯州，遂大掠河西鄯、廓等八州，殺其丁壯，劓刖其羸老及婦人，以槊貫嬰兒為戲，焚其室廬，五千里間，赤地殆盡。
冬，十月，辛未，以翰林學士承旨、兵部侍郎令狐綯同平章事。
十一月，壬寅，以翰林學士劉瑑為京西招討党項行營宣慰使。
以盧龍留後張允伸為節度使。
十二月，以鳳翔節度使李業、河東節度使李試著兼招討党項使。
吏部侍郎孔溫業白執政求外官，白敏中謂同列曰：「我輩須自點檢，孔吏部不肯居朝廷矣。」溫業，戣之弟子也。
春，二月，壬戌，天德軍奏攝沙州刺史張義潮遣使來降。義潮，沙州人也，時吐蕃大亂，義潮陰結豪傑，謀自拔歸唐。一旦，帥眾被甲噪於州門，唐人皆應之，吐番守將驚走，義潮遂攝州事，奉表來降。以義潮為沙州防禦使。
以兵部侍郎裴休為鹽鐵轉運使。休，肅之子也。自太和以來，歲運江、淮米不過四十萬斛，吏卒侵盜、沉沒，舟達渭倉者什不三四，大墮劉晏之法。休窮究其弊，立漕法十條，歲運米至渭倉者百二十萬斛。
上頗知党項之反由邊帥利其羊馬，數欺奪之，或妄誅殺，党項不勝憤怨，故反。乃以右諫議大夫李福為夏綏節度使。自是繼選儒臣以代邊帥之貪暴者，行日復面加戒勵，党項由是遂安。福，石之弟也。
上以南山、平夏党項久未平，頗厭用兵。崔鉉建議，宜遣大臣鎮撫。三月，以白敏中為司空、同平章事，充招討党項行營都統、制置等使，南北兩路供軍使兼邠寧節度使。敏中請用裴度故事，擇廷臣為將佐，許之。夏，四月，以左諫議大夫孫景商為左庶子，充邠寧行軍司馬；知制誥蔣伸為右庶子，充節度副使。伸，系之弟也。
初，上令白敏中為萬壽公主選佳婿，敏中薦鄭顥。時顥已昏盧氏，行至鄭州，堂帖追還，顥甚銜之，由是數毀敏中於上。敏中將赴鎮，言於上曰：「鄭顥不樂尚主，怨臣入骨髓。臣在政府，無如臣何；今臣出外，顥必中傷，臣死無日矣！」上曰：「朕知之久矣，卿何言之晚邪！」命左右於禁中取小檉函以授敏中曰：「此皆鄭郎譖卿之書也。朕若信之，豈任卿以至今日！」敏中歸，置檉函於佛前，焚香事之。敏中軍於寧州，壬子，定遠城使史元破堂項九千餘帳於三交谷，敏中奏党項平。辛未，詔：「平夏党項，已就安貼。南山党項，聞出山者迫於饑寒，猶行鈔掠，平夏不容，窮無所歸。宜委李福存諭，於銀、夏境內授以閒田。如能革心向化，則撫如赤子，從前為惡，一切不問，或有抑屈，聽於本鎮投牒自訴。若再犯疆場，或復入山林，不受教令，則誅討無赦。將吏有功者甄獎，死傷者優恤。靈、夏、邠、鄜四道百姓，給復三年，鄰道量免租稅。向由邊將貪鄙，致其怨叛，自今當更擇廉良撫之。若復致侵叛，當先罪邊將，後討寇虜。」
吐蕃論恐熱殘虐，所部多叛。拓跋懷光使人說誘之，其眾或散歸部落，或降於懷光。恐熱勢孤，乃揚言於眾曰：「吾今入朝於唐，借兵五十萬來誅不服者，然後以渭州為國城，請唐冊我為贊普，誰敢不從！」五月，恐熱入朝，上遣左丞李景讓就禮賓院問所欲。恐熱氣色驕倨，語言荒誕，求為河渭節度使。上不許，召對三殿，如常日胡客，勞賜遣還。恐熱怏怏而去，復歸落門川，聚其舊眾，欲為邊患。會久雨，乏食，眾稍散，才有三百餘人，奔於廓州。
六月，立皇子潤為鄂王。
進士孫樵上言：「百姓男耕女織，不自溫飽，而群僧安坐華屋，美衣精饌，率以十戶不能養一僧。武宗憤其然，發十七萬僧，是天下一百七十萬戶始得蘇息也。陛下即位以來，修復廢寺，天下斧斤之聲至今不絕，度僧幾復其舊矣。陛下縱不能如武宗除積弊，奈何興之於已廢乎！日者陛下欲修國東門，諫官上言，遽為罷役。今所復之寺，豈若東門之急乎？所役之功，豈右東門之勞乎？願早降明詔，僧未復者勿復，寺未修者勿修，庶幾百姓猶得以息肩也。」秋，七月，中書門下奏：「陛下崇奉釋氏，群下莫不奔走，恐財力有所不逮，因之生事擾人，望委所在長吏量加撙節。所度僧亦委選擇有行業者，若容凶粗之人，則更非敬道也。鄉村佛捨，請罷兵日修。」從之。
八月，白敏中奏，南山党項亦請降。時用兵歲久，國用頗乏，詔並赦南山党項，使之安業。
冬，十月，乙卯，中書門下奏：「今邊事已息，而州府諸寺尚未畢功，望且令成之。其大縣遠於州府者，聽置一寺，其鄉村毋得更置佛捨。」從之。
戊辰，以戶部侍郎魏謨同平章事，仍判戶部。時上春秋已高，未立太子，群臣莫敢言。謨入謝，因言：「今海內無事，惟未建儲副，使正人輔導，臣竊以為憂。」且泣。時人重之。
蓬、果群盜依阻雞山，寇掠三川。以果州刺史王贄弘充三川行營都知兵馬使，以討之。
制以党項既平，罷白敏中教統，但以司空、平章事充邠寧節度使。張義潮發兵略定其旁瓜、伊、西、甘、肅、蘭、鄯、河、岷、廓十州，遣其兄義澤奉十一州圖籍入見，於是河、湟之地盡入於唐。十一月，置歸義軍於沙州，以義潮為節度使、十一州觀察使，又以義潮判官曹義金為歸義軍長史。
以中書侍郎、同平章事崔龜從同平章事，充宣武節度使。
右羽林統軍張直方坐出獵累日不還宿衛，貶左驍衛將軍。
春，二月，王贄弘討雞山賊，平之。
是時，山南西道節度使封敖奏巴南妖賊言辭悖慢，上怒甚。崔鉉曰：「此皆陛下赤子，迫於饑寒，盜弄陛下兵於溪谷間，不足辱大軍，但遣一使者可平矣。」乃遣京兆少尹劉潼詣果州招諭之。潼上言請不發兵攻討，且曰：「今以日月之明燭愚迷之眾，使之稽顙歸命，其勢甚易。所慮者，武臣恥不戰之功，議者責欲速之效耳。」潼至山中，盜彎弓待之，潼屏左右直前曰：「我面受詔赦汝罪，使汝復為平人。聞汝木弓射二百步，今我去汝十步，汝真欲反者，可射我！」賊皆投弓列拜，請降。潼歸館，而王贄弘與中使似先義逸引兵已至山下，竟擊滅之。
三月，敕先賜右衛大將軍鄭光鄠縣及雲陽莊並免稅役。中書門下奏，以為：「稅役之法，天下皆同。陛下屢發德音，欲使中外畫一，今獨免鄭光，似稍乖前意。事雖至細，系體則多。」敕曰：「朕以鄭光元舅之尊貴，欲優異令免徵稅，初不細思。況親戚之間，人所難議，卿等苟非愛我，豈進嘉言！庶事能盡如斯，天下何憂不理！有始有卒，當共守之，並依所奏。」
夏，四月，甲辰，以邠寧節度使白敏中為西川節度使。
湖南奏，團練副使馮少端討衡州賊帥鄧裴，平之。
党項復擾邊，上欲擇可為邠寧帥者而難其人，從容與翰林學士、中書舍人須昌畢諴論邊事，諴援古據今，具陳方略。上悅曰：「吾方擇帥，不意頗、牧近在禁廷。卿其為朕行乎！」諴欣然奉命。上欲重其資履，六月，壬申，先以諴為刑部侍郎，癸酉，乃除邠寧節度使。雍王水美薨，追謚靖懷太子。
河東節度使李業縱吏民侵掠雜虜，又妄殺降者，由是北邊擾動。閏月，庚子，以太子少師盧鈞為河東節度使。業內有所恃，人莫敢言，魏謨獨請貶黜。上不許，但徙義成節度使。盧鈞奏度支郎中韋宙為副使。宙遍詣塞下，悉召酋長，諭以禍福，禁唐民毋得入虜境侵掠，犯者必死，雜虜由是遂安。掌書記李璋杖一牙職，明日，牙將百餘人訴於鈞，鈞杖其為首者，摘戍外鎮，餘皆罰之，曰：「邊鎮百餘人，無故橫訴，不可不抑。」璋，絳之子也。
八月，甲子，以禮部尚書裴休同平章事。
獠寇昌、資二州。
冬，十月，邠寧節度使畢諴奏招諭党項皆降。
驍衛將軍張直方坐以小過屢殺奴婢，貶恩州司戶。
十一月，立憲宗子惴為棣王。
十二月，中書門下奏：「度僧不精，則戒法墮壞；造寺無節，則損費過多，請自今諸州准元敕許置寺外，有勝地靈跡許修復，繁會之縣許置一院。嚴禁私度僧、尼。若官度僧、尼有闕，則擇人補之，仍申祠部給牒。其欲遠遊尋師者，須有本州公驗。」從之。
春，正月，戊申，上祀圓丘；赦天下。
夏，四月，丙寅，敕：「自今法司處罪，用常行杖。杖脊一，折法杖十；杖臀一，折笞五。使吏用法有常准。」
冬，十二月，左補闕趙璘請罷來年元會，止御宣政。上以問宰相，對曰：「元會大禮，不可罷。況天下無事。」上曰：「近華州奏有賊光火劫下邽，關中少雪，皆朕之憂，何謂無事！雖宣政亦不可御也。」
上事鄭太后甚謹，不居別宮，朝夕奉養。舅鄭光歷平盧、河中節度使。入朝，上與之論為政，光應對鄙淺，上不悅，留為右羽林統軍，使奉朝請。太后數言其貧，上輒厚賜金帛，終不復任以民宮。
度支奏：「自河、湟平，每歲天下所納錢九百二十五萬餘緡，內五百五十萬餘緡租稅，八十二萬餘緡榷酤，二百七十八萬餘緡鹽利。」
春，正月丙戌朔，日有食之。罷元會。
上自即位以來，治弒憲宗之黨，宦官、外戚乃至東宮官屬，誅竄甚眾。慮人情不安，丙申，詔：「長慶之初，亂臣賊子，頃搜擿餘黨，流竄已盡，其餘族從疏遠者，一切不問。」
二月，中書門下奏拾遺、補闕缺員，請更增補。上曰：「諫官要在舉職，不必人多，如張道符、牛叢、趙璘輩數人，使朕日聞所不聞足矣。」叢，僧孺之子也。久之，叢自司勳員外郎出為睦州刺史，入謝，上賜之紫。叢既謝，前言曰：「臣所服緋，刺史所借也。」上遽曰：「且賜緋。」上重惜服章，有司常具緋、紫衣數襲從行，以備賞賜，或半歲不用其一，故當時以緋、紫為榮。上重翰林學士，至於遷官，必校歲月，以為不可以官爵私近臣也。
秋，九月，丙戌，以右散騎常侍高少逸為陝虢觀察使。有敕使過硤石，怒餅黑，鞭驛吏見血。少逸封其餅以進。敕使還，上責之曰：「深山中如此食豈易得！」謫配恭陵。
立皇子洽為懷王，汭為昭王，汶為康王。
上獵於苑北，遇樵夫，問其縣，曰：「涇陽人也。」「令為誰？」曰：「李行言。」「為政何如？」曰：「性執。有強盜數人，軍家索之，竟不與，盡殺之。」上歸，帖其名於寢殿之柱。冬，十月，行言除海州刺史，入謝。上賜之金紫，問曰：「卿知所以衣紫乎？」對曰：「不知。」上命取殿柱之貼示之。
上以甘露之變，惟李訓、鄭注當死，自餘王涯、賈餗等無罪，詔皆雪其冤。
上召翰林學士韋澳，托以論詩，屏左右與之語曰：「近日外間謂內侍權勢何如？」對曰：「陛下威斷，非前朝之比。」上閉目搖首曰：「全未，全未！尚畏之在。卿謂策將安在！」對曰：「若與外廷議之，恐有太和之變，不若就其中擇有才識者與之謀。」上曰：「此乃末策。朕已試之矣，自衣黃、衣綠至衣緋，皆感恩，才衣紫則相與為一矣！」上又嘗與令狐綯謀盡誅宦官，恐濫及無辜，密奏曰：「但有罪勿捨，有闕勿補，自然漸耗，至於盡矣。」宦者竊見其奏，由是益與朝士相惡，南北司如水火矣。
春，正月，甲申，成德軍奏節度使王元逵薨，軍中立其子節度副使紹鼎。癸卯，以紹鼎為成德留後。
二月，以醴泉令李君奭為懷州刺史。初，上校獵渭上，有父老以十數，聚於佛祠。上問之，對曰：「醴泉百姓也。縣令李君奭有異政，考滿當罷，詣府乞留，故此祈佛，冀諧所願耳。」及懷州刺史闕，上手筆除君奭，宰相莫之測。君奭入謝，上以此獎厲，眾始知之。三月，詔邠寧節度使畢諴還邠州。先是，以河、湟初附，党項未平，移邠寧軍於寧州。至是，南山、平夏、党項皆安，威、鹽、武三州軍食足，故令還理所。
夏，閏四月，詔以「州縣差役不均，自今每縣據人貧富及役輕重作差科簿，送刺史檢署訖，鎖於令廳，每有役事委令，據簿輪差。」
五月，丙寅，以王紹鼎為成德節度使。
上聰察強記，宮中廝役給灑掃者，皆能識其姓名，才性所任，呼召使令，無差誤者。天下奏獄吏卒姓名，一覽皆記之。度支奏漬污帛，誤書「漬」為「清」，樞密承旨孫隱中謂上不之見，輒足成之，及中書復入，上怒，推按擅改章奏者罰謫之。上密令翰林學士韋澳纂次諸州境土風物及諸利害為一書，自寫而上之，雖子弟不知也，號曰《處分語》。他日，鄧州刺史薛弘宗入謝，出，謂澳曰：「上處分本州事驚人。」澳詢之，皆《處分語》中事也。澳在翰林，上或遣中使宣旨草詔。事有不可者，澳輒曰：「茲事須降御札，方敢施行。」淹留至旦，上疏論之，上多從之。
秋，七月，浙東軍亂，逐觀察使李訥。訥，遜之弟子也，性卞急，遇將士不以禮，故亂作。
淮南饑，民多流亡，節度使杜悰荒於游宴，政事不治。上聞之，甲午，以門下侍郎、同平章事崔鉉同平章事，充淮南節度使。丁酉，以悰為太子太傅、分司。
九月，乙亥，貶李訥為朗州刺史，監軍王宗景杖四十，配恭陵。仍詔「自今戎臣失律，並坐監軍。」以禮部侍郎沈詢為浙東觀察使。詢，傳師之子也。
冬，十一月，以吏部侍郎柳仲郢為兵部侍郎，充鹽鐵轉運使。有閭閻醫工劉集因緣交通禁中，上敕鹽鐵補場官。仲郢上言：「醫工術精，宜補醫官。若委務銅鹽，何以課其殿最！且場官賤品，非特敕所宜親，臣未敢奉詔！」上遽批：「劉集宜賜絹百匹，遣之。」他日，見仲郢，勞之曰：「卿論劉集事甚佳。」上嘗若不能食，召醫工梁新診脈，治之數日，良已。新因自陳求官，上不許，但敕鹽鐵使月給錢三十緡而已。
右威衛大將軍康季榮前為涇原節度使，擅用官錢二萬緡，事覺，季榮請以家財償之。上以季榮有開河、湟功，許之。給事中封還敕書，諫官亦上言。十二月，庚辰，貶季榮夔州長史。
江西觀察使鄭祗德以其子顥尚主通顯，固求散地，甲午，以祗德為賓客、分司。
春，正月，丁巳，以御史大夫鄭朗為工部尚書、同平章事。
上命裴休極言時事，休請早建太子，上曰：「若建太子，則朕遂為閒人。」休不敢復言。二月，丙戌，休以疾辭位，不許。
三月，辛亥，詔以「回鶻有功於國，世為婚姻，稱臣奉貢，北邊無警。會昌中虜廷喪亂，可汗奔亡，屬奸臣當軸，遽加殄滅。近有降者雲，已厖歷今為可汗，尚寓安西，俟其歸復牙帳，當加冊命。」
上以京兆久不理，夏，五月，丁卯，以翰林學士、工部侍郎韋澳為京兆尹。澳為人公直，既視事，豪貴斂手。鄭光莊吏恣橫，為閭裡患，積年租稅不入，澳執而械之。上於延英問澳，澳具奏其狀。上曰：「卿何以處之？」澳曰：「欲置於法。」上曰：「鄭光甚愛之，何如？」對曰：「陛下自內庭用臣為京兆，欲以清畿甸之積弊，若鄭光莊吏積年為蠹，得寬重辟，是陛下之法獨行於貧戶耳，臣未敢奉詔。」上曰：「誠如此。但鄭光□帶我不置，卿與痛杖，貸其死，可乎？」對曰：「臣不敢不奉詔，願聽臣且系之，俟征足及釋之。」上曰：「灼然可。朕為鄭光故撓卿法，殊以為愧。」澳歸府，即杖之。督租數百斛足，乃以吏歸光。
六月，戊寅，以中書侍郎、同平章事裴休同平章事，充宣武節度使。
司農卿韋廑欲求夏州節度使，有術士知之，詣廑門曰：「吾善醮星辰，求官無不如意。」廑信之，夜，設醮具於庭。術士曰：「請公自書官階一通。」既得之，仰天大呼曰：「韋廑有異志，令我祭天。」廑舉家拜泣曰：「願山人賜百口之命！」家之貨財珍玩盡與之。邏者怪術士服鮮衣，執以為盜。術士急，乃曰：「韋廑令我祭天，我欲告之，彼以家財求我耳。」事上聞，秋，九月，上召廑面詰之，具知其冤，謂宰相曰：「韋廑城南甲族，為奸人所誣，勿使獄吏辱之。」立以術士付京兆，杖死，貶廑永州司馬。
戶部侍郎、判戶部、附馬都尉鄭顥營求作相甚切。其父祗德聞之，與書曰：「聞汝已判戶部，是吾必死之年；又聞欲求宰相，是吾必死之日也。」顥懼，累表辭劇務。
冬，十月，乙酉，以顥為秘書監。
上遣使詣安西鎮撫回鶻，使者至靈武，會回鶻可漢遣使入貢。十一月，辛亥，冊拜為嗢祿登裡羅汩沒密施合俱錄毘伽懷建可汗，以衛尉少卿王端章充使。
吏部尚書李景讓上言：「穆宗乃陛下兄，敬宗、文宗、武宗乃兄之子，陛下拜兄尚可，拜侄可乎！是使陛下不得親事七廟也，宜遷四主出太廟，還代宗以下入廟。」詔百官議其事，不決而止。時人以是薄景讓。敕「於靈感、會善二寺置戒壇，諸僧、尼應填闕者委長老僧選擇，給公賃，赴兩壇受戒，兩京各選大德十人主其事。有不堪者罷之，堪者給牒，遣歸本州。不見戒壇公牒，毋得私容。仍先選舊僧、尼，舊僧、尼無堪者，乃選外人。」
壬辰，以戶部侍郎、判戶部崔慎由為工部尚書、同平章事。上每命相，左右無知者。前此一日，令樞密宣旨於學士院，以兵部侍郎、判度支蕭鄴同平章事。樞密使王歸長、馬公儒覆奏：「鄴所判度支應罷否？」上以為歸長等佑之，即手書慎由名及新命付學士院，仍雲「落判戶部事」。鄴，明之八世孫也。
內園使李敬寔遇鄭郎不避馬，郎奏之。上責敬寔，對曰：「供奉官例不避。」上曰：「汝銜敕命，橫絕可也，豈得私出而不避宰相乎！」命剝色，配南牙。
春，正月，丙午，以御史中丞兼尚書右丞夏侯孜為戶部侍郎、判戶部事。先是，判戶部有缺，京兆尹韋澳奏事，上欲以澳補之。辭曰：「臣比年心力衰耗，難以處繁劇，屢就陛下乞小鎮，聖恩未許。」上不悅。及歸，其甥柳玼之。澳曰：「主上不與宰輔僉議，私慾用我，人必謂我以他歧得之，何以自明！且爾知時事浸不佳乎？由吾曹貪名位所致耳。」丙辰，以澳為河陽節度使。玼仲郢之子也。
上欲幸華清宮，諫官論之甚切，上為之止。上樂聞規諫，凡諫官論事、門下封駁，苟合於理，多屈意從之；得大臣章疏，必焚香盥手而讀之。
二月，辛巳，以門下侍郎、同平章事魏謨同平章事，充西川節度使。謨為相，議事於上前，它相或委曲規諷，謨獨正言無所避。上每歎曰：「謨綽有祖風，我心重之」。然竟以剛直為令狐綯所忌而出之。
嶺南溪洞蠻屢為侵盜。夏，四月，壬申，以右千牛大將軍宋涯為安南、邕管宣慰使。五月，乙巳，以涯為安南經略使。容州軍亂，逐經略使王球。六月，癸巳，以涯為容管經略使。
甲午，立皇子灌為衛王，澭為廣王。
秋，七月，庚子，以兵部侍郎、判度支蕭鄴同平章事，仍判度支。
教坊祝漢貞，滑稽敏給，上或指物使之口占，摹詠有如宿構，由是寵冠諸優。一日，在上前抵掌詼諧，頗及外事。上正色謂之曰：「我畜養爾曹，正供戲笑耳，豈得輒預朝政邪！」自是疏之。會其子坐贓，杖死，流漢貞於天德軍。樂工羅程，善琵琶，自武宗朝已得幸。上素曉音律，尤有寵。程恃恩暴橫，以睚眥殺人，系京兆獄。諸樂工欲為之請，因上幸後苑奏樂，乃設虛坐，置琵琶，而羅拜於庭，且泣。上問其故，對曰：「羅程負陛下，萬死，然臣等惜其天下絕藝，不復得奉宴遊矣！」上曰：「汝曹所惜者羅程藝，朕所惜者高祖、太宗法。」竟杖殺之。八月，成德節度使王紹鼎薨。紹鼎沉湎無度，好登樓彈射人以為樂，眾欲逐之。會病薨，軍中立其弟節度副命名紹懿。戊寅，以紹懿為成德留後。
九月，辛酉，以太子太師盧鈞同平章事，充山南西道節度使。
冬，十月，己巳，以秦成防禦使李承勳為涇原節度使。承勳，光弼之孫也。先是，吐蕃酉長尚延心以河、渭二州部落來降，拜武衛將軍。承勳利其羊馬之富，誘之入鳳林關，居秦州之西。承勳與諸將謀執延心，誣雲謀叛，盡掠其財，徙其眾於荒遠。延心知之，因承勳軍宴，坐中謂承勳曰：「河、渭二州，土曠人稀，因以饑疫。唐人多內徙三川，吐蕃皆遠遁於疊宕之西，二千里間，寂無人煙。延心欲入見天子，請盡帥部眾分徙內地，為唐百姓，使西邊永無揚塵之警，其功亦不愧於張義潮矣。」承勳欲自有其功，猶豫未許。延心復曰：「延心既入朝，落部內徙，但惜秦州無所復恃耳。」承勳與諸將相顧默然。明日，諸將言於承勳曰：「明公首開營田，置使府，擁萬兵，仰給度支，將士無戰守之勞，有耕市之利。若從延心之謀，則西陲無事，朝廷必罷使府，省戍兵，還以秦州隸鳳翔，吾屬無所復望矣。」承勳以為然，即奏延心為河、渭都游奕使，使統其眾居之。
中書侍郎、同平章事鄭朗以疾辭位。壬申，以朗為太子太師。
上晚節頗好神仙，遣中使迎道士軒轅集於羅浮山。
王端章冊立回鶻可汗，道為黑車子所塞，不至而還。辛卯，貶端章賀州司馬。
十一月，壬寅，以成德軍留後王紹懿為節度使。
十二月，蕭鄴罷判度支。
春，正月，以康王傅、分司王式為安南都護、經略使。式有才略，至交趾，樹芀木為柵，可支數十年。深塹其外，洩城中水，塹外植竹，寇不能冒。選教士卒甚銳。頃之，南蠻大至，屯錦田步，去交趾半日程。式意思安閒，遣譯逾之，中其要害，蠻一夕引去，遣人謝曰：「我自執叛獠耳，非為寇也。」安南都校羅行恭，久專府政，麾下精兵二千，都護中軍才羸兵數百。式至，杖其背，黜於邊徼。
初，戶部侍郎、判度支劉瑑為翰林學士，上器重之。時為河東節度使。手詔征入朝，瑑奏發河東，外人始知之。戊午，以瑑同平章事。瑑，仁軌之五世孫也。瑑與崔慎由議政於上前，慎由曰：「惟當甄別品流，上酬萬一。」□彖曰：「昔王夷甫祖尚浮華，妄分流品，致中原丘虛。今盛明之朝，當循名責實，使百官各稱其職；而遽以品流為先，臣未知致理之日。」慎由無以對。軒轅集至長安，上召入禁中，問曰：「長生可學乎？」對曰：「王者屏欲而崇德，則自然受天遐福，何處更求長生？」留數月，堅求還山，乃遣之。
二月，甲子朔，罷公卿朝拜光陵及忌日行香，悉移宮人於諸陵。
戊辰，以中書侍郎、同平章事崔慎由為東川節度使。
上欲御樓肆赦，令狐綯曰：「御樓所費甚廣，事須有名，且赦不可數。」上不悅，曰：「遣朕於何得名！」慎由曰：「陛下未建儲宮，四海屬望。若舉此禮，雖郊祀亦可，況於御樓！」時上餌方士藥，已覺躁渴，而外人未知，疑忌方深，聞之，俯首不復言。旬日，慎由罷相。
勃海王彝震卒。癸未，立其弟虔晃為勃海王。
夏，四月，以右街使、附馬都尉劉異為邠寧節度使。異尚安平公主，上妹也。
庚子，嶺南都將王令寰作亂，囚節度使楊發。發，蘇州人也。
戊申，以兵部侍郎、鹽鐵轉運使夏侯孜同平章事。
五月，丙寅，工部尚書、同平章事劉瑑薨。瑑病篤，猶手疏論事，上皆惜之。
以右金吾大將軍李燧為嶺南節度使，已命中使賜之節，給事中蕭倣封還制書。上方奏樂，不暇別召中使，使優人追之，節及燧門而返。倣，俛之從父弟也。辛巳，以涇原節度使李承勳為嶺南節度使，發鄰道兵討亂者，平之。
是日，湖南軍亂，都將石載順等逐觀察使韓悰，殺都押牙王桂直。琮待將士不以禮，故及於難。
六月，丙申，江西軍亂，都將毛鶴逐觀察使鄭憲。
初，安南都護李涿為政貪暴，強市蠻中馬牛，一頭止與鹽一鬥。又殺蠻酋杜存誠。群蠻怨怒，導南詔侵盜邊境。峰州有林西原，舊有防冬兵六千，其旁七綰洞蠻，其酋長曰李由獨，常助中國戍守，輸租賦。知峰州者言於涿，請罷戍兵，專委由獨防遏。於是由獨勢孤，不能自立，南詔拓東節度使以書誘之，以甥妻其子，補拓東押牙，由獨遂帥其眾臣於南詔。自是安南始有蠻患。是月，蠻寇安南。
秋，七月，丙寅，宣州都將康全泰作亂，逐觀察使鄭薰。薰奔揚州。
丁卯，右補闕內供奉張潛上疏，以為：「籓府代移之際，皆奏倉庫蓄積之數，以羨餘多為課績，朝廷亦因而甄獎。竊惟籓府財賦，所出有常，苟非賦斂過差，及停廢將士，減削衣糧，則羨餘何從而致！比來南方諸鎮數有不寧，皆此故也。一朝有變，所蓄之財悉遭剽掠。又發兵致討，費用百倍，然則朝廷竟有何利！乞自今籓府長吏，不增賦斂，不減糧賜，獨節游宴，省浮費，能致羨餘者，然後賞之。」上嘉納之。容管奏都虞候來正謀叛，經略使宋涯捕斬之。初，忠武軍精兵皆以黃冒首，號黃頭軍。李承勳以百人定嶺南，宋涯使麾下效其服裝，亦定容州。安南有惡民，屢為亂，聞之，驚曰：「黃頭軍度海來襲我矣！」相與夜圍交趾城，鼓譟：「願送都護北歸，我須此城御黃頭軍。」王式方食，或勸出避之。式曰：「吾足一動，則城潰矣。」徐食畢，擐甲，率左右登城，建大將旗，坐而責之，敵者反走。明日，悉捕誅之。有杜守澄者，自齊、梁以來擁眾據溪洞，不可制。式離間其親黨，守澄走死。安南饑亂相繼，六年無上供，軍中犒賞。式始修貢賦，饗將士。占城、真臘皆復通使。
淮南節度使崔鉉奏已出兵討宣州賊。八月，甲午，以鉉兼宣歙觀察使。己亥，以宋州刺史溫璋為宣州團練使。璋，造之子也。
河南、北、淮南大水，徐、泗水深五丈，漂沒數萬家。
冬，十月，建州刺史於延陵入辭，上曰：「建州去京師幾何？」對曰：「八千里。」上曰：「卿到彼為政善惡，朕皆知之，勿謂其遠。此階前則萬里也，卿知之乎？」延陵悸懾失緒，上撫而遣之。到官，竟以不職貶復州司馬。
令狐綯擬李遠杭州刺史，上曰：「吾聞遠詩云：『長日惟消一局棋』，安能理人！」綯曰：「詩人托此為高興耳，未必實然。」上曰：「且令往試觀之。」上詔刺史毋得外徙，必令至京師，面察其能否，然後除之。令狐綯嘗徙其故人為鄰州刺史，便道之官。上見其謝上表，以問綯，對曰：「以其道近，省送迎耳。」上曰：「朕以刺史多非其人，為百姓害，故欲一一見之，訪問其所施設，知其優劣以行黜陟。而詔命既行，直廢格不用，宰相可畏有權！」時方寒，綯汗透重裘。
上臨朝，接對群臣如賓客，雖左右近習，未嘗見其有惰容。每宰相奏事，旁無一人立者，威嚴不可仰視。奏事畢，忽怡然曰：「可以閒語矣。」因問閭閻細事，或談宮中游宴，無所不至。一刻許，復整容曰：「卿輩善為之，朕常恐卿輩負朕，後日不復得再相見。」乃起入宮。令狐綯謂人曰：「吾十年秉政，最承恩遇；然每延英奏事，未嘗不汗沾衣也！」
初，山南東道節度使徐商，以封疆險闊，素多盜賊，選精兵數百人別置營訓練，號捕盜將。及湖南逐帥，詔商討之。南遣捕盜將二百人討平之。
崔鉉奏克宣州，斬康全泰及其黨四百餘人。
上以光祿卿韋宙父丹有惠政於江西，以宙為江西觀察使，發鄰道兵以討毛鶴。
崔鉉以宣州已平，辭宣歙觀察使。十一月，戊寅，以溫璋為宣歙觀察使。
兵部侍部、判戶部蔣伸從容言於上曰：「近日官頗易得，人思僥倖。」上驚曰：「如此，則亂矣！」對曰：「亂則未亂，但僥倖者多，亂亦非難。」上稱歎再三。伸三起，上三留之，曰：「異日不復得獨對卿矣。」伸不諭。十二月，甲寅，以伸同平章事。
韋宙奏克洪州，斬毛鶴及其黨五百餘人。宙過襄州，徐商遣都將韓季友帥捕盜將從行。宙至江州，季友請夜帥其眾自陸道間行，比明，至洪州，州人不知，即日討平之，宙奏留捕盜將二百人於江西，以季友為都虞候。
春，正月，戊午朔，赦天下。
三月，割河東雲、蔚、朔三州隸大同軍。
夏，四月，辛卯，以校書郎于琮為左拾遺內供奉。初，上欲以悰尚永福公主，既而中寢。宰相請其故，上曰：「朕近與此女子會食，對朕輒折匕箸。性情如是，豈可為士大夫妻！」乃更命悰尚廣德公主。二公主皆上女。琮，敖之子也。
武寧節度使康季榮不恤士卒，士卒噪而逐之。上以左金吾大將軍田牟嘗鎮徐州，有能名，復以為武寧節度使，一方遂安。貶季榮於嶺南。
六月，癸巳，封憲宗子惕為彭王。
初，上長子鄆王溫，無寵，居十六宅，餘子皆居禁中。夔王滋，第三子也，上愛之，欲以為嗣，為其非次，故久不建東宮。上餌醫官李玄伯、道士虞紫芝、山人王樂藥，疽發於背。八月，疽甚，宰相及朝臣皆不得見，上密以夔王屬樞密使王歸長、馬公儒、宣徽南院使王居方，使立之。三人及右軍中尉王茂玄，皆上平日所厚也。獨左軍中尉王宗實素不同心，三人相與謀，出宗實為淮南監軍。宗實已受敕於宣化門外，將自銀台門出。左軍副使亓元實謂宗實曰：「聖人不豫逾月，中尉止隔門起居，今日除改，未可辨也。何不見聖人而出！」宗實感寤，復入，諸門已踵故事增人守捉矣。亓元實翼導宗實直至寢殿，上已崩，東首環泣矣。宗實叱歸長等，責以矯詔，皆捧足乞命。乃遣宣徽北院使齊元簡迎鄆王。壬辰，下詔立鄆王為皇太子，權句當軍國政事，仍更名漼。收歸長、公儒、居方，皆殺之。癸巳，宣遺制，以令狐綯攝塚宰。
宣宗性明察沉斷，用法無私，從諫如流，重惜官賞，恭謹節儉，惠愛民物，故大中之政，訖於唐亡，人思詠之，謂之小太宗。
丙申，懿宗即位。癸卯，尊皇太后為太皇太后。以王宗實為驃騎上將軍。李玄伯、虞紫芝、王樂皆伏誅。
九月，追尊上母晁昭容為元昭皇太后。
加魏博節度使何弘敬兼中書令，幽州節度使張允伸同平章事。冬，十月，辛卯，赦天下。
十一月，戊午，以門下侍郎、同平章事蕭鄴同平章事，充荊南節度使。
十二月，甲申，以翰林學士承旨、兵部侍郎杜審權同平章事。審權，元穎之弟孫也。
浙東賊帥裘甫攻陷象山，官軍屢敗，明州城門晝閉，進逼剡縣，有眾百人，浙東騷動。觀察使鄭祗德遣討擊副使劉勍、副將范居植將兵三百，合台州軍共討之。
司空、門下侍郎、同平章事令狐綯執政歲久，忌勝己者，中外側目，其子水高頗招權受賄。宣宗既崩，言事者競攻其短。丁酉，以綯同平章事，充河中節度使。以前荊南節度使、同平章事白敏中守司徒、兼門下侍郎、同平章事。
初，韋皋在西川，開青溪道以通群蠻，使由蜀入貢。又選群蠻子弟聚之成都，教以書數，欲以慰悅羈縻之。業成則去，復以他子弟繼之。如是五十年，群蠻子弟學於成都者殆以千數，軍府頗厭於稟給。又，蠻使入貢，利於賜與，所從傔人浸多，杜悰為西川節度使，奏請節減其數，詔從之。南詔豐祐怒，其賀冬使者留表付巂州而還。又索習學子弟，移牒不遜，自是入貢不時，頗擾邊境。會宣宗崩，遣中使告哀，時南詔豐祐適卒，子酋龍立，怒曰：「我國亦有喪，朝廷不弔祭。又詔書乃賜故王。」遂置使者於外館，禮遇甚薄。使者還，具以狀聞。上以酋龍不遣使來告喪，又名近玄宗諱，遂不行冊禮。酋龍乃自稱皇帝，國號大禮，改元建極，遣兵陷播州。

