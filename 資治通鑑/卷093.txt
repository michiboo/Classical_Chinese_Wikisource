【晉紀十五】　起閼逢涒　□灘，盡強圉大淵獻，凡四年。


春，正月，王敦誣周嵩、周莛與李脫謀為不軌，收嵩、莛於軍中，殺之；遣參軍賀鸞就沈充於吳，盡殺周札諸兄子；進兵襲會稽，札拒戰而死。

後趙將兵都尉石瞻寇下邳、彭城，取東莞、東海，劉遐退保泗口。

司州刺史石生擊趙河南太守尹平於新安，斬之，掠五千餘戶而歸。自是二趙構隙，日相攻掠，河東、弘農之間，民不聊生矣。

石生寇許、穎，俘獲萬計；攻郭誦於陽翟，誦與戰，大破之，生退守康城。後趙汲郡內史石聰聞生敗，馳救之，進攻司州刺史李矩、穎川太守郭默，皆破之。

成主雄，後任氏無子，有妾子十餘人，雄立其兄蕩之子班為太子，使任後母之。群臣請立諸子，雄曰：「吾兄，先帝之嫡統，有奇材大功，事垂克而早世，朕常悼之。且班仁孝好學，必能負荷先烈。」太傅驤、司徒王達諫曰：「先王立嗣必子者，所以明定分而防篡奪也。宋宣公、吳餘祭，足以觀矣。」雄不聽。驤退而流涕曰：「亂自此始矣！」班為人謙恭下士，動遵禮法，雄每有大議，輒令豫之。

夏，五月，甲申，張茂疾病，執世子駿手泣曰：「吾家世以孝友忠順著稱，今雖天下大亂，汝奉承之，不可失也。」且下令曰：「吾官非王命，苟以集事，豈敢榮之！死之日，當以白帢入棺，勿以朝服斂。」是日，薨。愍帝使者史淑在姑臧，左長史汜禕、右長史馬謨等使淑拜駿大將軍、涼州牧、西平公，赦其境內。前趙主曜遣使贈茂太宰，謚曰成烈王。拜駿上大將軍、涼州牧、涼王。

王敦疾甚，矯詔拜王應為武衛將軍以自副，以王含為驃騎大將軍、開府儀同三司。錢鳳謂敦曰：「脫有不諱，便當以後事付應邪？」敦曰：「非常之事，非常人所能為。且應年少，豈堪大事！我死之後，莫若釋兵散眾，歸身朝廷，保全門戶，上計也；退還武昌，收兵自守，貢獻不廢，中計也；及吾尚存，悉眾而下，萬一僥倖，下計也。」鳳謂其黨曰：「公之下計，乃上策也。」遂與沈充定謀，俟敦死即作亂。又以宿衛尚多，奏令三番休二。

初，帝親任中書令溫嶠，敦惡之，請嶠為左司馬。嶠乃繆為勤敬，綜其府事，時進密謀以附其欲。深結錢鳳，為之聲譽，每曰：「錢世儀精神滿腹。」嶠素有藻鑒之名，鳳甚悅，深與嶠結好。會丹楊尹缺，嶠言於敦曰：「京尹咽喉之地，公宜自選其才，恐朝廷用人，或不盡理。」敦然之，問嶠：「誰可者？」嶠曰：「愚謂無如錢鳳。」鳳亦推嶠，嶠偽辭之，敦不聽，六月，表嶠為丹楊尹，且使覘伺朝廷。嶠恐既去而錢鳳於後間止之，因敦餞別，嶠起行酒，至鳳，鳳未及飲，嶠偽醉，以手版擊鳳幘墜，作色曰：「錢鳳何人，溫太真行酒而敢不飲！」敦以為醉，兩釋之。嶠臨去，與敦別，涕泗橫流，出閣復入者再三。行後，鳳謂敦曰：「嶠於朝廷甚密，而與庾亮深交，未可信也。」敦曰：「太真昨醉，小加聲色，何得便爾相讒！」嶠至建康，盡以敦逆謀告帝，請先為之備，又與庚亮共畫討敦之謀。敦聞之，大怒曰：「吾乃為小物所欺！」與司徒導書曰：「太真別來幾日，作如此事！當募人生致之，自拔其舌。」

帝將討敦，以問光祿勳應詹，詹勸成之，帝意遂決。丁卯，加司徒導大都督、領揚州刺史，以溫嶠都督東安北部諸軍事，與右將軍卞敦守石頭，應詹為護軍將軍、都督前鋒及朱雀橋南諸軍事，郗鑒行衛將軍、都督從駕諸軍事，庾亮領左衛將軍，以吏部尚書卞壺行中軍將軍。郗鑒以為軍號無益事實，固辭不受，請召臨淮太守蘇峻、兗州刺史劉遐同討敦。詔征峻、遐及徐州刺史王邃、豫州刺史祖約、廣陵太守陶瞻等入衛京師。帝屯於中堂。

司徒導聞敦疾篤，帥子弟為敦發哀，眾以為敦信死，鹹有奮志。於是尚書騰詔下敦府，列敦罪惡曰：「敦輒立兄息以自承代，未有宰相繼體而不由王命者也。頑兇相獎，無所顧忌；志騁兇丑，以窺神器。天不長奸，敦以隕斃；鳳承凶宄，彌復煽逆。今遣司徒導等虎旅三萬，十道並進；平西將軍邃等精銳三萬，水陸齊勢；朕親統諸軍，討鳳之罪。有能殺鳳送首，封五千戶侯。諸文武為敦所授用者，一無所問，無或猜嫌，以取誅滅。敦之將士，從敦彌年，違離家室，朕甚愍之。其單丁在軍，皆遣歸家，終身不調；其餘皆與假三年，休訖還台，當與宿衛同例三番。」

敦見詔，甚怒，而病轉篤，不能自將；將舉兵伐京師，使記室郭璞筮之，璞曰：「無成。」敦素疑璞助溫嶠、庾亮，及聞卦凶，乃問璞曰：「卿更筮吾壽幾何？」璞曰：「思向卦，明公起事，必禍不久。若住武昌，壽不可測。」敦大怒曰：「卿壽幾何？」曰：「命盡今日日中。」敦乃收璞，斬之。

敦使錢鳳及冠軍將軍鄧岳、前將軍周撫等帥眾向京師。王含謂敦曰：「此乃家事，吾當自行。」於是以含為元帥。鳳等問曰：「事克之日，天子雲何？」敦曰：「尚未南郊，何得稱天子！便盡卿兵勢，保護東海王及裴妃而已。」乃上疏，以誅奸臣溫嶠等為名。秋，七月，壬申朔，王含等水陸五萬奄至江寧南岸，人情恟懼。溫嶠移屯水北，燒朱雀桁以挫其鋒，含等不得渡。帝欲新將兵擊之，聞橋已絕，大怒。嶠曰：「今宿衛寡弱，徵兵未至，若賊豕突，危及社稷，宗廟且恐不保，何愛一橋乎！」

司徒導遺含書曰：「近承大將軍困篤，或雲已有不諱。尋知錢鳳大嚴，欲肆奸逆；謂兄當抑制不逞，還蕃武昌，今乃與犬羊俱下。兄之此舉，謂可得如大將軍昔年之事乎？昔年佞臣亂朝，人懷不寧，如導之徒，心思外濟。今則不然。大將軍來屯於湖，漸失人心，君子危怖，百姓勞弊。臨終之日，委重安期；安期斷乳幾日？又於時望，便可襲宰相之跡邪？自開闢以來，頗有宰相以孺子為之者乎？諸有耳者，皆知將為禪代，非人臣之事也。先帝中興，遺愛在民；聖主聰明，德洽朝野。兄乃欲妄萌逆節，凡在人臣，誰不憤歎！導門戶小大受國厚恩，今日之事，明目張膽，為六軍之首，寧為忠臣而死，不為無賴而生矣！」含不答。

或以為「王含、錢鳳眾力百倍，苑城小而不固，宜及軍勢未成，大駕自出拒戰」。郗鑒曰：「群逆縱逸，勢不可當，可以謀屈，難以力競。且含等號令不一，抄盜相尋，吏民懲往年暴掠，皆人自為守。乘逆順之勢，何憂不克！且賊無經略遠圖，惟恃豕突一戰；曠日持久，必啟義士之心，令智力得展。今以此弱力敵彼強寇，決勝負於一朝，定成敗於呼吸。萬一蹉跌，雖有申胥之徒，義存投袂，何補於既往哉！」帝乃止。

帝帥諸軍出屯南皇堂。癸酉夜，募壯士，遣將軍段秀、中軍司馬曹渾等帥甲卒千人渡水，掩其未備。平旦，戰於越城，大破之，斬其前鋒將何康。秀，匹磾之弟也。

敦聞含敗，大怒曰：「我兄，老婢耳！門戶衰。世事去矣！」顧謂參軍呂寶曰：「我當力行。」。因作勢而起，睏乏，復臥，乃謂其舅少府羊鑒及王應曰：「我死，應便即位，先立朝廷百官，然後營葬事。」敦尋卒，應秘不發喪，裹屍以席，蠟塗其外，埋於廳事中，與諸葛瑤等日夜縱酒淫樂。

帝使吳興沈楨說沈充，許以為司空。充曰：「三司具瞻之重，豈吾所任！幣厚言甘，古人所畏也。且丈夫共事，終始當同，豈可中道改易，人誰容我乎！」遂舉兵趣建康。宗正卿虞潭以疾歸會稽，聞之，起兵餘姚以討充，帝以潭領會稽內史。前安東將軍劉超、宣城內史鐘雅皆起兵以討充。義興人周蹇殺王敦所署太守劉芳，平西將軍祖約逐敦所署淮南太守任台。

沈充帥眾萬餘人與王含軍合，司馬顧颺說充曰：「今舉大事，而天子已扼其咽喉，鋒摧氣沮，相持日久，必致禍敗。今若決破柵塘，因湖水以灌京邑，乘水勢，縱舟師以攻之，此上策也；藉初至之銳，並東、西軍之力，十道俱進，眾寡過倍，理必摧陷，中策也；轉禍為福，召錢鳳計事，因斬之以降，下策也。」充皆不能用，颺逃歸於吳。

丁亥，劉遐、蘇峻等帥精卒萬人至，帝夜見，勞之，賜將士各有差。沈充、錢鳳欲因北軍初到疲睏擊之，乙未夜，充、鳳從竹格渚渡淮。護軍將軍應詹、建威將軍趙胤等拒戰，不利，充、鳳至宣陽門，拔柵，將戰，劉遐、蘇峻自南塘橫擊，大破之，赴水死者三千人。遐又破沈充於青溪。

尋陽太守周光聞敦舉兵，帥千餘人來赴。既至，求見敦。王應辭以疾。光退曰：「今我遠來而不得見，公其死乎！」遽見其兄撫曰：「王公已死，兄何為與錢鳳作賊！」眾皆愕然。

丙申，王含等燒營夜遁。丁酉，帝還宮，大赦，惟敦黨不原。命庾亮督蘇峻等追沈充於吳興，溫嶠督劉遐等追王含、錢鳳於江寧，分命諸將追其黨與。劉遐軍人頗縱虜掠，嶠責之曰：「天道助順，故王含剿絕，豈可因亂為亂也！」遐惶恐拜謝。

王含欲奔荊州，王應曰：「不如江州。」含曰：「大將軍平素與江州雲何，而欲歸之？」應曰：「此乃所以宜歸也。江州當人強盛時，能立同異，此非常人所及，今睹困厄，必有愍惻之心。荊州守文，豈能意外行事邪！」含不從，遂奔荊州。王舒遣軍迎之，沉含父子於江。王彬聞應當來，密具舟以侍之；不至，深以為恨。錢鳳走至闔廬洲，周光斬之，詣闕自贖。沈充走失道，誤入故將吳儒家。儒誘充內重壁中，因笑謂充曰：「三千戶侯矣！」充曰：「爾以義存我，我家必厚報汝。若以利殺我，我死，汝族滅矣。」儒遂殺之，傳首建康。敦黨悉平。充子勁當坐誅，鄉人錢舉匿之，得免；其後勁竟滅吳氏。

有司發王敦瘞，出屍，焚其衣冠，跽而斬之。與沈充首同懸於南桁。郗鑒言於帝曰：「前朝誅楊駿等，皆先極官刑，後聽私殯。臣以為王誅加於上，私義行於下，宜聽敦家收葬，於義為弘。」帝許之。司徒導等皆以討敦功受封賞。

周撫與鄧岳俱亡，周光欲資給其兄而取岳。撫怒曰：「我與伯山同亡，何不先斬我！」會岳至，撫出門遙謂之曰：「何不速去！今骨肉尚欲相危，況他人乎！」岳回舟而走，與撫共入西陽蠻中。明年，詔原敦黨，撫、岳出首，得免死禁錮。

故吳內史張茂妻陸氏，傾家產，帥茂部曲為先登以討沈充，報其夫仇。充敗，陸氏詣闕上書，為茂謝不克之責；詔贈茂太僕。

有司奏：「王彬等敦之親族，皆當除名。」詔曰：「司徒導以大義滅親，猶將百世宥之，況彬等皆公之近親乎！」悉無所問。

有詔：「王敦綱紀除名，參佐禁錮」溫嶠上疏曰：「王敦剛愎不仁，忍行殺戮，朝廷所不能制，骨肉所不能諫；處其朝者，恆懼危亡，故人士結舌，道路以目，誠賢人君子道窮數盡，遵養時晦之辰也。原其私心，豈遑晏處！如陸玩、劉胤、郭璞之徒常與臣言，備知之矣。必其贊導凶悖，自當正以典刑；如其枉陷奸黨，謂宜施之寬貸。臣以玩等之誠，聞於聖聽，當受同賊之責；苟默而不言，實負其心，惟陛下仁聖裁之！」郗鑒以為先王立君臣之教，貴於伏節死義。王敦佐吏，雖多逼迫，然進不能止其逆謀，退不能脫身遠遁，准之前訓，宜加義責。帝卒從嶠議。

冬，十月，以司徒導為太保、領司徒，加殊禮，西陽王羕領太尉，應詹為江州刺史，劉遐為徐州刺史，代王邃鎮淮陰，蘇峻為歷陽內史，加庾亮護軍將軍，溫嶠前將軍。導固辭不受。應詹至江州，吏民未安，詹撫而懷之，莫不悅服。

十二月，涼州將辛晏據枹罕，不服，張駿將討之。從事劉慶諫曰：「霸王之師，必須天時、人事相得，然後乃起。辛晏凶狂安忍，其亡可必；標何以饑年大舉，盛寒攻城乎！」駿乃止。駿遣參軍王騭聘於趙，趙主曜謂之曰：「貴州款誠和好，卿能保之乎？」騭曰：「不能。」侍中徐邈曰：「君來結好，而雲不能保，何也？」騭曰：「齊桓貫澤之盟，憂心兢兢，諸侯不召自至；葵丘之會，振而矜之，叛者九國。趙國之化，常如今日，可也；若政教陵遲，尚未能察邇者之變，況鄙州乎！」曜曰：「此涼州之君子也，擇使可謂得人矣！」厚禮而遣之。

是歲，代王賀辱始親國政，以諸部多未服，乃築城於東木根山，徙居之。


春，二月，張駿承元帝凶問，大臨三日。會黃龍見嘉泉，汜禕等請改年以章休祥，駿不許。辛晏以枹罕降，駿復收河南之地。

贈故譙王承、甘卓、戴淵、周顗、虞望、郭璞、王澄等官。周札故吏為札訟冤，尚書卞壺議，以為：「札守石頭，開門延寇，不當贈謚。」司徒導以為：「往年之事，敦奸逆未彰，自臣等有識以上，皆所未悟，與札無異；既悟其奸，札便以身許國，尋取梟夷。臣謂宜與周、戴同例。」郗鑒以為：「周、戴死節，周札延寇，事異賞均，何以勸沮！如司徒議，謂往年有識以上皆與札無異，則譙王、周、戴皆應受責，何贈謚之有！今三臣既褒，則札宜受貶明矣。」導曰：「札與譙王、周、戴，雖所見有異同，皆人臣之節也。」鑒曰：「敦之逆謀，履霜日久，緣札開門，令王師不振。若敦前者之舉，義同桓、文，則先帝可為幽、厲邪！」然卒用導議，贈札衛尉。

後趙王勒加宇文乞得歸官爵，使之擊慕容廆。廆遣世子皝、索頭、段國共擊之，以遼東相裴嶷為右翼，慕容仁為左翼。乞得歸據澆水以拒皝，遣兄子悉拔雄拒仁。仁擊悉拔雄，斬之；乘勝與皝攻乞得歸，大破之。乞得歸棄軍走，皝、仁進入其國城，使輕兵追乞得歸，過其國三百餘里而還，盡獲其國重器，畜產以百萬計，民之降附者數萬。

三月，段末柸卒，弟牙立。

戊辰，立皇子衍為太子，大赦。

趙主曜立皇后劉氏。

北羌王盆句除附於趙，後趙將石佗自雁門出上郡襲之，俘三千落，獲牛、馬、羊百餘萬而歸。趙主曜遣中山王岳追之，曜屯於富平，為岳聲援。岳與石佗戰於河濱，斬之，後趙兵死者六千餘人，岳悉收所虜而歸。

楊難敵襲仇池，克之，執田崧，立之於前，左右令崧拜。崧瞋目叱之曰：「氐狗！安有天子牧伯而向賊拜乎！」難敵字謂之曰：「子岱，吾當與子共定大業，子忠於劉氏，豈不能忠於我乎！」崧厲色大言曰：「賊氐，汝本奴才，何謂大業！我寧為趙鬼，不為汝臣！」顧排一人，奪其劍，前刺難敵，不中，難敵殺之。

都尉魯潛以許昌叛，降於後趙。

夏，四月，後趙將石瞻攻兗州刺史檀斌於鄒山，殺之。

後趙西夷中郎將王騰襲殺并州刺史崔琨、上黨內史王慎據并州降趙。

五月，以陶侃為征西大將軍、都督荊、湘、雍、梁四州諸軍事、荊州刺史，荊州士女相慶。侃性聰敏恭勤，終日斂膝危坐，軍府眾事，檢攝無遺，未嘗少閒。常語人曰：「大禹聖人，乃惜寸陰；至於眾人，當惜分陰，豈可但逸游荒醉！生無益於時，死無聞於後，是自棄也！」諸參佐或以談戲廢事者，命取其酒器、蒲博之具，悉投之於江，將吏則加鞭撲，曰：「樗蒲者，牧豬奴戲耳！老、莊浮華，非先王之法言，不益實用。君子當正其威儀，何有蓬頭跣足，自謂宏達耶！」有奉饋者，必問其所由，若力作所致，雖微必喜，慰賜參倍；若非理得之，則切厲訶辱，還其所饋。嘗出遊，見人持一把未熟稻，侃問：「用此何為？」人云：「行道所見，聊取之耳。」侃大怒曰：「汝既不佃，而戲賊人稻！」執而鞭之。是以百姓勤於農作，家給人足。嘗造船，其木屑竹頭，侃皆令籍而掌之，人鹹不解所以。後正會，積雪始晴，聽事前餘雪猶濕，乃以木屑布地。及桓溫伐蜀，又以侃所貯竹頭作丁裝船。其綜理微密，皆此類也。

後趙將石生屯洛陽，寇掠河南，司州刺史李矩、穎川太守郭默軍數敗，又乏食，乃遣使附於趙。趙主曜使中山王岳將兵萬五千人趣孟津，鎮東將軍呼延謨帥荊、司之眾自崤、澠而東，欲會矩、默共攻石生。岳克孟津、石樑二戍。斬獲五千餘級，進圍石生於金墉。後趙中山公虎帥步騎四萬，入自成皋關，與岳戰於洛西。岳兵敗，中流矢，退保石樑。虎作塹柵環之，遏絕內外。岳眾饑甚，殺馬食之。虎又擊呼延謨，斬之。曜自將兵救岳，虎帥騎三萬逆戰。趙前軍將軍劉黑擊虎將石聰於八特阪，大破之。曜屯於金谷，夜，軍中無故大驚，士卒奔潰，乃退屯澠池。夜，又驚潰，遂歸長安。六月，虎拔石樑，禽岳及其將佐八十餘人，氐、羌三千餘人，皆送襄國，坑其士卒九千人。遂攻王騰於并州，執騰，殺之，坑其士卒七千餘人。曜還長安，素服郊次，哭，七日乃入城，因憤恚成疾。郭默復為石聰所敗，棄妻子南奔建康。李矩將士陰謀叛降後趙，矩不能討，亦帥眾南歸。眾皆道亡，惟郭誦等百餘人隨之；卒於魯陽。矩長史崔宣帥其餘眾二千降於後趙。於是司、豫、徐、兗之地，率皆入於後趙，以淮為境矣。

趙主曜以永安王胤為大司馬、大單于，徙封南陽王，置單于台於渭城，其左、右賢王以下，皆以胡、羯、鮮卑、氐、羌豪桀為之。

秋，七月，辛未，以尚書令郗鑒為車騎將軍、都督徐、兗、青三州諸軍事、兗州刺史，鎮廣陵。

閏月，以尚書左僕射荀松為光祿大夫、錄尚書事，尚書鄧攸為左僕射。

右衛將軍虞胤，元敬皇后之弟也，與左衛將軍南頓王宗俱為帝所親任，典禁兵，直殿內，多聚勇士以為羽翼；王導、庾亮皆忌之，頗以為言，帝待之愈厚，宮門管鑰，皆以委之。帝寢疾，亮夜有所表，從宗求鑰；宗不與，叱亮使曰：「此汝家門戶邪！」亮益忿之。及帝疾篤，不欲見人，群臣無得進者。亮疑宗、胤及宗兄西陽王羕有異謀，排闥入升御床，見帝流涕，言羕與宗等謀廢大臣，自求輔政，請黜之；帝不納。壬午，帝引太宰羕、司徒導、尚書令卞壺、車騎將軍郗鑒、護軍將軍庾亮、領軍將軍陸曄、丹楊尹溫嶠，並受遺詔輔太子，更入殿將兵直宿；復拜壺右將軍，亮中書令，曄錄尚書事。丁亥，降遺詔。戊子，帝崩。帝明敏有機斷，故能以弱制強，誅剪逆臣，克復大業。

己丑，太子即皇帝位，生五年矣。君臣進璽，司徒導以疾不至。卞壺正色於朝曰：「王公豈社稷之臣邪！大行在殯，嗣皇未立，寧是人臣辭疾之時也！」導聞之，輿疾而至。大赦，增文武位二等，尊庾後為皇太后。

群臣以帝幼沖，奏請太后依漢和熹皇后故事；太后辭讓數四，乃從之。秋，九月，癸卯，太后臨朝稱制。以司徒導錄尚書事，與中書令庾亮、尚書令卞壺參輔朝政，然事之大要皆決於亮。加郗鑒車騎大將軍，陸曄左光祿大夫，皆開府儀同三司。以南頓王宗為驃騎將軍，虞胤為大宗正。

尚書召樂廣子謨為郡中正，庾鈱族人怡為廷尉評，謨、怡各稱父命不就。卞壺奏曰：「人無非父而生，職無非事而立，有父必有命，居職必有悔。有家各私其子，則為王者無民，君臣之道廢矣。樂廣、庾鈱受寵聖世，身非己有，況及後嗣而可專哉！所居之職，若順夫群心，則戰戍者之父母皆當命子以不處也。」謨、怡不得已，各就職。

辛丑，葬明帝於武平陵。

冬，十一月，癸巳朔，日有食之。

慕容廆與段氏方睦，為段牙謀，使之徙都；牙從之，即去令支，國人不樂。段疾陸眷之孫遼欲奪其位，以徙都為牙罪，十二月，帥國人攻牙，殺之，自立。段氏自務勿塵以來，日益強盛，其地西接漁陽，東界遼水，所統胡、晉三萬餘戶，控弦四五萬騎。

荊州刺史陶侃以寧州刺史王堅不能禦寇，是歲，表零陵太守南陽尹奉為寧州刺史以代之。先是，王遜在寧州，蠻酋梁水太守爨量、益州太守李逖，皆叛附於成。遜討之不能克。奉至州，重募徼外夷刺爨量，殺之，諭降李逖，州境遂安。

代王賀辱卒，弟紇那立。

顯宗成皇帝上之上


春，二月，大赦，改元。

趙以汝南五鹹為太尉、錄尚書事，光祿太夫劉綏為大司徒，卜泰為大司空。劉後疾病，趙主曜問所欲言，劉氏泣曰：「妾幼鞠於叔父昶，願陛下貴之。叔父皚之女芳有德色，願以備後宮。」言終而卒。曜以昶為侍中、大司徒、錄尚書事，立芳為皇后；尋又以昶為太保。

三月，後趙主勒夜微行檢察諸營衛，繼金帛以賂門者，求出。永昌門候王假欲收捕之，從者至，乃止。旦，召假，以為振忠都尉，爵關內侯。勒召記室參軍徐光，光醉不至，黜為牙門。光侍直，有慍色，勒怒，並其妻子囚之。

夏，四月，後趙將石生寇汝南，執內史祖濟。

六月，癸亥，泉陵公劉遐卒。癸酉，以車騎大將軍郗鑒領徐州刺史；征虜將軍郭默為北中郎將、監淮北諸軍事，領遐部曲。遐子肇尚幼，遐妹夫田防及故將史迭等不樂他屬，共以肇襲遐故位而叛。臨淮太守劉矯掩襲遐營，斬防等。遐妻，邵續女也，驍果有父風。遐嘗為後趙所圍，妻單將數騎，拔遐出於萬眾之中。及田防等欲作亂，遐妻止之，不從，乃密起火，燒甲仗都盡，故防等卒敗。詔以肇襲遐爵。

司徒導稱疾不朝，而私送郗鑒。卞壺奏「導虧法從私，無大臣之節，請免官。」雖事寢不行，舉朝憚之。壺儉素廉絜，裁斷切直，當官干實，性不弘裕，不肯苟同時好，故為諸名士所少。阮孚謂之曰：「卿常無閒泰，如含瓦石，不亦勞乎！」壺曰：「諸君子以道德恢弘，風流相尚，執鄙吝者，非壺而誰！」時貴遊子弟多慕王澄、謝鯤為放達，壺厲色於朝曰：「悖禮傷教，罪莫大焉；中朝傾覆，實由於此。」欲奏推之，王導、庾亮不聽，乃止。

成人討越巂斯叟，破之。

秋，七月，癸丑，觀陽烈侯應詹卒。

初，王導輔政，以寬和得眾。及庾亮用事，任法裁物，頗失人心。豫州刺史祖約，自以輩不後郗、卞，而不豫顧命，又望開府復不得，及諸表請多不見許，遂懷怨望。及遺詔褒進大臣，又不及約與陶侃，二人皆疑庾亮刪之。歷陽內史蘇峻，有功於國，威望漸著，有銳卒萬人，器械甚精，朝廷以江外寄之；而峻頗懷驕溢，有輕朝廷之志，招納亡命，眾力日多，皆仰食縣官，運漕相屬，稍不如意，輒肆忿言。亮既疑峻、約，又畏侃之得眾，八月，以丹楊尹溫嶠為都督江州諸軍事、江州刺史，鎮武昌；尚書僕射五舒為會稽內史，以廣聲援；又修石頭以備之。

丹楊尹阮孚以太后臨朝，政出舅族，謂所親曰：「今江東創業尚淺，主幼時艱，庾亮年少，德信未孚，以吾觀之，亂將作矣。」遂求出為廣州刺史。孚，鹹之子也。

冬，十月，立帝母弟岳為吳王。

南頓王宗自以失職怨望，又素與蘇峻善，庾亮欲誅之，宗亦欲廢執政。御史中丞鐘雅劾宗謀反，亮使右衛將軍趙胤收之。宗以兵拒戰，為胤所殺，貶其族為馬氏，三子綽、超、演皆廢為庶人。免太宰西陽王羕，降封弋陽縣王，大宗正虞胤左遷桂陽太守。宗，宗室近屬；羕，先帝保傅。亮一旦剪黜，由是失遠近之心。宗黨卞闡亡奔蘇峻，亮符峻送闡，峻保匿不與。宗之死也，帝不之知，久之，帝問亮曰：「常日白頭公何在？」亮對以謀反伏誅。帝泣曰：「舅言人作賊，便殺之；人言舅作賊，當如何！」亮懼，變色。

趙將黃秀等寇酇，順陽太守魏該帥眾奔襄陽。

後趙王勒用程遐之謀，營鄴宮，使世子弘鎮鄴，配禁兵萬人，車騎所統五十四營悉配之，以驍騎將軍領門臣祭酒王陽專統六夷以輔之。中山公虎自以功多，無去鄴之意，及修三台，遷其家室，虎由是怨程遐。

十一月，後趙石聰攻壽春，祖約屢表請救，朝廷不為出兵。聰遂進寇逡遒、阜陵，殺掠五千餘人。建康大震，詔加司徒導大司馬、假黃鉞、都督中外諸軍事以御之，軍於江寧。蘇峻遣其將韓晃擊石聰，走之，導解大司馬。朝議又欲作塗塘以遏胡寇，祖約曰：「是棄我也！」益懷憤恚。

十二月，濟岷太守劉闓等殺下邳內史夏侯嘉，以下邳叛，降於後趙。石瞻攻河南太守王瞻於邾，拔之。彭城內史劉續復據蘭陵石城，石瞻攻拔之。

後趙王勒以牙門將王波為記室參軍，典定九流，始立秀、孝試經之制。

張竣畏趙人之逼，是歲，徙隴西、南安民二千餘家於姑臧，又遣修好於成，以書勸成主雄去尊號，稱籓於晉。雄復書曰：「吾過為士大夫所推，然本無心於帝王，思為晉室元功之臣，掃除氛埃；而晉室陵遲，德聲不振，引領東望，有年月矣。會獲來貺，情在暗至，有何已已。」自是聘使相繼。


春，正月，朱提太守楊術與成將羅恆戰於台登，兵敗，術死。

夏五月，甲申朔，日有食之。

趙武衛將軍劉朗帥騎三萬襲楊難敵於仇池，弗克，掠三千餘戶而歸。

張竣聞趙兵為後趙所敗，乃去趙官爵，復稱晉大將軍、涼州牧，遣武威太守竇濤、金城太守張閬、武興太守辛巖、揚烈將軍宋輯等帥眾數萬，東會韓璞，攻掠趙秦州諸郡。趙南陽王胤將兵擊之，屯狄道。枹罕護軍辛晏告急。秋，駿使韓璞、辛巖救之。璞進度沃干嶺。巖欲速戰，璞曰：「夏末以來，日星數有變，不可輕動。且曜與石勒相攻，胤必不能久與我相守也。」與胤夾洮相持七十餘日。冬，十月，璞遣辛巖督運於金城，胤聞之，曰：「韓璞之眾，十倍於吾。吾糧不多，難以持久。今虜分兵運糧，天授我也。若敗辛巖，璞等自潰」。乃帥騎三千襲巖於沃干嶺，敗之，遂前逼璞營，璞眾大潰。胤乘勝追奔，濟河，攻拔令居，斬首二萬級，進據振武，河西大駭。張閬、辛晏帥其眾數萬降趙，駿遂失河南之地。

庾亮以蘇峻在歷陽，終為禍亂，欲下詔征之，訪於司徒導。導曰：「峻猜險，必不奉詔，不若且苞容之。」亮言於朝曰：「峻狼子野心，終必為亂。今日征之，縱不順命，為禍猶淺；若復經年，不可複製，猶七國之於漢也。」朝臣無敢難者，獨光祿大夫卞壺爭之曰：「峻擁強兵，逼近京邑，路不終朝。一旦有變，易為蹉跌，宜深思之！」亮不從。壺知必敗，與溫嶠書曰：「元規召峻意定，此國之大事。峻已出狂意，而召之，是更速其禍也，必縱毒蜇以向朝廷。朝廷威雖盛，不知果可擒不；王公亦同此情。吾與之爭甚懇切，不能如之何。本出足下以為外援，而今更恨足下在外，不得相與共諫止之，或當相從耳。」嶠亦累書止亮。舉朝以為不可，亮皆不聽。

峻聞之，遣司馬何仍詣亮曰：「討賊外任，遠近惟命，至於內輔，實非所堪。」亮不許，召北中郎將郭默為後將軍、領屯騎校尉，司徒右長史庾冰為吳國內史，皆將兵以備峻。冰，亮之弟也。於是下優詔，征峻為大司農，加散騎常侍，位特進，以弟逸代領部曲。峻上表曰：「昔明皇帝親執臣手，使臣北討胡寇。今中原未靖，臣何敢即安！乞補青州界一荒郡，以展鷹犬之用。」復不許。峻嚴裝將赴召，猶豫未決。參軍任讓謂峻曰：「將軍求處荒郡而不見許，事勢如此，恐無生路，不如勒兵自守。」阜陵令匡術亦勸峻反，峻遂不應命。

溫嶠聞之，即欲帥眾下衛建康，三吳亦欲起義兵；亮並不聽，而報嶠書曰：「吾憂西陲，過於歷陽，足下無過雷池一步也。」朝廷遣使諭峻，峻曰：「台下雲我欲反，豈得活邪！我寧山頭望廷尉，不能廷尉望山頭。往者國家危如累卵，非我不濟；狡兔既死，獵犬宜烹。但當死報造謀者耳！」

峻知祖約怨朝廷，乃遣參軍徐會推崇約，請共討庾亮。約大喜，其從子智、衍並勸成之。譙國內史桓宣謂智曰：「本以強胡未滅，將戮力討之。使君若欲為雄霸，何不助國討峻，則威名自舉。今乃與峻俱反，此安得久乎！」智不從。宣詣約請見，約知其欲諫，拒而不內。宣遂絕約，不與之同。十一月，約遣兄子沛內史渙、女婿淮南太守許柳以兵會峻。逖妻，柳之姊也，固諫，不從。詔復以卞壺為尚書令、領右衛將軍，以會稽內史王舒行揚州刺史事，吳興太守虞潭督三吳等諸郡軍事。

尚書左丞孔坦、司徒司馬丹楊陶回言於王導，請「及峻未至，急斷阜陵，守江西當利諸口，彼少我眾，一戰決矣。若峻未來，可往逼其城。今不先往，峻必先至，峻至則人心危駭，難與戰矣。此時不可失也。」導然之，庾亮不從。十二月，辛亥，蘇峻使其將韓晃、張健等襲陷姑孰，取鹽米，亮方悔之。

壬子，彭城王雄、章武王休叛奔峻。雄，釋之子也。

庚申，京師戒嚴，假庾亮節，都督征討諸軍事；以左衛將軍趙胤為歷陽太守，使左將軍司馬流將兵據慈湖以拒峻。以前射聲校尉劉超為左衛將軍，侍中褚翜典征討軍事。亮使弟翼以白衣領數百人備石頭。

丙寅，徙琅邪王昱為會稽王，吳王岳為琅邪王。

宣城內史桓彝欲起兵以赴朝廷，其長史裨惠以郡兵寡弱，山民易擾，謂宜且按甲以待之。彝厲色曰：「『見無禮於其君者，若鷹鸇之逐鳥雀。』今社稷危逼，義無宴安。」辛未，彝進屯蕪湖。韓晃擊破之，因進攻宣城，彝退保廣德，晃大掠諸縣而還。徐州刺史郗鑒欲帥所領赴難，詔以北寇，不許。

是歲，後趙中山公虎擊代王紇那，戰於句注陘北；紇那兵敗，徙都大寧以避之。

代王鬱律之子翳槐居於其舅賀蘭部，紇那遣使求之，賀蘭大人藹頭擁護不遣。紇那與宇文部共擊藹頭，不克。

