
資治通鑑 第253卷

【唐紀六十九】　起強圉作噩，盡上章困敦十月，凡三年有奇。


春，正月，王郢誘寔入舟中，執之，將士從寔者皆奔潰。朝廷聞之，以右龍武大將軍宋皓為江南諸道招討使，先征諸道兵外，更發忠武、宣武、感化三道、宣、泗二州兵，新舊合萬五千餘人，並受皓節度。二月，郢攻陷望海鎮，掠明州，又攻台州，陷之；刺史王葆退守唐光。詔二浙、福建各出舟師以討之。

王仙芝陷鄂州。

黃巢陷鄆州，殺節度使薛崇。

南詔酋龍嗣立以來，為邊患殆二十年，中國為之虛耗，而其國中亦疲弊。酋龍卒，謚曰景莊皇帝；子法立，改元貞明承智大同，國號鶴拓，亦號大封人。法好畋獵酣飲，委國事於大臣。閏月，嶺南西首節度使辛讜奏南詔遣阤西段瑳寶等來請和，且言「諸道兵戍邕州歲久，饋餉之費，疲弊中國，請許其和，使贏瘵息肩。」詔許之。讜遣大將杜弘等繼書幣，送瑳寶還南詔，但留荊南、宣歙數軍戍邕州，自餘諸道兵什減其七。王郢橫行浙西，鎮海節度使裴璩嚴兵設備，不與之戰，密招其黨朱實降之，散其徒六七千人，輸器械二十餘萬，舟航、粟帛稱是。敕以實為金吾將軍。於是郢黨離散。郢收餘眾，東至明州，甬橋鎮遏使劉巨容以筒箭射殺之，餘黨皆平。璩，諝之從曾孫也。

三月，黃巢陷沂州。

夏，四月，壬申朔，日有食之。

賊帥柳彥璋剽掠江西。

陝州軍亂，逐觀察使崔碣；貶碣杯州司馬。

黃巢與尚讓合兵保查牙山。

五月，甲子，以給事中楊損為陝虢觀察使。損至官，誅首亂者。損，嗣復之子也。

初，桂管觀察使李瓚失政，支使薛堅石屢規正之，瓚不能從。及瓚被逐，堅石攝留務，移牒鄰道，禁遏亂兵，一方以安。詔擢堅石為國子博士。

六月，柳彥璋襲陷江州，執刺史陶祥，使祥上表，彥璋亦自附降狀。敕以彥璋為右監門將軍，令散眾赴京師。以左武衛將軍劉秉仁為江州刺史。彥璋不從，以戰艦百餘固湓江為水寨，剽掠如故。

忠武都將李可封戍邊還，至邠州，迫脅主帥，索舊欠糧鹽，留止四月，闔境震驚。秋，七月，還至許州，節度命名崔安潛悉按誅之。

庚申，王仙芝、黃巢攻宋州，三道兵與戰，不利，賊遂圍宋威於宋州。甲寅，右威衛上將軍張自勉將忠武兵七千救宋州，殺賊二千餘人，賊解圍遁去。王鐸、盧攜欲使張自勉以所將兵受宋威節度，鄭畋以為威與自勉已有疑忿，若在麾下，必為所殺，不肯署奏。八月，辛未，鐸、攜訴於上，求罷免；庚辰，畋請歸滻川養疾；上皆不許。

王仙芝陷安州。

鹽州軍亂，逐刺史王承顏，詔高品牛從珪往慰諭之，貶承顏象州司戶。承顏及崔碣素有政聲，以嚴肅為驕卒所逐，朝廷與貪暴致亂者同貶，時人惜之。從珪自鹽州還，軍中請以大將王宗誠為刺史。詔宗誠詣闕，將士皆釋罪，仍如優給。

乙卯，王仙芝陷隨州，執刺史崔休徵。山南東道節度使李福遣其子將兵救隨州，戰死。福奏求援兵，遣左武衛大將軍李昌言將鳳翔五百騎赴之，仙芝遂轉掠復、郢。忠武大將張貫等四千人與宣武兵援襄州，自申、蔡間道逃歸。詔忠武節度使崔安潛、宣武節度使穆仁裕遣人約還。

冬，十月，邠寧節度使李侃奏遣兵討王宗誠，斬之，餘黨悉平。

鄭畋與王鐸、盧攜爭論用兵於上前，畋不勝，退，復上奏，以為：「自王仙芝俶擾，崔安潛首請會兵討之，繼發士卒，罄供資糧。賊往來千里，塗炭諸州，獨不敢犯其境。又以本道兵援張自勉，解宋州圍，使江、淮漕運流通，不輸寇手。今蒙盡以自勉所將七千兵令張貫將之，隸宋威。自勉獨歸許州，威復奏加誣毀。因功受辱，臣竊痛之。安潛出師，前後克捷非一，一旦強兵盡付它人，良將空還，若勍敵忽至，何以枝梧！臣請以忠武四千人授威，餘三千人使自勉將之，守衛其境，既不侵宋威之功，又免使安潛愧恥。」時盧攜不以為然，上不能決。畋復上言：「宋威欺罔朝廷，敗衄狼藉。又聞王仙芝七狀請降，威不為聞奏。朝野切齒，以為宜正軍法。跡狀如此，不應復典兵權，願與內大臣參酌，早行罷黜。」不從。

河中軍亂，逐節度使劉侔，縱兵焚掠。以京兆尹竇璟為河中宣慰制置使。

黃巢寇掠蘄、黃，曾元裕擊破之，斬首四千餘級。巢遁去。

十一月，己酉，以竇璟為河中節度使。

招討副使、都監楊復光遣人說諭王仙芝，仙芝遣尚君長等請降於復光，宋威遣兵於道中劫取君長等。十二月，威奏與君長等戰於穎州西南，生擒以獻；復光奏君長等實降，非威所擒。詔侍御史歸仁紹等鞫之，竟不能明。斬君長等於狗脊嶺。

黃巢陷匡城，遂陷濮州。詔穎州刺史張自勉將諸道兵擊之。

江州刺史劉秉仁乘驛之官，單舟入柳彥璋水。賊出不意，即迎拜，秉仁斬彥璋，散其眾。

王仙芝寇荊南。節度使楊知溫，知至之兄也，以文學進，不知兵，或告賊至，知溫以為妄，不設備。時漢水淺狹，賊自賈塹度。


春，正月，丁酉朔，大雪，知溫方受賀，賊已至城下，遂陷羅城。將佐共治子城而守之，及暮，知溫猶不出。將佐請知溫出撫士卒，知溫紗帽皁裘而行；將佐請知溫擐甲以備流矢，知溫見士卒拒戰，猶賦詩示幕僚，遣使告急於山南東道節度使李福，福悉其眾自將救之。時有沙陀五百在襄陽，福與之俱至荊門，遇賊，沙陀縱騎奮擊，破之。仙芝聞之，焚掠江陵而去。江陵城下舊三十萬戶，至是死者什三四。

壬寅，招討副使曾元裕大破王仙芝於申州東，所殺萬人，招降散遣者亦萬人。敕以宋威久病，罷招討使，還青州。以曾元裕為招討使，穎州刺史張自勉為副使。

庚戌，以西川節度使高駢為荊南節度使兼鹽鐵轉運使。

振武節度使李國昌之子克用為沙陀副兵馬使，戍蔚州。時河南盜賊蜂起，雲州沙陀兵馬使李盡忠與牙將康君立、薛志勤、程懷信、李存璋等謀曰：「今天下大亂，朝廷號令不復行於四方，此乃英雄立功名富貴之秋也。吾屬雖各擁兵眾，然李振武功大官高，名聞天下，其子勇冠諸軍。若輔以舉事，代北不足平也。」眾以為然。君立，興唐人；存璋，雲州人；志勤，奉誠人也。

會大同防禦使段文楚兼水陸發運使，代北荐饑，漕運不繼。文楚頗減軍士衣米，又用法稍峻，軍士怨怒。盡忠遣君立潛詣蔚州說克用起兵，除文楚而代之。克用曰：「吾父在振武，俟我稟之。」君立曰：「今機事已洩，緩則生變，何暇千里稟命乎！」於是盡忠夜帥牙兵攻牙城，執文楚及判官柳漢璋等系獄，自知軍州事，遣召克用。克用帥其眾趣雲州，行收兵，二月，庚午，至城下，眾且萬人，屯於鬥雞台下。壬申，盡忠遣使送符印，請克用為防禦留後。癸酉，盡忠械文楚等五人送鬥雞台下，克用令軍士玼食之，以騎踐其骸。甲戌，克用入府捨視事，令將士表求敕命；朝廷不許。李國昌上言：「乞朝廷速除大同防禦使。若克用違命，臣請帥本道兵討之，終不愛一子以負國家。」朝廷方欲使國昌諭克用，會得其奏，乃以司農卿支詳為大同軍宣慰使，詔國昌語克用，令迎候如常儀，除克用官，必令稱愜。又以太僕卿盧簡方為大同防禦使。

貶楊知溫為郴州司馬。

曾元裕奏大破王仙芝於黃梅，殺五萬餘人，追斬仙芝，傳首，餘黨散去。

黃巢方攻亳州未下，尚讓帥仙芝餘眾歸之，推巢為王，號沖天大將軍，改元王霸，署官屬。巢襲陷沂州、濮州。既而屢為官軍所敗，乃遺天平節度使張裼書，請奏之。詔以巢為右衛將軍，令就鄆州解甲。巢竟不至。

加山南東道節度使李福同平章事，賞救荊南之功也。

三月，群盜陷朗州、岳州。招討使曾元裕屯荊、襄，黃巢自濮州掠宋、汴，乃以副使張自勉充東南面行營招討使。黃巢攻衛南，遂攻葉、陽翟。詔發河陽兵千人赴東都，與宣武、昭義兵二千人共衛宮闕。以左神武大將軍劉景仁充東都應援防遏使，並將三鎮兵，仍聽於東都募兵二千人。景仁，昌之孫也。又詔曾元裕將兵徑還東都，發義成兵三千守轘轅、伊闕、河陰、武牢。

王仙芝餘黨王重隱陷洪州，江西觀察使高湘奔湖口。賊轉掠湖南，別將曹師雄掠宣、潤。詔曾元裕、楊復光引兵救宣、潤。

湖南軍亂，都將高傑逐觀察使崔瑾。瑾，郾之子也。

黃巢引兵度江，攻陷虔、吉、饒、信等州。

朝廷以李克用據雲中，夏，四月，以前大同軍防禦使盧簡方為振武節度使，以振武節度使李國昌為大同節度使，以為克用必無以拒也。詔以東都軍儲不足，貸商旅富人錢穀以供數月之費，仍賜空名殿中侍御史告身五通，監察御史告身十通，有能出家財助國稍多者賜之。時連歲旱、蝗，寇盜充斥，耕桑半廢，租賦不足，內藏虛竭，無所人次助。兵部侍郎、判度支楊嚴三表自陳才短，不能濟辦，乞解使務，辭極哀切。詔不許。

曹師雄寇湖州，鎮海節度使裴璩遣兵擊破之。王重隱死，其將徐唐莒據洪州。饒州將彭幼璋合義營兵克復饒州。

南詔遣其酋望趙宗政來請和親，無表，但令督爽牒中書，請為弟而不稱臣。詔百官議之，禮部侍郎崔澹等以為：「南詔驕僭無禮，高駢不達大體，反因一僧呫囁卑辭誘致其使，若從其請，恐垂笑後代。」高駢聞之，上表與澹爭辯，詔諭解之。澹，璵之子也。

五月，丙申朔，鄭畋、盧攜議蠻事，攜欲與之和親，畋固爭以為不可。攜怒，拂衣起，袂罥硯墮地，破之。上聞之，曰：「大臣相詬，何以儀刑四海！」丁酉，畋、攜皆罷為主子賓客、分司。以翰林學士承旨、戶部侍郎豆盧瑑為兵部侍郎，吏部侍郎崔沆為戶部侍郎，並同平章事。

時宰相有好施者，常使人以布囊貯錢自隨，行施丐者，每出，襤褸盈路。有朝士以書規之曰：「今百姓疲弊，寇盜充斥，相公宜舉賢任能，紀綱庶務，捐不急之費，杜私謁之門，使萬物各得其所，則家給人足，自無貧者，何必如此行小惠乎！」宰相大怒。

邕州大將杜弘送段瑳寶至南詔，逾年而還。甲辰，辛讜復遣攝巡官賈宏、大將左瑜、曹朗使於南詔。

李國昌欲父子並據兩鎮，得大同制書，毀之，殺監軍，不受代，與李克用合兵陷遮虜軍，進擊寧武及岢嵐軍。盧簡方赴振武，至嵐州而薨。丁巳，河東節度使竇浣發民塹晉陽。己未，以都押衙康傳圭為代州刺史，又發土團千人戍代州。土團至城北，娖隊不發，求優賞。時府庫空竭，浣遣馬步都虞候鄧虔往慰諭之，土團C061虔，床舁其屍入府。浣與監軍自出慰諭，人給錢三百，布一端，眾乃定。押牙田公鍔給亂軍錢布，從遂劫之以為都將，赴代州，浣借商人錢五萬緡以助軍。朝廷以浣為不才，六月，以前昭義節度使曹翔為河東節度使。

王仙芝餘黨剽掠浙西，朝廷以荊南節度使高駢先在天平有威名，仙芝黨多鄆人，乃徙駢為鎮海節度使。

沙陀焚唐林、崞縣，入忻州境。

秋，七月，曹翔至晉陽。己亥，捕土團殺鄧虔者十三人，殺之。義武兵至晉陽，不解甲，歡噪求優賞，翔斬其十將一人，乃定。發義成、忠武、昭義、河陽兵會於晉陽，以御沙陀。八月，戊寅，曹翔引兵救忻州。沙陀攻岢嵐軍，陷其羅城，敗官軍於洪谷，晉陽閉門城守。

黃巢寇宣州，宣歙觀察使王凝拒之，敗於南陵。巢攻宣州不克，乃引兵入浙東，開山路七百里，攻剽福建諸州。

九月，平盧軍奏節度使宋威薨。

辛丑，以諸道行營招討使曾元裕領平盧節度使。

壬寅，曹翔暴薨。丙午，昭義兵大掠晉陽，坊市民自共擊之，殺千餘人，乃潰。

中書侍郎、同平章事李蔚罷為東都留守。以吏部尚書鄭從讜為中書侍郎、同平章事。從讜，餘慶之孫也。

以戶部尚書、判戶部事李都同平章事兼河中節度使。

冬，十月，詔昭義節度使李鈞、幽州節度使李可舉與吐谷渾酋長赫連鐸、白義誠、沙陀酋長安慶、薩葛酋長米海萬，合兵討李國昌父子於蔚州。十一月，甲午，岢嵐軍翻城應沙陀。丁未，以河東宣慰使崔季康為河東節度、代北行營招討使。沙陀攻石州，庚戌，崔季康救之。

十二月，甲戌，黃巢陷福州，觀察使韋岫棄城走。

南詔使者趙宗政還其國，中書不答督爽牒，但作西川節度使崔安潛書意，使安潛答之。

崔季康及昭義節度使李鈞與李克用戰於洪谷，兩鎮兵敗，鈞戰死。昭義兵還至代州，士卒剽掠，代州民殺之殆盡，餘眾自鴉鳴谷走歸上黨。

王郢之亂，臨安人董昌以土團討賊有功，補石鏡鎮將。是歲，曹師雄寇二浙，杭州募諸縣鄉兵各千人以討之，昌與錢塘劉孟安、阮結、富陽聞人宇、鹽官徐及、新城杜稜、餘杭凌文舉、臨平曹信各為之都將，號杭州八都，昌為之長。其後宇卒，錢塘人成及代之。臨安人錢鏐以驍勇事昌，以功為石鏡都知兵馬使。


春，正月，魏王佾薨。

鎮海節度使高駢遣其將張璘、梁纘分道擊黃巢，屢破之，降其將秦彥、畢師鐸、李罕之、許勍等數十人，巢遂趣廣南。彥，徐州人；師鐸，冤句人；罕之，項城人也。

賈寵等未至南詔，相繼卒於道中，從者死亦太半。時辛讜已病風痺，召攝巡官徐雲虔，執其手曰：「讜已奏朝廷發使入南詔，而使者相繼物故，奈何？吾子既仕則思詢國，能為此行乎？讜恨風痺不能拜耳。」因嗚咽流涕。雲虔曰：「士為知己死！明公見辟，恨無以報德，敢不承命！」讜喜，厚具資裝而遣之。二月，丙寅，雲虔至善闡城，驃信見大使抗禮，受副使以下拜。己巳，驃信使慈雙羽、楊宗就館謂雲虔曰：「貴府牒欲使驃信稱臣，奉表貢方物；驃信已遣人自西川入唐，與唐約為兄弟，不則舅甥。夫兄弟舅甥，書幣而已，何表貢之有？」雲虔曰：「驃信既欲為弟、為甥，驃信景莊之子，景莊豈無兄弟，於驃信為諸父，驃信為君，則諸父皆稱臣，況弟與甥乎！且驃信之先，由大唐之命，得合六詔為一，恩德深厚，中間小忿，罪在邊鄙。今驃信欲修舊好，豈可違祖考之故事乎！順祖考，孝也；事大國，義也；息戰爭，仁也；審名分，禮也。四者，皆令德也，可不勉乎！」驃信待雲虔甚厚，雲虔留善闡十七日而還。驃信以木夾二授雲虔，其一上中書門下，其一牒嶺南西道，然猶未肯奉表稱貢。

辛未，河東軍至靜樂，士卒作亂，殺孔目官石裕等。壬申，崔季康逃歸晉陽。甲戌，都頭張鍇、郭昢帥行營兵攻東陽門，入府，殺季康。辛巳，以陝虢觀察使高潯為昭義節度使；以邠寧節度使李侃為河東節度使。

三月，天平軍節度使張裼薨，牙將崔君裕自知州事，淄州刺史曹全晸討誅之。

夏，四月，庚申朔，日有食之。

西川節度使崔安潛到官不詰盜，蜀人怪之。安潛曰：「盜非所由通容則不能為。今窮核則應坐者眾，搜捕則徒為煩擾。」甲子，出庫錢千五百緡，分置三市，置榜其上曰：「有能告捕一盜，賞錢五百緡。盜不能獨為，必有侶。侶者告捕，釋其罪，賞同平人。」未幾，有捕盜而至者，盜不服，曰：「汝與我同為盜十七年，贓皆平分，汝安能捕我！我與汝同死耳。」安潛曰：「汝既知吾有榜，何不捕彼以來！則彼應死，汝受賞矣。汝既為所失，死復何辭！」立命給捕者錢，使盜視之，然後C061盜於市，並滅其家。於是諸盜與其侶互相疑，無地容足，夜不及旦，散逃出境，境內遂無一人為盜。安潛以蜀兵怯弱，奏遣大將繼牒詣陳、許諸州募壯士，與蜀人相雜，訓練用之，得三千人，分為三軍，亦戴黃帽，號黃頭軍。又奏乞洪州弩手，教蜀人用弩走丸而射之，選得千人，號神機弩營。蜀兵由是浸強。

涼王侹薨。

上以群盜為憂，王鐸曰：「臣為宰相之長，在朝不足分陛下之憂，請自督諸將討之。」乃以鐸守司徒兼侍中，充荊南節度使、南面行營招討都統。

五月，辛卯，敕賜河東軍士銀。牙將賀公雅所部士卒作亂，焚掠三城，執孔目官王敬送馬步司。節度使李侃與監軍自由慰諭，為之斬敬於牙門，乃定。

泰寧節度使李系，晟之曾孫也，有口才而實無勇略，王鐸以其家世良將，奏為行營副將統兼湖南觀察使，使將精兵五萬並土團屯潭州，以塞嶺北之路，拒黃巢。

河東都虞候每夜密捕賀公雅部卒作亂者，族滅之。丁巳，餘黨近百人稱「報冤將」，大掠三城，焚馬步都虞候張鍇、府城都虞候郭昢家。節度使李侃下令，以軍府不安，曲順軍情，收鍇、昢，斬於牙門，並逐其家；以賀公雅為馬步都虞候。鍇、昢臨刑，泣言於眾曰：「所殺皆捕盜司密申，今日冤死，獨無烈士相救乎！」於是軍士復大噪，篡取鍇、昢歸都虞候司。尋下令，復其舊職，並召還其家。收捕盜司元義宗等三十餘家，誅滅之。己未，以馬步都教練使朱玫等為三城斬斫使，將兵分捕報冤將，悉斬之，軍城始定。

黃巢與浙東觀察使崔璆、嶺南東道節度使李迢書，求天平節度使，二人為之奏聞，朝廷不許。巢復上表求廣州節度使，上命大臣議之。左僕射于琮以為：「廣州市舶寶貨所聚，豈可令賊得之！」亦不許，乃議別除官。六月，宰相請除巢率府率，從之。

河東節度使李侃以軍府數有亂，稱疾，請尋醫。敕以代州刺史康傳圭為河東行軍司馬，征侃詣京師。秋，八月，甲子，侃發晉陽。尋以東都留守節蔚同平章事，充河東節度使。

鎮海節度使高駢奏：「請以權舒州刺史郎幼復充留後，守浙西，遣都知兵馬使張璘將兵五千於郴州守險，兵馬留後王重任將兵八千於循、潮二州邀遮，臣將萬人自大庾嶺趣廣州，擊黃。巢聞臣往，必當遁逃，乞敕王鐸以所部兵三萬於梧、昭、桂、永四州守險。」詔不許。

九月，黃巢得率府率告身，大怒，詬執政，急攻廣州，即日陷之，執節度使李迢，轉掠嶺南州縣。巢使迢草表述其所懷，迢曰：「予代受國恩，親戚滿朝，腕可斷，表不可草。」巢殺之。

冬，十月，以鎮海節度使高駢為淮南節度使，充鹽鐵轉運使，以涇原節度使周寶為鎮海節度使，以山南東道行軍司馬劉臣容為節度使。寶，平州人也。

黃巢在嶺南，士卒罹瘴疫死者什三四，其徒勸之北還以圖大事，巢從之。自桂州編大筏靈數千，乘暴水，沿湘江而下，歷衡、永州，癸未，抵潭州城下。李系嬰城不敢出戰，巢急攻，一日，陷之，系奔朗州。巢盡殺戍兵，流屍蔽江而下。尚讓乘勝進逼江陵，眾號五十萬。時諸道兵未集，江陵兵不滿萬人，王鐸留其將劉漢宏守江陵，自帥眾趣襄陽，雲欲會劉巨容之師。鐸既去，漢寵大掠江陵，焚蕩殆盡，士民逃竄山谷。會大雪，殭屍滿野。後旬餘，賊乃至。漢宏，兗州人也，帥其眾北歸為群盜。

閏月，丁亥朔，河東節度使李蔚有疾，以供軍副使李邵權觀察留後，監軍李奉皋權兵馬留後。己丑，蔚薨。都虞侯張鍇、郭昢署狀納邵，以少尹丁球知觀察留後。

十一月，戊午，以定州已來制置使萬年王處存為義武節度使、河東行軍司馬，雁門關已來制置使康傳圭為河東節度使。

黃巢北趣襄陽，劉巨容與江西招討使淄州刺史曹全晸合兵，屯荊門以拒之。賊至，巨容伏兵林中，全晸以輕騎逆戰，陽不勝而走。賊追之，伏發，大破賊眾，乘勝逐北。比至江陵，俘斬其什七八。巢與尚讓收餘眾渡江東走。或勸巨容窮追，賊可盡也。巨容曰：「國家喜負人，有急則撫存將士，不愛官賞，事寧則棄之，或更得罪。不若留賊以為富貴之資。」眾乃止。全晸度江追賊，會朝廷以泰寧都將段彥謨代為招討使，全晸亦止。由是賊勢復振，攻鄂州，陷其外郭，轉掠饒、信、池、宣、歙、杭等十五州，眾至二十萬。

康傳圭自代州赴晉陽，庚辰，至烏城驛。張鍇、郭昢出迎，亂刀斫殺之，至府，又族其家。

十二月，以王鐸為太子賓客、分司。

初，兵部尚書盧攜嘗薦高駢可為都統，至是，駢將張璘等屢破黃巢，乃復以攜為門下侍郎、平章事，凡關東節度使，王鐸、鄭畋所除者，多易置之。

是歲，桂陽賊陳彥廉陷郴州，殺刺史董岳。


春，正月，乙卯朔，改元。

沙陀入雁門關，寇忻、代。二月，庚戌，沙陀二萬餘人逼晉陽，辛亥，陷太谷。遣汝州防禦使博昌諸葛爽帥東都防禦兵救河東。

河東節度使康傳圭，專事威刑，多復仇怨，強取富人財。遣前遮虜軍使蘇弘軫擊沙陀於太谷，至秦城，遇沙陀，戰不利而還，傳圭怒，斬弘軫。時沙陀已還代北。傳圭遣都教練使張彥球將兵三千追之。壬戌，至百井，軍變，還趣晉陽。傳圭閉城拒之，亂兵自西明門入，殺傳圭。監軍周從寓自出慰諭，乃定，以彥球為府城都虞候。朝廷聞之，遣使宣尉曰：「所殺節度使，事出一時，各宜自安，勿復憂懼。」

左拾遺侯昌業以盜賊滿關東，而上不親政事，專務遊戲，賞賜無度，田令孜專權無上，天文變異，社稷將危，上疏極諫。上大怒，召昌業至內侍省，賜死。

上好騎射、劍槊、法算，至於音律、蒱博，無不精妙；好蹴鞠、鬥雞，與諸王賭鵝，鵝一頭至直五十緡。尤善擊球，嘗謂優人石野獵曰：：朕若應擊球進士舉，須為狀元。」對曰：「若遇堯、舜作禮部侍郎，恐陛下不免駁放。」上笑而已。度支以用度不足，奏借富戶及胡商貨財。敕借其半。鹽鐵轉運使高駢上言：「天下盜賊蜂起，皆出於饑寒，獨富戶、胡商未耳。」乃止。高駢奏改楊子院為發運使。

三月，庚午，以左金吾大將軍陳敬瑄為西川節度使。敬瑄，許州人，田令孜之兄也。初，崔安潛鎮許昌，令孜為敬瑄求兵馬使，安潛不許。敬瑄因令孜得錄左神策軍，數歲，累遷至大將軍。令孜見關東群盜日熾，陰為幸蜀之計，奏以敬瑄及其腹心左神策大將軍楊師立、牛勖、羅元杲鎮三川，上令四人擊球賭三川，敬瑄得第一籌，即以為西川節度使，代安潛。

辛未，以門侍郎、同平章事鄭從讜同平章事，充河東節度使。康傳圭既死，河東兵益驕，故以宰相鎮之，使自擇參佐。從讜奏以長安令王調為節度副使，前後部員外郎、史館修撰劉崇龜為節度判官，前司勳員外郎、史館修撰趙崇為觀察判官，前進士劉崇魯為推官。時人謂之小朝廷，言名士之多也。崇龜、崇魯，政會之七世孫也。時承晉陽新亂之後，日有殺掠，從讜貌溫而氣勁，多謀而善斷，將士欲為惡者，從讜輒先覺，誅之，奸猾惕息。為善者撫待無疑，知張彥球有方略，百井之變，非本心，獨推首亂者殺之，召彥球慰諭，悉以兵柄委之，軍中由是遂安。彥球為從讜盡死力，卒獲其用。

淮南節度使高駢遣其將張璘等擊黃巢屢捷，盧攜奏以駢為諸道行營兵馬都統。駢乃傳檄征天下兵，且廣召募，得土客之兵共七萬，威望大振，朝廷深倚之。

安南軍亂，節度使曾袞出城避之，諸道兵戍邕管者往往自歸。

夏，四月，丁酉，以太僕卿李琢為蔚、朔等州招討都統、行營節度使。琢，聽之子也。

張璘渡江擊賊帥王重霸，降之。屢破黃巢軍，巢退保饒州，別將常宏以其眾數萬降。璘攻饒州，克之，巢走。時江、淮諸軍屢奏破賊，率皆不實，宰相已下表賀，朝廷差以自安。

以李琢為蔚朔節度使，仍充都統。

以楊師立為東川節度使，牛勖為山南西道節度使。

以諸葛爽為北面行營副招討。

初，劉巨容既還襄陽，荊南監軍楊復光以忠武都將宋浩權知府事，泰寧都將段彥謨以兵守其城。詔以浩為荊南安撫使，彥謨恥居其下。浩禁軍士翦伐街中槐柳，彥謨部卒犯令，浩杖其背。彥謨怒，扶刃馳入，並其二子殺之。復光奏浩殘酷，為眾所誅。詔以彥謨為朗州刺史，以工部侍郎鄭紹業為荊南節度使。

五月，丁巳，以汝州防禦使諸葛爽為振武節度使。劉漢宏之黨浸盛，侵掠宋、兗。甲子，征東方諸道兵討之。

黃巢屯信州，遇疾疫，卒徒多死。張璘急擊之，巢以金啖璘，且致書請降於高駢，求駢保奏。駢欲誘致之，許為之求節鉞。時昭義、感化、義武等軍皆至淮南，駢恐分其功，乃奏賊不日當平，不煩諸道兵，請悉遣歸。朝廷許之。賊詗知諸道兵已北渡淮，乃告絕於駢，且請戰。駢怒，令璘擊之，兵敗，璘死，巢勢復振。

乙亥，以樞密使西門思恭鳳翔監軍。丙子，以宣徽使李順融為樞密使。皆降白麻，於閤門出案，與將相同。

西川節度使陳敬瑄素微賤，報至蜀，蜀人皆驚，莫知為誰。有青城妖人乘其聲勢，帥其黨詐稱陳僕射，止逆旅，呼巡虞候索白馬甚急。馬步使瞿大夫覺其妄，執之，沃以狗血，即引服，悉誅之。六月，庚寅，敬瑄至成都。

黃巢別將陷睦州、婺州。

盧攜病風不能行，謁告。己亥，始入對，敕勿拜，遣二黃門掖之。攜內挾田令孜，外倚高駢，上寵遇甚厚，由是專制朝政，高下在心。既病，精神不完，事之可否決於親吏楊溫、李修，貨賂公行。豆盧瑑無他材，專附會攜。崔沆時有啟陳，常為所沮。

庚子，李琢奏沙陀二千來降。琢時將兵萬人屯代州，與盧龍節度使李可舉、吐谷渾都督赫連鐸共討沙陀。李克用遣大將高文集守朔州，自將其眾拒可舉於雄武軍。鐸遣人說文集歸國，文集執克用將傅文達，與沙陀酋長李友金、薩葛都督米海萬、安慶都督史敬存皆降於琢，開門迎官軍。友金，克用之族父也。

庚戌，黃巢攻宣州，陷之。

劉漢宏南掠申、光。

趙宗政之還南詔也，西川節度使崔安潛表以崔澹之說為是，且曰：「南詔小蠻，本雲南一郡之地。今遣使與和，彼謂中國為怯，復求尚主，何以拒之！」上命宰相議之。盧攜、豆盧琢上言：「大中之末，府庫充實。自咸通以來，蠻兩陷安南、邕管，一入黔中，四犯西川，徵兵運糧，天下疲弊，逾十五年，租賦太半不入京師，三使、內庫由茲虛竭。戰士死於瘴癘，百姓困為盜賊，致中原榛杞，皆蠻故也。前歲冬，蠻不為寇，由趙宗政未歸。去歲冬，蠻不為寇，由徐雲虔覆命，蠻尚有冀望。今安南子城為叛卒所據，節度使攻之未下，自餘戍卒，多已自歸，邕管客軍，又減其半。冬期且至，倘蠻寇侵軼，何以枝梧！不若且遣使臣報復，縱未得其稱臣奉貢，且不使之懷怨益深，堅決犯邊，則可矣。」乃作詔賜陳敬瑄，許其和親，不稱臣，令敬瑄錄詔白，並移書與之，仍增賜金帛。以嗣曹王龜年為宗正少卿充使，以徐去虔為副使，別遣內使，共繼詣南詔。秋，七月，黃巢自採石渡江，圍天長、六合，兵勢甚盛。淮南將畢師鐸言於高駢曰：「朝廷倚公為安危，今賊數十萬眾乘勝長驅，若涉無人之境，不據險要之地以擊之，使逾長淮，不可復製，必為中原大患。」駢以諸道兵已散，張璘復死，自度力不能制，畏怯不敢出兵，但命諸將嚴備，自保而已，且上表告急，稱：「賊六十餘萬屯天長，去臣城無五十里。」先是，盧攜謂「駢有文武長才，若悉委以兵柄，黃巢不足平。」朝野雖有謂駢不足恃者，然猶庶幾望之。乃駢表至，上下失望，人情大駭。詔書責駢散遣諸道兵，致賊乘無備渡江。駢上表言：「臣奏聞遣歸，亦非自專。今臣竭力保衛一方，必能濟辦。但恐賊迤邐過淮，宜急敕東道將士善為御備。」遂稱風痺，不復出戰。

詔河南諸道發兵屯殷水，泰寧節度使齊克讓屯汝州，以備黃巢。

辛酉，以淄州刺史曹全晸為天平節度使、兼東面副都統。

劉漢宏請降。戊辰，以為宿州刺史。

李克用自雄武軍引兵還，擊高文集於朔州，李可舉遣行軍司馬韓玄紹邀之於藥兒嶺，大破之，殺七千餘人，李盡忠、程懷信皆死；又敗之於雄武軍之境，殺萬人。李琢、赫連鐸進攻蔚州，李國昌戰敗，部眾皆潰，獨與克用及宗族北入達靼。詔以鐸為雲州刺史、大同軍防禦使，吐谷渾白義成為蔚州刺史，薩葛米海萬為朔州刺史，加李可舉兼侍中。達靼本靺羯之別部也，居於陰山。後數月，赫連鐸陰賂達靼，使取李國昌父子，李克用知之。時與其豪帥遊獵，置馬鞭、木葉或懸針，射之無不中，豪帥心服。又置酒與飲，酒酣，克用言曰：「吾得罪天子，願效忠而不得。今聞黃巢北來，必為中原患，一旦天子若赦吾罪，得與公輩南向共立大功，不亦快乎！人生幾何，誰能老死沙磧邪！」達靼知無留意，乃止。

八月，甲午，以前西川節度使崔安潛為太子賓客、分司。

九月，東都奏：「汝州所募軍李光庭等五百人自代州還，過東都，燒安喜門，焚掠市肆，由長夏門去。」

黃巢眾號十五萬，曹全晸以其眾六千與之戰，頗有殺獲。以眾寡不敵，退屯泗上，以俟諸軍至，並力擊之。而高駢竟不之救，賊遂擊全晸，破之。

徐州遣兵三千赴殷水，過許昌。徐卒素名凶悖，節度使薛能，自謂前鎮彭城，有恩信於徐人，館之球場。及暮，徐卒大噪，能登子城樓問之，對以供備疏闕，慰勞久之，方定。許人大懼。時忠武亦遣大將周岌詣殷水，行未遠，聞之，夜，引兵還，比明，入城，襲擊徐卒，盡殺之。且怨能之厚徐卒也，遂逐之。能將奔襄陽，亂兵追殺之，並其家。岌自稱留後。汝、鄭把截制置使齊克讓恐為岌所襲，引兵還兗州，於是，諸道屯殷水者皆散。黃巢遂悉眾渡淮，所過不虜掠，惟取丁壯以益兵。

先是征振武節度使吳師泰為左金吾大將軍，以諸葛爽代之。師泰見朝廷多故，使軍民上表留己。冬，十月，復以師泰為振武節度使，以爽為夏綏節度使。

黃巢陷申州，遂入穎、宋、徐、兗之境，所至吏民逃潰。

群盜陷澧州，殺刺史李詢、判官皇甫鎮。鎮舉進士二十三上，不中第，詢辟之。賊至，城陷，鎮走，問人曰：「使君免乎？」曰：「賊執之矣。」鎮曰：「吾受知若此，去將何之！」遂還詣賊，竟與同死。

