
資治通鑑 第101卷
【晉紀二十三】　起上章涒灘，盡著雍執徐，凡九年。
　　 孝宗穆皇帝下昇平四年（庚申，公元三六零年）
春，正月，癸巳，燕主俊大閱於鄴，欲使大司馬恪、司空陽騖將之入寇；會疾篤，乃召恪、騖及司徒評、領軍將軍慕輿根等受遺詔輔政。甲午，卒。戊子，太子暐即位，年十一。大赦，改元建熙。
秦王堅分司、隸置雍州，以河南公雙為都督雍、河、涼三州諸軍事、征西大將軍、雍州刺史，改封趙公，鎮安定。封弟忠為河南公。
仇池公楊俊卒，子世立。
二月，燕人尊可足渾後為皇太后。以太原王恪為太宰，專錄朝政；上庸王評為太傅，陽騖為太保，慕輿根為太師，參輔朝政。根性木強，自恃先朝勳舊，心不服恪，舉動倨傲。時太后可足渾氏頗預外事，根欲為亂，乃言於恪曰：「今主上幼沖，母后干政，殿下宜防意外之變，思有以自全。且定天下者，殿下之功也。兄亡弟及，古今成法，俟畢山陵，宜廢主上為王，殿下自踐尊位，以為大燕無窮之福。」恪曰：「公醉邪？何言之悖也！吾與公受先帝遺詔，云何而遽有此議？」根愧謝而退。恪以告吳王垂，垂勸恪誅之。恪曰：「今新遭大喪，二鄰觀釁，而宰輔自相誅夷，恐乖遠近之望，且可忍之。」秘書臨皇甫真言於恪曰：「根本庸豎，過蒙先帝厚恩，引參顧命。而小人無識，自國哀已來，驕很日甚，將成禍亂。明公今日居周公之地，當為社稷深謀，早為之所。」恪不聽。
根又言於可足渾氏及燕主暐曰：「太宰、太傅將謀不軌，臣請帥禁兵以誅之。」可足渾氏將從之，暐曰：「二公，國之親賢，先帝選之，托以孤嫠，必不肯爾。安知非太師欲為亂也！」乃止。根又思戀東土，言於可足渾氏及暐曰：「今天下蕭條，外寇非一，國大憂深，不如還東。」恪聞之，乃與太傅評謀，密奏根罪狀，使右衛將軍傅顏就內省誅根，並其妻子、黨與。大赦。是時新遭大喪，誅夷狼籍，內外恟懼，太宰恪舉止如常，人不見其有憂色，每出入，一人步從。或說以宜自戒備，恪曰：「人情方懼，當安重以鎮之，奈何復自驚擾，眾將何仰！」由是人心稍定。 
恪雖綜大任，而朝廷之禮，兢兢嚴謹，每事必與司徒評議之，未嘗專決。虛心待士，咨詢善道，量才授任，人不逾位。官屬、朝臣或有過失，不顯其狀，隨宜他敘，不令失倫，唯以此為貶。時人以為大愧，莫敢犯者。或有小過，自相責曰：「爾復慾望宰公遷官邪！」朝廷初聞燕主俊卒，皆以為中原可圖。桓溫曰：「慕容恪尚在，憂方大耳。」
三月，己卯，葬燕主俊於龍陵，謚曰景昭皇帝，廟號烈祖。所征郡國兵，以燕朝多難，互相驚動，往往擅自散歸，自鄴以南，道路斷塞。太宰恪以吳王垂為使持節、征南將軍、都督河南諸軍事、兗州牧、荊州刺史，鎮梁國之蠡台，孫希為并州刺史，傅顏為護軍將軍，帥騎二萬，觀兵河南，臨淮而還，境內乃安。希，泳之弟也。
匈奴劉衛辰遣使降秦，請田內地，春來秋返；秦王堅許之。夏，四月，雲中護軍賈雍遣司馬徐贇帥騎襲之，大獲而還。堅怒曰：「朕方以恩信懷戎狄，而汝貪小利以敗之，何也！」黜雍以白衣領職，遣使還其所獲，慰撫之。衛辰於是居入塞內，貢獻相尋。
夏，六月，代王代翼犍妃慕容氏卒。秋，七月，劉衛辰如代會葬，因求婚，什翼犍以女妻之。
八月，辛丑朔，日有食之，既。
謝安少有重名，前後徵辟，皆不就，寓居會稽，以山水、文籍自娛。雖為布衣，時人皆以公輔期之，士大夫至相謂曰：「安石不出，當如蒼生何！」安海游東山，常以妓女自隨。司徒昱聞之，曰：「安石既與人同樂，必不得不與人同憂，召之必至。」安妻。劉惔之妹也，見家門貴盛而安獨靜退，謂曰：「丈夫不如此也？」安掩鼻曰：「恐不免耳。」及弟萬廢黜，安始有仕進之志，時已年四十餘。征西大將軍桓溫請為司馬，安乃赴召，溫大喜，深禮重之。
冬，十月，烏桓獨孤部、鮮卑沒弈干各帥眾數萬降秦，秦王堅處之塞南。陽平公融諫曰：「戎狄人面獸心，不知仁義。其稽顙內附，實貪地利，非懷德也；不敢犯邊；實憚兵威，非感恩也。今處之塞內，與民雜居，彼窺郡縣虛實，必為邊患，不如徙之塞外以防未然。」堅從之。
十一月，封桓溫為南郡公，溫弟沖為豐城縣公，子濟為臨賀縣公。
燕太宰恪欲以李績為右僕射，燕主暐不許。恪屢以為請，暐曰：「萬機之事，皆委之叔父，伯陽一人，暐請獨裁。」出為章武太守，以憂卒。
　　 孝宗穆皇帝下昇平五年（辛酉，公元三六一年）
春，正月，戊戌，大赦。
劉衛辰掠秦邊民五十餘口為奴婢以獻於秦；秦王堅責之，使歸所掠。衛辰由是叛秦，專附於代。
東安簡伯郗曇卒。二月，以東陽太守范汪都督徐、兗、青、冀、幽五州諸軍事，兼徐、兗二州刺史。
平陽人舉郡降燕。燕以建威將軍段剛為太守，遣督護韓苞將兵共守平陽。
方士丁進有寵於燕主俊，欲求媚於太宰恪，說恪令殺太傅評；恪大怒，奏收斬之。
高昌卒，燕河內太守呂護並其眾，遣使來降；拜護冀州刺史。護欲引晉兵以襲鄴。三月，燕太宰恪將兵五萬，冠軍將軍皇甫真將兵萬人，共討之。燕兵至野王，護嬰城自守。護軍將軍傅顏請急攻之，以省大費。恪曰：「老賊經變多矣，觀其守備，未易猝攻。頃攻黎陽，多殺精銳，卒不能拔，自取困辱。護內無蓄積，外無救援，我深溝高壘，坐而守之，休兵養士，離間其黨，於我不勞而賊勢日蹙。不過十旬，取之必矣，何為多殺士卒以求旦夕之功乎！」乃築長圍守之。
夏，四月，桓溫以其弟黃門郎豁督沔中七郡諸軍事，兼新野、義城二郡太守，將兵取許昌，破燕將慕容塵。
涼驃騎大將軍宋混疾甚，弦玄靚及其祖母馬氏往省之，曰：「將軍萬一不幸，寡婦孤兒將何所託！欲以林宗繼將軍，可乎？」混曰；「臣子林宗幼弱，不堪大任。殿下倘未棄臣門，臣弟澄政事愈於臣，但恐其儒緩，機事不稱耳。殿下策勵而使之，可也。」混戒澄及諸子曰：「吾家受國大恩，當以死報，無恃勢位以驕人。」又見朝臣，皆戒之以忠貞。及卒，行路為之揮涕。雲靚以澄為領軍將軍，輔政。
五月，丁巳，帝崩，無嗣。皇太后令曰：「琅邪王丕，中興正統，義望情地，莫與為比，其以王奉大統！」於是百官備法駕迎於琅邪第。庚申，即皇帝位，大赦。壬戌，改封東海王弈為琅邪王。秋，七月，戊午，葬穆帝於永平陵，廟號孝宗。
燕人圍野王數月，呂護遣其將張興出戰，傅顏擊斬之，城中日蹙。皇甫真戒部將曰：「護勢窮奔突，必擇虛隙而投之；吾所部士卒多羸，器甲不精，宜深為之備。」乃多課櫓楯，親察行夜者。護食盡，果夜悉精銳趨真所部，突圍，不得出；太宰恪引兵擊之，護眾死傷殆盡，棄妻子奔滎陽。恪存撫降民，給其廩食；徙士人、將帥於鄴，自餘各隨所樂。以護參軍廣平梁琛為中書著作郎。
九月，戊申，立妃王氏為皇后。后，濛之女也。穆帝何皇后稱穆皇后，居永安宮。
涼右司馬張邕惡宋澄專政，起兵攻澄，殺之，並滅其族。張玄靚以邕為中護軍，叔父天錫為中領軍，同輔政。
張平襲燕平陽，殺段剛、韓苞；又攻雁門，殺太守單男。既而為秦所攻，平復謝罪於燕以求救。燕人以平反覆，弗救也，平遂為秦所滅。
乙亥，秦大赦。
徐、兗二州刺史范汪，素為桓溫所惡，溫將北伐，命汪帥眾出梁國。冬，十月，坐失期，免為庶人，遂廢，卒於家。子寧，好儒學，性質直，常謂王弼、何晏之罪深於桀、紂。或以為貶之太過。寧曰：「王、何蔑棄典文，幽沈仁義，游辭浮說，波蕩後生，使搢紳之徒翻然改轍，以至禮壞樂崩，中原傾覆，遺風餘俗，至今為患。桀、紂縱暴一時，適足以喪身覆國，為後世戒，豈能回百姓之視聽哉！故吾以為一世之禍輕，歷代之患重，自喪之惡小，迷眾之罪大也。」
呂護復叛，奔燕，燕人赦之，以為廣州刺史。
涼張邕驕矜淫縱，樹黨專權，多所刑殺，國人患之。張天錫所親敦煌劉肅謂天錫曰：「國家事欲未靜！」天錫曰：「何謂也？」肅曰：「今護軍出入，有似長寧。」天錫驚曰：「我固疑之，未敢出口。計將安出？」肅曰：「正當速除之耳！」天錫曰：「安得其人？」肅曰：「肅即其人也！」肅時年未二十。天錫曰：「汝年少，更求其助。」肅曰：「趙白駒與肅二人足矣。」十一月，天錫與邕俱入朝，肅與白駒從天錫，值邕於門下，肅斫之不中，白駒繼之，又不克，二人與天錫俱入宮中，邕得逸走，帥甲士三百餘人攻宮門。天錫登屋大呼曰：「張邕凶逆無道，既滅宋氏，又欲傾覆我家。汝將士世為涼臣，何忍以兵相向邪！今所取者，止張邕耳，它無所問！」於是邕兵悉散走，邕自刎死，盡滅其族黨。玄靚以天錫為使持節、冠軍大將軍、都督中外諸軍事，輔政。十二月，始改建興四十九年，奉昇平年號，詔以玄靚為大都督、督隴右諸軍事、涼州刺史、護羌校尉、西平公。
燕大赦。
秦王堅命牧伯守宰各舉孝悌、廉直、文學、政事，察其所舉，得人者賞之，非其人者罪之。由是人莫敢妄舉，而請托不行，士皆自勵；雖宗室外戚，無才能者皆棄不用。當是之時，內外之官，率皆稱職；田疇修辟，倉庫充實，盜賊屏息。
是歲，歸義侯李勢卒。
哀皇帝
　　 孝宗穆皇帝下隆和元年（壬戌，公元三六二年）
春，正有，壬子，大赦，改元。
甲寅，減田租，畝收二升。
燕豫州刺史孫興請攻洛陽，曰：「晉將陳祐弊卒千餘，介守孤城，不中取也！」燕人從其言，遣寧南將軍呂護屯河陰。
二月，辛未，以吳國內史庾希為北中郎將、徐、兗二州刺史，鎮下邳，龍驤將軍袁真為西中郎將、監護豫、司、並、冀四州諸軍事、豫州刺史，鎮汝南並假節。希，冰之子也。
丙子，拜帝母周貴人為皇太妃，儀服擬於太后。
燕呂護攻洛陽。三月，乙酉，河南太守戴施奔宛，陳祐告急。五月，丁巳，桓溫遣庾希及竟陵太守鄧遐帥舟師三千人助祐守洛陽，遐。岳之子也。
溫上疏請遷都洛陽。自永嘉之亂播渡江表者，一切北徙，以實河南。朝廷畏溫，不敢為異。而北土蕭條，人情疑懼，雖並知不可，莫敢先諫。散騎常待領著作郎孫綽上疏曰：「昔中宗龍飛，非惟信順協於天人，實賴萬里長江畫而守之耳。今自喪亂已來，六十餘年，河、洛丘墟，函夏蕭條。士民播流江表，已經數世，存者老子長孫，亡者丘隴成行，雖北風之思感其素心，目前之哀實為交切。若遷都旋軫之日，中興五陵，即復緬成遐域。秦山之安，既難以理保，烝烝之思，豈不纏於聖心哉！溫今此舉，誠欲大覽始終，為國遠圖；而百姓震駭，同懷危懼，豈不以反舊之樂賒，而趨死之憂促哉！何者？植根江外，數十年矣，一朝頓欲拔之，驅踧於窮荒之地。提挈萬里，逾險浮深，離墳墓，棄生業，田宅不可復售，舟車無從而得。捨安樂之國，適習亂之鄉，將頓僕道塗，飄溺江川，僅有達者。此仁者所宜哀矜，國家所宜深慮也！臣之愚計，以為且宜遣將帥有威名、資實者，先鎮洛陽，掃平梁、許，清壹河南。運漕之路既通，開墾之積已豐，豺狼遠竄，中夏小康，然後可徐議遷徙耳。奈何捨百勝之長理，舉天下而一擲哉！」綽，楚之孫也。少慕高尚，嘗著《遂初賦》以見志。溫見綽表，不悅，曰：「致意興公，何不尋君《遂初賦》，而知人家國事邪！」
時朝廷憂懼，將遣侍中止溫，揚州刺史王述曰：「溫欲以虛聲威朝廷耳，非事實也；但從之，自無所至。」乃詔溫曰：「在昔喪亂，忽涉五紀，戎鍬肆暴，繼襲凶跡，眷言西顧，慨歎盈懷。知欲躬帥三軍，蕩滌氛穢，廓清中畿，光復舊京，非夫外身徇國，孰能若此？諸所處分，委之高算。但河洛丘墟，所營有廣，經始之勤，致勞懷也。」事果不行。
溫又議移洛陽鐘虡。述曰：「永嘉不競，暫都江左，方當蕩平區宇，旋軫舊京。若其不爾，宜改遷園陵，不應先事鐘虡！」溫乃止。
朝廷以交、廣遼遠，改授溫都督並、司、冀三州；溫表辭不受。
秦王堅親臨太學，考第諸生經義，與博士講論，自是每月一至焉。
六月，甲戌，燕征東參軍劉拔刺殺征東將軍、冀州刺史、范陽王友於信都。
秋，七月，呂護退守小平津，中流矢而卒。燕將段崇收軍北渡，屯於野王。鄧遐進屯新城。八月，西中郎將袁真進屯汝南，運米五萬斛以饋洛陽。
冬，十一月，代王什翼犍納女於燕，燕人亦以女妻之。
十二月，戊午朔，日有食之。
庾希自下邳退屯山陽，袁真自汝南退屯壽陽。
　　 孝宗穆皇帝下興寧元年（癸亥，公元三六三年）
春，二月，己亥，大赦，改元。
三月，壬寅，皇太妃周氏薨於琅邪第。癸卯，帝就第治喪，詔司徒會稽王昱總內外眾務。帝欲為太妃服三年，僕射江虨啟：「於禮，應服緦麻。」又欲降服期，A170曰：「厭屈私情，所以上嚴祖考。」乃服緦麻。
夏，四月，燕寧東將軍慕容忠攻滎陽太守劉遠，遠奔魯陽。
五月，加征西大將軍桓溫侍中、大司馬、都督中外諸軍、錄尚書事，假黃鉞。溫以
撫軍司馬王坦之為長史。坦之，述之子也。又以征西掾郗超為參軍，王珣為主簿，每事
必與二人謀之。府中為之語曰：「髯參軍，短主簿，能令公喜，能令公怒。」溫氣概高邁，罕有所推。與超言，常自謂不能測，傾身待之，超亦深自結納。珣，導之孫也，與謝玄皆為溫掾，溫俱重之。曰：「謝掾年四十必擁旄杖節，王掾當作黑頭公，皆未易才也。」玄，奕之子也。
以西中郎將袁真都督司、冀、並三州諸軍事，北中郎將庾希都督青州諸軍事。
癸卯，燕人拔密城，劉遠奔江陵。
秋，八月，有星孛於角、亢。
張玄靚祖母氏卒，尊庶母郭氏為太妃。郭氏以張天錫專政，與大臣張欽等謀誅之。事洩，欽等皆死。玄靚懼，以位讓天錫，天錫不受。右將軍劉肅等勸天錫自立。閏月，天錫使肅等夜帥兵入宮，弒玄靚，宣言暴卒，謚曰沖公。天錫自稱使持節、大都督、大將軍、涼州牧、西平公，時年十八。尊母劉美人曰太妃。遣司馬綸騫奉章詣建康請命，並送御史俞歸東還。
癸亥，大赦。
冬，十月，燕鎮南將軍慕容塵攻陳留太守袁披於長平；汝南太守朱斌乘虛襲許昌，克之。
代王什冀犍擊高車，大破之，俘獲萬餘口，馬、牛、羊百餘萬頭。
以征虜將軍桓沖為江州刺史。十一月，姚襄故將張駿殺江州督護趙毘，帥其徒北叛；沖討斬之。
　　 孝宗穆皇帝下興寧二年（甲子，公元三六四年）
春，正月，丙辰，燕大赦。
二月，燕太傅評、龍驤將軍李洪略地河南。
三月，庚戌朔，大閱戶口，令所在土斷，嚴其法制，謂之《庚戌制》。
帝信方士言，斷谷餌藥以求長生。侍中高崧諫曰：「此非成乘所宜為；陛下茲事，實日月之食。」不聽。辛未，帝以藥發，不能親萬機，褚太后復臨朝攝政。
夏，四月，甲辰，燕李洪攻許昌、汝南，敗晉兵於懸瓠，穎川太守李福戰死，汝南太守朱斌奔壽春，陳郡太守朱輔退保彭城。大司馬溫遣西中郎將袁真等御之，溫帥舟師屯合肥。燕人遂拔許昌、汝南、陳郡，徙萬餘戶於幽、冀二州，遣鎮南將軍慕容塵屯許昌。
五月，戊辰，以揚州刺史王述為尚書令。加大司馬溫揚州牧、錄尚書事。壬申，使侍中召溫入參朝政，溫辭不至。
王述每受職，不為虛讓，其所辭必於不受。及為尚書令，子坦之白述：「故事當讓。」述曰：「汝謂我不堪邪？」坦之曰：「非也，但克讓自美事耳！」述曰：「既謂堪之，何為復讓！人言汝勝我，定不及也。」
六月，秦王堅遣大鴻臚拜張天錫為大將軍、涼州牧、西平公。
秋，七月，丁卯，詔復徵大司馬溫入朝。八月，溫至赭圻，詔尚書車灌止之，溫遂城赭圻居之，固讓內錄，遙領揚州牧。
秦汝南公騰謀反，伏誅。騰，秦主生之弟也。是時，生弟晉公柳等猶有五人，王猛言於堅曰：「不去五公，終必為患。」堅不從。
燕侍中慕龍輿詣龍城，徙宗廟及所留百官皆詣鄴。
燕太宰恪將取洛陽，先遣人招納士民，遠近諸塢皆歸之；乃使司馬悅希軍於盟津，豫州刺史孫興軍於成皋。
初，沈充之子勁，以其父死於逆亂，志欲立功以雪舊恥；年三十餘，以刑家不得仕。吳興太守王胡之為司州刺史，上疏稱勁才行，請解禁錮，參其府事，朝廷許之。會胡之以病，不行。及燕人逼洛陽，冠軍將軍陳祐守之，眾不過二千。勁自表求配祐效力；詔以勁補冠軍長史，令自募壯士，得千餘人以行。勁屢以少擊燕眾，摧破之。而洛陽糧盡援絕，祐自度不能守，乃以救許昌為名，九月，留勁以五百人守洛陽，祐帥眾而東。勁喜曰：「吾志欲致命，今得之矣。」祐聞許昌已沒，遂奔新城。燕悅希引兵略河南諸城，盡取之。
秦王堅命公國各置三卿，並餘官皆聽自采辟，獨為置郎中令。富商趙掇等車服僭侈，諸公競引以為卿。黃門侍郎安定程憲言於堅，請治之。堅乃下詔稱：「本欲使諸公延選英儒，乃更猥濫如是！宜令有司推檢，辟召非其人者，悉降爵為侯，自今國官皆委之銓衡。自非命士已上，不得乘車馬；去京師百里內，工商皁隸，不得服金銀、錦繡。犯者棄市！」於是平陽、平昌、九江、陳留、安樂五公皆降爵為侯。
　　 孝宗穆皇帝下興寧三年（乙丑，公元三六五年）
春，正月，庚申，皇后王氏崩。
劉衛辰復叛代，代王什翼犍東渡河，擊走之。
什翼犍性寬厚，郎中令許謙盜絹二匹，什翼犍知而匿之，謂左長史燕鳳曰：「吾不忍視謙之面，卿慎勿洩。若謙慚而自殺，是吾以財殺士也。」嘗討西部叛者，流矢中目；既而獲射者，群臣欲臠割之，什翼犍曰：「彼各為其主斗耳，何罪！」遂釋之。
大司馬溫移鎮姑孰。二月，乙未，以其弟右將軍豁監荊州、揚州之義城、雍州之京兆諸軍事，領荊州刺史，加江州刺史桓沖監江州及荊、豫八郡諸軍事，並假節。
司徒昱聞陳祐棄洛陽，會大司馬溫於洌洲，共議征討。丙申，帝崩於西堂，事遂寢。帝無嗣，丁酉，皇太后詔以琅邪王奕承大統。百官奉迎於琅邪第，是日，即皇帝位，大赦。
秦大赦，改元建元。
燕太宰恪、吳王垂共攻洛陽。恪謂諸將曰：「卿等常患吾不攻，今洛陽城高而兵弱，易克也，勿更畏懦而怠惰！」遂攻之。三月，克之，執揚武將軍沈勁。勁神氣自若，恪將宥之。中軍將軍慕輿虔曰：「勁雖奇士，觀其志度，終不為人用，今赦之，必為後患。」遂殺之。
恪略地至崤、澠，關中大震，秦王堅自將屯陝城以備之。
燕人以左中郎將慕容築為洛州刺史，鎮金墉；吳王垂為都督荊、揚、洛、徐、兗、豫、雍、益、涼、秦十州諸軍事、征南大將軍、荊州牧，配方一萬，鎮魯陽。
太宰恪還鄴，謂僚屬曰：「吾前平廣固，不能濟辟閭蔚；今定洛陽，使沈勁為戮；雖皆非本情，然身為元帥，實有愧於四海。」朝廷嘉勁之忠，贈東陽太守。
臣光曰：沈勁可謂能子矣！恥父之惡，致死以滌之，變凶逆之族為忠義之門。《易》曰：「干父之蠱，用譽。」《蔡仲之命》曰：「爾尚蓋前人之愆，惟忠惟孝。」其是之謂乎！
太宰恪為將，不事威嚴，專用恩信，撫士卒務綜大要，不為苛令，使人人得便安。平時營中寬縱，似若可犯；然警備嚴密，敵至莫能近者，故未嘗負敗。
壬申，葬哀帝及靜皇后於安平陵。
夏，四月，壬午，燕太尉武平匡公封弈卒。以司空陽鶩為太尉，侍中、光祿大夫皇甫真為司空，領中書監。騖歷事四朝，年耆望重，自太宰恪以下皆拜之。而騖謙恭謹厚，過於少時；戒束子孫，雖朱紫羅列，無敢違犯其法度者。
六月，戊子，益州刺史建城襄會周撫卒。撫在益州三十餘年，甚有威惠。詔以其子犍為太守楚代之。
秋，七月，己酉，徙會稽王昱復為琅邪王。
壬子，立妃庾氏為皇后。后，冰之女也。
甲申，立琅邪王昱子昌明為會稽王；昱固讓，猶自稱會稽王。
匈奴右賢王曹轂、左賢王劉衛辰皆叛秦。轂帥眾二萬寇杏城，秦王堅自將討之，使衛大將軍李威、左僕射王猛輔太子宏留守長安。八月，堅擊轂，破之，斬轂弟活，轂請降，徙其豪傑六千餘戶於安。建節將軍鄧羌討衛辰，擒之於木根山。
九月，堅如朔方，巡撫諸胡。冬，十月，征北將軍、淮南公幼帥杏城之眾乘虛襲長安，李威擊斬之。
鮮卑禿髮椎斤卒，年一百一十，子思復鞬代統其眾。椎斤，樹機能從弟務丸之孫也。
梁州刺史司馬勳，為政酷暴，治中、別駕及州之豪右，言語忤意，即於坐梟斬之，或親射殺之。常有據蜀之志，憚周撫，不敢發。及撫卒，勳遂舉兵反。別駕雍端、西戎司馬隗粹切諫，勳皆殺之，自號梁、益二州牧、成都王。十一月，勳引兵入劍閣，攻涪，西夷校尉毌丘暐棄城走。乙卯，圍益州刺史周楚於成都。大司馬溫表鷹揚將軍江夏相義陽朱序為征討都護以救之。
秦王堅還長安，以李威守太尉，加侍中。以曹轂為雁門公，劉衛辰為夏陽公，各使統其部落。
十二月，戊戌，以尚書王彪之為僕射。
海西公上
　　 孝宗穆皇帝下太和元年（丙寅，公元三六六年）
春，三月，荊州刺史桓豁使督護桓羆攻南鄭，討司馬勳。
燕太宰、大司馬恪，太傅、司徒評，稽首歸政，上章綬，請歸第；燕主□不許。
夏，五月，戊寅，皇后庾氏崩。
朱序、周楚擊司馬勳，破之，擒勳及其黨，送大司馬溫；溫皆斬之，傳首建康。
代王什翼犍遣左長史燕鳳入貢於秦。
秋，七月，癸酉，葬孝皇后於敬平陵。
秦輔國將軍王猛、前將軍楊安、揚武將軍姚萇等帥眾二萬寇荊州，攻南鄉郡，荊州刺史桓豁救之；八月，軍於新野。秦兵掠安陽民萬餘戶而還。
九月，甲午，曲赦梁、益二州。
冬，十月，加司徒昱丞相、錄尚書事，入朝不趨，贊拜不名，劍履上殿。
張天錫遣使至秦境上，告絕於秦。
燕撫軍將軍下邳王厲寇兗州，拔魯、高平數郡，置守宰而還。
初，隴西李儼以郡降秦，既而復通於張天錫。十二月，羌斂岐以略陽四千家叛秦，稱臣於儼；儼於是拜置牧守，與秦、涼絕。
南陽督護趙億據宛城降燕，太守桓澹走保新野；燕人遣南中郎將趙盤自魯陽戌宛。
徐、兗二州刺史庾希，以後族故，兄弟貴顯，大司馬溫忌之。
　　 孝宗穆皇帝下太和二年（丁卯，公元三六七年）
春，正月，庾希坐不能救魯、高平，免官。
二月，燕撫軍將軍下邳王厲、鎮北將軍宜都王桓襲敕勒。
秦輔國將軍王猛、隴西太守姜衡、南安太守南安邵羌、揚武將軍姚萇等帥眾萬七千討斂岐。三月，張天錫遣前將軍楊遹向金城，征東將軍常據向左南，游擊將軍張統向白土，天錫自將三萬人屯倉松，以討李儼。斂岐部落先屬姚弋仲，聞姚萇至，皆降；王猛遂猛攻略陽。斂岐奔白馬。秦王堅以萇為隴東太守。
夏，四月，燕慕容塵寇竟陵，太守羅崇擊破之。
張天錫攻李儼大夏、武始二郡，下之。常據敗儼兵於葵谷，天錫進屯左南。儼懼，退守枹罕，遣其兄子純謝罪於秦，且請救。秦王堅使前將軍楊安、建威將軍王撫帥騎二萬，會王猛以救儼。
猛遣邵羌追斂岐，王撫守侯和，姜衡守白石，猛與楊安救枹罕。天錫遣楊遹逆戰於枹罕東，猛大破之，俘斬萬七千級，與天錫相持於城下。邵羌禽斂岐於白馬，送之。猛遺天錫書曰：「吾受詔救儼，不令與京州戰，今當深壁高壘，以聽後詔。曠曰持久，恐二家俱弊，非良算也。若將軍退捨，吾執儼而東，將軍徙民西旋，不亦可乎！」天錫謂諸將曰：「猛書如此；吾本來伐叛，不來與秦戰。」遂引兵歸。
李儼猶未納秦師，王猛白服乘輿，從者數十人，請與儼相見。儼開門延之，未及為備，將士繼入，遂執儼。以立忠將軍彭越為平西將軍、涼州刺史，鎮枹罕。
張天錫之西歸也，李儼將賀肫說儼曰：「以明公神武，將士驍悍，奈何束手於人！王猛孤軍遠來，士卒疲弊，且以我請救，必不設備，若乘其怠而擊之，可以得志。」儼曰：「求救於人以免難，難既免而擊之，天下其謂我何！不若因守以老之，彼將自退」。猛責儼以不即出迎，儼以賀肫之謀告；猛斬肫，以儼歸。至長安，堅以儼為光祿勳，賜爵歸安侯。
燕太原桓王恪言於燕主暐曰：「吳王垂，將相之才，十倍於臣。先帝以長幼之次，故臣得先之。臣死之後，願陛下舉國以聽吳王。」五月，壬辰，恪疾篤。暐親視之，問以後事。恪曰：「臣聞報恩莫大於薦賢，賢者雖在板築，猶可為相，況至親乎！吳王文武兼資，管、蕭之亞。陛下若任以大政，國家可安。不然，秦、晉必有窺窬之計。」言終而卒。
秦王堅聞恪卒，陰有圖燕之計，欲覘其可否，命匈奴曹轂發使如燕朝貢，以西戎主簿馮翊郭辯為之副。燕司空皇甫真兄腆及從子奮、覆皆仕秦，腆為散騎常侍。辯至燕，歷造公卿，謂真曰：「僕本秦人，家為秦所誅，故寄命曹王，貴兄常侍及奮、覆兄弟並相知有素。」真怒曰：「臣無境外之交，此言何以及我！君似奸人，得無因緣假託乎！」白暐，請窮治之，太傅評不許。辯還，為堅言：「燕朝政無綱紀，實可圖也。鑒機識變，唯皇甫真耳。」堅曰：「以六州之眾，豈得不使有智士一人哉！」
曹轂尋卒，秦分其部落為二，使其二子分統之，號東、西曹。
荊州刺史桓豁、竟陵太守羅崇攻宛，拔之。趙億走，趙盤退歸魯陽。豁追擊盤於雉城，擒之，留兵戌宛而還。
秋，七月，燕下邳王厲等破敕勒，獲馬牛數萬頭。
初，厲兵過代地，犯其穄田；代王什翼犍怒。燕平北將軍武強公以幽州兵戌雲中。八月，什翼犍攻雲中，泥棄城走，振威將軍慕輿賀辛戰沒。
九月，以會稽內史郗愔為都督徐、兗、青、幽、場州之晉陵諸軍事、徐、兗二州刺史，鎮京口。
秦淮南公幼之反也，征東大將軍、并州牧、晉公柳、征西大將軍、秦州刺史趙公雙，皆與之通謀。秦王堅以雙、母弟至親。柳，健之愛子，隱而不問。柳、雙復與鎮東將軍、洛州刺史魏公廋、安西將軍、雍州刺史燕公武謀作亂，鎮東主簿南安姚眺諫曰：「明公以周、郡之親，受方面之任，國家有難，當竭力除之，況自為難乎！」廋不聽。堅聞之，徵柳等詣長安。冬，十月，柳卯據蒲阪，雙據上邽，廋據陝城，武據安定，皆舉兵反。堅遣使諭之曰：「吾待卿等，恩亦至矣，何苦而反！今止不征，卿宜罷兵，各安其位，一切如故。」各嚙梨以為信。皆不從。
代王什翼犍擊劉衛辰，河冰未合，什翼犍命以葦絲亙約流澌。俄而冰合，然猶未堅，乃散葦於其上，冰草相結，有如浮梁，代兵乘之以渡。衛辰不意兵猝至，與宗族西走，什翼犍收其部落什六七而還。衛辰奔秦，秦王堅送衛辰還朔方，遣兵戌之。
十二月，甲子，燕太尉建寧敬公陽騖卒。以司空皇甫真為侍中、太尉，光祿大夫李洪為司空。
　　 孝宗穆皇帝下太和三年（戊辰，公元三六八年）
春，正月，秦王堅遣後將軍楊成世、左將軍毛嵩分討上邽、安定，輔國將軍王猛、建節將軍鄧羌攻蒲阪、前將軍楊安、廣武將軍張蚝攻陝城。堅命蒲、陝之軍皆距城三十里，堅壁勿戰，俟秦、雍已平，然後並力取之。
初，燕太宰恪有疾，以燕主暐幼弱，政不在己，太傅評多猜忌，恐大司馬之任不當其人，謂暐兄樂安王臧曰：「今南有遺晉，西有強秦，二國常蓄進取之志，顧我未有隙耳。夫國之興衰，系於輔相。大司馬總統六軍，不可任非其人。我死之後，以親疏言之，當在汝及沖。汝曹雖才識明敏，然年少，未堪多難。吳王天資英傑，智略超世，汝曹若能推大司馬以授之，必能混壹四海，況外寇，不足憚也；慎無冒利而忘害，不以國家為意也。」又以語太傅評。及恪卒，評不用其言。二月，以車騎將軍中山王沖為大司馬。沖，暐之弟也。以荊州刺史吳王垂為侍中、車騎大將軍、儀同三司。
秦魏公廋以陝城降燕，請兵應接；秦人大懼，盛兵守華陰。
燕魏尹范陽王德上疏，以為：「先帝應天受命，志平六合；陛下纂統，當繼而成之。今苻氏骨肉乖離，國分為五，投誠請援，前後相尋，是天以秦賜燕也。天與不取，反受其殃，吳、越之事，足以觀矣。宜命皇甫真引並、冀之眾徑趨蒲阪，吳王垂引許、洛之兵馳解廋圍，太傅總京師虎旅為二年後繼，傳檄三輔，示以禍福，明立購賞，彼必望風響應。渾一之期，於此乎在矣！時燕人多請救陝，因圖關中者，太傅評曰：「秦，大國也，今雖有難，未易可圖。朝廷雖明，未如先帝；吾等智略，又非太宰之比。但能閉關保境足矣，平秦非吾事也。」
魏公廋遺吳王垂及皇甫真箋曰：「苻堅、王猛，皆人傑也，謀為燕患久矣；今不乘機取之，恐異日燕之君臣將有甬東之悔矣！」垂謂真曰：「方今為人患者必在於秦。主上富於春秋，觀太傅識度，豈能敵苻堅、王猛乎？」真曰：「然，吾雖知之，如言不用何！」
三月，丁巳朔，日月食之。
癸亥，大赦。
秦楊成世為趙公雙將苟興所敗，毛嵩亦為燕公武所敗，奔還。秦王堅復遣武衛將軍王鑒、寧朔將軍呂光、將軍馮翊郭將、翟辱等帥眾三萬討之。夏，四月，雙、武乘勝至於榆眉，以苟興為前鋒。王鑒欲速戰，呂光曰：「興新得志，氣勢方銳，宜持重以待之。彼糧盡必退，退而擊之，蔑不濟矣！」二旬而興退。光曰：「興可擊矣。」遂追之，興敗。因擊雙、武，大破之，斬獲萬五千級。武棄安定，與雙皆奔上邽，鑒等進攻之。
晉公柳數出挑戰，王猛不應。柳以猛為畏之。五月，留其世子良守蒲阪，帥眾二萬西趨長安。去蒲阪百餘里，鄧羌帥銳騎七千夜襲，敗之。柳引軍還，猛邀擊之，盡俘其眾。柳與數百騎入城，猛、羌進攻之。
秋，七月，王鑒等拔上邽，斬雙、武，宥其妻子。以左衛將軍苻雅為秦州刺史。八月，以長樂丕為雍州刺史。
九月，王猛等拔蒲阪，斬晉公柳及其妻子。猛屯蒲阪，遣鄧羌與王鑒等會攻陝城。
燕王公、貴戚多占民為廕戶，國之戶口少於私家，倉庫空竭，用度不足。尚書左僕射廣信公悅綰曰：「今三方鼎峙，各有吞併之心。而國家政法不立，豪貴恣橫，至使民戶殫盡，委輸無入，吏斷常俸，戰士絕廩，官貸粟帛以自贍給；既不可聞於鄰敵，且非所以為治，宜一切罷斷諸廕戶，盡還郡縣。」燕主暐從之，使綰專治其事，糾擿奸伏，無敢蔽匿，出戶二十餘萬，舉朝怨怒。綰先有疾，自力厘校戶籍，疾遂亟。冬，十一月，卒。
十二月，秦王猛等拔陝城，獲魏公廋，送長安。秦王堅問其所以反，對曰：「臣本無反心，但以弟兄屢謀逆亂，臣懼並死，故謀反耳。」堅泣曰：「汝素長者，固知非汝心也；且高祖不可以無後。」乃賜廋死，原其七子，以長子襲魏公，餘子皆封縣公，以嗣越厲王及諸弟之無後者。苟太后曰：「廋與雙俱反，雙獨不得置後，何也？」堅曰：「天下者，高祖之天下，高祖之子不可以無後。至於仲群，不顧太后，謀危宗廟，天下之法，不可私也。」以范陽公抑為征東大將軍、并州刺史，鎮蒲阪；鄧羌為建武將軍、洛州刺史，鎮陝城。擢姚眺為汲郡太守。
加大司馬溫殊禮，位在諸侯王上。
是歲，以仇池公楊世為秦州刺史，世弟統為武都太守。世亦稱臣於秦，秦以世為南秦州刺史。

