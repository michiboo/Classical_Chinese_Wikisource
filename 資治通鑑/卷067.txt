起閼逢敦牂，盡柔兆涒灘，凡三年。
春，馬超從張魯求兵，北取涼州，魯遣超還圍祁山。姜敘等告急於夏侯淵，諸將議欲須魏公操節度。淵曰：「公在鄴，反覆四千里，比報，敘等必敗，非救急也。」遂行，使張郃督步騎五千為前軍。超敗走。韓遂在顯親，淵欲襲取之，遂走。淵追至略陽城，去遂三十餘里，諸將欲攻之，或言當攻興國氐。淵以為：「遂兵精，興國城固，攻不可卒拔，不如襲長離諸羌。長離諸羌多在遂軍，必歸救其家。若捨羌獨守則孤，救長離則官兵得與野戰，必可虜也。」淵乃留督將守輜重，自將輕兵到長離，攻燒羌屯，遂果救長離。諸將見遂兵眾，欲結營作塹乃與戰。淵曰：「我轉斗千里，今復作營塹，則士眾罷敝，不可復用。賊雖眾，易與耳。」乃鼓之，大破遂軍。進圍興國。氐王千萬奔馬超，餘眾悉降。轉擊高平、屠各，皆破之。
三月，詔魏公操位在諸侯王上，改授金璽、赤紱、遠遊冠。
夏，四月，旱。五月，雨水。初，魏公操遣廬江太守朱光屯皖，大開稻田。呂蒙言於孫權曰：「皖田肥美，若一收孰，彼眾必增，宜早除之。」閏月，權親攻皖城。諸將欲作土山，添攻具，呂蒙曰：「治攻具及土山，必歷日乃成；城備既修，外救必至，不可圖也。且吾乘雨水以入，若留經日，水必向盡，還道艱難，蒙竊危之。今觀此城，不能甚固，以三軍銳氣，四面並攻，不移時可拔；及水以歸，全勝之道也。」權從之。蒙薦甘寧為升城督，寧手持練，身緣城，為士卒先；蒙以精銳繼之，手執枹鼓，士卒皆騰踴。侵晨進攻，食時破之，獲朱光及男女數萬口。既而張遼至夾石，聞城已拔，乃退。權拜呂蒙為廬江太守，還屯尋陽。
諸葛亮留關羽守荊州，與張飛、趙雲將兵溯流克巴東。至江州，破巴郡太守嚴顏，生獲之。飛呵顏曰：「大軍既至，何以不降，而敢拒戰！」顏曰：「卿等無狀，侵奪我州，我州但有斷頭將軍，無降將軍也！」飛怒，令左右牽去斫頭。顏容止不變，曰：「斫頭便斫頭，何為怒邪！」飛壯而釋之，引為賓客。分遣趙雲從外水定江陽、犍為，飛定巴西、德陽。
劉備圍雒城且一年，龐統為流矢所中，卒。法正箋與劉璋，為陳形勢強弱，且曰：「左將軍從舉兵以來，舊心依依，實無薄意。愚以為可圖變化，以保尊門。」璋不答。雒城潰，備進圍成都。諸葛亮、張飛、趙雲引兵來會。馬超知張魯不足與計事，又魯將楊昂等數害其能，超內懷於邑。備使建寧督郵李恢往說之，超遂從武都逃入氐中，密書請降於備。使人止超，而潛以兵資之。超到，令引軍屯城北，城中震怖。備圍城數十日，使從事中郎涿郡簡雍入說劉璋。時城中尚有精兵三萬人，穀帛支一年，吏民咸欲死戰。璋言：「父子在州二十餘年，無恩德以加百姓。百姓攻戰三年，肌膏草野者，以璋故也，何心能安！」遂開城，與簡雍同輿出降，群下莫不流涕。備遷璋於公安，盡歸其財物，佩振威將軍印綬。
備入成都，置酒，大饗士卒。取蜀城中金銀，分賜將士，還其穀帛。備領益州牧，以軍師中郎將諸葛亮為軍師將軍，益州太守南郡董和為掌軍中郎將，並置左將軍府事，偏將軍馬超為平西將軍，軍議校尉法正為蜀郡太守、揚武將軍，裨將軍南陽黃忠為討虜將軍，從事中郎麋竺為安漢將軍，簡雍為昭德將軍，北海孫乾為秉忠將軍，廣漢長黃權為偏將軍，汝南許靖為左將軍長史，龐羲為司馬，李嚴為犍為太守，費觀為巴郡太守，山陽伊籍為從事中郎，零陵劉巴為西曹掾，廣漢彭羕為益州治中從事。
初，董和在郡，清儉公直，為民夷所愛信，蜀中推為循吏，故備舉而用之。備之自新野奔江南也，荊楚群士從之如雲，而劉巴獨北詣魏公操。操闢為掾，遣招納長沙、零陵，桂陽。會備略有三郡，巴事不成，欲由交州道還京師。時諸葛亮在臨蒸，以書招之，巴不從，備深以為恨。巴遂自交趾入蜀依劉璋。及璋迎備，巴諫曰：「備，雄人也，入必為害。」既入，巴復諫曰：「若使備討張魯，是放虎於山林也。」璋不聽，巴閉門稱疾。備攻成都，令軍中曰：「有害巴者，誅及三族。」及得巴，甚喜。是時益州郡縣皆望風景附，獨黃權閉城堅守，須璋稽服，乃降。於是董和、黃權、李嚴等，本璋之所授用也；吳懿、費觀等，璋之婚親也；彭羕，璋之所擯棄也；劉巴，宿昔之所忌恨也；備皆處之顯任，盡其器能，有志之士，無不競勸，益州之民，是以大和。初，劉璋以許靖為蜀郡太守。成都將潰，靖謀逾城降備，備以此薄靖，不用也。法正曰：「天下有獲虛譽而無其實者，許靖是也。然今主公始創大業，天下之人，不可戶說，宜加敬重，以慰遠近之望。」備乃禮而用之。
成都之圍也，備與士眾約：「若事定，府庫百物，孤無預焉。」及拔成都，士眾皆捨干戈赴諸藏，競取寶物。軍用不足，備甚憂之，劉巴曰：「此易耳。但當鑄直百錢，平諸物價，令吏為官市。」備從之。數月之間，府庫充實。時議者欲以成都名田宅分賜諸將。趙雲曰：「霍去病以匈奴未滅，無用家為。今國賊非但匈奴，未可求安也。須天下都定，各反桑梓，歸耕本土，乃其宜耳。益州人民，初罹兵革，田宅皆可歸還，令安居復業，然後可役調，得其歡心，不宜奪之以私所愛也。」備從之。
備之襲劉璋也，留中郎將南郡霍峻守葭萌城。張魯遣楊昂誘峻求共守城。峻曰：「小人頭可得，城不可得！」昂乃退。後璋將扶禁、向存等帥萬餘人由閬水上，攻圍峻，且一年。峻城中兵才數百人，伺其怠隙，選精銳出擊，大破之，斬存。備既定蜀，乃分廣漢為梓潼郡，以峻為梓潼太守。
法正外統都畿，內為謀主，一飧之德、睚眥之怨，無不報復，擅殺毀傷己者數人。或謂諸葛亮曰：「法正太縱橫，將軍宜啟主公，抑其威福。」亮曰：「主公之在公安也，北畏曹操之強，東憚孫權之逼，近則懼孫夫人生變於肘腋。法孝直為之輔翼，令翻然翱翔，不可複製。如何禁止孝直，使不得少行其意邪！」諸葛亮佐備治蜀，頗尚嚴峻，人多怨歎者。法正謂亮曰：「昔高祖入關，約法三章，秦民知德。今君假借威力，跨據一州，初有其國，未垂惠撫；且客主之義，宜相降下，願緩刑弛禁以慰其望。」亮曰：「君知其一，未知其二。秦以無道，政苛民怨，匹夫大呼，天下土崩；高祖因之，可以弘濟。劉璋闇弱，自焉已來，有累世之累，文法羈縻，互相承奉，德政不舉，威刑不肅。蜀土人土，專權自恣，君臣之道，漸以陵替。寵之以位，位極則賤；順之以恩，恩竭則慢。所以致敝，實由於此。吾今威之以法，法行則知恩；限之以爵，爵加則知榮。榮恩並濟，上下有節，為治之要，於斯而著矣。」劉備以零陵蔣琬為廣都長。備嘗因遊觀，奄至廣都，見琬眾事不治，時又沉醉。備大怒，將加罪戮。諸葛亮請曰：「蔣琬社稷之器，非百里之才也。其為政以安民為本，不以修飾為先，願主公重加察之。」備雅敬亮，乃不加罪，倉卒但免官而已。
秋，七月，魏公操擊孫權，留少子臨菑侯植守鄴。操為諸子高選官屬，以刑顒為植家丞。顒防閒以禮，無所屈撓，由是不合。庶子劉楨美文辭，植親愛之。楨以書諫植曰：「君侯采庶子之春華，忘家丞之秋實，為上招謗，其罪不小，愚實懼焉。」
魏尚書令荀攸卒。攸深密有智防，自從魏公操攻討，常謀謨帷幄，時人及子弟莫知其所言。操嘗稱：「荀文若之進善，不進不休；荀公達之去惡，不去不止。」又稱：「二荀令之論人，久而益信，吾沒世不忘。」
初，枹罕宋建因涼州亂，自號河首平漢王，改元，置百官，三十餘年。冬，十月，魏公操使夏侯淵自興國討建，圍枹罕，拔之，斬建。淵別遣張郃等渡河，入小湟中，河西諸羌皆降，隴右平。
帝自都許以來，守位而已，左右侍衛莫非曹氏之人者。議郎趙彥嘗為帝陳言時策，魏公操惡而殺之。操後以事入見殿中，帝不任其懼，因曰：「君若能相輔，則厚；不爾，幸垂恩相捨。」操失色，俛仰求出。舊儀：三公領兵，朝見，令虎賁執刃挾之。操出，顧左右，汗流浹背；自後不復朝請。董承女為貴人，操誅承，求貴人殺之。帝以貴人有妊，累為請，不能得。伏皇后由是懷懼，乃與父完書，言曹操殘逼之狀，令密圖之，完不敢發。至是，事乃洩，操大怒，十一月，使御史大夫郗慮持節策收皇后璽綬，以尚書令華歆為副，勒兵入宮，收後。後閉戶，藏壁中。歆壞戶發壁，就牽後出。時帝在外殿，引慮於坐，後被發，徒跣，行泣，過訣曰：「不能復相活邪？」帝曰：「我亦不知命在何時！」顧謂慮曰：「郗公，天下寧有是邪！」遂將後下暴室，以幽死；所生二皇子，皆鴆殺之，兄弟及宗族死者百餘人。
十二月，魏公操至孟津。
操以尚書郎高柔為理曹掾。舊法：軍徵士亡，考竟其妻子。而亡者猶不息。操欲更重其刑，並及父母、兄弟，柔啟曰：「士卒亡軍，誠在可疾，然竊聞基中時有悔者。愚謂乃宜貸其妻子，一可使誘其還心。正如前科，固已絕其意望；而猥復重之，柔恐自今在軍之士，見一人亡逃，誅將及己，亦且相隨而走，不可復得殺也。此重刑非所以止亡，乃所以益走耳！」操曰：「善！」即止不殺。
春，正月，甲子，立貴人曹氏為皇后；魏公操之女也。三月，魏公操自將擊張魯，將自武都入氐，氐人塞道，遣張郃、朱靈等攻破之。夏，四月，操自陳倉出散關至河池，氐王竇茂眾萬餘人恃險不服，五月，攻屠之。四平、金城諸將麴演、蔣石等共斬送韓遂首。
初，劉備在荊州，周瑜、甘寧等數勸孫權取蜀。權遣使謂備曰：「劉璋不武，不能自守，若使曹操得蜀，則荊州危矣。今欲先攻取璋，次取張魯，一統南方，雖有十操，無所憂也。」備報曰：「益州民富地險，劉璋雖弱，足以自守。今暴師於蜀、漢，轉運於萬里，欲使戰克攻取，舉不失利，此孫、吳所難也。議者見曹操失利於赤壁，謂其力屈，無復遠念。今操三分天下已有其二，將欲飲馬於滄海，觀兵於吳會，何肯守此坐須老乎！而同盟無故自相攻伐，借樞於操，使敵承其隙，非長計也。且備與璋托為宗室，冀憑英靈以匡漢朝。今璋得罪於左右，備獨悚懼，非所敢聞，願加寬貸。」權不聽，遣孫瑜率水軍往夏口。備不聽軍過，謂瑜曰：「汝欲取蜀，吾當被髪入山，不失信於天下也。」使關羽屯江陵，張飛屯秭歸，諸葛亮據南郡，備自住孱陵，權不得已召瑜還。及備西攻劉璋，權曰：「猾虜，乃敢挾詐如此！」備留關羽守江陵，魯肅與羽鄰界；羽數生疑貳，肅常以歡好撫之。及備已得益州，權令中司馬諸葛瑾以備求荊州諸郡。備不許，曰：「吾方圖涼州，涼州定，乃盡以荊州相與耳。」權曰：「此假而不反，乃欲以虛辭引歲也。」遂置長沙、零陵、桂陽三郡長吏。關羽盡逐之。權大怒，遣呂蒙督兵二萬以取三郡。蒙移書長沙、桂陽，皆望風歸服，惟零陵太守郝普城守不降。劉備聞之，自蜀親至公安，遣關羽爭三郡。孫權進住陸口，為諸軍節度；使魯肅將萬人屯曾陽以拒羽；飛書召呂蒙，使捨零陵急還助肅。蒙得書，秘之，夜，召諸將授以方略；晨，當攻零陵，顧謂郝普故人南陽鄧玄之曰：「郝子太聞世間有忠義事，亦欲為之，而不知時也。今左將軍在漢中為夏侯淵所圍；關羽在南郡，至尊身自臨之。彼方首尾倒縣，救死不給，豈有餘力復營此哉！今吾計力度慮而以攻此，曾不移日而城必破，城破之後，身死，何益於事，而令百歲老母戴白受誅，豈不痛哉！度此家不得外問，謂援可恃，故至於此耳。君可見之，為陳禍福。」玄之見普，具宣蒙意，普懼而出降。蒙迎，執其手與俱下船，語畢，出書示之，因拊手大笑。普見書，知備在公安而羽在益陽，慚恨入地。蒙留孫河，委以後事，即日引軍赴益陽。
魯肅欲與關羽會語，諸將疑恐有變，議不可往。肅曰：「今日之事，宜相開譬。劉備負國，是非未決，羽亦何敢重欲干命！」乃邀羽相見，各駐兵馬百步上，但諸將軍單刀俱會。肅因責數羽以不返三郡，羽曰：「烏林之役，左將軍身在行間，戮力破敵，豈得徒勞，無一塊土，而足下來欲收地邪！」肅曰：「不然。始與豫州覲於長阪，豫州之眾不當一校，計窮慮極，志勢摧弱，圖欲遠竄，望不及此。主上矜愍豫州之身無有處所，不愛土地士民之力，使有所庇廕以濟其患；而豫州私獨飾情，愆德墮好。今已藉手於西州矣，又欲翦並荊州之土，斯蓋凡夫所不忍行，而況整領人物之主乎！」羽無以答。會聞魏公操將攻漢中，劉備懼失益州，使使求和於權。權令諸葛瑾報命，更尋盟好。遂分荊州，以湘水為界；長沙、江夏、桂陽以東屬權，南郡、零陵、武陵以西屬備。諸葛瑾每奉使至蜀，與其弟亮但公會相見，退無私面。
秋，七月，魏公操至陽平。張魯欲舉漢中降，其弟衛不肯，率眾數萬人拒關堅守，橫山築城十餘里。初，操承涼州從事及武都降人之辭，說「張魯易攻，陽平城下南北山相遠，不可守也」，信以為然。及往臨履，不如所聞，乃歎曰：「他人商度，少如人意。」攻陽平山上諸屯，山峻難登，既不時拔，士卒傷夷者多，軍食且盡，操意沮，便欲拔軍截山而還，遣大將軍夏侯惇、將軍許褚呼山上兵還。會前軍夜迷惑，誤入張衛別營，營中大驚退散。侍中辛毘、主簿劉曄等在兵後，語惇、褚，言「官兵已據得賊要屯，賊已散走」，猶不信之。惇前自見，乃還白操，進兵攻衛，衛等夜遁。張魯聞陽平已陷，欲降，閻圃曰：「今以迫往，功必輕；不如依杜濩赴樸胡，與相拒，然後委質，功必多。」乃奔南山入巴中。左右欲悉燒寶貨倉庫，魯曰：「本欲歸命國家，而意未得達。今之走避銳鋒，非有惡意。寶貨倉庫，國家之有。」遂封藏而去。操入南鄭，甚嘉之。又以魯本有善意，遣人慰喻之。
丞相主簿司馬懿言於操曰：「劉備以詐力虜劉璋，蜀人未附，而遠爭江陵，此機不可失也。今克漢中，益州震動，進兵臨之，勢必瓦解。聖人不能違時，亦不可失時也。」操曰：「人苦無足，既得隴，復望蜀邪！」劉曄曰：「劉備，人傑也，有度而遲；得蜀日淺，蜀人未恃也。今破漢中，蜀人震恐，其勢自傾。以公之神明，因其傾而壓之，無不克也。若小緩之，諸葛亮明於治國而為相，關羽、張飛勇冠三軍而為將，蜀民既定，據險守要，則不可犯矣。今不取，必為後憂。」操不從。居七日，蜀降者說「蜀中一日數十驚，守將雖斬之而不能安也。」操問曄曰：「今尚可擊不？」曄曰：「今已小定，未可擊也。」乃還。以夏侯淵為都護將軍，督張郃、徐晃等守漢中；以丞相長史杜襲為駙馬都尉，留督漢中事。襲綏懷開導，百姓自樂出徙洛、鄴者八萬餘口。
八月，孫權率眾十萬圍合肥。時張遼、李典、樂進將七千餘人屯合肥。魏公操之徵張魯也，為教與合肥護軍薛悌，署函邊曰：「賊至，乃發。」及權至，發教，教曰：「若孫權至者，張、李將軍出戰，樂將軍守，護軍勿得與戰。」諸將以眾寡不敵，疑之。張遼曰：「公遠征在外，比救至，彼破我必矣。是以教指及其未合逆擊之，折其盛勢，以安眾心，然後可守也。」進等莫對。遼怒曰：「成敗之機，在此一戰。諸君若疑，遼將獨決之。」李典素與遼不睦，慨然曰：「此國家大事，顧君計何如耳，吾可以私憾而忘公義乎！請從君而出。」於是遼夜募敢從之士，得八百人，椎牛犒饗。明旦，遼被甲持戟，先登陷陣，殺數十人，斬二大將，大呼自名，沖壘入至權麾下。權大驚，不知所為，走登高塚，以長戟自守。遼叱權下戰，權不敢動，望見遼所將眾少，乃聚圍遼數重。遼急擊圍開，將麾下數十人得出。餘眾號呼曰：「將軍棄我乎？」遼復還突圍，拔出餘眾，權人馬皆披靡，無敢當者。自旦戰至日中，吳人奪氣。乃還修守備，眾心遂安。權守合肥十餘日，城不可拔，徹軍還。兵皆就路，權與諸將在逍遙津北，張遼覘望知之，即將步騎奄至。甘寧與呂蒙等力戰扞敵，凌統率親近扶權出圍，復還與遼戰，左右盡死，身亦被創，度權已免，乃還。權乘駿馬上津橋，橋面已徹，丈餘無版；親近監谷利在馬後，使權持鞍緩控，利於後著鞭以助馬勢，遂得超度。賀齊率三千人在津南迎權，權由是得免。權入大船宴飲，賀齊下席涕泣曰：「至尊人主，常當持重，今日之事，幾致禍敗。群下震怖，若無天地，願以此為終身之誡！」權自前收其淚曰：「大慚謹已刻心，非但書紳也。」
九月，巴、賨夷帥樸胡、杜濩、任約，各舉其眾來附。於是分巴郡，以胡為巴東太守，濩為巴西太守，約為巴郡太守，皆封列侯。
冬，十月，始置名號侯以賞軍功。
十一月，張魯將家屬出降。魏公操逆拜魯鎮南將軍，待以客禮，封閬中侯，邑萬戶。封魯五子及閻圃等皆為列侯。
習鑿齒論曰：閻圃諫魯勿王，而曹公追封之，將來之人，孰不思順！塞其本源而末流自止，其此之謂與！若乃不明於此，而重焦爛之功，豐爵厚賞止於死戰之士，則民利於有亂，俗競於殺伐，阻兵杖力，干戈不戢矣。曹公之此封，可謂知賞罰之本矣。
程銀、侯選、龐德皆隨魯降，魏公操復銀、選官爵，拜德立義將軍。
張魯之走巴中也，黃權言於劉備曰：「若失漢中，則三巴不振，此為割蜀之股臂也。」備乃以權為護軍，率諸將迎魯；魯已降，權遂擊樸胡、杜濩、任約，破之。魏公操使張郃督諸軍徇三巴，欲徙其民於漢中，進軍宕渠。劉備使巴西太守張飛與郃相拒，五十餘日，飛襲擊郃，大破之。郃走還南鄭，備亦還成都。
操徙出故韓遂、馬超等兵五千餘人，使平難將軍殷署等督領，以扶風太守趙儼為關中護軍。操使儼發千二百兵助漢中守禦，殷署督送之，行者不樂。儼護送至斜谷口，還，未至營，署軍叛亂。儼自隨步騎百五十人，皆叛者親黨也，聞之，各驚，被甲持兵，不復自安。儼徐諭以成敗，慰勵懇切，皆慷慨曰：「死生當隨護軍，不敢有二！」前到諸營，各召料簡諸奸結叛者八百餘人，散在原野。儼下令惟取其造謀魁率治之，餘一不問，郡縣所收送皆放遣，乃即相率還降。儼密白：「宜遣將詣大營，請舊兵鎮守關中。」魏公操遣將軍劉柱將二千人往，當須到乃發遣。俄而事露，諸營大駭，不可安諭。儼遂宣言：「當差留新兵之溫厚者千人，鎮守關中，其餘悉遣東。」便見主者內諸營兵名籍，立差別人。留者意定，與儼同心，其當去者亦不敢動。儼一日盡遣上道，因使所留千人分佈羅落之。東兵尋至，乃復脅諭，並徙千人，令相及共東。凡所全致二萬餘口。
春，二月，魏公操還鄴。
夏，五月，進魏公操爵為王。
初，中尉崔琰薦巨鹿楊訓於操，操禮辟之。及操進爵，訓發表稱頌功德。或笑訓希世浮偽，謂琰為失所舉。琰從訓取表草視之，與訓書曰：「省表，事佳耳。時乎，時乎！會當有變時。」琰本意譏論者好譴呵而不尋情理也，時有與琰宿不平者，白琰「傲世怨謗，意指不遜」，操怒，收琰付獄，髡為徒隸。前白琰者復白之云：「琰為徒，對賓客虯鬚直視，若有所瞋。」遂賜琰死。尚書僕射毛玠傷琰無辜，心不悅。人復白玠怨謗，操收玠付獄，侍中桓階、和洽皆為之陳理，操不聽。階求案實其事。王曰：「言事者白，玠不但謗吾也，乃復為崔琰觖望。此捐君臣恩義，妄為死友怨歎，殆不可忍也。」洽曰：「如言事者言，玠罪過深重，非天地所覆載。臣非敢曲理玠以枉大倫也，以玠歷年荷寵，剛直忠公，為眾所憚，不宜有此。然人情難保，要宜考玠，兩驗其實。今聖恩不忍致之於理，更使曲直之分不明。」操曰：「所以不考，欲兩全玠及言事者耳。」洽對曰：「玠信有謗主之言，當肆之市朝；若玠無此言，言事者加誣大臣以誤主聽，不加檢覈，臣竊不安。」操卒不窮治，玠遂免黜，終於家。是時西曹掾沛國丁儀用事，玠之獲罪，儀有力焉；群下畏之側目。尚書僕射何夔及東曹屬東莞徐弈獨不事儀，儀譖弈，出為魏郡太守，賴桓階左右之得免。尚書傅選謂何夔曰：「儀已害毛玠，子宜少下之。」夔曰：「為不義，適足害其身，焉能害人！且懷奸佞之心，立於明朝，其得久乎！」崔琰從弟林，嘗與陳群共論冀州人士，稱琰為首，群以智不存身貶之。林曰：「大丈夫為有邂逅耳，即如卿諸人，良足貴乎□」五月，己亥朔，日有食之。
代郡烏桓三大人皆稱單于，恃力驕恣，太守不能治。魏王操以丞相倉曹屬裴潛為太守，欲授以精兵。潛曰：「單于自知放橫日久，今多將兵往，必懼而拒境，少將則不見憚，宜以計謀圖之。」遂單車之郡，單于驚喜。潛撫以恩威，單于讋服。
初，南匈奴久居塞內，與編戶大同而不輸貢賦。議者恐其戶口滋蔓，浸難禁制，宜豫為之防。秋，七月，南單于呼廚泉入朝於魏，魏王操因留之於鄴，使右賢王去卑監其國。單于歲給綿、絹、錢、穀如列侯，子孫傳襲其號。分其眾為五部，各立其貴人為帥，選漢人為司馬以監督之。
八月，魏以大理鐘繇為相國。
冬，十月，魏王操治兵擊孫權；十一月，至譙。

