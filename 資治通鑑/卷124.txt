
資治通鑑 第124卷

【宋紀六】　起玄黓敦牂，盡柔兆閹茂，凡五年。

太祖文皇帝中之中元嘉十九年（壬午，公元四四二年）

春，正月，甲申，魏主備法駕，詣道壇受符菉，旗幟盡青。自是每帝即位皆受菉。謙之又奏作靜輪宮，必令其高不聞雞犬，欲以上接天神。崔浩勸帝為之，功費萬計，經年不成。太子晃諫曰：「天人道殊，卑高定分，不可相接，理在必然。今虛耗府庫，疲弊百姓，為無益之事，將安用之！必如謙之所言，請因東山萬仞之高，為功差易。」帝不從。

夏，四月，沮渠無諱將萬餘家，棄敦煌西就沮渠安周。未至，鄯善王比龍畏之，將其眾奔且末，其世子降於安周。無諱遂據鄯善，其士卒經流沙，渴死者太半。

李寶自伊吾帥眾二千入據敦煌，繕修城府，安集故民。

沮渠牧犍之亡也，涼州人闞爽據高昌，自稱太守。唐契為柔然所逼，擁眾西趨高昌，欲奪其地。柔然遣其將阿若追擊之，契敗死。契弟和收餘眾奔車師前部王伊洛。時沮渠安周屯橫截城，和攻拔之，又拔高寧、白力二城，遣使請降於魏。甲戌，上以疾愈，大赦。

五月，裴方明等至漢中，與劉真道分兵攻武興、下辯、白水，皆取之。楊難當遣建節將軍符弘祖守蘭皋，使其子撫軍大將軍和將重兵為後繼。方明與弘祖戰於濁水，大破之，斬弘祖；和退走，追至赤亭，又破之。難當奔上邽；獲難當兄子建節將軍保熾。難當以其子虎為益州刺史，守陰平，聞難當走，引兵還，至下辯；方明使其子肅之邀擊之，擒虎，送建康，斬之；仇池平。以輔國司馬胡崇之為北秦州刺史，鎮其地；立楊保熾為楊玄後，使守仇池。魏人遣中山王辰迎楊難當詣平城。秋，七月，以劉真道為雍州刺史，裴方明為梁、南秦二州刺史；方明辭不拜。

丙寅，魏主使安西將軍古弼督隴右諸軍，及殿中虎賁與武都王楊保宗自祁山南入，征西將軍漁陽皮豹子與琅邪王司馬楚之，督關中諸軍自散關西入，俱會仇池。又使譙王司馬文思督洛、豫諸軍南趨襄陽，征南將軍刁雍東趨廣陵，移書徐州，稱為楊難當報仇。

甲戌晦，日有食之。

唐契之攻闞爽也，爽遣使詐降於沮渠無諱，欲與之共擊契。八月，無諱將其眾趨高昌；比至，契已死，爽閉門拒之。九月，無諱將衛興奴夜襲高昌，屠其城，爽奔柔然。無諱據高昌，遣其常侍汜俊奉表詣建康。詔以無諱為都督涼、河、沙三州諸軍事、征西大將軍、涼州刺史、河西王。

冬，十月，己卯，魏立皇子伏羅為晉王，翰為秦王，譚為燕王，建為楚王，余為吳王。

甲申，柔然遣使詣建康。

十二月，辛已，魏襄城孝王盧魯元卒。

丙申，詔魯郡修孔子廟及學舍，蠲墓側五戶課役以供灑掃。

李寶遣其弟懷達、子承奉表詣平城；魏人以寶為都督西垂諸軍事、鎮西大將軍、開府儀同三司、沙州牧、敦煌公，四品以下聽承製假授。

雍州刺史晉安襄侯劉道產卒。道產善為政，民安其業，小大豐贍，由是民間有《襄陽樂歌》。山蠻前後不可制者皆出，緣沔為村落，戶口殷盛。及卒，蠻追送至沔口。未幾，群蠻大動，征西司馬朱修之討之，不利；詔建威將軍沈慶之代之，殺虜萬餘人。

魏主使尚書李順差次群臣，賜以爵位；順受賄，品第不平。是歲，涼州人徐桀告之，魏主怒，且以順保庇沮渠氏，面欺誤國，賜順死。

太祖文皇帝中之中元嘉二十年（癸未，公元四四三年）

春，正月，魏皮豹子等進擊樂鄉，將軍王奐之等敗沒。魏軍進至下辯，將軍強玄明等敗死。二月，胡崇之與魏戰於濁水，崇之為魏所擒，餘眾走還漢中。將軍姜道祖兵敗，降魏，魏遂取仇池。楊保熾走。

丙午，魏主如恆山之陽；三月，庚申，還宮。

壬戌，烏洛侯國遣使如魏。初，魏之居北荒也，鑿石為廟，在烏洛侯西北，以祀其先，高七十尺，深九十步。及烏洛侯使者至魏，言石廟具在，魏主遣中書侍郎李敞詣石廟致祭，刻祝文於壁而還，去平城四千餘里。

魏河間公齊與武都王楊保宗對鎮雒谷，保宗弟文德說保宗，令閉險自固以叛魏。或以告齊，夏，四月，齊誘執保宗，送平城，殺之。前鎮東司符達、征西從事中郎任朏等遂舉兵立楊文德為主，據白崖，分兵取諸戍，進圍仇池，自號征西將軍、秦、河、梁三州牧、仇池公。

甲午，立皇子誕為廣陵王。

丁酉，魏大赦。

己亥，魏主如陰山。

五月，魏古弼發上邽、高平、岍城諸軍擊楊文德，文德退走。皮豹子督關中諸軍至下辯，聞仇池解圍，欲還；弼遣人謂豹子曰：「宋人恥敗，必將復來。軍還之後，再舉為難，不如練兵蓄力以待之。不出秋冬，宋師必至；以逸待勞，無不克矣。」豹子從之。魏以豹子為仇池鎮將。

楊文德遣使來求援。秋，七月，癸丑，詔以文德為都督北秦、雍二州諸軍事、征西大將軍、北秦州刺史、武都王。文德屯葭蘆城，以任朏為左司馬；武都、陰平氐多歸之。

甲子，前雍州刺史劉真道、梁、南秦二州刺史裴方明，坐破仇池減匿金寶及善馬，下獄死。

九月，辛巳，魏主如漠南。甲辰，捨輜重，以輕騎襲柔然。分軍為四道：樂安王范、建寧王崇各統十五將出東道，樂平王丕督十五將出西道，魏主出中道，中山王辰督十五將為後繼。

魏主至鹿渾谷，遇敕連可汗。太子晃言於魏主曰：「賊不意大軍猝至，宜掩其不備，速進擊之。」尚書令劉絜固諫，以為賊營中塵盛，其眾必多，出至平地，恐為所圍。不如須諸軍大集，然後擊之。晃曰：「塵之盛者，由軍士驚怖擾亂故也，何得營上而有此塵乎！」魏主疑之，不急擊。柔然遁去。追至石水，不及而還。既而獲柔然候騎曰：「柔然不覺魏軍至，上下惶駭，引眾北走，經六七日，知無追者，始乃徐行。」魏主深恨之。自是軍國大事，皆與太子謀之。

司馬楚之別將兵督軍糧，鎮北將軍封沓亡降柔然，說柔然令擊楚之以絕軍食。俄而軍中有告失驢耳者，諸將莫曉其故。楚之曰：「此必賊遣奸人入營覘伺，割驢耳以為信耳。賊至不久，宜急為之備。」乃伐仰為城，以水灌之，令凍；城立而柔然至，冰堅滑，不可攻，乃散走。

十一月，將軍姜道盛與楊文德合眾二萬攻魏濁水戍，魏皮豹子、河間公齊救之，道盛敗死。

甲子，魏主還，至朔方，下詔令皇太子副理萬機，總統百揆。且曰：「諸功臣勤勞日久，皆當以爵歸第，隨時朝請，饗宴朕前，論道陳謨而已，不宜復煩以劇職；更舉賢俊以備百官。」十二月，辛卯，魏主還平城。

太祖文皇帝中之中元嘉二十一年（甲申，公元四四四年）

春，正月，己亥，帝耕藉田，大赦。

壬寅，魏太子始總百揆，命侍中、中書監穆壽、司徒崔浩、侍中張黎、古弼輔太子決庶政，上書者皆稱臣，儀與表同。

古弼為人，忠慎質直。嘗以上谷苑囿太廣，乞減太半以賜貧民，入見魏主，欲奏其事。帝方與給事中劉樹圍棋，志不在弼。弼侍坐良久，不獲陳聞。忽起，手卒樹頭，掣下床，搏其耳，毆其背，曰：「朝廷不治，實爾之罪！」帝失容，捨棋曰：「不聽奏事，朕之過也，樹何罪！置之！」弼具以狀聞，帝皆可其奏。弼曰：「為人臣無禮至此，其罪大矣！」出詣公車，免冠徒跣請罪。帝召入，謂曰：「吾聞築社之役，蹇蹶而築之，端冕而事之，神降之福。然則卿有何罪！其冠履就職。苟有可以利社稷、便百姓者，竭力為之，勿顧慮也。」

太子課民稼穡，使無牛者借人牛以耕種，而為之芸田以償之，凡耕種二十二畝而芸七畝，大略以是為率。使民各標姓名於田首，以知其勤惰，禁飲酒遊戲者。於是墾田大增。

戊申，魏主詔：「王、公以下至庶人，有私養沙門、巫覡於家者，皆遣詣官曹；過二月十五日不出，沙門、巫覡死，主人門誅。」庚戌，又詔：「王、公、卿、大夫之子皆詣太學，其百工、商賈之子，當各習父兄之業，毋得私立學校；違者，師死，主人門誅。」

二月，辛未，魏中山王辰、內都坐大官薛辨、尚書奚眷等八將坐擊柔然後期，斬於都南。

初，魏尚書令劉絜，久典機要，恃寵自專，魏主心惡之。及將襲柔然，絜諫曰：「蠕蠕遷徙無常，前者出師，勞而無功；不如廣農積穀以待其來。」崔浩固勸魏主行，魏主從之。絜恥其言不用，欲敗魏師；魏主與諸將期會鹿渾谷，絜矯詔易其期。帝至鹿渾谷，欲擊柔然，絜諫止之，使待諸將。帝留鹿渾谷六日，諸將不至，柔然遂遠遁，追之不及。軍還，經漠中，糧盡，士卒多死。絜陰使人驚魏軍，勸帝委軍輕還，帝不從。絜以軍出無功，請治崔浩之罪。帝曰：「諸將失期，遇賊不擊，浩何罪也！」浩以絜矯詔事白帝，帝至五原，收絜，囚之。帝之北行也，絜私謂所親曰：「若車駕不返，吾當立樂平王。」絜聞尚書右丞張嵩家有圖讖，問曰：「劉氏應王，繼國家後，吾有姓名否？嵩曰：「有姓無名。」帝聞之，命有司窮冶，索嵩家，得讖書。事連南康公鍬鄰，絜、嵩、鄰皆夷三族，死者百餘人。絜在勢要，好作威福，諸將破敵，所得財物皆與分之。既死，籍其家，財巨萬。帝每言之，則切齒。

癸酉，樂平戾王丕以憂卒。初，魏主築白台，高二百餘尺。丕夢登其上，四顧不見人，命術士董道秀筮之，道秀曰：「大吉。」丕默有喜色。及丕卒，道秀亦坐棄市。高允聞之，曰：「夫筮者皆當依附爻象，勸以忠孝。王之問道秀也，道秀宜曰：「窮高為亢。《易》曰：「亢龍有悔。」又曰：「高而無民。」皆不祥也，王不可以不戒。』如此，則王安於上，身全於下矣。道秀反之，宜其死也。」

庚辰，魏主幸廬。

己丑，江夏王義恭進位太尉，領司徒。

庚寅，以侍中、領右衛將軍沈演之為中領軍，左衛將軍范曄為太子詹事。

辛卯，立皇子宏為建平王。

三月，甲辰，魏主還宮。

癸丑，魏主遣司空長孫道生鎮統萬。

夏，四月，乙亥，魏侍中、太宰、陽平王杜超為帳下所殺。

六月，魏北部民殺立義將軍衡陽公莫孤，帥五千餘落北走。遣兵追擊之，至漠南，殺其渠帥，餘徙冀、相、定三州為營戶。

吐谷渾王慕利延兄子緯世與魏使者謀降魏，慕利延殺之。是月，緯世弟叱力延等八人奔魏，魏以叱力延為歸義王。

沮渠無諱卒，弟安周代立。

魏入中國以來，雖頗用古禮祀天地、宗廟、百神，而猶循其舊俗，所祀胡神甚眾。崔浩請存合於祀典者五十七所，其餘復重及小神悉罷之。魏主從之。

秋，七月，癸卯，魏東雍州刺史沮渠秉謀反，伏誅。

八月，乙丑，魏主畋於河西，尚書令古弼留守。詔以肥馬給獵騎，弼悉以弱者給之。帝大怒曰：「筆頭奴敢裁量朕！朕還台，先斬此奴！」弼頭銳，故帝常以筆目之。弼官屬惶怖，恐並坐誅。弼曰：「吾為人臣，不使人主盤於游畋，其罪小；不備不虞，乏軍國之用，其罪大。今蠕蠕方強，南寇未滅，吾以肥馬供軍，弱馬供獵，為國遠慮，雖死何傷！且吾自為之，非諸君之憂也。」帝聞之，歎曰：「有臣如此，國之寶也！」賜衣一襲，馬二匹，鹿十頭。

它日，魏主復畋於山北，獲麋鹿數千頭。詔尚書發牛車五百乘以運之。詔使已去，魏主謂左右曰：「筆公必不與我，汝輩不如自以馬運之。」遂還。行百餘里，得弼表曰：「今秋谷懸黃，麻菽布野，豬鹿竊食；鳥雁侵費，風雨所耗，朝夕三倍。乞賜矜緩，使得收載。」帝曰：「果如吾言，筆公可謂社稷之臣矣！」

魏主使員外散騎常侍高濟來聘。

戊辰，以荊州刺史衡陽王義季為征北大將軍、開府儀同三司、南袞州刺史，以南譙王義宣為荊州刺史。初，帝以義宣不才，故不用；會稽公主屢以為言，帝不得已用之。先賜中詔敕之曰：「師護以在西久，比表求還，今欲聽許，以汝代之。師護雖無殊績，潔己節用，通懷期物，不恣群下，聲著西土，為士庶所安，論者乃未議遷之。今之回換，更為汝與師護年時一輩，欲各試其能。汝往，脫有一事減之者，既於西夏交有巨礙，遷代之譏，必歸責於吾矣。此事亦易勉耳，無為使人復生評論也！」義宣至鎮，勤自課厲，事亦修理。

庚辰，會稽長公主卒。

吐谷渾叱力延等請師於魏以討吐谷渾王慕利延，魏主使晉王伏羅督諸軍擊之。

九月，甲辰，以沮渠安周為都督涼、河、沙三州諸軍事、涼州刺史、河西王。

丁未，魏主如漠南，將襲柔然，柔然敕連可汗遠遁，乃止。敕連尋卒，子吐賀真立，號處羅可汗。

魏晉王伏羅至樂都，引兵從間道襲吐谷渾，至大母橋。吐谷渾王慕利延大驚，逃奔白蘭，慕利延兄子拾寅奔河西；魏軍斬首五千餘級，慕利延從弟伏念等帥萬三千落降於魏。

冬，十月，己卯，以左軍將軍徐瓊為袞州刺史，大將軍參軍申恬為冀州刺史。徙袞州鎮須昌，冀州鎮歷下，恬，謨之弟也。十二月，丙戌，魏主還平城。

是歲，沙州牧李竇入朝於魏，魏人留之，以為外都大官。

太子率更令何承天撰《元嘉新歷》，表上之。以月食之沖知日所在。又以中星檢之，知堯時冬至日在須女十度，今在斗十七度。又測景校二至，差三日有餘，知今之南至日應在斗十三四度。於是更立新法，冬至徙上三日五時，日之所在，移舊四度。又月有遲疾，前歷合朔，月食不在朔望；今皆以盈縮定其小餘，以正朔望之曰。詔付外詳之。太史令錢樂之等奏：皆如承天所上，唯月有頻三大，頻二小，比舊法殊為乖異，謂宜仍舊。詔可。

太祖文皇帝中之中元嘉二十二年（乙酉，公元四四五年）

春，正月，辛卯朔，始行新歷。初，漢京房以十二律中呂上生黃鐘，不滿九寸，更演為六十律。錢樂之復演為三百六十律，日當一管。何承天立議，以為上下相生，三分損益其一，蓋古人簡易之法，猶如古歷周天三百六十五度四分度之一也。而京房不悟，謬為六十。乃更設新率，林鐘長六寸一厘，則從中呂還得黃鐘，十二旋宮，聲韻無失。

壬辰，以武陵王駿為雍州刺史。帝欲經略關、河，故以駿鎮襄陽。

魏主使散騎常侍宋愔來聘。

二月，魏主如上黨，西至吐京，討徙叛胡，出配郡縣。

甲戌，立皇禕為東海王，昶為義陽王。

三月，庚申，魏主還宮。

魏詔：「諸疑獄皆付中書，以經義量決。」

夏，四月，庚戌，魏主遣征西大將軍高涼王那等，擊吐谷渾王慕利延於白蘭，秦州刺史代人封敕文、安遠將軍乙烏頭擊慕利延兄子什歸於枹罕。

河西之亡也，鄯善人以其地與魏鄰，大懼，曰：「通其使人，知我國虛實，取亡必速。」乃閉斷道，使者往來，輒抄劫之。由是西域不通者數年。魏主使散騎常侍萬度歸發涼州以西兵擊鄯善。

六月，壬辰，魏主北巡。

帝謀伐魏，罷南豫州入豫州。辛亥，以南豫州刺史南平王鑠為豫州刺史。

秋，七月，己未，以尚書僕射孟顗為左僕射，中護軍何尚之為右僕射。

武陵王駿將之鎮，時緣沔諸蠻猶為寇，水陸梗礙；駿分軍遣撫軍中兵參軍沈慶之掩擊，大破之。駿至鎮，蠻斷驛道，欲攻隨郡；隨郡太守河東柳元景募得六七百人，邀擊，大破之。遂平諸蠻，獲七萬餘口。溳山蠻最強，沈慶之討平之，獲三萬餘口，徙萬餘口於建康。

吐谷渾什歸聞魏軍將至，棄城夜遁。八月，丁亥，封敕文入枹罕，分徙其民千家還上邽，留乙烏頭守枹罕。

萬度歸至敦煌，留輜重，以輕騎五千度流沙，襲鄯善。壬辰，鄯善王真達面縛出降。度歸留軍屯守，與真達詣平城，西域復通。

魏主如陰山之北，發諸州兵三分之一，各於其州戒嚴，以須後命。徙諸種雜民五千餘家於北邊，令就北畜牧，以餌柔然。

壬寅，魏高涼王那軍至寧頭城，吐谷渾王慕利延擁其部落西度流沙。吐谷渾慕瑰之子被囊逆戰，那擊破之；被囊遁走，中山公杜豐帥精騎追之，度三危，至雪山，生擒被囊及吐谷渾什歸、乞伏熾磐之子成龍，皆送平城。慕利延遂西入于闐，殺其王，據其地，死者數萬人。

九月，癸酉，上餞衡陽王義季於武帳岡。上將行，敕諸子且勿食，至會所設饌；日旰，不至，有饑色。上乃謂曰：「汝曹少長豐佚，不見百姓艱難。今使汝曹識有饑苦，知以節儉御物耳。」

裴子野論曰：善乎太祖之訓也！夫侈興於有餘，儉生於不足。欲其隱約，莫若貧賤。習其險限，利以任使；達其情偽，易以躬臨。太祖若能率此訓也，難其志操，卑其禮秩，教成德立，然後授以政事，則無怠無荒，可播之於九服矣。

高祖思固本枝，崇樹襁褓；後世遵守，迭據方岳。及乎泰始之初，升明之季，絕咽於衾衽者動數十人。國之存亡，既不是系，早肆民上，非善誨也。

魏民間訛言「滅魏者吳」，盧水胡蓋吳聚眾反於杏城，諸種胡爭應之，有眾十餘萬，遣其黨趙綰來上表自歸。冬，十月，戊子，長安鎮副將拓跋紇帥眾討吳，紇敗死。吳眾愈盛，民皆渡渭，奔南山。魏主發高平敕勒騎赴長安，命將軍叔孫拔領攝並、秦、雍三州兵屯渭北。

十一月，魏發冀州民造浮橋於碻磝津。

蓋吳遣別部帥白廣平西掠新平，安定諸胡皆聚眾應之。又分兵東掠臨晉巴東，將軍章直擊破之，溺死於河者三萬餘人。吳又遣兵西掠至長安，將軍叔孫拔與戰於渭北，大破之，斬首三萬餘級。

河東蜀薛永完聚眾以應吳，襲擊聞喜。聞喜縣無兵仗，令憂惶無計；縣人裴駿帥厲鄉豪擊之，永宗引去。

魏主命薛謹之子拔糾合宗、鄉，壁於河際，以斷二寇往來之路。庚午，魏主使殿中尚書拓跋處直等將二萬騎討薛永宗，殿中尚書乙拔將三萬騎討蓋吳，西平公寇提將萬騎討白廣平。吳自號天台王，署置百官。

辛未，魏主還宮。

魏選六州驍騎二萬，使永昌王仁、高涼王那分將之，為二道，掠淮、泗以北，徙青、徐之民以實河北。

癸未，魏主西巡。

初，魯國孔熙先博學文史，兼通數術，有縱橫才志；為員外散騎侍郎，不為時所知，憤憤不得志。父默之為廣州刺史，以贓獲罪，大將軍彭城王義康為救解，得免。及義康遷豫章，熙先密懷報效。且以為天文、圖讖，帝必以非道晏駕，由骨肉相殘，江州應出天子。以范曄志意不滿，欲引與同謀，而熙先素不為曄所重。太子中舍人謝綜，曄之甥也，熙先傾身事之。綜引熙先與曄相識。

熙先家饒於財，數與曄博，故為拙行，以物輸之。曄既利其財，又愛其文藝，由是情好款洽。熙先乃從容說曄曰：「大將軍英斷聰敏，人神攸屬，失職南垂，天下憤怨。小人受先君遺命，以死報大將軍之德。頃人情騷動，天文舛錯，此所謂時運之至，不可推移者也。若順天人之心，結英豪之士，表裡相應，發於肘腋，然後誅除異我，崇奉明聖，號令天下，誰敢不從！小人請以七尺之軀，三寸之舌，立功立事而歸諸君子，太人以為何如？」曄甚愕然。熙先曰：「昔毛玠竭節於魏武，張溫畢議於孫權，彼二人者，皆國之俊乂，豈言行玷缺，然後至於禍辱哉！皆以廉直勁正，不得久容。丈人之於本朝，不深於二主，人間雅譽，過於兩臣，讒夫側目，為日久矣，比肩競逐，庸可遂乎！近者殷鐵一言而劉班碎首，彼豈父兄之仇，百世之怨乎？所爭不過榮名勢利先後之間耳。及其末也，唯恐陷之不深，發之不早；戮及百口，猶曰未厭。是可為寒心悼懼，豈書籍遠事也哉！今建大勳，奉賢哲，圖難地易，以安易危，享厚利，收鴻名，一旦包舉而有之，豈可棄置而不取哉！」曄猶疑未決。熙先曰：「又有過於此者，愚則未敢道耳。」曄曰：「何謂也？」熙先曰：「丈人弈葉清通，而不得連姻帝室，人以犬豕及相遇，而丈人曾不恥之，欲為之死，不亦惑乎！」曄門無內行，故熙先以此激之。曄默然不應，反意乃決。

曄與沈演之並為帝所知，曄先至，必待演之俱入，演之先至，嘗獨被引，曄以此為怨。曄累經義康府佐，中間獲罪於義康。謝綜及父述，皆為義康所厚，綜弟約聚義康女。綜為義康記室參軍，自豫章還，申義康意於曄，求解晚隙，復敦往好。大將軍府史仲承祖，有寵於義康，聞熙先有謀，密相結納。丹陽尹徐湛之，素為義康所愛，承祖因此結事湛之，告以密計。道人法略、尼法靜，皆感義康舊恩，並與熙先往來。法靜妹夫許曜，領隊在台，許為內應。法靜之豫章，熙先付以箋書，陳說圖讖。於是密相署置，及素所不善者，並入死目。熙先又使弟休先作檄文，稱：「賊臣趙伯符肆兵犯蹕，禍流儲宰。湛之、曄等投命奮戈，即日斬伯符首及其黨與。今遣護軍將軍臧質奉璽綬迎彭城王正位辰極。」熙先以為舉大事宜須以義康之旨諭眾，曄又詐作義康與湛之書，令誅君側之惡，宣示同黨。

帝之燕武帳岡也，曄等謀以其日作亂。許曜侍帝，扣刀目曄，曄不敢仰視。俄而座散，徐湛之恐事不濟，密以其謀白帝。帝使湛之具探取本末，得其檄書，選署姓名，上之。帝乃命有司收掩窮治。其夜，呼曄置客省，先於外收綜及熙先兄弟，皆款服。帝遣使詰問曄，曄猶隱拒；熙先聞之，笑曰：「凡處分、符檄、書疏，皆范所造，雲何於今方作如此抵蹋邪？」帝以曄墨跡示之，乃具陳本末。

明日，仗士送付廷尉。熙先望風吐款，辭氣不橈。上奇其才，遣人慰勉之曰：「以卿之才而滯於集書省，理應有異志，此乃我負卿也。」又責前吏部尚書何尚之曰：「使孔熙先年將三十作散騎郎，那不作賊！」熙先於獄中上書謝恩，且陳圖讖，深戒上以骨肉之禍，曰：「願且勿遺棄，存之中書。若囚死之後，或可追錄，庶九泉之下，少塞釁責。」

曄在獄，為詩曰：「雖無嵇生琴，庶同夏侯色。」曄本意謂入獄即死，而上窮治其獄，遂經二旬，曄更有生望。獄吏戲之曰：「外傳詹事或當長系。」曄聞之，驚喜。綜、熙先笑之曰：「詹事疇昔攘袂瞋目，躍馬顧盼，自以為一世之雄；今擾攘紛紜，畏死乃爾！設令賜以性命，人臣圖主，何顏可以生存！」

十二月，乙未，曄、綜、熙先及其子弟、黨與皆伏誅。曄母至市，涕泣責曄，以手擊曄頸，曄色不怍；妹及妓妾來別，曄悲涕流漣。綜曰：「舅殊不及夏侯色。」曄收淚而止。

謝約不預逆謀，見兄綜與熙先游，常諫之曰：「此人輕事好奇，不近於道，果銳無檢，未可與狎。」綜不從而敗。綜母以子弟自蹈逆亂，獨不出視。曄語綜曰：「姊今不來，勝人多矣。」

收籍曄家，樂器服玩並皆珍麗，妓妾不勝珠翠。母居止單陋，唯有一廚盛樵薪；弟子冬無被，叔父單布籍。

裴子野論曰：夫有逸群之才，必思沖天之據；蓋俗之量，則憤常均之下。其能守之以道，將之以禮，殆為鮮乎！劉弘仁、范蔚宗皆忸志而貪權，矜才以徇逆，累葉風素，一朝而隕。向之所謂智能，翻為亡身之具矣。

徐湛之所陳多不盡，為曄等辭所連引，上赦不問。臧質，熹之子也，先為徐、袞二州刺史，與曄厚善；曄敗，以為義興太守。

有司奏削彭城王義康爵，收付廷尉治罪。丁酉，詔免義康及其男女皆為庶人，絕屬籍，徙付安成郡；以寧朔將軍沈邵為安成相，領兵防守。邵，璞之兄也。義康在安成，讀書，見淮南厲王長事，廢書歎曰：「自古有此，我乃不知，得罪為宜也。」

庚戌，以前豫州刺史趙伯符為護軍將軍。伯符，孝穆皇后之弟子也。

初，江左二郊無樂，宗廟雖有登歌，亦無二舞。是歲，南郊始設登歌。

魏安南、平南府移書袞州，以南國僑置諸州多濫北境名號；又欲遊獵具區。袞州答移曰：「必若因土立州，則彼立徐、揚，豈有其地？復知欲遊獵具區，觀化南國。開館飾邸，則有司存；呼韓入漢，厥儀未泯，饋餼之秩，每存豐厚。」

太祖文皇帝中之中元嘉二十三年（丙戌，公元四四六年）

春，正月，庚申，尚書左僕射孟顗罷。

戊辰，魏主軍至東雍州，臨薛永宗壘，崔浩曰：「永宗未知陛下自來，眾心縱弛。今北風迅疾，宜急擊之。」魏主從之，庚午，圍其壘。永宗出戰，大敗，與家人皆赴汾水死。其族人安都先據弘農，棄城來奔。

辛未，魏主南如汾陰，濟河，至洛水橋。聞蓋吳在長安北，帝以渭北地無穀草，欲渡渭南，循渭而西。以問崔浩，對曰：「夫擊蛇者先擊其首，首破則尾不能掉。今蓋吳營去此六十里，輕騎趨之，一日可到，到則破之必矣。破吳，南向長安亦不過一日，一日之乏，未至有傷。若從南道，則吳徐入北山，猝未可平。」帝不從，自渭南向長安。庚辰，至戲水。吳眾聞之，悉散入北地山，軍無所獲。帝悔之。二月，丙戌，帝至長安，丙申，如雍城，歷陳倉，還，如雍城。所過誅民、夷與蓋吳通謀者。乙拔等諸軍大破蓋吳於杏城，吳復遣使上表求援。詔以吳為都督關、隴諸軍事、雍州刺史、北地公；使雍、梁二州發兵屯境上，為吳聲援；遣使賜吳印一百二十一紐，使吳隨宜假授。

初，林邑王范陽邁，雖遣使入貢，而寇盜不絕，所貢亦薄陋；帝遣交州刺史檀和之討之。南陽宗愨，家世儒素，愨獨好武事，常言「願乘長風破萬里浪」。及和之伐林邑，愨自奮請從軍。詔以愨為振武將軍，和之遣愨為前鋒。陽邁聞軍出，遣使上表，請還所掠日南民，輸金一萬斤，銀十萬斤。帝詔和之：「若陽邁果有款誠，亦許其歸順」和之至朱梧戍，遣府戶曹參軍姜仲基等詣陽邁，陽邁執之；和之乃進軍圍林邑將范扶龍於區粟城。陽邁遣其將范毘沙達救之，宗愨潛兵迎擊毘沙達，破之。魏主與崔浩皆信重寇謙之，奉其道。浩素不喜佛法，每言於魏主，以為佛法虛誕，為世費害，宜悉除之。及魏主討蓋吳，至長安，入佛寺，沙門飲從官酒；從官入其室，見大有兵器，出以白帝。帝怒曰：「此非沙門所用，必與蓋吳通謀，欲為亂耳！」命有司案誅闔寺沙門，閱其財產，大得釀具及州郡牧守、富人所寄藏物以萬計，又為窟室以匿婦子。浩因說帝悉誅天下沙門，毀諸經像，帝從之。寇謙之與浩固爭，浩不從。先盡誅長安沙門，焚毀經像，並敕留台下四方，令一用長安法。詔曰：「昔後漢荒君，信惑邪偽以亂天常，自古九州之中，未嘗有此。夸誕大言，不本人情，叔季之世，莫不眩焉。由是政教不行，禮義大壞，九服之內，鞠為丘墟。朕承天緒，欲除偽定真，復羲、農之治。其一切蕩除，滅其蹤跡。自今已後，敢有事胡神及造形像泥人、銅人者朱。有非常之人，然後能行非常之事，非朕孰能去此歷代之偽物？有司宣告征鎮諸軍、刺史，諸有浮圖形像及胡經，皆擊破焚燒，沙門無少長悉坑之！」太子晃素好佛法，屢諫不聽，乃緩宣詔書，使遠近豫聞之，得各為計。沙門多亡匿獲免，或收藏經像，唯塔廟在魏境者無復孑遺。

魏主徙長安工巧二千家於平城。還，至洛水，分軍誅李閏叛羌。

太原顏白鹿私入魏境，為魏人所得，將殺之，詐雲青州刺史杜驥使其歸誠。魏人送白鹿詣平城，魏主喜曰：「我外家也。」使崔浩作書與驥，且命永昌王仁、高涼王那將兵迎驥，攻冀州刺史申恬於歷城；杜驥遣其府司馬夏侯祖歡等將兵救歷城。魏人遂寇袞、青、冀三州，至清東而還；殺掠甚眾，北邊騷動。

帝以魏寇為憂，咨訪群臣。御史中丞何承天上表，以為：「凡備匈奴之策，不過二科：武夫盡征伐之謀，儒生講和親之約。今若欲追蹤衛、霍，自非大田淮、泗，內實青、徐，使民有贏儲，野有積穀，然後發精卒十萬，一舉蕩夷，則不足為也。若但欲遣軍追討，報其侵暴，則彼必輕騎奔走，不肯會戰。徒興巨費，不損於彼，報復之役，將遂無已。斯策之最末者也。安邊固守，於計為長。臣竊以曹、孫之霸，才均智敵，江、淮之間，不居各數百里。何者？斥候之郊，非耕牧之地，故堅壁清野以俟其來，整甲繕兵以乘其弊；保民全境，不出此塗。要而歸之，其策有四：一曰移遠就近。今青、兗舊民及冀州新附，在界首者三萬餘家，可悉徙置大峴之南，以實內地。二曰多築城邑以居新徙之家，假其經用，春夏佃牧，秋冬入保。寇至之時，一城千家，堪戰之士，不下二千，其餘羸弱，猶能登陴鼓譟，足抗群虜三萬矣。三曰纂偶車牛以載糧械。計千家之資，不下五百耦牛，為車五百兩，參合鉤連以衛其眾；設使城不可固，平行趨險，賊所不能幹，有急征發，信宿可聚。四曰計丁課仗。凡戰士二千，隨其便能，各自有仗，素所服習，銘刻由己，還保輸之於庫，出行請以自新。弓簳利鐵，民不得者，官以漸充之。數年之內，軍用粗備矣。近郡之師，遠屯清、濟，功費既重，嗟怨亦深，以臣料之，未若即用彼眾之易也。今因民所利，導而帥之，兵強而敵不戒，國富而民不勞，比於優復隊伍，坐食糧廩者，不可同年而校矣。」

魏金城邊固、天水梁會，與秦、益雜民萬餘戶據上邽東城反，攻逼西城。秦、益二州刺史封敕文拒卻之。氐、羌萬餘人，休官、屠各二萬餘人皆起兵應固、會，敕文擊固，斬之，餘眾推會為主，與敕文相攻。

夏，四月，甲申，魏主至長安。

丁未，大赦。

仇池人李洪聚眾，自言應王。梁會求救於氐王楊文德，文德曰：「兩雄不並立，若須我者，宜殺洪。」會誘洪斬之，送首於文德。五月，癸亥，魏主遣安豐公閭根帥騎赴上邽，未至，會棄東城走。敕文先掘重塹於外，嚴兵守之，格鬥從夜至旦。敕文曰：「賊知無生路，致死於我，多殺傷士卒，未易克也。」乃以白虎幡宣告會眾，降者赦之，會眾遂潰；分兵追討，悉平之。略陽人王元達聚眾屯松多川，敕文又討平之。

蓋吳收兵屯杏城，自號秦地王，聲勢復振。魏主遣永昌王仁、高涼王那督北道諸軍討之。

檀和之等拔區粟，斬范扶龍，乘勝入象浦；林邑王陽邁傾國來戰，以具裝被象，前後無際。宗愨曰：「吾聞外國有師子，威服百獸。」乃制其形，與象相拒，像果驚走，林邑兵大敗。和之遂克林邑，陽邁父子挺身走。所獲未名之寶，不可勝計，宗愨一無所取，還家之日，衣櫛蕭然。

六月，癸未朔，日有食之。

甲申，魏發冀、相、定三州兵二萬人屯長安南山諸谷，以備蓋吳竄逸。丙戌，又發司、幽、定、冀四州十萬人築畿上塞圍，起上谷，西至河，廣縱千里。

帝築北堤，立玄武湖，築景陽山於華林園。

秋，七月，辛未，以散騎常侍杜坦為青州刺史。坦，驥之兄也。初，杜預之子耽，避晉亂，居河西，仁張氏。前秦克涼州，子孫始還關中。高祖滅後秦，坦兄弟從高祖過江。時江東王、謝諸族方盛，北人晚渡者，朝廷番以傖荒遇之，雖復人才可施，皆不得踐清塗。上嘗與坦論金日磾，曰：「恨今無復此輩人！」坦曰：「日磾假生今世，養馬不暇，豈辦見知！」上變色曰：「卿何量朝廷之薄也！」坦曰：「請以臣言之：臣本中華高族，晉氏喪亂，播遷涼土，世業相承，不殞其舊；直以南度不早，便以荒傖賜隔。日磾，胡人，身為牧圉，乃超登內侍，齒列名賢。聖朝雖復拔才，臣恐未必能也。」上默然。

八月，魏高涼王那等破蓋吳，獲其二叔；諸將欲送詣平城，長安鎮將陸俟曰：「長安險固，風俗豪忮，平時猶不可忽，況承荒亂之餘乎！今不斬吳，則長安之變未已也。吳一身潛竄，非其親信，誰能獲之！若停十萬之眾以追一人，又非長策。不如私許吳叔，免其妻子，使自追吳，擒之必矣。」諸將鹹曰：「今賊黨眾已散，唯吳一身，何所能至？」俟曰：「諸君不見毒蛇乎！不斷其首，猶能為害。吳天性凶狡，今若得脫，必自稱王者不死，以惑愚民，為患愈大。」諸將曰：「公言是也。但得賊不殺，而更遣之，若遂往不返，將何以任其罪？」俟曰：「此罪我為諸君任之。」高涼王那亦以俟計為然，遂赦二叔，與刻期而遣之。及期，吳叔不至，諸將皆咎俟，俟曰：「彼伺之未得其便耳，必不負也。」後數日，吳叔果以吳首來；傳詣平城。永昌王仁等討吳餘黨白廣平、路那羅等，悉平之。以陸俟為內都大官。

會安定盧水胡劉超等聚眾萬餘人反，魏主以俟威恩著於關中，復加俟都督秦、雍二州諸軍事，鎮長安。謂俟曰：「關中奉化日淺，恩信未洽，吏民數為逆亂。今朕以重兵授卿，則超等必同心協力，據險拒守，未易攻也；若兵少，則不能制賊，卿當自以方略取之。」俟乃單馬之鎮。超等聞之，大喜，以俟為無能為也。

俟既至，諭以成敗，誘納超女，與為姻戚以招之；超自恃其眾，猶無降意。俟乃帥其帳下親往見超，超使人逆謂俟曰：「從者過三百人，當以弓馬相待；不及三百人，當以酒食相供。」俟乃將二百騎詣超。超設備甚嚴，俟縱酒盡醉而還。頃之，俟復選敢死士五百人出獵，因詣超營，約曰：「發機當以醉為限。」既飲，俟陽醉，上馬大呼，手斬超首；士卒應聲縱擊，殺傷千數，遂平之。魏主征俟還，為外都大官。

是歲，吐谷渾復還舊土。


