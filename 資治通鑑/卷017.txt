
起重光赤奮若，盡強圉協洽，凡七年。
1　冬，十月，詔舉賢良方正直言極諫之士，上親策問以古今治道，對者百餘人。
廣川董仲舒對曰：
天子善其對，以仲舒為江都相。會稽莊助亦以賢良對策，天子擢為中大夫。丞相衛綰奏：「所舉賢良，或治申、韓、蘇、張之言亂國政者，請皆罷。」奏可。董仲舒少治《春秋》，孝景時為博士，進退容止，非禮不行，學者皆師尊之。及為江都相，事易王。易王，帝兄，素驕，好勇。仲舒以禮匡正，王敬重焉。
2　春，二月，赦。
3　行三銖錢。
4　夏，六月，丞相衛綰免。丙寅，以魏其侯竇嬰為丞相，武安侯田蚡為太尉。上雅向儒術，嬰、蚡俱好儒，推轂代趙綰為御史大夫，蘭陵王臧為郎中令。綰請立明堂以朝諸侯，且薦其師申公。秋，天子使使束帛加璧、安車駟馬以迎申公。既至，見天子。天子問治亂之事，申公年八十餘。對曰：「為治者不至多言，顧力行何如耳。」是時，天子方好文詞，見申公對，默然，然已招致，則以為太中大夫，舍魯邸，議明堂、巡狩、改歷、服色事。
5　是歲，內史寧成抵罪髡鉗。
1　冬，十月，淮南王安來朝。上以安屬為諸父而材高，甚尊重之，每宴見談語，昏暮然後罷。
安雅善武安侯田蚡，其入朝，武安侯迎之霸上，與語曰：「上無太子，王親高皇帝孫，行仁義，天下莫不聞。宮車一日晏駕，非王尚誰立者！」安大喜，厚遺蚡金錢財物。
2　太皇竇太后好黃、老言，不悅儒術。趙綰請毋奏事東宮。竇太后大怒曰：「此欲復為新垣平邪！」陰求得趙綰、王臧奸利事，以讓上。上因廢明堂事，諸所興為皆廢。下綰、臧吏，皆自殺。丞相嬰、太尉蚡免，申公亦以疾免歸。
初，景帝以太子太傅石奮及四子皆二千石，乃集其門，號奮為「萬石君」。萬石君無文學，而恭謹無與比。子孫為小吏，來歸謁，萬石君必朝服見之，不名。子孫有過失，不責讓，為便坐，對案不食；然後諸子相責，因長老肉袒謝罪，改之，乃許。子孫勝冠者在側，雖燕居必冠。其執喪，哀戚甚悼。子孫遵教，皆以孝謹聞乎郡國。及趙綰、王臧以文學獲罪，竇太后以為儒者文多質少，今萬石君家不言而躬行，乃以其長子建為郎中令，少子慶為內史。建在上側，事有可言，屏人恣言極切，至廷見，如不能言者；上以是親之。慶嘗為太僕，御出，上問車中幾馬，慶以策數馬畢，舉手曰：「六馬。」慶於諸子中最為簡易矣。
竇嬰、田蚡既免，以侯家居。蚡雖不任職，以王太后故親幸，數言事多效。士吏趨勢利者，皆去嬰而歸蚡，蚡日益橫。
3　春，二月，丙戌朔，日有食之。
4　三月，乙未，以太常柏至侯許昌為丞相。
5　初，堂邑侯陳午尚帝姑館陶公主嫖，帝之為太子，公主有力焉，以其女為太子妃，及即位，妃為皇后。竇太主恃功，求請無厭，上患之。皇后驕妒，擅寵而無子，與醫錢凡九千萬，欲以求子，然卒無之。後寵浸衰。皇太后謂上曰：「汝新即位，大臣未服，先為明堂，太皇太后已怒。今又忤長主，必重得罪。婦人性易悅耳，宜深慎之！」上乃於長主、皇后復稍加恩禮。
上祓霸上，還，過上姊平陽公主，悅謳者衛子夫。子夫母衛媼，平陽公主家僮也。主因奉送子夫入宮，恩寵日隆。陳皇后聞之，恚，幾死者數矣。上愈怒。
子夫同母弟衛青，其父鄭季，本平陽縣吏，給事侯家，與衛媼私通而生青，冒姓衛氏。青長，為侯家騎奴。大長公主執囚青，欲殺之。其友騎郎公孫敖與壯士篡取之。上聞，乃召青為建章監、侍中，賞賜數日間累千金。既而以子夫為夫人，青為太中大夫。
6　夏，四月，有星如日，夜出。
7　初置茂陵邑。
8　時大臣議者多冤晁錯之策，務摧抑諸侯王，數奏暴其過惡，吹毛求疵，笞服其臣，使證其君。諸侯王莫不悲怨。
1　冬，十月，代王登、長沙王發、中山王勝、濟川王明來朝。上置酒，勝聞樂聲而泣。上問其故，對曰：「悲者不可為累欷，思者不可為歎息。今臣心結日久，每聞幼眇之聲，不知涕泣之橫集也。臣得蒙肺附為東籓，屬又稱兄。今群臣非有葭莩之親、鴻毛之重，群居黨議，朋友相為，使夫宗室擯卻，骨肉冰釋，臣竊傷之！」具以吏所侵聞。於是上乃厚諸侯之禮，省有司所奏諸侯事，加親親之恩焉。
2　河水溢於平原。
3　大饑，人相食。
4　秋，七月，有星孛於西北。
5　濟川王明坐殺中傅，廢遷房陵。
6　七國之敗也，吳王子駒亡走閩越，怨東甌殺其父，常勸閩越擊東甌。閩粵從之，發兵圍東甌，東甌使人告急天子。天子問田蚡，蚡對曰：「越人相攻擊，固其常；又數反覆，自秦時棄不屬，不足以煩中國往救也。」莊助曰：「特患力不能救，德不能覆。誠能，何故棄之！且秦舉咸陽而棄之，何但越也！今小國以窮困來告急，天子不救，尚安所愬，又何以子萬國乎！」上曰：「太尉不足與計。吾新即位，不欲出虎符發兵郡國。」乃遣助以節發兵會稽。會稽守欲距法不為發，助乃斬一司馬，諭意指，遂發兵浮海救東甌。未至，閩越引兵罷。東甌請舉國內徙，乃悉舉其眾來，處於江、淮之間。
7　九月，丙子晦，日有食之。
8　上自初即位，招選天下文學材智之士，待以不次之位。四方士多上書言得失，自眩鬻者以千數。上簡拔其俊異者寵用之。莊助最先進，後又得吳人朱買臣、趙人吾丘壽王、蜀人司馬相如、平原東方朔、吳人枚皋、濟南終軍等，並在左右，每令與大臣辨論，中外相應以義理之文，大臣數屈焉。然相如特以辭賦得幸；朔、皋不根持論，好詼諧，上以俳優畜之，雖數賞賜，終不任以事也。朔亦觀上顏色，時時直諫，有所補益。
是歲，上始為微行，北至池陽，西至黃山，南獵長楊，東遊宜春，與左右能騎射者期諸殿門。常以夜出，自稱平陽侯；旦明，入南山下，射鹿、豕、狐、兔，馳騖禾稼之地，民皆號呼罵詈。鄂、杜令欲執之，示以乘輿物，乃得免。又嘗夜至伯谷，投逆旅宿，就逆旅主人求漿，主人翁曰：「無漿，正有溺耳！」且疑上為奸盜，聚少年欲攻之。主人嫗睹上狀貌而異之，止其翁曰：「客非常人也，且又有備，不可圖也。」翁不聽，嫗飲翁以酒，醉而縛之。少年皆散走，嫗乃殺雞為食以謝客。明日，上歸，召嫗，賜金千斤，拜其夫為羽林郎。後乃私置更衣，從宣曲以南十二所，夜投宿長楊、五柞等諸宮。
上以道遠勞苦，又為百姓所患，乃使太中大夫吾丘壽王舉籍阿城以南，盩厔以東，宜春以西，提封頃畝，及其賈直，欲除以為上林苑，屬之南山。又詔中尉、左右內史表屬縣草田，欲以償鄠、杜之民。壽王奏事，上大說稱善。時東方朔在傍，進諫曰：「夫南山，天下之阻也。漢興，去三河之地，止霸、滻以西，都涇、渭之南，此所謂天下陸海之地，秦之所以虜西戎、兼山東者也。其山出玉石、金、銀、銅、鐵、良材，百工所取給，萬民所卬足也。又有粳、稻、梨、栗、桑、麻、竹箭之饒，土宜姜、芋，水多蛙、魚，貧者得以人給家足，無饑寒之憂；故酆、鎬之間，號為土膏，其賈畝一金。今規以為苑，絕陂池水澤之利而取民膏腴之地，上乏國家之用，下奪農桑之業，是其不可一也。盛荊、棘之林，廣狐、菟之苑，大虎、狼之虛，壞人冢墓，發人室廬，令幼弱懷土而思，耆老泣涕而悲，是其不可二也。斥而營之，垣而囿之，騎馳東西，車騖南北，有深溝大渠。夫一日之樂，不足以危無堤之輿，是其不可三也。夫殷作九市之宮而諸侯畔，靈王起章華之台而楚民散，秦興阿房之殿而天下亂。糞土愚臣，逆盛意，罪當萬死！」上乃拜朔為太中大夫、給事中，賜黃金百斤。然遂起上林苑，如壽王所奏。
上又好自擊熊、豕，馳逐野獸。司馬相如上疏諫曰：「臣聞物有同類而殊能者，故力稱烏獲，捷言慶忌，勇期賁、育，臣之愚，竊以為人誠有之，獸亦宜然。今陛下好陵阻險，射猛獸，卒然遇逸材之獸，駭不存之地，犯屬車之清塵，輿不及還轅，人不暇施巧，雖有烏獲、逄蒙之技，不得用，枯木朽株，盡為難矣。是胡、越起於轂下而羌、夷接軫也，豈不殆哉！雖萬全而無患，然本非天子之所宜近也。宜夫清道而後行，中路而馳，猶時有銜橛之變，況乎涉豐草，騁丘墟，前有利獸之樂，而內無存變之意，其為害也不難矣。夫輕萬乘之重不以為安，樂出萬有一危之塗以為娛，臣竊為陛下不取。蓋明者遠見於未萌，而知者避危於無形，禍固多藏於隱微而發於人之所忽者也。故鄙諺曰：『家累千金，坐不垂堂。』此言雖小，可以諭大。」上善之。
1　夏，有風赤如血。
2　六月，旱。
3　秋，九月，有星孛於東北。
4　是歲，南越王佗死，其孫文王胡立。
1　春，罷三銖錢，行半兩錢。
2　置五經博士。
3　夏，五月，大蝗。
4　秋，八月，廣川惠王越、清河哀王乘皆薨，無後，國除。
1　春，二月，乙未，遼東高廟災。
2　夏，四月，壬子，高園便殿火。上素服五日。
3　五月，丁亥，太皇太后崩。
4　六月，癸巳，丞相昌免；武安侯田蚡為丞相。蚡驕侈，治宅甲諸第，田園極膏腴；市買郡縣物，相屬於道；多受四方賂遺；其家金玉、婦女，狗馬、聲樂、玩好，不可勝數。每入奏事，坐語移日，所言皆聽。薦人或起家至二千石，權移主上。上乃曰：「君除吏已盡未？吾亦欲除吏。」嘗請考工地益宅，上怒曰：「君何不遂取武庫！」是後乃稍退。
5　秋，八月，有星孛於東方，長竟天。
6　閩越王郢興兵擊南越邊邑，南越王守天子約，不敢擅興兵，使人上書告天子。於是天子多南越義，大為發兵，遣大行王恢出豫章，大農令韓安國出會稽，擊閩越。
淮南王安上書諫曰：
是時，漢兵遂出，未逾領，閩越王郢發兵距險。其弟餘善乃與相、宗族謀曰：「王以擅發兵擊南越不請，故天子兵來誅。漢兵眾強，即幸勝之，兵來益多，終滅國而止。今殺王以謝天子，天子聽，罷兵，固國完；不聽，乃力戰；不勝，即亡入海。」皆曰：「善！」即鏦殺王，使使奉其頭致大行。大行曰：「所為來者，誅王。今王頭至，謝罪；不戰而殞，利莫大焉。」乃以便宜案兵，告大農軍，而使使奉王頭馳報天子。詔罷兩將兵，曰：「郢等首惡，獨無諸孫繇君丑不與謀焉。」乃使中郎將立丑為越繇王，奉閩越先祭祀。餘善已殺郢，威行於國，國民多屬，竊自立為王，繇王不能制。上聞之，為餘善不足復興師，曰：「餘善數與郢謀亂，而後首誅郢，師得不勞。」因立餘善為東越王，與繇王並處。
上使莊助諭意南粵。南粵王胡頓首曰：「天子乃為臣興兵討閩越，死無以報德！」遣太子嬰齊入宿衛，謂助曰：「國新被寇，使者行矣，胡方日夜裝，入見天子。」助還，過淮南，上又使助諭淮南王安以討越事，嘉答其意，安謝不及。助既去南越，南越大臣皆諫其王曰：「漢興兵誅郢，亦行以驚動南越。且先王昔言：『事天子期無失禮。』要之，不可以說好語入見，則不得復歸，亡國之勢也。」於是胡稱病，竟不入見。
7　是歲，韓安國為御史大夫。
8　東海太守濮陽汲黯為主爵都尉。始，黯為謁者，以嚴見憚。東越相攻，上使黯往視之；不至，至吳而還，報曰：「越人相攻，固其俗然，不足以辱天子之使。」河內失火，延燒千餘家，上使黯往視之；還，報曰：「家人失火，屋比延燒，不足憂也。臣過河南，河南貧人傷水旱萬餘家，或父子相食，臣謹以便宜，持節發河南倉粟以振貧民。臣請歸節，伏矯制之罪。」上賢而釋之。其在東海，治官理民，好清靜，擇丞、史任之，責大指而已，不苛小。黯多病，臥閨閣內不出。歲餘，東海大治，稱之。上聞，召為主爵都尉，列於九卿。其治務在無為，引大體，不拘文法。
黯為人，性倨少禮，面折，不能容人之過。時天子方招文學儒者，上曰：「吾欲云云。」黯對曰：「陛下內多欲而外施仁義，奈何欲效唐、虞之治乎！」上默然，怒，變色而罷朝，公卿皆為黯懼。上退，謂左右曰：「甚矣汲黯之戇也！」群臣或數黯，黯曰：「天子置公卿輔弼之臣，寧令從諛承意，陷主於不義乎？且已在其位，縱愛身，奈辱朝廷何！」黯多病，病且滿三月；上常賜告者數，終不愈。最後病，莊助為請告。上曰：「汲黯何如人哉？」助曰：「使黯任職居官，無以逾人；然至其輔少主，守城深堅，招之不來，麾之不去，雖自謂賁、育，亦不能奪之矣。」上曰：「然，古有社稷之臣，至如黯，近之矣。」
9　匈奴來請和親，天子下其議。大行王恢，燕人也，習胡事，議曰：「漢與匈奴和親，率不過數歲，即復倍約；不如勿許，興兵擊之。」韓安國曰：「匈奴遷徙鳥舉，難得而制，自上古不屬為人。今漢行數千里與之爭利，則人馬罷乏；虜以全制其敝，此危道也。不如和親。」群臣議者多附安國。於是上許和親。
1　冬，十一月，初令郡國舉孝廉各一人，從董仲舒之言也。
2　衛尉李廣為驍騎將軍，屯雲中；中尉程不識為車騎將軍，屯雁門。六月，罷。廣與不識俱以邊太守將兵，有名當時。廣行無部伍、行陳，就善水草舍止，人人自便，不擊刁斗以自衛，莫府省約文書；然亦遠斥候，未嘗遇害。程不識正部曲、行伍、營陳，擊刁斗，士吏治軍簿至明，軍不得休息；然亦未嘗遇害。不識曰：「李廣軍極簡易，然虜卒犯之，無以禁也。而其士卒亦佚樂，咸樂為之死。我軍雖煩擾，然虜亦不得犯我。」然匈奴畏李廣之略，士卒亦多樂從李廣而苦程不識。
3　夏，四月，赦天下。
4　五月，詔舉賢良、文學，上親策之。
5　秋，七月，癸未，日有食之。

