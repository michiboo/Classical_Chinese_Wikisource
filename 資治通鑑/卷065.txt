
資治通鑑 第065卷
【漢紀五十七】　起柔兆閹茂，盡著雍困敦，凡三年。
春，正月，有星孛於北斗。
曹操自將擊高幹，留其世子丕守鄴，使別駕從事崔琰傅之。操圍壺關，三月，壺關降。高幹自入匈奴求救，單于不受。幹獨與數騎亡，欲南奔荊州，上洛都尉王琰捕斬之，并州悉平。曹操使陳郡梁習以別部司馬領并州刺史。時荒亂之餘，胡、狄雄張，吏民亡叛入其部落，兵家擁眾，各為寇害。習到官，誘喻招納，皆禮如其豪右，稍稍薦舉，使詣幕府；豪右已盡，次發諸丁強以為義從；又因大軍出征，令諸將分清以為勇力。吏兵已去之後，稍移其家，前後送鄴凡數萬口；其不從命者，興兵致討，斬首千數，降附者萬計。單于恭順，名王稽顙，服事供職，同於偏戶。邊境肅清，百姓布野，勤勸農桑，令行禁止。長老稱詠，以為自所聞識，刺史未有如習者。習乃貢達名士，避地州界者河內常林、楊俊、王象、荀緯及太原王凌之徒，操悉以為縣長，後皆顯名於世。初，山陽仲長統遊學至并州，過高幹，幹善遇之，訪以世事。統謂幹曰：「君有雄志而無雄才，好士而不能擇人，所以為君深戒也。」幹雅自多，不悅統言，統遂去之。幹死，荀彧舉統為尚書郎。著論曰《昌言》，其言治亂，略曰：「豪傑之當天命者，未始有天下之分者也，無天下之分，故戰爭者競起焉。角智者皆窮，角力者皆負，形不堪復伉，勢不足復校，乃始羈首繫頸，就我之銜紲耳。及繼體之時，豪傑之心既絕，士民之志已定，貴有常家，尊在一人。當此之時，雖下愚之才居之，猶能使恩同天地，威侔鬼神，周、孔數千無所復角其聖，賁、育百萬無所復奮其勇矣。彼後嗣之愚主，見天下莫敢與之違，自謂若天地之不可亡也。乃奔其私嗜，騁其邪欲，君臣宣淫，上下同惡，荒廢庶政，棄忘人物。信任親愛者，盡佞諂容說之人也；寵貴隆豐者，盡后妃姬妾之家也。遂至熬天下之脂膏，斫生民之骨髓，怨毒無聊，禍亂並起，中國擾攘，四夷侵叛，土崩瓦解，一朝而去，昔之為我哺乳之子孫者，今儘是我飲血之冠讎也。至於運徙勢去，猶不覺悟者，豈非富貴生不仁，沉溺致愚疾邪！存亡以之失代，治亂從此周復，天道常然之大數也。」
秋，七月，武威太守張猛殺雍州刺史邯鄲商；州兵討誅之。猛，奐之子也。
八月，曹操東討海賊管承，至淳于，遣將樂進、李典擊破之，承走入海島。
昌豨復叛，操遣于禁討斬之。
是歲，立故琅邪王容子熙為琅邪王。齊、北海、阜陵、下邳、常山、甘陵、濟陰、平原八國皆除。
烏桓乘天下亂，略有漢民十餘萬戶，袁紹皆立其酋豪為單于，以家人子為己女，妻焉。遼西烏桓蹋頓尤強，為紹所厚，故尚兄弟歸之，數入塞為寇，欲助尚復故地。曹操將擊之，鑿平虜渠、泉州渠以通運。
孫權擊山賊麻、保二屯，平之。
春，二月，曹操自淳于還鄴。丁酉，操奏封大功臣二十餘人，皆為列侯。因表萬歲亭侯荀彧功狀；三月，增封彧千戶。又欲授以三公，彧使荀攸深自陳讓，至於十數，乃止。
曹操將擊烏桓，諸將皆曰：「袁尚亡虜耳，夷狄貪而無親，豈能為尚用！今深入征之，劉備必說劉表以襲許，萬一為變，事不可悔。」郭嘉曰：「公雖威震天下，胡恃其遠，必不設備，因其無備，卒然擊之，可破滅也。且袁紹有恩於民夷，而尚兄弟生存。今四州之民，徒以威附，德施未加，捨而南征，尚因烏桓之資，招其死主之臣，胡人一動，民夷俱應，以生蹋頓之心，成凱覦之計，恐青、冀非己之有也。表坐談客耳，自知才不足以御備，重任之則恐不能制，輕任之則備不為用，雖虛國遠征，公無憂矣。」操從之。行至易，郭嘉曰：「兵貴神速。今千里襲人，輜重多，難以趨利，且彼聞之，必為備。不如留輜重，輕兵兼道以出，掩其不意。」
初，袁紹數遣使召田疇於無終，又即綬將軍印，使安輯所統，疇皆拒之。及曹操定冀州，河間邢顒謂疇曰：「黃巾起來，二十餘年，海內鼎沸，百姓流離。今聞曹公法令嚴。民厭亂矣，亂極則平，請以身先。」遂裝還鄉里。疇曰：「邢顒，天民之先覺者也。」操以顒為冀州從事。疇忿烏桓多殺其本郡冠蓋，意欲討之而力未能。操遣使辟疇，疇戒其門下趣治嚴。門人曰：「昔袁公慕君，禮命五至，君義不屈。今曹公使一來而君若恐弗及者，何也？」疇笑曰：「此非君所識也。」遂隨使者到軍，拜為蓨令，隨軍次無終。
時方夏水雨，而濱海洿下，濘滯不通，虜亦遮守蹊要，軍不得進。操患之，以問田疇。疇曰：「此道，秋夏每常有水，淺不通車馬，深不載舟船，為難久矣。舊北平郡治在平岡，道出盧龍，達於柳城。自建武以來，陷壞斷絕，垂二百載，而尚有微徑可從。今虜將以大軍當由無終，不得進而退，懈弛無備。若嘿回軍，從盧龍口越白檀之險，出空虛之地，路近而便，掩其不備，蹋頓可不戰而禽也。」操曰：「善！」乃引軍還，而署大木表於水側路傍曰：「方今夏暑，道路不通，且俟秋冬，乃復進軍」。虜候騎見之，誠以為大軍去也。
操令疇將其眾為鄉導，上徐無山，塹山堙谷，五百餘里，經白檀，歷平岡，步鮮卑庭，東指柳城。未至二百里，虜乃知之。尚、熙與蹋頓及遼西單于樓班、右北平單于能臣抵之等將數萬騎逆軍。八月，操登白狼山，卒與虜遇，眾甚盛。操車重在後，被甲者少，左右皆懼。操登高，望虜陣不整，乃縱兵擊之，使張遼為先鋒，虜眾大崩，斬蹋頓及名王已下，胡、漢降者二十餘萬口。遼東單于速僕丸與尚、熙奔遼東太守公孫康，其眾尚有教千騎。或勸操遂擊之，操曰：「吾方使康斬送尚、熙首，不煩兵矣。」九月，操引兵自柳城還。公孫康欲取尚、熙以為功，乃先置精勇於廄中，然後請尚、熙入，未及坐，康叱伏兵禽之，遂斬尚、熙，並速僕丸首送之。諸將或問操：「公還而康斬尚、熙，何也？」操曰：「彼素畏尚、熙，吾急之則並力，緩之則自相圖，其勢然也。」操梟尚首，令三軍：「敢有哭之者斬！」牽招獨設祭悲哭，操義之，舉為茂才。時天寒且旱，二百里無水，軍又乏食，殺馬數千匹以為糧，鑿地入三十餘丈方得水。既還，科問前諫者，眾莫知其故，人人皆懼。操皆厚賞之，曰：「孤前行，乘危以徼幸。雖得之，天所佐也，顧不可以為常。諸君之諫，萬安之計，是以相賞，後勿難言之。」
冬，十月，辛卯，有星孛於鶉尾。
乙巳，黃巾殺濟南王贇。
十一月，曹操至易水，烏桓單于代郡普富盧、上郡那樓皆來賀。師還，論功行賞，以五百戶封田疇為亭侯。疇曰：「吾始為劉公報仇，率眾遁逃，志義不立，反以為利，非本志也。」固讓不受。操知其至心，許而不奪。
操之北伐也，劉備說劉表襲許，表不能用。及聞操還，表謂備曰：「不用君言，故為失此大會。」備曰：「今天下分裂，日尋干戈，事會之來，豈有終極乎？若能應之於後者，則此未足為恨也。」
是歲，孫權西擊黃祖，虜其人民而還。
權母吳氏疾篤，引見張昭等，屬以後事而卒。
初，琅邪諸葛亮寓居襄陽隆中，每自比管仲、樂毅。時人莫之許也，惟穎川徐庶與崔州平謂為信然。州平，烈之子也。
劉備在荊州，訪士於襄陽司馬徽。徽曰：「儒生俗士，豈識時務，識時務者在乎俊傑。此間自有伏龍、鳳雛。」備問為誰，曰：「諸葛孔明、龐士元也。」徐庶見備於新野，備器之。庶謂備曰：「諸葛孔明，臥龍也，將軍豈願見之乎？」備曰：「君與俱來。」庶曰：「此人可就見，不可屈致也，將軍宜枉駕顧之。」備由是詣亮，凡三往，乃見。因屏人曰：「漢室傾頹，奸臣竊命，孤不度德量力，欲信大義於天下，而智術淺短，遂用猖蹶，至於今日。然志猶未已，君謂計將安出？」亮曰：「今曹操已擁百萬之眾，挾天子而令諸侯，此誠不可與爭鋒。孫權據有江東，已歷三世，國險而民附，賢能為之用，此可與為援而不可圖也。荊州並據漢、沔，利盡南海，東連吳會，西通巴、蜀，此用武之國，而其主不能守，此殆天所以資將軍也。益州險塞，沃野千里，天府之土；劉璋闇弱，張魯在北，民殷國富而不知存恤，智能之士思得明君。將軍既帝室之冑，信義著於四海，若跨有荊、益，保其巖阻，撫和戎、越，結好孫權，內修政治，外觀時變，則霸業可成，漢室可興矣。」備曰：「善！」於是與亮情好日密。關羽、張飛不悅，備解之曰：「孤之有孔明，猶魚之有水也。願諸君勿復言。」羽、飛乃止。
司馬徽，清雅有知人之鑒。同縣龐德公素有重名，徽兄事之。諸葛亮每至德公家，獨拜床下，德公初不令止。德公從子統，少時樸鈍，未有識者，惟德公與徽重之。德公常謂孔明為臥龍，士元為鳳雛，德操為水鑒；故德操與劉備語而稱之。
春，正月，司徒趙溫辟曹操子丕。操表「溫辟臣子弟，選舉故不以實」，策免之。
曹操還鄴，作玄武池以肄舟師。
初，巴郡甘寧將僮客八百人歸劉表，表儒人，不習軍事，寧觀表事勢終必無成，恐一朝眾散，並受其禍，欲東入吳。黃祖在夏口，軍不得過，乃留，依祖三年，祖以凡人畜之。孫權擊祖，祖軍敗走，權校尉凌操將兵急追之。寧善射，將兵在後，射殺操，祖由是得免。軍罷，還營，待寧如初。祖都督蘇飛數薦寧，祖不用。寧欲去，恐不免；飛乃白祖，以寧為邾長。寧遂亡奔孫權。周瑜、呂蒙共薦達之，權禮異，同於舊臣。寧獻策於權曰：「今漢祚日微，曹操終為篡盜。南荊之地，山川形便，誠國之西勢也。寧觀劉表，慮既不遠，兒子又劣，非能承業傳基者也。至尊當早圖之，不可後操。圖之之計，宜先取黃祖。祖今昏耄已甚，財谷並乏，左右貪縱，吏士心怨，舟船戰具，頓廢不修，怠於耕農，軍無法伍。至尊今往，其破可必。一破祖軍，鼓行而西，據楚關，大勢彌廣，即可漸規巴、蜀矣。」權深納之。張昭時在坐，難曰：「今吳下業業，若軍果行，恐必致亂。」寧謂昭曰：「國家以蕭何之任付君，君居守而憂亂，奚以希慕古人乎！」權舉酒屬寧曰：「興霸，今年行討，如此酒矣，決以付卿。卿但當勉建方略，令必克祖，則卿之功，何嫌張長史之言乎！」
權遂西擊黃祖。祖橫兩蒙沖，挾守沔口，以拼閭大紲系石為釘，上有千人，以弩交射，飛矢雨下，軍不得前。偏將軍董襲與別部司馬凌統俱為前部，各將敢死百人，人被兩鎧，乘大舸，突入蒙沖裡。襲身以刀斷兩紲，蒙沖乃橫流，大兵遂進。祖令都督陳就以水軍逆戰。平北都尉呂蒙勒前鋒，親梟就首。於是將士乘勝，水陸並進，傅其城，盡銳攻之，遂屠其城。祖挺身走，追斬之，虜其男女數萬口。
權先作兩函，欲以盛祖及蘇飛首。權為諸將置酒，甘寧下席叩頭，血涕交流，為權言飛疇昔舊恩，「寧不值飛，固已損骸於溝壑，不得致命於麾下。今飛罪當夷戮，特從將軍乞其首領。」權感其言，謂曰：「今為君置之。若走去何？」寧曰：「飛免分裂之禍，受更生之恩，逐之尚必不走，豈當圖亡哉！若爾，寧頭當代入函。」權乃赦之。凌統怨寧殺其父操，常欲殺寧，權命統不得仇之，令寧將兵屯於它所。
夏，六月，罷三公官，復置丞相、御史大夫。癸巳。以曹操為丞相。操以冀州別駕從事崔琰為丞相西曹掾，司空東曹掾陳留毛玠為丞相東曹掾，元城令河內司馬朗為主簿，弟懿為文學掾，冀州主簿盧毓為法曹議令史。毓，植之子也。琰、玠並典選舉，其所舉用皆清正之士，雖於時有盛名而行不由本者，終莫得進。拔敦實，斥華偽，進沖遜，抑阿黨。由是天下之士莫不以廉節自勵，雖貴寵之臣，輿服不敢過度，至乃長吏還者，垢面羸衣，獨乘柴車，軍吏入府，朝服徒行。吏潔於上，俗移於下。操聞之，歎曰：「用人如此，使天下人自治，吾復何為哉！」
司馬懿，少聰達，多大略。崔琰謂其兄朗曰：「君弟聰亮明允，剛斷英特，非子所及也。」操聞而辟之，懿辭以風痺。操怒，欲收之，懿懼，就職。
操使張遼屯長社，臨發，軍中有謀反者，夜，驚亂起火，一軍盡擾。遼謂左右曰：「勿動！是不一營盡反，必有造變者，欲以驚動人耳。」乃令軍中：「其不反者安坐！」遼將親兵數十人中陳而立，有頃，皆定，即得首謀者，殺之。遼在長社，于禁頓穎陰，樂進屯陽翟，三將任氣，多共不協。操使司空主簿趙儼並參三軍，每事訓諭，遂相親睦。
初，前將軍馬騰與鎮西將軍韓遂結為異姓兄弟，後以部曲相侵，更為仇敵。朝廷使司隸校尉鐘繇、涼州刺史韋端和解之，征騰入屯槐裡。曹操將征荊州，使張既說騰，令釋部曲還朝，騰許之。已而更猶豫，既恐其為變，乃移諸縣促儲人待，二千石郊迎，騰不得已，發東。操表騰為衛尉，以其子超為偏將軍，統其眾，悉徙其家屬詣鄴。
秋，七月，曹操南擊劉表。
八月，丁未，以光祿勳山陽郗慮為御史大夫。
壬子，太中大夫孔融棄市。融恃其才望，數戲侮曹操，發辭偏宕，多致乖忤。操以融名重天下，外相容忍而內甚嫌之。融又上書言：「宜准古王畿之制，千里寰內不以封建諸侯。」操疑融所論建漸廣，益憚之。融與郗慮有隙，慮承操風旨，構成其罪，令丞相軍謀祭酒路粹奏：「融昔在北海，見王室不靜，而招合徒眾，欲規不軌。及與孫權使語，謗訕朝廷。又，前與白衣檷衡跌蕩放言，更相讚揚。衡謂融曰『仲尼不死』，融答『顏回復生』，大逆不道，宜極重誅。」操遂收融，並其妻子皆殺之。初，京兆脂習與融善，每戒融剛直太過，必罹世患。及融死，許下莫敢收者。習往撫屍曰：「文舉捨我死，吾何用生為！」操收習，欲殺之，既而赦之。
初，劉表二子琦、琮，表為琮娶其後妻蔡氏之侄，蔡氏遂愛琮而惡琦。表妻弟蔡瑁、外甥張允並得幸於表，日相與毀琦而譽琮。琦不自寧，與諸葛亮謀自安之術，亮不對。後乃共升高樓，因令去梯，謂亮曰：「今日上不至天，下不至地，言出子口，而入吾耳，可以言未？」亮曰：「君不見申生在內而危，重耳居外而安乎？」琦意感悟，陰規出計。會黃祖死，琦求代其任，表乃以琦為江夏太守。表病甚，琦歸省疾。瑁、允恐其見表而父子相感，更有托後之意，乃謂琦曰：「將軍命君撫臨江夏，其任至重；今釋眾擅來，必見譴怒。傷親之歡，重增其疾，非孝敬之道也。」遂遏於戶外，使不得見。琦流涕而去。表卒，瑁、允等遂以琮為嗣。琮以侯印授琦。琦怒，投之地，將因奔喪作難。會曹操軍至，琦奔江南。
章陵太守蒯越及東曹掾傅巽等勸劉琮降操，曰：「逆順有大體，強弱有定勢。以人臣而拒人主，逆道也；以新造之楚而御中國，必危也；以劉備而敵曹公，不當也。三者皆短，將何以待敵？且將軍自料何如劉備？若備不足御曹公，則雖全楚不能以自存也；若足御曹公，則備不為將軍下也。」琮從之。九月，操至新野，琮遂舉州降，以節迎操。諸將皆疑其詐，婁圭曰：「天下擾攘，各貪王命以自重，今以節來，是必至誠。」操遂進兵。時劉備屯樊，琮不敢告備。備久之乃覺，遣所親問琮，琮令其官屬宋忠詣備宣旨。時曹操已在宛，備乃大驚駭，謂忠曰：「卿諸人作事如此，不早相語，今禍至方告我，不亦太劇乎！」引刀向忠曰：「今斷卿頭，不足以解忿，亦恥丈夫臨別復殺卿輩。」遣忠去。乃呼部曲共議。或勸備攻琮，荊州可得。備曰：「劉荊州臨亡托我以孤遺，背信自濟，吾所不為，死何面目以見劉荊州乎！」備將其眾去，過襄陽，駐馬呼琮；琮懼，不能起。琮左右及荊州人多歸備。備過辭表墓，涕泣而去。比到當陽，眾十餘萬人，輜重數千兩，日行十餘里，別遣關羽乘船數百艘，使會江陵。或謂備曰：「宜速行保江陵，今雖擁大眾，被甲者少，若曹公兵至，何以拒之！」備曰：「夫濟大事必以人為本，今人歸吾，吾何忍棄去！」
習鑿齒論曰：劉玄德雖顛沛險難而信義愈明，勢逼事危而言不失道。追景升之顧，則情感三軍；戀赴義之士，則甘與同敗。終濟大業，不亦宜乎！
劉琮將王威說琮曰：「曹操聞將軍既降，劉備已走，必懈弛無備，輕先單進。若給威奇兵數千，徼之於險，操可獲也。獲操，即威震四海，非徒保守今日而已。」琮不納。操以江陵有軍實，恐劉備據之，乃釋輜重，輕軍到襄陽。聞備已過，操將精騎五千急追之，一日一夜行三百餘里，及於當陽之長板。備棄妻子，與諸葛亮、張飛、趙雲等數十騎走，操大獲其人眾輜重。
徐庶母為操所獲，庶辭備，指其心曰：「本欲與將軍共圖王霸之業者，以此方寸之地也。今已失老母，方寸亂矣，無益於事，請從此別。」遂詣操。張飛將二十騎拒後，飛據水斷橋，瞋目橫矛曰：「身是張益德也，可來共決死！」操兵無敢近者。或謂備：「趙雲已北走。」備以手戟擿之曰：「子龍不棄我走也。」頃之，雲身抱備子禪，與關羽船會，得濟沔，遇劉琦眾萬餘人，與俱到夏口。曹操進軍江陵，以劉琮為青州刺史，封列侯，並蒯越等，侯者凡十五人。釋韓嵩之囚，待以交友之禮，使條品州人優劣，皆擢而用之。以嵩為大鴻臚，蒯越為光祿勳，劉先為尚書，鄧羲為侍中。荊州大將南陽文聘別屯在外，琮之降也，呼聘，欲與俱。聘曰：「聘不能全州，當待罪而已！」操濟漢，聘乃詣操。操曰：「來何遲邪？」聘曰：「先日不能輔弼劉荊州以奉國家；荊州雖沒，常願據守漢川，保全土境。生不負於孤弱，死無愧於地下。而計不在己，以至於此，實懷悲慚，無顏早見耳！」遂歔欷流涕。操為之愴然，字謂之曰：「仲業，卿真忠臣也！」厚禮待之，使統本兵，為江夏太守。
初，袁紹在冀州，遣使迎汝南士大夫。西平和洽，以為冀州土平民強，英桀所利，四戰之地，不如荊州土險民弱，易依倚也，遂從劉表。表以上客待之。洽曰：「所以不從本初，辟爭地也。昏世之主，不可黷近，久而不去，讒慝將興。」遂南之武陵。表辟南陽劉望之為從事，而其友二人皆以讒毀為表所誅，望之又以正諫不合，投傳告歸。望之弟廙謂望之曰：「趙殺鳴犢，仲尼回輪。今兄既不能法柳下惠和光同塵於內，則宜模範蠡遷化於外，坐而自絕於時，殆不可也。」望之不從，尋復見害，廙奔揚州。南陽韓暨避袁術之命，徙居山都山。劉表又辟之，遂遁居孱陵。表深恨之，暨懼，應命，除宜城長。河東裴潛亦為表所禮重，潛私謂王暢之子粲及河內司馬芝曰：「劉牧非霸王之才，乃欲西伯自處，其敗無日矣！」遂南適長沙。於是操以暨為丞相士曹屬，潛參丞相軍事，洽、廙、粲皆為掾屬，芝為管令，從人望也。
冬，十月，癸未朔，日有食之。
初，魯肅聞劉表卒，言於孫權曰：「荊州與國鄰接，江山險固，沃野萬里，士民殷富，若據而有之，此帝王之資也。今劉表新亡，二子不協，軍中諸將，各有彼此。劉備天下梟雄，與操有隙，寄寓於表，表惡其能而不能用也。若備與彼協心，上下齊同，則宜撫安，與結盟好；如有離違，宜別圖之，以濟大事。肅請得奉命吊表二子，並慰勞其軍中用事者，及說備使撫表眾，同心一意，共治曹操，備必喜而從命。如其克諧，天下可定也。今不速往，恐為操所先。」權即遣肅行。到夏口，聞操已向荊州，晨夜兼道，比至南郡，而琮已降，備南走，肅徑迎之，與備會於當陽長板。肅宣權旨，論天下事勢，致殷勤之意，且問備曰：「豫州今欲何至？」備曰：「與蒼梧太守吳巨有舊，欲往投之。」肅曰：「孫討虜聰明仁惠，敬賢禮士，江表英豪，鹹歸附之，已據有六郡，兵精糧多，足以立事。今為君計，莫若遣腹心自結於東，以共濟世業。而欲投吳巨，巨是凡人，偏在遠郡，行將為人所並，豈足托乎！」備甚悅。肅又謂諸葛亮曰：「我，子瑜友也。」即共定交。子瑜者，亮兄瑾也，避亂江東，為孫權長史。備用肅計，進住鄂縣之樊口。
曹操自江陵將順江東下。諸葛亮謂劉備曰：「事急矣，請奉命求救於孫將軍。」遂與魯肅俱詣孫權。亮見權於柴桑，說權曰：「海內大亂，將軍起兵江東，劉豫州收眾漢南，與曹操並爭天下。今操芟夷大難，略已平矣，遂破荊州，威震四海。英雄無用武之地，故豫州遁逃至此，願將軍量力而處之。若能以吳、越之眾與中國抗衡，不如早與之絕；若不能，何不按兵束甲，北面而事之！今將軍外托服從之名，而內懷猶豫之計，事急而不斷，禍至無日矣。」權曰：「苟如君言，劉豫州何不遂事之乎！」亮曰：「田橫，齊之壯士耳，猶守義不辱；況劉豫州王室之冑，英才蓋世，眾士慕仰，若水之歸海！若事之不濟，此乃天也，安能復為之下乎！」權勃然曰：「吾不能舉全吳之地，十萬之眾，受制於人。吾計決矣！非劉豫州莫可以當曹操者；然豫州新敗之後，安能抗此難乎！」亮曰：「豫州軍雖敗於長板，今戰士還者及關羽水軍精甲萬人，劉琦合江夏戰士亦不下萬人。曹操之眾，遠來疲敝，聞追豫州，輕騎一日一夜行三百餘里，此所謂『強弩之末勢不能穿魯縞』者也。故《兵法》忌之，曰『必蹶上將軍』。且北方之人，不習水戰；又，荊州之民附操者，逼近勢耳，非心服也。今將軍誠能命猛將統兵數萬，與豫州協規同力，破操軍必矣。操軍破，必北還；如此，則荊、吳之勢強，鼎足之形成矣。成敗之機，在於今日！」權大悅，與其群下謀之。
是時，曹操遺權書曰：「近者奉辭伐罪，旄麾南指，劉琮束手。今治水軍八十萬眾，方與將軍會獵於吳。」權以示群下，莫不響震失色。長史張昭等曰：「曹公，豺虎也，挾天子以征四方，動以朝廷為辭；今日拒之，事更不順。且將軍大勢可以拒操者，長江也。今操得荊州，奄有其地，劉表治水軍，蒙沖鬥艦乃以千數，操悉浮以沿江，兼有步兵，水陸俱下，此為長江之險已與我共之矣，而勢力眾寡又不可論。愚謂大計不如迎之。」魯肅獨不言。權起更衣，肅追於宇下。權知其意，執肅手曰：「卿欲何言？」肅曰：「向察眾人之議，專欲誤將軍，不足與圖大事。今肅可迎操耳，如將軍不可也。何以言之？今肅迎操，操當以肅還付鄉黨，品其名位，猶不失下曹從事，乘犢車，從吏卒，交遊士林，累官故不失州郡也。將軍迎操，欲安所歸乎？願早定大計，莫用眾人之議也！」權歎息曰：「諸人持議，甚失孤望。今卿廓開大計，正與孤同。」
時周瑜受使至番陽，肅勸權召瑜還。瑜至，謂權曰：「操雖託名漢相，其實漢賊也。將軍以神武雄才，兼仗父兄之烈，割據江東，地方數千里，兵精足用，英雄樂業，當橫行天下，為漢家除殘去穢；況操自送死，而可迎之邪？請為將軍籌之：今北土未平、馬超、韓遂尚在關西，為操後患；而操捨鞍馬，杖舟楫，與吳、越爭衡；今又盛寒，馬無蒿草，驅中國士眾遠涉江湖之間，不習水土，必生疾病。此數者用兵之患也，而操皆冒行之。將軍禽操，宜在今日。瑜請得精兵數萬人，進住夏口，保為將軍破之！」權曰：「老賊欲廢漢自立久矣，徒忌二袁、呂布、劉表與孤耳；今數雄已滅，惟孤尚存。孤與老賊勢不兩立，君言當擊，甚與孤合，此天以君授孤也。」因拔刀斫前奏案曰：「諸將吏敢復有言當迎操者，與此案同！」乃罷會。
是夜，瑜復見權曰：「諸人徒見操書言水步八十萬而各恐懾，不復料其虛實，便開此議，甚無謂也。今以實校之：彼所將中國人不過十五六萬，且已久疲；所得表眾亦極七八萬耳，尚懷狐疑。夫以疲病之卒御狐疑之眾，眾數雖多，甚未足畏。瑜得精兵五萬，自足制之，願將軍勿慮！」權撫其背曰：「公瑾，卿言至此，甚合孤心。子布、元表諸人，各顧妻子，挾持私慮，深失所望；獨卿與子敬與孤同耳，此天以卿二人讚孤也。五萬兵難卒合，已選三萬人，船糧戰具俱辦。卿與子敬、程公便在前發，孤當續發人眾，多載資糧，為卿後援。卿能辦之者誠決，邂逅不如意，便還就孤，孤當與孟德決之。」遂以周瑜、程普為左右督，將兵與備並力逆操；以魯肅為贊軍校尉，助畫方略。
劉備在樊口，日遣邏吏於水次候望權軍。吏望見瑜船，馳往白備，備遣人慰勞之。瑜曰：「有軍任，不可得委署；儻能屈威，誠副其所望。」備乃乘單舸往見瑜問曰：「今拒曹公，深為得計。戰卒有幾？」瑜曰：「三萬人。」備曰：「恨少。」瑜曰：「此自足用，豫州但觀瑜破之。」備欲呼魯肅等共會語，瑜曰：「受命不得妄委署。若欲見子敬，可別過之。」備深愧喜。
進，與操遇於赤壁。時操軍眾已有疾疫，初一交戰，操軍不利，引次江北。瑜等在南岸，瑜部將黃蓋曰：「今寇眾我寡，難與持久。操軍方連船艦，首尾相接，可燒而走也。」乃取蒙沖鬥艦十艘，載燥荻、枯柴、灌油其中，裹以帷幕，上建旌旗，預備走舸，繫於其尾。先以書遺操，詐雲欲降。時東南風急，蓋以十艦最著前，中江舉帆，餘船以次俱進。操軍吏士皆出營立觀，指言蓋降。去北軍二里餘，同時發火，火烈風猛，船往如箭，燒盡北船，延及岸上營落。頃之，煙炎張天，人馬燒溺死者甚眾。瑜等率輕銳繼其後，雷鼓大進，北軍大壞。操引軍從華容道步走，遇泥濘，道不通，天又大風，悉使羸兵負草填之，騎乃得過。羸兵為人馬所蹈藉，陷泥中，死者甚眾。劉備、周瑜水陸並進，追操至南郡。時操軍兼以饑疫，死者太半。操乃留征南將軍曹仁、橫野將軍徐晃守江陵，折衝將軍樂進守襄陽，引軍北還。
周瑜、程普將數萬眾，與曹仁隔江未戰。甘寧請先徑進取夷陵，往，即得其城，因入守之。益州將襲肅舉軍降，周瑜表以肅兵益橫野中郎將呂蒙。蒙盛稱：「肅有膽用，且慕化遠來，於義宜益，不宜奪也。」權善其言，還肅兵。曹仁遣兵圍甘寧，寧困急，求救於周瑜，諸將以為兵少不足分，呂蒙謂周瑜、程普曰：「留凌公績於江陵，蒙與君行，解圍釋急，勢亦不久。蒙保公績能十日守也。」瑜從之，大破仁兵於夷陵，獲馬三百匹而還。於是將士形勢自倍。瑜乃渡江，頓北岸，與仁相距。十二月，孫權自將圍合肥，使張昭攻九江之當塗，不克。
劉備表劉琦為荊州刺史，引兵南徇四郡，武陵太守金旋、長沙太守韓玄、桂陽太守趙范、零陵太守劉度皆降。廬江營帥雷緒率部曲數萬口歸備。備以諸葛亮為軍師中郎將，使督零陵、桂陽、長沙三郡，調其賦稅以充軍實；以偏將軍趙雲領桂陽太守。
益州牧劉璋聞曹操克荊州，遣別駕張松致敬於操。松為人短小放蕩，然識達精果。操時已定荊州，走劉備，不復存錄松。主簿楊修白操辟松，操不納；松以此怨，歸，勸劉璋絕操，與劉備相結，璋從之。
習鑿齒論曰：昔齊桓一矜其功而叛者九國，曹操暫自驕伐而天下三分。皆勤之於數十年之內，而棄之於俯仰之頃，豈不惜乎！
曹操追念田疇功，恨前聽其讓，曰：「是成一人之志而虧王法大制也。」乃復以前爵封疇。疇上疏陳誠，以死自誓。操不聽，欲引拜之，至於數四，終不受。有司劾疇：「狷介違道，苟立小節，宜免官加刑。」操下世子及大臣博議。世子丕以「疇同於子文辭祿，由胥逃賞，宜勿奪以優其節。」尚書令荀彧、司隸校尉鐘繇，亦以為可聽。操猶欲侯之，疇素與夏侯惇善，操使惇自以其情喻之。惇就疇宿而勸之，疇揣知其指，不復發言。惇臨去，固邀疇，疇曰：「疇，負義逃竄之人耳；蒙恩全活，為幸多矣，豈可賣盧龍之塞以易賞祿哉！縱國私疇，疇獨不愧於心乎！將軍雅知疇者，猶復如此，若必不得已，請願效死，刎首於前。」言未卒，涕泣橫流。惇具以答操，操喟然，知不可屈，乃拜為議郎。
操幼子倉舒卒，操傷惜之甚。司空掾邴原女早亡，操欲求與倉舒合葬，原辭曰：「嫁殤，非禮也。原之所以自容於明公，公之所以待原者，以能守訓典而不易也。若聽明公之命，則是凡庸也，明公焉以為哉！」操乃止。
孫權使威武中郎將賀齊討丹楊黟、歙賊。黟帥陳僕、祖山等二萬戶屯林歷山，四面壁立，不可得攻，軍住經月。齊陰募輕捷士，於隱險處，夜以鐵戈拓山潛上，縣布以援下人。得上者百餘人，令分佈四面，鳴鼓角。賊大驚，守路者皆逆走，還依眾。大軍因是得上，大破之。權乃分其地為新都郡，以齊為太守。

