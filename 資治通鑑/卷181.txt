
資治通鑑 第181卷
卷第一百八十一
【隋紀五】起著雍執徐，盡玄黓涒灘，凡五年。
春，正月，乙巳，詔發河北諸軍五百餘萬眾穿永濟渠，引沁水南達於河，北通涿郡。丁男不供，始役婦人。
壬申，以太府卿元壽為內史令。
裴矩聞西突厥處羅可汗思其母，請遣使招懷之。二月，己卯，帝遣司朝謁者崔君肅繼詔書慰諭之。處羅見君肅甚倨，受詔不肯起，君肅謂之曰：「突厥本一國，中分為二，每歲交兵，積數十歲而莫能相滅者，明知其勢敵耳。然啟民舉其部落百萬之眾，卑躬折節，入臣天子者，其故何也？正以切恨可汗，不能獨制，欲借兵於大國，共滅可汗耳。群臣鹹欲從啟民之請，天子既許之，師出有日矣。顧可汗母向夫人懼西國之滅，旦夕守闕，哭泣哀祈，匍匐謝罪，請發使召可汗，令入內屬。天子憐之，故復遣使至此。今可汗乃倨慢如是，則向夫人為誑天子，必伏屍都市，傳首虜庭。發大隋之兵，資東國之眾，左提右挈，以擊可汗，亡無日矣！奈何愛兩拜之禮，絕慈母之命，惜一語稱臣，使社稷為墟乎！」處羅矍然而起，流涕再拜，跪受詔書，因遣使者隨君肅貢汗血馬。
三月，壬戌，倭王多利思比孤遣使入貢，遺帝書曰：「日出處天子致書日沒處天子無恙。」帝覽之，不悅，謂鴻臚卿曰：「蠻夷書無禮者，勿復以聞。」
乙丑，車駕幸五原，因出塞巡長城。行宮設六合板城，載以槍車。每頓捨，則外其轅以為外圍，內布鐵菱；次施弩床，皆插鋼錐，外向；上施旋機弩，以繩連機，人來觸繩，則弩機旋轉，向所觸而發。其外又以矰周圍，施鈴柱、槌磐以知所警。
帝募能通絕域者，屯田主事常駿等請使赤土，帝大悅。丙寅，命駿等繼物五千段，以賜其王。赤土者，南海中遠國也。
帝無日不治宮室，兩京及江都，苑囿亭殿雖多，久而益厭。每游幸，左右顧矚，無可意者，不知所適。乃備責天下山川之圖，躬自歷覽，以求勝地可置宮苑者。夏，四月，詔於汾州之北汾水之源，營汾陽宮。
初，元德太子薨，河南尹齊王暕次當為嗣，元德吏兵二萬餘人，悉隸於□柬，帝為之妙選僚屬，以光祿少卿柳謇之為齊王長史，且戒之曰：「齊王德業修備，富貴自鐘卿門；若有不善，罪亦相及。」謇之，慶之從子也。暕寵遇日隆，百官趨謁，闐咽道路。暕以是驕恣，暱近小人，所為多不法。遣左右喬令則、庫狄仲錡、陳智偉求聲色。令則等因此放縱，訪人家有美女，輒矯暕命呼之，載入暕第，淫而遣之。仲錡、智偉詣隴西，撾炙諸胡，責其名馬，得數匹以進暕；暕令還主，仲錡等詐言王賜，取歸其家，暕不知也。樂平公主嘗奏帝，言柳氏女美，帝未有所答。久之，主復以柳氏進暕，暕納之。其後，帝問主：「柳氏女安在？」主曰：「在齊王所。」帝不悅。暕從帝幸汾陽宮，大獵，詔暕以千騎入圍，暕大獲糜鹿以獻；而帝未有得也，乃怒從官，皆言為暕左右所遏，獸不得前。帝於是發怒，求暕罪失。時制：縣令無故不得出境。有伊闕令皇甫詡，得幸於暕，違禁，攜之至汾陽宮。御史韋德裕希旨劾奏暕，帝令甲士千餘人大索暕第，因窮治其事。暕妃韋氏早卒，暕與妃姊元氏婦通，產一女。暕召相工令遍視後庭，相工指妃姊曰：「此產子者當為皇后。」暕以元德太子有三子，恐不得立，陰挾左道為厭勝，至是皆發。帝大怒，斬令則等數人，賜妃姊死，暕府僚皆斥之邊遠。柳謇之坐不能匡正，除名。時趙王杲尚幼，帝謂侍臣曰：「朕唯有暕一子，不然者，當肆諸市朝，以明國憲！」暕自是恩寵日衰，雖為京尹，不復關預時政。帝恆令虎賁郎將一人監其府事，暕有微失，虎賁輒奏之。帝亦常慮暕生變，所給左右，皆以老弱，備員而已。太史令庚質，季才之子也，其子為齊王屬。帝謂質曰：「汝不能一心事我，乃使兒事齊王，何向背如此！」對曰：「臣事陛下，子事齊王，實是一心，不敢有二。」帝猶怒，出為合水令。
乙卯，詔以突闕啟民可汗遵奉朝化，思改戎俗，宜於萬壽戌置城造屋，其帷帳床褥以上，務從優厚。
秋，七月，辛巳，發丁男二十餘萬築長城，自榆谷而東。
裴矩說鐵勒，使擊吐谷渾，大破之。吐谷渾可汗伏允東走，入西平境內，遣使請降求救；帝遣安德王雄出澆河，許公宇文述出西平迎之。述至臨羌城，吐谷渾畏述兵盛，不敢降，帥眾西遁，述引兵追之，拔曼頭、赤水二城，斬三千餘級，獲其王公以下二百人，虜男女四千口而還。伏允南奔雪山，其故地皆空，東西四千里，南北二千里，皆為隋有，置州、縣、鎮、戍，天下輕罪徙居之。
八月，辛酉，上親祠恆岳，赦天下。河北道郡守畢集，裴矩所致西域十餘國皆來助祭。
九月，辛未，征天下鷹師悉集東京，至者萬餘人。
冬，十月，乙卯，頒新式。
常駿等至赤土境，赤土王利富多塞遣使以三十舶迎之，進金鎖以纜駿船，凡泛海百餘日，入境月餘，乃至其都。其王居處器用，窮極珍麗，待使者禮亦厚，遣其子那邪迦隨駿入貢。
帝以右翊衛將軍河東薛世雄為玉門道行軍大將，與突闕啟民可汗連兵擊伊吾，師出玉門，啟民不至。世雄孤軍度磧，伊吾初謂隋軍不能至，皆不設備；聞世雄軍已度磧，大懼，請降。世雄乃於漢故伊吾城東築城，留銀青光祿大夫王威以甲卒千餘人戌之而還。
春，正月，丙子，改東京為東都。
突闕啟民可汗來朝，禮賜益厚。
癸未，詔天下均田。
戊子，上自東都西還。
己丑，制民間鐵叉、搭鉤、刃之類皆禁之。
二月，戊申，車駕至西京。
三月，己巳，西巡河右；乙亥，幸扶風舊宅。夏，四月，癸亥，出臨津關，渡黃河，至西平，陳兵講武，將擊吐谷渾。五月，乙亥，上大獵於拔延山，長圍周亙二十里。庚辰，入長寧谷，度星嶺；丙戌，至浩亹川。以橋未成，斬都水使者黃亙及督役者九人，數日，橋成，乃行。
吐谷渾可汗伏允帥眾保覆袁川，帝分命內史元壽南屯金山，兵部尚書段文振屯北雪山，太僕卿楊義臣東屯琵琶峽，將軍張壽西屯泥嶺，四面圍之。伏允以數十騎遁出，遣其名王詐稱伏允，保車我真山。壬辰，詔右屯衛大將軍張定和往捕之。定和輕其眾少，不被甲，挺身登山，吐谷渾伏兵射殺之；其亞將柳武建擊吐谷渾，破之。甲午，吐谷渾仙頭王窮蹙，帥男女十餘萬口來降。六月，丁酉，遣左光祿大夫梁默等追討伏允，兵敗，為伏允所殺。衛尉卿劉權出伊吾道，擊吐谷渾，至青海，虜獲千餘口，乘勝追奔，至伏俟城。
辛丑，帝謂給事郎蔡征曰：「自古天子有巡狩之禮；而江東諸帝多傅脂粉，坐深宮，不與百姓相見，此何理也？」對曰：「此其所以不能長世。」丙午，至張掖。帝之將西巡也，命裴矩說高昌王麴伯雅及伊吾吐屯設等，啖以厚利，召使入朝。壬子，帝至燕支山，伯雅、吐屯設等及西域二十七國謁於道左，皆令佩金玉，被錦罽，焚香奏樂，歌舞喧噪。帝復令武威、張掖士女盛飾縱觀，衣服車馬不鮮者，郡縣督課之。騎乘嗔咽，周亙數十里，以示中國之盛。吐屯設獻西域數千里之地，上大悅。癸丑，置西海、河源、鄯善、且末等郡，謫天下罪人為戌卒以守之。命劉權鎮河源郡積石鎮，大開屯田，捍禦吐谷渾，以通西域之路。
是時天下凡有郡一百九十，縣一千二百五十五，戶八百九十萬有奇。東西九千三百里，南北萬四千八百一十五里。隋氏之盛，極於此矣。
帝謂裴矩有綏懷之略，進位銀青光祿大夫。自西京諸縣及西北諸郡，皆轉輸塞外，每歲鉅億萬計；經途險遠及遇寇鈔，人畜死亡不達者，郡縣皆征破其家。由是百姓失業，西方先困矣。
初，吐谷渾伏允使其子順來朝，帝留順不遣。伏允敗走，無以自資，帥數千騎客於党項。帝立順為可汗，送至玉門，令統其餘眾；以其大寶王尼洛周為輔。至西平，其部下殺洛周，順不果入而還。
丙辰，上御觀風殿，大備文物，引高昌王麴伯雅及伊吾吐屯設升殿宴飲，其餘蠻夷使者陪階庭者二十餘國，奏九部樂及魚龍戲以娛之，賜賚有差。戊午，赦天下。
吐谷渾有青海，俗傳置牝馬於其上，得龍種。秋，七月，置馬牧於青海，縱牝馬二千匹於川谷以求龍種，無效而止。
車駕東還，行經大斗拔谷，山路隘險，魚貫而出，風雪晦冥，文武饑餒沾濕，夜久不逮前營，士卒凍死者太半，馬驢什八九，後宮妃、主或狼狽相失，與軍士雜宿山間。九月，癸未，車駕入西京。冬，十一月，丙子，復幸東都。
民部侍郎裴蘊以民間版籍，脫漏戶口及詐注老小尚多，奏令貌閱，若一人不實，則官司解職。又許民糾得一丁者，令被糾之家代輸賦役。是歲，諸郡計帳進丁二十四萬三千，新附口六十四萬一千五百。帝臨朝鑒狀，謂百官曰：「前代無賢才，致此罔冒；今戶口皆實，全由裴蘊。」由是漸見親委，未幾，擢授御史大夫，與裴矩、虞世基參掌機密。蘊善候伺人主微意，所欲罪者，則曲法鍛成其罪；所欲宥者，則附從輕典，因而釋之。是後大小之獄，皆以付蘊，刑部、大理莫敢與爭，必稟承進止，然後決斷。蘊有機辯，言若懸河，或重或輕，皆由其口，剖析明敏，時人不能致詰。
突厥啟民可汗卒，上為之廢朝三日，立其子咄吉，是為始畢可汗；表請尚公主，詔從其俗。
初，內史侍郎薛道衡以才學有盛名，久當樞要，高祖末，出為襄州總管；帝即位，自番州刺史召之，欲用為秘書監。道衡既至，上《高祖文皇帝頌》，帝覽之，不悅，顧謂蘇威曰：「道衡致美先朝，此《魚藻》之義也。」拜司隸大夫，將置之罪。司隸刺史房彥謙勸道衡杜絕賓客，卑辭下氣，道衡不能用。會議新令，久不決，道衡謂朝士曰：「向使高熲不死，令決當久行。」有人奏之，帝怒曰：「汝憶高熲邪！」付執法者推之。裴蘊奏：「道衡負才恃舊，有無君之心，推惡於國，妄造禍端。論其罪名，似如隱昧；原其情意，深為悖逆。」帝曰：「然。我少時與之行役，輕我童稚，與高熲、賀若弼等外擅威權；及我即位，懷不自安，賴天下無事，未得反耳。公論其逆，妙體本心。」道衡自以所坐非大過，促憲司早斷，冀奏日帝必赦之，敕家人具饌，以備賓客來候者。及奏，帝令自盡，道衡殊不意，未能引決。憲司重奏，縊而殺之，妻子徙且末。天下冤之。
帝大閱軍實，稱器甲之美，宇文述因進言：「此皆雲定興之功。」帝即擢定興為太府丞。
春，正月，癸亥朔，未明三刻，有盜數十人，素冠練衣，焚香持華，自稱彌勒佛，入自建國門，監門者皆稽首。既而奪衛士仗，將為亂；齊王暕遇而斬之。於是都下大索，連坐者千餘家。
帝以諸蕃酋長畢集洛陽，丁丑，於端門街盛陳百戲，戲場周圍五千步，執絲竹者萬八千人，聲聞數十里，自昏達旦，燈火光燭天地；終月而罷，所費巨萬。自是歲以為常。諸蕃請入豐都市交易，帝許之。先命整飾店肆，簷宇如一，盛設帷帳，珍貨充積，人物華盛，賣菜者亦藉以龍鬚席。胡客或過酒食店，悉令邀廷就坐，醉飽而散，不取其直，紿之曰：「中國豐饒，酒食例不取直。」胡客皆驚歎。其黠者頗覺之，見以繒帛纏樹，曰：「中國亦有貧者，衣不蓋形，何如以此物與之，纏樹何為？」市人慚不能答。
帝稱裴矩之能，謂群臣曰：「裴矩大識聯意，凡所陳奏，皆朕之成算，未發之頃，矩輒以聞；自非奉國盡心，孰能若是！」是時矩與左翊衛大將軍宇文述、內史侍郎虞世基、御史大夫斐蘊、光祿大夫郭衍皆以諂諛有寵。述善於供奉，容止便辟，侍衛者鹹取則焉。郭衍嘗勸帝五日一視朝，曰：「無效高祖，空自勤苦。」帝益以為忠，曰：「唯有郭衍心與朕同。」
帝臨朝凝重，發言降詔，辭義可觀；而內存聲色，其在兩都及巡遊，常以僧、尼、道士、女官自隨，謂之四道場。梁公蕭矩，琮之弟子；千牛左右宇文皛，慶之孫也；皆有寵於帝。帝每日於苑中林亭間盛陳酒饌，敕燕王倓與鉅、皛及高祖嬪御為一席，僧、尼、道士、女官為一席，帝與諸寵姬為一席，略相連接，罷朝即從之宴飲，更相勸侑，酒酣殽亂，靡所不至，以是為常。楊氏婦女之美者，往往進御。皛出入宮掖，不限門禁，至於妃嬪、公主皆有丑聲，帝亦不之罪也。
帝復遣朱寬招撫流求，流求不從。帝遣虎賁郎將廬江陳稜，朝請大夫同安張鎮周發東陽兵萬餘人，自義安泛海擊之。行月餘，至其國，以鎮周為先鋒。流求王渴刺兜遣兵逆戰；屢破之，遂至其都。渴刺兜自將出戰，又敗，退入柵；稜等乘勝攻拔之，斬渴刺兜，虜其民萬餘口而還。二月，己巳，稜等獻流求俘，頒賜百官，進稜位右光祿大夫，鎮周金紫光祿大夫。
己卯，詔以「近世茅土妄假，名實相乖，自今唯有功勳乃得賜封；仍令子孫承襲。」於是舊賜五等爵，非有功者皆除之。
康申，以所征周、齊、梁、陳散樂悉配太常，皆置博士弟子以相傳授，樂工至三萬餘人。
三月，癸亥，帝幸江都宮。
初，帝欲大營汾陽宮，令御史大夫張衡具圖奏之。衡承間進諫曰：「比年勞役繁多，百姓疲弊，伏願留神，稍加抑損。」帝意甚不平，後日衡謂侍臣曰：「張衡自謂由其計畫，令我有天下也。」乃錄齊王暕攜皇甫詡從駕及前幸涿郡祠恆岳時，父老謁見者衣冠多不整，譴衡以憲司不能舉正，出為榆林太守。久之，衡督役築樓煩城，因帝巡幸，得謁帝。帝惡衡不損瘦，以為不念咎，謂衡曰：「公甚肥澤，宜且還郡。」復遣之榆林。未幾，敕衡督役江都宮。禮部尚書楊玄感使至江都，衡謂玄感曰：「薛道衡真為枉死。」玄感奏之；江都郡丞王世充又奏衡頻減頓具。帝於是發怒，鎖詣江都市，將斬之，久乃得釋，除名為民，放還田裡。以王世充領江都宮監。
世充本西域胡人，姓支氏。父收，幼從其母嫁王氏，因冒其姓。世充性譎詐，有口辯，頗涉書傳，好兵法，習律令。帝數幸江都，世充能伺候顏色為阿諛，雕飾池台，奏獻珍物，由是有寵。
夏，六月，甲寅，制江都太守秩同京尹。
冬，十二月，己未，文安憲侯牛弘卒。弘寬厚恭儉，學術精博，隋室舊臣，始終信任，悔吝不及者，唯弘一人而已。弟弼，好酒而□句，嘗因醉射殺弘駕車牛。弘來還宅，其妻迎謂之曰：「叔射殺牛。」弘無所怪問，直答云：「作脯。」坐定，其妻又曰：「叔忽射殺牛，大是異事！」弘曰：「已知之矣。」顏色自若，讀書不輟。
敕穿江南河，自京口至餘杭，八百餘里，廣十餘丈，使可通龍舟，並置驛宮、草頓，欲東巡會稽。
上以百官從駕皆服褲褶，於軍旅間不便，是歲，始詔「從駕涉遠者，文武官皆戎衣，五品以上，通著紫袍，六品以下，兼用緋綠，胥史以青，庶人以白，屠商以皁，士卒以黃。」
帝之幸啟民帳也，高麗使者在啟民所。啟民不敢隱，與之見帝。黃門侍郎裴矩說帝曰：「高麗本箕子所封之地，漢、晉皆為郡縣；令乃不臣，別為異域。先帝欲征之久矣，但楊諒不肖，師出無功。當陛下之時，安可不取，使冠帶之境，遂為蠻貊之鄉乎！今其使者親見啟民舉國從化，可因其恐懼，脅使入朝。」帝從之，敕牛弘宣旨曰：「朕以啟民誠心奉國，故親至其帳。明年當往涿郡，爾還日，語高麗王：宜早來朝，勿自疑懼，存育之禮，當如啟民。苟或不朝，將帥啟民往巡彼土。」高麗王元懼。籓禮頗闕，帝將討之；課天下富人買武馬，匹至十萬錢；簡閱器仗，務令精新，或有濫惡，則使者立斬。
春，正月，壬寅，真定襄侯郭衍卒。
二月，己未，上升釣台，臨楊子津，大宴百僚。乙亥，帝自江都行幸涿郡，御龍舟，渡河入永濟渠，仍敕選部、門下、內史、御史四司之官於前船選補，其受選者三千餘人，或徒步隨船三千餘里，不得處分，凍餒疲頓，因而致死者什一二。
壬午，下詔討高麗。敕幽州總管元弘嗣往東萊海口造船三百艘，官吏督役，晝夜立水中，略不敢息，自腰以下皆生蛆，死者什三四。夏，四月，庚午，車駕至涿郡之臨朔宮，文武從官九品以上，並令給宅安置。先是，詔總征天下之兵，無問遠近，俱會於涿。又發江淮以南水手一萬人，弩手三萬人，嶺南排□手三萬人，於是四遠奔赴如流。五月，敕河南、淮南、江南造戎車五萬乘送高陽，供載衣甲幔幕，令兵士自挽之，發河南、北民夫以供軍須。秋，七月，發江、淮以南民夫及船運黎陽及洛口諸倉米至涿郡，舳艫相次千餘里，載兵甲及攻取之具，往還在道常數十萬人，填咽於道，晝夜不絕，死者相枕，臭穢盈路，天下騷動。
山東、河南大水，漂沒三十餘郡。冬，十月，乙卯，底柱崩，偃河逆流數十里。
初，帝西巡，遣侍御兄韋節召西突厥處羅可汗，令與車駕會大斗拔谷，國人不從，處羅謝使者，辭以他故。帝大怒，無如之何。會其酋長射匱遣使來求婚，裴矩因奏曰：「處羅不朝，恃強大耳。臣請以計弱之，分裂其國，即易制也。射匱者，都六之子，達頭之孫，世為可汗，君臨西面，今聞其失職，附屬處羅，故遣使來以結援耳，願厚禮其使，拜為大可汗，則突厥勢分，兩從我矣。」帝曰：「公言是也。」因遣矩朝夕至館，微諷諭之。帝於仁風殿召其使者，言處羅不順之狀，稱射匱向善，吾將立為大可汗，令發兵誅處羅，然後為婚。帝取桃竹白羽箭一枚以賜射匱，因謂之曰：「此事宜速，使疾如箭也。」使者返，路徑處羅，處羅愛箭，將留之，使者譎而得免。射匱聞而大喜，興兵襲處羅；處羅大敗，棄妻子，將左右數千騎東走，緣道被劫，寓於高昌，東保時羅漫山。高昌王麴伯雅上狀。帝遣裴矩與向氏親要左右馳至玉門關晉昌城，曉諭處羅使入朝。十二月，己未，處羅來朝於臨朔宮，帝大悅，接以殊禮。帝與處羅宴，處羅稽首，謝入見之晚。帝以溫言慰芝之，備設天下珍膳，盛陳女樂，羅綺絲竹，眩曜耳目，然處羅終有怏怏之色。
帝自去歲謀討高麗，詔山東置府，令養馬以供軍役。又發民夫運米，積於瀘河、懷遠二鎮，車牛往者皆不返，士卒死亡過半，耕稼失時，田疇多荒。加之饑饉，谷價踴貴，東北邊尤甚，斗米直數百錢。所運米或粗惡，令民糴而償之。又發鹿車伕六十餘萬，二人共推米三石，道途險遠，不足充餱糧，至鎮，無可輸，皆懼罪亡命。重以官吏貪殘，因緣侵漁，百姓困窮，財力俱竭，安居則不勝凍餒，死期交急，剽掠則猶得延生，於是始相聚為群盜。
鄒平民王薄擁眾據長白山，剽掠齊、濟之郊，自稱知世郎，言事可知矣；又作《無向遼東浪死歌》，以相感勸，避征役者多往歸之。
平原東有豆子，負海帶河，地形深阻。自高齊以來，群盜多匿其中。有劉霸道者，家於其旁，累世仕宦，貲產富厚。霸道喜遊俠，食客常數百人。及群盜起，遠近多往依之，有眾十餘萬，號「阿舅賊」。
漳南人竇建德，少尚氣俠，膽力過人，為鄉黨所歸附。會募人征高麗，建德以勇敢選為二百人長。同縣孫安祖亦以驍勇選為徵士，安祖辭以家為水所漂，妻子餒死，縣令怒笞之。安祖刺殺令，亡抵建德，建德匿之。官司逐捕，蹤跡至建德家，建德謂安祖曰：「文皇帝時，天下殷盛，發百萬之眾以伐高麗，尚為所敗。今水潦為災，百姓困窮，加之往歲西征，行者不歸，瘡痍未復；主上不恤，乃更發兵親擊高麗，天下必大亂。丈夫不死，當立大功，豈可但為亡虜邪！」乃集無賴少年，得數百人，使安祖將之，入高雞泊中為群盜，安祖自號將軍。時鄃人張金稱聚眾河曲，蓨人高士達聚眾於清河境內為盜。群縣疑建德與賊通，悉收其家屬，殺之。建德帥麾下二百人亡歸士達，士達自稱東海公，以建德為司兵。頃之，孫安祖為張金稱所殺，其眾盡歸建德，建德兵至萬餘人。建德能傾身接物，與士卒均勞逸，由是人爭附之，為之致死。
自是所在群盜蜂起，不可勝數，徒眾多者至萬餘人，攻陷城邑。甲子，敕都尉、鷹揚與郡縣相知追捕，隨獲斬決；然莫能禁止。
春，正月，帝分西突厥處羅可汗之眾為三，使其弟闕度設將羸弱萬餘口，居於會寧，又使特勒大奈別將餘眾居於樓煩，命處羅將五百騎常從車駕巡幸，賜號曷婆那可汗，賞賜甚厚。
初，嵩高道士潘誕自言三百歲，為帝合煉金丹。帝為之作嵩陽觀，華屋數百間，以童男童女各一百二十人充給使，位視三品；常役數千人，所費巨萬。雲金丹應用石膽、石髓，發石工鑿嵩高大石深百尺者數十處。凡六年，丹不成。帝詰之，誕對以「無石膽、石髓，若得童男女膽髓各三斛六斗，可以代之。」帝怒，鎖詣涿郡，斬之。且死，語人曰：「此乃天子無福，值我兵解時至，我應生梵摩天」雲。
四方兵皆集涿郡，帝征合水令庚質，問曰：「高麗之眾不能當我一郡，今朕以此眾伐之，卿以為克不？」對曰：「伐之可克。然臣竊有愚見，不願陛下親行。」帝作色曰：「朕今總兵至此，豈可未見賊而先自退邪？」對曰：「戰而未克，懼損威靈。若車駕留此，命猛將勁卒，指授方略，倍道兼行，出其不意，克之必矣。事機在速，緩則無功。」帝不悅，曰：「汝既憚行，自可留此。」右尚方署監事耿詢上書切諫，帝大怒，命左右斬之，何稠苦救，得免。
壬午，詔左十二軍出鏤方，長岑、溟海、蓋馬、建安、南蘇、遼東、玄菟、扶餘、朝鮮、沃沮、樂浪等道，右十二軍出黏蟬、含資、渾彌、臨屯、候城、提奚、蹋頓、肅慎、碣石、東□施、帶方、襄平等道，駱驛引途，總集平壤，凡一百一十三萬三千八百人，號二百萬，其饋運者倍之。宜社於南桑乾水上，類上帝於臨朔宮南，祭馬祖於薊城北。帝親授節度：每軍大將、亞將各一人；騎兵四十隊，隊百人，十隊為團，步卒八十隊，分為四團，團各有偏將一人；其鎧冑、纓拂、旗幡，每團異色；受降使者一人，承詔慰扶，不受大將節制；其輜重散兵等亦為四團，使步卒挾之而行；進止立營，皆有次敘儀法。癸未，第一軍發；日遣一軍，相去四十里，連營漸進；終四十日，發乃盡，首尾相繼，鼓角相聞，旌旗亙九百六十里。御營內合十一衛、三台、五省、九寺，分隸內、外、前、後、左、右六軍，次後發，又亙八十里。近古出師之盛，未之有也。
甲辰，內史令元壽薨。
二月，壬戌，觀德王雄薨。
北平襄侯段文振為兵部尚書，上表，以為帝「寵待突厥太厚，處之塞內，資以兵食，戎狄之性，無親而貪，異日必為國患。宜以時諭遣，令出塞外，然後明設烽候，緣邊鎮防，務令嚴重，此萬歲之長策也。」兵曹郎斛斯政，椿之孫也，以器干明司，為帝所寵任，使專掌兵事。文振知政險薄，不可委以機要，屢言於帝，帝不從。及征高麗，以文振為左候衛大將軍，出南蘇道。文振於道中疾篤，上表曰：「竊見遼東小丑，未服嚴刑，遠降六師，親勞萬乘。但夷狄多詐，深須防擬，口陳降款，毋宜遽受。水潦方降，不可淹遲。唯願嚴勒諸軍，星馳速發，水陸俱前，出其不意，則平壤孤城，勢可拔也。若傾其本根，餘城自克；如不時定，脫遇秋霖，深為艱阻，兵糧既竭，強敵在前，靺鞨出後，遲疑不決，非上策也。」三月，辛卯，文振卒，帝甚惜之。
癸巳，上始御師，進至遼水。眾軍總會，臨水為大陳，高麗兵阻水拒守，隋兵不得濟。左屯衛大將軍麥鐵杖謂人曰：「丈夫性命自有所在，豈能然艾灸頞，瓜蒂歕鼻，治黃不差，而臥死兒女手中乎！」乃自請為前鋒，謂其三子曰：「吾荷國恩，今為死日！我得良殺，汝當富貴。」帝命工部尚書宇文愷造浮橋三道於遼水西岸，既成，引橋趣東岸，橋短不及岸丈餘。高麗兵大至，隋兵驍勇者爭赴水接戰，高麗兵乘高擊之，隋兵不得登岸，死者甚眾。麥鐵杖躍登岸，與虎賁郎將錢士雄、孟叉等皆戰死。乃斂兵，引橋復就西岸。詔贈鐵杖宿公，使其子孟才襲爵，次子仲才、季才並拜正議大夫。更命少府監何稠接橋，二日而成，諸軍相次繼進，大戰於東岸，高麗兵大敗，死者萬計。諸軍乘勝進圍遼東城，即漢之襄平城也。車駕渡遼，引曷薩那可汗及高昌王伯雅觀戰處以懾憚之，因下詔赦天下。命刑部尚書衛文昇、尚書右丞劉士龍撫遼左之民，給復十年，建置郡縣，以相統攝。
夏，五月，壬午，納言楊達薨。
諸將之東下也，帝親戒之曰：「今者弔民伐罪，非為功名。諸將或不識朕意，欲輕兵掩襲，孤軍獨鬥，立一身之名以邀勳賞，非大軍行法。公等進軍，當分為三道，有所攻擊，必三道相知，毋得輕軍獨進，以致失亡。又，凡軍事進止，皆須奏聞待報，毋得專擅。」遼東數出戰不利，乃嬰城固守，帝命諸軍攻之。又敕諸將，高麗若降，即宜撫納，不得縱兵。遼東城將陷，城中人輒言請降；諸將奉旨不敢赴機，先令馳奏，比報至，城中守禦亦備，隨出拒戰。如此再三，帝終不悟。既而城久不下，六月，己未，帝幸遼東城南，觀其城池形勢，因召諸將詰責之曰：「公等自以官高，又恃家世，欲以暗懦待我邪！在都之日，公等皆不願我來，恐見病敗耳。我今來此，正欲觀公等所為，斬公輩耳！公今畏死，莫肯盡力，謂我不能殺公邪！」諸將鹹戰懼失色。帝因留止城西數里，御六合城。高麗諸城各堅守不下。右翊衛大將軍來護兒帥江、淮水軍，舳艫數百里，浮海先進，入自浿水，去平壤六十里，與高麗相遇，進擊，大破之。護兒欲乘勝趣其城，副總管周法尚止之，請俟諸軍至俱進。護兒不聽，簡精甲四萬，直造城下。高麗伏兵於羅郭內空寺中，出兵與護兒戰而偽敗，護兒逐之入城，縱兵俘掠，無復部伍。伏兵發，護兒大敗，僅而獲免，士卒還者不過數千人。高麗追至船所，周法尚整陳待之，高麗乃退。護兒引兵還屯海浦，不敢復留應接諸軍。
左翊衛大將軍宇文述出扶餘道，右翊衛大將軍於仲文出樂浪道，左驍衛大將軍荊元恆出遼東道，右翊衛將軍薛世雄出沃沮道，右屯衛將軍辛世雄出玄菟道，右御衛將軍張瑾出襄平道，右武將軍趙孝才出碣石道，涿郡太守檢校左武衛將軍崔弘昇出遂城道，檢校右御衛虎賁郎將衛文昇出增地道，皆會於鴨綠水西。述等兵自瀘河、懷遠二鎮，人馬皆給百日糧，又給排甲、槍槊並衣資、戎具、火幕，人別三石已上，重莫能勝致。下令軍中：「遺棄米粟者斬！」士卒皆於幕下掘坑埋之，才行及中路，糧已將盡。
高麗遣大臣乙支文德詣其營詐降，實欲觀虛實。於仲文先奉密旨：「若遇高元及文德來者，必擒之。」仲文將執之，尚書右丞劉士龍為慰撫使，固止之。仲文遂聽文德還，既而悔之，遣人紿文德曰：「更欲有言，可復來。」文德不顧，濟鴨綠水而去。仲文與述等既失文德，內不自安，述以糧盡，欲還。仲文議以精銳追文德，可以有功。述固止之，仲文怒曰：「將軍仗十萬之眾，不能破小賊，何顏以見帝！且仲文此行，固知無功，何則？古之良將能成功者，軍中之事，決在一人。今人各有心，何以勝敵！」時帝以仲文有計劃，令諸軍咨稟節度，故有此言。由是述等不得已而從之，與諸將渡水追文德。文德見述軍士有饑色，故欲疲之，每戰輒走。述一日之中，七戰皆捷，既恃驟勝，又逼群議，於是遂進，東濟薩水，去平壤城三十里，因山為營。文德復遣使詐降，請於述曰：「若旋師者，當奉高元朝行在所。」述見士卒疲弊，不可復戰，又平壤城險固，度難猝拔，遂因其詐而還。述等為方陳而行，高麗四面鈔擊，述等且戰且行。秋，七月，壬寅，至薩水，軍半濟，高麗自後擊其後軍，左屯衛將軍辛世雄戰死。於是諸軍俱潰，不可禁止。將士奔還，一日一夜至鴨綠水，行四百五十里。將軍天水王仁恭為殿，擊高麗，卻之。來護兒聞述等敗，亦引還。唯衛文升一軍獨全。
初，九軍渡遼，凡三十萬五千，及還至遼東城，唯二千七百人，資儲器械巨萬計，失亡蕩盡。帝大怒，鎖系述等。癸卯，引還。
初，百濟王璋遣使請討高麗，帝使之覘高麗動靜，璋內與高麗潛通。隋軍將出，璋使其臣國智牟來請師期。帝大悅，厚加賞賜，遣尚書起部郎席律詣百濟，告以期會。及隋軍度遼，百濟亦嚴兵境上，聲言助隋，實持兩端。
是行也，唯於遼水西拔高麗武歷邏，置遼東郡及通定鎮而已。八月，敕運黎陽、洛陽、太原等倉谷向望海頓，使民部尚書樊子蓋留守涿郡。九月，庚寅，車駕至東都。
冬，十月，甲寅，工部尚書宇文愷卒。
十一月，己卯，以宗女為華容公主，嫁高昌。
宇文述素有寵於帝，且其子士及尚帝女南陽公主，故帝不忍誅。甲申，與於仲文等皆除名為民，斬劉士龍以謝天下。薩水之敗，高麗追圍薛世雄於白石山，世雄奮擊，破之，由是獨得免官。以衛文昇金為紫光祿大夫。諸將皆委罪于于仲文，帝既釋諸將，獨系仲文。仲文憂恚，發病困篤，乃出之，卒於家。
是歲，大旱，疫，山東尤甚。
張衡既放廢，帝每令親人覘衡所為。帝還自遼東，衡妾告衡怨望，謗訕朝政，詔賜盡於家。衡臨死大言曰：「我為人作何等事，而望久活！」監刑者塞耳，促令殺之。

