
資治通鑑 第052卷

【漢紀四十四】　起閼逢閹茂，盡旃蒙作噩，凡十二年。


夏，四月，車師後部司馬率後王加特奴等，掩擊北匈奴於閶吾陸谷，大破之；獲單于母。

五月，戊戌，詔以春夏連旱，赦天下。上親自露坐德陽殿東廂請雨。以尚書周舉才學優深，特加策問。舉對曰：「臣聞陰陽閉隔，則二氣否塞。陛下廢文帝、光武之法，而循亡秦奢移之欲，內積怨女，外有曠夫。自枯旱以來，彌歷年歲，未聞陛下改過之效，徒勞至尊暴露風塵，誠無益也。陛下但務其華，不尋其實，猶緣木希魚，卻行求前。誠宜推信革政，崇道變惑，出後宮不御之女，除太官重膳之費。《易‧傳》曰：『陽惑天不旋日。』惟陛下留神裁察！」帝復召舉面問得失，舉對以「宜慎官人，去貪污，遠佞邪。」帝曰：「官貪污、佞邪者為誰乎？」對曰：「臣從下州超備機密，不足以別群臣。然公卿大臣數有直言者，忠貞也；阿諛苟容者，佞邪也。」

太史令張衡亦上疏言：「前年京師地震土裂。裂者，威分；震者，民擾也。竊懼聖思厭倦，制不專己，恩不忍割，與眾共威。威不可分，德不可共。願陛下思惟所以稽古率舊，勿使刑德八柄不由天子，然後神望允塞，災消不至矣。」衡又以中興之後，儒者爭學《圖緯》，上疏言：「《春秋元命包》有公輸班與墨翟，事見戰國；又言別有益州，益州之置在於漢世。又劉向父子領校秘書，閱定九流，亦無《讖錄》。則知《圖讖》成於哀、平之際，皆虛偽之徒以要世取資，欺罔較然，莫之糾禁。且律歷、卦候、九宮、風角，數有徵效，世莫肯學，而競稱不佔之書，譬猶畫工惡圖犬馬而好作鬼魅，誠以實事難形而虛偽不窮也！宜收藏《圖讖》，一禁絕之，則朱紫無所眩，典籍無瑕玷矣！」

秋，七月，鐘羌良封等復寇隴西、漢陽。詔拜前校尉馬賢為謁者，鎮撫諸種。冬，十月，護羌校尉馬續遣兵擊良封，破之。

十一月，壬寅，司徒劉崎、司空孔扶免，用國舉之言也。乙己，以大司農黃尚為司徒，光祿勳河東王卓為司空。

耿貴人數為耿氏請，帝乃紹封耿寶子箕為牟平侯。


春，北匈奴呼衍王侵車師後部。帝令敦煌太守發兵救之，不利。

二月，丙子，初聽中官得以養子襲爵。初，帝之復位，宦官之力也，由是有寵，參與政事。御史張綱上書曰：「竊尋文、明二帝，德化尤盛，中官常侍，不過兩人，近幸賞賜，裁滿數金，惜費重民，故家給人足。而頃者以來，無功小人，皆有官爵，非愛民重器、承天順道者也。」書奏，不省。綱，皓之子也。

旱。

謁者馬賢擊鐘羌，大破之。

夏，四月，甲子，太尉施延免。戊寅，以執金吾梁商為大將軍，故太尉寵參為太尉。商稱疾不起且一年，帝使太常桓焉奉策就第即拜，商乃詣闕受命。商少通經傳，謙恭好士，辟漢陽巨覽、上黨陳龜為掾屬，李固為從事中郎，楊倫為長史。李固以商柔和自守，不能有所整裁，乃奏記於商曰：「數年以來，災怪屢見。孔子曰：『智者見變思形，愚者睹怪諱名。』天道無親，可為祗畏。誠令王綱一整，道行忠立，明公踵伯成之高，全不朽之譽，豈與此外戚凡輩耽榮好位者同日而論哉！」商不能用。

秋，閏八月，丁亥朔，日有食之。

冬，十月，烏桓寇雲中，度遼將軍耿曄追擊，不利。十一月，烏桓圍曄於蘭池城；發兵數千人救之，烏桓乃退。

十二月，甲寅，京師地震。


春，正月，己巳，改元，赦天下。

冬，十月，丁亥，承福殿火。

十一月，丙子，太尉寵參罷。

十二月，像林蠻夷反。

乙巳，以前司空王龔為太尉。

龔疾宦官專權，上書極言其狀。諸黃門使客誣奏龔罪；上命龔亟自實。李固奏記於梁商曰：「王公以堅貞之操，橫為讒佞所構，眾人聞知，莫不歎栗。夫三公尊重，無詣理訴冤之義，纖微感概，輒引分決，是以舊典不有大罪，不至重問。王公卒有它變，則朝廷獲害賢之名，群臣無救護之節矣！語曰：『善人在患，饑不及餐。』斯其時也！」商即言之於帝，事乃得釋。

是歲，以執金吾梁冀為河南尹。冀性嗜酒，逸游自恣，居職多縱暴非法。父商所親客雒陽令呂放以告商，商以讓冀。冀遣人於道刺殺放，而恐商知之，乃推疑放之怨仇，請以放弟禹為雒陽令，使捕之；盡滅其宗、親、賓客百餘人。

武陵太守上書，以蠻夷率服，可比漢人，增其租賦。議者皆以為可。尚書令虞詡曰：「自古聖王，不臣異俗。先帝舊典，貢稅多少，所由來久矣；今猥增之，必有怨叛。計其所得，不償所費，必有後悔。」帝不從。澧中、漊中蠻果爭貢布非舊約，遂殺鄉吏，舉種反。


春，武陵蠻二萬人圍充城，八千人寇夷道。

二月，廣漢屬國都尉擊破白馬羌。

帝遣武陵太守李進擊叛蠻，破平之。進乃簡選良吏，撫循蠻夷，郡境遂安。

三月，乙卯，司空王卓薨。丁丑，以光祿勳郭虔為司空。

夏，四月，丙申，京師地震。

五月，癸丑，山陽君宋娥坐構奸誣罔，收印綬，歸裡捨。黃龍、楊佗、孟叔、李建、張賢、史泛、王道、李元、李剛等九侯坐與宋娥更相賂遺，求高官增邑，並遣就國，減租四分之一。

像林蠻區憐等攻縣寺，殺長吏。交趾刺史樊演發交趾、九真兵萬餘人救之；兵士憚遠役，秋，七月，二郡兵反，攻其府。府雖擊破反者，而蠻勢轉盛。

冬，十月，甲申，上行幸長安。扶風田弱薦同郡法真博通內外學，隱居不仕，宜就加袞職。帝虛心欲致之，前後四征，終不屈。友人郭正稱之曰：「法真名可得聞，身難得而見。逃名而名我隨，避名而名我追，可謂百世之師者矣！」真，雄之子也。

丁卯，京師地震。

太尉王龔以中常侍張昉等專弄國權，欲奏誅之。宗親有以楊震行事諫之者，龔乃止。

十二月，乙亥，上還自長安。


春，二月，乙亥，京師及金城、隴西地震，二郡山崩。

夏，閏四月，己酉，京師地震。

五月，吳郡丞羊珍反，攻郡府；太守王衡破斬之。

侍御史賈昌與州郡並力討區憐等，不克，為所攻圍；歲餘，兵谷不繼。帝召公卿百官及四府掾屬問以方略；皆議遣大將，發荊、揚、兗、豫四萬人赴之。李固駁曰：「若荊、揚無事，發之可也。今二州盜賊磐結不散，武陵、南郡蠻夷未輯，長沙、桂陽數被征發，如復擾動，必更生患，其不可一也。又，兗、豫之人卒被征發，遠赴萬里，無有還期，詔書迫促，必致叛亡，其不可二也。南州水土溫暑，加有瘴氣，致死亡者十必四五，其不可三也。遠涉萬里，士卒疲勞，比至嶺南，不復堪鬥，其不可四也。軍行三十里為程，而去日南九千餘里，三百日乃到，計人稟五升，用米六十萬斛，不計將吏驢馬之食，但負甲自致，費便若此，其不可五也。設軍所在，死亡必眾，既不足禦敵，當復更發，此為刻割心腹以補四支，其不可六也。九真、日南相去千里，發其吏民猶尚不堪，何況乃苦四州之卒以赴萬里之艱哉！其不可七也。前中郎將尹就討益州叛羌，益州諺曰：『虜來尚可，尹來殺我。』後就征還，以兵付刺史張喬；喬因其將吏，旬月之間破殄寇虜。此發將無益之效，州郡可任之驗也。宜更選有勇略仁惠任將帥者，以為刺史、太守，悉使共住交趾。今日南兵單無谷，守既不足，戰又不能，可一切徙其吏民，北依交趾，事靜之後，乃命歸本；還募蠻夷使自相攻，轉輸金帛以為其資；有能反間致頭首者，許以封侯裂土之賞。故并州刺史長沙祝良，性多勇決，又南陽張喬，前在益州有破虜之功，皆可任用。昔太宗就加魏尚為雲中守，哀帝即拜龔捨為泰山守；宜即拜良等，便道之官。」四府悉從固議，即拜祝良為九真太守，張喬為交趾刺史。喬至，開示慰誘，並皆降散。良到九真，單車入賊中，設方略，招以威信，降者數萬人，皆為良築起府寺。由是嶺外復平。

秋，八月，己未，司徒黃尚免。九月，己酉，以光祿勳長沙劉壽為司徒。丙戌，令大將軍、三公舉剛毅、武猛、謀謨任將帥者各二人，特進、卿、校尉各一人。初，尚書令左雄薦冀州刺史周舉為尚書。既而雄為司隸校尉，舉故冀州刺史馮直任將帥。直嘗坐臧受罪，舉以此劾奏雄。雄曰：「詔書使我選武猛，不使我選清高。」舉曰：「詔書使君選武猛，不使君選貪污也。」雄曰：「進君，適所以自伐也。」舉曰：「昔趙宣子任韓厥為司馬，厥以軍法戮宣子僕，宣子謂諸大夫曰：『可賀我矣！吾選厥也任其事。』今君不以舉之不才誤升諸朝，不敢阿君以為君羞；不寤君之意與宣子殊也。」雄悅，謝曰：「吾嘗事馮直之父，又與直善；今宣光以此奏吾，是吾之過也！」天下益以此賢之。是時，宦官競賣恩勢，唯大長秋良賀清儉退厚。及詔舉武猛，賀獨無所薦。帝問其故，對曰：「臣生自草茅，長於宮掖，既無知人之明，又未嘗交加士類。昔衛鞅因景監以見，有識知其不終。今得臣舉者，匪榮伊辱，是以不敢！」帝由是賞之。

冬，十月，燒當羌那離等三千餘騎寇金城，校尉馬賢擊破之。

十二月，戊戌朔，日有食之。

大將軍商以小黃門南陽曹節等用事於中，遣子冀、不疑與為交友；而宦言忌其寵，反欲陷之。中常侍張逵、蘧政、楊定等與左右連謀，共譖商及中常侍曹騰、孟賁，云：「欲征諸王子，圖議廢立，請收商等案罪。」帝曰：「大將軍父子，我所親，騰、賁，我所愛，必無是，但汝曹共妒之耳。」逵等知言不用，懼迫，遂出，矯詔收縛騰、賁於省中。帝聞，震怒，敕宦者李歙急呼騰、賁釋之；收逵等下獄。


春，正月，庚辰，逵等伏誅。事連弘農太守張鳳、安平相楊皓，皆坐死。辭所連染，延及在位大臣。商懼多侵枉，乃上疏曰：「《春秋》之義，功在元帥，罪止首惡。大獄一起，無辜者眾，死囚久系，纖微成大，非所以順迎和氣，平政成化也。宜早訖章，以止逮捕之煩。」帝納之，罪止坐者。二月，帝以商少子虎賁中郎將不疑為步兵校尉。商上書辭曰：「不疑童孺，猥處成人之位。昔晏平仲辭鄁殿以守其富，公儀休不受魚飧以定其位。臣雖不才，亦願固福祿於聖世！」上乃以不疑為侍中、奉車都尉。

三月，乙亥，京師地震。

燒當羌那離等復反；夏，四月，癸卯，護羌校尉馬賢討斬之，獲首虜千二百餘級。

戊午，赦天下。

五月，戊胡，封故濟北惠王壽子安為濟北王。

秋，八月，太原旱。


春，二月，戊申，京師地震。

南匈奴句龍王吾斯、車紐等反，寇西河；招誘右賢王合兵圍美稷，殺朔方、代郡長吏。夏，五月，度遼將軍馬續與中郎將梁並等發邊兵及羌、胡合二萬餘人掩擊，破之。吾斯等復更屯聚，攻沒城邑。天子遣使責讓單于；單于本不預謀，乃脫帽避帳，詣並謝罪。並以病徵，五原太守陳龜代為中郎將。龜以單于不能制下，逼迫單于及其弟左賢王皆令自殺。龜又欲徙單于近親於內郡，而降者遂更狐疑。龜坐下獄，免。

大將軍商上表曰：「匈奴寇畔，自知罪極。窮鳥困獸，皆知救死，況種類繁熾，不可單盡。今轉運日增，三軍疲苦，虛內給外，非中國之利。度遼將軍馬續，素有謀謨，且典邊日久，深曉兵要；每得續書，與臣策合。宜令續深溝高壁，以恩信招降，宣示購賞，明為期約。如此，則丑類可服，國家無事矣。」帝從之，乃詔續招降畔虜。商又移書續等曰：「中國安寧，忘戰日久。良騎野合，交鋒接矢，決勝當時，戎狄之所長而中國之所短也；強弩乘城，堅營固守，以待其衰，中國之所長而戎狄之所短也。宜務先所長以觀其變，設購開賞，宣示反悔，勿貪小功以亂大謀。」於是右賢王部抑鞮等萬三千口皆詣續降。

己丑晦，日有食之。

初，那離等既平，朝廷以來機為并州刺史，劉秉為涼州刺史。機等天性虐刻，多所擾發；且凍、傅難種羌遂反，攻金城，與雜種羌、胡大寇三輔，殺害長吏。機、秉並坐征。於是拜馬賢為征西將軍，以騎都尉耿叔為副，將左右羽林五校士及諸州郡兵十萬人屯漢陽。

九月，令扶風、漢陽築隴道塢三百所，置屯兵。

辛未，太尉王龔以老病罷。

且凍羌寇武都，燒隴關。

壬午，以太常桓焉為太尉。

匈奴句龍王吾斯等立車紐為單于，東引烏桓，西收羌、胡等數萬人攻破京兆虎牙營，殺上郡都尉及軍司馬，遂寇掠並、涼、幽、冀四州。乃徙西河治離石，上郡治夏陽，朔方治五原。十二月，遣使匈奴中郎將張耽將幽州、烏桓諸郡營兵擊車紐等，戰於馬邑，斬首三千級，獲生口甚眾。車紐乞降，而吾斯猶率其部曲與烏桓寇鈔。

初，上命馬賢討西羌，大將軍商以為賢老，不如太中大夫宋漢；帝不從。漢，由之子也。賢到軍，稽留不進。武都太守馬融上疏曰：「今雜種諸羌轉相鈔盜，宜及其未並，亟遣深入，破其支黨；而馬賢等處處留滯。羌、胡百里望塵，千里聽聲，今逃匿避回，漏出其後，則必侵寇三輔，為民大害。臣願請賢所不可，用關東兵五千，裁假部隊之號，盡力率厲，埋根、行首以先吏士；三旬之中，必克破之。臣又聞吳起為將，暑不張蓋，寒不披裘；今賢野次垂幕，珍餚雜遝，兒子侍妾，事與古反。臣懼賢等專守一城，言攻於西而羌出於東，且其將士將不堪命，必有高克潰叛之變也。」安定人皇甫規亦見賢不恤軍事，審其必敗，上書言狀。朝廷皆不從。


春，正月，丙子，征西將軍馬賢與且凍羌戰於射姑山，賢軍敗；賢及二子皆沒，東、西羌遂大合。閏月，鞏唐羌寇隴西，遂及三輔，燒園陵，殺掠吏民。

二月，丁巳，有星孛於營室。

三月，上巳，大將軍商大會賓客，宴於雒水；酒闌，繼以《韭露之歌》。從事中郎周舉聞之，歎曰：「此所謂哀樂失時，非其所也，殃將及乎！」

武都太守趙沖追擊鞏唐羌，斬首四百餘級，降二千餘人。詔沖督河西四郡兵為節度。

安定上計掾皇甫規上疏曰：「臣比年以來，數陳便宜：羌戎未動，策其將反；馬賢始出，知其必敗。誤中之言，在可考校。臣每惟賢等擁眾四年，未有成功，縣師之費，且百億計，出於平民，回入奸吏。故江湖之人，群為盜賊，青、徐荒饑，襁負流散。夫羌戎潰叛，不由承平，皆因邊將失於綏御，乘常守安則加侵暴，苟競小利則致大害，微勝則虛張首級，軍敗則隱匿不言。軍士勞怨，困於猾吏，進不得快戰以徼功，退不得溫飽以全命，餓死溝渠，暴骨中原；徒見王師之出，不聞振旅之聲。酋豪泣血，驚懼生變，是以安不能久，叛則經年，臣所以搏手扣心而增歎者也！願假臣兩營、二郡屯列坐食之兵五千，出其不意，與趙沖共相首尾。土地山谷，臣所曉習；兵勢巧便，臣已更之；可不煩方寸之印，尺帛之賜，高可以滌患，下可以納降。若謂臣年少、官輕，不足用者，凡諸敗將，非官爵之不高，年齒之不邁。臣不勝至誠，沒死自陳！」帝不能用。

庚子，司空郭虔免。丙午，以太僕趙戒為司空。

夏，使匈奴中郎將張耽、度遼將軍馬續率鮮卑到谷城，擊烏桓於通天山，大破之。

鞏唐羌寇北地。北地太守賈福與趙衝擊之，不利。

秋，八月，乘氏忠侯梁商病篤，敕子冀等曰：「吾生無以輔益朝廷，死何可耗費帑藏！衣衾、飯含、玉匣、珠貝之屬，何益朽骨！百僚勞擾，紛華道路，只增塵垢耳。宜皆辭之。」丙辰，薨；帝親臨喪。諸子欲從其誨，朝廷不聽，賜以東園秘器、銀鏤、黃腸、玉匣。及葬，賜輕車、介士，中宮親送。帝至宣陽亭，瞻望車騎。壬戌，以河南尹、乘氏侯梁冀為大將軍，冀弟侍中不疑為河南伊。

臣光曰：成帝不能選任賢俊，委政舅家，可謂暗矣；猶知王立之不材，棄而不用。順帝援大柄，授之後族，梁冀頑嚚凶暴，著於平昔，而使之繼父之位，終於悖逆，蕩覆漢室；校於成帝，暗又甚焉！

初，梁商病篤，帝親臨幸，問以遺言。對曰：「臣從事中郎周舉，清高忠正，可重任也。」由是拜舉諫議大夫。

九月，諸羌寇武威。

辛亥晦，日有食之。

冬，十月，癸丑，以羌寇充斥，涼部震恐，復徙安定居扶風，北地居馮翊。十一月，庚子，以執金吾張喬行車騎將軍事，將兵萬五千人屯三輔。

荊州盜賊起，彌年不定；以大將軍從事中郎李固為荊州刺史。固到，遣吏勞問境內，赦寇盜前釁，與之更始。於是賊帥夏密等率其魁黨六百餘人自縛歸首，固皆原之，遣還，使自相招集，開示威法；半歲間，餘類悉降，州內清平。奏南陽太守高賜等臧穢；賜等重賂大將軍梁冀，冀為之千里移檄，而固持之愈急，冀遂徙固為泰山太守。時泰山盜賊屯聚歷年，郡兵常千人追討，不能制；固到，悉罷遣歸農，但選留任戰者百餘人，以恩信招誘之。未滿歲，賊皆弭散。


春，正月，癸巳，赦天下，改元。

秋，八月，南匈奴句龍吾斯與薁鞬、台耆等復反，寇掠並部。

丁卯，遺侍中河內杜喬、周舉、守光祿大夫周栩、馮羨、魏郡欒巴、張綱、郭遵、劉班分行州郡，表賢良，顯忠勤；其貪污有罪者，刺史、二千石驛馬上之，墨綬以下便輒收舉。喬等受命之部，張綱獨埋其車輪於雒陽都亭，曰：「豺狼當路，安問狐狸！」遂劾奏：「大將軍冀、河南尹不疑，以外戚蒙恩，居阿衡之任，而專肆貪叨，縱恣無極，多樹諂諛以害忠良，誠天威所不赦，大辟所宜加也。謹條其無君之心十五事，斯皆臣子所切齒者也。」書御，京師震竦。時皇后寵方盛，諸梁姻族滿朝，帝雖知綱言直，不能用也。杜喬至冶金兗州，表奏泰山太守李固政為天下第一，上征固為將作大匠。八使所劾奏，多梁冀及宦者親黨；互為請救，事皆寢遏。侍御史河南種暠疾之，復行案舉。廷尉吳雄、將作大匠李固亦上言：「八使所糾，宜急誅罰。」帝乃更下八使奏章，令考正其罪。梁冀恨張綱，思有以中傷之。時廣陵賊張嬰寇亂揚、徐間積十餘年，二千石不能制，冀乃以綱為廣陵太守。前太守率多求兵馬，綱獨請單車之職。既到，逕詣嬰壘門；嬰大驚，遽走閉壘。綱於門外罷遣吏兵，獨留所親者十餘人，以書喻嬰，請與相見。嬰見綱至誠，乃出拜謁。綱延置上坐，譬之曰：「前後二千石多肆貪暴，故致公等懷憤相聚。二千石信有罪矣，然為之者又非義也。今主上仁聖，欲以文德服叛，故遣太守來，思以爵祿相榮，不願以刑罰相加，今誠轉禍為福之時也。若聞義不服，天子赫然震怒，荊、揚、兗、豫大兵雲合，身首橫分，血嗣俱絕。二者利害，公其深計之！」嬰聞，泣下曰：「荒裔愚民，不能自通朝廷，不堪侵枉，遂復相聚偷生，若魚游釜中，知其不可久，且以喘息須臾間耳！今聞明府之言，乃嬰等更生之辰也！」乃辭還營。明日，將所部萬餘人與妻子面縛歸降。綱單車入嬰壘，大會，置酒為樂，散遣部眾，任從所之；親為卜居宅、相田疇；子弟欲為吏者，皆引召之。人情悅服，南州晏然。朝廷論功當封，梁冀遏之。在郡一歲，卒；張嬰等五百餘人為之制服行喪，送到犍為，負土成墳。詔拜其子續為郎中，賜錢百萬。

是時，二千石長吏有能政者，有雒陽令渤海任峻、冀州刺史京兆蘇章、膠東相陳留吳祐。雒陽令自王渙之後，皆不稱職。峻能選用文武吏，各盡其用，發奸不旋踵，民間不畏吏，其威禁猛於渙，而文理政教不如也。章為冀州刺史，有故人為清河太守，章行部，欲案其奸臧，乃主太守為設酒餚，陳平生之好甚歡。太守喜曰：「人皆有一天，我獨有二天！」章曰：「今夕蘇孺文與故人飲者，私恩也；明日冀州刺史案事者，公法也。」遂舉正其罪，州境肅然。後以摧折權豪忤旨，坐免。時天下日敝，民多愁苦，論者日夜稱章，朝廷遂不能復用也。祐為膠東相，政崇仁簡，民不忍欺。嗇夫孫性，私賦民錢，市衣以進其父，父得而怒曰：「有君如是，何忍欺之！」促歸伏罪。性慚懼詣閣，持衣自首。祐屏左右問其故，性具談父言。祐曰：「掾以親故受污穢之名，所謂『觀過斯知仁矣。』」使歸謝其父，還以衣遺之。

冬，十月，辛未，太尉桓焉、司徒劉壽免。

罕羌邑落五千餘戶詣趙沖降，唯燒何種據參絲未下。甲戌，罷張喬軍屯。

十一月，壬午，以司隸校尉下邳趙峻為太尉，大司農胡廣為司徒。


夏，四月，庚戌，護羌校尉趙沖與漢陽太守張貢擊燒當羌於參絲，破之。

六月，丙寅，立南匈奴守義王兜樓儲為呼蘭若屍逐就單于。時兜樓儲在京師，上親臨軒授璽綬，引上殿，賜車馬、器服、金帛甚厚。詔太常、大鴻臚與諸國侍子於廣陽城門外祖會，饗賜、作樂、角牴、百戲。

冬，閏十月，趙衝擊燒當羌於阿陽，破之。

十一月，使匈奴中郎將扶風馬寔遣人刺殺句龍吾斯。

涼州自九月以來，地百八十震，山谷坼裂，壞敗城寺，民壓死者甚眾。

尚書令黃瓊以前左雄所上孝廉之選，專用儒學、文吏，於取士之義猶有所遺，乃奏增孝悌及能從政者為四科；帝從之。


春，護羌從事馬玄為諸羌所誘，將羌眾亡出塞，領護羌校尉衛琚追擊玄等，斬首八百餘級。趙沖復追叛羌到建威鸇陰河；軍度竟，所將降胡六百餘人叛走；衝將數百人追之，遇羌伏後，與戰而歿。沖雖死，而前後多所斬獲，羌由是衰耗。詔封沖子為義陽亭侯。

夏，四月，使匈奴中郎將馬寔擊南匈奴左部，破之。於是胡、羌、烏桓悉詣寔降。

辛巳，立皇子炳為太子，改元，赦天下。太子居承光宮，帝使侍御史種暠監其家。中常侍高梵從中單駕出迎太子，時太傅杜喬等疑不欲從而未決，暠乃手劍當車曰：「太子，國之儲副，人命所繫。今常侍來，無詔信，何以知非奸邪？今日有死而已！」梵辭屈，不敢對，馳還奏之。詔報，太子乃得去。喬退而歎息，愧暠臨事不惑；帝亦嘉其持重，稱善者良久。

揚、徐盜賊群起，盤互連歲。秋，八月，九江范容、周生等寇掠城邑，屯據歷陽，為江、淮巨患；遣御史中丞馮緄督州兵討之。

庚午，帝崩於玉堂前殿。太子即皇帝位，年二歲。尊皇后曰皇太后。太后臨朝。

丁丑，以太尉趙峻為太傅，大司農李固為太尉，參錄尚書事。

九月，丙午，葬孝順皇帝於憲陵，廟曰敬宗。

是日，京師及太原、雁門地震。

庚戌，詔舉賢良方正之士，策問之。皇甫規對曰：「伏惟孝順皇帝初勤王政，紀綱四方，幾以獲安；後遭奸偽，威分近習，受賂賣爵，賓客交錯，天下擾擾，從亂如歸，官民並竭，上下窮虛。陛下體兼乾坤，聰哲純茂，攝政之初，拔用忠貞，其餘維綱，多所改正，遠近翕然望見太平，而災異不息，寇賊縱橫，殆以奸臣權重之所致也。其常侍尤無狀者，宜亟黜遣，披掃凶黨，收入財賄，以塞痛怨，以答天誡。大將軍冀、河南尹不疑，亦宜增修謙節，輔以儒術，省去游娛不急之務，割減廬第無益之飾。夫君者，舟也；民者，水也；群臣，乘舟者也；將軍兄弟，操楫者也。若能平志畢力，以度元元，所謂福也。如其怠弛，將淪波濤，可不慎乎！夫德不稱祿，猶鑿墉之趾以益其高，豈量力審功，安固之道哉！凡諸宿猾、酒徒、戲客，皆宜貶斥，以懲不軌。令冀等深思得賢之福，失人之累。」梁冀忿之，以規為下第，拜郎中；託疾，免歸，州郡承冀旨，幾陷死者再三，遂沉廢於家，積十餘年。

揚州刺史尹耀、九江太守鄧顯討范容等於歷陽，敗歿。

冬，十月，日南蠻夷復反，攻燒縣邑。交趾刺史九江夏方招誘降之。

十一月，九江盜賊徐鳳、馬勉等攻燒城邑；鳳稱無上將軍，勉稱皇帝，築營於當塗山中，建年號，置百官。

十二月，九江賊黃虎等攻合肥。

是歲，群盜發憲陵。

漢孝皇帝


春，正月，戊戌，帝崩於玉堂前殿。梁太后以揚、徐盜賊方盛，欲須所征諸王侯到乃發喪。太尉李固曰：「帝雖幼少，猶天下之父。今日崩亡，人神感動，豈有人子反共掩匿乎！昔秦皇沙丘之謀及近日北鄉之事，皆秘不發喪，此天下大忌，不可之甚者也！」太后從之，即暮發喪。征清河王蒜及渤海孝王鴻之子纘皆至京師。蒜父曰清河恭王延平；延平及鴻皆樂安夷王寵之子，千乘貞王伉之孫也。清河王為人嚴重，動止有法度，公卿皆歸心焉。李固謂大將軍冀曰：「今當立帝，宜擇長年，高明有德，任親政事者，願將軍審詳大計，察周、霍之立文、宣，戒鄧、閻之利幼弱！」冀不從，與太后定策禁中。丙辰，冀持節以王青蓋車迎纘入南宮。丁巳，封為建平侯。其日，即皇帝位，年八歲。蒜罷歸國。

將卜山陵，李固曰：「今處處寇賊，軍興費廣，新創憲陵，賦發非一。帝尚幼小，可起陵於憲陵塋內，依康陵制度。」太后從之。己未，葬孝沖皇帝於懷陵。

太后委政宰輔，李固所言，太后多從之，黃門宦官為惡者一皆斥遣，天下鹹望治平。而梁冀深忌疾之。初，順帝時所除官多不以次；及固在事，奏免百餘人。此等既怨，又希望冀旨，遂共作飛章誣奏固曰：「太尉李固，因公假私，依正行邪，離間近戚，自隆支黨。大行在殯，路人掩涕，固獨胡粉飾貌，搔頭弄姿，槃旋偃仰，從容治步，曾無慘怛傷悴之心。山陵未成，違矯舊政，善則稱己，過則歸君；斥逐近臣，不得侍送。作威作福，莫固之甚矣！夫子罪莫大於累父，臣惡莫深於毀君，固之過釁，事合誅辟。」書奏，冀以白太后，使下其書；太后不聽。

廣陵賊張嬰復聚眾數千人反，據廣陵。

二月，乙酉，赦天下。

西羌叛亂積年，費用八十餘億。諸將多斷盜牢稟，私自潤入，皆以珍寶貨賂左右。上下放縱，不恤軍事，士卒不得其死者，白骨相望於野。左馮翊梁並以恩信招誘叛羌；離湳、狐奴等五萬餘戶皆詣並降，隴右復平。

太后以徐、揚盜賊益熾，博求將帥。三公舉涿令北海滕撫有文武才；詔拜撫九江都尉，與中郎將趙序助馮緄，合州郡兵數萬人共討之。又廣開賞募，錢、邑各有差。又議遣太尉李固，未及行。三月，撫等進擊眾賊，大破之，斬馬勉、范容、周生等千五百級。徐鳳以餘眾燒東城縣。夏，五月，下邳人謝安應募，率其宗親設伏擊鳳，斬之。封安為平鄉侯。拜滕撫中郎將，督揚、徐二州事。

丙辰，詔曰：「孝殤皇帝即位逾年，君臣禮成。孝安皇帝承襲統業，而前世遂令恭陵在康陵之上，先後相逾，失其次序。今其正之！」

六月，鮮卑寇代郡。

秋，廬江盜賊攻尋陽，又攻盱台。滕撫遣司馬王章擊破之。

九月，庚戌，太傅趙峻薨。

滕撫進擊張嬰；冬，十一月，丙午，破嬰，斬獲千餘人。丁未，中郎將趙序坐畏懦、詐增首級，棄市。

歷陽賊華孟自稱黑帝，攻殺九江太守楊岑。滕撫進擊，破之，斬孟等三千八百級，虜獲七百餘人。於是東南悉平，振旅而還。以撫為左馮翊。

永昌太守劉君世，鑄黃金為文蛇，以獻大將軍冀；益州刺史種暠糾發逮捕，馳傳上言。冀由是恨暠。會巴郡人服直聚黨數百人，自稱天王，暠與太守應承討捕，不克，吏民多被傷害；冀因此陷之，傳逮暠、承。李固上疏曰：「臣伏聞討捕所傷，本非暠、承之意，實由縣吏懼法畏罪，迫逐深苦，致此不詳。比盜賊群起，處處未絕。暠、承以首舉大奸而相隨受罪，臣恐沮傷州縣糾發之意，更共飾匿，莫復盡心！」太后省奏，乃赦暠、承罪，免官而已。金蛇輸司農，冀從大司農杜喬借觀之，喬不肯與；冀小女死，令公卿會喪，喬獨不往，冀由是銜之。

