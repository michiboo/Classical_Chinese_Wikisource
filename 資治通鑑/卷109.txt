

卷第一百九
【晉紀三十一】　強圉作噩，一年
春，正月，己亥朔，帝加元服，改元。以左僕射王珣為尚書令；領軍將軍王國寶為左僕射，領選，仍加後將軍、丹楊尹。會稽王道子悉以東宮兵配國寶，使領之。
燕范陽王德求救於秦，秦兵不出。鄴中恟懼。賀賴盧自以魏王珪之舅，不受東平公儀節度，由是與儀有隙。儀司馬丁建陰與德通，從而構間之，射書入城中言其狀。甲辰，風霾，晝晦。賴盧營有火，建言於儀曰：「賴盧燒營為變矣。」儀以為然，引兵退。賴盧聞之，亦退。建帥其眾詣德降，且言儀師老可擊。德遣桂陽王鎮、南安王青帥騎七千追擊魏軍，大破之。
燕主寶使左衛將軍慕輿騰攻博陵，殺魏所置守宰。
王建等攻信都，六十餘日不下，士卒多死。庚申，魏王珪自攻信都。壬戌夜，燕宜都王鳳逾城奔中山。癸亥，信都降魏。
涼王光以西秦王乾歸數反覆，舉兵伐之。乾歸群下請東奔成紀以避之，乾歸曰：「軍之勝敗，在於巧拙，不在眾寡。光兵雖眾而無法，其弟延勇而無謀，不足憚也。且其精兵盡在延所，延敗，光自走矣。」光軍於長最，遣太原公纂等帥步騎三萬攻金城；乾歸帥眾二萬救之，未到，纂等拔金城。光又遣其將梁恭等以甲卒萬餘出陽武下峽，與秦州刺史沒弈干攻其東，天水公延以枹罕之眾攻臨洮、武始、河關，皆克之。乾歸使人紿延云：「乾歸眾潰，奔成紀。」延欲引以輕騎追之，司馬耿稚諫曰：「乾歸勇略過人，安肯望風自潰？前破王廣、楊定，皆羸師以誘之。今告者視高色動，殆必有奸，宜整陳而前，使步騎相屬，俟諸軍畢集，然後擊之，無不克矣。」延不從，進，與乾歸遇，延戰死。稚與將軍姜顯牧散卒，還屯枹罕。光亦引兵還姑臧。
禿髮烏孤自稱大都督、大將軍、大單于、西平王，大赦，改元太初。治兵廣武，攻涼金城，克之。涼王光遣將軍竇苟伐之，戰於街亭，涼兵大敗。
燕主寶聞魏王珪攻信都，出屯深澤，遣趙王麟攻楊城，殺守兵三百。寶悉出珍寶及宮人募郡縣君盜以擊魏。
二月，己巳朔，珪還屯楊城。沒根兄子丑提為并州監軍，聞其叔父降燕，懼誅，帥所部兵還國作亂。珪欲北還，遣其國相涉延求和於燕，且請以其弟為質。寶聞魏有內難，不許，使冗從僕射蘭真責珪負恩，悉發其眾步卒十二萬、騎三萬七千屯於曲陽之柏肆，營於滹沲水北以邀之。丁丑，魏軍至，營於水南。寶潛師夜濟，募勇敢萬餘人襲魏營，寶陳於營北以為之援。募兵因風縱火。急擊魏軍，魏軍大亂，珪驚起，棄營跣走；燕將軍乞特真帥百餘人至其帳下，得珪衣靴。既而募兵無故自驚，互相斫射。珪於營外望見之，乃擊鼓收眾，左右及中軍將士舟稍稍來集，多布火炬於營外，縱騎沖之。募兵大敗，還赴寶陳，寶引兵復渡水北。戊寅，魏整眾而至，與燕相持，燕軍奪氣。寶引還中山，魏兵隨而擊之，燕兵屢敗。寶懼，棄大軍，帥騎二萬奔還。時大風雪，凍死者相枕。寶恐為魏軍所及，命士卒皆棄袍仗、兵器數十萬，寸刃不返，燕之朝臣將卒降魏及為魏所繫虜者甚眾。先是，張袞常為魏王珪言燕秘書監崔逞之材，珪得之，甚喜，以逞為尚書，使錄三十六曹，任以政事。
魏軍士有自柏肆亡歸者，言大軍敗散，不知王處。道過晉陽，晉陽守將封真因起兵攻并州刺史曲陽侯素延，素延擊斬之。
南安公順守雲中，聞之，欲自攝國事。幢將代人莫題曰：「此大事，不可輕爾，宜審待後問；不然，為禍不細。」順乃止。順，什翼犍之孫也。賀蘭部帥附力眷、紇鄰部帥匿物尼、紇奚部帥叱奴根皆舉兵反，順討之，不克。珪遣安遠將軍庾岳帥萬騎還討三部，皆平之，國人乃安。珪欲撫尉新附，深悔參合之誅，素延坐討反者殺戮過多，免官；以奚牧為并州刺史。牧與東秦主興書稱「頓首」，與之均禮。興怒，以告珪，珪為之殺牧。
己卯夜，燕尚書郎慕輿謀弒燕主寶，立趙王麟；不克，斬關出奔魏。麟由是不自安。
三月，燕以儀同三司武鄉張崇為司空。
初，燕清河王會聞魏軍東下，表求赴難，燕主寶許之。會初無去意，使征南將軍庫辱官偉、建威將軍餘崇將兵五千為前鋒。崇，嵩之子也。偉等頓盧龍近百日，無食，啖馬牛且盡，會不發。寶怒，累詔切責；會不得已，以治行簡練為名，復留月餘。時道路不通，偉欲使輕軍前行通道，偵魏強弱，且張聲勢；諸將皆畏避不欲行。餘崇奮曰：「今巨寇滔天，京都危逼，匹夫猶思致命以救君父，諸君荷國寵任，而更惜生乎！若社稷傾覆，臣節不立，死有餘辱。諸君安居於此，崇請當之。」偉喜，簡給步騎五百人。崇進至漁陽，遇魏千餘騎，崇謂其眾曰：「彼眾我寡，不擊則不得免。」乃鼓譟直進，崇手殺十餘人。魏騎潰去，崇亦引還，斬首獲生，具言敵中闊狹，眾心稍振。會乃上道徐進，是月，始達薊城。
魏圍中山既久，城中將士皆思出戰。征北大將軍隆言於寶曰：「涉珪雖屢獲小利，然頓兵經年，凶勢沮屈，士馬死傷太半，人心思歸，諸部離散，正是可破之時也。加之舉城思奮，若因我之銳，乘彼之衰，往無不克。如其持重不決，將卒氣喪，日益困逼，事久變生，後雖欲用之，不可得也，！」寶然之。而衛大將軍麟每沮其議，隆成列而罷者，前後數四。
寶使人請於魏王珪，欲還其弟觚，割常山以西皆與魏以求和。珪許之；既而寶悔之。己酉，珪如盧奴，辛亥，復圍中山。燕將士數千人俱自請於寶曰：「今坐守窮城，終於困弊，臣等願得一出樂戰，而陛下每抑之，此為坐自摧敗也。且受圍歷時，無他奇變，徒望積久寇賊自退。今內外之勢，強弱懸絕，彼必不自退明矣，宜從眾一決。」寶許之。隆退而勒兵，召諸參佐謂之曰：「皇威不振，寇賊內侮，臣子同恥，義不顧生。今幸而破賊，吉還固善；若其不幸，亦使吾志節獲展。卿等有北見吾母者，為吾道此情也！」乃被甲上馬，詣門俟命。麟復固止寶，眾大忿恨，隆涕泣而還。
是夜，麟以兵劫左衛將軍北地王精，使帥禁兵弒寶。精以義拒之，麟怒，殺精，出奔西山，依丁零餘眾。於是城中人情震駭。寶不知麟所之，以清河王會軍在近，恐麟奪會軍，先據龍城，乃召隆及驃騎大將軍農，謀去中山，走保龍城。隆曰「先帝櫛風沐雨以成中興之業，崩未期年而天下大壞，豈得不謂之孤負邪！今外寇方盛而內難復起，骨肉乘離，百姓疑懼，誠不可以拒敵；北遷舊都，亦事之宜。然龍川地狹民貧，若以中國之意取足其中，復朝夕望有大功，此必不可。若節用愛民，務農訓兵，數年之中，公私充實，而趙、魏之間，厭苦寇暴，民思燕德，庶幾返旆，克復故業。如其未能，則憑險自固，猶足以優遊養銳耳。」寶曰：「卿言盡理，騰一從卿意耳。」
遼東高撫，善卜筮，素為隆所信厚，私謂隆曰：「殿下北行，終不能達，太妃亦不可得見。若使主上獨往，殿下潛留於此，必有大功。」隆曰：「國有大難，主上蒙塵，且老母在北，吾得北首而死，猶無所恨。卿是何言也！」乃遍召僚佐，問其去留，唯司馬魯恭、參軍成岌願從，餘皆欲留，隆並聽之。
農部將谷會歸說農曰：「城中之人，皆涉珪、參合所殺者父兄子弟，泣血踴躍，欲與魏戰，而為衛軍所抑。今聞主上當北遷，皆曰：『得慕容氏一人奉而立之，以與魏戰，死無所恨。』大王幸而留此，以副眾望，擊退魏軍，撫寧畿甸，奉迎大駕，亦不失為忠臣也。」農欲殺歸而惜其材力，謂之曰：「必如此以望生，不如就死！」
壬子，夜，寶與太子策、遼西王農、高陽王隆、長樂王盛等萬餘騎出赴會軍，河間王熙、勃海王朗、博陵王鑒皆幼，不能出城，隆還入迎之，自為鞁乘，俱得免。燕將王沈等隆降魏。樂浪王惠、中書侍郎韓范、員外郎段宏、太史令劉起等帥工伎三百奔鄴。
中山城中無主，百姓惶惑，東門不閉。魏王珪欲夜入城，冠軍將軍王建志在虜掠，乃言恐士卒盜府庫物，請俟明旦，珪乃止。燕開封公詳從寶不及，城中立以為主，閉門拒守。珪盡眾攻之，連日不拔，使人登巢車，臨城諭之曰：「慕容寶已棄汝走，汝曹百姓空自取死，欲誰為乎？」皆曰：「群小無知，恐復如參合之眾，故苟延旬月之命耳。」珪顧王建唾其面，使中領將軍長孫肥、左將軍李栗將三千騎追寶至范陽，不及，破其新城戍而還。
甲寅，尊皇太后李氏為太皇太后。戊午，立皇后王氏。
燕主寶出中山，與趙王麟遇於□開城，麟不意寶至，驚駭，帥其眾奔蒲陰，復出屯望都，土人頗供給之。慕容詳遣兵掩擊麟，獲其妻子，麟脫走入山。
甲寅，寶至薊，殿中親近散亡略盡，惟高陽王隆所領數百騎為宿衛。清河王會帥騎卒二萬迎於薊南，寶怪會容止怏怏有恨色，密告隆及遼西王農。農、隆俱曰：「會年少，專任方面，習驕所致，豈有它也！臣等當以禮責之。」寶雖從之，然猶詔解會兵以屬隆，隆固辭；乃減會兵分給農、隆。又遣西可公庫辱官驥帥兵三千助守中山。
丙辰，寶盡徙薊中府庫北趣龍城。魏石河頭引兵追之，戊午，及寶於夏謙澤。寶不欲戰，清河王會曰：「臣撫教士卒，惟敵是求。今大駕蒙塵，人思效命，而虜敢自送，眾心忿憤。《兵法》曰：『歸師勿遏。』又曰『置之死地而後生。』今我皆得之，何患不克！若其捨去，賊必乘人，或生餘變。」寶乃從之。會整陳與魏兵戰，農、隆等將南來騎沖之，魏兵大敗，追奔百餘里，斬首數千級。隆又獨追數十里而還，謂故吏留台治書陽璆曰：「中山城中積兵數萬，不得展吾意，今日之捷，令人遺恨。」因慷慨流涕。
會既敗魏兵，矜很滋甚；隆屢訓責之，會益忿恚。會以農、隆皆嘗鎮龍城，屬尊位重，名望素出己右，恐至龍城，權政不復在己，已知終無為嗣之望，乃謀作亂。
幽、平之兵皆懷會恩，不樂屬二王，請於寶曰：「清河王勇略高世，臣等與之誓同生死，願陛下與皇太子、諸王留薊宮，臣等從王南解京師之圍，還迎大駕。」寶左右皆惡會，言於寶曰：「清河王不得為太子，神色甚不平。且其才武過人，善收人心；陛下若從眾請，臣恐解圍之後，必有衛輒之事。」寶乃謂眾曰：「道通年少，才不及二王，豈可當專征之任！且朕方自統六師，杖會以為羽翼，何可離左右也！」眾不悅而退。
左右勸寶殺會，侍御史仇尼歸聞之，告會曰：「大王所恃者父，父已異圖；所杖者兵，兵已去手；欲於何所自容乎？不如誅二王，廢太子，大王自處東宮，兼將相之任，以匡復社稷，此上策也。」會猶豫，未許。
寶謂農、隆曰：「觀道通志趣，必反無疑，宜早除之。」農、隆曰：「今寇敵內侮，中土紛紜，社稷之危，有如累卵。會鎮撫舊都，遠赴國難，其威名之重，足以震動四鄰。逆狀未彰而遽殺之，豈徒傷父子恩，亦恐大損威望。」寶曰：「會逆志已成，卿等慈恕，不忍早殺，恐一旦為變，必先害諸父，然後及吾，至時勿悔自負也！」會聞之，益懼。
夏，四月，癸酉，寶宿廣都黃榆谷。會遣其黨仇尼歸、吳提染干帥壯士二十餘人分道襲農、隆，殺隆於賬下；農被重創，執仇尼歸，逃入山中。會以仇尼歸被執，事終顯發，乃夜詣寶曰：「農、隆謀逆，臣已除之。」寶欲討會，陽為好言以安之曰：「吾固疑二王久矣，除之甚善。」
甲戌，旦，會立仗嚴備，乃引道。會欲棄隆喪，餘崇涕泣固請，乃聽載隨軍，農出，自歸，寶呵之曰：「何以自負邪！」命執之。行十餘里，寶顧召群臣食，且議農罪。會就坐，寶目衛軍將軍慕輿騰使斬會，傷其首，不能殺。會走赴其軍，勒兵攻寶。寶帥數百騎馳二百里，晡時，至龍城。會遣騎追至石城，不及。
乙亥，會遣仇尼歸攻龍城；寶夜遣兵襲擊，破之。會遣使請誅左右佞臣，並求為太子；寶不許。會盡收乘輿器服，以後宮分給將帥，署置百官，自稱皇太子、錄尚書事，引兵向龍城，以討慕輿騰為名；丙子，頓兵城下。寶臨西門，會乘馬遙與寶語，寶責讓之。會命軍士向寶大噪以耀威，城中將士皆憤怒，向暮出戰，大破之，會兵死傷太半，走還營。侍御郎高雲夜帥敢死士百餘人襲會軍，會眾皆潰。會將十餘騎奔中山，開封公詳殺之。寶殺會母及其三子。
丁丑，寶大赦，凡與會同謀者，皆除罪，復舊職。論功行賞，拜將軍、封侯者數百人。遼西王農骨破見腦，寶手自裹創，僅而獲濟。以農為左僕射，尋拜司空、領尚書令。餘崇出自歸，寶嘉其忠，拜中堅將軍，使典宿衛。贈高陽王隆司徒，謚曰康。
寶以高雲為建威將軍，封夕陽公，養以為子。雲，高句麗之支屬也，燕王皝破高句麗，徙於青山，由是世為燕臣。雲沉厚寡言，時人莫知，惟中衛將軍長樂馮跋奇其志度，與之為友。跋父和，事西燕王永，為將軍，永敗，徙和龍。
僕射王國寶、建威將軍王緒依附會稽王道子，納賄窮奢，不知紀極。惡王恭、殷仲堪，勸道子裁損其兵權；中外恟恟不安。恭等各繕甲勒兵，表請北伐；道子疑之，詔以盛夏妨農，悉使解嚴。
恭遣使與仲堪謀討國寶等。桓玄以仁不得志，欲假仲堪兵勢以作亂，乃說仲堪曰：「國寶與君諸人素已為對，唯患相斃之不速耳。今既執大權，與王緒相表裡，其所回易，無不如志；孝伯居元舅之地，必未敢害之。君為先帝所拔，超居方任，人情皆以君為雖有思致，非方伯才。彼若發詔征君為中書令，用殷覬為荊州，君何以處之？」仲堪曰：「憂之久矣，計將安出？」玄曰：「孝伯疾惡深至，君宜潛與之約，興晉陽之甲以除君側之惡，東西齊舉，玄雖不肖，願帥荊、楚豪傑，荷戈先驅，此桓、文之勳也。」仲堪心然之，乃外結雍州荊史郗恢，內與從兄南蠻校尉覬、南郡相陳留江績謀之。覬曰：「人臣各守職分，朝廷是非，豈籓屏之所制也！晉陽之事，不敢預聞。」仲堪固邀之，覬怒曰：「吾進不敢同，退不敢異。」績亦極言其不可。覬恐績及禍，於坐和解之。績曰：「大丈夫何至以死相脅邪？江仲元行年六十，但未獲死所耳！」仲堪憚其堅正，以楊佺期代之。朝廷聞之，征績為御史中丞。覬遂稱疾發，辭位。仲堪往省之，謂覬曰：「兄病殊為可憂。」覬曰：「我病不過身死，汝病乃當滅門。宜深自愛，勿以我為念！」郗恢亦不肯從。仲堪疑未決，會王恭使至，仲堪許之，恭大喜。甲戌，恭上表罪狀國寶，舉兵討之。
初，孝武帝委任王珣，及帝暴崩，不及受顧命，珣一旦失勢，循默而已。丁丑，王恭表至，外戒嚴嚴，道子問珣曰：「二籓作逆，卿知之乎？」珣曰：「朝政得失，珣弗之預，王、殷作難，何由可知！」王國寶惶懼，不知所為，遣數百人戍竹裡，夜遇風雨，各散歸。王緒說國寶矯相王之命召王珣、車胤殺之，以除時望，因挾君相發兵以討二籓。國寶許之。珣、胤至，國寶不敢害，更問計於珣。珣曰：「王、殷與卿素無深怨，所競不過勢利之間耳。」國寶曰；「將曹爽我乎？」珣曰：「是何言歟！卿寧有爽之罪，王孝伯豈宣帝之儔邪？」又問計於胤，胤曰：「昔桓公圍壽陽，彌時乃克。今朝廷遣軍，恭必城守。若京口未拔而上流奄至，君將何以待之？」國寶尤懼，遂上疏解職，詣闕待罪。既而悔之，詐稱詔復其本官。道子暗懦，欲求姑息，乃委罪國寶，遣縹騎咨議參軍譙王尚之收國寶付廷尉。尚之，恬之子也。甲申，賜國寶死，斬緒於市，遣使詣恭，深謝愆失；恭乃罷兵還京口。國寶兄侍中愷、驃騎司馬愉並請解職；道子以愷、愉與國寶異母，又素不協，皆釋不問。戊子，大赦。
殷仲堪雖許王恭，猶豫不敢下；聞國寶等死，乃始抗表舉兵，遣楊佺期屯巴陵。道子以書止之，仲堪乃還。
會稽世子元顯，年十六，有雋才，為侍中，說道子以王、殷終必為患，請潛為之備。道子乃拜元顯征虜將軍，以其衛府及徐州文武悉配之。
魏王珪以軍食不給，命東平公儀去鄴，徙屯巨鹿，積租楊城。慕容詳出步卒六千人，伺間襲魏諸屯；珪擊破之，斬首五千，生擒七百人，皆縱之。
初，張掖盧水胡沮渠羅仇，匈奴沮渠王之後也，世為部帥。涼王光以羅仇為尚書，從光伐西秦。及呂延敗死，羅仇弟三河太守麴粥謂羅仇曰：「主上荒耄信讒，今軍敗將死，正其猜忌智勇之時也。吾兄弟必不見容，與其死之無名，不若勒兵向西平。出苕藋，奮臂一呼，涼州不足定也。」羅仇曰；「誠如汝言。然吾家世以忠孝著於西土，寧使人負我，我不忍負人也。」光果聽讒，以敗軍之罪殺羅仇及麴粥。羅仇弟子蒙遜，雄傑有策略，涉獵書史，以羅仇、麴粥之喪歸葬；諸部多其族姻，會葬者凡萬餘人。蒙遜哭謂眾曰：「呂王昏荒無道，多殺不辜。吾之上世，虎視河西，今欲與諸部雪二父之恥，復上世之業，何如？」眾咸稱萬歲。遂結盟起兵，攻涼臨松郡，拔之，屯據金山。
司徒左長史王廞，導之孫也，以母喪居吳。王恭之討王國寶也，版廞行吳國內史，使起兵於東方。廞使前吳國內史虞嘯等入吳興、義興召募兵眾，赴者萬計。未幾，國寶死，恭罷兵，符珪去職，反喪服。廞以起兵之際，誅異己者頗多，勢不得止，遂大怒，不承恭命，使其子泰將兵伐恭，箋於會稽王道子，稱恭罪惡；道子以其箋送恭，五月，恭遣司馬劉牢之帥五千人擊泰，斬之。又與廞戰於曲阿，眾潰，廞單騎走，不知所在。收虞嘯父下廷尉，以其祖潭有功，免為庶人。
燕庫辱官驥入中山，與開封公詳相攻。詳殺驥，盡滅庫辱官氏；又殺中山尹苻謨，夷其族。中山城無定主，民恐魏兵乘之，男女結盟，人自為戰。甲辰，魏王珪罷中山之圍，就谷河間，督諸郡義租。甲寅，以東平公儀為驃騎大將軍、都督中外諸軍事、兗、豫、雍、荊、徐、揚六州牧、左丞相，封衛王。慕容詳自謂能卻魏兵，威德已振，乃即皇帝位，改元建始，置百官。以新平公可足渾潭為車騎大將軍、尚書令，殺拓跋觚以固眾心。
鄴中官屬勸范陽王德稱尊號，會有自龍城來者，知燕主寶猶存，乃止。
涼王光遣太原公纂將兵擊沮渠蒙遜忽谷，破之。蒙遜逃入山中。蒙遜從兄男成為涼將軍，聞蒙遜起兵，亦合眾數千屯樂涫。酒泉太守壘澄討男成，兵敗，澄死。男成進攻建康，遣使說建康太守段業曰：「呂氏政衰，權臣擅命，刑殺無常，人無容處。一州之地，叛者相望，瓦解之形，昭然在目，百姓嗷然無所依附。府君奈何以蓋世之才，欲立忠於垂亡之國！男成等既唱大義，欲屈府君撫臨鄙州，使塗炭之餘，蒙來蘇之惠，何如？」業不從。相持二旬，外救不至，郡人高逵、史惠等勸業從男成之請。業素與涼侍中房晷、僕射王詳不平，懼不自安，乃許之。男成等推業為大都督、龍驤大將軍、涼州牧、建康公，改元神璽。以男成為輔國將軍，委以軍國之任。蒙遜帥眾歸業，業以蒙遜為鎮西將軍。光命太原公纂將兵討業，不克。
六月，西秦王乾歸征河州刺史彭奚念為鎮衛將軍；以鎮西將軍屋弘破光為河州牧；定州刺史翟瑁為興晉太守，鎮枹罕。
秋，七月，慕容詳殺可足渾潭。詳嗜酒奢浮，不恤士民，刑殺無度，所誅王公以下五百餘人，群下離心。城中饑窘，詳不聽民出采穭，死者相枕，舉城皆謀迎趙王麟。詳遣輔國將軍張驤帥五千餘人督租於常山，麟自丁零入驤軍，潛襲中山，城門不閉，執詳，斬之。麟遂稱尊號，聽人四出采穭。人既飽，求與魏戰。麟不從，稍復窮餒。魏王珪軍魯口，遣長孫肥帥騎七千襲中山，入其郛；麟進至泒水，為魏所敗而還。
八月，丙寅朔，魏王珪徙軍常山之九門。軍中大疫，人畜多死，將士皆思歸。珪問疫於諸將，對曰：「在者才什四、五。」珪曰：「此固天命，將若之何？四海之民，皆可為國，在吾所以御之耳，何患無民！」群臣乃不敢言。遣撫軍大將軍略陽公遵襲中山，入其郛而還。
燕以遼西王農為都督中外諸軍事、大司馬、錄尚書事。
涼散騎常侍、太常西平郭黁，善天文數術，國人信重之。會熒惑守東井，黁謂僕射王詳曰：「涼之分野，將有大兵。主上老病，太子闇弱，太原公兇悍。一旦不諱，禍亂必起。吾二人久居內要，彼常切齒，將為誅首矣。田胡王乞基部落最強，二苑之人，多其舊眾。吾欲與公舉大事，推乞基為主，二苑之眾，盡我有也。得城之後，徐更議之。」詳從之。黁夜以二苑之眾燒洪範門，使詳為內應；事洩，詳被誅，黁遂據東苑以叛。民間皆言聖人起兵，事無不成，從之者甚眾。
涼王光召太原公纂使討黁。纂將還，諸將皆曰：「段業必躡軍後，宜潛師夜發。」纂曰：「業無雄才，恁城自守；若潛師夜去，適足張其氣勢耳。」乃遣使告業曰：「郭黁作亂，吾今還都；卿能決者，可早出戰。」於是引還。業不敢出。
纂司馬楊統謂其從兄桓曰：「郭黁舉事，必不虛發。吾欲殺纂，推兄為主，西襲呂弘，據張掖，號令諸郡，此千載一時也。」桓怒曰：「吾為呂氏臣，安享其祿，危不能救，豈可復增其難乎？呂氏若亡，吾為弘演矣！」統至番禾，遂叛歸黁。弘，纂之弟也。
纂與西安太守石元良共擊黁，大破之，乃得入姑臧。黁得光孫八人於東苑，及敗而恚，悉投於鋒上，枝分節解，飲其血以盟眾，眾皆掩目。
涼人張捷、宋生等招集戎、夏三千人，反於休屠城，與黁共推涼後將軍楊軌為盟主。軌，略陽氐也。將軍程肇諫曰：「卿棄龍頭而從蛇尾，非計也。」軌不從，自稱大將軍、涼州牧、西平公。
纂擊破黁將王斐於城西，黁兵勢漸衰，遣使請救於禿髮烏孤。九月，烏孤使其弟驃騎將軍利鹿孤帥騎兵五千赴之。
秦太后蛇氏卒。秦主興哀毀過禮，不親庶政。群臣請依漢、魏故事，即葬即吉。尚書郎李嵩上疏曰：「孝治天下，先王之高事也。宜遵聖性以光道訓，既葬之後，素服臨朝。」尹緯駁曰：「嵩矯常越禮，請付有司論罪。」興曰：「嵩忠臣孝子，有何罪乎！其一如嵩議。」
鮮卑薛勃叛秦，秦主興自將討之。勃敗，奔沒弈干，沒弈干執送之。
秦泫氏男姚買得謀弒秦主興，不克而死。
秦主興入寇湖城，弘農太守陶仲山、華山太守董邁皆降之。遂至陝城，進寇上洛，拔之。遣姚崇寇洛陽，河南太守夏侯宗之固守金墉，崇攻之不克，乃徙流民二萬餘戶而還。
武都氐屠飛、啖鐵等據方山以叛秦，興遣姚紹等討之，斬飛、鐵。
興勤於政事，延納善言，京兆杜瑾等皆以論事得顯拔，天水姜龕等以儒學見尊禮，給事黃門侍郎古成詵等以文章參機密。詵剛介雅正，以風教為己任。京兆韋高慕阮籍之為人，居母喪，彈琴餘酒；詵聞之而泣，持劍求高，欲殺之，高懼而逃匿。
中山饑甚，慕容麟帥二萬餘人出據新市。甲子晦，魏王珪進軍攻之。太史令晁崇曰：「不吉。昔紂以甲子亡，謂之疾日，兵家忌之。」珪曰：「紂以甲子亡，周武不以甲子興乎？」崇無以對。冬，十月，丙寅，麟退阻泒水。甲戌，珪與麟戰於義台，大破之，斬首九千餘級。麟與數十騎馳取妻子入西山，遂奔鄴。
甲申，魏克中山，燕公卿、尚書、將吏、士卒降者二萬餘人。張驤、李沈等先嘗降魏，覆亡去；珪入城，皆赦之。得燕璽緩，圖書、府庫珍寶以萬數，班賞群臣將士有差。追謚弟觚為秦愍王。發慕容詳塚，斬其屍；收殺觚者高霸、程同，皆夷五族，以大刃剉之。丁亥，遣三萬騎就衛王儀，將攻鄴。
秦長水校尉姚珍奔西秦，西秦王乾歸以女妻之。
河南鮮卑吐秣等十二部大人，皆附於禿髮烏孤。
燕人有自中山至龍城者，言拓跋涉珪衰弱，司徒德完守鄴城。會德表至，勸燕主寶南還，寶於是大簡士馬，將復取中原。遣鴻臚魯邃冊拜德為丞相、冀州牧，南夏公候牧守皆聽承製封拜。十一月，癸丑，燕大赦。十二月，調兵悉集，戒嚴在頓，遣將軍啟侖南視形勢。
乙亥，慕容麟至鄴，復稱趙王，說范陽王德曰：「魏既克中山，將乘勝攻鄴，鄴中雖有蓄積，然城大難固，且人心恇懼，不可守也。不如南趣滑台，阻河以待魏，伺釁而動，河北庶可復也。」時魯陽王和鎮滑台，和，垂之弟子也，亦遣使迎德，德許之。

