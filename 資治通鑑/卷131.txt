
資治通鑑 第131卷

【宋紀十三】　柔兆敦牂，一年。


春，正月，己丑朔，魏大赦，改元天安。

癸巳，征會稽太守尋陽王子房為撫軍將軍，以巴陵王休若代之。

甲午，中外戒嚴。以司徒建安王休仁都督征討諸軍事，車騎將軍、江州刺史王玄謨副之。休仁軍於南州，以沈攸之為尋陽太守，將兵屯虎檻。時玄謨未發，前鋒凡十軍，絡繹繼至。每夜各立姓號，不相稟受。攸之謂諸將曰：「今眾軍姓號不同，若有耕夫、漁父夜相呵叱，便致駭亂，取敗之道也。請就一軍取號。」眾鹹從之。

鄧琬稱說符瑞，詐稱受路太后璽書，帥將佐上尊於晉安王子勳。乙未，子勳即皇帝位於尋陽，改元義嘉。以安陸王子綏為司徒、揚州刺史；尋陽王子房、臨海王子頊並加開府儀同三司；以鄧琬為尚書右僕射，張悅為吏部尚書，袁顗加尚書左僕射；自餘將佐及諸州郡，除官進爵號各有差。

丙申，以征虜司馬申令孫為徐州刺史。令孫，坦之子也。置司州於義陽，以義陽內史龐孟虯為司州刺史。

徐州刺史薛安都、冀州刺史清河崔道固皆舉兵應尋陽。上徵兵於青州刺史沈文秀，文秀遣其將平原劉彌之等將兵赴建康。會薛安都遣使邀文秀，文秀更令彌之等應安都。濟陰太守申闡據睢陵應建康，安都遣其從子直閣將軍索兒、太原太守清河傅靈越等攻之。闡，令孫之弟也。安都婿裴祖隆守下邳，劉彌之至下邳，更以所領應建康，襲擊祖隆。祖隆兵敗，與征北參軍垣崇祖奔彭城。崇祖，護之之從子也。彌之族人北海太守懷恭、從子善明皆舉兵以應彌之，薛索兒聞之，釋睢陵，引兵擊彌之。彌之戰敗，走保北海。申令孫進據淮陽，請降於索兒。龐孟虯亦不受命，舉兵應尋陽。

帝召尋陽王長史行會稽郡事孔覬為太子詹事，以平西司馬庾業代之；又遣都水使者孔璪入東慰勞。璪說凱以「建康虛弱，不如擁五郡以應袁、鄧。」覬遂發兵，馳檄奉尋陽。吳郡太守顧琛、吳興太守王曇生、義興太守劉延熙、晉陵太守袁標皆據郡應之。上又以庾業代延熙為義興，業至長塘湖，即與延熙合。

益州刺史蕭惠開，聞晉安王子勳舉兵，集將佐謂之曰：「湘東，太祖之昭；晉安，世祖之穆；其於當璧，並無不可。但景和雖昏，本是世祖之嗣；不任社稷，其次猶多。吾荷世祖之眷，當推奉九江。」乃遣巴郡太守費欣壽將五千人東下。於是湘州行事何慧文、廣州刺史袁曇遠、梁州刺史柳元怙、山陽太守程天祚皆附於子勳。元怙，元景之從兄也。

是歲，四方貢計皆歸尋陽，朝廷所保，唯丹陽、淮南等數郡，其間諸縣或應子勳。東兵已至永世，宮省危懼。上集群臣以謀成敗。蔡興宗曰：「今普天同叛，人有異志。宜鎮之以靜，至信待人。叛者親戚布在宮省，若繩之以法，則士崩立至，宜明罪不相及之義。物情既定，人有戰心，六軍精勇，器甲犀利，以待不習之兵，其勢相萬耳。願陛下勿憂。」上善之。

建武司馬劉順說豫州刺史殷琰使應尋陽，琰以家在建康，未許。右衛將軍柳光世自省內出奔彭城，過壽陽，言建康必不能守。琰信之，且素無部曲，為土豪前右軍參軍杜叔寶等所制，不得已而從之。琰以叔寶為長史，內外軍事，皆叔寶專之。上謂蔡興宗曰：「諸處未平，殷琰已復同逆；頃日人情雲何？事當濟不？」興宗曰：「逆之與順，臣無以辨。今商旅斷絕，米甚豐賤，四方雲合，而人情更安。以此卜之，清蕩可必。但臣之所憂，更在事後，猶羊公言：『既平之後，方當勞聖慮耳。』」上曰：「誠如卿言。」上知琰附尋陽非本意，乃更厚撫其家以招之。

汝南、新蔡二郡太守周矜起兵於懸瓠以應建康。袁顗誘矜司馬汝南常珍奇執矜，斬之，以珍奇代為太守。

上使冗從僕射垣榮祖還徐州說薛安都，安都曰：「今京都無百里地，不論攻圍取勝，自可拍手笑殺；且我不欲負孝武。」榮祖曰：「孝武之行，足致餘殃，今雖天下雷同，正是速死，無能為也。」安都不從，因留榮祖使為將。榮祖，崇祖之從父兄也。

兗州刺史殷孝祖之甥司法參軍穎川葛僧韶，請殷孝祖入朝，上遣之。時薛索兒屯據津逕，僧韶間行得至，說孝祖曰：「景和凶狂，開闢未有；朝野危極，假命漏刻。主上夷山翦暴，更造天地，國亂朝危，宜立長君。而群迷相煽，構造無端，貪利幼弱，競懷希望。使天道助逆，群凶事申，則主幼時艱，權柄不一，兵難互起，豈有自容之地！舅少有立功之志，若能控濟主勇，還奉朝廷，非唯匡主靜亂，乃可以垂名竹帛。」孝祖具問朝廷消息，僧韶隨方酬譬，並陳兵甲精強，主上欲委以前驅之任。孝祖即日委妻子於瑕丘，帥文武二千人，隨僧韶還建康。時四方皆附尋陽，朝廷唯保丹陽一郡；而永世令孔景宣復叛，義興兵垂至延陵，內外憂危，鹹欲奔散。孝祖忽至，眾力不少，並傖楚壯士，人情大安。甲辰，進孝祖號撫軍將軍，假節、督前鋒諸軍事，遣向虎檻，寵賚甚厚。

初，上遣東平畢眾敬詣兗州募人，至彭城，薛安都以利害說之，矯上命以眾敬行兗州事，眾敬從之。殷孝祖使司馬劉文石守瑕丘，眾敬引兵擊殺之。安都素與孝祖有隙，使眾敬殺孝祖諸子。州境皆附之，唯東平太守申纂據無鹽，不從。纂，鐘之曾孫也。

丙午，上親總兵，出頓中堂。辛亥，以山陽王休祐為豫州刺史，督輔國將軍彭城劉勉、寧朔將軍廣陵呂安國等諸軍西討殷琰。巴陵王休若督建威將軍吳興沈懷明、尚書張永、輔國將軍蕭道成等諸軍東討孔凱。時將士多東方人，父兄子弟皆已附凱。上因送軍，普加宣示曰：「朕方務德簡刑，使父子兄弟罪不相及，助順同逆者，一以所從為斷。卿等當深達此懷，勿以親戚為慮也。」眾於是大悅。凡叛者親黨在建康者，皆使居職如故。

壬子，路太后殂。

孔覬遣其孫曇瓘等軍於晉陵九里，部陳甚盛。沈懷明至奔牛，所令寡弱，乃築壘自固。張永至曲阿，未知懷明安否；百姓驚擾，永退還延陵，就巴陵王休若，諸將帥鹹勸休若退保破岡。其日，大寒，風雪甚猛，塘埭決壞，眾無固心。休若宣令：「敢有言退者斬！」眾小定，乃築壘息甲。尋得懷明書，賊定未進，軍主劉亮又至，兵力轉盛，人情乃安。亮，懷慎之從孫也。

殿中御史吳喜以主書事世祖，稍遷至河東太守。至是，請得精兵三百，致死於東。上假喜建武將軍，簡羽林勇士配之。議者以「喜刀筆主者，未嘗為將，不可遣。」中書舍人巢尚之曰：「喜昔隨沈慶之，屢經軍旅，性既勇決，又習戰陳；若能任之，必有成績。諸人紛紜，皆是不別才耳。」乃遣之。喜先時數奉使東吳，性寬厚，所至人並懷之。百姓聞吳河東來，皆望風降散，故喜所至克捷。

永世人徐崇之攻孔景宣，斬之，喜版崇之領縣事。喜至國山，遇東軍，進擊，大破之。自國山進屯吳城，劉延熙遣其將楊玄等拒戰。喜兵力甚弱，玄等眾盛。喜奮擊，斬之，進逼義興。延熙柵斷長橋，保郡自守，喜築壘與之相持。

庾業於長塘湖口夾岸築城，有眾七千人，與延熙遙相應接。沈懷明、張永與晉陵軍相持，久不決。外監朱幼舉司徒參軍督護任農夫驍果有膽力，上以四百人配之，使助東討。農夫自延陵出長塘，農夫馳往攻之，力戰，大破之，庾業棄城走義興。農夫收其船仗，進向義興，助吳喜。二月，己未朔，喜渡水攻郡城，分兵擊諸壘，登高指麾，若令四面俱進者。義興人大懼，諸壘皆潰。延熙赴水死，遂克義興。

魏丞相太原王乙渾專制朝權，多所誅殺。安遠將軍賈秀掌吏曹事，渾屢言於秀，為其妻求稱公主，秀曰：「公主豈庶姓所宜稱！秀寧取死今日，不可取笑後世！」渾怒，罵曰：「老奴官，慳！」會侍中拓跋丕告渾謀反，庚申，馮太后收渾，誅之。秀，彝之子；丕，烈帝之玄孫也。太后臨朝稱制，引中書令高允、中書侍郎漁陽高閭及賈秀共參大政。

沈懷明、張永、蕭道成等軍於九里西，與東軍相持。東軍聞義興敗，皆震恐。上遣積射將軍濟陽江方興、御史王道隆至晉陵視東軍形勢。孔凱將孫曇扞、程扞宗等列五城，互相連帶。扞宗城猶未固，王道隆與諸將謀曰：「扞宗城既未立，可以藉手，上副聖旨，下成眾氣。」辛酉，道隆帥所領急攻，拔之，斬扞宗首。永等因乘勝進擊曇瓘等，壬戌，曇瓘等兵敗，與袁村俱棄城走，遂克晉陵。

吳喜軍至義鄉。孔璪屯吳興南亭，太守王曇生詣璪計事；聞台軍已近，璪大懼，墮床，曰：「懸賞所購，唯我而已；今不遽走，將為人擒！」遂與曇生奔錢唐。喜入吳興，任農夫引兵向吳郡，顧琛棄郡奔會稽。上以四郡既平，乃留吳喜使統沈懷明等諸將東擊會稽，召張永等北擊彭城，江方興等南擊尋陽。

以吏部尚書蔡興宗為左僕射，侍中褚淵為吏部尚書。

丁卯，吳喜至錢唐，孔璪、王曇生奔浙東。喜遣強弩將軍任農夫等引兵向黃山浦；東軍據岸結寨，農夫等擊破之。喜自柳浦渡，取西陵，擊斬庚業。會稽人大懼，將士多奔亡，孔凱不能制。戊寅，上虞令王晏起兵攻郡，凱逃奔脊山；車騎從事中郎張綏封府庫以待吳喜。己卯，王晏入城，殺綏，執尋陽王子房於別署。縱兵大掠，府庫皆空；獲孔璪，殺之。庚辰，脊山民縛孔凱送晏，晏謂之曰：「此事孔璪所為，無預卿事，可作首辭，當相為申上。」凱曰：「江東處分，莫不由身；委罪求活，便是君輩行意耳。」晏乃斬之。顧琛、王曇生、袁標等詣吳喜歸罪，喜皆宥之。東軍主凡七十六人，於陳斬十七人，其餘皆原宥。

薛索兒攻申闡，久不下；使申令孫入睢陵說闡，闡出降，索兒並令孫殺之。

山陽王休祐在歷陽，輔國將軍劉勉進軍小峴。殷琰所署南汝陰太守裴季之以合肥來降。

鄧琬性鄙暗貪吝，既執大權，父子賣官鬻爵，使婢僕出市道販賣；酣歌博弈，日夜不休；大自矜遇，賓客到門，歷旬不得前；內事悉委褚靈嗣等三人，群小橫恣，競為威福。於是士民仇怨，內外離心。

琬遣孫沖帥龍驤將軍薛常寶、陳紹宗、焦度等兵一萬為前鋒，據赭圻。沖之於道與晉安王子勳書曰：「舟楫已辦，器械亦整，三軍踴躍，人爭效命；便欲沿流掛帆，直取白下。願速遣陶亮眾軍兼行相接，分據新亭、南州，則一麾定矣。」子勳加沖左衛將軍；以陶亮變右衛將軍，統郢、荊、湘、梁、雍五州兵合二萬人，一時俱下。陶亮本無幹略，聞建安王休仁自上，殷孝祖又至，不敢進，屯軍鵲洲。

殷孝祖負其誠節，陵轢諸將，台軍有父子兄弟在南者，孝祖悉欲推治。由是人情乖離，莫樂為用。寧朔將軍沈攸之，內撫將士，外諧群帥，眾並賴之。孝祖每戰，常以鼓蓋自隨，軍中人相謂：「殷統軍可謂死將矣！今與賊交鋒，而以羽儀自標顯，若善射者十人共射之，欲不斃，得乎？」三月，庚寅，眾軍水陸並進，攻赭圻；陶亮等引兵救之，孝祖於陳為流矢所中，死。軍主范潛帥五百人降於亮。人情震駭，並謂沈攸之宜代孝祖為統。

時建安王休仁屯虎檻，遣寧朔將軍江方興、龍驤將軍襄陽劉靈遺各將三千人赴赭圻。攸之以為孝祖既死，亮等有乘勝之心，明日若不更攻，則示之以弱。方興各位相亞，必不為己下；軍政不壹，致敗之由也。乃帥諸軍主詣方興曰：「今四方並反，國家所保，無復百里之地。唯有殷孝祖為朝廷所委賴，鋒鏑裁交，輿屍而反，文武喪氣，朝野危心。事之濟否，唯在時旦一戰；戰若不捷，則大事去矣。詰朝之事，諸人或謂吾應統之，自卜懦薄，幹略不如卿。今輒相推為統，但當相與戮力耳。」方興甚悅，許諾。攸之既出，諸軍主並尤之，攸之曰：「吾本以濟國活家，豈計此之升降！且我能下彼，彼必不能下我。共濟艱難，豈可自措同異也！」孫沖之謂陶亮曰：「孝祖梟將，一戰便死，天下事定矣，不須復戰，便當直取京都。」亮不從。

辛卯，方興帥諸軍進戰，建安王休仁又遣軍主郭季之、步兵校尉杜幼文、屯騎校尉垣恭祖、龍驤將軍濟地頓生京兆段佛榮等三萬人往會戰，自寅及午，大破之，追奔至姥山而還。幼文，驥之子也。

孫沖子於湖、白口築二城，軍主竟陵張興世攻拔之。

壬辰，詔以沈攸之為輔國將軍、假節，代殷孝祖督前鋒諸軍事。

陶亮聞湖、白二城不守，大懼，急召孫沖之還鵲尾，留薛常寶等守赭圻；先於姥山及諸岡分立營寨，亦悉散還，共保濃湖。

時軍旅大起，國用不足，募民上錢穀者，賜荒縣、荒郡，或五品至三品散官有差。

軍中食少，建安王休仁撫循將士，均其豐儉，吊死問傷，身親隱恤；故十萬之眾，莫有離心。

鄧琬遣其豫州刺史劉胡帥眾三萬、鐵騎二千，東屯鵲尾，並舊兵凡十餘萬。胡，宿將，勇健多權略，屢有戰功，將士畏之。司徒中兵參軍冠軍蔡那，子弟在襄陽，胡每戰，懸之城外；那進戰不顧。吳喜既定三吳，帥所領五千人，並運資實，至於赭圻。

薛索兒將馬步萬餘人自睢陵渡淮，進逼青、冀二州刺史張永營。丙申，詔南徐州刺史桂陽王休范統北討諸軍事，進據廣陵；又詔蕭道成將兵救永。

戊戌，尋陽王子房至建康，上宥之，貶爵為松滋侯。

庚子，魏以陝西王源賀為太尉。

上遣寧朔將軍劉懷珍帥龍驤將軍王敬則等步騎五千，助劉勉討壽陽，斬廬江太守劉道蔚。懷珍，善明之從子也。

中書舍人戴明寶啟上，遣軍主竟陵黃回募兵擊斬尋陽所署馬頭太守王廣元。

前奉朝請壽陽鄭黑，起兵於淮上以應建康，東扞殷琰，西拒常珍奇；乙巳，以黑為司州刺史。

殷琰將劉順、柳倫、皇甫道烈、龐天生等馬步八千人東據宛唐；劉勉帥眾軍並進，去順數里立營。時琰所遣諸軍，並受順節度，而以皇甫道烈土豪，柳倫台之所遣，順本卑微，唯不使經督二軍。勉始至，塹壘未立；順欲擊之，道烈，倫不同，順不能獨進，乃止。勉營既立，不可復攻，因相持守。

壬子，斷新錢，專用古錢。

沈攸之帥諸軍圍赭圻。薛常寶等糧盡，告劉胡求救；胡以囊盛米，系流查及船腹，陽覆船，順風流下以餉之。沈攸之疑其有異，遣人取船及流查，大得囊米。丙辰，劉胡帥步卒一萬，夜，斫山開道，以布囊運米餉赭圻。平旦，至城下，猶隔小塹，未能入。沈攸之帥諸軍邀之，殊死戰，胡眾大敗，捨糧棄甲，緣山走，斬獲甚眾。胡被瘡，僅得還營。常寶等惶懼，夏，四月，辛酉，開城突圍，走還胡軍。攸之拔赭圻城，斬其寧朔將軍沈懷寶等，納降數千人。陳紹宗單舸奔鵲尾。建安王休仁自虎檻進屯赭圻。

劉胡等兵猶盛。上欲綏慰人情，遣吏部尚書褚淵至虎檻，選用將士。時以軍功除官者眾，版不能供，始用黃紙。

鄧琬以晉安王子勳之命，征袁顗下尋陽，顗悉雍州之眾馳下。琬以黃門侍郎劉道憲行荊州事。侍中孔道存行雍州事。上庸太守柳世隆乘虛襲襄陽，不克。世隆，元景之弟子也。

散騎侍郎明僧暠為青州刺史。平原、樂安二郡太守王玄默據琅邪，清河、廣川二郡太守王玄邈據盤陽城，高陽、勃海二郡太守劉乘民據臨濟城，並起兵以應建康。玄邈，玄謨之從弟；乘民，彌之之從子也。沈文秀遣軍主解彥士攻北海，拔之，殺劉彌之。乘民從弟伯宗，合帥鄉黨，復取北海，因引兵向青州所治東陽城。文秀拒之，伯宗戰死。僧暠、玄默、玄邈、乘民合兵攻東陽城，每戰，輒為文秀所破，離而復合，如此者十餘，卒不能克。

杜淑寶謂台軍住歷陽，不能遽進；及劉勉等至，上下震恐。劉順等始行，唯繼一月糧，既與勉久相持，糧盡。叔寶發車千五百乘，載米餉順，自將五千精兵送之。呂安國聞之，言於劉勉曰：「順精甲八千，而我眾不能居半。相持既久，強弱勢殊，更復推遷，則無以自立。所賴者，彼糧行竭，我食有餘耳。若使叔寶米至，非唯難可復圖，我亦不能持久。今唯有間道襲其米車，出彼不意，若能制之，當不戰走矣。」勉以為然，以疲弱守營，簡精兵千人配安國及龍驤將軍黃回，使從間道出順後，於橫塘抄之。

安國始行，繼二日熟食；食盡，叔寶不至，將士欲還，安國曰：「卿等旦已一食。今晚米車不容不至；若其不至，夜去不晚。」叔寶果至，以米車為函箱陳，叔寶於外為遊軍。幢主楊促懷將五百人居前，安國、回等擊斬之，及其士卒皆盡。叔寶至，回欲乘勝擊之，安國曰：「彼將自走，不假復擊。」退三十里，止宿。夜遣騎參候，叔寶果棄米車走。安國復夜往燒米車，驅牛二千餘頭而還。

五月，丁亥朔，夜，劉順眾潰，順走淮西就常珍奇。於是劉勉鼓行，進向壽陽。叔寶斂居民及散卒，嬰城自守；勉與諸軍分營城外。

山陽王休祐與殷琰書，為陳利害，上又遣御史王道隆繼詔宥琰罪。勉與琰書，並以琰兄瑗子邈書與之。琰與叔寶等皆有降意，而眾心不壹，復嬰城固守。

弋陽西山蠻田益之起兵應建康，詔以益之為輔國將軍。督弋陽西山事。壬辰，以輔國將軍沈攸之為雍州刺史。丁未，以尚書左僕射王景文為中軍將軍。庚戌，以寧朔將軍劉乘民為冀州刺史。

甲寅，葬昭太后修寧陵。

張永、蕭道成等與薛索兒戰，大破之，索兒退保石樑；食盡而潰，走向樂平，為申令孫子孝叔所斬。薛安都子道智走向合肥，詣裴季之降。傅靈越走至淮西，武衛將軍沛郡王廣之生獲之，送詣勉。勉詰其叛逆，靈越曰：「九州唱義，豈獨在我！薛公不能專任智勇，委付子侄，此其所以敗也。人生歸於一死，實無面求活。」送詣建康。上欲赦之，靈越辭終不改，乃殺之。

鄧琬以劉胡與沈攸之等相持，久不決，乃加袁顗督征討諸軍事。六月，甲戌，顗帥樓船千艘，戰士二萬，來入鵲尾。顗本無將略，性又怯橈，在軍中未嘗戎服，語不及戰陳，唯賦詩談義而已，不復撫接諸將；劉胡每論事，酬對甚簡。由此大失人情，胡常切齒恚恨。胡以南運米未至，軍士匱乏，就顗借襄陽之資，顗不許，曰：「都下兩宅未成，方應經理。」又信往來之言，雲「建康米貴，斗至數百」，以為將不攻自潰，擁甲以待之。

田益之帥蠻眾萬餘人圍義陽，鄧琬使司州刺史龐孟虯帥精兵五千救之，益之不戰潰去。

安成太守劉襲，始安內史王識之，建安內史趙道生，並舉郡來降。襲，道憐之孫也。

蕭道成世子賾為南康贛令，鄧琬遣使收系之。門客蘭陵桓康擔賾妻裴氏及其子長懋、子良逃於山中，與賾族人蕭欣祖等結客得百餘人，攻郡，破獄出賾。南康相沈肅之帥將吏追賾，賾與戰，擒之。賾自號寧朔將軍，據郡起兵，與劉襲等相應。琬以中護軍殷孚為豫章太守，督上流五郡以防襲等。

衡陽內史王應之起兵應建康，襲擊湘州行事何慧文於長沙。應之與慧文捨軍身戰，斫慧文八創，慧文斫應之斷足。殺之。

始興人劉嗣祖等據郡起兵應建康，廣州刺史袁曇遠遣其將李萬周等討之。嗣祖誑萬周雲「尋陽已平」。萬周還襲番禺，擒曇遠，斬之。上以萬周行廣州事。

初，武都王楊元和治白水，微弱不能自立，棄國奔魏。元和從弟僧嗣復自立，屯葭蘆。費欣壽至巴東，巴東人任叔兒據白帝，自號輔國將軍，擊欣壽，斬之，叔兒遂阻守三峽。蕭惠開復遣治中程法度將兵三千出梁州，楊僧嗣帥群氐斷其道，間使以聞。秋，七月，丁酉，以僧嗣為北秦州刺史、武都王。

諸軍與袁顗相拒於濃湖，久未決。龍驤將軍張興世建議曰：「賊據上流，兵強地勝。我雖持之有餘，而制之不足。若以奇兵數千潛出其上，因險而壁，見利而動，使其首尾周遑，進退疑阻，中流既梗，糧運自艱，此制賊之奇也。錢溪江岸最狹，去大軍不遠，下臨洄洑，船下必來泊岸，又有橫浦可以藏船，千人守險，萬人不能過。衝要之地，莫出於此。」沈攸之、吳喜並贊其策。會龐孟虯引兵來助殷琰，劉勉遣使求援甚急，建安王休仁欲遣興世救之。沈攸之曰：「孟虯蟻聚，必無能為，遣別將馬步數千，足以相制。興世之行，是安危大機。必不可輟。」乃遣段佛榮將兵救勉，而選戰士七千、輕舸二百配興世。

興世帥其眾溯流稍上，尋復退歸，如是者累日。劉胡聞之，笑曰：「我尚不敢越彼下取揚州，張興世何物人，欲輕據我上！」不為之備。一夕，四更，值便風，興世舉帆直前，渡湖、白，過鵲尾。胡既覺，乃遣其將胡靈秀將兵於東岸翼之而進。戊戌夕，興世宿景洪浦，靈秀亦留。興世潛遣其將黃道標帥七十舸徑趣錢溪，立營寨；己亥，興世引兵進據之，靈秀不能禁。庚子，劉胡自將水步二十六軍來攻錢溪。將士欲迎擊據之，興世禁之曰：「賊來尚遠，氣盛而矢驟；驟既易盡，盛亦易衰，不如待之。」令將士治城如故。俄而胡來轉近，船入洄洑；興世命壽寂之、任農夫帥壯士數百擊之，眾軍相繼並進，胡敗走，斬首數百，胡收兵而下。時興世城寨未固，建安王休仁慮袁覬並力更攻錢溪，欲分其勢。辛丑，命沈攸之、吳喜等以皮艦進攻濃湖，斬獲千數。是日，劉胡帥步卒二萬、鐵馬一千，欲更攻興世。未至錢溪數十里，袁覬以濃湖之急，遽追之，錢溪城由此得立。胡遣人傳唱「錢溪已平」，眾並懼，沈攸之曰：「不然。若錢溪實敗，萬人中應有一人逃亡得還者；必是彼戰失利，唱空聲以惑眾耳。」勒軍中不得妄動；錢溪捷報尋至。攸之以錢溪所送胡軍耳鼻示濃湖，袁覬駭懼。攸之日幕引歸。

龍驤將軍劉道符攻山陽，程天祚請降。

龐孟虯進至弋陽，劉勉遣呂安國等迎擊於蓼潭，大破之，孟虯走向義陽。王玄謨之子曇善起兵據義陽以應建康，孟虯走死蠻中。

劉胡遣輔國將軍薛道標襲合肥，殺汝陰太守裴季，劉勉遣輔國將軍垣閎擊之。閎，閬之弟；道標，安都之子也。

淮西人鄭叔舉起兵擊常珍奇以應鄭黑；辛亥，以叔舉為北豫州刺史。崔道固為土人所攻，閉門自守。上遣使宣慰，道固請降。甲寅，復以道固為徐州刺史。

八月，皇甫道烈等聞龐孟虯，並開門出降。

張興世既據錢溪，濃湖軍乏食。鄧琬大送資糧，畏興世，不敢進。劉胡帥輕舸四百，由鵲頭內路欲攻錢溪，既而謂長史王念叔：「吾少習步戰，未閒水鬥。若步戰，恆在數萬人中；水戰在一舸之上，舸舸各進，不複相關，正在三十人中，此非萬全之計，吾不為也。」乃托瘧疾，住鵲頭不進，遣龍驤將軍陳慶將三百舸向錢溪，戒慶：「不須戰。張興世吾之所悉，自當走耳。」陳慶至錢溪，軍於梅根。

胡遣別將王起將百舸攻興世，興世擊起，大破之。胡帥其餘舸馳還，謂顗曰：「興世營寨已立，不可猝攻；昨日小戰，未足為損。陳慶已與南陵、大雷諸軍共遏其上，大軍在此，鵲頭諸將又斷其下流；已墮圍中，不足復慮。」覬怒胡不戰，謂曰：「糧運鯁塞，當如此何？」胡曰：「彼尚得溯流越我而上，此運何以不得沿流越彼而下邪！」乃遣安北府司馬沈仲玉將千人步趣南陵迎糧。

仲玉至南陵，載米三十萬斛，錢布數十舫，豎榜為城，規欲突過。行至貴口，不敢進，遣間信報胡，令遣重軍援接。張興世遣壽寂之、任農夫等將三千人至貴口擊之，仲玉走還顗營，悉虜其資實；胡眾駭懼，胡將張喜來降。

鎮東中兵參軍劉亮進兵逼胡營，胡不能制。袁顗懼曰：「賊入人肝脾裡，何由得活！」胡陰謀遁去，己卯，誑覬云：「欲更帥步騎二萬，上取錢溪，兼下大雷餘運。」令覬悉選馬配之。其日，胡委覬去，逕趣梅根。先令薛常寶辦船，悉發南陵諸軍，燒大雷諸城而走。至夜，覬方知之，大怒，罵曰：「今年為小子所誤！」呼取常所乘善馬「飛燕」謂其眾曰：「我當自出追之！」因亦走。

庚辰，建安王休仁勒兵入覬營，納降卒十萬，遣沈攸之等追顗。顗走至鵲頭，與戍主薛伯珍並所領數千人偕去，欲向尋陽。夜，止山間，殺馬以勞將士，顧謂伯珍曰：「我非不能死；且欲一至尋陽，謝罪主上，然後自刎耳。」因慷慨叱左右索節，無復應者。及旦，伯珍請屏人言事，遂斬顗首，詣錢溪馬軍主襄陽俞湛之。湛之因斬伯珍，並送首以為己功。

劉胡帥二萬人向尋陽，詐晉安王子勳云：「袁覬已降，軍皆散，唯己帥所領獨返；宜速處分，為一戰之資。當停據湓城，誓死不貳。」乃於江外夜趣沔口。

鄧琬聞胡去，憂惶無計，呼中書舍人褚靈嗣等謀之，並不知所出。張悅詐稱疾，呼琬計事，令左右伏甲帳後，戒之：「若聞索酒，便出。」琬既至，悅曰：「卿首唱此謀，今事已急，計將安出！」琬曰：「正當斬晉安王，封府庫，以謝罪耳。」悅曰：「寧可賣殿下求活邪！」因呼酒。子洵提刀出，斬琬。中書舍人潘欣之聞琬死，勒兵而至。悅使人語之曰：「鄧琬謀反，今已梟戮。」欣之乃還。取琬子，並殺之。悅因單舸繼琬首馳下，詣建安王休仁降。

尋陽亂。蔡那之子道淵在尋陽被系作部，脫鎖入城，執子勳，囚之。沈攸之等諸軍至尋陽，斬晉安王子勳，傳首建康，時年十一。

初，鄧琬遣臨川內史張淹自鄱陽嶠道入三吳，軍於上饒，聞劉胡敗，軍副鄱陽太守費曄斬淹以降。淹，暢之子也。

廢帝之世，衣冠懼禍，鹹欲遠出。至是流離外難，百不一存，眾乃服蔡興宗之先見。

九月，壬辰，以山陽王休祐為荊州刺史。

癸巳，解嚴，大赦。

庚子，司徒休仁至尋陽，遣吳喜、張興世向荊州，沈懷明向郢州，劉亮及寧朔將軍南陽張敬兒向雍州，孫超之向湘州，沈思仁、任農夫向豫章，平定餘寇。

劉胡逃至石城，捕得，斬之。郢州行事張沈變形為沙門，潛走，追獲，殺之。荊州行事劉道憲聞濃湖平，散兵，遣使歸罪。荊州治中宗景等勒兵入城，殺道憲，執臨海王子頊以降。孔道存知尋陽已平，遣使請降；尋聞柳世隆、劉亮當至，眾悉逃潰，道存及三子皆自殺。上以何慧文才兼將吏，使吳喜宣旨赦之。慧文曰：「既陷逆節，手害忠義，何面見天下之士！」遂自殺。安陸王子綏、臨海王子頊、邵陵王子無並賜死，劉順及餘黨在荊州者皆伏誅。詔追贈諸死節之臣，及封賞有功者各有差。

己酉，魏初立郡學，置博士、助教、生員，從中書令高允、相州刺史李言斤之請也。言斤，崇之子也。

上既誅晉安王子勳等，待世祖諸子猶如平日。司徒休仁還自尋陽，言於上曰：「松滋侯兄弟尚在，將來非社稷計，宜早為之所。」冬，十月，乙卯，松滋侯子房、永嘉王子仁、始安王子真、淮南王子孟、南平王子產、廬陵王子輿、子趨、子期、東平王子嗣、子悅並賜死，及鎮北咨議參軍路休之、司徒從事中郎路茂之、兗州刺史劉祗、中書舍人嚴龍皆坐誅。世祖二十八子於此盡矣。祗，義欣之子也。

劉勉圍壽陽，垣閎攻合肥，俱未下。勉患之，召諸將會議。馬隊主王廣之曰：「得將軍所乘馬，判能平合肥。」幢主皇甫肅怒曰：「廣之敢奪節下馬，可斬！」勉笑曰：「觀其意，必能立功。」即推鞍下馬與之。廣之往攻合肥，三日，克之；薛道標突圍奔淮西歸常珍奇，勉擢廣之為軍主。廣之謂肅曰：「節下若從卿言，何以平賊！卿不賞才，乃至於此！」肅有學術，及勉卒，更依廣之，廣之薦於齊世祖為東海太守。

沈靈寶自廬江引兵攻晉熙，晉熙太守閻湛之棄城走。

徐州刺史薛安都、益州刺蕭惠開、梁州刺史柳元怙、兗州刺史畢眾敬、豫章太守殷孚、汝南太守常珍奇，並遣使乞降。上以南方已平，欲示威淮北，乙亥，命鎮軍將軍張永、中領軍沈攸之將甲士五萬迎薛安都。蔡興宗曰：「安都歸順，此誠非虛，正須單使尺書。今以重兵迎之，勢必疑懼；或能招引北虜，為患方深。若以叛臣罪重，不可不誅，則向之所宥亦已多矣。況安都外據大鎮，密邇邊陲，地險兵強，攻圍難克，考之國計，尤宜馴養；如其外叛，將為朝廷旰食之憂。」上不從，謂征北司馬行南徐州事蕭道成曰：「吾今因此北討，卿意以為何如？」對曰：「安都狡猾有餘，今以兵逼之，恐非國之利。」上曰：「諸軍猛銳，何往不克！卿勿多言！」安都聞大兵北上，懼，遣使乞降於魏，常珍奇亦以懸瓠降魏，皆請兵自救。

戊寅，立皇子昱為太子。

薛安都以其子為質於魏，魏遣鎮東大將軍代人尉元、鎮東將軍魏郡孔伯恭等帥騎一萬出東道，救彭城；鎮西大將軍西河公石、都督荊、豫、南雍州諸軍事張窮奇出西道，救懸瓠。以安都為都督徐、雍等五州諸軍事、鎮南大將軍、徐州刺史、河東公；常珍奇為平南將軍、豫州刺史、河內公。

兗州刺史申纂詐降於魏，尉元受之，而陰為之備。魏帥至無鹽，纂閉門拒守。

薛安都之召魏兵也，畢眾敬不與之同，遣使來請降；上以眾敬為兗州刺史。眾敬子元賓在建康，先坐它罪誅。眾敬聞之，怒，拔刀斫柱曰：「吾皓首唯一子，不能全，安用獨生！」十一月，壬子，魏師至瑕丘，眾敬請降於魏。尉元遣部將先據其城，眾敬悔恨，數日不食。元長驅而進，十二月，己未，軍於秺。

西河公石至上蔡，常珍奇帥文武出迎。石欲頓軍汝，北即入城，中書博士鄭羲曰：「今珍奇雖來，意未可量。不如直入其城，奪其管籥，據有府庫，制其腹心，策之全者也。」石遂策馬入城，因置酒嬉戲。羲曰：「觀珍奇之色甚不平，不可不為之力求。」乃嚴兵設備。其夕，珍奇使人燒府屋，欲為變，以石有備而止。羲，豁之曾孫也。

淮西七郡民多不願屬魏，連營南奔。魏遣建安王陸□宣慰新附民；有陷軍為奴婢者，□悉免之，新民乃悅。

乙丑，詔坐依附尋陽削官爵禁錮者，皆從原蕩，隨才銓用。

劉勉圍壽陽，自首春至於末冬，內攻外御，戰無不捷，以寬厚得將士心。尋陽既平，上使中書為詔諭殷琰，蔡興宗曰：「天下既定，是琰思過之日。陛下宜賜手詔數行以相慰引。今直中書為詔，彼必疑謂非真，非所以速清方難也。」不從。琰得詔，謂劉輒詐為之，不敢降。杜叔寶閉絕尋陽敗問，有傳者即殺之，守備益固。凡有降者，上輒送壽陽城下，使與城中人語，由是眾情離沮。

琰欲請降於魏，主簿譙郡夏侯詳說琰曰：「今日之舉，本效忠節。若社稷有奉，便當歸身朝廷，何可北面左衽乎！且今魏軍近在淮次，官軍未測吾之去就，若遣使歸款，必厚相慰納，豈止免罪而已。」琰乃使詳出見劉勉」詳說勉曰：「今城中士民知困而猶固守者，畏將軍之誅，皆欲自歸於魏。願將軍緩而赦之。則莫不相帥而至矣。」勉許諾，使詳至城下，呼城中人，諭以勉意。丙寅，琰帥將佐面縛出降，勉悉加慰撫，不戮一人。入城，約勒將士，士民貲財，秋毫無所失，壽陽人大悅。魏兵至師水，將救壽陽；聞琰已降，乃掠義陽數千人而去。久之，琰復仕至少府而卒。

蕭惠開在益州，多任刑誅，蜀人猜怨。聞費欣壽敗沒，程法度不得前，於是晉原一郡反，諸郡皆應之，合兵圍成都。城中東兵不過二千，惠開悉遣蜀人出，獨與東兵拒守。蜀人聞尋陽已平，爭欲屠城，眾至十餘萬人。惠開每遣兵出戰，未嘗不捷。

上遣其弟惠基自陸道使成都，赦惠開罪。惠基至涪，蜀人遏留惠基，不聽進。惠基帥部曲擊之，斬其渠帥，然後得前。惠開奉旨歸降，城圍得解。

上遣惠開宗人寶首自水道慰勞益州。寶首欲以平蜀為己功，更獎說蜀人，使攻惠開。於是處處蜂起，凡諸離散者一時還合，與寶首進逼成都，眾號二十萬。惠開欲擊之，將佐皆曰：「今慰勞使至而拒之，何以自明？」惠開曰：「今表啟路絕，不戰則何以得通使京師？」乃遣宋寧太守蕭惠訓等將萬兵與戰，大破之，生擒寶首，囚於成都，遣使言狀。上使執送寶首，召惠開還建康。既至，上問以舉兵狀。惠開曰：「臣唯知逆順，不識天命；且非臣不亂，非臣不平。」上釋之。

是歲，僑立兗州，治淮陰；徐州治鐘離；青、冀二州共一刺史，治郁洲，郁洲在海中，周數百里，累石為城，高八九尺，虛置郡縣，荒民無幾。

張永、沈攸之進兵逼彭城，軍於下□蓋，分遣羽林監王穆之將卒五千守輜重於武原。

魏尉元至彭城，薛安都出迎。元遣李璨與安都先入城，收其管籥；別遣孔伯恭以精甲二千安撫內外，然後入。其夜，張永攻南門，不克而退。

元不禮於薛安都，安都悔降，復謀叛魏；元知之，不果發。安都重賂元等，委罪於女婿裴祖隆而殺之。元使李璨與安都守彭城，自將兵擊張永，絕其糧道，又破王穆之於武原。穆之帥餘眾就永，元進攻之。

