
資治通鑑 第167卷
卷第一百六十七

【陳紀一】　起強圉赤奮若，盡屠維單閼，凡三年。


春，正月，辛丑，周公即天王位，柴燎告天，朝百官於露門；追尊王考文公為文王，妣為文後；大赦。封魏恭帝為宋公。以木德承魏水，行夏之時，服色尚黑。以李弼為太師，趙貴為太傅、大塚宰，獨孤信為太保、大宗伯，中山公護為大司馬。

詔以王琳為司空、驃騎大將軍，以尚書右僕射王通為左僕射。

周王祀圜丘，自謂先世出於神農，以神農配二丘，始祖獻侯配南北郊，文王配明堂，廟號太祖。癸卯，祀方丘。甲辰，祭大社。除市門稅。乙巳，享太廟，仍用鄭玄義，立太祖與二昭、二穆為五廟，其有德者別為祧廟，不毀。辛亥，祀南郊。壬子，立王后元氏。後，魏文帝之女晉安公主也。

齊南安城主馮顯請降於周，周柱國宇文貴使豐州刺史太原郭彥將兵迎之，遂據南安。

吐谷渾為寇於周，攻涼、鄯、河三州。秦州都督遣渭州刺史於翼赴援，翼不從。僚屬鹹以為言，翼曰：「攻取之術，非夷俗所長。此寇之來，不過抄掠邊牧耳。掠而無獲，勢將自走。勞師以往，必無所及。翼揣之已了，幸勿復言。」數日，問至，果如翼所策。

初，梁世祖以始興郡為東衡州，以歐陽頠為刺史。久之，徙頠為郢州刺史，蕭勃留頠不遣。世祖以王琳代勃為廣州刺史，勃遣其將孫蕩監廣州，盡帥所部屯始興以避之。頠別據一城，不往謁，閉門自守。勃怒，遣兵襲之，盡取其貨財馬仗；尋赦之，使復其所，與之結盟。江陵陷，頠遂事勃。二月，庚午，勃起兵於廣州，遣頠及其將傅泰、蕭孜為前軍。孜，勃之從子也。南江州刺史余孝頃以兵會之。詔平西將軍周文育帥諸軍討之。

癸酉，周王朝日於東郊；戊寅，祭太社。

周楚公趙貴、衛公獨孤信故皆與太祖等夷，及晉公護專政，皆怏怏不服。貴謀殺護，信止之；開府儀同三司宇文盛告之。丁亥，貴入朝，護執而殺之，免信官。

領軍將軍徐度出東關侵齊，戊子，至合肥，燒齊船三千艘。

歐陽頠等出南康。頠屯豫章之苦竹灘，傅泰據蹠口城，余孝頃遣其弟孝勵守郡城，自出豫章據石頭。巴山太守熊曇朗誘頠共襲高州刺史黃法□；又語法□，約共破頠，且曰：「事捷，與我馬仗。」遂出軍，與頠俱進。至法□城下，曇朗陽敗走，法□乘之，頠失援而走，曇朗取其馬仗，歸於巴山。周文育軍少船，余孝頃有船在上牢，文育遣軍主焦僧度襲之，盡取以歸，仍於豫章立柵。軍中食盡，諸將欲退。文育不許，使人間行遺周迪書，約為兄弟。迪得書甚喜，許饋以糧。於是文育分遣老弱乘故船沿流俱下，燒豫章柵，偽若遁去者。孝頃望之，大喜，不復設備。文育由間道兼行，據芊韶，芊韶上流則歐陽頠、蕭孜，下流則傅泰、余孝頃營，文育據其中間，築城饗士，頠等大駭。頠退入泥溪，文育遣嚴威將軍周鐵虎等襲頠，癸巳，擒之。文育盛陳兵甲，與頠乘舟而宴，巡蹠口城下，使其將丁法洪攻泰，擒之，孜、孝頃退走。

甲午，周以於謹為太傅，大宗伯侯莫陳崇為太保，晉公護為大塚宰，柱國武川賀蘭祥為大司馬，高陽公達奚武為大司寇。

周人殺魏恭帝。

三月，庚子，周文育送歐陽頠、傅泰於建康。丞相霸先與頠有舊，釋而厚待之。

周晉公護以趙景公獨孤信名重，不欲顯誅之，己酉，逼令自殺。

甲辰，以司空王琳為湘、郢二州刺史。

曲江侯勃在南康，聞歐陽頠等敗，軍中忷懼。甲寅，德州刺史陳法武、前衡州刺史譚世遠攻勃，殺之。

夏，四月，己卯，鑄四柱錢，一當二十。

齊遣使請和。

壬午，周王謁成陵；乙酉，還宮。

齊以太師斛律金為右丞相，前大將軍可朱渾道元為太傅，開府儀同三司賀拔仁為太保，尚書令常山王演為司空，錄尚書事長廣王湛為尚書令，右僕射楊愔為左僕射，仍加開府儀同三司。並省尚書右僕射崔暹為左僕射，主黨王渙錄尚書事。

丁亥，周王享太廟。

壬辰，改四柱錢一當十；丙申，復閉細錢。

故曲江侯勃主帥蘭敳襲殺譚世遠，軍主夏侯明徹殺敳，持勃首降。勃故記室李賀藏奉懷安侯任據廣州。蕭孜、余孝頃猶據石頭，為兩城，各居其一，多設船艦，夾水而陳。丞相霸先遣平南將軍侯安都助周文育擊之。戊戌，安都潛師夜燒其船艦，文育帥水軍、安都帥步騎進攻之；蕭孜出降，孝頃逃歸新吳，文育等引兵還。丞相霸先以歐陽頠聲著南土，復以頠為衡州刺史，使討嶺南。未至，其子紇已克始興，頠至嶺南，諸郡皆降，遂克廣州，嶺南悉平。

周儀同三司齊軌謂御正中大夫薛善曰：「軍國之政，當歸天子，何得猶在權門！」善以告晉公護，護殺之，以善為中外府司馬。

五月，戊辰，余孝頃遣使詣丞相府乞降。

王琳既不就征，大治舟艦，將攻陳霸先；六月，戊寅，霸先以開府儀同三司侯安都為西道都督，周文育為南道都督，將舟師二萬會武昌以擊之。

秋，七月，辛亥，周王享太廟。

河南、北大蝗。齊主問於魏郡丞崔叔瓚曰：「何故致蝗？」對曰：「《五行志》：土功不時，蝗蟲為災。今外築長城，內興三台，殆以此乎！」齊主大怒，使左右毆之，擢其發，以溷沃其頭，曳足以出。叔瓚，季舒之兄也。

八月，丁卯，周人歸梁世祖之柩及諸將家屬千餘人於王琳。

戊辰，周王祭太社。

甲午，進丞相霸先位太傅，加黃鉞、殊禮，贊拜不名。九月，辛丑，進丞相為相國，總百揆，封陳公，備九錫，陳國置百司。

周孝愍帝性剛果，惡晉公護之專權。司會李植自太祖時為相府司錄，參掌朝政，軍司馬孫恆亦久居權要，及護執政，植、恆恐不見容，乃與宮伯乙弗鳳、賀拔提等共譖之於周王。植、恆曰：「護自誅趙貴以來，威權日盛，謀臣宿將，爭往附之，大小之政，皆決於護。以臣觀之，將不守臣節，願陛下早圖之！」王以為然。鳳、提曰：「以先王之明，猶委植、恆以朝政，今以事付二人，何患不成！且護常自比周公，臣聞周公攝政七年，陛下安能七年邑邑如此乎！」王愈信之，數引武士於後園講習，為執縛之勢。植等又引宮伯張光洛同謀，光洛以告護。護乃出植為梁州刺史，恆為潼州刺史，欲散其謀。後王思植等，每欲召之，護泣諫曰：「天下至親，無過兄弟，若兄弟尚相疑，它人誰可信者！太祖以陛下富於春秋，屬臣後事，臣情兼家國，實願竭其股肱。若陛下親鑒萬機，威加四海，臣死之日，猶生之年。但恐除臣之後，奸回得志，非唯不利陛下，亦將傾覆社稷，使臣無面目見太祖於九泉。且臣既為天子之兄，位至宰相，尚復何求！願陛下勿信讒臣之言，疏棄骨肉。」王乃止不召，而心猶疑之。

鳳等益懼，密謀滋甚，刻日召群公入宴，因執護誅之；張光洛又以告護。護乃召柱國賀蘭祥、領軍尉遲綱等謀之，祥等勸護廢立。時綱總領禁兵，護遣綱入宮召鳳等議事，及至，以次執送護第，因罷散宿衛兵。王方悟，獨在內殿，令宮人執兵自守。護遣賀蘭祥逼王遜位，幽於舊第。悉召公卿公議，廢王為略陽公，迎立岐州刺史寧都公毓。公卿皆曰：「此公之家事，敢不唯命是聽！」乃斬鳳等於門外，孫恆亦伏誅。

時李植父柱國大將軍遠鎮弘農，護召遠及植還朝，遠疑有變，沈吟久之，乃曰：「大丈夫寧為忠鬼，安可作叛臣邪！」遂就征。既至長安，護以遠功名素重，猶欲全之。引與相見，謂之曰：「公兒遂有異謀，非止屠戮護身，乃是傾危宗社。叛臣賊子，理宜同疾，公可早為之所。」乃以植付遠。遠素愛植，植又口辯，自陳初無此謀。遠謂為信然，詰朝，將植謁護。護謂植已死，左右白植亦在門。護大怒曰：「陽平公不信我！」乃召入，仍命遠同坐，令略陽公與植相質於遠前。植辭窮，謂略陽公曰：「本為此謀，欲安社稷，利至尊耳！今日至此，何事云云！」遠聞之，自投於床曰：「若爾，誠合萬死。」於是護乃害植，並逼遠令自殺。植弟叔詣、叔謙、叔讓亦死，餘子以幼得免。初，遠弟開府儀同三司穆知植非保家之主，每勸遠除之，遠不能用。及遠臨刑，泣謂穆曰：「吾不用汝言，以至此！」穆當從坐，以前言獲免，除名為民，及其子弟亦免官。植弟淅州刺史基，尚義歸公主，當從坐，穆請以二子代基命，護兩釋之。

後月餘，護弒略陽公，黜王后元氏為尼。

癸亥，寧都公自岐州至長安，甲子，即天王位，大赦。

冬，十月，戊辰，進陳公爵為王。辛未，梁敬帝禪位於陳。

癸酉，周魏武公李弼卒。陳王使中書舍人劉師知引宣猛將軍沈恪勒兵入宮，衛送梁主如別宮，恪排闥見王，叩頭謝曰：「恪身經事蕭氏，今日不忍見此。分受死耳，決不奉命！」王嘉其意，不復逼，更以蕩主王僧志代之。乙亥，王即皇帝位於南郊，還宮，大赦，改元。奉梁敬帝為江陰王，梁太后為太妃，皇后為妃。

以給事黃門侍郎蔡景歷為秘書監、中書通事舍人。是時政事皆由中書省，置二十一局，各當尚書諸曹，總國機要，尚書唯聽受而已。

丙子，上幸鐘山，祠蔣帝廟。庚辰，上出佛牙於杜姥宅，設無遮大會，帝親出闕前膜拜。

辛巳，追尊皇考文贊為景皇帝，廟號太祖，皇妣董氏曰安皇后，追立前夫人錢氏為昭皇后，世子克為孝懷太子，立夫人章氏為皇后。章後，烏程人也。

置刪定郎，治律令。

乙酉，周王祀圜丘；丙戌，祀方丘；甲午，祭太社。

戊子，太祖神主祔太廟，七廟始共用一太牢，始祖薦首，餘皆骨體。

侯安都至武昌，王琳將樊猛棄城走，周文育自豫章會之。安都聞上受禪，歎曰：「吾今茲必敗，戰無名矣！」時兩將俱行，不相統攝，部下交爭，稍不相平。軍至郢州，琳將潘純陀於城中遙射官軍，安都怒，進軍圍之；未克，而王琳至苻口，安都乃釋郢州，悉眾詣沌口，留沈泰一軍守漢曲。安都遇風不得進，琳據東岸，安都等據西岸，相持數日，乃合戰，安都等大敗。安都、文育及裨將徐敬成、周鐵虎、程靈洗皆為琳所擒，沈泰引兵奔歸。琳引見諸將與語，周鐵虎辭氣不屈，琳殺鐵虎而囚安都等，總以一長鎖系之，置琳所坐□□下，令所親宦者王子晉掌視之。琳乃移湘州軍府就郢城，又遣其將樊猛襲據江州。

十一月，丙申，上立兄子茜為臨川王，頊為始興王；弟子曇朗已死，而上未知，遙立為南康王。

庚子，周王享太廟；丁未，祀圜丘；十二月，庚午，謁成陵；癸酉，還宮。

譙淹帥水軍七千、老弱三萬自蜀江東下，欲就王琳，周使開府儀同三司賀若敦、叱羅暉等擊之，斬淹，悉俘其眾。

是歲，詔給事黃門侍郎蕭乾招諭閩中。時熊曇朗在豫章，周迪在臨川，留異在東陽，陳寶應在晉安，共相連結，閩中豪帥往往立砦以自保。上患之，使乾諭以禍福，豪帥皆帥眾請降，即以乾為建安太守。乾，子范之子也。

初，梁興州刺史席固以州降魏，周太祖以固為豐州刺史。久之，固猶習梁法，不遵北方制度，周人密欲代之，而難其人，乃以司憲中大夫令狐整權鎮豐州，委以代固之略。整廣佈恩威，傾射撫接，數月之間，化洽州府。於是除整豐州刺史，以固為湖州刺史。整遷豐州於武當，旬日之間，城府周備，遷者如歸。固之去也。其部曲多願留為整左右，整諭以朝制，弗許，莫不流涕而去。

齊人於長城內築重城，自庫洛枝東至鳴紇戍，凡四百餘里。

初，齊有術士言「亡高者黑衣」，故高祖每出，不欲見沙門。顯祖在晉陽，問左右：「何物最黑？」對曰：「無過於漆。」帝以上黨王渙於兄弟第七，使庫直都督破六韓伯升之鄴征渙。渙至紫陌橋，殺伯升而逃，浮河南渡；至濟州，為人所執，送鄴。

帝之為太原公也，與永安王浚偕見世宗，帝有時洟出，浚責帝左右曰：「何不為二兄拭鼻！」帝心銜之。及即位，浚為青州刺史，聰明矜恕，吏民悅之。浚以帝嗜酒，私謂親近曰：「二兄因酒敗德，朝臣無敢諫者。大敵未滅，吾甚以為憂。欲乘驛至鄴面諫，不知用吾不？」或密以白帝，帝益銜之。浚入朝，從幸東山，帝裸裎為樂。浚進諫曰：「此非人主所宜！」帝不悅。浚又於屏處召楊愔，譏其不諫。帝時不欲大臣與諸王交通，愔懼，奏之。帝大怒曰：「小人由來難忍！」遂罷酒，還宮。浚尋還州，又上書切諫，詔征浚。浚懼禍，謝疾不至，帝遣馳驛收浚，老幼泣送者數千人，至鄴，與上黨王渙皆盛以鐵籠，置於北城地牢，飲食溲穢，共在一所。


春，正月，王琳引兵下，至湓城，屯於白水浦，帶甲十萬。琳以北江州刺史魯悉達為鎮北將軍，上亦以悉達為征西將軍，各送鼓吹女樂。悉達兩受之，遷延顧望，皆不就；上遣安西將軍沈泰襲之，不克。琳欲引軍東下，而悉達制其中流，琳遣使說誘，終不從。己亥，琳遣記室宗虩求援於齊，且請納梁永嘉王莊以主梁祀。衡州刺史周迪欲自據南川，乃總召所部八郡守宰結盟，齊言入赴。上恐其為變，厚慰撫之。

新吳洞主余孝頃遣沙門道林說琳曰：「周迪、黃法□皆依附金陵，陰窺間隙，大軍若下，必為後患；不如先定南川，然後東下，孝頃請席捲所部以從下吏。」琳乃遣輕車將軍樊猛、平南將軍李孝欽、平東將軍劉廣德將兵八千赴之，使孝頃總督三將，屯於臨川故郡，徵兵糧於迪，以觀其所為。

以開府儀同三司侯瑱為司空，衡州刺史歐陽頠為都督交、廣等十九州諸軍事、廣州刺史。

周以晉公護為太師。

辛丑，上祀南郊，大赦；乙巳，祀北郊。辛亥，周王耕藉田。

癸丑，周立王后獨孤氏。

戊午，上禮明堂。

二月，壬申，南豫州刺史沈泰奔齊。

齊北豫州刺史司馬消難，以齊主昏虐滋甚，陰為自全之計，曲意撫循所部。消難尚高祖女，情好不睦，公主訴之。上黨王渙之亡也，鄴中大擾，疑其赴成皋。消難從弟子瑞為尚書左丞，與御史中丞畢義雲有隙，義雲遣御史張子階詣北豫州采風聞，先禁消難典簽家客等。消難懼，密令所親中兵參軍裴藻托以私假，間行入關，請降於周。

三月，甲午，周遣柱國達奚武、大將軍楊忠帥騎士五千迎消難，從間道馳入齊境五百里，前後三遣使報消難，皆不報。去虎牢三十里，武疑有變，欲還，忠曰：「有進死，無退生！」獨以千騎夜趣城下。城四面峭絕，但聞擊柝聲。武親來，麾數百騎西去，忠勒餘騎不動，俟門開而入，馳遣召武。齊鎮城伏敬遠勒甲士二千人據東城，舉烽嚴警。武憚之，不欲保城，乃多取財物，以消難及其屬先歸，忠以三千騎為殿。至洛南，皆解鞍而臥。齊眾來追，至洛北，忠謂將士曰：「但飽食，今在死地，賊必不敢渡水！」已而果然，乃徐引還。武歎曰：「達奚武自謂天下健兒，今日服矣！」周以消難為小司徒。

丁酉，齊主自晉陽還鄴。

齊發兵援送梁永嘉王莊於江南，冊拜王琳為梁丞相、都督中外諸軍、錄尚書事。琳遣兄子叔寶帥所部十州刺史子弟赴鄴。琳奉莊即皇帝位，改元天啟。追謚建安公淵明曰閔皇帝。莊以琳為侍中、大將軍、中書監，餘依齊朝之命。

夏，四月，甲子，上享太廟。

乙丑，上使人害梁敬帝，立梁武林侯諮之子季卿為江陰王。

己巳，周以太師護為雍州牧。

甲戌，周王后獨孤氏殂。

辛巳，齊大赦。

齊主以旱祈雨於西門豹祠，不應，毀之，並掘其塚。

五月，癸巳，余孝頃等且二萬軍於工塘，連八城以逼周迪。迪懼，請和，並送兵糧。樊猛等欲受盟而還；孝頃貪其利，不許，樹柵圍之。由是猛等與孝頃不協。

周以大司空侯莫陳崇為大宗伯。

癸丑，齊廣陵南城主張顯和、長史張僧那各帥所部來降。辛酉，齊以尚書令長廣王湛錄尚書事，驃騎大將軍平秦王歸彥為尚書左僕射。甲辰，以前左僕射楊愔為尚書令。

辛酉，上幸大莊嚴寺捨身；壬戌，群臣表請還宮。

六月，乙丑，齊主北巡，以太子殷監國，因立大都督府與尚書省分理眾務，仍開府置佐。齊主特崇其選，以趙郡王叡為侍中、攝大都督府長史。

己巳，詔司空侯瑱與領軍將軍徐度帥舟師為前軍，以討王琳。

齊主至祁連池；戊寅，還晉陽。

秋，七月，戊戌，上幸石頭，送侯瑱等。

高州刺史黃法□、吳興太守沈恪、寧州刺史周敷合兵救周迪。敷自臨川故郡斷江口，分兵攻余孝頃別城。樊猛等不救而沒；劉廣德乘流先下，故獲全。孝頃等皆棄舟引兵步走，迪追擊，盡擒之，送孝頃及李孝欽於建康，歸樊猛於王琳。

甲辰，上遣吏部尚書謝哲往諭王琳。哲，朏之孫也。

八月，甲子，周大赦。

乙丑，齊主還鄴。

辛未，詔臨川王茜西討，以舟師五萬發建康，上幸冶城寺送之。

甲戌，齊主如晉陽。

王琳在白水浦，周文育、侯安都、徐敬成許王子晉以厚賂，子晉乃偽以小船依榻而釣。夜，載之上岸，入深草中，步投陳軍，還建康自劾。上引見，並宥之，戊寅，復其本官。

謝哲返命，王琳請還湘州，詔追眾軍還。癸未，眾軍至自大雷。

九月，甲申，周封少師元羅為韓國公以紹魏後。

丁未，周王如同州；冬，十月，辛酉，還長安。

余孝頃之弟孝勱及子公揚猶據舊柵不下；庚午，詔開府儀同三司周文育都督眾軍出豫章討之。

齊三台成，更命銅爵曰金鳳，金虎曰聖應，冰井曰崇光。十一月，甲午，齊主至鄴，大赦。齊主游三台，戲以槊刺都督尉子輝，應手而斃。

常山王演以帝沈湎，憂憤形於顏色。帝覺之，謂曰：「但令汝在，我何為不縱樂！」演唯啼泣拜伏，竟無所言。帝亦大悲，抵杯於地曰：「汝似嫌我如是，自今敢進酒者斬之！」因取所御杯盡壞棄。未幾，沉湎益甚，或於諸貴戚家角力批拉，不限貴賤。唯演至，則內外肅然。演又密撰事條，將諫，其友王晞以為不可。演不從，因間極言，遂逢大怒。演性頗嚴，尚書郎中剖斷有失，輒加捶楚，令史奸慝即考竟。帝乃立演於前，以刀鐶擬脅，召被演罰者，臨以白刃，求演之短；或無所陳，乃釋之。晞，昕之弟也。

帝疑演假辭於晞以諫，欲殺之。王私謂晞曰：「王博士，明日當作一條事，為欲相活，亦圖自全，宜深體勿怪。」乃於眾中杖晞二十。帝尋發怒，聞晞得杖，以故不殺，髡鞭配甲坊。居三年，演又因諫爭，大被歐撻，閉口不食。太后日夜涕泣，帝不知所為，曰：「倘小兒死，奈我老母何！」於是數往問演疾，謂曰：「努力強食，當以王晞還汝。」乃釋晞，令詣演。演抱晞曰：「吾氣息惙然，恐不復相見！」晞流涕曰：「天道神明，豈令殿下遂斃此捨！至尊親為人兄，尊為人主，安可與計！殿下不食，太后亦不食。殿下縱不自惜，獨不念太后乎！」言未卒，演強坐而飯。晞由是得免徙，還為王友。及演錄尚書事，除官者皆詣演謝，去必辭。晞言於演曰：「受爵天朝，拜恩私第，自古以為不可，宜一切約絕。」演從之。久之，演從容謂晞曰：「主上起居不恆，卿宜耳目所具，吾豈可以前逢一怒，遂爾結舌。卿宜為撰諫草，吾當伺便極諫。」晞遂條十餘事以呈，因謂演曰：「今朝廷所恃者惟殿下，乃欲學匹夫耿介，輕一朝之命！狂藥令人不自覺，刀箭豈復識親疏。一旦禍出理外，將奈殿下家業何！奈皇太后何！」演欷歔不自勝，曰：「乃至是乎！」明日，見晞曰：「吾長夜久思，今遂息意。」即命火，對晞焚之。後復承間苦諫，帝使力士反接，拔白刃注頸，罵曰：「小子何知，是誰教汝？」演曰：「天下噤口，非臣誰敢有言！」帝趣杖，亂捶之數十；會醉臥，得解。帝褻黷之遊，遍於宗戚，所往留連；唯至常山第，多無適而去。尚書左僕射崔暹屢諫，演謂暹曰：「今太后不敢致言，吾兄弟杜口，僕射獨能犯顏，內外深相愧感。」

太子殷，自幼溫裕開朗，禮士好學，關覽時政，甚有美名。帝嘗嫌太子「得漢家性質，不似我」，欲廢之。帝登金鳳台，召太子，使手刃囚，太子惻然有難色，再三，不斷其首。帝大怒，親以馬鞭撞之，太子由是氣悸語吃，精神昏擾。帝因酣宴，屢云：「太子性懦，社稷事重，終當傳位常山。」太子少傅魏收謂楊愔曰：「太子，國之根本，不可動搖。至尊三爵之後，每言傳位常山，令臣下疑貳。若其實也，當決行之。此言非所以為戲，恐徒使國家不安。」愔以收言白帝，帝乃止。

帝既殘忍，有司訊囚，莫不嚴酷，或燒犁耳，使立其上，或燒車釭，使以臂貫之，既不勝苦，皆至誣伏。唯三公郎中武強蘇瓊，歷職中外，所至皆以寬平為治。時趙州及清河屢有人告謀反者，前後皆付瓊推檢，事多申雪。尚書崔昂謂瓊曰：「若欲立功名，當更思餘理；數雪反逆，身命何輕！」瓊正色曰：「所雪者冤枉耳，不縱反逆也。」昂大慚。

帝怒臨漳令稽曄、舍人李文師，以賜臣下為奴。中書侍郎彭城鄭頤私誘祠部尚書王昕曰：「自古無朝士為奴者。」昕曰：「箕子為之奴。」頤以白帝曰：「王元景比陛下於紂。」帝銜之。頃之，帝與朝臣酣飲，昕稱疾不至，帝遣騎執之，見方搖膝吟詠，遂斬於殿前，投屍漳水。

齊主北築長城，南助蕭莊，士馬死者以數十萬。重以修築台殿，賜與無節，府藏之積，不足以供，乃減百官之祿，撤軍人常廩，並省州郡縣鎮戍之職，以節費用焉。

十二月，庚寅，齊以可朱渾道元為太師，尉粲為太尉，冀州刺史段韶為司空，常山王演為大司馬，長廣王湛為司徒。

壬午，周大赦。

齊主如北城，因視永安簡平王浚、上黨剛肅王渙於地牢。帝臨穴謳歌，令浚等和之，浚等惶怖且悲，不覺聲顫；帝愴然，為之下泣，將赦之。長廣王湛素與浚不睦，進曰：「猛虎安可出穴！」帝默然。浚等聞之，呼湛小字曰：「步落稽，皇天見汝！」帝亦以浚與渙皆有雄略，恐為後害，乃自刺渙，又使壯士劉桃枝就籠亂刺。槊每下，浚、渙輒以手拉折之，號哭呼天。於是薪火亂投，燒殺之，填以土石。後出之，皮發皆盡，屍色如炭，遠近為之痛憤。帝以儀同三司劉郁捷殺浚，以浚妃陸氏賜之；馮文洛殺渙，以渙妃李氏賜之，二人皆帝家舊奴也。陸氏尋以無寵於浚，得免。

高涼太守馮寶卒，海隅擾亂。妻洗氏懷集部落，數州晏然。其子僕，生九年，是歲，遣僕帥諸酋長入朝，詔以僕為陽春太守。

後梁主遣其大將軍王操將兵略取王琳之長沙、武陵、南平等郡。


春，正月，己酉，周太師護上表歸政，周王始親萬機；軍旅之事，護猶總之。初改都督軍州事為總管。

王琳召桂州刺史淳於量。量雖與琳合，而潛通於陳；二月，辛酉，以量為開府儀同三司。

壬午，侯瑱引兵焚齊舟艦於合肥。

丙戌，齊主於甘露寺禪居深觀，唯軍國大事乃以聞。尚書右僕射崔暹卒，齊主幸其第哭之，謂其妻李氏曰：「頗思暹乎？」對曰：「思之。」帝曰：「然則自往省之。」因手斬其妻，擲首牆外。

齊斛律光將騎一萬，擊周開府儀同三司曹回公，斬之，柏谷城主薛禹生棄城走，遂取文侯鎮，立戍置柵而還。

三月，戊戌，齊以侍中高德政為尚書右僕射。

吐谷渾寇周邊；庚戌，周遣大司馬賀蘭祥擊之。

丙辰，齊主至鄴。

梁永嘉王莊至郢州，遣使入貢於齊。王琳遣其將雷文策襲後梁監利太守蔡大有，殺之。

齊主之為魏相也，膠州刺史定陽文肅侯杜弼為長史，帝將受禪，弼諫止之。帝問：「治國當用何人？」對曰：「鮮卑車馬客，會須用中國人。」帝以為譏己，銜之。高德政用事，弼不為之下，嘗於眾前面折德政；德政數言其短於帝，弼恃舊，不自疑。夏，帝因飲酒，積其愆失，遣使就州斬之；既而悔之，驛追不及。

閏四月，戊子，周命有司更定新歷。

丁酉，遣鎮北將軍徐度將兵志南皖口。

齊高德政與楊愔同為相，愔常忌之。齊主酣飲，德政數強諫，齊主不悅，謂左右曰：「高德政恆以精神凌逼人。」德政懼，稱疾，欲自退。帝謂楊愔曰：「我大憂德政病。」對曰：「陛下若用為冀州刺史，病當自差。」帝從之。德政見除書，即起。帝大怒，召德政謂曰：「聞爾病，我為爾針。」親以小刀刺之，血流沾地。又使曳下斬去其足，劉桃枝執刀不敢下，帝責桃枝曰：「爾頭即墜地！」桃枝乃斬其足之三指。帝怒不解，囚德政於門下，其夜，以氈輿送還家。明旦，德政妻出珍寶滿四床，欲以寄人，帝奄至其宅，見之，怒曰：「我內府猶無是物！」詰其所從得，皆諸元賂之，遂曳出，斬之。妻出拜，又斬之，並其子伯堅。以司州牧彭城王浟為司空，侍中高陽王湜為尚書右僕射；乙巳，以浟兼太尉。

齊主封子紹廉為長安王。

辛亥，周以侯莫陳崇為大司徒，達奚武為大宗伯，武陽公豆盧寧為大司寇，柱國輔城公邕為大司空。

乙卯，周詔：「有司無得糾赦前事；唯庫廄倉廩與海內所共，若有侵盜，雖經赦宥免其罪，征備如法。」

周賀蘭祥與吐谷渾戰，破之，拔其洮陽、洪和二城，以其地為洮州。

五月，丙辰朔，日有食之。

齊太史奏，今年當除舊布新。齊主問於特進彭城公元韶曰：「漢光武何故中興？」對曰：「為誅諸劉不盡。」於是齊主悉殺諸元以厭之。癸未，誅始平公元世哲等二十五家，囚韶等十九家。韶幽於地牢，絕食，啗衣袖而死。

周文育、周迪、黃法□共討余公揚，豫章內史熊曇朗引兵會之，眾且萬人。文育軍於金口，公揚詐降，謀執文育，文育覺之，囚送建康。文育進屯三陂。王琳遣其將曹慶帥二千人救余孝勱，慶分遣主帥常眾愛與文育相拒，自帥其眾攻周迪及安南將軍吳明徹，迪等敗，文育退據金口。熊曇朗因其失利，謀殺文育以應眾愛，監軍孫白象聞其謀，勸文育先之，文育不從。時周迪棄船走，不知所在，乙酉，文育得迪書，自繼以示曇朗，曇朗殺之於座而並其眾，因據新淦城。曇朗將兵萬人襲周敷，敷擊破之，曇朗單騎奔巴山。

魯悉達部將梅天養等引齊軍入城。悉達帥麾下數千人濟江自歸，拜平南將軍、北江州刺史。

六月，戊子，周以霖雨，詔群臣上封事極諫。左光祿大夫猗氏樂遜上言四事：其一，以為「比來守令代期既促，責其成效，專務威猛；今關東之民淪陷塗炭，若不布政優優，聞諸境外，何以使彼勞民，歸就樂土！」其二，以為「頃者魏都洛陽，一時殷盛，貴勢之家，競為侈靡，終使禍亂交興，天下喪敗；比來朝貴器服稍華，百工造作務盡奇巧，臣誠恐物逐好移，有損政俗。」其三，以為「選曹補擬，宜舉眾共之；今州郡選置，猶集鄉閭，況天下銓衡，不取物望，既非機事，何足苛密！其選置之日，宜令眾心明白，然後呈奏。」其四，以為「高洋據有山東，未易猝制，譬猶棋劫相持，爭行先後，若一行不當，或成彼利。誠應捨小營大，先保封域，不宜貪利邊陲，輕為舉動。」

周處士韋瓊，孝寬之兄也，志尚夷簡。魏、周之際，十征不屈。周太祖甚重之，不奪其志，世宗禮敬尤厚，號曰「逍遙公」。晉公護延之至第，訪以政事；護盛修第捨，瓊仰視堂，歎曰：「酣酒嗜音，峻宇雕牆，有一於此，未或不亡。」護不悅。

驃騎大將軍、開府儀同三司寇俊，贊之孫也，少有學行。家人嘗賣物，多得絹五匹，俊於後知之，曰：「得財失行，吾所不取。」訪主還之。敦睦宗族，與同豐約，教訓子孫，必先禮義。自大統中，稱老疾，不朝謁；世宗虛心欲見之，俊不得已入見。王引之同席而坐，問以魏朝舊事；載以御輿，令於王前乘之以出，顧謂左右曰：「如此之事，唯積善者可以致之。」

周文育之討余孝勱也，帝令南豫州刺史侯安都繼之。文育死，安都還，遇王琳將周靈、周協南歸，與戰，擒之。孝勱弟孝猷帥所部四千家詣安都降。安都進軍至左裡，擊曹慶、常眾愛，破之。眾愛奔廬山，庚寅，廬山民斬之，傳首。

詔臨川王蒨於南皖口置城，使東徐州刺史吳興錢道戢守之。丁酉，上不豫，丙午，殂。上臨戎制勝，英謀獨運，而為政務崇寬簡，非軍旅急務，不輕調發。性儉素，常膳不過數品，私宴用瓦器、蚌盤，殽核充事而已；後宮無金翠之飾，不設女樂。時皇子昌在長安，內無嫡嗣，外有強敵，宿將皆將兵在外，朝無重臣，唯中領軍杜稜典宿衛兵在建康。章皇后召稜及中書侍郎蔡景歷入禁中定議，秘不發喪，急召臨川王蒨於南□宛。景歷親與宦者、宮人密營斂具。時天暑，須治梓宮，恐斤斧之聲聞於外，乃以蠟為秘器。文書詔敕，依舊宣行。

侯安都軍還，適至南皖，與臨川王俱還朝。甲寅，王至建康，入居中書省，安都與群臣定議，奉王嗣位，王謙讓不敢當。皇后以昌故，未肯下令，群臣猶豫不能決。安都曰：「今四方未定，何暇及遠！臨川王有大功於天下，須共立之。今日之事，後應者斬！」即按劍上殿，白皇后出璽，又手解蒨發，推就喪次，遷殯大行於太極西階。皇后乃下令，以茜纂承大統。是日，即皇帝位，大赦。秋，七月，丙辰，尊皇后為皇太后。辛酉，以侯瑱為太尉，侯安都為司空。

齊顯祖將如晉陽，乃盡誅諸元，或祖父為王，或身嘗貴顯，皆斬於東市，其嬰兒投於空中，承之以槊。前後死者凡七百二十一人，悉棄屍漳水，剖魚者往往得人爪甲，鄴下為之久不食魚。使元黃頭與諸囚自金鳳台各乘紙鴟以飛，黃頭獨能至紫陌乃墮，仍付御史中丞畢義雲餓殺之。唯開府儀同三司元蠻、祠部郎中元文遙等數家獲免。蠻，繼之子，常山王演之妃父；文遙，遵之五世孫也。定襄令元景安，虔之玄孫也，欲請改姓高氏，其從兄景皓曰：「安有棄其本宗而從人之姓者乎！丈夫寧可玉碎，何能瓦全！」景安以其言白帝，帝收景皓，誅之，賜景安姓高氏。

八月，甲申，葬武皇帝於萬安陵，廟號高祖。

戊戌，齊封皇子紹義為廣陽王；以尚書右僕射河間王孝琬為左僕射，都官尚書崔昂為右僕射。

周御正中大夫崔猷建議，以為：「聖人沿革，因時制宜。今天子稱王，不足以威天下，請遵秦、漢舊制稱皇帝，建年號。」己亥，周王始稱皇帝，追遵文王曰文皇帝，改元武成。

癸卯，齊詔：「民間或有父祖冒姓元氏，或假託攜養者，不問世數遠近，悉聽改復本姓。」

初，高祖追謚兄道譚為始興昭烈王，以其次子頊襲封。及世祖即位，頊在長安未還，上以本宗乏享，戊戌，詔徙封頊為安成王，皇子伯茂為始興王。

初，周太祖平蜀，以其形勝之地，不欲使宿將居之，問諸子：「誰可往者？」皆不對。少子安成公憲請行，太祖以其幼，不許。壬子，周人以憲為益州總管，時年十六，善於撫綏，留心政術，蜀人悅之。九月，乙卯，以大將軍天水公廣為梁州總管。廣，導之子也。

辛酉，立皇子伯宗為太子。

己巳，齊齊如晉陽。

辛未，周主封其弟輔成公邕為魯公，安成公憲為齊公，純為陳公，盛為越公，達為代公，通為冀公，逌為滕公。

乙亥，立太子母吳興沈妃為皇后。

周少保懷寧莊公蔡祐卒。

齊顯祖嗜酒成疾，不復能食，自知不能久，謂李後曰：「人生必有死，何足致惜！但憐正道尚幼，人將奪之耳！」又謂常山王演曰：「奪則任汝，慎勿殺也！」尚書令開封王楊愔、領軍大將軍平秦王歸彥、侍中廣漢燕子獻、黃門侍郎鄭頤皆受遺詔輔政。冬，十月，甲午，殂。癸卯，發喪，群臣號哭，無下泣者，唯楊愔涕泗嗚咽。太子殷即位，大赦。庚戌，尊皇太后為太皇太后，皇后為皇太后；詔諸土木金鐵雜匠一切停罷。

王琳聞高祖殂，乃以少府卿吳郡孫瑒為郢州刺史，總留任，奉梁永嘉王莊出屯濡須口，齊揚州道行台慕容儼帥眾臨江，為之聲援。十一月，乙卯，琳寇大雷，詔侯瑱、侯安都及儀同徐度將兵御之。安州刺史吳明徹夜襲湓城，琳遣巴陵太守任忠擊明徹，大破之，明徹僅以身免。琳因引兵東下。

齊以右丞相斛律金為左丞相，常山王演為太傅，長廣王湛為太尉，段韶為司徒，平原王淹為司空，高陽王湜為尚書左僕射，河間王孝琬為司州牧，侍中燕子獻為右僕射。

辛未，齊顯祖之喪至鄴。

十二月，戊戌，齊徙上黨王紹仁為漁陽王，廣陽王紹義為范陽王，長樂王紹廣為隴西王。

