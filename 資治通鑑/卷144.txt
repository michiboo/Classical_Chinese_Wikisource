
資治通鑑 第144卷

【齊紀十】　重光大荒落，一年。


春，正月，丁酉，東昏侯以晉安王寶義為司徒，建安王寶寅為車騎將軍、開府儀同三司。

乙巳，南康王寶融始稱相國，大赦；以蕭穎冑為左長史，蕭衍為征東將軍，楊公則為湘州刺史。戊申，蕭衍發襄陽，留弟偉總府州事，憺守壘城，府司馬莊丘黑守樊城。衍既行，州中兵及儲偫皆虛。魏興太守裴師仁、齊興太守顏僧都並不受衍命，舉兵欲襲襄陽，偉、憺遣兵邀擊於治平，大破之，雍州乃安。

魏咸陽王禧為上相，不親政務，驕奢貪淫，多為不法，魏主頗惡之。禧遣奴就領軍於烈求舊羽林虎賁，執仗出入。烈曰：「天子諒暗，事歸宰輔。領軍但知典掌宿衛，非有詔不敢違理從私。」禧奴惘然而返。禧復遣謂烈曰：「我，天子之子，天子叔父，身為元輔，有所求須，與詔何異！」烈厲色曰：「烈非不知王之貴也，奈何使私奴索天子羽林！烈頭可得，羽林不可得！」禧怒，以烈為恆州刺史。烈不願出外，固辭，不許；遂稱疾不出。

烈子左中郎將忠領直閣，常在魏主左右。烈使忠言於魏主曰：「諸王專恣，意不可測。宜早罷之，自攬權綱。」北海王詳亦密以禧過惡白帝，且言彭城王勰大得人情，不宜久輔政。帝然之。

時將礿祭，王公並齋於廟東坊。帝夜使於忠語烈：「明旦入見，當有處分。」質明，烈至。帝命烈將直閣等六十餘人，宣旨召禧、勰、詳，衛送至帝所。禧等入見於光極殿，帝曰：「恪雖寡昧，忝承寶歷。比纏尪疹，實憑諸父，苟延視息，奄涉三齡。諸父歸遜殷勤，今便親攝百揆。且還府司，當別處分。」又謂勰曰：「頃來南北務殷，不容仰遂沖操。恪是何人，而敢久違先敕，今遂叔父高蹈之意。」勰謝曰：「陛下孝恭，仰遵先詔，上成睿明之美，下遂微臣之志，感今惟往，悲喜交深。」庚戌，詔勰以王歸第；禧進位太保；詳為大將軍、錄尚書事。尚書清河張彝、邢巒聞處分非常，亡走，出洛陽城，為御史中尉中山甄琛所彈。詔書切責之。復以於烈為領軍，仍加車騎大將軍，自是長直禁中，軍國大事，皆得參焉。

魏主時年十六，不能親決庶務，委之左右。於是幸臣茹皓、趙郡王仲興、上谷寇猛、趙郡趙修、南陽趙邕及外戚高肇等始用事，魏政浸衰。趙修尤親幸，旬月間，累遷至光祿卿；每遷官，帝親至其宅設宴，王公百官皆從。

辛亥，東昏侯祀南郊，大赦。

丁巳，魏主引見群臣於太極前殿，告以親政之意。壬戌，以咸陽王禧領太尉，廣陵王羽為司。魏主引羽入內，面授之。羽固辭曰：「彥和本自不願，而陛下強與之。今新去此官而以臣代之，必招物議。」乃以為司空。

二月，乙丑，南康王以冠軍長史王茂為江州刺史，竟陵太守曹景宗為郢州刺史，邵陵王寶修為荊州刺史。

甲戌，魏大赦。

壬午，東昏侯遣羽林兵擊雍州，中外纂嚴。

甲申，蕭衍至竟陵，命王茂、曹景宗為前軍，以中兵參國張法安守竟陵城。茂等至漢口，諸將議欲並兵圍郢，分兵襲西陽、武昌。衍曰：「漢口不闊一里，箭道交至，房僧寄以重兵固守，與郢城為掎角；若悉眾前進，僧寄必絕我軍後，悔無所及。不若遣王、曹諸軍濟江，與荊州軍合，以逼郢城；吾自圍魯山以通沔、漢，使鄖城、竟陵之粟方舟而下，江陵、湘中之兵相繼而至，兵多食足，何憂兩城之不拔！天下之事，可以臥取之耳。」乃使茂等帥眾濟江，頓九里。張沖遣中兵參軍陳光靜開門迎戰，茂等擊破之。光靜死，沖嬰城自守。景宗遂據石橋浦，連軍相續，下至加湖。

荊州遣冠軍將軍鄧元起、軍主王世興、田安之將數千人會雍州兵於夏首。衍築漢口城以守魯山，命水軍主義陽張惠紹等游遏江中，絕郢、魯二城信使。楊公則舉湘州之眾會於夏口。蕭穎冑命荊州諸軍皆受公則節度，雖蕭穎達亦隸焉。

府朝儀欲遣人行湘州事而難其人，西中郎中兵參軍劉坦謂眾曰：「湘土人情，易擾難信，用武士則浸漁百姓，用文士則威略不振；必欲鎮靜一州，軍民足食，無逾老夫。」乃以坦為輔國長史、長沙太守，行湘州事。坦先嘗在湘州，多舊恩，迎者屬路。下車，選堪事吏分詣十郡，發民運租米三十餘萬斛以助荊、雍之軍，由是資糧不乏。

三月，蕭衍使鄧元起進據南堂西渚，田安之頓城北，王世興頓曲水故城。丁酉，張沖病卒，驍騎將軍薛元嗣與沖子孜及征虜長史江夏內史程茂共守郢城。

乙巳，南康王即皇帝位於江陵，改元，大赦，立宗廟、南北郊，州府城門悉依建康宮，置尚書五省，以南郡太守為尹，以蕭穎冑為尚書令，蕭衍為左僕射，晉安王寶義為司空，廬陵王寶源為車騎將軍、開府儀同三司，建安王寶寅為徐州刺史，散騎常侍夏侯詳為中領軍，冠軍將軍蕭偉為雍州刺史。丙午，詔封庶人寶卷為涪陵王。乙酉，以尚書令蕭穎冑行荊州刺史，加蕭衍征東大將軍、都督征討諸軍事，假黃鉞。時衍次楊口，和帝遣御史中丞宗夬勞軍。寧朔將軍新野庾域諷夬曰：「黃鉞未加，非所以總帥侯伯。」夬返西台，遂有是命。薜元嗣遣軍主沈難當帥輕舸數千亂流來戰，張惠紹等擊擒之。

癸丑，東昏侯以豫州刺史陳伯之為江州刺史、假節、都督前鋒諸軍事，西擊荊、雍。

夏，四月，蕭衍出沔，命王茂、蕭穎達等進軍逼郢城，薛元嗣不敢出。諸將欲攻之，衍不許。

魏廣陵惠王羽通於員外郎馮俊興妻，夜往，為俊興所擊而匿之；五月，壬子，卒。

魏主既親政事，嬖倖擅權，王公希得進見。咸陽王禧意不自安，齋帥劉小苟屢言於禧雲，聞天子左右人言欲誅禧。禧益懼，乃與妃兄兼給事黃門侍郎李伯尚、氐王楊集始、楊靈祏、乞伏馬居等謀反。會帝出獵北邙，禧與其黨會城西小宅，欲發兵襲帝，使長子通竊入河內舉兵相應。乞伏馬居說禧：「還入洛城，勒門閉門，天子必北走桑乾，殿下可斷河橋，為河南天子。」眾情前卻不壹，禧心更緩，自旦至晡，猶豫不決，遂約不洩而散。楊集始既出，即馳至北邙告之。

直寢苻承祖、薛魏孫與禧通謀，是日，帝寢於浮圖之陰，魏孫欲弒帝，承祖曰：「吾聞殺天者身當病癩。」魏孫乃止。俄而帝寤，集始亦至。帝左右皆四出逐禽，直衛無幾，倉猝不知所出。左中郎將於忠曰：「臣父領軍留守京城，計防遏有備，必無所慮。」帝遣忠馳騎觀之，於烈已分兵嚴備，使忠還奏曰：「臣雖老，心力猶可用。此屬猖狂，不足為慮，願陛下清蹕徐還，以安物望。」帝甚悅，自華林園還宮，撫於忠之背曰：「卿差強人意！」

禧不知事露，與姬妾及左右宿洪池別墅，遣劉小苟奉啟，雲檢行田收。小苟至北邙，已逢軍人，怪小苟赤衣，欲殺之。小苟困迫，言欲告反，乃緩之。或謂禧曰：「殿下集眾圖事，見意而停，恐必漏洩，今夕何宜自寬！」禧曰：「吾有此身，應知自惜，豈待人言！」又曰：「殿下長子已濟河，兩不相知，豈不可慮！」禧曰：「吾已遣人追之，計今應還。」時通已入河內，列兵仗，放囚徒矣。於烈遣直閣叔孫侯將虎賁三百人收禧。禧聞之，自洪池東南走，僮僕不過數人，濟洛，至柏谷塢，追兵至，擒之，送華林都亭。帝面詰其反狀，壬戌，賜死於私第。同謀伏誅者十餘人，諸子皆絕屬籍，微給貲產、奴婢，自餘家財悉分賜高肇及趙修之家，其餘賜內外百官，逮於流外，多者百餘匹，下至十匹。禧諸子乏衣食，獨彭城王屢賑給之。河內太守陸琇聞禧敗，斬送禧子通首。魏朝以琇於禧未敗之前不收捕通，責其通情，征詣廷尉，死獄中。帝以禧無故而反，由是益疏忌宗室。

巴西太守魯休烈、巴東太守蕭惠訓不從蕭穎冑之命；惠訓遣子瑰將兵擊穎冑，穎冑，遣汶陽太守劉孝慶屯峽口，與巴東太守任漾之等拒之。

東昏侯遣軍主吳子陽、陳虎牙等十三軍救郢州，進屯巴口。虎牙，伯之之子也。

六月，西台遣衛尉席闡文勞蕭衍軍，繼蕭穎冑等議謂衍曰：「今頓兵兩岸，不並軍圍郢，定西陽、武昌，取江州，此機已失；莫若請救於魏，與北連和，猶為上策。」衍曰：「漢口路通荊、雍，控引秦、梁，糧運資儲，仰引氣息；所以兵壓漢口，連結數州。今若並軍圍郢，又分兵前進，魯山必阻沔路，扼吾咽喉；若糧運不通，自然離散，何謂持久？鄧元起近欲以三千兵往取尋陽，彼若歡然知機，一說士足矣；脫距王師，固非三千兵所能下也。進退無據，未見其可。西陽、武昌，取之即得；然既得之後，即應鎮守。欲守兩城，不減萬人，糧儲稱是，卒無所出。脫東軍有上者，以萬人攻一城，兩城勢不得相救，若我分軍應援，則首尾俱弱；如其不遣，孤城必陷，一城既沒，諸城相次土崩，天下大事去矣。若郢州既拔，席捲沿流，西陽、武昌自然風靡。何遽分兵散眾，自貽憂患乎！且丈夫舉事欲清天步，況擁數州之兵以誅群小，懸河注火，奚有不滅！豈容北面請救戎狄，以示弱於天下！彼未必能信，徒取丑聲，此乃下計，何謂上策！卿為我輩白鎮軍：「前途攻取，但以見付，事在目中，無患不捷，但借鎮軍靖鎮之耳。」

吳子陽等進軍武口。衍命軍主梁天惠等屯漁湖城，唐修期等屯白陽壘，夾岸待之。子陽進軍加湖，去郢三十里，傍山帶水，築壘自固。子陽舉烽，城內亦舉火應之；而內外各自保，不能相救。會房僧寄病卒，眾復推助防張樂祖代守魯山。

蕭穎冑之初起也，弟穎孚自建康發，廬陵民修靈祏為之聚兵，得二千人，襲房陵，克之，內史謝B163奔豫章。穎冑遣寧朔將軍范僧簡自湘州赴之，僧簡拔安成，穎冑以僧簡為安成太守，以穎孚為廬陵內史。東昏侯遣軍主劉希祖將三千人擊之，南康太守王丹以郡應希祖。穎孚敗，奔長沙，尋病卒；謝B163復還郡。希祖攻拔安成，殺范僧簡，東昏侯以希祖為安成內史。修靈祏復合餘眾攻謝B163，[B163]敗走。

東昏侯作芳樂苑，山石皆塗以五采。望民家有好樹、美竹，則毀牆撤屋而徙之，時方盛暑，隨即枯萎，朝暮相繼。又於苑中立市，使宮人、宦者共為裨販，以潘貴妃為市令，東昏侯自為市錄事，小有得失，妃則與杖；乃敕虎賁不得進大荊、實中荻。又開渠立埭，身自引船，或坐而屠肉。又好巫覡，左右朱光尚詐雲見鬼。東昏入樂游苑，人馬忽驚，以問光尚，對曰：「向見先帝大嗔，不許數出。」東昏大怒，拔刀與光尚尋之。既不見，乃縛菰為高宗形，北向斬之，縣首苑門。

崔慧景之敗也，巴陵王昭冑、永新侯昭穎出投台軍，各以王侯還第，心不自安。竟陵王子良故防閣桑偃為梅蟲兒軍副，與前巴西太守蕭寅謀立昭冑，昭冑許事克用寅為尚書左僕射、護軍。時軍主胡松將兵屯新亭，寅遣人說之曰：「須昏人出，寅等將兵奉昭冑入台，閉城號令，昏人必還就將軍；但閉壘不應，，則三公不足得也。」松許諾。會東昏新作芳樂苑，經月不出遊。偃等議募健兒百餘人，從萬春門入，突取之，昭冑以為不可。偃同黨王山沙慮事久無成，以事告御刀徐僧重。寅遣人殺山沙於路，吏於麝A134得其事。昭冑兄弟與偃等皆伏誅。

雍州刺史張欣泰與弟前始安內史欣時，密謀結胡松及前南譙太守王靈秀、直閣將軍鴻選等誅諸嬖倖，廢東昏。東昏遣中書舍人馮元嗣監軍救郢；秋，七月，甲午，茹法珍、梅蟲兒及太子右率李居士、制局監楊明泰送之於中興堂，欣泰等使人懷刀於座斫元嗣，頭墜果柈中，又斫明泰，破其腹；蟲兒傷數瘡，手指皆墮；居士、法珍等散走還台。靈秀詣石頭迎建康王寶寅，帥城中將吏見力，去車輪，載寶寅，文武數百唱警蹕，向台城，百姓數千人皆空手隨之。欣泰聞事作，馳馬入宮，冀法珍等在外，東昏盡以城中處分見委，表裡相應。既而法珍得返，處分閉門上仗，不配欣泰兵，鴻選在殿內亦不敢發。寶寅去杜姥宅，日已瞑，城門閉。城上人射外人，外人棄寶寅潰去。寶寅亦逃，三日，乃戎服詣草市尉，尉馳以啟東昏。東昏召寶寅入宮問之，寶寅涕泣稱：「爾日不知何人逼使上車，仍將去，制不自由。」東昏笑，復其爵位。張欣泰等事覺，與胡松皆伏誅。

蕭衍使征虜將軍王茂、軍主曹仲宗等乘水漲以舟師襲加湖，鼓譟攻之。丁酉，加湖潰，吳子陽等走免，將士殺溺死者萬計，俘其餘眾而還。於是郢、魯二城相視奪氣。

乙巳，柔然犯魏邊。

魯山乏糧，軍人於磯頭捕細魚供食，密治輕船，將奔夏口，蕭衍遣偏軍斷其走路。丁巳，孫樂祖窘迫，以城降。

己未，東昏侯以程茂為郢州刺史，薛元嗣為雍州刺史。是日，茂、元嗣以郢城降。郢城之初圍也，士民男女近十萬口；閉門二百餘日，疾疫流腫，死者什七八，積屍床下而寢其上，比屋皆滿。茂、元嗣等議出降，使張孜為書與衍。張沖故吏青州治中房長瑜謂孜曰：「前使君忠貫昊天，郎君但當坐守畫一荷析薪，若天運不與，當幅巾待命，下從使君。今從諸人之計，非唯郢州士女失高山之望，亦恐彼所不取也。」孜不能用。蕭衍以韋睿為江夏太守，行郢府事，收瘞死者而無其生者，郢人遂安。

諸將欲頓軍夏口；衍以為宜乘勝直指建康，車騎咨議能軍張弘策、寧遠將軍庾域亦以為然。衍命眾軍即日上道。緣江至建康，凡磯、浦、村落，軍行宿次、立頓處所，弘策逆為圖畫，如在目中。

辛酉，魏大赦。

魏安國宣簡侯王肅卒於壽陽，贈侍中、司空。初，肅以父死非命，四年不除喪。高祖曰：「三年之喪，賢者不敢過。」命肅以祥禫之禮除喪。然肅猶素服、不聽樂終身。

汝南民胡文超起兵於灄陽以應蕭衍，求取義陽、安陸等郡以自效；衍又遣軍主唐修期攻隨郡，皆克之。司州刺史王僧景遣子貞孫為質於衍，司部悉平。

崔慧景之死也，其少子偃為始安內史，逃潛得免。及西台建，以偃為寧朔將軍。偃詣公車門上書曰：「臣竊惟高宗之孝子忠臣而昏主之亂臣賊子者，江夏王與陛下，先臣與鎮軍是也；雖成敗異術而所由同方。陛下初登至尊，與天合符；天下纖介之屈，尚望陛下申之，況先帝之子陛下之兄，所行之道，即陛下所由哉！此尚弗恤，其餘何冀！今不可幸小民之無識而罔之；若使曉然知其情節，相帥而逃，陛下將何以應之哉！」事寢，不報。偃又上疏曰：「近冒陳江夏之兔，非敢以父子之親而傷至公之義，誠不曉聖朝所以然之意。若以狂主雖狂，而實是天子，江夏雖賢，實是人臣，先臣奉人臣逆人君為不可，未審今之嚴兵勁卒方指象魏者，其故何哉！臣所以不死，苟存視息，非有它故，所以待皇運之開泰，申忠魂之枉屈。今皇運已開泰矣，而死社稷者返為賊臣，臣何用此生於陛下之世矣！臣謹案鎮軍將軍臣穎冑、中領軍臣詳，皆社稷之也，同知先臣股肱江夏，匡濟王室，天命未遂，主亡與亡；而不為陛下瞥然一言。知而不言，不忠；不知而不言，不智也。如以先臣遣使，江夏斬之；，則征東之驛使，何為見戮？陛下斬征東之使，實詐山陽；江夏違先臣之請，實謀孔矜。天命有歸，故事業不遂耳。臣所言畢矣，乞就湯鑊！然臣雖萬沒，猶願陛下必申先臣。何則？惻愴而申之，則天下伏；不則愴而申之，則天下叛。先臣之忠，有識所知，南、董之筆，千載可期，亦何待陛下屈申而為褒貶！然小臣惓惓之愚，為陛下計耳。」詔報曰：「其知卿惋切之懷，今當顯加贈謚。」偃尋下獄死。

八月，丁卯，東昏侯以輔國將軍申冑監豫州事；辛未，以光祿大夫張瑰鎮石頭。

初，東昏侯遣陳伯之鎮江州，以為吳子陽等聲授。子陽等既敗，蕭衍謂諸將曰：「用兵未必須實力，所聽威聲耳。今陳虎牙狠奔歸，尋陽人情理當恟懼，可傳檄而定也。」乃命搜俘囚，得伯之幢主蘇隆之，厚加賜與，使說伯之，計即用為安東將軍、江州刺史。伯之遣隆之返命，雖許歸附，而雲「大軍未須遽下」。衍曰：「伯之此言，意懷首鼠。及其猶豫，急往逼之，計無所出，勢不得不降。」乃命鄧元起引兵先下，楊公則徑掩柴桑，衍與諸將以次進路。元起將至尋陽，伯之收兵退保湖口，留陳虎牙守湓城。選曹郎吳興沈瑀說伯之迎衍。伯之泣曰：「餘子在都，不能不愛。」瑀曰：「不然。人情匈匈，皆思改計；若不早圖，眾散難合。」丙子，衍至尋陽，伸之束甲請罪。初，新蔡太守席謙，父恭穆為鎮西司馬，為魚復侯子響所殺。謙從伯之鎮尋陽，聞衍東下，曰：「我家世忠貞，有殞不二。」伯之殺之。乙卯，以伯之為江州刺史，虎牙為徐州刺史。

魯休烈、蕭瑰破劉孝慶等於峽口，任漾之戰死。休烈等進至上明，江陵大震。蕭穎冑恐，馳告蕭衍，令遣楊公則還援根本。衍曰：「公則今溯流上江陵，雖至，何能及事！休烈等烏合之眾，尋自退散，政須少時持重耳。良須兵力，兩弟在雍，指遣往征，不為難至。」穎冑乃遣軍主蔡道恭假節屯上明以拒蕭瑰。

辛巳，東昏侯以太子左率李居士總督西討諸軍事，頓新亭。

九月，乙未，詔蕭衍若定京邑，得以便宜從事。衍留將軍鄭紹叔守尋陽，與陳伯之引兵東下，謂紹叔曰：「卿，吾之蕭何、寇恂也。前塗不捷，我當其咎；糧運不繼，卿任其責。」紹叔流涕拜辭。比克建康，紹叔督江、湘糧運，未嘗乏絕。

魏司州牧廣陽王嘉請築洛陽三百二十三坊，各方三百步，曰：「雖有暫勞，奸盜永息。」丁酉，詔發畿內夫五萬人築之，四旬而罷。

己亥，魏立皇后于氏。後，征虜將軍勁之女；勁，烈之弟也。自祖父栗磾以來，累世貴盛，一皇后，四贈公，三領軍，二尚書令，三開國公。

甲申，東昏侯以李居士為江州刺史，冠軍將軍王珍國為雍州刺史，建安王寶寅為荊州刺史，輔國將軍申冑監郢州，龍驤將軍扶風馬仙玭監豫州，驍騎將軍徐元稱監徐州軍事。珍國，廣之之子也。是日，蕭衍前軍至蕪湖；申冑軍二萬人棄姑孰走，衍進軍，據之。戊申，東昏侯以後軍參軍蕭瑰為司州刺史，前輔國將軍魯休烈為益州刺史。

蕭衍之克江、郢也，東昏侯游騁如舊，謂茹法珍曰：「須來至白門前，當一決。」衍至近道，乃聚兵為固守之計，簡二尚方、二冶囚徒以配軍；其不可活者，於朱雀門內日斬百餘人。

衍遣曹景宗等進頓江寧。丙辰，李居士自新亭選精騎一千至江寧。景宗始至，營壘未立，且師行日久，器甲穿弊。居士望而輕之，鼓譟直前薄之；景宗奮擊，破之，因乘勝而前，逕至皁莢橋。於是王茂、鄧元超、呂僧珍進據赤鼻邏，新亭城主江道林引兵出戰，眾軍擒之於陳。衍至新林，命王茂進據越城，鄧元起據道士墩，陳伯之據籬門，呂僧珍據白板橋。李居士覘之僧珍眾少，帥銳卒萬人直來薄壘。僧珍曰：「吾眾少，不可逆戰，可勿遙射，須至塹裡，當並力破之。」俄而皆越塹拔柵。僧珍分人上城，矢石俱發，自帥馬步三百人出其後，城上人復逾城而下，內外奮擊，居士敗走，獲取器甲不可勝計。居士請於東昏侯，燒南岸邑屋以開戰場，自大航以西、新亭以北皆盡。衍諸弟皆自建康自拔赴軍。

冬，十月，甲戌，東昏侯遣征虜將軍王珍國、軍主胡虎牙將精兵十萬餘人陳於朱雀航南，宦官王寶孫持白虎幡督戰，開航背水，以絕歸路。衍軍小卻，王茂下馬，單刀直前，其甥韋欣慶執鐵纏槊以翼之，衝擊東軍，應時而陷。曹景宗縱兵乘之，呂僧珍縱火焚其營，將士皆殊死戰，鼓譟震天地。珍國等眾軍不能抗，王寶孫切罵諸將帥，直閣將軍席豪發憤突陳而死。豪，驍將也，既死，士卒土崩，赴淮死者無數，積屍與航等，後至者乘以之以濟。於是東昏侯諸軍望之皆潰。衍軍長驅至宣陽門，諸將移稍前。

陳伯之屯西明門，每城中有降人出，伯之輒呼與耳語。衍恐其復懷翻覆，密語伯之曰：「聞城中甚忿卿舉江州降，欲遣刺客中卿，宜以為慮」。伯之未之信。會東昏侯將鄭伯倫來降，衍使伯倫過伯之，謂曰：「城中甚忿卿，欲遣信誘卿以封賞，須卿復降，當生割卿手足；卿若不降，復欲遣刺客殺卿。宜深為備。」伯之懼，自是始無異志。

戊寅，東昏寧朔將軍徐元瑜以東府城降。青、冀二州刺史桓和入援，屯東宮。己卯，和許東昏，雲出戰，因以其眾來降。光祿大夫張瑰棄石頭還宮。李居士以新亭降於衍，琅邪城主張木亦降。壬午，衍鎮石頭，命諸軍攻六門。東昏燒門內營署、官府，驅逼士民，悉入宮城，閉門自守。衍命諸軍築長圍守之。

楊公則屯領軍府壘北樓，與南掖門相對，嘗登樓望戰。城中遙見麾蓋，以神鋒弩射之，矢貫胡床，左右失色。公則曰：「幾中吾腳！」談笑如初。東昏夜選勇士攻公則柵，軍中驚擾；公則堅臥不起，徐命擊之，東昏兵乃退。公則所領皆湘州人，素號怯懦，城中輕之，每出蕩，輒先犯公則壘；公則獎厲軍士，克獲更多。

先是，東昏遣軍主左僧慶屯京口，常僧景屯廣陵，李叔獻屯瓜步；及申冑自姑孰奔歸，使屯破墩，以為東北聲援。至是，衍遣使曉諭，皆帥其眾來降。衍遣弟輔國將軍秀鎮京口，輔國將軍恢鎮破墩，從弟寧朔將軍景鎮廣陵。

十一月，丙申，魏以驃騎大將軍穆亮為司空；丁酉，以北海王詳為太傅，領司徒，初，詳欲奪彭城王勰司徒，故譖而黜之；既而畏人議己，故但為大將軍，至是乃居之。詳貴盛翕赫，將作大匠王遇多隨詳所欲，私以官物給之。司空長史於忠責遇於詳前曰：「殿下，國之周公，阿衡王室，所須材用，自應關旨；何至阿諛附勢，損公惠私也！」遇既踧□，詳亦慚謝。忠每以鯁直為詳所忿，嘗罵忠曰：「我憂在前見爾死，不憂爾見我死時也！」忠曰：「人生於世，自有定分；若應死於王手，避亦不免；若其不爾，王不能殺！」忠以討咸陽王禧功，封魏郡公，遷散騎常侍，兼武衛將軍。詳因忠表讓之際，密勸魏主以忠為列卿，令解左右，聽其上爵，於是詔停其封，優進太府卿。

巴東獻武公蕭穎冑以蕭瑰與蔡道恭相持不決，憂憤成疾；壬午，卒。夏侯詳秘之，使似其書者假為教命，密報蕭衍，衍亦秘之。詳徵兵雍州，蕭偉遣蕭心詹將兵赴之。瑰等聞建康已危，眾懼而潰，瑰及魯休烈皆降。乃發穎冑喪，贈侍中、丞相；於是眾望盡歸於衍。夏侯詳請與蕭憺共參軍國，詔以詳為侍中、尚書右僕射，尋除使持節、撫軍將軍荊州刺史。詳固讓於憺，乃以憺行荊州府州事。

魏改築圜丘於伊水之陽；乙卯，始祀於其上。

魏鎮南將軍元英上書曰：「蕭寶卷驕縱日甚，虐害無辜。其雍州刺史蕭衍東伐秣陵，掃土興兵，順流而下；唯有孤城，更無重衛，乃皇天授我之日，曠載一逢之秋；此而不乘，將欲何待！臣乞躬帥步騎三萬，直指沔陰，據襄陽之城，斷黑水之路。昏虐君臣，自相魚肉；我居上流，威震遐邇，長驅南出，進拔江陵，則三楚之地一朝可收，岷、蜀之道自成斷絕。又命揚、徐二州聲言俱舉，建業窮蹙，魚游釜中，可以齊文軌而大同，混天地而為一。伏惟陛下獨決聖心，無取疑議；此期脫爽，併吞無日。」事寢不報。

車騎大將軍源懷上言：「蕭衍內侮，寶卷孤危，廣陵、淮陰等戍皆觀望得失。斯實天啟上期，併吞之會；宜東西齊舉，以成席捲之勢。若使蕭衍克濟，上下同心，豈惟後圖之難，亦恐揚州危逼。何則？壽春之去建康才七百里，山川水陸，皆彼所諳。彼若內外無虞，君臣分定，乘舟藉水，倏忽而至，未易當也。今寶卷都邑有土崩之憂，邊城無繼授之望，廓清江表，正在今日。」魏主乃以任城王澄為都督淮南諸軍事、鎮南大將軍、開府儀同三司、揚州刺史，使為經略；既而不果。懷，賀之子也。

東豫州刺史田益宗上表曰：「蕭氏亂常，君臣交爭，江外州鎮，中分為兩，東西抗峙，已淹歲時。民庶窮於轉輸，甲兵疲於戰鬥，事救於目前，力盡於麾下，無暇外維州鎮，綱紀庶方，籓城棋立，孤存而已。不乘機電掃，廓彼蠻疆，恐後之經略，未易於此。且故壽春雖平，三面仍梗，鎮守之宜，實須豫設。義陽差近淮源，利涉津要，朝廷行師，必由此道。若江南一平，有事淮外，須乘夏水汎長，列舟長淮；師赴壽春，須從義陽之北，便是居我喉要，在慮彌深。義陽之滅，今實時矣。度彼不過須精卒一萬二千；然行師之法，貴張形勢。請使兩荊之眾西擬隨、雍，揚州之卒頓於建安，得捍三關之援；然後二豫之軍直據南關，對抗延頭，遣一都督總諸軍節度，季冬進師，迄於春末，不過十旬，克之必矣。」元英又奏稱：「今寶卷骨肉相殘，籓鎮鼎立。義陽孤絕，密邇王土，內無兵儲之固，外無糧援之期，此乃欲焚之鳥，不可去薪，授首之寇，豈容緩斧！若失此不取，豈惟後舉難圖，亦恐更為深患。今豫州刺史司馬悅已戒嚴垂發，東豫州刺史田益宗兵守三關，請遣軍司為之節度。」魏主乃遣直寢羊靈引為軍司。益宗遂入寇。建寧太守黃天賜與益宗戰於赤亭，天賜敗績。

崔慧景之逼建康也，東昏候拜蔣子文為假黃鉞、使持節、相國、太宰、大將軍、錄尚書事、揚州牧、鐘山王；及衍至，又尊子文為靈帝，迎神像入後堂，使巫禱祀求福。及城閉，城中軍事悉委王珍國；兗州刺史張稷入衛京師，以稷為珍國之副。稷，瑰之弟也。

時城中實甲猶七萬人，東昏素好軍陳，與黃門、刀敕及宮人於華光殿前習戰鬥，詐作被創勢，使人以板□去，用為厭勝。常於殿中戎服、騎馬出入，以金銀為鎧冑，具裝飾以孔翠。晝眠夜起，一如平常。聞外鼓叫聲，被大紅袍，登景陽樓屋上望之，弩幾中之。

始，東昏與左右謀，以為陳顯達一戰即敗，崔慧景圍城尋走，謂衍兵亦然，敕太官辦樵、米為百日調而已。及大桁之敗，眾情兇懼。茹法珍等恐士民逃潰，故閉城不復出兵。既而長圍已立，塹柵嚴固；然後出蕩，屢戰不捷。

東昏尤惜金錢，不肯賞賜；法珍叩頭請之，東昏曰：「賊來獨取我邪！何為就我求物！」後堂儲數百具榜，啟為城防；東昏欲留作殿，竟不與。又督御府作三百人精伏，待圍解以擬屏除，金銀雕鏤雜物，倍急於常。眾皆怨怠，不為致力。外圍既久，城中皆思早亡，莫敢先發。

茹法珍、梅蟲兒說東昏曰：「大臣不留意，使圍不解，宜悉誅之。」王珍國、張稷懼禍，珍國密遣所親獻明鏡於蕭衍，衍斷金以報之。兗州中兵參軍馮翊張齊，稷之腹心也，珍國因齊密與稷謀同弒東昏。齊夜引珍國就稷，造膝定計，齊自執燭；又以計告後閣舍人錢強。十二月，丙寅夜，強密令人開雲龍門，珍國、稷引兵入殿，御刀豐勇之為內應。東昏在含德殿作笙歌，寢未熟，聞兵入，趨出北戶，欲還後宮，門已閉。宦者黃泰平刀傷其膝，仆地，張齊斬之。稷召尚書右僕射王亮等列坐殿前西鐘下，令百僚署箋，以黃油裹東昏首，遣國子博士范雲等送詣石頭。右衛將軍王志歎曰：「冠雖弊，何可加足！」取庭中樹葉挼服之，偽悶，不署名。衍覽箋無志名，心嘉之。亮，瑩之從弟；志，僧虔之子也。

衍與范雲有舊，即留參帷幄。王亮在東昏朝，以依違取容。蕭衍至新林，百僚皆間道送款，亮獨不遣。東昏敗，亮出見衍，衍曰：「顛而不扶，安用彼相！」亮曰：「若其可扶，明公豈有今日之舉！」城中出者，或被劫剝。楊公則親帥麾下陳於東掖門，衛送公卿士民，故出者多由公則營焉。衍使張弘策先入清宮，封府庫及圖籍。於時城內珍寶委積，弘策禁勒部曲，秋毫無犯。收潘妃及嬖臣茹法珍、梅蟲兒、王咺之等四十一人皆屬吏。

初，海陵王之廢也，王太后出居鄱陽王故第，號宣德宮。己巳，蕭衍以宣德太后令追廢涪陵王為東昏侯，褚後及太子誦並為庶人。以衍為中書監、大司馬、錄尚書事、驃騎大將軍、揚州刺史，封建安郡公，依晉武陵王遵承製故事，百僚致敬；以王亮為長史。壬申，更封建安王寶寅為鄱陽王。癸酉，以司徒、揚州刺史晉安王寶義為太尉，領司徒。

己卯，衍入屯閱武堂，下令大赦。又下令：「凡昏制謬賦、淫刑濫役外，可詳檢前原，悉皆除蕩；其主守散失諸所損耗，精立科條，鹹從原例。」又下令：「通檢尚書眾曹，東昏時諸諍訟失理及主者淹停不時施行者，精加訊辨，依事議奏。」又下令：「收葬義師，掩瘞逆徒之死亡者。」

潘妃有國色，衍欲留之，以問侍中、領軍將軍王茂，茂曰：「亡齊者此物，留之恐貽外議。」乃縊殺於獄，並誅嬖臣茹法珍等。以宮女二千賚將士。乙酉，以輔國將軍蕭宏為中護軍。

衍之東下也，豫州刺史馬仙玭擁兵不附衍，衍使其故人姚仲賓說之，仙玭先為設酒，乃斬於軍門以徇。衍又遣其族叔懷遠說之，仙玭曰：「大義滅親。」又欲斬之；軍中為請，乃得免。衍至新林，仙玭猶於江西日抄運船。衍圍宮城，州郡皆遣使請降，吳興太守袁昂獨拒境不受命。昂，顗之子也。

衍使駕部郎考城江革為書與昂曰：「根本既傾，枝葉安附？今竭力昏主，未足為忠；家門屠滅，非所謂孝。豈若翻然改圖，自招多福！」昂復書曰：「三吳內地，非用兵之所；況以偏隅一郡，何能為役！自承麾旆屆止，莫不膝袒軍門。惟僕一人敢後至者，政以內揆庸素，文武無施，雖欲獻心，不增大師之勇；置其愚默，寧沮眾軍之威。幸藉將軍含弘之大，可得從容以禮。竊以一餐微施，敞昨投殞；況食人之祿而頓忘一旦，非惟物議不可，亦恐明公鄙之，所以躊躇，未遑薦璧。」

昂問時事於武康令北地傅映，映曰：「昔元嘉之末，開闢未有，故太尉殺身以明節。司徒當寄託之重，理無苟全，所以不顧夷險以循名義。今嗣主昏虐，曾無悛改；荊、雍協舉，乘據上流，天人之意可知。願明府深慮，無取後悔。」及建康平，衍使豫州刺史李元履巡撫東士，敕元履曰：「袁昂道素之門，世有忠節，天下須共容之，勿以兵威陵辱。」元履至吳興，宜衍旨；昂亦不請降，開門撤備而已。

仙玭聞台城不守，號泣謂將士曰：「我受人任寄，義不容降，君等皆有父母，我之忠臣，君為孝子，不亦可乎！」乃悉遣城內兵出降，餘壯士數十，閉門獨守。俄而兵入，圍之數十重。仙玭令士皆持滿，兵不敢近。日暮，仙玭乃投弓曰：「諸君但來見取，我義不降！」乃檻送石間。衍釋之，使待袁昂至俱入，曰：「令天下見二義士。」衍謂仙玭曰：「射鉤、斬祛、昔人所美。卿勿以殺使斷運自嫌。」仙玭謝曰：「小人如失主犬，後主飼之，則復為用矣。」衍笑，皆厚遇之。丙戌，蕭衍入鎮殿中。

劉希祖既克安成，移檄湘部，始興內史王僧粲應之。僧粲自稱湘州刺史，引兵襲長沙。去城百餘里，於是湘州郡縣兵皆蜂起以應僧粲，唯臨湘、湘陰、瀏陽、羅四縣尚全。長沙人皆欲泛舟走，行事劉坦翻聚其舟焚之，遣軍主尹法略拒僧粲，戰數不利。前湘州鎮軍鐘玄紹潛結士民數百人，刻日悉城應僧粲。坦聞其謀，陽為不知，因理訟至夜，而城門遂不閉，以疑之。玄紹未發，旦，詣坦問其故，坦久留與語，密遣親兵收其家書。玄紹在坐，而收兵巳報，具得其文書本末。玄紹即首伏，於坐斬之；焚其文書，餘黨悉無所問。眾愧且服，州郡遂安。法略與僧粲相持累月，建康城平，楊公則還州，僧粲等散走。王丹為郡人所殺，劉希祖亦舉郡降。公則克己廉賦，輕刑薄賦。頃之，湘州戶口幾復其舊。

