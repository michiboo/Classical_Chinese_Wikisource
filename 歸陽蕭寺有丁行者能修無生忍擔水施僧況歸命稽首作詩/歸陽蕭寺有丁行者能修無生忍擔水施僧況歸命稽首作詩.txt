
化佛示持帚，仲尼稱執鞭。 
列生御風歸，飼豕如人焉。 
曹溪第六祖，踏碓逾三年。 
伊人自何方，長綬趨遙泉。 
開士行何苦，雙瓶胝兩肩。 
蕭寺百餘僧，東廚正揚煙。 
露足沙石裂，外形巾褐穿。 
若其有此身，豈得安穩眠。 
獨出違順境，不為寒暑遠。 
大聖於其中，領我心之虔。 
萬法常空滅，無生因忍全。 
一國一釋迦，一燈分百千。 
永願遺世知，現身彌勒前。 
潛容偏虛空，靈響不可傳。 
智慧舍利佛，神通自乾連。 
阿若憍陳如，迦葉迦旃延。 
左右二菩薩，文殊並普賢。 
身披六銖衣，億劫為大仙。 
寶塔寶樓閣，重簷交梵天。 
譬如一明珠，共贊光白圓。 
天魔波旬等，降伏金剛堅。 
野叉羅剎鬼，亦赦塵垢纏。 
乃致金翅鳥，吞龍護洪淵。 
一十一眾中，身意皆快然。 
八河注大海，中有楞伽船。 
佛法付國王，平等無頗偏。 
天子事端拱，大臣行其權。 
玉堂無蠅飛，五月冰凜筵。 
盡力答明主，猶自招罪愆。 
九族無白身，百花動嬋娟。 
神聖惡如此，物華不能妍。 
祿山一微胡，驅馬來自燕。 
宛彼宮闕麗，如何犬羊羶。 
苦哉千萬人，流血成丹川。 
此輩之死後，鑊湯所熬煎。 
業風吹其魂，猛火燒其煙。 
獨有丁行者，無憂樹枝邊。 
市頭盲老人，長者乞一錢。 
韜照多密用，為君吟此篇。

