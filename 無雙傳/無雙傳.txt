唐王仙客者，建中中朝臣劉震之甥也。初，仙客父亡，與母同歸外氏。震有女曰無雙，小仙客數歲，皆幼稚，戲弄相狎，震之妻常戲呼仙客為王郎子。如是者凡數歲，而震奉孀姊及撫仙客尤至。一旦，王氏姊疾，且重，召震約曰：「我一子，念之可知也，恨不見其婚室。無雙端麗聰慧，我深念之，異日無令歸他族，我以仙客為托。爾誠許我，瞑目無所恨也。」震曰：「姊宜安靜自頤養，無以他事自撓。」其姊竟不痊。仙客護喪，歸葬襄鄧。服闋，思念身世，孤孑如此，宜求婚娶，以廣後嗣。無雙長成矣，我舅氏豈以位尊官顯而廢舊約耶？於是飾裝抵京師。時震為尚書租庸使，門館赫奕，冠蓋填塞。仙客既覲，置於學舍，弟子為伍。舅甥之分，依然如故，但寂然不聞選取之議。又於窗隙間窺見無雙，姿質明艷，若神仙中人，仙客發狂，唯恐姻親之事不諧也。遂鬻囊橐，得錢數百萬，舅氏舅母左右給使。達於廝養，皆厚遺之。又因復設酒饌，中門之內，皆得入之矣。諸表同處，悉敬事之。遇舅母生日，市新奇以獻，雕鏤犀玉，以為首飾。舅母大喜。又旬日，仙客遣小嫗，以求親之事，聞於舅母。舅母曰：「是我所願也，即當議其事。」又數夕，有青衣告仙客曰：「娘子適以親情事言於阿郎，阿郎雲：『向前亦未許之。』模樣雲雲，恐是參差也。」仙客聞之，心氣俱喪，達旦不寐，恐舅氏之見棄也，然奉事不敢懈怠。一日，震趨朝，至日初出，忽然走馬入宅，汗流氣促。唯言「鎖卻大門，鎖卻大門。」一家惶駭，不測其由。良久乃言：「涇原兵士反，姚令言領兵入含元殿，天子出苑北門，百官奔赴行在。我以妻女為念，略歸部署。」疾召仙客：「與我勾當家事，我嫁與爾無雙。」仙客聞命，驚喜拜謝。乃裝金銀羅錦二十馱，謂仙客曰：「汝易衣服，押領此物，出開遠門，覓一深隙店安下；我與汝舅母及無雙，出啟夏門，繞城續至。」仙客依所教，至日落，城外店中待久不至。城門自午後扃鎖，南望目斷。遂乘驄，秉燭繞城，至啟夏門，門亦鎖。守門者不一，持白棓，或立或坐。仙客下馬徐問曰：「城中有何事如此？」又問「今日有何人出此？」門者曰：「朱太尉已作天子。午後有一人重戴，領婦人四五輩，欲出此門。街中人皆識，雲是租庸使劉尚書。門司不敢放出。近夜追騎至，一時驅向北去矣。」仙客失聲慟哭，卻歸店。三更向盡，城門忽開，見火炬如晝，兵士皆持兵挺刃，傳呼斬斫使出城，搜城外朝官。仙客舍輜騎驚走，歸襄陽，村居三年。後知克復，京師重整，海內無事，乃入京，訪舅氏消息。至新昌南街，立馬仿徨之際，忽有一人馬前拜。熟視之，乃舊使蒼頭塞鴻也。鴻本王家生，其舅常使得力，遂留之。握手垂涕，仙客謂鴻曰：「阿舅舅母安否？」鴻雲：「並在興化宅。」仙客喜極雲：「我便過街去。」鴻曰：「某已得従良，客戶有一小宅子，販繒為業。今日已夜，郎君且就客戶一宿，來早同去未晚。」遂引至所居，飲饌甚備。至昏黑，乃聞報曰：「尚書受偽命官，與夫人皆處極刑，無雙已入掖庭矣。」仙客哀冤號絕，感動鄰裏。謂鴻曰：「四海至廣，舉目無親戚，未知託身之所。」又問曰：「舊家人誰在？」鴻曰：「唯無雙所使婢采蘋者，今在金吾將軍王遂中宅。」仙客曰：「無雙固無見期，得見采蘋，死亦足矣。」由是乃刺謁，以従侄禮見遂中，具道本末，願納厚價，以贖采蘋。遂中深見相知，感其事而許之。仙客稅屋，與鴻蘋居。塞鴻每言郎君年漸長，合求官職，悒悒不樂，何以遣時？仙客感其言，以情懇告遂中。遂中薦見仙客於京兆尹李齊運，齊運以仙客前禦為富平縣尹，知長樂驛。累月。忽報有中使押領內家三十人往園陵，以備灑掃，宿長樂驛。氈車子十乘下訖。仙客謂塞鴻曰：「我聞宮嬪選在掖庭，多是衣冠子女，我恐無雙在焉，汝為我一窺，可乎？」鴻曰：「宮嬪數千，豈便及無雙？」仙客曰：「汝但去，人事亦未可定。」因令塞鴻假為驛吏，烹茗於簾外，仍給錢三千。約曰：「堅守茗具，無暫捨去，忽有所睹，即疾報來。」塞鴻唯唯而去。宮人悉在簾下，不可得見之，但夜語喧嘩而已。至夜深，群動皆息，塞鴻滌器構火，不敢輒寐，忽聞簾下語曰：「塞鴻塞鴻，汝爭得知我在此耶？郎健否？」言訖嗚咽。塞鴻曰：「郎君見知此驛，今日疑娘子在此，令塞鴻問候。」又曰：「我不久語，明日我去後，汝於東北舍閣子中紫褥下，取書送郎君。」言訖便去。忽聞簾下極鬧，雲：「內家中惡，中使索湯藥甚急。」乃無雙也。塞鴻疾告仙客，仙客驚曰：「我何得一見？」塞鴻曰：「今方修渭橋，郎君可假作理橋官，車子過橋時，近車子立，無雙若認得，必開簾子，當得瞥見耳。」仙客如其言，至第三車子，果開簾子，窺見，真無雙也。仙客悲感怨慕，不勝其情。塞鴻於閣子中褥下得書，送仙客。花箋五幅，皆無雙真跡，詞理哀切，敘述周盡。仙客覽之，茹恨涕下，自此永訣矣。其書後雲：「常見敕使說，富平縣古押衙，人間有心人，今能求之否？」仙客遂申府。請解驛務，歸本官。遂尋訪古押衙，則居於村墅。仙客造謁，見古生。生所願，必力致之，繒彩寶玉之贈，不可勝紀。一年未開口。秩滿，閑居於縣，古生忽來，謂仙客曰：「洪一武夫，年且小，何所用？郎君於某竭分，察郎君之意，將有求於小夫。小夫乃一片有心人也，感郎君之深恩，願粉身以答效。」仙客泣拜，以實告古生。古生仰天，以手拍腦數四曰：「此事大不易，然與郎君試求，不可朝夕便望。」仙客拜曰：「但生前得見，豈敢以遲晚為限耶？」半歲無消息。一日扣門，乃古生送書，書雲：「茅山使者回，且來此。」仙客奔馬去，見古生，生乃無一言。又啟使者，復雲：「殺卻也，且吃茶。」夜深，謂仙客曰：「宅中有女家人識無雙否？」仙客以采蘋對，仙客立取而至。古生端相，且笑且喜雲：「借留三五日，郎君且歸。」後累日，忽傳說曰：「有高品過，處置園陵宮人。」仙客心甚異之，令塞鴻探所殺者，乃無雙也。仙客號哭，乃嘆曰：「本望古生，今死矣，為之奈何？」流涕歔欷，不能自已。是夕更深，聞叩門甚急，及開門，乃古生也，領一篼子入，謂仙客曰：「此無雙也，今死矣，心頭微暖，後日當活。微灌湯藥，切須靜密。」言訖，仙客抱入閣子中，獨守之。至明，遍體有暖氣。見仙客，哭一聲遂絕，救療至夜方愈。古生又曰：「暫借塞鴻，於舍後掘一坑。」坑稍深，抽刀斷塞鴻頭於坑中。仙客驚怕。古生曰：「郎君莫怕，今日報郎君恩足矣。比聞茅山道士有藥術，其藥服之者立死，三日卻活。某使人專求得一丸，昨令采蘋假作中使，以無雙逆黨，賜此藥令自盡。至陵下，托以親故，百縑贖其屍。凡道路郵傳，皆厚賂矣，必免漏泄。茅山使者及舁篼人，在野外處置訖。小夫為郎君，亦自刎。君不得更居此，門外有檐子一十人，馬五匹，絹二百匹，五更挈無雙便發，變姓名浪跡以避禍。」言訖，舉刀，仙客救之，頭已落矣，遂並屍蓋覆訖。未明發，歷四蜀下峽，寓居於渚宮。悄不聞京兆之耗，乃挈家歸襄鄧別業，與無雙偕小矣，男女成群。噫！人生之契闊會合多矣，罕有若斯之比，常謂古今所無。無雙遭亂世籍沒，而仙客之誌，死而不奪，卒遇古生之奇法取之，冤死者十餘人。艱難走竄後，得歸故鄉，為夫婦五十年。何其異哉！
