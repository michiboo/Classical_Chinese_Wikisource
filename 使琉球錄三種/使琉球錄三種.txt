
台灣文獻叢刊　　【第 287 種】 

　　使琉球錄三種
　　．作者：陳侃、蕭崇業、夏子陽
　　．原書頁數： ０２９０ 頁 

　　●書籍簡介
　　第二八七種「使琉球錄三種」
　　本書（二冊二九○面一七四、○○○字）為一集刊，共收明代「使琉球錄」三種，故名。考明代歷遣使臣冊封琉球中山王，除洪熙元年遣內監柴山外，其後均以給事中為正使、行人為副使。自正統八年至崇禎六年，凡十二使：正統八年，俞忭、劉遜；十二年，陳傅、萬祥；景泰三年，陳謨、董守宏；七年，李秉彝、劉儉；天順七年，潘榮、蔡哲，成化八年，官榮、韓文；十五年，董旻、張祥，嘉靖十三年，陳侃、高澄；四十年，郭汝霖、李際春，萬曆七年，蕭崇業、謝杰；三十四年，夏子陽、王士禎；崇禎六年，杜三策、楊掄。在歷遣封使中，嘉靖十三年陳侃首上「使琉球錄」，其後郭汝霖、蕭崇業、夏子陽諸使均踵事之。本書收有陳、蕭、夏三錄，郭錄則付缺如（按美國國會圖書館藏有此錄，惜未得收入）。陳錄「自序」有云：『凡道途山川風俗人物之實、起居日用飲食之細，皆得耳目之所親究；乃知舊存紀載，殆郢書、燕說之類。志其略、辨其異，此錄之所以不容已也』。「使錄」分「使事紀略」、「群書質異」兩部，所謂「志其略、辨其異」耳；另益以敕諭、題奏以及其它文獻，俾供考鏡。蕭、夏二錄並各刊有「琉球過海圖」，詳志針路、道里（更數）。所有三種「使錄」體例相仿，大致後錄本諸前錄而增益。蓋明代以前各種載籍所見琉球，究指今日之琉球抑為今日之台灣，爭論不已；因有前輯第一九六種「流求與雞籠山」，匯集有關琉球與台灣之紀載，用裨研究。「使錄」由於封使親臨其境，聞見所得，益可互證。按琉球入貢、請封始於明初；貢道由閩以達京師，歷遣封使航海，亦由閩啟行。下論封貢，俱以台灣北部海面雞籠嶼、彭佳嶼（「使錄」稱平嘉山或彭佳山）、釣魚嶼等為往返（指封往、貢返）所經指針；當時對於海上情形，不能謂非熟悉。但遠隔數千里之琉球已早與交通，而近在咫尺之台灣反至後來始得其真象？此乃殊值研究之一課題。

　　●序號   篇名
　　1  弁言
　　2  使琉球錄三種目錄
　　3  使琉球錄
　　4  自序
　　5  詔敕
　　6  諭祭文
　　7  使事紀略
　　8  群書質異
　　9  天妃靈應記
　　10  夷語（附）
　　11  夷字（附）
　　12  題奏
　　13  後序
　　14  使琉球錄
　　15  自序
　　16  琉球過海圖
　　17  詔敕
　　18  諭祭文
　　19  諭祭祈海神文
　　20  諭祭報海神文
　　21  使琉球錄卷上
　　22  請留詔敕
　　23  使事紀
　　24  禮儀
　　25  造舟
　　26  用人
　　27  敬神
　　28  天妃靈應記
　　29  臨水夫人記　
　　30  天妃顯異記
　　31  廣石廟碑記
　　32  重修廣石廟碑記
　　33  使疏球錄卷下
　　34  群書質異
　　35  題奏
　　36  藝文
　　37  大安禪寺碑記
　　38  千佛靈閣碑記
　　39  中山八景記
　　40  息思亭說
　　41  灑露堂說
　　42  灑露堂記
　　43  使琉球錄序
　　44  重刻使琉球錄敘
　　45  航海賦
　　46  夷語（附）
　　47  夷字（附）
　　48  皇華唱和詩
　　49  使琉球錄
　　50  自序
　　51  〔詔敕〕
　　52  諭祭文
　　53  諭祭祈海神文
　　54  諭祭報海神文
　　55  歷朝使琉球姓氏考
　　56  琉球過海圖
　　57  使琉球錄卷上
　　58  題奏
　　59  使事紀
　　60  禮儀
　　61  造舟
　　62  用人
　　63  敬神
　　64  使琉球錄卷下
　　65  群書質異
　　66  附舊使錄
　　67  嘉靖甲午使事紀
　　68  嘉靖辛酉使事紀
　　69  萬曆己卯使事記
　　70  高澄「操舟記」
　　71  「琉球錄」撮要補遺
　　72  （附）日東交市記
　　73  夷語（附）
　　74  夷字（附）

　　●弁言
　　本書為一集刊，共收明代「使琉球錄」三種，故名。這三種「使錄」的作者、版本是：（一）陳侃、高澄撰「使琉球錄」不分卷，嘉靖間原刊本，國立北平圖書館影印；（二）蕭崇業、謝杰撰「使球錄」二卷（附「皇華唱和詩」一卷），萬曆間原刊本；（三）夏子陽、王士禎撰「使琉球錄」二卷，鈔本（現藏國立中央圖書館）。按明代歷遣使臣冊封琉球中山王，自洪熙元年內監柴山往封尚巴志以後，正統八年，正使給事中俞忭、副使行人劉遜往封尚忠；十三年，正使給事中陳傳、副使行人萬祥往封尚思達；景泰三年，正使給事中陳謨、副使行人董守宏往封尚金福；七年，正使給事中李秉彝、副使行人劉儉往封尚泰久；天順七年，正使給事中潘榮、副使行人蔡哲往封尚德；成化八年，正使給事中官榮、副使行人韓文往封尚圓；十五年，正使給事中董旻、副使行人司副張祥往封尚真；嘉靖十三年，正使給事中陳侃、副使行人高澄往封尚清；四十年，正使給事中郭汝霖、副使行人李際春往封尚元；萬曆七年，正使給事中蕭崇業、副使行人謝杰往封尚永；三十四年，正使給事中夏子陽、副使行人王士禎往封尚寧；崇禎六年，正使給事中杜三策、副使行人楊掄往封尚豐。在歷遣封使中，嘉靖十三年陳侃、高澄首上「使琉球錄」，其後郭汝霖、蕭崇業、夏子陽等諸使均踵事之（杜三策雖未自撰「使錄」，其從客胡靖撰有「記錄」——見周煌「琉球國志略」）。惜「郭錄」未見傳本，今僅得本書所收三種；所幸蕭、夏二錄對於前錄均有轉載，「郭錄」仍可約略硯之。
　　琉球在地理上，與台灣隔水為鄰；明代以前各種載籍上所見琉球，究指今日之琉球抑為今日之台灣，爭論不已。「文叢」嘗輯印「流求與雞籠山」一種（列於第一九六種），匯集多種有關琉球與台灣的記載，備供參研。今集上述「使錄」三種，由於封使親臨其境，聞見所及，有裨考鏡。夷考琉球入貢、請封始於明初，貢道由閩以達京師；歷遣封使航海，亦由閩啟行。不論封貢，俱以台灣北部海面雞籠嶼、彭佳嶼（「使錄」稱平嘉山或彭佳山）、釣魚嶼等為往返所經指針；當時對於海上情形，不能謂非熟悉。但遠隔數千里的琉球已早與交通，而近在咫尺的台灣反至後來始得其真象？這是一個值得研究的問題。
　　本書所有三種「使錄」體例相仿，大致後錄本諸前錄而增益。今集刊一書，凡重見篇什量予刪割，而以存目加注表示之。至「夏錄」所附前使陳侃、郭汝霖、蕭崇業以及琉球國王等題奏既分見陳、蕭兩錄，今併案題亦略去。此外，「蕭錄」原刊本（中央圖書館藏）間有脫頁，一時又無他本可資校補；除分加夾注說明外，用提一筆，以志「不足」之感。（吳幅員）

　　●使琉球錄三種目錄
　　使琉球錄……………………………………………………………………陳侃（一）
　　自序………………………………………………………………………………（一）
　　詔敕（二道）……………………………………………………………………（三）
　　諭祭文……………………………………………………………………………（五）
　　使事紀略…………………………………………………………………………（七）
　　群書質異………………………………………………………………………（二三）
　　天妃靈應記……………………………………………………………………（三五）
　　夷語（附）……………………………………………………………………（三七）
　　夷字（附）……………………………………………………………………（四二）
　　題奏……………………………………………………………………………（四三）
　　後序……………………………………………………………………………（五二）
　　使琉球錄………………………………………………………………蕭崇業（五三）
　　自序……………………………………………………………………………（五三）
　　琉球過海圖……………………………………………………………………（五五）
　　詔敕（二道）…………………………………………………………………（六三）
　　諭祭文…………………………………………………………………………（六五）
　　諭祭祈海神文…………………………………………………………………（六五）
　　諭祭報海神文…………………………………………………………………（六六）
　　卷上……………………………………………………………………………（六七）
　　請留詔敕………………………………………………………………………（六七）
　　使事紀…………………………………………………………………………（六九）
　　禮儀……………………………………………………………………………（八三）
　　造舟……………………………………………………………………………（八九）
　　用人……………………………………………………………………………（九七）
　　敬神…………………………………………………………………………（一○一）
　　天妃靈應記（陳侃）（略）………………………………………………（一○二）
　　臨水夫人記（高澄）………………………………………………………（一○二）
　　天妃顯異記（高澄）………………………………………………………（一○三）
　　廣石廟碑記（郭汝霖）……………………………………………………（一○四）
　　重修廣石廟碑記（蕭崇業）………………………………………………（一○六）
　　卷下…………………………………………………………………………（一○九）
　　群書質異……………………………………………………………………（一○九）
　　題奏…………………………………………………………………………（一二三）
　　藝文…………………………………………………………………………（一三三）
　　大安禪寺碑記………………………………………………………………（一三三）
　　千佛靈閣碑記………………………………………………………………（一三四）
　　中山八景記（潘榮）………………………………………………………（一三五）
　　息思亭說（郭汝霖）………………………………………………………（一三七）
　　灑露堂說……………………………………………………………………（一三七）
　　灑露堂記（謝杰）…………………………………………………………（一三九）
　　使琉球錄序（陳侃）（略）………………………………………………（一四一）
　　重刻使琉球錄敘（郭汝霖）………………………………………………（一四一）
　　航海賦（蕭崇業）…………………………………………………………（一四二）
　　夷語（附）…………………………………………………………………（一五一）
　　夷字（附）…………………………………………………………………（一五六）
　　皇華唱和詩（附）…………………………………………………………（一五七）
　　使琉球錄……………………………………………………………夏子陽（一七一）
　　自序…………………………………………………………………………（一七一）
　　詔敕（二道）………………………………………………………………（一七三）
　　諭祭文………………………………………………………………………（一七五）
　　諭祭祈海神文………………………………………………………………（一七五）
　　諭祭報海神文………………………………………………………………（一七五）
　　歷朝使琉球姓氏考…………………………………………………………（一七七）
　　琉球過海圖…………………………………………………………………（一七九）
　　卷上…………………………………………………………………………（一九七）
　　題奏…………………………………………………………………………（一九七）
　　使事紀………………………………………………………………………（二一七）
　　禮儀…………………………………………………………………………（二二九）
　　造舟…………………………………………………………………………（二三五）
　　用人…………………………………………………………………………（二四三）
　　敬神…………………………………………………………………………（二四九）
　　卷下…………………………………………………………………………（二五三）
　　群書質異……………………………………………………………………（二五三）
　　附舊使錄……………………………………………………………………（二六九）
　　嘉靖甲午使事紀（略）……………………………………………………（二六九）
　　嘉靖辛酉使事紀（略）……………………………………………………（二六九）
　　萬曆己卯使事紀（略）……………………………………………………（二六九）
　　高澄「操舟記」（略）……………………………………………………（二六九）
　　琉球錄撮要補遺（瑣言附）………………………………………………（二六九）
　　（附）日東交市記…………………………………………………………（二八○）
　　夷語（附）…………………………………………………………………（二八五）
　　夷字（附）…………………………………………………………………（二九○）

　　●使琉球錄陳侃
　　自序
　　詔敕
　　諭祭文
　　使事紀略
　　群書質異
　　天妃靈應記
　　夷語（附）
　　夷字（附）
　　題奏
　　後序

　　●自序
　　皇明德化誕敷，際天所覆，聲教咸暨。琉球越在海表，世奉正朔唯謹。每易代，航章乞封，則遣近臣將事。嘉靖壬辰，世子尚清以嗣國請；皇上仁覆無外，聿修舊章。時侃待罪左省，俾充正使往，而以行人高君副之。
　　銜命南下，歷詢往跡；則自成化己亥清父真襲封時，距今五十餘禩，獻亡文逸，倀倀莫知所之。考「一統志」、「星槎勝覽」等書登載互異，罔可據依。乃甲午仲夏，解纜閩江，賴天子威靈、海若效順，再旬達其國，宣詔敕、錫章服如儀。尚清率國人稽首，踴躍歡呼，稱職貢匪懈。已事遄返，十月朔還閩，可以卜日齋沐而見上矣。惟前輩使外國，率有紀錄或賦詠，非以炫詞華也。窮荒絕裔，亦造物者之所陶鎔；而風聲曠邈，品藻弗及。若道途之險易、山川之怪奇、風俗之媺惡、人物之丑好，以至昆蟲草木之變、安居和味宜服利用備器之不齊，非特探奇好事者所欲知；而使事之周爰咨諏，自不可少也。因與高君日紀聞見，凡道途山川風俗人物之實、起居日用飲食之細，皆得諸耳目之所親究；乃知舊存紀載，殆郢書燕說之類。志其略、辨其異，此錄之所以不容已也。
　　君子之飽，道腴者或寓目焉；其大烹之筵，薦以海錯，庶幾一下筋乎！不然，言之無文、行之不遠，覆瓿之具爾。若繼今使者取以為擿埴索塗之助，容可乎！
　　嘉靖甲午陽月望日，四明陳侃書於閩之長春堂。

　　●〔詔敕〕
　　奉天承運皇帝詔曰：『朕恭膺天命，為天下君。凡推行乎庶政，必斟酌夫古禮；其於錫爵之典，未嘗以海內外而有間焉。爾琉球國遠在海濱，久被聲教；故國王尚真夙紹顯封，已逾四紀。茲聞薨逝，屬國請封。世子清德惟克類，眾心所歸，宜承國統。朕篤念懷柔之義，用嘉敬順之誠。特遣正使吏科左給事中陳侃、副使行人司行人高澄齎詔往封爾為琉球國中山王，仍賜以皮弁冠服等物。王宜慎乃初服，益篤忠勤，有光前烈。凡國中耆俊、臣僚，其同寅翼贊、協力匡扶，尚殫事上之心，恪盡臣藩之節；保守海邦，永底寧謐：用弘我同仁之化，共享太平之休。故茲詔示，俾咸知悉。
　　嘉靖十一年（鈐「皇帝之寶」印）八月。
　　皇帝敕諭琉球國故中山王尚真世子尚清：惟爾世守海邦，繼膺王爵；敬順天道，臣事皇明。爾父尚真自襲封以來，恭勤匪懈；比者薨逝，良用悼傷！爾以冢嗣，國人歸心，理宜承襲。茲特遣正使吏科左給事中陳侃、副使行人司行人高澄齎詔封爾為琉球國中山王，並賜爾及妃冠服、彩幣等物。爾宜祗承君命，克紹先業；修職承化，保境安土：以稱朕柔遠之意。欽哉！故諭。
　　頒賜國王，紗帽一頂（展角全）、金廂犀束帶一條、常服羅一條、大紅織金胸背麒麟圓領一件、青褡■〈衤蒦〉一件、綠貼里一件、皮弁冠服一副、七旒皁皺紗皮弁冠一頂（旒珠金事件全）、玉圭一枝（袋全）、五章絹地紗皮弁服一套、大紅素皮弁服一件、素白中單一件、繡色素前後裳一件、纁色素蔽膝一件（玉鈎全）、纁色妝花錦綬一件（金鈎玉玎璫全）、紅白素大帶一條、大紅素紵絲舄一雙（襪全）、丹礬紅平羅銷金夾包袱四條、紵絲二疋（黑綠花一疋、深青素一疋）、羅二疋（黑綠一疋、青素一疋）、白氁絲布一疋；紵絲二疋（黑綠花一疋、深青素一疋）、羅二疋（黑綠一疋、青素一疋）、白氁絲布十疋。嘉靖十一年（鈐「廣運之寶」印）八月十七日。

　　●諭祭文
　　維嘉靖十一年（歲次壬辰）□月□□朔□□日，皇帝遣正使吏科左給事中陳侃、副使行人司行人高澄，諭祭琉球國中山王尚真曰：惟王嗣守海邦四十餘載，敬天事上，誠恪不渝；宜永壽年，為朕藩屏。胡為遘疾，遽爾告終！訃音來聞，良用悼惜！遣官諭祭，特示殊恩。靈其有知，尚克歆服！
　　祭品：牛一隻、豬一口、羊一羫、饅頭五分、粉湯五分、蜂糖糕一盤、象眼糕一盤、高頂茶食一盤、響糖五個、酥餅酥■〈飠定〉各四個、纏碗五個、降真香一炷、燭一對（重一斤）、焚祝紙一百張、酒二瓶。

　　●使事紀略
　　嘉靖丙戌冬，琉球國中山王尚真薨。越戊子，世子尚清表請襲封；下禮部議。禮部恐其以奚齊奪甲生也、又恐其以牛易馬也，令琉球長史司覆核其實，戒毋誑。越辛卯，長史蔡瀚等核諸輿民達於勛戚，同然一辭；僉曰：『尚清乃先王真之冢嗣，立為世子有年。昔先王辱徼福於天朝，願終惠於義嗣者』——具文申部，宗伯韙之。越壬辰春，禮部肇上其議，請差二使往封，給事中為正、行人為副；侃與澄適承乏焉。命下之日，時夏五望也。有為予等深憂者曰：『海外之行，險可知也。天朝之使遠冒乎險，而小國之王坐享其封；恐非以華馭夷之道。盍辭之，以需其領』！予等曰：『君父之命，無所逃於天地之間；況我生各有命在天，豈必海外能死人哉！領封之說，出於他人之口，則為公議；出於予等之口，則為私情。何以辭為』！勿聽。六月，各賜一品服一襲，侃以麒麟、澄以白澤，俱大紅織金羅為表、絹為里；綠羅褡■〈衤蒦〉、青羅褶子，里亦用絹。使外國必加服者，欲其稱國王位賓主也。帶以玉，則舊制。又各賜家人口糧四名，憫茲遐役，優以緝御；恩至渥也。八月，侃等始治裝戒行。行之若是徐徐者，因封琉球舊案，禮部失於回錄；請查頒賜儀物於內府各監局，彌月而後克明；復分造於所司，亦難卒制。故弗克行，其敢久稽君命！
　　越癸已五月，侃至三山；澄亦以六月至。閩之三司諸君承禮部咨文，已將過海事宜會裁已定。造船之制，訪於耆民得之，大小、廣狹惟其制；價計二千五百兩有奇。予等初欲各具一艘，見其費之廣也，而遂不敢無益於國，而侈其費財之蠹也。惟舊制以鐵梨木為舵杆，取其堅固厚重；今以輕價索之而艱於得，易以他木。予等必欲倍價以購，後果得之；財固當惜，舵乃一船司命，其輕重有不難辨者。七月二日，定■〈舟遠〉——■〈舟遠〉即船之底木。福州府備祭豕二、羊二，予等主祭，三司諸君率府、縣官亦與陪焉；重王事也。定■〈舟遠〉之後，方鳩舟人僝功矣；侃等與眾官時巡督之。十一日，遣承差齎本赴京，謹題：『為求封事。切照嘉靖十一年琉球國世子尚清奉表請封，欽蒙差臣等充正、副使，齎捧詔敕前往琉球封尚清為中山王。臣等隨即辭朝，前來福建造船；船完之日，過海行禮。所有齎去詔敕，聞弘治、正德年間修撰倫文敘、編修沈燾等曾差往安南國，因彼國欲留詔敕為鎮國之寶，俱曾題奉欽依，聽其請留。臣等思得琉球國襲封事例，遠年無從查考。萬一尚清亦如彼國請留詔敕，臣等堅執不從，恐拂彼敬奉之心；聽其請留，又非臣等所敢專擅。如蒙乞敕禮部查議應否聽其請留，庶臣等有所遵守，而臨期不至錯誤矣。為此具本，專差承差鄭珂齎捧，謹題請旨』。九月，承差至京，赴通政司投進。奉聖旨：『禮部看了來說。欽此』。隨該禮部覆題云：『看得欽差吏科等衙門左給事中等官陳侃等題稱「齎捧詔敕前往琉球國封世子尚清為中山王，惟恐請留詔敕，乞要查議」一節，既查有倫文敘等事例，合無准其所奏；本部行令各官臨時斟酌，如彼國王請留之意果出誠懇，亦宜俯順夷情，聽其請留』等因。奉聖旨：『是。欽此』。十一月，承差齎儀制司手本至閩，侃等伏睹睿旨馭夷以誠，敢不祗若明命。是月，琉球國進貢船至；予等聞之喜。閩人不諳海道，方切憂之；喜其來，得詢其詳。翼日，又報琉球國船至，乃世子遣長史蔡廷美來迓予等；則又喜其不必詢諸貢者，而有為之前驅者矣。長史進見，道世子遣問外，又道世子亦慮閩人不善操舟，遣看針通事一員率夷梢善駕舟者三十人代為之役；則又喜其不必藉諸前驅，而有同舟共濟者矣。大蹇朋來，憂用以懌；即此而觀，世子其賢矣乎！敬使，所以敬君也；敬君，所以保國也。懷德畏威，邦其永孚於休。越甲午三月，舟始畢工。其舟之形制，與江河間座船不同。座船上下適均，出入甚便；坐其中者，八窗玲瓏、開爽明霽，真若浮屋然，不覺其為舟也。此則艙口與船面平，官艙亦止高二尺；深入其中，上下以梯，艱於出入。面雖啟牖，亦若穴之隙；所以然者，海中風濤甚巨，高則沖、低則避也。放前後艙外，猶護以遮波板，高四尺許；雖不雅於觀美，而實可以濟險。因地異制，造作之巧也。長一十五丈、闊二丈六尺、深一丈三尺，分為二十三艙；前後豎以五桅，大桅長七丈二尺、圍六尺五寸，余者以次而短。舟後作黃屋二層，上安詔敕，尊君命也；中供天妃，順民心也。舟之器具，舵用四副，用其一、置其三；防不虞也。櫓用三十六枝，風微逆，或求以人力勝；備急用也。大鐵錨四，約重五千斤。大棕■〈糹索〉八，每條圍尺許、長百丈；惟舟大，故運舟者不可得而小也。小■〈舟華〉船二，不用則載以行、用則藉以登岸也。水四十櫃，海中惟甘泉為難得，勺水不以惠人；多備以防久泊也。通船以紅布為圍幔，五色旗大小三十餘面。刀槍、弓箭之數，多多益辦；佛郎機，亦設二架。凡可以資戎事者，靡不周具；所以壯國威而寒外丑之膽也。二十五日，出塢——塢即造船之所，亦設祭如定■〈舟遠〉之時。其間若豎桅、若浮水、若治■〈糹索〉，皆有祭，行祭禮皆如初。靡神不舉、靡愛斯牲者，王事孔艱，利涉大川祈也。
　　四月十八日，舟先發於南台。南台距海百餘里，大舟畏淺，必潮平而後行；日行數里，故先之。架舟民梢用一百四十人有奇，護送軍用一百人，通事、引禮、醫生、識字、各色匠役亦一百餘人。官三員（千戶一員、百戶二員），官各給銀十二兩，為衣裝之費；余各給工食銀五兩三錢五分。舊時用四百餘人，今革其十分之一；從約也。舊例：猶有金銀九十餘器、金廂帶四條，備二使過海之用；福州府造冊開報，回文與之云：『職等素守清約，無事華侈：茶鍾、酒盞用銀飾者，相應備辦；銀酒素、銀撒盞、銀節盂、金廂帶，皆不必用。雖舊有成案，似宜遵奉；但裁而行之，存乎其人。毋得妄斂妄費，以污職等名節。造完之日，令首領官一員齎領前去；回還之日，照數給領』。若此者，貞行也，非以要譽也。二十六日，予等啟行。三司諸君送至南台，炰肉於幾、釃酒於尊，爵三行；予等起謝曰：『曩時海國之役，必數年而始克竣事；聞之舟不易成也。今未及期月而有航海之期，誰之功也！敢不再拜』！諸君皆歌「烝民」之詩以贈，亦再拜；遂別。是晚，宿於舟中。翼日，至長樂。長史舟亦隨行，中途為淺所傷，臭厥載；具狀伏於階下，求為之援。予等欲藉其為前驅，即日將行，事已亟，不可辭；判詞於提舉司，令申海道假環海衛所禦寇之舟，暫遣其歸：此固為趙、亦為楚意也。適分守海道、都閫諸君繼至，海道亦以王事為亟，遂遣之。五月朔，予等至廣石，大舟亦始至。二日，祭海登舟，守、巡諸君設宴為餞。是日，北風大作，晝昏如夕；舟人皆疑，予等亦有懼心。有愛之者，勸遲遲其行。遲而得已於行，姑少待焉可也；終不能已，遲之何益！今人既集矣，渙之恐難卒萃。舟不速行，器具易窳，有司費已侈；緩則更倍之。遂別諸君，慨然登舟。連日風逆，五日始發舟，不越數舍而止，海角尚淺。至八日，出海口，方一望汪洋矣。風順而微，波濤亦不洶湧；舟不動而移，與夷舟相為先後。出艙觀之，四顧廓然，茫無山際，惟天光與水光相接耳。雲物變幻無窮，日月出沒可駭；誠一奇觀也。雖若可樂，終不能釋然於懷。九日，隱隱見一小山，乃小琉球也。十月，南風甚迅，舟行如飛；然順流而下，亦不甚動。過平嘉山、過釣魚嶼、過黃毛嶼、過赤嶼，目不暇接，一晝夜兼三日之程；夷舟帆小，不能及，相失在後。十一日夕，見古米山，乃屬琉球者；夷人鼓舞於舟，喜達於家。夜行徹曉，風轉而東；進寸退尺，失其故處。又竟一日，始至其山；有夷人駕小舠來問，夷通事與之語而去。十三日，風少助順，即抵其國。奈何又轉而北，逆不可行，欲泊于山麓，險石亂伏於下；護避之遠，不敢近。舟盪不寧，長年執舵甚堅，與風為敵；不能退、不能遂，上下於此山之側。然風不甚厲，浪亦未及於舟，人尚未懼。相持至十四日夕，舟刺刺有聲，若有分崩之勢。大桅原非一木，以五小木攢之，束以鐵環；孤高衝風，搖撼不可當，環斷其一。眾恐其遂折也，驚駭叫囂；亟以釘鉗之，聲少息。原舟用釘不足、艌麻不密、板聯不固，罅縫皆開；以數十人轆轤引水，水不能止。眾曰「不可支矣」！齊呼「天妃」而號，剪髮以設誓；予等不能禁。徹夜不寐，坐以待旦。忽一家人匍匐入艙抱予足，口噤不能言；良久，方雲「速求神佑，船已壞矣」！予等聞此，心戰神怖，無可奈何；嘆曰：『各抱詔敕以終吾事，余非所計也。於此將焉求之，而又將焉逃之』！是時惟長年數人，色不少動；但云：『風不足懼；速求罅縫而塞之，可保無虞』！眾亦知其然；舟盪甚，足不能立，心悸目眩，何罅之求！於是有倡議者曰：『風逆則盪，順則安。曷回以從順！人心少寧，衣袽有備，尚可圖也』！有一人執舵而云：『海以山為路，一失此山，將無所歸：漂於他國，未可知也；漂於落漈，未可知也。守此，尚可以生；失此，恐無以救』。夷通事從旁贊之。予等亦知其言有據，但眾股慄，啼號不止；姑從眾以紓其懼，彼亦勉強從之。旋轉之後，舟果不盪。執燭尋罅，皆塞之固，水不能入；眾心遂定。翼午，風自南來，舟不可往，又從而北；始悔不少待也。計十六日旦，當見古米山；至期，四望惟水，杳無所見。執舵者曰：『今將何歸』！眾始服其先見；旁徨躑躅，無如之何。予等亦憂之，亟令人上桅以覘，雲遠見一山巔微露，若有小山伏於其旁；詢之夷人，乃曰：『此熱壁山也，亦本國所屬；但過本國三百里。至此，可以無憂。若更從而東，即日本矣』。申刻，果至其地，泊焉。十八日，世子遣法司官一員來，具牛、羊、酒、米、瓜、菜之物為從者犒，亦有酒、果奉予等；通事致詞曰：『天使遠臨，世子不勝欣踴！聞風伯為從者驚，世子益不自安，欲躬自遠迓；國事不能暫離，謹遣小臣具菜、果，將問安之敬』！予等愛其詞雅，受之。時予之舟已過王所之東，欲得東風為順，夏日誠不易得。世子復遣夷眾四千人駕小舟四十艘，欲以大纜引予之舟；通事乃曰：『海中變出不測，豈宜久淹從者！世子不遑寢食，謹遣眾役挽舟以行。敢告』。船分左右，各維一纜，迤邐而行，若常山蛇勢；亦一奇觀也。一晝夜，亦行百餘里。十九日，風逆甚，不可以人力勝，遂泊於移山之岙；法司官率夷眾環舟而宿，未嘗敢離左右。泊至五日，予眾苦之；在舟日久，郁隆成疾，求登岸以避之而不可得，泣訴於予。予曰：『乘桴浮海，子路喜之；未知浮海之險若此也！人至四千，力亦眾矣，不能挽一舟以行。虎賁三千，猶足以成武功；孰謂浮海為易耶』！二十三日，世子復遣王親一員，益以數舟而來；風亦微息，始克行。法司官左右巡督，鼓以作氣；自夕達旦，夷眾亦勇於用力，無少懈。至二十四日，猶未克到，世子復遣長史來曰：『世子聞至移山，刻期拱俟；六日不詹，中心孔棘。恐為從者憂，謹遣小臣奉慰』。予等謝之。二十五日，方達泊舟之所，名曰那霸港。計廣石登舟，至此幾一月矣。予二人局於一艙，不便出入。暑氣熏熏，脾胃受疾，寢食弗安；兼以風濤之險，日驚於心。得保殘喘以終王事，嗚呼艱哉！是日登岸，岸上翼然有亭，扁曰「迎恩」。世子遣眾官大小百餘員，隨龍亭候於亭下。予等捧詔敕安於龍亭，眾官行五拜、三叩頭禮；前行，導引至天使館。館距港約五里，不移時而至。龍亭安於中堂，眾官復行禮如初；進見予等，亦行禮而退。予等呼長史，問曰：『世子不迎詔敕，何也』？對曰：『洪武禮制：凡詔敕至國，世子候於國門之外；數代相承，不敢違制以行』。予等曰：『守制，國之經也，臣之良也。大以字小，惟信之懷。敢為一己是便，而裂信毀制乎』！聽之。然世子雖不至館，館中皆官正蒞事，禮無不肅、用無不周；下逮從人，各有寢舍，時給稟餼，亦使之安。每三日遣大臣一員問安；具酒二壺、果合二架，酌酒於斗，跪而言曰：『世子念天使舍崇麗而卑痹是就，恐不能安朝夕；令小臣問候起居』！予受其酒，乃曰：『賓至如歸；不惟其物惟其誠，世子誠矣，胡弗安之有』！飲畢，復獻牛、羊、茶、菜、果。初皆麾之；後見其意勤懇，間亦或受。每一饋予等，亦遍及於從人，無弗均。六月哉生明，報長史舟至北山。又越五日，始抵國；較之予舟，浹旬之隔。詢之，乃知桅折帆傾，非夷眾之熟於操舟，幾何而不飫魚腹也！
　　越既望，行祭王禮。王墓不知所在；有寢廟一所在國門外，即於廟祭焉。封其生者而又祭其薨者，厚也；所以勸天下之忠也。祭先於封者，尊也；所以勸天下之孝也。忠孝之道行於四夷，胡、越其一家矣。祭品皆欽定之數，牲牷維腯、酒醴維醹，罔敢弗潔。先迎至廟，俟設定後，用龍亭迎諭祭文，予等隨行。將至廟，世子素衣黑帶候於門外，戚乎其容，儼然若在憂服之中；予等拱而入。至寢廟，神主居東，西向；予等居西，東向。龍亭居中，南向；世子居南，北向。宣諭祭文畢，世子出露台，北面謝恩；進與予等交拜。揖至中堂，予等南向坐定，世子令長史致詞曰：『清蝸處海角，辱玉趾遠臨，當匍匐奔迓；有制不敢違越，徒懷慚竦！今又辱賁及先人，幽明倍感！敬具清酤二卣，以獻左右；聊用合歡，其敢曰休享』！予等曰：『朝廷之制，臣子所當共守而弗斁焉者也。人慾為善，誰不如我；敢奪人之守乎！賓主初覿，良用合歡；玄堂在邇，恐非其時。敢辭』！世子又曰：『我有嘉賓，鼓瑟吹笙；吹笙鼓簧，承筐是將！禮也。斯可以燕樂嘉賓之心。今皆無之，正以此耳。幸毋辭』！予等愛其言敬不踰制，忠也；樂不忘親，孝也。忠孝之人，可以言禮；諾之。酒數行，皆親獻；禮儀卒度，罔弗恭。坐少頃別；隨遣法司官同長史至館，致世子詞曰：『今日勞從者為先人寵光，小國無以為獻，戔具黃金十兩為壽』！予等訝曰：『世子知道，而亦以此浼我乎』？令持去，不從。作書與之曰：『君子交際之間，有禮焉、有義焉。禮以將敬，義以揆物；賓主各欲自盡而已。今日之舉，君命是將；敬共王事，乃其職也。款我以華筵，亦云厚矣；而又惠我以褭蹄，不已過乎！在賢世子行之固為盡禮，在侃等受之則為非義。授受之間，天理、人慾判焉。辨之明而守之固，敢自欺乎！辭不更贅，惠無再貽』！。世子果知禮義者，得其書，不復再饋；祀事畢。
　　越七月二日，封王。是日黎明，世子令眾官候於館門之外，導引詔敕之國。國門距館路三十里，介在山海之間；險側高卑不齊，不能如砥如矢。將至國五里，外有牌坊一座，扁曰「中山」。自此以往，路皆平坦，可容九軌；旁壘石牆，亦若百雉之制。世子候於此；龍亭至，行五拜、三叩頭禮。導之國門，門曰「歡會」；門內逶迤數步，即王之宮。宮門三層，層有數級之階；至正殿，巍然在山之巔。設龍亭於正中，行大封拜禮；國王升降、進退、舞蹈、祝呼，肅然如式——先期五日，長史巳請儀注習之熟矣。禮畢，揖予等至別殿，復行見禮，眾官亦拜見如初。王暫退，出臨群臣。是日維良，受天子新命與一國正始，群臣但四拜為賀。臣之尊者、親者，奉觴為壽。夷俗以此為敬，君臣之間亦行之。朝罷，別殿設宴，金鼓笙簫之樂，翕然齊鳴。王奉酒勸坐，酒清而烈，來自暹邏者。比之曲米春，醺人更不須一盞；予等但嘗之而已。籩豆之實備水陸之珍、膷臐膮之膳，既旨且多；然不能自制也，皆假予等所帶庖人為之。蓋夷俗席地而坐，無燕享醵會之事，不知烹調和劑之味，故假以文其陋耳。獻酬交錯，至晡而止。予等令儀從迎詔敕至館，王再拜曰：『小國無以為寶，璽書以為寶；先朝詔敕，藏之金櫃已八葉於茲矣。今辱賁臨，幸留鎮國！不爾，予小子自底不類，為先人羞』！予等見其詞意雖誠，猶未信也；令取其金匱之藏，以驗其留否之實。長史數臣各捧一道而來，奎壁輝映，絢釆一堂；遂許留之。王喜甚，重拜而別。予等至館，王親一員同長史來饋禮物，厲色麾之，長跪不起；不得已，姑取扇、布二物以答其誠，余不之受。復與一書曰：『士君子立身大節，不過禮、義二者；前書備布，想已知之！賢王亦知朝廷之大法乎？今聖天子御極，議禮制度，萬物維新。群工濟濟，皆秉羔羊之節；晉如鼫鼠者，愁如摧如而已。侃等叨居近侍，萬里銜命，正欲播君德於無疆、守臣節於不辱，為天朝增重；乃敢自冒非義，以貽滿橐之譏耶！與者、受者，其戾一也；欲馨清議，甘罪不恭』！王見書，令長史來言曰：『聖天子威德被海外，清聞之，常虩虩不自安，唯恐不道為聖朝棄；況天使之陟降左右者乎！敬君之心，華、夷無二。昨聞高諭，敢犯朝箴』！二十二日，復設宴，名曰「拂塵」。使琉球，與使他國不同。安南、朝鮮之使，開讀詔敕之後，使事畢矣；陸路可行，巳事遄返，不過信宿。琉球在海外，候北風而後可歸，非可以人力勝者。日久，不免會多；會多，不無情褻：勢所必至也。踽踽涼涼，豈非一日安耶！是宴之設，籩豆尚楚，而方物不復陳矣。但令四夷童歌夷曲、為夷舞，以侑其觴；傴僂曲折，亦足以觀。舞罷，令世子、介子執弟子禮，奉酒三斝。將行，復躬捧玉杯——乃武宗所賜者，引滿勸白；辭以不善飲，一酌而止。
　　越二十五日之夕，颶風暴雨倏忽而至，茅舍皆席捲；予館亦兀兀不安，寢不能寐。起坐中堂，門牖四壁蕩然無存。因念港口之舟恐不及系，遣人視之；僉曰：『昏黑不辨牛馬，而岐路安可分：盍待之』！風雨果惡，亦不可強。質明而往，王已差法司官率夷人數百守於舟側矣；詢之舟人，乃夜半時至也。法司亦夷官之尊者，路且遙，不避而來；予因嘆曰：『華夏之人，風雨晦暝之夕，塞向閉戶以避之，猶恐未安。衝風冒雨而行者，必其骨肉顛沛而不容已；孰能視他事如家事而艱險不辭者乎！夷之君臣，其亦可感也夫』！
　　八月中秋節，夷俗亦知為美，請賞之；因得遍游諸寺。寺在王宮左右，不得輕易往來。有曰天界寺、有曰圓覺寺，此最鉅者；余小寺不暇記。二寺山門、殿宇弘敞壯麗，亞於王宮。正殿五間，中供佛像一座，左右皆藏經數千卷；夷俗尚佛，故致之多。上覆以板，繪以五彩；下用席數重，清潔不可容履。殿外亦鑿小池，甃以怪石。池上雜植花卉，有鳳尾蕉一本，樹似棕而葉似鳳尾，四時不改柯易葉；此諸夏所無者。徜徉良久，塵慮豁然。但僧皆鄙俗，不可與語，亦不敢見。然亦知烹茶之法，設古鼎於几上，煎水將沸，用茶末一匙於鍾，以湯沃之，以竹刷瀹之。少頃奉飲，其味甚清。是日，王因神降，送迎無暇，遣王親侍游。至未刻，邀坐；宴不甚豐，而情意則款洽矣。諸從人皆召至階下，令通事勸飲；旅進旅退，各以班序，至醉而止。向夕回館，明月如晝，海光映白，松影篩青；令輿人緩步徐行，縱目所適，心曠神怡。樂茲良遇，忘其身之在海外也。
　　二十三日，王始至館相訪，令長史致詞曰：『清欲謁左右久矣！因日本人寓茲，狡焉不可測其衷，俟其出境而後行；非敢慢也』！予等但應曰：『已知之矣』！海外之國，唯彼獨尊；深居簡出，乃其習也。井底之蛙，其可語以天日之高明也哉！亦具殽核留坐，移時別去。二十九日，請餞行；陳席於水亭中，觀龍舟之戲。舟制與運舟之法皆仿華人，亦知奪標以為樂。但運舟者，俱小吏與大臣子弟也；各簪金花、具彩服，雖濡於水而不顧，以示誇耀之意。越九月七日，復請餞。予等訝其煩也，深拒之；懇之再三而後行。至則見其席之所列，皆非昔比。山蔬海錯、糗餌粉酏雜陳於前者，製造精潔，味甚芳旨；但止數品，不能如昔之豐。詢之左右，乃知前此之設，皆假諸閩人；此則宮中妃嬪親制，以表獻芹之敬耳。臨行，長史捧黃金四十兩；王乃言曰：『送贐之禮，振古有之，非清敢自褻；其毋辭』！予等曰：『於義可受；軻氏受薛之饋，不以為嫌。但予等以君命來，受此而歸，是以君命貨之也；惡乎敢』！王愕然曰：『天使言必稱君、動必以義，清知過矣』！遂不敢強；復手持泥金倭扇二柄，乃曰：『天使遠來賜清以弁服，即清之師也。此別不復再會；揮此，或可以系一念耳』！予等憫其情，受之。各答以所持川扇，彼喜不自勝，再拜而別。
　　十二日，登舟，官民送者如蟻，皆以漢官威儀不可復睹，至有泣下而不忍去者；亦足以見夷人天性之良，莫不羨衣冠文物之美，拘於法而不得入，是可哀也！泊舟之港，出海僅一里；中有九曲，夾岸皆石，惟滅風而後可行。坐守六日，王日使人侍於其側，且致慰詞，仍遣看針通事一員、夷梢數人護送；又遣王親、長史等官駕昔日所假之舟進表謝恩。十八日，風少息，挽舟而出，亦斜倚於岸。眾恐其傷於石，大驚；幸前月親督修艌，不為所傷，復止。二十日，始克開洋；夷舟同行。二十一日夜，颶風陡作，舟盪不息；大桅原以五木攢者，竟折去。須臾，舵葉亦壞；幸以鐵梨木為柄，得獨存。舟之所恃以為命者，桅與舵也；當此時，舟人哭聲震天。予輩亦自知決無生理，相顧嘆曰：『天命果如此，以計免者得之矣！狐死尚正首丘，嗚呼！狐之不能若也』！舟人無所庸力，但大呼「天妃」求救。予等為軍民請命，亦叩首無已。果有紅光燭舟，舟人相報曰：『天妃至矣！吾輩可以生矣』！舟果少寧。翼日，風如故，尚不敢易舵。眾皆廢寢食以待斃，不復肯入艙止水。同行夷舟遂相失，不知所往。二十三日，黑雲蔽天，風又將作。有欲易舵者，曰：『舵無尾，不能運舟；風弱猶可以持，烈則不可救』！有不欲易者，曰：『當此風濤，去其舊而不得安其新，將奈何』！眾不能決，請命於予等；予等曰：『風濤中易舵，靜則可以生，動則可以死』。中心惶惑，亦不能決。令其請珓於天妃，乃得吉兆，眾遂躍然起舵。舵柄甚重，約有二千餘斤；平時百人舉之而不足，是時數十人舉之而有餘。兼之風恬浪止，倏忽而定；定後，風浪復厲：神明之助，不可誣也。舵既易，眾始有喜色。二十六日，忽有一蝶飛繞於舟；僉曰：『山將近矣』！有疑者曰：『蝶質甚微，在樊圃中飛不過百步；安能遠涉滄溟！此殆非蝶也，神也。或將有變，速令舟人備之』！復有一黃雀立於桅上——雀亦蝶之類也，令以米飼之，馴馴啄盡而去。是夕，果疾風迅發，白浪拍天；巨艦如山，漂蕩僅如一葦。梢後距水不下數丈，而水竟過之；長年持舵者衣盡濕，則艙中受水又可知也。風聲如雷，而水聲助之，真不忍聞。舟一斜側，流汗如雨。予等懼甚，衣服冠而坐，欲求速溺以紓其懼。又相與嘆曰：『聖天子威德被海內外，百神皆為之效職；天妃獨不救我輩乎！當此風濤中而能保我數百民命，真為奇功矣；當為之立碑，當為之奏聞於上』！言訖，風若少緩，舟行如飛。徹曉，已見閩之山矣。舟人皆踴躍鼓舞，以為再生；稽首於天妃之前者，若崩厥角也。
　　二十八日，至定海所。十月初二日，入城；痛定思痛，不覺傷感！凡接士大夫，敘其所以，無不為之慶幸。區區二人，何德獲此；實荷聖天子威福以致神明之佑，不偶然也。今越旬日，同行之舟尚未至；或不免漂溺之患焉。嗚呼！危哉！嗚呼！危哉！予因是而有所感：浮海以舟、駕舟以人，二者濟險之要務也。今官府造作什器，官之尊者視為末務而不屑於查理、官之卑者視為奇貨而惟巧於侵欺，以故種種皆不如法，不久即壞。房舍、器用之物，壞則可修，猶未甚害；惟舟之壞，即有覆溺之患。雖有般師在舟，亦無及矣。前所云古米山之險，其明效也。後之使海外者，軍官不必三員隨行；先擇有司賢者二員委其造船，舟完令其同行，彼軀命所關，督造必不苟。且萬一藩、臬不從，以之請於上命可也。從予駕舟者，閩縣河口之民約十之八；因夷人駐泊於其地，相與情稔，欲往為貿易耳，然皆不知操舟之術。上文所云長年數人，乃漳州人也。漳州以海為生，童而習之，至老不休；風濤之驚，見慣渾閒事耳。其次如福清、如長樂、如鎮東、如定海、如梅花所者，亦皆可用。人各有能、有不能，唯用人者擇之；果得其人，猶可以少省一、二：此貴精、不貴多之意也。一則可以節國之費，一則可以衛眾之生；故不惜辭之煩，為後使者忠告。

　　●群書質異
　　「大明一統志」
　　琉球國，在福建泉州之東海島中。其朝貢，由福建以達於京師。
　　國之沿革未詳，漢、魏以來不通中華。隋大業中，令羽騎尉朱寬訪求異俗，始至其國；語言不通，掠一人以返。後遣武賁郎將陳棱率兵至其國，虜男女五百人還。唐、宋時，未嘗朝貢。元遣使招諭之，不從。本朝洪武中，其國分為三：曰中山王、山南王、山北王；皆遣使朝貢。嗣是惟中山王來朝，其二山蓋為所並矣。
　　風俗：男子去髭鬚，婦人以墨黥手為龍虎文；皆紵繩纏發，從頂後盤至額。男以鳥羽為冠，裝以珠玉、赤毛；婦以羅紋白布為帽。織斗鏤皮並雜毛為衣，以螺為飾；而下垂小貝，其聲如佩。無君臣上下之節、拜伏之禮，父子同床而寢。婦人產乳，必食子衣。食用手，無匙箸；得異物，先進尊者。死者浴其屍，以布帛纏之，裹以葦草，上不起墳。無他奇貨，尤好摽掠，故商賈不通。不駕舟楫，惟縛竹為筏；急則群舁之，泅水而逃。俗事山海之神，祭以殽酒；戰鬥殺人，即以所殺人祭其神。王所居，壁下多聚髑髏以為佳。所居曰波羅檀洞，塹柵三重，環以流水，樹棘為藩；殿宇多刻禽獸。無賦斂，有事則均稅。無文字，不知節朔；視月盈虧以知時，視草榮枯以計歲。
　　山川：黿鼊嶼，在國西，水行一日；高華嶼，在國西，水行三日；彭湖島，在國西，水行五日。落漈，水至彭湖漸低，近琉球，謂之落漈——漈者，水趨下不回也。凡兩岸漁舟至彭湖，遇颶風作，漂流落漈，回者百無一、二。
　　土產：斗鏤樹、硫黃、胡椒、熊、羆、豺、狼。
　　按琉球國，在泉州之東：自福州視之，則在東北。是以去必孟夏，而來必季秋；乘風便也。
　　國無典籍，其沿革不能詳；然隋兵劫之而不服，元使招之而不從。我太祖之有天下也，不加兵、不遣使，首效歸附；其忠順之心，無以異于越裳氏矣。故特賜以閩人之善操舟者三十有六姓焉，使之便往來、時朝貢，亦作指南車之意焉耳。在昔其國三分，今中山並而為一者，得非沃強晉弱之故歟！
　　風俗：男子不去髭，亦不羽冠，但結髻於首之右。凡有職者，簪一金簪；漢人之裔，髻則結於發之中。俱以色布纏其首，黃者貴、紅者次之、青絲者又次之，白斯下矣。王首亦纏錦帕；衣則大袖寬博，制如道服。然腰束大帶，亦各如纏首之布之色；辨貴賤也。足則無貴賤，皆着草履；入室宇，則脫之。一則席地而坐，恐塵污；一則以跣足為敬。故王見神、臣見王及賓主相見，皆若是也。唯接見予等，則加冠、具服履；揖遜之間，每見其疾首蹙額，蓋弗勝其束縛之勞矣。婦人，真以墨黥手，為花草、鳥獸之形；而首足反無飾。髻如童子之角總於後，而簪珥不加；不知足而為之履，男女皆可用也。第富室，則以蘇席藉履底，少加皮緣，即為美觀。上衣之外，更用幅如帷，蒙之背上；見人，則以手下之而蔽其面。下裳，如裾而倍其幅；褶細而制長，覆其足也。其貴家大族之妻，出入則戴箬笠，坐於馬上，女僕三、四從之；俱無布帽、毛衣、螺佩之飾，亦無產乳必食子衣之事也。其君臣之分，雖非華夏之嚴；而上下之節，亦有等級之辨。王之下則王親，尊而不與政也；次法司官、次察度官，刑名也；次那霸港官，司錢榖也；次耳目之官，司訪問也：此皆土官而為武職者也。若大夫、長史、通事等官，則專司朝貢之事，設有定員而為文職者也。王並日而視朝，自朝至於日中、昃，凡三次。陪臣見之，皆搓手膜拜；尊者、親者，則延至殿內，賜坐、賜酒；其卑疏者，則移時長跪於階下焉。凡遇元旦、聖節、長至日，王率眾官具冠服，設龍亭行拜祝禮；蓋久漸文教，非復曩者之陋矣。父之於子，少雖同寢；及長而有室，則異居。食亦用匙箸。得異味，先進尊者；及子為親喪，數月不肉食：亦其俗之可嘉。死者，以中元前後日溪水浴其屍，去其腐肉、收其骸骨，以布帛纏之，裹以葦草，襯土而殯，上不起墳。若王及陪臣之家，則以骸匣藏于山穴中，仍以木板為小牖戶；歲時祭掃，則啟鑰視之，蓋恐木朽而骨暴露也。地無貨殖，是以商賈不通。若以為防摽掠，則其國小法嚴，凡有竊物者即加以劓剕之刑，人誰敢犯！朝貢往來，俱乘大航；海邊漁鹽，亦泛小艇：未嘗不駕舟楫而縛竹為筏也。俗畏神，神皆以婦人為屍；凡經二夫者，則不之屍矣。王府有事，則哨聚而來；王率世子及陪臣，皆頓首百拜。所以然者，以國人凡欲謀為不善，神即夜以告王，王就擒之。聞昔倭寇有欲謀害中山王者，神即禁錮其舟，易而水為鹽、易而米為沙；尋就戮矣。惟其守護斯土，是以國王敬之而國人畏之也。屍婦名女君，首從動經三、五百人，各戴草圈、攜樹枝，有乘騎者、有徒行者；入王宮中以遊戲，一唱百和，聲音哀慘，來去不時。唯那霸港等處不至，以此多不良者家，兼有漢人故也。閩人為王倩作宴者，身親見之。且傳聞封王日，必見天使；是日不來。此則真有，而殺人祭神則非也。王之宮室，建于山巔；國門扁曰「歡會」、府門扁曰「漏刻」、殿門扁曰「奉神」；四圍皆石壁，無有「波羅檀洞」之名，亦無「聚髏為佳」之說也。門外有石砌，砌下有小池。泉自石龍口中噴出，名曰「瑞泉」；王府汲之供飲食，取其甘潔也。道路坦夷，曾不設塹樹棘以為險；殿宇樸素，亦不雕禽刻獸以為奇。至於賦斂，則竊古人井田之遺法；但名義未詳備。王及臣民各分土以為祿食，上下不交征。有事，如昨封王所用布帛、粟米、力役之徵，則暫取諸民而不常也。雖無經生、卜士之流，然亦諳漢字、奉正朔；豈至視月盈虧以知時、視草榮枯以計歲哉！
　　山川，則南有太平山，西有古米山、馬齒山，北有硫黃山、熱壁山、灰堆山、移山、七島山；蓋不止黿鼊等嶼、彭湖等島而已。落漈不知所在，殆遠去琉球，而非經過之處也；昨見古米山水急礁多，聞舟有至此而敗者，亦不亞於落漈之險矣。
　　土產：無斗鏤樹，亦無胡椒；硫黃雖產自北山，而取之亦甚艱。無熊、羆、豺、狼、虎、豹等猛獸，是以多野馬、牛、豕。價廉甚，每一值銀二、三錢而已；牲雖賤，人有終歲不獲食者，貧約故也。凡殺牲，不血刃；但以水泅而火其毛。不畜犬，亦鮮鵝、鴨；鶯、燕、鸛、鵲之族俱無，鳥唯烏鴉、麻雀而已。有蛇、蠍，蠍亦螫人，蛇則不為害。聞前使遭蛇怪之驚，無是事也。榖則有稻、秫、稷、麥、菽，蔬則有瓜、茄、姜、蒜、蔥、韭等品，果則有芭蕉、甘蔗、石榴、橘、柿之類。人言冬瓜可以解渴、甘蔗巨如碗形，皆非也。至於壁間有蟲，形如中國之蝎虎者聲噪如雀，則罕異焉。
　　「蠃蟲錄」
　　琉球，當建安之東，水行五百里。土多山峒，峒有小王，各為部隊而不相救援。國朝進貢不時，王子及陪臣之子皆入太學讀書，禮待甚厚。
　　按福州梅花所開洋，順風七晝夜始可至琉球。以水程計之，殆將萬里矣。若夫建安，則建寧屬邑也，又在福州之西北；而雲「水行五百里」，不知自何洋以發舟而若是乎其近易耶！琉球固多山，而崆峒則少。王之子弟雖出分各山，而未嘗不聽徵調；如祭王、封王等日，則各率所部戎服而列伍以防衛，則其有事而相為救援，可知矣。歸附國家之初，朝貢固無定期，今每二年而一舉。至於令子侄入太學，僅於洪武二十二年而創見之。嗣是唯遣陪臣之子進監讀書，大司成教以誦詩學禮，處以觀光之館，夏葛而冬裘、朝饔而夕餐，禮待不亦厚乎！邇如蔡廷美、鄭賦、梁梓、蔡瀚等皆俊秀可教，曾北學中國授業名儒，今皆補為長史、都通事等官；進見之時，儀不忒而言有章，未必不自讀書中來也。其它，則苦禮法之拘、衣冠之縛矣。
　　「星槎勝覽」
　　琉球國，山形抱合而生；一曰翠麗、一曰大崎、一曰斧頭、一曰重曼，高聳叢林。田沃榖盛，氣候常熱。酋長遵理，不科民下。釀甘蔗為酒，煮海為鹽。能習讀中國書，好古畫、銅器；作詩，效唐體。地產沙金、黃蠟。
　　按琉球國之山形，雖南北一帶而生，不甚抱合，亦無翠麗等四山之名；且形勢卑小，不高聳，林木欉■〈木敕〉不茂密。厥田沙礫，不肥饒；是以五榖雖生，而不見其繁碩也。氣候不常熱，雨過即涼；秋冬亦雨霜雪，其地近北故也。政令簡便，各食分土；故曰「酋長遵理，不科民下」。造酒，則以水漬米，越宿令婦人口嚼、手槎取汁為之，名曰「米奇」；非甘蔗所釀，亦非「美姬含米」所制。其南番酒，則出自暹羅，釅如中國之露酒也。陪臣子弟與凡民之俊秀者，則令習讀中國書，以儲他日長史、通事之用；其餘，但從倭僧學書番字而已。古畫、銅器，非其所好；其所好者，唯鐵器、綿布焉。蓋其地不產鐵、土不植綿，故民間炊爨多用螺殼。紅女織衽，惟事麻縷。如欲以釜甑爨、以鐵耕者，必易自王府而後敢用之；否則，犯禁而有罪焉。至於作詩則弄文墨，參禪乘者間亦能之；而未必唐體之效也。地不產金，亦無黃蠟及玻璃等物。通國貿易，惟用日本所鑄銅錢，薄小無文；每十折一、每貫折百，殆如宋季之鵝眼綖貫錢也。曾聞其國用海巴，今弗用矣；然與其用是錢，孰若用海巴之猶涉於貝哉！
　　「集事淵海」
　　琉球，與泉州之島曰彭湖者，煙火相望。其人驍健，以刀、槊、矢、劍、鼓為兵器。旁有毗舍那國，語言不通；袒裸盱睢，殆非人類。
　　按地之相去，近則可望、遠則視之而弗見也。琉球去彭湖不下數千里，山川出雲、蜃氣作霧，則光景且伏矣；煙火可得而相望乎？閩中士夫常曰：『霽日登鼓山，可望琉球』；蓋所望者，小琉球也。若大琉球，則雖離婁之目，亦豈能明見萬里之遠哉！若曰「其人驍健」，則誠是也。蓋生有膂力，耐饑渴勞苦；熱壁挽舟之時，雖終日不食、終夜不寢，而亦未嘗告病。匪直賤者若是，雖酋長之貴亦慣動動；大風暴雨，雖夜必興，相與徒行露立於港邊以防舟之漂蕩焉，而寒濕不能使之疾也。國無醫藥，民亦不夭札，或壯、或老始生痘疹。地雖卑濕，而不見其疲癃殘疾之人：是豈盡出於稟賦哉！亦由其薄滋味、寡嗜欲，元氣固而腠理密也。第人尚忿爭，有不平，即以刃殺人；度不免，亦剖腹自斃。所用兵器，如刀劍、弓矢之類，亦嚴利勁直。弓稍長，如握檐；射則樹於地而兩手彎之，矢可至二百步許。盔甲制以皮革，進退節以金鼓：鄰國目為勍敵焉。其國西南則暹邏，東則日本。聞東隅有人鳥語鬼形，不相往來；豈即所謂「毗舍那國」耶！
　　杜氏「通典」
　　琉球國王，姓歡斯氏，名渴剌兜，土人呼之為「可老羊」；妻曰「多拔荼」。居舍大，十有六間。王乘木獸，令左右輿之。凡宴會，執酒者必得呼名而後飲；上王酒者亦呼王名，然後銜杯共酌。歌呼蹋蹄，音頗哀怨；扶子女上膊，搖手而舞。又曰民間門戶，必安獸頭。
　　按琉球國嗣王姓尚氏，名清；父名真、祖名圓。自上世以來，皆命名以漢字；妃皆選自民間女子充之。土人稱王曰「敖那」，稱妃曰「札喇」；無「可老羊」並「多拔荼」之稱也。至於陪臣，則無姓氏；但以先世及巳所轄之地為姓名——如王親孔加迷益器、法司官寧沽安丹也，皆地名也。若大夫金良、長史蔡瀚、蔡廷美、都通事鄭賦、梁梓、林盛等凡有姓者，皆出自欽賜三十六姓者之後裔焉。王之居舍，向南者七間、向西者七間；以南者舊制不利於風水，反以西者為正殿。閣二層，上為寢室；中為朝堂，未與臣下坐立。凡閣門俱五色，土珠為簾櫳；中三間，略加金碧。傍有側樓，亦有平屋；皆以板代瓦。廉不遠地，而階亦近除：僅如中國公侯之宅，無越制也。王出入，乘肩輿，非木獸；以十六人扛之。傘蓋，用五色。從者數百人，鼓吹導前，戈矛擁後；乃以土珠小團扇四柄、貼金葫蘆一對為儀衛，不知何所取義焉。宴會不時，禮亦簡樸。陪臣遇吉，每稱觴以壽王，王亦與之坐而共飲；但不至於呼名也。樂用弦歌，音頗哀怨；嘗譯其曲有「人老不少年」之句，亦「及時為樂」之意，加「唐風」之「山有樞」也。更以童子四人手擊柝而足婆娑，以為舞焉。所謂蹋蹄之歌、女子之戲，皆非也。大抵琉球俗朴而忠，民貧而儉。富室貴家，僅有瓦屋二、三間；其餘則茅茨、土階，不勝風雨飄搖之患。人不善陶，雖王屋亦無獸頭，況民間乎！傳者訛矣。
　　「使職要務」
　　洪武、永樂時，出使琉球等國者，給事中、行人各一員；假以玉帶、蟒衣，極品服色。預於臨海之處，經年造二鉅舟：中有艙數區，貯以器用若干。又藏棺二副，棺前刻「天朝使臣之柩」，上釘銀牌若干兩。倘有風波之惡，知其不免，則請使臣仰臥其中，以鐵釘錮之，舟覆而任其漂泊也；庶人見之，取其銀物而棄其柩于山崖，俟後使者因便載歸。邇者鑒汨沒之禍，奏准待藩王繼立，遣陪臣入貢丐封，乃命使臣齎詔敕駐海濱以賜之。此得華夷安危之道，雖萬世守之可也。
　　按我朝封錫藩王之制，如安南、朝鮮，則遣編修、給事中等官為使；占城、琉球，則遣給事中、行人等官為使：各給以麒麟、白澤——公侯伯、駙馬之服，恩榮極矣。故感激圖報之下，往往有人。且安南、朝鮮，固陸路可通矣。若占城及琉球，則海邦也；必於廣東、福建臨海之處經年造二鉅舟，以涉大川。余等以一舟所費，巳及二千五百兩有奇；若人各一舟，非唯倍其費，抑亦不克共濟矣：故止造一舟。至於藏棺、釘牌之事，原無此例；縱有之，亦無益也：故令有司不設備焉。大抵航海之行亦危矣，凡親愛者為之慮，靡不周；有教之以舟旁設桴如羽翼者，有教之以造水帶者，有教之以多備小舠者。殊不知滄溟萬里，風波莫測，凡此舉不足恃也；所恃者，唯朝廷之威福與鬼神之陰隙焉耳。乃若領封之說，則肇自前使占城者正、副畏難，不肯航海以畢事，曠日持久，渠國不獲巳而領自海濱；非俞旨也。嘗稽古諸侯，凡嗣立俱以士服入見天子而後受封。今之四夷，即古荒服諸侯也；雖不克入覲天子，俾其于海濱領封，亦無不可。蓋中國尊而當安、外夷賤而當危也，豈直省不貲之費而巳哉！經國者，為之建白可也。
　　「大明會典」
　　琉球自洪武年間，其中山王、山南王、山北王皆遣使奉表箋貢馬及方物。洪武十六年，賜國王渡金銀印並文綺等物；山南王亦如之。後賜中山王、山南王、山北王紵絲紗羅冠服，王妃紵絲紗羅，王侄、王相、寨官絹公服。永樂以來，國王嗣立，皆請命冊封。自是惟中山王來，每二年朝貢一次；每船一百人，多不過百五十人。貢物：馬、硫黃、蘇木、胡椒、螺殼、海巴、生紅銅、牛皮、棹子扇、刀、錫、瑪瑙、磨刀石、烏木、降香、木香。
　　按琉球貢物，唯馬及硫黃、螺殼、海巴、牛皮、磨刀石乃其土產。至於蘇木、胡椒等物，皆經歲易自暹羅、日本者；所謂棹子扇，即倭扇也。蓋任土作貢，宜其惟正之供；而遠取諸物，亦其獻琛之敬。則夫符璽之賜、章服之頒，得非顯忠嘉善之典歟！

　　●天妃靈應記
　　神怪之事，聖賢不語；非忽之也，懼民之惑於神而遺人道也。侃自早歲承父師之傳，佩「敬而遠之」之戒。凡禱祠齋醮、飛符噀水、誦經念佛之類，閭黨有從事者，禁之不可，則出避之；或過其宮，則致恭效程子焉。
　　乃者琉球國請對，上命侃暨行人高君澄往將事。飛航萬里，風濤叵測；璽書鄭重，一行數百人之生，厥系匪輕。爰順輿情，用閩人故事，禱於天妃之神；且官舫上方，為祠事之。舟中人朝夕拜禮必虔，真若懸命於神者。靈貺果昭，將至其國，逆風蕩舟，漏不可御；群噪乞神，風定塞袽，乃得達。及成禮還，解纜越一日，中夜風大作，檣折舵毀，群噪如初；須臾，紅光若燭籠自空來舟，皆喜曰：『神降矣，無恐』！顧風未巳。又明日，黑雲四起，議易舵未決、卜珓於神；許之。易之，時風恬浪靜，若在沼沚，舵舉甚便，若插籌然。人心舉安，允荷神助。俄有蝶戲舟及黃雀止檣，或曰：『山近矣』；或曰：『蝶與雀，飛不百步，山何在？其神使報我以風乎』！予以其近於「載鳴鳶」之義，頷之曰：『謹備諸』！巳而颶風夜作，人力罔攸施；眾謂胥及溺矣！予二人朝服正冠坐，祝曰：『我等貞臣恪共朝命，神亦聰明正直而一者，庶幾顯其靈』！語畢，風漸柔。黎明，達閩。神之精英烜赫，能捍大患如此；謂非皇上懷柔，百神致茲效職哉！然非身遇之，安敢誣也！
　　揆之祭法，廟而事之允宜。在宋、元時，巳有封號廟額；國朝洪武、永樂中，屢加崇焉。予二人縮廩，附造舟余直，新之廣石；望崎行祠，則從行者斂錢以修。行當聞之朝，用彰神貺；因紀其概。
　　高君讓侃援筆舉以告巡按侍御方君涯，韙之；又命福郡倅姚一和視勒諸石。

　　●夷語（附）
　　天文門：天，甸尼。日，非祿。月，都急。風，嗑濟。雲，姑木。雷，刊眉。雨，嗑乜。雪，由其。星，波世。霜，失母。雹，科立。霧，氣力。露，禿有。電，波得那。霞，噶嗑尼。起風，嗑濟福祿姑。天陰，甸尼奴姑木的。天晴，甸尼奴法立的。下雨，嗑乜福祿。下雪，由其福祿。明日，阿者。昨日，乞奴。風雹，嗑濟科立。
　　地理門：地，只尼。土，足只。江，密乃度。河，嗑哇。海，吾乜。山，牙馬奴。水，民足。冰，谷亦里。路，密集。石，依石。井，依嗑喇。牆，拿別。城，遶。泥，乜祿。沙，是那。灰，活各力。橋，松只。磚，牙及亦石。瓦，嗑哇喇。岸，倭嗑。遠，它加撒。近，即加撒。長，拿嗑失。短，密失拿失。前，馬乜。後，吾失祿。左，分達里。右，民急里。上，吾乜。下，世莫。東，加失。西，尼失。南，米南米。北，乞大。
　　時令門：春，法祿。夏，拿都。秋，阿及。冬，由福。冷，辟牙撒。熱，嗑子撒。寒，辟角祿撒。暑，奴祿撒。陰，姑木的。陽，法立的。畫，皮祿。夜，由祿。早，速多。晚，約姑里的。時，吐急。氣，亦急。年，多失。節，些谷尼即。正月，燒哇的。二月，寧哇的。三月，撒哇的。四月，升哇的。五月，惡哇的。六月，祿谷哇的。七月，式的哇的。八月，法只哇的。九月，谷哇的。十月，柔哇的。十一月，失木都及。十二月，失哇思。
　　花木門：茶，札。花，法拿。米，穀米。樹，拿急。果，吾乜。松，馬足。柏，馬足那急。竹，達急。筍，達急。棗，那都乜。草，谷撒。瓜，吾利。菜，菜。梅，吾乜。葉，尼。香，槁。蓮花，花孫奴法拿。龍眼，龍暗。荔枝，利是。甘蔗，翁急。胡椒，谷燒。蘇木，司哇。
　　鳥獸門：龍，達都。虎，它喇。鹿，加目。馬，吾馬。獅，失失。牛，吾失。免，吾撒急。熊，谷馬。象，槽。雞，它立。鵝，答嗑。豬，吾哇。驢，仝。騾，仝。狗，亦奴。皮，嗑哇。鼠，聶。鶯，打答噶。魚，亦窩。羊，非都知。蛇，密密。猴，撒祿龜，嗑乜。雀，孫思乜。鳳凰，失窩。麒麟，其粦。孔雀，公少。獅子，失失。獬豸，害宅。仙鶴，司祿。象牙，查查華。玳瑁，嗑乜那各。牛角，吾失祖奴。喜雀，孔加查思。鶴頂，它立奴谷只。
　　宮室門：門，勤那。窗，慢多。房，亦棄。樓，塔嗑牙。井，依嗑喇。河，嗑哇。御路，密集。丹墀，密集。御橋，朳只。皇城，谷俗谷。館驛，館牙。瓦房，嗑哇喇亦棄。
　　器用門：盔，不力千。甲，約羅衣。刀，答知。箭，牙。弓，由迷。弦，禿奴。槍，牙立。桌，代。盤，朳只。盆，大利。瓶，飄。床，墮各。船，福尼。椲，花時。舵，看失。櫓，羅。篷，賀。利箸，朳只。帶，文必。畫，葉。書，福蜜。筆，分帖。字，開的。墨，思墨。紙，嗑乜。硯，孫思利。鎖，沙舍奴。碗，麻佳里。屏峰，飄布。香爐，稿爐。花瓶，法拿飄。香盒，福法各。倭扇，昂季。箱子，凱。酒鍾，撒嗑子急。茶鍾，漙嗑子急。棋子，乞是。玉帶，衣石乞各必。金鐘，孔加尼麻加里。
　　人物門：皇帝，倭的每。王妃，札喇。國王，敖那。王子，敖那吾哇。朝廷，倭每奴。大夫，大福。長史，丈思。使者，使臣。通事，度日。正使，申思。副使，付司。唐人，大刀那必周。師父，失農包。和尚，鮑子。父親，阿舍都。母親，阿乜。琉球人，倭急拿必周。日本人，亞馬奴必周。大明帝王，大苗倭的每。朝貢使臣，嗑得那使者。兄，先札。□，非都只。妻，眠多木。子，吾哇。琉球國王，倭急拿敖那。
　　人事門：跪，非撒慢都急。說，嗑達里。拜，排是。興，吾達里唆亦。走，乜姑。去，亦急。來，外亦利。你，吾喇哇。我，昂哇。有，阿力。無，乃。好，約達撒。歹，哇祿撒。買，烏利。賣，高葉。睡，眠不里。請來，子蓋失。見朝，大立葉亦急。入朝，大立葉密達。鞠恭，烏遜皮。底頭，烏其利。立住，答只歪立。叩頭，嗑藍子。謝恩，蜜溫普古里。朝貢，嗑得那。平身，各失吾奴必約。慶賀，密由歪利。表章，虎烏。賞賜，非進的。起來，揭知。進貢，嗑得那。進表，漂那阿傑約。進本，盆那阿傑的。報名，包名。辭朝，慢多羅。回去，慢多羅。早起，速多密的。下程，林斤。筵宴，札半失。敕書，着谷少。拿來，莫只個。好看，約達撒。不好，哇祿撒。放下，吾着刻。作揖，撒哇利是禮。給賞，非近的。方物，木那哇。多少，亦如撒。言語，谷只。曉的，失達哇。不曉的，民約失達哇。聖旨，由奴奴失。御前謝恩，惡牙蜜溫谷里。且慢走，烏其利耐。上緊走，排姑亦急。上御路，惡牙密即約里。再叩頭，麻達嗑藍子其馬。
　　衣服門：緞，恕司。紗，撒。羅，羅。紬，柔。絹，活見。布，木綿。靴，谷足。韈，都谷乜。鞋，三朳。帽，帽。紗帽，紗帽。帶，文必。網巾，網巾。圓領，急那。衣服，急那。彩緞，法拿那恕司。綿布，奴奴木綿。夏布，拿都木綿。竹布，達急木綿。葛布，嗑布。官絹，活見。改機，蓋乞。倭絹，活見。西洋布，尼失木綿。
　　飲食門：酒，撒急。肉，失失。茶，札。飯，翁班尼。面，以利蒙巳。果，吾乜。菜，菜。水，民足。酒飯，撒急翁班尼。鮮魚，必沙莫知。吃茶，昂乞利札。吃飲，昂乞利翁班尼。吃肉，昂乞利失失。
　　身體門：頭，嗑藍子。耳，眉。眉，馬由。目，乜。口，谷之。牙，華。鼻，花那。手，帖。腳，惡失。心，各各羅。身，度。發，加藍。眉毛，不潔。鬍子，品其。
　　珍寶門：金，孔加尼。銀，南者。銅，嗑加加尼。鐵，穀祿嗑尼。錫，失祿加尼。錢，熟尼。鈔，支尼。玉，衣石。珠，達馬。石，衣石。瑪瑙，吾馬那達馬。珊瑚，牙馬那達馬。珍珠，達馬。水晶，民足達馬。玉石，達馬衣石。琥珀，它喇。犀角，吾失祖奴。倭刀，答知。硫黃，魚敖。
　　數目門：一，的子。二，答子。三，蜜子。四，由子。五，亦子亦子。六，木子。七，拿拿子。八，甲子。九，姑姑奴子。十，吐。十一，吐的子。十二，吐答子。十三，吐密子。十四，吐由子。十五，吐亦子子。十六，吐木子。十七，吐拿拿子。十八，吐甲子。十九，吐姑奴子。二十，答子吐。一錢，亦止買每。二錢，尼買每。三錢，杉買每。四錢，深買每。五錢，吾買每。六錢，祿谷買每。七錢，式止買每。八錢，法只買每。九錢，姑買每。一兩，就買每。十兩，辟牙谷就每。一百兩，辟牙姑。一千個，森那。一萬個，麻柔吐失。千歲，森那。萬萬歲，麻油吐失。

　　通用門：買，吾利。賣，高葉。來，外亦利。去，亦急。說，嗑達力。看，蜜只。求討，答毛里。起身，榻知亦急。起去，榻知亦急。起來，榻知。回去，慢多羅。說話，嗑達立。不敢，揚密撒。曉的，失達哇。知道，失知。付答，仝。回賜，仝。好看，約達撒。不好，哇祿撒。買賣，亞及耐。有無，阿力乃。東西，加尼尼失。不知道，失監子。明早起身，阿者速多密的搨知。

　　●夷字（附）
　　夷國上下文移、往來書札止寫此數字。凡音韻略相類者，即通用也。
　　（圖表，故省略，詳細內容請參見版面文件）

　　●〔題奏〕
　　欽差吏科等衙門左給事中等官陳侃等謹題：為出使海外事。
　　切照嘉靖十一年五月內，琉球國世子尚清上表請封，欽蒙差臣侃為正使、臣澄為副使，各賜一品服一襲、齎捧詔書一道、敕書一道、諭祭文一道並頒賜儀物等項，前往琉球國祭中山王尚真、封尚真子尚清為中山王。臣等隨即陛辭，先至福建造舡。舡大而費亦巨，經始於嘉靖十二年五月，至嘉靖十三年四月始克造完。舡完之日，遂至長樂縣廣石地方登舡。先期，尚清已遣蔡廷美等過海迎接，令通事林盛帶夷梢三十人為臣等駕舡。在五月初八日，解纜開洋。洋中偶值逆風，舡不可往，放回數百里；後遇順風，復往。因失針路，漂過琉球國交界地方——名曰熱壁山，遂泊於此。尚清聞之，差大臣一員帶夫四千餘名，駕小舡四十餘只至熱壁，將舡挽回。五月二十五日，方到彼國。尚清即遣儀從及文武陪臣隨龍亭迎詔敕、諭祭文至天使館安奉，擇日行禮。六月十六日，行祭王禮。七月初二日，行封王禮。是日，尚清皆迎至國門外，一見龍亭，先行五拜、三叩頭禮，步行前導。迎至正殿，一如儀注行禮。開讀已畢，設宴款留，禮意懇至。臣等令儀從迎詔敕回館，尚清令通事致詞，欲留為鎮國之寶，臣等猶未允；各復令長史捧先朝詔敕來看，臣等始知留詔敕為先朝故事，況已奉有明旨，始許其留。行禮既畢，似應即回；因海中風浪不測，惟順風而後可行，非可以人力勝者。琉球在福建之北，去以南風、回以北風；故至九月二十日，方可開舡。計在彼國停泊一百十五日，日有廩餼之供、旬有問安之禮、月有筵宴之設；隨行人役皆給口糧，使之安飽。行時，復具黃金四十兩為贐。臣等在福建時，例有金帶、銀器等物送用，尚不敢妄受；況外國之物乎！故責以大義、陳以國法。彼亦知敬而不敢強，仍遣通事林盛帶夷梢十人為臣等駕舡；又遣王親寧古、長史蔡瀚、通事梁梓等另駕一舡，進表謝恩。開舡之後，二十一日晚颶風陡作，將臣等舡中大桅吹折、舵亦損壞，舟人皆震恐無措；荷皇上威福，以致神明默佑，得保生還。在十月初二日，入福建省城；同行夷舡今尚不到，或未免漂溺之患矣。
　　除彼自行補謝外，臣等切思三代以降，聖王不作、治化陵夷，以文德被海內者，尚不多見；況覃敷海外者乎！若越裳氏之重譯而來，以中國之有聖人耳。琉球國在海外，無慮數千里；漢、唐、宋時皆未嘗內附，至元時遣將伐之而亦不從。至我太祖登極，首先臣附，率子弟來朝；此豈區區勢力所能服哉！要必有所以感之者耳。我太祖悅其至誠，待亦甚厚；賜以符印、寵以章服，遣閩人三十六姓為彼之役，又許其遣子弟入國學讀書習禮。彼亦感激，久而匪懈。迨今皇上御極以來，制禮、作樂，聲教四敷；彼知中國之聖人復生，故欲竊餘光以誇耀他國，是以不避風濤之險，貢獻益勤、請封益篤。今日之舉，尤出誠懇：聞欽命，奔迎于海曲；見龍亭，匍匐於道周。非但不敢如緬甸之倨傲無禮，而亦不敢如尉佗之較量勝負也。臣等忝與使事，亦竊尊榮。無任感荷慶幸之至。
　　緣系出使海外事理，備將使事顛末，謹具題知。
　　琉球國中山王尚清奏：為謝勞事。伏念臣清僻居海邦，荷蒙聖育，封臣為中山王，不勝感戴。除具表謝恩外，今有差來使臣二員——正使吏科左給事中陳侃、副使行人司行人高澄冒五月之炎暑，沖萬里之波濤；艱險驚惶，莫勞於此。臣等小國荒野，無以為禮；薄具黃金四十兩，奉將謝意。此敬主及使，乃分之宜；酬德報功，亦理之常。二使懼聖明在上，堅不敢受。微臣情不能盡，無以自安；令陪臣順齎貢奉，伏乞天語叮嚀，賜彼二使：庶下情盡而遠敬伸，無任激切感仰之至等因。
　　奉聖旨：『覽奏謝，足見敬慎。金着陳侃等收了。禮部知道』。
　　光祿寺等衙門少卿等官臣陳侃等謹題：為謝勞事。侃原任吏科左給事中、高澄原任行人司行人，於嘉靖十一年蒙欽命差往琉球國，封世子尚清為中山王。往返三年，已於今年五月二十四日覆命訖。近中山王尚清差陪臣謝恩，順齎臣等所郄黃金四十兩，具本進呈；欲天語叮嚀，下賜臣等。節奉聖旨：『金着陳侃等收了』；欽此欽遵。切念臣等奉皇上之命遠使琉球，琉球乃素知禮義之國，臣等至彼，正欲敷揚聖德、恪守臣節，為中華增重；安敢受彼非禮之饋！故筵宴之設必陳方物，具書固卻，至再、至三；書備於「使琉球錄」中，已塵御覽矣。臨行，以金四十兩為贐，堅不肯受；彼心不自安，冒瀆天聽，蒙皇上鑒彼敬慎之心，特下「收受」之命。臣等聞命自天，措躬無地，敢不拜受以為家寶！但奉使奔走，乃臣等職分之常；自揣無功，曷敢受兼金之惠！伏乞皇上將此金收儲內帑或命彼帶回，庶遂臣等之初心，而於君命斯不辱矣。無任感激敬懇之至等因。
　　奉聖旨：『已有旨了，不准辭。該衙門知道』。
　　吏科等衙門左給事中等官臣陳侃等謹奏：為乞祠典以報神功事。
　　竊念臣等奉命往琉球國封王，琉球遠在海外，無路可通，往來皆由於海。海中四望惟水，茫無畔岸，深無底極；大風一來，即白浪如山，飄忽震盪，人無以庸其力。斯時也，非神明為之默佑，幾何而不顛覆也耶！臣等往來于海，驚險數次，皆藉神明之助，得保生還。是豈臣等菲德致此，皆由皇上一念精誠感格天地，以致百神呵護，非偶然者。臣等不敢隱其功，謹歷數為陛下陳之。
　　嘉靖十三年臣等初去時，五月初八日開洋，至十二日將底其國；忽逆風大作，舟搖撼不可當，遂爾發漏，數十人以轆轤引水不能止。舟盪甚，足不能立，眾欲塞漏而不可得。於是群呼求救於神，剪髮以設誓。俄而風遂息，舟少寧；執燭尋罅，皆塞之固，水不能入，得保無虞。使是風更移時不息，舟之沉必矣。此其功一也。
　　回時，九月二十日在彼開洋；二十一日夜，即遇颶風將大桅吹折，須臾舵葉又壞。舟之所恃以為命者，桅與舵也。當此時，舟人哭聲震天，大呼神明求救；臣等亦知決無生理，為軍民請命，叩首無已。忽有紅光若燭籠然者，自空來舟；舟人驚報曰：『神已降矣，吾輩可以生矣』！舟得無事。當風雨晦冥之時，紅光何自而發？謂非神之精靈不可也！此其功二也。
　　二十三日，黑雲蔽天，風又將作，眾皆知舵當易而不敢任；蓋風濤中易舵，一動即覆矣。於是請命於神，得吉兆；眾遂躍然起易。舵柄甚重，約有二千餘斤；平時百人舉之而不足，是時數十人舉之而有餘。兼之風恬浪止，倏忽而定；定後，風浪復厲。神明之助，不可誣也。此其功三也。
　　二十六日，忽有一蝶飛繞於舟，僉曰：『蝶質甚微，在樊圃中飛不百步，安能遠涉滄溟！此殆非蝶也，神也』。或將有變，速令舟人備之』！復有一雀立於桅上——雀亦蝶之類也，令以米飼之，馴馴啄盡而去。是夜果疾風迅發，白浪拍天；巨艦如山，飄蕩僅如一葦。風聲如雷而水聲助之，真不忍聞；舟一斜側，流汗如雨。臣等懼甚，衣服冠而坐；相與嘆曰：『聖天子威德被海內外，百神皆為之效職；海神獨不救我輩乎？當此風濤中而能保我數百民命，真為奇功矣；當為之立碑，當為之奏聞於上』！言訖，風若少緩，舟行如飛。徹曉，已見閩之山矣。此其功四也。
　　有夷舟進表謝恩者與臣等同行，遇二十一日之風漂回本國，至今年三月方到福建；臣等之舟止行八日，直底閩江，不至漂流失所者，皆神之功也。臣等感其功，不敢不厚其報。在福建時已嘗致齋設醮，修廟立碑矣。但「奏聞」之言既出於口，不敢有負於心。謹摭顛末，上瀆聖聽。詞若涉於荒唐，心實本於誠懇。伏望聖慈憫念，下之禮部詳議可否！萬一其功當報，令福建布政司與祭一壇，庶天恩浩蕩而幽冥有光矣。
　　臣等切思名山大川之神，在舜時已有「望秩」之祭。我太宗文皇帝時遣太監鄭和下海，嘗立祠于海濱，時加致祭。況「禮」云：『能御大災則祀之，能捍大患則祀之』。今一救援之功，遂保數百人之命；其為大災、大患，莫此是過。伏惟聖明詳察，臣等無任戰慄恐懼之至。為此具本親齎，謹具奏聞；伏候敕旨！
　　禮部為乞祠典以報神功事。
　　祠祭清吏司案呈，奉本部送禮科抄出吏科等衙門左給事中等官陳侃等題云云等因；奉聖旨：『禮部看了來說。欽此』。欽遵抄出送司，案呈到部。看得左給事中陳侃等奏稱奉命琉球，往來海中時遭風險，幾至顛覆，多藉神功救援，乞要賜祭以報其應一節，為照國家岳鎮海瀆，類皆有祭；祀法雲「能捍大患則祀之」，在典禮則固然矣。今左給事中陳侃等奏使海外，屢遭風濤之險，卒獲保全，實乃皇上聖德默佑所致；海神效職，不可謂無：是亦捍災御患之意也。賜之以祭，禮亦有據。合無候命下之日，本部行移翰林院撰祭文一通，行令福建布政司備辦祭物、香帛，仍委本布政司堂上官致祭一次，以答神休；不為常例。緣系乞祠典以報神功及奉欽依「禮部看了來說」事理，未敢擅便，謹題請旨。
　　嘉靖十四年七月二十五日。
　　奉聖旨：『是。欽此』。
　　吏科等衙門左給事中等官臣陳侃等謹題：為周咨訪以備採擇事。
　　切念臣等奉命往琉球國封王，行禮既畢，因待風坐三閱月而後行，無所事事，因得訪其山川、風俗、人物、起居之詳，杜撰數言，遂成一錄。「錄」之意，大略有二。臣等初被命時，禮部查封琉球國舊案因曾遭回祿之變，燒毀無存；其頒賜儀物等項，請查於內府各監局而後明。福建布政司亦有年久卷案為風雨毀傷，其造船並過海事宜，皆訪於耆民之家得之。至於往來之海道、交祭之禮儀，皆無從詢問；特令人至前使臣家詢其所以，亦各凋喪而不之知。後海道往來，皆賴夷人為之用。其禮儀曲折，臣等臨事斟酌，期於不辱而已。因恐後之奉使者亦如今日，着為此錄，使之有徵而無懼：此「紀略」所以作也。又嘗念國家大一統之治，必有信史以載內外之事，如「大明一統志」者是已。志中所載琉球之事，所云「落漈者，水趨下不回也，舟漂落漈，百無一回」；臣等嘗懼乎此經過不遇是險，自以為大幸。至其國而詢之，皆不知有其水；則是無落漈可知矣。又雲「王所居壁下，多聚髑髏以為佳」；臣等嘗疑乎此，意其國王兇悍而不可與言也。至王宮時，遍觀壁下，亦皆累石；國王則循循雅飭，若儒生然。在彼數月，雖國人亦不見其相殺；又何嘗以髑髏為佳哉！是志之所載者，皆訛也。不特志書為然；杜氏「通典」、「集事淵海」、「蠃蟲錄」、「星槎勝覽」等書凡載琉球事者，詢之百無一實。若此者何也？蓋琉球不習漢字，原無志書；華人未嘗親至其地，胡自而得其真也！以訛傳訛，遂以為志，何以信今而傳後？故集群書而訂正之。此「質異」之所以作也。兼以夷語、夷字恐人不知，並附於後。臣等學問麤疏、言詞鄙俚，勉成此錄，實不足以上塵睿覽。但念海外之事，知之者寡；一得之愚，或可以備史館之採擇。是以不避譴責，陡膽進呈。伏惟陛下恕其狂僭，下之禮部詳議施行，臣等不勝幸甚！
　　緣系周咨訪以備採擇事理，謹以「使琉球錄」繕寫一冊隨本上進以聞，伏候敕旨！
　　禮部一本，為周咨訪以備採擇事。
　　該吏科等衙門左給事中等官陳侃等題前事等因；奉聖旨：『禮部看了來說。欽此』。欽遵抄出到部。看得吏科左給事中陳侃、行人司行人高澄等題稱奉命往琉球國封王禮畢，訪其山川、風俗、人物、起居、撰「使琉球錄」一冊上進，乞要詳議備行史館採擇一節，為照琉球國遠在海濱，華人鮮至其地；是故國俗、風土，知之者寡。今按「一統志」等書所記，事本傳聞，殊有該載未盡者。據左給事中等官陳侃等親歷其地，目擊其事；山川、風俗之殊，往來聞見，悉出實錄。因採擇事跡，撰述成書。既以正載籍之所未盡，且俾後之奉使者有所考；足見各官留心使職，誠可嘉尚！似應俯從。合候命下之日，本部將所進「使琉球錄」付之史館，以備他日史館採集。伏乞聖裁等因。
　　奉聖旨：『是』。

　　●後序
　　天下事履之而後知、及之而後喻、未有不身試之而知其然者。壬辰歲，陳給舍暨余被使琉球命，人皆曰：『航海之役，危矣哉！盍訪諸前使而稽其所錄耶』！越旬，獲睹詔敕琉球舊草，始知前為給舍董君旻、司副張君祥，於時二君已不祿矣；而鋟諸梓者，復遺失而莫之可稽：良用憂懼！乃取載琉球諸書而參考之，見其為說頗異臆純夷，或有是也。及今夏五月，至其國；立冬風便，始歸。其間得於見聞之久、詢訪之真者，似與諸所載少不同；是非獨疑訛之故，或者風以化移、俗因時易，月異而歲不同耳。故因紀使事而復質之諸書，以見今日聲教之大同而蠻夷之丕變也。雖不足續「王會」之圖、成「風土」之記，然於後之奉使者，則未必無小補雲。
　　嘉靖甲午十月乙亥，古燕高澄序。

　　●使琉球錄蕭崇業
　　自序
　　琉球過海圖
　　詔敕
　　諭祭文
　　諭祭祈海神文
　　諭祭報海神文
　　使琉球錄卷上
　　使疏球錄卷下

　　●自序
　　萬曆癸酉冬，中山王世子尚永以繼立請。故事，遣給事中一人、行人一人之其國封焉；有司者故他慮，乃往復勘核遷延。迄丙子秋，余以次當忝信使，大行則謝君副之。或惴余曰：『蹈海，至危機也。往航者，食不能捉匕。爾奈何獨嘗以無貲之驅耶！其去「知命」也者，誠遠矣』。余曰：『否！否！夫人起家續食，則通塞分；出世馳年，則修短異。要之，命也有理焉；而以乘船危竦我，是黭死而後已。至於成敗利鈍，非臣之明所能逆暑也。烈哉忠言，與全驅、保妻子者，蓋異日談矣。夫學者始居約時，氣勃勃籠霄，好稱引曩哲以高自標置；即古之尊行嵬伐卓犖軼絕者，似可伯仲之而不慚。乃如翕訿通盪、饕詖奊詬之夫，輒腐心切齒恨借尚方之劍，壹何偉也！茲幸離疏釋蹻而仕已，大率值取爭受贏、臨務爭就佚；有非常則蚓縮蛙跧不敢信寸趾爭後，反益卮詞詭故緣飾枝蔓以文其奸：是遵何德哉！蓋由碌碌小己徒見利害重、見綱常輕耳。夫先聖「思義授命」之訓章徹並麗典謨，學士大夫童而習之，無人我如此；而漢臣出師矢志之辭抗邁明勁，昭昭乎揭日月而行於世又如此。倘口其文乃行視之比於枘鑿，則昔所標置之謂何！第亡論人臣致身之義，本植諸天性；而君恩隆右，即覆載何能名狀。藉令得其當而捐糜以報萬分一，尤理所不怵也。矧區區蹈海顧欲以難焉而避之，則頃所稱爭贏、爭佚、爭後者，祇自道耳，將君子之無所丑也，固若此乎』！
　　於是余與謝君遂以皇上頒制詔之日，薰沐陛辭，同拜文綺、酒飯之賜，乘傳而往。凡居閩、居中山，總之四稔近已。其間跋涉之■〈難，喜代隹〉、風濤之戹，雖勢或不無，然莫非臣子職分所宜任者，以彼其念尚弗可萌之於心。若復喋喋然恣險說以駴聽聞，是猶未免矜孤勩於君父前曰：『今日我上也，無亦重有大咎矣』！則余詎敢哉！
　　使琉球，舊有錄；紀勝圖流、規舟秩則，較前錄稍益增，茲不具述。余特着人臣奉使之役，在理當勇以赴之；且海上無甚險，以傳信於後之忠義者雲。
　　萬曆七年十一月，欽差戶科左給事中臨安蕭崇業謹序。

　　●琉球過海圖
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　蕭崇業曰：圖海，猶之繪天也，豈易得其肖哉！即善丹青者，鮮不龜手矣。第水路必用針，亦古人指南之法，此圖似不可少雲。
　　於戲！觀于海者難為水，游於聖人之門者難為言。昔聞其語，今睹其然矣。夫惟水善下，故能成其海；人善虛，故能成其聖。海何所不有，聖人何所不容；知海則知聖人矣。昔者，河伯聞若說而適適然驚、規規然自失也，豈非以出崖涘而後可以語大理乎！是故明此以養德，則恢廓靈明、藏納媺懿，不可極也。明此以酬物，則變化闊廣、淵涵權妙，不可窺也。明此以禔身，則離世超俗、潔里粹表，不可滓也。明此以禔逆，則威武無懼、禍患無恐，動作當務與時周旋，不可縳也。信乎！聖人之道，所以其大如海；而溝澮無本之學，惡足以究滄溟之量哉！余嘗臆為之說曰：孔子乘桴浮于海，蓋欲審察道體、考驗學術、祖述憲章之志不遂，而思以上律下襲也者，意義誠深遠焉。故謂子路無所取裁，良有以耳。此殆可與馳域外之議者道耶？

　　●〔詔敕〕
　　奉天承運皇帝詔曰：朕受天明命，君臨萬方。薄海內外，罔不來享；延賞錫慶，恩禮攸同。惟爾琉球國，遠處海濱，恪遵聲教；世修職貢，足稱守禮之邦。國王尚元，紹序膺封，臣節罙謹；茲焉薨逝，悼切朕衷！念其侯度有常，王封當繼。其世子永，德惟象賢，惠能得眾；宜承國統，永建外藩。特遣正使戶科左給事中蕭崇業、副使行人司行人謝杰，齎詔往封為琉球國中山王，仍賜以皮弁冠服等物。凡國中官僚、耆舊，尚其協心翼贊、畢力匡扶，懋猷勿替於承先，執禮益虔於事上；綏茲有眾，同我太平：則亦惟爾海邦無疆之休。故茲詔示，咸宜知悉。
　　萬曆四年（鈐「皇帝之寶」印）九月初九日。
　　皇帝敕諭琉球國故中山王尚元世子尚永：惟爾先世守此海邦，代受王封，克承忠順。迨於爾父元，畏天事大，益用小心；誠節懋彰，寵恩洊被。遽焉薨逝，良用悼傷！爾為豖嗣，克濟厥美；群情既附，宜紹爵封。茲特遣正使戶科左給事中蕭崇業、副使行人司行人謝杰，齎敕諭封爾為琉球國中山王，並賜爾及妃冠服、彩幣等物。爾宜恪守王章，遵述先志；秉禮循義，奠境安民：庶幾彰朕無外之仁，以永保爾有終之譽。欽哉。故諭。
　　頒賜國王，紗帽一頂（展角全）、金廂犀束帶一條、常服羅一套、大紅織金胸背麒麟圓領一件、青褡■〈衤蒦〉一件、綠貼里一件、皮弁冠服一副、七旒皁皺紗皮弁冠一頂（旒珠金事件全）、玉圭一枝（袋全）、五章絹地紗皮弁服一套、大紅素皮弁服一件、素白中單一件、纁色素前後裳一件、纁色素蔽膝一件（玉鈎全）、纁色妝花錦綬一件（金鈎玉玎璫全）、紅白素大帶一條、大紅素紵絲舄一雙（襪全）、丹礬紅平羅銷金夾包袱四條、紵絲二疋（黑綠花一疋、深青素一疋）、羅二疋（黑綠一疋、青素一疋）、白氁絲布十疋；妃，紵絲二疋（黑綠花一疋、深青素一疋）、羅二疋（黑綠一疋、青素一疋）、白氁絲布十疋。萬曆四年（鈐「廣運之寶」印）九月初九日。
　　按甲午、辛酉年並該國曆世所藏詔敕，其詞旨大略與今相同；故不重出。

　　●諭祭文
　　維萬曆七年（歲次己卯）□月□□朔□□日，皇帝遣正使戶科左給事中蕭崇業、副使行人司行人謝杰，諭祭琉球國中山王尚元；文曰：惟王早膺封爵，嗣守海邦；順天事上，誠敬不渝：宜臻壽年，以享富貴。胡為一疾，遽爾告終！訃音來聞，良為悼惜！特茲遣祭，庶克歆承。
　　祭品：牛一隻、豬一口、羊一羫、饅頭五分、粉湯五分、蜂糖糕一盤、象眼糕一盤、高頂茶食一盤、響糖五個、酥餅酥■〈飠定〉各四個、纏碗五個、降真香一炷、燭一對（重一斤）、焚祝紙一百張、酒二瓶。
　　蕭崇業曰：大哉王言，世之所共宗也。九圍之內，冠帶之倫得天子一字之褒，則必緹■〈糹習〉十重，謹藏諸篋笥，以貽子孫世珍。亡論細民，即搢紳士大夫亦難概顯其親。使無以韋布老，王言之及，蓋殊尤矣；矧影末波余，如外服者乎！琉球僻居海嶠之中，與魋結群醜正等耳。然繼世而王者，率馳請闕下，以為常典。於是主上並遣侍從之臣往封之，其禮數可埒於重藩。生榮死哀，備極霅煜；而宸章藻翰，世世有加焉。豈不偉哉！豈不偉哉！

　　●諭祭祈海神文
　　皇帝遣正使戶科左給事中蕭崇業、副使行人司行人謝杰，諭祭廣石廟海神曰：茲者遣使海邦，遠頒封詔；舟航利涉，實賴神庥。爰命使臣，虔祈靈貺；神其歆佑，俾克安寧！謹告。

　　●諭祭報海神文
　　皇帝遣正使戶科左給事中蕭崇業、副使行人司行人謝杰，諭祭廣石廟海神曰：曩者遣使海邦，遠頒封詔；賴神之貺，來往無虞。爰命使臣虔修報謝，惟神鑒歆！謹告。

　　●使琉球錄卷上
　　戶科左給事中臨安蕭崇業編
　　行人司行人長樂謝杰同編
　　請留詔敕
　　使事紀
　　禮儀
　　造舟
　　用人
　　敬神
　　·請留詔敕
　　業按出使外國，彼國中必留詔敕，以為社稷重；此故事也。自祖宗以來凡十數葉，未之有改矣。業受命封琉球國中山王，竊睹故記，其間體要，頗宜興修者不一；輒不揣攗往裁今，條刺四事以聞，語具「題奏」中。
　　其一曰「請留詔敕」。夫遠夷嚮慕王化，所恃以為鎮國之寶者，惟此詔敕而已。前使臣陳侃等比照弘治、正德年間修撰倫文敘、編修沉燾等差往安南國留敕事例，曾經題奉欽依聽其請留，案在禮部可據。但臣等系齎捧之官，應否聽留？必須出自上裁；義不敢以前例而自專者。合無敕下禮部查議，容臣等臨時斟酌：如其意果誠懇，則亦俯順夷情，聽其請留；庶臣等有所遵守，而可以慰遠人敬奉之心矣等因。奉聖旨：「禮部知道。欽此」。隨該禮部覆題：看得戶科左給事中等官蕭崇業等題稱請留詔敕一節，為照琉球修貢效順，閱世已久；每遇襲繼，例遣使臣齎捧詔敕賜封。蓋示小國無敢擅專，必待天朝之寵命也。先是，頒去詔敕，彼國每欲請留；是亦遠人知所欽崇之意，在天朝亦何所靳！往年使臣陳侃等奏請及此，本部覆奉欽依，准其請留去後。今本官仍為申明，合候命下，行令到彼臨時酌處。如其請留之意委系誠切，亦宜照例與留，以順夷情。伏乞聖裁等因。奉聖旨：「依議行。欽此」。業等伏睹明命，敢不祗若！
　　蕭崇業曰：於戲！世非赫胥，人乖繩治；防軌萬肇，情譎叢生。雖蕭牆輦轂，亦有藏禍韞奸，參差於曩古者矣。乃琉球以面內寤主，列爵為王，秉忠不貳；朝廷世有譽命，貽之無窮。環觀四夷之君，舍箕子故國，其保位持寵，孰若此邦之根柢寧固者哉！彼親為骨肉，疆土千里，不務遵德檢柙，顧湛溺盈溢之欲，以自取隤聲褫秩，戮及先人為天下笑者，夫亦藏禍韞奸之流耳；宜沒沒也。其視中山王，可赧然汗矣！
　　·使事紀
　　蕭崇業曰：古者列國傾側擾攘之際，彼此各以使重；大抵出一言，卒解糾紛之難。是以「春秋」內外傳所稱予者，所謂魁士名豪非乎！秦、漢叔季，如好時，長卿二子，猶以持諭當否讋抑倔強，光流史冊。乃今承平之時，士堇堇守尋常，鮮奇策可自表見，其名又甚不榮；故未數禩間，竟同卉腐：即姓與氏，皆泯滅無聞已。於戲！人之聲施相越，豈不殊哉！余因參核舊錄所載，自宣德迄茲，凡奉使者得若干人，具列之篇中，備考鏡焉。
　　宣德二年，欽差內監柴山敕封國王尚巴志（請封自巴志始。父思紹，系追封）。
　　正統八年，欽差正使給事中俞忭、副使行人劉遜敕封國王尚忠。
　　正統十三年，欽差正使給事中陳傳、副使行人萬祥敕封國王尚思達。
　　景泰三年，欽差正使給事中陳謨、副使行人董守宏敕封國王尚金福。
　　景泰七年，欽差正使給事中李秉彝、副使行人劉儉敕封國王尚泰久。
　　天順七年，欽差正使給事中潘榮（漳州府龍溪縣人）、副使行人蔡哲敕封國王尚德。
　　成化八年，欽差正使給事中官榮、副使行人韓文敕封國王尚圓（長子尚宣威傳位一年逝，未及請封）。
　　成化十五年，欽差正使給事中董旻、副使行人司副張祥敕封國王尚真。
　　嘉靖十三年，欽差正使給事中陳侃（浙江鄞縣人）、副使行人高澄（順天府固安縣人）敕封國王尚清。
　　以前錄無所考，刻之自陳、高始。事具載如左：
　　嘉靖丙戌冬，琉球國中山王尚真薨。越戊子，世子尚清表請襲封；下禮部議。禮部恐其以奚齊奪申生也、又恐其以牛易馬也，令琉球長史司覆核其實，戒毋誑。越辛卯，長史蔡瀚等核諸輿民勛戚，同然一辭；僉曰：『尚清乃先王真之冢嗣，立為世子有年矣』。具文申部，宗伯韙之。越壬辰春，禮部請差二使往封，給事中為正、行人為副；侃與澄適承乏焉。命下之日，時夏五望也。六月，各賜一品服一襲，侃以麒麟、澄以白澤，俱大紅織金羅為表、絹為里；綠羅褡■〈衤蒦〉、青羅褶子，里亦用絹。帶以玉，則自備。又各賜家人口糧四名。八月，侃等始治裝戒行。
　　越癸巳五月，侃至三山，澄亦以六月至閩。三司諸君承禮部咨文，已將過海事宜會裁已定。七月二日定■〈穩，舟代禾〉修船。十一月，琉球國進貢船至，余等憂閩人不諳海道，喜來得詢其詳。翼日，又報琉球國船至，乃世子遣長史蔡廷美來迓；則又喜其不必詢諸貢者，而有為之前驅者矣。長史進見，道世子遣問外，又道世子亦慮閩人不善操舟，遣看針通事一員率夷梢善駕舟者三十人代為之役；則又喜其不必藉諸前驅，而有同舟共濟者矣。
　　越甲午二月，舟始畢工。四月十八日，舟先發於南台。二十六日，余等啟行。三司諸君送至南台，酒三行，余等起謝曰：『曩時海國之役，必數年始克竣事，聞之舟不易成也；今未及期月而有航海之期，誰之功也！敢不再拜』！諸君皆歌「烝民」之詩以贈，亦再拜；遂別。是晚，宿於舟中。翼日，至長樂，長史舟亦隨行。
　　五月朔，余等至廣石，大舟亦始至。二日，祭海登舟，守巡諸君設宴為餞。是日，遂別諸君，慨然登舟。連日風逆，五日始發舟；不越數舍而止，海角尚淺。至八日，出海口，方一望汪洋矣。風順而微，波濤亦不洶湧；舟不動而移，與夷舟相為先後。出艙觀之，四顧廓然，茫無山際；惟天光與水光相接耳。雲物變幻無窮，日月出沒可駭；誠一奇觀也。
　　九日，隱隱見一小山，乃小琉球也。十日，南風甚迅，舟行如飛；然順流而下，亦不甚動。過平嘉山、釣魚嶼，過黃毛嶼，過赤嶼，目不暇接，一晝夜兼三日之程。夷舟帆小不能及，相失在後。十一日夕，見古米山，乃屬琉球者；夷人鼓舞，喜達於家。夜行徹曉，風轉而東，進寸退尺，失其故處；又竟一日，始至其山。十三日，風又轉而壯，逆不可行，欲泊于山麓；險石亂伏於下，謹避之。長年執舵甚堅，與風為敵，遂上下於此山之側。相持至十四日夕，舟刺刺有聲，若有分崩之勢。大桅原非一木，以五小木攢之，束以鐵環；孤高衝風，搖撼不可當，環斷其一。眾恐其遂折也，驚駭叫囂；亟以釘鉗之，聲少息。原舟用釘不足、艌麻不密、板聯不固，罅縫皆開；以數十人轆轤引水，水不能止。是時惟長年數人，色不少動；但云『風不足懼；速求罅縫而塞之，可保無虞』！於是有倡議者曰：『風逆則盪、順則安，曷回以從順』！有一人執舵而云：『海以山為路，守此尚可以生；失此，恐無以救』！但眾股慄，啼號不止；姑從眾，以紵其懼。旋轉之後，舟果不盪。執燭尋罅塞之，水不能入；眾心遂定。計十六日旦，當見古米山；至期，杳無所見。執舵者曰：『今將何歸』？余等亦憂之。忽遠見一山巔微露，若有小山伏於其旁；詢之夷人，乃曰：『此葉璧山也，亦本國所屬。若更從而東，即日本矣』。申刻，果至其地，泊焉。十八日，世子遣法司官一員，具牛、羊、酒、米、瓜、菜之物為從者犒；通事致詞曰：『天使遠臨，世子不勝忻踴！聞風伯為從者驚，世子益不自安。欲躬自遠迓，國事不能暫離；謹遣小臣具菜、果，將問安之敬』。余等愛其詞雅，受之。
　　時余之舟已過王所之東，欲得西風為順；夏月誠不易得。世子復遣夷眾四千人，駕小舟四十艘，欲以大纜引余之舟；通事乃曰：『海中變出不測，豈宜久淹從者！世子不遑寢食，謹遣眾役挽舟以行；敢告』。船分左右，各維一纜，迤邐而行，若常山蛇勢；亦一奇觀也。一晝夜，亦行百餘里。十九日，風逆甚，不可以人力勝，遂泊於移山之岙；法司官率夷眾環舟而宿，未嘗敢離左右。泊至五日，餘眾苦之；在舟日久，郁隆成疾，求登岸以避之而不可得。二十四日，世子復遣長史來曰：『世子聞至移山，刻期拱候；六日不詹，中心孔棘。恐為從者憂，謹遣小臣奉慰』。余等謝之。二十五日，方達泊舟之所，名曰哪霸港。計廣石登舟，至此幾一月矣。
　　越既望，行祭王禮。七月二日，封王。九月十二日，登舟而回。泊舟之港，出海僅一里；中有九曲，夾岸皆石，惟滅風而後可行。坐守六日，王日使人侍於側。至十八日，風少息，挽舟而出，亦斜倚於岸；眾恐其傷於石，大驚。幸前月親督修艌，不為所傷。復止二十日，始克開洋，夷舟同行。二十一日，颶風陡作，舟盪不息，桅舵俱折。二十三日，黑雲蔽天，風又將作，卜珓易舵。二十六日，風大作，相與叩神；風若少緩，舟行如飛。徹曉，已見閩之山矣。二十八日，至定海所。十月初二日，入城。痛定思痛，不覺傷感！凡接士大夫，敘其所以，無不為之慶幸。
　　嘉靖四十年，欽差正使吏科左給事中郭汝霖（江西永豐人）、副使行人李際春（河南杞縣人）敕封國王尚元。
　　嘉靖三十四年六月，疏球國中山王尚清薨。三十七年正月，世子尚元差正議大夫、長史等官到京，請乞襲封王爵。禮部以請勘俱系彼國官民，乃不復行勘，奏請如故事，差正、副使二員齎詔敕、皮弁冠服等往。時科中應行者吳君時來，行人司則李君際春也。命下，二月十六日矣；部咨翰林院撰文、各衙門造該用儀物。延之三月終，未行；而吳君有戍事，汝霖乃同李君承乏焉——四月初二日也。部中鑒前畏避之嫌，促日起程；霖等亦以重命不可再緩，遂請詔書易名，改賜品服。初八日，慨然解舟南下。
　　七月初，抵江西地方。霖意海警連年，事須巧速；因一面差人至福建布政司，令作速委官伐木造船。九月中，親至閩坐督，刻次年春汛必行。奈地方多事，賊報交馳；當事者已疑不能必往，管工官亦泄泄。於是船自十一月起工，至次年四月僅完其半。賊報緊急，不俟工完；四月初四日出塢，尹參將令百戶嚴繼先等接至鎮，駕守。十一日午刻，方至鎮，未刻賊已接踵相望數里；不為所奪，幸也。是年，倭奴輳集福州城外，稱數萬，城門閉者三月。余等亦日日上城，同有司巡守。
　　先是，戊午冬，琉球世子差來迎迓長史梁炫等住柔遠驛，盡為所掠，聲息轉聞琉球。三十九年正月，蔡廷會等來修貢，傳其國有領封之情呈文該司，該司以時事艱難、國體所系，遂為轉奏。本下部議，以舊典難遽變，俟海誓稍寧，必期渡海終事。時勘合到遲，將屆六月，倭寇伺侯海口者又比比。余召漳州火長、舵工等役，中途又為賊阻；各役依山緣徑而來，動經月余，至則又七月矣。前船既有傷損，久住內港，烏■〈蟲念〉叢生。烏■〈蟲念〉者，生於淡水，則墜於鹹水；生於鹹水，則墜於淡水。內港，淡水也；一至海，則垂垂而墜，船板精華俱為所蝕，油灰不能復住，水從罅隙而入，何可止也。余時與諸司議，但挾數十人從夷舟往。夷舟頗小，舉動敏捷；既不為賊覬覦，又可藉以濟事。有司固執，以堂堂天朝為此舉動，何以威臨四夷！若事不易濟，寧修船俟時。欲從權濟事，亦須上聞；不然，他日誰任其咎！李君亦曰：『既不能行，毋徒躁動，不若專意修船。事大，非一手可掩；他日當有人諒也』！余然之。火長、舵工等因呈乞有司，改造前船。八月，再定■〈穩，舟代禾〉。至十一月，畢工出塢。
　　越嘉靖四十年四月，忽值內地廣兵之變。五月初六，則有賊二百餘至閩安鎮之下江。時各役告請行糧，余亦牒有司，漸次散給。兵道楊君來言曰：『今事急，且不論行，即船將如何守』！既賊乃從下江口，由長樂入福清；而船始報安焉。五月十九日，船至長樂取水。余與李君二十五日起行，撫、按、三司餞於南台，府、縣別於新港。二十六日辰刻，至長樂。時自二十三日起，連有南風，遂決而行。二十七日，至廣石。二十八日，祭海登舟，別三司諸君。二十九日，至梅花，開洋。幸值西南風大旺，瞬目千里，長史梁炫舟在後，不能及，過東涌、小琉球。三十日，過黃茅。閏五月初一日，過釣魚嶼。初三日，至赤嶼焉。赤嶼者，界琉球地方山也。再一日之風，即可望古米山矣。奈何屏翳絕驅，纖塵不動，潮平浪靜；海洋大觀，真奇絕也。舟不能行，住三日。初六日午刻，得風乃行，見土納已山。時東南風旺，用舵者欲力駕而東。至申刻，乃見小古米山，夷人望見船來，即駕小■〈舟華〉來迎。有二頭目，熟知水路，且曰：『既不能從大古米山入，何可傍土納已山而入！其中多礁』。余等聞之駭。二頭目一面令夷船入報，渠遂躬在余船道駕，從小古米山而入；且云：『得一日一夜之力，即未遽登岸，可保不下葉璧山矣。余等厚賞賜之，晝夜趕行。初七日未刻，望見王城哪霸港焉。然東風為多，相隔僅五十里，不能輒近。世子遣法司官來迓。夷船凡五十餘，輳集封舟前後；欲用先年挽入故事，然竟弗能行。至初八日午刻，有衝風暴雨；余曰：『可整舟』；挽而行。初九日辰刻，遂達岸焉。
　　既抵岸三日後，有傳賊船從其境上過者；蓋篷力小，大洋中自不相及。擇六月初九日祭王，二十九日封王；禮畢，守候風汛回國。往者，九月終，交初冬，則東北風旺；是年九月內風氣不定，日東、日南。守之至十月初，颶風大作；伙長等皆以颶風既過，可以遂行。十月初九日，登舟。及登舟之後，方圖舉帆，而風雨驟至，阻於哪霸港口。蓋港口險隘，僅容一舟；稍有偏側，船輒不保。船之泊港口也，兩旁系以大纜；至十五夜，右纜忽斷。陳孔成忙吹號舉炮，夷人二千餘來牽轉，再加新纜。至十八夜，天忽郎霽，月光如畫；四更時，諸人與夷官、夷梢乃導而出。出港後，東北風旺，舟行如飛。二十日午後，忽有黑雲接日，冥霧四塞；舟人懼曰：『此颶征也』！頃刻，果颶征旋至，舟人守之益慎。至夜二鼓，劈烈一聲，舵已去矣。餘一家人跑入窗傳報，舉舟哭聲振天。時陳孔成傳將各艙所載重者一面丟拋，一面令吳宗達等倡言『舵雖折，尚有邊舵，決保無虞』！余諗之曰：『靜以御變，極是！但舵何時可換』？達等曰：『天明可換。吾不舉大篷，但張二篷、三篷，任其漂流；至後，可補針也』。陳大韶、曾宏俱從陳、高過洋者，亦來；大言曰：『往年亦如此。然往年船不固，今此船固；往年船發漏，今不發漏；往年無邊舵，今有邊舵；往年折舵並折桅，今舵雖折而桅尚存』。余聞其言，心亦頗定。然播盪反側，無頃刻寧；風濤之勢，與天上下，舟亦虩虩如裂屋響。呼吸存亡，茫然不知何所在也！至次日，風又不息；余乃口為文，令吏陳佩床前書之，以檄天妃。適一晨刻風稍定，始得換舵。舵既定，諸人頗有生望。但牽舵大纜兜之自尾至船首者，又忽中斷；則海水咸厲，繩纜不能久。舵工等又懼舵不能穩，稍擺動金口，船分兩片矣；此尤危也。乃用銀重賞一夷人，系其腰，令下海接之；竟不能接。吳宗達來稟，欲穿二艙、三艙透繩系舵，而不能決。余聞，即慨然是之；乃鑿而度繩，舵始得安，行之。至二十六，許嚴等來報曰：『漸有清水，中國山將可望乎』！二十七日，果見寧波山。歷溫、歷台，閩人未能盡曉浙中山■〈山奧〉，疑迷莫測，仍懷憂思。至二十九日，忽至福寧；見定海台山，心始安焉。從五虎門入。十一月初二日，入省城。追想前跡，為之惻然！凡士夫相會，真同再世。
　　郭汝霖記。
　　萬曆七年，欽差正使戶科左給事中蕭崇業（雲南臨安衛籍，應天府上元縣人）、副使行人謝杰（福建長樂縣人）敕封國王尚永。
　　今上萬曆改元之冬十二月，琉球國中山王世子尚永表請襲封，若曰：『先臣故中山王尚元於壬申夏溘先朝露，臣不榖當嗣守外藩。謹遣波臣伏闕下，冀制詔遠賁，為封疆重』。先是，以有司行查例虛文，亦恐規避者緣此得成其計，故輒遣封。乃是年復行查，蓋緩之也。舊規：副使屬大行，然猶差遣無常名，而省中則坐次戶垣，人人知必余無疑矣，咸恐之。延至丙子秋，國大夫、長史等報曰：『世子永，免衣襁褓而齒於嫡嗣久；諸臣曷敢以不類奸天王之大典乎』！於是不佞業，遂叨正使命；而副則大行謝君傑焉。如故事，各賜一品服。即以九月十一日齎詔敕，出潞河傳，遽入閩。
　　閩中比年求鉅木造戰舟，余復斬為高名之麗，美材略盡；而間有中繩斧者，往往產於崎岩邃壑之側，致之甚■〈難，喜代隹〉。一時閩撫、按又新故，相代未視事；督無其人，以故采木經年，迄丁丑秋七月始定■〈穩，舟代禾〉。乃艦匠弗恪，適壞裂之。於是馳介四出取，復於十月再興工；得■〈穩，舟代禾〉者，把總林天贈也。至於桅之取尤難，桅必杉木而後如式。第杉之材，故可為樿傍者，以是民間率隱不以聞。余先遣李應龍往壽寧伐三木，一最鉅；里豪利其可材，遂於梢半潛鋸五、六寸，欲短之。然嫌有小傷，故置。乃紛紛林藪中，旁搜逖括，務遴其全；而龔大德報出閩清者，又道路岌嶪，力不可猝致。畢竟皇皇垂成之時，仍取壽寧之桅而用之；采督之使，良亦苦矣。而撫中丞龐惺庵氏代到，故擅風裁，乃矯嬌好約縮，出教不欲私役其民。凡木之伐自山者、輸及水者、截為舟者，絲忽皆公帑雲。費已不貲而絲忽又公帑出，余心內弗自安，時時與謝君商之，舟從汰其什一、軍器損其什五、交際儉其什七。先是，諸具物率治之以官；今令平賈，而精黠奸戶故求多於有司，諸具物往往以醜惡相欺售。謝君為閩中人，素曉暢其事；乃一一？條其大小詔余不然者，輒奉三尺隨其後。於是舟之庀也，大都多謝君指畫焉。
　　舟完，例趣治行。而彼國夷船以汛期，宜候於境上；乃戊寅年，獨爽不至。長年三老，僉謂『海洋風濤叵測，與陸路不同。須俟嚮導行之便』。余與謝君又念事關國體重，萬一取輕致僨，為患非細；於是輒具疏以改期請，奏可。久之，正議大夫梁燦等至自琉球；詢其故，乃知船因風逆，打入別港，遂坐失汛，非敢違玩、有他意也。於是卜以己卯年五月初六日，封舟先發旺崎。余等初十日啟行，撫、按、三司祖道南台，重王命也。次日，抵長樂。十五日，廣石廟行諭祭禮，守、巡亦在焉。忽傳封舟出閩安鎮，引港民船有司弗夙戒，乃迷道閣淺發漏；人言嘖嘖甚危。撫、按風聞，輒夜走使留督造官爭出長策為處。巳而裂者複合，稍稍修葺，無大損毀；故又銳然有行志。二十二日，從梅花所開洋；海似鏡面，漁舟數點可黑豆大。自此睇望，汪汪萬頃矣。余於是而知江河之惡沱也。
　　二十三日，風少東，舟折而南下。二十四日，東風益劇，水與舟相吞搏，有噌吆鏜鞳之聲；而欹側簸揚，舟中瓶瓮、門椅皆仆，人人惴恐。於是有食而嘔者、步而蹶者、暈而臥者；問之，舌舉而不下者；答之，口呿而不合者。顧獨漳人，則夷夷弗為動耳。風既相左，針路遂舛誤，倀倀莫知所之。連行七餘日，而窾闊窅無山嶼；但唯孤燕飛繞於前後，一細蜻蜓入神舍不去，眾咸異焉。陳孔成等懣然悒熱，乃令艦匠作彩船以禳；又聽習於巫者諠金鼓降箕，巳又俯伏神前求珓：窮祈祝事，一無所吝。當是時，舟人望山之切，真不啻朝飢之忙粱榖，又如弱孺恩慈媼而弗得親也。三十日，余令夷梢上桅以覘；輒欣然白曰：『雲間隆隆起者，非古米，即葉璧山也。去此可五、六百里許，當無慮巳』！於是舟中人無不拍手大歡，各排愁破慮，舉觴相慰勞，稱「見山酒」雲。餘二人望之，亦舞於眉端；萬水中高嶺獨出，何止中流砥柱耶！躊躇四顧，輒見三龍並起于海，其起處水乃轉涌，旋騰滾滾；上天有聲，聽如獅吼、如千乘車過，又如殷雷軯鼓轟轟徹地。碧氣三道，磔入雲霧內，長百丈有餘，峙猶鼎足。然舟中人畏栗，不敢迫仰，率揚赭鞭、燒毛羽穢物以厭勝之。須臾，雨四面至矣。傳云：「玄龍迎夏」。則凌雲而奮鱗，樂時也；豈有據耶！即是觀之，則海上光傀可駭之事，固人世所未睹哉！
　　六月初一日，過葉璧山前，有小舠駕八、九人，破巨浪來；遠睨封舟婆娑，胡盧笑。至則持二螺獻，少賞之。於是隨舟夷總管附去，薄山下，先騎報世子。由此陸路入國，猶兩日程也。餘二人倚艕而觀，一篙工謂有魚數頭逐舟游。夷梢熟海者，往來常具釣餌行。於是垂六物取之，輒獲鮮鱗二；頷下中數創，尚跳躍不即僵。顧其色青綠，閃爍有光耀；較中國恆魚異。余欲生之；選間，僵不可放矣。庖人強烹之，味果佳；第終詫，不欲多食也。初三日，世子始遣法司官具牛、酒以勞從者；亦如例分左右維一纜以挽舟，逡巡至。初五日而後，泊哪霸港口。詢之，國人梁燦等尚未寧家。然彼十八日先余舟開洋，今何故後耶？居有頃，報舟漂北山；又十二日，得抵國，隔封舟浹一旬矣。
　　越二十九日，行祭王禮。七月十九日，行封王禮。余嘗念世子產於沈斥，必一切疏簡，不可入；今觀其貌雖不盈五尺，而言儀恂雅，大與庸俗人相萬，蓋庶幾鞠躬君子耳。豈凡統楫群元者，其體具固自不偶然哉！餘二人寓此久，王子饋問贐餞，每每不失禮；而禮有過腆者，輒卻去不受：語在「儀注」中。
　　旋國時，卜以十月十三日。因旬內雨頻，風又東西忽易，無可准。守候至二十四日，始出港口，頃刻數里。回盼琉球，若有、若無，而葉璧、馬齒等山，眇猶覆盂。時雖冬乎，然氣候朗肅，都無纖翳；望之霽宇澄徹，塊噫潛噓，天吳遁跡，陽侯屏怡。彼一時也，歊暑溽蒸，情悰甚惡；此一時也，涼颷裊瑟，景況頗佳。上下巨浸，宛如圖畫中人。第媿無河朔量，少酬之耳。且四圍俱碧、水天一色，輒欲罄所，指顧亦復渾浩荒邈、渙無津涯。時時出樓舫外，肆目奇詭瑰異之覽，應接不暇。有平平者、突突者、鷗狎波者、鱗鼓鬣者、鰍呼風者、蜃作霧者、沓若嶺者、纖若榖者、瀠漭若沸羹者、綿邐若疋練者、蹲若伏虎者、奔若飛鼺者、步驟而來若喜者、驚號而至若怒者：恢張點綴，即神工鬼筆無可名狀。然寧惟是哉，乃至闌夕淒清之際，月舍參井間，空明虛白，可別淄素；靈下天高，尤非塵境。星漢流光，雲霞隱曜；微風細浪交激成聲，其鳴乍急、乍徐、乍大、乍小，居然有笙簧金石之韻：正昔人所謂「如天上坐」也。優而游之，曠襟爽骨，飄飄便欲仙去，更不知人世復有娛心極意之事矣。海之壯觀，一至是乎！二十六日，風益助順，令楫師五帆並張，搖揚披拂，獵獵不可御；蓋與歸心飛相送也。但抵暮，陰雲四塞，乃大雨。於是西風為梗，終食弗進尋丈。幸一日夜，輒轉而北矣。然北又多暴，舟迅而盪甚，欹側簸揚；時戛軋為裂帛響，頹然若屋宇將傾之狀。人如磨上行，四方易位，頭目眩迷；顛躓嘔暈，避匿艙內不出、咄咄自嗟者，前十人而五、今十人而九已。此皆孱夫不習水，且漫不知降伏其心，故稍涉驚危可愕之事，神竟為所奪耳。漳州長年極力捩柁，堅與風為敵；棍牙數數折傷，柁葉亦為巨濤擊去，獨柁以鐵力木得存；更再易之，人人愈益惴恐。二十九日晚，見台州山；於是無不嘩呼舞蹈，哄然色笑焉。當是時，即臞儒之取一第、窶子之拾千金，猶未喻其喜也。
　　三十日，由檯曆溫，溯官澳，望晴嶼。十一月朔日，經台、奎二山，福寧在其北；夜無風，舟不能行。初二日午，薄黃崎，進定海所。顧其地漸近，其境漸逼；而洋中奇詭瑰異之覽，無復陳於前矣。譬之適都邑者，一旦返乎故廬，雖其桑梓在念，時時欣悅；而轉憶聲名文物之盛，又未始不縈結於懷也。
　　初五日，入閩城。撫、按、三司俱出勞於郊；譚往道舊，彷彿夢中。凡向之縱險嘗■〈難，喜代隹〉、歡奇適勝，指星測水、校雨量風者，允矣木榮之飄塵、好音之過聽、浮雲之點空、翔烏之馳隙，殆驀然倏然忘其然而然耳，又何以知蹈海之足以定至危之倪，又何以知宇宙之足以窮至大之域乎！於戲！海哉，海哉！此固孔子之所欲桴而未能、季路之所欲從而未許也。彼有視為畏途，乃僅僅取足於幾席襟帶間，而不復以上下四方為度內者，誠漆園吏所謂「井蛙不可語于海」耳。若夫保生重己之說，尤淺之乎其為丈夫者哉！
　　蕭崇業曰：仲尼云：『君子素其位，而行不顧乎其外』。蓋有味乎其言之也。人惟徼幸之心勝，乃先以利害橫於其中，是故懷居登壟，靡所弗至；殊不知孰平、孰險、孰禍、孰福？雖機變之士智如炙輠，亦安從而逆睹之！昔者，漠北牧羝麟閣顯，浪泊居瘴銅柱標；潮陽入阻昌黎重，嶺州歷七元城還：何險非平乎！詭謀求售酈生困，遺危擇逸晁錯誅；全軀苟活李陵族，估寵競榮霍禹亡：何福非禍乎！推之至於巧而媚灶、奸而倚水，嗟卑而吊汨、飲郁而書空，傷燠涼以勒門、怵傳逮而投閣，抵疑釋譏憤藻以明衷、閒居拍張託詞而志蹇；用之則譁眾矜矜而為虎，不用則骫體縮縮而為鼠：是皆未明夫素位之義耳！此義晦而趨避之，徒紛然出也，何足怪矣！噫嘻。惑哉！風波傾覆，即世路亦時時有之；寧獨畏於海上耶！然此非余言也；余聞之釣鱉異人，其說如此。
　　·禮儀
　　六月初五日，抵哪霸港登岸。岸上有亭，榜曰「迎恩」。世子遣眾官大小百餘員，隨龍亭候於亭下。余等捧詔敕安龍亭中，眾官行五拜、三叩頭禮；前導，引至天使館。龍亭設正堂，眾官復行禮如初。余等呼長史，問曰：『世子不迎詔敕，得非慢乎』？對曰：『宣德以來，禮制：凡詔敕至國，世子祗候國門外。數代相襲如此，豈敢慢，故不出耶！然人臣以守制為良耳』。聽之。世子雖不至館，館中皆官正蒞事，諸於承奉使令之儀，往往詳備。每五日，遣大臣一員問安；陳內釀二壺、果盒二架，酌酒於斗，跽而言曰：『世子念陋邦不足以辱天使，茲幸來，況丙夜廢寢，自媿我且何以給待之。乃朝夕令小臣恪具芹菲，敢訊無恙於下執事』！余受其酒，飲畢；復獻牛、羊、菜、果，卻之不已，間亦或受。每饋，遍及從人，無弗均。然故事，猶三日小問安，禮少殺；今皆革去。即隨來各官所有鋪陳、稟給等項，余稍稍裁其過豐者，大都省什之二、三矣。於是夷人無不舉手悅服雲。
　　越六月二十九日，行祭王禮。墓不知所在，即寢廟祭焉。祭品皆欽定之數，然亦有紙馬、翣柳之類紛列錯陳；夷人擁觀者如織，迎入廟中。設定後，用龍亭迎諭祭文；余等隨行。將至廟，世子素衣黑帶候於門，率眾官行五拜、三叩頭禮。曩第旁立不拜，似屬未協；此余等以義起者。進至寢廟，神主居東，西向；余等居西，東向；龍亭居中，南向；世子居南，北向。宣諭祭文畢，世子出露台，北面謝恩，復與余等交拜。揖至中堂，余等南向坐；世子令長史告之情曰：『頃蒙弭蓋蝸鄉，理當匍匐，望履幕下。奈束故制，不敢輒違尺寸。今又辱禮於先人，感深九原矣！清酤二卣，敬獻之從者；願少須臾，接殷勤之歡』。余等以玄堂敘飲，恐非所宜耳，辭。世子又日：『禮燕嘉賓，必有琴瑟、筐篚，以昭敬也。茲者陳樂而不作，正此故耳。幸毋辭』！酒數行，皆親■〈奭斗〉獻，禮儀卒度罔弗恭。少頃，別；輒遣法司官同長史至館，道世子悃曰：『小國不自意，敢勞從者為先王寵光。謹令長史奉不腆之金，為大人壽』！余等訝曰：『世子知道，而乃賈豎我乎』！令持去，不從；作書謝其意曰：『承嘉惠，若宜祗受。第兼金固珍錫耳，其何貺如之！語云「君子愛人以德」，而獨不聞耶？矧餘二人奉天子命於殊域，豈有覬也！義必不敢以苞苴為累。萬惟留意幸察，毋頻往來』！世子得書，輒止。
　　祀事畢，越七月十九日封王。是日黎明，世子令眾官候於館外，導迎詔敕之國。國里許有牌坊一座，榜曰「中山」。又一座，榜曰「首里」；今易曰「守禮之邦」，遵制詞也。路平坦，可容九軌。世子候龍亭至，行五拜、三叩頭禮，導之國門。門曰「歡會」，門內逶迤數步，即王之宮。宮門三層，層數級高。至正殿，巍然在山之巔。設龍亭於正中，行大封拜禮；國王升降、進退、舞蹈、祝呼，肅然如式。禮畢，揖余等至北宮，復行相見禮。王暫退，出臨群臣。是日受天子新命，與一國更始；群臣具冠服，四拜賀。臣之尊且親者，捧觴為壽。朝罷設宴，金鼓笙簫之樂，翕然齊鳴；王奉酒勸。酒清烈，雲自暹邏來者。餚蓛紛旨，方丈錯華，享之有加籩。然不能自制也，皆假閩庖人為之。及饋之畢，余等令儀從迎詔敕返；王再拜曰：『天子總統海宇，四面風德。臣第蕞爾一小夷耳，茲厚幸辱制詔遠賁臣，臣敢不留鎮國中，為子孫世世寶』！乃數稽首請。於是余等先奉有俞旨，猶令啟其金匱之藏；長史數臣各捧一道來，奎翰絢一堂矣，遂許之留。王喜甚，別。後隨遣王親、長史致禮物，長跽；再讓，姑取刀、扇、土布少許，其金不之受。復函書曰：『嘗聞伊尹致慎於一介、孟子堅辭乎萬鍾，非苟為異而已。蓋以義之所不敢出者，與其傷廉，無寧過隘耳。古聖賢持己欲嚴，大率類是。余等濫竽侍從之列，即弗宜皦皦，謂與庸眾殊。然內外瞻仰，在此一舉。獨奈何負生平而處頑夫下邪！伏冀賢王少聽其志也！盛儀附璧』。王見書，令長史還報曰：『永僻居萬水之中，猶蛙跧井底耳。乃聖朝不置之化外，至勤從者賜以弁服，即不榖之師也。極知庸褻不足以瀆閽人，第區區一念誠，莫得其酬焉！昨攬榮示，悚汗流踵矣；敢不知責乎』！曩事畢瀕行，然後王堇一訪；非禮也。余等諷以大義，王輒慨然從；謂「天使遠為大典過臨，何宜傲惰如此」！遂灼吉親至館謝。於是余等亦具殽核以娛，密坐移時去。
　　八月，請賞中秋節。酒酣，命夷童歌夷曲，更為夷舞；傴僂曲折，亦足以觀。諸從人皆令通事使之嚼，略浮白歡醉。向夕回館，月明可數毫髮；海光瑩玉，松影篩藍。令輿人緩步行，縱目極視，意爽神飛；殆忘其身之在海外也。二十四日，張飲水亭，觀龍舟之戲。法效華人，運舟俱大臣子弟，各簪金花、具彩服，和歌以示矜奮。兩岸犬牙差互，碧流環繞；亭突出其間，四面翳林叢樹，蒙絡搖揚：此中幽麗奇境，恐無踰之者。由水亭斗折蛇行，東至膳亭三間。旁砌石池，畜金魚百許頭；水清淺澈底，魚皆空游無所依。時正午，亭中備一膳，潔異尋常，第止數品；蕙蒸蘭藉，味甚殊珍。此則宮中鼎娥精製，一不敢以惡草具進耳。左有寺，曰「圓覺」；又由崎磴紆出正衢。西有寺，曰「天界」。二寺弘壯，亞於王宮；各藏梵經數千卷。殿外雜植棕竹、鳳尾蕉，綠蔭葳蕤，欣然會心；且澄潭閴室，尤與僧人相宜。迨日小遷，復邀坐；宴不在酒，而情義則款篤矣。
　　越九月初十日，餞行，席設如初。將命徹，法司二員各跽持酒二杯奉余等；辭以不勝杯酌，止。二十二日，復請餞；辭。十月初五日，請；又辭。初八日，辭弗獲已，乃竟往王城一別。先是，預令不必盛供具；至則，祗成禮而已。臨行，長史捧黃金四十兩以為贐。余諗之曰：『曩數致簽素，不任肝膽之切。頃復腆遺所貺，意者某等德未信耶！不則，胡不以情相歸也！昔馬援也者，可謂賢豪人矣；顧薏苡猶然見點。矧重之以陸生金，餘二人其何之辭！且也，主上明聖，諸臣工曷敢不勵素絲之節！願王媲跡前媺，俾使人得遂其高！則所以辱徼大惠者，豈在區區物哉』！王愕然，命長史致詞曰：『卑卑小國，辱天使至止於斯；適不幸，歲比凶，故儉奉焉，良以自慚！反蒙不加譴斥，過從節約。況薄贐，實我祖宗從來故典也；乃又見拒，永即有胸無心，敢忘大德耶』！於是持泥金倭扇二柄，意謂此會難又，揮之或可系漫漫之期耳。余等隨答以手扇；彼喜不自勝，再拜而別。二十二日，登舟，官民送者蝟集於道。是歲立冬遲，風未定北，行之稍緩，職此由也。王仍遣看針通事一員、夷梢數人護送；又遣王親馬良弼、長史、使者等官駕舟進表謝恩。
　　附錄
　　陳侃與世子書曰：『君子交際之間，有禮焉、有義焉。禮以將敬，義以揆物；賓主各欲自盡而已。今日之舉，君命是將；敬共王事，乃其職也。款我以華筵，厚矣；而又惠我以褭蹄，不已過乎！在賢世子行之固為盡禮，在侃等受之則為非義。授受之間，天理、人慾判焉。辨之明而守之固，敢自欺乎！辭不更贅，惠毋再貽』。又與王書曰：「士君子立身大節，不過禮、義二者；前書備布，想已知之！賢王亦知朝廷之大法乎？今聖天子御極，議禮制度，萬物維新。群工濟濟，皆秉羔羊之節；晉如鼫鼠者，愁如、摧如而已。余等叨居近侍，萬里街命，正欲播君德於無疆、守臣節於不辱，為天朝增重；乃敢自冒非義，以貽滿橐之譏耶！與者、受者，其戾一也；欲馨清議，其罪不恭』！
　　郭汝霖辭宴，與王書曰：『蓋聞酒以成禮，不繼以淫，義也。霖等欽奉上命前來，佳禮既行，華筵亦既洽矣；茲又辱過招，無乃大繁乎！敬此以辭。向祭封之日，兼承褭蹄之惠；雖王中心致敬之誠，而辭受以義，又使人素有成規而不敢失者也。敢並全璧。伏惟以德相愛、以道相處，共守天朝之大閒、安臣子之大義，而不區區於儀物之末，幸甚』！又與王書曰：『封舟瀕行，領宴餞兼惠褭蹄，已嘗面辭矣；茲辱法司、大夫、長史等復來。夫承筐是將，雖賢王好我之誠；而不受為寶，實使人自守之矩。且天朝清議光昭，非禮授受，具有明辟；余雖欲於王，如朝廷之大法何！惟王知所以愛，而克其非所以愛可也。傳有之：「私惠不歸德，君子不自留焉」。王其念之』！
　　蕭崇業曰：夫琉球，夷而化者也；入其國，不無交際之儀。自國初遣使以來，所由長遠矣。然余每至於享獻、饋問之間，又未嘗不三致檢焉。豈其忍性矯情，將矜名以炫跡耶；抑亦高心潔行，乃儒者之芳軌耳。聖人不云乎：「行己有恥；使於四方，不辱君命，可以為士矣」。余何以知自守之必然哉以此。
　　·造舟
　　蕭崇業曰：於戲！聖人制舟之義深哉！夫水之有舟航，猶陸之有車馬也。舟車所至、人力所通、日月所照、霜露所墜，凡有血氣者，莫不尊親。吁！聖人作舟車以臣屬天下，其功德蕩然而不可及也，一至是乎！何以明其然耶？蓋山非梯不周其阻，即卉服向風無自也；惟車驟馬馳，則地盡封域矣。海非航不測其廣，即鮫人慕義無由也；惟舟便颷利，則源窮洲島矣。是故蓬壺之境淖約長生，久視之夫，第患海中無此耳。藉令有之，亦可望而至其地、尋而訪其人，告之以黃虞中正之道而移其僻，不難已；又何論稱臣入貢之國如琉球者乎！「中庸」贊至誠曰「配天」，蓋言聖人之功德遍覆博載，與天地無紀極；而山溪之險，果不足以限之也。於戲！言有據矣。志造舟。
　　按舟制，與江湖座船不同。座船前後調停，出入甚便；中間窗戶玲瓏，開明爽朗，不異安宅也。此則艙口低凹，上覆平板為戰棚，列軍器焉。即官艙亦僅高四、五尺，俛僂深入，下上以梯；面雖啟牖，若穴隙然。蓋恐太高則衝風，故稍卑之耳。桅豎五，大者長八丈、根圍九尺，余以次而短。舵長三丈一尺，圍三尺七寸；■〈穩，舟代禾〉長五丈二尺，圍九尺。桅用杉木，取其理直而輕；舵用鐵力木，取其堅勁；■〈穩，舟代禾〉用松木，取其沉實，能久漬也。架龍棚之外，有兜■〈穩，舟代禾〉鞠；鎖梁釘之外，有米錘鞠：河口匠欲以鐵、漳泉匠欲以木，乃參用之。舟後故作黃屋二層，中安詔敕；上設香火，奉海神、天妃尊之，且從俗也。
　　舵備三，用其一，副其二。櫓置三十六枝。大鐵錨四，約重五千斤。大棕■〈糹索〉八，每條圍尺許、長百丈。小■〈舟華〉二，不用，則縛附兩旁；用，則往來藉登岸，或輸行李。水具大櫃二，可載五、六百石；小如瓮者十數：以海泉咸不可食也。舟最緊要者三，曰■〈穩，舟代禾〉、曰桅、曰舵。把總林天贈得■〈穩，舟代禾〉於延平、李應龍得桅於壽寧、經歷羅克念得舵於廣東，諸木既精好，當於用；而三者又殊材，中繩度。以故終焉允臧，得安流無恙，為舟人幸；孰非一時事事者之恪哉！定■〈穩，舟代禾〉日，三司諸君率府、縣官俱往南台陪祭外，若豎桅、治纜、浮水出塢，亦靡神不舉者。凡以王事所在，誠重之耳。甲午年，一舟計費二千五百兩有奇；今止一千八百雲。
　　高澄「操舟記」曰：『甲午歲四月朔，海舟造完，戒行有日。鄉宦謝活水、黃青崖、高文溪、李百竹、林榕江、龔雲崗諸公餞余烏後山，詢及從行人幾何？余曰：「聞前使人各一舟，舟各三百人；計料值三千兩有奇，募值亦三千兩有奇。茲行欲共一舟，不唯省費，抑亦可以共濟也；何如」？諸公以為善；但曰：「二公以千金之軀，奉九重之命；百凡慎重，庶可無虞！盍審諸役孰至琉球、備知海道，立之以司一舟之命，可也」。余曰：「諾」。次日，至舟遍詢，無有應之者。初意此輩必通番，恐律有禁，故諱之不言也；孰知皆河口無賴，徒取募值而不知操舟之法者乎！復問諸公，諸公咸笑曰：「知之久矣，第未為二公告。宜速差人至漳州，訪知海道者二、三人，乃可」。遂持檄至府。時南風已便，通番者俱開洋矣；唯一舟姑待明日。乃獲其持舵者三人，咸驚惶無措；持檄者曰：「適天使琉球封王，募汝輩駕舟；至則有賞無罰，不必懼也」！遂來見余。問其姓名，曰謝敦齊、曰張保、曰李全。「曾至琉球否」？曰：「未」。余曰：「亦不濟事」。敦齊對曰：「仆雖未至其地，然海外之國所到者不下數十。操舟之法，亦頗諳之。海舶在吾掌中、針路在吾目中，較之河口全不知者，徑庭矣。但不知所造之舟善否？盍往觀之」！至則見舟，且哂且戚曰：「幾敗乃公事」！求其所以；曰：「此舟不善者有三：蓋海舶之底板不貴厚，而層必用雙；每層計木三寸五分，各錮以鐵釘、艌以麻灰。不幸而遇礁石，庶乎一層敝而一層存也。今板雖七寸而釘止尺余，恐不能鈎連；而巨濤復沖撼之，則釘豁板裂，雖班師弗能救矣：此一不善也。聞前使二舟，則艙闊人稀，可免疫痢之患。今共一舟，則艙止二十有四，除官府飲食、器用所占，計三十人共處一艙；恐炎蒸抑鬱，則疫痢者多，雖盧醫弗能療矣：此二不善也。海濤巨而有力，舵杆雖勁木為之，然未免不壞，亦不免不換也。今舵孔狹隘，移易必難；倉卒之際，誰能下海開鑿以易之！舵不得易，則舟不得行；雖神人亦弗能支矣：此三不善也。三者未善，何以利涉大川乎」！聞者悚之。於是思齋忿詈不已，若曰「是孰阿諛權奸，殘我輩性命也」？一時藩、臬、府、縣董舟諸君，心咸弗安。先是，巡按方公以封王重事也，正月歲首即以「五月舟完，使臣過海行禮」之事題知。至此，雖欲別造一舟，恐踰時違制，亦弗敢也。思齋怒甚，諸公相顧，無可奈何。敦齊乃跪而言曰：「仆，愚民也。今既來此·敢不盡心。願公息怒，待仆處之」！眾人憂少釋。乃取藤、竹各五千斤，製作巨箍；舟首至尾凡七處，束之。■〈穩，舟代禾〉之縫隙，復釘以鐵鋦。開其舵孔，旁各寸余。又於船面搭矮涼棚，使艙居者更番上坐以乘風。與夫應用器物，治之靡不精好。五月八日，遂開洋。十三日，至古米山。夜半，颶風作，遮波板架及篐所不到處，盡飄蕩無遺。唯船身及■〈穩，舟代禾〉底，屹然不動。使非謝謀，則此舶瓦解久矣。踰旬不至，天氣頗炎。船面雖可乘風，艙口亦多受濕；染疫痢者十之三、四，竟不起者七人。使非謝謀，則此輩物故必多矣。海水、颶風，勁不可敵；鐵力木之舵葉，果盪而不存矣。遂以榛木者易之，亦幸其孔之有容也。使非謝謀，則舊者不能出、新者不能入，未免覆厥載矣。謝非天授而何哉！然其功之可取者，不特此耳；如觀海物而知風暴之來、辨波紋而識島嶼之近、按羅經而定趨向之方、持舵柄而無遜避之意、處同役而存愛敬之心：其所可取者亦多矣。及舟回桅折之夕，眾方驚仆，彼獨餐飯自如；問之，曰：「無恙也」！余等懼甚，慰之曰：「無恙也」！嗚呼！微斯人，則微斯四、五百人矣；謝非天授而何哉！至閩泊岸日，反痛哭流涕向余等曰：「公之不死者，天幸也！仆之慰公者，勉強也。詎知琉球之行，若是其險哉！蓋西南諸國，行不二、三日，即有小港以避風；豈若琉球去閩萬里，殊無止宿之地，惡能保其行不遇風、風不為害也哉！一舟之人不死者，真天幸也，真公庇也」！言訖，若有苦楚狀。詢之，乃持舵時身為鹹水所拍，北風裂之，故痛不可忍也。遂命醫人吳念三療之，用蜜半斤、淡酒三十斤、防風當歸等藥末半斤，煎湯浴之；一夕而愈矣。察院三司諸公以渠有勞，厚賞之，得金十餘兩；語人曰：「我每歲為人募而通番，可獲千金；今所得幾何！緣諸國皆富，而琉球獨貧故也」。盡出所有，與同役者飲酒；唯求一冠帶，倩閩人以鼓樂送之，自誓再不通番以延殘喘也。敦齊約年三十有餘，膂力驍勇，識見超絕；彼二人，則庸瑣無足道也。嗚呼！天下之事，唯在得人而已。苟得其人，則危可使安、險可使平；苟非其人，則安亦危也、平亦險也。余於操舟之術而悟任賢之理，故僭為之記』。
　　嘉靖三十八年製造封船，照依舊式，長帶虛梢一十五丈、闊帶櫓部二丈九尺七寸、深一丈四尺，分為二十四艙。自官廳至二桅兩旁，並無遮浪■〈舟皮〉板。工成，遇倭亂沮行；港內延住至三十九年，秋蟲蛀壞。方議改造，陳孔成、馬魁道思見船長艙闊梁稀，不免軟弱；乃請益為二十八艙，以應二十八宿。各艙通用樟木貼梁，大抵艙狹梁多，尤見硬固。時福匠不知琉球水路多橫風浪，外設老鼠橋為美觀。及返棹遇風，浪湧入船，傾■〈舟華〉折舵，幾至誤事。今造封船，計長帶虛梢一十四丈五尺、闊二丈九尺、深一丈四尺，艙數、貼梁、龍骨照舊。仍監前謝敦齊之說，制大鐵條二十座；自■〈穩，舟代禾〉底搭之兩舷，則外勢束縛益嚴，勝藤篐矣。福匠何細二又執老鼠橋式；該孔成等親歷艱險，懲戒往轍，執造漳人過洋船式，兩旁加以■〈舟皮〉柱、釘板等料，綢密牢壯，小■〈舟華〉擊於■〈舟皮〉外，樸素渾堅，及增重■〈舟咸〉、頭極、交拴等十二件，以故船得風，浪不侵，往來無虞。
　　過海防船器械，舊規佛郎機銃二十門、鳥銃一百門、碗口銃十門、袖銃六十門、藤牌二百面、長槍六十枝、鏢槍一千枝、鐵甲一百副、盔一百頂、腰刀三百把。今酌用佛郎機銃十門、鳥銃六十門、碗口銃四門、袖銃三十門、藤牌一百面、長槍六十枝、鏢槍八百枝、鐵甲四十副、盔四十頂、腰刀一百五十把；至於弓箭、火藥、鉛彈等項，各取三分之一：大約省銀三百餘兩。然皆備而不用耳；事完，仍歸有司。
　　封舟剩材，往時每為宵人乾沒；今查所遺吉溪高洋樟、松等項合估價銀一百三十四兩，還官。荒生剛鐵，原派八萬九百一十二斤；今除打造鐵錨、家火共享過五萬九千四百零三斤、隨船備用荒鐵一萬零五百斤，減去一萬一千零九斤，還官。黃藤，原派六千五百斤，今減去一千七百零五斤；桐油，原派二萬斤，今減去一千四百七十三斤；蠣灰，原派四萬斤，今減去四千四百五十六斤；青麻，原派一萬八百斤，今減去七百三十八斤：各還官。以上諸料，無非舟中所必須者。大都怕患市井之黠，預領官銀，納不以時；人往往叢奸售敝，倒智囊於錙銖之間。所貴督工良有司清出而核入之，余等數數稽於其上，然後物不苦窳而船得實用雲。
　　蕭崇業曰：封舟之制，大抵什九式舊；而或變通於篙師者，僅什一耳。余覽前錄，每詳於其鉅；而麻、油、灰、鐵瑣屑之物，皆略而靡紀。夫是數者，船所賴以為固也。一有弗慎，悔無及已。余始亦謂有司之事，稍稍勾閱各行，強半以濫惡相罔；乃輒昈核而程督之，因抶其不勉者。於是狡戶少不敢呈其贗，而封舟庶藉之以完。於戲！是可概為瑣屑之物而不加之意耶！
　　·用人
　　蕭崇業曰：相之用人，與將之用人不同。相用人，則錄端愨繩檢之士；將用人，則收雄俊精悍之夫，而險情贅行弗計焉。兩者參錯互察以成其用，而大要則固各有攸屬也。舟中之用人，殆猶之將而已矣。取其能，不責其素；庸其長，不較其短。是故閭閻壯士投石拔距；夫豈不勇；然以之操舟，則必泥矣。惟漳人以水則習、以事則閒、以力則便健而機警；渡海舍漳人，譬之詢道於瞽、辨聲於聾，吾懼其罕有濟也。傳所稱「耕當問奴、織當問婢」，其是之類乎！漳人陳孔成、馬魁道，乃前郭、李二君所用者，夫亦識途之馬耳。所揀長年三老，多出其手雲。
　　按造船，以用人為要。故必擇有司之賢能者，而以指揮二員副之；此題准新例也。余至閩時，諸司業已遴委海防周同知，而指揮則漳州衛覃顯宗、陳震；以漳故習于海耳。然館多吏冗，勢難顓理；衛復客寓，素乏等威：廠中庶務，視為兒戲。乃又白撫、按，委閩縣丞陳邦靖分綜其事；而以福州衛指揮邢端代陳震，庶彼此相協，威令並行：船務之所由以集也。若夫督采諸木，則延劍節推姚一新、建寧指揮仲世臣、黃河原把總陳孔成、馬魁道；趣運則吏目危民懷、主簿蒙希頤、典史鄭金土。總理經始，慎出納，則先周鐸；以遷秩行，各行戶有去思，後改通判張霆、鄭敦復。監廠庀具兼過海竣役，則覃、邢二指揮往往有干局；而天文生蔡錦亦機警，能贊察於耳目之所不周。此皆着勞績於使事者，法得不泯雲
　　省祭三名：一、陳子章，舊管篷、纜、棕、藤、竹、木，過海則提調飲食、器皿、椅桌、旗幔。一、林一鸞，舊管麻、油、硬木棍、舵牙，過海則提調籠櫃、紙紮、布絹。一、金庭楷，舊管炭、鐵、釘、椇、櫓、錨，過海則提調鉦鼓、火藥、弩鎗、軍器。至岸，仍分職充讀贊官。引禮通事一名，馮璽；譯語通事三名，陳朝用、陳邦秀、馮炳，則各司國中交際、廩餼之儀。醫生一名，何繼熙；所以備藥物、防疾疫，又數百人軀命之所關也。此之為責，豈不重哉！
　　匠人亦有二：其在河口者，經造封船，頗存尺寸；出塢浮水，俱有成規。然篤於守舊，而不能斟酌時宜；又苟且用料，而不必求其當：此其失也。漳、泉之匠，善擇木料；雖舵牙、櫓棍之類，必務強壯厚實。然粗枝大葉，自信必勝，而不能委曲細膩以求精：此其失也。余棄短取長而兩用之，因革損益；倘有可商，使互相參較而無得齟齬，以陰壞其制。至於扶艕做工以幫助艦匠，又廠中之最要者。往時率用鋪夫，以其眾易集而緒易就也。今有司革去，而代以機兵。第機兵出自市井，每多儇佻之徒，不諳土木；匠不稱能而人力掣肘，又無以助之。故今年定致成功之期較之前次獨緩，然其舟則堅緻牢固；思過半矣。
　　篙工、舵師，余信舊錄，用漳人頗多；而言者稍稍搖之。夫取士必於鄒、魯，談兵必於燕、趙；豈謂兩地皆文武材哉！譬之福人，雖亦有習於水者，但未若漳人之精耳。博訪而公擇之，顧何嫌於私耶！余乃令陳孔成等各舉其尤，復檄海澄縣核實以應；壯健便捷者留之，脆弱頹闒者汰之。如伙長何國清、周時鳳、李國傳、魏通，又皆采之於輿論者。後洋中風濤急遽之際，信有主張可倚仗雲。
　　八月二十六日，國中颶風拔木，瓦片絮飛，夜至亭午不息，人皆匍匐為獸行。封舟四纜大如缸，忽斷去；漂下港口三、四十丈許，幾溺海者咫尺矣。兼之暴雨傾盆，昏塞不辨牛馬；即王遣數千人來，第束手無救也。守船夷梢亦惶懼，跳入水逃；獨漳州柁工林余宗、王懷、林世、椗手莫三、陳走、三班手林八——凡五、六人，孤危於上。余等具冠服告天，須臾風寧，舟為二夷舶所抵縶，得不沒。向微五、六人之勤勞自矢，可復望耶！吁！此固天心警戒意也，敬之哉、敬之哉！
　　查照嘉靖三十九年封舟隨行近五百人，時又遇警；自興工造船，守船、水梢各日支糧銀二分。至四十年六月開舟，動費經千兩。今各裁省及革三衛並萬安所等軍士，隨行僅四百人。大約各役給食，每稱事為差。除指揮、天文生系新增外，把總、省祭、通事等官如舊；余惟伙長、舵工、大桅、班手稍優，其二桅、頭■〈舟定〉，二■〈舟定〉、護針、總甲、水梢、行匠及衙門服役人等俱人給銀五兩三錢，無復殊矣。案具存有司，茲不贅。
　　過海人數，皆任有職役；如無事而空行者，輒汰除之。取於福州者，自醫畫、書辦、門皁、行匠以下凡六十餘人、聽用民梢又四十人外，總甲四名、繚手十一名、車手十四名、櫓頭十七名，俱鎮東、定海、梅花所軍。伙長七名、舵工十六名、頭■〈舟定〉八名、班手十四名、管水火旗幔總甲十七名、繚手十四名、櫓頭十八名、車手二十九名、管小■〈舟華〉四名、聽用民梢二十名：以上俱漳州人。大率福人居什三、漳人居什七矣。蓋其浮歷已多，風濤見慣；綱紀其事者能嚴慎勤勞，而趨役者亦復奔走敏捷。彼近城水梢，則一籌莫展；帶之多，適礙手腳耳。舊錄所謂主張行船之人，斷非漳人不可者；豈虛也哉！
　　蕭崇業曰：漳人老於舟者，以余往回海上藉其力，誠足多焉。第前錄不列名數，後莫可考；余故着而志之。
　　·敬神
　　蕭崇業曰：嗟乎！鬼神之理亦微矣，談何易哉、談何易哉！頃航海，試言水事。昔者，河出圖，八卦呈；洛出書，九疇列。聖王黃龍白魚之異，客星乘槎犯斗之奇；赤穴浮土而為廩君，滹沱冰合以符帝業：是數者，謂非有神物以主之，不可也。然此，猶其顯者耳。若夫神經怪牒所紀，幽窅詭幻、驚疑噫叱之事，蓋難以更仆數矣。矧天妃，故海神之正，又載在祀血者；其靈應，豈不尤為赫耶！古靡得而考已，余聞之後說，雲渡海者無論天子使臣，即通洋貿易之夫，有叩必應，捷於影響；誠所謂體物而不遺者也，其為德不亦甚盛矣乎！余故摭往跡、着事驗，以為敬神篇。
　　嘉靖十三年，使臣陳侃、高澄行至古米山，舟刺刺發漏；群噪呼天妃，風定塞袽，得免於溺。歸國時，又值桅、舵俱折，舟人哭聲震天，無不剪髮設誓，求救於神；已而紅光燭舟，舟果少寧。翼日，風劇，不能易舵；乃請珓得吉，眾遂躍然起舵。舵柄甚重，約二千餘斤；平時百人舉之而不足，是時數十人舉之而有餘。舵既易，眾始有喜色。忽一蝶飛繞於舟，疑者曰：『蝶質甚微，在樊圃中飛不越百步；安能遠涉滄溟？此殆非蝶也，神也』。復一黃雀立於桅上，令以米飼之，馴馴啄盡而去。是夕疾風迅發，白浪拍天，巨艦漂蕩如葦；風聲雷吼，而水聲助之，真不忍聞。舟一欹側，流汗淫淫至踵矣。二人乃遂冠服默禱，矢以立碑，奏聞於上；言訖，風若少緩。徹曉，已見閩之山矣。神明之助，詎偶然哉！
　　嘉靖四十年，使臣郭汝霖、李際春行至赤嶼無風，舟不能行。當晝，有大魚出躍，形如鉅舟，旁有數小魚夾之。至暮，舟盪甚。皆謂無風而船如此，事誠可怪。乃亦從俗，施金光明佛經一部，並作彩舟舁之艙口；而風忽南來，得保無虞。居無何，開洋回國，中見麻雀一雙，宛宛來泊艙篷；須臾巨颶大發，舵忽折去。郭乃為文告曰：『霖等欽奉上命，冊封琉球；仰荷神佑，公事既完。茲當歸國，洋中折舵，無任驚惶！惟爾天妃、海若，皆國家廟祀正神。今朝使危急，華夷五百生靈所系；豈可不施拯救！若霖有貶心之行，請即殛之於床，無為五百人之累；若尚可改過而自新也，神其大顯威靈，俾風恬浪靜，更置前舵，庶幾可以圖全，神其念之』！祭後，風稍息，遂易新舵。嗟乎！鬼神冥邈，談者未有不疑。然此四無邊岸之中，宛弱雙雀，何從而來？易舵之後，又一鳥常據以桅尾。孰謂世間事，可盡以恆理臆決哉！
　　天妃靈應記
　　臨水夫人記　
　　天妃顯異記
　　廣石廟碑記
　　重修廣石廟碑記
　　天妃靈應記
　　神怪之事，聖賢不語；非忽之也，懼民之惑於神而遺人道也。侃自早歲承父師之傳，佩「敬而遠之」之戒。凡禱祠齋醮、飛符噀水、誦經念佛之類，閭黨有從事者，禁之不可，則出避之；或過其宮，則致恭效程子焉。
　　乃者琉球國請對，上命侃暨行人高君澄往將事。飛航萬里，風濤叵測；璽書鄭重，一行數百人之生，厥系匪輕。爰順輿情，用閩人故事，禱於天妃之神；且官舫上方，為祠事之。舟中人朝夕拜禮必虔，真若懸命於神者。靈貺果昭，將至其國，逆風蕩舟，漏不可御；群噪乞神，風定塞袽，乃得達。及成禮還，解纜越一日，中夜風大作，檣折舵毀，群噪如初；須臾，紅光若燭籠自空來舟，皆喜曰：『神降矣，無恐』！顧風未巳。又明日，黑雲四起，議易舵未決、卜珓於神；許之。易之，時風恬浪靜，若在沼沚，舵舉甚便，若插籌然。人心舉安，允荷神助。俄有蝶戲舟及黃雀止檣，或曰：『山近矣』；或曰：『蝶與雀，飛不百步，山何在？其神使報我以風乎』！予以其近於「載鳴鳶」之義，頷之曰：『謹備諸』！巳而颶風夜作，人力罔攸施；眾謂胥及溺矣！予二人朝服正冠坐，祝曰：『我等貞臣恪共朝命，神亦聰明正直而一者，庶幾顯其靈』！語畢，風漸柔。黎明，達閩。神之精英烜赫，能捍大患如此；謂非皇上懷柔，百神致茲效職哉！然非身遇之，安敢誣也！
　　揆之祭法，廟而事之允宜。在宋、元時，巳有封號廟額；國朝洪武、永樂中，屢加崇焉。予二人縮廩，附造舟余直，新之廣石；望崎行祠，則從行者斂錢以修。行當聞之朝，用彰神貺；因紀其概。
　　高君讓侃援筆舉以告巡按侍御方君涯，韙之；又命福郡倅姚一和視勒諸石。
　　臨水夫人記
　　高澄
　　甲午仲夏八日，西南風便，舟始開洋。巨舶穩流，屹然不動，儼然樓船之泛里河也。余竊喜曰：『人言誤矣，何險之有』！陳公曰：『此天幸也，勿言』！行纔五日，忽望見古米山巔，其去琉球止二、三日路矣。余復喜曰：『人言誤矣，何遠之有』！陳公曰：『此緊關也，勿喜』！夜半，忽逆風作焉。山近多礁，亦喜；風少違順，可以徐行避之。奈東北勢猛，舟難與角。震盪之久，遂致大桅篐折、遮波板崩；反側弗寧，若不可一息存者；眾心驚懼。乃焚香設拜，求救於天妃之神。時管軍葉干戶平日喜扶鸞，眾人促其為之。符咒方事，天妃降箕，乃題詩於灰上曰：『香風驚動海中仙，鑒爾陳、高意思專！誰遣巽神撓海舶，我施陰隙救官船。鵬程遠大方馳步，麟閣勛名待汝還！四百人中多善類，好將忠孝答皇天』！詩畢，復判曰：『吾巳遣臨水夫人為君管舟矣，勿懼、勿懼』！達旦，風果轉南，舟亦無恙。然不知臨水夫人何神也，祠何在也。
　　及歸閩，感神貺既彰，念報賽當舉；乃於水部門外敕賜天妃廟中，立石以紀異，設祭以旌誠。行香正殿，忽見左廡有祠，頞題曰「臨水夫人祠」；詢之道士曰：『神乃天妃之妹也。生有神異，不婚而證果水仙，故祠於此』。又曰：『神面上若有汗珠，即知其從海上救人還也。今歲自夏至秋，汗珠不絕；或者勞于海舶焉』！余等訝之，乃再拜謝之，始知箕判驗矣。  
　　天妃顯異記
　　高澄
　　天妃顯異之跡，同差給舍陳公於「靈應記」中、「乞祀典疏」中巳備陳之矣。唯余素感神佑，始終詳細則未之及也。
　　嘉靖乙酉季夏，余以府庠弟子員同友周應龍、王仲錦、高進小試於通州；試畢，暇日相與遊戲於天妃廟，見有跪而祈籖者。周曰：『吾將決吾儕中否』！俟其籖出桶中，遂紾其臂而奪之觀，乃第十六籖也。籖詩曰：『久困雞窗下，於今始一鳴；不過三月內，虎榜看聯名』。是秋，余等四人果僥倖。九月，往謝之，又祈籖以卜來春之事。其詩曰：『開花雖共日，結果自殊時；寄語乘桴客，危當為汝持』！然不知所謂。歲己丑，餘三人俱登進士，仲錦除知州、進除知縣、余除行人；獨應龍不第，乃以舉人選太原通判：結果似殊矣。然後二句之意，猶不可曉。
　　逾年，余被使琉球之命，朝縉紳以此地險不可行、往不可返為余憂懼。余則坦然，付命於天，知素定也；乃以癸巳歲夏六月至閩，一應事宜，其難其慎。有司請余禱於天妃曰：『神司大川，可以呵禁不祥也』！余從之，凡修祀行香，必誠必敬，罔敢怠忽。故自始而制舟、迄終而成禮，神之陰相默助者，可勝言哉！如甫至閩台，而妖狐之就戮；既定船■〈穩，舟代禾〉，而瑞鶴之來翔；才越廟限，而梁板之忽墜；方折桅舵，而異香之即聞。與夫雀蝶之報風、燈光之示救、臨水之守護、巫女之避趨，卒之轉災為祥、易危為安者，何往而非神之相助哉！籖詩後意，似乎為余發也。然余陋劣，豈能致此！良由聖明在上，百神效靈；故皇恩得以覃下國，而微軀得以返中原也。敢不仗忠義而為上為德、為下為民，以答神貺於萬一哉！
　　嘗考天妃之說，蓋妃者，配也。神于海運之往來、商販之出沒，危無不持、顛無不扶，其所全活者不知幾千萬人矣！功德可以配天，故曰「天妃」，猶言天能生人、神能救人也。世俗但知靈異之跡而不辨名義之理，故並及之。
　　廣石廟碑記
　　郭汝霖
　　廣石廟，廟海神天妃者也。天妃生自五代，含真蘊化，歿為明神。歷宋、曆元、迄我明，顯靈巨海，御災捍患、拯溺扶危。每風濤緊急間，現光明身、着斡旋力；「禮」所謂「有功於民，報崇祀典」。而廣石屬長樂濱海地，登舟開洋，必此始；廟之宜，舊傳自永樂內監下西洋時創焉。成化七年，給事中董旻、行人張祥使琉球新之。嘉靖十三年，給事中陳侃、行人高澄感墜板異，復新之。板上所書，即董、張新廟日月也。
　　皇帝三十七年，琉球世子尚元乞封，上命汝霖充使往，而副以行人李君際春。余承命南下，長老多教余致敬天妃之神。弭節閩台，造舟百凡，按陳、高「使錄」行。惟廣石廟遭倭寇焚，乃耆老劉仲堅等聞余至，亦來言廟事。余檄署篆孫通判大慶考其遺趾並材料工價值百金，往陳、高捐俸二十四金助；余與李君如之。往從行者各斂銀一星，得三十兩餘；是則從行者尚未定名。往長樂民力饒，可以鳩工；今連年有兵務。往劉知縣尹邑久，今孫乃署篆且未久也：於是七十餘金無從得。余因言於代巡樊公斗山，樊遂標罰贖余成其事；且命通判速工，請記於余。不兩越月，廟貌鼎新，巍然煥然，瞻趨有所，人心起敬；他日飛航順便、重荷神貺者，樊之功哉！
　　或因是以鬼神事質於余；余曰：『是說也，薦紳先生難之矣』！考孔子曰：「敬而遠」。夫謂之敬，必有以也；謂之遠，特不專是以徼媚雲耳。故其「祭神如神在」，「鄉人儺，朝服立阼階」，孔子豈無見耶！而初學小生稍談鬼神，則冒然稱茫昧，避諂瀆譏；及遇毫髮事，輒俛首叩禱不暇：果能知事人、事鬼者乎？今夫航海之行，尊皇命也。一舟而五百餘人在焉，彼溟洋浩蕩中，無神司之，人力曷能張主！學者知是說，則知余非惑、樊非徇；而是廟之祀，可以勒諸將來。
　　樊名獻科，字文叔；浙縉雲人。其巡閩也，酌時機、務省約；而事之關體要者，獨無所惜雲。
　　重修廣石廟碑記
　　蕭崇業
　　萬曆戊寅春，余以使事，客閩近二載。已日，將有祀於廣石天妃之神。里中長老走省會，具言廟當治狀，以『廟故天使過臨一修；茲去郭、李時十八年所矣，垣序剝落，恐不雅觀。公倘有意於維新乎，野人竊願有請也』！於是余與謝君慨焉為念，乃遂檄長樂孫縣尹捐少貲助之；大略堊故塗陳、易蠹立圮而已，無更改作也。己卯夏四月，縣尹使使告成請記，顧余又辦嚴未暇也；頃竣事還，可不謂神貺哉，義不敢以不文辭！
　　記曰：天妃蓋海神之最靈異者，世傳生自五代，姓林氏；豈亦有足征者相參驗乎！曩余考攬故記，見多援軼事璅聞，以神明其說。駭光傀者，則曰形如燭籠；訝肖似者，則曰現體於物。或號召道流，拔斂升壇禹步，作隱語不可了；或令巫師、舞婆袒降箕，書篆模影牽情：卒又闊誕無所信。職由一時昏劇倉皇，不知求神於此心之虛靈，而猥侜張於幻妄之跡；亦其平日所為弗類，反之媿澀慚沮，終不能質之而無疑。是故寧為人非而深怖鬼責，重罹冥禍而輕犯王章；此其勢有固然，亡足論者。夫神而以天妃名，蓋其聰明正直克配兩間，猶曰俔天之妹焉耳。使頌天者徒以其一草一木、一生一成為足以贊天之功，而天遂執之以為德將巍巍者，得無邈乎其小耶！今世之崇奉天妃者，穹宮邃宇，華於閭俗；金身碧骨，儼于海濱而閩最着：則其神殆無感而無乎不感、無應而無乎不應也。所為拯溺濟危、陰相默佑之功，誠有與天合德，民無能名者矣；而區區軼事璅聞如紅光現體云云者，惡足以睹神之大哉！雖然，庸人之性，不激之未形則弗興，不懼之已往則弗勸。茲者，國家弛通番之禁，凡浙、閩、廣粵駕樓艫橫金洋外者，所在而是；其於驚濤怒浪覆卻萬方，陳乎前不一。入其舍，顧獨畏天妃而神又靈，為能消斂其梟悍虣睢之心，使之僕僕然蛾伏羅拜於下。居常操籌鈎萬貨毳數而塵較之，斯即半貲修供弗為吝；而貪鄙愛利之欲稍不至潰決而不可收拾，未必非紅光現體之異有以先入之也。譬之一草一木、一生一成，天雖不以為功，而電灼霆擊，間亦振襮其不測之威焉；要皆助宣夫造化之所不及耳。由斯以談，則天妃之所以自赫其靈異者，其功豈不尤為閎鉅哉！余航海時，與謝君過廣石行諭祭禮，於是里中長老復稽首來謝；余乃諗於眾曰：『天妃之神，載在祀典，其已久矣；然廟貌往往視使臣以為興壞。我明天子萬年無疆，則中山之請命益萬年無替；廣石之廟，雖謂與國咸休可也。今第堇堇補葺耳，其何能加一力耶』！於是里老唯而退。
　　縣尹名濂，南海人；政識先務，此特其微者。故程期功費，皆得略之。記成還閩之冬十一月。
　　蕭崇業曰：余讀「魯論」至「子不語怪力亂神」，未嘗不掩卷三嘆也。嗟乎！聖人之用意，何其微乎！夫怪不經而亂、力非道，以此不形於言，良是也。然神雜見於詩書墳記者不鮮，乃亦諱焉；何以故？蓋神理正直，懼人以邪佞諂瀆，反失其指；要在以吾心之誠凝吾心之神，而後能與之為徒，合其吉凶而不悖。故聖人或稱「體物」，或言「敬遠」；即答問所及，亦止開末而抑其端、曲辭以闡其略。所云「未能事人，焉能事鬼」，大抵明二者同條而共貫，有不必求鬼於人之外耳；其奧義，端未易窺也。至若鉅海灝溔冥賾與人區迥異，夫豈無神！曩余計偕過蜀江，毋論瞿唐、灩澦——即中流無恙之所，一遇風至，榜人輒檥舟鵠立，莫敢下上；矧汪汪萬頃，瀵勢張天！當是時，維無所於引、■〈舟定〉無所於縋也，詎安得不求援於造化耶！故謂海之神尤顯赫較章，信非虛耳。余自開洋以來，往往遇波濤警涌而復恬、舟航震盪而復定，空曠……（下缺）。  

　　●使疏球錄卷下
　　戶科左給事中臨安蕭崇業編
　　行人司行人長樂謝杰同編
　　群書質異
　　題奏
　　藝文
　　夷語（附）
　　夷字（附）
　　皇華唱和詩
　　·群書質異
　　「大明一統志」
　　琉球國，在福建泉州之東海島中。其朝貢，由福建以達於京師。
　　國之沿革未詳，漢、魏以來不通中華。隋大業中，令羽騎尉朱寬訪求異俗，始至其國；語言不通，掠一人以返。後遣武賁郎將陳棱率兵至其國，虜男女五百人還。唐、宋時，未嘗朝貢。元遣使招諭之，不從。本朝洪武中，其國分為三：曰中山王、山南王、山北王；皆遣使朝貢。嗣是惟中山王來朝，其二山蓋為所並矣。
　　風俗：男子去髭鬚，婦人以墨黥手為龍虎文；皆紵繩纏發，從頂後盤至額。男以鳥羽為冠，裝以珠玉、赤毛；婦以羅紋白布為帽。織斗鏤皮並雜毛為衣，以螺為飾；而下垂小貝，其聲如佩。無君臣上下之節、拜伏之禮，父子同床而寢。婦人產乳，必食子衣。食用手，無匙箸；得異物，先進尊者。死者浴其屍，以布帛纏之，裹以葦草，上不起墳。無他奇貨，尤好摽掠，故商賈不通。不駕舟楫，惟縛竹為筏；急則群舁之，泅水而逃。俗事山海之神，祭以淆酒；戰鬥殺人，即以所殺人祭其神。王所居，壁下多聚髑髏以為佳。所居曰波羅檀洞，塹柵三重，環以流水，樹棘為藩；殿宇多刻禽獸。無賦斂，有事則均稅。無文字，不知節朔；視月盈虧以知時，視草榮枯以計歲。
　　山川：黿鼊嶼，在國西，水行一日；高華嶼，在國西，水行三日；彭湖島，在國西，水行五日。落漈，水至彭湖漸低，近琉球，謂之落漈——漈者，水趨下不回也。凡兩岸漁舟至彭湖，遇颶風作，漂流落漈，回者百無一、二。
　　土產：斗鏤樹、硫黃、胡椒、熊、羆、豺、狼。
　　按琉球，在泉州東；自福州視之，少在東北。觀去必孟夏以西南風、來必季秋以東北風，不可知乎？
　　國無典藉，年千世百，其詳靡得而征已。然隋兵曾劫之，不服；元使亦招之，不從。我皇祖統馭區宇，無動眾、遣使之勞，首效歸順；故特賜閩人三十六姓，令與俱焉。其意遠矣，豈將所謂「用夏變夷」者耶！國昔三分，今中山並而為一。
　　其人深目多須；曩接耆老、陪臣，皆眉宇皓然，可愛而禮也。「去髭羽冠」之說，近妄。但有職事者，以金銀簪為差等；而廝賤輒不敢具，祇空發束之耳。土人結髻於右，漢裔結髻於中；俱用色布纏首，紫、黃為貴，紅、綠次之，以青為下。衣則寬博廣袖，制如道士服。腰束大帶，亦以色布；稍貴者纏文錦，價可三、五金。凡屋，地多鋪板、簟，潔不容塵。故無貴賤，皆着草履；入室，則脫。古人有履滿戶者，殆此也。唯謁見使臣，始具冠履；往往若束縛之，甚苦。然頃年讀書號秀才者，亦帶中國方素巾，足不草履而以鞋；整整乎入華風矣。婦人真以墨黥手外，指為花草、鳥獸形。髻肖童子總角，首不飾簪珥；顏任質，無粉黛。足弛矯揉，大與男子同；故不知足而為屨，皆可用也。第富室以蘇席藉屨底，略加皮緣。上衣之外，更用幅如帷，周蒙背上；見人，以手升之為便面。下裳褶細而制長，乃欲覆足，不令顯耳。名族大姓之妻，出入戴箬笠，坐馬上，女僕三、四從之；無羅紋布帽、織斗鏤皮毛衣、螺貝之飾。訪其俗，產乳未嘗食子衣也。然彼亦人母耳，豈謂不慈至是乎！君臣上下之分，各有節級。王親雖尊，不預政理。武職則設法司官、察度官以司刑名，遏闥官、哪霸港官以司錢榖，耳目官以司訪問；文職則設大夫、長史、都通事等官，以專司朝貢之事。王則並日視朝，自朝至日中、昃，凡三次；群臣以搓手膜拜為敬，尊者、親者則延之殿內賜酒饌，卑疏則移時跪階下不輒起。遇聖節、長至、元旦日，王統眾官肅冠服，嵩呼祝壽；蓋文教之四訖也，豈不盛哉！父子幼雖同寢，長必異處。食用匙箸，削素木為之；得異味，先進尊者。子居親喪，數月不肉食；彼華人而厭粱豢者，可愧矣！化者，中元前後日以溪水浴其屍，去腐收骨、纏布裹草，襯土而殯，上不起墳；此其習稍不美雲。若王及陪臣之家，則以骸匣藏山穴中，裁木板為牖戶；歲時祭掃，啟鑰視之，或慮木朽而暴露也。地無貨殖，商賈鮮通，反時時資潤於鄰之富者。邇來哪霸、首里二處俱設馬市，販鬻率女儈，男子不得爭。尋常尤重犯法，有盜竊者輒加開腹、劓剕之刑；夷人即蠢悍無知，敢不懼而好摽掠耶！鹽舶、魚艇制與中國小異；而陪臣歲入貢者，莫不航巨艦橫海而來。謂「縛竹為筏，不駕舟楫」，意者草昧之初乎！俗敬神，神以婦人不二夫者為屍，降則數着靈異，能使愚民竦然畏憚之；雖王及世子、陪臣，無不頓首拜。故國有不良，神輒告王，指其人擒之。聞昔倭寇謀犯王，離困者殆矣；神輒易而水為鹽、化而米為沙，尋即瓦解去。其有功力於國，類如此。屍婦名女君，首從動至三、二百人，各頂草圈、攜樹枝入王宮中唱遊；閩人為王倩作宴者親目睹之。藉第令殺人以祭神，難以在上矣；君子是以信其必無也。王宮建于山巔，國門榜曰「歡會」、府門榜曰「漏刻」、殿門榜曰「奉神」，並不名其居曰「波羅檀洞」，而圍堞亦弗聚髏；儼然石壁矗矗，略仿京城外牆園之制，第縫無灰圬耳。門前百武許，砌石梯數重。左下甃小池，水自石龍口噴出，上榜曰「瑞泉」；王府汲之，以供飲食。路雖高卑傍岩榖，然芟夷可容軌；而「設塹樹棘」，在窮鄉陋巷容或有之。殿宇雖廣闊侈於民屋，然制尚渾素，不雕禽刻獸以為奇；要亦習於用拙，故之以也。
　　山則南有太平，出禾、紵，男女頗耕織。西有古米，出土絲；又有馬齒，地藪曠，饒樵牧。東北有硫磺、葉璧、灰堆、由奴野剌、普吉佳、七島，雜出紫菜、魚、螯、海貝之物；蓋不止黿鼊等嶼、彭湖等島而已。落漈，不知所在；豈別島耶！
　　土產，無斗鏤樹。有鳳尾蕉，以葉翛然似鳳欲飛，故名之；四時不凋：此諸夏所無者。野鮮熊、羆、豺、虎、狼、豹猛獸，而獨出鹿；且富馬、牛、羊、豕、雞，形多瘦削，其價極廉。家不畜犬，愛養異色貓。有奇蛇，可備藥。鳥常往來者，烏鴉、麻雀、鷗、鷺；而鵝、鴨、鶯、燕、鶴、鵲之族，生育不甚蕃。谷則稻、秫、黍、稷、麥、菽，蔬則瓜、茄、姜、蒜、蔥、韭、菔、芋，果則芭蕉、甘蔗、楊梅、石榴、葡萄、橘、柿、柚、桃、棗；而圓眼、荔枝，近所移也。木有松、柏、棕、樟、竹箭列植岩圃蕭寺中，蔥篟蒻藹，頗有一丘一壑之意；花則雜色不可種名，惟茉莉、木樨、王蒸最盛。乃顧不宜於茶，即藝之亦弗萌雲。蟲有壁間蝎虎，聲大嗓如禽雀；聞之令人恐。而海錯龍蝦、蟳、螺，則味加閩、越矣。
　　至於賦斂，稍寓古人井田之遺法。上下各食其土，絕無暴橫之虞；即祭封所用布帛、粟米、力役之徵，則第一時暫取諸民而非常也。
　　於戲！琉球自奉正朔以來，其漸濡風軌，歷年滋多。如雲「視月盈虧以知時、視草榮枯以計歲」，則陋亦甚矣；大抵「水經」、「輿譜」得之流聞為多，故其所載■〈遄，王代而〉■〈遄，王代而〉非翔實也。史稱「放哉」，謂此耳。
　　蕭崇業曰：余睹曩說，盛稱琉俗尚鬼；封王日，有女君夜降於庭中，庖丁及閩譯語人俱聞其聲嗚嗚焉。余每經怪此事。迨入其境訪之，人人無兩詞雲。夫幻跡詭誕，則理絕人區；感驗着章，則事出天外：豈其疏逖之地，性道罕聞；覡妖鬼祟之惑拘牽日久，而弗神明之弗已耶！不然，何誣異之甚也！吁哉！
　　「蠃蟲錄」
　　琉球，當建安之東，水行五百里。土多山峒，峒有小王，各為部隊而不相救援。國朝進貢不時，王子及陪臣之子皆入太學讀書，禮待甚厚。
　　按福州往琉球，須自梅花所開洋，風順可七晝夜至；不則，淹淹旬日外，未必也。以水程計之，大抵斯齊國將萬里矣；外惟福寧、溫、台頗近，然非正途。況建安，則建寧屬邑也，又在福州西北，原與海不相通；而雲「水行五百里」，何乃謬易如是！王子弟雖分出各山，迨有事如祭、封之日，則各率所部戎服列伍以防衛，未嘗不相救援也。為此說者，豈異時曾有負固山峒者耶？國初，朝貢無定期；今二年一舉，尋以為常。若夫令子侄入太學，僅創見於洪武二十二年。嗣後惟遣陪臣之子進監授業大司成，處以觀光之館，教以誦詩、學禮；裘葛、廩饔，加儒生一等：其禮待不亦厚乎！邇如大夫、長史、都通事等官皆出閩人梁、蔡、林、鄭諸裔，無不貌言雍飭，傍繩櫽無敢踰；可謂翩翩之秀當於華士求之耳，異域難得比也。嗟乎！教化之所及，誠盛矣哉、誠盛矣哉！
　　蕭崇業曰：余過琉球閭里中部，夷子弟聚觀如堵；然質賦好醜相半，不盡類宵貌蕞陋之夷。問其人，告曰：『祖以上，閩產也。洪武初，稍遷於此；乃其後綿綿蕃衍矣。今所為「習書誦南學冑監，有秩於國」者，無非三十六姓雲』。人傳琉球俗好華自矜，言不虛矣。
　　「星槎勝覽」
　　琉球國，山形抱合而生；一曰翠麗、一曰大崎、一曰斧頭，一曰重曼，高聳叢林。田沃榖盛，氣候常熱。酋長遵理，不科民下。釀甘蔗為酒，煮海為鹽。能習讀中國書，好古畫、銅器；作詩，效唐體。地產沙金、黃蠟。
　　按琉球國諸山，雖南北迤邐相望，而形勢不甚抱合；翠麗等四山之名，殊無紀載可考。詢之國人，不識也。叢林峻谷，間亦有之。厥田沙礫瘠薄，民業樹藝復鹵莽不精，顧能約於口體。衣止土素紵布，無綺華；而食日不過飯一、二碗，取充飢耳。大抵其俗儉僿，而少勤也。海地卑濕溽蒸，故氣候常熱，然抵暮輒涼；而隆冬冱寒，亦時時雪焉。又雲「酋長遵理，不科民下」；稍為篤論。以國中令甲本簡，而操枋者復不責小文耳。百姓造酒，則以水漬米，越宿，令婦人口嚼、手搓以取汁，名曰「米奇」；非甘蔗所釀也。日來會賓燕享，往往亦設中國金酒矣。陪臣子弟與凡民之俊秀，則請致仕大夫教之；俾誦讀孔氏書，以儲他日長史、通事之用。遇十六、七歲該貢之年，仍過閩河口地方，從師習齊人語。余顓蒙不慧者，第宗倭僧學書番字而已。至於作詩，譬落落辰星，僅知弄文墨、曉聲律爾矣；而許以「效唐體」，吾誠不知其可也。古畫、銅器，貴家大族近頗相尚；然所同好者，惟鐵器、綿布焉。蓋地不產鐵，炊爨多用螺殼；土不植綿，織紝唯事麻縷。如欲以釜甑爨、以鐵耕者，必易自王府而後敢；匪是則罪以犯禁，弗貸也。其國未諗產金與否，往見王府亦有金酒瓶、台盞之類，即匙箸亦然；駸駸乎路■〈兆上鼓下〉出於土鼓，華滋甚矣。海貝，大率產於此，顧又不用；乃獨用日本所鑄銅錢，輕小如宋季鵝眼、綖環，千不盈掬。每十折一、每貫折百，與其無當於用也，孰若海貝之尤便且易哉！
　　蕭崇業曰：余聞之長史鄭迥云：『國有僧容安者，素諳文義，且能詩；曾與日本人彈射不相下，輒欣然。索所為作，讀三、四過，語雖不甚精工，然意固飄飄物外；其於健羨，冷如也。所謂「泉石膏盲、煙霞錮疾」者，非乎？而此輩是已。
　　「集事淵海」
　　琉球，與泉州之島曰彭湖者，煙火相望。其人驍健，以刀、槊、矢、劍、鼓為兵器。旁有毗舍那國，語言不通；袒裸盱睢，殆非人類。
　　按琉球去彭湖不下數千里，海蜃作霧，光景且晦冥矣。此雲「煙火相望」，將無以神視乎！又嘗記憶閩中士夫常言「霽日登鼓山，可望琉球」。然余自梅花所開洋行二晝夜，謂可望小琉球矣；然竟不見。又行十餘日而後，見葉璧山；自葉璧山又三日而後，至琉球。計鼓山望此，其與去彭湖又不下數萬里矣。明謝離朱，亦安能獨見於軋泃無涯之外乎！國人產於萬水一山之中，得氣必勁，稱以「驍健」，誠然哉。且性耐饑渴、任勞苦，觀挽舟之時，終日夜忘蓐食而用力益勤勤焉，不稱倦也。匪直賤者，上之大夫、酋長可謂皤然一翁——春秋高矣，猶然同庸眾矯矍立舟中，往來巡督無懈惰狀。而訪之土民，亦鮮夭閼疲殘之患。是豈稟賦獨與人盡殊哉！蓋由平日厭薄色味，故腥膿美麗舉不足以伐性而戕生，亦徒有以焉耳。第人尚忿爭，有不平，好以目皮相恐。大怒恚，輒持刃剚人腹中；度不免，亦引反自斃。否則，即下於理，決抵償而無系獄。雖法司及黃手巾等，此中號貴倨矣；倘有犯，輒斬首，止令坐地而不綁縛。輕則流徙太平山，錮之終身。其必罰而不滯，蓋如此。民間所用刀劍、弓矢之類，往往嚴利削直；射則樹於地而兩手彎之，矢可至二百步許。盔甲用皮革周裹，進退以金鼓為節：是故鄰國目為勁敵焉。其國西南則暹羅，東北則日本。聞東隅有人鳥語鬼形，不相往來；豈即所謂「毗舍那國」耶！
　　蕭崇業曰：澎湖煙火相望，譬昔人千載旦暮之說也；曷足異乎！何者？天下之事得其神，即六合猶一家也；泥其跡，即肝膽猶楚、越也。澎湖雖遠，均之，盈盈一水中耳；初非有崑崙、恆、岱為之閡絕也。千載且旦暮之，而矧數百里不可望哉！余前所云以「神視」者，蓋有為乎其言之也。是故君子必識大觀之義，而後智度宏；智度宏，而後四海之廣，不出吾目睫間矣。然則謂鼓山可望琉球也，亦宜。
　　杜氏「通典」
　　琉球國王，姓歡斯氏，名渴剌兜，土人呼之為「可老羊」；妻曰「多拔荼」。居舍大，十有六間。王乘木獸，令左右輿之。凡宴會，執酒者必得呼名而後飲；上王酒者亦呼王名，然後銜杯共酌。歌呼蹋蹄，音頗哀怨；扶女子上膊，搖手而舞。又曰民間門戶，必安獸頭。
　　按琉球國王姓尚氏，歷世以漢字命名；祖有尚忠、尚德、尚真，皆取義之佳者。不知何時曾姓歡斯氏不耶！妃選自民間，土人稱王曰「敖那」，稱妃曰「札喇」；乃雲「可老羊」、「多拔荼」，豈方言或與世更異也。至於陪臣如王親、法司等官，但以先世及己所轄之地為姓名；若大夫、長史、都通事，則出自三十六姓之後矣。王之居舍，入門向北者七間；以堪輿家不利，乃稍折而東，深數十丈許。又向西者七間，以此為正。殿閣二層，上為寢室，中為朝堂；臣下傳侍，立檐柱前。凡閣門，以五色燒土珠為簾櫳；桌圍如之。中三間，略加金碧承塵，下覆以釆繒。地鋪重席，厚寸余；行之，綿軟無履聲。傍有側樓，有平屋。有北宮，向南，亦七間，延賓於此；其廣闊弘爽，可擬寺觀之制，而比侯伯宅較高大雲。然梁木質理渾堅，光細如膩；又足稱海外殊材矣。王出入，乘肩輿，非木獸；扛具十六人。傘色用五，亦有青碧土珠傘。從者數百，鼓吹前導，戈矛後擁；左右列武士，面蒙鬼貌，酷似中國門神之象，頗虓異可駭。仍以土珠小團扇並大鳥羽扇各四柄、貼金葫蘆一對為儀衛；義何所取耶？宴會不時，禮最簡樸。陪臣遇吉，每稱觴以壽王；王亦與之坐而共飲。夷俗嘔喣不峻絕則有之，豈敢遽至於呼名哉！樂用弦歌，酒間度新聲，哀怨淒切；嘗令夷大夫譯其曲，有「海不揚波、舟航利涉」之句，若為餘二人而頌者。余雖侏禽無可與辯，然嘆老嗟貧、悲睽歡聚之意，大約人情不甚相遠如此。更以童子四人，手擊柝而足婆娑以舞焉；所謂「蹋蹄歌呼，扶女子上膊」為戲，則目所未攝也。大抵琉俗朴茂，其民不譚智於尺寸之間；故儉多貧而性乃好潔，慎於治室，曩時富家、貴族始得創瓦屋。邇來營窟漸易，棟宇斯興，周遭疊石為牆以衛；不然，望之宛一睥睨堡也。但其居不聯比，往往星散於岩谷中，跡若寥落而生聚實繁；剪茅列篳者，祇什之五、六矣。人復稍習於陶，如瓴甓、鈎頭、滴水、筒版瓦之類，大與中土無異；而圬者且亦精細不疏鹵，惟無獸頭耳。雖王宮梵宇，其屋脊角不過累瓦封灰，或繩之以板而止。然今日之鳥跡，固他日之篆籀所由生也；又安知非其漸雲。茲傳民間門戶皆安獸頭，此殆以耳視者乎，誤矣！
　　蕭崇業曰：余聞之「傳」曰：「章甫不可以適越」；蓋言斷髮文身無所用之，故適者必見困耳。乃自句踐以後，策臣、霸主接踵而興；非惟章甫不之越，且聲名彬彬為方內雄矣。夫越之地，與古等耳；何質文懸絕如此耶？蓋其所以漸而靡之者，要非一齊、一傅與一昕夕之驟也，較然矣。琉球顓顓獨居一海之中，去華人言服，乖閡遠甚。其呼名媟主、歌舞蹋蹄陋故之以，又安知不如杜氏所云。顧今稱臣入貢、回面請吏，其已久矣。中間文約之所沾漬，境俗頓更；風教之所周流，情形默奪：習與化移，容或異焉。追感桑滄之論，意者不誣乎！於戲！皇仁施及之遠，幾將日所出入處也；異時華人必資章甫而適中山矣，猗與休哉！
　　「使職要務」
　　洪武、永樂時，出使琉球等國者，給事中、行人各一員；假以玉帶、蟒衣，極品服色。預於臨海之處，經年造二鉅舟；中有艙數區，貯以器用若干。又藏棺二副，棺前刻「天朝使臣之柩」，上釘銀牌若干兩。倘有風波之惡，知其不免，則請使臣仰臥其中，以鐵釘錮之，舟覆而任其漂泊也；庶人見之，取其銀物而棄其柩于山崖，俟後使者因便載歸。邇者鑒汨沒之禍，奏准待藩王繼立，遣陪臣入貢丐封，乃命使臣齎詔敕駐海濱以賜之。此得華夷安危之道，雖萬世守之可也。
　　按領封之說，肇自前使占城者正、副畏難，不肯航海以畢事，曠日持久，渠國不獲已而領自海濱；非俞旨也。
　　蕭崇業曰：余攬舊錄內稱「國朝賜使臣以極品之章，恩寵渥矣；是以感激圖報之下，往往有人」。余竊以為不然。夫人臣之事君，要在無所為而為之；斯可以語忠。若其事在公，其心乃在私焉，非忠也。曷不觀古人以明其指乎？昔者，蘇武幽置窮窖；當是時，庸勛華艷，皆望外也。武之不屈，豈有愛耶？獨以此忠、此義，天地鬼神實鑒臨之，必弗以憂愁顛沛而遂失其節耳。故凡身苟可致者，無非人臣職分之常；不謂有寵而故任之、失利而故逃之也。夫海上之風波與窖中之旃雪孰異？第彼猶然膏草野耳。茲奉不貲之軀，僥倖於陽侯之險；其為危道，何俟於言！乃至設桴翼、造水帶，又欲藏棺、懸牌令見者瘞之崖谷；此正猶愚夫援入井者之衣，其裾雖絕，顧其人無救已。柱下之言曰：「吾所以有大患者，為吾有身」。夫身且不欲有也，況多方廑慮，覬萬一於既溺之餘；委曲求全，設厚利以收已亡之骨：則亦何益之有哉！此固奉公忘私者當自信於拘拘譾譾之外，可也。否則，得無嗤余為迂譚乎！
　　「大明會典」
　　琉球自洪武年間，其中山王、山南王、山北王皆遣使奉表箋貢馬及方物。洪武十六年，賜國王鍍金銀印並文綺等物；山南王、山北王亦如之。永樂以來，國王嗣立，皆請命冊封。自是惟中山王來，每二年朝貢一次；每船一百人，多不過百五十人。其貢，馬、硫黃、蘇木、胡椒、螺殼、海巴、生紅銅、牛皮、棹子扇、刀、錫、瑪瑙、磨刀石、烏木、降香、木香。
　　蕭崇業曰：昔在神禹，班賦九州；征其名物，以供邦用。蓋言服以內耳，未及乎荒逖之濱也。厥後窮方殊域響慕華風，爭各出其土之所有，而珍奇瓌詭，往往布濩上邑，焜煌下陳；殆不止於纖綺、齒革、琛琳、璣翠而已也。然肇天之聖、承紀之主，顧獨不以此重焉；是故捐金沉璧、卻駿焚裘，淳史贊之、挽世頌之矣。夫琉球遐居海嶠，久與中國不相聞，無怪其名寢以不章已。迨我朝統一之初，乃首效服從，稟卬彝訓；以故皇祖嘉其義，輒以王禮禮之。而後琉球稱臣秉度之名，獨冠海以外。今觀其入貢也，惟錄其悃誠，不第其良窳；即輕鮮鄙朴之產，亦得以苞匭而驛至。視彼回面藏心、懷坻襮瓊，徒眩眩於纖綺、齒革、琛琳、璣翠之間者，大徑庭矣。此其所以歷異代而忠愈固、寵愈隆也。「書」曰：「不寶遠物則遠人格」；可不謂然乎？
　　·題奏
　　禮部為俯竭愚忠，條陳過海事宜，以隆大典、以重差遣事。
　　該本部題：儀制清吏司案呈，奉本部送禮科抄出戶科等衙門左給事中等官蕭崇業等題：『照得琉球國請乞襲封王爵，該禮部題奉欽依，差臣業、臣傑充正副使，齎捧詔敕前往彼國行禮。臣等竊聞遣人使於四方，古人所慎擇也。故仲尼曰：「使乎！使乎」！言其職未易稱有如此。因是嘗覽觀漢、唐之際，其有事於遠人也，必廣求可使絕域之才；無非欲其出慮發謀、殫忠畢力，能取重於外夷，以明中國之有人耳；此豈漫然而嘗試之者哉！洪惟我國家日域仰澤、月窟向風，輶軒之使，通驛萬國。然其一遇差遣也，率以該衙門輪定資次為準；不屑區區與小邦挈長較短、爭寸取尺，以求勝於彼我之間。故如臣等蚊負蠡測之資，皆得濫叨梯山航海之役。日夜循省，感愧交並，惴惴焉深惟無以對揚休命是恐。臣等又思「忠信可行於蠻貊，而不辱以有恥為先」。臣等自幼誦習斯語，頗知嚮往；其在今日，尤當益勵進修，而不敢甘心諉避以為盛明玷也。除臣等各相警勉外，所有過海事宜，輒敢條為四事上請。伏乞敕下該部詳議可否，令臣等遵照施行；則事不遲誤，而於使職為少盡矣』等因。奉聖旨：『禮部知道。欽此』。欽遵抄出到部，送司案呈到部。看得戶科等衙門左給事中等官蕭崇業等奉使琉球條議過海事宜款開「請留詔敕、祈報海神、責成有司、議處人從」，俱於使事有裨。相應開列前件，酌議上請。伏候聖明裁定，敕下本部通行各該衙門一體遵奉施行。
　　計開：
　　一、請留敕詔。〔夫遠夷嚮慕王化，所恃以為鎮國之寶者，惟此詔敕而已。前使臣陳侃等比照弘治、正德年間修撰倫文敘、編修沉燾等差往安南國留敕事例，曾經題奉欽依聽其請留，案在禮部可據。但臣等系齎捧之官，應否聽留？必須出自上裁；義不敢以前例而自專者。合無敕下禮部查議，容臣等臨時斟酌：如其意果誠懇，則亦俯順夷情，聽其請留；庶臣等有所遵守，而可以慰遠人敬奉之心矣。前件臣等看得：戶科左給事中等官蕭崇業等題稱請留詔敕一節，為照琉球修貢效順，閱世已久；每遇襲繼，則遣使臣齎捧詔敕賜封。蓋示小國無敢擅專，必待天朝之寵命也。先是，頒去詔敕，彼國每欲請留；是亦遠人知所欽崇之意，在天朝亦何所靳！往年使臣陳侃等奏請及此，本部覆奉欽依，准其請留去後。今本官仍為申明，合候命下，行令到彼臨時酌取。如其請留之意委系誠切，亦宜照例與留，以順輿情。伏乞聖裁〕！
　　一、祈報海神。臣等查得先給事中陳侃等奏「為乞祠典以報神功事」，奉世宗皇帝聖旨：『禮部看了來說。欽此』。該禮部覆：『看得給事中陳侃等奉使海外，屢遭風濤之險，幸獲保全。海神效職，不可謂無；賜之以祭，禮亦有據。隨移翰林院撰祭文一道，行令福建布政司備辦祭物、香帛，仍委本司堂上官致祭，以答神休』——已經遵行外，臣等竊惟河、瀆、海、岳，載在國典；而柴望祭告，原非不經。且鬼神本體物而不遺，君子當無時而可射。與其有急而邀捍禦之福，孰若先事而修秩祀之儀。合無敕下禮部，行令福建布政司於廣石海神廟備祭二壇：一舉於啟行之時而為之祈，一舉於回還之日而為之報。使後來繼今者，永着為例；免致臨時惑亂、事後張皇，而神之聽之，亦必有和平之慶矣。前件臣等看得：戶科左給事中等官蕭崇業等題稱「祈報海神」一節，為照捍災御患，載在祀典；祈報之禮，自昔有之。今使臣奉將王命，遠涉海濤；雖仰仗皇上威靈，百神自為之效職；然而賜之以祭，是亦所謂「御災捍患則祀之」之意也。先年已有回還報祭事例，惟啟行之祈尚屬缺典。相應俯從所請，除報祭文先巳撰去外，合候命下，移文翰林院再撰述祈祭文一道，行令該布政司備豐腆祭二壇；俟本官啟行及回還之日，即于海神廟親自同本司堂上官舉行。仍永着為例，後來一體遵行。伏乞聖裁！
　　一、責成有司。夫濟險以船、督工以人，二者相因而並重者也。往年委官造船，其品秩稍崇者，則每厭為瑣細之務，而不屑於經理；若夫卑官下吏，則又視為奇貨可居，而專以侵欺為事。以故用失其人，而器多弗精；往往有中流折柁者。臣等竊惟宮室輪輿之類，壞而復修，猶甚無害；至於船不如法，輒有他虞。即使公輸在左、巧倕在右，亦無濟於緩急矣。此造船所以不可不慎也。合無敕下該部，轉行彼處撫、按衙門遴選所屬佐貳之中，或同知、或推官，必有才略而無負志節者，然後委之以造船之務，而又副之以廉干指揮二員。俟船完之日、凡有司、工匠一併隨行。夫彼知其異日將不免於同舟也，則必加意督修，而不敢苟且搪塞以飾目前之觀。此固先年執事者之所議行，而非臣等敢為此拘牽之說以厚責於人也。前件臣等看得：戶科左給事中等官蕭崇業等題稱「責成有司」一節，為照督理造船，關係委重；往年任使非人，不行加意督修，以致造不如法，輒有中流折柁之虞。本官具題前因，相應申飭；合候命下，行福建撫、按衙門選委廉干府佐官一員督造船隻，仍以廉干指揮二員副之。務要責令各官不宜圖節省之虛名，惟當核修理之實費；不貴速完以邀敏捷之譽，而務期堅久以為萬全之謀。事竣之日，撫、按官詳加查核；如有草略完事及任意侵克者，即行指實參奏，以憑重加降黜。至謂欲令有司、工匠隨行，先年使臣亦曾議及；但臣等竊謂有司各有官守，似難擅離職役。查得該省都司例撥指揮監軍護送，合無將前項選委廉干督理指揮二員即以監軍，及與該役工匠一併隨行；彼知利害相同，自不敢苟且塞責，而造作可必其如法矣。伏乞聖裁！
　　一、議處人從。夫遠涉異國，必閱歷時日而後竣事。其間飲食、物用、弓矢、器械之類以及觀星占風、聽水察土、醫卜技藝之流，皆得備具。蓋王命所關，故不得不重其事如此也。夫前項供給之需既出官府，則必有所遵奉而後可以動支。若分外多帶一人，則不惟過煩公費，而抑且事嫌私交，均足以累使臣而損國體。臣等查得福建都司例撥指揮等官三員、軍四百名護送；見今海防巳靖，似宜減去其半，非熟于海道者不用。至於天文生照舊取之南京，其醫生二名亦各擇其善者以行；與夫駕柁、執帆、船中應用之役，並今題請所不及、但系前時所必用者，容臣等在福建布政司酌量取用。大約貴精而不貴多，毋徒濫帶冗雜無用之人，以滋勞費。開船之日，仍令布政司將帶過人員、用過錢糧、造過器用等項逐一造冊，臣等會同巡按御史題知；此亦防閒節用之一端也。前件臣等看得：戶科左給事中等官蕭崇業等題稱「議處人從」一節，為照遠涉海外，豈惟閱歷時日，亦且風土異宜；凡一應合用飲食、器械之類及觀星占風、聽水察土、醫卜技藝之流，委不可缺。但謂「見今海防巳靖，所有舊例護送指揮、官軍似應減半」及稱「不欲分外多帶一人以滋公費，且嫌私交」，蓋深知使臣之體者；相應依擬。合候命下，本部移咨南京禮部，行令欽天監選取精曉天文生一名；其醫生二名，聽本官自便，各擇其善者隨行；凡合用供給之物與夫應該隨行之人，俱聽於福建布政司酌量取用。夫隨帶既無有冗濫，則廩餼自不至虛糜，外國亦無所騷擾；其於臣節、國體，有裨多矣。本官啟行之日，該布政司將帶過人員、用過錢糧、造過器械，一面申呈撫、按官會同本官題知；仍一面核實造冊送部，以憑查考。伏乞聖裁！
　　萬曆四年八月二十二日，本部尚書兼翰林院學士馬自強等具題。二十四日，奉聖旨：『依議行。欽此』。
　　禮部一本，為周咨訪以備採擇事。
　　該吏科等衙門左給事中等官陳侃等題前事等因；奉聖旨：『禮部看了來說。欽此』。欽遵抄出到部。看得吏科左給事中陳侃、行人司行人高澄等題稱奉命往琉球國封王禮畢，訪其山川、風俗、人物、起居、撰「使琉球錄」一冊上進，乞要詳議備行史館採擇一節，為照琉球國遠在海濱，華人鮮至其地；是故國俗、風土，知之者寡。今按「一統志」等書所記，事本傳聞，殊有該載未盡者。據左給事中等官陳侃等親歷其地，目擊其事；山川、風俗之殊，往來聞見，悉出實錄。因採擇事跡，撰述成書。既以正載籍之所未盡，且俾後之奉使者有所考；足見各官留心使職，誠可嘉尚！似應俯從。合候命下之日，本部將所進「使琉球錄」付之史館，以備他日史館採集。伏乞聖裁等因。
　　奉聖旨：『是』。
　　欽差吏科等衙門左給事中等官臣陳侃等謹題：為出使海外事。
　　切照嘉靖十一年五月內，琉球國世子尚清上表請封，欽蒙差臣侃為正使、臣澄為副使，各賜一品服一襲、齎捧詔書一道、敕書一道、諭祭文一道並頒賜儀物等項，前往琉球國祭中山王尚真、封尚真子尚清為中山王。臣等隨即陛辭，先至福建造舡。舡大而費亦巨，經始於嘉靖十二年五月，至嘉靖十三年四月始克造完。舡完之日，遂至長樂縣廣石地方登舡。先期，尚清已遣蔡廷美等過海迎接，令通事林盛帶夷梢三十人為臣等駕舡。在五月初八日，解纜開洋。洋中偶值逆風，舡不可往，放回數百里；後遇順風，復往。因失針路，漂過琉球國交界地方--名曰熱壁山，遂泊於此。尚清聞之，差大臣一員帶夫四千餘名，駕小舡四十餘只至熱壁，將舡挽回。五月二十五日，方到彼國。尚清即遣儀從及文武陪臣隨龍亭迎詔敕、諭祭文至天使館安奉，擇日行禮。六月十六日，行祭王禮。七月初二日，行封王禮。是日，尚清皆迎至國門外，一見龍亭，先行五拜、三叩頭禮，步行前導。迎至正殿，一如儀注行禮。開讀已畢，設宴款留，禮意懇至。臣等令儀從迎詔敕回館，尚清令通事致詞，欲留為鎮國之寶，臣等猶未允；各復令長史捧先朝詔敕來看，臣等始知留詔敕為先朝故事，況已奉有明旨，始許其留。行禮既畢，似應即回；因海中風浪不測，惟順風而後可行，非可以人力勝者。琉球在福建之北，去以南風、回以北風；故至九月二十日，方可開舡。計在彼國停泊一百十五日，日有廩餼之供、旬有問安之禮、月有筵宴之設；隨行人役皆給口糧，使之安飽。行時，復具黃金四十兩為贐。臣等在福建時，例有金帶、銀器等物送用，尚不敢妄受；況外國之物乎！故責以大義、陳以國法。彼亦知敬而不敢強，仍遣通事林盛帶夷梢十人為臣等駕舡；又遣王親寧古、長史蔡瀚、通事梁梓等另駕一舡，進表謝恩。開舡之後，二十一日晚颶風陡作，將臣等舡中大桅吹折、舵亦損壞，舟人皆震恐無措；荷皇上威福，以致神明默佑，得保生還。在十月初二日，入福建省城；同行夷舡今尚不到，或未免漂溺之患矣。
　　除彼自行補謝外，臣等切思三代以降，聖王不作、治化陵夷，以文德被海內者，尚不多見；況覃敷海外者乎！若越裳氏之重譯而來，以中國之有聖人耳。琉球國在海外，無慮數千里；漢、唐、宋時皆未嘗內附，至元時遣將伐之而亦不從。至我太祖登極，首先臣附，率子弟來朝；此豈區區勢力所能服哉！要必有所以感之者耳。我太祖悅其至誠，待亦甚厚；賜以符印、寵以章服，遣閩人三十六姓為彼之役，又許其遣子弟入國學讀書習禮。彼亦感激，久而匪懈。迨今皇上御極以來，制禮、作樂，聲教四敷；彼知中國之聖人復生，故欲竊餘光以誇耀他國，是以不避風濤之險，貢獻益勤、請封益篤。今日之舉，尤出誠懇：聞欽命，奔迎于海曲；見龍亭，匍匐於道周。非但不敢如緬甸之倨傲無禮，而亦不敢如尉佗之較量勝負也。臣等忝與使事，亦竊尊榮。無任感荷慶幸之至。
　　緣系出使海外事理，備將使事顛末，謹具題知。
　　欽差吏科等衙門左給事中等官臣郭汝霖等謹題：為渡海冊封覆命事。
　　切照嘉靖三十七年正月內，琉球國世子尚元上表請乞襲封王爵；蒙差臣汝霖為正使、臣際春為副使，各賜一品服、齎捧詔敕並頒賜冠服、儀物等件，前往琉球國封世子尚元為中山王，仍諭祭中山王尚清。臣隨即辭朝，至福建省城督有司造船，渡海行事。適值連年倭患，阻遲海口，未得開洋；至今年五月內，海口頗靖，臣等乘隙而出。五月二十八日，在於長樂縣梅花地方開洋。閏五月初五日，行至赤嶼山，阻風三日，漂過琉球山。一日，幸彼處夷人在山哨望，知為封船，乃發■〈舟華〉牽引，回其境內。至初九日登岸，到於彼國；尚元即遣儀從及舉國臣民迎導詔敕至天使館安奉。擇六月初九日，行祭王禮；六月二十九日，行封王禮：世子皆躬率臣民迎導跪拜，踴躍嵩呼；歡聲洋溢，儼恪懇至。開讀既完，世子仍乞留詔敕以為國寶；臣等令其捧前者來看，因如制許之。大禮既成，臣等在天使館守候風汛回國。十月初九日登舟，緣風阻哪霸港口；至十九日，始得開洋。二十一日，在于洋中折舵；荷賴聖靈，得保生全。十一月初二日，歸至福建省城。其琉球國王尚元遣王親原德、長史蔡朝器等另駕一舟隨同臣等上表謝恩，亦以初十日到於福建海口。
　　除彼自行具謝外，臣惟唐、虞三代之盛，四夷來王；漢、唐以下，雖有屬國，叛服不常。琉球在海島中，乃能永堅一心，歸化無渝；臣等到彼，供應廩餼、趨走承順如郡縣然：非聖朝文德漸被之極，何以致此！我皇上十三年既冊其父，茲者又封其子；聖壽萬齡、聖威萬里，視祖宗有光而軼唐、虞、三代不二矣。臣等雖當海警風波之險，猶得周旋使事之榮；臣無任感荷欣忭之至。
　　緣系渡海冊封事理，謹具本題知。
　　戶科等衙門左給事中等官臣蕭崇業等謹題：為出使海邦竣役覆命，以紓宸慮事。
　　照得琉球國世子尚永於萬曆四年七月內請乞襲封王爵，欽蒙皇上命臣業、臣傑充正副使，往封世子尚永為中山王；復蒙賜臣業麒麟衣一襲、臣傑白澤衣一襲、詔敕二道，並王、妃衣服表里等物。隨即陛辭，赴福建督造封舟，業於萬曆六年巳完。頃緣該國接封夷船未至，臣等曾具疏以改期請。今陪臣正議大夫梁燦等率通事、夷梢諸人來迎，臣等謹以本年五月初十日由福建南台解纜；十六日，薄廠石；二十二日，梅花所開洋。次日，東風劇作，舟折而之南，因是遂迷針路。連行數日，茫無一山。周覽彷徨，深切疑悚。掣掣泄泄於巨浸之中，泛泛悠悠於狂瀾之上；猶賴神明默佑，漂流不遠。三十日，望見葉璧山。自此，去國可五、六百里許；乃挽舟而上，進寸退尺，為力甚難。至六月初五日，始檥舟哪灞港口，世子遣文武陪臣導引如儀。越二十九日，行祭王禮。七月十九日，行封王禮。在世子登降揖讓之間，固能恪遵成度而不敢失；在使臣辭受取與之際，亦知謹守大閒而不敢違。鉅典巳修，若可遄歸矣；又以北風未屆，故爾遲遲。於是以十月二十四日，自哪灞港出洋。比日風愈順，舟疾如飛。二十八日，颶發輒止；三十日，即抵台、溫地方。至十一月初五日，僅十一晝夜；仰藉國家威靈，凡四百餘人俱無恙，旋於閩之三山矣。計臣往還海上之期，歷年將半，寒暑儵更；雖微有波濤小警，然以井蛙曲士獲縱大觀，所謂「塵宇壯遊」，諒無逾此。要之，皆聖明之間寵、儒弁之奇遭也。
　　臣等竊惟寰海之外，封界寥闊，以國稱者萬數。琉球固上仁之所不綏而強武之所不讋者，乃獨於皇祖統馭之初，衷誠奔附，被服裳纓；繼今敬畏，秉忠不隳。臣節陳書奏表，有華士之風；履繩蹈規，為夷王之冠。翼翼然恭而有禮，鬱鬱乎文而不慚！膺朱芾之章，三錫有光於殊俗；捧絲綸之重，一字何止於百朋！驚睹漢官，忻逢周典；允矣，海國中千載一時也。臣等又惟在昔使臣，渡海屢罹艱危；譚及往事，令人不寒而慄。今二臣無折桅損柁之虞，而安流利涉，得以竟使事之榮；豈非中國有聖人，使海若效靈、馮夷助順，則亦何能徼厚幸如是耶！此尤見帝德之顯宣，真足以軼越前徽、馳騁哲躅，而陋挽近世於不居矣。臣等曷勝歡欣仰戴之至！
　　緣系出使海邦竣役覆命以紓宸慮事理，備將使事本末，謹具題知。
　　琉球國中山王尚清謹奏：為謝勞事。
　　伏念臣清僻居海邦，荷蒙聖育，封臣為中山王，不勝感戴。除具表謝恩外，今有差來使臣二員--正使吏科左給事中陳侃、副使行人司行人高澄冒五月之炎暑，沖萬里之波濤；艱險驚惶，莫勞於此。臣等小國荒野，無以為禮；薄具黃金四十兩，奉將謝意。此敬主及使，乃分之宜；酬德報功，亦理之常。二使懼聖明在上，堅不敢受。微臣情不能盡，無以自安；令陪臣順齎貢奉，伏乞天語叮嚀，賜彼二使：庶下情盡而遠敬伸，無任激切感仰之至等因。
　　奉聖旨：『覽奏謝，足見敬慎。金着陳侃等收了。禮部知道』。
　　光祿寺等衙門少卿等官臣陳侃等謹題：為謝勞事。
　　侃原任吏科左給事中、高澄原任行人司行人，於嘉靖十一年蒙欽命差往琉球國，封世子尚清為中山王。往返三年，已於今年五月二十四日覆命訖。近中山王尚清差陪臣謝恩，順齎臣等所郄黃金四十兩，具本進呈；欲天語叮嚀，下賜臣等。節奉聖旨：『金着陳侃等收了』；欽此欽遵。切念臣等奉皇上之命遠使琉球，琉球乃素知禮義之國，臣等至彼，正欲敷揚聖德、恪守臣節，為中華增重；安敢受彼非禮之饋！故筵宴之設必陳方物，具書固卻，至再、至三；書備於「使琉球錄」中，已塵御覽矣。臨行，以金四十兩為贐，堅不肯受；彼心不自安，冒瀆天聽，蒙皇上鑒彼敬慎之心，特下「收受」之命。臣等聞命自天，措躬無地，敢不拜受以為家寶！但奉使奔走，乃臣等職分之常；自揣無功，曷敢受兼金之惠！伏乞皇上將此金收儲內帑或命彼帶回，庶遂臣等之初心，而於君命斯不辱矣。無任感激敬懇之至等因。
　　奉聖旨：『已有旨了，不准辭。該衙門知道』。
　　蕭崇業曰：夫人臣委質於君，唯其所使，而不可有一毫計利之念。不直理當如此，要亦職分然也。琉球雖居海之外，然被服華法舊矣；彼以使臣遠臨其國，乃遂持數金勞苦之。於戲！堂堂天朝，顧以是答耶！其去市道交，若無幾耳。第後疏進闕廷得請之主命，而後敢授受；凜凜禮法之內，而德意寓焉。我國家之待使臣厚矣。雖然，充類至義之盡，孰若不受之，尤為正且大哉！
　　光祿寺衙門少卿等官臣蕭崇業等謹題：為謝勞事。
　　業原任戶科左給事中、謝杰原任行人司行人，於萬曆四年蒙欽命差往琉球國，封世子尚永為中山王。往返四載，巳於本年五月十九日覆命訖。近中山王尚永差陪臣馬良弼謝恩，順齎二臣所卻黃金四十兩，具本進呈，欲賜臣等；奉聖旨：『禮部知道。欽此』。竊念臣等奉皇上之命遠使琉球，正欲喻德宣譽，為天朝增重；故凡一切燕饗、饋問之儀，必斟酌裁省，期於不辱。臨行，復以黃金四十兩為贐；此雖彼國酬勞之典，但揆之大義，實所未安。故臣等堅卻不受，原非矯飾。況彼國素稱守禮，臣等即有微勞，要不過率循常職、奉行故事而已；初非有昔人批難解紛之功、歸疆服叛之烈也，曷敢受非分之物、傷不取之廉，以貽外夷口實哉！伏乞皇上敕下該部，議將此金收儲別用或仍命彼帶回，庶使節以明、君命不辱，而於風厲臣工之道未必無小補矣。臣等不勝激切敬懇之至！
　　奉聖旨：『准辭。付該國使臣帶回。禮部知道。欽此』。
　　·藝文
　　大安禪寺碑記
　　千佛靈閣碑記
　　中山八景記
　　息思亭說
　　灑露堂說
　　灑露堂記
　　使琉球錄序
　　重刻使琉球錄敘
　　航海賦
　　大安禪寺碑記
　　宣德五年，正使柴山奉命遠造東夷。東夷之地，離閩南數萬餘里；舟行累日，山岸無分。茫茫之際，蛟龍涌萬丈之波，巨鱗漲馮夷之水；風濤上下，卷雪翻藍：險釁不可勝紀。天風一作，煙霧忽蒙；潮瀾渀湃，波濤之聲振於宇宙：三軍心駭，呼佛號天。頃之，忽有神光大如星斗，高掛危檣之上；耿煥昭明，如有所慰。然後眾心皆喜，相率而言曰：『此乃龍天之庇、神佛之光矣。何以至是哉？是咸賴我公崇佛好善，忠孝仁德之所致也』。迨夫波濤一息，河漢昭明，則見南北之峰遠相迎衛；迅風順渡，不崇朝而抵岸焉。
　　既而奉公之暇，上擇岡陵、下相崖谷，願得龍盤虎據之地，以為安奉佛光之所，庶幾以答扶危之惠。於是掬水聞香，得其地于海岸之南。山環水深，路轉林密；四顧清芬，頗類雙林之景。遂辟山為地，引水為池，捄之陾陾、築之登登，成百堵之室，辟四達之衢。中建九蓮座金容於上，供南方丙丁火德於前；累石引泉，鑿井於後。命有道之僧，董臨其事。內列花卉，外廣椿松；遠吞山光，平挹灘瀨。使巢居穴處者，皆得以睹其光焉；此酬功報德者之所為也。且東夷與佛國為鄰，其聖跡海靈鍾秀有素矣。此寺宇之建，相傳萬世無窮，良有以夫。
　　建寺者誰？天朝欽命正使柴公也。
　　千佛靈閣碑記
　　粵自大明開基，混一六合；東漸于海，西被於流沙，聲教迄於四海。凡在遠方之國，莫不捧琛執帛而來貢焉。時東夷遁居東海之東，阻中華數萬餘里。水有蛟龍之虞、風濤之悍，陸有丘陵之險、崖谷之危。無縣郭之立、無丞尉之官，污樽杯飲，盡其俗也。雖然，亦累貢所產於朝；永樂之間，亦常納其貢焉。洪熙紀元之初，遣正使柴山暨給事中、行人等官奉敕褒封王爵，頒賜冠冕；仍遣祭前王，使其知尊君親上之道、篤仁義禮樂之本。天朝之恩，無以加矣。當今聖人繼登龍馭，率由舊章。宣德二年，復遣正使獨掌其事，蒞臨以詢之，則見其王欽已於上、王相布政於下，其俗皆循禮法，熙熙如也。宣德三年，本國遣使歸貢於朝。迨夫五年，正使山復承敕來茲，重宣聖化。淮海往返，滄波萬頃；舟楫之虞、風濤之患，朝夕艱辛，惟天是賴。思無以表良心，遂倡三軍墾地營基，建立佛寺，名之曰「大安」；一以資恩育之勤，一以化諸夷之善。寺宇既成，六年卒事覆命。
　　迨宣德八年歲在癸丑，天朝甚嘉忠孝，特敕福建方伯大臣重造寶船，頒賜衣服、文物之勞之。日夜棲跡海洋之間，三軍有安全之歡，四際息風濤之患；或夜見神光、或朝臨瑞氣，此天地龍神護佐之功，何其至歟！於是重修弘仁普濟之宮，引泉鑿並於宮之南，鼎造大安千佛靈閣；凡在諸夷，莫不向化。寶閣既成，佛光嚴整。八月秋分，又有白龍高掛，以應其祥；此嘉祥之兆，良有自也。建立碑記，以紀其事；使萬世之下，聞而知者咸仰天朝德化之盛，而同趾美於前人。因書為記。
　　建寺者，故柴山雲。
　　中山八景記
　　潘榮
　　大明統一萬方，天子文武聖神，以仁義禮樂君師億兆。故凡華夏蠻貊，罔不尊親；際天極地，舉修職貢：自生民以來，未有如今日之盛者也。天順壬午春，琉球國遣使請立世子為嗣君，上命臣榮、臣哲往封之。癸未夏六月，由閩藩發舟；天風自南，不數日而抵其國，奉宣德意。封爵典禮既行，自國王以下皆拜手稽首，俯伏頌上大恩不已。越仲秋八月，國大夫程均、文達執卷謁使館，請曰：『文達敝居之東，新創有寺，山水頗清奇，命工圖為八景；願請登臨，留題詠以記盛美』。余念去君親、客海外萬里，方怏怏於中，奚暇及他事。大夫均請之不置，因與皇華蔡君克智同往觀焉。既至，是日白雲初收，天氣清明，山色秀麗。有松萬樹，所謂「萬松山」也；登山觀松，蒼然郁然，堅貞可愛，因誦孔子「歲寒後凋」之語。凡與游者，皆興起動心。山之東，行一里許至軒，曰「潮月軒」；軒中四面蕭爽。當天空夜靜之際，開軒獨坐，水月交潔，心體明淨；有志於當時者，得不起「高山景仰」之思乎！軒之左，鑿地為井；井上植橘數株。泉甘，足以活人；橘葉，可以愈病。程大夫取井之義，是蓋古人之用心也。右則有徑，徑石奇形怪狀；旁列皆佳木異卉，可憩可游。大夫、長史諸君各酌酒奉勸，殷勤禮意，至再、至三；因飲數杯上馬。至送客橋，士大夫愛重，過橋須下馬；於是各相攜手。顧謂大夫曰：『昔子產聽鄭國之政，以其乘輿濟人於溱洧；孟子謂其惠而不知為政。今均為國大夫，此橋之作，豈特為送客耶，將以濟病涉之民也』。過橋行數里許，至緣江之路。時天色漸暮，漁舟唱晚。但見羽毛之餘祥、鱗介之獻瑞，極目海天，胸次如洗；曾不知穹壤間，復有所謂「蓬萊」也。由是而過樵歌之谷，樵人且歌且樵，熙熙乎、皞皞乎！我國家仁恩遍及海隅，太平之象，其可忘所自乎！出谷，但聽瀏亮之音，洋洋在耳。大夫進而謂曰：『此即鄰寺鐘也』。因而至寺，老僧率眾十餘人迎拜於道。余既佳其山水之奇勝，且喜夷僧之知禮，因令人扣之曰：『大夫以鄰寺鐘列於八景者，僧知此義乎』？因告之曰：『此鍾晨焉而敲，夷人聽鍾而起，俾之孜孜為善，無乖爭凌犯之作。暮焉聽鍾而入，俾之警省身心，閉門而思過咎。國大夫命景之義，其有益於人如此』！僧唯唯，謝曰：『謹當佩服斯訓』。他若山川之勝、景物之善，俱未及暇尋。雖然程大夫，中華人也；用夏變夷，均之職也。果能以諸夏之道而施之蠻貊，漸染之、薰陶之、提撕而警覺之，將見風俗淳美，中山之民物皆易而為衣冠禮義之鄉。余忝言官，當為陳之於上，俾史臣書之，將以為天下後世道；豈但今日山川景物之勝而已哉！姑書之，以記歲月。
　　息思亭說
　　郭汝霖
　　琉球天使館，自門布入正堂三間；自正堂引至書房三間，余處於東、李君處於西。房之後再三間，官舍輩處之。兩旁翼以廊房各六間，門書、輿皁寓焉。暑月蘊隆，促促數步內；琉之人為余弗安也，卜後垣空地，砌土瓦茅豎柱而亭之，余又扁曰「息思」。
　　夫人情，久相離則思。余馳驅上命，何敢言思！然舍桑梓、涉波濤，遠君親、旅外國，而鴻賓雁弟、玉樹芝蘭，數月各天，寥寥音問；余安能不用情哉！昔謝太傅，江海人豪；中年與親知別數日，作惡；余嘗寤嘆其懷。陽明子曰：『七情之發，過處為多』。余又惡夫情之過而惡也。斯亭之登，願少息焉，圖書在前、琴瑟在御，以吟以詠、以弦以歌；庶幾造化者游，而忘其身之在異鄉矣。
　　灑露堂說
　　蕭崇業
　　余奉命中山，入天使館；堂故有扁，弗稱。居無何，余集夷諸大夫、長史，問曰：『而學詩乎？唐人云：「海東萬里灑扶桑」；此意在懷遠，誠足風也。余欲堂以「灑露」名，可乎』？諸大夫、長史請曰：『願聞其指』！
　　余譬之曰：『夫雨露者，天澤之潤者也。人君贊化以子民，何所不澤！以是知君與天也，其皆宰生物之機者乎；顧物有不同，而篤材因焉。大為豫章、女貞、庄椿、王桃、小為椒蘭、桂艾、繁荂、弱卉之屬，靡不渥雨露，欣欣向榮也。殆猶之四極八埏，凡綺疆窮里、星羅棋布之邦，亦靡不承澤仰流，喁喁然日待命於君也。然各有幸、不幸焉：物或不幸，而齧蠹、枯槁，小之為好事者剝落其英；大遻斤斧，斬刈於樵人師匠之手。又或產於陰崖幽谷之中，蔽曦曜而亡睹；於是天之澤有時乎窮。其幸而不齧蠹、不枯槁，又不為樵師好事者所傷，即雖產於陰崖幽谷之中，而枝幹扶疏，稍稍潛滋暗長，以竊窺夫曦曜，則天亦不為之靳。今夫琉球僻居斥鹵外，一旦延頸舉踵，稱臣受約束；我皇祖嘉其丹款，制以間一載貢，乃愈益虛而嘔喻煦育之。惟恐其齧蠹、枯槁而弗茂，是以大字小者也，命之曰「培植之露」。然遵王道必由海；而海最險，萬一長於水而不安於水，如魚龍牙吻何！皇祖念之，輒徙閩人善操舟者數家，籍子孫與俱往來，令無若樵師好事之手所傷；是扶顛持危者也，命之曰「長養之露」。習故朴以野，不知有聲名文物舊矣。乃「世及」之請，朝廷代遣使臣奉制詔冕服王之，其寵融爛焉。振於殊俗，則雖產於陰崖幽谷之中，而與近日月之末光者無畏；是用夏變夷者也，命之曰「覆冒之露」。夫琉球，蕞爾彈丸國耳，其才地無所比數。茲能奮擢曶爽以自耀於熹明，小足以增華益艷，俾觀者奪目而眩心；大足以被廣陵、隱結駟，而一國耆老、臣庶往往獲有所芘藾，而不至於不可以蔭：莫非我列聖皇上湛湛湑湑之澤也。取「灑露」以名堂，豈不宜哉』！
　　於是諸大夫、長史拜，稽首曰：『走也悉草鄙之人，第日濡聖化而不知耳。唯公繹其說而辱名之，其自王以下敢忘天子之大德』！
　　灑露堂記
　　謝杰
　　灑露堂者何？夷天使館之堂也。灑露者何？諫議蕭使公所以名斯堂也。堂何以灑露名？雨露扶桑，繹唐人之風也。
　　自夷之有是堂，故弗扁；即扁，弗稱其名。比使公至，始得名，名又稱。邦人悅，以告不佞。不佞曰：『偉哉！諫議公之名斯堂也』！君道猶天然；乃天之澤莫大於雨露，雨露一濡，槁者蘇、仆者起、勾者萌者達，何神奇也！顧蓼蕭露湑、杞棘露湛、菅茅露微，露葭則霜、露草則瀼、露薤則晞。若彼殊者何以故？因材而篤，親所為地者也，然皆非其至也。惟南有木，其名曰桑，樛枝扶蘇隱芘；其所藾者，三百里根蟠輪囷，余億萬石大椿、冥靈、商丘之木莫敢望焉。露零其上者，皜若練、滑若脂，津津乎若河赤烏天雞待其膏以餐者，八百斛。嘻！異哉！有神木者，有天漿，彼固有以受之也。琉球為國，僻界萬濤中，汗史不前着；帝弗臣、王弗賓、歷代弗能馴；稽所為地，亦微乎微者。迨入皇朝，憬然內屬，其言曰：『風不鳴條、雨不破塊、海不揚波』。意者，中國有聖人乎！包茅竹箭，願齒東藩為聖人氓。貢既入，一再歲又輒至，不疏不數，如是以為常；即越裳之雉，弗奇於此矣。高皇帝嘉其誼，析圭儋爵，王之中山；與之盟曰：『東海為帶，南山若礪；國以永存，爰及苗裔』。嗣後值大封拜，則組練樓船絡繹海上，復給操舟之士三十餘家；即日南之車，弗劬於此矣。迄於今皇，聖德明懋，震於古始。會夷有「世及」之請，乃命餘二臣循故事以行。太史授辭、秩宗典祀，袍則麟錦視三公、鞓則犀金視四岳、寶則圭玉視宗藩；杼軸之章分於內帑，貢篚之毳來自殊方。即朝鮮之胙，弗榮於此矣。荷斯三者，澤厥邦家為露也，不既多乎！乃若迓續天休，莫之夭閼；培厥輪囷、宏厥芘藾，俾與扶南之桑並芳，不為葭茅所竊笑，則惟王之休、諸大夫之力也，余何知焉！
　　諫議公以名進士起家，讀中秘書，擢居諫省。銜命而東，展釆錯事，不顏違於咫尺，無色變於風濤；正禮卻金，變夷之夏。推其意，不浣穢濁而清明之不已。將雨露者，誰得似君哉！不佞幸在事，敢為贅一喙若此。
　　使琉球錄序
　　陳侃
　　皇明德化誕敷，際天所覆，聲教咸暨。琉球越在海表，世奉正朔唯謹。每易代，航章乞封，則遣近臣將事。嘉靖壬辰，世子尚清以嗣國請；皇上仁覆無外，聿修舊章。時侃待罪左省，俾充正使往，而以行人高君副之。
　　銜命南下，歷詢往跡；則自成化己亥清父真襲封時，距今五十餘禩，獻亡文逸，倀倀莫知所之。考「一統志」、「星槎勝覽」等書登載互異，罔可據依。乃甲午仲夏，解纜閩江，賴天子威靈、海若效順，再旬達其國，宣詔敕、錫章服如儀。尚清率國人稽首，踴躍歡呼，稱職貢匪懈。已事遄返，十月朔還閩，可以卜日齋沐而見上矣。惟前輩使外國，率有紀錄或賦詠，非以炫詞華也。窮荒絕裔，亦造物者之所陶鎔；而風聲曠邈，品藻弗及。若道途之險易、山川之怪奇、風俗之媺惡、人物之丑好，以至昆蟲草木之變、安居和味宜服利用備器之不齊，非特探奇好事者所欲知；而使事之周爰咨諏，自不可少也。因與高君日紀聞見，凡道途山川風俗人物之實、起居日用飲食之細，皆得諸耳目之所親究；乃知舊存紀載，殆郢書燕說之類。志其略、辨其異，此錄之所以不容已也。
　　君子之飽，道腴者或寓目焉；其大烹之筵，薦以海錯，庶幾一下筋乎！不然，言之無文、行之不遠，覆瓿之具爾。若繼今使者取以為擿埴索塗之助，容可乎！
　　嘉靖甲午陽月望日，四明陳侃書於閩之長春堂。
　　重刻使琉球錄敘
　　郭汝霖
　　「使琉球錄」者，錄自陳、高二公始也。琉球歸化聖朝，前此嘗有使矣，而弗錄焉；遺也。遺則後將何述！滄溟萬里，不無望洋之嘆焉。此錄之所以作也。二公之心，仁哉！
　　嘉靖戊午，世子尚元乞封，於是上命汝霖與李君際春往。首訪是錄，如獲梯航。解舟潞河，漳人鄭教授者來，語余渡海事；余出錄詢之，曰：『得矣而未盡也』。暨入福城，造船、用人，惟錄是據。間詢舊行故老，一二弗協；豈時變不相沿乎？將作之竣事之餘，二公前所行者，或未逮也。且事屬渾淪，要實未核。余是年值海警淹遲，船更再造，人亦數新；視之前役頗詳。然其發端，則有錄資益弘多；而又懼其久且漫或遂遺也，後之使者將傷今而罪我矣！舟旋之日，因類編之。首以詔敕，尊君命也；次以使事、禮儀，述宏綱也；次以造船、用人、敬神，見緊要也；次以群書質異——山川、風俗、貢物並藝文、題奏而夷字終焉，具始末、備稽考也。嗚呼！後之使者，一舉目而星槎海濤，燦然如指諸掌矣。若夫登之天府備史苑稽查，則二公先之；愚何敢再瀆！
　　航海賦
　　蕭崇業
　　句町痴人奉命中山之役，戒艘於閩。有鏡機子，儼然造曰：『蓋聞寧俞竭力事主，艱險不避，人謂之愚；汲黯數好直諫，難惑以非，史稱其戇。吾觀若貌愉而和、行通而愨，匪愚匪戇，何故名痴？豈有說耶』？痴人良久不言，乃莞爾而笑曰：『仆鄙野之人，僻陋無心；胡敢當二賢也！顧即之時事、驗乎物情，名亦有自來矣。且夫乘人斗捷，智者相傾；而任理直前，則愚之所以優於械也。隨俗脂韋，謏者相和；而秉德持閒，則戇之所以不為佞也。茲者，徼寵靈以航異域，其孰敢違！彼訿訿者，避猶桎梏；萌萌者，但若康莊。詭蔓飾隙，遠脫冥翔；見幾之作，我則未遑！是以觀者訝其辨之不早，眾故譏其痴而無量耳』。鏡機子爽然自失曰：『若可謂安義命，而篤於自守者也。痴盍足病哉！「書」云：「若濟巨川，用汝作舟楫」；又獨不聞犯斗之奇耶？第今時世日益澆已，顧安所得楂也者而乘之！若惟單精畢力以造萬斛之舟，意者其有濟乎』！
　　於是痴人唯唯；遂命工師求大木，程之以有司、督之以當路。閱彼閩山■〈石累〉佹，黝■〈雨上儵下〉萷蔘輪囷；連抱葰矗夭蟜，閜珂蔚若鄧林。彌皋欐阜，蔭谷蟠岑；攢郁叢駢，朗晝旴暝：尊磊磊其上覆，森落落而刺云爾。其考制掄材，凌巒超壑；移兵走檄，滌藪摧嶨。松樟采於劍之津，鐵力貿於嶺之表。鉅不厭修，細罔遺小。是斷是遷，載堅載好。凡既備矣，大工斯肇。於是覽「易」爻，思象旨；儀工倕，法虞姁。考日力之程，較費務之紀；問軼事於故游，鳩黎人以經始。離朱督繩，班輸削墨。殊裁潤之時宜，概度稽於往牒；定豐約以執中，酌文質以立則。雕土豈效之務相，窾木用擴乎古哲；為梁遠陋夫絳襜，涉川無取於瑤楫。扛■〈穩，舟代禾〉參桅，交篐合櫐。穴牖梯艙，副柁重底；飛廬翟室，望之如宇。其上則有彤宮鏤像，漅櫨華欀；旋函綺櫝，睿制瓊章。錫衣命服，皮弁纁裳；玄冠盭綬，玉佩鏘鏘。犀金麟紫，芾舄斯皇。繁繐冰紈，緯羅束帛；連煙之文，獨繭之色。凡夫取竭天產、發輸人跡，為九賦之所斂、九式之所節者，是用傳宣乎「會極」之門，遠頒乎來王之國。其次則有文椸莞蒻，毛席毾■〈登毛〉；瓶缶匕匙，壽光水器。蘭膏朱火，賁燭金羊；炊釜篋緘，彝卣屏面。甂甌陶素，裛繡編連；鹽酪豉薪，唾壺獸子。綢槓絳縿，組帷流蘇；蒨旆颷悠以容裔，羽旌騷殺其紛如。材官畜用，利械兼儲；修鍜延鏦，銛戈刺殳；佛即鳥嘴，暘夷勃廬。大屈之弓，綦衛之矢；溪子之弩，越女之劍。龜蛇之旐，鳥隼之旟；軍容翼翼，豫戒不虞。若乃弘舸巨艦，非常可模。抗指南之暐曄，崇五樓之崢嶸；運貨狄共鼓之巧，使盡變化乎其中。是故外闊內虛，大人度也；陽行陰翕，方壺境也；畫鷁琢雲，等威異也；虬螭蜿蜿，橈櫓擊也！鷹瞵梟瞷，力士從也；嶠崒峰攢，棨戟列也；鳶翔鶻逸，麾蓋張也；蔽天翳日，帆揚而縵移也；流霞掣電，銀黃飾而赭漆光也；震霆轟輦，鉦音革響也；舞鸞律鸑、韻烏部蛙，鈞天角牴、繽紛錯集者，殊倆薄伎，散襟期也。若乃推驗天文，審測風日；星翳卜算，羽祝庖丁。匠氏縫工，調人司救；象胥掌訝，篆鏤丹青。與夫吳歈蔡謳，阮嘯孫唫；曹詩劉飲，秋奕嵇琴。陶泓毛穎，陳玄楮生：儼然數客，述古刪今。以至解難之丸，杯肘之射；棘猿之術，雕龍之英：靡不廣詢博取，競爽攄能爾。其大雖謝於馳馬，制實邁於釆菱；庶幾御長風以利往，責千里於寸陰。乃若梁麗晉舶，越舼蜀舲；沙棠木蘭之稱，青翰三翼之名：方斯蔑矣。
　　於是遴長年、齊三老，命先期以諏辰，輒開舟而出塢。士庶佇眙，觀者如堵；冠裳雜沓，紛餞於祖。導魚須，負矢弩；會候亭，循舊矩。割■鱻，羞燔脯；酌醴酬觴，鳴金伐鼓。揮絲競肉，移宮換羽。歡溢廝輿，禮殷客主。仆馬幅湊，譬風行雨。散澩■〈犭翏〉於，南台之滸爾。乃揖讓辭筵，慷慨升車；祀天妃於廣石，初縱葦於梅花。臨萬頃之■〈氵膠〉■〈艹渴〉，杳莫窺其津涯；覘五兩以為表，指六合而為家：仗皇威之遠庇，托靈胥而自誇。遂竦節而結旅，忽輕舉以征遐；高宇澹乎其若寂，大塊恬然其不嘩。映流光以霽色，照落景而俱嘉。窮區沒渚而不見，萬里藏岸其何遮！泓澳信難測之於蠡，淼茫無足語之於蛙爾！乃順■〈風韋■〈氵義〉〉鼓帆，凌波驟舳；不行而罔不至，不疾而靡不速。冏然若翔雲絕嶺之翼，倏乎如馳隙遺風之足。陋登仙以矜榮，儗乘楂而彷佛：此非海外之壯遊、人世之奇矚也耶！若乃陽侯磅磕以跳沫，天吳激礡而鼓濤；飛澇■〈氵哨〉■〈氵口再〉以相淈，洪瀾匒匒而互淆。轉天輪而頹戾，回地軸而爭撓。駊騀錯乎嵩衡抗嵷，磢錯乎雷澍叫號。濦濦浤浤，則星河似覆；潎潎濞濞，則日月如搖。篙工於是乎謹柁，楫師於是乎弛綃。當此之際，末可如何！雖馮虛以御風兮，境非赤壁；縱遺世而獨立兮，心異東坡。有時乎竦懾戰怖，無日乎爽曠婆娑。怳千態以萬狀，怵談笑而起戈；須臾久於年歲，瞬息慮乎風波。有車馬行，公無渡河。由斯以譚，則知郭景純之所賦者，特泊泊之見，未習夫江漢之委輸也；木玄虛之所云者，乃想象之言，猶未睹夫灝溔之實際也。故嘗嗟徐衍之負石，怪精衛之塞溟；壯荊飛擒蛟而成氣，賢夏禹視龍其弗驚！若乃陳茂拔劍，事偶然耳；海童邀路，其誰忘情！夫是以仰舟中主敬之程子，悟遇風思過之管寧。坐而待旦，動與懼並；行無轍跡，止無所憑。鬱鬱墨墨兮眾心惙惙，搖搖悝悝兮我頭岑岑。
　　逡巡數日，乃始達於其境。於是世子遣文武之臣，駕雕輅，驂驌驦；坐組甲，建旗常。扈烏號，翹干將。羽騎飛蕤，金戈耀鋩。魋結左言之渠，鏤膺鑽發之行。驫飍驚捷，舞蹈趨蹌。前驅騁路，盱眸自旁。睹漢官之上儀，咸囅咍以振踴；慶千載之嘉會，愈色澤而神竦。亦有靡聞不來，無見而拱；周環羅列，盤辟舉踵。於是盛禮興樂，供帳設乎皇華之庭；夙戒具而贊典，紛呼嵩以祝齡。僸侏■離，於焉俱集；四夷迭奏，昭德之馨爾。其尚之以金章，加之以元服；戴纚垂纓，拖綏鳴玉。變左衽之陋風，襲中華之芳躅。御纂組於公庭，告先公於祠屋。追養之禮殫，受終之儀肅。齊虎拜於部夷，稱霞觴於宗族。然後捧綸章，留琳牘；奎翰輝煌，寶書霅煜爾。乃稽首頓首揚言曰：『明明天子，萬壽無疆者也』！於是命膳夫以大饗，爰致敬於使臣；滌濯孔嘉，禮儀振振。載之以醪酤，設之以豆豋；豐之以饔餼，介之以芳芬。館舍之所問候，緝御之所頻仍；佳勝之所賞玩，筐篚之所錯陳。淹藻景於二時，篤鄰好而常新；卻褭，之厚饋，堅不辱於遠人爾。
　　其鉅典既畢，涉冬始歸。瀇滉浮空，旋亦如之；傷心極目，褢望窘拘。風帷兮寒削，月帳兮淒嚴；驀玄英兮換節，迅金素兮迎年。狂瀾回兮漸以遠，駕飛■〈舟乞〉兮俄還。安危值於所遇，變幻殊乎目前；而出坎履順，殆有鼓歡聲而振天者矣。
　　緬惟鄉之所謂神蕊形茹、股弁背芒，惴惴然而莫知所營者，果虛邪、實邪？抑虛者，舟邪；實者，我邪？誰虛誰實，誰我誰舟！蓋譬猶空中之態、夢中之境，物物皆游，物物皆觀耳。彼有認水為海、認陸為岸，乃至認我為我，卒相角遂而不已者，得無障乎！於是閩之耆老、士大夫、縉紳先生之徒，罔不掀顏慰勞，深喜其獲終王命，以為邦國重也。
　　是時，鏡機子亦在賀中；顧獨出席盱衡而詰曰：『猗歟，偉哉！痴人固能蹈海哉！昔者子路喜桴海之從，聖人抑其好勇；廣德執乘船之諫，賢主嘉其直言。禍福所倚，幾希之間；此招賈之文，誦者悚焉！若倖免於風波之危而克如期以竣事也，詎非有相之道歟！第嘗聞之，識治體者，在修文德以服遠；尊中國者，不割齊民以附夷。茲緣蕞爾之小邦，而乃奉先人遺體；冀幸魚龍之牙吻，徒取彼重蒙：竊惑焉』！痴人憮然有間，曰：『客故習夫谹議乎？倘若所諭，適足以明其闇於全，而掇乎瑣膠拘譾之忌，而未睹其恢恢者矣！何則？忘九隩之藩屏而不以邊陲為襟帶者，乃曲士之井也；偷持祿之苟安而齷齪以避險崎者，非達人之所壯觀也。古之帝王，陋偏據而規小、恆宅中而圖大；掩略八極，靡國弗營。既尊居乎神州之卓犖，尤勤騖於鳥獸之外氓。北出名師，南馳信使；輶車朱軒絡繹不絕，樓船戈舫紛沓旁午。然皆弗克遺顯號於後世、傳土地於子孫！方今聖明在宥，威德房皇；九域密如，四封不聳。遼絕之黨、冠帶之倫樂貢效贄者，蓋以億計。琉球沾濡浸潤，歷年滋多；其奮濯泥滓，比埒箕子之邦。豈與夫烏滸狼■〈月荒〉、屠婆縛婦，奇肱反膝之酋、交脛長臂之種可同年而語哉！客倘願聞若說，請為左右揚摧而陳之！夫琉球者，上古所不能化，秦、漢所不能從。考之四隈，則大荒之外；測其封界，則閩、粵之東。遠望蓬桑，則曜靈晰逸，蜃霧晦蒙；琴高影響而化幻，犢配綽約以昌容。旁睇島夷，則朝鮮綱絡，越裳蔓引；渤泥迢遞以乖閡，蘇祿牢羅以互亙。其苑囿，則傀峰幽嶼，秀起特出；嵯峨降屈，中州所慕。其草木，則石帆、鳳尾，紫絳綸組；抗莖敷萼，布濩皋甊丘。其魚，則有吞舟吐浪，擁劍琵琶；蜂目豺口，狸斑雉驅：奇形殊類，胡可勝圖！其蟲獸，則雄螭■〈廠外贔內〉鰲，王珧海月；繡螺綺貝，土肉石華：詭桀出錄，瓖異無書。其禽鳥，則爰居避風，大鵬垂天；英眸縹翠，瀑瀵灑珠：往來喧聒，集若霞鋪。其宮室，則木無雕鎪，土僅白盛；重闈連闋，去泰去甚。「歡會」作門，「漏刻」聽政；殿曰「奉神」，名義斯正。乃設官僚，授之以柄：察度司刑，耳目司問。王親是崇，亦有賜姓；通事、長史，爰以將命。范茫群醜，此焉則勝；海濱之風，茲亦等競。是故賦仿井田，歷遵正朔。橫盜無斬關之慘，墨吏免椎膚之虐。攘雞何有於軻書，捕蛇不聞於柳說：則閭閻樂業，有餘嬉也。醇醲馴致，憲度漸陳。教亦崇乎釋氏，詩頗效乎唐人；羨聲名而遣學，精奕數而絕倫。歲時無須乎視草，髑髏豈聚於王城：則傳志綿邈，自覆瓿也。物貢所產，器貢刀、錫；胡椒、蘇木，硫黃、怪石；降香、棹子，豈苞重驛。望日而趨，間載而至：則尉佗倨傲，不足雲也。邇者東鯷即序，西傾順軌；交南懷化，漠北跂指。織路駢衢，梯山楫水。獻名琛於殊鄰，出瑰琰於冥壘。糞積壤崇，此麇赴坌舉；而稱臣入侍之輩，相與充斥乎藁街之邸。天子於是弘王者之無外，撫胡、越之一家。命鞮鞻以掌音，設韎任之舞曲；以娛五戎之君，以睦八荒之狄。駕長策於曶爽，廣博施於疏逖；常武輯嘽嘽之旅，小戎埋轔轔之跡。三五為之跨蹍，八九為之韜軼。禎符之所偉兆，鴻鉅之所舄奕：合在於此矣。然則琉球雖遠，豈其得而棄之！四牡雖勞，又惡可以已之！且夫兼容並包者，英辟之宏略也；布德宣譽者，臣子之急務也。故漢皇馳域外之議，博望不辭勩於月氐；隋帝采殊方之俗，朱寬久銜使于海國。值斯之動，農夫輟耰，紅女寢機；士馬創吮鋌而瘢耆、老弱傷嚴鏃而蹂踐，遐氓為之震竦。黔首蒙被其難，而邪行橫作；侵犯邊境者，猶不可殫紀。矧朝廷純茂，夷夏熙恬；游原於邇狹，泳沫於迥闊。寰海之外，有不喁喁響慕中國者，則鮫人竊■〈強，口代弓〉之為士，而不稱引帝德。如之何，其不叫呼於芸夫！且仆以泛剽之弱干，荷郅隆之倬典。方謂無異螳蜋之臂；客奈何獨以宗元之招賈者，戄戄然相恐也？已事而盤幸無談虎哉』！於是，鏡機子柔氣汗辭而謝曰：『斯事體大，固膚淺所不能備也』！降階捧手，欲讓而行。痴人曰：『復位，仆授而以航海之詩。其辭曰：於皇帝德，暨四方兮；中山請命，厥惟常兮。天子曰俞，爾宜王兮。錫以弁冕，黼及裳兮；赫赫詔敕，使臣將兮。布帆無恙，神所襄兮。一人有慶，率土康兮；本支百世，熾而昌兮』。
　　蕭宗業曰：余慨中原文獻之盛，志郡國者非絺章縟釆，弗克列於詞藝之林矣；抑何難也！琉球逖陋寡文，原鮮屬綴；求其掞蔚飛芳欲幾曩代之佳筆，不可得也。間有振藻緒於寥廓者，乃一時使臣攬物會心、窮奇標概，有所感而文生於情雲耳。然又落落弗多見，見輒收之以備參考。故余鄙俚，謝雕之作亦濫得以災木焉。於戲！篇翰鈎玄，即名家必預乎只目；否則，遺而桂薪珠米之際，急熾眉者每無擇於糲荊，勢使然也。文固有遇、不遇哉！
　　·夷語（附）
　　天文門：天，甸尼。日，飛陸。月，都急。風，嗑濟。雲，姑木。雷，刊眉。雨，嗑乜。雪，由旗。星，波世。霜，失母。雹，科立。霧，氣力。露，禿有。電，波得那。霞，噶嗑尼。起風，嗑濟福祿沽。天陰，甸尼奴姑木的。天晴，甸尼奴法立的。下雨，嗑乜福祿。下雪，由旗福祿。明日，阿者。昨日，乞奴。風雹，嗑濟科立。
　　地理門：地，只尼。海，吾乜。江，密乃度。河，嗑哇。土，足止。山，牙馬奴。水，民足。冰，谷亦里。路，密集。石，依石。井，依嗑喇。牆，拿別。城，繞。泥，乜祿。沙，是那。灰，活各力。橋，扒只。磚，牙及亦石。瓦，嗑哇喇。岸，倭嗑。遠，它加撒。近，即加撒。長，拿嗑失。短，密失拿失。前，馬乜。後，吾失祿。左，分達里。右，民急里。上，吾乜。下，世莫。東，加失。西，尼失。南，未南米。北，乞大。
　　時令門：春，法祿。夏，拿都。秋，阿及。冬，由福。冷，辟牙撒。熱，嗑子撒。寒，辟角祿撒。暑，奴祿撒。陰，姑木的。陽，法立的，晝，皮祿。夜，由祿。早，速多。晚，約姑里的。時，吐急。氣，亦急。年，多失。節，些谷尼即。正月，燒哇的。二月，寧哇的。三月，撒哇的。四月，升哇的。五月，惡哇的。六月，祿谷哇的。七月，式的哇的。八月，法只哇的。九月，谷哇的。十月，柔哇的。十一月，失木都及。十二月，失哇思。
　　花木門：茶，札。花，法拿。米，穀米。樹，拿急。果，吾乜。松，馬足。柏，馬足拿急。竹，達急。吮筍，達急。棗，那都乜。草，谷撒。瓜，吾利。菜，菜。梅，吾乜。葉，尼。香，槁。蓮花，花孫法拿。龍眼，龍暗。荔枝，利是。甘蔗，翁急。楜椒，窟受。蘇木，司哇。
　　鳥獸門：龍，達都。虎，它喇。鹿，加目。馬，吾馬。獅，失失。牛，吾失。兔，吾撒急。熊，谷馬。象，喳。雞，土地。鵝，喈哪。豬，□哇。驢，仝。騾，仝。狗，亦奴。皮，嗑哇。鼠，聶。鶯，打答噶。魚，游。羊，匹托喳。蛇，密密。猴，撒祿。龜，嗑乜。雀，由門都里。鳳凰，呼窩。麒麟，其粦。孔雀，枯雀枯。獬豸，害宅。仙鶴，司祿。象牙，喳冷其。玳瑁，嗑乜那各。牛角，吾失祖奴。喜雀，孔加查思。鶴頂，它立奴谷只。
　　宮室門：門，郁。窗，牙。房，亦棄。樓，塔嗑牙。御路，密集。丹墀，密集。御橋，扒只。皇城，窟宿枯枯。館驛，館牙。瓦房，嗑喇亦棄牙。
　　器用門：盔，嗑塢吐。甲，幼羅衣。刀，嗑答拿。箭，牙。弓，由乜。弦，子奴。槍，牙立。桌，代。盤，扒執（一名桶盤）。盆，大■〈〈束刂〉〉。瓶，匹胡平。床，墮各。船，莆尼。椲，花時。舵，看失。櫓，羅。篷，賀。箸，麥匙。帶，文筆。畫，葉。書，佐詩。筆，忿嚏。字，開第。墨，司默。紙，堪批。硯，孫司利。鎖，插息。碗，麻佳里。屏峰，飄布。香爐，稿爐。花瓶，拋拿。香盒，福法各。倭扇，枉其。箱子，凱。酒鍾，撒嗑子急。茶鍾，茶麻佳里。棋子，戧其。玉帶，衣石乞各必。金鐘，孔加尼麻佳里。
　　人物門：皇帝，倭的每。王妃，倭男札喇。國王，倭王嗑吶屍。王子，倭奴鬱勃人夸。朝廷，倭每奴。大夫，大福。長史，丈司。使者，使臣。通事，通資。正使，申司。副使，付司。唐人，大刀那必周。師父，失農褒。和尚，褒子。父親，一更加烏牙。母親，倭男姑吾牙。兄，先札。弟，屋都。妻，同之。子，枯哇。女，烏男姑。琉球人，倭急拿必周。日本人，亞馬吐必周。朝貢使臣，嗑得那使者。大明帝王，大苗倭都每。琉球國王，倭急拿敖那。
　　人事門：跪，匹舍蠻資之。說，嗑答里。拜，排失之。興，屋起里。走，迫姑一其。行，亞立其。去，亦急。來，吃之。你，吾喇。我，瓦奴。有，阿力。無，妳。………（原書缺頁，脫三十詞）不好，哇祿撒。放下，由六屍。作揖，利十之。給賞，烏鴉沒谷古里。方物，木那哇。多少，亦加撒。言語，麼奴嗑答里。曉得，識達哇。不曉得，失藍。聖旨，由奴奴失。御前謝恩，惡牙密溫卜姑里。且慢走，慢的。上緊走，排姑亦急。上御路，惡牙密即約里。再叩頭，麻達嗑藍子其。
　　衣服門：緞，圖受里。紗，撒。羅，羅。紬，柔。絹，活見。布，木綿。綿布，奴奴木綿。夏布，拿都木綿。紵布，達急木綿。葛布，嗑布。彩緞，拋拿圖受里。改機，蓋乞。官絹，活見。倭絹，活見。西洋布，尼失木綿。靴，匹藍加，韈，乎韈子。鞋，皮夜。帽，冒。紗帽，沙冒。帶，文必。網巾，罔巾。員領，員領。衣服，豈奴。衫冷今。裙，嗑甲莓。褲，嗑甲馬。
　　飲食門：酒，撒其。茶，札。飯，汪班厄。菜，菜。果，刻納里。粉，由諾沽。面，皿其諾沽。肉，失失。魚，游。酒飯，撒其汪班尼。吃茶，札安急弟。吃飯，汪班尼安急弟。吃肉，失失安急弟。
　　身體門：頭，嗑藍子。耳，米米。眉，馬由。目，乜。口，窟之。牙，諾其。鼻，拋拿。手，剃。腳，匹奢。心，起模。身，度。發，嗑十藍其。須，品其。鬍子，胡品其。齒，扒。
　　珍寶門：金，孔加尼。銀，南者。銅，押里嗑尼。鐵，窟碌嗑尼。錫，石碌嗑尼。錢，惹尼。鈔，支尼。玉，依石。珠，撻馬。石，一實。瑪瑙，吾馬那達馬。珊瑚，牙馬那達馬。珍珠，撻馬。水晶，血子撻馬。玉石，撻馬一實。琥珀，它喇。犀角，吾失祖奴。硫黃，油哇。
　　數目門：一，的子。二，答子。三，膩子。四，由子。五，一子孜。六，畝子。七，拿納子。八，鴉子。九，酷骨碌子。十，吐。十一，吐的子。十二，吐答子。十三，吐密子。十四，吐由子。十五，吐一子孜。十六，吐畝子。十七，吐拿納子。十八，吐鴉子。十九，吐酷骨碌子。二十，答子吐。一錢，一止買每。二錢，尼買每。三錢，山買每。四錢，申買每。五錢，吾買每。六錢，六穀買每。七錢，式止買每。八錢，法止買每。九錢，枯買每。一兩，就買每。十兩，撒姑每。一百兩，撒牙姑。一萬個，麻就吐失。千歲，森那。萬萬歲，麻由吐失。
　　通用門：看，密只。求討，答毛里。說話，麼奴嗑達里。知道，識之。不知道，失藍子。不敢，揚密撒。東西，加尼尼失。閒，漫圖押里。不閒，漫圖奈。說謊，由沽辣舍。實話，馬訟沽夷。不見，迷闌。快活，括其。辛苦，南及之。笑，瓦喇的。啼，那其。呌，院的。痛，一借沙。■〈疒恙〉，課沙。明早起身，阿者速圖拖枚榻支。
　　·夷字（附）
　　（圖表，故省略，詳細內容請參見版面文件）
　　夷國上下文移、往來書札，止寫此數字。凡音韻略相類者，即通用也。
　　蕭崇業曰：上古結繩而治，初無文字可考。迨蒼頡創為六書、史籀復作大篆，其蟲文鳥署之類，■〈遄，王代而〉■〈遄，王代而〉主於象形；而字聲、轉借，率由以出。原其意義，殆非苟作者。惜自分隸、行草、八體紛紛日改月易，世俗樂趨簡便，而古文不幾於廢乎！茲觀本國流傳字法，大抵紆曲蟠斜，與篆體略相放？。科耶？斗耶？象形者耶？至如謂魚為游、土為足止、玉為依石，知道為識之、不見為迷闌，蓋亦有意義可明矣；是惡得以嘍麗盡非之！
　　·皇華唱和詩（附）
　　餘二人居中山四閱月，輒有屬綴，皆與使事相關，非徒流連光景者比也。詩以時次，不論格雲。
　　梅花開洋
　　月吐青山倚艦樓，為馳王事渡仙舟；槎隨博望從今日，雨罷扶桑定晚秋。艙外雲飛星欲動，洋中濤起地俱浮；遙知天路行應遠，記得君平說鬥牛！（蕭崇業）
　　仙■〈山竒〉渡口水飛樓，十丈青蓮太乙舟；風笛數聲江閣暮，梅花五月海門秋。天高北極星辰轉，地坼南溟日夜浮。此去若過烏鵲渚，好將消息問牽牛。（謝杰）
　　過東沙山
　　出使殊方水國遙，東沙入望翠如髫；欲從日域開金詔，非為天台訪石橋。海色晴疑雲外雨，濤聲聽似樂中韶。丈夫意氣籠霄漢，何必區區戒弄潮！（蕭崇業）
　　一線峨眉入望嬌，芙蓉雙黛削岧嶢；看從日際晴如晝，失卻風前翠轉遙。碧落無垠波接漢，滄浪有信月隨潮；探奇不用燃犀照，海怪年來已盡銷。（謝杰）
　　迎熏歌
　　琉球入海針為路，孤舟去去南風渡；驀然東折不可行，石尤之風反南征。波濤洶湧高百丈，湍流橫蹙噴舟上；陽侯激怒勢欲傾，銀屋飛來與船並。又如千駟奔躞蹀，萬斛雄舸邈一葉；四圍冥昧灝無邊，晝夜茫茫混大圓。狂澇喧豗紛不止，雷震碧空差可擬；轉天搖日蛟螭藏，三峽回川那足方！舟人股弁靡所立，孱兒群呼抱相泣；使君危險總忘情，重視王命此身輕。「忠義」二字良獨守，泰山、鴻毛我何有！丈夫所貴意氣多，慷慨翻為浩浩歌。封姨一夜薰風正，大家拍手篙師兢。使君至此開心顏，航海難於上青天；腸斷征帆幾半月，何時得到中山國？（蕭崇業）
　　琉球東來海為路，乘風七日即得渡；石尤作祟未可行，翩翩彩鷁翻南征。樓船去水高尋丈，水花飛薄樓船上；突然下涌船底平，船高直與牙檣並。船穩如山勁如鐵，簸弄中流如一葉；瀑布飛來萬縷鮮，玻瓈碾碎亂珠圓。銀山雪屋紛紛起，錢塘之潮那足擬！鯤鵬飛躍蛟龍翔，廣陵之濤何敢方！天吳九首作人立，舟中弱豎駭欲泣！使君持節了不驚，君命為重身為輕。平生忠信知無負，風波顛危我何有！憑誰為語海波羅，臨流一賦迎熏歌；歌聲夜徹群靈聽，明朝一箬華風競。（謝杰）
　　見山謠
　　水國迢迢幾萬里，天涯浩浩無窮已；封舟一去淼何之？更憶島中山可指。少女倏忽反東風，四方易位晦朦朧；柁工迷路隨波逐，海客無謀任轉蓬。平嘉嶺已踰，雞籠嶼安在？花瓶隱不浮，釣魚沉翠黛。洪濤白浪如夢中，長年、三老虛相待。武夷盤九曲，八閩峰鈎連；鐵障與鰲頂，巉岩不可攀。青山盈睫不用一錢買，滄海之山何太艱！魂飛思山處，目斷望山時；精衛費木石，安得愚公移！舟人日日頻指點，謂雲是山還復疑；驀看波前鴨頭綠，邈然太倉一粒粟。須臾突起喜欲狂，譬若遷喬出空谷。有山海可渡，見山舟可行；開醅使君飲，操觚使君吟。如此風波俱度外，祗有蒼蒼解我心！（蕭崇業）
　　船中惜水勝惜漿，洋中見山如見娘。槽間汲水不盈尺，七日看山迷黛色；長年、三老陰自憐，使君不語心悄然。今朝隱隱波前起，萬碧叢中着黑子；舟人指點信復疑，稍看如發又如眉。風帆去去迅於箭，蒼翠須臾應可辨；滿船色喜渾欲狂，娘爾何來天一方！七閩連山千百里，處處相看不知喜。（謝杰）
　　三龍吟
　　我駕樓船壯心目，海洋白浪如銀屋；手持灑露紫泥書，赫赫威靈清水族。七日泛長流，三龍突出遊；伏暉匿景天地暗，噴沫涌珠煙霧幽。三行氣噓白，萬丈虹森列；呼吸風雷不可當，篙工、舟子面無血。豎兒勿惴懾，使君且從容；紛紛航海者，聽我掀髯歌三龍。暴螭懼陳茂，潛蛟沒周處；丈夫視龍猶蝘蜓，玉節在船何敢阻！我寶雙龍劍，一雄還一雌；結佩上長安，意氣誰與媲！提攜白日橫四海，無乃神物會有時。天王御九有，鯨波息已久；況復金函詔，百神咸護守。三龍接翼巧相期，得非來朝惟恐後！世間詭異難盡知，海中變幻何太奇！泥蟠天飛固其理，聖作物睹乃如此。使君解龍意，粉牌朱書字；龍悉使君示，須臾形漸避。麾除群怪如驅羊，呵禁不祥走無地。疊閣俄興霖雨機，三老始成舟楫事。舟楫霖雨總一時，詔指中山望不迷；龍行雨散雲霞止，人人都在光天裡。（蕭崇業）
　　九五龍飛利見時，雙星行部臨東夷；手持黃紙盤龍字，照入滄波光陸離。波底蛟龍驚欲奮，扶搖何獨鯤鵬運！重譯未知天使來，波靈已識龍顏近。一龍哭起巽之東，欲起未起雲冥濛；蒼涎涌作三天塔，白氣噓成千丈虹。二龍接翼臨單卯，濤頭欲現黃金爪；回首三龍在艮隅，水族相期何太巧！霧滃瀾翻勢轉殊，怒濤如失頷下珠；匿伏景光成變幻，混茫天地入虛無。舟師面面無人色，此物向來勢何棘！一吸能空萬斛舟，孤槎詎抗三龍力！使君自苦還自疑，靈物何應嫁禍奇？金函開詔龍來集，此意就中知者誰！倉卒傳呼走衙吏，牌上朱書兩行字：「知龍來意貰龍朝，深藏毋令舟人悸」！牌發斯須龍漸消，似來欲往勢可招；如虹白氣隨風散，帶雪蒼涎逐浪飄。滿船更生驚復喜，群來問我何能爾？君王神聖萬靈馴，來為斯來止為止；來時欲朝咫尺威，止處尤占威不違。煩君更作葛陂杖，護我天涯星使歸！（謝杰）
　　祭王漫賦（有引）
　　故事，迎諭祭龍亭至，世子第出廟立候，於義未安；因讓之，乃拜。蓋前此所無者，志為例。
　　二使遙臨草色芳，晴雲繞繞閣穹蒼；殊方召對聞天語，緋服新披接御香。露灑扶桑情漫切，槎登瀛海路偏長；控津四望流千頃，環郭群峰水一方。壓渚樓台高欲墮，夾堤松竹郁成行。干旌迓日榮東土，鼓角凌空入大荒。節惠貽名恩自渥，悼先有典禮宜庄！片言感悟從輿論，五拜雍容伏道旁。鴛鷺鳴珂迎鳳輦，貔貅拂劍護龍章。牲牢奠處悲風起，楮幣焚時白晝黃。祠廟陰深人已去，弓裘業紹世彌昌！鴻基遠鎮鯨波國，麟彩光搖薜荔牆。闕望北辰儀肅肅，嵩呼三壽舞蹡蹡。小部笙鏞陳不作，外庭客主酌初嘗；飛花落席銀題暗，晚照當軒羽騎茫。半下祥烏棲暝樹，左言夷稚擁歸韁。皇仁浩蕩包藩服，獨此冠裳擬漢、唐。（蕭崇業）
　　誰灑扶桑露，相將到薜蘿！西原分氣色，東海沐恩波。鶴久乘雲去，龍初捧日過；玉堂太史筆，金馬使臣珂。典出尚方異，儀同藩邸過。二牢崇漢祀，三爵酹周醝；楮幣方相燎，鉦鐃鼓吹歌。費詞非聚訟，故事定傳訛；咫尺瞻天近，尋常如禮何！一言能轉悟，五拜不須訶。義可因心起，詩奚徒誦多！主威與臣節，九鼎重峨峨。（謝杰）
　　封王篇（有引）
　　天使館，離王城十餘里；襲封之日，始得入焉。因以周覽邑里、咨訪民風，非漫遊也。感賦。
　　設險環山海，巍峨百二城；王居何壯麗，水國邈無垠！王居水國跨溟渤，檀洞三山奠荒服；洪瀾疊影出鮫宮，白浪排空橫地軸。板殿陰岑覆翳林，茅檐窈窕雄民屋。崎途石砌向城隈，篳戶蓬門野徑開；旁竇斜通漁父浦，交衢直指梵王台。閭里詩書南冑入，傳家禮樂自天來。矯首不違顏尺咫，制詔及今褒太史；我朝貢賦國千餘，未必承恩皆如此。大姓賜閩人，陪臣盡戚里；閩人戚里世咸休，輔轂犬牙相角犄。銅雀春深無二喬，綺帳樓空謝豪侈。冠裳秩秩稱大宗，炊膏饌鼎待鳴鐘；葆蓋雕鞍珠絡馬，銀題堊閣錦盤龍。笙簫鼓吹夷歌競，犀鞓麟彩介圭搢；一時文物振殊方，鏘金拖玉王侯盛。疏爵王侯多近臣，樓船照耀海之漘；鸞節經過時燕喜，天涯傾蓋每留賓。承筐抒悃愫，投轄爭酬酤；瞑入朱城白日暮，霞飛絳旆紅塵度。百味寫芳鐏，九微燈欲陳；王門非復張公子，灞陵誰禁李將軍！斷岩十里松風勁，野岸孤村蘿月靜。禮成大典使星回，負弩呼燎喧似雷；髻兒攜手紛馳騖，蠻婦倉皇採薪路。君不見，漢官威儀驚野老，中國聲名外國慕？（蕭崇業）
　　進王城冊封，周覽國俗，感成二十二韻
　　叢岡蜿蜒逐波洄，別是乾坤一劫灰；桑土幾從滄海變，藩封仍寄白雲隈。市無寶藏三家聚，城不金湯百雉開；登望四周皆渤澥，幅■〈巾員〉十舍半崔嵬。王居板代琉球瓦，梵剎山為般若台；文獻未能征杞、宋，菁華誰得似鄒、枚？湼盤僅解波羅蜜，曲譜惟吹鷃濫堆。日近扶南偏易暖，天高薊北若為媒。越棠朝貢千年在，當寧恩光一道來；象緯早占滄水使，樓船高駕豫章材。槎飛五月鯤鵬運，詔捧三秋鸞鳳毸；函里絲綸將雨露，階前干羽淨氛埃。赤旒弁綴星文爛，白玉圭傳雪色皚。犀束帶圍窺海怪，麟團袍錦學宮裁。虞廷獸舞瞻京闕，周陛鑾聲徹上台。小隊笙歌蠻部樂，大庭宴會內家醅。花飛杏苑靈鼉急，梅落梨園玉笛催。河朔未開十日飲，主賓先酢萬年杯。風瓢葆蓋龍蛇動，暝入罘罳鳥雀豗。夷旅韜鈐饒劍戟，漢官儀羽象雲雷。禮成人散黃昏後，椎髻爭看天使回。（謝杰）
　　王致詞清辨，雖其臣素通漢語者不能過；口占一絕
　　鸞詔新頒世襲芳，卿雲團蓋護穹蒼；夷王不作侏禽語，萬歲聲聲祝聖唐！（蕭崇業）
　　殿中旗影動魚須，佩玉鏘鏘向陛趨；自是堯天多壽祉，侏禽猶解作嵩呼。（謝杰）
　　王至使館（有引）
　　故事，二使凡數赴王城，王堇瀕行一答。余謂祭、封禮畢，王不拜，即燕不往。渠知餘二人有督過意，輒先枉謝，躬致請啟；蓋曠典也，喜述。
　　轔轔車馬出郊闉，十里風塵訪使人；為答朱輶臨鰈域，先勞丹轂駐江濱。腰圍犀玉驚龍怪，袍鏤麟金詫島民。折節下賢夷盛事，不同南越傲王臣。（蕭崇業）
　　七星冠佩五雲■〈方肖〉，投轄風期傾蓋交；駟馬欲來姝者子，雙旌先枉浚之郊。壺觴薄采中山■〈艹敕〉，帶礪長分上國茅。宴罷高堂歸去晚，月華初照刺桐梢。（謝杰）
　　述志，兼諭夷中君長
　　一時舉動萬年規，暮夜辭金適所宜；欲吐經綸酬主願，豈將溫飽負心期！明經私淑三千教，壯志輕驅十萬師；義利慾嚴儒者事，清風何必使人知！（蕭崇業）
　　歧路何須嘆噞巇，齊門竽瑟未深悲！天如有意生山甫，世豈無人是子期！鯤鬣自應晞碣石，鳳毛終不飲塘陂；尉陀莫致兼金贈，暮夜猶當畏四知。（謝杰）
　　郄金行
　　宴罷中山贈數金，居夷那變四知心；義利源頭須慎獨，豈緣故事輒相尋！金函開詔使殊方，韡韡皇華眾所望；薏苡恐招犀玉謗，賂金媿入陸生裝！帝子重色貯金屋，我易麟趾貿書讀；但願明經勝滿籯，可憐豪富悲金谷！白晝攖金何太迷，黃金絡馬遭傾覆；金丸最惡韓嫣侈，婦賢且解遺金辱。君不見：燕王好客築金台，高士掉首去不回？天生李材必有用，期散千金還復來？又不見：鮑叔讓金交誼篤，仲翁問金樂宗族；不疑償金同舍子，幼安鋤金如草木；祖榮一錢猶為多，清獻琴鶴良自足；趙軌飲水范甑塵，羊續懸魚苗留犢？余誠不能比德於數者，區區竊慕古人之芳躅。（蕭崇業）
　　夷中一宴一酬金，使君不改初來心；還君酬金盡君爵，為君翻作「郄金吟」。丈夫書中金為屋，少小賣金買書讀；一朝通籍入金閨，姓名時附泥金牘。金函捧詔來扶桑，並趨金殿辭君王；腰間白玉金魚佩，袍上蒼麟金縷光。歸裝何用金為賂，有金不售長門賦；此身自許雙南金，懷金（下有缺頁）……。（謝杰）
　　〔失題〕（因上有缺頁，或不止缺一首）
　　探奇同諫史，挈榼過東禪；潮近花皆雨，亭空草盡玄。慧光圓佛日，梵樂出人天。興盡且歸去，留題與記年。（？）
　　東光寺待月不至，冒雨歸
　　待月僧敲戶，臨流影射堂；雲橫燈易暗，雨過席生涼。綠野通佳氣，青山澹曙光；高情留晚興，取醉亦何妨！（蕭崇業）
　　攜觴聊待月，邂逅遠公堂；坐對海門近，吟堪山雨涼。空華輪桂魄，法藏放蟾光；即此嬋娟在，沾衣故不妨。（謝杰）
　　中秋燕集
　　王孫開宴護丹紗，一部歌鐘助故家；酒注金鐏光透綠，詩成繡口筆生花。輝輝野日明雕節，瑟瑟江風送晚槎；自是清秋堪遠矚，棲烏半下斗橫斜。（蕭崇業）
　　海國杓回秋氣嘉，雙軺同過左賢家；空門土淨金為地，桂闕天高玉作花。引白觴分靈兔藥，飛紅標奪木龍艖；江甊十里歸來晚，譙漏聲聲月未斜。（謝杰）
　　海月詠
　　桂魄明如水，寒香夜更飄；鷺飛霜護羽，兔逸雪侵毫。台迥光先滿，窗低影乍逃；霧沉天宇靜，外戶杵聲高。
　　最愛嬋娟好，呼童酒數沽；僧歸看僻徑，鳥宿辨高株。靜女迎風瘦，仙姬對景娛；時時太清內，不欲一塵污。
　　夜色橫空霽，珠胎裛露光；浮暉凝綺席，漏彩上宮妝。豪士逢知己，愁人堪斷腸！舉頭頻睇望，猶自在他鄉。
　　潭淨明逾冷，秋深夜望舒；螢流窺縵小，雁過入林疏。魄皎窗生白，輪盈鏡不如；良宵三五盛，萬國借光余。（蕭崇業）
　　何處疑霜雪，秋溟顥氣高！蓬山鰲矯首，桂窟兔驚毫。晴射潛蛟運，明翻水怪逃；仙瀛知不遠，長照燭龍膏。
　　靈弦俄入望，海色轉堪娛；初魄魚驚釣，圓華鮫弄珠。光攤金琥珀，影掛碧珊瑚；今夜水晶殿，龍湫貯玉壺。
　　玉姊秋來媚，盈盈水一方；嬌傾江國色，淡倍海門妝。員嶠安明鏡，重溟濯素裳；波光涵夜碧，疑是搗玄霜。
　　三島煙波靜，雲間跂望舒；空華澄覺水，圓景注歸墟。晦朔滄桑外，升沉潮汐余；流光誰解賦，希逸木玄虛。（謝杰）
　　水亭觀龍舟
　　叢林搖翳山森綠，一鑒陂塘寒玉；官家清俊眾兒郎，簪花縛錦盛妝束。刳木為舟酷似龍，三舟百人還不足；口吐菱歌手擊鼓，衡行馳縱爭相勖。矮矮茅亭綺燕開，炯炯雙星結駟來；波影拂霞明石砌，江光如練舄珠胎。矞靄卿雲棲斷樹，霏暉慧日邕仙酤；金龍倏忽出參差，並撐頭角池中觸。桂楫蘭橈遞往來，宛然萬頃蛟螭浴。嵐煙揚覆遙蔽虧，沙岸微茫細雨隨；即兮欲渡雨那畏，意氣昂昂真可貴！菱歌聲斷續，羯鼓頻催促；落葉舞涼風，銜杯賦金谷。詩成酒酩夷部陳，僸侏不緘梨園曲。君不見：福城王都督，廣筵留大賓，豐廚引上餗？五月五日榕江邊，滿地龍舟飛霅煜。銀牌一面重一錢，紅布半疋尺四六；銀牌、紅布紛紛標，高綰彩竿人競逐。健兒覓利起貪心，解衣沒水不顧身。荷亭亭下足如蟻，西湖湖上頭如齒；尺布絲銀能幾何？丈夫落魄不如此。往事隔年華，光陰詎太速！感今追昔情惘然，海角天涯同習俗。人心有機關，白水有波瀾；人比波瀾尤反覆，勸君且進尊前醁！（蕭崇業）
　　古堤青青祗樹綠，十畝橫塘破寒玉；梨棠小楫回清風，官舍兒郎巧妝束。鮫綃細綰羅衣輕，鳳縷斜飛宮線促；茅亭小集雙星來，盡日歡娛歡未足。般師運斤刳靈木，五色祥煙駕初旭；就中突出三金龍，瑞光炯炯臨溪浴。須臾日昏山雨微，頭角嵯岈紛斗觸。標錦飛紅羯鼓催，二十五郎歌斷續；商聲顥氣遏流雲，依稀譜卻梨園曲。去年五月行未行，西湖曾記王都督？菱歌桂楫如在耳，天涯處處同風俗。為君憐戀翻自憐，青草磯頭幾回矚！世事於今多畫龍，相逢且進杯中醁！（謝杰）
　　膳亭口占（六言）
　　一種煙霞勝地，滿堂香火空王；月色沙邊漁浦，鐘聲夜半僧房。
　　雉羹、麟脯未遇，侯鯖、雕飯得嘗；平原督郵退舍，青州從事傳觴。（蕭崇業）
　　絲管一番樂府，丹青幾幅空王；流水、飛花、石竇，竹籬、茅舍、山房。
　　廣廈八珍未列，內家一箸先嘗；衎衎古來籩實，纖纖宮樣豆觴。（謝杰）
　　九日游東壽寺
　　重陽登古剎，路入野人家；萬里故園迥，窮秋幽嶼嘉。僧衣裁短薜，夷醞酌黃花；笑語同為樂，誰知海一涯！（蕭崇業）
　　登高重九日，同過象王家；門對碧山小，林余芳樹嘉。青萸團貝葉，黃菊逗曇花；取醉知何意，鄉園海一涯。（謝杰）
　　謾興
　　種種繁霜點鬢毛，二山蹤跡付風騷；日無衙吏呈官簿，時有夷王過濁醪。北雁不傳天外字，晴霞空映海中濤；學非聞道徒懷槧，作賦羞稱紙價高！（蕭崇業）
　　即事
　　碧海青山白石磯，天涯生事未應微；愁邊題詠數行草，夢裡家山幾度歸。入饌江魚聊得得，忘機海鶴故依依；閒來睡上高春日，起傍東窗發自晞。（謝杰）

　　●使琉球錄夏子陽
　　自序
　　〔詔敕〕
　　諭祭文
　　諭祭祈海神文
　　諭祭報海神文
　　歷朝使琉球姓氏考
　　琉球過海圖
　　使琉球錄卷上
　　使琉球錄卷下

　　●自序
　　皇上御歷之二十八年，琉球中山王世子尚寧奏請襲封；時蓋嗣位一紀矣。初以關白侵擾，海上戒嚴，故乞封稍緩；而會前閩撫臣代稱「世子奉正朔、守封疆，關酋不能脅」，天子嘉其恭順，數下禮臣議所使。題覆至再，最後從世子請，仍遣文臣二人往如令甲。於是，子陽以兵科右給事中充正使，而行人則王君士禎副之。癸卯三月，陛辭；入閩，治舟以行。凡三年，工始告竣；遂以丙午仲夏泛海。抵中山，諏吉冊封。畢事而旋，報命且有日；乃采■〈遄，王代而〉使所紀，綜以時變、質以周咨，稍修飾之以為錄。錄成，余宜有序。蓋余於是役而益仰我皇上之明聖也。
　　先是，余等在閩，苦使舟不獲就。適有訛言倭將為使事梗者，閩中二台臣慮損國威，欲請更成命。余謂奉命而出，海外具瞻；奈何「不信」示之，而使妄窺吾怯，其損國威更甚！疏上，天子主余議，趣守臣速為具舟毋掩！朝命已復飭毖內地不得陰通島夷，生戎心；比使事往返，卒恃無虞。嗟乎！向非廟謨雄斷、明見萬里，則海上之舟幾為道旁舍；余等躑躅進退，且貽秦、越者嗤矣！余又追憶疇昔關酋犯順，蹂躪我朝鮮，一時掖垣典戎之臣率馳驅視師，倥傯無寧晷。琉球距日本咫尺爾，朝鮮失，則琉球亦難獨存；我東南之地，且與夷逼，前所訛言將亦可為隱慮！賴國家赫聲濯靈，倭奴遁跡，平壤敉寧。以故中山一彈丸區，戴天所覆，世世奉冠帶，稱為東海波臣；即余承乏兵垣，亦憑藉寵靈，萬里作使，不以武飭而以文綏，大異疇昔馳驅倥傯狀。遭際明盛，何幸如之！頃余駐中山時，倭舶卒至；余為約束從役，謹持天朝大體。倭卒斂戢不敢肆，至有避道竊觀，嘖嘖漢官威儀；已復從使館願謁稽首而去，余甚異焉！夫琉球，不大於朝鮮也；中山世子，未變於曩日也。嗣位之初，倭為擾；受封之會，倭為艷。此其故，不在倭、不在琉球，而在我國家耳。夫惟天子恩威並暢、制馭得宜，即犬羊猶然帖服。安知海外殊域漸被聲教而嚮慕文明，不以中山為前茅！而余列交戟下，且終藉國家無事之福，以佇觀重譯來王之盛；則斯役也，以昭明主、以表清時、以征■〈谷宏〉化，亦載筆之一快也。故諸具錄中者不敘，而敘余所快睹者歷歷如此。語有之：「天子有道，守在四夷」；是惟今日哉！
　　萬曆三十四年十二月，欽差兵科右給事中、今升工科都給事中玉山夏子陽謹序。

　　●〔詔敕〕
　　奉天承運皇帝詔曰：朕恭承天命，誕受多方，爰暨海隅，罔不率俾；聲教所訖，慶賚惟同。爾琉球國僻處東南，世修職貢。自我皇祖稱為禮義之邦，國王尚永祗襲王封，恪遵侯度；倏焉薨逝，良惻朕心！其世子寧，賢足長人，才能馭眾；間關請命，恭順有加。念其國統攸歸、人心胥屬，宜膺寵渥，固我藩籬。特遣正使兵科右給事中夏子陽、副使行人司行人王士禎齎詔往封為琉球國中山王，仍賜以皮弁冠服等物。凡國中官僚、耆舊尚其殫忠輔導、協力匡襄，堅事上之小心，鞏承先之大業；永綏海國、共享昇平，惟爾君臣亦世世永孚於休。故茲詔示，咸使聞知。
　　萬曆三十一年（鈐「皇帝之寶」印）三月初三日。
　　皇帝敕諭琉球國故中山王尚永世子尚寧：惟爾上世以來，建邦海外，代膺封爵，長固藩維。爾父永恪守王章，小心祗畏，忠誠茂着，稱我優嘉；遽至長終，良深悼惻！爾為豖嗣，無忝象賢；既允群臣，宜崇位號。特遣正使兵科右給事中夏子陽、副使行人司行人王士禎齎敕諭封爾為琉球國中山王，並賜爾及妃冠服、彩幣等物。爾宜益虔侯度，克紹先猷；保乂人民，奠安境土：庶幾恢朕有截之化，抑亦貽爾無疆之休。欽哉！故諭。
　　頒賜國王冠服等物，紗帽一頂（展角全）、金廂犀束帶一條、常服羅一套、大紅織金胸背麒麟圓領一件、青褡■〈衤蒦〉一件、綠貼里一件、皮弁冠一副、七旒皁縐紗皮弁冠一頂（旒珠金事件全），玉圭一枝（袋全）、五章絹地紗皮弁服一套、大紅素皮弁服一件、素白中單一件、纁色素前後裳一件、纁色素蔽膝一件（玉鈎全）、纁色妝花錦綬一件、（金鈎玉玎璫全）、紅白素大帶一條、大紅素紵絲舄一雙（襪全）、丹礬紅平羅銷金夾包袱四條，紵絲二疋（黑綠花一疋、深青素一疋）、羅二疋（黑綠一疋、青素一疋）、白氁絲布十疋；妃，紵絲二疋（黑綠花一疋、深青素一疋）、羅二疋（黑綠一疋、青素一疋）、白氁絲布十疋。萬曆三十一年（鈐「廣運之寶」印）三月初三日。

　　●諭祭文
　　維萬曆三十四年（歲次丙午）□月□□朔□□日，皇帝遣正使兵科右給事中夏子陽、副使行人司行人王士禎諭祭於琉球國王尚永曰：惟爾奠服東陬，作藩海國；歸誠無貳，修貢以時。爵士世膺，忠勤夙着；久聞逝世，嘗軫朕懷！嘉爾嗣之象賢，宜恤恩之遠霈。特頒諭祭，尚克歆承！
　　祭品：牛一隻、豬一口、羊一羫、饅頭五分，粉湯五分、蜂糖糕一盤、象眼糕一盤、高頂茶食一盤、響糖五個、酥餅酥■〈飠定〉各四個、纏碗五個、降真香一炷、燭一對（重一斤）、焚祝紙一百張、酒二瓶。

　　●諭祭祈海神文
　　皇帝遣正使兵科右給事中夏子陽、副使行人司行人王士禎諭祭廣石廟海神曰：茲者，遣使琉球，道經海上；風濤呵護，允賴神庥！爰當啟行，虔申祀禱；惟神鑒佑，用俾無虞！謹告。

　　●諭祭報海神文
　　皇帝遣正使兵科右給事中夏子陽、副使行人司行人王士禎諭祭廣石廟海神曰：曩者，遣使琉球，往來海上；式憑靈貺，波濤不驚。今茲言旋，用告成事；虔申祭謝，神其鑒歆！謹告。

　　●歷朝使琉球姓氏考
　　宣德三年，欽差內監柴山、副使阮（舊錄失查其名）敕封國王尚巴志（請封自巴志始；父思紹，系追封）。
　　正統八年，欽差正使給事中俞忭、副使行人劉遜敕封國王尚忠。
　　正統十三年，欽差正使給事中陳傅、副使行人萬祥敕封國王尚思達。
　　景泰三年，欽差正使給事中陳謨、副使行人董守宏敕封國王尚金福。
　　景泰七年，欽差正使給事中李秉彝、副使行人劉儉敕封國王尚泰久。
　　天順七年，欽差正使給事中潘榮（漳州府龍溪縣人）、副使行人蔡哲敕封國王尚德。
　　成化八年，欽差正使給事中官榮、副使行人韓文敕封國王尚圓（長子尚宣威傳位一年逝，未及請封）。
　　成化十五年，欽差正使給事中董旻、副使行人司副張祥敕封國王尚真。
　　嘉靖十三年（甲午），欽差正使給事中陳侃（浙江鄞縣人）、副使行人高澄（順天府固安縣人）敕封國王尚清（前此「使錄」俱無所考，刻之自陳、高二君始。事具載於後）。
　　嘉靖四十年（辛酉），欽差正使吏科左給事中郭汝霖（江西永豐人——吉安之永）、副使行人李際春（河南杞縣人）敕封國王尚元。
　　萬曆七年（己卯），欽差正使戶科左給事中蕭崇業（雲南臨安衛籍，應天府上元縣人）、副使行人謝杰（福建長樂縣人）敕封國王尚永。
　　萬曆三十四年（丙午），欽差正使兵科右給事中夏子陽（江西廣信府玉山縣人）、副使行人王士禎（山東兗州府泗水縣人）敕封國王尚寧。

　　●琉球過海圖
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　（圖表，故省略，詳細內容請參見版面文件）
　　夏子陽曰：海何以圖？志道所由也。彼且為無涯，吾亦與之為無涯；而欲以尺幅盡之，不幾蠡測乎？姑以寫其似而已。夫之琉球者，獨異諸島，晝夜淼茫，無可依泊，廑廑恃一指南耳。其取向於寸針與取證於尺幅，二而一者也。遠而望之，而稍有隆然、蒼然者，曰：是某嶼、某山也；或日一見、或間日再見，見則欣然喜、不則戚，恐迷於所往也。按圖而索、計更而程，乘長風破萬里浪，忽忽焉舍筏而登岸矣。夫不出戶知萬里，即恃有斯圖也夫。

　　●使琉球錄卷上
　　兵科右給事中玉山夏子陽編
　　行人司行人泗水王士禎同編
　　題奏
　　使事紀
　　禮儀
　　造舟
　　用人
　　敬神
　　·題奏
　　禮部為循職效忠，條陳奉使事宜，以隆大典事。
　　儀制清吏司案呈，奉本部送禮科抄出兵科等衙門署科事給事中等官洪瞻祖等題前事等因；奉聖旨：『該部知道。欽此』。欽遵抄出到部，送司案呈到部。看得兵科等衙門給事中等官洪瞻祖等為領差琉球開款具疏，大都謹慎將事之意。內除探倭一節事關兵科，已經議覆外，其例應本部題覆者四：一、請留詔敕。屬國之所以請封者，惟藉此以為世寶；使臣恭齎以往，俟該國請留誠懇，應照累朝故事，聽許其留：示以天朝褒錫殊恩，堅其向化之志。一、祈報海神。按昔年航海，有報無祈；今科臣議增祭一壇。蓋身涉險途，禮可義起。合無於臨行之日，聽其請敕二通：一祈於起行之初，一報於回還之後。憑藉天子寵靈，百神效職；量增一祭，於禮非過也。一、責成造船人員。夫萬里水道，非一葦可航；則督造者，誠不可不慎。科臣既經條議，容臣等移咨福建撫、按擇賢能有司監造；其官屬、工匠，一併隨行。同舟則同命，而復有以疏略塞責者必不然矣。一、議處從行人員。都司所撥指揮及醫卜人等，選帶自有成規。其官兵四百名，往例雖嘗減半；今科臣思患豫防，並應足額，選用壯丁習諳海道者防護。若支銷錢糧，布政司嚴行稽核；回日，使臣會同撫、按題知，則冒破自杜矣。蓋諭朝廷大一統，固不忍拒小國之情；而為使臣慮萬全，亦當思正大國之體。所請諸事，皆合允行。伏乞聖明裁定等因。
　　萬曆三十年三月十六日，本部尚書兼翰林院學士馮琦等具題。十八日，奉聖旨：『依議行。欽此』。
　　欽差兵科等衙門右給事中等官臣夏子陽等謹題：為循舊典、效愚忠，敬陳奉使事宜，以隆君命、以重國體事。
　　竊照琉球國王，介在東海之表，世為荒服之臣；嗣位已十五年，請封方在前歲。荷蒙皇上俯念屬國之敬共，率循累朝之彝典，乃從禮官之請，命臣充補正使，同臣士禎齎詔敕以往。臣拜命知榮，撫躬增媿。竊念臣子陽猥以愚庸，謬叨侍從。虛糜廩祿，曾無補袞之功；濫役遠夷，益切負山之懼。蓋歷觀使職，主於宣上德而壯國威。故或以言論風采，而聳外國之聽聞；或以節義忠誠，而起殊域之敬畏。此其人，皆夙抱真才，確持勁節；是以使軺所至，足以增國家於九鼎之重，而益堅外夷慕義之誠。臣等何人，獲與於斯！故自聞命以來，夙夜凜凜，何敢一日而忘祗慎！惟是事不避難，人臣之義；行己有恥，使職之先。臣等其敢不益矢精白之心，愈篤砥礪之節；期於不辱君命，庶幾無曠厥官！至於過海事宜，着之舊典者，已經前使臣洪瞻祖照例條陳，奉有成命；地方諸臣必能同心體悉，共以國體、王命為重，協謀宣力，期於允濟；臣無庸再贅。但臣既膺新命，例得條陳。請除「議留詔敕」，俟其懇請虔切，應聽請留；「祈報海神」，應撰敕二道，同福建布政司官於廣石海神廟舉祭二壇，一祈一報：已經該部覆奉欽依，無容別議外。有事體未盡，應參酌時宜、稍稍損益者，謹開列上請；伏乞敕下該部再加詳議，令臣等得遵照施行，庶事有持循，而於使職亦可以少盡矣。
　　一、責成有司。夫航海之役，乘長風行萬里浪，則一舟之所關係，誠非細矣。故采木必須良材，造作必須良工，督造必須良有司；誠慎之也。往時委官督造，不肖者往往視為奇貨而肆為侵漁。其稍知飭勵者，又或希節省之虛名，而不究利濟之實用；冀速成以圖完事，而不務堅固以慎萬全：此皆由於利害不相關，以致督造不如法耳。前後使臣目擊心怵，懲鑒往事，皆議欲精選賢能府佐一員、有才略志節者或同知通判等，委以監督造船之任；而又副以廉干指揮二員，使之朝夕協贊。俟船成日，官屬、工匠一併同行；則同舟同命，自當謀出萬全：已經前使臣條列，禮部覆奉欽依，無容複議。但臣等萬里銜命，固臣子奉職之常；而效勞員役與之同涉大海、履此至險，若不稍加優異以示酬勞，似非所以激勸人心而使之樂趨也。合無請乞於府佐則優以竣事升遷，指揮則優以咨部敘用；與夫船中一切總理、分管之流系往例所有者，果能效有勞績，聽臣一體並敘，酌量示酬：則奉公趨事者，均樂有異數之恩，庶人心競勸而事可必其有濟矣。然臣猶有說焉：國家凡有差遣，如監兌、恤刑、典試之類，未嘗不與之操柄，所以重王命而肅人心也。以故法可施行，而事無齟齬。今臣奉使海外異國，所以效勞王事，非自為汗漫遊也。節約謙慎，臣等固自有行己法度。然在閩首尾竣事，動經三、四年之久，始之以采木、繼之以造船、終之以擇人，與夫一切物用，皆取辦於有司。而有司以事不相關，漫不加意；地方當事者，或又以膜外悠悠視之：則如一體奉公之義何！聞己卯之使，甚為當事者所齟齬。雖中間賴有善調停者，庶幾幸而獲濟；然其費唇吻而分秦、越，則亦甚矣。合無請乞申飭地方撫、按官以王事、國體為念，同心共濟，毋分彼此。其郡邑有司事相干涉采木造船、取用工匠及伙長舵工人役之類經其奉行者，事竣之日，聽臣分別賢否，揭薦吏部；其或闒茸怠玩、苟且塞責、營私侵漁或至曠時誤事者，聽臣徑行參論，重加降出，以為有司不職之戒。至于海中或有寇鈔警急，沿海將吏有隱匿不報者，並行究處：庶幾法行而有聯屬之勢、事立而無怠誤之虞矣。伏乞聖裁！
　　一、議處人從。夫遠涉異國，閱歷半載；其間氣候異宜、風土異尚，故凡飲食、物用、弓矢、器械之類，與夫駕船、執舵、觀星、占風、聽水、察土，以及醫卜、技藝之流，皆例得備帶。蓋王命所關，不得不慎重其事如此也。查得往時前項人從，皆有日用供給；而供給所出，皆取之編派錢糧。其應備人數，固不得減少以致缺乏；其或冗雜可已者，亦不得多帶以滋煩費。此在閩中藩司皆有舊籍可按，臣等宜查照省約。至於所用指揮官二員及護送軍四百名，皆熟于海道者；先因海防寧靖，減半用之。方今浙、直、閩、廣處處寇鈔，則似不得不仍其舊數；且得選鋒壯丁，可資捍禦：已經前使臣條議，禮部覆奉欽依，無容議矣。但查船中最要，莫如伙長、舵工、阿班等役。往例取之海澄縣，而應募者率非慣熟精練之人，則以募資微而人不樂應；或豪猾通海者，私而庇之。所在有司亦視為故事，而不加精求耳。今後宜慎加咨訪，籍名豫報，毋令通海豪猾得以藏匿。至於給資召募，亦宜優給從厚，使其樂趨；還日，並給冠帶榮之：庶幾慣海者可得為用，而不至於臨時求索之艱矣。他如熟之溫、台海道，則宜選之梅花所、定海所軍；熟於漳、泉海道，則宜選之鎮東萬安所軍。醫卜各帶二名，則取之所便。天文生一名，往時取之南京；近聞彼實不諳海上風候，不若總就閩中擇之可也。此外，或有題請所不及，但系前途合用，如名色把總、省祭官之流為舊時所有者，容臣等從福建布政司酌量取行。大抵什物取其精堅，人役取其熟練；皆貴精、不貴多，期於應用足備任使而已。母徒徇人皮面，濫帶貪殘冗雜、不堪使令之輩，以糜官帑、以擾外藩。總待還日行令布政司將帶過人員、用過錢糧、造過器物等項逐一核實造冊，臣等會同撫、按題知，庶費用有所稽考、錢糧不至於冒濫矣。伏乞聖裁！
　　奉聖旨：『禮部知道』。
　　禮部一本：為循舊典、效愚忠，敬陳奉使事宜，以隆君命、以重國體事。
　　該本部題：儀制清吏司案呈，奉本部送禮科抄出兵科等衙門右給事中等官夏子陽等題前事等因；奉聖旨：『該部知道。欽此』。欽遵抄出到部，送司案呈到部。看得敕使渡海事宜，先經科臣洪瞻祖等具題，本部覆奉欽依，通行去後。今該科臣夏子陽等復行條奏，尤加詳慎；俱於使事有裨。相應如議參酌開列上請，伏候聖明裁定，臣等通行各該衙門一體遵奉施行。
　　計開：
　　一、責成有司。前件，臣等看得督造船隻既選委府佐一員，復副以指揮二員，官屬、工匠一併同行；逮及竣事，府佐優以升遷、指揮優以敘用，與夫船中總理、分管之流果能效有勞績，一併酌敘示酬，則人心樂趨，誠得激勸之道。若郡邑有司奉行采木造船、取用工匠舟師之類，或有怠玩侵漁以致曠時誤事者，聽使臣參奏處治；沿海將吏如遇海洋警息重大，一體報知，不得隱匿；至使臣銜命將事，撫、按、司、道正賴協心共濟，豈宜秦、越以誤使事：俱當依擬申飭。再照萬曆四年止以造船指揮二員並充護送，而府佐覆免從行；蓋府佐系臨民之官，不惟職役難以擅離，而雜之各役則不堪、夷於使臣則非體。第得廉能之吏用心督造舟楫堅牢，其同行與否，仍聽使臣與撫、按官臨時斟酌。伏乞聖裁！
　　一、議處人役。前件，臣等看得船中合用伙長、舵工、阿班等役，須令該縣選取慣熟諳練之人；其募資宜從優厚，回時擇其班頭有勞者量給冠帶。如有豪猾私庇及有司漫不加意者，聽使臣會同撫、按官查究。又如熟于海道者，或取之梅花、定海軍，或取之鎮東、萬安軍，又或取之琉球夷梢；醫卜各二名，取之所便；天文生一名不用南京，取之於閩；名色把總、省祭官之流，以備委用；強壯武藝之夫，以資禦侮：俱聽於該布政司精選應用。啟行之日，布政司將帶過人員、用過錢糧、造過器械，一面核實造報撫、按，一面造冊報部，俟事竣會本題知。再照護送人役，例四百名；而萬曆四年題覆，止用其半。今海氛未靖，已經題准全用。是在查照舊規，臨時伸縮。不得拘限名額，以圖節省；亦不得徇情濫收，以滋擾費。使臣再議及此，深得奉使絕域之體：俱當依擬申飭。伏乞聖裁；
　　奉聖旨：『依擬行。詔敕在船，着差去官用心安奉。合行事宜，該撫、按悉心料理；有違玩的，科臣參奏來。欽此』。
　　欽差兵科等衙門右給事中等官臣夏子陽等謹題：為屬國信不可爽，使臣義當有終；謹瀝悃誠，懇乞聖明允堅成命，以慰遠夷、以光封典事。
　　竊惟帝王之馭夷也，有不可攜之大信；人臣之奉職也，有不可辭之大義。蓋事不避難，固臣子職分當為）；信以懷遠，尤中國綏柔宏略。執此而論，則知今日琉球之封、使臣之遣，有不可輕議改者；伏祈皇上試垂聽焉。先是，琉球國中山王世子尚寧請封襲位，蒙皇上不遣武臣，照舊仍差文官。蓋念琉球之臣節不替，先朝之故典當循；一以慰遠人祈望之心，一以崇四夷觀瞻之體：德意蓋甚盛也。時科臣當應命而往者，為兵科給事中洪瞻祖。比偶值浙江撫臣劉元霖海上捕獲夷船，審有琉夷、倭夷並在獲中，疑其陽順陰逆；禮部題奉聖旨：『琉球冊封，着洪瞻祖、王士禎去。既盤獲夷船聲息未定，有關國體；還着遵前旨，待該國質審回奏、海寇寧息無警，方渡海行禮。欽此』。維時之所憂者在海警，故使臣洪瞻祖條議疏中，亦頗及之。迨洪瞻祖以丁父憂去，臣乃叨轉兵垣；禮部題奉欽依，以臣補充正使。臣感激天恩，惟恐不克稱任使是懼。時從倉場尚書謝杰講求使事要領，蓋傑乃己卯使琉球者；因知此差之難，非特海上風濤之患，而且有地方玩視之苦。維時臣之所憂，惟在地方之不以王事為重。故臣具疏條議，獨以責成地方及撫、按同心為惓惓；而海警稀聞，臣時固已略之。蒙下部議覆，欽奉聖旨：『依擬行。詔敕在船，着差去官用心安奉。合行事宜，該撫、按悉心料理；有違玩的，科臣參奏來。欽此』。臣於是仰見皇上綏懷屬國盛心，又體念臣等遠使殊域至意。臣欣戴天恩，益增感激；誓圖報稱，頂踵俱忘。故自萬曆三十一年三月陛辭，八月抵家，即於十月驅車入閩。臣謂封事皆有相沿成規具在，地方自宜率循而行；且蒙天語嚴重如此，所司必且奉行惟謹。何意地方人情乖謬，紀法陵夷；用人者惟私賄是徇，謀用者惟溪壑是饜，恣睢者只憑血氣用事，比周者鮮知痛癢相關：事事掣肘，件件齟齬。時值撫、按缺人，臣欲言無所、欲行不得；困頓抑鬱，苦不可言。臣又念寄命於人，寧為含垢抑情忍受；惟時時仰屋竊嘆而已。及後半年，按臣方元彥至。臣往會之於邵武，為言其概，並移文知會之，始為臣催理；而狂逞者，猶且變亂黑白、顛倒是非，以簧鼓其間。迨後撫臣徐學聚升許為臣擔認催督，始稍稍事有次第。然事既耽誤於前，一時亦未能趣督於後；多臣等躬自料理，日夜拮据經營，任勞任怨，殫心力為之。入今歲來，木料漸集，船始就緒，工完七、八。但諸務猶未盡備，大桅尚未採得；臣憂惶無計，昨月移書撫臣，懇其懸賞購募。正在愁切，忽接按臣方元彥書，並以移會撫臣疏稿見示：謂濱海多事、警報頻仍，欲申先年撫臣許孚遠之議，仍請改遣武臣。臣一面移會撫臣，求其亟止前議；一面遣人馳書按臣，求其亟止前疏。不意按臣疏已從建寧先發，追之不及矣。此其心，雖慮海外夷情叵測，念明旨國體攸關，為是長慮卻顧，並為臣等及五百人私憂過計，心非有他。但念臣等身為使臣，義不避難；既已奉命而出，豈可畏難而止！且琉夷請封日久，跂望甚殷。前年，遣正議大夫金仕歷及夷梢二十人具咨來迎；去年六月，彼國進貢長史蔡朝信等回，臣已回咨的許以今年五月渡海行禮。及至九月，彼國又復遣都通事阮國等來迎。是臣等銜命至此，琉球固久已知之；即海上各國，亦莫不宣傳聞之。若一旦改議武臣，不但失信於屬國，無以慰其仰望之心；且恐示怯於外夷，亦非堂堂中國所為尊崇之體也。即或雲琉球與倭密邇，風傳稍有訛言；然倭自關酋斃後，未見狡焉啟疆。風傳浪語，或虛張者以惑聽視，未可知也；亦安足信而安足畏哉！臣等願奉命而往、完事而歸，庶上以報陛下任使之恩，下以慰屬國雲霓之望；遠以隆中國常尊之體，近以全使臣不辱之義。此則臣等當為職分，亦是臣等自盡職業；不然，始受命之謂何！終委棄而去之，曠官之罪，安所逃耶！然事不避難，臣之義也；同心相濟，地方之責也。今人心不古，世態愈漓：不但以卑凌尊，且欲以客事主；不但視同秦、越，甚至釀成冰炭。憸人簸弄，為毒已非小矣；而且愛憎徇情，盪無法紀。如曾問大辟、貪殘極惡指揮葉重光，於萬曆三十一年八月內鑽謀領銀三百五十兩采木，又於延平府領銀七十兩運木，又先於本年四月內謀領銀一百八十兩為廠塢募夫諸費。是先後共領封王錢糧銀六百餘兩，不為不多矣；采木經年，不為不久矣。乃竟侵入私囊，盡為乾沒；地方官竟不查問。及至去年七月，臣涓吉興工，竟無木來應用；惟臣設法催運，一松■〈穩，舟代禾〉到耳。又且隔年侵費廠塢諸銀，臨期則又塢廠未備、采木無木、募夫無夫。至苦臣等束手無策，只得再易吉期，行令各官代為出銀整理、設法選募海軍代夫應用；又不得已，行令權借河下商木應急，而商人又多藏匿，甚費區處。彼且借采木為奇貨，所過索過山、買休等銀。至捆詐寡婦、白騙民木，虎噬鴟張，無異寇攘；曾經童華、魏阿南等告證。此非侵官剝民、大誤封事，亟宜正法之尤者乎！乃至今猶然寬縱，上下推諉。此非有人焉為之彌縫，捍蔽其間；問官懷投鼠之忌、畏含沙之毒，何為若此！夫誤封事者無罪，人人爭效尤矣；凌使臣者見錄，人人望風旨矣。今日封事遲誤，船工迄今未成、物料迄今未備、大桅迄今未得，總皆由此。臣等孤臣耳，苦心已極！船不得成，豈能飛渡！況大桅乃一船司命，實臣等與四、五百人性命所關。「舊錄」所載：圍長尺寸，一以官尺為準；蓋恐人或以意短長之，不知海上安危所系耳。今空朽者，既無當於用；如式者，地方又多縱奸民鑿壞之。然則大桅安得，從天降、從地出？封船安得成，而使事又安得完局也！嗟嗟！使事至此，良亦苦矣。然苦在人情，而風濤未必若是之苦；苦在中華，而外國未必若是之苦：臣等又何懼而不往！伏乞敕下禮部複議上請，仍舊遣臣等將命渡海行禮，不必更議武臣，以滋作舍。仍乞天語申飭地方撫、按、司、道同心共濟，速采桅木，造船堅固；俾臣等速往速歸，涉險無虞，毋致久延傳聞外國，更生他釁：庶幾國典、使事兩有攸賴，而臣等亦可以無負厥職矣。至背違君命、齮齮使臣，致誤封事、貪險文武各官應當參論者，與夫忠勤任事、不避艱難、有功封事、應當敘錄者，總俟竣事，當為陛下陳之。伏乞聖慈照鑒，剛斷主持，封事幸甚！臣等幸甚！干冒天威，臣曷勝激切屏營候命之至。
　　欽差兵科等衙門右給事中等官臣夏子陽等謹題：為封船已備、使事可完，謹報渡海日期，以隆大典事。
　　臣等猥以一介草茅，荷蒙皇上任使，遣臣等奉詔敕往封琉球國中山王世子尚寧。臣等離遠闕廷，躑躅海濱；拮据封事，將及四載。臣子陽荷蒙皇上擢臣轉左，又蒙擢臣升工科都給事中；臣感激天恩，俱已焚香望闕叩謝訖。惟是臣身為羈旅，職在任使，無能諷議廟堂之上，少效獻替之忠；惟有馳驅王事，不避艱難，少畢使臣分義而已。
　　先是，因地方怠玩，人情齟齬；桅木未得，致誤去年行期。議者又因風傳訛言，欲議改遣武職；臣等以屬國信不可爽、使臣義當有終，上疏請行，並乞敕地方速采桅木以完盛典。台省諸臣咸是臣言，相繼疏請；荷蒙皇上明見萬里，主持剛斷，奉聖旨：『冊命已頒，使臣久出，無中止之理。禮部便行該省撫、按作速完造海艘，令差去二員渡海竣事，以彰大信；仍轉諭彼國，以後令其領封海上，着為定規。欽此』。臣等仰見皇上崇重國體，昭示大信，至明至斷；足以惕勵臣工、風示四夷矣。奉旨之日，臣等固額手稱慶，深竊自幸；而地方從此始敬共王事，留意采桅。
　　第前此官民兩樂其敗而惡其成，堪用巨木砍壞略盡；於是不得已議令取中空未甚者，更另取一木幫成之，以為大桅：此亦甚委曲遷就其間矣。而奈之何復有大田縣故縱而鑿毀者，則無法甚矣。臣據該縣及督造官覆驗申文，查果被其連次鑿毀；臣乃行手本移會撫、按二臣，中稱『看得封船大桅，乃航海要椇，數百人司命也，貴在全材；關係非細。前經購募訪報，幸有數處堪用；及移文知會，差役勘驗如式，已經封號。乃有司官故縱刁民阻抗，一鑿毀於政和縣張孫鑒等，而已倡其端；再砍鋸於安溪縣吳欽江等，而益肆其毒：遂致大桅無得，耽誤今年渡海，地方豈得辭責！近藩司行令建、延、泉、邵四府訪報，限以過季參罰；法非不善。奈何人情藐玩如故，僅取舊報空朽之木塞責而已；竟無有用心采報者。頃督造把總蘇道亨議取大田縣嶺柄中空且鑿之木，與彼所自訪後甲蕭子衙堅實之木，幫合作桅；姑取備用。此亦見事勢窮蹙，不得已為此遷就權宜之計，已非舊制與完策矣。何期地方勢豪復重加深鑿過半，且用火燒毀焦脆，以致不堪取用。看守謂何！該縣責將誰諉！且據該縣所申砍伐日期文內，亦為隱護不報。此明系縣官縱容誤害，陰設陽施；不然，豈有不畏院司而畏勢豪者！似此違玩，害將何極！有限之木，豈能供其無窮之毀乎！即今閩省府、縣咸欲齟齬封事，容保刁奸以希合取憐，誠為藉資得策。但本科、司欽奉使命，非自為汗漫遊也；義難中止，非船何濟！況今日困頓已極，遲誤已甚！若更縱容阻誤欲為禁錮之計，即使臣寡不敵眾，勢莫如何！而明年又不得渡海，此事如何結局？近奉新旨：「禮部便行該省撫、按作速完造海艘，令差去二員渡海竣事，以彰大信」。赫赫綸音，中外傳播；彼該縣寧獨不聞乎！合行移會。為此備用手本前去貴院，煩為查照提究，上緊採取施行』。於是撫、按始行提究，藩司並行提安溪縣豪民吳欽江等追究正法。蓋吳欽江等乃前年砍壞封號合式巨木，最為害事而可恨者；於是人心稍稍知有王事。而今所取用大桅，則偶聞得之汀州府寧化縣山中；議者據該縣申文，咸以為深阻艱難，而必不可出矣。時逼歲暮，撫臣又在杜門；臣等憂惶無計，亟懇求之。幸而撫臣行道勘驗，而延平府推官徐久德還報，得其不難之狀；入今歲正月，盡得其實，決計取用。雖尾圍稍小，未盡如式；幸有前蕭子衙一木可以幫之。次桅，則得之侯官縣天仙廟木，中空丈余；姑取裁用之。然此雖雲得之甚艱，運之則又甚易；據運官稱：上下山坂、涉歷險灘，運行如飛，若有神助。此皆仰藉皇上威福，山川百神奉職，故地效其靈、天助其順若此耳。從二月間桅木已即運至，三月已即安豎；今船已完備，汛期在邇。臣等即擇於五月初四日啟行，由閩省至長樂縣；祭海祀神事畢，即登舟候汛，從梅花所開洋行矣。
　　臣等仰承欽命，宣布皇上恩威；詔敕經行，神靈默相；天威震耀，島夷讋服：臣等固可恃以無恐。所慮者，內地或有奸人官屬暗生戎狄，包藏禍心，潛行勾引窺伺；則不可知耳。如軍門聽用探倭把總許豫，名為探倭，實為通倭。先年勾引倭僧載回，經問大辟。去年六月，因桅木未得，夷官請給咨文回國馳報，並求伙舵護送，以便熟識山嶼；臣等以事理可從，許之。乃許豫潛將常販日本弟侄許美等及違禁貨物，賄夷官王立威搭船載去，見在日本可據；乃怪都通事阮國與之齟齬，遂投匿名詞於撫臣，誣害國等並中傷臣。已而又賄通海上把總謝以忠等扶同申報院道，以實其言。臣察知其奸，亟行福州府海防館委官盤驗，盡將伙舵各役發回；並留阮國及船隻，不許出海：始免中其毒計。夫以此等一介小人，近在軍門聽用，猶敢簸弄為奸、螫毒使臣，全無忌憚如此。若孤處外國，彼弟侄俱密邇其間，潛行通謀，又安可測！臣當移書撫臣發其奸狀，求其懲處；撫臣答書亦謂「許豫其人，險不可測！第其在閩久、在倭亦久，彼此情實，皆其掌中。要機防閒，當在封船渡海之日」。故臣昨已具揭懇撫臣求其收禁、勒取甘狀保結外，而意外隱憂，總不可測。伏乞皇上敕諭撫、按、司、道嚴禁奸人，不許蠱謀陰害；嚴申海禁，不許乞船出海，交通倭國。如有疏虞，罪坐地方：庶幾臣可生還，還可無憂耳。伏祈皇上留神一覽，即賜批發；非獨臣等之幸，亦國體之大幸也。
　　所有造過船隻器械與帶過人員、用過錢糧，查之舊例，皆有定數。臣今次所帶人員，通共三百九十一名。所支廩給、口糧、行糧，通共銀二千三百五十八兩六錢；與所造器械，通共銀一千三百六十四兩六錢八分。雖中間稍有更置損益，然總之就中通融，一如己卯舊數而已。蓋備物、備官，各事其事，自是天朝相沿之體；而伙舵、繚椗、水梢各役，又船中之必不可減者：臣等固不得浮慕節省而輕汰之也。至於造船，查布政司舊冊及舊題稿，上次共享銀三千五十三兩有奇；今次造船，皆臣等躬自稽查撙節，僅僅二千零三十二兩而已。雖布政司給發尚不止此，然稽其實用與追還實數，總不出此。如指揮葉重光前後領木價銀及廠塢銀共六百兩，為其乾沒侵用；自是應追之數。即使地方官欲姑息寬縱，曲准開銷；第恐公道難掩、憲法難私，亦當追三、四百兩還官耳。總俟提問完日，尚當核實具聞。惟是護送海軍，查歷來取之三衛，幾及百人；己卯之役，以海防寧靜，減用其半。今次前差科臣洪瞻祖以海警時間，仍題全用，已奉欽依。但查海軍止堪貼駕，不堪禦侮；且軍行又欲議給行糧，殊難措處。故臣等移會撫臣，即議選營兵，量帶三十二名隨行；則器與人習，既可緩急備御，而兵有兵糧即以發給，又可不勞繁費。此則一舉兩利之術，而諸臣共以為然者也。此外，臣等駐紮支費，往例待臣還日，總行查核會題，則又不必先為煩瀆耳。伏乞聖慈查照施行，使事幸甚！臣等幸甚！
　　奉聖旨：『據奏使船渡海，知道了。海上情形難測，便行撫、按官申嚴禁例，不許地方人交通島夷，擅啟釁孽。該部知道』。
　　欽差冊封琉球兵科等衙門右給事中等官夏子陽等謹題：為渡海冊封竣役覆命事。
　　照得萬曆二十九年十一月內，該禮部題：據琉球國世子尚寧上表，請乞襲封王爵；欽奉皇上遣臣子陽、臣士禎為正副使，各賜臣一品服一襲，齎奉詔敕二道及頒賜冠服等件，前往琉球封世子尚寧為中山王，仍諭祭前中山王尚永。臣隨於萬曆三十一年三月內，陛辭；入福建省城，督造封舟。乃緣地方人情乖謬，百端齟齬；幸再藉天語叮嚀申飭，於萬曆三十四年三月始克成舟。遂以本年五月初四日由福建南台解纜，至長樂縣；十九日，至廣石，諭祭海神。次日，登舟；二十四日黎明，從梅花所開洋。時值順風，凡七晝夜兼行，即抵其境。次日，彼國聞知，遣官來迎及率夷舟導引入港；遂以六月初二日登岸，世子尚寧遣文武陪臣具儀從拜迎詔敕至天使館安奉。擇本月三十日，行祭王禮。七月二十一日，行封王禮。是日，尚寧俱躬率臣民跪拜道周，步行前導。至開讀，一如儀注；嵩呼舞蹈，執禮彌恭。已而請留詔敕，極其誠懇；臣等令恭捧其先世珍藏者來看，則先後宸章輝煌具在；因如制許之。大禮既畢，似可遄歸。但球琉居閩之東北，必待立冬後東北風發，始可戒途。因守候至十月十五日，登舟。計住彼國凡一百三十餘日，其間宴會、饋遺之禮與人役供應之資，在彼國固皆有相沿舊規，在臣等亦多為之節約浮費。至於每次宴金，臣等皆卻還之。其後臨行，復致為贐；往返再三，臣等卒堅辭不受。然亦見尚寧感戴皇恩，加禮使臣如此。又臣等先未渡海時，傳聞倭警，且恐內地奸謀叵測，臨行疏請申嚴海禁；蓋誠慮國體所系，宜切豫防。比臣等在琉球，果聞倭狂謀洶洶，幸而畏疑中寢。及九月間，有數舶至，稱為貿易；臣等行令琉球豫為陳兵備御，且嚴禁從役勿與交通。倭知有備，亦斂戢不敢肆。聞之琉人，謂倭酋帖息之狀，大異往昔。此皆賴皇上撻伐餘威，震乎殊域；故臣等不煩指麾而自定耳。臣等登舟之後，至二十日始得出港。次日，開洋返棹，方爾安行。忽二十三日午後，颶風大作；連日濤涌如山。系舵大索為一船綱維者，連斷其四。運舟巨舵為一船主宰者，連折其二，舟中所存僅一舵矣；亟整理易之，又復為巨浪擊去舵葉。即合木巨桅，亦緣振撼損裂，搖拽欲仆。如此者又經三晝夜，以一無舵之舟簸蕩於烈風狂濤中，顛危傾仄，幾覆溺矣。幸賴我皇上威福，以致神明默佑；二十九日，三易舵後，風伯助順，始得安瀾以歸。三十日，抵福建定海所。十一月初一日，入五虎門港口。臣等與闔舟四百餘人方私相慶幸，喜遂生還；乃沿海地方官秦、越相視，竟違臣等所行之牌，無一舟來引港，遂至封舟迷礁閣破，一番驚恐，又幾沒溺。所幸此屬內地，臣等亟覓小舟避去；從行各員役皆扶救登岸，僅以身免。夫瀕危數四，殆而復安；此非仰藉皇上寵靈，其焉能有今日哉！
　　竊惟環海之外，鱗介之屬以國稱者，何慮數百！琉球，亦東海一夷國耳；自昔不通中華。爰自我明，始慕義來王，世修職貢；遂獲被累朝錫封之典，荷皇上植立之恩。綸章寵賁於遐荒，典禮聳聞於殊域。皇仁有腳，立登儉歲為豐年；帝德如春，倏令窮陬為樂國：遂使臣等忻逢盛際，叨被余榮。封豕長蛇，睹漢官而畏威惕息；馮夷海若，欽帝命而呵護生還。是臣等自今之年，總皆皇上再造之賜；忻感無量，圖報難名。琉球國王遣官護送臣等回還者，已隨臣等同舟至閩。其所遣另舟齎謝表謝恩王舅毛鳳儀等，聞亦於去冬歲暮已抵閩城；除聽其自行具謝外，臣等仰荷天恩，叩首闕廷，曷勝忻躍感戴之至！
　　緣系渡海冊封竣役覆命事理，備將使事本末，謹具題知。
　　奉聖旨：『知道了。該部知道』。
　　琉球國中山王臣尚寧謹奏：懇存舊禮，以謝勞臣事。
　　臣寧僻居海國，荷蒙聖育封臣為中山王，不勝感戴。除具奏謝恩外，今有使臣二員——正使兵科右給事中夏子陽、副使行人司行人王士禎奉命遠使，親督造舟，三年勞瘁於閩中，萬里間關於海外；勤勞辛苦，倍踰昔日。自從入境，體恤節省，禁令森嚴；民間胥戴，舉國銜恩。且當倭舶之來，風傳洶洶；二使臣教臣以治兵修器、守險戒嚴；倭至貿易，亦懼天使先聲，遵守約束，不敢如往年狂跳。凡此使臣之德，悉皆聖恩之廣大也。臣日夜興思，益懷感激！臣小國荒野，無物將敬。宴款之際，代物以金；雖自知乎菲薄，實世緣以為例。茲蒙二使臣屢宴屢辭，往返書諭，堅持大義不受。至臨行，臣復將各宴席金並代土儀諸金，每員共計黃金九十六兩，遣法司、長史等官馬良弼等官臣手書堅懇鑒納，二使臣仍答書返金，固辭不受。竊惟二使臣清白自勵，為聖朝臣節之光、外國使臣之表；高風大節，信超出尋常萬萬矣。但勞苦數年，風濤萬里；小國情禮，絲縷未盡：臣與通國誠不自安。謹將原金二封用印鈐記，共計黃金一百九十二兩；今差來王舅毛鳳儀同正議大夫阮國等順齎獻奉，伏乞天語叮嚀，敕令二使臣收受：庶臣舊禮無缺、微敬獲伸，臣無任激切踴躍之至！
　　奉聖旨：『覽奏，具見該國誠款。但夏子陽等卻饋能廉，正得使臣等之體。其禮金，還着來使齎回。禮部知道』。
　　·使事紀
　　萬曆二十有八年正月，琉球國中山王世子尚寧遣長史等官表請襲封，距其故中山王尚永之薨已十二年矣。所以遲遲者，蓋惕於日本關白之亂也。先是，福建撫臣許公孚遠議：以海警，欲令領封；業有成命矣。嗣以世子表請，議改遣武臣往；而世子又援禮制及己卯例為請，甚懇。禮部上其議，遂得旨仍用文臣二人往。故事，冊封琉球正使屬科臣，而以行人副之。大行王君士禎序當行，已報部矣；而省中坐兵垣，一時皆遷轉去，虛無人。至十月，洪君瞻祖以館選補兵垣；命下，遂舉以屬焉。會浙江盤獲夷船，稱琉球人，而譯辭頗異；部議令琉球使者質認。且虞海警未定，欲俟查報，以便遣使；故諸君尚有待，未行。至次年八月，洪君丁外艱去，正使且缺；陽方承乏戶垣，嗣後叨轉兵垣右，遂有補充正使之命，而與王君同事焉。時事體遞更、人情觀望，諸司辦造儀物既悉未備，而序屬寒冱，遽未可行。因得從總督倉儲大司徒謝繹翁訪求使事要領——繹翁，蓋己卯使琉球者；余等乃悉此役所急在造船惟堅、用人惟練、督造有司惟良，而其最吃緊者則尤在地方撫、按同心協力以約束郡邑有司將事，庶乃有濟耳。洪君未丁憂前，已曾循例條列具題請留詔敕、祈報海神、責成有司、選帶人從，而益以探報海警；禮部覆疏，俱一一如議奉欽依。惟謝繹翁所譚事體，洪君疏中或有未及、未盡者。故余等獨摘二款再請，幸聖明在上，渡海事宜，責令地方撫、按悉心料理；而違玩者，許令參奏：則實為明見萬里焉。
　　癸卯二月，余等始領詔敕及頒賜儀物以行；蒙各賜大紅一品服一襲，陽以麒麟、禎以白澤；帶以玉，則自備雲。三月，陛辭，由潞河南下。陽抵家後，即以十月驅車入閩；禎亦以十二月至。時閩中撫、按相繼物故，藩、臬二司及郡邑長又皆入覲行，署司事者為右伯徐公學聚、署福州府事則推官阮自華也。先是，撫、按及藩司承禮部咨文後，凡編派錢糧、措置船廠木料諸務，區畫已周。惟采木之役，往例布政司發錢糧貯建、延二府，就委該府推官一員督之；故功有責成，而費可稽核。左伯王公恩民已發銀千兩貯福州海防館，移檄建南道劉公毅令其差官領發，循往例也。有指揮葉重光者，新脫大辟，婪而且黠；意欲窟穴其中。初，謀為造船總督，即豫領廠塢銀一百七十八兩以去，未饜也；乘王方伯入棘闈，夤緣阮推官復掣去采木銀三百五十兩。比劉公委官來，則固已入重光橐，蓋為結納費矣。重光藉此得計，欲取償民間；故所在獵詐，甚至捆捉人婦女、迫賣人房屋，而所采木則盡強奪，無分文給也。民間騷然，無異寇攘；而市井無賴之徒，效尤者復趾相錯。民苦封事為厲，蓋怨聲載道矣。余入境聞之，大駭。會重光來謁，詰之；率皆誕漫支吾語。而木主童華等受害最劇，具詞泣訴；余乃批行署延平府徐通判，令其處分查給，以彌民怨。而阮推官者，實翼重光，且又恃有為己翼者；旋以禮節相抗。而主者復嗔余不從，遂多方掣肘，百端齟齬。余念王事靡監，姑謹持大體優容之；而修隙者謀益工，窘困且四面至。蓋半載間地方之精神智計，不用之奉公而用之私鬥；威令權力，不用之集事而用之僨事。故人心觀玩，事體益弛；所報政和縣合式桅木，遂為奸民張孫鑒鑿毀而壞之矣。時悻悻者，陽辭封事不與以抗余，而陰實操阻壞之柄。初牒赴海防郭同知矣，旋即申使署福清篆去；初以錢糧支應屬閩、侯二縣矣，旋復紛紛議革廚皁柴米、革余等鋪陳、革答應驛馬——即修理天妃宮廟及柔遠驛皆先經藩司批允動用別項錢糧者，至是亦故爾增入封銀數內；且借交際為名，欲議額外加派。蓋將為余輩窘，且使速謗也。余以舊額具在，裒益通融，自不詘乏，固不必減、亦不必增；下檄止之。二司諸君咸是余言，而悻悻者猶不顧，瑣瑣見侵，殊駭觀聽。於是蒞事各官人人自危，咸欲棄去；而事乃益寢閣。時維六月，余所選七月十五興工之期逼矣；而百無一備，皇皇蒿目。會直指方公元彥將至，余喜甚；而方公入境後，即馳按邵武。余不得已，亦就邵武會焉而告之故；且移文趣之。方公亦訝其所為，許以身任；余還省，姑以十五日興工。……三司諸君亦循舊例，舉酒陪於南台；然僅僅一■〈穩，舟代禾〉木在焉，聊舉以應吉期而已。余日望方公之檄，庶可集事。嗣檄下藩司，主者乃故屬之阮推官，則遂游辭舞文，以簧鼓為戈矛；而主者又附和之。予始不能堪，欲上疏以聞；適徐公新得撫閩之命，慮余疏不利於彼，乃盡委罪於阮推官而力許以身任。余念論奏祇為造舟計，業已許矣，其又何求；疏遂止不上。然事既久誤於前，亦難趣督於後；一時所須船塢未備、廠未成、木未至、夫未募，定■〈穩，舟代禾〉吉期已再易而又迫矣。諸項錢糧既盡為葉重光乾沒、無從追取，造船各官束手無策；幸而余等前移書與方公謀，得市商木五十根應急。塢廠，則令督造各官代為捐貲，日夜經營；夫役，則令選募海軍，代為應用。於是稍稍就緒，始得定■〈穩，舟代禾〉；蓋八月二十二日也。然物不素具，或作、或輟，工匠又皆欲解去。余乃懇之於撫院，求委一官再從商人市木。時值起建軍門新第，土木方興；人懼有他禍，又避不應。其一時備急，得杉木八十餘根應用；實余所遣官自選擇之力也。徂冬涉春，木料漸集。如樟木材大數多，次第麇至；則福寧守洪君翼聖、福安尹金君汝礪、寧德尹區君日振，實與有力焉。余等夙夜拮据，殫厥心力；船工粗就，冀得遄往。乃桅木不得，往往懇之當事，而竟無為之督采者。時聞安溪縣多材，而吳欽江之木最鉅；委官驗之合式。已移文撫院求取矣，而竟為砍鋸作板，且扞罔不出，遂致擔誤。會京師訛言島夷叵測，將不利於使事；直指方公會疏，議欲止余等行而改遣武臣。時方公駐建寧，余等亟馳書止之，則前疏已發；余乃抗疏，明不可止狀（語具在疏中）。台省諸公咸是余言，相繼疏入；得旨仍舊，且申飭地方，令速具舟。赫赫宸斷，度越千古矣；而玩視者復悠悠如故。會方伯范公淶至，憫余輩株守，屬意采桅；檄行泉、建、延、邵四郡立限立罰，以必得木為事。而人心陰懷畏忌，卒無應者；僅取具文塞責而已。時督造官計無復之，議欲姑取前所報大田縣木圍長如式而中空未甚者，更擇一木幫之。余念此非舊制，亦非完策；但事勢至此，無可奈何，姑聽之。而方得一幫木，其大田之木又尋為豪家鑿毀；予乃移會兩院，語稍諷之；於是始行追究。而范公逮限比諸役至，追原誤事之害，實由吳欽江；遂嚴下檄拘治。蓋撫台經年所不能治之奸，今始就吏正法。閩中遠近翕然，服范公之斷；雲向使早遇范公其人者，將乙巳可以完事，又何至多留一年、靡費供應，而復為此紛紛哉！其後大桅得之汀州寧化縣，復有以道路岌嶪為詞者；賴延平推官徐君久德勘報，言木可致狀甚悉。迨取道以出木，翻然若馳，似有神助焉。其二桅，則侯官縣天仙廟木，雖中空丈余，姑取裁用之；亦神之貺也。由是，丙午三月船工告竣。蓋距癸卯入閩，已歷四載；自昔奉使造舟，未有若余等之艱苦者也。
　　將行，余等乃遣家人齎疏以渡海上聞，並請申嚴海禁；蓋前有疑而後有伏，余不得不戒心也。遂卜以五月初四日啟行，撫院餞於南門城樓、三司及鄉縉紳餞於南台，酒各數行，別去；封舟亦於是日從旺畸發。余等暮抵長樂，宿於舟中。次日入城，循故事，舉醮於神宮。十四日，藩司吳君至；十七日，同抵廣石。封舟重大，內河水淺，兼值北風，難行；引港者戒於己卯之失，故出港遲。十八日，夷大夫金仕歷請先往報，以慰其國；余等許之。十九日，行諭祭海神禮，吳君同與焉。抵暮，封舟始至。先是，有傳各員役帶貨多而船重者；余等亟出示諭禁，復行海防館盤驗。至是，余等親往驗之，乃長年輩稱船輕，尚欲載石；余兩人坐小船親驗水痕，果離水蛇一尺五寸。蓋海船欲穩，故以水平水蛇為準；即出汛兵船亦必壓石，令水蛇平，乃能破浪耳。次日，別吳君登舟。舟人各率厥職，料理舟中器具。已而抵梅花所，取水、復取石五，船壓重；仍行香天妃宮。並散給照身印票，逐名清理，而一切影射帶貨者盡驅一空矣。
　　二十四日黎明，開洋。南風迅發，一望汪洋，渺渺連天；海波起伏，前激後擁，澎湃有聲。封舟初在內港，安然若山；至此隨波蕩漾，飄如一葉，舟中人暈者、嘔者、昏迷欲倒者紛如矣。午過東沙山，有漁船遣小■〈舟華〉獻魚，余令給米賞之。次日，過雞籠嶼。午後，過小琉球；相去甚遠，望之如空青一點耳。時風順帆輕，水天一色。余輩登船樓最高處觀之，四顧遼廓，茫無涯際。波翻白浪，風送濤聲；鏜鞳噌吰，乍遠乍近。或時浪拍船欹，人皆欲仆；或時濤涌船立，人似登高。波紋旋轉如織，突兀如沸、迭宕如奔、驚怪如怒。大魚揚髫鼓鬣，隱隱隆隆；白魚橫飛水面數丈，云為大魚所逐。或見波底魚目如鏡，晶光奕奕，映日射人，則殊可駭。二十六日，過平佳山、花瓶嶼。二十七日，風忽微細，舟不行，而浪反顛急；舟人以為怪事，請作彩舟禳之，而仍請余輩拜禱於神。甫拜畢，南風驟起，人咸異焉。午後，過釣魚嶼。次日，過黃尾嶼。是夜，風急浪狂，舵牙連折。連日所過水皆深黑色，宛如濁溝積水，或又如靛色；憶前「使錄補遺」稱：「去由滄水入黑水」，信哉言矣！二十九日，望見米■〈米古〉山，夷人喜甚，以為漸達其家。午後，有小■〈舟華〉乘風忽忽而來；問之，為■〈米古〉米山頭目，望余舟而迎者；獻海螺數枚，余等令少賞之。夷通事從余舟行者，因令先馳入報。是日，舟人喜溢眉端；其暈船嘔噦、連日不能興者，亦皆有起色矣。三十日，過土那奇山，復有一小夷舟來迓；即令導引前行。午後，望見琉球山，殊為歡慰；然彼國尚未及知。比遣官並引港船至，時已夜矣。舟人疑有礁，不敢進，即從其地泊焉；蓋去那霸港四十里也。次日為六月朔，世子遣法司、王舅等官具豬、羊、酒、果來勞從者；並率夷舟十餘只布左右，以纜挽舟。次日，始達那霸港。登岸詢之，夷官金仕歷等船尚未至；蓋漂在北山，越二十日始得還國，計隔封舟匝二旬矣。
　　越三十日，行祭王禮。七月二十二日，行封王禮。先是，夷中連年荒旱，至掘草根、樹皮而食；疫癘並作，人多夭札。南北山頭貢獻布、米者，又屢屢飄溺。至是年春，米價稍平，始不艱食。及封舟入境，雨暘時若，百榖順成，南北米船颷至鱗集，莫知其所以然而然。民間豐裕，歡若更生；益信天朝之威德廣大，而頌聲洋洋矣。居使館數月，王候問、宴會，一如舊禮；而余輩唯其誠、不惟其物，每次所饋宴金，余輩皆往復固卻（語詳在「禮儀」中）。即從行各役供應，亦每稽核而節省之，且嚴戒無得橫擾：國中夷眾皆悅服。
　　九月間，忽夷屬有報倭將來寇者，地方甚自危；余輩召法司等官問計，惟雲「恃險與神」而已。予等乃諭之曰：『若國雖小弱，豈可無備御計！幸吾等在此，當為爾畫策共守』。因命其選兵礪器，據守要害；更飭吾眾兼為增械設防。夷國君臣乃令王舅毛繼祖率夷眾千餘守於國北之地——曰米牙磯仁；蓋倭船所經過處也。無何，倭數舶至，則賀國王及來貿易者也。余恐我眾潛通市易或致生端召釁，乃下令嚴禁，絕勿與通；吾眾凜凜奉法。倭聞先聲，且知吾有備，亦惴惴斂戢，不敢動。及聞余輩將返，請願一見為榮。時左右皆曰：『倭佩刀，性如犬羊；請勿與見』！余曰：『倭素猖獗，不知禮。今以吾天朝之威求見，若拒之，是示怯也；如堂堂之體何』！令陳兵衛，開門坐見之。彼一見氣奪，伏地稽顙，再拜而出；語琉球人曰：『吾見吾國王，未嘗懼；今見天使，吾膽落矣』！後二日，余輩出；望見前驅，即遠避伏睹，不復如曩日之逼視恣睢矣。
　　是歲十月初八日，初冬風未定，余輩已擇十一日還。國王聞，先遣官奉留；復躬自出餞，令法官致懇詞款款。蓋慮颶風欲作，海中猶可虞也。余等感其意，改期慰之。遂以十五日祭海登舟，王遣法司等官率來跪送。是夜，初宿舟中；見船窗景象，忽憶來時，誠感萍跡蓬飄，韶光隙過也。次早，風未定，舟未即發；法司、王舅復來見。十七日，風轉暴，雲霾四塞，與歸心相違。十九日，稍息。二十日，舟遂出港，下■〈舟定〉泊焉。二十一日向曉，開洋；三法司各駕舟追送至數十里，辭之歸。回望琉球，若雲若霧；而孤舟泛泛恍惚，槎在星河也。余輩且喜使事畢，可計日直抵三山矣。二十二日早，過■〈米古〉米山，有二巨魚逐舟；漳人戲垂釣，獲一重可二百餘斤。余聞，亟令釋之；時為眾蹂躪，業已先仆，遂入舟人釜中，殊為怏恨！午後風頗逆，舟行倒退；■〈米古〉米山已過一日矣，暮復遙見之。二十三日，四面無山，忽見一麻雀飛入船，翎羽稍異；眾方疑之，復有斷虹見於西北。旋即北風大發，舟盪甚；水激入後艙。將晡，系舵大索忽斷去，一舟皆驚。人來報余，余未之動，而舵工輩咸烏烏泣；詢之，乃曰：『船主於舵，而制舵惟索。索斷，則舵無制；舵無制，則擊撞衝突，稍撼金口而船尾分裂，不可救矣』！予聞之竦然。時伙長李美輩以鐵鈎垂撈，應手而得，因即續焉；眾喜，若獲百朋。是夜，風狂轉厲，船欹欲傾，坐臥東西顛越，如蹶如槍；余輩徹曉不能貼席。至次日巳刻，忽霹然一聲，舵折去矣；舉舟驚怖。長年輩急使下篷，告曰：『舵雖折，副者尚有二。風定，即可易，無憂！但冀神明之佑耳』。各呼天妃求救。少頃，風稍定，眾遂扶舵易之。然易未移時，風復厲，舵牙連折者二；兩木所合成大桅，亦為震撼損裂。至入夜初更，霹然一聲，新易之舵又折去矣。時當昏黑，策無所施。巨浪翻天，風濤交激，聲若奔雷；船東側西欹，剌剌然如棟宇將傾之狀。人心眩瞀，號哭震天；余輩乃為致禱於神。丙夜，稍定。次早，長年輩復告曰：『今止一舵矣！欲易之，則虞風暴；不易，則虞船裂。船擺裂，則舵亦無濟矣；乞請筊於天妃』。余等從之；而神許以午時，顧緝整為艱。至酉時，始得易；風亦微轉東北，舟稍稍順行而盪猶未定也。二十六日，復有麻雀一群飛集船上，頃即飛去；眾異之，疑為颶征。次日，風果暴劇，倏而舵葉又為巨濤擊去。眾思船中止此一舵，若此干復折，則必無歸；亟下偏舵，將舵干拔起。船從茲無主，簸揚傾盪倍甚於前。怒濤山立，涌過船頂，勢如萬騎齊奔；水建瓴而下，作灘瀨聲，轆轤運之不能止。此時顛危將覆之狀，真若一發之引千鈞也。長年亦懼甚，令將鍋灶什物之類盡棄海中。舉舟哭聲騰沸，有剪髮代禳者、有束髮待斃者、有彷徨求死者、有氣息奄奄者；僵仆狼籍，不可為狀。所恃者，蘇道亨及漳人數輩擔當維持耳。余等思朝廷之寵命在，端必無憂。乃勉慰眾人，無為洶洶；趣令治舵，以安人心。遂於舟中冶鐵為釘、削木為板，但風濤翻側，人難立足；一日之功，僅成其半。二十八日，尚未就緒。忽有報船裂入水者，眾決必死，放哭益哀。余亦自思必無生理，顧謂王君曰：『仆與君共使，雖地方抑鬱數年，而於君命已幸不辱，則使事畢矣。今日之遇者，天也；當與君慷慨受之』！言未訖，李美至前曰：『艙雖入水，船尚未裂；小人已令人塞其處，幸毋驚！但船所以障水者，恃兩■〈舟皮〉耳；今■〈舟皮〉上灰釘頗脫，勢必分裂；宜速絞之』！乃集取各役所帶棉布數百疋，於兩■〈舟皮〉節節絞之；而浪大風橫，人益恐懼。余等乃為檄告龍王，詞用嚴切。頃乃波濤稍定，舟亦御風盪行。二十九日早，隱隱望見一船；眾喜，謂「有船，則去中國不遠；且水離黑入滄，必是中國之界」。未刻，舵成，風亦稍定，亟令安之；而風復厲。然此數日舟人望山之切，誠不啻飢者之於飲食、嬰兒之慕慈母也；僉曰：『從■〈米古〉米山至此七日矣，奈何一山莫睹！此一飄也，不知將何所底止乎』！乃令人覘日入處天際，猶未見黑影；蓋謂日下有黑影，則明日可見山也。余等益廑憂，乃復向神虔禱，許之立廟並為奏聞加封。頃之，風忽轉東，浪亦隨平；船行如飛，人心始定。二更余，忽見對面火光如炬，光處彷佛見山。舟師虞風迅夜昏，迷疑莫辨，恐遂沖礁，復請筊於神；神示以宜南向。乃折而南，一轉舵而火光遂滅矣；人人驚異，始知為神護也。不則，連日無山，惟風是御；黑夜觸礁，必破沒矣。次日黎明，果見福寧州山。由是，入鱉嶼，溯官塘，泊大嶼。舉舟歡呼雷動，咸謂「今日乃得生矣」！余輩於此始信神明之呵護非虛，而要皆仰藉朝廷之寵靈耳。雖然，危哉一至是乎！向余以七晝夜抵中山，意謂行路無難者，直以坦途視之；竟不知人間世之有此危險事也！更一事者，長一識；吾得之海上矣。
　　十一月朔日，舟入五虎門，應定海所及該汛地撥船引港護送；時皆玩視不前。而吾舟中任事數人連日困頓，又莫能興；舟忽負於礁石，難以人力勝。已而潮退船欹，復罹一番警險；余等各覓兵船避去。封舟閣損，水滿其中。各員役扶救登岸，僅以身免；所帶回行李，盡損失無存矣。余等以初三日進城，當道諸公及諸縉紳皆來慰勞良苦。余見之，恍若夢中；而諸君之聞余海上事者，又莫不驚詫吐舌，直以余等為更生雲。
　　嗟夫！人皆謂渡海難；余則謂渡海非難，難在於所以渡海耳。夫往返可以夏冬計，而採取不可以歲月程；波濤可以忠信涉，而藩籬不可以精誠破；杳冥可以君命孚，而冠裳不可以大義格；鱗介可以天威懾，而鬼蜮不可以人理測：此余等所以嘆息於時事、興慨於世道人心，以為倍難於昔人者也。孰謂茲使也，而非有天幸哉！夏子陽記。
　　·禮儀
　　夫禮，國之干也。使事既將，國體斯植，禮莫大焉。天威不違顏咫尺，豈其隕越於外以為君辱！海邦雖夷漸於禮教矣，古之人有行之者，自始會以至終別，秩秩乎其有章也，鬱鬱乎其有文也。吾謹持而加毖焉，宣上德、操紀綱、嚴取予而節省其繁縟，此禮之所由行乎。紀之，以着使事之成雲。
　　封舟以六月初二日至那霸港，世子遣眾官大小數十員迎候。餘二人捧詔敕登岸，行至迎恩亭，置詔敕於龍亭中；夷官北向行五拜、三叩頭禮，前導入天使館。龍亭設堂之正中，眾官於甬道上行禮畢，問其法司官曰：『世子不出迎詔敕，此系舊規乎』？對曰：『舊規也。從受封以來，凡有詔敕至，世子祗候國門外；系天子守土之臣，不敢越跬步耳』。時亦聽其從舊也。世子遣各官祗候惟謹，每五日問安，遣法司一員、大夫長吏各一員持米餅二盒、酒二瓶及牛、羊、海味數物，跽請曰：『天使辱臨，世子以未拜君命，不敢先馳走謁，惟是候。館庳隘，懼無以安從者，謹敬遣下臣躬問無恙！具有不腆，敢為大庖獻』。又以牛二隻，遍犒從人。余等受之；亦循舊例留夷官一飯。久之，覺其頻也，改令十日一獻，而牛、羊間多卻之；夷人欣然便焉。凡從行指揮等官廩給並各役、船梢人等口糧月糧，俱比舊例從減。夷官欲增之如例，余等再三諭之，以為省一分即免一分之擾；吾眾苟可以充用足矣。各官鋪陳，並為裁節，總計省什之二、三；夷人又欣然便之矣。越六月三十日，行祭王禮。豫令戒事於其寢廟，祭品皆欽定之數，其紙馬等項悉准舊例。先一日宿，設焉。是早，世子率百官於廟門候迎，遣眾官請龍亭諭祭文出館，余等隨行。將至廟，世子具素服、眾官亦具素服，跪於道左；世子率眾官行五拜、三叩頭禮。進入廟中，置龍亭於正中，南向；餘二人立於亭之左右。其神主居東，西向；世子於廟門外露台上北向及眾官序定，俱四拜。宣諭祭文畢，世子及眾官五拜、三叩頭謝恩。世子由廟門右入與余等相見，行兩拜禮；餘二人亦答兩拜。揖至中堂，分賓主坐；世子令法司跪言曰：『海島蝸區，辱天使來臨，尚未敢瞻謁以走下情。今又辱禮於先人，存沒不勝感矣！謹奉杯酒銜歡，暫依光於左右。餘二人以世子入廟，有榱桷几筵之感乎，且辭；世子再懇，乃坐。酒數行，欲起；世子仍語法司官懇留。余等稍為款洽，始別。次日，世子遣法司官同眾官至館謝，法司官持折席金二封為獻，代致世子悃。余等訝而卻之，貽之書曰：『昨奉諭祭，得覿光儀；兼承華宴，情禮周至：既已覘世子肅慎之恭與款洽之敬矣。兼金之饋，似於貨交；其何敢承之！謹遣官璧上，並謝；幸為照察！使臣之節，斷不以利污義；其毋再勤，使人則厚幸矣！諒諒』！世子得書，嘖嘖嘆服。又二日，復遣法司持書，仍以前金跽懇；餘二人復為書卻之，遂不敢獻。卜吉於七月二十一日，行封王禮。是日黎明，世子令眾官皆吉服，候於館外。余捧詔敕置於龍亭中，取頒賜國王及妃服物置於彩亭中，如儀前導之國；路旁皆陳兵為衛，肅隊而立。國里許，有坊匾，曰「中山」；進之，則「首里」坊矣——今匾曰「守禮之邦」，志我中國之聲教施及也。自館而東至此，地勢漸平。世子候於守禮坊下，望龍亭至，行五拜、三叩頭禮。導之國門，門曰「歡會」。其故宮居南，北向；而其常御之宮則居東，西向。別宮皆連楹左右而鈎抱焉，結彩為幄於宮之前。引龍亭入正中，世子率百官於階下，行四拜禮。余等捧詔敕授官宣讀訖，仍置龍亭中；復取賜物，一一傳授世子。世子更衣，服賜服，拜舞山呼；由東階升，問聖躬萬福！又復位，四拜，禮畢。王升降周折，肅然如式；蓋習之豫也。復更衣，揖余等至北宮，行交拜禮。舊時以受命之初與國更新，即出臨，群臣受賀，然後宴賓；王曰：『豈有賓至不陪，且修君臣儀節乎！其以異日』！即手捧酒為壽，洗爵交錯，乃即席焉。其餚蔌豐潔，皆借我從行廚人為之者。王復令法司勸曰：『海陬不給於鮮，不堪為從者獻。第以寸心為將，願鑒瓠葉兔首之意，幸依光須臾也』！餘二人稱謝。小間，即辭；令指揮官整儀從，迎詔敕返。王再拜曰：『幸藉天子寵靈，以有今日；得續世祚表東隅，憑恃尺一之恩詔在耳。我君臣翹企懸望，十有餘年於茲；今果不棄於覆幬照臨之外，敢不留鎮國中，告廟而珍藏之』！又再拜請；因出其歷代受封詔敕，稱『累朝及今皇帝之恩章俱在，願勿疑也』！餘二人知其誠懇，又先奉有俞旨，遂許之留。別後，王遣法司、長史送宴，余等取其肩豬、肩羊、牲果及刀布少許受之；復函書曰：『竊聞交際有禮，而儀之近利者，終蹈越禮之誚！取予有義，而取之傷廉者，難免非義之愆！此固士君子居身之珍，即平時且不敢少懈檢點。況今日遠將使命，中外觀瞻；其敢苟且冒昧以壞生平乎！咋冊典告成，賓筵既洽，已足為成禮矣。席金及代扇布、象牙、木香諸金，果何為者！謹並璧上，惟賢王心諒而鑒止焉！使不佞輩不愆於禮義之閒，以克完其清修之節；其為惠大矣。幸甚』！王見書，復令法司還報曰：『寧以僻壤窮陬，僅循故典，薄致席金，亦曰少將賓筵一縷之忱耳。伏蒙鼎翰諭辭，益增寧荒菲之媿矣！夫台下入境以來，即供給之費，多荷節省；其所以體恤卑國者，甚周。精忠廉察，若揭日月；寧即下愚，亦安敢以貨交哉！遣官再獻，伏乞鑒納，以慰鄙情，幸甚』！余等示以斷然不受之意，原金付回，因為書以嚴卻之；乃止。越八月初五日，王親至館謝。是日早，即着欽賜弁服，乘輿而出，以彰君賜，夷人觀者塞道。先拜其寢廟，更衣入館，乃稱觴稽首以謝，見尊主及使意也；余等亦具酌留焉。即以問安供給之物，遍犒其從官。日暮，別去。又數日，王具啟請賞中秋。時因風雨，辭之。越二日，復遣法司代請曰：『國王念天使愛之以德，欲時時受教而未敢頻親也。茲逢佳節，正欲藉以稟教言而為風雨所阻；願再懇一臨，以少遂親依焉』。余等以為過期矣，又一番擾費也，復辭之。王不敢復請，乃具啟請於九月重陽日。先是，國王欲邀飲水亭，為划龍舟之戲；余等豫止之矣。時於九日，王仍候於水亭，揖余等觀焉。
　　其亭翼然西向，水渟泓夾繞上下，可泛小舟；傍岸松、蕉雜植，綠蔭引涼、青苹映水，此中之一樂地也。法司官跪言：『遵命不敢劃舟』！其棹歌亦不堪聽，但歌音亦已演矣，令人以旗招之，迤邐而來；俱官家子弟，各簪花被彩、搖旗跳躍，一唱眾和。初歌有「一朝表奏九重天」之句，大抵皆頌德天朝及祝願使臣語；聽之，亦若有抑揚節奏者。由水亭迤邐北上，則圓覺寺也。寺右有亭，其旁為土戴石，王令人舄水為瀑布之景。時正午，亭中具一飯；令夷人為夷舞、復為夷戲，雲日本曲調也。迨日少遷，復邀入王宮坐。間出其玉爐一枚，雲「正德皇帝賜也」，以見重我中國賜意。是日，盡歡而別。越二十一日，余等應吉出行矣；國王知之，遣法司官具啟，於二十五日請餞。是日，適值雷雨，辭之。二十九日，王以累次饋金一無所受，不能恝然；於臨行之際，復致所卻前金。余復為書固卻焉；書曰：『不佞欽奉使命至此，承賢王宴款綢繆，情文兼至；敬而有禮，已醉心矣。屢次宴金返璧，非敢堅拂雅情；誠謂義利之界限甚嚴、辭受之關係匪細，欲竊附於禮義之交，且以全使臣不辱之節：故寧蹈不恭焉耳！茲承遣官復以前後宴金送至，且遺之書，申意惓惓；雖用情無已，然斷不敢墮素節以背初心也！謹以原金共二封，差官璧上，並以申謝；所祈相成以德、相亮以心，勿復更勤後命可勝。幸甚！幸甚』！王得書，乃止。越十月初四日，餘二人已戒行矣，乃造王城一別；王具小酌。坐移時，覆命法司官勸曰：『辱枉駕，感不可勝量！極知盤飧為褻。但念指日長別，願加爵，少伸繾綣之私也』！少頃，告別；王持泥金倭扇二柄以贈，余等各以手扇答焉。王脈脈有不忍分袂之意，其法司官並紫巾官各垂淚不能仰視，旁觀者亦為之嘆息。舊規，別王之日，王送之守禮坊，遂別；是日，王命法司官言其戀戀之意，欲親之那霸港送焉。續於十一日，王親詣館再拜，仍祖餞於館之門外；又再三懇留，同法司等官酌酒致繾綣之意。余等不得已，許以少留；王同百官若歡、若悲，至日暮而別。至十五日，遂登舟，官民送者蝟集於道。欲以十七日開洋，以連日風未定，又遲至二十日乃出港行；國王遣大夫一員及夷梢數十人護送，又遣法司等官馳饋廩餼；而風濤不便，令卻之回。次日，法司等官復追送於馬齒山而別。其國王所遣王舅等官進表謝恩，則另駕一舟，未同發也。
　　夏子陽曰：琉球，我太祖所稱守禮之邦也。以彼累代弗賓，似為尉陀「不知漢大」；乃一旦歸命真主，畢獻方物，有來雍雍禮可知矣。奕葉相承，其儀不忒，且能愛人以禮也；毋亦先世之教，載在守府乎；奉以周旋，無敢失墜；宜其長為東藩，以光昭嗣服也。
　　·造舟
　　水行資舟，古志之矣。第中國之水，即險猶可依山泊岸；不則易而陸焉，舟猶長物也。浩浩滄溟，萬里一碧，舍舟奚從焉！夫奉天子之明命以撫柔遠人，將國之威德，於是乎布脫有不戒，而委君貺於草莽，毋亦惟是綜理之疏略以自貽伊戚，其何以稱任使德意！故材有宜、制有式、工有所、費有經，凡舉必書；非瑣也，是有最重者也。
　　按海船形制，與江湖座船不同。座船前後調停出入甚便，中間窗戶玲瓏，開明爽朗，不異安宅也。此則艙口低凹，上覆平板為戰棚；下為官艙，僅高五、六尺。俛僂深入，下上以梯；面雖啟牖門，然篷桅當前，外無所見：蓋恐太高則衝風，故稍卑之耳。桅有三：大者居中，余以次而臚列於前。舵在船後之樞，■〈穩，舟代禾〉居其底，為船之主。凡兩■〈舟參〉交榛，龍艕、龍骨、通梁參錯鈐束，皆附■〈穩，舟代禾〉以起。架龍棚之外有兜■〈穩，舟代禾〉鞠、鎖梁釘之外有米錘鞠，或鐵、或木，參用之。官艙之後，為司針密室，伙長居之；又後為梢，舵工在焉。梢尾最高處，為黃屋二層，中安詔敕；上設香火，奉海神也。兩邊設■〈舟皮〉，自頭至尾如牆壁然，所以障波濤也。登舟之門，左右各一，高可容人。舵備三：用其一，副其二；甲午以四，尤為有備焉。櫓置三十六枝。大鐵錨四，約重五千斤；大棕索八，每條圍尺許、長百丈。小■〈舟華〉二，以藉往來登岸，或輸行李。水具，大櫃二，載五、六百石；如大瓮者十數。以海水咸，不可食；故舟中僅二使盥漱，余止限給與飲食，懼水盡也。凡造船，必先定■〈穩，舟代禾〉。舊例：定■〈穩，舟代禾〉日，三司諸君率府、縣官俱往南台陪祭；外若豎桅、治纜、浮水出塢，亦皆有祭：凡以王事所在，誠重之也。先是，甲午陳、高二公使船制不得式，賴舵工謝敦齊臨時區處，始倖免患。辛酉、己卯二使鑑於前事，造船皆躬親督之；其制益周。舊為一層板，厚七寸，故釘不入；後易作二層，每層厚三寸五分，釘艌為密。意下層或致損漏，猶可恃內一層也。原為二十四艙，後改為二十八艙。各艙通用樟木貼梁，艙狹梁多，尤為硬固。原以藤篐匝船，蓋亦一時權宜之計；後易以鐵條二十。座自底搭之兩舷，則外勢束縛益嚴；而又加以■〈舟皮〉柱、釘板等料及增重■〈舟感〉頭極、交拴等十二件，以故涉險無虞。大抵海船身太長則軟而不就舵，頭太大則尾偏而損舵，尾太大則墜尾而不前；故今次船式多依漳匠斟酌損益而盡制曲防，頗極周密。船身長六丈一尺，頭■〈舟參〉長二丈七尺八寸，尾■〈舟參〉二丈；連頭尾虛梢，共計十五丈。船闊三丈一尺六寸，深一丈三尺三寸。艙數仍用二十八，而附■〈穩，舟代禾〉加增勾拴，每層倍用龍骨及極木、串板，轉■〈舟感〉、正■〈穩，舟代禾〉之類皆多為之具而詳為之制。至於曲■〈舟皮〉之內盡為眠籬，以棲執事；各官艙為三層以安頓〔船〕眾。小■〈舟華〉安頓棚上，不懸■〈舟皮〉外，以免濤浪撼擊。上下金及桅座不用釘，以防引水滲入；更為得法。以故歸舟舵數折，風濤顛頓五、六晝夜而船不致決裂，則勾連堅固之力也。此皆出於把總蘇道亨雲。
　　封舟所用木，桅以杉，取其理直而輕也。舵以鐵力，取其堅勁也。桅以松，取其沉實能久漬也。其它頭尾■〈舟參〉，桅座、鹿耳、馬口、通梁之類，皆須樟木為之；取其翕釘而堅實也。諸木皆取之閩，惟鐵力木取之廣東。先是，藩司差官戴朝用往采，經年未報；余等慮其遲誤，因令把總陳申再往采焉。後督造官合選之，共備三舵，然率非真鐵力木。而陳申者，猶彼善於此，故舵工首取用焉；而返日乃壞。戴朝用者，則一用輒敗折，而其一猶令人惴惴懼不免，則幾致誤事。後委買者宜慎，而選用者尤宜慎，不可以司委而曲徇之；或如甲午多備一門，亦不為過也。■〈穩，舟代禾〉木采自葉重光，乾沒多金，僅僅得此，然又不以時至；余委指揮張維藩守趣之，令其五日一報，始得赴用。惟大桅更多齟齬：初報政和縣者為奸民張孫鑒鑿毀，且毆報木公差，地方竟寬之；故人人聞風效尤。繼而安溪、又繼而大田，皆攘臂勃興；而安溪者尤為可恨！蓋此最稱良材，地方官不中阻，即可早竣事矣。其次桅，則侯官縣天仙廟木，省祭謝景懷所報也；地方官亦多陰阻，且為危言聳余。余令祭告於神伐之，寂無他異；惟中空丈余，不中大桅之程，故取裁用焉。三桅，則從商人選買之河下，實醫官何應曉力也。最後，寧德之木，有司妄申以為必不可出；上下信其言，亦以為必不可出矣。幸而勘驗為延平推官徐君久德，還報具言近水不難致狀，始獲取用；仍以蕭子衙一木幫合成之。不則，又幾廢閣而丙午行期且當再誤矣。大抵閩山多材，桅木處處不乏。惟不虧民價，多與之值；而當事者更以共濟真心求之，民間方樂自獻，而有司亦何敢推諉也。茲行議用合桅，蓋地方大材砍鋸略盡；而督造官恐中陰禍，不得已議用之，亦出僥倖計耳。其後遭颶風，搖拽僅如竹杖而損裂有聲；人皆危之，至不敢掛篷。吁！亦幸矣。後之用者，切宜鑒之！其次，如棕、如鐵，閩省皆有，精粗美惡不等。解役多黠，應封事用者率以濫惡相欺。廠官稍選汰之，輒抗不應；甚且棄擲而去，反誣廠官索勒：蓋皆有所恃而然。此任事各官，所以人人自危也。棕產南平諸邑，督催兩年不至；亦賴徐節推之力，始獲解用。而民間每里僅出數斤，不願領價；復還之藩司，尤稱節省。鐵則王君承差許楠所選買，亦多精良雲。
　　造船廠塢地在南台江邊，中有天妃舍人廟在焉。舊為林尚書業，額十畝；官府以雪峰寺田十畝五分易之為造舟之所，其來已閱數封矣。中深而下，為塢以頓舟。廟之左爽塏，為廠以為科司院道駐臨地；而塢之兩旁，則以堆置木料諸物與工匠人等居之。左有小溝為界，舊時鐵錨尚沒其處；右則抵路為界。前則臨江，而後有牆腳，界限甚明：居民故老皆能言之。乃己卯封事後，值丈量初起，有通事林鐘和者以舊管廠之故，潛以地盜售之林仲愚開池；而左旁地則陳卿請佃於官，亦闢為池；遂致材料無所安頓。司廠者屢屢為言，竟不問。及余移文按院督催，中稍及之，而狂妄者反變亂黑白，謬指為借民間地。後經閩縣尹尹君遂祈審勘明實，始獲返所侵地而詳司立石焉。吁！以官地而指為民地、以民占而反稱為官奪，則指鹿為馬何異乎！余故詳着以告後人，且以見齟齬者之悖謬，類如此雲。
　　過海防船器械如大銃、鏢槍、盔甲、弓箭、火藥等項，舊規設有定額。余初欲借用之軍庫，以省此一費。後海防許君申議，謂庫中軍器、火藥率皆久頓不堪，而防備海外不測，尤宜精製；余等乃聽其另造。後至夷國聞有他警，亦藉此為有備雲。
　　造船額派銀三千兩，而今次所費僅二千三十二兩，則實余輩躬自稽核而節省者也。去時，經海防館許君冊報止此數；回時又據藩司吳公移會手本，亦止如許君之數而已。廠中剩料樟、杉諸木並桐油、荒鐵，皆檄令海防館變價還官；即木屑、棕邊，督造官俱不敢入私橐，故所省寬然有餘。而指揮葉重光所侵沒銀數百兩，至今尚未追還；此則又在所剩之外者也。
　　往例，使臣地方交際酒席，皆取諸綱銀；蓋院司道所通用也。余輩此行，時異勢殊，簸弄者方以術紿人，藉口加派。故一切應酬酒席，竟如余初議，即以其人之儀還答其人之禮；如撫院、稅監、總戎、司道諸公宴會，每以原席、原儀答之是也。即郡邑諸君經會城謁諸當道有少致程者，亦莫不如是答之。其或遇舊公祖、舊上司而勢不免於那用者，即令扣日用廩銀補還。頃藩司吳公以廩銀出諸上賜，且封銀余剩頗多，差官將餘二人所補廩銀一百九十餘兩送還，並以渡海所用金銀酒器共二百三十餘兩追送諸境上；余等皆固卻之。蓋寧省費以儉於身，毋寧廉用之累地方而速之謗也！
　　封事文移，凡屬封事者科、司二使皆得下檄於有司，而有司隔屬難行，勢不得不檄於藩司、經歷司；令之呈堂轉行者，則惟科使得以行之：此皆相沿舊規。余閱福州府己卯舊案，有藩司印信扎付一紙，乃轉奉科使之檄令其委官采木而扎行於福州府者；是固一明徵也。至於有司奉檄從事，或有害事作奸應究擬而具詳者，余以封使無罰贖之例，檄令止免；其或法難末減，則令其徑申當道詳行。此亦造船中文移一事，故附記之。
　　八月間，颶風大作，飄瓦折木；夷人皆以大繩維屋，恐為風所拔。且陰霾四塞，暴雨傾盆；那霸港水漲浪橫，封舟幾為盪損。余等亟令指揮把總率船眾守護，而國王亦遣數百人至，協力助守；即淋漓風雨中，不避也。其後連次皆然，相救如左右手，乃獲無虞；余等每令給牛、酒勞之。蓋舟雖在港安泊，而所患之大又如此，可不慎乎！故列記於「造舟」。
　　按「舊錄」載船之尺寸，一以官尺為定。蓋民尺一尺，僅官尺八寸故也。今次仍依辛酉、己卯議，俱用官尺為準。舵身長六丈一尺，舵長三丈一尺，大桅長七丈二尺、圍七尺五寸，二桅長六丈五尺、圍六尺二寸。然大桅舊式須足官尺八丈，乃為中程；今次如式者既屢為鑿毀，而長不及數與尾圍尖小不滿四尺者又不堪用，故臨期倉皇，不得已取兩木幫為合桅，外以鐵篐束之。然回日遭颶風，搖拽竟不免損裂之患；乃知前人之必用全桅者，良有以也。
　　夏子陽曰：夫封舟，費之大者也。然以終王事，義實在焉。市井之徒何知好義，以向其利者為有德；故費在官則競為饕，費在民則朋為匿。使臣者，載義而行者也。義不能徇人以欲，則任怨；徇之不可而拮据卒瘏、躬為經畫也，則任勞；經之而不得柄之必須以日矣，積日不能無積費，誰實為之，而且以為口實也，則任謗。此三任者，義之所不能辭也，使臣所遇之不獲已也。而要之以共王之大義，則必有任其責者耳。
　　·用人
　　任事在人，授事在擇人。海艘之役，其需人也多矣。始而營之，惟工師；終而操之，惟長年。其間總理而分效之，則惟有司與諸執事：是皆有事者也。雖然，是非直事也，吾身以之者也。聽群不習之人而以使事戲，一旦有急，雖欲悔，吾其如人何！夫慮其卒，安得不慎其初，是吾所以擇也；實見得是，何恤於人言！吾求濟吾事而已。濟吾事，所以濟吾身也，濟吾身，所以濟君命也。志用人。
　　按造船，以用人為要；故必擇有司之賢者，而以指揮副之：此己卯題准新例也。有司屬之海防館，初為同知郭君立言，亦能效力；往復計議，而為上下所制，不敢盡露其長。後又去而署篆，其事益弛。郭尋歿，而臬幕李官來署事，處於兩難；然猶知大義，以王事為念。後得同知許君在廷，則毅然任事，從中調停。故事無掣肘，功有成緒；此其品最高，而其勞最着。時以人情乖異、綱紀凌夷，渠獨率幕屬、丞簿，令其朔望參謁，守禮不失；謂外夷所觀，安可不示天朝體統：則所見尤得其大者。至於選報舟師、召幕眾役，同心相濟期於得人，則漳州海防館陶君拱聖、海澄尹姚君之蘭；督采樟木、搜羅巨材，孜孜奉公、舳櫓相望，則福寧州守洪君翼聖、福安尹金君汝礪、寧德尹區君日振；查勘桅木、驅馳山谷，先之以大田、繼之以寧化不辭勞瘁、克秉公忠，則延平節推徐君久德焉。此數君者，着績使事，於法皆得不泯；而大桅斯得、封事斯完，徐節推之功尤為獨着雲。
　　封舟督理分任，皆有員役。余輩未至之前，司、府皆已派委。但此事歷數十年間一舉行，當道所不經見；而議事者與出海者利害不相關，又往往賄囑是徇。故所用盡無賴子，即顯犯大辟、遣戍城旦舂之徒概議用議允；此輩盡為身謀、溪壑是饜，一切海上事，固懵如也。余曾見「舊錄」，言甲午用人多由府、縣，縣取具吏書，欲行者行、欲免者免；所以不能得人。讀高公「操舟記」，可為寒心！辛酉鑑於前弊，遂躬選義民馬魁道、陳孔成、陳宗達等數人，授以名色把總，令之各舉所知，而參以訪論，皆事屬使臣；而於其主事者，每厚之以恩。初時人猶疑之，而卒賴其力。己卯，亦用此法；時陳孔成、馬魁道尚在，遂仍用之。所揀舟工，皆出其手，故稱得人。然是歲巳增添指揮二員，專理其事，而謝繹翁為閩人，人與事又其習知，故所選指揮覃顯宗、邢端兩人皆可托；而都中為余等言，猶念之不置。及抵閩，詢其人，則俱已物故，無復有識途之馬矣。故今次所苦，其難先在用人。訪之二司諸君，又莫肯舉。後訪一張維藩，復以齕齕，委而去之。時兩指揮俱虛，余移會按院另行取用，而司、府竟不報。及後撫院蒞任，始以維藩補焉；而綜理稽核船務，終始兢兢畏慎，則亦不負所委者也。把總蘇道亨精於造船、熟於航海，則曩在都中從太常博士陳君處偶聞之者。及半載後，工匠、舟師迄無端緒，始檄漳州海防館陶君取之；道亨懼而他匿。余為陶君言其由，始強致之；見其貌朴而言皆鑿鑿中窾，遂令充把總，以造舟、擇人委焉。凡指畫工匠、選辦長年、勘驗桅木與一切船務，鉅細率皆賴之。臨行，撫院徐公檄海防館令其以指揮體統行事，止余等勿複選補指揮，或亦念其勞耳。後海洋連值風濤，舟竟無恙；雖神靈默相，而舟堅人練，不可謂非其功也。第賈人習氣不免，於費防範則駕馭尤貴於得法雲。
　　篙工、舵師，「舊錄」皆用漳人。蓋其涉險多而風濤慣，其主事者能嚴、能慎，其趨事者能勞、能苦，若臂指相使然者。但精能者，往往為海商私匿。余因檄漳州海防館，令其俟洋船回日，從海商查報；籍名送至，復使蘇道亨等辦認其真偽、能否，稍汰其老者及冒名者，依原額取用。伙長六名，內惟李美、柯鎮為最真勤、有膽智；艱險時多賴焉，亦危中之最得力者也。舵工十六名，皆稱所職；而潘沂、陳誠、黃安、賴友尤為最。此二役，船中關係甚重，誠不可不慎擇者。唯是此輩多樂於商船，而不樂於隨封；蓋商船募資厚而獲利倍，官府則僅僅工食銀六兩餘耳。況一經籍名，數年不得出海，既苦守候之艱；而官船帶貨有限，且又禁其貿易，不免折資之怨。此精良者，所以匿不肯應；即官府嚴拘之，亦徒得其贗者耳。其孰從而辨之！故選擇之任，不可無漳海之人；而此輩既藉其力，亦不可不恤其私而體念之也。然茲行失利，大拂其情；後雖欲招徠之，恐精良者亦未易得矣。
　　造船艦匠有二：在河口者，能知尺寸、守成規而不能斟酌時宜；在漳州者，善用料、務堅緻而不能委曲細膩：各有短長。余仍舊兩用之，而使其互相參酌，以集其長。至於扶艕拽木以幫助艦匠，又廠中之最要者。時此項工費，已為乾沒者侵糜，無從指處；余乃用中軍百戶林鳳鳴之議，選鎮東衛及萬安梅花所、定海所軍共六十二名代之。以軍有原糧，工食可免；而他日出海貼駕，即以所選者充之，庶稱兩便。而扶拽勞苦，則日給鹽菜銀一分以少資之；軍既樂趨，而較之募夫尤省：此最稱良便雲。至於催運■〈穩，舟代禾〉木，則指揮張維藩、主簿劉文楷；催采樟料，則經歷李應霈；趣運，則主簿熊立、李文熹、典史孫朝遇、張秉彝、杜惟忠。而把總鍾元和奔走廠務，朝夕勤勞；至洋中危險、水湧入艙，乃巡視調度、督軍戽水，與把總王萬化俱連夜目不交睫，則尤為得力雲。
　　過海人數，指揮、把總、伙長、舵工之外，省祭三名：林有源、林一淇、金廷楷。在廠，則收放木料；至琉球，則充為讀贊官。引禮通事一名，鄭璽；譯語通事三名，鄭仲和、陳仕順、馮應隆。民梢總甲哨官四名、班手十四名、水梢總甲八名、護針總甲並管水火旗幔總甲共九名、椗手共八名、絞手共十四名、櫓頭共十六名、車手共三十二名、管小■〈舟華〉四名、聽用水梢共四十七名。其貼駕軍梢並總小甲四十七名，即鎮東、萬安、梅花、定海扶艕軍也。此外，醫畫、書辦、門皁、行匠，亦俱照舊。其行糧，惟伙長、舵工則給以六兩餘，班手亦稍優，余則概給以五兩三錢。大抵此行人數，悉如己卯之役；而所給行糧，較之己卯猶少省焉。雖帶防禦牙兵三十四名，亦惟自支營中本糧耳，行糧不與給也。至於萬安所軍仍量帶七名者，則以謝譯翁言「此不宜革」故也（語具在「使錄補遺」中，茲不復贅）；然亦即在衛所軍四十七名內伸縮通融，非額外增設也。
　　夏子陽曰：封舟之用人，其良有司操其紀綱者也。吾取其德，且取其才；其它皆以長試而已。有長，則不能無短；舍其短，所以集其長也。善哉乎！子思之比於用木也：「杞梓連抱，不棄於尺朽」。吾得之以用桅焉：中稍空者，裁而用之；末稍纖者，幫而用之。吾非不欲用其全，無可奈何而姑取焉。能使長為吾用，而舟卒賴以濟；其用人也，亦若是則已矣。故吾之所棄，必臃腫不任繩墨與最為蠹者也。嗚呼！其長足以濟矣，吾取其能渡海而已；而又安能必以君子概責之小人哉！
　　·敬神
　　神無不在，而于海最靈；非神獨靈于海也，人之神至海而靈也。吾所大患，謂
　　吾有身。有身而生死、順逆、夷險交乎前；其外斗，故其中馳，神弗附也。渡海，
　　則身直寄耳。遺汝形、斂汝精，收視卻聽而一稟於固然；吾之神凝而觸則通之，神
　　告我矣。在海言海，其為靈之昭昭也亦宜。錄曰「敬神」，志神所由通也。釆集往
　　事，並得以覽焉。
　　嘉靖十三年，使臣陳侃、高澄行至■〈米古〉米山，舟刺刺發漏；群噪呼天妃，風定塞袽，得免於溺。歸國時，值桅、舵俱折，舟人哭聲震天，無不剪髮設誓，求救於神；已而紅光燭舟，舟果少寧。翼日，風劇不能易舵；乃請珓得吉，眾遂躍然起舵。舵柄甚重，約二千餘斤；平時百人舉之而不足，是時數十人舉之而有餘。舵既易，眾始有喜色。忽一蝴蝶繞於舟，疑者曰：『蝶質甚微，在樊圃中，飛不越百步；安能遠涉滄溟！此殆非蝶也，神也』。復一黃雀立於桅上，令以米飼之，馴馴啄盡而去。是夕疾風迅發，白浪拍天，巨艦漂蕩如葦；風聲雷吼，而水聲助之，真不忍聞。船欹側，流汗至踵矣。二人乃遂冠服默禱，矢以立碑奏聞於上；言訖，風若少緩。徹曉，已見閩之三山矣。神明之助，詎偶然哉！
　　嘉靖四十年，使臣郭汝霖、李際春行至赤嶼無風，舟不能行。當晝，有大魚出躍如鉅舟，旁有數小魚夾之；至暮，舟盪甚。皆謂無風而船如此，事誠可怪！乃施金光明佛經一部並作彩舟舁之艙口，而風忽南來，得保無虞。居無何，開洋回國，中見麻雀一隻宛宛來泊艙篷，須臾巨颶大發，舵忽折去；郭乃為文告曰：『霖等欽奉上命冊封琉球，仰荷神佑。公事既完，茲當歸國；洋中折舵，無任驚惶！惟爾天妃、海若，皆國家廟祀正神；今朝使危急，華夷五百生靈所系，豈可不施拯救！若霖有貶身之行，請即殛之於床，無為五百人之累！若尚可改過而自新也，神其大顯威靈，俾風恬浪靜，更置前舵，庶幾可以圖全。神其念之』！告後，風稍息，遂易新舵。嗟乎！鬼神冥邈，譚者未有不疑；然四無邊岸之中，宛弱雙雀，何從而來？易舵之後，又一鳥常據於桅尾。孰謂世間事，可盡以恆理臆決哉！
　　萬曆七年，使臣蕭崇業、謝杰出洋，東風相左，針路舛誤，舟倀倀莫知所之。連行七餘日，而窾闊窅無山嶼；但惟孤燕飛繞於前後，一細蜻蜓入神舍不去，眾咸異焉。陳孔成等懣然悒熱，乃令艦匠作彩舟禳之；又聽習於巫者諠金鼓降箕，又俯伏神前求珓：窮祈祝事，一無所吝。後二日，得至葉壁山。比歸，舟將至台洋之前一夕，舵葉失去，舟漂蕩震撼，臥者幾不能貼席；時扶二使君登棚理之。二把總問珓，卜舵何時可易？神許以巳時。及期，風猛如故；諸役恐起舵牙致危，不敢任。謝乃從神之許，主令起之；風隨息。至易新舵抵水，風乃厲如故；然舵方易新，雖風不妨矣。次日，即望見台洋之山；蓋神標其奇如此。
　　夏子陽曰：余睹海神事，有感焉。夫天妃誕自莆陽，五代至今，歷着靈異；載在「祀典」，舊矣。凡國崇祀以庇民也，國以庇民報祀、神以庇民食報；神無日不為民庇也，特人心自為有無耳。頃者，余從海上行，初時人猶凜凜；及過花瓶嶼，無風而浪，一禱輒安。風起天末，七晝夜即至其國，人視涉滄溟猶涉江耳；蓋不知其為神之庇也。歸舟，且稍懈矣。乃中洋斷舵索者四、失舵者三，合木大桅亦震撼損裂；人始日夜呼救於天妃，備極誠懇。然而撈舵索，則水面現燈；示颶征，則異雀再集，東風助順，而一瞬千里；昏夜迷山，而火光燭之：其應也如響，神果在人心外哉！嗚呼！曷其奈何弗敬！

　　●使琉球錄卷下
　　兵科右給事中玉山夏子陽編
　　行人司行人泗水王士禎同編
　　群書質異
　　附舊使錄
　　夷語（附）
　　夷字（附）
　　·群書質異
　　「大明一統志」
　　琉球國，在福建泉州之東海島中。其朝貢，由福建以達於京師。
　　國之沿革未詳，漢、魏以來不通中華。隋大業中，令羽騎尉朱寬訪求異俗，始至其國；語言不通，掠一人以返。後遣武賁郎將陳棱率兵至其國，虜男女五百人還。唐、宋時，未嘗朝貢。元遣使招諭之，不從。本朝洪武中，其國分為三：曰中山王、山南王、山北王；皆遣使朝貢。嗣是惟中山王來朝，其二山蓋為所並矣。
　　風俗：男子去髭鬚，婦人以墨黥手為龍虎文，皆紵繩纏發，從頂後盤至額。男以鳥羽為冠，裝以珠玉、赤毛；婦以羅紋白布為帽。織斗鏤皮並雜毛為衣，以螺為飾；而下垂小貝，其聲如佩。無君臣上下之節、拜伏之禮，父子同床而寢。婦人生乳，必食子衣。食用手，無匙箸：得異物，先進尊者。死者浴其屍，以布帛纏之，裹以葦草，上不起墳。無他奇貨，尤好摽掠，故商賈不通。不駕舟揖，惟縛竹為筏；急則群舁之，泅水而逃。俗事山海之神，祭以殽酒；戰鬥殺人，即以所殺人祭其神。王所居，壁下多聚髑髏以為佳。所居曰波羅檀洞，塹柵三重，環以流水，樹棘為藩；殿宇多刻禽獸。無賦斂，有事則均稅。無文字，不知節朔；視月盈虧以知時，視草榮枯以計歲。
　　山川：黿鱉嶼，在國西，水行一日；高華嶼，在國西，水行三日；彭湖島，在國西，水行五日。落漈，水至彭湖漸低，近琉球；謂水落漈——漈者，水趨下不回也。凡兩岸漁舟至彭湖，遇颶風作，漂流落漈，回者百無一、二。
　　土產：斗鏤樹、硫黃、胡椒、熊、羆、豺、狼。
　　按琉球，以「一統輿圖」視之，則在東南；以閩省視之，則實在閩之東北。故去必仲夏，乘西南風也；回必孟冬，乘東北風也。
　　古無文字，其詳不可考；但隋兵劫之而不服，元使招之而不應。及我皇祖統一寰區，慕義向風，首先效款；可謂超出諸夷，而恭順足嘉也。國昔三分，今中山並而為一。
　　其人狀貌，與華人不甚相遠；但深目多須，上髭剪與唇齊稍為異，未嘗盡去也。額任質，而髻居右；其束網而髻居中者，則洪、永間所賜閩人三十六姓之裔也。貴賤所別，閒居以簪、公謁以手巾。手巾者——纏首色布圈也，紫、黃為貴，紅、綠次之，青為下；簪則金為貴，鍍金與銀次之，銅為下。俗尚白，男女衣俱純素；間有有男子服青者，則以治事於公者也。內衣短狹，袖僅容肘；外衣寬博，制類道士服。卑下者，則以兩袖翻結背中。貴人腰束文錦大帶，價可三、四金；賤者，惟束布而已。凡屋地多板，簟上復薦以厚席；故無貴賤，皆着草屨。入室，則脫去；一則不欲塵污其席，而一則以跣足為敬。故王見神、臣見王及賓主相見，皆若是也。惟謁余輩悉遵中國禮制，服冠裳，次第謁見跪拜，唯諾惟謹；然往往苦之，若桎梏不堪狀。一出使館外，輒亟去冠裳，赤腳乘馬去；亦以素所不習故也。婦人至今，猶以墨黥手為花草文。髻肖總角兒，絕無簪珥、粉黛飾。足着草屨，與男子無異。衣亦似道服；出見華人，挈領覆頂至眉，復引襟為便面，止露兩目。下裳褶細而制長，使可覆足。名族之妻，出皆側坐馬上，以數尺白布巾蒙其首，隨以女僕三、四人；無羅紋、織皮、毛衣、螺貝之飾。詢其俗，產乳亦未嘗食子衣；但為牝雞之晨者十室而九，蓋以男子多仰給於婦人也。國王之下，法司最尊；制立三人，國事操縱皆出其手。從來率以王親任之，不用三十六姓；今用之，則自鄭迥始，亦彼國制之更新雲。察度，非官名，唯俗呼公子為察度奴示：「舊錄」謂司刑名，誤矣。司刑名者，毗那官也。那霸官，唯司貢獻之船及管理使臣並從官各員役供給。遏闥里官，則王近侍之臣。耳目官，雖雲備訪問，亦托之空名耳。此皆隨事任官，非有文武之別。唯大夫、長史、都通事等官則為文職，以其由秀才歷仕而專司貢獻及文移、表章也。秀才，擇三十六姓中識漢字、漢音者為之；土人不與焉。王視朝，群臣具夷服，搓手膜拜，跪移時不起。過聖節、長至、元旦，王統眾官肅冠裳，嵩呼祝壽；亦彬彬然有禮。聞元旦行禮後，官各易常服，而王亦衣寬博錦衣、戴五色錦圈，坐閣二層，眾官跪階下唱太平曲；卑者按拍和歌、尊者奉觴為壽，王亦等級賜之酒殽：則夷俗之禮也。父子同寢，亦以幼時；長則異處。食用匙箸，削素木為之。「舊錄」「得異物必先進尊者，居親喪者數月不食肉」，亦未必盡然。人化者，浴屍去腐，然後收骨，布裹置土穴中。若王及陪臣之家，亦以骸匣藏之林谷，裁木板為牖戶，祭掃則啟鑰觀之；至今不改。俗有待月之願，凡月二十三日夜，修香果，立以待月。月出則拜，拜竟乃敢坐；謂可益壽延禧。朔、望皆向灶拜，中元亦請僧誦經薦其先祖。過前王廟，輒下馬搓手而行。道遇尊者，隨伏地下不敢視。對上官言事，必具酒二壺至其家，跪而酌之。地無貨殖，一切所需貿於倭國。邇來那霸、首里二處亦聚女僧交易，然不過蔬、榖、魚、鹽之類。女子適市，以貨頂戴於頭而行；不用手扶，亦不墜也。國法：竊盜者死。今法漸弛，間有犯者，惟加拷罰；然剽掠之事絕無。舟舶，制與中國頗同。如小艇，則刳木為之。陪臣入貢航海，必創以巨舟。縛竹為筏，未之見也。國中敬神，神有女王者，乃王宗姊妹之屬；世由神選以相代。選時，神附之言，送入女王宮，遂倏然靈異；雖適配者，亦不再合焉。惟國當播種，先一日，王詣其宮拜灶，女王以酒觴之；余亦不相見也。五榖成時，女王必渡海至孔達佳山采成熟者數穗嚼之，各山乃敢獲；若女王未嘗而先獲者食之，立斃。故盜採之奸，不禁自息。聞昔有倭來寇，神輒化其米為沙、其水為鹽，或時人忽為盲啞而舟倏為崩裂；倭反見困，解去。每宴請余輩之時，女王夜命女君一、二百人各頂草圈、攜楊柳枝入宮遍視，意恐物有誤毒。所謂女君者，皆良家女；女王欲命之，即降異其身，遂能去來不測。當入宮時，閩役為王所倩作宴者，親目擊之；謂過聲隱隱若蚊鳴。凡夷官、夷人遇之，悉叩首拜。如國有不良，輒指名告，王擒罪之。如此類皆於其國頗有功，即不窮其妄誕；而殺人以祭，問之無是也。國無城池，王宮建于山巔，國門榜曰「歡會」、府門榜曰「漏刻」、殿門榜曰「奉神」，並無波羅檀洞之名；圍堞亦無聚髏者。殿牆二重矗矗石壁，望之頗似一城雲。人國門，有石梯數層。左下甃一小池，水自龍口中噴出，上榜曰「瑞泉」；水極清冷，專給王宮之用。後王聞余輩需清水烹茶，亦令夷人日給焉。國門外路皆芟夷，可容軌。設塹樹棘，在民居近山者或然。王所居殿宇，樸素渾堅；而樓閣與門，則間飾以金碧雕繪。
　　山頗多，名亦未詳。據其相近而稱名者：東則有孔達佳山。南則有太平山，俗呼苗菰；復有■〈米古〉米山，即往來經過處。西則有馬齒山，俗呼溪賴末。北則有葉壁山，狀如丫髻；復有土裡臣馬山，即產硫黃處也；過則七島，半屬日本矣。凡山皆星散海中，雜出魚螺、海菜之物。其人俱種禾、苧；獨太平一帶，貢獻布、米為多。彭湖，非其所屬，且相距甚遠。黿鼊、落漈，詢之人人不知；豈別國島耶？
　　土產斗鏤樹，問之亦不知。或言其國有橘，小橘可作醯者；方言音頗相類，意即此物，然亦無足據也。有鳳尾蕉，以葉蹁躚似鳳尾，故名；今閩中亦多有之。野鮮惟鹿，其餘則馬、牛、羊、豕、雞，族類多而價亦廉甚，但食之有腥。鵝、鴨蓄之不蕃，故無蓄者。絕無犬，惟好養異色貓。有奇蛇，色黑，可愈瘋。所見鳥，惟烏鴉、麻雀；至九月，鷹至獨多，雲風飄從日本來，人爭繳而弋之。榖則稻、秫、黍、稷、麥、菽。蔬則瓜、茄、姜、蒜、蔥、韭、菔、芋；更有波菱、山藥、冬瓜、薯、瓠之屬，皆閩中種而味實不逮。果則芭蕉、甘蔗、石榴、葡萄、橘柚而已。木有羅漢杉，質堅而美，宮室、器用皆資之；松、柏、棕、樟、竹箭、楊柳列植岩圃蕭寺間，稍郁蔥可玩。花亦少見，惟茉莉、佛桑最盛，香艷亦遠過於閩中。地不宜茶，凡茶皆從日本至也。蟲類不繁，獨有壁間蝎虎而聲似麻雀，則大異焉。海錯，龍蝦、蟳、螺頗大，余亦未見異種；惟魚有綠鱗而紅章者，實中國所未睹也。至於賦斂，稍寓古人遺法，上下各食其土，無他誅求；惟遇世及請封，則從其始日即派取榖、米、苧布於各山頭，豫為積貯數年，以供宴犒。事畢，乃止。視月知時、視草計歲，必非奉吾正朔之後。
　　要之，紀者采聽聞多失實；或琉球漸濡文教，今昔異習，亦自不可執一論耳。但聞邇來又漸有機械，閩人亦往往墮其術中；風氣雖開，渾樸已雕斲矣。
　　夏子陽曰：琉球，一單弱國也；去閩萬里，懸立海東。地無城池，人不習戰。即所屬諸島，浮影波末，如晨星錯落河漢；其不能為常山蛇勢，明矣。日本素稱強狡，與之為鄰，數數要脅，眼中若無之。顧山海自若，傳世永永；豈非聖神御極，威德廣被，為屬國者世守帶礪，安若覆盂耶！
　　「蠃蟲錄」
　　琉球，當建安之東，水行五百里。土多山峒，峒有小王，各為部隊而不相救援。國朝進貢不時，王子及陪臣之子皆入太學讀書，禮待甚厚。
　　按琉球必自福州梅花所開洋，風順六、七晝夜至；否則，掩盪且踰旬矣。以水程計之，相去殆將萬里；乃謂「當建安之東，水行五百里」，抑何謬戾耶！況建安為建寧屬邑，在福州西北，與海原不相通；不知何據而云然耳？山多峒，不可知；第無「小王各為部隊」之說。聞昔山南、山北均有王號，與中山鼎峙；所謂「小王」，意或指此。今久並於中山，各以王親轄之。他所屬海外諸山，亦分統以黃手巾官；蓋均是夷屬，必非不相援也。國初，入貢無定期；今定以二年一舉，則率以為常。其王子入太學，僅創見於洪武二十二年。嗣是惟遣陪臣之子進監授業大司成，處以觀光之館、教以學禮誦詩；而冬裘夏葛、朝饔夕餐，則加內地儒生一等，禮待亦殊厚矣。余每觀諸夷官進謁，中有拜起雍容、禮度不忒者，皆嘗北學南雍者也；乃知禮教之關係甚大，即夷士不可無也。
　　夏子陽曰：余聞諸琉球昔遣陪臣之子進監者，率皆三十六姓；今諸姓凋謝，僅存蔡、鄭、林、程、梁、金六家而族不甚蕃，故進監之舉，近亦寥寥。大夫、長史，昔以誦詩學禮者充之，故多彬彬禮讓；今僅取奔走濫觴匪人，則末流漸失矣。三十六姓者，昔所居地曰「營中」；今強半邱墟，過之殊可慨焉！
　　「星槎勝覽」
　　琉球國，山形抱合而生；一日翠麗、一曰大崎、一曰斧頭、一曰重曼，高聳叢林。田沃榖盛，氣候常熱。酋長遵理，不科民下。釀甘蔗為酒，煮海為鹽。能習讀中國書，好古畫、銅器；作詩，效唐體。地產沙金、黃蠟。
　　按琉球諸山，雖迤邐聯綿，而形勢不甚抱合；所謂翠麗等四山之名俱無可考，即國人咸不識也。麗林峻谷，間亦有之。然田多瘠磽，谷亦豐歉不齊。俗傳受封之後，必有大有年；頃余駐節日諗之，果歲豐時和，家給人足：雨露之澤，良不偶耳。氣候常熱，以海地卑濕而近於東；然聞隆冬時，亦間有霜雪焉。又雲「酋長不科民」，稍為篤論。以國中令甲本簡，而操枋者復不責小文耳。百姓釀酒，非甘蔗。惟以米舂為末，置水中，仍用曲；越宿，狀如米汁，食之頗甜，名曰「米奇」。新榖登時，家家釀此相饋。然初釀時，必婦人將米先嚼數口而後繼之以舂米之末；傳謂始自女神所制，故取類如此。燒酒釀與中國同，第氣烈則倍耳。僧識番字，亦識孔氏書；以其少時嘗往倭國習於倭僧，陪臣子弟十三、四歲皆從之習字讀書。如三十六姓者，復從舊時通事習華語，以儲他日長史、通事之用。作詩，惟僧能之，然亦曉音韻、弄文墨已爾；許以「效唐」，則過也。古畫、銅器，貴家大族頗相尚；然所同好者，惟鐵器、棉布。蓋地不產鐵，炊爨多用螺殼；土不植棉，織紝惟事麻縷。此二者，必資中國；今進貢之使稍貿以往，其用亦稱不乏焉。國未諗產金與否；往見王府，亦有金瓶、台盞之類，即匙箸亦然。黃蠟，聞■〈米古〉米山略產，而未知果否。國中所用黑銅錢極輕，小如宋季之鵝眼、綖環，千不盈掬；每五貫，折銀一錢。女僧於市交易者，日獲二貫則稱利；有藏有二、三百貫，則為中產之家。琉球稱貧，信然矣。
　　夏子陽曰：余聞琉球國王宮之右有寺曰「圓覺」，制頗宏敞。其中所藏，有國初所賜「四書」、「五經」、「韻府」、「通鑑」、「唐賢三體詩」諸書；佛經如「華嚴」、「法華」、「楞嚴」之類，亦間有之。但其僧所識，誦則止一「心經」；而所以教陪臣子弟，則一「論語」也，要亦文字之辟未廣耳。圓覺寺僧，視法司尤貴；大夫而下見之，長跪稽顙，則亦尊師意雲。
　　「集事淵海」
　　琉球，與泉州之島曰彭湖者，煙火相望。其人驕健，以刀、槊、矢、劍、鼓為兵器。旁有毗舍那國，語言不通；袒裸盱睢，殆非人類。
　　按琉球去彭湖不知幾千里，無論海蜃作霧，光景晦冥；即雲淨天空、一碧萬頃，而淼茫浩蕩，亦莫可窮極。詎有「煙火相望」，而近易若斯者！閩中士大夫常曰：『霽日登鼓山，可望琉球』。蓋所望者，小琉球也；其去梅花所水程僅七更耳。若夫琉球，則去閩將萬里；雖離朱之明，亦安能獨見於無涯之外耶！雲「其人驍健」，亦未然；但能耐饑寒、任勞苦。且尚血氣不平，則露齦裂眥相忿爭，或持刀剚人腹者亦間有之；然自度不免，輒引刀反自斃。否則，即下於理決抵償，而無系獄。如法司、紫手巾等官，極稱貴倨；聞昔有犯者亦抵法，止令坐地而不綁縛，輕則流徙太平山，錮之終身。今國王仁厚，自為世子至今，未嘗殺戮一人；故刑罰亦甚簡焉。民間所用兵器，惟盔甲與刀頗稱堅利；余諸矛戟皆脆弱，徒具文耳。弓長如屋檐，射則樹之於地，以兩手彎之；發矢不甚遠。是年九月間，夷屬傳報有倭船若干艘將至；問之法司等官，曰：『此事傳有數年，而未必確然。國有靈神，可恃以無虞』！余以倭懷封豕長蛇之心，不可無備；因稍畫策，令之選兵礪器以待之，仍命隨行鐵匠多備堅利器械以資防禦。後倭來，知吾有備，亦竟銷萌；故夷人深德余輩為徙薪也。其國西南雖雲暹羅，然相去極遠；東北則日本，頗相近。聞東隅有人，鳥語鬼形，不相往來；豈即所謂「毗舍那國」耶！
　　夏子陽曰：余觀載記及「舊錄」，言人人殊，皆稱琉球強。意其孤立海島，必有所為強者。比至觀之，殊未然。詢其所以守，曰：「恃險與神」。夫險安足恃，神亦豈必能據我！然則所恃為安，毋亦效順天朝；而山川神靈，實助其順歟！
　　杜氏「通典」
　　琉球國王，姓歡斯氏，名渴剌兜，土人呼之為「可老羊」；妻曰「多拔荼」。居舍大，十有六間。王乘木獸，令左右輿之。凡宴會，執酒者必得呼名而後飲；上王酒者亦呼王名，然後銜杯共酌。歌呼蹋蹄，音頗哀怨；扶女子上膊，搖手而舞。又曰民間門戶，必安獸頭。
　　按琉球國王姓尚氏，其源委不可得而考；惟冊封自尚巴志始，故着焉。其命名，則取漢字之美者為之，如尚忠、尚思達之類是也。妃選自貴族，土人稱王曰「敖那」、稱妃曰「札喇」；乃雲「可老羊」、「多拔荼」，豈方言或以世異乎！王之居舍，入門向北者七間，乃其前王之殿；以堪輿家不利，乃稍折而東，深數十丈許。又向西者七間，則王所居。正殿閣二層，上為安奉詔敕並藏貯儀從之所；中為朝堂，臣下傳言侍立閣下檐前。凡閣門，以五色燒土珠為簾櫳；桌圍如之。中三間，略加金碧承塵，下覆以彩繒；地鋪重席寸余，行之綿軟無履聲。左樓二，皆貯錢榖之屬。右有平屋七間，名曰北宮；拜祝聖壽、筵宴使臣俱於此，義取南向也。大都廣闊宏爽，可擬寺觀之制；而比中國王府，則遠不逮矣。王出入乘肩輿，狀類中國大神轎，扛俱十六人；非有木獸。傘用五色，亦有青碧土珠傘；從者千人，皆執戈矛先後之。輿前伶人鼓吹，從官乘馬執小團扇並鳥羽扇者各四人、提貼金胡蘆二人，復有武士面蒙銅鬼貌、身服漆甲而腰佩刀者數十輩，蓋以備不虞耳。部臣遇吉，每稱觴壽王，王亦與之坐而酬之；雖近似親狎，亦必搓手叩頭，然後飲。豈有上王酒者輒敢呼名耶！樂器有金鼓、三弦等樂，但多不善作；嘗借吾隨從者教之。亦有土戲，聞皆王宮小從者及貴家子弟習之；登台戴大笠，加以皁帕蒙面，着彩色夷服。群以二十餘輩傴僂宛轉同聲而謳，皆如出一人。至所謂「蹋蹄歌呼，扶女子膊上」，則所未睹也。人居不甚聯比，往往星散於岩谷中，跡若寥落而生聚。亦盛聞曩時貴族大姓始得創瓦屋；邇來營窟漸易，棟宇斯興，周遭疊石為牆以為防衛，望之宛然一睥睨堡也。至雲「門戶必安獸頭」，則無是事矣。
　　夏子陽曰：嘗稽諸夷之俗雖不同軌，而其鄙陋樸野則無甚相遠；如雕題鑿齒、反踵貫胸、裸袒沮顏者，可數也。琉球亦一夷耳，詎能與之甚異哉！顧其超然面內，歷世弗渝，漸漬文教，頓洗夷風；而蹋蹄媟主之陋，或亦浸浸乎為化所移矣，寧可盡詆杜氏之謬耶！
　　「使職要務」
　　洪武、永樂時，出使琉球等國者，給事中、行人各一員；假以玉帶、蟒衣，極品服色。預於臨海之處，經年造二鉅舟：中有艙數區，貯以器用若干。又藏棺二副，棺前刻「天朝使臣之柩」，上釘銀牌若干兩。倘有風波之惡，知其不免，則請使臣仰臥其中，以鐵釘錮之，舟覆而任其漂泊也；庶人見之，取其銀物而棄其柩于山崖，俟後使者因便載歸。邇者鑒汨沒之禍，奏准待藩王繼立，遣陪臣入貢丐封，乃命使臣齋詔敕駐海濱以賜之。此得華夷安危之道，雖萬世守之可也。
　　按琉球遣文臣往封，由來舊矣。即議者謂鑒汨沒之禍，欲令領封海上；而畢竟往封加故，則以祖制在焉故也。余輩此行已抵閩二年，台使者乃因訛言議欲改遣武臣。余輩念使臣銜命久出，無畏難中止之理；況天朝不可爽信於屬國、中國不可示怯於外夷，上疏請行，而禮部則主領封之議；聖明在上，遂兩用之。余輩得以仍往頒封，而以後則領封為定製雲。
　　夏子陽曰：琉球之役，以海為程、以針為路；出梅花所東涌山，則窅渺汪洋，茫無涯際。一日、二日，或見絕島孤山，亦惟一點空青，半落天外。夫幸而濟，則濟矣；苟不幸而遇不測風濤，則我躬不恤，遑恤我後！而乃欲以藏棺懸牌冀萬之一乎歸骨也，亦迂矣！是以前使者久矣去之。要之，此役只在造舟、用人處最為吃緊；其所足恃，則惟式憑國家寵靈與仗平生忠信兩者而已。如曰設桴翼、造水帶，則又淺之乎其為見也。
　　「大明會典」
　　琉球自洪武年間，其中山王、山南王、山北王皆遣使奉表箋貢馬及方物。洪武十六年，賜國王鍍金銀印並文綺等物；山南、山北王亦如之。永樂以來，國王嗣立，皆請命冊封。自是惟中山王來，每二年朝貢一次；每船一百人，多不過百五十人。其貢，馬、硫黃、蘇木、胡椒、螺殼、海巴、生紅銅、牛皮、棹子扇、刀、錫、瑪瑙、磨刀石、烏木、降香、木香。
　　按琉球貢物，惟馬及硫黃、螺殼、海巴、牛皮、磨刀石乃其土產；至於蘇木、胡椒等物，皆經歲易自日本，轉販於暹羅者。所謂「棹子扇」，即倭扇也。蓋任土作貢，宜其惟正之供；遠取諸物，亦其獻琛之意，不必求備焉可也。二年一貢，今以為常；第人役過多，亦不勝糜費。倘每船能省其什之三，則庶幾無濫矣。
　　夏子陽曰：海島之國，惟琉球最稱貧瘠；蓋地無物產、人鮮精能，商賈又復裹足不入其境，故一切海上奇詭靡麗之珍詘乏焉。其貢獻方物寥寥，固宜爾也。然明王慎德，不貴異物；彼抵珠投璧、卻駿焚裘者，至今千載而下，猶艷稱之。誠以王者富有四海，所重在此、不在彼耳。故我明於琉球入貢，惟錄其效順之悃誠，不責其方物之良窳；毋亦惟是堅其向風慕義之心焉耳。「書」曰『不寶遠物，則遠人格』。信哉言乎！
　　·附舊使錄
　　嘉靖甲午使事紀
　　嘉靖辛酉使事紀
　　萬曆己卯使事記
　　高澄「操舟記」
　　「琉球錄」撮要補遺
　　嘉靖甲午使事紀（此系「陳錄」「使事紀略」節載之文，已見「蕭錄」「使事紀」中）
　　嘉靖丙戌冬，琉球國中山王尚真薨。越戊子，世子尚清表請襲封；下禮部議。禮部恐其以奚齊奪申生也、又恐其以牛易馬也，令琉球長史司覆核其實，戒毋誑。越辛卯，長史蔡瀚等核諸輿民勛戚，同然一辭；僉曰：『尚清乃先王真之冢嗣，立為世子有年矣』。具文申部，宗伯韙之。越壬辰春，禮部請差二使往封，給事中為正、行人為副；侃與澄適承乏焉。命下之日，時夏五望也。六月，各賜一品服一襲，侃以麒麟、澄以白澤，俱大紅織金羅為表、絹為里；綠羅褡■〈衤蒦〉、青羅褶子，里亦用絹。帶以玉，則自備。又各賜家人口糧四名。八月，侃等始治裝戒行。
　　越癸巳五月，侃至三山，澄亦以六月至閩。三司諸君承禮部咨文，已將過海事宜會裁已定。七月二日定■〈穩，舟代禾〉修船。十一月，琉球國進貢船至，余等憂閩人不諳海道，喜來得詢其詳。翼日，又報琉球國船至，乃世子遣長史蔡廷美來迓；則又喜其不必詢諸貢者，而有為之前驅者矣。長史進見，道世子遣問外，又道世子亦慮閩人不善操舟，遣看針通事一員率夷梢善駕舟者三十人代為之役；則又喜其不必藉諸前驅，而有同舟共濟者矣。
　　越甲午二月，舟始畢工。四月十八日，舟先發於南台。二十六日，余等啟行。三司諸君送至南台，酒三行，余等起謝曰：『曩時海國之役，必數年始克竣事，聞之舟不易成也；今未及期月而有航海之期，誰之功也！敢不再拜』！諸君皆歌「烝民」之詩以贈，亦再拜；遂別。是晚，宿於舟中。翼日，至長樂，長史舟亦隨行。
　　五月朔，余等至廣石，大舟亦始至。二日，祭海登舟，守巡諸君設宴為餞。是日，遂別諸君，慨然登舟。連日風逆，五日始發舟；不越數舍而止，海角尚淺。至八日，出海口，方一望汪洋矣。風順而微，波濤亦不洶湧；舟不動而移，與夷舟相為先後。出艙觀之，四顧廓然，茫無山際；惟天光與水光相接耳。雲物變幻無窮，日月出沒可駭；誠一奇觀也。
　　九日，隱隱見一小山，乃小琉球也。十日，南風甚迅，舟行如飛；然順流而下，亦不甚動。過平嘉山、釣魚嶼，過黃毛嶼，過赤嶼，目不暇接，一晝夜兼三日之程。夷舟帆小不能及，相失在後。十一日夕，見古米山，乃屬琉球者；夷人鼓舞，喜達於家。夜行徹曉，風轉而東，進寸退尺，失其故處；又竟一日，始至其山。十三日，風又轉而壯，逆不可行，欲泊于山麓；險石亂伏於下，謹避之。長年執舵甚堅，與風為敵，遂上下於此山之側。相持至十四日夕，舟刺刺有聲，若有分崩之勢。大桅原非一木，以五小木攢之，束以鐵環；孤高衝風，搖撼不可當，環斷其一。眾恐其遂折也，驚駭叫囂；亟以釘鉗之，聲少息。原舟用釘不足、艌麻不密、板聯不固，罅縫皆開；以數十人轆轤引水，水不能止。是時惟長年數人，色不少動；但云『風不足懼；速求罅縫而塞之，可保無虞』！於是有倡議者曰：『風逆則盪、順則安，曷回以從順』！有一人執舵而云：『海以山為路，守此尚可以生；失此，恐無以救』！但眾股慄，啼號不止；姑從眾，以紵其懼。旋轉之後，舟果不盪。執燭尋罅塞之，水不能入；眾心遂定。計十六日旦，當見古米山；至期，杳無所見。執舵者曰：『今將何歸』？余等亦憂之。忽遠見一山巔微露，若有小山伏於其旁；詢之夷人，乃曰：『此葉璧山也，亦本國所屬。若更從而東，即日本矣』。申刻，果至其地，泊焉。十八日，世子遣法司官一員，具牛、羊、酒、米、瓜、菜之物為從者犒；通事致詞曰：『天使遠臨，世子不勝忻踴！聞風伯為從者驚，世子益不自安。欲躬自遠迓，國事不能暫離；謹遣小臣具菜、果，將問安之敬』。余等愛其詞雅，受之。
　　時余之舟已過王所之東，欲得西風為順；夏月誠不易得。世子復遣夷眾四千人，駕小舟四十艘，欲以大纜引余之舟；通事乃曰：『海中變出不測，豈宜久淹從者！世子不遑寢食，謹遣眾役挽舟以行；敢告』。船分左右，各維一纜，迤邐而行，若常山蛇勢；亦一奇觀也。一晝夜，亦行百餘里。十九日，風逆甚，不可以人力勝，遂泊於移山之岙；法司官率夷眾環舟而宿，未嘗敢離左右。泊至五日，餘眾苦之；在舟日久，郁隆成疾，求登岸以避之而不可得。二十四日，世子復遣長史來曰：『世子聞至移山，刻期拱候；六日不詹，中心孔棘。恐為從者憂，謹遣小臣奉慰』。余等謝之。二十五日，方達泊舟之所，名曰哪霸港。計廣石登舟，至此幾一月矣。
　　越既望，行祭王禮。七月二日，封王。九月十二日，登舟而回。泊舟之港，出海僅一里；中有九曲，夾岸皆石，惟滅風而後可行。坐守六日，王日使人侍於側。至十八日，風少息，挽舟而出，亦斜倚於岸；眾恐其傷於石，大驚。幸前月親督修艌，不為所傷。復止二十日，始克開洋，夷舟同行。二十一日，颶風陡作，舟盪不息，桅舵俱折。二十三日，黑雲蔽天，風又將作，卜珓易舵。二十六日，風大作，相與叩神；風若少緩，舟行如飛。徹曉，已見閩之山矣。二十八日，至定海所。十月初二日，入城。痛定思痛，不覺傷感！凡接士大夫，敘其所以，無不為之慶幸。
　　嘉靖辛酉使事紀（已見「蕭錄」「使事紀」中）
　　嘉靖四十年，欽差正使吏科左給事中郭汝霖（江西永豐人）、副使行人李際春（河南杞縣人）敕封國王尚元。
　　嘉靖三十四年六月，疏球國中山王尚清薨。三十七年正月，世子尚元差正議大夫、長史等官到京，請乞襲封王爵。禮部以請勘俱系彼國官民，乃不復行勘，奏請如故事，差正、副使二員齎詔敕、皮弁冠服等往。時科中應行者吳君時來，行人司則李君際春也。命下，二月十六日矣；部咨翰林院撰文、各衙門造該用儀物。延之三月終，未行；而吳君有戍事，汝霖乃同李君承乏焉--四月初二日也。部中鑒前畏避之嫌，促日起程；霖等亦以重命不可再緩，遂請詔書易名，改賜品服。初八日，慨然解舟南下。
　　七月初，抵江西地方。霖意海警連年，事須巧速；因一面差人至福建布政司，令作速委官伐木造船。九月中，親至閩坐督，刻次年春汛必行。奈地方多事，賊報交馳；當事者已疑不能必往，管工官亦泄泄。於是船自十一月起工，至次年四月僅完其半。賊報緊急，不俟工完；四月初四日出塢，尹參將令百戶嚴繼先等接至鎮，駕守。十一日午刻，方至鎮，未刻賊已接踵相望數里；不為所奪，幸也。是年，倭奴輳集福州城外，稱數萬，城門閉者三月。余等亦日日上城，同有司巡守。
　　先是，戊午冬，琉球世子差來迎迓長史梁炫等住柔遠驛，盡為所掠，聲息轉聞琉球。三十九年正月，蔡廷會等來修貢，傳其國有領封之情呈文該司，該司以時事艱難、國體所系，遂為轉奏。本下部議，以舊典難遽變，俟海誓稍寧，必期渡海終事。時勘合到遲，將屆六月，倭寇伺侯海口者又比比。余召漳州火長、舵工等役，中途又為賊阻；各役依山緣徑而來，動經月余，至則又七月矣。前船既有傷損，久住內港，烏■〈蟲念〉叢生。烏■〈蟲念〉者，生於淡水，則墜於鹹水；生於鹹水，則墜於淡水。內港，淡水也；一至海，則垂垂而墜，船板精華俱為所蝕，油灰不能復住，水從罅隙而入，何可止也。余時與諸司議，但挾數十人從夷舟往。夷舟頗小，舉動敏捷；既不為賊覬覦，又可藉以濟事。有司固執，以堂堂天朝為此舉動，何以威臨四夷！若事不易濟，寧修船俟時。欲從權濟事，亦須上聞；不然，他日誰任其咎！李君亦曰：『既不能行，毋徒躁動，不若專意修船。事大，非一手可掩；他日當有人諒也』！余然之。火長、舵工等因呈乞有司，改造前船。八月，再定■〈穩，舟代禾〉。至十一月，畢工出塢。
　　越嘉靖四十年四月，忽值內地廣兵之變。五月初六，則有賊二百餘至閩安鎮之下江。時各役告請行糧，余亦牒有司，漸次散給。兵道楊君來言曰：『今事急，且不論行，即船將如何守』！既賊乃從下江口，由長樂入福清；而船始報安焉。五月十九日，船至長樂取水。余與李君二十五日起行，撫、按、三司餞於南台，府、縣別於新港。二十六日辰刻，至長樂。時自二十三日起，連有南風，遂決而行。二十七日，至廣石。二十八日，祭海登舟，別三司諸君。二十九日，至梅花，開洋。幸值西南風大旺，瞬目千里，長史梁炫舟在後，不能及，過東涌、小琉球。三十日，過黃茅。閏五月初一日，過釣魚嶼。初三日，至赤嶼焉。赤嶼者，界琉球地方山也。再一日之風，即可望古米山矣。奈何屏翳絕驅，纖塵不動，潮平浪靜；海洋大觀，真奇絕也。舟不能行，住三日。初六日午刻，得風乃行，見土納已山。時東南風旺，用舵者欲力駕而東。至申刻，乃見小古米山，夷人望見船來，即駕小■〈舟華〉來迎。有二頭目，熟知水路，且曰：『既不能從大古米山入，何可傍土納已山而入！其中多礁』。余等聞之駭。二頭目一面令夷船入報，渠遂躬在余船道駕，從小古米山而入；且云：『得一日一夜之力，即未遽登岸，可保不下葉璧山矣。余等厚賞賜之，晝夜趕行。初七日未刻，望見王城哪霸港焉。然東風為多，相隔僅五十里，不能輒近。世子遣法司官來迓。夷船凡五十餘，輳集封舟前後；欲用先年挽入故事，然竟弗能行。至初八日午刻，有衝風暴雨；余曰：『可整舟』；挽而行。初九日辰刻，遂達岸焉。
　　既抵岸三日後，有傳賊船從其境上過者；蓋篷力小，大洋中自不相及。擇六月初九日祭王，二十九日封王；禮畢，守候風汛回國。往者，九月終，交初冬，則東北風旺；是年九月內風氣不定，日東、日南。守之至十月初，颶風大作；伙長等皆以颶風既過，可以遂行。十月初九日，登舟。及登舟之後，方圖舉帆，而風雨驟至，阻於哪霸港口。蓋港口險隘，僅容一舟；稍有偏側，船輒不保。船之泊港口也，兩旁系以大纜；至十五夜，右纜忽斷。陳孔成忙吹號舉炮，夷人二千餘來牽轉，再加新纜。至十八夜，天忽郎霽，月光如畫；四更時，諸人與夷官、夷梢乃導而出。出港後，東北風旺，舟行如飛。二十日午後，忽有黑雲接日，冥霧四塞；舟人懼曰：『此颶征也』！頃刻，果颶征旋至，舟人守之益慎。至夜二鼓，劈烈一聲，舵已去矣。餘一家人跑入窗傳報，舉舟哭聲振天。時陳孔成傳將各艙所載重者一面丟拋，一面令吳宗達等倡言『舵雖折，尚有邊舵，決保無虞』！余諗之曰：『靜以御變，極是！但舵何時可換』？達等曰：『天明可換。吾不舉大篷，但張二篷、三篷，任其漂流；至後，可補針也』。陳大韶、曾宏俱從陳、高過洋者，亦來；大言曰：『往年亦如此。然往年船不固，今此船固；往年船發漏，今不發漏；往年無邊舵，今有邊舵；往年折舵並折桅，今舵雖折而桅尚存』。余聞其言，心亦頗定。然播盪反側，無頃刻寧；風濤之勢，與天上下，舟亦虩虩如裂屋響。呼吸存亡，茫然不知何所在也！至次日，風又不息；余乃口為文，令吏陳佩床前書之，以檄天妃。適一晨刻風稍定，始得換舵。舵既定，諸人頗有生望。但牽舵大纜兜之自尾至船首者，又忽中斷；則海水咸厲，繩纜不能久。舵工等又懼舵不能穩，稍擺動金口，船分兩片矣；此尤危也。乃用銀重賞一夷人，系其腰，令下海接之；竟不能接。吳宗達來稟，欲穿二艙、三艙透繩系舵，而不能決。余聞，即慨然是之；乃鑿而度繩，舵始得安，行之。至二十六，許嚴等來報曰：『漸有清水，中國山將可望乎』！二十七日，果見寧波山。歷溫、歷台，閩人未能盡曉浙中山■〈山奧〉，疑迷莫測，仍懷憂思。至二十九日，忽至福寧；見定海台山，心始安焉。從五虎門入。十一月初二日，入省城。追想前跡，為之惻然！凡士夫相會，真同再世。
　　郭汝霖記。
　　萬曆己卯使事記（此即「蕭錄」「使事紀」，已見前編）
　　萬曆七年，欽差正使戶科左給事中蕭崇業（雲南臨安衛籍，應天府上元縣人）、副使行人謝杰（福建長樂縣人）敕封國王尚永。
　　今上萬曆改元之冬十二月，琉球國中山王世子尚永表請襲封，若曰：『先臣故中山王尚元於壬申夏溘先朝露，臣不榖當嗣守外藩。謹遣波臣伏闕下，冀制詔遠賁，為封疆重』。先是，以有司行查例虛文，亦恐規避者緣此得成其計，故輒遣封。乃是年復行查，蓋緩之也。舊規：副使屬大行，然猶差遣無常名，而省中則坐次戶垣，人人知必余無疑矣，咸恐之。延至丙子秋，國大夫、長史等報曰：『世子永，免衣襁褓而齒於嫡嗣久；諸臣曷敢以不類奸天王之大典乎』！於是不佞業，遂叨正使命；而副則大行謝君傑焉。如故事，各賜一品服。即以九月十一日齎詔敕，出潞河傳，遽入閩。
　　閩中比年求鉅木造戰舟，余復斬為高名之麗，美材略盡；而間有中繩斧者，往往產於崎岩邃壑之側，致之甚■〈難，喜代隹〉。一時閩撫、按又新故，相代未視事；督無其人，以故采木經年，迄丁丑秋七月始定■〈穩，舟代禾〉。乃艦匠弗恪，適壞裂之。於是馳介四出取，復於十月再興工；得■〈穩，舟代禾〉者，把總林天贈也。至於桅之取尤難，桅必杉木而後如式。第杉之材，故可為樿傍者，以是民間率隱不以聞。余先遣李應龍往壽寧伐三木，一最鉅；里豪利其可材，遂於梢半潛鋸五、六寸，欲短之。然嫌有小傷，故置。乃紛紛林藪中，旁搜逖括，務遴其全；而龔大德報出閩清者，又道路岌嶪，力不可猝致。畢竟皇皇垂成之時，仍取壽寧之桅而用之；采督之使，良亦苦矣。而撫中丞龐惺庵氏代到，故擅風裁，乃矯嬌好約縮，出教不欲私役其民。凡木之伐自山者、輸及水者、截為舟者，絲忽皆公帑雲。費已不貲而絲忽又公帑出，余心內弗自安，時時與謝君商之，舟從汰其什一、軍器損其什五、交際儉其什七。先是，諸具物率治之以官；今令平賈，而精黠奸戶故求多於有司，諸具物往往以醜惡相欺售。謝君為閩中人，素曉暢其事；乃一一？條其大小詔余不然者，輒奉三尺隨其後。於是舟之庀也，大都多謝君指畫焉。
　　舟完，例趣治行。而彼國夷船以汛期，宜候於境上；乃戊寅年，獨爽不至。長年三老，僉謂『海洋風濤叵測，與陸路不同。須俟嚮導行之便』。余與謝君又念事關國體重，萬一取輕致僨，為患非細；於是輒具疏以改期請，奏可。久之，正議大夫梁燦等至自琉球；詢其故，乃知船因風逆，打入別港，遂坐失汛，非敢違玩、有他意也。於是卜以己卯年五月初六日，封舟先發旺崎。余等初十日啟行，撫、按、三司祖道南台，重王命也。次日，抵長樂。十五日，廣石廟行諭祭禮，守、巡亦在焉。忽傳封舟出閩安鎮，引港民船有司弗夙戒，乃迷道閣淺發漏；人言嘖嘖甚危。撫、按風聞，輒夜走使留督造官爭出長策為處。巳而裂者複合，稍稍修葺，無大損毀；故又銳然有行志。二十二日，從梅花所開洋；海似鏡面，漁舟數點可黑豆大。自此睇望，汪汪萬頃矣。余於是而知江河之惡沱也。
　　二十三日，風少東，舟折而南下。二十四日，東風益劇，水與舟相吞搏，有噌吆鏜鞳之聲；而欹側簸揚，舟中瓶瓮、門椅皆仆，人人惴恐。於是有食而嘔者、步而蹶者、暈而臥者；問之，舌舉而不下者；答之，口呿而不合者。顧獨漳人，則夷夷弗為動耳。風既相左，針路遂舛誤，倀倀莫知所之。連行七餘日，而窾闊窅無山嶼；但唯孤燕飛繞於前後，一細蜻蜓入神舍不去，眾咸異焉。陳孔成等懣然悒熱，乃令艦匠作彩船以禳；又聽習於巫者諠金鼓降箕，巳又俯伏神前求珓：窮祈祝事，一無所吝。當是時，舟人望山之切，真不啻朝飢之忙粱榖，又如弱孺恩慈媼而弗得親也。三十日，余令夷梢上桅以覘；輒欣然白曰：『雲間隆隆起者，非古米，即葉璧山也。去此可五、六百里許，當無慮巳』！於是舟中人無不拍手大歡，各排愁破慮，舉觴相慰勞，稱「見山酒」雲。餘二人望之，亦舞於眉端；萬水中高嶺獨出，何止中流砥柱耶！躊躇四顧，輒見三龍並起于海，其起處水乃轉涌，旋騰滾滾；上天有聲，聽如獅吼、如千乘車過，又如殷雷軯鼓轟轟徹地。碧氣三道，磔入雲霧內，長百丈有餘，峙猶鼎足。然舟中人畏栗，不敢迫仰，率揚赭鞭、燒毛羽穢物以厭勝之。須臾，雨四面至矣。傳云：「玄龍迎夏」。則凌雲而奮鱗，樂時也；豈有據耶！即是觀之，則海上光傀可駭之事，固人世所未睹哉！
　　六月初一日，過葉璧山前，有小舠駕八、九人，破巨浪來；遠睨封舟婆娑，胡盧笑。至則持二螺獻，少賞之。於是隨舟夷總管附去，薄山下，先騎報世子。由此陸路入國，猶兩日程也。餘二人倚艕而觀，一篙工謂有魚數頭逐舟游。夷梢熟海者，往來常具釣餌行。於是垂六物取之，輒獲鮮鱗二；頷下中數創，尚跳躍不即僵。顧其色青綠，閃爍有光耀；較中國恆魚異。余欲生之；選間，僵不可放矣。庖人強烹之，味果佳；第終詫，不欲多食也。初三日，世子始遣法司官具牛、酒以勞從者；亦如例分左右維一纜以挽舟，逡巡至。初五日而後，泊哪霸港口。詢之，國人梁燦等尚未寧家。然彼十八日先余舟開洋，今何故後耶？居有頃，報舟漂北山；又十二日，得抵國，隔封舟浹一旬矣。
　　越二十九日，行祭王禮。七月十九日，行封王禮。余嘗念世子產於沈斥，必一切疏簡，不可入；今觀其貌雖不盈五尺，而言儀恂雅，大與庸俗人相萬，蓋庶幾鞠躬君子耳。豈凡統楫群元者，其體具固自不偶然哉！餘二人寓此久，王子饋問贐餞，每每不失禮；而禮有過腆者，輒卻去不受：語在「儀注」中。
　　旋國時，卜以十月十三日。因旬內雨頻，風又東西忽易，無可准。守候至二十四日，始出港口，頃刻數里。回盼琉球，若有、若無，而葉璧、馬齒等山，眇猶覆盂。時雖冬乎，然氣候朗肅，都無纖翳；望之霽宇澄徹，塊噫潛噓，天吳遁跡，陽侯屏怡。彼一時也，歊暑溽蒸，情悰甚惡；此一時也，涼颷裊瑟，景況頗佳。上下巨浸，宛如圖畫中人。第媿無河朔量，少酬之耳。且四圍俱碧、水天一色，輒欲罄所，指顧亦復渾浩荒邈、渙無津涯。時時出樓舫外，肆目奇詭瑰異之覽，應接不暇。有平平者、突突者、鷗狎波者、鱗鼓鬣者、鰍呼風者、蜃作霧者、沓若嶺者、纖若榖者、瀠漭若沸羹者、綿邐若疋練者、蹲若伏虎者、奔若飛鼺者、步驟而來若喜者、驚號而至若怒者：恢張點綴，即神工鬼筆無可名狀。然寧惟是哉，乃至闌夕淒清之際，月舍參井間，空明虛白，可別淄素；靈下天高，尤非塵境。星漢流光，雲霞隱曜；微風細浪交激成聲，其鳴乍急、乍徐、乍大、乍小，居然有笙簧金石之韻：正昔人所謂「如天上坐」也。優而游之，曠襟爽骨，飄飄便欲仙去，更不知人世復有娛心極意之事矣。海之壯觀，一至是乎！二十六日，風益助順，令楫師五帆並張，搖揚披拂，獵獵不可御；蓋與歸心飛相送也。但抵暮，陰雲四塞，乃大雨。於是西風為梗，終食弗進尋丈。幸一日夜，輒轉而北矣。然北又多暴，舟迅而盪甚，欹側簸揚；時戛軋為裂帛響，頹然若屋宇將傾之狀。人如磨上行，四方易位，頭目眩迷；顛躓嘔暈，避匿艙內不出、咄咄自嗟者，前十人而五、今十人而九已。此皆孱夫不習水，且漫不知降伏其心，故稍涉驚危可愕之事，神竟為所奪耳。漳州長年極力捩柁，堅與風為敵；棍牙數數折傷，柁葉亦為巨濤擊去，獨柁以鐵力木得存；更再易之，人人愈益惴恐。二十九日晚，見台州山；於是無不嘩呼舞蹈，哄然色笑焉。當是時，即臞儒之取一第、窶子之拾千金，猶未喻其喜也。
　　三十日，由檯曆溫，溯官澳，望晴嶼。十一月朔日，經台、奎二山，福寧在其北；夜無風，舟不能行。初二日午，薄黃崎，進定海所。顧其地漸近，其境漸逼；而洋中奇詭瑰異之覽，無復陳於前矣。譬之適都邑者，一旦返乎故廬，雖其桑梓在念，時時欣悅；而轉憶聲名文物之盛，又未始不縈結於懷也。
　　初五日，入閩城。撫、按、三司俱出勞於郊；譚往道舊，彷彿夢中。凡向之縱險嘗■〈難，喜代隹〉、歡奇適勝，指星測水、校雨量風者，允矣木榮之飄塵、好音之過聽、浮雲之點空、翔烏之馳隙，殆驀然倏然忘其然而然耳，又何以知蹈海之足以定至危之倪，又何以知宇宙之足以窮至大之域乎！於戲！海哉，海哉！此固孔子之所欲桴而未能、季路之所欲從而未許也。彼有視為畏途，乃僅僅取足於幾席襟帶間，而不復以上下四方為度內者，誠漆園吏所謂「井蛙不可語于海」耳。若夫保生重己之說，尤淺之乎其為丈夫者哉！
　　高澄「操舟記」（已見「蕭錄」「造舟」篇）
　　高澄「操舟記」曰：『甲午歲四月朔，海舟造完，戒行有日。鄉宦謝活水、黃青崖、高文溪、李百竹、林榕江、龔雲崗諸公餞余烏後山，詢及從行人幾何？余曰：「聞前使人各一舟，舟各三百人；計料值三千兩有奇，募值亦三千兩有奇。茲行欲共一舟，不唯省費，抑亦可以共濟也；何如」？諸公以為善；但曰：「二公以千金之軀，奉九重之命；百凡慎重，庶可無虞！盍審諸役孰至琉球、備知海道，立之以司一舟之命，可也」。余曰：「諾」。次日，至舟遍詢，無有應之者。初意此輩必通番，恐律有禁，故諱之不言也；孰知皆河口無賴，徒取募值而不知操舟之法者乎！復問諸公，諸公咸笑曰：「知之久矣，第未為二公告。宜速差人至漳州，訪知海道者二、三人，乃可」。遂持檄至府。時南風已便，通番者俱開洋矣；唯一舟姑待明日。乃獲其持舵者三人，咸驚惶無措；持檄者曰：「適天使琉球封王，募汝輩駕舟；至則有賞無罰，不必懼也」！遂來見余。問其姓名，曰謝敦齊、曰張保、曰李全。「曾至琉球否」？曰：「未」。余曰：「亦不濟事」。敦齊對曰：「仆雖未至其地，然海外之國所到者不下數十。操舟之法，亦頗諳之。海舶在吾掌中、針路在吾目中，較之河口全不知者，徑庭矣。但不知所造之舟善否？盍往觀之」！至則見舟，且哂且戚曰：「幾敗乃公事」！求其所以；曰：「此舟不善者有三：蓋海舶之底板不貴厚，而層必用雙；每層計木三寸五分，各錮以鐵釘、艌以麻灰。不幸而遇礁石，庶乎一層敝而一層存也。今板雖七寸而釘止尺余，恐不能鈎連；而巨濤復沖撼之，則釘豁板裂，雖班師弗能救矣：此一不善也。聞前使二舟，則艙闊人稀，可免疫痢之患。今共一舟，則艙止二十有四，除官府飲食、器用所占，計三十人共處一艙；恐炎蒸抑鬱，則疫痢者多，雖盧醫弗能療矣：此二不善也。海濤巨而有力，舵杆雖勁木為之，然未免不壞，亦不免不換也。今舵孔狹隘，移易必難；倉卒之際，誰能下海開鑿以易之！舵不得易，則舟不得行；雖神人亦弗能支矣：此三不善也。三者未善，何以利涉大川乎」！聞者悚之。於是思齋忿詈不已，若曰「是孰阿諛權奸，殘我輩性命也」？一時藩、臬、府、縣董舟諸君，心咸弗安。先是，巡按方公以封王重事也，正月歲首即以「五月舟完，使臣過海行禮」之事題知。至此，雖欲別造一舟，恐踰時違制，亦弗敢也。思齋怒甚，諸公相顧，無可奈何。敦齊乃跪而言曰：「仆，愚民也。今既來此·敢不盡心。願公息怒，待仆處之」！眾人憂少釋。乃取藤、竹各五千斤，製作巨箍；舟首至尾凡七處，束之。■〈穩，舟代禾〉之縫隙，復釘以鐵鋦。開其舵孔，旁各寸余。又於船面搭矮涼棚，使艙居者更番上坐以乘風。與夫應用器物，治之靡不精好。五月八日，遂開洋。十三日，至古米山。夜半，颶風作，遮波板架及篐所不到處，盡飄蕩無遺。唯船身及■〈穩，舟代禾〉底，屹然不動。使非謝謀，則此舶瓦解久矣。踰旬不至，天氣頗炎。船面雖可乘風，艙口亦多受濕；染疫痢者十之三、四，竟不起者七人。使非謝謀，則此輩物故必多矣。海水、颶風，勁不可敵；鐵力木之舵葉，果盪而不存矣。遂以榛木者易之，亦幸其孔之有容也。使非謝謀，則舊者不能出、新者不能入，未免覆厥載矣。謝非天授而何哉！然其功之可取者，不特此耳；如觀海物而知風暴之來、辨波紋而識島嶼之近、按羅經而定趨向之方、持舵柄而無遜避之意、處同役而存愛敬之心：其所可取者亦多矣。及舟回桅折之夕，眾方驚仆，彼獨餐飯自如；問之，曰：「無恙也」！余等懼甚，慰之曰：「無恙也」！嗚呼！微斯人，則微斯四、五百人矣；謝非天授而何哉！至閩泊岸日，反痛哭流涕向余等曰：「公之不死者，天幸也！仆之慰公者，勉強也。詎知琉球之行，若是其險哉！蓋西南諸國，行不二、三日，即有小港以避風；豈若琉球去閩萬里，殊無止宿之地，惡能保其行不遇風、風不為害也哉！一舟之人不死者，真天幸也，真公庇也」！言訖，若有苦楚狀。詢之，乃持舵時身為鹹水所拍，北風裂之，故痛不可忍也。遂命醫人吳念三療之，用蜜半斤、淡酒三十斤、防風當歸等藥末半斤，煎湯浴之；一夕而愈矣。察院三司諸公以渠有勞，厚賞之，得金十餘兩；語人曰：「我每歲為人募而通番，可獲千金；今所得幾何！緣諸國皆富，而琉球獨貧故也」。盡出所有，與同役者飲酒；唯求一冠帶，倩閩人以鼓樂送之，自誓再不通番以延殘喘也。敦齊約年三十有餘，膂力驍勇，識見超絕；彼二人，則庸瑣無足道也。嗚呼！天下之事，唯在得人而已。苟得其人，則危可使安、險可使平；苟非其人，則安亦危也、平亦險也。余於操舟之術而悟任賢之理，故僭為之記』。
　　「琉球錄」撮要補遺（瑣言附）
　　長樂謝杰着
　　「琉球錄」，為使琉球作也；業已備矣。然就中有文而煩者、有闕而略者，余為撮其要而補其遺；蓋期於簡要，工拙非所論雲。
　　原委
　　琉球，於古為流虬地，介萬濤間；遠而望之，蟠旋蜿蜒，若虬浮水中，故因以名；後更名曰琉球。所轄有■〈米古〉米、太平、馬齒、七島諸山，並隔海外，不相聯屬；合而計之，亦不當倭什之一。自古不與中國通。隋煬帝時，曾命將一再至其國，僅俘百十人以還，不能臣服；以其憑險，雖武，無所用之也。明興，慕義來貢；高皇帝嘉其款誠，封為中山王。以其國有三王：曰山南王、山北王，後為所並，故獨稱中山封之者，仍其舊號也；錫以麟袍、犀帶視二品秩，若嫌其與宗藩並者。永樂間，命使為蓋宮殿，制頗閎敞；然以板代瓦，亦若嫌其與宗藩之宮殿並者。洪、永二次各遣十八姓為其紀綱之役，多閩之河口人；合之凡三十六姓，並居彼國之營中。子孫之秀者，得讀書南雍；俟文理稍通，即遣歸為通事，得累升長史、大夫。今所存者僅七姓，緣所居地狹，族類不能蕃故也。每科、司出使，必以河口土著人充通事，謂之「土通事」；七姓充者，謂之「夷通事」。土通事能夷語，夷通事能華語。七姓言語、衣服與夷無別，僅以椎髻別之：髻居中者七姓、居偏者夷種也。七姓男雖賢，不為國婿；女雖美，不為王妃：蓋其祖訓然爾。國之政事，分委於職官。其最尊者，曰三法司——即國相，率王之母舅、妻父任之。其次有察度官，以司刑名；有耳目官，以資訪問；有哪霸官，以理錢榖：其法似以「親親兼賢賢」雲。大夫、長史則專主封貢，不與其政事。等威以手巾別之——手巾者，裹首帛也：紫手巾最貴，即國相、大夫之類，黃手巾次之，紅、綠等手巾又次之，青者為下。王手巾，則兼用五色。我使往封，彼皆易華服來見，不復用彼服色。洪、永時，使者多用內監；不時往使，有至二、三次者。宣德間，改用科、司，始定世及一封；至今因之。關白之亂，閩撫台曾請停封，余有疏從臾之；比得允，閩人皆向余賀。余曰：『未也。關白存，我不遣封，彼亦不敢請。關白若平政，須別議耳』。今果然。余固知夷之必請，又知高廟神靈之必不欲廢此典也。
　　使禮
　　二使之往也，衣則科賜麒麟、司賜白澤，玉帶則俱自備。己卯之使，科使玉帶贈自六科，約六十餘金；時省垣官全且玉，價未甚高也。余玉帶，本署力不能備，曾多方轉借，絕無應者；不得已，私市保定石帶以行。然溫潤去玉遠甚，觀者咸以為不雅。後本署先輩有任台省者累累，為余嘆息；其同差張中貴——號中山者聞之，慨然曰：『謝使君所封中山王，偶與吾別號同，得非有前緣乎』！遂解所束帶借余。同寅德之，群然造謝；渠復盛筵相款，蓋勞且費雲。余歸，仍禮而還之。入閩，科、司之禮稍異；以余父母之國，不得不異也。入夷而後，科、司之禮同。封舟抵滸，國相以下跪迎。王時為世子，不迎；以倭舶在近，不免戒心，故爾。至往祭、往封，世子始出郊迎。然迎封拜，迎祭不拜；詰之，輒以舊典為解。餘二人諭之曰：『禮可義起，拜封、不拜祭，是重己、不重親。此自關世子忠孝彝常，使者何與焉』！世子聞言，瞿然亟拜。因志為例，其賢有足多者。甲午、辛酉二使凡六、七赴王城。王濱行，僅一造謝。科使語余曰：『封、祭，上命也；不敢不往。茲事竣矣，宜謝卻諸宴；高臥館中，以待風汛』。余曰：『然』。王知餘二人意，遂往拜，親致請啟；而後餘二人如例應之，重其款誠也。然王來，百官空國以從，人役約以千計；宴犒之需不貲，非久積亦不能辦。實則可一、不可再也者。王受封后，遽束玉帶以出；詰之曰：『帶賜犀而腰玉，何也』？長史跽稟曰：『王之玉腰，相延已久。不然，國相、大夫束花金，長史束光金，王如腰犀，下人驟見者，似為王之服飾反出國相、大夫之下。願稍存國體，以釋眾惑』！余輩姑仍之。宴之日，拜位、坐位俱分賓主；王至使館亦然。國相等拜二使則並四拜，二使不還拜；其體與待中國屬官稍略。王每宴，國相每問安寒暄等語，皆長史輩代致；惟議事緊要語，國相方自言。然數十句，譯者僅以數句了之；以華音一字夷音皆三、四字，此不得不簡、彼不得不煩也：故始疑而終釋然。若王跽問聖躬萬福及呼「萬歲！萬歲！萬萬歲」！則備極清朗；蓋習之旬月而能，雖操華音者不能過之矣。余則詞組不通也。
　　封舟
　　使夷航海，必資於舟。以余所憶，舟帶虛艄長十七文、闊三丈有奇，艙分二十八；與「錄」所載異。造時宜酌之。詢之，每艙多用龍骨，欲實而密，令堅緻可久。底必須厚，分為二層；釘必須堅，務擇精鐵。其鐵須買之尤溪，價必多給，方得上好；慎勿輕買、輕收。己卯之使，曾買下鐵到廠，造船官不收；買鐵者反訟之軍門，謂彼索賄刁蹬之。軍門恚，幾欲以軍法捆打。余不得已，親往白之曰：『每鐵百斤，上鐵價若干，中鐵、下鐵價若干；今給上價不翅而反得下鐵，宜造船者之不收』！乃具二釘以進。上鐵釘鑿斷如紋銀，下鐵釘鑿斷如蜂窩；以蜂窩之釘釘板不大半折矣，船安能堅』！軍門悟，乃釋造船者不治；而改委官另買。後船被傷而渡海猶得保全者，則以堅厚故也。船之材，取諸近山處所，而建寧為多；船之役，招諸近海處所，而漳清為多。■〈穩，舟代禾〉木必用松，桅木必用杉，舵木必用鐵力；余若樟木、雜木，亦皆隨宜而用。但材既大，非數百年之木不中程；木既巨，非數萬人之力不能運。如木過一鄉，即以一鄉之夫拽之；隔一程，有夫來換，前夫即遣歸。二程、三程，以後皆然。眾輕易舉，原不甚勞。但驟覽其名，則一鄉用夫三、四百名，十鄉即三、四千名；沿途所經府、縣，似有十萬之數：實則片時數刻而已。軍門驟聞，不勝大怒；盡數裁革，撥兵六百人代之。每日厚給以工食，即鋪夫亦代以機兵。此輩初往甚喜，一日、二日運甚捷，三日、五日稍遲；十日以後，俱憊告退。其言曰：『從今以往，雖三錢一日，亦不願領』！蓋散十萬之眾於數百里間，借其朝旦之力，則人樂於易集；雖不給，且不怨也。萃十萬眾之事於數百人，責以旬月之久，則人苦於難繼；雖給以厚直，不堪也。此事之理，無異足者。又不得已，往白之軍門；幸悟而得稍仍舊。蓋從容和婉以道之，未有不入者也。余後序中所云「功雖遲，不失為君子正」；「使錄」中所云「舟之庀，大都多謝君指畫」者，並以此。
　　用人
　　航海以船為命，故舟人急焉。造船所急在船匠，行船所急在船梢。船匠有二：漳匠善製造，凡船之堅緻賴之；福匠善守成，凡船之格式賴之。船梢有三：伙長司針者、舵工司舵者、阿班司篷繚鍪櫓及執諸事者。司針密室在舵前，其室穴一孔，與舵相對；針左則舵左、針右則舵右，舵工聽命於伙長焉。去時向東北，針用單卯、甲卯、乙卯；回時向西南，針用單酉、庚酉、辛酉。吾輩急在擇人；伙長得人，針隨所用可也。舵工用舵亦然。舵工名數倍於伙長者，以把舵勞而主針逸也。人必足數，乃可行。己卯軍門欲裁其半，余懇請得免。及後台洋失舵時，舵工八人俱蹶不起；向非次班者代之，幾危矣。密室看針，即白晝亦燃燈。總名之曰「十更船」，晝五更、夜五更也。然福、漳二匠雖兼用，而漳匠可量多數名。伙長諸役雖多用漳人，而福人亦不可盡棄：以其各有所用也。如萬安、梅花、定海各所軍，當事者初欲概革；余爭之力，乃得存梅花、定海而獨革萬安。後歸至台洋，阿班等稟曰：『過洋事畢矣；此後礁之有無、水之淺深，某皆不知』！吾輩愕然。忽梅花、定海諸軍躍出曰：『某等幼隨父兄釣魚於此，其夷險備知之。從此抵家，萬萬可保無虞』！余嘆曰：『誤矣、誤矣！設使當時不挾此二軍以行，今將安歸乎』！比南行不數程，余忽心悟，因召梅花軍一人詰之曰：『假使我舟飄入南，由閩入廣之海路，汝知之乎』？曰：『不知；此萬安軍知之』。余又憮然嘆曰：『誤矣、誤矣！萬安軍可盡革乎』！我舟之不飄而南，天幸也！大都海為危道，鄉導各有其人：看針、把舵過洋，須用漳人。由閩以北熟其道者，梅花、定海人；由閩以南熟其道者，鎮東、南安人。至夷熟其道者，又須用夷人；夷王遣夷梢三十人來接，正為此也。南路雖非正途，天風不測，似不可不豫防者。初使夷時，曾因南風勁而飄入北，則又安知歸時不因北風勁而飄入南乎！彼萬安軍之熟於南路者，安可去也！雖然，兵不貴多，貴精。船中擇漳人，須試其諳於過洋者；擇梅花、定海人，須試其諳於閩、浙海道者；擇萬安人，須試其諳於閩、廣海道者：又不可徒徇其名而浪收也。
　　啟行
　　啟行，由南台渡馬江入長樂，至廣石下船，至梅花開船。離梅花三十里，用鉛墜測水；繩長百二十丈猶不及底，其深可知。馬江中流闊四十里，余亦十里、五里不等，足稱巨浸。封舟行其中，日不能數十里；歷一百八十里程，五日方至。初甚訝其遲，且疑舟之太巨。及泛大洋，瞬息數百里；時而遇風，簸弄如一葉；方詫其速，而猶恨其小也。故事：引港用閩縣縣丞或簿、尉一員，引至長樂界上，樂丞來接，閩丞方歸；以為常。時疏新添造船指揮二員，當事者即以指揮代之，而縣丞不行；余以為言，不見聽。比舟入港，偶閣淺渚，傷其四艙。余正愁苦待葺間，一父老皤然進曰：『今次封王，縣佐貳何不來』？余告以故；父老答曰：『指揮但能造船，豈知行船！所以用縣佐貳者，以其便起鄉夫也；所以起鄉夫者，以其善知水性也』。且問此船入水幾何？余曰：『一丈八尺』。其人遽呼曰：『幸潮未退；此地潮退僅深一丈四、五尺，舟傷如此，何堪再傷乎』！余懼，亟敕舟人移避深處，始得免。葺完將發，議者不一：或謂海洋天險，舟傷宜再造；或謂封船材料倍蓰戰船、鹽船，以此易彼，實稱兩利。余頗難初議，頗主末議：欲易鹽船以行；以鹽船無冒破，堅於戰船也。適又一父老進曰：『某習知船事，希借一觀』！余許之。比引入艙，其人喜曰：『不須易也。此船堅甚，所傷不多；稍加粘補，虛其四艙，即可徑渡。若易船，無論戰船——即鹽船亦不可。凡船行海中，雖若汪洋無際，實由南而北或北而南，率循匯不遠。惟封船自西徂東、自東還西，乃沖橫浪萬餘里；去由滄水入黑水、歸由黑水入滄水，此豈鹽船力量所能勝乎』！於是決意不易，竟得無恙。時冗且悴，不及詢二父老姓名；歸而訪之，不知所在。果父老乎？抑神祇之相余也！「舊錄」所不紀、舊役所不知，何二父老立談片言，歷歷中款也！夫縣丞之引港、軍牢之兼用，皆系故事；但載其事而不明其故，以致不知者輕有更張。余因詳推其始末，以告來者；庶後人知前事之可循，不敢輕於變易也。
　　敬神
　　航海水神，天妃最着。天妃者，莆陽人；生於五代，封於永樂間。以處子得道，以西洋顯跡；莆人泛海者輒呼為「姑娘」，蓋親之也。使者往還，每值風發，必有先征：或為蜻蜓、蛺蝶，或為黃雀、紅燈籠，令人得豫為之計。然亦頗標其奇；信之不篤者，往往受其驚恐。己卯之使，眾役初往，事神頗虔，因得晏然抵滸。歸日，稍有易心，不復如前之敬信；於是將至台洋之前一夕，舵葉失去，舟飄蕩震撼，臥者幾不能貼席。黎明，陳孔成、馬魁道二把總潛白余曰：『舵去矣，餘人見之必憂悸周章。幸其尚臥未起，禁令毋出。惟率漳人扶二使君登棚理之』。余如其言。二把總問珓，卜舵何時可易？神許以巳時。及期，風猛如故；諸役曰：『船雖欹而無虞者，恃有舵牙插水也。今欲易舵，必並起牙；顛危之時，誰敢任此責乎』！久之，余應曰：『吉凶在此一舉，宜如神所命。君子素位而行，又將誰怨』！二把總曰：『唯、唯』。亟起舵牙，風亦隨息，如坐密室中。從巳至未，舵易方完；一抵水，而風厲如故。然舵方易新，雖風不妨矣。次日，即望見台洋之山。向使神不標其奇，歸日必各矜其能，不復歸功於神；余是以知神之當敬，又不必待標其奇而後敬也。夷中之神，其靈異亦率類此。方舟之將至夷也，忽海波頓裂，深黑不可測；役之老成者曰：『此龍神迎詔也』。頃之，涎涌如白塔，高可數十丈；涎盡處，突起白虹直至天表，且不翅千餘丈。如是者三，有若鼎足然。虹盡處結成黑雲，大可盈畝；須臾，駸廣。眾請發牌止之，正使以為幻；人心洶洶懼甚，嘖有煩言。余以安眾心為請，始勉為書「詔敕在船，龍神免朝」八字；牌一發，即雲散於天、涎歸于海，其去來若可呼而應者：蓋皆朝廷之寵靈使然也。「威震殊俗，百神訶護」；古語不信然乎哉！
　　國俗
　　琉球雖夷俗，然漸染於中華，亦稍知禮義。有子居喪，數月不食肉者；有寡婦不嫁，守其二子者：每諄諄對華人道之。風尚似勝北虜遠甚。其人儉而不勤、貧而不盜，渾仆而有等。職官之家，有彌旬茹蔬素者。女力織作，男子反坐而食之。耕不用糞，衣不用染。曾見眾役砌牆十餘丈，歷四、五旬不完；其懶緩可笑。民犯剽掠，無輕重，輒加開腹之刑。民房蓋用草，官房則用瓦。王宮外，閭閻服色八千為群，皆縞素可厭。土無木棉，隆冬亦衣苧；苧較閩加密者，用以禦寒故也。富且貴者，或衣綿絲；貧子衣苧五、六重，即過一冬。我眾十月西歸，身猶衣葛；由氣候之暖也。天無霜雪，或數年而一見。產無鵝、鴨，即雞、豚亦不堪所產。硫黃最多，值且甚賤；從人多竊販以歸。然性善傳火，臨行不可不嚴禁。每宴會，或雜用夷樂，童子按節而歌；抑揚高下，咸中度可聽。中有「人老不得長少年」之句，可譯而知，亦及時為樂之意；余不審為何語。居常所演戲文，則閩子弟為多。其宮眷喜聞華音，每作，輒從簾中窺之。長史恆跽請典雅題目，如「拜月西廂」、「買胭脂」之類皆不演，即岳武穆破金、班定遠破虜亦嫌不使見，惟姜詩、王祥、荊釵之屬，則所常演；夷詢知，咸嘖嘖羨華人之節孝雲。山多蛇，無虎；前使役人曾擊殺蛇，後眾多傷於蛇。余初至夜，有蛇蟠豉上，鼓人以聞，余戒勿擊；以後竟無至者，若有知然。山形回曲，亦多似蛇。夷中怪異事甚眾，姑紀其可述者。書籍有「四書」、無「五經」，以杜律、虞注為經。其善吟者，絕句僅可通，律與古風以上俱閣筆矣。教書、教武藝，師皆倭人，聰警雄俊則不逮倭。器械亦鈍朽，具數而已。苟非恃險與中朝之神靈，為倭所圖久矣。彼國未封之前，歲多凶、船多壞；封后，則常豐、常寧。所以外侮既除之後，知其必請封不已也。
　　御倭
　　夷與倭為鄰；而民貧國小，有所不足，輒假貸於倭。每遇封使遠臨，在他國或至、或不至，倭無不至者；名稱往賀，實則索逋於其國也。所居舍館，去天使館不二里而近；夷慮我眾之不善於倭、又慮倭眾之不利於我，每為危言以相恐，欲遷我眾於營中。科使問余；余曰：『此非故事；但須嚴禁諸役勿擅與通，自可無虞。若無故而亟遷，是避倭也，豈有堂堂中國而避外夷乎』！科使如余言，不遷。久之，颶風大作，我眾與倭各衛其舟，致有爭競。倭傷首役一人，血流淋漓；眾遂大怖，扶歸哀訴，狀頗倉皇。余驗其傷，乃刀背、非刀口，喜曰：『此急而自救，非亂而相戕也。宜收眾役入館；徐敕彼之館伴往諭，倭眾必不為禍』。科使然之。少頃，王亦遣彼眾二千餘人馳來護舟，舟各獲完；倭亦隨息。蓋其時之天幸如此。先是，辛酉之使，前導驅倭不退，以鞭鞭之；倭怒，操利刃削其鞭立斷，然亦未嘗傷人。己卯繼往，戒諸役曰：『我使儀衛入城，倭夾道而來者，樂觀其盛耳。勢不必驅，亦不待驅』！皁輩咸唯唯。比往還，竟無他釁。蓋倭號倭奴，其曰奴者，有主之者也；時無主者，故不為亂。後之遇此，當思所以馭之：嚴於自治而勿與校可也。余詳「日東交市記」。
　　以上八條，多前錄所遺；余懷之二十餘年，不以告人。今乃復諄諄者，亦「舊政告新」之意也，覽者亮之！
　　（附）日東交市記
　　（附）日東交市記（錄未刻，故補之）
　　使節抵夷，適倭舶通市者先期至。倭故嘗入寇，為中國患；夷知，輒舉以相恐，仍請遷群役入營避之。營去署甚遠，且非故事。余輩公出，倭或夾道縱觀；又輒斥曰：『疾去！毋令華人驚』。蓋其意欲錮我眾以便己私，姑假倭為詞。然往來飾說，徒示弱耳。余察其有巧，白於諫議；諫議曰：『足下世海上居，宜洞倭情』。余曰：『倭性悍而，遂無他腸。然上下山阪風雨疲勞疾斗操利兵，中國之人弗能與也。化則盜，敵則殺；非化與敵，固弗盜、弗殺也。瀕海諸惡少者欲愚用其力，亟奇貨居倭身為之化嗾，與華人敵；倭業已鷹犬於人，遂肆剪戮無少忌，是直倭罪哉！世目倭為奴，倭誠奴也，固有主之者也。比倭大創去，又舶通西南夷，利更什倍，倭患遂弭；斯其故可知已。今吾以封臨，倭偶以市至，期與事會無所怨德，非敵也；又孰為之化者？可無恐！第境外無私交，制也；宜葺群下勿與通，足矣』。諫議然余言，召長史迥諭之曰：『甲午之使，倭亦嘗至，眾弗遷；遷眾，非便，其勿聽！且胡越一家，倭人吾人耳，各事乃事；其勿拒』！復號於眾曰：『倭者，國家所棄外，禁弗與通。諸有輒通倭者，罪有赦。矧夷伺察甚周，若屬宜自愛，毋貽僇為使君羞」！令下，眾奉法凜凜。迄倭去，無敢與交一談。倭弗為害，居亦卒得弗遷雲。
　　謝生曰：嗟，使難哉！方夷之以倭讋我也，詞甚張，義亦近正；直其心私耳。於時少為動，即墮夷術中。乃吾嚴為禁，徐為之圖；不急倭釁、不中夷巧、不違眾情，靜重而周悉，於使事足稱不辱，則正大夫之略、眾庶之共也。不倭有餘艷焉，敢漫為之記。
　　言瑣（二則）
　　「瑣言」本不欲言，勢有不容不言者；故仍言之。
　　事權
　　天下事，假之以權則易集，權不在手則難成；況使夷航海，大事、危事乎！甲午之使，閩未設撫台，事皆藩司主之，府、縣任之；而統之於按台。按台多巡歷，且於科使情密分均，權蓋不待假而專者。辛酉，則又專於甲午矣。以其時倭方內訌，破城、破所，無日無之。軍門自救不暇，且慮為人所齮齮；乃更假以便宜之權，其示於民間曰：『封船、戰船，事同一體。諸有違誤作弊者，並以軍法從事』。故其時事皆不令而行、不期而集者，以下之有所畏而奉命也。己卯則異於是；世值昇平，官多節省，一木、一料、一夫、一役皆軍門操之，不使科、司獨專其柄。其所在告示曰：『采木雖系封事，不無騷擾民間。科、司人役，不許伐人墓樹、不許伐人風水樹、不許拆人籬舍、不許傷人田禾；有一於此，並以軍法從事』。夫此一軍法也，昔以治乎不事事者，今以治乎事事者；則其利害難易之相懸，豈但天淵哉！於是民間刁頑之徒，但有木為有司所號者，並累土其旁，爭以墓樹、風水樹為解；而傷田禾、拆籬舍之訟於有司者，無日無之。論曲直，則直常在群奸而航海者為曲；論功罪，則功常在捕緝而效勞者為罪。以故役之在官者，日就驚危；使之在事者，日就侷促。廠中人役得不概坐株連，即為天幸。自有使事以來，未有掣肘如當日者，似亦其遭之陽九使然也。此番奉使，計不至己卯，亦不必如辛酉；得如甲午足矣。蓋己卯有所為而為，不念遠使之苦，失之太過；辛酉有所畏而蹙，亦非憲體之宜，失之不及。惟甲午使事，官箴兩得其中而無失，真令人敬且慕焉。今之縉紳、大夫所存所行，豈殊甲午！必能各去成心、各存厚道，期於共濟王事，不至矯矯為名高；則前使所苦者，其免矣乎、其免矣乎！
　　恤役
　　利者，君子所不道；故曰天子不言有無，諸侯不言多寡。然所不言者，已之有無、多寡也。若其為下、為民，則「周官」「周禮」所載，蓋諄諄乎言之矣。航海危役，吾役即吾民也。吾■〈尙阝〉迫於大義，分當致身，彼役何知焉！苟非利以驅之，何以結其心而得其力！洪武間，許過海五百人行李各百斤，與夷貿易；實以利啖之，亦以五萬斤實所載也：着為絜令。故甲午之使，因之得萬金。總計五百人人各二十金上下，多者至三、四十金，少者亦得十金、八金：於時莫不洋洋得意。辛酉諸役冀仍如前，其往者率皆工巧精技；二使之警於倭而獲免者，未必非得人之效也。比所獲利，僅六千金。以五百人計之，人各十二金耳；多者可二十金，少者或五、六金：不無稍觖所望。是以己卯招募，僅得中才應役，不能如前之精工；然猶冀其如辛酉也。不意值夷貧甚，所獲僅三千餘金。雖時所帶止四百人，亦人各八金耳；多者可十五、六金，少者或三、四金或一金：亦無不免大失所望。吾輩至捐廩助之，而後得全師以歸。蓋甲午之使，番舶轉販於夷者無慮十餘國，夷利四倍；故我眾之利亦倍。辛酉之使，番舶轉販於夷者僅三、四國，夷利稍減；故我眾之利亦減。己卯之使，通番禁弛，漳人自往販，番一舶不至，夷利頓絕；故我眾之利亦絕：勢使然也。今次所招眾役，精者未必可致；似應稍優其直，量加其賞。且夷王之立已過十年，其所蓄積必已稍充，不至如前之貧甚；宜示以此意招之，庶巧者、能者、前次效勞者咸樂於趨赴，而後可竣厥事也。不然，群諸海濱惡少年而聚之曰：『是可為伙長，是可為舵工，是可為阿班、軍牢，而疏於針法、舵法，拙於操舟、懵于海道，則亦將焉用彼哉！此事人所難言，諸錄不載；而今敢於直言而弗隱者，時勢至此，有不得不言者也。
　　·夷語（附）
　　天文門：天，甸尼。日，飛陸。月，都急。風，嗑濟。雲，姑木。雷，刊眉。雨，嗑乜。雪，由旗。星，波世。霜，失母。雹，科立。霧，氣力。露，禿有。電，波得那。霞，噶嗑尼。起風，嗑濟福祿姑。天陰，甸尼奴姑木的。天晴，甸尼奴法立的。下雨，嗑乜福祿。下雪，由旗福祿。明日，阿者。昨日，乞奴。風雹，嗑濟科立。
　　地理門：地，只尼。海，吾乜。江，密乃度。河，嗑哇。土，足止。山，牙馬奴。水，民足。冰，谷亦里。路，密集。石，依石。井，依嗑喇。牆，拿別。城，繞。泥，乜祿。沙，是那。灰，活各力。橋，扒只。磚，牙及亦石。瓦，嗑哇喇。岸，倭嗑。遠，它加撒。近，即加撒。長，拿嗑失。短，密失拿失。前，馬乜。後，吾失祿。左，分達里，右，民急里。上，吾乜。下，世莫。東，加失。西，尼失。南，米南米。北，乞大。
　　時令門：春，法祿。夏，拿都。秋，阿及。冬，由福。冷，辟牙撒。熱，嗑子撒。寒，辟角祿撒。暑，奴祿撒。陰，姑木的。陽，法立的。晝，皮祿。夜，由祿。早，速多。晚，約姑里的。時，吐急。氣，亦急。年，多失。節，些谷尼即。正月，燒哇的。二月，寧哇的。三月，撒哇的。四月，升哇的。五月，惡哇的。六月，祿谷哇的。七月，式的哇的。八月，法只哇的。九月，谷哇的。十月，柔哇的。十一月，失木都及。十二月，失哇思。
　　花木門：茶，札。花，法拿。米，穀米。樹，拿急。果，吾乜。松，馬足。柏，馬足拿急。竹，達急。筍，達急。棗，那都乜。草，谷撒。瓜，吾利。菜，菜。梅，吾乜。葉，尼。香，槁。蓮花，花孫法拿。龍眼，龍暗。荔枝，利是。甘蔗，翁急。胡椒，窟受。蘇木，司哇。
　　鳥獸門：龍，達都。虎，它喇。鹿，加目。馬，吾馬。獅，失失。牛，吾失。兔，吾撒急。熊，谷馬。象，喳。雞，土地。鵝，喈哪。豬，哇。驢，同。騾，同。狗，亦奴、皮，嗑哇。鼠，聶。鶯，打答噶。魚，游。羊，匹托喳。蛇，密密。猴，撒祿。龜，嗑乜。雀，由門都里。鳳凰，呼窩。麒麟，其獬。孔雀，枯雀枯。蟹豸，害宅。仙鶴，司祿。象牙，喳冷其。玳瑁，嗑乜那各。牛角，吾失祖奴。喜雀，孔加查思。鶴頂，它立奴谷只。
　　宮室門：門，郁。窗，牙。房，亦棄。樓，塔嗑牙。御路，密集。丹墀，密集。御橋，扒只。皇城，窟宿枯。館驊，館牙。瓦，嗑喇亦棄牙。
　　器用門：盔，嗑塢吐。甲，幼羅衣。刀，嗑答拿。箭，牙。弓，由乜。弦，子奴。槍，牙立。桌，代。盤，扒只（一名桶盤）。盆，大簌。瓶，匹乎平。床，墮各。船，莆尼。椲，花時。舵，看失。櫓，羅。篷，賀。箸，麥匙。帶，文筆。畫，葉。書，佐詩。筆，忿啑。字，開第。墨，司默。紙，堪批。硯，孫司利。鎖，插息。碗，麻佳里。屏峰，飄布。香爐，稿爐。花瓶，拋拿。香盒，福法各。倭扇，枉其。箱子，凱。酒鍾，撒嗑子急。茶鍾，茶麻佳里。棋子，戧其。玉帶，衣石乞各必。金鐘，孔加尼麻佳里。
　　人物門：皇帝，倭的每。王妃，倭男札喇。國王，倭王嗑吶屍。王子，倭奴鬱勃人夸。朝廷，倭每奴。大夫，大福。長史，丈司。使者，使臣。通事，通資。正使，申司。副使，付司。唐人，大刀那必周。師父，失農褒。和尚，褒子。父親，一更加烏牙。母親，倭奴姑吾牙。兄，先札。弟，屋都。妻，同之。子，枯哇。女，烏男姑。琉球人，倭急拿必周。日本人，亞馬吐必周。朝貢使者，嗑得那使者。大明帝王，大苗倭都每。琉球國王，倭急拿敖那。
　　人事門：跪，匹含蠻資之。說，嗑答里。拜，排失之。興，屋起里。走，迫姑一其。行，亞立其。去，亦急。來，吃之。你，吾喇。我，九奴。有，阿力。無，妳。好，幼達撒。歹，哇祿撒。買，科的。賣，屋的。睡，眠不里。請來，子蓋失之。見朝，大立葉亦急。入朝，大立葉密達。鞠躬，曲屍麻平的。底頭，嗑蘭自之。立住，答止歪。叩頭，嗑藍自之。謝恩，溫卜姑里。朝貢，密加妳吸之。平身，度漫思吾。慶賀，密由烏牙。表章，彪烏。賞賜，吾一加每奴。起來，揭知。進貢，嗑得那。進表，漂那阿傑的。報名，包名。辭朝，畏之謾歸。回去，悶都里一其。早起，速都密的。下程，司眉曰屍。筵宴，札半失。敕書，倭眉腳都司墨。拿來，嗑子密的枯。好看，邱達撒。不好，哇祿撒。放下，由六屍。作揖，利十之。給賞，烏鴉沒谷古里。方物，木那哇。多少，亦加撒。言語，麼奴嗑答里。曉得，識達哇。不曉得，失藍。聖旨，由奴奴失。御前謝恩，惡牙密溫卜姑里。且慢走，慢的。上緊走，排姑亦急。上御路，惡牙密即約里。再叩頭，麻達嗑藍子其。
　　衣服門：緞，圖受里。紗，撒。羅，羅。綢，柔。絹，活見。布，木綿。棉布，奴奴木綿。夏布，拿都木綿。紵布，達急木綿。葛布，嗑布。彩緞，拋拿圖受里。改機，葢乞。官絹，活見。倭絹，活見。西洋布，尼失木綿。靴，匹藍加。襪，乎襪子。鞋，皮夜。帽，冒。紗帽，沙冒。帶，文必。網巾，綱巾。員領，員領。衣服，豈奴。衫，冷今。裙，嗑甲莓。褲，嗑甲馬。
　　飲食門：酒，撒其。茶，札。飯，汪班尼。菜，菜。果，刻納里。粉，油諾沽。面，皿其諾沽。肉，失失。魚，游。酒飯，撒其汪班尼。吃茶，札安急弟。吃飯，汪班尼安急弟。吃肉，失失安急弟。
　　身體門：頭，嗑藍子。耳，米米。眉，馬由。目，乜。口，窟之。牙，諾其。鼻，拋拿。手，剃。腳，匹奢。心，起模。身，度。發，嗑十藍其。須，品其。鬍子，胡品其。齒，扒。
　　珍寶門：金，孔加尼。銀，南者。銅，押里嗑尼。鐵，窟碌嗑尼。錫，石碌嗑尼。錢，惹。鈔，支尼。玉，依石。珠，撻馬。石，一實。瑪瑙，吾馬那達馬。珊瑚，牙馬那達馬。珍珠，撻馬。水晶，血子撻馬。玉石，撻馬一實。琥珀，它喇。犀角，吾失祖奴。硫黃，油哇。
　　數目門：一，的子。二，答子。三，膩子。四，由子。五，一子孜。六，畝子。七，拿納子。八，鴉子。九，酷骨碌子。十，吐。十一，吐的子。十二，吐答子。十三，吐密子。十四，吐由子。十五，吐一子孜。十六，吐畝子。十七，吐拿納子。十八，吐鴉子。十九，吐酷骨碌子。二十，答子吐。一錢，一止買每。二錢，尼買每。三錢，山買每。四錢，申買每。五錢，吾買每。六錢，六穀買每。七錢，式止買每。八錢，法止買每。九錢，枯買每。一兩，就買每。十兩，撒姑每。一百兩，撒牙姑。一萬個，麻就吐失。千歲，森那。萬萬歲，麻由吐失。
　　通用門：看，密只。求討，答毛里。說話，麼奴嗑達里。知道，識之。不知道，失藍子。不敢，揚密撒。東西，加尼尼失。閒，漫圖押里。不閒，漫圖奈。說謊，由沽辣舍。實話，麻訟沽夷。不見，迷闌。快活，括其。辛苦，南及之。笑，瓦喇的。啼，那其。叫，院的。痛，一借沙。■〈疒恙〉，課沙。明早起身，阿者速圖拖枚榻支。
　　·夷字（附）
　　（圖表，故省略，詳細內容請參見版面文件）
　　夷國上下文移、往來書札，止寫此數字。凡音韻略相類者，即通用也。
