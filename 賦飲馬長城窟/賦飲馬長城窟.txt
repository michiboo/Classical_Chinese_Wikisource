
朔風動秋草，清蹕長安道。
長城連不窮，所以隔華戎。
規模惟聖作，負荷曉成功。
鳥庭已向內，龍荒更鑿空。
玉關塵卷靜，金微路已通。
湯征隨北怨，舜詠起南風。
畫地功初立，綏邊事雲集。
朝服踐狼居，凱歌旋馬邑。
山響傳鳳吹，霜華藻瓊鈒。
屬國擁節歸，單于款關入。
日落寒風起，驚蓬被原隰。
零落葉已寒，河流清且急。
四時徭役盡，千載干戈戢。
太平今若斯，汗馬竟無施。
唯當事筆硯，歸去草封禪。

