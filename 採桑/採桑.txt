
↑ 返回《玉臺新詠》
春色映空來　　先發院邊梅
細萍重疊長　　新花歷亂開
連珂往淇上　　接幰至叢臺
叢臺可憐妾　　當窗望飛蝶
忌趺行衫領　　熨鬥成褫襵
下牀著珠珮　　捉鏡安花鑷
薄晚畏蠶飢　　競採春桑葉
寄語採桑伴　　訝今春日短
枝高攀不及　　葉細籠難滿
年年將使君　　歷亂遣相聞
欲知琴裏意　　還贈錦中文
何當照梁日　　還作入山雲
重門皆已閉　　方知客留袂
可憐黃金絡　　復以青絲繫
必也為人時　　誰令畏夫壻

