
鷲翎金僕姑，燕尾繡蝥弧。
獨立揚新令，千營共一呼。

林暗草驚風，將軍夜引弓。
平明尋白羽，沒在石稜中。

月黑鴈飛高，單于夜遁逃。
欲將輕騎逐，大雪滿弓刀。

野幕敞瓊筵，羌戎賀勞旋。
醉和金甲舞，雷鼓動山川。

調箭又呼鷹，俱聞出世能。
奔狐將迸雉，掃盡古丘陵。

亭亭七葉貴，蕩蕩一隅清。
他日題麟閣，唯應獨不名。


