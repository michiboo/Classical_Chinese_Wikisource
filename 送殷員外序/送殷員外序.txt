
唐受天命為天子，凡四方萬國，不問海內外，無小大，咸臣順於朝。時節貢水土百物，大者特來，小者附集。元和睿聖文武皇帝既嗣位，悉治方內就法度。十二年，詔曰：「四方萬國，惟回鶻於唐最親，奉職尤謹。丞相其選宗室四品一人，持節往賜君長，告之朕意。又選學有經法、通知時事者一人，與之為貳。」由是殷侯侑自太常博士遷尚書虞部員外郎兼侍御史，朱衣象笏，承命以行。朝之大夫莫不出餞。酒半，右庶子韓愈執盞言曰：「殷大夫：今人適數百里，出門惘惘，有離別可憐之色；持被入直三省，丁寧顧婢子，語剌剌不能休。今子使萬里外國，獨無幾微出於言面，豈不真知輕重大丈夫哉！丞相以子應詔，真誠知人。士不通經，果不足用。」於是相屬為詩，以道其行云。
