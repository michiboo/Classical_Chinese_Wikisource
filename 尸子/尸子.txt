不可寫作 「屍」。此處系統的繁簡轉換有誤。請見諒。
　　學不倦，所以治己也；教不厭，所以治人也。繭舍而不治則腐蠹，使紅女繰之爲美錦，大君朝而服之身者，繭也。舍而不治則知行腐蠹，使賢者教子以爲世士，則天下諸侯莫敢不敬。是故子路，卞之野人；子貢，衛之賈人；顏涿聚，盜也；顓孫師，駔也。孔子教之，皆為顯士。
　　夫學，譬之猶礪也。夫昆吾之金而銖父之錫，使於越之工，鑄之以為劍，而弗加砥礪，則以刺不入，以擊不斷。磨之以礱礪，加之以黃砥，則其刺也無前，其擊也無下。自是觀之，礪之與弗礪其相去遠矣。今人皆知砥礪其劍而弗知砥礪其身。夫學，身之礪砥也。
　　夫子曰：「車唯恐地之不堅也，舟唯恐水之不深也。」有其器，則以人之難為易。夫道，以人之難為易也。是故曾子曰：「父母愛之，喜而不忘；父母惡之，懼而無咎。」然則愛與惡，其於成孝無擇也。史鰌曰：「君，親而近之，至敬以遜貌，而疏之，敬無怨。」然則親與疏，其於成忠無擇也。孔子曰：「自娛於檃括之中，直己而不直人，以善廢而不邑邑，蘧伯玉之行也。」然則興與廢，其於成善無擇也。屈侯附曰：「賢者易知也，觀其富之所分，達之所進，窮之所不取。」然則窮與達，其於成賢無擇也。是故愛惡、親疏、廢興、窮達，皆可以成義，有其器也。
　　桓公之舉管仲，穆公之舉百里，比其德也。此所以國甚僻小，身至穢污，而為政於天下也。今非比志意也，比容貌。非比德行也，而論爵列不（原脫）亦可以卻敵服遠矣。農夫比粟，商賈比財，烈士比義。是故監門、逆旅、農夫、陶人皆得與焉。
　　爵列，私貴也；德行，公貴也。奚以知其然也？司城子罕遇乘封人而下，其僕曰：「乘封人也，奚為下之？」子罕曰：「古之所謂良人者，良其行也；貴人者，貴其心也。今天爵而人，良其行而貴其心，吾敢弗敬乎？」以是觀之，古之所謂貴非爵列也，所謂良非先故也。人君貴於一國而不達於天下，天子貴於一世而不達於後世，惟德行與天地相弊也。
　　爵列者，德行之舍也，其所息也。《詩》曰：「蔽芾甘棠，勿翦勿敗，召伯所憩。」仁者之所息，人不敢敗也。天子諸侯，人之所以貴也，桀紂處之則賤矣。是故曰「爵列非貴」也。今天下貴爵列而賤德行，是貴甘棠而賤召伯也，亦反矣。
　　夫德義也者，視之弗見，聽之弗聞，天地以正，萬物以徧，無爵而貴，不祿而尊也。
　　范獻子遊於河，大夫皆存。君曰：「孰知欒氏之子？」大夫莫答。舟人清涓舍楫而答曰：「君奚問欒氏之子為？」君曰：「自吾亡欒氏也，其老者未死，而少者壯矣，吾是以問之。」清涓曰：「君善修晉國之政，內得大夫而外不失百姓，雖欒氏之子，其若君何？君若不修晉國之政，內不得大夫而外失百姓，則舟中之人皆欒氏之子也。」君曰：「善哉言！」明日朝，令賜舟人清涓田萬畝，清涓辭。君曰：「以此田也，易彼言也，子尚喪，寡人猶得也。」古之貴言也若此。
　　臣天下，一天下也。一天下者，令於天下則行，禁焉則止。桀紂令天下而不行，禁焉而不止，故不得臣也。目之所美，心以為不義，弗敢視也；口之所甘，心以為不義，弗敢食也；耳之所樂，心以為不義，弗敢聽也；身之所安，心以為不義，弗敢服也。然則令於天下而行、禁焉而止者，心也。故曰：「心者，身之君也。」天子以天下受令於心，心不當則天下禍；諸侯以國受令於心，心不當則國亡；匹夫以身受令於心，心不當則身為戮矣。禍之始也，易除，其除之；不可者，避之。及其成也，欲除之不可，欲避之不可。治於神者，其事少而功多。干霄之木，始若櫱足，易去也；及其成達也，百人用斧斤，弗能僨也。熛火始起，易息也；及其焚雲夢、孟諸，雖以天下之役，抒江漢之水，弗能救也。夫禍之始也，猶熛火櫱足也，易止也。及其措於大事，雖孔子、墨翟之賢，弗能救也。屋焚而人救之，則知德之；年老者使塗隙戒突，終身無失火之患，而不知德也。入於囹圄、解於患難者，則三族德之；教之以仁義慈悌則終身無患，而莫之德。夫禍亦有突，賢者行天下而務塞之，則天下無兵患矣，而莫之知德也。故曰「聖人治於神，愚人爭於神」也。天地之道，莫見其所以長物而物長，莫見其所以亡物而物亡。聖人之道亦然，其興福也，人莫之見而福興矣；其除禍也，人莫之知而禍除矣，故曰「神人」。益天下以財為「仁」，勞天下以力為「義」，分天下以生為「神」。修先王之術，除禍難之本，使天下丈夫耕而食，婦人織而衣，皆得戴其首，父子相保，此其分萬物以生，盈天下以財，不可勝計也。神也者，萬物之始，萬事之紀也。
　　行有四儀，一曰志動不忘仁，二曰智用不忘義，三曰力事不忘忠，四曰口言不忘信。慎守四儀，以終其身，名功之從之也，猶形之有影，聲之有響也。是故志不忘仁，則中能寬裕；智不忘義，則行有文理；力不忘忠，則動無廢功；口不忘信，則言若符節。若中寬裕而行文理，動有功而言可信也，雖古之有厚功大名，見於四海之外，知於萬世之後者，其行身也，無以加於此矣。
　　夫高顯尊貴，利天下之徑也，非仁者之所以輕也。何以知其然耶？日之能燭遠，勢高也；使日在井中，則不能燭十步矣。舜之方陶也，不能利其巷下；南面而君天下，蠻夷戎狄皆被其福。目在足下，則不可以視矣。天高明，然後能燭臨萬物；地廣大，然後能載任群體。其本不美，則其枝葉莖心不得美矣。此古今之大徑也，是故，聖王謹修其身以君天下，則天道至焉，地道稽焉，萬物度焉。古者明王之求賢也，不避遠近，不論貴賤，卑爵以下賢，輕身以先士。故堯從舜於畎畝之中，北面而見之，不爭禮貌。此先王之所以能正天地利萬物之故也。今諸侯之君，廣其土地之富、而奮其兵革之強以驕士；士亦務其德行、美其道術以輕上，此仁者之所非也。曾子曰：「取人者必畏，與人者必驕。」今說者懷畏而聽者懷驕，以此行義，不亦難乎？非求賢務士而能致大名於天下者，未之嘗聞也。夫士不可妄致也，覆巢破卵，則鳳皇不至焉；刳胎焚夭，則麒麟不往焉；竭澤漉魚，則神龍不下焉。夫禽獸之愚而不可妄致也，而況於火食之民乎？是故曰：「待士不敬，舉士不信，則善士不往焉；聽言，耳目不瞿，視聽不深，則善言不往焉。」孔子曰：「大哉河海乎，下之也！」夫河下天下之川故廣，人下天下之士故大。故曰：「下士者得賢，下敵者得友，下眾者得譽。」故度於往古，觀於先王，非求賢務士而能立功於天下、成名於後世者，未之嘗有也。夫求士，不遵其道而能致士者，未之嘗見也。然則先王之道可知，己務行之而已矣。
　　天地生萬物，聖人裁之。裁物以制分，便事以立官。君臣、父子、上下、長幼、貴賤、親疏，皆得其分。曰治愛得分，曰仁施得分，曰義慮得分，曰智動得分，曰適言得分，曰信皆得其分，而後為成人。明王之治民也，事少而功立，身逸而國治，言寡而令行。事少而功多，守要也；身逸而國治，用賢也；言寡而令行，正名也。君人者，苟能正名，愚智盡情，執一以靜，令名自正，令事自定，賞罰隨名，民莫不敬。周公之治天下也，酒肉不撤於前，鐘鼓不解於懸。聽樂而國治，勞無事焉；飲酒而賢舉，智無事焉；自為而民富，仁無事焉。知此道也者，眾賢為役，愚智盡情矣。
　　明王之道，易行也。勞不進一步，聽獄不後臯陶；食不損一味，富民不後虞舜；樂不損一日，用兵不後湯武。書之不盈尺簡，南面而立，一言而國治，堯舜復生，弗能更也。身無變而治，國無變而王，湯武復生，弗能更也。執一之道，去智與巧。有虞之君天下也，使天下貢善；殷周之君天下也，使天下貢才。夫至眾賢而能用之，此有虞之盛德也。
　　三人之所廢，天下弗能興也；三人之所興，天下弗能廢也。親曰不孝，君曰不忠，友曰不信，天下弗能興也；親言其孝，君言其忠，友言其信，天下弗能廢也。夫符節，合之則是非自見。行亦有符，三者合，則行自見矣。此所以觀行也。諸治官臨眾者，上比度以觀其賢，案法以觀其罪，吏雖有邪僻，無所逃之，所以觀勝任也。群臣之愚智日效於前，擇其知事者，而令之謀群臣之所舉；日效於前，擇其知人者，而令之舉群臣之治亂；日效於前，擇其勝任者，而令之治群臣之行，可得而察也。擇其賢者而舉之，則民競於行；勝任者治，則百官不亂；知人者舉，則賢者不隱；知事者謀，則大舉不失。夫弩機，損若黍則不鈎，益若□則不發。言者，百事之機也。聖王正言於朝，而四方治矣。是故曰：「正名去偽，事成若化；以實核名，百事皆成。」夫用賢使能，不勞而治；正名覆實，不罰而威。達情見素，則是非不蔽；復本原始，則言若符節。良工之馬易禦也，聖王之民易治也，其此之謂乎？
　　若夫名分，聖之所審也。造父之所以與交者，少操轡，馬之百節皆與；明王之所以與臣下交者，少審名分，群臣莫敢不盡力竭智矣。天下之可治，分成也；是非之可辨，名定也。無過其實，罪也；弗及，愚也。是故情盡而不偽，質素而無巧。故有道之君，其無易聽，此名分之所審也。若夫臨官治事者，案其法則民敬事；任士進賢者，保其後則民慎舉；議國親事者，盡其實則民敬言。孔子曰：「臨事而懼，希不濟。」《易》曰：「若履虎尾，終之吉。」若群臣之眾皆戒慎，恐懼若履虎尾，則何不濟之有乎？君明則臣少罪。夫使眾者，詔作則遲，分地則速，是何也？無所逃其罪也。言亦有地，不可不分也。君臣同地，則臣有所逃其罪矣。故陳繩則木之枉者有罪，措準則地之險者有罪，審名分則群臣之不審者有罪。夫愛民，且利之也，愛而不利，則非慈母之德也；好士，且知之也，好而弗知，則眾而無用也；力於朝，且治之也，力而治，則勞而無功矣。三者雖異，道一也。是故曰：「審一之經，百事乃成；審一之紀，百事乃理。」名實判為兩，合為一。是非隨名實，賞罰隨是非。是則有賞，非則有罰，人君之所獨斷也。明君之立也，正其貌，莊其心，虛其視，不躁其聽，不淫審分，應辭以立於廷，則隱匿疏遠，雖有非焉，必不多矣。明君不用長耳目，不行間諜，不強聞見，形至而觀，聲至而聽，事至而應。近者不過，則遠者治矣；明者不失，則微者敬矣。
　　家人、子侄和，臣妾力，則家富，丈人雖厚，衣食無傷也；子侄不和，臣妾不力，則家貧，丈人雖薄，衣食無益也，而況於萬乘之君乎？國之所以不治者三：不知用賢，此其一也；雖知用賢，求不能得，此其二也；雖得賢，不能盡，此其三也。正名以禦之，則堯舜之智必盡矣；明分以示之，則桀紂之暴必止矣。賢者盡，暴者止，則治民之道不可以加矣。聽朝之道，使人有分。有大善者必問孰進之，有大過者必雲孰任之，而行賞罰焉，且以觀賢不肖也。今有大善者不問孰進之，有大過者不問孰任之，則有分無益。已問孰任之而不行賞罰，則問之無益。已是非不得盡見謂之蔽，見而弗能知謂之虛，知而弗能賞謂之縱，三者亂之本也。明分則不蔽，正名則不虛，賞賢罰暴則不縱，三者治之道也。於群臣之中，賢則貴之，不肖則賤之；治則使之，不治則□之；忠則愛之，不忠則罪之。賢不肖，治不治，忠不忠，由是觀之，猶白黑也。陳繩而斲之，則巧拙易知也。夫觀群臣亦有繩，以名引之，則雖堯舜不服矣。慮事而當，不若進賢；進賢而當，不若知賢；知賢又能用之，備矣。治天下之要在於正名，正名去偽，事成若化，苟能正名，天成地平。為人臣者，以進賢為功；為人君者，以用賢為功。為人臣者，進賢是自為置上也，自為置上而無賞，是故不為也；進不肖者，是自為置下也，自為置下而無罪，是故為之也。使進賢者必有賞，進不肖者必有罪，無敢進也者為無能之人，若此則必多進賢矣。
　　恕者，以身為度者也。己所不欲，毋加諸人。惡諸人，則去諸己；欲諸人，則求諸己。此恕也。農夫之耨，去害苗者也；賢者之治，去害義者也。慮之無益於義而慮之，此心之穢也；道之無益於義而道之，此言之穢也；為之無益於義而為之，此行之穢也。慮中義則智為上，言中義則言為師，事中義則行為法。射不善而欲教人，人不學也；行不修而欲談人，人不聽也。夫驥惟伯樂獨知之，不害其為良馬也。行亦然，惟賢者獨知之，不害其為善士也。
　　治天下有四術，一曰忠愛，二曰無私，三曰用賢，四曰度量。度量通則財足矣，用賢則多功矣，無私百智之宗也，忠愛父母之行也。奚以知其然？父母之所畜子者，非賢強也，非聰明也，非俊智也，愛之憂之，欲其賢己也，人利之與我利之無擇也，欲其賢己也，人利之與我利之無擇也，此父母所以畜子也。然則愛天下，欲其賢己也，人利之與我利之無擇也，則天下之畜亦然矣，此堯之所以畜天下也。有虞氏盛德，見人有善，如己有善；見人有過，如己有過。天無私於物，地無私於物，襲此行者，謂之天子。誠愛天下者，得賢。奚以知其然也？弱子有疾，慈母之見秦醫也不爭禮貌；在囹圄，其走大吏也不愛資財。視天下若子，是故，其見醫者不爭禮貌，其奉養也不愛資財。故文王之見太公望也，一日五反；桓公之奉管仲也，列城有數。此所以國甚僻小，身至穢汙而為正於天下也。鄭簡公謂子産曰：「飲酒之不樂，鐘鼓之不鳴，寡人之任也；國家之不乂，朝廷之不治，與諸侯交之不得志，子之任也。子無入寡人之樂，寡人無入子之朝。」自是以來，子産治鄭，城門不閉，國無盜賊，道無餓人。孔子曰：「若鄭簡公之好樂，雖抱鍾而朝可也。」夫用賢，身樂而名附，事少而功多，國治而能逸。
　　凡治之道，莫如因智；智之道，莫如因賢。譬之猶相馬而借伯樂也，相玉而借猗頓也，亦必不過矣。今有人於此，盡力以為舟，濟大水而不用也；盡力以為車，行遠而不乘也，則人必以為無慧。今人盡力以學，謀事則不借智，處行則不因賢，舍其學不用也。此其無慧也，有甚於舍舟而涉、舍車而走者矣。
　　治水潦者，禹也；播五種者，后稷也；聽獄折衷者，臯陶也。舜無為也，而天下以為父母。愛天下莫甚焉。天下之善者，惟仁也。夫喪其子者，苟可以得之，無擇人也。仁者之於善也亦然。是故，堯舉舜於畎畝，湯舉伊尹於雍人。內舉不避親，外舉不避讎。仁者之於善也，無擇也，無惡也，惟善之所在。堯問於舜曰：「何事？」舜曰：「事天。」問：「何任？」曰：「任地。」問：「何務？」曰：「務人。」平地而注水，水流濕；均薪而施火，火從燥，召之類也。是故，堯為善而眾美至焉，桀為非而眾惡至焉。
　　燭於玉燭，飲於醴泉，暢於永風。春為青陽，夏為朱明，秋為白藏，冬為玄英。四氣和，正光照，此之謂玉燭。甘雨時降，萬物以嘉，高者不少，下者不多，此之謂醴泉。祥風，瑞風也，一名景風，一名瑞風，春為發生，夏為長嬴，秋為方盛，冬為安靜，四氣和，為通正，此之謂永風。
　　因井中視星，所視不過數星；自丘上以望，則見其始出也。又見其入，非明益也，勢使然也。
　　夫私心，井中也；公心，丘上也。故智載於私，則所知少；載於公，則所知多矣。何以知其然？夫吳越之國，以臣妾為殉，中國聞而非之，怒則以親戚殉一言。夫智在公，則愛吳越之臣妾；在私，則忘其親戚。非智損也，怒弇之也。好亦然。《語》曰：「莫知其子之惡。」非智損也，愛弇之也。是故，夫論貴賤、辨是非者，必且自公心言之，自公心聽之，而後可知也。匹夫愛其宅，不愛其鄰；諸侯愛其國，不愛其敵。天子兼天下而愛之大也。
　　堯養無告，禹愛辜人，湯武德及禽獸，此先王之所以安危而懷遠也。聖人於大私之中也為無私，其於大好惡之中也為無好惡。舜曰：「南風之薰兮，可以解吾民之慍兮。」舜不歌禽獸而歌民。湯曰：「朕身有罪，無及萬方；萬方有罪，朕身受之。」湯不私其身而私萬方。文王曰：「苟有仁人，何必周親？」文王不私其親而私萬國。先王非無私也，所私者與人不同也。
　　孔子曰：「欲知則問，欲能則學，欲給則豫，欲善則肄。」國亂，則擇其邪人而去之，則國治矣；胸中亂，則擇其邪欲而去之，則德正矣。天下非無盲者也，美人之貴明目者眾也；天下非無聾者也，辨士之貴聰耳者眾也；天下非無亂人也，堯舜之貴可教者眾也。孔子曰：「君者，盂也；民者，水也。盂方則水方，盂圓則水圓。」上何好而民不從？昔者勾踐好勇而民輕死，靈王好細腰而民多餓。夫死與餓，民之所惡也，君誠好之，百姓自然，而況仁義乎？桀紂之有天下也，四海之內皆亂，而關龍逢、王子比干不與焉，而謂之皆亂，其亂者眾也；堯舜之有天下也，四海之內皆治，而丹朱、商均不與焉，而謂之皆治，其治者眾也。故曰：「君誠服之，百姓自然；卿大夫服之，百姓若逸；官長服之，百姓若流。」夫民之可教者眾，故曰「猶水」也。
　　德者，天地萬物得也；義者，天地萬物宜也；禮者，天地萬物體也。使天地萬物皆得其宜、當其體者，謂之大仁。食所以為肥也，壹飯而問人曰奚若，則皆笑之。夫治天下，大事也，今人皆壹飯而問奚若者也。善人以治天地則可矣，我奚為而人善？仲尼曰：「得之身者得之民，失之身者失之民。不出於戶而知天下，不下其堂而治四方，知反之於己者也。」以是觀之，治己則人治矣。
　　仁義聖智參天地。天若不覆，民將何恃何望？地若不載，民將安居安行？聖人若弗治，民將安率安將？是故，天覆之，地載之，聖人治之。聖人之身猶日也，夫日圓尺，光盈天地。聖人之身小，其所燭遠。聖人正己，而四方治矣。上綱苟直，百目皆開；德行苟直，群物皆正。政也者，正人者也。身不正則人不從。是故，不言而信，不怒而威，不施而仁。有諸心而彼正，謂之至政。今人曰：「天下亂矣，難以為善。」此不然也。夫饑者易食，寒者易衣，此亂而後易為德也。
　　日五色，至陽之精，象君德也。五色照耀，君乘土而王。八極之內，有君長者，東西二萬八千里，南北二萬六千里。故曰：天左舒而起牽牛，地右闢而起畢昴。燧人上觀辰星，下察五木，以為火。燧人之世，天下多水，故教民以漁。虙犧氏之世，天下多獸，故教民以獵。神農理天下，欲雨則雨。五日為行雨，旬為穀雨，旬五日為時雨。正四時之制，萬物咸利，故謂之神。少昊金天氏，邑於窮桑，日五色，互照窮桑。
　　人之言君天下者，瑤臺九累，而堯白屋；黼衣九種，而堯大布；宮中三市，而堯鶉居；珍羞百種，而堯糲飯菜粥；騏驎青龍，而堯素車玄駒。舜兼愛百姓，務利天下。其田歷山也，荷彼耒耜，耕彼南畝，與四海俱有其利。其漁雷澤也，旱則為耕者鑿瀆，儉則為獵者表虎。故有光若日月，天下歸之若父母。古者，龍門未闢，呂梁未鑿。河出於孟門之上，大溢逆流，無有邱陵、高阜，滅之，名曰洪水。禹於是疏河決江，十年未闞其家。手不爪，脛不毛，生偏枯之疾，步不相過，人曰「禹步」。禹長頸烏喙，面貌亦惡矣，天下從而賢之者，好學也。湯之救旱也，乘素車白馬，著布衣，身嬰白茅，以身為牲，禱於桑林之野。當此時也，弦歌鼓舞者禁之。文王四乳，是謂至仁。武王已戰之後，三革不累，五刃不砥，牛馬放之歷山，終身弗乘也。
　　夫黃帝曰合宮，有虞氏曰總章，殷人曰陽館，周人曰明堂。皆所以名，休其善也。夫堯舜所起，至治也；湯武所起，至亂也。問其成功孰治，則曰堯舜治。問其孰難？則曰湯武難。是以日光盈尺，光滿天下；聖人居室，而所燭彌綸六合。
　　聖人畜仁而不主仁，畜義而不主義，畜勇而不主勇，畜智而不主智。昔齊桓公脅於魯君而獻地；句踐脅於會稽而身官之；趙襄子脅於智伯而以顏為愧。其卒，桓公臣魯君，句踐滅吳，襄子以智伯為戮；此謂勇而能怯者也。仁則人親之，義則人尊之，勇則人畏之，智則人用之。喻之水焉：水有四德：沐浴群生，流通萬物，仁也；揚清激濁，蕩去滓穢，義也；柔而能犯，弱而能勝，勇也；導江疏河，惡盈流謙，智也。
　　孔子日：「商，汝知君之為君乎？」子夏曰：「魚失水則死，水失魚猶為水也。」孔子日：「商知之矣。」日在井中，不能燭遠；目在足下，不可視近，雖明何益？故君之有國也，猶天之有日，居不高則不明，視不尊則不遠。

1.澤行乘舟，山行乘樏，泥行乘蕝。
2.傅巖在北海之洲。
3.悅尼而來遠。
4.舞夏，自天子至諸候皆用八佾，初獻六羽，始厲樂矣。
5.夫已，多乎道。
6.天神曰靈，地神曰祇，人神曰鬼。鬼者歸也，故古者謂死人為歸人。
7.蜺，挈貳其別名也。
8.五尺大犬為猶。
9.大牛為犉，七尺；大羊為羬，五尺；大豕為豟，五尺。
10.春為忠。東方為春。春，動也。是故鳥獸孕孳，草木華生，萬物咸遂，忠之至也。夏為樂。南方為夏。夏，興也。南，任也。是故萬物莫不任興蕃殖充盈，樂之至也。秋為禮。西方為秋。秋，肅也。萬物莫不肅敬，禮之至也。冬為信。北方為冬。冬，終也。北方，伏方也。萬物至冬皆伏，貴賤若一，美惡不異，信之至也。
11.徐偃王有筋而無骨。 
12.昔者，舜兩眸子，是謂重明。作事成法，出言成章。
13.堯立誹謗之木。
14.行塗以楯，行險以撮，行沙以軌。
15.乘風車。
16.虎豹之駒，未成文而有食牛之氣。鴻鵠之鷇，羽異未全而有四海之心。賢者之生亦然。
17.十萬之軍，無將軍必大亂。夫義，是萬事之將也。國之所以立者，義也。人之所以立者，亦義也。
18.孔子至於勝母，暮矣，而不宿；過於盜泉，渴矣，而不飲：惡其名也。
19.孟賁水行不避較龍，陸行不避兕虎。
20.舜得友五人，曰雄陶、續耳、柏楊、東不識、秦不空，皆一國之賢人也。
21.禹之治水，為喪法曰：「毀必杖，哀必三年。」是則水不救也。故死於陵者葬於陵，死於澤者葬於澤。桐棺三寸，制喪三日。舜西教於西戎，道死，葬南巴之中。衣衾三領，款木之棺，葛以緘之。
22.人謂孟賁：「生乎？勇乎？」曰：「勇。」「貴乎？勇乎？」曰：「勇。」「富乎？勇乎？」曰：「勇。」三者人之所難能，而皆不足以易勇，此其所以能懾三軍、服猛獸之故也。
23.車輕道近，則鞭策之所用，道遠任重也。刑罰者，民之鞭策也。
24.中黃伯曰：「余左執太行之獶而右搏鵰虎，惟象之未與試，吾惑焉。有力者則又願為牛，與象鬬以自試。」今二三子以為義矣，將烏乎試之？夫貧窮，太行之獶也。疏賤，義之鵰虎也。而吾日遇之，亦足以試矣。
25.莒國有石焦原者，廣尋，長五十步，臨百仞之谿，莒國莫敢近也。有以勇見莒子者，獨卻行劑踵焉。此所以服莒國也。夫義之為高原也亦高矣。是故賢者之於義也，必且劑踵焉。此所以服一世也。
26.昔周公反政，孔子非之，曰：「周公其不聖乎！以天下讓，不為兆人也。」
27.徐偃王好怪，沒深水而得怪魚，入深山而得怪獸者，多列於庭。
28.凡水其方折者玉，其圓折者珠，清水有黃金，龍淵有玉英。
29.大木之有奇靈者，為若。
30.吉玉、大龜。
31.木食之人，多為仁者，名為若木。
32.昆吾之劍可切玉。
33.四夷之民有貫胸者，有深目者，有長肱者。黃帝之德常致之。
34.韓雉見申羊於魯。有龍飲於沂。韓雉曰：「吾開之：出見虎，搏之；見龍，射之。今弗射，是不得行吾聞也。」遂射之。
35.莒君好鬼巫而國亡。無知之難，小白奔焉。樂毅攻齊，守險全國。
36.楚狂接輿耕於方城。
37.距虛不擇地而走。
38.曼丘氏。
39.隱者西鄉曹。
40.非人君之用兵也，以為民傷；鬬則以親戚殉一言，而不改之也。
41.武王親射惡來之口，親斫殷紂之頸，手污於血，不溫而食。當此之時，猶猛獸者也。
42.武王伐紂，魚辛諫曰：「歲在北方，不北征。」武王不從。
43.堯南撫交阯，北懷幽都，東西至日之所出入，有餘日而不足於治者，恕也。
44.務成昭之教舜曰：「避天下之逆，從天下之順，天下不足取也；避天下之順，從天下之逆，天下不足失也。」
45.子夏曰：「君子漸於饑寒而志不僻，銙於五兵而辭不懾，臨大事不忘昔席之言。」
46.箕子胥餘漆高而為厲，被髮佯狂，以此免也。
47.蒲衣八年，舜讓以天下；周王太子晉生八年而服飾曠。
48.膳，俞兒和之以薑桂，為人主上食。
49.程，中國謂之豹，越人謂之貘。
50.鴻鵠在上，扜弓鞟弩以待之，若發若否，問二五，曰：「弗知。」非二五難計也，欲鴻之心亂也。
51.上下四方曰宇，往來古今曰宙。
52.地中有犬，名曰地狼；有人，名曰無傷。
53.卑牆來盜。榮辱由中出，敬侮由外生，
54.樹蔥韭者擇之則蕃。仁義亦不可不擇也。唯善無基，義乃繁滋。敬災與凶，禍乃不重。
55.雞司夜，狸執鼠，日燭人，此皆不令自全。
56.堯瘦，舜黑，皆為民也。
57.人知用賢之利也，不能得賢，其故何也？夫買馬不論足力，以白黑為儀，必無走馬矣；買玉不論美惡，以大小為儀，必無良寶矣；舉士不論才，而以貴勢為儀，則管仲、伊尹不為臣矣。
58.孔子曰：「誦《詩》讀《書》，與古人居；讀《詩》誦《書》，與古人謀。」
59.玉者，色不如雪，澤不如雨，潤不如膏，光不如燭。取玉甚難：越三江五湖，至崑崙之山。千人往，百人反；百人往，十人反。至中國，覆十萬之師，解三千之圍。
60.見驥一毛，不知其狀；見畫一色，不知其美。
61.屠者割肉，則知牛長少；弓人剺筋，則知牛長少；雕人裁骨，則知牛長少：各有辨焉。
62.草木無大小，必待春而後生；人待義而後成。
63.虹霓，為析翳。
64.先王豈無大鳥怪獸之物哉！然而不私也。
65.欲觀黃帝之行於合宮，觀堯舜之行於總章。
66.荊者，非無東西也，而謂之南，其南者多也。
67.寒凝冰裂地。
68.卵生曰琢，胎生曰乳。
69.我得而民治，則馬有紫燕蘭池。
70.馬有秀騏、逢騩。
71.曾子每讀《喪禮》，泣下霑襟。
72.守道固窮，則輕王公。
73.其生也存，其照也亡。
74.老萊子曰：「人生天地之間，寄也。寄者，固歸也。」
75.人之生也亦少矣，而歲之往亦速矣。
76.八極為局。
77.晝動而夜息，天之道也。
78.使星司夜，使月司時，猶使雞司晨也。
79.文軒六駃騠，無四寸之鍵，則車不行。小亡則大者不成也。
80.繞梁之鳴，許史鼓之，非不樂也，墨子以為傷義，故不聽也。
81.馬有騏驎、徑駿。
82.君子量才而受爵，量功而受祿。
83.禹興利除害，為萬民種。
84.眾以虧形為辱，君子以虧義為辱。
85.昔者武王崩，成王少，周公旦踐東宮，履乘石，假為天子七年。
86.能官者必稱事。
87.義必利，雖桀殺關龍逢、紂殺王子比干，猶謂義之必利也。
88.聖人權福則取重，權禍則取輕。
89.鄭人謂玉未理者為璞。
90.造車者，奚仲也。
91.玉淵之中，驪龍蟠焉，頷下有珠。
92.有虞氏身有南畝，妻有桑田；神農氏並耕而王，所以勸耕也。
93.天子忘民則滅，諸侯忘民則亡。
94.障賢者死。
95.不知用賢。
96.好酒忘身。
97.晉國苦奢，文公以儉矯之：衣不重帛，食不兼肉。
98.娶同姓、以妾為妻、變太子，專罪大夫；擅立國、絕鄰好，則幽；改衣服、易禮刑，則放。
99.為刑者，刑以輔教，服不聽也。
100.秦穆公明於聽獄，斷刑之日，朝不同言，乃揖士大夫曰：「寡人不敏，教不至，使民入於刑，寡人與有戾焉。二三子各據爾宮，無使民困於刑。」穆公非樂刑也，民不得已，此其所以善刑也。
101.未有不因學而鑑道，不假學而光身者也。
102.仲尼曰：「面貌不足觀也，先祖天下不見稱也，然而名顯天下，聞於四方，其惟學者乎！」
103.先王之祠禮也，天子祭四極，諸侯祭山川，大夫祭五祀，士祭其廟也。
104.夫瑟，二十五絃。其僕人鼓之，則為笑。賢者以其義鼓之，欲樂則樂，欲悲則悲，雖有暴君，為之立變。
105.商容觀舞，墨子吹笙。墨子非樂，而於樂有是也。
106.水試斷鴻雁，陸試斷牛馬，所以觀良劍也。
107.孝子事親，一夕五起，視衣之厚薄，枕之高卑，其愛親也。
108.皋陶擇羝之裘以御之。
109.伏羲始畫八卦，別八節而化天下。
110.夫知眾類，知我，則知人矣。天雨雪，楚莊王被裘當戶，曰：「我猶寒，彼百姓賓客甚矣。」乃遣使巡國中，求百姓賓客之無居宿絕餱糧者賑之。國人大悅。
111.朔方之寒，冰厚六尺，木皮三寸，北極左右有不釋之冰。
112.春華秋英，其名曰桂。
113.泰山之中有神房阿閣帝王錄。
114.堯有進善之旌。
115.造歷數者，羲和子也。
116.龍門，魚之難也；太行，牛之難也；以德報怨，人之難也。
117.舜，一徙成邑，再徙成都，三徙成國。堯聞其賢，徵之草茅之中。與之語禮樂而不逆；與之語政，至簡而易行；與之語道，廣大而不窮。於是妻之以媓，媵之以娥，九子事之而託天下焉。
118.言美則響美，言惡則響惡；身長則影長，身短則影短。名者響也，行者影也。是故慎而言將有和之，慎而行將有隨之。
119.湯問伊尹曰：「壽，可為邪？」伊尹曰：「王欲之，則可為；弗欲，則不可為也。」
120.費子陽謂子思曰：「吾念周室將滅，涕泣不可禁也。」子思曰：「然。今以一人之身憂世之不治而涕泣不禁，是憂河水濁而以泣清之也。」
121.齊有田果者，命其狗為富，命其子為樂。將欲祭也，狗入於室。果呼之曰：「富出。」巫曰：「不祥也。」果大禍，長子死。哭之曰：「樂乎。」而不似悲也。
122.荊莊王命養由基射蜻蛉。王曰：「吾欲生得之。」養由基援弓射之，拂左翼。王大喜。
123.木之精氣為畢方。
124.深根固蒂。
125.赤縣神州者，實為崑崙之墟，其東則滷水島，山左右蓬萊。玉紅之草生焉。食其一實而醉臥三百歲而後寤。
126.人之欲見毛廧、西施，美其面也。夫黃帝堯舜湯武美者，非其面也，人之所欲觀焉，其行也。所欲聞焉，其言也。而言之與行，皆在《詩》、《書》之間矣。
127.堯、舜黑，禹脛不生毛，文王至日昃不暇飲食。故富有天下，貴為天子矣。
128.神農氏夫負妻戴以治天下。堯曰：「朕之比神農，猶旦之與昏也。」
129.神農氏七十世有天下，豈每世賢哉？牧民易也。
130.子貢問孔子曰：「古者黃帝四面，信乎？」孔子曰：「黃帝取合己者四人，四方不計而耦，不約而成：此之謂四面也。」
131.舜受天下，顏色不變；堯以天下與舜，顏色不變。知天下無能損益於己也。
132.人戴冠躡履，莫不譽堯非桀，敬士侮慢。故敬侮之，譽毀之，非其取也。
133.舜曰：「從道必吉，反道必凶，如影如響。」
134.舜舉三後而四死除。何謂四死？饑渴、寒暍、勤勞、鬬爭。
135.伯夷、叔齊餓死首陽，無地故也。桀放於歷山，紂殺於鄗宮，無道故也。故曰：「有道無地則饑，有地無道則亡。」
136.昔者桀紂縱欲長樂以苦百姓。珍怪遠味：必南海之葷，北海之鹽，西海之菁，東海之鯨。此其禍天下亦厚矣。
137.昔夏桀之時，至德滅而不揚，帝道掩而不興，容臺振而掩覆，犬群嗥而入泉，彘銜藪而席隩，美人婢首墨面而不容，曼聲吞炭內閉而不歌，飛鳥鎩翼，走獸決蹄，山無峻榦，澤無佳水。
138.桀為璇室瑤臺，象廊玉牀。權天下，虐百姓。於是湯以革車三百乘伐於南巢，收之夏宮。天下寧定，百姓和輯。
139.有醫竘者，秦之良醫也。為宣王割痤，為惠王療痔，皆愈。張子之背腫，命竘治之。謂竘曰：「背，非吾背也，任子制焉。」治之，遂愈。竘誠善治疾也，張子委制焉。夫身與國亦猶此也，必有所委制，然後治矣。
140.厚積不登，高臺不處。高室多陽，大室多陰，故皆不居。
141.閔子騫肥。子貢曰：「何肥也？」子騫曰：「吾出，見美車馬則欲之；聞先生之言則又欲之。兩心相與戰，今先王之言勝，故肥。」
142.飛廉惡來，力角犀兕，勇搏熊虎也。
143.駙馬共為荊王使於巴，見擔酖者。問之：「是何以？」曰：「所以酖人也。」於是請買之。金不足，又益之車馬。已得之，盡注之於江。
144.賢者之於義，曰：「貴乎？義乎？」曰：「義。」是故堯以天下與舜。曰：「富乎？義乎？」曰：「義。」是故子罕以不受玉為寶。曰：「生乎？義乎？」曰：「義。」是故務光投水而殪。三者人之所重，而不足以易義。
145.兩智不能相救，兩貴不能相臨，兩辨不能相屈：力均勢敵故也。
146.田成子問勇，顏歜聚之答也不敬。田子之僕填劍曰：「更言則生，不更則死。」歜聚曰：「以死為有智，今吾生是也。是吾所以懼汝，而反以懼我。」
147.家有千金之玉而不知，猶謂之貧也。良工治之，則富掩一國。身有至貴之爵而不知，猶謂之賤也。聖人告之，則貴最天下。
148.湯復於湯邱，文王幽於羑里，武王羈於王門，越王棲於會稽，秦穆公敗於崤塞，齊桓公遇賊，晉文公出走。故三王資於辱，而五霸得於困也。
149.魯哀公問孔子，曰：「魯有大忘，徒而忘其妻，有諸？」孔子曰：「此忘之小者也。昔商紂有臣曰王子須，務為諂，使其君樂須臾之樂而忘終身之憂，棄黎老之言而用姑息之謀。」
150.魯人有孝者，三為母北，魯人稱之。彼其鬬則害親，不鬬則辱羸矣，不若兩降之。
151.鐘鼓之聲，怒而擊之則武，憂而擊之則悲，喜而擊之則樂。其意變其音亦變。意誠感之達於金石，而況於人乎！
152.鮑叔為桓公祝曰：「使臣無忘在莒時，管子無忘在魯時，甯戚無忘車下時。」
153.夫馬者，王良御之，則和馴端正，致遠道矣；僕人御之，則逸奔毀車矣。民者，譬之馬也。堯舜御之，則天下端正；桀紂御之，則天下奔放。
154.古者倕為規矩準繩，使天下倣焉。
155.水非石之鑽，繩非木之鋸。
。
156.利錐不知方鑿。
157.六馬登糟丘，方舟泛酒池。
158.宋人有公斂皮者，適來反。呼曰：「公斂皮！」屠者遽收其皮。
159.孔子曰：「詘寸而信尺，小枉而大直，吾弗為也。」
160.昆吾作陶。
161.造冶者蚩尤也。
162.殷紂為肉圃，
163.羊不任駕鹽車，椽不可為楣棟。
164.戰如鬬雞，勝者先鳴。
165.揚州之雞裸無毛。
166.海水三歲一周流，波相薄，故地動。
167.疓，病也。
168.黃帝斬蚩尤於中冀。
169.禹理洪水，觀於河，見白面長人魚身，出曰：「吾河精也。」授禹河圖而還於淵中。
170.仲尼志意不立，子路侍；儀服不修，公西華侍；禮不習，子游侍；辭不辨，宰我侍；亡忽古今，顏回侍；節小物，冉伯牛侍。曰：「吾以夫六子自勵也。」
171.夷逸者，夷詭諸之裔。或勸其仕。曰：「吾譬則牛，寧服軛以耕於野，不思被繡入廟而為犧。」
172.雁銜蘆而捍網，牛結陣以卻虎。
173.野鴨為鳧。家鴨為鶩，不為飛翔，如庶人守耕稼而已。
174.彗星為欃槍。
175.古有五王之相。
176.為令尹而不喜，退耕而不憂，此孫叔敖之德也。
177.北門子。
178.申徒狄，夏賢也。湯以天下讓，狄以不義。聞已，自投於河。
179.㥯土。
180.法螺蚌而閉戶。
181.楚人有鬻矛與盾者，譽之曰：「吾盾之堅，莫能陷也。」又譽其矛曰：「吾矛之利，於物無不陷也。」或曰：「以子之矛陷子之盾何如？」其人弗能應也。
182.鴻飛天首，高遠難月。楚人以為鳧，越人以為乙。鴻常一爾。
183.禹有進善之鼓，備訊唉也。
184.虞舜灰於常羊，什器於壽邱，就時於負夏，未嘗暫息。頓邱買貴，於是販於頓邱；傳虛賣賤，於是債於傳虛。以均救之。
185.蔡威公閉門而哭，三日泣盡，繼以血。其鄰窺牆，問曰：「何故悲哭？」答曰：「吾國且亡。吾聞：病之將死，不可為良醫；國之將亡，不可為計謀。吾數諫吾君，不用，是知將亡。」
186.不避遠昵。
187.解門以為薪，塞水以為田，雖有小利，而所喪多矣。
188.孔子曰：「惡人者，人惡之。知得之己者，亦知得之人。所謂不出環堵之室而知天下者，知及之己者也。
