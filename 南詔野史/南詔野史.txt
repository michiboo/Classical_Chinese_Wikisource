四川新都楊　愼升庵編輯
清湖南武陵胡　蔚羨門訂正
南詔之稱
蠻夷稱王曰詔。先時滇有六詔，各據其地。六詔中蒙舍詔最強，後並吞五詔，故獨稱南詔。
六詔考六詔之地，東西四千里，南北二千九百里。
蒙舍詔。蒙細奴羅立國，居蒙舍川，地在永昌、姚州之間，處五詔之南。後奴邏曾孫皮邏閣並呑五詔，獨稱南詔。今蒙化廳是。邆賧詔。豐咩立國，居鄧川。今大理府鄧川州是。施浪詔。施望欠立國。居浪穹彌茨河蒙次和山，今大理府浪穹縣是。浪穹詔。豐時立國，居浪穹。後其孫鐸羅望遷劍川，改稱劍浪詔。今麗江府屬劍川州地是。越析詔。波沖立國。亦稱摩詔。又號花馬國。居嶲州。今麗江府是。後，其兄之子於贈渡瀘，邑於龍佉河。蒙嶲詔。嶲輔立國。居越嶲，今四川寧遠府，越嶲廳是。
南詔分野
在天井鬼入參一度，『漢書』。次鶉首末位『晉書』。麗中臺上位北斗開陽一星。『宋書』。在地乃梁州裔土，蜀之苑囿。『河圖緯』。
南詔歷代稱名不同
周鄯闡國、白崖國、昆彌國。戰國時滇國，漢西南夷、益州、白子國。後漢建寧國。晉、宋、齊、梁、陳，寧州。隋昆州。唐初，南寧、六詔，唐文宗太和間，名鄯闡府。宋仍名南詔。元名中慶。明名雲南省。國朝因之。按：漢武帝元狩元年，彩雲見南中，在今大理府趙州之白崖。雲南之名始此。唐元宗（間）［問〕蒙舍詔盛邏皮之相張建一作儉成住何處？曰：「南邊雲下。」因命為雲南。又元宗見祥雲起，名祥州。今大理府之雲南縣也。
南詔歷代據土總綱
鄯闡國蒙苴頌，昆彌國莊蹻、仁果、龍佑那據於周、秦、漢迄六朝。細奴邏據於唐。鄭買嗣、趙善政、楊於貞、段思平、高升泰曁正湻，相繼據於唐末迄南宋。凡歷有九姓，而雍闓、孟獲不與焉。段氏與南宋理宗壬子湻佑十三年為蒙古所滅，而段實於理宗景定二年襲總管，傳十二世，明太祖壬戌洪武十五年平雲南，擒段世，幷段段明之二子苴仁、苴義。賜苴仁官雁門衛鎮撫，苴義官武昌衛鎮撫，段氏之世土方絕，而又別封其族人段保為大理府雲龍州土知州。國朝尚有襲土職者。
南詔稱謂官制
南詔稱帝曰驃信，王曰詔，自稱曰元，稱後曰信麼，亦曰九麼，妃曰進武，兄曰容，弟曰鐘，下曰昶。其設官則有把國事八人，曰坦綽，曰布燮，曰九贊，謂之清平官。曰酋望，曰正酋望，曰員外酋望，曰大（將軍）〔軍將〕，曰員外。又設九爽之名，爽，省也。功爽主官人，宗爽主戶籍，萬爽主財用，慈爽主禮，引爽主賓客，幕爽主兵，罰爽主刑，厥爽主工作，禾爽主商賈，皆清平官、酋望、大軍將兼之。以清平官子弟為羽儀長八人，清平官見王不得佩劍，惟羽儀長佩之。又有六曹長二人，曹長有功升大軍將，凡十二人。又立三托：巨托主倉廩，氣托主馬，祿托主牛。大府主將曰演習，副曰演覽；中府主將曰繕裔，副曰繕覽；下府主將曰淡酋，副曰淡覽；小府王將日幕撝，副曰幕覽。每府有陀酋，陀酋卽掌書記判官之類。外有八節度使：日弄棟節度使，今楚雄府姚州。曰銀生節度使，今景東廳及鎭沅州地是。曰永昌節度使，今永昌府是。曰麗水節度使，今麗江府是。曰劍川節度使，今麗江府劍川州是。曰東川節度使，今東川府府是。曰通海節度使，今臨安府通海縣是。曰拓東節度使。今雲南府昆陽州北平定鄉，蒙氏子鳳伽異曾築城於此地。又有二都督：曰會川都督，今四川寧遠府會理州地是。曰通海都督。又設十瞼，蠻語謂州為瞼。苴音斜。羊瞼，又名羊瞼，卽今大理府太和縣。趙州瞼，今大理府趙州。白崖瞼，又名勃弄瞼，今趙州之白崖。，雲南瞼，今大理府雲南縣。蒙舍瞼，今蒙化廳。大厘瞼，又名史瞼，今太和縣喜州。邆川瞼，今大理府鄧川州。品淡瞼，蒙秦瞼，矣和瞼。三瞼未詳其地。〇蔚按：別本十瞼中苴羊瞼、趙州瞼、白崖瞼而下，作義督瞼，今劍川州；威遠瞼，今普洱府威遠廳南；河東瞼，末詳其地；越瞼，今永昌府騰越州；北方瞼，又名成偈瞼，今永北廳；樓頭瞼，今四川敘永廳，屬永寧縣；路瞼，今楚雄府廣通縣；與雲南瞼以下七瞼異。〇按：又考此七瞼中，其越瞼、北方瞼、樓頭瞼、路瞼凡四瞼，見於『漢地裏誌』及『唐書？南蠻傳』中，瞼並作賧，音閃，字旣不同，音又各異，似非列於十瞼之數。凡人丁壯者皆為戰卒。王之親兵曰朱弩佉苴，音蛆。按：元微之白樂天樂府皆作佉嗟，未審孰是。佉苴，韋帶也。每兵百人置羅苴子統一人，戴朱鞮鍪，負犀革銅盾而跣足。自大軍將以至曹長，皆系金佉苴尚絳紫，有功加錦，又有功加金波羅。卽虎皮。民兵號白衣，凡民兵出以望苴蠻為先驅。
南詔三十七蠻部
因遠部。威遠瞼治，其地總名和泥，今元江府是。休臘部。今臨安府河西縣。嶍峨部。今臨安府嶍峨縣。屈中部。今臨安府阿迷州。溪處甸部、伴溪落恐部。今倶為長官司，屬臨安府。鐵容甸部。今為虧容長官司。官桂思陀部。今為思陀甸長官司，皆屬臨安府。王弄部、強現三部。今屬開化府。師宗部。今廣西州師安縣。彌勒部。今廣西州彌勒縣。吉輸部、褎惡部。倶在彌勒縣地。維摩部。卽廣西府維摩州。州裁，今屬廣西州地。羅雄部。今曲靖府羅平州。納垢州。今曲靖府馬龍州。落溫部。今曲靖府陸涼州。磨彌部。今曲靖府霑益州。仁德部。今曲靖府尋甸州。夜苴部卽曲靖府亦佐縣，縣裁，今歸羅平州。強宗部。卽澄江府陽宗縣，縣裁，今歸河陽縣。步雄部。今澄江府江川縣。羅伽部。卽步雄部分地。休制部。今澄江府新興州。落蒙州。今澄江府路南州。彌沙部、邑市部。皆落蒙部子孫分治之。陽城堡部。今雲南府晉寧州。羅部。今雲南府羅次縣。幹矢部、羅婺部。倶在武定府曲州，州裁，今屬武定州。華竹部。今武定州元謀縣。洪農碌券部。今武定州祿勸縣。掌鳩法塊部在祿勸縣城東五里。〇以上三十五部在迤東地。白鹿部。今楚雄府。謀統部。今麗江府鶴慶州。〇以上二部在迤西地。
南詔歷代
白古記：西天天竺摩竭國阿育王驃苴音斜。低娶欠蒙虧為妻，生低蒙苴。苴生九子，長子蒙苴，附羅十六國之祖；次子蒙苴廉，吐蕃之祖；三子蒙苴諾，漢人之祖；四子蒙苴酬，東蠻之祖；五子蒙苴篤，生十二子，七聖五賢，蒙氏之祖；六子蒙苴托，獅子國之祖；七子蒙苴林，交趾國之祖；八子蒙苴頌，白子國仁果之祖；九子蒙苴閦，初六切。白夷之祖。〇『哀牢今永昌府。夷傳』：哀牢蠻蒙伽獨捕魚易羅池在永昌府城南。溺死。其妻沙壹一作壺。往哭之水邊，觸一浮木，有感而妊，產十子。後攜子至池上，木化為龍，人言曰：「我子安在？」九子驚走，獨季子背龍而坐，龍舐其背。蠻語謂背為九，坐為隆，故名之曰九隆氏。哀牢山一名天井山，在永昌府。下有婦名奴波息，生十女，九隆弟兄娶之，立為十姓：董、洪、段、施、何、王、張、楊、李、趙，皆刻畫其身象龍文，於衣後著尾。子孫繁衍，居九龍山山在永昌府城南。溪谷間，分九十九部，而南詔出焉。
鄯闡國
周時立國，年代久遠，其姓名世次莫考。
白崖國
西天天竺摩竭國阿育王低蒙苴第八子，蒙苴頌居白崖，因地名，號白崖國，傳世莫考。後昆彌氏繼之，號昆彌國。
昆彌國一名拜國。
昆彌氏，傳世姓名莫考。戰國時，楚將莊蹻據滇，幷有其地，號滇國。
滇國
戰國時，楚頃襄王命將莊蹻範蔚宗後漢書作莊豪。將兵循江上，略巴、蜀、黔中以西，蹻至以兵威畧定滇地屬楚。欲歸報，會秦司馬錯攻楚，黔中道塞。蹻遂以其眾王滇，號滇國，踞之。後有王常羌者好佛，國勢不振。法令不行，國人遂推白崖國蒙苴頌之後，白飯王之裔仁果為王，治白崖，於是兩國角立。後仁果奉漢，封為白子國。
白子國
漢武帝通西南夷，遣使至滇，求身毒國。滇王常羌問使者曰：「漢孰與我大？」使者還報，武帝怒其言不遜。時白崖國蒙苴頌之後，天竺國白飯王之裔仁果者，為眾所推立於白崖。武帝乃冊封仁果為王，號白子國。後遷於澄江，今澄江府。迨龍佑那繼之，號建寧國。〇又一說：白子國之先，有阿育國，王能乘雲，上天娶天女，生三子，長季二子封於金馬、碧雞，獨封仲子於蒼洱之間，崇奉佛敎，不茹暈，日食白飯，人因稱為白飯王。迨後有仁果者，漢封為滇王，號白子國。又十五世至龍佑那，後漢諸葛武侯南征，次白崖，以佑那為酋長，賜姓張氏，仍統其民，號建寧國。
建寧國
後漢後皇帝乙巳建興三年，益州耆帥雍闓，假鬼術殺建寧太守王昂，歸東吳，吳王孫權以闓為永昌守。後漢諸葛武侯南征，至白崖，殺雍闓，擒孟獲，乃封白子國王仁果十五世孫龍佑那為酋長，賜姓張氏，於白崖築建寧城，蔚按：建寧城廢址在今大理府趙州之彌渡。號建寧國，立鐵柱蔚按：今彌渡有鐵柱宮，鐵柱尚存。先為建寧國王張樂進求甫鑄，後南詔蒙世隆復重鑄，名曰天尊柱，高八尺。幷『南中紀功碑』，銘其背曰：「萬歲之後勝我者過此」。迨至隋時，行軍總管太平公史萬歲征南寧夷爨翫，西破三十餘部，至此，見其碑銘，命左右踣之。其碑跌，中復有誌曰：「史萬歲不應踣吾碑」。萬歲驚異，復樹碑，祭拜而去。後張龍佑那仍遷國澄江，傳三十二世至十七世孫張樂進求，唐太宗己酉貞觀二十三年封為首領大將軍。後見蒙舍川蒙細奴羅有奇相，遂妻以女，遜國與之。奴羅自稱奇嘉王，建號大蒙國，又稱南詔。
以上六國年代久遠，莫詳世次，畧序其綱如此。南詔大蒙國而下目列之。
南詔大蒙國傳十三世
細奴一作農。邏一作羅。偽謚高祖奇嘉王
細奴邏，又名獨羅消，西天天竺摩竭國阿育王低蒙苴第五子蒙苴篤之三十六世孫。生有奇相。唐太宗貞觀初，其父舍龍尨，又名龍伽獨，將奴邏自哀牢避難至蒙舍川，耕於巍山。今蒙化廳之巍寶山。一日，有老僧，美髯，冠赤蓮冠，披袈裟，持缽至奴邏家乞食。時奴邏與子邏盛炎方耕巍山之下，其姑與婦將往饁。見僧乞食，遂食之。再炊往饁，僧坐不去。姑婦持餉中道，僧已在彼，復乞食，姑婦又食之。返而復炊，持饁至巍山，則見僧坐盤石上，前有靑牛，左白象，右白馬，上覆雲氣。雲中二童子，一執鐵杖於左，一執方金鏡於右。姑婦驚喜，復以所餉供之。僧問何所願？姑婦不知對。僧曰：「奕葉相承」。及趣奴邏等至，則但見一人持缽，坐五色雲中，而盤石上惟余衣痕及牛象馬之跡耳。奴邏素有祥異，會唐封首領大將軍建寧國王張樂進求，以諸葛武侯所立白崖鐵柱，歲久剝蝕重鑄之。因社會祭柱，柱頂故有金鏤鳥，忽能飛，集奴邏左肩，相誡勿動，八日乃去。眾駭異，謂天意有屬。進求遂妻以女，舉國遜之。於唐太宗己酉，貞觀二十三年卽位，年三十二歲，建號大蒙國，稱奇嘉王，據南詔。高宗庚戌永徽元年，建都蒙舍川，於巄｛山＋於｝山在今蒙化廳西北三十五里。築巄山＋於城。永徽癸丑四年，遣邏盛炎入朝唐，詔授奴邏為巍州今蒙化廳刺史，賜以錦袍。大勃弄今大理府趙州白崖。酋楊承顚寇麻州，在今曲靖府馬龍州城北里許。唐命郞州唐貞觀初，分牂牁郡北界置郞州，後改名播州，卽今貴州遵義府。又有郞州，在今雲南縣地。道行軍總管趙孝祖討之。孝祖先入小勃弄，今雲南縣地。酋長沒盛迎戰，孝祖斬之。進至大勃弄，攻其城，破之，擒楊承顚，改雲南縣為匡州，領勃弄、匡州二縣。高宗顯慶二年，鳳鳴於浪穹羅浮山，乃改名為鳳羽山，在大理府浪穹縣西南三十里，又名鳥吊山。見『水經註』。封十二聖賢為十二山神。時澄江人波羅旁有經濟才，用為文臣；郭郡矣素以勇略聞，用為武臣。又有楊波遠者，相傳為東漢時人，常騎三角靑牛，號神明大士，能知鹽泉，滇中鹽泉多為波遠所開創。奴邏在位，遵唐正朔。高宗甲戌上元元年，奴邏卒，在位二十六年，子邏盛炎立。
羅盛炎又名邏晟。偽謚世宗興宗王
羅盛炎。唐高宗甲戌上元元年卽位，年四十歲，以張建成為相。明年，盛炎臨朝，元宗壬子先天元年，姚州蠻叛歸吐蕃。唐命御史李知古討之，築城立州縣。知古誅豪傑，掠子女，蠻怨，引土蕃，攻殺知古，於姚嶲路絕，而盛炎獨奉唐正朔。是年，盛炎卒，在位三十九年，子盛邏皮立。
盛邏皮石刻作誠樂魁封臺登郡王偽謚太宗威成王
盛邏皮，唐元宗壬子先天元年卽位，年四十歲。明年為元宗癸丑開元元年，唐授邏皮為特進，封臺登郡王，今四川寧遠府冕寧縣地。設官征商稅。開元二年，遣張建成入朝於唐。立土主廟。開元九年，皮叛唐。開元十四年，立廟祀晉右將軍王羲之為聖人。元宗戊辰開元十六年，邏皮卒，在位十六年，子皮邏閣立。
皮邏一作羅閣石刻作歸義王魁樂覺封雲南王。
皮邏閣，唐元宗戊辰開元十六年卽位，年三十一歲。開元十八年，滅五詔，自稱南詔王。先是，蒙氏恐三十七蠻部不服，選親族為五詔。未幾五詔抗命，邏閣遂賂劍南節度使王昱，求合六詔為一。昱奏於朝，許之。邏閣乃豫建松明大樓，祀祖於上。使人諭五詔曰：「六月二十四日乃星回節，蔚按：『大理郡誌』漢元封間，葉楡婦阿南者為酋長，曼阿娜之妻。娜為漢將郭世忠所殺，欲妻南。南曰：能從三事，當許汝。一作幕次祭故夫；一焚故夫衣，易君新衣；一令國人皆知我以禮嫁。忠如其言。明日，聚國人張松幕祭其夫。下置火，南藏刃出，俟火熾焚夫衣，卽引（刀）［刃］自斷其頸，仆火中，時六月二十五日也。國人哀之，故歲以是日燃炬吊之，名為星回節雲。是又當為二十五日。當祭祖，不赴者罪。」四詔聽命。惟越析詔波沖之兄子於贈，遠不赴會，而邆賧詔豐哶孫｛辵＋皮｝邏邆之妻慈善者，止邏邆勿赴。邆不聽。慈善不得已，以鐵釧穿於邆臂而行。二十四日，邏邆及施浪詔施望欠弟施望千、浪穹詔豐時孫鋒羅望、蒙嶲詔嶲輔子羅原皆至邏閣所。邏閣偕登樓祭祖，祭後享胙食生飲酒，迨晚，四詔盡醉。邏閣獨下樓，焚錢遽縱火，火發，兵圍之，四詔皆焚死。邏閣遣使至四詔所，報焚錢失火，四詔被焚，狀令各詔收骨。四詔妻至，莫辨其骨。獨慈善因鐵釧得焉，攜歸葬之。邏閣旣滅四詔，取各詔宮人，念慈善慧而甚美，遣兵圍其城，迫取之。慈善曰：「吾豈忘夫事仇者？」閉城堅守，半月城中食盡，慈善度不能支，卽自殺，時七月二十三日也。邏閣嘉其節，乃封贈為寧北妃，幷旌其城曰德源城。城廢址在今大理府鄧川州城東北二里許。開元戊寅二十六年，邏閣破吐蕃及彌蠻，入朝，元宗禮之，加封為特進，雲南王，越國公，開府儀同三司，賜名歸義，並錦袍金鈿帶七事。王歸國，以兵逐洱河蠻，築太和城，今大理府城南十五里太和村地是。又築大厘城今大理府城北四十里喜州是。守之，盡有雲南之地。唐授王子閣邏鳳右領軍衛大將軍兼陽瓜州刺史。開元二十七年，明矯叛，破劍川、浪穹、永昌。開元二十八年，王討朋矯，平之。開元辛已二十九年，王自蒙舍川遷居太和城，立龍首、卽今上關。龍尾卽今下關。二關。唐加閣邏鳳為左領軍衛大將軍。元宗癸未天寶二年，築羊苴哶城於太和城之北。卽今大理府城。唐遷閣邏鳳為左金吾衛大將軍，尋拜特進都知兵馬大將軍。天寶甲申三載，西方進獅子皮。唐加閣邏鳳為上柱國。天寶乙酉四載十月，城永昌。天寶丙戌五載，王遣孫鳳伽異入唐，唐授伽異為鴻臚少卿，妻以宗室女，賜龜茲樂一部，元宗戊子天寶七載，王卒，在位二十年，子閣邏鳳立。
閣羅鳳一作覺樂鳳。按：『德化碑』云：「家居閣羅鳳」，則是取地名以為名也。襲封雲南王，偽謚神武王。始建元。
閣羅鳳，唐元宗天寶戊子七載卽位，年三十六歲。唐遣中使黎敬義持節冊鳳襲封雲南王，勅置陽瓜州於蒙舍川，加授鳳伽異為上卿兼陽瓜州刺史，都知兵馬大將軍。天寶庚寅九載，王率妻子往謁都督李宓，過雲南，太守張虔陀私之，又多徵求。王表虔陀之罪，中官賈奇俊抑之，不得達。王復遣將軍楊羅顚等連表控告。元宗仍不省。鳳怒，遣大將軍王毗雙、羅時等發兵攻虔陀。虔陀飲鴆死；遂取姚州，幷夷州三十二。獲唐嶲州西瀘令鄭回以歸，愛其才，用為清平官。天寶辛卯十載，唐命劍南節度使鮮于仲通將兵八萬征雲南。鳳赴瀘南在楚雄府姚州之城北一百五十里。謝罪，願還所俘掠，請罷兵。仲通不許，分三道而進。仲通自南溪路，大將李暉自會同路，都督王知進自步頭路。今臨安府地。鳳就安寧，再伸衷悃。
仲通不聽，兵至曲州、靖州。二州今為曲靖府地。鳳復遣首領楊子芬、參軍江如之賫狀，言若不罷兵，卽當歸吐蕃，恐雲南非唐有。仲通終不許，囚其使，進薄白崖城。別遣大將王天運統師遶出點蒼山後。鳳遣鳳伽異及大軍將段儉魏迎山後師，自逆戰於西洱河。唐兵大敗，死者六萬人，王天運戰歿，仲通僅以身免。鳳乃叛唐，建元長壽。遣弟閣陂和尚及子鐸傳、酋望趙佺鄧、楊傳磨侔等，幷子弟六十人獻凱吐蕃。陂有神術，人馬往來吐蕃，不過朝夕之頃。天寶十一載正月一日，遣宰相倚祥葉樂持金冠、錦袍、金寶帶、金帳（狀）［床］、安扛傘鞍、銀獸器皿、珂貝、珠毯、衣服、駞馬、牛鞻等物至鄧川，以鳳為兄弟之國，冊為贊普鐘南國大詔，給金印，稱東帝。幷授鳳伽異大瑟瑟告身，都知兵馬大將。鳳遂改是年為贊普鐘元年。發人口百戶於浪穹，築白崖瞼城，又遣兵攻掠安寧。天寶甲午十三載六月，唐命前雲南郡都督兼侍御史劍南留後李宓、廣府節度使何履光等，率十道兵再征雲南。兵逼鄧川，鳳遣鳳伽異、段儉魏迎戰於江口。時神川都知兵馬使論綺裏徐救兵已至巴蹻山，遂誘宓深入，內外夾擊。宓糧盡，士卒饑疲，引還。鳳以精兵追戰，唐全軍覆沒，李宓被執，沈江死，何履光遁去。鳳因進取嶲州會同郡，據清溪關，以破越析。此二役也，皆鳳弟閣陂和尚及鳳妃白氏行妖術，展帕拍手而笑，韓陀僧用缽法，以故唐兵再敗。時唐先後喪師已二十餘萬，鳳乃斂戰胔，築京觀於龍尾關河尾，名萬人冢，立碑大書「唐天寶戰亡士卒之墓」。而唐宰相楊國忠更揜敗以捷聞，敘戰功。令清平官鄭回撰『德化碑』，唐流寓御史杜光庭書。立石太和國門外，明其不得已叛唐歸吐蕃之故。天寶乙未十四載冬十一月，東平郡王安祿山反於范陽，鳳乘機以兵取蜀卭州，築卭子城，及麗水金寶城。升段儉魏為清平官，賜名忠國，旋拜相國。代宗甲辰廣德二年，羊苴哶城成，鳳名之曰大理城，又名紫城。代宗乙巳永泰元年，鳳伽異築雲南城卽今雲南府省城。又築拓東城，今雲南府昆陽州北平定鄉。遂以兵攻陷曲靖。代宗丁已大歷十二年，永昌牛生三角，羊生四角，雞九足，井有光。建觀音寺於白崖。先是，邏盛炎時，相國張建成欲於白崖建寺，卜之吉。又地下有三戳觀音，上截在西，中截在東，下截在東南。因盛炎旋卒，不果建。至是建寺，掘之果然。代宗戊午大歷十三年，閣羅鳳卒，在位三十年。因子鳳伽異先死，後追謚悼惠王。孫異牟尋立。
異牟尋改國號曰大理國。封雲南王，又封南詔王偽贈廩孝桓王
異牟尋，唐代宗戊午大歷十三年卽位，年二十四歲。明年改元見龍，又改上元，率兵三萬取蜀為東府，又連土番入寇。唐命神策都將李晟擊破之。師還，自稱南詔王。德宗甲子興元元年，牟尋遷居史城，卽大厘城。改號大理國，自稱日東王。封嶽讀，以葉楡今大理府。點蒼山為中嶽，烏蠻今東川府。烏龍山一名絳雲弄山，在今祿勸縣東北三百里。為東嶽，銀生府今景東廳。蒙樂山一名無量山，在廳北九十里。為南嶽，又封南安州今楚雄府屬。神石亦為南嶽，越賧今永昌府騰越州。高黎貢山一名崑崙隅，在騰越、潞江之間。為西嶽，嶲州今麗江府是。雪山一名玉龍山，在府西北二十里。為北嶽。封金沙江源出吐蓄旄牛僥外犂牛石下，本名犂牛河，又名犂水，訛為麗水。經麗江府、鶴慶州、姚州而東北達於四川馬湖府之馬湖，卽『山海經』所謂若水。『水經註』云：若水經雲南之遂久縣，卽今金沙江巡檢司地。昔黃帝長子昌意德劣，不足紹承天位，降居斯水為諸侯，娶蜀山氏女，生顓頊於若水之陽，疑卽其地也。祀在武定州，蘭滄江源出吐蕃鹿石山下，本名鹿滄，又名蘭滄。蘭滄訛為浪滄。自麗江府度雲龍州至永昌府，東經順寧府，達於車裏，過交趾地而入於南海。祀在麗江府，黑惠江在順寧府之東入狼滄江，而達於南海。祀在順寧府，怒江源出西域雍望，奔流而下，深不可測。夏月多瘴，經怒夷地入麗江府境野人界。至永昌府境，乃名潞江。祀在水昌府，為四瀆，各建神祠。又立三皇廟。德宗丙寅貞元二年，設官立九爽三托。考疆域，其地東至於銅柱、鐵橋、蟠桃、玉楡，東南至於交趾國，南至於驃國，西南至於木落山，西至於太石，西北至於吐蕃，北至於神川，東北至於黔巫。八分之地，屬以八演，皆中國降人為之經畫者。貞元丁卯三年，尋居大理城。命子弟師事鄭回。時尋苦吐蕃徵求無厭，會李泌勸德宗招雲南以斷吐蕃右臂。帝從之，命韋臯為西川節度使，臯受命招撫羣蠻。鄭回因說尋歸唐，尋以為然。臯遣諜者致書於尋，吐蕃知而疑之，乃責南詔大臣為質。尋愈怨。於是，決計歸唐。臯以聞，德宗乃命臯作書諭尋。是年四月，吐番破蜀，來徵兵，蔚按：卽吐蕃刦渾瑊清水盟之歲。尋謝絕之。貞元五年，尋遣烏蠻勿鄧大鬼主苴夢沖、兩林都大鬼主直那時聘於臯，因入朝。臯遣其屬崔佐時報之。時吐蕃使數十人先在，佐時至，尋令更衣入。佐時不可，曰：「天朝大使。豈衣夷衣？」尋不得已，夜迎之。佐時至，大宣詔旨，令尋斬番使，去其所立之號。尋遂與佐時盟於點蒼山下。貞元九年，尋遣使上表，請從韋臯襲吐蕃。詔冊封為雲南王，以韋臯為雲南安撫使。王遣使詣臯，獻夷中歌。貞元十年，吐蕃徵兵於王，王陽示寡弱，以兵三千應之，自將數萬人踵其後。正月，襲吐蕃，戰於神（州）［川〕，斷鐵橋，在巨津廢州，今麗江府西北地。取十六城，俘其五王，降眾十餘萬，獲軍資甲仗無算。遂遣弟湊羅棟、清平官尹仇寬獻捷於唐，並獻地圖、納貢及吐蕃所給金印，請復號南詔。於是，唐以祠部郞中袁滋為中丞，賜金紫充冊使。賜王銀窠金印，印文曰：「貞元冊南詔印」。王北面跪受。宴使者，出元宗天寶五載所賜王父鳳伽異銀跳脫馬頭盤數物，幷指老笛工、歌女曰：「皇帝所賜龜茲樂，惟二人在耳！」使者日：「南詔世荷唐恩，當深思祖考子孫勿替，盡忠皇唐。」王對曰：「敢不敬使者之命。」隨遣清平官尹輔首入謝，獻鐸鞘、郁刀、生金、瑟瑟、牛黃、氎、紡絲、越賧繞倫馬。蔚按：鐸鞘，疑當作擇矟，狀如殘月，有孔旁達，出麗水，飾以金，月祭之血，所擊無不洞。段柯古『酉陽雜俎』云：南蠻有毒槊無（刀）［刃〕，狀如朽鐵，中人無血立死。言自天而下，入地丈餘，祭地乃掘得之，云云。疑卽鐸矟，毒為鐸字之訛，槊字本同矟宇也。郁刀鑄時以毒藥並冶，取瑩耀如星者，凡十年乃成，淬以馬血，鏤金犀飾鐔首，傷人卽死。因浪人所鑄，又名浪劍，夷中甚寶之。七月，又攻吐蕃，並破施蠻、順蠻，施蠻、順蠻卽施浪、浪穹二詔之後，自南詔並呑五詔，五詔之後不復稱詔，止稱蠻。俘其王置白崖城。貞元十二年，取越賧，置軟化城。貞元十四年，請以大臣子弟質於朝，韋臯卻之。固請，乃盡舍成都，遣就學。貞元十五年，王開白國北方賧地，今永北廳。徙彌河白蠻及羅落摩蠻實之，號劍羌。是年，王從韋臯再敗吐蕃於鐵橋。初，王謀擊吐蕃，以邆川、卽今鄧川州。寧北卽今浪穹縣。等城當寇沖，乃峭山深塹，修戰備。至是吐蕃謀襲南詔，王告於臯，遣將屯黎州、嶲州以應之。吐蕃引兵攻嶲州，臯嚴兵以守，別遣將襲擊，降其帥，吐蕃懼，退至鐵橋。王令人毒其水，吐蕃人馬多死，退屯三瀘水，王與臯部將杜毗羅擊敗之。貞元十六年，王率子尋閣勸入朝於唐，召對延英殿，進奉聖樂舞，德宗禦麟德殿觀之。貞元十七年，王夜絕瀘水，斬吐蕃屯卒，又合鬼主破之於瀘西。吐蕃大懼，欲悉師收嶲州，以絕南詔。王謂韋臯曰：「吐蕃聲取嶲州，實窺雲南，請進軍羊苴咩城。」臯督諸將分道與王會，陳兵深入，拔木波城。前後凡克城七，焚堡百五十所，斬獲無算，生擒論莽熱，獻於唐，幷進鎧甲十五萬。臯班師，帝遣中使慰撫王。王自是比年貢方物，唐帝深禮之焉。貞元十九年，王封雲南金馬碧雞二山之神為景帝，建妙音寺塔，築大理雪峰長城。憲宗戊子元和三年七月，王卒。唐遣使祭弔，在位三十年，子尋閣勸立。
尋閣一作覺勸又名新覺勸。襲封南詔王偽謚孝惠王
尋閣勸，唐憲宗戊子元和三年卽位，年三十一歲。唐冊勸襲封南詔王，賜元和金印。憲宗己丑元和四年正月，改元應道，羣臣上尊號曰驃信，以鄯闡為東京，大理為西京，重修曲靖崇眞寺。寺為晉代所建。十一月王卒，在位一年。子勸龍晟立。
勸龍晨襲封南詔王偽謚幽王
勸龍晨，唐憲宗己丑元和四年卽位，年十二歲。唐冊襲封南詔王。明年，改元龍興。鑄佛三尊，送佛頂峰寺，用金三千兩。元和九年，晨寇嘉定州，有飛天神兵破之。先是，節度使杜元穎守成都時，時滇兵至嘉定之沐源州，忽自驚潰。蜀軍獲一夷卒問之，雲適見遍山神兵，一神將長斧坐三鬼上，聲若迅雷，故爾驚走。至是神復現形，自後追殺，卽時死酋長二人。蓋嘉定向有飛天神廟，兩破滇兵者，皆此神也。憲宗丙申元和十一年，晟淫虐失道，弄棟節度使王嵯巓弒之，時年僅十九歲，唐命少監李銑祭弔，在位七年，弟勸利立。
勸利一作勸利晟襲封南詔王偽謚靖王
勸利，唐憲宗丙申元和十一年卽位，年十五歲。唐冊襲封南詔王。王嵯巓東寇。明年，改元全義。元和十三年，厚賞王嵯巓，賜姓蒙，封太容。元和十四年，廢王嵯巓，赦其罪，命敬信三寶，為清平官。元和十五年，又改元大豐。重修崇聖寺。五月，大雨霖，龍首、龍尾二關傾。除洱河水怪，建龍屋塔。高十二丈。按：『白古記』：唐時洱河有妖蛇，名薄刼，興大水淹城。蒙國王出示：有能滅之者，賞半官庫，子孫世免差徭。部民有段赤城者願滅蛇，縛刃人水，蛇呑之，人與蛇皆死，水患息。王令人剖蛇腹，取赤城骨葬之，建塔其上，毀蛇骨灰塔，名為靈塔。在今大理府城南龍尾關內點蒼山馬耳峯下羊皮村。每年有蛇黨起風來剝塔灰。時有謠曰：赤城賣硬土。今『龍王廟碑』云：洱河龍王段赤城雲。永昌生兩頭牛。穆宗甲辰長慶四年，賜南詔王金印。是年王卒於東京，在位八年，弟豐佑立。豐佑慕中國之風，獨不肯連父名。
豐佑石刻作勸豐佑冊封滇王偽謚昭成王
豐佑，唐穆宗甲辰長慶四年卽位，年七歲。唐遣京兆少尹韋審規持節冊封為滇王。王遣洪成酋等人謝。明年，改元保合，又改元天啟。西僧贊陀啒哆建鶴慶元化寺。先是，鶴慶地水淹，僧杖刺東隅泄之。水中得樟木，刻為佛，呪之忽靈，遠近名曰活佛。按：活佛，後至明成化間，福建莆田林俊為雲南憲副聞之，親至寺中，將佛火之，得金數百兩入官，又毀他寺三百，人呼為林劈佛。建常平倉，築鄧川城。敬宗乙巳寶歷元年，重修大理崇聖寺一名三塔寺。成。先是，王嵯巓廣寺基方七里。聖僧李成眉賢者建立三塔，高三十丈。佛一萬一千四百，屋八百九十，銅四萬五百九十觔。元和十五年經始，至是工竣。塔頂舊有鐵柱款識云：「貞觀六年尉遲敬德監造」，蓋寺之建久矣。重修雲南東寺塔，高百五十尺，西寺塔高八十尺，二寺亦貞觀間將作大匠尉遲敬德所建。文宗丁未太和元年，王母出家，法名惠海。太和二年，用銀五千，鑄佛一堂，廢道敎。太和己酉三年，僧夢島造永昌臥佛，長丈六。六月朔，星落如雨。命王嵯巓等寇蜀。先是，西川節度使杜元穎失士卒心，軍逃入南詔，因此知蜀虛實。佑遂遣嵯巓等攻蜀，陷嶲、戎、卭三州，攻成都，止西郛十日，掠經書、寶貨、子女無算，蜀中殘敝。幷寇梓州、蜀州。佑上表於唐，請誅元穎。唐改雲南為鄯闡府。卽今雲南府省城。太和四年，唐貶杜元穎循州司馬，以義成節度使李德裕為西川節度使。裕至西川，建籌邊樓，日召習邊事者訪問，凡山川險要，南道與蠻相入者圖之左，西道與吐蕃相接者圖之右，不啻身嘗經歷焉。乃奏請留北兵以重鎮守，修甲冑、備器械。率戶二百取一人習戰，作雄邊子弟等十一軍。築仗義、禦侮、柔遠諸城以扼要害，復卭崍關，徙嶲州治臺登，以奪蠻險。令轉卭、雅粟以十月而運，先夏而至，人不苦瘴，邊境始安。至是使人於佑，責歸所俘。太和五年五月，佑歸所俘西川四千人於德裕。太和六年，佑掠驃國民三千，徙之拓東城。武宗乙丑會昌元年，佑遣軍將晟君築橫渠道自磨用江至於鶴拓，灌東臯及城陽田，與龍佉江合流入於河，謂之錦浪江。又瀦點蒼山玉局峯頂之南為池，謂之高河，又名為馮河。更導山泉共泄流為川，灌田數萬頃，民得耕種之利。會昌六年九月，佑攻陷安南，經略使裴元裕死之。宣宗丁卯大（宗）［中］元年，佑妃卒，佑鬱鬱不樂，臣下請選妃女備後宮。得羅部今雲南府羅次縣。一美女進之，有寵。女好佛，建羅次寺，至今靈異。六月大旱，佑令僧壽海祈雨。僧曰：「昔湯旱七年，六事自責，天雨七日。今王酒色妄殺，天怒不雨。王如改悔，天雨自至，何以祈為？」佑如僧言，自責自改，數日果雨。佑女至崇聖寺進香，回至城西，為一乘白馬人攝去，尋之不得。佑告於西僧贊陀啒哆，哆曰此山神也。乃設燈照之，果在蒼山下。哆怒欲行法，移山於河。山神懼，獻寶珠供佛，佑乃已。大中十二年，佑遣段酋遷陷安南都護府。遣段宗牓救緬。牓，湯今雲南府宜良縣地。人，佑之勇將。先是，獅子國侵緬；屢求救，至是許之。按：緬甸卽漢之撣國，唐之驃國，其歷代莫考。當宋元之時，屢敗王師。明太祖洪武十年，緬頭目招扳南進貢。十九年，使行人司錢古訓賫詔立宣尉司。二十年，緬犯景東。二十一年，犯他郞甸，沐英命都指揮寧正平之。三月，犯定邊，沐英同都督馮誠平之。景泰三年，王驥賞緬孟養地。緬喜，乃擒獻麓川賊。嘉靖初，緬火燒賫金牌官，（中）［終］年猖獗海上，遂至難制。〇考自永昌府騰越州入緬，止三十四程。騰越一日南甸、一日羅必斯、一日郞、一日甸頭、一日甸尾、一日蒙腰、一日甸藍、一日蒙憐路、一日空地、一日蒙來路、一日大市、一日龍江、一日鍋地、一日人列渡、一日江頭城、一日景憐、一日及、一日馬來城、一日賴當、一日山頭、一日甸頭、一日阿只、一日吳細辰、一日折弓、一日阿越。由阿越下水，九日卽至緬城。其地有五大城，江頭、太公二城之外，又有馬來、安正國、蒲甘緬王三城。酋住金樓，民住竹樓。其下稱酋為卜剌浪，稱酋妻為米潑剌。酋出人乘轎，水有舟筏。官名有招孟、招彔、招剛三等。官無大小，倶金銀花寶帶。無弓箭。其水有金沙江，險惡，緬恃以為固。涸時，亦僅五里。俗敬佛，重罪對佛發誓，憑僧處斷。〇入緬又有三道：一由潞江西上；一由騰越七日至麓川；一由景東從木通甸至灣甸渡入芒市，十日至麓川。〇此外從潞江上流蒙來渡至景樂沿河有小渡十餘處，皆可通。又有三道：一由天步馬，一由灣甸，一由阿郊地界，皆可入緬。宣宗己卯大中十三年，陷播州。李德裕旣貶死，西川節度使所任皆非人，僥佯邊功，發兵十萬襲滇，自建昌入，佑命子世隆為坦綽，同王嵯巓迎戰於古宗，今麗江府鐵橋以北地。殺唐兵數萬人，立銅柱於界上。世隆之母，佑妃也，出家號師摩矣。嘗隨佑至羅浮山白城，建一寺，南壁畫一龍，是夜龍動，幾損寺，妃乃復畫一柱鎖之，始定。按：妃本漁家女，喜浴。為妃後，仍常泛舟西洱河，屛人潛浴於水，感金龍與交，生世隆。隆七歲，拳握始開，有文在其掌曰：通番打漢。古宗之戰，唐帝懼世隆為患，妻以宗室女，伺察其所為。女以世隆年庚潛送於帝。帝使太史推之，知其感龍精而生。是年，豐佑卒於東京，在位三十五年。子世隆立，以王嵯巓攝政。段宗牓救緬，回至騰越，聞佑卒，世隆立，嵯巓攝政，移書王嵯巓曰：「天啟不幸，駕崩嗣幼，聞公攝政，國家之福。牓救緬以敗獅子國。緬酬金佛，當得敬迎。奈中國無人，惟公望重。牓抵國門之日，煩親迎佛，與國增光。」云云。嵯巓不知是謀，至日迎之。牓令巓拜佛，突斬之於佛前。討其弒勸隆晟之罪也。牓鎔佛得金數千兩。時有緬人奉香火者在牓，默祝曰：「願世代奉敬，今不如願，惟願世尊輪生，滅彼國祚。」後果生鄭買嗣篡國，滅蒙氏。
世隆『唐書』作酋龍。偽謚景莊皇帝僭稱帝始此，以後鄭、趙、楊、段、高五姓之國咸效之。
世隆，唐宣宗己卯大中十三年卽位，年十六歲。明年，為懿宗庚辰咸通元年，改元建極。改西京曰中都，東京曰上都。先是，德宗貞元間，西川節度使韋臯開道通南詔，令歲入貢。異牟尋、尋閣勸二世事唐唯謹，迨勸龍晨及豐［佑］，又數數擾邊，大為唐患。又以世隆之名犯太宗、元宗廟諱。唐不冊封，隆益致怨望。至是自稱皇帝，遣兵取烏蠻、僰、爨之地，置東川郡。前節度使杜悰變韋臯制度，侵擾蠻中。隆絕朝貢，寇播州。至是李福為節度使，隆遣清平官董成至成都，移書於福。成與福抗禮，福囚之。上聞，有詔釋成，召至京師，見便殿，遣還。咸通二年，遣兵陷安南。左僕射同平章事杜悰言：「西川兵弱，南詔強盛，未可輕絕。宜遣使祭弔，諭令改名，行冊禮。帝肯之。會隆復寇嶲州，遂止。咸通三年，隆親寇蜀，取萬壽寺石佛歸。時高眞寺僧崇模有神術，從征。軍中乏糧，又値歲暮，士卒思歸，僧呪沙成米，呪水成酒，士卒各醉飽。一日僧化蝶回國亂宮，世隆妻以書達隆。隆答曰：妖若再來，令宮人於其衣背繡蝶。後僧復至，宮人繡之。隆見僧衣有蝶，令斬之。刑七次，首不殊。僧自云：用茅鋸之乃斷。果然。人見僧魂化一黑鵬飛去，蓋僧本高眞寺鵬巢中所得之兒也。咸通四年，寇西川。咸通五年，陷安南、邕管。咸通六年，陷嶲州。咸通七年，復攻安南。嶺南西道節度使高駢救之，隆兵大敗，駢遂定安南。咸通十年，隆遣使楊酋慶等入朝，謝釋董成之囚。歸成都俘三千人。定邊節度使李師望殺其使，隆怒，率眾攻蜀，陷嘉州。咸通十一年正月，陷黎州，入卭徠關，圍雅州，擊卭州，遂進攻成都。次眉州，西川節度使盧耽畏眾寡不敵，通使請降。繼而唐遣東川節度使顏慶復、大將宋威等率兵來戰。世隆敗屯星宿山，宋威戍沱江。隆迎戰於毗橋，不勝，趨沱江，中伏。城中又出突將，夜火隆營，奪升仙梁。隆大敗，奔雙流江，無梁以渡，乃偽請和，三日梁成而濟。咸通辛卯十二年，立鄯闡王宮。咸通壬辰十三年，於白崖諸葛武侯所立鐵柱之地，鑄天尊柱，高八尺。蔚昔年曾至鐵柱宮，其地界白崖、彌渡、蒙化三境之間。其柱刻字云：建極十三年歲次壬辰四月朔庚子十四日癸丑建立。咸通十四年，攻黔中。又寇西川，作浮梁濟大渡河，防河兵馬使黃景復伏兵，半渡擊敗之。會隆國中新兵繼至，接戰，景復敗走。隆進兵陷黎州，入卭徠關。遂遣王保誠等四十人謾書詣劍南節度使牛叢，欲假道入朝，請憩蜀王故殿。叢囚其使三十八人，釋酇嚨及段酋遷二人還。隆乃退兵至新津而旋。僖宗乙未乾符二年，攻雅州。西川節度使高駢追至大渡河，大敗之，俘酋長五十人，收復黎州、卭徠關，斬黃景復以狥。乾符三年，遣使詣高駢請和，不許，斬使者一人。隆怒，自是唐使至不拜，惟拜和尚。駢知之，乃遣僧景仙往諭公主事，隆乃下拜定盟。禧宗丁酉乾符四年二月，復寇蜀，高駢禦退之。駢又結吐蓄尚延心嗢、末魯褥月等為間，築戎（川）［州］、馬湖（沭）［沐］源川、大渡河三城，列屯拒險，料壯卒為平夷軍。世隆氣奪，因恚發疽，卒於越嶲景凈寺，在位十八年，子隆舜立。
隆舜一名法改國號曰大封民國偽謚宣武帝
隆舜，唐僖宗丁酉乾符四年卽位，年十七歲。明年，改元貞明，又改元嵯耶、承知、大同，改國號曰大封民國。遣使於唐請和，詔許之。自勸龍晟至世隆以來，侵蜀伐安南，用兵五十餘年，帑藏不給，橫斂於民，上下倶困。舜立，耽於酒色，委政臣下，故願求和於唐，乃遣段寶詣嶺南節度使辛讜，請修好。讜奏，許之，以息邊患。乾符六年，遣使於唐求和親，無表，只用牒，稱弟不稱臣。唐帝召百官議，禮部侍郞崔淡曰：「南詔無禮，恐貽後笑。」使者上書與淡爭。帝諭解之。議者謂中國多故，南詔寖強，不若權與和親。便從之。僖宗庚子廣明元年春正月，唐命宗正少卿李龜年來和親。僖宗辛丑中和元年，上表款附。中和癸卯三年，唐以宗室女為安化長公主，妻隆舜，僖宗乙已光啟元年，遣宰相趙隆眉、清平官楊奇鯤、段義宗三人，朝唐帝行在，且迎公主。高駢在淮陽飛章上言：「三人南詔心腹。宜止而酖之。」唐帝從其言。隆眉等死，南詔遂不復振矣。是年崑崙國進美女，舜嬖之。光啟二年地震，龍首、龍尾二關、三陽城皆崩。昭宗己巳幹寧四年，隆舜多內嬖，常信讒以誅其下，淫虐日甚。豎臣楊登弒之於東京，在位二十年，子舜化貞立。
舜化貞偽謚孝哀帝
舜化貞，唐昭宗丁巳幹寧四年卽位，年二十一歲。明年，改元中興。上書於唐，朝廷欲報之。利州刺史王建上言：「臣在西南，彼必不敢犯塞，小夷何足辱詔書。」遂止。昭宗光化二年，立五學敎主。十一月，誅楊登，族其家。光化庚申三年，鑄崇聖寺丈六觀音，清平官鄭買嗣合十六國銅所鑄，蜀人李嘉亭成像。一說唐天寶間，崇聖寺有僧募造丈六觀音像，未就。夜忽雨，旦視之，銅也，卽取以鑄像。像成，白光彌覆凡三日夜，至今人稱為雨銅觀音。唐昭宗壬戌天復二年，舜化貞卒，一說實鄭買嗣弒之。，在位五年。化貞有一子，生甫八月，鄭買嗣主國事，遂啟貞妻曰：「母後深宮，群臣無主，臣當抱太子臨朝。」貞妻是其言，以子付之。買嗣抱子出，潛手傷其陰，子哭不已，乃送回宮中。明日，子死。貞妻疑而詰之，買嗣懷不安，遽起兵殺蒙氏親族八百人於五華樓下，遂簒立焉。
按：蒙氏南詔大蒙國，自細奴邏禪立，起唐太宗己酉貞觀二十三年，訖昭宗壬戌天復二年，傳十三世，共二百五十五年。
大長和國傳三世
鄭買嗣又名。偽謚聖明文武威德桓皇帝
鄭買嗣，又名，唐巂州西瀘令陷南詔臣蒙氏，為清平官鄭回之七世孫。隆舜時歷官侍中，權勢日重。隆舜巡幸無度，留買嗣守國，遂專政柄。舜化貞時為相，化貞卒，嗣賊殺其子，簒蒙國，於唐昭宗壬戌天復二年十二月卽位，年四十二歲，國號大長和，仍都大理。明年，建元安國。後梁太祖開平丁卯元年，建普明寺。開平三年，鑄佛一萬尊，送寺祈福，為殺蒙氏八百人故也。開平四年八月，買嗣卒，在位八年，子仁旻立。
仁旻偽謚肅文太上皇帝
仁旻，後梁太祖庚午開平四年卽位，年二十二歲。明年，改元始元，又改元天瑞、景星、安和、貞佑、初歷。末帝甲戌幹化三年，旻攻蜀。蜀高祖王建發兵拒之，旻兵大敗，溺水使者萬餘人。後唐莊宗癸未（開）［同］光元年，施宮寺災，僧智照撰『封民三寶記』。同光二年旻以朱鬃白馬求婚於南漢劉龑，龑以增城公主妻之。明宗丙戌天成元年八月，仁旻餌金丹，躁怒，常殺人，遂暴卒，在位十六年，子隆亶立。
隆亶偽謚恭惠帝
隆亶，後唐明宗丙戌天成元年卽位，年十二歲，明年，改元天應。明宗戊子天成三年，東川節度使楊幹貞入朝，弒隆亶而立趙善政，計亶在位二年。
按：鄭氏大長和國，自買嗣簒位，起唐昭宗癸亥天復三年，訖後唐明宗戊子天成三年，傳三世，共二十六年。
大天興國一作興源國。一世
趙善政偽謚悼康帝
趙善政，後唐明宗戊子天聖三年，為東川節度使楊幹貞所立。改國號曰大天興國，建元尊聖。善政寧北佉逸塝人。微時樵於山中，倦臥。夢神告曰：「柴有矣！」覺而果得柴數十束，後告其母，母不信，間一日母潛往山中，果然。及仕鄭氏，為清平官，出行途中，天墜一石於前，石裂，有「善政為天子」五赤字。於是楊幹貞奇之，乃弒隆亶而擁立焉。明宗己丑天成四年，善政待幹貞，恩禮寖衰，凡幹貞所有請乞，輒不許。幹貞恃功怨望，遂賂結諸臣，廢善政而自立。善政在位僅十月。
大義寧國一世
楊幹貞偽謚肅恭帝
楊幹貞於後唐明宗己丑天成四年奪大天興國趙善政之位，改國號曰大義寧國，建元興聖，又改元大命。幹貞萂村人。今大理府賓川州所屬地。母名彌彔，有美色，蒙隆舜私焉。有孕，適漁人楊氏，生幹貞，後又生詔。其父捕魚，貞立船頭，見水中有人龍衣冠冕，左右有鳳鳥，白光擁護，乃呼父視之。父見是貞之影，大奇之。長仕鄭氏，官至東川節度使。至是奪善政位而自立。貞在位，貪暴特甚，中外咸怨。後晉高祖丁酉天復二年，通海節度使段思平起兵討之。貞遣弟楊詔等五人出拒。詔兵敗，幹貞出奔。思平遂得位，尋赦其罪，廢為僧。計貞在位八年。
大理國傳十四世
太祖聖神文武皇帝
段思平，其先武威郡北人，世為南詔蒙氏將。唐元宗辛卯天寶十載，及甲午天寶十三載，唐再伐雲南，雲南王蒙閣邏鳳命世子鳳伽異、大軍將段儉魏迎戰於點蒼山及西洱河，兩敗唐兵。以功升儉魏為清平官，賜名忠國，尋拜相，六傳而至思平。其母因過江，水泛觸浮木，若有感而娠，生思平，幷其弟思良。思平為幕覽，小府副將也。常遊山中，得為帝之讖，又每多異征。時東川節度使楊幹貞之弟楊詔者已貴，聞而忌之，使人賊思平。思平逃匿於崇恩寺，在大理府城南九里。捕者追至，見蛛網盈寺門，不入，故得脫。後積戰功，使為通海節度使。後唐明宗己丑天成四年，楊幹貞奪趙善政之位。受詔之譖，常欲除思平。平卜於秀山神祠，就其舅爨判自匿。後晉高祖丙申天福元年，幹貞索捕思平甚急。會善政臣守高方，素與思平善，密遣人招思平。思平與其弟思良、軍師董迦羅走就之。皆裂冠，變姓名，為獵者，牽一犬至品甸波大村今大理府雲南縣地。宿旅舍。舍有戟，生牛革裹之，是夜風起，戟忽洞革出。思平驚曰：「是何銛利？得非神戟乎！」問主人曰：「戟何為？」曰：「以防夜耳。」曰：「防夜莫若犬。」遂以犬易戟去。行至葉鏡湖，湖在大理府雲南縣地得神馬。饑取野桃而食，核上有蟲嚙「靑昔」二字，思平解為十二月二十一日，意其吉兆。於是急趨而前，借兵於東方黑爨三十七蠻部，會於石城，今曲靖府是。以董迦羅為軍師。兵集之期，適十二月二十一日也。所向皆克，遂進攻大理，討幹貞。時詔等陳兵據橋，軍不能過。思平夜忽得三夢：人無首；玉瓶無耳；鏡破。覺而告其下。迦羅觧之曰：君乃丈夫，去首為天；玉瓶去耳為王；鏡破則無對者，此神示吉兆。是日，有被纓浣沙婦，指渡處曰：「人從我江尾，馬從三沙矣，爾國名大理。」從之，乃得過江，擊詔等殺之。幹貞聞詔等軍敗，出奔。思平卽位，時天福丁酉二年也，年四十四歲。建號大理國，建元文德，仍都大理。天福三年封董迦羅為相國，封高方為嶽侯，分治成紀、巨橋等地。封爨判為巴甸侯。祠秀山神，免東方三十七蠻部徭役，赦國中凡有罪無子孫者。天福四年，赦楊幹貞罪，廢為僧。一說幹貞敗後，挈其妻子奔永昌郡。思平遣兵追之，至萬劍樹，幹貞自縊而死。思平俘其妻子親屬。帝好佛，歲歲建寺，鑄佛萬尊。後晉出帝甲辰開運元年帝崩，在位八年，子思英立。
文經皇帝
思英，後晉出帝甲辰開運元年卽位，明年，為出帝開運二年，改元文經。帝母楊氏桂仙娘沒而為神，屢著靈應，封為楡城宣惠聖國母。是年，帝叔思良爭位，廢帝為僧，法名宏修大師。在位一年，叔思良立。一說思英素不肖，思平在日，常欲廢之，不果。迨卽位，愈淫戲無度，羣臣廢之，而立思良。
聖慈文武皇帝太祖之弟
思良，後晉出帝乙巳開運二年卽位，明年，改元至治。後周太祖壬子廣順二年，帝崩，在位七年，子思聰立。
思聰偽謚至道廣慈皇帝
思聰，後周太祖壬子廣順二年卽位，明年改元明德，又改元廣德。宋太祖乙巳開寶二年，思聰卒，在位十七年，子素順立。
素順
素順，宋太祖乙巳開寶二年卽位。明年，改元明政。先是，宋太祖丁卯乾德五年春，王全斌平蜀，還京師，請取雲南，負地圖進。太祖鑒唐之禍，以玉斧畫大渡河為界，曰：「此外非吾有也。」由是段氏得據南詔，相安無事。太宗乙酉雍煕二年，素順卒，在位十六年，子素英立。
素英偽謚昭明皇帝
素英，宋太祖乙酉雍煕二年卽位。明年，改元廣明，又改元明應、明聖、明統、明治。太宗至道二年，述『傳燈錄』。眞宗己酉大中祥符二年，素英卒，在位二十四年，子素廉立。
素廉偽謚宣肅皇帝
素廉，宋眞宗己酉祥符二年卽位，明年改元啟明。眞宗壬戌幹興元年素廉卒，在位十三年。侄素隆立。
素隆偽謚秉義皇帝
素隆，宋眞宗壬戌幹興元年卽位，明年改元明通。仁宗丙寅天聖四年素隆禪位為僧，在位四年。侄素（貞）［眞］立。
素眞偽謚聖德皇帝
素眞，宋仁宗丙寅天聖四年卽位，明年改元正治。仁宗辛巳慶歷元年素眞禪位為僧，在位十五年，孫素興立。
素興偽謚天明皇帝
素興，宋仁宗辛巳慶歷元年卽位，明年改元聖明，又改元天明。素興性好遊狎，廣營宮室於東京，多植花草，於春登堤上植黃花，名繞道金棱，雲津橋上種白花，名縈城銀棱。每春月，挾妓載酒，自玉案三泉，溯為九曲流觴。男女列坐，鬥草簪花，晝夜行樂。花中有素馨者，以素興愛之，故名。又有花遇歌則開，有草遇舞則動，興令歌者傍花，舞者傍草。蓋亦花草之妖也。仁宗甲申慶歷四年，素興在位，荒淫日甚，國人廢之，而立太祖曾孫智恩之子思廉。計興在位三年。
思廉太祖元孫偽謚興宗孝德皇帝
思廉，宋仁宗甲申慶歷四年卽位。明年，改元保安，又改元正安、正德、保德。仁宗甲辰皇佑四年廣源州屬交趾諒山府。蠻儂智高反郞州，偽號大南國，自稱仁惠皇帝，潛元啟歷。九月，宋以樞密副使狄靑為荊湖宣撫使，督諸軍討之。十二月，狄靑至廣南，合孫沔、余靖之兵，進次賓川。皇佑癸巳五年正月，至邕州。今廣西南寧府。上元節，狄靑破崑崙關在南寧府城東二百里，距賓川州二十里。大破儂智高兵。智高燒城遁，由合江入大理，思廉殺之，函首送京師。是以段氏始聞於中國。仁宗嘉佑八年，命嶽侯高智升討楊允賢，克之。加智升太保，封德侯，賜白崖茹甸之地，尋晉封鄯闡侯，子孫世襲。神宗乙卯熈寧八年，思廉禪位為僧，在位三十一年，子廉義立。
廉義偽謚上德皇帝
廉義，宋神宗乙卯熈寧八年卽位。明年，改元上德。遣使入貢於宋。熈寧十年，又改元廣安，作八龍王會。神宗庚申元豐三年，楊義貞殺廉義而自立。計義在位五年，自義貞弒其主廉義而自立，簒位僅四月，鄯闡侯高智升命子清平官高升泰起東方爨僰兵，討而誅之，立廉義之侄壽輝。
壽輝偽謚上明皇帝
壽輝，宋神宗庚申元豊三年卽位。明年，改元上明，以高智升為布燮，高升泰為鄯闡侯。是年，日月交晦，星辰晝見。壽輝因天變，遂禪位於思廉之孫正明。計輝在位一年。
正明思廉之孫偽謚保定皇帝
正明，宋神宗辛酉元豊四年卽位。明年，改元保定。又改元建安、天佑。宋哲宗甲戌紹聖元年，明在位十三年，為君不振，人心歸高氏，群臣請立鄯闡侯高升泰為君，正明遂禪位於僧，而段氏中絕矣。
按：段氏大理國，自思平建立，後晉高祖丁酉天福二年，訖宋哲宗甲戌紹聖元年，傳十四世，共一百五十八年。
大中國
高升泰偽謚富有聖德表正皇帝
高升泰，宋哲宗甲戌紹聖元年，受大理國段正明之禪卽位。改國號曰大中國。明年，改元上治。升泰，嶽侯高方之裔，大理點蒼山蓮花峯下芒湧溪人。將生，其父襲嶽侯，智升往石雲寺在點蒼山白雪峯麓進香回，遇一老叟云：「爾家將生貴子，可速歸。」智升至家，而升泰適生，心頗異之。及長，有材器，仕為清平官，兼九爽之事，譽望日重。思廉出遊，猝遇烈風，吹踣其馬。廉將墜，智深躍前扶之。廉德智升，賜以宮人及珠玉。楊允賢（判）〔叛〕，廉命智升討之，以功加太保，封德侯，旋晉鄯闡侯，世襲。及楊義貞簒逆，智升令升泰起東方兵，誅義貞而立廉義之侄壽輝。輝以智升為布燮，升泰襲鄯闡侯。輝在位災異疊興，因禪位於思廉之孫正明。明為君不振，人心歸高氏。遂請升泰為君，而正明禪以位焉。哲宗丙子紹聖三年，升泰在位二年，寢疾。遺命曰：「我之立國，以段氏之弱，我死，必以國仍還段氏，愼勿背我。」及卒，其子高泰明遵遺命，還位正明之弟正湻。段氏復興，號後理國。高氏相之，政令皆出其門，國人稱為高國主，段氏擁虛位而已。
後理國傳八世
段正湻大理國正明之弟偽謚中宗文安皇帝
段正湻，宋哲宗丙子紹聖三年復得國，卽位，號後理國。以高泰明為相國，執政柄，高泰運為柵主。明年，改元天授。又改元開明，天政，文安，赦徭役。築楚雄城，在今楚雄府城西北二里。以封高泰明之侄高明亮。徽宗癸未崇寧二年，遣高泰運奉表入宋，求經籍，得六十九家，藥書六十二部。鄯闡李觀音得來朝，進金馬杖八十節，人民三萬三千戶。湻賜得八章禮衣，龍頭劍，擢為安東將軍。蔚按：蒙氏時有安東將軍，（季）［李］珠所築安東城，在今大理府趙州城東二里。緬人、波斯、崑崙三國進白象及香物。十月，彗星見西方，大疫。徽宗戊子大觀二年，正湻禪位為僧，在位十二年，子和譽立。
和譽又名正嚴封雲南節度使大理國王，偽謚憲宗宣仁皇帝
和譽，宋徽宗戊子大觀二年卽位。明年，改元日新。又改元文治、永嘉、保天、廣運。七月中元節，各方貢金銀、羅綺、珍寶、犀象萬計，牛馬遍點蒼。徽宗辛卯政和元年，地大震，損十六寺。三十七部（判）［叛〕，高相國泰明討平之。使四子高明清居鄯闡鎮守。政和五年，緬人進金花、犀象。政和六年。遣儒官鐘震、黃漸賫勅褒高泰朋相國忠貞，封平國公。是年，遣使入貢於宋。高泰明卒，封國師。泰明生八子，高智昌以罪流死。其下伊、何二人謀為執仇，乘譽入寺進香，圖弒逆，事露被收。譽嘉二人之義，赦之，為立義士冢。高泰運立，主國事。六月，三日並出。政和丁酉七年，命子紫琮充進奉使，入貢於宋。詔遣使冊封譽為金紫光祿大夫、檢校司空、雲南節度使、上柱國、大理國王。徽宗己亥宣和元年正月，彗出，慕寧、遠、矣、破、馬等叛。三月，出師征之，兵敗。三十七部蠻復叛。陷鄯闡，高明清死之。郡臣以高升泰侄商量成有德，請立為相，號中國公。徽宗丙午靖康元年五月，金星入月，大火，焚三千九百家。南宋高宗丙辰紹興六年，王遣使貢象馬於宋，廣西經畧安撫使奏之，詔護送行在，優禮答之。紹興十六年三月十四日，大霧，歷二十四日方開。高宗丁卯紹興十七年，王老，因諸子內爭外叛、遂禪位為僧，在位三十九年。子正興立。
正興又名易長偽謚景宗正康皇帝
正興，南宋高宗丁卯紹興十七年卽位。明年，改元永貞，又改元大寶、龍興、盛明、建德。高量成讓相位與侄壽貞，退老楚雄城。人化其德，名城曰德江城。孝宗癸未隆興元年三月，壽貞卒。壽昌立為中國公。孝宗壬辰幹道八年四月，重霧，十六日方開。正興禪位為僧，在位二十五年，子智興立。
智興偽謚宣宗功極皇帝
智興，南宋孝宗壬辰幹道八年卽位，明年，改元利貞。又改元盛德、嘉會、元亨、安定。遣李觀音得等至廣西橫山砦今在廣西南寧府江上。求市馬。李觀音得奪壽昌位，與侄貞明。阿機起兵奪貞明位，還壽昌。貞明遂據鶴慶，號明國公，偽謚義地威天聰明仁帝。高妙音自白崖起兵，據鄯闡。時有妙音之甥成賢、成正二人來謁，意在奪鄯闡。妙音覺之，與之盟於天王廟。二人口含丁香葉，出廟吐之曰：「盟非我也，葉也。」未幾，二人起兵，方戰，見白馬將斬之。白馬將，乃廟中二力士也。光宗庚戌紹熙元年，修十六寺。寧宗乙卯慶元元年，修龍首、龍尾二關，三陽城。寧宗庚申慶元六年，智興卒，在位二十八年，子智廉立。
智廉偽謚享天皇帝
智廉，南宋寧宗庚申慶元六年卽位。明年，改元鳳歷。又改元元壽。使人入宋求『大藏經』一千四百六十五部，置五華樓。寧宗乙丑開禧元年，智廉卒，在位五年。弟智祥立。
智祥偽謚神宗皇帝
智祥，南宋寧宗乙丑開禧元年卽位。明年，改元天開。又改元天輔、仁壽。征三十七蠻部，至尋甸平，河水絕流。理宗丁酉嘉（禧）〔熙〕元年，封高隆鄯闡王，以高泰祥為相國，以光日為演習。大府主將也。舉賢育才，時和年豐，稱治國焉。理宗戊戍嘉（禧）〔熙〕二年，智祥禪位為僧，在位三十三年。子祥興立。
祥興偽謚孝義皇帝
祥興，南宋理宗戊戌嘉（禧）〔熙〕二年卽位。明年，改元道隆。理宗甲辰湻佑四年，蒙古兵出靈關，伐大理。祥興遣將高禾迎戰，禾敗死之。段連佑歸宋，宋遣使弔祭，致經書、銀緞，為高禾拒蒙古兵戰歿也。理宗辛亥湻佑十一年，為蒙古憲宗蒙哥之元年，祥興卒，在位十三年。子興智立。
興智贈天定賢王
興智，南宋理宗辛亥湻佑十一年卽位。明年，改元利正。又改元興正、天定。是年，南宋理宗壬子湻佑十二年，為蒙古憲宗之二年七月丙午，太弟忽必烈等奉憲宗命，伐大理。受制專征，以大將兀良合臺總督軍務。八月，次臨洮，由六盤踰吐番，凡行山谷二千餘里無人之境。先遣王律朮、王侯、王鑒來諭大理，道阻而還。九月，次忒刺，分三道進。兀良合臺率西道兵，由晏當路，諸王抄合也只烈率東道兵，由白蠻，忽必烈率勁騎，由中道。乙巳，至滿陀城，留其輜重。十月，過大渡河。十一月，至白蠻打郭砦。十二月，再遣三使入大理，招興智，皆被殺。智命相國高泰祥守金沙江，與蒙古將伯顏不花、虎兒敦等相持。忽必烈命眾以革囊潛濟江，破吐番，渉摩荻，出石門，所過降之，遂進薄大理。泰祥回軍，奉興智拒戰，不勝。蒙古兵入上關。智奔鄯闡，泰祥退至統失邏先為姚安府，府裁，今為姚州，屬楚雄府。募兵於三十七部未至，而蒙古兵已長（軀）〔驅〕而入，泰祥被執大理，不屈，乃斬於五華樓下。祥臨刑嘆日：「段運不回，天使其然，為臣殞首，蓋其分也。」時白日正午，忽雲起雷震，天鼓大鳴，忽必烈曰：「忠臣也。」泰祥夫人段氏，抱孤兒高瓊、高長壽等伸訴。忽必烈目兒顧左右曰：「此忠臣後，宜善視之。」許以世其官。高泰祥為大中國升泰九世孫。遂滅段氏而有其地，得五城、八府、蠻部三十有七。乘勝入吐蕃，降其酋。明年，南宋理宗癸丑寶佑元年，為蒙古憲宗之三年，忽必烈班師。大將兀良合臺拔鄯闡，獲興智以獻，憲宗命赦之，封為摩訶羅嵯，管領八方，仍守其地，世襲總管。計興智在位二年，憲宗授兀良合臺銀印，加大元帥，還鎮大理。以劉時中為宣撫使，與興智同安輯焉。南宋理宗庚申景定元年，為蒙古世祖忽必烈之中統元年，興智率其季弟段信苴福北行，朝於世祖，道卒。計為總管又七年。蒙古遣使來祭弔，文曰：「段氏承八姓正位，歸有新統，旣順天時以向義，猶得國王以棲遲，實國家待遠方之仁，由賢王能左右之義。受命以來，朝夕愓勵。賴爾維勤，用征不廷，正當共享亨嘉之運，胡意遽罹霜露之災，嗚呼！當朕未集大統，乃為叔季之國。茲旣承景運，合正君臣之稱，參錄不替於子孫，詔祿宜昭於典冊，特遣太常省祭，贈為後理國向義天定賢王段公，尚賴神麻，永保祚土。所贈王爵，後不為例。」明年，南宋理宗辛酉景定二年。為蒙古世祖中統二年，世祖勅授王之弟信苴日則段實。總管守大理。命之曰：「向率我以臨爾境眾據國人之請，因從城下之盟，款附而忠勤益著。庸示至優之禮，以彰同視之仁。可革帝號，錫以虎符，總理大理、鄯闡、威楚、統矢、會川、建昌、騰越諸郡，撫恤已附之民，招集未降之國，卿其勉之。」
按：段氏後理國，自段正湻復國，起宋哲宗丙子紹聖三年，訖南宋理宗癸丑（實）［寶］應元年，傳八世，共一百五十七年。
總計段氏大理、後理二國，傳二十二世，共三百零十五年。
明四川新都楊愼升庵編輯
大淸湖南武陵胡蔚羨門訂正
段氏總管除天定賢王段興智受封總管七年外起段信苴日卽段實訖段世，共襲十二世。
段實一名信苴日。
段實，於南宋理宗景定二年，蒙古世祖之中統二年，入朝於世祖，襲總管，賜虎符，領大理、威楚、鄯闡、統矢、會川、建昌、騰越等城，自萬戶以下皆受節制。南宋理宗癸亥景定四年，為元世祖中統四年，蒙古設大理都元帥府，命昔撒昔總制鬼國、大理兩路。理宗甲子景定五年，為世祖至元元年，妖僧舍利威結威楚、統矢、鄯闡及三十七蠻部叛，實討之，大破於威楚、統矢、安寧等處，又破釋多羅十餘萬眾於洱河海口。南宋度宗丁卯咸湻三年，蒙古世祖至元四年，以皇第五子忽哥赤為雲南王，鎮大理。至元五年，忽哥赤受命與安南國王討占城、眞臘。南宋度宗咸湻六年，世祖至元七年，置大理路軍民總管府。南宋度宗辛未咸湻七年，為蒙古世祖至元八年冬十一月，世祖改國號曰元。雲南王忽哥赤為元帥寳和丁所殺。元伐金齒、縹甸，降之。分大理三十七蠻部為南北中三路，遣阿魯忒兒宣撫大理，招諭諸蠻。南宋度宗辛未咸湻十年，元世祖至元十一年，封宗室脫忽魯為雲南王，命雲南行省平章政事賽典赤建雲南各衙門。妖僧舍利威復叛，實遣石買等詭為商賈，執贄往見，挺矛鏦殺之，梟首於市。元世祖賜實白金及金織紋衣。南宋恭宗丙子德佑二年，元世祖至元十三年，授實為大理等處宣撫使。緬甸叛犯永昌，元命納速剌丁賽典赤之長子，後封延安王。伐之，破砦三百，因天暑，還師。復命諸王相吾答兒、右丞太卜、參政也罕的斤伐緬，招討使法烈先驅造舟於阿若、阿禾兩江，進拔江頭、太公二城，金齒、烏蒙皆降。南宋帝昺庚辰祥興二年春二月，為元世祖忽必烈之至元十七年，宋亡，元入主中國。以忽哥赤之子也先帖木兒為雲南王。命忙兀魯征八百媳婦。緬敗忽都帖木兒兵，詔思、播土官田、楊二處兵助討之。命征緬官番聽雲南王節制。至元辛巳十八年實率子阿慶入覲，元祖嘉其忠，晉大理、威楚、金齒等處宣慰使都元帥。升辭，復拜為雲南諸路行中書省參知政事，留阿慶宿衛東宮。至元壬午十九年，實受勅迎征緬師，於金齒病卒。詔以其弟忠為大理宣慰使兼軍民萬戶府，贈實為武定公。實任職二十二年。
段忠實之弟
段忠，元世祖癸未至元二十年襲。是年，忠隨元元帥闊木征芒部、兩林蠻及會川等處，破賊立功，元授忠為善闡酋，賜虎符。元置邦牙宣慰司於蒲甘城，命雲南王也先帖木兒率招討使怯烈總兵三千往鎮之。忠奉雲南王命伐武定。冬十二月忠卒，以實之子阿慶為大理金齒等處宣慰司都元帥、佩金虎符，封宣武將軍，晉鎮國上將軍，尚公主。遣歸，復授雲南行省參政。忠任職一年。
段慶卽阿慶。實之子
段慶，元世祖甲申至元二十一年襲。至元二十五年以雲南王也先帖木兒移鎮大理，進封營王。至元二十七年冬十月，封皇孫甘剌麻為梁王，鎮雲南。至元二十九年改封梁王甘剌麻為晉王，鎮北邊。至元三十年，封甘剌麻之子松山鎮雲南。至元三十一年世祖崩，孫鐵木耳立，是為成宗。成宗丙申元貞二年，置徹裏路，卽車裏軍民宣慰使司。令與八百犬牙相制。秋八百叛命，也先不花征之。成宗己亥大德三年，雲南水西土官宋隆濟叛，貴州知州張懷德戰死。雲南行省麻九兒討之，追殺賊首撒月，斬首五百級。慶奉勅征交趾，平之。入朝，帶僧左黎同往，適成宗手疽甚，黎以法水洗之，立愈。帝欲試其術，乃掘地窖，令八人潛其中擊鼓，佯雲有怪，召黎治之，黎行法，頃之不聞鼓聲，啟窖視之，則八人已死。帝敬其法，封為國師。大德四年，緬人僧哥倫作亂。緬酋執其兄阿散哥也，尋釋去，阿散乃率其黨殺酋。酋次子奔愬京師，詔遣薛超兀兒率行省兵討之。大德五年，金齒、八百叛，不輸糧，殺官吏，元命右丞劉深、哈剌帶、鄭佑等征之。劉深協求水西土婦節金三千兩、馬三千匹，土官宋隆濟遂叛，圍深等於窮谷中，梁王闊率兵救，解之。冬，雲南地大震，御史陳天祥諫伐西南夷，不報。大德七年，罷征八百，免右丞劉深官，收符印。左丞相哈剌哈孫議深僥名首釁，喪師辱國，勸帝誅深，遂殺之。深卽往以兵偪南宋帝昺於謝女峽者。大德八年，立平雲南碑於點蒼山。順元宣撫宋阿重獲其叛叔宋隆濟，朝命升職，賜衣一襲。滇池有蛟，化少年淫婦女，有神僧趙伽羅者，命黑胡神擒之，至噀水見形，斬之。神卽土主也。成宗丙午大德十年，羅雄土官阿那龍少叛，據越州。今在曲靖府南六十里，本唐之悅州，其川名魯望。命右丞汪惟能討之，追至曲靖，斬那龍少。是年慶卒，弟正襲。慶任職四十三年。
段正慶之弟
段正，元成宗丁未大德十一十年襲。正招蒙化山中生爨入籍。元授正為參政，仍大理軍民總管。晉寧建盤龍寺。有神僧覺照者，段氏族人，號蓮峯，遊東山見龍潭絕幽勝，乃咒龍令徙。龍去，水涸，建寺其地。蔚按：蓮峯僧於順帝之至正末入定塔中。武宗海山戊申至大元年，霑益、烏蒙地大震，三日並出。至大二年三月，梁王松山風疾，詔封皇第七子西平王奧魯赤之孫老的代鎮雲南。仁宗愛育黎拔力八達壬子皇慶元年，詔罷征八百。皇慶癸丑二年冬十月，學士李孟奏準開科，三年一試。時九成殿生芝，天下共取士三百名，每榜雲南取五名，內蒙古二名，塞目二名，漢人一名。以八月二十日初場，二十三日次場，二十六日三場。仁宗乙卯延佑二年十一月，封武宗子和世珠為周王，出鎮雲南。仁宗丙辰延佑三年，正卒，慶子隆襲。正任職十年。
段隆慶之子
段隆，元仁宗丁巳延佑四年襲，元授隆為大理軍民總管。延佑己未六年，雲南行省奏：「夷俗：凡土官無子，卽以妻代管。請聽之。」詔曰可。延佑庚申七年，封甘剌麻孫王禪為雲南王。英宗碩德八喇癸亥至治三年，進封王禪為梁王，封其子帖木兒不花為雲南王。是年八月，諸王按梯不花、（索）［孛］羅、月魯鐵木兒等及御史大夫鐵失弒帝於南坡行幄。九月泰定帝也孫鐵木兒卽位。十二月流諸王月魯鐵木兒於雲南。泰定四年，洱海有水怪，牛豬形短項金睛，興水為患。大理一道人向隆取黃金百鎰，隆與之，乃以金為索，沈於河，怪卽日徙於浪穹寧河。按：『六詔靈源記』云：寧河無底。明宣德間，有漁人李應捕魚，網得金索，旋得旋斷。一漁者誡之曰：可止矣。應貪甚，盡曵之，索將窮，驚其怪，風浪陡作，應並舟倶溺，至今為患。文宗圖帖睦爾庚午至順元年，以豫王阿忒思納失裏出鎮雲南。諸王禿堅據雲南叛，殺廉訪使，自稱雲南王。元詔樞密帖木兒討之，發朵甘思等處兵分道進。至四川建昌、羅羅斯，權尋甸府官曲朮集義兵討禿堅，敗賊伯忽於馬龍，追至金馬山，擒之。是年，隆以老退閑，子俊襲。隆任職十四年。
段俊隆之子
段俊，元文宗辛未至順二年襲，元授俊為雲南行省平章。烏撒部奏：「雲南驛輸征甚苦，願屬四川。」奏下參政賈敦煕議之。是年俊卒，族弟義襲。俊任職一年。
段義俊之族弟
段義，元文宗壬申至順三年襲，朝命止授為承務郞、蒙化州知州。是年阿容禾叛於中慶路，義助兵討平之，以功升參政。九月，烏蒙土官祿余寇順元，雲南行省遣都事那海奉詔往諭，授余為參政。冬十一月，雲南行省奏：「國馬每月上寅日給鹽，飲之無病。因伯忽反，鹽不給，馬多死。」詔四川以鹽給之。是年義卒，隆子光襲。義任職一年。
段光隆之子
段光，元順帝妥權帖睦爾癸酉元統元年襲，朝命止授為承務郞、蒙化州知州。番兵作亂，孟州判官李生等守白崖，値高蓬新敗番兵，乗勝長驅破河尾關。光率兵大敗之，斬馘無算，河水盡赤，為之不流，得戰馬甲仗數千。光賦凱旋詩云：「雨鎖金門百里城，神州花木管弦聲。齊天蒼嶽參雲峻，界地楡河射月明。梵宇三千朝唄朗，招提八百夜香淸。恆沙善果心無異，何患愚夷治不平。」元統二年，光以先與梁王把匝剌瓦爾密孛羅因分域構隙，至是遣張希矯、楊生、張連等發兵攻梁王，不勝，士卒多死，希矯等遁歸。順帝至元元年，梁王侵大理，光自督兵與戰於昆彌山卽今大理府趙州南之定西嶺，梁王大敗。凱還，侍翰楊天甫作『長壽仙曲』上光云：「蒙氏鐘王氣，駕馭萬乗唐。南龍光對北金鎖，東洱水朝西點蒼，四面固金湯。江綠春楊柳，岸淸古雪霜。屏障龍吟梅破王，竹林鶴立菊舒黃，四季景如妝。此生誠慶幸，有眼睹明王。」光大喜，設宴謝之。順帝辛巳至正元年，玉案山生水小赤犬，羣走如飛。段雄正曰：「此天狗星所化，大兵壓境之兆。」經二年方絕。又下鐵雨山石，民屋倶穿，人値之多擊死。梁王刺殺段氏臣高蓬。先是，光令蓬督兵羅那關，梁王使人暗招之，蓬不從，答之詩云：「寄語下番梁王翁，檄書何苦招高蓬，身為五嶽嵩山主，智過六丁縮地公，鐵甲鐵盔持鐵槊，花鞍花索馭花驄，但揮眼前黃石陣，孤雲擊破幾千重。」梁王忌之，乃重賄蓬庖人，刺殺之。順帝甲申至正四年，光卒，弟功襲。光任職十二年。
段功光之弟
段功，元順帝乙酉至正五年襲，朝命止授為承務郞、蒙化州知州。至正六年，木邦夷思可叛。元命河南參政賈敦熈督師會雲南路兵討之，以功為前鋒，屢戰克捷。敘功升功為大理總管，尋升參政。至正癸巳十三年，紅巾賊流入建昌，旁掠雲南邊地。阿次失裏討平之。至正十五年三月，元竄太師脫脫於雲南。中書右丞哈麻、御史袁賽因不花等陷之也。十二月，左丞相哈麻矯詔殺脫脫於阿輕乞之地，時年四十二歲，天下寃之，兩日相蕩。是年，梁王宮中有怪。左右啟王曰：「盤龍寺僧蓮峯，能驅邪。」王禮請至，行法，怪息。王喜，留宮中供養，至夜密問之曰：「今中原紛亂，後事如何？」僧曰：「二十年後祚盡矣。」至期明師果南下。至正十六年，黑井有毒龍，興水溢井，損民居。蓮峰建寺，書鐵符沈井中，害息。又寧州有虎咥人，蓮峰灑凈水驅虎遠去，明日虎果去。七月，元以四川廉訪使蒲機雲為雲南諸路廉訪使。至正癸卯二十三年三月，紅巾賊明玉珍率其黨李芝麻同弟明二等將兵三萬攻雲南。入金馬山，梁王把匝剌瓦爾密奔楚雄。四月，梁王發中慶，至石碑村，紅巾入城，梁王聞報，感而自詠云：「野無靑草有黃塵，道側仍多戰死人。觸目傷心無限事，雞山還似舊時春。」隨命陜西參政車力帖木兒拒之，擒明二。時四方乘機竊發，羣盜滿山，功乃謀於外外楊智，字淵海者，同稽於卜，卜告吉。又得子宗、子秀兵至，功遂從梁王進兵，呂合敗紅巾於關灘江。紅巾收合余衂再戰，殺段氏之驍將鐵萬戶，又有江心莊人楊勝力戰死。梁王為文祭之曰：「生於江心，為我門戶，我舊不識，用備其數，能衛社稷，春秋與之，惟忠惟烈，爾則處之，噫！義重於生，生必有死，丈夫之事，識者有幾。願氣作山河，魂歸蒼洱，英傑復生，以保我之昆裔。」祭畢而哭，一軍感泣。是夜，紅巾屯古田寺，功令人焚寺，紅巾亂，以鐵騎搗之，死者大半，追至回蹬關，又大破之。副將謝得攻安寧，功力戰殺二千人，謝得奔中慶。於夜功諜者拾得一書，乃明玉珍母寄珍書云：「自爾去後，老母平安，征雲南務要得之。兵糧不足，隨後發來，不可輕回。」功閱書，令楊智易其辭曰：「自爾去後，老母不安，臣下亂法。又聞中國人馬入界，非止一處。爾須急回，遲則難保。大夏天統元年，太后平安書。」遂募亡命者賫書往。有打金箔人陳惠願行，惟慮老母在。功許養其母，惠遂往。玉珍得書，揮之去令回報，迨夜，玉珍旋軍。功追攝至七星關，大破其眾。梁王回中慶，奏升功為雲南行省平章，以主阿妻之。一日主與宴酣，歌『金指環』云：「將星挺生扶寳闕，寳闕金枝接玉葉。靈輝徹南北東西，皓皓中天光映月。玉文金印大如鬥，猶唐貴主結配偶。父王永壽同碧雞，豪傑長作擎天手。」功久居梁王府，嫡妻高夫人在大理作詞寄功云：「風卷殘雲，九霄冉冉逐。龍池無偶，水雲一片綠。寂寞倚幃屏，春雨紛紛促。蜀錦半間，鴛鴦獨自宿，珊瑚枕冷，涙滴針穿目，好難禁。將軍一去無度，身與影立，影與身獨，盼將軍只恐樂極生悲寃鬼哭。」至正二十四年春，功還大理，至洱海金雞廟，夫人遣人適來報生子，功喜，作歌曰：「去時野火通山赤，凱歌回奏梁王懌。自冬抵此又陽春，時物變遷今又昔。歸來草色綠無數，桃花正穠柳苞絮。杜鵑啼處日如年，聲聲只促人歸去。」至正二十五年，功思新婚，欲往梁王所。員外楊智於壁間題詩留功，張希矯亦上書留行。功曰：「寳劍豈埋荒土物耶！」矯苦留不已，功怒流矯於順州。順州，前明屬鶴慶府，今裁在永北廳城西一百二十里。唐時地名牛睒。遂與夫人別，倍道至中慶。梁王疑之，私議曰：「平章此來，得無有呑金馬咽碧雞之心。」其下有姤功者復讒構之。王與阿謀欲以孔雀膽毒功。私泄之，願與西歸。（今）〔令〕功周防，功不信。是年滇大旱，人言定遠有禪僧連精，通瑜伽秘密敎，能降龍役鬼。啟梁王，王遣人迎至，僧設壇祈雨，咒畢，缽中出一小蛇，遂大雨。王大喜，酬以金帛，辭，役鬼荷擔，行空而去。順帝丙午至正二十六年春，中原盜蠭起，臨安廉訪使支渭興三懇休，梁王不允，遣使金閭慰，賜羔羊。渭興自詠曰：「年高才薄忝淸流，欲掛朝冠不自由。且喜壯懷無訴諜，從敎行道有鳴騶。故園花木無由見，何日干戈定得休。九十春光還欲暮，放懷聊與醉金甌。」重午節，梁王宮門外觀射柳，隨侍文武賜宴，支渭興詩賀曰：「平地如席草如茵，少年將軍酒半醺。朱鬣馬穿人影過，綠楊枝逐箭鋒分。旌旗色映宮前瓦，鼓角聲飄海上雲。何日鯨鯢倶授首，普天偃武共修文。」七月，梁王偕功東寺講經，至通濟橋，功馬逸，王乘機令番將掖殺之。阿聞之慟哭曰：「昨燈下吾猶言，雲南施宗施秀二人以胭花殯命，奈何不信。今果然。」命侍女錦被包之，以王禮斂送歸大理。詩挽之云：「吾家住在雁門深，一片間雲到滇海。心懸明月照靑天，靑天不語今三歲。黃嵩歴亂蒼山秋，誤我一生踏裏彩。華言錦被也。吐嚕吐嚕段阿奴，施宗施秀同奴歹。雲片波潾不見人，押不蘆花華言起死靈草也。顏色改。肉屏華言駱駝也。獨坐細思量，西山鐵立華言松林也。風瀟灑。」功喪旣行，阿遂不食死，以殉焉。其家臣員外楊智淵海聞而亦死之。智臨死詩曰：「半戰功名百戰身，不堪今日總紅塵。死生自古皆由命，禍福於今豈怨人。蝴蝶夢殘滇海月，杜鵑啼破點蒼春。哀憐永訣雲南土，絮酒還敎灑涙頻。」明洪武間都督馮誠經功墓，亦歩原韻題詩，吊之曰：「田橫五百劍孤身，轉眼關山半委塵。北闕玉樓召客記，南滇粉壁說詩人。蒼山夜黑雲遮月，金馬天寒鳥怨春。共惜平章迷繡幕，至今愁聽水聲頻。」功死，長子寶自稱平章，立於大理。功任蜀二十二年。
段寶功之子
段寶，於元順帝丙午至正二十六年八月，因父功為梁王所害，遂自稱平章，立於大理。是年，梁王開科取士，以支渭興主試事。梁王復聽讒，誅鋤段族。梁段旣結仇，數數構兵。鶴慶知事楊升調和二家，自金雞廟分界，南屬梁王，北屬段氏，力勸息兵，百姓稍寧。至正丁未二十七年四月，梁王生日，羣臣稱賀。王宴於昆明池上，省憲官獻詩曰：「賢君添算宴嘉賓，幄殿先施巨海濱。萬里晴天開綿繡，一川芳草踏麒麟。笙歌暖送金杯酒，鎧仗寛圍玉佩人。醉飽百官咸稽首，願王高壽過千春。」中慶路土主廟圮，梁王重修，立牌紀事。先是，至正十二年廟為耆民楊光所修。至二十三年紅巾賊入滇，陷中慶，毀民居，廟亦被焚。梁王欲幷段氏，遣人剌寶，弗得。又令平章矢剌七攻大理，皆不克。乃遣使通好，奏授寶為雲南右丞，以和之。紅巾復入滇，梁王命叔鐵木的罕賫勅借兵於寶，寶答書曰：「殺虎母還餧虎子，分狙栗自詐狙，公假途滅虢，獻璧呑虞，金印玉書，設釣魚之香餌，繡閣艷女，備揜雉之網羅。況平章已死，只遺一奴一獒，奴可配阿妃，獒可配華黎氏。二事許諾，當借大兵。不然，金馬山換作點蒼山，昆明海改作西洱海，兵來矣。」書後又附一詩云：「烽火狼煙信不符，驪山一舉任枝梧。平章枉掛紅羅帳，員外空題粉壁圖。鳳去岐山祥兆隠，麟戕大野瑞光無。自從界限鴻溝後，成敗興亡不屬吾。」梁王讀而深恨之。是年，明太祖取燕京，元順帝北遁，元亡。明太祖戊申洪武元年，梁王復通好於寶，辭甚卑遜，寶許之和。時有蠻舍興者，自元江攻入鄯闡，王懼欲出奔，寶以唇齒之故率兵救之，擊走舍興。王德寶，升為武定公。勅曰：「段寶歸附而來，忠勤懋著，父子秉忠，征討克捷，乃於戎馬倥傯之中，干戈紛擾之際，不第遠朝且兼平亂。宜示至優之數，以彰匡濟之勲，茲特升寶為武定公，仍總管大理軍民府。爾其不負初心，永保世爵，以光大爾赤城於無窮。宣光元年勅。」云云。宣光乃故元順帝太子立於應昌年號也。太祖洪武辛亥四年，寶降於太祖，上奏云：「臣聞有天下者為天下之主，有列土者為列土之君。卑臣寶雖隔萬里之遙，每切中原之向。大理有二帝三皇之後，一方九姓之傳，漢晉六朝以來，大蒙國受封於前唐，殘唐五季而終，二理國繼守於兩宋，臣祖思平等恪共藩復，貢禮屢修於中土，華風遠暢於邊隅。迨至故元，不尚仁義，專事暴殘。順帝已遁北方，梁王猶禍鄯闡。邇聞明主奉天承運，御極南京，中原太平，邊僥寧乂。意者中國有聖人，履尭舜之正統，陋漢唐之淺圖，天時人事然也。或命臣依漢唐故例，歲貢天朝，或仿元代職名，俾守舊土。庶深谷回陽，幽扄照日，八方浴德，六合同春，垂憐邊境，救恤一方。欲修進貢，恐觸明威，合待事體之定，專候聖旨之頒，謹此。」專差段貞、王伯鶻馳奏以聞。太祖詔諭答之。洪武五年，寶女兄名羌娜，小名僧奴，又名寶姑者，適建昌土官阿黎。先是，羌娜繡一旗，至是將嫁，以旗付寶囑曰：「母常語我雲爾父為梁王所害，必當報仇，惟望爾輩長大。我聞母言，故繡此旗已五年矣！今我嫁至夫家，収拾建昌、東川軍馬，飛報若到，女急來應，愼勿違焉。」臨行，又以二詩別寶云：「珊瑚鉤起出深閨，滿目潸然涙濕衣。氷鑒銀臺前長大，金枝玉葉下芳菲。鳥飛兎走頻來往，桂秀梅香不暫移。惆悵同胞未忍別，應知恨重點蒼低。」「何彼穠兮花正紅，香車獨去洱河東。鴻飛雪岫難經目，風刺霜林易割胸。雲白天高連水遠，月新春疊與秋重。一作閨裏繡旗寃父魄，天邊提劍屬兒曹。涙珠恰似通宵雨，千里關山幾處逢。一作須知恨重蒼山小，回首寒雲千萬重。」洪武辛酉十四年四月，國中巫女歌曰：「莫道君為山海主，山海笑諧諧。園中花謝千萬朶，別有明主來。」數日，寶卒，子明襲。寶任職十四年。
段明寶之子
段明，明太祖洪武辛酉十四年四月襲，梁王授明為宣慰使。九月，明太祖命穎川侯溥友德，列侯曹正、王弼、金朝興，都督郭英、張銓等，率師三十萬征雲南。帝出餞於龍江。友德至湖廣，分遣都督胡海洋、陳桓等領兵五萬，由四川永寧趨烏撒。友德等率大軍由辰沅趨貴州。進攻普定，擒土酋安瓚，諸苗蠻犵狫聞風迎降。十二月，溥友德等兵至普安，攻下之，進至曲靖。先是，梁王把匝剌瓦爾密遣其司徒平章達裏麻將精兵十餘萬屯曲靖，以拒明師。沐英曰：「彼謂我師疲於深入，未有虞心，乃可破也。」友德然之，遂倍道進師。將至白石江，忽大霧四塞，沖霧及江而上。頃之霧霧，則兩軍相望，達裏麻見之大驚，以為神軍飛至，擁軍陣於南岸。沐英分遣一軍，沂流潛渡，出其陣後，吹銅角，樹旗幟，為疑兵山谷間。達裏麻急撤陣後，軍以禦之，上軍陣亂。友德等趣師濟江，一湧而渡，旣渡，整列進戰。敵眾披靡，生擒達裏麻，橫屍十餘里，俘其眾二萬人，友德悉慰遣之。友德進擊烏撒，分遣沐英等趣雲南。梁王聞達裏麻破，棄城走晉寧州，忽忽納巖，尋入滇池島中，先縊其妃，自飮藥不死，投水死之。父老收塟雲南城西三十里浄耳山，土人立廟妙音寺側。後至嘉靖間，拆廟材修社學，乃因舊址為小寺祀之。雲南右丞觀音保以城降。英等入城，秋毫無犯。收梁王金印並符信圖籍，安撫其民。友德亦自曲靖循格孤山而北，以應永寧之兵。時元右丞實卜聞胡海洋等進自永寧，乃聚兵赤水河，以拒之。海洋等造木筏，夜半濟河，而友德亦至，實卜遁去。友德令將士於烏撒築城，版鍤方具。蠻眾復合，斬首三千餘級，余眾潰散。遂城烏撒，得七星關，以通畢節。又克可渡河，於是東川、烏蒙、芒部諸蠻震懼，望風降附。先是，洪武壬子五年正月，帝遣翰林待制王禕、行參政吳雲持詔諭雲南梁王，令奉版圖來歸。梁王初不從，後有降意。至洪武六年十二月，會元太子愛猷識裏達刺立於漢北，使侍郞脫脫征餉於雲南，脫脫覘知梁王有二心，因以危言偪王，殺使臣以絕其念，王遂殺禕，父老收屍塟地藏寺北。吳雲奉使時，會梁王遣鐵知院等二十人使沙漠，為邊將所獲，帝乃釋二十人，令與雲倶行。至沙塘口，二十人謀曰：「吾等奉使不達，被執而還，罪必死。」乃說雲令胡服編發，詐為元使。又偪令改制書，共給梁王。雲不從，以死自誓，亦被害。梁王遣人收雲骨，塟給孤獨寺，及事聞，帝震怒，故有是役。按：王禕字子充，浙江金華府義烏縣人。建文時賜謚文節，永楽登極，凡建文設施盡革，遂削禕謚。後至正統中，義烏縣丞劉傑奏請，加奉使雲南死節臣恤典，禕賜謚文忠。吳雲字友雲，江蘇常州府宜興縣人。至弘治中，贈謚忠節，並祀雲南，勅賜為二忠祠。是年冬十二月，明卒，叔世襲。明任職一年。
段世寶之弟，明之叔
段（氏）〔世〕，明太祖壬戌洪武十五年襲。二月，世聞鄯闡破，梁王已死，又以沐英等兵略尋甸、臨安、澄江、元江、楚雄、洱海，次第皆下，進偪大理，乃遣使致書，請依唐宋故事，奉正朔為外臣。友德不聽，答書諭令速降。凡三致書，世怒，遂遣都使張元亨、州判李洪赴軍前下戰書。畧云：「鄯闡危甚登天，大理險倍投海。英如漢武，昔戰僅置益州；雄若胡元，設官止於中慶。取之易而守之難，莫若依吾請乞冊封，定為進貢，始為良策。吾實武人，不通經史，前代得失則饜聞也。恭惟麾下振耀皇威，功不亞於孔明，才克比於方叔。滌山川之舊染，歴代所未有也。況吾與爾旣無殺父之仇，又無財債之怨，無故交戰，眞乃不祥。爾屯威楚，彼處之民有何罪焉？若耗人之食，是絕其命；取人之財，是刳其心；攄人妻女，是亂人倫，則吾之應，不得已也。爰念爾等皆中國之人，其中豈無一二達士。得此何益？不得何損？西南之地，號為不毛，易動難安。今春氣漸暄，煙瘴漸起，不須殺爾，四五月間，雨霖河泛，爾糧盡氣敝，十散九死。形如鬼魅，色如黑漆，欲活不能，汝之進退狼狽矣。莫若乘此，天晴地幹，早尋活路。寧作中原鬼，莫作邊地魂，爾宜圖之。後理國段明頓首。」書後繼一詩云：「長驅虎旅勢威宣，深入不毛取暴殘。漢武故營旗影滅，唐宗遺壘角聲寒。方今天下平猶易，自古雲南守獨難。擬欲華夷歸一統，經綸度量必須寛。」友德、英等覽書大怒，拘其使。左副將軍藍玉等率師徑進，兵至品甸，世恃田庵和尚有術，列兵五萬扼下關。沐英自將攻之，不克。乃命王弼，率兵出洱水之東，趨上關，英以兵綴下關，為犄角勢。別遣胡海洋將一軍夜度，從石門間繞道出點蒼山後，縁崖而上張旗幟。遲明，英先驅，渡河斬關而入，海洋之師亦從山而下，腹背夾攻。世眾驚潰，拔其城，世就擒，並執明之二子苴仁、苴義，時二月二十三日也。於是沐英等分兵取鶴慶、麗江，破石門關，蕩金齒，所有摩、和泥、車裏、品緬等部相率歸附。又略建昌，故元平章月普帖木兒降。閏二月，賜雲南各土官冠帶及誥勅，使任本州知州等官。四月，烏撒、東川、芒部諸蠻復叛，溥友德、沐英會兵進討，斬首三萬餘級，諸蠻來降，雲南悉平。以烏撒、烏蒙、芒部地近四川，分隸之。九月，土官楊苴等叛，紏眾至二十萬，攻雲南城。都督謝熊、指揮馮誠嬰城固守。沐英自烏撒移兵討之，斬首六萬餘級，擒四千餘人，諸部悉定。洪武癸亥十六年二月，故元右丞普顏篤同土酋高大一作天惠叛，據佛光砦。蔚按：佛光砦卽佛光山，山半有洞，可容萬人。又名一女關。昔諸葛武侯曾擒孟獲於此。在大理府浪穹縣東二十里。也先不花叛，據鄧川州。溥友德率郭英平之。又定蒙化州，過金沙江，攻北勝府，今永北廳。擒故元平章隔生。於是麗江府、拒津等州皆平，前後斬首一萬三千級，蠻民降者四十萬戶。帝遣耿炳文諭溥友德、藍玉等班師，沐英留鎮雲南，別命列侯王誌、仇成、張龍分赴尋甸各府，繕城池，立屯堡，安輯人民。是年，械送世幷明之二子苴仁、苴義赴京。世臨行，以詩別故人楊朝彥云：「雄兵一日破重關，父子流離瞬息間。別後欲知相憶處，錦江流水彩潺潺。」洪武甲子十七年四月，溥友德等班師至京，論平雲南功，進封溥友德為穎國公，胡海洋東川侯，陳桓普定侯，張翼鶴慶侯，藍玉、仇成、王弼、張龍等並賜鐵券，子孫世襲。吳復、金朝興先卒，倶授世襲侯爵，鐵券加祿並同。余升職賜金帛有差。以世、苴仁、苴義見帝，帝誅其頭目，諭苴仁、苴義及世曰：「爾祖寶，昔年曾有降表，朕不忍廢。」乃授苴仁官雁門衛鎮撫，賜名歸仁，苴義官武昌衛鎮撫，賜名歸義。世任職一年，段氏世土，至此而絕。帝又封其族段保為雲龍州土知州。
按：段氏襲總管十二世，起南宋理宗辛酉景定二年，為蒙古世祖中統二年，訖明太祖壬戌洪武十五年，共一百二十二年。
南詔歷代名宦
張元，漢元帝時守。張翕，東漢明帝時守。鄭純，同時。王追，東漢順帝時守。王伉，後漢時永昌郡丞。呂凱，同時永昌郡功曹。前有文齊、吳覇、陳立，後有張亮、劉寵、犍為費詩，巴東馬忠皆著勛績。李毅，晉惠帝光煕元年為寧州刺史，政治明達，五苓夷反時病卒，其女秀有父才，領州事。至懷帝時贈少府謚威侯。王遜東，晉明帝大寧元年為晉寧守，華夷畏服。夷叛，死之。州人以中子堅領州事，官至平西安南將軍。
南詔歷代鄉賢附元朝進士
漢盛覽，字長通，葉楡今大理府太和縣。人，受學司馬相如，著賦心四卷。同時葉楡張叔，天資奇頴，書過目成誦。俗不知學，叔每病之。聞司馬相如至若水，蔚按：『水經註』：若水南經雲南郡之遂久縣，縣廢，在今大理府賓川州城東北一百里，古稱白門，置於漢時，今為金沙江巡檢司地。遂負笈往從之，受經歸敎鄉人。隗叔通，葉楡人，性至孝，母好飮江水，通日入江取水，維艱。灘水忽出平石，涉取甚便，人謂之孝子石。東漢許叔，一作叔重。昆明人，明帝時入中國，受五經歸，為本郡敎授。尹珍，字道眞，平彜人，桓帝時入中國，負笈從許愼受經學，還敎鄉人。唐尹仇寛，葉楡人，德宗貞元間為蒙氏淸平官，入朝陳地圖，貢方物，唐拜為左散騎常侍，封高溪郡侯。張誌成，昆明人，文宗太和間入蜀，學王羲之草書，歸敎國人。元王升，昆明人，曲靖宣慰副使學政名時。段文瑞，澄江人，讀書盡孝，詔旌其門，仕至臨安總管。楊惠，楚雄人，孝母感神，詔旌其門。張景雲，昆明人，仕至臨安經歷。陳寶，平彜人，仕至尚書。尹貢，南寧人，仕至尚書。以上三人皆德政名時。元朝進士王楫、李近仁、段天祥、李天佑、李郁五人，皆三甲同進士出身。
南詔各種蠻夷六十條。
白民
有阿白、白兒子、民家等名。白國之後，卽滇中之土著。婦女出門，攜傘障面，謂之避嫌。宴客，切肉拌蒜，名曰食生。余同漢人。女鑲邊衣，以銀花銀吊為飾。
蒲人
卽古百濮，周書所謂微盧彭濮也，後訛為蒲。質黑，鳥音。男子淸布褁頭，衣套頭衣，膝系黑滕；婦人挽發為髻，腦後戴靑綠磁珠，花布圍腰，短裙，系海十數圍。帶刀弩長牌，不畏深淵，或浮以渡。婚娶長幼跳蹈，吹蘆笙為孔雀舞，婿家立標竿，上懸彩繡荷包，中貯五穀銀錢等者，兩家男婦大小爭緣取之，以得者為勝。又有野蒲、普蠻、樸子蠻等類，性尤兇悍，男子以布二幅結於左脅，另用布一幅合縫掛身；〔女〕以紅布搭右肩蔽腰以下。今順寧府多此種。
僰人
一名百夷，又名擺夷。性耐暑熱，居多在棘下。本瀾滄江外夷人。有水旱二種：水僰夷近水好浴，薙後發，蓄前發，盤髻如瓢，故又名瓢頭僰夷；旱僰夷山居耕獵，又名漢僰夷。男靑布褁頭，簪花；婦女不施胭粉，自然白晳，盤發辮，紅綠包頭，飾以五彩線須，衣五色衣，桶裙繡邊。其俗賤女貴男，頭目妻數百人，庶民亦數十，耕織貿易，皆婦人任之。凡婚娶，男女相悅而議聘，一成匹配，不肅而嚴。如夫婦不睦，聽夫付之一物為憑，然後改適。有邪術，能使男子千里不忘，其法不外傳也。
猓玀
爨蠻盧鹿之裔，猓玀其訛音也。以五月為春。信鬼尚巫，巫有大覡皤，拜禡白馬之號。卜用雄雞兩髀骨，骨有細竅，刺以竹簽，視多寡向背之勢，定吉凶。其部長妻曰耐得，勇士曰苴可。每歲六月廿四日，名火把節，燃松炬，照村砦田廬。男椎髻鑷須，耳環佩刀；婦披發短衣，桶裙，披羊皮。
白猓玀
一名撒馬都，卽西爨白蠻。知讀書，能文字，舌音淸便，多冒漢人。見尊長披羊皮，故嫁女授羊皮一帳。短衣革履，胸掛花包。婦人花衣桶裙，靑布蒙頭，飾以海貝、錫鈴。
黑猓玀
卽東爨烏蠻。其祝以鈴，其占以草。男挽發貫耳，披氈佩刀；婦人貴者衣套頭衣，方領如井字，無襟帶，自頭罩下，長曳地尺許，披黑羊皮，飾以鈴索。
幹猓玀
以山居得名。每食插筯飯中，仰天跪拜為報本。好勇喜鬥，殺人償以財。服飾同黑猓玀，婦人項掛一羊毛筐，行住紐毛為綿。以織毯。
海猓玀
一名壩猓玀，以種水田得名。蓋土人以水為海，以平田為壩也。居家儉樸，知讀書。〔男〕服飾如漢人，婦如白猓玀。
妙猓玀
多土官之裔，有營長、官奴、火頭等稱。男挽發貫耳；婦人桶裙無袴，穿套頭衣，前不揜脛，後長曳地，衣邊火焰，彎曲如旗尾。居茅舍，中堂作火爐，父子婦姑，圍爐而臥。又有一種，戴鵲帽者，名猓落蠻；白布褁脛者，曰白腳猓玀。
葛猓玀
一名大頭猓玀。男以靑布丈許裹發為大頭，女戴布花線箍。婚嫁步行，婦避伯，不避翁。亦有頂盔擐甲，乘馬佩刀，以刼搶為生者。然居家尊卑有序，會食以跪為敬。
阿者猓玀
男女皆耳環手釧，衣短袴，披羊皮。婚娶，婿親負女以歸。
阿烏猓玀
性狡好獵。多蓄牛羊。每砦設官房一所，婚嫁並集其中。男短衣，女長衣，倶裹頭，貫耳，出入帶刀弩。
魯屋猓玀
耕種射獵為生。男短衣木屐，女長裙跣足。
撒米猓玀
居山，耕瘠負薪，近水，捕魚時給。面多黧黑，男挽發如鬏，毛褐被氈，佩短刀。女披靑布單，短裙，長袴。又有魯兀、老烏、撒完、灑泥、阿蠍、阿系等類，衣飾風俗畧同。
老牾猓玀
卽羅婺，又名羅午、羅武。男披發貫耳，披氈佩刀，穿火草布衣；女辮髪垂肩，飾以海貝硨磲，穿火草布裙。無床幃被褥，以松毛籍地而臥。
猓黑
蒲蠻別種。擇叢篁深處，結茅而居。蜂蟲鼠蛤，無所不食，以蕎稗為上品。又有大猓黑、小猓黑，巖居野處，猿猱同類。
普特
以漁為業，舟不盈丈，而炊爨、牲畜、資生之具，無不咸備。泅水出沒，口銜手捉，皆巨魚也。今雲南府省城西碧雞山下，多有此種。
地羊鬼
亦僰人類也。短髮黃睛，奸狡嗜利。與人相仇，能行妖術，以木石易人心腎，或以一帚系衣後，變形為象、馬、豬、羊、貓、犬等物。稍畏懼之，卽為所魅，入人腹中，食五臟，或潛至人家，偷竊財物，食嬰兒。知者一手捉之，一手痛毆，必復為人，奪其帚縻之，彼必以家貲之半匄脫。或有娶其女者，夫每出，必問歸期，卽餌以毒，如期而歸，更以藥觧，否則毒發而死。交易失信，及私窺其要女者，必毒之。此種元江州為甚。
窩泥
有和泥、（幹）〔斡〕泥、哈泥、路弼等名。黑白兩種，風俗畧同。男戴麥桿帽，穿火草布衣，耳環，跣足；婦女辮髪數綹，海貝、雜珠，盤旋為髻，套衣桶裙。善養豬，其豬小耳短身，長不過三十觔，肉肥腯，名窩泥豬。婚用媒妁，路遇野獸，則返而他求。嫁則以紅藤束膝為識。勤生嗇用，每積貝一百二十索為一窖，臨死囑其子曰：「積貝若干，汝取某窖，餘留我為來生用。」死則以雌雄雞各一殉。又有一種名糯比，與此同，其生者名哥泥，亦名瓦黑，好勇尚鬥，能咒人使病。
阿昌
一名峨昌。男短衣披布單，女長衣無袴，腰纏紅藤。占用竹三十三枝，畧如筮儀。嗜酒，覓禽獸蟲豸生噉之。舊俗兄死弟妻嫂，後有羅扳砦百夫長早正死，其妻方艾自誓不失節，餓而死，其風遂革。又有小阿昌，其俗畧同。
阿成
男短衣，女桶裙，以樹皮代瓦。婚用牛羊，至女家以水潑女足為定。
比苴
僰夷別種。男耳環革屐，女白帨束發，纏疊如仰螺。構樓而居近水，極寒猶浴。喪尚緋，夫死，妻不再嫁，名曰鬼妻。又有白布纏足者，名白腳僰夷，亦名孔荅；茜齒，文身，髠者，名光頭僰夷；額上黥刺月牙紋，蓋習車裏之俗，所謂雕題也。
黑舗
亦名黑普，俗同窩泥，形容黧黑，怕見漢人。畜山羊，作竹器，一切床幾櫈杌，備極精巧。
黑幹夷
男椎髻麻衣，耳環垂肩；女以毛褐細帶，編如篩罩，首飾以海貝、硨磲，衣領亦然。婚配，男吹蘆笙，女彈口琴，唱和調悅，先野合，後媒妁。
山蘇
男披發跣足，女椎髻蒙頭。語似鳥音，形如猿猴。潛居深山，種蕎、麻，或工或獵，夷中之最苦者。
車蘇
亦名扯蘇，傍巖臨水。男短衣皮履，女長裙無袴。種蕎稗，績線為業，以羊毛占（睛）〔晴〕雨。
喇雞
亦名喇記。黑布帽白衫。好樓居，孟春作土主會，客至，掘鼠及蝦蟆為敬。其在交趾者，男善鎗，女善弩，多充交兵。又有白喇雞，男女倶穿五色氆氌，食山蟲、水蛇等物。
喇五
亦曰喇烏，又曰喇魯。男如擺夷，女如窩泥，構樓臨水而居。上人下畜，名曰掌房。其在騰越州者，食巨蟒、毒蟲，或取蜂糟食之。
獛喇
男插雞毛，女裹首巾，皆披羊皮，不浣濯。婚配先野合。每采蒙肚花蒙肚花樹皮如蘚，能毒人。生景東廳，今不產矣。欲人醉死則醉采，欲人狂死則狂采，以毒人。又一種在王弄山者，名馬喇
哈喇
男女黑色，不知盥櫛。婦女紅黑藤纏腰數十圍，產子以竹兜盛之，負於肩。又有古喇、杜喇，色尤甚，言語不通，略似人形而已。
戞喇
悍好獵，居山巓，戶不正出，迎山開門，不留余粟。
卡喇
亦曰卡臘，男穿耳挽發，佩短刀；女短衣無袴，脛著彩色折袴。聚族而居，耕種鬻薪。
卡隋
亦名卡高，性頑鈍，喜歌舞。男女多野合。婚娶通媒妁之日，議聘金，多至數百。娶後子孫猶有代祖父償聘金者。
卡瓦
多在順寧、永昌二郡，辣蒜江外。貌（）〔醜〕性惡，獵人以祭。商賈出騰越州，入木邦者必經其地，呼為卡利瓦。有生熟二種，生者刧掠，熟者保路。
西番
卽土番，亦名巴苴，居金沙江邊。性悍戾，善弩，男女辮髪百綹，不知櫛沭。男以藤纏左肘，披琵琶氈，暑熱不脫；女以海貝硨磲磁珠飾於項。又有野西番，更不可制。
古宗
一名狤猔，西番別種。皆辮髪百綹，男戴紅纓，穿氆氌，掛銅鈴佩刀，女飾以珊瑚、銀泡，披臘瓦被單，皆穿烏拉鞾。經年一櫛，櫛必牲祭。春夏種蕎稗，秋冬趕牛馬，取牛羊乳酥，調油茶而食，名曰饊。又有小古宗，喜獵飮酒，余畧同。
苦蔥
面醜。男麻衣短袴，女短衣桶裙，亦有衣袴相連者。耕山采薬為生。所佩環手篐，自幼至老不釋，死以殉。
摩
烏蠻別種。性湻樸，鳥音，男薙發戴帽，長領布衣；女高髻，或戴黑漆尖帽，短衣長裙。畜牛羊，產射香。同類仇殺，婦女登場一勸卽止。歲暮殺牛羊相邀，一客不至為恥。今有讀書入泮者。
力
卽。衣麻，披氈，巖居穴處。利刀毒矢，刻不離身，登山捷若猿猱。以土和蜜充饑，得野獸卽生食。尤善弩，每令其婦負小木盾前行，自後射之，中盾而不傷婦，以此制服西番。野力披發插羽，尤悍。
遮
男女皆穿耳，挽發。喜華彩衣，盤旋蔽體。每飮食必精潔。而長於弓弩，尤善鳥銃。
羯子
自孟養流入。環眼鳥隊，散發，纏藤，耳帶大環，首插雞羽，無衣袴，腹下以麻布一幅圍之。負弩佩刀，喊聲如犬。又有結，耳帶象牙大環，紅布圍頭，衣半身衫，袒右臂，亦其類也。
拇雞
亦作。形醜惡，婦女尤甚。椎髻插羽，佩刀負弩。獵食猿狙。見人有蓄，思盜，先用雞骨卜，吉則徃，否則止。
摩察
亦名木察。束發耳環，披氈佩刀，執木弩、藥矢，獵取禽獸。婦人皂布蒙頭，飾以海貝，長裙細折，多至二十餘幅，前後無衩，名曰桶裙。
嫚且
男女皆麻衣袴，披羊皮，以（醜）〔五〕月為正月。性好飮，男女皆同。男吹蘆笙，女彈口琴，歡飮竟月，過此則終歲忍饑，野菜充腹而已。
土人
（思）〔男〕絮襖佩刀弩，女披氈朿皮索，饑則緊縛之。婚姻以刀甲為聘，披發見舅姑。有爭者告天，沸湯投物，以手捉之，曲則糜爛，直者無恙。
儂人
儂智高部落之裔。男束發短衣，女短衣密扣，腰纏紅裹肚。性狡，漆齒，出入佩刀，長技在銃。
沙人
越析夷也，又名蒙嶲。男辮髪長衣，女以挑花白布蒙頭，腰圍紅布。出入佩刀，耕田、射獵，所居掌房。喪服用紅，祭肉棄不食。又有黑沙人，白沙人。聘用牛，旣婚之夕，男女不同室，及回女家，有娠方歸。
人
男束發披氈，女短衣露腹，纏紅藤，腰系沙羅布裙，上短下長，男女同耕。
狆人
男纏頭跣足，女靑布纏頭，畧如僧帽，綴以海貝，彩布衣裙，著大尖鞋。構樓而居，甘犬嗜鼠。又有羅緬、麥岔、疊嗎、喇毛等類，頑良不一，衣飾風俗畧同。
怒人
居永昌怒江內外。其江深險，四序皆燠，赤地生煙。每二月瘴気騰空，兩堤草頭交結不開，名交頭瘴。男子面多黃痩，剛狠好殺獵，或采黃連為生，鮮及中壽。婦人披發紅藤勒首。每年貢麂皮二十張、山驢皮十張、黃蠟八十觔、麻布三十庹，以代賦稅。
人
麗江府鶴慶州大雪山外。男女披發，樹葉為衣，耳穿七孔，墜以木環。與怒人接壤，畏怒人，不敢越界。
野人
永昌界外。居無室廬，宿於樹巓。赤髮黃睛，首戴骨圏，插雉羽，手足腹皆纏紅藤，以幅布或樹皮揜下體。勾刀大刃，捕禽獸蛇蟲，生食之。逢人卽殺。
老撾
南掌國夷類。戴藤篾黑漆帽，寬二尺許，短衣無袴，用雜色布一疋，從膝下兜繞，圍結胸前，名打抄子。婦女耳貫大黑漆圏，塞以野花。
列密
卽利米。刀耕火種，精射獵，得鼠雀生噉之。男篾帽皂衣，女辮髪赤足。出外披花布，以蔽其身。
喇嘛
麗江、鶴慶多有之。來自西藏，招本境摩為徒。有紅黃二敎，紅弱黃強。氈帽褊衫，各如其色。
苗子
三苗之後，有九種，黔省最多，流入滇中者，惟仲家花苗而已。束發耳環，未婚者縛楮皮於額，或插雞毛。女布冠套頭衣，桶裙，皆用五彩桃花布為之。每歲孟春跳月，男吹蘆笙，女振鈴唱和，並肩舞蹈，終日不倦。或以彩為球，視所歡者擲之，暮則同歸，比曉乃散，然後議婚。節序擊銅鼓，吹吶叭，聚賽神，書契惟數目字，及六十花甲子同，余不同。
土獠
其屬本在黔、蜀、粵西之交，流入滇中。男首裹靑布，白衣領綴紅布一方，婦人冠紅巾，衣花繡。性粗桀，好蠱魔之術，其蟲夜飛如星，光芒搖曳，射入窓欞，觸者病。
交人
安南國之類。男箬笠蕉扇，衣裳楚楚；女面貌頗雅，手貫牙釧，長衣長裙，以紅帕蒙頭，皆辮髪靸鞋。讀詩書習禮，儀婚喪之事，倶仿中國。
緬人
緬甸國流入者。有老緬、阿瓦、猛別、雍會、普幹、擺古、得楞子等類。長於鳥銃，其火藥用麥面傅之，迅疾無聲。又有緬目者，稱為莽紀，斷發文身，漆齒穿耳，蠎衣跣足，頭帶紅緞一方，性喜花草。
