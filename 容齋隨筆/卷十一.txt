
以功名為心，貪軍旅之寄，此自將帥習氣，雖古來賢卿大夫，未有能知止自斂者也。廉頗既老，飯斗米，肉十斤，被甲上馬，以示可用，致困郭開之口，終不得召。漢武帝大擊匈奴，李廣數自請行，上以為老，不許，良久，乃許之，卒有東道失軍之罪。宣帝時，先零羌反，趙充國年七十餘，上老之，使丙吉問誰可將，曰：「亡逾於老臣者矣。」即馳至金城，圖上方略，雖全師制勝，而禍及其子卬。光武時，五溪蠻夷畔，馬援請行，帝湣其老，未許。援自請曰：「臣尚能被甲上馬。」帝令試之，援據鞍顧眄，以示可用。帝笑曰：「矍鑠哉是翁也！」遂用為將，果有壺頭之厄。李靖為相，以足疾就第，會吐谷渾寇邊，即往見房喬曰：「吾雖老，尚堪一行。」既平其國，而有高甑生誣罔之事，幾於不免。太宗將伐遼，召入謂曰：「高麗未服，公亦有意乎？」對曰：「今疾雖衰，陛下誠不棄，病且瘳矣。」帝憫其老，不許。郭子儀年八十餘，猶為關內副元帥、朔方河中節度，不求退身，竟為德宗冊罷。此諸公皆人傑也，猶不免此，況其下者乎！
漢武帝末年，盜賊滋起，大群至數千人，小群以百數。上使使者衣繡衣，持節虎符，發兵以興擊，斬首大部或至萬餘級。於是作「沈命法」曰：「群盜起不發覺，覺而弗捕滿品者，二千石以下至小吏主者皆死。」其後小吏畏誅，雖有盜，弗敢發，恐不能得，坐課累府，府亦使不言。故盜賊浸多，上下相為匿，以避文法焉。光武時，群盜處處並起，遣使者下郡國，聽群盜自相糾擿，五人共斬一人者除其罪。吏雖逗留迴避故縱者，皆勿問，聽以禽討為效。其牧守令長坐界內有盜賊而不收捕者，及以畏懦捐城委守者，皆不以為負，但取獲賊多少為殿最，唯蔽匿者乃罪之。於是更相追捕，賊並解散。此二事均為治盜，而武帝之嚴，不若光武之寬，其效可睹也。
漢光武建武三十年，車駕東巡，群臣上言，即位三十年，宜封禪泰山。詔曰：「即位三十年，百姓怨氣滿腹，吾誰欺？欺天乎！何事汙七十二代之編錄！若郡縣遠遣吏上壽，盛稱虛美，必髡令屯田。」從此群臣不敢復言。後二年，上齋夜讀《河圖會昌符》，曰「赤劉之九，會命岱宗」。感此文，乃詔梁松等案索《河》、《雒》讖文言九世封禪事者，遂奏三十六事，於是求武帝元封故事，以三月行封禪禮。
唐太宗貞觀五年，群臣以四夷咸服，表請封禪。詔不許。六年，復請。上曰：「卿輩皆以封禪為帝王盛事，朕意不然，若天下乂安，家給人足，雖不封禪，庸何傷乎？昔秦始皇封禪，而漢文帝不封禪，後世豈以文帝之賢不及始皇邪？且事天掃地而祭，何必登泰山之顛，封數尺之土，然後可以展其誠敬乎？」已而欲從其請，魏鄭公獨以為不可，發六難以爭之，至以謂崇虛名而受實害，會河南、北大水，遂寢。十年，復使房喬裁定其禮，將以十六年二月，有事於泰山，會星孛太微而罷。
予謂二帝皆不世出盛德之主，灼知封禪之非，形諸詔告，可謂著明。然不能幾時，自為翻覆，光武惑於讖記，太宗好大喜名，以今觀之，蓋所以累善政耳。
應劭《漢官儀》載馬第伯《封禪儀記》，正紀建武東封事，每稱天子為國家，其敘山勢簹釭，登陟勞困之狀極工，予喜誦之。其略云：「是朝上山，騎行，往往道峻峭，下騎步，牽馬，乍步乍騎且相半。至中觀，留馬，仰望天關，如從谷底仰觀抗峰。其為高也，如視浮雲，其峻也，石壁窅窱，如無道徑。遙望其人，端如行朽兀，或為白石，或雪，久之，白者移過樹，乃知是人也。殊不可上，四布僵臥石上，亦賴賫酒脯，處處有泉水，復勉強相將行，到天關，自以已至也，問道中人，言尚十餘里。其道旁山脅，仰視巖石松樹，鬱鬱蒼蒼，若在雲中。俯視谿谷，碌碌不可見丈尺。直上七里，賴其羊腸逶迤，名曰環道，往往有祇索，可得而登也。兩從者扶挾，前人相牽，後人見前人履厎，前人見後人頂，如畫。初上此道，行十餘步一休，稍疲，咽唇燋，五六步一休，牒牒據頓地，不避暗濕，前有燥地，目視而兩腳不隨。」又云：「封畢，詔百官以次下，國家隨後，道迫小，步從匍匐邪上，起近炬火，止亦駱驛，步從觸擊大石，石聲正歡，但歡石無相應和者，腸不能已，口不能默。明日，太醫令問起居，國家云：『昨上下山，欲行迫前人，欲休則後人所蹈，道峻危險。國家不勞。』」又云：「東山名曰日觀，雞一鳴時，見日始欲出，長三丈所。秦觀者望見長安，吳觀者望見會稽，周觀者望見齊。」凡記文之工悉如此，而未嘗見稱於昔賢，秦、吳、周三觀，亦無曾用之者。今應劭書脫略，唯劉昭補註《東漢志》僅有之，亦非全篇也。
劉禹錫有《寄毗陵楊給事》詩云：「曾主魚書輕刺史，今朝自請左魚來。青雲直上無多地，卻要斜飛取勢回。」以其時考之，蓋楊虞卿也。案唐文宗大和七年，以李德嵒為相，與之論朋黨事。時給事中楊虞卿、蕭浣、中書舍人張元夫依附權要，上幹執政，下撓有司，上聞而惡之，於是出虞卿為常州刺史，浣為鄭州刺史，元夫為汝州刺史，皆李宗閔客也。它日上復言及朋黨，宗閔曰：「臣素知之，故虞卿輩，臣皆不與美官。」德嵒曰：「給事中、中書舍人非美官而何？」宗閔失色。然則虞卿之剌毗陵，乃為朝廷所逐耳，禹錫猶以為自請，詩人之言，渠可信哉！
《屯》、《蒙》二卦，皆二陽而四陰。《屯》以六二乘初九之剛，《蒙》以六三乘九二之剛。而《屯》之爻曰「女子貞不字，十年乃字」。《蒙》之爻曰「勿用取女，見金夫，不有躬」，其正邪不同如此者。蓋《屯》二居中得正，不為初剛所誘，而上從九五，所以為貞。《蒙》三不中不正，見九二之陽，悅而下從之，而舍上九之正應，所以勿用。士之守身居世，而擇所從所處，尚監茲哉！
漢宣帝詔群臣議武帝廟樂，夏侯勝曰：「武帝竭民財力，奢泰亡度，天下虛耗，百姓流離，赤地數千里，亡德澤於民，不宜為立廟樂。」於是丞相、御史劾奏勝非議詔書，毀先帝，不道。遂下獄，系再更冬，會赦，乃得免。章帝時，孔僖、崔勣遊太學，相與論武帝始為天子，崇信聖道，及後恣己，忘其前善。為鄰房生告其誹謗先帝，刺譏當世，下吏受訊，僖以書自訟，乃勿問。元帝時，賈捐之論珠厓事曰：「武帝籍兵厲馬，攘服夷狄，天下斷獄萬數，寇賊並起，軍旅數發，父戰死於前，子鬥傷於後，女子乘亭障，孤兒號於道，老母寡婦飲泣巷哭，是皆廓地泰大，征伐不休之故也。」考三人所指武帝之失，捐之言最切，而三帝或罪或否，豈非夏侯非議詔書，僖、勣誹謗，皆漢法所禁，如捐之直指其事，則在所不問乎？
賈誼上疏文帝曰：「生為明帝，沒為明神。使顧成之廟，稱為太宗，上配太祖，與漢亡極。雖有愚幼不肖之嗣，猶得蒙業而安。植遺腹，朝委裘，而天下不亂。」又云：「萬年之後，傳之老母弱子。」此既於生時談死事，至雲「傳之老母」，則是言其當終於太后之前，又目其嗣為「愚幼不肖」，可謂指斥。而帝不以為過，誼不以為疑。劉向上書成帝諫王氏事曰：「王氏與劉氏，且不並立，陛下為人子孫，守持宗廟，而令國祚移於外親，降為皂隸，縱不為身，奈宗廟何！」又云：「天命所授者博，非獨一姓。」此乃於國存時說亡語，而帝不以為過，向不以為疑，至乞援近宗室，幾於自售，亦不以為嫌也。兩人皆出於忠精至誠，故盡言觸忌諱而不自覺。文帝隆寬待下，聖德固爾，而成帝亦能容之，後世難及也。
人君居尊位，倒持太阿，政令有所不行，德澤有所不下，身為寄坐，受人指麾，危亡之形，且立至矣。故《易》有「屯其膏，小貞，吉；大貞，凶」之戒，謂當以漸而正之。說者多引魯昭公、高貴鄉公為比，予謂此自系一時國家之隆替，君身之禍福，蓋有剛決而得志，隱忍而危亡者，不可一概論也。漢宣帝之誅霍禹，和帝之誅竇憲，桓宗之誅梁冀，魏孝莊之誅爾朱榮，剛決而得志者也。魯昭公之討季氏，齊簡公之謀田常，高貴鄉公之討司馬昭，晉元帝之徵王敦，唐文宗之謀宦者，潞王之徙石敬瑭，漢隱帝之殺郭威，剛決而失者也。若齊鬱林王知鸞之異志，欲取之而不能，漢獻帝知曹操之不臣，欲圖之而不果，唐昭宗知朱溫之必篡，欲殺之而不克，皆翻以及亡，雖欲小正之，豈可得也？
士人於棋酒間，好稱引戲語，以助譚笑，大抵皆唐人詩，後生多不知所從出，漫識所記憶者於此。「公道世間惟白髮，貴人頭上不曾饒」，杜牧《送隱者》詩也。「因過竹院逢僧話，又得浮生半日閑」，李涉詩也。「只恐為僧僧不了，為僧得了盡輸僧」，「啼得血流無用處，不如緘口過殘春」，杜荀鶴詩也。「數聲風笛離亭晚，君向瀟湘我向秦」，鄭谷詩也。「今朝有酒今朝醉，明日愁來明日愁」，「勸君不用分明語，語得分明出轉難」，「自家飛絮猶無定，爭解垂絲絆路人」，「明年更有新條在，撓亂春風卒未休」，「採得百花成蜜後，不知辛苦為誰甜」，羅隱詩也。高駢在西川，築城禦蠻，朝廷疑之，徙鎮荊南，作《風箏》詩以見意曰：「昨夜箏聲響碧空，宮商信任往來風。依俙似曲才堪聽，又被吹將別調中。」今人亦好引此句也。
東漢末，何進將誅宦官，白皇太后悉罷中常侍、小黃門，使還裏舍。張讓子婦，太后之妹也。讓向子婦叩頭曰：「老臣得罪，當與新婦俱歸私門，唯受恩累世，今當遠離宮殿，願復一入直，得暫奉望太后顏色，死不恨矣。」子婦為言之，乃詔諸常侍皆復入直。不數日，進乃為讓所殺，董卓隨以兵至，讓等雖死，漢室亦亡。北齊和士開在武成帝世，奸蠹敗國。及後主嗣立，宰相高睿與婁定遠白胡太后，出士開為兗州刺史。後欲留士開過百日，睿守之以死，苦言之。士開載美女珠簾賂定遠曰：「蒙王力，用為方伯，今當遠出，願得一辭覲二宮。」定遠許之，士開由是得見太后及帝，進說曰：「臣出之後，必有大變，今已得入，復何所慮。」於是出定遠為青州而殺睿。後二年，士開雖死，齊室亦亡。嗚呼！奸佞之難去久矣！何進、高睿，不惜隕身破家，為漢齊社稷計，而張讓、士開以談笑一言，變如反掌，忠良受禍，宗廟為墟。乃知背脅瘭疽，決之不可不速；虎狼在阱，養之則自貽害。可不戒哉！
金石刻有《晉南鄉太守司馬整碑》，其陰刻掾史以下姓名，合三百五十一。議曹祭酒十一人，掾二十九人，諸曹掾、史、書佐、循行、幹百三十一人，從掾位者九十六人，從史位者三十一人，部曲督將三十六人，其冗如此。以《晉史》考之，南鄉本南陽西界，魏武平荊州，始分為郡。至晉泰始中，所管八縣，才二萬戶耳，而掾史若是之多！掾史既然，吏士又可知矣。民力安得不困哉！整乃宗室安平王孚之孫也。
漢景帝恭儉愛民，上繼文帝，故亦稱為賢君。考其天資，則刻戾忍殺之人耳。自在東宮時，因博戲殺吳太子，以起老濞之怨。即位之後，不思罪己，一旦於三郡中而削其二，以速兵端。正信用晁錯，付以國事，及爰盎之說行，但請斬錯而已，帝令有司劾錯以大逆，遂父母妻子同產皆棄市。七國之役，下詔以深入多殺為功，比三百石以上皆殺，無有所置，敢有議詔及不如詔者，皆要斬。周亞夫以功為丞相，坐爭封匈奴降將事病免，心惡之，賜食不置箸，叱之使起，昧於敬禮大臣之義，卒以非罪置之死，悲哉！光武遣馮異征赤眉，敕之曰：「征伐非必略地屠城，要在平定安集之耳。諸將非不健鬥，然好虜掠。卿本能禦吏士，念自修敕，無為郡縣所苦。」光武此言，視景帝詔書，為不侔矣。
樂毅為燕破齊，或讒之昭王曰：「齊不下者兩城耳，非其力不能拔，欲久仗兵威以服齊人，南面而王耳。」昭王斬言者，遣使立毅為齊王，毅惶恐不受，以死自誓。馮異定關中，自以久在外，不自安。人有章言異威權至重，百姓歸心，號為「咸陽王」，光武以章示異，異上書謝，詔報曰：「將軍之於國家，恩猶父子，何嫌何疑，而有懼意？」及異破隗囂，諸將欲分其功，璽書誚大司馬以下，稱異功若丘山。今人咸知毅、異之為名將，然非二君之明，必困讒口矣。田單復齊國，信陵君敗秦兵，陳湯誅郅支，盧植破黃巾，鄧艾平蜀，王濬平吳，謝安郤符堅，慕容垂挫桓溫，史萬歲破突厥，李靖滅吐谷渾，郭子儀、李光弼中興唐室，李晟復京師，皆有大功於社稷，率為譖人所惎，或至殺身。區區庸主不足責，唐太宗亦未能免。營營青蠅，亦可畏哉！
《毛詩序》曰：「《關雎》、《麟趾》之化，王者之風，故系之周公，南，言化自北而南也。《鵲巢》、《騶虞》之德，諸侯之風也，先王之所以教，故系之召公。《周南》、《召南》，正始之道。」據文義，「周公」、「召公」二「公」字，皆合為「南」字，則與上下文相應，蓋簡策誤耳。「王者之風」，恐不當系之周公，而「先王之所以教」，又與召公自不相涉也。
《易·系辭》云：「雜物撰德，辯是與非，則非其中爻不備。」中爻者，謂二三四及三四五也。如《坤》、《坎》為《師》，而六五之爻曰「長子帥師」，以正應九二而言，蓋指二至四為《震》也。《坤》、《艮》為《謙》，而初六之爻曰「用涉大川」，蓋自是而上，則六二、九三、六四為《坎》也。《歸妹》之六五曰「帝乙歸妹」，以下配九二而言，蓋指《震》也。而《泰》之六五亦曰「帝乙歸妹」，固亦下配九二，而九三、六四、六五蓋《震》體雲。它皆類此。

