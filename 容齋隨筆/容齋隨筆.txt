宋洪邁撰。邁字景盧，鄱陽人，皓之子。紹興十五年進士，歷官端明殿學士。事跡具《宋史》本傳。其書先成《隨筆》十六卷，刻於婺州。淳熙間傳入禁中，孝宗稱其有議論。邁因重編為《續筆》、《三筆》、《四筆》、《五筆》。《續筆》有隆興三年[1]自序。《三筆》有慶元二年自序。《四筆》有慶元三年自序。亦各十六卷。而《五筆》止十卷，蓋未成而邁遂沒矣。其中自經史諸子百家以及醫卜星算之屬，凡意有所得，即隨手劄記，辯證考據，頗為精確。如論《易》說卦寡發之為宣發，論《豳風》「七月在野、八月在宇」之文為農民出入之時，非指蟋蟀，皆於經義有補。尤熟於宋代掌故，如以宋自翰林學士入相者非止向敏中一人，駁沈括《筆談》之誤，又引國史《梁灝傳》證陳正敏《遯齋閒覽》所記八十二歲及第之說為不實，皆極審核。
惟自序稱作《一筆》首尾十八年，《二筆》十三年，《三筆》五年，《四筆》不費一歲。蓋其晚年撰《夷堅志》，於此書不甚關意，草創促速，未免少有牴牾。如謂劉昭註《後漢書》五十八卷，補志當在其中，而不知所註乃司馬彪《續漢書志》，章懷太子以《後漢書》無志，移補其缺。又駁宣和《博古圖》釋雲雷磬所引臧文仲以玉磬告糴之文，謂《左傳》並無其說，而不知出自《國語》中，頗為失檢。又如史家本末及小學字體，皆無所發明，而綴為一條，徒取速成，不復別擇。然其大致，自為精博。南宋說部，終當以此為首焉。前有嘉定壬申何異序，明李瀚、馬元調先後刊行之。考《永樂大典》所載應俊合輯《琴堂諭俗編》中，有引《容齋隨筆》所論〈服制〉一條。而今本無之。豈尚有所脫佚歟？明人傳刻古書。無不竄亂脫漏者。此亦一證矣。
容齋隨筆 (四庫全書本)


