
知贛州寺簿洪公伋以書來曰：「從祖文敏公由右史出守是邦，今四十餘年矣。伋何幸遠繼其後，官閑無事，取文敏隨筆紀錄，自一至四各十六卷，五則絕筆之書，僅有十卷，悉鋟木於郡齋，用以示邦人焉。想像抵掌風流，宛然如在，公其為我識之。」
僕頃備數憲幕，留贛二年，至之日，文敏去才旬月，不及識也。而經行之地，筆墨飛動，人誦其書，家有其像，平易近民之政，悉能言之。有訴不平者，如訴之於其父；而謁其所欲者，如謁之於其母。後十五年，文敏為翰苑，出鎮浙東，僕適後至，濫吹朝列，相隔又旬月，竟不及識。而與其子太社梓，其孫參軍偃，相從甚久，得其文愈多，而所謂《隨筆》者，僅見一二，今所有太半出於浙東歸休之後，宜其不盡見也。可以稽典故，可以廣聞見，可以證訛謬，可以膏筆端，實為儒生進學之地，何止慰贛人去後之思。僕又嘗風陳日華，盡得《夷堅十志》與《支志》、《三志》及《四志》之二，共三百二十卷，就摘其間詩詞、雜著、藥餌、符咒之屬，以類相從，編刻於湖陰之計臺，疏為十卷，覽者便之。僕因此搜索志中，欲取其不涉神怪，近於人事，資鑒戒而佐辯博，非《夷堅》所宜收者，別為一書，亦可得十卷。俟其成也，規以附刻於章貢可乎？
寺簿方以課最就持憲節，威行谿洞，折其萌芽，民實陰受其賜。願少留於此，它日有餘力，則經紀文敏之家。子孫未振，家集大全，恐馴致散失，再為收拾實難。今《盤洲》、《小隱》二集，士夫珍藏墨本已久，獨《野處》未焉。寺簿推廣《隨筆》之用心，願有以亟圖之可也。
