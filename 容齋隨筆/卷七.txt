
柳子厚《復杜溫夫書》云：「生用助字，不當律令，所謂乎、歟、耶、哉、夫也者，疑辭也。矣、耳、焉也者，決辭也。今生則一之，宜考前聞人所使用，與吾言類且異，精思之則益也。」予讀《孟子》百里奚一章曰：「曾不知以食牛幹秦繆公之為汙也，可謂智乎？不可諫而不諫，可謂不智乎？知虞公之將亡而先去之，不可謂不智也。時舉於秦，知繆公之可與有行也而相之，可謂不智乎？」味其所用助字，開闔變化，使人之意飛動，此難以為溫夫輩言也。
韓退之自言：作為文章，上規姚，姒、《盤》、《誥》、《春秋》、《易》、《詩》《左氏》、《莊》、《騷》、太史、子雲、相如，閎其中而肆其外。柳子厚自言：每為文章，本之《書》、《詩》、《禮》、《春秋》、《易》，參之《穀梁氏》以厲其氣，參之《孟》、《荀》以暢其支，參之《莊》、《老》以肆其端，參之《國語》以博其趣，參之《離騷》以致其幽，參之太史公以著其潔。此韓柳為文之旨要，學者宜思之。
李習之《答朱載言書》論文最為明白周盡，云：「六經創意造言，皆不相師。故其讀《春秋》也，如未嘗有《詩》也。其讀《詩》也，如未嘗有《易》也。其讀《易》也，如未嘗有《書》也。其讀屈原、莊周也，如未嘗有《六經》也。如山有岱、華、嵩、衡焉，其同者高也，其草木之榮不必均也。如瀆有濟、淮、河、江焉，其同者出源到海也，其曲直淺深不必均也。天下之語文章有六說焉：其尚異者曰，文章詞句，奇險而已。其好理者曰，文章敘意，茍通而已。溺於時者曰，文章必當對。病於時者曰，文章不當對。愛難者曰，宜深，不當易。愛易者曰，宜通，不當難。此皆情有所偏滯，未識文章之所主也。義不深不至於理，而詞句怪麗者有之矣，《劇秦美新》、王褒《僮約》是也。其理往往有是者，而詞章不能工者有之矣，王氏《中說》、俗傳《太公家教》是也。古之人能極於工而已，不知其辭之對與否、易與難也。『憂心悄悄，慍於群小』，非對也，『遘閔既多，受侮不少』，非不對也。『朕堲讒說殄行，震驚朕師』，『菀彼桑柔，其下侯旬，捋采其劉』，非易也，『光被四表，格於上下』，『十畝之間兮，桑者閑閑兮』，非難也。《六經》之後，百家之言興，老聃、列、莊至於劉向、楊雄，皆自成一家之文，學者之所師歸也。故義雖深，理雖當，詞不工者不成文，宜不能傳也。」其論於文者如此，後學宜誌之。
魏鄭公諫止唐太宗封禪，中間數語，引喻剴切，曰：「今有人十年長患，療治且愈，此人應皮骨僅存，便欲使負米一石，日行百里，必不可得。隋氏之亂，非止十年，陛下為之良醫，疾苦雖已乂安，未甚充實。告成天地，臣切有疑。」太宗不能奪。此語見於公《諫錄》及《舊唐書》，而《新史》不載，《資治通鑒》記其諫事，亦刪此一節，可惜也！
虞世南卒後，太宗夜夢見之，有若平生。翌日下制曰：「世南奄隨物化，倏移歲序。昨因夜夢，忽睹其人，追懷遺美，良增悲嘆！宜資冥助，申朕思舊之情。可於其家為設五百僧齋，並為造天尊像一軀。」夫太宗之夢世南，蓋君臣相與之誠所致，宜恤其子孫，厚其恩典可也。齋僧造像，豈所應作？形之制書，著在國史，惜哉，太宗而有此也！
枚乘作《七發》，創意造端，麗旨腴詞，上薄《騷》些，蓋文章領袖，故為可喜。其後繼之者，如傅毅《七激》、張衡《七辯》、崔勣《七依》、馬融《七廣》、曹植《七啟》、王粲《七釋》、張協《七命》之類，規仿太切，了無新意。傅玄又集之以為《七林》，使人讀未終篇，往往棄諸幾格。柳子厚《晉問》，乃用其體，而超然別立新機杼，激越清壯，漢晉之間諸文士之弊，於是一洗矣。東方朔《答客難》，自是文中傑出，楊雄擬之為《解嘲》，尚有馳騁自得之妙。至於崔勣《達旨》、班固《賓戲》、張衡《應閒》，皆屋下架屋，章摹句寫，其病與《七林》同。及韓退之《進學解》出，於是一洗矣。《毛穎傳》初成，世人多笑其怪，雖裴晉公亦不以為可，惟柳子獨愛之。韓子以文為戲，本一篇耳，妄人既附以《革華傳》，至於近時，羅文、江瑤、葉嘉、陸吉諸傳紛紜雜沓，皆托以為東坡，大可笑也。
《前漢書·百官表》：「將軍皆周末官，秦因之。」予案《國語》：「鄭文公以詹伯為將軍。」又「吳夫差十旌一將軍。」《左傳》：「豈將軍食之而有不足。」《檀弓》：「衛將軍。」《文子》：「魯使慎子為將軍。」然則其名久矣。彭寵為奴所縛，呼其妻曰：「趣為諸將軍辦裝。」《東漢書》註云：「呼奴為將軍，欲其赦已也。」今吳人語猶謂小蒼頭為將軍，蓋本諸此。
秦、晉圍鄭，鄭人謂秦盍舍鄭以為東道主。蓋鄭在秦之東，故云。今世稱主人為東道者，此也。《東漢》載北道主人，乃有三事：「常山太守鄧晨會光武於巨鹿，請從擊邯鄲，光武曰：『偉卿以一身從我，不如以一郡為我北道主人。』」又：「光武至薊，將欲南歸，耿弇以為不可，官屬腹心皆不肯，光武指弇曰：『是我北道主人也。』」「彭寵將反，光武問朱浮，浮曰：『大王倚寵為北道主人，今既不然，所以失望。』」後人罕引用之。
司馬溫公《序賻禮》，書閭閻之善者五人，呂南公作《不欺述》，書三人，皆以卑微不見於史氏。予頃修國史，將以綴於孝行傳而不果成，聊紀之於此。溫公所書皆陜州夏縣人。曰醫劉太，居親喪，不飲酒食肉終三年，以為今世士大夫所難能。其弟永一，尤孝友廉謹。夏縣有水災，民溺死者以百數，永一執竿立門首，他人物流入門者輒擿出之。有僧寓錢數萬於其室而死，永一詣縣自陳，請以錢歸其弟子。鄉人負債不償者，毀其券。曰周文粲，其兄耆酒，仰弟為生，兄或時酗歐粲，鄰人不平而唁之，粲怒曰：「兄未嘗歐我，汝何離間吾兄弟也！」曰蘇慶文者，事繼母以孝聞，常語其婦曰：「汝事吾母小不謹，必逐汝！」繼母少寡而無子，由是安其室終身。曰臺亨者，善畫，朝廷修景靈宮，調天下畫工詣京師，事畢，詔選試其優者，留翰林授官祿，亨名第一。以父老固辭，歸養於田裡。
南公所書皆建昌南城人。曰陳策，嘗買騾，得不可被鞍者，不忍移之它人，命養於野廬，俟其自斃。其子與猾駔計，因經過官人喪馬，即磨破騾背，以衒賈之。既售矣，策聞，自追及，告以不堪。官人疑策愛也，秘之。策請試以鞍，亢亢終日不得被，始謝還焉。有人從策買銀器若羅綺者，策不與羅綺。其人曰：「向見君帑有之，今何靳？」策曰：「然，有質錢而沒者，歲月已久，絲力糜脆不任用，聞公欲以嫁女，安可以此物病公哉？」取所當與銀器投熾炭中，曰：「吾恐受質人或得銀之非真者，故為公驗之。」曰危整者，買鮑魚，其駔舞秤權陰厚整。魚人去，身留整傍，請曰：「公買止五斤，已為公密倍入之，願畀我酒。」整大驚，追魚人數里返之，酬以直。又飲駔醇酒，曰：「汝所欲酒而已，何欺寒人為？」曰曾叔卿者，買陶器欲轉易於北方，而不果行。有人從之並售者，叔卿與之，已納價，猶問曰：「今以是何之？」其人對：「欲效公前謀耳。」叔卿曰：「不可，吾緣北方新有災荒，是故不以行，今豈宜不告以誤君乎？」遂不復售。而叔卿家苦貧，妻子饑寒不恤也。嗚呼，此八人者賢乎哉！
顏魯公書遠祖《西平靖侯顏含碑》，晉李闡之文也。云：「含為光祿大夫，馮懷欲為王導降禮，君不從，曰：『王公雖重，故是吾家阿龍。』君是王親丈人，故呼王小字。」《晉書》亦載此事而不書小字。《世說》：「王丞相拜司空，桓廷尉嘆曰：『人言阿龍超，阿龍故自超。』」呼三公小字，晉人浮虛之習如此。
太史公《陳涉世家》：「今亡亦死，舉大計亦死，等死，死國可乎？」又曰：「戍死者固什六七，且壯士不死即已，死即舉大名耳！」疊用七死字，《漢書》，因之。《漢·溝洫志》載賈讓《治河策》云：「河從河內北至黎陽為石堤，激使東抵東郡平剛。又為石堤，使西北抵黎陽觀下。又為石堤，使東北抵東郡津北。又為石堤，使西北抵魏郡昭陽。又為石堤，激使東北。百餘里間，河再西三東。」凡五用石堤字，而不為冗復，非後人筆墨畦徑所能到也。
毛公註《生民》詩，姜嫄生後稷，「履帝武敏歆」之句，曰：「從於高辛帝而見於天也。」《玄鳥》詩，「天命玄鳥，降而生商」之句，曰：「春分玄鳥降，簡狄配高辛帝，帝與之祈於郊禖而生契，故本其為天所命，以玄鳥至而生焉。」其說本自明白。至《鄭氏箋》始云：「帝，上帝也。敏，拇也。祀郊禖時，有大人之跡，姜嫄履之，足不能滿，履其拇指之，處心體歆歆然如有人道感已者，遂有身，後則生子。」又謂：「鳦遺卵，簡狄吞之而生契。」其說本於《史記》，謂姜嫄出野，見巨人跡，忻然踐之，因生稷。簡狄行浴，見燕墮卵，取吞之，因生契。此二端之怪妄，先賢辭而辟之多矣。歐陽公謂稷、契非高辛之子，毛公於《史記》不取履跡之怪，而取其訛繆之世次。案《漢書》毛公趙人，為河間獻王博士，然則在司馬子長之前數十年，謂為取《史記》世次，亦不然。蓋世次之說，皆出於《世本》，故荒唐特甚，其書今亡。夫適野而見巨跡，人將走避之不暇，豈復故故踐履，以求不可知之吉祥。飛鳥墮卵，知為何物，而遽取吞之。以古揆今，人情一也，今之愚人未必爾，而謂古聖人之后妃為之，不待辯而明矣。
王觀國彥賓、吳棫材老，有《學林》及《葉韻補註》、《毛詩音》二書，皆云：《詩》、《易》、《太玄》凡用慶字，皆與陽字韻葉，蓋羌字也。引蕭該《漢書音義》，慶音羌。又曰：「漢書亦有作羌者，班固《幽通賦》『慶未得其雲已』，《文選》作羌，而它未有明證。」予案《楊雄傳》所載《反離騷》「慶天憔而喪榮。」註云：「慶，辭也，讀與羌同。」最為切據。
盛王創業，必有同德之英輔，成垂世久長之計，不如是不足以為一代宗臣。伊尹、周公之事，見於《詩》、《書》，可考也。漢蕭何佐高祖，其始入關，即收秦丞相御史律令圖書，以周知天下阨塞，戶口多少，強弱處，民所疾苦。高祖失職為漢王，欲攻項羽，周勃、灌嬰、樊噲皆勸之，何獨曰：「今眾弗如，百戰百敗，願王王漢中，收用巴蜀，然後還定三秦。」王用其言。此劉氏興亡至計也。進韓信為大將，使當一面；定魏、趙、燕、齊，高祖得顓心與楚確，無北顧憂；且死，引曹參代己，而畫一之法成；約三章以蠲秦暴，拊百姓以申漢德。四百年基業此焉肇之。
唐房玄齡佐太宗，初在秦府，已獨收人物致幕下，與諸將密相申結，引杜如晦與參籌帷。及為宰相，粲然興起治功，以州縣成天下之治，以租庸調天下之財，以八百府十六衛本天下之兵，以諫爭付王、魏，以兵事付靖、勣。禦夷狄有道，用賢材有術。三百年基業，此焉肇之。其後制節度使而州縣之治壞，更二稅法而租庸之理壞，變府兵為彍騎、諸衛為神策而軍政壞，雖有名臣良輔，不能救也。
趙韓王佐藝祖，監方鎮之勢，削支郡以損其強，置轉運、通判使掌錢穀以奪其富，參命京官知州事以分其黨，祿諸大功臣於環衛而不付以兵，收天下驍銳於殿巖而不使外重。建法立制，審官用人，一切施為，至於今是賴。此三君子之後，代天理物，碩大光明者，世有其人，所謂一時之相爾。
蕭之孫有罪及無子，凡六絕國，漢輒紹封之。國朝褒錄韓王苗裔，未嘗或忘。唯房公之亡未十年，以其子故，奪襲爵、停配享，訖唐之世不復續，唐家亦少恩哉！
曹參為相國，日夜飲醇酒不事事，而畫一之歌興。王導輔佐三世，無日用之益，而歲計有餘，末年略不復省事，自嘆曰：「人言我憒憒，後人當思我憒憒。」謝安石不存小察，經遠無競。唐之房、杜，傳無可載之功。趙韓王得士大夫所投利害文字，皆置二大甕，滿則焚之。李文靖以中外所陳一切報罷，云：「以此報國。」此六七君子，蓋非揚己取名，瞭然使戶曉者，真名世英宰也！豈曰不事事哉？
《檀弓》載吳侵陳事曰：「陳太宰嚭使於師，夫差謂行人儀曰：『是夫也多言，盍嘗問焉，師必有名，人之稱斯師也者，則謂之何？』太宰嚭：『曰其不謂之殺厲之師與！』」案嚭乃吳夫差之宰，陳遣使者正用行人，則儀乃陳臣也。記禮者簡策差玄，故更錯其名，當雲「陳行人儀使於師，夫差使太宰嚭問之」，乃善。忠宣公作《春秋詩》引斯事，亦嘗辯正雲。
薛能者，晚唐詩人，格調不能高，而妄自尊大。其《海棠詩序》云：「蜀海棠有聞，而詩無聞，杜子美於斯，興象不出，沒而有懷。天之厚余，謹不敢讓，風雅盡在蜀矣，吾其庶幾。」然其語不過曰：「青苔浮落處，暮柳間開時。帶醉遊人插，連陰彼叟移。晨前清露濕，晏後惡風吹。香少傳何許，妍多畫半遺」而已。又有《荔枝詩序》曰：「杜工部老居兩蜀，不賦是詩，豈有意而不及歟？白尚書曾有是作，興旨卑泥，與無詩同。予遂為之題，不愧不負，將來作者，以其荔枝首唱，愚其庶幾。」然其語不過曰：「顆如松子色如櫻，未識蹉跎欲半生。歲抄監州曾見樹，時新入座久聞名」而已。又有《折楊柳》十首，敘曰：「此曲盛傳，為詞者甚眾，文人才子，各衒其能，莫不條似舞腰，葉如眉翠，出口皆然，頗為陳熟。能專於詩律，不愛隨人，搜難抉新，誓脫常態，雖欲勿伐，知音者其舍諸？」然其詞不過曰：「華清高樹出離宮，南陌柔條帶暖風。誰見輕陰是良夜，瀑泉聲畔月明中。」「洛橋晴影覆江船，羌笛秋聲濕塞煙。閑想習池公宴罷，水蒲風絮夕陽天」而已。別有《柳枝詞》五首，最後一章曰：「劉、白蘇臺總近時，當初章句是誰推。纖腰舞盡春楊柳，未有儂家一首詩。」自註云：「劉、白二尚書，繼為蘇州刺史，皆賦《楊柳枝詞》，世多傳唱，雖有才語，但文字太僻，宮商不高耳。」能之大言如此，但稍推杜陵，視劉、白以下蔑如也。今讀其詩，正堪一笑。劉之詞云：「城外春風吹酒旗，行人揮袂日西時。長安陌上無窮樹，唯有垂楊管別離。」白之詞云：「紅板江橋清酒旗，館娃宮暖日斜時。可憐雨歇東風定，萬樹千條各自垂。」其風流氣概，豈能所可彷彿哉！
漢自武帝以後，丞相無爵者乃封侯，其次雖御史大夫，亦不以爵封為間。唯太常一卿，必以見侯居之，而職典宗廟園陵，動輒得咎，由元狩以降，以罪廢斥者二十人。意武帝陰欲損侯國，故使居是官以困之爾。表中所載：幹侯蕭壽成，坐犧牲瘦。蓼侯孔臧，坐衣冠道橋壞。鄲侯周仲居，坐不收赤側錢。繩侯周平，坐不繕園屋。睢陵侯張昌，坐乏祠。陽平侯杜相，坐擅役鄭舞人。廣阿侯任越人，坐廟酒酸。江鄒侯靳石，坐離宮道橋苦惡。戚侯李信成，坐縱丞相侵神道。俞侯欒賁，坐雍犧牲不如令。山陽侯張當居，坐擇博士弟子不以實。成安侯韓延年，坐留外國文書。新畤侯趙弟，坐鞫獄不實。牧丘侯石德，坐廟牲瘦。當塗侯魏不害，坐孝文廟風發瓦。緌陽侯江德，坐廟郎夜飲失火。蒲侯蘇昌，坐泄官書。弋陽侯任宮，坐人盜茂陵園物。建平侯杜緩，坐盜賊多。自幹侯至牧丘十四侯，皆奪國，武帝時也。自當塗至建平五侯，但免官，昭、宣時也。下及晉世，此風猶存，惠帝元康四年，大風，廟闕屋瓦有數枚傾落，免太常荀宇。五年，大風，蘭臺主者求索阿棟之間，得瓦小邪十五處，遂禁止太常，復興刑獄。陵上荊一枝圍七寸二分者被斫，司徒、太常奔走道路，太常禁止不解，蓋循習漢事雲。

