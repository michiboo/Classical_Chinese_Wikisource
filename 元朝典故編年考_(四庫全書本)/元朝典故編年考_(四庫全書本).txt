　　欽定四庫全書　　　　　史部十三
　　元朝典故編年考　　　　政書類一〈通制之屬〉提要
　　〈臣〉等謹案元朝典故編年考十卷
　　國朝孫承澤撰原本不著名氏今知為承澤作者大典志載承澤所著有元朝典故編年考與此本合也其書取元代朝廷事實分代編輯正史以外更采元人文集以附益之共為八卷元史冗複漏略殊乏體裁此雖不能詳悉釐正而削繁増簡具有首尾差易省覽其第九卷為元朝秘史第十卷附遼金遺事小序謂元有秘史十卷續秘史十二卷前卷載沙漠始起之事續卷載下燕京滅金之事葢其國人所編記書藏楚中不傳偶從故家見之録續卷末以補史所不載云云考其所引並載永樂大典元字韻中互相檢勘一一相同疑本元時秘冊明初修書者或嘗録副以出流傳在外故承澤得而見之耳所記大都瑣屑細事且間涉荒誕葢亦傳聞之辭輾轉失真未足盡以為據然究屬元代舊文世所罕覯自永樂大典以外惟見於此書與正史頗有異同存之亦足以資㕘訂也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






