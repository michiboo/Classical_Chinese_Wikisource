　　欽定四庫全書　　　　　子部十一
　　格致鏡原　　　　　　　𩔖書𩔖
　　提要
　　〈臣〉等謹案格致鏡原一百卷
　　國朝陳元龍撰元龍字廣陵海寧人康熙乙丑進士及第厯官文淵閣大學士諡文簡是書皆采輯事物原委以資考訂故以格致為名凡分三十𩔖曰乾象曰坤輿曰身體曰冠服曰宮室曰飲食曰布帛曰舟車曰朝制曰珍寳曰文具曰武備曰禮器曰樂器曰耕織器物曰日用器物曰居處器物曰香奩器物曰燕賞器物曰玩戲器物曰榖曰蔬曰木曰草曰花曰果曰鳥曰獸曰水族曰昆蟲毎𩔖中又各為條目採擷極稱繁博又以明人𩔖書多不載原書之名攘古自益因詳加考訂凡大而連篇小而隻句必以原書名繫之雖所據或間出近代之本不能盡泝其源而體例秩然首尾貫丳無諸家叢冗猥雜之病亦庶㡬稱精核者焉其書為康熙戊子丁亥間元龍歸養時所作後官廣西巡撫乃刋行之於粵中雲乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　格致鏡原凡例
　　凡𩔖書所以供翰墨備考訂也是書則專務考訂以助格致之學每紀一物必究其原委詳其名號疏其體𩔖考其製作以資實用比事屬辭非所取也故於古來詩賦以及故事一概不錄以別於他𩔖書間有關於物之別名與怪異者採百之一唐宋𩔖書援據古文必繫以原書出處使人參考炳然明人𩔖書多不載原書之名攘古以自益稱余者不知何人稱上者不知何君稱本朝者不知何代最為悶濇且安知非杜撰乎是書大而連篇小而隻句必繫書名或偶忘其書亦必繫某人曰所以徴信也
　　是書所引以經史為主但紀物既博求𩔖復詳或古無而今有或雅棄而俗此稗編叢書不得不旁及俗説野乘不得不間採也然所援引迄明而止亦求精約毋為泛濫
　　是書每載一物輙隨其物之詳畧以為標首多者累牘難竟則有總論有名𩔖有稱號有紀異以別之至如冠璽車服等之標歴代標古人茶墨等之標採製貯書畫等之標裝潢之𩔖眉目既清閲者瞭若指掌其少者數行可竟則不復分晰又其少者則連𩔖而錄之曰諸某物似乎不拘一格而實有定例可循
　　凡𩔖書所引載籍必摘其中一二字句以標於上而後錄其原文是書紀載務博篇帙務約故連綴諸書而於要𦂳處則旁圈以顯之既省贅文彌為醒眼
　　是書為卷一百為𩔖三十其另為𩔖而不成卷者則附於各𩔖之後如藥餌之附飲食刑具之附武備漁獵匠具之附耕織竹附於木藤附於草是亦不𩔖之𩔖也而天下之物畧盡於此矣
　　有一物而兩見者如蠶之在織與蟲桃李之在花與果犀象之在珍寶與獸之𩔖則各有所詳無取重出
　　丁亥戊子間余乞養旋里循陔多暇偶纂是書時書籍多畱京邸家中插架甚少就所渉獵以葺是書後從吾壻崑山徐敘九〈德秩〉家傳是樓借閲數百種稍稱詳備而掛漏不免擬續有見聞以漸増補旋被
　　召入京又出而撫粵宦轍碌碌槧未遑遽付梓人殊
　　慚荒陋也






　　格致鏡原凡例
