以蹊徑之怪奇論，則畫不如山水；以筆墨之精妙論，則山水決不如畫。
子美論畫，殊有奇旨。如雲簡易高人意，尤得畫髓。昌信卿言，大竹畫形，小竹畫意。
虛室生白，吉祥止止。予最愛斯語。凡人居處，潔凈無塵溷，則神明來宅。掃地焚香，蕭然清遠，即妄心亦自消磨。古人於散亂時，且整頓書幾，故自有意。
長生必可學，第不能遇至人授真訣。即得訣，未必能守之終身。予初信此道，已讀禪家書，有悟入，遂不復留情。有詩曰：「未死先教死一場。」非七真不解此語也。
沈明遠畫魚，不點雙睛，嘗戲詫人曰：「若點當化龍去。」有一童子拈筆試點，沈叱之，魚已躍去矣。欲詰童子，失其所在。鯉魚躍龍門，必雷神與燒其尾，乃得成龍。李思訓畫一魚甫完，未施藻荇之類。有客叩門，出看，尋入，失去畫魚。童子覓之，乃風吹入池水。拾視之，惟空紙耳。後常戲畫數魚投池內，經日夜，終不去。
嘉興有濟舟和尚，蚤歲不曾識字，因口授禮觀音文經。三歲，忽發智慧，於內外典豁然通曉，腹為篋笥，辯若懸河。晉陵唐應德時就訪之，與談濂洛關閩之學，尤似夙悟。大士冥加顯被之力，不可誣也。濟有語錄行於世，因書此文志之。
南京有顧寶幢居士，精凈土。每言曰：塵勞中隨處下手，生死上不必留情。又向觀禪師曰：閻浮界中，心行為重。皆有道者之言。口寶幢亦善畫，余於焦弱侯處見之，蓋師董北苑。
閻頭陀者，不知其年，每似六七十許人。坐赤日中，臥冰雪路，吐語灑然，似有得者。
黃大癡九十，而貌如童顏。米友仁八十餘，神明不衰，無疾而逝。蓋畫中煙雲供養也。大波羅般若經六百卷，此為經之心。般若有兩種，所謂觀照般若，須文字般若中入。亦觀音圓通所云：此方真教體，清凈在音聞也。余書此經，欲使觀者皆觀自在耳。
般若經六百卷，此為之心，猶雲般若心也。今以心經連讀，失其義矣。般若有三，有觀照般若；有寶相般若；有文字般若。文字亦能熏識趣無上菩提，故書此流布世間。使展卷者，信受誦讀，種善知見。所謂一句染神，歷劫不變也。
士君子貴多讀異書，多見異人。然非曰宗一先生之言，索隱行怪為也。村農野叟，身有至行，便是異人。方言裡語，心所了悟，便是異書。在吾輩自有超識耳。
姚氏月華，筆札之暇，時及丹青。花卉翎毛，世所鮮及。嘗為楊生畫芙蓉匹鳥，約略濃淡，生態逼真。然聊復自娛，不復多見也。
王右丞詩云：宿世謬詞客，前身應畫師。余謂右丞雲峰石跡，回合天機，筆思縱橫，參乎造化。以前安得有此畫師也。
「詩不求工字不奇，天真爛漫是吾師。」東坡先生語也，宜其名高一世。
王烈入太行山，忽聞山如雷聲。往視之，裂百餘丈。一徑中有青泥流出，烈取摶之，即堅凝，氣味如香粳飯。杜子美詩云：「豈無青精飯，使我顏色好。」即此事也。嵇叔夜不逢石髓，然已得為形解仙。吾輩安得必遇靈藥？但此中空洞，無塵土腸，即終日吃飯，坐證真乘矣。觀陳希夷於錢若水事，則急流勇退，亦神仙中人也。
東坡守汝陰，作擇勝亭，以帷幕為之，世所未見也。銘略曰：「鑿枘交設，合散靡常。赤油仰承，青幄四張。我所欲往，十夫可將。與水升降，除地布床。」又云：「豈獨臨水，無適不臧。春朝花郊，秋夕月場。無脛而趣，無翼而翔。」子由亦云：「吾兄和仲，塞剛立柔。視身如傳，茍完即休。山磐水嬉，習氣未瘳。豈以吾好，而俾民憂。潁泉湛清，潁谷孔幽。風有翠幄，雨有赤油。匪車匪舟，亦可相攸。」
東坡在海外，所至不容。僦僧寮以居，而與子過。自縛屋三間，僅庇眠食。嘗行吟草田間，有老嫗向之曰：「內翰一場富貴，卻都消也。」東坡然其言。海外歸，至陽羨，買宅，又以還券不果，蓋終其世無一椽。視今之士大夫何如耶？樂志論固隱淪語，然開口便雲良田廣宅，去東坡遠矣。
攤燭作畫，正如隔簾看月，隔水看花，意在遠近之間，亦文章妙法也。
雪江圖，如武陵漁父，悵然桃源。閣下亦曾念之乎？湖上兩峰，似已興盡，惟此結夢，為有情癡。世有以山水為真畫者，何顛倒見也，然恐某纂，亦顛倒見耳。
顏清臣忠義大節，唐代冠冕，人以其書傳。蔡元長書法似米南宮，書以其人掩。兩傷雙美，在人自擇耳。
杜子美作八哀詩，於李北海雲「干謁走其門，碑板照四裔。獨步四十年，風聽九皋唳。」北海在當時，特以文名，後乃為書所掩。
墨之就試也，如吹竽，必一一而吹之。其既用也，如啖蔗，窮委而不厭。其漸盡也，如火銷膏而不知。其成功也，如春蠶之作絲，而歸於烏有。然李廷以久特聞，豈非尤物也耶？
物之可傳者，若三代之鼎彝。籀之鼓，干之劍，斯之璽，何之瓦，與夫宋之陶與研，皆寄於金玉土石之殊質以存於世，而世亦處之於藏與玩之間。唯墨不然，以速朽之材，而當必磨之用，其壽乃有消金玉而鑠土石者。
古之作者，寂寥短章，各言其體。王右軍之書經論序贊，自為一法；其書箋記尺牘，又自為一法；故評書者比之於龍。何獨右軍？岣嶁石鼓之旁出而為鐘鼎，嶧山鴻都之旁出而為圖印，是皆有龍德焉。挈其要領，則兵家所謂勢險節短。晉人所謂一往即詣者，盡之矣。近代唯豐考功悟此三昧。余友陳懿卜此卷，覃思念年而匯之。則先秦兩京之書學旁支，犁然具矣。金人壽承博士王少微山人而在，其不以為枕中之秘也。夫有客謂余曰：「公贗書滿海內，世無照魔鏡，誰為公辨黎丘？」余曰：宋時李營丘畫，絕少真跡。人慾作無李論。米元章見偽者三百本，真者二本，安見三百本能掩二本哉？余每書，輒令族子鎬摹之。歲久，積成六卷，命之曰「收種堂帖」，因為題此。
般若如清涼池，四面皆可入，用人之謂也；般若如大火聚，四面皆不可入，行法之謂也。用人慾兼收，一門則局；行法欲畫一，多門則亂。
氣之守也，靜而忽動，可以采藥。故道言曰：一霎火焰飛，真人自出現。識之行也，續而忽斷，可以見性。故竺典曰：狂心未歇，歇即菩提。
俠客為知己者死，重於氣義也。非是，則郭解之假手，何異於豢犬之吠人？忠臣以大義滅親，關於廟社也。非是，則逄蒙之負心，何異於哺梟之食母？是以君子不受難酬之恩，不樹難事之友。
一人發真，魔宮震動，諸天欲善人，熾盛以摧魔也。一人造業，地藏愁悲，菩薩欲地獄，盡空乃自成佛也。
庶官修名，大臣捐名。修名者，心不敢念是非，口不敢言利害，潛行密用，如龍養珠也。捐名者，橫心之所念而無是非，橫口之所言而無利害，獨往獨來，如龍之行雨也。
如來說法，必先放光。非是無以攝迷而入悟也。故《易》曰：潛龍勿用。祖師印可，旋為掃跡。非是且將執悟而成迷也。故《易》曰：亢龍有悔，知潛之勿用，則必有激發之大機。董公所以說高祖也，其說曰：名其為賊，故師直而為壯。知亢之有悔，則必有收斂之妙用。子房所以招四皓也，其說曰：難以力爭。故功逸而有成。
甘草非上藥也，而參苓以為國老。黛赭非殊彩也，而丹碧以為前茅。今五品散局，名位未極，纏蓋猶輕，有心足以思，目足以識，口足以辯，行足以信者。布列數人，隨事評定。時乎左袒公卿，而臺諫不疑其為阿；時乎左袒臺諫，而公卿不疑其為激。國是自定，人心自正矣。
《易》戒童牛，《書》稱由孽。匹夫匹婦之是非不明，其究，必有狎大人者。愚夫愚婦之是非不明，其究，必有侮聖人者。宋人有言曰：清議者，國之所以立也。重則亟及，蔓則難圖矣。
王者不治夷狄，窮兵則耗國；聖人不為已甚，盡法則無民。第國子不以後著為先著，庸醫亦以活人者殺人。是之與非，猶中國之與夷狄也。有如烽火初驚，而廢懲膺之策，則將聽華夷之自相屠﹃，而一無所創乎？黑白未剖，而主調停之議，則將聽邪正之自相玄黃，而兩無所排乎？孔子作《春秋》，孟子辟楊墨，此魯連飛矢，而魏勝濟師也。即大將更當何如矣？
張安道、歐陽永叔，子瞻輩人也，子瞻以其譽而重；王荊公、程伊川，子瞻輩人也，子瞻亦以其仇而重。作家之相仇，勝於疇人之相譽。何則？妒之厲，由其知之真也。知薛道衡者，隋煬也。知駱賓王者，武后也。若乃蚍蜉之撼，無損參天。蒼蠅可憎，等之飄瓦而已。
心如畫師，想成國土。人在醉鄉，有千日而不醒者，官中之天地也。人在夢宅，有千載而不寤者，名中之天地也。關尹子曰：至人不去，天地去識。
獨立不懼，惟司馬君實與吾兄弟耳。東坡之不容於荊公也。昔之君子，惟舒是師。今之君子，惟溫是隨，吾不能隨耳，東坡之不容於溫公也。具此兩截，成一完人。兵再鼓而氣不衰，金百煉而色益瑩。蓋東坡筆之利，自竺典中來。襟宇之超，得了元之力。謂其為縱橫之學者，洛黨之謬談也。
曾子行恕，當無一事忤人。而放流之論，諄諄癉惡，孰知三省者之為金剛劍。南雍慎言，當無一語傷時。而羿之諭，咄咄逼人，孰知三緘者之為荼毒哉。
蘇門四友，惟山谷學不純師。東坡視之，隱然敵國。文章氣節之外，戒行精潔。平生罪過，比於露坐科頭者，只小艷詞耳。此真東坡之畏友也。其為文，仿蘭亭序，題跋書畫，寥落短篇，出於劉義慶世說。雖偏師取奇，皆超出情量，動中肯綮。而廣川之藻，長睿之博，顧不無遜席焉，亦得坡公薰染力耳。當宣和時，黨禁蘇黃，及其翰墨。凡書畫有兩公題跋者，以為不祥之物，裁割都盡，乃以進御。蓋論世者興嗟焉。豈知五百年後，小璣片玉，盡享連城，如侍御楊公裒成此帙也耶？山谷嘗為子弟言，士生於世，可百不為，惟不可俗，俗便不可醫也。臨大節而不可奪者，不俗也。宋人之以為不祥也，俗也。侍御公之結集也，醫俗也。世有不俗者，定不作書畫觀矣。
米元暉作瀟湘白雲圖，自題「夜雨初霽，曉煙欲出。」其狀若此，此卷予從項晦伯購之。攜以自隨，至洞庭湖，舟次斜陽蓬底，一望空闊長天雲物，怪怪奇奇，一幅米家墨戲也。自此每將暮，輒卷簾看畫卷，覺所攜米卷，為剩物矣。
湘江上奇雲，大似郭河陽雪山。其平展沙腳，與墨瀋淋漓，乃是米家父子耳。古人謂郭熙畫石如雲，不虛也。
米元暉又作海岳庵圖，謂於瀟湘得畫景。其次則京口諸山，與湘山差類。今海岳圖亦在余行笈中。元暉未嘗以洞庭北固之江山為勝，而以其雲物為勝。所謂天閑萬馬，皆吾師也。但不知雲物何心，獨於兩地可以入畫。或以江上諸名山，所憑空闊，四天無遮，得窮其朝朝暮暮之變態耳。此非靜者；何由深解，故論書者曰：一須人品高，豈非以品高則閑靜，無他好縈故耶。
余所居學使者官署，正接遼王廢宮。往見彈事有雲，故相張謀廢遼王，以廣第宅。今按府志，遼藩之廢，在江陵未相時，而廢宮與江陵官沒入廢宅相去遠甚。人言其可信哉？若將史筆為真事，恐有無窮受屈人，皆此類也。
余至衡州，欲觀大唐中興頌。永州守以墨刻進，亦不甚精。蓋彼中稱為三絕碑曰：元漫郎頌，顏平原書，並祁陽石。為三殊可哞恨，石何足絕也。蓋兩公書與文，與其人為三絕耳。因題詩，令守鐫之。詩曰：「漫郎左氏癖，魯國羲之鬼。千載遠擅場，同時恰對壘。」「有唐九廟隨飛煙，一片中興石不毀。幾回吹律寒谷春，幾度看碑陳跡新。遼鶴歸來認城郭，杜鵑聲里含君臣。折釵黃絹森光怪，舊國江山余氣概。當時富貴腹劍多，異代風流椽筆在。書生何負於國哉？元之籍何當來。子瞻飽吃惠州飯，涪翁夜上浯臺。杖藜掃石溪聲咽，不禁技養還留碣。清時有味是無能，但嗽湘流莫饒舌。」
米元暉楚山清曉圖，謂楚中宜取湖天空闊之境。余行洞庭良然，然以簡書刻促，翰墨都廢，未嘗成一圖也。而有以盤礴詆余者，余為詩曰：「拈筆經營朝口居，心知余習未能除。莫將枕漱閑家具，又入中山篋里書。」蓋山中題畫，聊以解嘲雲。頃楚文學張子見訪，言彼其之子，為屈軼所指，非直煙霞罪過。余口占二絕示之雲「蓬窗聽雨夜迢迢，誰遣尊前慰寂寥？楚畹眾香都好在，天階瑞草不曾。」又「來雁霜天楚客歸，野情只授薜蘿衣。只今白杜酬裴迪，絕勝朱門薦陸機。」今年日行，三山道中，夢書韓昌黎送李願歸盤谷序，且題於後曰：盤谷，唐人名手無書者。豈昌黎所云，吾文自謂大好，人必大笑之耶？覺而心異之，厥明，聞已在彈事中。時陳中丞遺書相訊，謂不知復詆何語。予答之曰：昔年以盤礴達聰聽，唯作書未及。今之罪案，當在此耳。已而果然。昔管寧渡海，風濤大作。舟人請各通罪過，寧曰：吾嘗三朝露坐，一朝科頭。平生罪過，其在斯乎，予何敢望幼安，而以書畫見詆。此為幸矣。宋時蘇黃書，雖收藏之家，輒抵罪，何止及身。此又非予幸中之幸耶。因題六圖曰：枕漱閑動，而系之以此。庚子四月之望。
華嚴經云：「一念普觀無量劫，無去無來亦無住。如是了達三世事，超諸方便成十方。」李長者釋之曰：十世古今，始終不離於當念。當念即永嘉所云，一念者，靈知之自性也，不與眾緣作對。名為一念相應，惟此一念，前後際斷。
絳縣老人，能知四百甲子。桃源中人，不知有漢晉魏。古詩云「山中無歷日，寒盡不知年。」但今日不思昨日事，安有過去可得？冥心任運，尚可想六時不齊之意。何況一念相應耶？
余始參竹篦子話，久未有契。一日，於舟中臥念香嚴擊竹因緣，以手敲舟中張布帆竹，瞥然有省，自此不疑，從上老和尚舌頭，千經萬論，觸眼穿透。是乙酉年五月，舟過武塘時也。其年秋，自金陵下第歸，忽現一念，三世境界，意議不行。凡兩日半而復，乃知大學所云，心不在焉。視而不見，聽而不聞，正是悟境。不可作迷解也。
中庸，戒慎乎其所不睹，恐懼乎其所不聞，既戒懼矣。即屬睹聞，既不睹聞矣。戒懼之所不到，猶云：觀未發氣象，既未發矣。何容觀也？余於戊子冬，與唐元徵、袁伯、瞿洞觀、吳觀我、吳本如、蕭玄圃，同會於龍華寺。愍山禪師夜談，予征此義，瞿著語云：沒撈摸處撈摸。余不肯其語曰： 「沒撈摸處，切忌撈摸。」又征鼓中無鐘聲，鐘中無鼓響，鐘鼓不交參。句句無前後偈。瞿曰：「不礙。」余亦不肯其語曰：「不借」。是夕，唐袁諸君子，初依法門，未能了余此義，即憨山禪師，亦兩存之，不能商量究竟。余謂諸公曰：請記取此語，異時必自有會。及袁伯見李卓吾後，自謂大徹。甲午入都，與余復為禪悅之會。時袁氏兄弟，蕭玄圖、王哀白、陶周望數相過從。余重舉前義，伯竟猶渣滓余語也。
李卓吾與余，以戊戌春初，一見於都門外蘭若中。略披數語，即許可莫逆。以為眼前諸子，惟君具正知見，某某皆不爾也。余至今愧其意雲。
袁伯於彌留之際，深悔所悟。於生死上用不著，遂純題念佛往生經云：人死聞一佛名號，皆可解脫諸苦。伯能信得及，亦是平生學道之力。四大將離，能作是觀，必非業力所可障覆也。邇見袁中郎手摘永明宗鏡錄與冥樞會要，較精詳，知其眼目不同往時境界矣。
陶周望以甲辰冬請告歸。余遇之金閶舟中，詢其近時所得，曰：亦尋家耳。余曰：兄學道有年，家豈待尋？第如今日次吳，豈不知家在越？所謂到家罷，問程則未耳。丁未春，兩度作書，要余為西湖之會，有云：兄勿以此會為易。暮年兄弟，一失此，便不可知。蓋至明年，而周望竟千古矣。其書中語遂成讖，良可慨也。
達觀禪師初至雲間。余時為諸生，與會於積慶方丈。越三日，觀師過訪，稽首請余為思大禪師大乘止觀序曰：王廷尉妙於文章，陸宗伯深於禪理。合之雙美，離之兩傷。道人於子，有厚望耳。余自此始沉酣內典，參究宗乘，復得密藏激揚，稍有所契。後觀師留長安，余以書招之，曰：「馬上君子無佛性，不如雲水東南接。」 引初機利根，紹隆大法，自是不復相聞。癸卯冬大獄，波及觀師。搜其書，此書不知何在。余謂此足以報觀師矣。昔人以三轉語報法乳恩，有以也。
曹孝廉視余以所演西國天主教，首言利瑪竇，年五十餘，曰已無五十餘年矣。此佛家所謂是日已過，命亦隨減，無常義耳。須知更有不遷義在，又須知李長者所云：一念三世無去來。今吾教中，亦云六時不齊，生死根斷。廷促相離，彭殤等倫。實有此事，不得作寓言解也。
趙州雲，諸人被十二時辰使，老僧使得十二時辰，惜又不在言也。宋人有十二時中，莫欺自己之論。此亦吾教中不為時使者。
帝網重珠遍剎塵，都來當念兩言。真華嚴論上，分明舉五十三參鈍置人。此余讀華嚴合論偈也。當念二字，即永嘉所云：不離當念常湛然，覓即知君不可見。須覿面一回，始得。
地水火風，四大和合。假生我身，四大各離。妄身當在何處，此圓覺吃緊語。然離妄無真，真該妄末。妄徹真原，斬頭覓活，無有是處。
彭居士有家貲百萬，皆以擲之湘流，曰無累他人也。余有偈曰：家貲百萬擲湘流，太華山邊撒石頭。個是學人真榜樣，閨中兒女漫悠悠。古德謂閨閣中物，捨不得，即是禪病。閨閣中物捨得即是悟跡。如顏子之得一善是也。拳拳服膺，便是礙膺之物。學人死活，不得處永明禪師料簡四句，謂有禪有凈土，無禪無凈土云云。皆勸人修西方，作往生公據也。然修凈土，皆以妄想為入門。至於心路斷處，義味嚼然，則不能不退轉，故有疑城以居之。唯宗說俱通，行解相應者，不妨以祖師心投安養土。如智者大師永明壽，皆其卓然者也。
諸禪師六度萬行，未高於諸聖。唯心地與佛不殊。故曰：盡大地，只當人一隻眼。又曰：吾此門中，唯論見地，不論功行，所謂一超，直入如來地也。然普賢行願毗盧法性，足目皆具。是為圓修，不得以修與悟，作兩重案也。
金剛經四無相，但我相空。則人物壽相皆盡矣。永嘉集三料扌柬，但法身徹，則般若解脫皆真矣。華嚴六相義，但知真如扌忽相，則總別同異，成壞皆融矣。曹溪四智，但悟大圓鏡，智則平等。觀察所作智皆轉矣。孟子之言巧力，臨濟之言照用。豈有二哉？
