予在廣陵，見司馬端明畫山水，細巧之極，絕似李成。多宋元人題跋，畫譜俱不載，以此知古人之逃名。
今年游白下，見褚遂良西升經，結構遒勁，於黃庭像贊外，別有筆思。以顧虎頭洛神圖易之。主人迫欲朱提，力不能有，遂落賈人手。如美人為沙叱利擁去矣。更償之二百金，竟靳固不出。登舟作數日惡，憶念不置。然筆法尚可摹擬，遂書此論，亦十得二三耳。使西升經便落予手，未必追想若此也。
書家以豪逸有氣，能自結撰為極則。西升雖俊媚，恨其束於法，故米漫士不甚賞心。若兒子輩能學之，亦可適俗。因作小楷書記之。
送君者自崖而返，君自此遠。宋子京讀莊子至此，遂欲沾巾。予北上，泊寒山為送別諸君子拈之。
斗鵪鶉，江南有此戲，皆在籠中。近有吳門人，始開籠於屋除中，相鬥彌日。復入籠飲啄，亦太平清事。
余與仲醇，以建子之月，發春申之浦，去家百里。泛宅淹旬，隨風東西，與雲朝暮。集不請之友，乘不系之舟。壺觴對飲，翰墨間作。吳苑酹真娘之墓，荊蠻尋懶瓚之蹤，固以胸吞具區，目瞪雲漢矣。夫老至則衰，倘來若寄，既悟炊梁之夢。可虛秉燭之游，居則一丘一壑，唯求羊是群；出則千峰萬壑，與汗漫為侶。茲予兩人，敦此夙好耳。
余游閩中，遇異人談攝生奇訣。在讀黃庭內篇，夜觀五藏神，知其虛實，以為補瀉。蓋道藏所不傳，然須斷葷酒與溫柔鄉，則可受持。至今愧其語也。
七夕，王太守禹聲，招飲於其家園。園即文恪所投老。唐子畏，郝元敬諸公為之點綴者。是日，出其先世所藏名畫。有趙千里後赤壁賦一軸，趙文敏落花游魚圖，山仙館圖。又老米雲山，倪雲林漁莊秋霽，梅道人漁家樂手卷，李成雲林卷，皆希代寶也。余持節楚藩歸。曾晚泊祭風臺，即周郎赤壁，在嘉魚縣南七十里。雨過，輒有箭鏃於沙渚間出。里人拾鏃視予，請以試之火，能傷人，是當時毒藥所造耳。子瞻賦赤壁，在黃州，非古赤壁也。（壬辰五月）
元李氏有古紙，長二丈許，光潤細膩，相傳四世。請文敏書，文敏不敢落筆，但題其尾。至文徵仲，止押字一行耳，不知何時乃得書之。
余頃驅車彭城，不勝足音之懷。又有火雲之苦，回馭谷水塔上，養疴三月。而仲醇挾所藏木癭爐，王右軍月半帖真跡、吳道子觀音變相圖、宋板華嚴經尊宿語錄示余。丈室中惟置一床，相對而坐，了不蓄筆研。既雨窗靜間，吳門孫叔達以畫事屬余紀游，遂為寫迂翁筆意。即長安遊子，能有此適否？
袁尚書負無礻昆，孫女以餓縊死。尚書善敢，不能饜。每市蜆為晚飧，可竟一斗。有一門生，饋以十金，輒作三封。以一封置袖中，乘月叩窮交之戶。呼輿偕步，以袖中金贈之而別。其貧都由此，然每攜麗伎泛泊，一日不能廢也。
楊尚書成，在吳中負物望。其家不貧，而吳中人稱之，不在哀公下。以其淳謹安靜，故令人無可間然耳。尚書過蔡經舊里，曰：「此宋之大賊，乃居此乎？」以為蔡京也，所謂不讀非聖書者耶。
張東海題詩金山：「西飛白日忙於我，南去青山冷笑人。」有一名公，見而物色之曰：「此當為海內名士。」東海在當時，以氣節重。其書學懷素，名動四夷。自吳中書家後出，聲價稍減，然行書尤佳。今見者少耳。
余與程黃門同行江南道上，停驂散步。見陂紆復，峰巒孤秀。下瞰平湖，澄碧萬頃，湖之外江光吞天，征帆點點，與鳥俱沒。黃門曰：「此何山也？」余曰： 「齊山也。」黃門曰：「子何以知之？」余曰：「吾知杜樊川所謂江涵秋影者耳。」詢之舟人，亦不能名。但曰：此上有翠微亭。黃門與餘一笑而出，是日步平堤六七里，皆在南湖中。此堤之勝，西湖僅可北面稱臣耳。俗諺雲，九子可望不可登，齊山可登不可望。信然。
大林寺，在天池之西，有西竺娑羅樹二株。中宴坐老僧，余訪之，能念阿彌陀佛號而已。白樂天詩云：「人間四月芳菲盡，山寺桃花始盛開。」必此寺也。
武彝有大王峰，峰極尊勝。故名武彝。君為魏王子騫，曾會群真於此，奏人間可哀之曲。
大田縣有七巖臨水。山下皆平田。秋氣未深，樹葉落，衰柳依依。
洞天巖，在沙縣之西十里。其山壁立，多松樟。上有長耳佛像。水旱禱，著靈跡。其巖廣可容三幾二榻。高三仞余，滴水不絕。閩人未之賞也，余創而深索之。得宋人題字石刻十餘處，皆南渡以後名手。詩歌五章。巖下有流觴曲水，徐令與余飲竟日，頗盡此山幽致。追寫此景，以當紀游。
高郵夜泊，望隔堤大湖月色微晦，以為地也。至詰旦，水也。竺典化城，無乃是耶。
子行至滕陽，嶧山在望。火靈煙沙，殆不復有濟勝具。是日宿縣中官舍，乃以意造，為嶧山不必類嶧山也，想當然耳。曾游嶧山者，知余不欺人。
呂梁縣瀑三千仞，石骨出水上。憶予童子時，父老猶道之，今不復爾。東海揚塵，殆非妄語。
大都詩以山川為境，山川亦以詩為境。名山遇賦客，何異士遇知己？一入品題，情貌都盡。後之游者，不待按諸圖經，詢諸樵牧，望而可舉其名矣。嗟嗟，澄江凈如練，齊魯青未了。寥落片言，遂關千古登臨之口，豈獨勿作常語哉？以其取境真也。友人錢象先荊南集，不盡象先才情之變。而余嘗持節長沙，自洞庭而下，漢陽而上，與象先共之。故其取境之真，特有賞會雲。抑余不能游，然好詩。象先能詩，又好游，是安得象先為東西南北之人？窮夫所謂州有九岳有五者。而皆被以奇音雋響。余得隱幾而讀之。以吾拙而收象先之巧，以吾目而用象先之足，不大愉快哉？
東坡云：「詩人有寫物之工。」桑之未落，其葉沃若。他木不可以當此。林逋梅花詩：「疏影橫斜水清淺，暗香浮動月黃昏」，決非桃李詩。皮日休白蓮詩：「無情有恨何人見，月冷風清欲墮時」，此必非紅蓮詩。裴詠白牡丹詩。」長安豪貴惜春殘，爭賞先開紫牡丹。別有玉杯承露冷，無人起就月中看。」
余以丙申秋，奉使長沙。至東林寺，時白蓮盛開。土人云：此晉慧遠所種。自晉至今千餘年，惟存古與欄，而蓮無復種矣。忽放白毫光三日三夜。此花宰地而出，皆作千葉，不成蓮房。余徘徊久之。」幸此花開，與余行會。遠公有記云：「花若開，吾再來。」余故有詩云「泉歸虎靜，雲度雁天輕。苔蘚封碑古，優雲應記生。」記此事也。
古人詩語之妙，有不可與冊子參者，惟當境方知之。長沙兩岸皆山，余以牙檣遊行其中。望之，地皆作金色。因憶水碧沙明之語。又自岳州順流而下，絕無高山。至九江，則匡廬兀突，出檣帆外。因憶孟襄陽所謂「掛席幾千里，名山都未逢。泊舟潯陽郭，始見香爐峰。」真人語，千載不可復值也。
宋人推黃山谷所得，深於子瞻，曰：「山谷真涅堂里禪也。」
頃見岱志詩賦六本。讀之既盡，為區檢討用孺言曰：「總不如一句。」檢討請之，曰：「齊魯青未了。」
「燈影照無睡，心清聞妙香。」杜少陵宿招提絕調也。予書此於長安僧舍，自後無復敢題詩者。
「萬事不如杯在手，一年幾見月當頭。」文徵仲嘗寫此詩意。又樊川翁「南陵水面漫悠悠，風緊雲繁欲變秋。」趙千里亦圖之。此皆詩中畫，故足畫耳。
「風靜夜潮滿，城高寒月昏。」「秋色明海縣，寒煙生里閭。」「春盡草木變，雨余池館青。」「楚國橙橘暗，吳門煙雨愁。」「郭外秋聲急，城邊月色殘。」 「眾山遙對酒，孤嶼共題詩。」「氣蒸雲夢澤，波撼岳陽城。」「林花掃更落，徑草踏還生。」「掛席樵風便，開樽琴月孤。」「落日池上酌，清風松下來。」王江寧、孟襄陽，五言詩句。每一詠之，便習習生風。
余見倪雲林自題畫云：十月江南未隕霜，青楓欲赤碧梧黃。停橈坐對寒山晚，新雁題詩小著行。
明月照積雪，大江流日夜。客心悲未央，澄江凈如練。玉繩低建章，池塘生春草。秋菊有佳色，俱千古寄語，不必有所附麗，文章妙境，即此然。齊隋以還，神氣都盡矣。
李獻吉詩，如「詠月」有雲「光添桂魄十分影，寒落江心幾尺潮。」不見集中，自是佳語。唐子畏詩，有曰：「杜曲梨花杯上雪，灞陵芳草夢中煙。」又曰：「秋榜才名標第一，春風脂粉醉千場。」皆學白香山。子畏之才，何須以解首矜詡。其亦唐人所謂今朝曠蕩春無涯，不免器小之誚。
唐人詩律，與書法頗似，皆以濃麗為主，而古法稍遠矣。余每謂晉書無門，唐書無態，學唐乃能入晉。晉詩如其書，雖陶元亮之古淡，阮嗣宗之俊爽，在法書中未可當虞褚。以其無門也，因為唐人詩及之。
翰墨之事，良工苦心，未嘗敢以耗氣應也。其尤精者，或以醉，或以夢，或以病。游戲神通，無所不可。何必神怡氣王？造物乃完哉。世傳張旭號草聖，飲酒數斗，以頭濡墨，縱書墻壁上。淒風急雨，觀者嘆愕。王子安為文，每磨墨數升，蒙被而臥，熟睡而起。詞不加點，若有鬼神。此皆得之筆墨蹊逕之外者。今觀察王先生，當人日，病不起。據枕作詩二十章，言言皆樂府鼓吹也，乃與彼二子鼎足立矣。
東坡讀金陵懷古詞於壁間，知為介甫所作，嘆曰：「老狐精能許，」以羈怨之士，終不能損價於論文。所謂文章天下至公。當其不合，父不能諛子。其論之定者，雖東坡無如荊公何，太白曰：「崔灝題詩在上頭。」東坡題廬山瀑布曰：「不與徐凝洗惡詩。」太白擱筆於崔灝，東坡操戈於徐凝。豈有恩怨哉？
東坡水月之喻，蓋自肇論得之，所謂不遷義也。文人冥搜內典，往往如鑿空，不知乃沙門輩家常飯耳。大藏教若演之有許大文字。東坡突過昌黎歐陽，以其多助。有此一奇也。
蘇子瞻表忠觀碑，惟敘蜀漢抗衡不服，而錢氏順命自見。此以賓形主法也。執管者即已游於其中，自不明了耳。如能了之，則拍拍成令。雖文采不章，而機鋒自契。
文章隨題敷衍，開口即涸。須於言盡語竭之時，別行一路。太史公荊軻傳，方敘荊軻刺秦王，至秦王環柱而走，所謂言盡語竭。忽用三個字轉雲「而秦法」自此三字以下，又生出多少煙波。
凡作文，原是虛架子。如棚中傀儡，抽牽由人，非一定死煞。真有一篇文字，有代當時作者之口，寫他意中事，乃謂注於不涸之源。且如莊子逍遙篇。鳩笑大鵬，須代他說曰：「我決起而飛槍榆枋，時則不至，而控於地而已矣。奚以之九萬里而南為？」此非代乎？若不代，只說鳩笑，亦足矣。又如太史公稱燕將得魯仲連書云：「欲歸燕，已有隙，恐誅；欲降齊，所殺虜，於齊甚眾。恐已降而後見辱，喟然嘆曰：與人辨，我寧自辨。」此非代乎？
文有翻意者，翻公案意也。老吏舞文，出入人罪。雖一成之案，能翻駁之。文章家得之，則光景日新。且如馬嵬驛詩，凡萬首，皆刺明皇寵貴妃。只詞有工拙耳。最後一人，乃云：尚是聖明天子事，景陽宮井又何人。便翻盡從來巢臼。曹孟德疑冢七十二。古人有詩云：直須發盡疑冢七十二。已自翻矣。後人又云：以操之奸，安知不慮及於是。七十二冢，必無真骨。此又翻也。
青鳥家，專重脫卸。所謂急脈緩受，緩脈急受。文章亦然。勢緩處，須急做，不令扯長冷淡。勢急處，須緩做，務令紆徐曲折，勿得埋頭，勿得直腳。
杜子美云：擒賊先擒王。凡文章，必有真種子，擒得真種子，則所謂口口咬著。又所謂點點滴滴雨，都落在學士眼裡。
文字最忌排行，貴在錯綜其勢。散能合之，合能散之。左氏晉語云：賈誼政事疏，太子之善，在於早諭教與選左右。早諭教，選左右，是兩事。他卻雲心未濫而先諭教，則化易成也。此是早諭教。下雲若其服習講貫，則左右而已。此是選左右，以二事離作兩段，全不排比。自六朝以後，皆畫段為文，少此氣味矣。
作文要得解悟。時文不在學，只在悟。平日須體認一番，才有妙悟，妙悟只在題目腔子裡思之。思之思之不已，鬼神將通之。到此將通時，才喚做解悟。了得解時，只用信手拈神，動人心來。頭頭是道，自是文中有竅，理義原悅人心。我合著他，自是合著人心。文要得神氣，且試看死人活人，生花剪花，活雞木雞，若何形狀？若何神氣？識得真，勘得破，可與論文。如閱時義，閱時令，吾毛竦色動，便是他神氣逼人處。閱時似然似不然，欲丟欲不丟，欲讀又不喜讀，便是他神索處。故窗稿不如考卷之神，考卷之神薄，不如墨卷之神厚。魁之神露，不如元之神藏。試之，自有解人處。脫套去陳，乃文家之要訣。是以剖洗磨煉，至精光透露。豈率爾而為之哉？必非初學可到。且定一取捨，取人所未用之辭，舍人所已用之辭；取人所未談之理，舍人所已談之理；取人所未布之格，舍人所已布之格；取其新，舍其舊。不廢辭，卻不用陳辭；不越理，卻不用皮膚理；不異格，卻不用卑瑣格。格得此，思過半矣。
文家要養精神，人一身只靠這精神幹事。精神不旺，昏沉到老，只是這個。人須要養起精神，戒浩飲，浩飲傷神；戒貪色，貪色滅神；戒厚味，厚味昏神；戒飽食，飽食悶神；戒多動，多動亂神；戒多言，多言損神；戒多憂，多憂郁神；戒多思，多思撓神；戒久睡，久睡倦神；戒久讀，久讀苦神。人若調養得精神完固，不怕文字無解悟，無神氣，自是矢口動人。此是舉業最上一乘。
多少伶俐漢，只被那卑瑣局曲情態，耽擱一生。若要做個出頭人，直須放開此心。令之至虛，若天空，若海闊；又令之極樂，若曾點遊春，若茂叔觀蓬，灑灑落落。一切過去相、見在相、未來相，絕不里念，到大有入處，便是擔當宇宙的人，何論雕蟲末技？
甚矣，舍法之難也。兩壘相薄，兩雄相持，而俠徒劍客，獨以魚腸匕首，成功於枕席之上，則孫吳不足道矣。此舍法喻也。又喻之於禪，達磨西來，一門超出，而億劫持三千相；彈指了之，舌頭坐斷，文家三昧，寧越此哉。然不能盡法，而遽事舍法，則為不及法。何士抑能盡法者也，故其游戲跳躍，無不是法。意象有神，規模絕跡。今而後以此爭長海內，海內益尊士抑矣。
吾常謂成弘大家，與王唐諸公輩，假令今日而在，必不為當日之文。第其一種真血脈，如堪輿家所為正龍，有不隨時受變者。其奇取之於機，其正取之於理，其致取之於情，其實取之於事，其藻取之於辭。何謂辭？《文選》是也。何謂事？《左史》是也。何謂情？《詩》《騷》是也。何謂理？《論語》是也。何謂機？《易》是也。《易》闡造化之機，故半明半晦，以無方為神。《論語》著倫常之理，故明白正大，以《易》知為用。如《論語》曰：「無適無莫」，何等本易。《易》則曰：「見群龍無首，下語險絕矣。」此則王唐諸公之材料窟宅也。如能熟讀妙悟，自然出言吐氣，有典有則，而豪少佻舉浮俗之習，淘洗殆盡矣。
夫士子以干祿故，不能迂其途，以就先民矩是或一說矣。不曰去其太甚乎？小講入題，欲離欲合，一口說盡，難復更端，不可稍加虛融乎。股法所貴，矯健不測。今一股之中，更加復句，轉接之痕盡露。森秀之勢何來？不可稍加裁剪乎？古文只宜暗用，乃得一成語。不問文勢夷險，必委曲納之。或泛而無當，或奇而無偶，不可稍割愛乎。每題目必有提綱，即欲運思於題中。又欲回盼於題外，若復快意直前，為題所縛。圓動之處，了不關心，縱才藻燦然，終成下格，不可另著眼乎？諸如此類，更仆莫數。一隅反之，思過半矣。
