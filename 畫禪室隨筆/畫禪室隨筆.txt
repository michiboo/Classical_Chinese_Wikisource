明董其昌撰。其昌有《學科考略》，已著錄。是編第一卷論書，第二卷論畫，中多微理，由其昌於斯事積畢生之力為之，所解悟深也。第三卷分記遊、記事、評詩、評文四子部。中如記楊成以蔡經為蔡京之類，頗涉輕薄，以陸龜蒙白蓮詩為皮日休之類，亦未免小誤。其評文一門，多談制藝，蓋其昌應舉之文與陶望齡齊名，當時傳誦，故不能忘其結習也。四卷亦分子部四，一曰雜言上，一曰雜言下，皆小品閒文，然多可采，一曰楚中隨筆，其冊封楚王時所作，一曰禪悅大旨，乃以李贄為宗。明季士大夫所見，往往如是，不足深詰，視為蜩螗之過耳可矣。
