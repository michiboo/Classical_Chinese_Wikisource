米海岳書，無垂不縮，無往不收。此八字真言，無等之咒也。然須結字得勢，海岳自謂集古字，蓋於結字最留意。比其晚年，始自出新意耳。學米書者，惟吳琚絕肖。黃華樗寮，一支半節。雖虎兒亦不似也。
作書所最忌者，位置等勻。且如一字中，須有收有放，有精神相挽處。王大令之書，從無左右並頭者。右軍如鳳翥鸞翔，似奇反正。米元章謂：「大年千文，觀其有偏側之勢，出二王外。」此皆言布置不當平勻，當長短錯綜，疏密相間也。
作書之法，在能放縱，又能攢捉。每一字中，失此兩竅，便如晝夜獨行，全是魔道矣。余嘗題永師千文後曰：作書須提得筆起。自為起，自為結，不可信筆。後代人作書，皆信筆耳。信筆二字，最當玩味。吾所云須懸腕，須正鋒者，皆為破信筆之病也。東坡書，筆俱重落。米襄陽謂之畫字，此言有信筆處耳。
筆畫中須直，不得輕易偏軟。
捉筆時，須定宗旨。若泛泛塗抹，書道不成形像。用筆使人望而知其為某書，不嫌說定法也。
作書最要泯沒棱痕，不使筆筆在ㄌ素成板刻樣。東坡詩論書法云：「天真爛漫是吾師。」此一句，丹髓也。
書道只在「巧妙」二字，拙則直率而無化境矣。
顏平原，屋漏痕，折釵股，謂欲藏鋒。後人遂以墨豬當之，皆成偃筆。癡人前不得說夢。欲知屋漏痕、折釵股，於圓熟求之，未可朝執筆，而暮合轍也。
樂山看經曰：「圖取遮眼，若汝曹看牛皮也須穿。」今人看古帖，皆穿牛皮之喻也。古人神氣，淋漓翰墨間，妙處在隨意所如，自成體勢。故為作者，字如子，便不是書，謂說定法也。
予學書三十年。悟得書法而不能實證者，在自起、自例、自收、自束處耳。遇此□關，即右軍父子亦無奈何也。轉左側右，乃右軍字勢。所謂跡似奇而反正者，世人不能解也。書家好觀閣帖，此正是病。蓋王著輩，絕不識晉唐人筆意，專得其形，故多正局。字須奇宕瀟灑，時出新致，以奇為正，不主故常。此趙吳興所未嘗夢見者。惟米癡能會其趣耳。今當以王僧虔、王徽之、陶隱居大令帖幾種為宗，余俱不必學。
古人作書，必不作正局。蓋以奇為正。此趙吳興所以不入晉唐門室也。蘭亭非不正，其縱宕用筆處，無跡可尋。若形模相似，轉去轉遠。柳公權云：「筆正，須喜學柳下惠者參之。」余學書三十年，見此意耳。
字之巧處，在用筆，尤在用墨。然非多見古人真跡，不足與語此竅也。
發筆處，便要提得筆起，不使其自偃，乃是千古不傳語。蓋用筆之難，難在遒勁；而遒勁，非是怒筆木強之謂。乃如大力人通身是力，倒輒能起，此惟褚河南、虞永興行書得之。須悟後，始肯余言也。
用墨，須使有潤，不可使其枯燥。尤忌肥，肥則大惡道矣。
作書，須提得筆起，不可信筆。蓋信筆，則其波畫皆無力。提得筆起，則一轉一束處，皆有主宰「轉束」二字，書家妙訣也。今人只是筆作主，未嘗運筆。
書楷，當以黃庭懷素為宗。不可得，則宗女史箴。行書，以米元章、顏魯公為宗。草以十七帖為宗。
餘十七歲時學書。初學顏魯公多寶塔，稍去而之鐘王，得其皮耳。更二十年，學宋人，乃得其解處。
文待詔學智永千文。盡態極妍，則有之。得神得髓，概乎其未有聞也。嘗見吳興臨智永故當勝。
趙吳興跋蘭亭序云：與丙舍帖絕相似。丙舍，乃鍾元常書。世所傳者，右軍臨本耳。東坡先生書，深得徐季海骨力。此為文湖州洋嶼詩帖。余少時學之，今猶能寫，或微有合處耳。
米元章嘗奉道君詔，作小楷千字，欲如黃庭體。米自跋云：「少學顏行，至於小楷，了不留意。」蓋宋人書多以平原為宗，如山谷、東坡是也。惟蔡君謨少變耳。吾嘗評米書，以為宋朝第一，畢竟出東坡之上。山谷直以品勝，然非專門名家也。
東坡先生書，世謂其學徐浩。以予觀之，乃出於王僧虔耳。但坡云：「用其結體，而中有偃筆，又雜以顏常山法。」故世人不知其所自來。即米顛書，自率更得之。晚年一變，有冰寒於水之奇。書家未有學古而不變者也。
楊景度書，自顏尚書、懷素得筆。而溢為奇怪，無五代茶□之氣。宋蘇、黃、米皆宗之。書譜曰：「既得正平，須追險絕，景度之謂也。」
古人論書，以章法為一大事。蓋所謂行間茂密是也。余見米癡小楷，作西園雅集圖記，是紈扇，其直如弦。此必非有他道，乃平日留意章法耳。右軍蘭亭敘章法，為古今第一。其字皆映帶而生，或小或大，隨手所如，皆人法，則所以為神品也。
素師書本畫法，類僧巨然。巨然為北苑流亞，素師則張長史後一人也。高閑而下，益趨俗怪，不復存山陰矩度矣。
蘭亭，出唐名賢手摹，各參雜自家習氣。歐之肥，褚之瘦，於右軍本來面目，不無增損。正如仁智自生妄見耳。此本定從真跡摹取，心眼相印，可以稱量諸家禊帖，乃神物也。
晉唐人結字，須一一錄出，時常參取，此最關要。吾鄉陸儼山先生作書，雖率爾應酬，皆不茍且。常曰：「即此便是，寫字時須用敬也。」吾每服膺斯言，而作書不能不揀擇。或閑窗游戲，都有著精神處。惟應酬作答，皆率易茍完，此最是病。今後遇筆研，便當起矜莊想。古人無一筆不怕千載後人指摘，故能成名。因地不真，果招紆曲，未有精神不在傳遠，而幸能不朽者也。吾於書，似可直接趙文敏，第少生耳。而子昂之熟，又不如吾有秀潤之氣。惟不能多書，以此讓吳興一籌。畫則具體而微，要亦三百年來一具眼人也。
吾學書，在十七歲時。先是吾家仲子伯長名傳緒，與余同試於郡。郡守江西衷洪溪，以余書拙，置第二。自是始發憤臨池矣。初師顏平原多寶塔，又改學虞永興，以為唐書不如晉魏，遂仿黃庭經及鐘元。常宣示表力，命表還示帖丙舍帖。凡三年，自謂逼古，不復以文徵仲。祝希置之眼角，乃於書家之神理，實未有入處，徒守格轍耳。比游嘉興，得盡睹項子京家藏真跡，又見右軍官奴帖於金陵，方悟從前妄自標許譬如香巖和尚，一經洞山問倒，願一生做粥飯僧。余亦願焚筆研矣。然自此漸有小得。今將二十七年，猶作隨波逐浪書家，翰墨小道，其難如是，何況學道乎？
吾鄉陸宮詹，以書名家。雖率爾作應酬字俱不茍。且曰：「即此便是學字，何得放過？」陸公書類趙吳興，實從北海人。有客每稱公似趙者，公曰：「吾與趙同學李北海耳。」
吾鄉莫中江方伯，書學右軍，自謂得之聖教序。然與聖教序體小異，其沉著逼古處，當代名公，未能或之先也。予每詢其所由，公謙遜不肯應。及余己卯試，留都。見王右軍官奴帖真跡，儼然莫公書，始知公深於二王。其子云卿，亦工書。
書家有自神其說，以右軍感胎仙傳筆法。大令得白雲先生口授者，此皆妄人附托語。天上雖有神仙，能知羲獻為誰乎？
呂純陽書，為神仙中表表者。今所見，若東老詩，乃類張長史。又云：題黃鶴樓，似李北海。仙書尚以名家為師如此。孫虔禮曰：妙似神仙。余謂實過之無不及也。昔人以翰墨為不朽事，然亦有遇不遇，有最下而傳者；有勤一生而學之，異世不聞聲響者；有為後人相傾，餘子悠悠，隨巨手譏評，以致聲價頓減者；有經名人表章，一時慕效，大擅墨池之譽者。此亦有運命存焉。總之，欲造極處，使精神不可磨沒，所謂神品，以吾神所著故也。何獨書道，凡事皆爾。
趙吳興大近唐人，蘇長公天骨俊逸，是晉宋間規格也。學書者熊辨此，方可執筆臨摹。否則ㄌ成堆，筆成冢，終落狐禪耳。
米元章云：「吾書無王右軍一點俗氣，乃其收王略帖。」何珍重如是。又云：見文皇真跡，使人氣懾，不能臨寫。真英雄欺人哉。然自唐以後，未有能過元章書者。雖趙文敏亦於元章嘆服曰：「今人去古遠矣。」余嘗見趙吳興作米書一冊，在吏部司務蔣行義家，頗得襄陽法。今海內能為襄陽書者絕少。
宋時有人以黃素織烏絲界道三丈成卷，誡子孫相傳。待書足名世者，方以請書。凡四傳而遇元章。元章自任，腕有羲之鬼，不復讓也。
神宗皇帝，天藻飛翔，雅好書法。每攜獻之鴨頭丸帖、虞世南臨《樂毅論》、米芾文賦，以自隨。予聞之中書舍人趙士禎言如此。因考右軍，曾書文賦。褚河南亦有臨右軍文賦。今可見者，趙榮祿書耳。
以平原爭坐位帖求蘇米，方知其變。宋人無不寫爭坐位帖也。
晉宋人書，但以風流勝，不為無法，而妙處不在法。至唐人，始專以法為蹊徑，而盡態極妍矣。
昔顏平原鹿脯帖，宋時在李觀察士行家，今為辰玉所藏。爭坐位帖，在永興安師文家。安氏析居，分而為二。人多見其前段，師文後乃並得之，相繼入內府。今前段至行香菩薩寺止，為項德新所藏。
東坡作書，於卷後余數尺曰：「以待五百年後人作跋。」其高自標許如此。
書家以險絕為奇。此竅惟魯公楊少師得之，趙吳興弗能解也。今人眼目，為吳興所遮障。予得楊公遊仙詩，日益習之。
唐林緯乾書學顏平原，蕭散古淡，無虞褚輩妍媚之習。五代時少師特近之。臨帖如驟遇異人，不必相其耳目手足頭面，當觀其舉止笑語精神流露處。莊子所謂「目擊而道存者也。」
大慧禪師論參禪云：「譬如有人，具萬萬貲。吾皆籍沒盡，更與索債。」此語殊類書家關捩子。米元章云：如撐急水灘船，用盡氣力，不離故處。蓋書家妙在能合，神在能離。所欲離者，非歐虞褚薛諸名家伎倆，直欲脫去右軍老子習氣，所以難耳。那叱析骨還父，析肉還母，若別無骨肉，說甚虛空粉碎，始露全身。晉唐以後，惟楊凝式解此竅耳。趙吳興未夢見在。□余此語，悟之。楞嚴八選義，明還日月，暗還虛空。不汝還者，非汝而誰？然余解此意，筆不與意隨也。甲寅二月。
書法雖貴藏鋒，然不得以模糊為藏鋒，須有用筆，如太阿蕆截之意。蓋以勁利取勢，以虛和取韻。顏魯公所謂如印印泥，如錐畫沙是也。細參玉潤帖，思過半矣。
宋高宗於書法最深。觀其以蘭亭賜太子，令寫五百本，更換一本，即功力可知。思陵運筆，全自玉潤帖中來，學禊帖者參取。
柳誠懸書，極力變右軍法，蓋不欲與禊帖面目相似。所謂神奇化為臭腐，故離之耳。凡人學書，以姿態取媚，鮮能解此。余於虞褚顏歐，皆曾彷彿十一。自學柳誠懸，方悟用筆古淡處。自今以往，不得舍柳法而趨右軍也。
吾松書，自陸機、陸雲創於右軍之前，以後遂不復繼響。二沈及張南安、陸文裕、莫方伯稍振之，都不甚傳世，為吳中文祝二家所掩耳。文祝二家，一時之標。然欲突過二沈，未能也。以空疏無實際，故余書則並去諸君子而自快，不欲爭也。以待知書者品之。（此則論雲間書派）
余性好書，而懶矜莊，鮮寫至成篇者，雖無日不執筆，皆縱橫斷續，無倫次語耳。偶以冊置案頭，遂時為作各體，且多錄古人雅致語，覺向來肆意，殊非用敬之道。然余不好書名，故書中稍有淡意，此亦自知之。若前人作書不茍且，亦不免為名使耳。
吾書無所不臨仿，最得意在小楷書，而懶於拈筆。但以行草行世，亦都非作意書，第率爾酬應耳。若使當其合處，便不能追蹤晉宋，斷不在唐人後乘也。



◎跋自書

右軍官奴帖事五斗米，道上章語也。已卯秋，余試留都，見真跡。蓋唐冷金箋摹者，為閣筆，不書者三年。此帖後歸婁江王元美。予於已丑詢之王澹生，則已贈新都許少保矣。此帖類禊敘，因背臨及之。
大令洛神賦真跡，元時猶在趙子昂家。今雖宋榻，不復見矣。今日寫此四行，亦唐摹冷金舊跡。余見之李項氏，遂師其意，試朝鮮鼠須筆。
樂志論，與羅氏此篇，實山居之人所自寬語。余數書之，亦如歸去來詞，以志吾樂耳。
余在梁溪，見徐季海書《道德經》。評者謂子瞻似之，非也。子瞻多偃筆，季海藏鋒。正書欲透紙背，安得同論。此書頗似之。
伯倫善閉關，雖沉湎，自有韜世之致。故得與嵇阮輩並稱。余飲不能三酌，而書此頌，又自笑也。
唐世官誥，皆出善書名公之手。魯公為禮部尚書，猶耆朱巨川誥。如近世之埋志，非籍手宗匠，以為孝慈不足。其重如此，國朝制誥，乃使中書舍人為之寫軸。而書法一本沈度姜立綱，何能傳後？予兩掌制詞，及先太史詔。欲自書之，忽有非時之命，持節長沙封吉藩。頒誥之時，王程於邁，不獲從魯公自書之例。臨顏帖，為之憮然。
顏清臣書，深得蔡中郎石經遺意。後之學顏者，以觚稜斬截為入門，所謂不參活句者也。余此書，竊附魯男子學柳下惠之意。
襄陽書天馬賦，余所見已四本。一為擘窠大字，後題雲「為平海大師書」。後園水丘公觀，特為雄傑，在嘉禾黃履常參政家。一為檢討王履泰藏，乃仿顏平原爭坐帖；一在吾鄉宋參政家，一在新都吳氏。後有黃子久諸元人跋，子久云：「展視之時，有一大星貫斗而墜，其聲如雷。」宋本余已摹取刻石，吳本多枯筆，別自一種米書，然皆真跡也。米賦材，乃強弩之末。而子瞻稱其寶月賦。以為知元章不盡，乃曾無一本傳世，何也？因背臨及之。
懷素自敘帖真跡，嘉興項氏以六百金購之朱錦衣家。朱得之內府，蓋嚴分宜物，沒入大內後，給侯伯為月俸。朱太尉希孝，旋收之。其初，吳郡陵完所藏也。文待詔曾摹刻停雲館行於世。餘二十年前在李，獲見真本。年來亦屢得懷素它草書。鑒賞之，唯此為最。本朝學素書者，鮮得宗趣。徐武功、祝京兆、張南安、莫方伯，各有所入。豐考功亦得一斑。然狂怪怒張，失其本矣。余謂張旭之有懷素，猶董源之有巨然。衣缽相承，無復余恨，皆以平淡天真為旨。人目之為狂，乃不狂也。久不作草，今日臨文氏石本，因識之。
此余壬辰北上時，在廣陵舟中書也。丙申除夕，清臣復持至齋中。余重展之，因念古人書與年俱老，今去壬辰又七年矣。無能多勝於曩時，深以為愧。
余見懷素一帖雲「少室中，有神人藏書，蔡中郎得之。古之成書者，欲後天地而出。」其持重如此。今人朝學執筆，夕已勒石，余深鄙之。清臣以所藏余書，一一摹勒，具見結習苦心。此猶率意筆，遂為行世，予甚懼也。雖然，予學書三十年，不敢謂入古三昧。而書法至余，亦復一變。世有明眼人，必能知其解者。為書各種，以副清臣之請。
余以丙申秋，奉使長沙，浮江歸，道出齋安。時余門下徐陽華，為黃岡令，請余大書東坡此辭，曰：「且勒之赤壁。」余乘利風解纜，後作小赤壁詩，為吾松赤壁解嘲已。余兩被朝命，皆在黃武間。覽古懷賢，知當日坡公舊題詩處也。因書此詞識之。
醉後磨墨一斗，以三文頭雞毛筆，書此篇。迅疾如追風逐電，略無凝滯，皆是顏尚書、米漫士書法得來。書家當有知者。
藏真書，余所見有枯筍帖、食魚帖、天姥吟、冬熱帖，皆真跡，以澹古為宗。徒求之豪宕奇怪者，皆不具魯男子見者也。顏平原云：張長史雖天姿超逸，妙絕古今，而楷法精詳，特為真正。吁，此素師之衣缽。學書者，請以一瓣香供養之。
王介甫金陵懷古詞，東坡於壁上觀之，嘆曰：「此老狐精也。」其推服若此。米元章又稱荊公書，絕似五代楊少師。蘇之詞，米之書，皆橫絕於古，獨不敢傲介甫。此公若不作宰相，豈至掩其長耶。
蘭亭序，最重行間章法。余臨書，乃與原本有異，知為聚訟家所訶。然陶九成載禊帖考，尚有以草體當之者，政不必規規相襲。今人去古日遠，豈在行段乎？
趙文敏臨禊帖，無慮數百本，即余所見，亦至夥矣。余所臨，生平不能終薦。然使如文敏多書，或有入處。蓋文敏猶帶本家筆法，學不純師；余則欲絕肖，此為異耳。
米元章書，多從褚登善悟入。登善深於蘭亭，為唐賢秀穎第一，此本蓋其衣缽也。摹授清臣，清臣其寶之。余素臨懷素自敘帖，皆以大令筆意求之，時有似者。近來解大紳豐考功，狂怪怒張，絕去此血脈，遂累及素師。所謂從旁門入者，不是家珍，見過於師，方堪傳授也。
餘三見子瞻自書赤壁賦：一在李黃承玄家，一在江西楊寅秋家，一在楚中何宇度家，皆從都下借臨。黃卷有子瞻跋，尤勝，然皆前賦也。後赤壁，則惟趙子昂有石本。又思陵嘗書之，夏禹玉為補圖，亦在楊寅秋家。因書後赤壁賦，並記於此。
陶靖節詩，儲光羲之源委也。韋司直亦其兒孫乎？東坡和陶，雖極力摹擬，然禪家所謂夾帶有之矣。東坡像，太白、淵明、皆相似。
小楷書，乃致難。自臨帖者，只在形骸，去之益遠。當由未見古人真跡，自隔神化耳。宋時唯米芾有解。至今如阿一見也。
客有持趙文敏書雪賦見示者，余愛其筆法遒麗，有黃庭樂毅論風規。未知後人誰為競賞，恐文徵仲瞠乎若後矣。遂自書一篇，意欲與異趣，令人望而知為，吾家書也。昔人云：「非惟恨吾不見古人，亦恨古人不見吾。」又云：「恨右軍無臣法。」此則余何敢言？然世必有解之者。
此余在長安，呵凍手書。及還山，舟中待放閘。消遣永畫者，清臣為沃而裝池，及自披之，頗似五技窮鼠耳。若曰：殉知之合，則吾豈敢？
余嘗臨米襄陽書，於蔡忠惠、黃山谷、趙文敏非所好也。今日展法帖各臨尺牘一篇，頗亦相似。又及蘇文忠，亦予所習也。元人作書經，以蘇文忠、趙文敏為得二王法，不及米漫士。其持論如此，未省所謂。
柳誠懸書蘭亭，不落右軍蘭亭序筆墨蹊徑。古人有此眼目，故能名家。
山谷論人家子弟，可百不能，唯俗便不可醫。子瞻自是千載人，觀其與李伯時、王定國諸公，會賞翰墨，自謂薄富貴而厚於書；輕死生而重於畫。即雪浪以百二十千購之，所至故無一緣也。無龍百尺樓下物，正當愧死，何置喙哉。
秦太虛撰龍井記，真稱蘇家勝友。元章此碑，絕得李栝州三昧。惜多殘缺，余為補之。然聞趙吳興曾欲補米書數行，一再易之，皆不相似，曰：「今人去古遠矣。」則余其有續貂之愧也夫。
余近來臨顏書，因悟所謂折釵股、屋漏痕者，惟二王有之。魯公直入山陰之室，絕去歐褚輕媚習氣。東坡云：「詩至於子美，書至於魯公。」非虛語也。顏書惟蔡明遠序，尤為沉古。米海岳一生不能彷彿，蓋亦為學唐初諸公書，稍乏骨氣耳。燈下為此，都不對帖。雖不至入俗第，神采璀璨，即是不及古人處。漸老漸熟，乃造平淡。米老猶隔塵，敢自許逼真乎？題以志吾愧。
臨顏太師明遠帖五百本。後方有少分相應，米元章、趙子昂，止撮其勝會。遂在門外，如化城鹿車未了事耳。
此韓宗伯家藏子敬洛神十三行真跡。予以閏三月十一日登舟，以初八日借臨。是日也，友人攜酒過余旅舍者甚多。余以琴棋諸品分曹款之，因得閑身仿此帖。既成，具得其肉，所乏神采，亦不足異也。
文氏二王帖，有洛神賦，稱為子敬，非也。此李龍眠書。宣和譜所云：「出入魏晉，不虛耳。」又龍眠摹古，則用絹素。洛神卷是絹本，或唐人書，李臨仿之，乃爾遒雋耶。要須以十三行帖稱量之。
小楷書，不易工。米元章亦但有行押，嘗被命仿黃庭，作千文一本以進。今觀其跡，但以妍媚飛動取態耳。邢子願謂余曰：右軍以後，惟趙吳興得正衣缽，唐宋皆不如也，蓋謂楷書，得黃庭樂毅論法，吳興為多。要亦有刻畫處，余稍及吳興，而出入子敬。同能不如獨勝，余於吳興是也。
余少時為小楷，刻畫世所傳黃庭經、東方贊。後見晉唐人真跡，乃知古人用筆之妙，殊非石本所能傳。既折衷王子敬、顧愷之，自成一家。因觀昔年書月賦，漫題。
楊少師步虛詞帖，即米老家藏大仙帖也。其書騫翥簡澹，一洗唐朝姿媚之習。宋四大家皆出於此。余每臨之，亦得一斑。
余書此文，意欲擬虞永興、歐陽率更，自愧無出藍之能耳。趙吳興云：永興書，唯枕臥帖，清峭有晉人韻，使余得見之，書道必不止此。
顏平原爭坐帖與祭季明文，唐時林藻師之。楊景度、蔡端明，皆具有一體。余此書頗似類顏，具眼者謂何。
右顏平原書絳州帖，所刻蓋師陶貞白瘞鶴銘。小異平日學右軍書者，黃魯直宗之。
今日臨古詩數首，俱不入晉人室。唯顏平原、虞永興、楊少師三家，差不愧耳。時乙已正月十九日，為余懸弧辰也。
爭坐位帖，宋蘇、黃、米、蔡四家，書皆仿之。唐時歐、虞、褚、薛諸家，雖刻畫二王，不無拘於法度。惟魯公天真爛漫，姿態橫出，深得右軍靈和之致，故為宋一代書家淵源。余以陜本漫漶，乃摹此宋拓精好者，刻之戲鴻堂中。
褚遂良西升經與淳熙秘閣續帖所刻黃庭經，同一筆法。真跡音藏新都殷尚書家。余在長安，曾於殷參軍見之。永嘉王中舍，為吳太學手摹一本，不差毫髮。後歸武林洪黃門。黃門以余寫法華經，字形相等，遂以贈余，且曰：「子臨百本，使馬骨追風，畫龍行雨，方以一本見酬。」余茫然，未知何時得慰其意。
余為庶常時，館師韓宗伯出所藏曹娥碑真跡絹本示余。乃宋德壽殿題，元文宗命柯九思鑒定書畫，賜以此卷。趙孟ぽ跋記其事甚詳，且云：「見此，如岳陽樓親聽仙人吹笛，可以權衡天下之書矣。」當時以館師嚴重，不敢借摹。亦渝敝難摹，略可彷彿於非煙非霧間耳。因書曹娥碑識之。
內景經，全在筆墨畦逕之外。其為六朝人得意書無疑。今人作書，只信筆為波畫耳。結構縱有古法，未嘗真用筆也。善用筆者清勁，不善用筆者濃濁，不獨連篇各體有分別。一字中亦具此兩種，不可不如也。
余書蘭亭，皆以意背臨，未嘗對古刻。一似撫無弦琴者，覺尤延之諸君子，葛藤多事耳。
余以意仿楊少師書。山陽此論，雖不盡似，略得其破方為圓，削繁為簡之意。蓋與趙集賢書，如甘草甘遂之相反，亦教外別傳也。
東坡先生數書嵇叔夜養生論。憂患之餘，有意於道言如此。它日又曰：長生未能學，且學長不死。洪覺范，妙喜禪師，謂其多生般若種子深固。又進於所謂養生者，要以忠孝文章節義如公，升天成佛，俱是探囊取物。其八識田中，自具兩家種子。循業發現，不學而能也。因書此論及之。
婁水王奉常，家藏趙吳興詩帖致佳。余從高仲舉見之，把玩移日。舟行閑適，漫臨一過。余素不為吳興書，略得形模耳。聞吳興臨米元章壯懷賦數行，輒復自廢。余以俟它人覆醬瓿也。
白香山深於禪理，以無心道人，作此有情癡語。幾所謂木人見花鳥者耶。山谷為小詞，而秀鐵訶之。謂不止落驢胎馬腹，則慧業綺語，猶當懺悔耳。余書此歌，用米襄陽楷法，兼撥鐙，意欲與艷詞相稱，乃安得大珠小珠落研池也。
陸魯望詩云：「丈夫非無淚，不灑離別間。仗劍對尊酒，恥為遊子顏。」蓋反文通此賦，如子云反騷。惜江令少此一轉耳。
義陽吳光祿丞徹如，寄褚登善千文示余。披賞數日，風雨如晦，泓穎久廢。朝來始見霽色，偶然欲書。為竟此卷，觀者必訝為余本家筆安在也。
「行書十行，不敵楷書一行。」米南宮語也。時一為之，以斂浮氣，竟此紙，凡十起對客。信乎孫虔禮所云，視怡務闕之難也。
以虞伯施廟堂碑法書此偈。貞觀時，楞嚴猶未經翻譯。永興破邪論，亦世諦流布耳。顏魯公頗事道言，李北海但作碑板。懷素著袈裟，犯飲酒戒。草書狂縱，不足與寫經手校量功德。唐世書學甚盛，皆不為釋典所用。梁肅房融，其書不稱。惟裴休深於內典，兼臨池之能，淳熙帖所刻是已。至宋蘇、黃兩公，大以翰墨為佛事。宋人書不及唐，其深心般若，故當勝也。余蚤歲習耳根圓通。每書之，幾所謂一舉一回新者。
新都汪太學孺仲，以宋捐爭坐位帖見示，神采奕奕，字形較陜刻差肥。余臨寫之次，時有訛字。乃知是米海岳所臨。米嘗自記，有臨爭坐帖在浙中。此殆其真跡入石者耶。
楷書以智永千文為宗極。虞永興其一變耳。文征仲學千文，得其姿媚。予以虞書入永書，為此一家筆法。若退穎滿五簏，未必不合符前人。顧經歲不能成千字卷冊，何稱習者之門？自分，與此道遠矣。
右唐鐘紹京書遁甲神經，有宣和政和小璽。宋徽宗標識，倪元鎮家藏。有元鎮跋語，筆法精妙。回腕藏鋒，得子敬神髓。趙文敏正書實祖之。余從真跡臨寫數行。鐘書世無傳本，自此可以意求耳。
虞永興嘗自謂於「道」字有悟，蓋於發筆處出鋒，如抽刀斷水，正與顏太師錐畫沙、屋漏痕同趣。前人巧處，故應不傳，學虞者輒成子，筆陣所訶以此。余非能書，能解之耳。
米海岳行草書，傳於世間，與晉人幾爭道馳矣。顧其平生所自負者為小楷，貴重不肯多寫，以故罕見其跡。予游京師，曾得鑒李伯時西園雅集圖，有米南宮蠅頭題跋，最似蘭亭筆法。已丑四月，又從唐完初獲藉此千文，臨成副本，稍具優孟衣冠。大都海岳此帖，全仿褚河南哀冊枯樹賦，間入歐陽率更，不使一實筆。所謂無往不收，蓋曲盡其趣。恐真本既與余遠，便欲忘其書意。聊識之於紙尾。□此余已丑所臨也，今又十年所矣。筆法似昔，未有增長。不知何年得入古人之室。展卷太息，不止書道也。戊戌四月三日。
十七帖硬黃本，宋時魏泰家藏。淳熙秘閣續帖，亦有刻。予在都下，友人汝陽王思延得硬黃本，曾借臨一卷。已於濟南邢子願ぁ卿，見所刻石，即王本也。余以臨卷質之，子願謬稱合作。第謂趙吳興臨十七帖，流落人間，當不下數十本。請多為之，足傳耳。余自是時寫此帖，以懶故，終不能多也。
樂毅論乃扇書，後人又以為右軍自書刻石。梁世所摹，與唐摹字形各異。淳熙秘閣，梁摹本也。予家戲鴻堂帖，唐摹本也。又有一本唐摹，在長安李氏，曾屬余跋，亦有文壽承跋。蓋貞觀中，太宗命褚遂良等，摹六本賜魏徵諸臣。此六本，自唐至今，余猶及見，其二恨梁摹白麻紙真跡，為新都吳生所有，余亦不甚臨樂毅論，每以大令十三行洛神賦為宗極耳。
柳誠懸小書玄真護命經，不知其所自。因臨畫像贊，知誠懸用其筆意，小加勁耳。唐人書無不出於二王，但能脫去臨仿之跡，故稱名家。世人但學蘭亭面，誰得其皮與其骨？凡臨書者，不可不知此語。
昔年見晉人畫女史箴雲，同虎頭筆，分類題箴，附於畫左方，則大令書也。大令書女史箴，不聞所自。據孫過庭讀書譜，有云：「右軍太師箴，豈即女史而訛承於後耶？」然其字結體，全類十三行，則又非王右軍也。暇日，適發興欲書，遂復仿之，不見真跡。聊以意取，乃不似耳。
鐘太傅書，余少而學之，頗得形模。後得從韓館師，借唐榻戎輅表臨寫，始知鐘書自有入路。蓋猶近隸體，不至如右軍以還，恣態橫溢，極鳳翥鸞翔之變也。閣帖所收，惟宣示表、還示帖，皆右軍之鐘書，非元常之鐘書。但觀王世將宋儋諸跡，有其意矣。辛丑冬，因臨宣示表及之。
黃涪翁雲，大字無過瘞鶴銘，小子無過遺教經。今世所傳遺教，直唐經生手耳。瘞鶴則陶隱居書，山谷學之。余欲縮為小楷，偶失此帖，遂以黃庭筆法書之。
往余以黃庭樂毅真書，為人作榜署書。每懸看，輒不得佳，因悟小楷法，使可展為方丈者，乃盡勢也。題榜如細書，亦跌宕自在，惟米襄陽近之。襄陽少時，不能自立家，專事摹帖，人謂之集古字。已有規之者曰：「復得勢，乃傳。」正謂此。因書舞鶴賦及之。
趙文敏得宋思陵十三行於陳灝，蓋賈似道所購，先九行，後四行，以悅生印款之。此子敬真跡。至我朝，惟存唐摹耳。無論神采，即形模已不相似。惟晉陵唐太常家藏宋拓，為當今第一。曾一見於長安，臨寫刻石恨趙吳興有此墨跡，未盡其趣。蓋吳興所少，正洛神疏雋之法，使我得之，政當不啻也。
千文凡書四載，先後作止。筆墨間闊，幾如寫一大藏經。今至延津，始成之。山中自恃多暇，乃至不如吏牘之餘。予所愧於嵇叔夜也。
以米元章筆法，書淵明辭，差為近之。
是日，海上顧氏以米襄陽真跡見視。余為臨此，大都米家書與趙吳興各為一門庭。吳興臨米，輒不能似，有以也。吳興書易學，米書不易學。二公書品，於此辨矣。
陸士衡作竹林七賢論，以嵇阮為標。顏延之作五君詠，王氵中、山巨源，皆在門外，弗復及。少陵八仙歌，其尤著者，賀季真、太白耳。他日作哀詩，於飲中八仙，獨著汝陽王，所謂虬須似太宗，色英塞外春者。豈讓帝之子，負奇自廢。韜光鏟采，醉鄉為隱者耶。即諸子，當非酒人可概矣。
唐相褚河南，臨禊帖白麻跡一卷。曾入元文宗御府，有天歷之寶，及宣政紹興諸小璽，宋景濂小楷題跋。吾鄉張東海先生，觀於楊氏之衍澤樓。蓋雲間世家所藏也。筆法飛舞，神采奕奕，可想見右軍真本風流，實為希代之寶。余得之吳太學，每以勝日展玩，輒為心開。至於手臨，不一二卷止矣，苦其難合也。昔章子厚日臨蘭亭一卷，東坡聞之，以為從門入者，不是家珍。東坡學書宗旨如此。趙文敏臨禊帖最多，猶不至如宋之紛紛聚訟，直以筆勝口耳。所謂善易者，不談易也。
此帖在淳熙秘閣續刻，米元章所謂絕似蘭亭序。昔年見之南都，曾記其筆法於米帖曰，字字騫翥，勢奇而反正。藏鋒裹鐵，遒勁蕭遠，庶幾為之傳神。已聞為海上潘方伯所得，又復歸王元美。王以貽余座師新安許文穆公，文穆傳之少子胃君。一武弁借觀，因轉售之。今為吳太學用卿所藏，頃於吳門出示余，快餘二十餘年積想，遂臨此本雲。抑餘二十餘年時書此帖，茲對真跡，豁然有會。蓋漸修頓證，非一朝夕。假令當時力能致之，不經苦心懸念，未必契真。懷素有言：「豁焉心胸，頓釋凝滯。」今日之謂也。時戊申十月十有三日，舟行朱涇道中，日書蘭亭及此帖一過，以官奴筆意書禊帖，尤為得門而入。



◎評古帖

宋榻絳州帖，乃官奴嫡冢，故佳本在汝帖長沙之上。昔人得古帖數行，專心學之，遂以名世。況此本已具各體，即不完善，比之威鳳一毛，可藏也。
保母帖，辭中令帖。大令實為北海之濫觴。今人知學北海而不追蹤大令，是以佻而無簡，直而少致。北海曰：「似我者俗，學我者死。」不虛也。趙吳興猶不免此，況餘子哉？
黃庭經以師古齋刻為第一，乃遂良所臨也，淳熙續帖亦有之。
此本發筆處，是唐人口口相授筆訣也。米海岳深得其意，舟過崇德縣觀。
蘭亭無下本，此刻當是唐人鉤摹。其黃庭，吾不甚好，頗覺其俗。告墓表，集智永千文而成之。宣示表轉刻已多，既失其渾宕之氣，聊存形似。後之學者，當以意會之可也。
此碑文多不全，獨此刻。前後讀之，皆有倫次。當是石未泐時拓本，殊可寶藏。歐陽金石錄，每有不以書家見收者，況北海為書中仙乎？
穎上縣有井，夜放白光，如虹亙天。縣令異之，乃令人探井中。得一石，六銅，其石所刻，黃庭經、蘭亭序，皆宋拓也。余得此本，以較各帖所刻，皆在其下。當是米南宮所摹入石者，其筆法頗似耳。
大令洛神賦，多集後人筆意，豈元人趙松雪為之耶？違遠帖告墓之流，與辭中令書，皆子敬得意筆也。□辭中令帖，是李邕淵源，其為子敬筆無疑。
群玉堂帖所載虞世南天馬贊，乃柳子厚文。荊門行，見李群玉集，非李栝州也。詩亦不類開元及柳公權詩，皆謬。豈集字為之耶？
大令辭中令帖，評書家不甚傳，或出於米元章、黃長睿之後耳。觀其運筆，則所謂鳳翥鸞翔，似奇反正者，深為漏泄家風。必非唐以後諸人所能夢見也。李北海似得其意。
吳用卿得此。余乍展三四行，即定為唐人臨右軍。既閱竟，中間於淵字，皆有缺筆，蓋高祖諱淵，故虞褚諸公，不敢觸耳。小字難於寬展而有餘，又以蕭散古淡為貴。顧世人知者絕少。能於此卷細參，當知吾言不謬也。
此卷用筆蕭散，而字形與筆法，一正一偏，所謂右軍書如鳳翥鸞翔，跡似奇而反正。邇來學黃庭經、聖教序者，不得其解，遂成一種俗書。彼倚藉古人，自謂合轍襟毒人心。如油入面，帶累前代諸公不少。余故為拈出，使知書家，自有正法眼藏也。
余觀二王真跡，十餘帖矣。獨此卷心眼相印，自許不惑。又須知永興書法，從此發源也。
米南宮謂右軍帖，十不敵大令跡一。余謂二王跡，世猶有存者，唯王謝諸賢筆，尤為希覯。亦如子敬之於逸少耳。此王書，瀟灑古淡，東晉風流，宛然在眼。用卿得此，可遂作寶晉齋矣。
此卷或疑米臨，然其研筆處，特為瘦勁。米書以態勝，不辦此也。王元美家有虞永興汝南公主墓誌，客亦有謂米臨者。元美自題曰「果爾，則買王得羊，於願足矣。」此帖則當出其右，具眼者自能識取。
米元章評紙，如陸羽品泉，各極其致。而筆法都從顏平原幻出。與吾友王宇泰所藏天馬賦，同是一種書。臨寫彌月，仍歸用卿，用卿其寶之。
此孫過庭真跡也。觀其結字，猶存漢魏間法。蓋得之章草為多，即永師千文亦爾。乃知作楷書，必自八分大篆入門。沿流討源，見過於師，方堪傳授。學過庭者，又自右軍求之可也。
牧之書蘭亭序，筆勢遒媚，以姿態勝韻自喜。宋仁卿裝之屏角十餘年。時象先尚髫齔未及收去。茲乃念手澤，復從仁卿請回此卷。昔右軍書，不為諸子所寶惜。右軍每有家雞野鶩之嘆。牧之書固自古雅，而象先即善書，何忍人稱過父也。
吳興書少有師褚登善者。此前二幅似之，又所報燕京奇畫，是孫過庭法也。鮮于伯機評書，天真爛漫，盡力與吳興敵者，是皆可傳也。今日過敬韜，出此相視，因借歸，摹之戲鴻堂帖中。
此永師仿鐘元常宣示表。每用筆，必曲折其筆，宛轉回向，沉著收束。所謂當其下筆，欲透過紙背者。唐以後，此法漸澌盡矣。
真如不變，千佛即一。不變隨緣，一佛而千古佛。所以有云：佛之一字，吾不喜聞也。雖然，地藏經云：人命終時，聞一佛名號一辟支，佛名號，皆得免苦。當四大分散，神識分飛。一佛名號，俱不能記憶自非平生串習，安能於爾時得力？所謂一句染神，歷劫不易。徐居士道寅，所以書寫受持，念誦此千佛名經也。唐以曲江題名，為千佛名經。宋人以元黨碑，為千佛名經。道寅以千佛名經，為千佛名經。是同是別。
吳興此書，學黃庭內景經。時年三十八歲，最為善者機也。成名以後，責然自放，亦小有習氣。於是膺書亂之，鈍滯吳興不少矣。
項玄度出示謝客真跡。余乍展卷，即命為張旭。卷末有豐考功持謝書甚堅。余謂玄度曰：四聲定於沈約，狂草始於伯高；謝客時，都無是也。且東明二詩，乃庾開府步虛詞，謝安得預書之乎。玄度曰：此陶弘景所謂元常老骨，更蒙榮造者矣，遂為改跋。
書家以分行布白，謂之九宮。元人作書經云：黃庭有六分九宮；曹娥有四分九宮。今觀信本千文，真有完字具於胸中。若構凌雲臺，一一皆衡劑而成者。米南宮評其真書到內史，信矣。此本傳為信本真跡，勒其全文。欲學書先定間架，然後縱橫跌蕩，惟變所適耳。
東坡先生居黃，自謂多難畏事，時猶禁其詩耳。後復並其書禁之，故宣和進御書畫，凡有蘇黃題跋者，皆割去。靖康之變，御府所藏，盡為金人輦之而北。而先生墨跡，流落人間者，居然獨完。誰謂善類竟可磨滅耶？
昔人稱吳傳朋說真書，為宋朝第一。今觀《九歌》，應規入矩，深得蘭亭洛神遺意。高宗洞精書法，至為閣筆歡賞，不虛也。左方有馬和之侍郎圖，此必當時有李伯時畫《九歌》，米元章作書，而二公復仿之耳。伯時書，乃全用鐘法，宣和譜謂其追蹤魏晉。今始見之，當與米元章並傳者。宋之小楷名家，盡此矣。
坡公書多偃筆，亦是一病。此赤壁賦，庶幾所謂欲透紙背者，乃全用正鋒，是坡公之蘭亭也，真跡在王履善家。每波畫盡處，隱隱有聚墨痕，如黍米珠，非石刻所能傳耳。嗟呼，世人且不知有筆法，況墨法乎。
古人摹書用硬黃，自運用絹素。此卷首，有宋徽宗金書縹字，與內景經同一黃素。知為懷仁一筆自書無疑。書苑所云，雜取碑字，右軍劇跡，咸萃其中，非也。黃長睿，書家董狐，亦以書苑為據。恨其不見真跡，輒隨人言下轉耳。
此書視陜本，特為姿媚。唐時稱為小王書。若非懷仁自運，即不當命之小王也。吾家有宋舍利塔碑云：習王右軍書，集之為習，正合。余因此自信有會。
顏魯公送劉太沖敘，郁屈瑰奇，於二王法外，別有異趣。米元章謂如龍蛇生動，見者目驚，不虛也。宋四家書派，皆出魯公。亦只爭坐帖一種耳，未有學此敘者，豈當時不甚流傳耶。真跡在長安趙中舍士楨家，以余借摹，遂為好事者購去。余凡一再見，不復見矣。淳熙秘閣續帖亦有刻。
趙吳興曾得洛神十三行於陳集賢灝，自題此晉時麻箋。思陵極力搜訪，僅獲九行百七十六字。故米友仁跋，作九行。宋末賈似道復得四行，七十四字。欲續於後，則於九行之跋不相屬。遂以四行別裝於後，以悅生印及長字印款之。今此本不知猶在人間不。余所摹秀州項子京藏，是宣和譜中所收。吳興雲，更有唐人臨本，後有柳公權跋，亦神物也。視世所傳十三行宋拓，何啻霄壤耶。
鹿脯帖真跡與宋拓本，不唯字形大小不倫，乃其文亦小異。宋拓，政自不足據也。十七帖清晏歲豐，又所使有豐一鄉，故自名處。予極不解「豐一鄉」作何語。及得高麗刻本，乃雲所出有異產。讀之豁然，因知王著，但憑仿書入石耳。
懷素、黃庭經、陶谷跋，以為右軍換鵝書。米芾跋，以為六朝人書，無虞褚習氣。惟趙孟ぽ以為飄飄有仙氣，乃楊許舊跡。而張伯雨題吳興《過秦論》，直以為學楊義和書。吳興精鑒，必有所據，非臆語也。按真誥，稱楊書祖效郗法，力同二王。述書賦亦云：方圓自我，結構遺名；如舟楫之不系，混寵辱以若驚。其為書家所重若此。顧唐時止存草書六行，今此經行楷數千字。神采奕然，傳流有緒，豈非墨池奇遘耶。元時在鮮于樞家。余昔從館師韓宗伯，借摹數行，茲勒以冠諸帖。楊在右軍後，以是神仙之跡，不復系以時代耳。
吳琚書，自米南宮外，一步不窺。京口北固山，有天下第一江山琚書，即其筆也。始於都下，見七言律詩一幅，不款名姓，但有雲壑居士印。偶閱宋經籍志，雲壑集吳琚撰，知為琚書。已於新安白岳山下，客持晦翁書《歸去來辭》，乃絕似米元章。後有「雲壑」二字，因得審定，今藏於家。此詩沒於焦山江中，潤州守霍君為余拓墨本，然已在若明若晦間，不可臨摹矣。
《湖陰曲》溫飛卿書，似平原書而遒媚有態。米元章從此入門。昔年殷司馬之孫持至長安，留予案上兩月。余以溫庭筠「溫」字頗漫，疑是王黃華書。黃華亦名庭筠，字跡近米家父子故耳。川中黃昭素，乃謂此必曾入梁內府。梁諱「溫」字，遂磨去，意或有之。
黃長睿評張從申書，出於北海趙子固。又以北海學子敬，病在欹側，若張從申，即無此矣。然從申書，實似北海之法華寺碑。而北海出奇不窮，故嘗勝云：余嘗謂右軍如龍，北海如象，世必有肯予言者。
米海岳云：「少時未能立家，但規摹法帖，謂之集古字。」今觀《九歌》良然。左方有伯時畫，畫史所稱與伯時經營《九歌》者是已。伯時《孝經》，力追鐘法。宣和譜謂書逼魏晉，不虛耳。二帖皆節文。
余曾見柳誠懸小楷度人經，遒勁有致。蔡君謨茶錄，頗仿之，世未有傳者。此清靜經，似永興破邪論，海上潘氏所藏宋帖也。
鐘太傅書，自晉渡江時，止傳宣示表。百餘年間，妙跡已絕，寧知今世有索靖出師頌耶。此本在李項子京家，故是甲觀。
寶晉帖刻此帖，大軍止。余撿子敬別帖，自己至至末。辭意相屬，原是一帖，為收藏者離去耳。二王書有不可讀者，皆此類也。米元章故以此為子敬第一書。
謝莊詩帖子，新都汪景醇得摹。本未見真跡，書法似閣帖。所謂蕭子云者，而小加妍雋。宋高宗書近之。
長史郎官壁記，世無別本，唯王奉常敬美有之。陳仲醇摹以寄余，知學草必自真入也。
定武禊帖，唯賈秋壑所藏。至百餘種，令其客廖瑩中，縮為小本。或云：唐時褚河南已有之。此本余已丑所書，亦從館師韓宗伯借，褚摹縮為蠅頭體，第非定武本耳。
