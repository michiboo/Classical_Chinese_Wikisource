士人作畫當以草隸奇字之法為之，樹如屈鐵，山似畫沙，絕去甜俗蹊徑，乃為士氣。不爾，縱儼然及格，已落畫師魔界，不復可扌求藥矣。若能解脫繩束，便是透網鱗也。畫家六法，一氣韻生動。氣韻不可學，此生而知之，自有天授，然亦有學得處。讀萬卷書，行萬里路，胸中脫去塵濁，自然丘壑內營，立成鄄鄂。隨手寫出，皆為山水傳神矣。李成惜墨如金，王洽潑墨瀋成畫。夫學畫者，每念惜墨潑墨四字。於六法三品，思過半矣。
古人論畫有云：「下筆便有凹凸之形。」此最懸解。吾以此悟高出歷代處，雖不能至，庶幾效之，得其百一，便足自老以游丘壑間矣。
氣霽地表，雲斂天末。洞庭始波，木葉微脫。春草碧色，春水綠波。送君南浦，傷如之何。四更山吐月，殘夜水明樓。海風吹不斷，江月照還空。宋畫院各有試目，思陵嘗自出新意，以品畫師。余欲以此數則，徵名手圖小景，然少陵無人，謫仙死。文沈之後，廣陵散絕矣，奈何？
潘子輩學余畫，視余更工，然皴法三昧，不可與語也。畫有六法，若其氣韻必在生知，轉工轉遠。
畫中山水，位置皴法，皆各有門庭，不可相通。惟樹木則不然，雖李成、董源、范寬、郭熙、趙大年、趙千里、馬夏、李唐，上自荊關，下逮黃子久、吳仲圭輩，皆可通用也。或曰：須自成一家。此殊不然，如柳則趙千里；松則馬和之；枯樹則李成，此千古不易。雖復變之，不離本源，豈有舍古法而獨創者乎？倪雲林亦出自郭熙、李成，少加柔雋耳，如趙文敏則極得此意。蓋萃古人之美於樹木，不在石上著力，而石自秀潤矣。今欲重臨古人樹木一冊，以為奚囊。
古人畫，不從一邊生去。今則失此意，故無八面玲瓏之巧，但能分能合。而皴法足以發之，是了手時事也。其次，須明虛實。實者，各段中用筆之詳略也。有詳處必要有略處，實虛互用。疏則不深邃，密則不風韻，但審虛實，以意取之，畫自奇矣。
凡畫山水，須明分合。分筆乃大綱宗也。有一幅之分，有一段之分，於此瞭然，則畫道過半矣。
樹頭要轉，而枝不可繁；枝頭要斂，不可放；樹梢要放，不可緊。
畫樹之法，須專以轉折為主。每一動筆，便想轉折處。如寫字之於轉筆用力，更不可往而不收。樹有四肢，謂四面皆可作枝著葉也，但畫一尺樹，更不可令有半寸之直，須筆筆轉去。此秘訣也。
畫須先工樹木，但四面有枝為難耳。山不必多，以簡為貴。
作雲林畫，須用側筆，有輕有重，不得用圓筆。其佳處，在筆法秀峭耳。宋人院體，皆用圓皴。北苑獨稍縱，故為一小變。倪雲林、黃子久、王叔明皆從北苑起祖，故皆有側筆。雲林其尤著者也。
北苑畫小樹，不先作樹枝及根，但以筆點成形。畫山即用畫樹之皴。此人所不知訣法也。
北苑畫雜樹，但只露根，而以點葉高下肥瘦，取其成形。此即米畫之祖，最為高雅，不在斤斤細巧。
畫人物，須顧盼語言。花果迎風帶露，禽飛獸走，精神脫真。山水林泉，清閑幽曠。屋廬深邃，橋渡往來。山腳入水，澄明水源，來歷分曉。有此數端，即不知名，定是高手。
董北苑畫樹，多有不作小樹者，如秋山行旅是也。又有作小樹，但只遠望之似樹，其實憑點綴以成形者。余謂此即米氏落茄之源委。蓋小樹最要淋漓約略，簡於枝柯而繁於形影，欲如文君之眉，與黛色相參合，則是高手。
古人云：有筆有墨。筆墨二字，人多不識。畫豈有無筆墨者？但有輪廓而無皴法，即謂之五筆；有皴法而不分輕重向背明晦，即謂之無墨。古人云：石分三面。此語是筆亦是墨，可參之。
畫家以古人為師，已自上乘。進此，當以天地為師。每朝起，看雲氣變幻，絕近畫中山。山行時，見奇樹，須四面取之。樹有左看不入畫，而右看入畫者，前後亦爾。看得熟，自然傳神。傳神者必以形。形與心手相湊而相忘，神之所託也。樹豈有不入畫者？特當收之生綃中，茂密而不繁，峭秀而不蹇，即是一家眷屬耳。
畫樹木，各有分別。如畫瀟湘圖，意在荒遠滅沒，即不當作大樹及近景叢木。如園亭景，可作楊柳梧竹，及古檜青松。若以園亭樹木移之山居，便不稱矣。若重山復嶂，樹木又別。當直枝直，多用攢點，彼此相藉，望之模糊郁蔥，似入林有猿啼虎嗥者，乃稱。至如春夏秋冬，風晴雨雪，又不在言也。
枯樹最不可少，時於茂林中間出，乃見蒼古。樹雖檜、柏、楊、柳、椿、槐，要得郁森，其妙處在樹頭與四面參差，一出一入，一肥一瘦處。古人以木炭畫圈，隨圈而點之，正為此也。宋人多寫垂柳，又有點葉柳。垂柳不難畫，只要分枝頭得勢耳。點柳葉之妙，在樹頭圓鋪處。只以汁綠漬出，又要森蕭，有迎風搖揚之意。其枝須半明半暗。又春二月柳，未垂條；九月柳，已衰颯，俱不可混。設色亦須體此意也。
山之輪廓先定，然後皴之。今人從碎處積為大山，此最是病。古人運大軸，只三四大分合，所以成章。雖其中細碎處多，要之取勢為主。吾有元人論米高二家山書，正先得吾意。
畫樹之竅，只在多曲。雖一枝一節，無有可直者。其向背俯仰，全於曲中取之。或曰，然則諸家不有直樹乎？曰：樹雖直，而生枝發節處，必不都直也。董北苑樹，作勁挺之狀，特曲處簡耳。李營丘則千屈萬曲，無復直筆矣。
畫家之妙，全在煙雲變滅中。米虎兒謂王維畫見之最多，皆如刻畫，不足學也，惟以雲山為墨戲。此語雖似過正，然山水中，當著意煙雲，不可用粉染。當以墨漬出，令如氣蒸，冉冉欲墮，乃可稱生動之韻。
趙大年令畫平遠，絕似右丞，秀潤天成，真宋之士大夫畫。此一派又傳為倪雲林，雖工致不敵，而荒率蒼古勝矣。今作平遠，及扇頭小景，一以此二人為宗。使人玩之不窮，味外有味可也。
畫平遠，師趙大年。重山疊嶂，師江貫道。皴法，用董源麻皮皴。及瀟湘圖點子皴，樹用北苑、子昂二家法。石法用大李將軍秋江待渡圖及郭忠恕雪景。李成畫法，有小幅水墨，及著色青綠，俟宜宗之，集其大成，自出機軸。再四五年，文沈二君，不能獨步吾吳矣。作畫，凡山俱要有凹凸之形。先如山外勢形像，其中則用直皴。此子久法也。
畫與字，各有門庭，字可生，畫不可熟。字須熟後生，畫須生外熟。
吾家有董源龍宿郊民圖。不知所取何義，大都簞壺迎師之意，蓋宋藝祖下江南時所進御者。畫甚奇，名則訁舀矣。
董北苑蜀江圖、瀟湘圖，皆在吾家。筆法如出二手。又所藏北苑畫數幅，無復同者。可稱畫中龍。
張擇端清明上河圖，皆南宋時追摹汴京景物。有西方美人之思，筆法纖細，亦近李昭道，惜骨力乏耳。
王叔明為趙吳興甥。其畫皆摹唐宋高品，若董巨、李范、王維，備能似之。若於刻畫之工，元季當為第一。
高彥敬尚書畫，在逸品之列。雖學米氏父子，乃遠宗吾家北苑，而降格為墨戲者。
倪迂在勝國時，以詩畫名世。其自標置，不在黃公望、王叔明下。自云：我此畫深得荊關遺意，非王蒙輩所能夢見也。然定其品，當稱逸格，蓋米襄陽、趙大年一派耳。於黃王真伯仲不虛也。
畫譜不載司馬君實。予曾見其畫，大類營丘，有小米作一幅配之，宋人題款甚多。因思古人自不可盡其伎倆。
元季四大家，以黃公望為冠，而王蒙、倪瓚、吳仲圭與之對壘。此數公評畫，必以高彥敬配趙文敏。恐非偶也。
余藏北苑一卷。諦審之，有二姝及鼓瑟吹笙者；有漁人布網捕魚者，乃瀟湘圖也。蓋取洞庭張樂地，瀟湘帝子游，二語為境耳。余亦嘗游瀟湘道上，山川奇秀，大都如此圖。而是時方見李伯時瀟湘卷，曾效之作一小幅。今見北苑，乃知伯時雖名宗，所乏蒼莽之氣耳。
石田春山欲雨圖卷，向藏王元美家，今歸余處。春郊牧馬圖，或曰，趙王孫子昂，或雲仲穆。余定以為五代人筆。
王右丞畫，余從李項氏見釣雪圖，盈尺而已，絕無皴法，石田所謂筆意凌競人局脊者。最後得小幅，乃趙吳興所藏。頗類營丘，而高簡過之。又於長安楊高郵所得山居圖，則筆法類大年，有宣和題「危樓日暮人千里，欹枕秋風雁一聲」者。然總不如馮祭酒江山雪霽圖，具有右丞妙趣。予曾借觀經歲，今如漁父出桃源矣。
倪雲林生平不畫人物，惟龍門僧一幅有之。亦罕用圖畫，惟荊蠻民一印者，其畫遂名荊蠻民。今藏余家。有華溪勝國時，人多寫華溪漁隱。蓋是趙承旨倡之，王叔明是趙家甥，故亦作數幅。今皆為余所藏。余每欲買山上，作桃源人，以應畫識。
丁酉三月十五日，余與仲醇在吳門韓宗伯家。其子逢禧，攜示余顏書自身告，徐季海書朱巨川告，即海岳書史所載，皆是雙璧。又趙千里三生圖，周文矩文會圖、李龍眠白蓮社圖，惟顧愷之作右軍家園景，直酒肆壁上物耳。
項又新家，趙千里四大幀，「千里」二字金書。余與仲醇諦審之，乃顏秋月筆也。
黃子久畫，以余所見，不下三十幅。要之浮巒暖翠為第一，恨景碎耳。
趙文敏洞庭兩山二十幅，各題以騷語四句，全學董源。為余家所藏。
郭忠恕越王宮殿，向為嚴分宜物，後籍沒。朱節奄國公，以折俸得之。流傳至余處。其長有三尺余，皆沒骨山也。余細撿，乃畫錢越王宮，非勾踐也。
李成晴巒蕭寺，文三橋售之項子京。大青綠全法王維。今歸余處。細視之，其名董羽也。吳琚晉陵人，書學米南宮，可以奪真。今北固天下第一江山題榜，是其跡也，所著有《雲壑集》。余在京師，見宋人掛幅，絕類南宮。但有雲壑印，遂定為琚筆。題尾數行，使琚不泯沒也。
仲醇絕好瓚畫，以為在子久山樵之上。余為寫雲林山景一幅歸之。題云：「仲醇悠悠忽忽，土木形骸，似嵇叔夜。近代唯懶瓚得其半耳。」云云，正是識韻人，了不可得。
余長安時，寄仲醇書云：所欲學者，荊關、董巨、李成。此五家畫尤少真跡。南方宋畫，不堪賞鑒。兄等為訪之，作一銘心記。如宋人者，俟弟書成，與合一本。即不能收藏，聊以適意，不令海岳獨行畫史也。
京師楊太和家，所藏唐晉以來名跡甚佳。余借觀，有右丞畫一幀，宋徽廟御題左方，筆勢飄舉，真奇物也。撿宣和畫譜，此為山居圖。察其圖中松針石脈，無宋以後人法，定為摩詰無疑。向相傳為大李將軍，而拈出為輞川者，自余始。
余家所藏北苑畫，有瀟湘圖、商人圖、秋山行旅圖。又二圖，不著其名，一從白下徐國公家購之，一則金吾鄭君與余博古。懸北苑於堂中，兼以倪黃諸跡，無復於北苑著眼者，正自不知元人來處耳。
李伯時西園雅集圖，有兩本。一作於元豐間，王晉卿都尉之第；一作於元初，安定郡王趙德麟之邸。余從長安買得團扇上者，米襄陽細楷，不知何本。又別見仇英所摹文休承跋後者。
余買龔氏江貫道江山不盡圖。法董巨，是絹素。其卷約有二三丈，後有周密、林希逸跋，貫道負茶癖，葉少蘊常薦之。故周跋云：「恨不乞石林見也。」
文人之畫，自王右丞始。其後董源、僧巨然、李成、范寬，為嫡子李龍眠，王晉卿，米南宮及虎兒，皆從董巨得來。直至元四大家。黃子久、王叔明、倪元鎮、吳仲圭，皆其正傳。吾朝文沈，則又遙接衣缽。若馬夏，及李唐、劉松年，又是李大將軍之派，非吾習易學也。禪家有南北二宗，唐時始分畫之。南北二宗，亦唐時分也，但其人非南北耳。北宗則李司訓父子。著色山水，流傳而為宋之趙趙伯駒、伯，以至馬夏輩。南宗則王摩詰始用渲淡，一變鉤斫之法，其傳為張躁、荊關、郭忠恕、董巨、米家父子。以至元之四大家，亦如六祖之後，有馬駒、雲門、臨濟、兒孫之盛，而北宗微矣。要之摩詰所謂雲峰石跡，迥出天機，筆意縱橫，參乎造化者。東坡贊吳道子、王維畫壁，亦云：「吾於維也，無間然。」知言哉。
元季諸君子畫，惟兩派。一為董源，一為李成。成畫，有郭河陽為之佐，亦猶源畫，有僧巨然副之也。然黃、倪、吳、王四大家，皆以董巨起家成名，至今｛隹及｝行海內。至如學李郭者，朱澤民，唐子華、姚彥卿輩，俱為前人蹊徑所壓，不能自立堂戶。此如南宗子孫，臨濟獨成。當亦紹隆祖法者，有精靈男子耶。
畫無筆跡，非謂其墨淡模糊而無分曉也。正如善書者，藏筆鋒如錐，畫沙印印泥耳。書之藏鋒，在於執筆，沈著痛快。人能知善書執筆之法，則能知名畫無筆跡之說。故古人如大令，今人如米元章、趙子昂。善書必能善畫，善畫必能善書。其實一事耳。
余嘗謂右軍父子之書，至齊梁而風流頓盡。自唐初虞褚輩變其法，乃不合而合。右軍父子殆似復生，此言大可意會。蓋臨摹最易，神氣難傳故也。巨然學北苑，黃子久學北苑，倪迂學北苑，元章學北苑，一北苑耳，而各各不相似。使俗人為之，與臨本同，若之何能傳世也？子昂畫雖圓筆，其學北苑亦不爾。
雲林山皆依側邊起勢，不用兩邊合成，此人所不曉。近來俗子點筆自是稱米家山，深可笑也。元暉睥睨千古，不讓右丞。可容易湊泊，開後人護短逕路耶。
荊浩，河南人，自號洪谷子。博雅好古，以山水專門，頗得移向。善為雲中山頂，四面峻厚。自撰山水訣一卷，語人曰：吳道子畫山水，有筆而無墨。項容有墨而無筆。我當采二子所長，成一家之體。故關同北面事之。世論荊浩山水，為唐末之冠。蓋有筆無墨者，見落筆蹊徑而少自然；有墨無筆者，去斧鑿痕而多變態。
米家山謂之士夫畫，元人有畫論一卷，專辨米海岳、高房山異同。余頗有慨其語。迂翁畫，在勝國時，可稱逸品。昔人以逸品置神品之上。歷代唯張志和、盧鴻可無愧色。宋人中米襄陽，在蹊逕之外。余皆從陶鑄而來。元之能者雖多，然稟承宋法，稍加蕭散耳。吳仲圭大有神氣，黃子久特妙風格，王叔明奄有前規，而三家皆有縱橫習氣。獨雲林古淡天然，米癡後一人而已。
趙榮祿枯樹法，郭熙、李成，不知實從飛白結字中來也。文君眉峰點黛，不知從董雙蛾、遠山衲帶來也。知此省畫法。
古人遠矣。曹不興、吳道子，近世人耳。猶不復見一筆，況顧睦之徒？其可得見之哉。是故論畫，當以目見者為準。若遠指古人曰，此顧也，此陸也，不獨欺人，實自欺耳。故言山水，則當以李成、范寬；花果，則趙昌、王友；花竹翎毛，則徐熙、黃筌、崔順之；馬，則韓幹、伯時；牛，則厲范二道士；仙佛，則孫太古；神怪，則石恪；貓犬，則何尊師周炤。得此數家，已稱奇妙。士大夫家，或有收其妙跡者，便已千金矣。何必遠求太古之上，耳目之所不及者哉？
范寬山川渾厚，有河朔氣象。瑞雪滿山，動有千里之遠，寒林孤秀，挺然自立。物態嚴凝，儼然三冬在目。
營丘作山水，危峰奮起，蔚然天成。喬木倚磴，下自成陰。軒暢閑雅，悠然遠眺。道路深窈，儼若深居。用墨頗濃，而皴散分曉。凝坐觀之，雲煙忽生。澄江萬里，神變萬狀。予嘗見一雙幅，每對之，不知身在千巖萬壑中。
趙集賢畫，為元人冠冕。獨推重高彥敬，如後生事名宿。而倪迂題黃子久畫云：雖不能夢見房山，特有筆意，則高尚書之品，幾與吳興埒矣。高乃一生學米，有不及無過也。張伯雨題元鎮畫云：「無畫史縱橫習氣。」余家有六幅，又其自題獅子林圖云：「予與趙君善長，商作獅子林圖。真得荊關遺意，非王蒙輩所能夢見也。」其高自標置如此。又顧謹中題倪畫云：「初以董源為宗，及乎晚年，畫益精詣，而書法漫矣。」蓋倪迂書絕工致，晚季乃失之。而聚精於畫，一變古法，以天真幽淡為宗，要亦所謂漸老漸熟者。若不從北苑築基，不容易到耳。縱橫習氣，即黃子久，未能斷幽淡兩言。則趙吳興猶遜迂翁，其胸次自別也。
趙大年平遠，寫湖天渺茫之景，極不俗。然不耐多皴，雖雲學維，而維畫正有細皴者，乃於重山疊嶂有之。趙未能盡其法也。
李昭道一派，為趙伯駒、伯，精工之極，又有士氣。後人仿之者，得其工，不能得其雅。若元之丁野夫、錢舜舉是已。蓋五百年而有仇實父，在昔文太史亟相推服。太史於此一家畫，不能不遜仇氏，故非以賞譽增價也。實父作畫時，耳不聞鼓吹駢闐之聲，如隔壁釵釧，顧其術亦近苦矣。行年五十，方知此一派畫，殊不可習。譬之禪定，積劫方成菩薩，非如董、巨、米三家，可一超直入如來地也。
元季四大家，浙人居其三。王叔明，湖州人；黃子久，衢州人；吳仲圭，鐵塘人；惟倪元鎮無錫人耳。江山靈氣，盛衰故有時。國朝名手，僅僅戴進為武林人，已有浙派之目。不知趙吳興亦浙人。苦浙派日就澌滅，不當以甜邪俗賴者，盡系之彼中也。
昔人評大年畫，謂得胸中萬卷書。更奇，又大年以宗室不得遠游，每朝陵回，得寫胸中丘壑，不行萬里路，不讀萬卷書，欲作畫祖，其可得乎？此在吾曹勉之，無望庸史矣。畫之道，所謂宇宙在乎手者。眼前無非生機，故其人往往多壽。至如刻畫細謹，為造物役者，乃能損壽，蓋無生機也。黃子久、沈石田、文徵仲，皆大耋。仇英短命，趙吳興止六十餘，仇與趙雖品格不同，皆習者之流，非以畫為寄，以畫為樂者也。寄樂於畫，自黃公望，始開此門庭耳。
余少學子久山水，中復去而為宋人畫。今間一仿子久，亦差近之。
日臨樹一二株，石山土坡，隨意皴染。五十後大成，猶未能作人物舟車屋宇，以為一恨。喜有元鎮在前，為我護短。不者，百喙莫解矣。
董北苑瀟湘圖、江貫道江居圖、趙大年夏山圖、黃大癡富春山圖、董北苑征商圖、雲山圖、秋山行旅圖、郭忠恕輞川招隱圖、范寬雪山圖、輞川山居圖、趙子昂洞庭二圖、高山流水圖、李營丘著色山圖、米元章雲山圖、巨然山水圖、李將軍蜀江圖、大李將軍秋江待渡圖、宋元人冊葉十八幅，右俱吾齋神交師友。每有所如，攜以自隨，則米家書畫船，不足羨矣。



◎題自畫
米元章作畫，一正畫家謬習。觀其高自標置，謂無一點吳生習氣。又雲王維之跡，殆如刻畫，真可一笑。蓋唐人畫法，至宋乃暢，至米又一變耳。余雅不學米畫，恐流入率易，茲一戲仿之，猶不敢失董巨意。善學下惠，頗不能當也。
右東坡先生題王晉卿畫。晉卿亦有和歌，語特奇麗，東坡為再和之。意當時晉卿，必自畫二三本，不獨為王定國藏也。今皆不傳，亦無復摹本在人間。雖王元美所自題家藏煙江圖，亦自以為與詩意無取，知非真矣。余從嘉禾項氏，見晉卿瀛山圖，筆法似李營丘，而設色似思訓，脫去畫史習氣。惜項氏本不戒於火，已歸天上。晉卿跡遂同廣陵散矣。今為想象其意，作煙江疊嶂圖。於時秋也，輒臨秋景。於所謂春風搖江天漠漠等語，存而弗論矣。
董北苑、僧巨然，都以墨染雲氣，有吐吞變滅之勢。米氏父子，宗董巨法，稍刪其繁復，獨畫雲，仍用李將軍拘筆。如伯駒、伯輩，欲自成一家，不得隨人棄取故也。因為此圖及之。
余嘗見勝國時，推房山鷗波，居四家之右。而吳興每遇房山畫，輒題品作勝語。若讓伏不置者，顧近代賞鑒家或不謂然。此由未見高尚書真跡耳。今年六月，在吳門得其巨軸。雲煙變滅，神氣生動，果非子久、山樵所能夢見。因與道寅為別，訪之容安草堂，出精素求畫。畫成此圖，即高家法也。觀者，可意想房山風規，於百一乎。
予之游長沙也，往返五千里。雖江山英發，蕩滌塵土，而落日空林，長風駭浪，感行路之艱，犯垂堂之戒者數矣。古有風不出，雨不出，三十年不蓄雨具者，彼何人哉？先是予之游李也。為圖崑山讀書小景，尋為人奪去。及是重仿巨然筆意，以志予慕。余亦且倒衣從之，不作波民老也。
朔日至金閶門，客以北苑畫授予。雲煙變滅，草木郁蔥，真駭心動目之觀。乃知米氏父子，深得其意。余家有虎兒大姚村圖，正復相類。不師北苑，烏能夢見南宮耶？
惠崇、巨然，皆高僧□畫禪者。惠以艷冶，巨然平澹，各有所入，而巨然超矣。因仿惠崇及之。
「老鶴眠階初露下，高梧滿地忽霜黃」，余曾作此景以貽仲醇矣。清臣復強余為之，覺與前幅較勝一籌耳。
趙令穰、伯駒、承旨四家合併，雖妍而不甜。董源、巨然、米芾、高克恭，三家合併，雖縱而有法。兩家法門，如鳥雙翼。吾將老焉。
陳遒醇有宋刻書苑，攜至煙雨樓，予讀次，輒有省畫法，為寫癡翁筆意。
此畫余仿大癡，得無余亦癡絕否。
上元後三日，友人以巨然松陰論古圖，售於余者。余懸之畫禪室，合樂以享同觀者。復秉燭掃二圖，厥明以示客。客曰：「君參巨然禪，幾於一宿覺矣。」
余家有趙伯駒春山讀書圖、趙大年江鄉清夏圖。今年長至項晦，甫以子昂鵲華秋色卷見貽。余兼采三趙筆意為此圖，然趙吳興已兼二子。余所學，則吳興為多也。
余所畫扇頭小景，無慮百數，皆一時酬應之筆。趙子輩亦有仿為之者，往往亂真。清臣此冊，結集多種，皆出余手。且或有善者，足供吟賞。人人如此具眼，余可不辨矣。
家有獨鶴，忽迷所如。人失人得，已類楚弓。自去自來，莫期梁燕。已乃於唐公之墻，復躡羽人之跡，整翮返駕，引吭長鳴，似深惜別之情，聊作思歸之曲。嗚呼！雀羅闐若，鷗盟眇然。顧此仙禽，真吾，德友。驚蓬超忽，仍聯支遁之交。珠樹玲瓏，不逐浮丘之路。雖雲合有冥數，亦由去無遐心。自此可以游萬里，等狎雞群，守養千齡，無虞鳥散者矣。欲志黃庭之報，遂寫青田之真。載綴短章，用成嘉話。
此仿倪高士筆也。雲林畫法，大都樹木似營丘，寒林山石宗關仝。參以北苑，而各有變局。學古人不能變，便是籬堵間物，去之轉遠，乃由絕似耳。橫雲山，吾郡名勝，本陸士龍故居，今敬韜構草舍其下。敬韜韻致書畫，皆類倪高士。故余用倪法作圖贈之。
吾郡九峰之間，有小赤壁，余頃過齊安，至赤壁，其高僅數仞，廣容兩亭耳。吾郡赤壁，乃三四倍之，山靈負屈，莫為解嘲。昔齊安名人，鹵莽如是，因畫赤壁，一正向來之謬。然予以是並疑吾郡有小崑山，未知去抵鵲村路幾許，使余得鑿空游之。或亦如小赤壁，不須多遜也。
李思訓寫海外山，董源寫江南山，米元暉寫南徐山，李唐寫中州山，馬遠夏圭寫錢塘山，趙吳興寫苕山，黃子久寫海虞山，若夫方壺蓬間，必有羽人傳照。余以意為之，未知似否。
余與平原程黃門，以使事過江南。一日，ト輿道上，陂陀回復，峰巒孤秀。下有平湖，碧澄萬頃。湖之外，長江吞山，征帆點點，與鳥俱沒。黃門曰：「此何山也？」余曰：「其齊山乎。」蓋以江涵秋影句測之，果然。
元季四大家，獨倪雲林品格尤超。早年學董源，晚乃自成一家，以簡淡為之。余嘗見其自題獅子林圖曰：「此卷深得荊關遺意，非王蒙諸人所夢見也。」其高自標許如此。豈意三百年後，有餘旦暮遇之乎？
「城隅綠水明秋月，海上青山隔暮雲」。吾郡龍潭夜泛，身在太白詩中，不作柴桑濠濮間想語矣。
雲山不始於米元章，蓋自唐時王洽潑墨，便已有其意。董北苑好作煙景，煙雲變沒，即米畫也。余於米芾瀟湘白雲圖，悟墨戲三昧，故以寫楚山。
畫家初以古人為師，後以造物為師。吾見黃子久天池圖，皆贗本。昨年游吳中山，策筇石壁下，快心洞目，狂叫曰：「黃石公！」同游者不測，余曰：「今日遇吾師耳。」
幽亭秀木，古人常繪圖。世無解其意者。余為下注腳曰：亭下無俗物，謂之幽。木不臃腫，經霜變紅黃者，謂之秀。昌黎云：坐茂樹以終日，當作嘉樹。則四時皆宜。霜松雪竹，雖凝寒亦自堪對。
「山下孤煙遠村，天邊獨樹高原」。非右丞工於畫道，不能得此語。米元暉猶謂右丞畫如刻畫，故余以米家山寫其詩。
王叔明畫，從趙文敏風韻中來，故酷似其舅。又汛濫唐宋諸名家，而以董源、王維為宗，故其縱逸多姿，又往往出文敏規格之外。若使叔明專門師文敏，未必不為文敏所掩也。因畫叔明筆意及之。
俞君寶將游武夷，索余此圖。若有好事者，能為君寶生兩翼，便以贈之。畫在余腕，不至如子瞻斷臂也。
輞川招隱圖，為郭恕先筆。余得之長安周生。今年復於吳門，見郭河陽臨本，乃易雪景為設色山矣。河陽筆力，已自小減。矧余野戰之師，何敢言奪趙幟耶。
昔人評王右丞畫，以為雲峰石色，迥出天機。筆思縱橫，參乎造化，余未之見也。往在京華，聞馮開之得一圖於金陵，走使緘書借觀。既至，凡三薰三沐，乃長跽開卷。經歲開之，復索還。一似漁郎出桃花源，再往迷誤，悵惘久之，不知何時重得路也。因想象為寒林遠岫圖。世有見右丞畫者，或不至河漢。
畫秋景，惟楚客宋玉最工。「寥栗兮若遠行，登山臨水兮送將歸」。無一語及秋，而難狀之景，都在語外。唐人極力摹寫，猶是子瞻所謂寫畫論形似。作詩必此詩者耳。韋蘇州落葉滿空山，王右丞渡頭余落日，差足嗣響。因畫秋林及之。
傳稱西蜀黃筌畫，兼眾體之妙，名走一時。而江南徐熙，後出作水墨畫，神氣若涌，別有生意。筌恐其軋已，稍有瑕疵。至於張僧繇畫，閻立本以為虛得名。固知古今相傾，不獨文人爾爾。吾郡顧仲方、莫雲卿二君，皆工山水畫，仲方專門名家，蓋已有歲年。雲卿一出，而南北頓漸，遂分二宗。然雲卿題仲方小景，目以神逸。乃仲方向余斂衽雲卿畫不置，有如其以詩詞相標譽者，俯仰間，見二君意氣，可薄古人耳。
宋迪，侍郎。燕肅，尚書。馬和之、米元暉，皆禮部侍郎。此宋時士大夫之能畫者。元時惟趙文敏、高彥敬，余皆隱于山林，稱逸士。今世所傳戴沈文仇，頗近勝國，窮而後工，不獨詩道矣。予有意為簪裾樹幟，然還山以來，稍有爛熳天真，似得丘壑之助者。因知時代使然，不似宋世士大夫之昌其畫也。因作秋山圖識之。
武林公署旁午，日撿宋人事。因寫圖而系以詩。武林為五溪，馬伏波所謂五溪何毒淫，鳥飛不度，獸不敢侵者，至今笛聲悲怨。計余去故園五千里矣。頗憶作少游，何能聽車生耳哉。此詩此畫，於余情有當也。
自義陽至大石天池山水間，探歷閱兩月，都未曾作畫。今日目眚初佳，梁有客攜巨然圖見示。乘興為此，吳絹如水，恨手澀不稱耳。
倪黃合作，予所見三幀。獨楊太守家藏為最。特為仿之。
余既為君策作畸墅詩，復作此補圖。然畫中剩水殘山，不能畫畸墅之勝。命之曰：廬山讀書圖雲。
小莊清夏，三臥而起，撿所藏法書名畫，鑒閱一過，極人間清曠之樂。作此圖以記事。
壬寅六月七日，過嘉興魚江中。寫所見之景，卻似重遊也。
元正十九日，為余攬揆之辰。海上客攜巨然松亭雲岫圖見示，真快心洞目之觀。戲為仿此。
右丞田園樂，有「萋萋春草秋綠，落落長松夏寒」，余采其意，為此圖，贈士抑兄。亦聞士抑有高臥不出，超然人外之意，不愧右丞此語耳。
此圖為仲醇作。今入士抑手，仲醇曰：「弟子失之，先生得之。亦復何？」□余曰：「陳仲子失之，何第五得之。不亦風流勝會乎？」因題數語，以識歲月。
「詩在大癡畫前，畫在大癡詩後。恰好百四十年。翻訝出世作怪。」此沈啟南自題畫，余謬書之，必有見而大笑之者。壬子十月廿四。
杜樊川詩，時堪入畫：「南陵水面漫悠悠，風緊雲繁欲變秋。正是客心孤迥處，誰家紅袖倚高樓。」陸瑾、趙千里皆圖之。余家有吳興小冊，故臨於此。
士抑兄每望余不為作畫，所得余幅，輒膺者。余以行役，久廢此道，撿笥中舊時點染三尺山，自武夷寄之。



◎評舊畫

吾鄉畫家，元時有曹雲西、張以文、張子正諸人，皆名筆。而曹為最高，與黃子久、倪元鎮頡頏並重。曹本師馮覲、郭熙，此幀則仿巨然，尤異平時之作，藏此以存故鄉前輩風流。以文畫，乃有絕肖大癡者。予得之長安。今合此，乃雙美也。
石田先生於勝國諸賢名跡，無不摹寫，亦絕相似，或出其上。獨倪迂一種淡墨，自謂難學。蓋先生老筆密思，於元鎮若淡若疏者異趣耳。獨此幀蕭散秀潤，最為逼真，亦平生得意筆也。
寫生與山水，不能兼長，惟黃安叔能之。余所藏勘書圖，學李，金盤鵓鴿，學周，皆有奪藍之手。我朝則沈啟南一人而已。此冊寫生，更勝山水。間有本色，然皆真虎也。
唐李德裕采天下怪石，聚之平泉別墅。遺誡後昆曰：有以平泉石輕予人者，非佳子弟也。內一醒酒石，尤珍愛之，醉則踞焉。今漢陽之寶石，似不少遜，而圖石疑較勝。唐詩云：「寒姿數片奇突兀，曾作秋江秋水骨。」又云：「雪盡身還瘦，雲生勢不孤。」此頗足以狀石。
米元章論畫曰：紙千年而神去，絹八百年而神去，非篤論也。神猶火也，火無新故，神何去來？大都世近則托形以傳，世遠則托聲以傳耳。曹弗興術協輩，妙跡永絕，獨名稱至今，則千載以上，有耳而目之者矣。薛稷之鶴，曹霸之馬、王宰之山水，故擅國能。即不擅國能，而有甫之詩歌在，自足千古，雖謂紙素之壽，壽於金石可也。神安得去乎？君畫初學馬文璧，後出入黃子久、王叔明、倪元鎮、吳仲圭，無不肖似，而世尤好其為子久者。
余少喜繪業，皆從元四大家結緣。後入長安，與南北宋五代以前諸家血戰，正如禪僧作宣律師耳。此冊李周逸之所勒，欲與閣帖共傳。其志良苦，解脫禪固無藉此，然學慾望見古人門庭蹊逕，斯亦渡河寶筏。珍重、珍重。
子昂嘗有創為即工者，題畫卷有曰：予嘗畫馬，未嘗畫羊。子中強余為此，不知合作否？此卷特為精妙，故知氣韻，必在天生，非虛也。
花品從眾香國中來，臨風獨笑，足令姚魏氣短。便有群芳競妒，其亦自絕。
勝國時畫道，獨盛于越中。若趙吳興、黃鶴山樵、吳仲圭、黃子久其尤卓然者至於今，乃有浙畫之目，鈍滯山川不少。邇來又復矯而事吳裝，亦文沈之勝馥耳。伯玉此冊，行筆破墨，種種自超，可謂剗俗入雅，故當名家。伯玉寒士，然從項氏兄弟游，多見項子京所藏名畫，遂爾有得，吾友陳道醇特好之。
邑侯濟川沈公，以循良為江南冠冤。鳴琴之暇，好獎進文學知名士。於是某某以感德殉知之意，屬郡中名手，共繪濟川圖贈侯。余轉觀之，近於唐人所賦「南川粳稻花侵縣，西嶺雲霞色滿堂」者，而青雀凌波與海鷗相狎，則清溪之政似之。圖名濟川以此。若余當於侯應召時，寫乘長風破萬里浪語，為濟川境也。某志之。
右錄米元章一帖，觀此，知米薛相易事。誠有之，鐵□叢譚，或傳訛耳。然余又於宋光祿家，得米元章所畫研山，雲根雪浪，直鑿混沌。吾鄉雪居先生，又圖為卷，可與元章競爽。余將以米畫贈之，惟欲易東皋草堂前一片煙霞，便意足也。
宋時名手，如巨然、李范諸公，皆有漁樂圖。此起於煙波釣徒張志和。蓋顏魯公贈志和詩，而志和自為畫。此唐勝事，後人蒙之，多寓意漁隱耳。元季尤多，蓋四大家皆在江南葭間，習知漁釣之趣故也。
江南顧大中，嘗於南陵逃捕舫子上，畫杜樊川詩意。時大中未知名，人莫加重。後為過客竊去，乃共嘆惋。予曾見文徵仲畫此詩意，題曰：吾家有趙榮祿仿趙伯駒小幀畫。妙絕，閑一摹之，殊愧不似。今予不復見徵仲筆。去二趙可知矣。
七夕泊舟吳閶，張慕江以畫售於余。有梅花道人大軸，仿巨然水墨淋漓，雲煙吞吐，與巨然不復甲乙。又高克恭雲山秋霽，與謝伯誠學董源廬山觀瀑圖，皆奇筆也。
莫廷韓為宋光祿作此圖，在己卯之秋。時余同觀，咄咄稱賞。今已二十年事矣。仲文愛之，護惜特甚。自蘇過松、周撿襲藏備至，不忍轉入他氏手。亦交誼也。
敬韜作米虎兒墨戲，不減高尚書。閱此，欲焚吾硯。
雲林畫，江東人以有無論清俗。余所藏秋林圖，有詩云「雲開見山高，木落知風勁。亭下不逢人，夕陽澹秋影。」其韻致超絕，當在子久山樵之上。
元時畫道最盛，惟董巨獨行，此外皆宗郭熙。其有名者，曹雲西、唐子華、姚彥卿、朱澤民輩。出其十，不能當黃倪一，蓋風尚使然。亦由趙文敏提醒品格，眼目皆正耳。余非不好元季四家畫者，直溯其源委，歸之董巨。亦頗為時人換眼，丁南羽以為畫道一變。
