建隆元年，春正月辛丑朔，鎮定二州，言契丹人入寇，北漢兵自土門東下與契丹合，周帝命太祖領宿衛諸將禦之。太祖自殿前都虞侯再遷都點檢，掌軍政，凡六年，士卒服其恩威，數從世宗征伐焉。立大功，人望固已歸之，於是主少國疑，中外始有推戴之議。
壬寅，殿前都點檢鎮寧將軍節度使慕容延釗將前軍先發，時都下驩言，將以出軍之，策點檢為天子。士民恐怖，爭為逃匿之計，惟內庭晏然不知。
癸卯，大軍出愛景門，紀律嚴甚，眾心稍安。軍校河中苗訓者，號知天文，見日下復有一日，黑光久相摩盪，指謂太祖親吏宋城楚昭輔曰：『此天命也。』是夕，次於陳橋，驛將士相與，眾謀曰：『主上幼弱，未能親征。今我輩出死力為國家破賊，誰則知之，不如先立點檢為天子，然後北征未晚也。』都押衙上黨李處耘具以其事白太祖弟匡義，匡義時為內殿祇候供奉官都知，即與處耘同歸德節度掌書記薊人趙普，語未竟，諸將突入，稱說紛紜。普及匡義各以事理曉譬之曰：『太尉亦必不汝赦，諸將相顧亦有稍稍引去者。』已而，復集露刃，大言曰：『軍中偶語則族，今已定議，太尉若不從則我輩亦安肯退而受禍？』普察其勢不可遏，與匡義同聲叱之曰：『策立大事也固宜審圖，爾等何得便肆狂悖，乃各就坐聽命。』普復謂曰：『外寇壓境，將莫誰何？蓋先攘卻歸，始議此。』諸將不可曰：『方今政出多門，若俟寇退師還，則事變未可知也。但當亟入京城，策立太尉，徐引而北破賊不難。苟不受策，六軍決亦難向前矣！』普謂匡義曰：『事既無可奈何，政須早與約束。因與諸將興王易姓，雖雲天命，實係人心。前軍昨已過河，節度各據方面，京師若亂，不惟外寇愈深，四方必轉生變。若能嚴飭軍士，勿令剽刼，都城人心不搖則四方自能寧謐，諸將亦可長保富貴矣。』皆許諾，乃共部，分夜遣衙隊，使郭延贊馳告殿前都指揮使浚儀石守信，殿前都虞侯洛陽王審琦。審琦、守信皆素歸心太祖者也，將士環列待旦。太祖醉臥，初不省。
甲辰，黎明，四面呼呼起，聲振原野，普與匡義入，白太祖：『諸將已擐甲執兵，直扣寢門，曰：「諸將無主，原策太尉為天子！」』太祖驚起披衣，未及酬應則相與扶出聽事，或以黃袍加太祖身，且羅拜庭下稱萬歲。太祖固拒之，眾不可，遂相與扶太祖上馬，擁逼南行。匡義立於馬前，請以剽刦為戒。太祖度不得免，乃攬轡誓諸將曰：『汝等自貪富貴，立我為天子，能從我命則可，不然我不能為若主也。』眾皆下馬曰：『惟命是聽！』太祖曰：『少主及太后，我皆北面事之，公卿大臣，皆我比肩之人也，汝等無得輒加淩暴。近世帝王初入京城皆縱兵大掠，擅刼府庫，汝等無復然事，定當厚賞汝，不然當族誅汝。』眾皆拜，乃整軍自仁和門入，秋毫無所犯。先遣客省使潘美見執政，諭意又遣楚昭輔慰安家人。殿前都點檢公署在左掖門內，時方關閉設守備，及昭輔至，開關納之。宰相未退聞變，范質下殿執王溥手曰：『倉卒遣將，吾輩之罪也。』爪入溥手，幾出血。溥噤不能對。天平節度使同平章事侍衛馬步軍副都指揮使在京巡撿，太原韓通自內庭惶遽奔歸，將率眾備禦。散員都指揮使蜀人王彥昇遇通於路，躍馬逐之，至第門，門不及掩，遂殺之，並其妻子。諸將翼太祖，登明德門，太祖令軍士解甲還營，太祖亦歸公署，釋黃袍。俄而將士擁質等俱至，太祖嗚咽流涕，曰：『吾受世宗厚恩，為六軍所迫，一旦至此，慙負天地，將若之何？』質等未及對，散員指揮都虞侯太原羅彥瓌挺劍而前，曰：『我輩無主，今日必得天子！』太祖叱之，不退，質等不知所謂。溥降階先拜，質不得已從之，遂稱萬歲。太祖詣崇元殿行禪代禮，召文武百官京列。至晡班定，獨未有周帝禪位制書，翰林學士承旨新平陶穀出諸袖中，進曰：『制書成矣，遂用之。』宣徽使引太祖京龍墀，北面拜受。宰相扶太祖升殿易服東序，還即位。群臣拜賀，奉周帝為鄭王，太后為周太后，遷居西京。 

蘇轍《龍川別志》言：韓通以親衛戰闕下敗死，太祖脫甲詣政事堂，范質見太祖首陳禪代與國史及飛龍記，司馬光《記聞朔記》等所載都不同，鞏別志誤。韓通倉卒被赧，兵未嘗交鋒而太祖實歸，府第將士即擁范質等，至質等見太祖必不在政事堂。其約束將士，不得加無禮於太后，少常固先定於未入城時，非緣質請也，惟執王溥手出血及光所記質不肯先拜，當得其實，今參取刪修。
乙巳，詔因所領節度州名定，有天下之號曰宋，改元大赦，內外馬步軍士等第優給命，官分告天地社稷，遣中使乘傳齎詔諭天下，諸道節度使又別以詔賜焉。
辛亥，石守信等並加官爵勲階，酬翼戴之勲也。
壬子，賜文武近臣、禁軍大校，襲衣犀、玉帶、鞍馬有差。
三年，周鄭王出居房州。
開寶二年，有辛文悅者，上幼從其肄業，及即位召見，授太子中允判。太府寺周鄭王，時在房州，上謂文悅長者，十二月命文悅知房州事。
六年，三月乙卯朔，房州言周鄭王殂，上素服發哀，輟視朝十日，命還葬慶陵之側，曰順陵，諡曰恭帝。  皇宋通鑑長編紀事本末一  69
