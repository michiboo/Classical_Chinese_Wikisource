　　欽定四庫全書　　　　　集部六
　　白雲樵唱集　　　　　　別集類五〈明〉
　　提要
　　〈臣〉等謹案白雲樵唱集四巻明王恭撰恭字安中閩縣人自稱皆山樵者閩中十子之一也成祖初以儒士薦修永樂大典授翰林院典籍明史文苑傳附載林鴻傳中其詩凡三集一曰鳳臺清嘯乃官翰林以後作此集及草澤狂歌則皆未仕以前所作恭沒之後湮晦不傳成化癸夘南京戶部尚書黃鎬蒐恭遺稿始得此集於吏部郎中長樂黃汝明家因屬汝明編次分為前後二集巻首有永樂三年林環舊序兼為三集而作者序中所刻次第以此集為首知其詩在草澤狂歌以前巻末又有永樂中林蕙諸人所作皆山樵者傳贊辭説則刻成之後續為增入者也恭與同邑髙棅齊名同以布衣徵入翰林然棅出仕後詩應酬潦倒無復清思恭則厯官未久投牒遽歸跡其性情本躭山野此集又作于田居之日故吐言清㧞不染俗塵得大厯十子之遺意其格韻逺在棅上當時次第甲乙以棅居第三恭居第四殆亦所謂恥居王後者矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　白雲樵唱集原序
　　余家居時聞吾閩之長樂有王先生恭者以詩鳴先生時遯於樵自號為皆山樵者不欲與世接予以故未及見來京師獲與長樂人士通籍於朝者交間於篇牘中獲覩先生所作及有能傳誦其一二者恍若聴張樂於洞庭之野閲武庫所蔵不覺茫然自失已而嘆曰風雅輟響大音不完光嶽氣全英雋間出如先生者天固將使之鳴國家之盛豈終窮餓其身使自鳴於山巔水涯與樵歌牧謳相唱和而已哉永樂四年朝廷方開石渠廣延天下士先生以薦至相見於玉堂之署觀其神清體癯鬚鬢如雪葛巾野服翛然如孤鶴振鷺知為風塵表物得造化清氣蓋多也因坐與之談詩其論五七言長歌律絶句則一欲追唐開元天寳大厯諸君子而五言五選則時或祖漢魏六朝諸作者而為之宋元而下不論也予喜曰朝陽之鳴待先生久矣無何果以詩名徹宸聴得翰林典籍余益信天之所以昌先生之詩者有在而又信詩果不能窮人也退直之暇因得先生合集觀之有所謂白雲樵唱草澤狂歌鳳臺清嘯凡若干巻其談道理致則天地造化道徳性命無不臻其妙其模寫物槩則山川風月蟲魚草木無不極其形容其敘人事則興廢得喪戚愉悲樂無不委曲盡其情髙而不浮深而不僻清新而不巧古雅沖澹而有餘味信能合諸家之長而泛溢旁出者也先生間以集徵為敘予謂詩以道性情也近世學者多不先以理性情為本而徒區區於筆蹊墨徑之間至或竊古人之陳言成説而掇拾補綴以為工是作者愈多而聲愈下也若先生始自放山水之間不以勢利攖其心其志趣沖澹襟度贍豁固己黙契道妙而又得肆力於學以充平日之所養故流坎隨遇不礙於物蓋由先生道明而涵養性情者得其正故也是以形之詩一皆渾涵忠厚之發不加繩削而自合是豈尋常雕章鏤句者所能彷彿哉先生之詩不患世無知者苐患雖知先生之詩而不能盡窺先生之蘊是亦未知先生也故盡其素行之槩於篇端庶見者得有以考其實焉
　　永樂九年春二月吉旦賜進士及第翰林院修撰莆田林環崇璧序











