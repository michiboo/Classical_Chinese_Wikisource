　　坎上
　　坎下
　　　
　　習「坎」。 
　　「坎」，險也。水之所行，而非水也。惟水為能習行於險，其不直曰「坎」，而曰「習坎」，取於水也。 
　　  
　　有孚，維心，亨。行有尚。 
　　《彖》曰：「習坎」，重險也，水流而不盈。 
　　險，故流；流，故不盈。 
　　  
　　行險而不失其信。 
　　萬物皆有常形，惟水不然。因物以為形而已。世以有常形者為信，而以無常形者為不信。然而方者可斲以為圓，曲者可矯以為直，常形之不可恃以為信也如此。今夫水，雖無常形，而因物以為形者，可以前定也。是故工取平焉，君子取法焉。惟無常形，是以迕物而無傷①。惟莫之傷也，故行險而不失其信。由此觀之，天下之信，未有若水者也。 
　　【校注】 
　　① 迕物而無傷：《蘇氏易傳》作「遇物而無傷」，誤。 
　　  
　　「維心，亨」；乃以剛中也。 
　　所遇有難易，然而未嘗不志於行者，是水之心也。物之窒我者有盡，而是心無已，則終必勝之。故水之所以至柔而能勝物者，維不以力爭而以心通也。不以力爭，故柔外；以心通，故「剛中」。 
　　  
　　行有尚，往有功也。 
　　「尚」，配也。方園曲直，所遇必有以配之。故無所往而不有功也。 
　　  
　　天險不可升也：地險山川丘陵也；王公設險以守其國。 
　　朝廷之儀，上下之分，雖有強暴而莫敢犯，此「王公」之「險」也。 
　　  
　　險之時用大矣哉！ 
　　  
　　《象》曰：水至，「習坎」。君子以常德行，習教事。 
　　事之待教而後能者，「教事」也。君子平居「常」其「德行」，故遇險而不變。「習」為「教事」，故遇險而能應。 
　　  
　　初六：習坎，入於坎窞，凶。 
　　《象》曰：「習坎」入坎，失道凶也。 
　　六爻皆以險為心者也。夫苟以險為心，則大者不能容，小者不能忠；無適而非，寇也。惟相與同患，其勢有以相待，然後相得而不叛。是故居「坎」之世，其人可與同處患，而不可與同處安。九二、九五，二險之不相下者也；而六三、六四，其蔽也。夫有事於敵，則蔽者先受其害。故九二之於六三，九五之於六四，皆相與同患者也，是以相得而不叛，至於初、上，處內外之極，最遠於敵而不被其禍，以為足以自用而有餘，是以各挾其險以待其上。初不附二，上不附五，故皆有「失道」之「凶」焉。君子之習險，將以出險也。習險而入險，為寇而已。 
　　	
　　九二：坎有險，求小得。 
　　《象》曰：「求小得」，未出中也。 
　　「險」，九五也；「小」，六三也。九二以險臨五，五亦以險待之。欲以求五，焉可得哉？所可得者，六三而已。二所以能得三者，非謂其德足以懷之，徒以二者皆未出於險中，相待而後全故也。 
　　  
　　六三：來之坎坎，險且枕，入於坎窞，勿用。 
　　《象》曰：「來之坎坎」，終無功也。 
　　「之」，往也；「枕」，所以休息也。來者「坎」也，往者亦「坎」也。均之二「坎」，來則得主①，往則得敵。遇險於外，而休息於內也。故曰「險且枕」。六三知其不足以自用，用必無功，故退入於「坎」以附九二，相與為固而已。 
　　【校注】 
　　① 來則得主：《蘇氏易傳》作「來則得生」，誤。 
　　  
　　六四，樽酒，簋貳，用缶，納約自牖；終無咎。 
　　《象》曰：「樽酒簋貳」，剛柔際也。 
　　「樽酒，簋貳，用缶」，薄禮也。「納約自牖」，簡陋之至也。夫同利者不交而歡，同患者不約而信。四非五無與為主，五非四無與為蔽。饋之以薄禮，行之以簡陋，而終不相咎者，四與五之際也。 
　　  
　　九五：坎不盈，祗既平，無咎。 
　　《象》曰：「坎不盈」，中未大也。 
　　「祗」，猶言適足也。九五可謂大矣，有敵而不敢自大，故「不盈」也。「不盈」，所以納四也。盈者人去之，不盈者人輸之。故不盈，適所以使之「既平」也。 
　　  
　　上六：系用徽纆，寘於叢棘，三歲不得，凶。 
　　《象》曰：上六失道，凶三歲也。 
　　夫有敵而深自屈以致人者，敵平則汰矣。故九五非有德之主也。無德以致人，則其所致者皆有求於我者也。上六維無求於五，故「徽纆」以「系」之，「叢棘」以固之。上六之所恃者險爾，險窮則亡，故「三歲不得，凶」也。

