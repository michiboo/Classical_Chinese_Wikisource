乾上
震下
　　　
「無妄」，元亨，利貞。其匪正有眚，不利有攸往。
《彖》曰：「無妄」，剛自外來而為主於內。
謂初九。
動而健，剛中而應。
謂九五。
大亨以正，天之命也。
「無妄」者，天下相從於「正」也。「正」者，我也；天下從之者，天也。聖人能必正，不能使天下必從，故以「無妄」為天命也。
「其匪正有眚，不利有攸往」，「無妄」之往，何之矣？天命不佑，行矣哉！
無故而為惡者，天之所甚疾也。世之妄也[1]，則其不正者容有不得已焉。「無妄」之世，正則安，不正則危。棄安即危非人情，故不正者，必有天災。
《象》曰：天下雷行，物與無妄。
妄者，物所不與也。
先王以茂對時，育萬物。
「茂」，勉也；「對」，濟也。《傳》曰：「寬以濟猛，猛以濟寬。」天下既已無妄矣，則先王勉濟斯時，容養萬物而已。
初九：無妄，往吉。
《象》曰：「無妄」之「往」，得志也。
所以為「無妄」者，「震」也；所以為「震」者，初九也。「無妄」之權在初九，故「往」，「得志」也。
六二：不耕獲，不菑畬，則利有攸往。
《象》曰：「不耕獲」，未富也。
六三：無妄之災：或系之牛；行人之得，邑人之災。
《象》曰：行人得牛，邑人災也。
九四：可貞，無咎。
《象》曰：「可貞無咎」，固有之也。
九五：無妄之疾，勿藥有喜。
《象》曰：「無妄」之「藥」，不可試也。
善為天下者不求其必然，求其必然乃至於盡喪。無妄者驅人而內之正也，君子之於「正」，亦全其大而已矣。全其大，有道不必乎其小，而其大斯全矣。古之為過正之行者，皆內不足而外慕者也。夫內足者，恃內而略外，不足者反之。陰之居陰，安其分者也，六二是也。而其居陽也，不安其分而外慕者也，六三是也。陽之居陽，致其用者也，九五是也。而其居陰也，內足而藏其用者也，九四是也。六二安其分，是故不敢為過正之行，曰「不耕獲、不菑畬，則利有攸往」，夫必其所耕而後獲，必其所菑而後畬，則是揀發而櫛，數米而炊，擇地而蹈之充其操者，蚓而後可將有所往，動則躓矣。故曰於義可獲，不必其所耕也；於道可畬，不必其所菑也。不害其為正而可以通天下之情，故「利有攸往」。所惡於不耕而獲者，惡富之為害也。如取之不失其正，雖欲富可得乎？故曰「不耕獲，未富也」。六三不安其分，而外慕其名，自知其不足，而求詳於無妄，故曰「無妄之災，或系之牛，行人之得，邑人之災」。或者系其牛於此，而為行道者之得之也，行者固不可知矣，而欲責得於邑人，宜其有無辜而遇禍者，此無妄之所以為災也。失其牛於此，而欲必求之於此，此其意未始不以為無妄也，然卒至於大妄[2]，則求詳之過也。九五以五用九，極其用矣，用極則憂廢，故戒之曰：「無妄之疾，勿藥有喜。」「無妄」之世而有疾焉，是大正之世而未免乎小不正也，天下之有小不正，是養其大正也，烏可藥哉！以「無妄」為藥，是以至正而毒天下，天下其誰安之？故曰：「無妄之藥，不可試也。」九四內足而藏其用，詘其至剛而用之以柔，故曰：「可貞，無咎。」可以其貞正物而無咎者，惟四也。其《象》曰：「固有之。」「固有之」者，生而性之，非外掠而取之也。
上九：無妄，行有眚，無攸利。
《象》曰：「無妄」之「行」，窮之災也。
「無妄」之世有大妄者，六三也；而上九應之，六三外慕於正而竊取其名，三以苟免可也。至於上九，窮且敗矣。
