宋蘇軾撰。是書一名《毗陵易傳》。陸遊《老學庵筆記》謂其書初遭元祐黨禁，不敢顯題軾名，故稱「毗陵先生」，以軾終於常州故也。蘇籀《欒城遺言》，記蘇洵作《易傳》未成而卒，屬二子述其誌。軾書先成，轍乃送所解於軾。今《蒙卦》猶是轍解。則此書實蘇氏父子兄弟合力為之，題曰軾撰，要其成耳。籀又稱洵晚歲讀《易》，玩其爻象，因得其剛柔遠近喜怒逆順之情。故朱子謂其惟發明愛惡相攻、情偽相感之義，而議其粗疏。胡一桂記晁說之之言，謂軾作《易傳》，自恨不知數學，而其學又雜以禪，故朱子作《雜學辯》，以軾是書為首。然朱子所駁不過一十九條，其中辯文義者四條，又一條謂蘇說無病，然有未盡其說者。則朱子所不取者僅十四條，未足以為是書病。況《朱子語類》又嘗謂其於物理上亦有看得著處，則亦未嘗竟廢之矣。今觀其書，如解《乾卦·彖傳》性命之理諸條，誠不免杳冥恍惚，淪於異學。至其他推闡理勢，言簡意明，往往足以達難顯之情，而深得曲譬之旨。蓋大體近於王弼，而弼之說惟暢玄風，軾之說多切人事。其文詞博辯，足資啟發，又烏可一概屏斥耶？李衡作《周易義海撮要》，丁易東作《周易象義》，董真卿作《周易會通》，皆采錄其說，非徒然也。明焦竑初得舊本刻之。烏程閔齊伋以朱墨板重刻，頗為工緻，而無所校正。毛晉又刻入《津逮秘書》中。三本之中，毛本最舛。如《漸卦》上九並《經》文皆改為「鴻漸於逵」，則他可知矣。今以焦本為主，猶不甚失其真焉。

