乾上
坎下
「訟」：有孚，窒，惕，中吉；終兇。利見大人，不利涉大川。
《彖》曰：「訟」，上剛下險，險而健，訟。「訟，有孚，窒，惕，中吉」，剛來而得中也。「終兇」，訟不可成也。
初六信於九四，六三信於上九，而九二塞之，故曰：「有孚，窒。」而九四、上九亦不能置而不爭，此「訟」之所以作也。故曰：「上剛下險，險而健，訟。」九二知懼，則猶可以免，故曰：「惕，中吉。」「剛來而得中也」，言其來則息「訟」而歸矣，終之則兇。
「利見大人」，尚中正也。
謂九五也。
「不利涉大川」，入於淵也。
夫使川為淵者，「訟」之過也。天下之難，未有不起於爭，今又欲以爭濟之，是使相激為深而已。

《象》曰：天與水違行，「訟」，君子以作事謀始。
王弼曰：「『聽訟，吾猶人也；必也使無訟乎？』夫無訟，在於謀始。」「契之不明，訟之所以生也，」「故有德司契，」而「訟」自息矣。
初六：不永所事，小有言，終吉。
九二處二陰之間，欲兼有之，初不予而強爭焉。初六有應於四，不永事二而之四以為從；強求之二，不若從有應之四也。二雖「有言」，而其辨則明，故「終吉」。
《象》曰：「不永所事」，訟不可長也。雖「小有言」，其辯明也。
若事二，則相從於訟無已也。
九二：不克訟，歸。而逋其邑人三百戶，無眚。
《象》曰：「不克訟，歸。」「逋」，竄也。自下訟上，患至掇也。
初六、六三，本非九二之所當有也。二以其近而強有之，以為邑人力征而心不服我，克則來，不克遂往，以我卜也。故九二「不克訟」而歸。則初六、六三皆棄而違之。失眾知懼，猶可少安，故「無眚」。「眚」，災也。其曰「逋其邑人三百戶」者，猶曰亡其邑人三百戶雲耳。
六三：食舊德，貞厲，終吉。或從王事，無成。
《象》曰：「食舊德」，從上吉也。
六三與上九為應，二與四欲得之，而強施德焉。夫六三之應於上九者，天命之所當有也，非為其有德於我也，雖二與四之德不能奪之矣。是以「食舊德」，以從其配，「食」者，食而忘之、不報之謂也，猶若食言雲耳。與二陽近而不報其德，故厲而後吉。「或從王事，無成」者，有討於其舊，從之可也；成之，過矣。
九四：不克訟，復即命，渝，安貞吉。
《象》曰：「復即命，渝」，安貞不失也。
九四命之所當得者，初六而已。近於三而強求之，故亦「不克訟」。然而有初之應，退而就其命之所當得者，自改而安於貞，則猶可以不失其有也。
九五：訟，元吉
《象》曰：「訟，元吉」，以中正也。
處中得位而無私於應，故訟者莫不取曲直焉。此所以為「元吉」也。
上九：或錫之鞶帶，終朝三褫之。
《象》曰：以訟受服，亦不足敬也。
六三，上九之配也。二與四嘗有之矣，「不克訟」而歸於上九。上九之得之也，譬之鞶帶，奪諸其人之身而已，服之於人情有赧焉，故終朝三褫之。既服之矣，則又褫之，愧而不安之甚也。二與四，訟不勝者也，然且終無眚與吉也；上九，訟而勝者也，然且有三褫之辱，何也？曰：此止訟之道也。夫使勝者自多其勝以誇其能，不勝者自恥其不勝以遂其惡，則訟之禍，吾不知其所止矣。故勝者褫服，不勝者安貞無眚，止訟之道也。
