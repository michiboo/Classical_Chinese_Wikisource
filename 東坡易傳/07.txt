坤上
坎下
「師」，貞丈人吉，無咎。
丈人，《詩》所謂「老成人」也。夫能以眾正有功而無後患者，其惟丈人乎？故《彖》曰：「吉，」又何咎矣！
《彖》曰：師，眾也。貞，正也。能以眾正，可以王矣。剛中而應，行險而順，以此毒天下，而民從之，吉，又何咎矣！
用師，猶以藥石治病，故曰「毒天下」。
《象》曰：地中有水，「師」；君子以容民畜眾。
兵不可一日無，然不可觀也。祭公謀父曰：「先王耀德而不觀兵。」夫兵戢而時動，動則威；觀則玩，玩則無震，故「地中有水，師」，言兵當如水，行於地中，而人不可知也。
初六：師出以律。否，臧兇。
《象》曰：「師出以律」，失律兇也。
師出不可不「以律」也，否則雖臧亦兇。夫「以律」者，正勝也；不「以律」者，奇勝也。能以奇勝，可謂臧矣，然其利近，其禍遠；其獲小，其喪大。師休之日乃見之矣，故曰「兇」。
九二：在師中，吉，無咎。王三錫命。
夫師出不先得主於中，雖有功，患隨之矣。九二有應於五，是以「吉」而無復有咎。
《象》曰：「在師中，吉」，承天寵也；「王三錫命」，懷萬邦也。
賞有功而萬邦懷之，則其所賞皆以正勝者也。
六三：師或輿屍，兇。
《象》曰：「師或輿屍」，大無功也。
九二體剛而居柔。體剛則威，居柔則順，是以無專權之疑，而有錫命之寵。六三體柔而居剛，體柔則威不足，居剛則勢可疑，以是不得專其師而為，或者之眾主之也，故「兇」而「無功」。
六四：師左次，無咎。
《象》曰：「左次無咎」，未失常也。
王弼曰：「得位而無應，無應則不可以行，得位則可以處，故『左次無咎』。」行師之法，欲左皆高，故左次。
六五：田有禽，利執，言無咎。長子帥師，弟子輿屍，貞兇。
《象》曰：「長子帥師」，以中行也。「弟子輿屍」，使不當也。
夫以陰柔為師之主，不患其好勝而輕敵也，患其弱而多疑爾，故告之曰：禽暴汝田，執之有辭矣，何咎之有？既使長子帥師，又使弟子與眾主之，此多疑之故也。臣待命而行，可謂正矣，然將在軍則不可，故曰「貞兇」。
上六：大君有命，開國承家，小人勿用。
《象》曰：「大君有命」，以正功也；「小人勿用」，必亂邦也。
夫師始終之際，聖人之所甚重也。師出則嚴其律，師休則正其功，小人無自入焉。小人之所由入者，常自不以律始，惟不以律，然後能以奇勝。夫能以奇勝者，其人豈可與居安哉！師休之日，將錄其一勝之功而以為諸侯、大夫，則亂自是始矣。聖人之師，其始不求茍勝，故其終可以「正功」，曰：是君子之功邪？小人之功邪？
