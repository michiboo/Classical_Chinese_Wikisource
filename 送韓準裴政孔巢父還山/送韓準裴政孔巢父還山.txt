
獵客張兔罝，不能掛龍虎。
所以青雲人，高歌在巖戶。
韓生信英彥，裴子含清真。
孔侯復秀出，俱與雲霞親。
峻節凌遠松，同衾臥盤石。
斧冰嗽寒泉，三子同二屐。
時時或乘興，往往雲無心。
出山揖牧伯，長嘯輕衣簪。
昨宵夢裏還，雲弄竹溪月。
今晨魯東門，帳飲與君別。
雪崖滑去馬，蘿徑迷歸人。
相思若煙草，歷亂無冬春。

