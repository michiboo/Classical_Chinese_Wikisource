
天上移將星，元戎罷龍節。
三軍含怨慕，橫吹聲斷絕。
五馬嘶城隅，萬人臥車轍。
滄洲浮雲暮，杳杳去帆發。
回首不問家，歸心遙向闕。
煙波限吳楚，日夕事淮越。
弔影失所依，側身隨下列。
孤蓬飛不定，長劒光未滅。
綠綺爲誰彈，綠芳堪自擷。
悵然江南春，獨此湖上月。
千里懷去思，百憂變華髮。
頌聲滿江海，今古流不竭。

