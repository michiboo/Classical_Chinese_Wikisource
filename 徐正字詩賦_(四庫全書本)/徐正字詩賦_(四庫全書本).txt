　　欽定四庫全書　　　　　集部二
　　徐正字詩賦　　　　　　別集類一〈唐〉
　　提要
　　〈臣〉等謹案徐正字詩賦二巻唐徐寅撰寅字昭夣莆田人乾寧元年進士及第授秘書省正字後依王審知幕府歸老延夀溪所著有探龍釣磯二集共五巻自唐書藝文志巳不著録諸家書目亦不載其名意當時即散佚不傳此本僅存賦一巻計八首各體詩一巻計三百六十八首蓋其後裔從唐音統籖文苑英華諸書裒輯成編附刻家乘之後者巳非五巻之舊矣其賦句雕字琢不出當時程試之格而刻意鍜煉時多秀句集中贈渤海賔貢髙元固詩序稱其國傳寫寅斬蛇劍御溝水人生㡬何三賦至以金書列為屏幛則當時亦價重雞林矣詩亦不出五代之格體物之詠尤多五言如白髪隨梳少青山入夣多嵗計懸僧債科名負國恩七言如豐年甲子春無良夜庚申夜足眠月明南浦夢初斷花落洞庭人未歸鶗鴂聲中雙闕雨牡丹花畔六街塵諸聨巳為集中佳句然當時文體不過如斯不能獨責備於寅也寅嘗獻賦於朱全忠後忤全忠乃遁歸閩非真有惓惓故主之思乃與司空圖羅隠二人遙相倡和有如臭味又作大夫松詩曰爭如澗底凌霜節不受秦王號此官馬嵬詩曰張均兄弟皆何在卻是楊妃死報君更似一飯不忘唐者蓋文士之言不盡足據論世者所以貴考其實也乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
