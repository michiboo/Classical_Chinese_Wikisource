
春令夙所奉，駕言遵此行。
途中卻郡掾，林下招村氓。
至邑無紛劇，來人但歡迎。
豈伊念邦政，爾實在時清。
短才濫符竹，弱歲起柴荊。
再入江村道，永懷山藪情。
矧逢陽節獻，默聽時禽鳴。
跡與素心別，感從幽思盈。
流芳日不待，夙志蹇無成。
知命且何欲，所圖唯退耕。
華簪極身泰，衰鬢慙木榮。
茍得不可遂，吾其謝世嬰。

