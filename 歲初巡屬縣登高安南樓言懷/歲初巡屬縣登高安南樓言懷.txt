
山城本孤峻，憑高結層軒。
江氣偏宜早，林英粲已繁。
餘滋含宿霽，衆妍在朝暾。
拂衣釋簿領，伏檻遺紛喧。
深俯東溪澳，遠延南山樊。
歸雲納前嶺，去鳥投遙村。
目盡有餘意，心惻不可諼。
朅來彭蠡澤，載經敷淺原。
春及但生思，時哉無與言。
不才叨過舉，唯力酬明恩。
美化猶寂蔑，迅節徒飛奔。
雖無成立効，庶以去思論。
行復徇孤跡，亦云吾道存。

