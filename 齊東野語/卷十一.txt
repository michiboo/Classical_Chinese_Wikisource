黃洽德潤事阜陵為臺諫，執政未嘗有大建明，或譏其循默。淳熙末，上將內禪。一日，朝退，留二府賜坐，從容諭及倦勤之意，諸公交贊，公獨無語。上顧曰：「卿以為何如？」對曰：「皇太子聖德，誠克負荷。顧李氏不足母天下，宜留聖慮。」上愕然色變。公徐奏：「陛下問臣，臣不敢自默。然臣既出此語，自今不得復覲清光，陛下異日思臣之語，欲復見臣，亦不可得矣。」退即求去甚力，以大資政知潭州。
後壽皇在重華宮，每撫几嘆曰：「悔不用黃洽之言。」或至淚下。
歐公著族譜，號為精密。其言詢生通，自通三世生琮，為吉州刺史，當唐末，黃巢陷州縣，率州民捍賊，鄉里賴以保全，琮以下譜亡。自琮八世生萬，為安福令，公為安福九世孫。
以是考之，詢在唐初，至黃巢時，幾三百年，僅得五世。琮在唐末，至宋仁宗才百四十五年，乃為十六世，恐無是理。後世譜牒散亡，其難考如此。歐陽氏無他族，其源流甚明，尚爾，矧他姓邪？
滕茂實字秀穎，吳人〈（國史作杭州人）〉。初名裸，登政和第，徽宗改賜今名。靖康初，以太學正兼明堂司令，與路允迪、宋彥通奉使金國，割三鎮。太原尋奉密詔，據城不下，金人怒之，囚於雲中。淵聖北遷，茂實冠裳迎謁，拜伏號泣，請侍舊主俱行。不從，且誘之曰：「國破主遷，所以留公者，蓋將大用。」遂留之雁門。
先是，自分必死，遂囑友人董詵以奉使黃幡裹屍而葬，且大書九篆字云：「宋使者東陽滕茂實墓」。復作詩，自敘云：「茂實奉使無狀，不復返父母之邦，所當從其主以全臣節。或怒而與之死，幸以所杖幡裹其屍，及以所篆九字刊之石，埋之台山寺下，不必封樹。蓋昔年病中，嘗夢遊清涼境界，覺而病癒，恐亦前緣。今預作哀辭，幾於不達，方之淵明則不可，若蘇屬國牧羊海上，而五言之作，始敢援此例雲。」詩曰：「齏鹽老書生，繆列王都官，索米了無補，從事敢辭難。殊憐復盟好，仗節來榆關，城守久不下，川途望漫漫。儉輩果不惜，一往何當還。牧羊困蘇武，假道拘張騫。流離念窘束，坐閱四序遷，同來悉已歸，我獨留塞垣。形影自相吊，國破家亦殘，呼天竟不聞，痛甚傷肺肝。相逢老兄弟，悼嘆安得歡，波瀾卷大廈，一木難求安。就不違我心，渠不汗我顏。昔燕破齊土，群臣望風奔，王蠋猶守節，齊人有甘言。經首自絕脰，感慨今昔聞，未嘗食齊祿，徒以老為民。況我祿數世，一死何足論，遠或沒江海，近或死朝昏。斂我不須衣，裹屍以黃幡，題作宋臣墓，篆字當深刊。我室年尚少，兒女皆童頑，四海無置錐，飄流倍悲酸。誰當給衣食，使不厄饑寒。歲時一酹我，猶足慰我魂，我魂亦悠悠，異鄉寄沉冤。他時風雨夜，草木號空山。」
後竟以憂憤成疾殂。北人哀其忠，為之起墓雁門山，歲時致祭焉。
所記張浮休之弟確，嘗為烏延帥幕，獨不庭謁。童貫及徽宗本以五月五日生，以俗忌移之十月十日，皆可以補史闕。
後董詵自拔歸南，上所為詩，贈直龍圖閣。國史雖有本傳，甚略，且無其詩並敘，與此亦少異。余訪之北方記錄，得其實焉。
何宏中字廷遠，先世居雁門。父子寄，守武州宣寧尉，歿王事。宏中，宣和元年武舉，廷對第二名，調滑州韋城尉。汴京被圍，獨韋城不下。後為河東、河北兩路統制。接應副使武漢英守銀冶路，立山寨七十四所。漢英戰死，宏中堅守，以糧盡被擒。金人憐其忠，授以官，廷遠投牒於地曰：「我嘗以此物誘人出死力，若輩乃欲以此嚇我邪？」囚西京獄。久之，免為黃冠，自號通理先生。起紫微殿，遷徽宗、東華君御容以事之。所著有《成真》、《通理》二集。正隆四年病歿，臨終有詩云：「馬革盛屍每恨遲，西山餓死亦何辭，姓名不到中興歷，自有皇天后土知。」其志亦可哀矣！國史乃失其傳焉。
姚孝錫字仲純，豐縣人，登宣和六年第，調代州兵曹。金人寇雁門，州將恇怯議降，孝錫竟投床大鼾，不與其議。既得脫去，遂往五臺薄移疾不仕，因家焉，時年三十九。治生積粟至數萬石，遇饑歲，盡出以賑貧乏，鄉人德之。所居正據五臺之勝，亭榭數十座，花竹百畝。中歲，盡以家事付諸子，日與賓朋放浪山水詩酒間，自號醉軒。至八十三乃終，有集號《雞肋》。《有題滕茂實祠》云：「本期蘇、鄭共揚鑣，不意芝蘭失後凋，遺老祗今猶涕淚，後生無復識風標。西陘雁度霜前塞，滹水樵爭日暮橋，追想平生英偉魄，凌雲一笑豈能招。」七言如「節物後先南北異，人情冷暖古今同」；「久客交情諳冷暖，衰年病骨識陰晴」；「玄晏暮年常抱病，子山終日苦思歸」；「深林有獸鳥先噪，廢圃無人泉自流」；「食貧豈復甘秦炙，客病空懷奏楚音」；五言如「岸漲魚吹沫，山空石轉雷」；「谷虛生地籟，境寂散天香」。皆佳句也。
蜀娼類能文，蓋薛濤之遺風也。放翁客自蜀挾一妓歸，蓄之別室，率數日一往。偶以病少疏，妓頗疑之。客作詞自解，妓即韻答之云：「說盟說誓，說情說意，動便春愁滿紙。多應念得脫空經，是那個先生教底？不茶不飯，不言不語，一味供他憔悴。相思已是不曾閑，又那得工夫咒你？」或謗翁嘗挾蜀尼以歸，即此妓也。
又傳一蜀妓述送行詞云：「欲寄意，渾無所有，折盡市橋官柳。看君著上徵衫，又相將放船楚江口。後會不知何日又，是男兒，休要鎮長相守。苟富貴無相忘，若相忘有如此酒。」亦可喜也。
杜詩《乞榿木》詩無音，或讀作豈，而韻書亦無此字。集中又有「榿林礙日吟風葉」，鄭氏注曰：「五來反。」若然，當作呆字。
余嘗見陳體仁端明云：「見前輩讀若欹韻。」頗以為疑，後見《劍南》詩有：「著書增木品，搜句覓榿栽。」又荊公詩云：「濯錦江邊木有榿，小園封植佇華滋。」益信欹音為然。
榿，惟蜀有之，不才木也，或謂即榕雲。
《毛詩·采菽》：「平平左右。」《毛氏傳》曰：「平平，辦治也。」《正義》云：「《堯典》『平章百姓』，《書傳》作『辦章』，則平、辦義通。」《讀詩記》引《荀子》云：「分不亂於上，能不窮於下，治辦之極也。《詩》云：『平平左右。』」
今考書傳，不見辦章事。《史記》作便章。徐廣云：「下雲便程，則訓平為便也。」駰按：「《尚書》並作平字。」《索隱》云：「古文《尚書》作平字。此文蓋讀平為浦庚切。平即訓辦，遂為辦章。鄒誕生本亦同。」
漢以伏生書為今文，安國書為古文。《堯典》今、古文皆有之，而作辦章者，今文也。特未知《詩疏》所授書傳為誰作耳？昌黎《袁氏先廟碑》亦云：「贊辦章。」
紹興乙亥十月二十二日秦檜亡。翼日，曹泳勒停，安置新州。
先是，二十一日車駕幸檜第視疾，時已不能言，懷中出一札，乞以熺代輔政，上視之無語。既出，呼乾辦府問何人為此，則答以曹泳，遂有是命。泳初竄名軍中，並緣功賞列得班行。嘗監黃岩酒稅，秩滿到部，注某闕鈔上省。檜押敕，顧見泳姓名，問何處人？省吏對：「此吏部擬注，不知也。」命於侍右書鋪物色召見之，熟視曰：「公，檜恩家也。」泳恍然不知所答。則又曰：「忘之邪？」泳曰：「昏忘，實不省於何處遭遇太師？」檜入室，有頃，取小冊示泳使觀之。首尾不記他事，但有字一行曰：「某年月日，某人錢五千，曹泳秀才絹二匹。」蓋微時，索游富人家得五千，求益不可，泳時為館客，探囊中得二縑曰：「此吾束修之餘也，今舉以遺子。」既別，不相聞。雖知檜貴震天下，不謂其即秦秀才也。泳曰：「不意太師乃能記憶微賤如此。」檜曰：「公真長者。」命其子孫出拜之。俾以上書易文資，驟用之至戶部侍郎，知臨安府，與謝汲嘗有隙，台州之獄，泳有力焉。
檜暮年頗有異志，泳實預其密謀。熔本檜妻黨王氏子，蠢駿。嘗燕親賓，優者進妓，熔於座中大笑絕倒，檜殊不懌。檜素畏內，妾嘗孕，逐之，生子為仙遊林氏子，曰一飛，以檜故，仕至侍郎兼給事中。其兄一鳴，弟一鶚，皆位朝列。泳嘗勸檜還一飛以補熺處，未果而檜死雲。
此事聞之謝汲之孫直。《中興遺史》所載則曹筠也，與此頗有異同，故詳載之。
紹興三十二年六月十一日內禪，前一日宰相朱倬罷。倬字漢章，三山人，登宣和第。或謂張浚明橐薦之，非也，其實因劉貴妃以進。
妃，北人，流寓閩中，有殊色。中貴人掌神御者圖上其貌，久之不省，始歸西外之宗家。它日，上見圖悅之，命召入，遂有寵。其父懋，後至節度使。倬居鄉里識之，夤緣締交。後為學官，請外，得舒州。將陛辭，刺知上燕閑所觀史傳，於奏疏中道之，大稱旨，留為郎。不數年，為中司，遂至宰相。
最惡王十朋，其在臺，嘗風陳丞相康伯去之。陳以告汪聖錫，汪曰：「彼為中司，胡不自擊之？」陳曰：「畏公議也。」汪曰：「彼且畏公議，相公獨不畏公議乎？」既而十朋不自安，請外，將予郡，倬又曰：「顛人如何作郡？」乃得外大宗丞。公論大喧，然上眷殊厚。
辛巳，視師回至平江，洪遵景嚴為守。時倬與康伯並相，遵以求入為禱，倬唯唯，康伯曰：「進退近臣，當由上意，非某所敢知也。」及將內禪，康伯奏：「書沼方冗，翰苑獨員洪遵在近。」欲召之，倬惡其非出己，即曰：「不可。其弟邁新為右史，今復召遵，此蘇軾與轍所以變亂元祐也。」上卒召遵副端。
張震真父為同列言：「上方行堯舜之事，此人豈可輔初政？不去之，必為天下患。」遂力攻之。上初不聽。時競傳覃霈在學生員皆免解，倬子端厚嘗肄業，既蔭補矣，頗欲並緣在學人例，竄名其間。真父廉得其事，疏中言之，上始怒，遂罷相。景岩適當制，有云：「為君子邦家之基，曾未聞於成效。有元良天下之本，乃欲冀於疇庸。時真父疏不付出，內外迄莫知所坐，雖倬亦自疑懼，惴惴累年。
汪公帥閩，至郡，方欲謁之，一夕暴下卒。國史本傳乃謂高宗有內禪意，倬請徐之，及孝宗即位，諫臣以為言，以憂懼卒。或以為服藥而殂，皆不然也。
陸務觀以史師垣薦，賜第。孝宗一日內宴，史與曾覿皆預焉。酒酣，一內人以帕子從曾乞詞。時德壽宮有內人與掌果子者交涉，方付有司治之。覿因謝不敢曰：「獨不聞德壽宮有公事乎？」遂已。
它日，史偶為務觀道之，務觀以告張燾子宮。張時在政府，翼日奏：「陛下新嗣服，豈宜與臣下燕狎如此？」上愧問曰：「卿得之誰？」曰：「臣得之陸游，游得之史浩。」上由是惡游，未幾去國。
蘇師旦將建節，學士顏棫、莫子純皆莫肯當制。易祓彥章為樞密院檢詳文字，師旦為都承旨，祓與之昵，欣然願任責。遂以國子司業兼兩制，竟為師旦草麻，極其諛佞。至用前人舊封所為有文事，有武備，無智名，無勇功者，蓋以孔子比之，子房不足道也。既宣布，物論嘩然，亟擢祓左司諫。諸生為之語曰：「陽城毀裴延齡之麻，由諫官而下遷於司業；易祓草蘇師旦之制，由司業而上擢於諫官。」既而韓誅，蘇得罪，祓遂遠貶。
乾道丁亥十一月二日冬至，郊祀有風雷之變，宰相葉顒、魏杞，皆策免。先是，會慶節，金國使在庭時受誓戒矣。議者欲權免上壽，就館錫宴，廟堂姑息，不能主其議，宴集英如常，天變豈偶然哉！洪邁當制，有曰：「理陰陽而遂萬物，所嗟論道之非；因災異而策三公，實負在天之愧。」蓋有所風也。
孝宗與恩平郡王璩，同養於宮中。孝宗英睿夙成，秦檜憚之，憲聖後亦主璩。高宗聖意雖有所向，猶未堅決。嘗各賜宮女十人。史丞相浩時為普安府教授，即為王言，上以試王，當謹奉之，王亦以為然。閱數日，果皆召入。恩平十人皆犯之矣，普安者，完璧也。已而皆竟賜焉。上意遂定。
慈懿李皇后，安陽人，父道本，戚方諸將，故群盜也。后天姿悍妒，既正椒房，稍自恣。始，成肅謝後事高宗及憲懿聖甚謹，至後頗偃蹇。或乘肩輿直至內殿，成肅以為言，后恚曰：「我是官家結髮夫妻。」蓋謂成肅自嬪御冊立也。語聞，成肅及壽皇皆大怒，有意廢之。史太師已老，嘗詔入見北宮，密與之謀，浩以為不可，遂已。宮省事秘，莫得詳也。其後益無忌憚。貴妃黃氏有寵，后妒，每欲殺之。紹熙二年，光宗初郊，宿青城齋宮，后乘便，遂置之死地。或以聞，上駭且忿怒，於是遂得心疾。及上不豫，兩宮有間言，天下寒心，皆歸過於后。
后以慶元庚申上仙，權殯赤山。甫畢，雷震山崩，亟復修治之。
伊洛之學行於世，至乾道、淳熙間盛矣。其能發明先賢旨意，溯流徂源，論著講解卓然自為一家者，惟廣漢張氏敬夫、東萊呂氏伯恭、新安朱氏元晦而已。朱公尤淵洽精詣，蓋其以至高之才，至博之學，而一切收斂，歸諸義理。其上極於性命天人之妙，而下至於訓詁名數之末，未嘗舉一而廢一。蓋孔孟之道，至伊洛而始得其傳，而伊洛之學，至諸公而始無余蘊。必若是，然後可以言道學也已。
此外有橫浦張氏子韶，象山陸氏子靜，亦皆以其學傳授。而張嘗參宗杲禪，陸又嘗參杲之徒德光，故其學往往流於異端而不自知。程子所謂今之異端，因其高明者也。至於永嘉諸公，則以詞章議論馳騁，固已不可同日語也。
世又有一種淺陋之士，自視無堪以為進取之地，輒亦自附於道學之名。裒衣博帶，危坐闊步。或抄節語錄以資高談；或閉眉閤眼號為默識。而扣擊其所學，則於古今無所聞知，考驗其所行，則於義利無所分別。此聖門之大罪人，吾道之大不幸，而遂使小人得以藉口為偽學之目，而君子受玉石俱焚之禍者也。
韓侂胄用事，遂逐趙忠定。凡不附己者，指為道學盡逐之。已而自知道學二字，本非不美，於是更目之為偽學。臣僚之薦舉，進士之結保，皆有「如是偽學者，甘伏朝典」之辭。一時嗜利無恥之徒，雖嘗自附於道學之名者，往往旋易衣冠，強習歌鼓，欲以自別。甚者，鄧友龍輩，附會迎合，首啟兵釁。而向之得罪於慶元初者，亦從而和之，可嘆也已。
鄧友龍，長沙人，嘗從張南軒游，自詭道學。既登朝，時論方攻偽學，因諱而晦其事。時外祖章文莊公為學官，喜滑稽。嘗以祀事同齋宿，談謔之際，友龍不能堪，以語及之云云。章戲之曰：「若然，則又是道學矣。」友龍麵發赤，大銜之。
未幾入臺，章公由學士院補外。公本謝丞相客也。會友龍為右史，而宇文紹節自右史代之，於是召文莊為宗政少卿，友龍不能平，以嗾紹節。紹節甫供職，未及受告，首論其事，語侵謝，蓋亦以見厭於韓矣。章命既寢，謝遂去國，而友龍亦出為淮西漕，日久，謀復入。
時金人方困於北兵，且其國歲薦饑，於是沿邊不逞之徒號為「跳河子」者，時時剽獵事狀，陳說利害。友龍得之以為奇貨，於是獻之於韓。韓用事久，思釣奇立功以自善，得之大喜。附而和者雖不一，其端實友龍發之也。孔子所以畏鄙夫患得患失者，有以夫。
安丙之誅吳曦也，矯詔自稱宣撫副使，遂徑入銜上奏。時章文莊直學士院，因謂：「矯制假命，一時權宜濟事可也。事定奏功，便當退用初銜，而遽稱所假，是豈復有朝廷乎？今為朝廷計，宜先赦其矯詔之罪，然後賞其斬曦之功，則恩威並用，折衝萬里之外矣。」而時相方自以為功，謂此詔非矯，實朝廷密旨，且詣御樓受俘，於是疏不果上。已而受俘之議雖格，而竟以所矯官職授之。其後丙亦自斃，否則又一曦也。
張說之為承旨也，朝士多趨之。王質景文、沈瀛子壽，始俱在學校有聲，既而俱立朝，物譽亦歸之。相與言：「吾儕當以詣說為戒。」眾皆聞其說而壯之。已而，質潛往說所，甫入客位，而瀛已先在焉，相視愕然。明日喧傳，清議鄙之，久皆不安而去焉。
詩辭固多協韻，晦庵用吳才老補音多通，然亦有太甚者。古人但隨聲取協，方言又多不同。至沈約以來，方有四聲之拘耳，然亦正不必牽強也。《離騷》一經，惟「多艱多替」之句，最為不協。孫莘老、蘇子容本云：「古亦應協。」未必然也。晦庵以艱音巾，替音天，雖用才老之說，然恐無此理。以余觀之，若移「長太息以掩涕」一句在「哀生民之多艱」下，則涕與替正協，不勞牽強也。
吳興東林沈偕君與，即東老之子也，家饒於財。少游京師入上庠，好狎游。時蔡奴聲價甲於都下。沈欲訪之，乃呼一賣珠人於其門首茶肆中，議價再三不售，撒其珠於屋上，賣珠者窘甚。君與笑曰：「第隨我來，依汝所索還錢。」蔡於簾中窺見，令取視之，珠也。大驚，惟恐其不來。後數日乃詣之，其家喜相報曰：「前日撒珠郎至矣。」接之甚至，自是常往來。一日，攜上樊樓，樓乃京師酒肆之甲，飲徒常千餘人。沈遍語在坐，皆令極量盡歡，至夜，盡為還所直而去，於是豪侈之聲滿三輔。既而擢第，盡買國子監書以歸。
時賈收耘老隱居苕城南橫塘上，沈嘗以詩遺之蟹曰：「黃秔稻熟墜西風，肥入江南十月雄。橫跪蹣跚鉗齒白，圓臍吸脅鬥膏紅。羞須園老香研柚，羹藉庖丁細擘蔥。分寄橫塘溪上客，持螯莫放酒杯空。」耘老得之不樂曰：「吾未之識，後進輕我。」且聞其不羈，因和韻詆之云：「彭越孫多伏下風，蝤蛑奴視敢稱雄。江湖縱養膏腴紫，鼎鑊終烹爪眼紅。嗍稱吳兒牙似鍍，劈慚湖女手如蔥。獨憐盤內秋臍實，不比溪邊夏殼空。」君與怒曰：「吾聞賈多與郡將往還預政，言人短長，曾為人所訟。吾以長上推之，乃鄙我若此」，復用韻報之云：「蟲腹無端苦動風，團雌還卻勝尖雄。水寒且弄雙鉗利，湯老難逃一背紅。液入幾家煩海滷，醢成何處污園蔥。好收心躁潛蛇穴，毋使雷驚族類空。」賈晚娶真氏，人謂賈秀才娶真縣君以為笑，沈所指團雌為此。賈尋悔之，而戲語已傳播矣。
吳倜字公度，吳興人，試補太學為第一。崇寧五年，群禮部七千之士而魁之，其名聲風采，人莫不求識面而願交。邃經學，妙語言，為時聞人。
其父伯陽，嘗夢若游奕使者立東階，問：「秀才在否？」曰：「不在。」遂去，出門見旌幡容物，彌望不絕，曰：「秀才歸。」但道天赦曾來，已而捷音至。先以名次高下商價，自榜尾行間前列以至首選，自百千漸至千緡，乃出其榜。初自刪定敕令所出為寧海推官。
時蔡京罷相居城中，意其生計從容，委買霅川土物無虛月，倜意不平。念吾以文學起身，而不以儒者見遇，報以實直。京覺之而怒。重和二年，召為九域圖志所編修官。時京以太師魯公賜第京師，朝朔望。一日，上問京：「卿曩居杭，識推官吳倜乎？今以大臣薦，欲除官。」對曰：「識之，其人傲狠無上。」上驚曰：「何以知之？」曰：「吳知陛下御諱而不肯改，乃以一圈圍之。」蓋言「倜」字也，上默然不懌。未幾，言者承風旨論罷，自是不復出。
及京敗，知鄆州孫鼛言邑人有草祭之謠，上其事。甚者論其即倉為宅，拆「倉」字為「人君」二字，謂京有不臣之心。雖若附會，然亦平日好以字畫中傷善類之報也。
穆陵初年，嘗於上元日清燕殿排當，恭請恭聖太后。既而燒煙火於庭，有所謂地老鼠者，徑至大母聖座下，大母為之驚惶，拂衣徑起，意頗疑怒，為之罷宴。穆陵恐甚，不自安，遂將排辦藝巨璫陳詢盡監繫聽命。黎明，穆陵至陳朝謝罪，且言內臣排辦不謹，取自行遣。恭聖笑曰：「終不成他特地來驚我，想是誤耳，可以赦罪。」於是子母如初焉。
吳興彰南朱教授〈（失其名）〉嘗江行，舟人急報小龍見，請禱之，朱出視之，小蛇也。以箸夾入沸湯中，蛇躍出自投於江，卻行波面，盼朱再四乃沒。有頃，片雲霹靂，煙霧蔽舟。既而視之，舟上一竅如錢，朱已斃於舟中矣。
又王村芮祭酒煜，初任仁和尉。長河堰有龍王廟，每祭則有小蛇出，或止香爐，或飲於杯，往來者謹事之。堰歲數壞，人以為龍所為。芮疲於修築之役，一日，焚香設奠，蛇果出爐上。芮端笏數之曰：「有功於民者乃得祀。龍，廟食於此，未嘗有功，而歲數壞堰，勞民之力，為罪多矣。無功有罪，於國法當殺。」即舉笏擊之，應手碎。是夕，宿於近地，疾風甚雨，大木盡拔，土人大恐，而芮處之自若。後卒為名臣，其幸不幸也如此。
