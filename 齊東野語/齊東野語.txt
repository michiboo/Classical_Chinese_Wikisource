宋周密撰。密有《武林舊事》，已著錄。密本濟南人，其曾祖扈從南渡，因家吳興之弁山，自號弁陽老人。然其志終不忘中原，故戴表元序述其父之言，謂身雖居吳，心未嘗一飯不在齊。而密亦自署歷山，書中又自署華不注山人。此書以《齊東野語》名，本其父志也。中頗考正古義，皆極典核。而所記南宋舊事為多，如張浚三戰本末、紹熙內禪、誅韓本末、端平入洛、端平襄州本末、胡明仲本末、李全本末、朱漢章本末、鄧友龍開邊、安丙矯詔、淳紹歲幣、岳飛逸事、巴陵本末、曲壯閔本末、詩道否泰、景定公田、景定彗星、朱唐交奏、趙葵辭相、二張援襄、嘉定寶璽、慶元開禧六士、張仲孚反間諸條，皆足以補史傳之闕。自序稱其父嘗出其曾祖及祖手澤數十大帙，又出其外祖日錄及諸老雜書示之，曰：「世俗之言殊，傳訛也。國史之論異，私意也……定、哀多微詞，有所避也。牛、李有異議，有所黨也。愛憎一衰，議論乃公。國史凡幾修，是非凡幾易，而吾家書不可刪也。」云云。今觀記張浚、趙汝愚、胡寅、唐仲友諸事，與講學者之論頗殊，其父所言，殆指此數事歟？明正德十年，耒陽胡文璧重刻此書。其序稱，或謂符離、富平等役，頗涉南軒之父。若唐、陳之隙，生母之服，則晦菴、致堂有嫌焉。書似不必刻，刻則請去數事，殊失密著書之旨。文璧不從，可謂能除門戶之見矣。明商維濬嘗刻入《稗海》，刪去此書之半，而與《癸辛雜識》混合為一，殊為乖謬。後毛晉得舊本重刻，其書乃完。故今所著錄，一以毛本為據云。

