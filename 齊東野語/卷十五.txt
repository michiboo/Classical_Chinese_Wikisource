曲端字平甫，鎮戎軍人，知書善屬文，作字奇偉，長於兵略，屢戰有聲。知延安府時，王庶節制陝西六路軍馬，遂授端吉州團練使、節制司都統制。端雅不欲屬庶，及寇犯陝西，庶召端，則以未受命辭。敵知端、庶不協，並兵寇畦延，庶督端為援，端以為救畦延，不如全陝西，乃遣吳玠攻華州。既而延安陷，庶無所歸，遂以百騎馳至端軍。端以戎服見，問庶延安失守狀曰：「節制固知愛身，不知為天子愛城乎？」庶曰：「吾數令不從，誰其愛身者？」端怒曰：「在耀州屢陳軍事，不一見聽，何也？」乃拘其官屬，奪其節制司印。既而以擒史斌功，遷康州防禦使、涇原路經略安撫使、知延安府。端不欲往，朝廷疑有叛意，遂以御營提舉召，端疑不行。會張浚宣撫川、陝，以端有威聲，承制拜端威武大將軍、宣州觀察使、宣撫司都統制、知渭州，軍士歡聲如雷。是時端與吳玠皆有重名，陝西人為之語曰：　「有文有武是曲大，有謀有勇是吳大。」婁室寇邠州日，端屢戰皆捷，至白店原，撒離喝乘高望之，懼而號泣，彼中目之為「啼哭郎君」，其為敵所畏如此。
既而浚欲大舉，未測其意，先使張彬往覘之曰：「公常患諸路兵不合，財不足。今宣撫司兵。已合，財已足，婁室以孤軍深入，我合諸路攻之不難，萬一粘罕並兵而來，何以待之？」端曰：「不然，兵法先較彼己，今敵可勝，止婁室孤軍。然將士輕銳，不減前日，我不過止合五路兵耳，然將士無以大異於前。兼敵之入寇，因糧於我，我常為客，彼常為主。今當反之，按兵據險，時出偏師以擾其耕。彼不得耕，必將取糧於河東，是我為主彼為客。不一二年間，必自困斃，可一舉而滅也。萬一輕舉，後憂方大。」彬以其言復命，浚不悅。
金犯環慶，端遣吳玠拒之彭店原，戰少卻，乃劾玠違節制。其秋，兀朮窺江淮，浚議出師，會諸將議所從，端力以為不然，須十年乃可。端既與浚異趣，時王庶為宣撫司參謀，與端有宿怨，因譖於浚曰：「端有反心久矣，盍早圖之。」浚積前疑，復聞庶言，大怒，竟以彭原事罷其兵柄與祠，再謫海州團練副使，萬安軍安置。是時，陝西軍民皆恃端為命，及為庶譖，無罪而貶，軍情大不悅。
是年，浚大舉，軍至富平縣。將戰，乃偽立前軍都統制曲端旗以懼之。婁室曰：「聞曲將軍已得罪，必紿我也。」遂擁軍驟至，軍遂大潰。浚心愧其言，而欲慰人望，乃下令以富平之役，涇原軍出力最多，既卻退之後，先自聚集，皆前帥曲端訓練有方，遂敘復左武大夫，興州居住。紹興初，又敘營州刺史，與祠，徙閬州。浚亦自興州移司閬州，欲復用端。
玠既憾之，且懼端復起，乃言曰：「曲端再起，必不利於張公。」王庶又從而譖之，以端嘗作詩云：「不向關中圖事業，卻來江上泛扁舟。」舉此以為指斥。浚入其說，且以張中孚、李彥琪，趙彬降敵，疑端知其謀，於是徙端恭州，置獄，命武臣康隨為夔路提刑鞫治。康隨者，先知懷德軍，盜用庫金，為端所劾。時武臣提刑廢已久，浚特以命隨。端既赴逮，知必死，仰天長吁，指其所乘戰馬鐵象云：「天不欲復中原乎？惜哉！」泣數行下，左右皆泣。初至，獄官不知何人，日盛服候之，如事上官之禮，端甚訝之。一日，其人忽前云：「將軍功臣，朝廷所知，決無他慮。若欲早出，第手書一病狀，獄司即以申主，便可憑藉出矣。」端欣然引筆書之，甫就，獄官遽卷懷而去。是晚，即進械，坐之鐵籠，熾火逼之，殊極慘惡。端渴甚求飲，與之酒，九竅流血而死，年四十一，時紹興四年八月三日丁卯申時也。陝西軍士，皆流涕悵恨，多叛去者。
浚尋得罪，詔追復端宣州觀察使。制曰：「頃失意於權臣，卒下獄而譴死，恩莫追於三宥，人將贖以百身。」其後金歸河南之日，又詔謚端壯閔。制曰：「屬委任之非人，致刑誅之橫被，興言及此，流涕何追！」
端為涇原都統日，有叔為偏將，戰敗誅之。既乃發喪，祭之以文曰：「嗚呼！斬副將者，涇原統制也，祭叔者，侄曲端也，尚享！」一軍畏服。其紀律極嚴，魏公嘗按視端軍，端執撾以軍禮見，旁無一人。公異之，謂欲點視，端以所部五軍籍進。公命點其一部，於廷間開籠縱一鴿以往，而所點之軍隨至，張為愕然。既而欲盡觀，於是悉縱五鴿，則五軍頃刻而集，戈甲煥燦，旗幟精明，魏公雖獎，而心實忌之。在蜀日，嘗有詩云：「破碎江山不足論，何時重到渭南村。一聲長嘯東風裡，多少人歸未斷魂。」亦可見其志也。
至今西北故老，尚能言其冤。而《四朝國史》端本傳之論，乃曰：「曲端之死，時論或以為冤，然觀其狠愎自用，輕視其上，縱使得志，終亦難御，況動違節制，夫何功之可言乎？」此雖史臣為魏公庇，然失其實矣。信如所言，則秦檜之殺岳飛，亦不為過。或又比之孔明斬馬謖，尤無謂也。直筆之難也，久矣，惜哉！
舊京渾天儀凡四座，每座約用銅二萬斤。至道儀在測驗渾儀所，皇祐儀在翰林天文局，熙寧儀在太史跼天文院，元祐儀在合臺。南渡後，工部員外郎袁正功嘗獻木樣，詔工部折半製造，計用銅八千四百餘斤，後不克成。至紹興七年，嘗自製小樣。十四年，令內侍邵諤領其事，其一留太史局司天臺，其一留秘書省測驗所，皆精銅為之，工緻特甚，然比之舊京者，不能及其半也。
按渾天儀始於洛下閎，或以為璿璣玉衡之遺法，非也。其後賈逵、張衡、斛蘭、李淳風、梁令瓚、僧一行以下皆能之，獨有候風地震之器曰地動儀者無傳焉。按《漢·張衡傳》，此儀以精銅為之，其器圓徑八尺，形似酒樽，中有都柱，旁行八道，施關發機。外有八龍，首銜銅丸，每龍作一蟾蜍，仰首張口而承之。機關巧製，皆在樽中。龍必致九州地分，如遇某州分地動，則龍銜之丸，即墜蟾蜍口中，乃鏗然有聲。司候者占之，則知某地分震動矣。《北史》，信都芳明算術，有巧思，聚渾天欹器、地動銅壺、刻漏、候風諸巧事，令算之，皆無遺策。隋臨孝恭，嘗著《地動遺經》一卷，今無傳焉。
然以理揆之，天文有常度可尋，時刻所至，不差分毫，以渾天測之可也。若地震則出於不測，蓋陰陽相薄使然，亦猶人之一身，血氣或有順逆，因而肉瞤目動耳。氣之所至則動，氣所不至則不動。而此儀置之京都，與地震之所了不相關，氣數何由相薄，能使銅龍驤首吐丸也？細尋其理，了不可得，更當訪之識者可也。
崑山白蓮花寺，乃陸魯望舍宅之所，後有祠堂像設，皆當時物。咸淳中，盛氏子醉游寺中，因仆其像於水，則滿腹皆魯望平生詩文親稿也。寺僧訟於郡，時太守倪普亦怒之，遂從徒坐，而更塑其像。雖可少雪天隨之辱，然無復當時之腹稿矣。
霅川南景德寺，為南渡宗子聚居之地。大殿皆欏木為之，經數百年，略不欹傾，俗傳以為神匠所為，佛像尤古。咸淳辛未三月，火忽起自佛腹，其中藏經數百卷，多五代及國初時人手寫，皆硾碧紙，金銀書。間有舍利、珠玉、金銀錢之類，多為宗子所得。嘗見一僕得金銀書《心經》一囊，凡十卷，長僅二寸，卷首各繪佛像，亦頗極精妙。後經笥一旦遂空，亦竟莫知火起之由，豈釋氏所謂劫火者乎？
隆國黃夫人，湖州德清縣人。初入魏峻叔高家，既出，復歸李仁本，媵其女以入榮邸。時嗣王與芮苦無子，一幸而得男，是為度宗。然自處極謙抑，雖驟貴盛，每遇邸第親戚，至不敢坐。常以奶子自稱，人亦以此名之，或者有魏奶子之謗，其實不然也。
秦齊國夫人胡氏，亦同邑人，相去才數里。賈涉濟川以制置，少日，舟過龜溪，見婦人浣衣者，偶盼之，因至其家。問夫何在，曰：「未歸。」語稍洽，調之曰：「肯相從乎？」欣然惟命。及夫還，扣之，亦無難色，遂攜以歸。既而生似道，未幾，出嫁為民妻，似道少長，始奉以歸。性極嚴毅，似道畏之。當景定、咸淳間，屢入禁中，隆國至同寢處，恩寵甚渥，年至八十有三。上方賜秘器及冰腦各五百兩，賻銀絹四千兩匹，命中使護葬，帥漕供費，凡兩輟朝，賜謚柔正，又賜功德寺及田六千畝，可謂盛極矣。故一邑產二女貴人，前此所未有也。
古有數九九之語，蓋自至後起，數至九九，則春已分矣，如至後一百六日為寒食之類也。余嘗聞判太史局鄧宗文云：「豈特此為然，凡推算皆有約法。」《推閏歌括》云：「欲知來歲國，先算至之餘，更看大小盡，決定不差殊。」謂如來歲合置閏，止以今年冬至後餘日為率。且以今年十一月二十二日冬至，則本月尚餘八日，則來年之閏，當在八月，或小盡，則止餘七日，則當閏七月。若冬至在上旬，則以望日為斷，十二日足，則復起一數焉。
《推節氣歌括》云：「中氣與節氣，但有半月隔，若要知仔細，兩時零五刻。」謂如正月甲子，子時初刻立春，則數至己卯日寅時正一刻，則是雨水節也。
《推立春歌括》云：「今歲先知來歲春，但看五日三時辰。」謂如今年甲子日子時立春，則明年合是己巳日卯時立春。若夫刻數，則用前法推之。凡朔、望，大小盡算，悉有歌括，惜乎不能盡記。然此亦歷家之淺事耳，若夫精微，則非布算乘除不可也。
梅花為天下神奇，而詩人尤所酷好。淳熙歲乙巳，予得曹氏荒圃於南湖之濱，有古梅數十，散漫弗治。爰輟地十畝，移種成列。增取西湖北山別圃江梅，合三百餘本，築堂數間以臨之。又挾以兩室，東植千葉緗梅，西植紅梅各一二十章，前為軒楹如堂之數。花時居宿其中，環潔輝映，夜如對月，因名曰玉照。復開澗環繞，小舟往來，未始半月捨去，自是客有游桂隱者，必求觀焉。頃亞太保周益公秉鈞，予嘗造東閣，坐定者首顧予曰：「一棹徑穿花十里，滿城無此好風光。」人境可見矣！蓋子舊詩尾句，眾客相與歆艷，於是游玉照者，又必求觀焉。
值春凝寒，反能留花，過孟月始盛。名人才士，題詠層委，亦可謂不負此花矣。但花艷並秀，非天時清美不宜；又標韻孤特，若三閭大夫，首陽二子，寧槁山澤，終不肯頫首屏氣，受世俗湔拂。間有身親貌悅，而此心落落不相領會；甚至於污褻附近，略不自揆者。花雖眷客，然我輩胸中空洞，幾為花呼叫稱冤，不特三嘆、屢嘆、不一嘆而足也。因審其性情，思所以為獎護之策，凡數月乃得之。今疏花宜稱、憎嫉、榮寵、屈辱四事，總五十八條，揭之堂上，使來者有所警省。且世人徒知梅花之貴，而不能愛敬也。使予之言，傳聞流誦，亦將有愧色雲。
紹興甲寅人日約齋居士書。
澹陰。　曉日。　薄寒。　細雨。　輕煙。　佳月。　夕陽。微雪。　晚霞。　珍禽。　孤鶴。清溪。　小橋。　竹邊。　松下。　明窗。　疏籬。蒼崖。　綠苔。　銅瓶。　紙帳。　林間吹笛。　膝上橫琴。　石枰下棋。　掃雪煎茶。　美人淡妝簪戴。
狂風。　連雨。　烈日。　苦寒。　醜婦。　俗子。　老鴉。惡詩。　談時事。　論差除。　花徑喝道。　對花張緋幕。　賞花動鼓板。　作詩用調羹驛使事。
主人好事。　賓客能詩。　列燭夜賞。　名筆傳神。　專作亭館。　花邊歌佳詞。
俗徒攀折。　主人慳鄙。　種富家園內。　與粗婢命名。　蟠結作屏。　賞花命猥妓。　庸僧窗下種。　酒食店內插瓶。　樹下有狗屎。　枝下曬衣裳。　青紙屏粉畫。　生猥巷穢溝邊。
昔義山《雜纂》內，有殺風景等語，今梅品實權輿於此。約齋名鎡，字功父，循王諸孫，有吏才，能詩，一時所交皆名輩。予嘗得其園中亭榭名，及一歲游適之目，名《賞心樂事》者，已載之《武林舊事》矣。今止書其賞牡丹及此二則雲。
沈存中雲，近世精於曆者，莫若衛朴，雖一行亦不及之。《春秋》日食三十六，諸曆通驗，密者不過得二十六，惟一行得二十七，朴乃得三十五。朴能不用推算古今日月食，但口誦乘除，不差一算。凡古曆算數，令人就耳一讀，即能暗誦旁通，縱橫誦之。嘗令人寫曆書，寫訖，令附耳讀之，有差一算者，讀至其處，則曰：「此誤某字。」其精如此。大乘除皆不下照位，運籌如飛，人眼不能逐。人有故移其一算者，朴自上至下，手循一遍，至移算處，則檢正而去。熙寧中，撰《奉元曆》，以無候簿，未能盡其數。自言其得六七而已，然已密於他曆矣。
至姚虞孫乃出新意，用藝祖受命之年，即位之日，元用庚辰，日起己卯，號《紀元曆》。於是立朔既差，定臘亦舛，日食亦皆不驗，未幾遂更焉。
宣和間，妄人方士魏漢津唱為黃帝、夏禹以聲為律身為度之說，不以絫黍，而用帝指。凡中指之中寸三，次指之中寸三，小指之中寸三，合而為九，為黃鐘律。又云：「中指之徑圍為容盛，則度量權衡皆自此出焉。」或難之曰：「上春秋富，手指後或不同，奈何？」復為之說曰：「請指之歲，上適年二十四，得三八之數，是為太蔟、人統，過是，則寸有餘，不可用矣。」其敢為期誕也如此，然終於不可用而止。此事前所未有，於理亦不可誣。小人欺罔取媚，而世主大臣，方甘心受悔而不悟，可發識者一笑也。
先世舊藏吳興張氏《十詠圖》一卷，乃張子野圖其父維平生詩，有十首也。
其一，《太守馬太卿會六老於南園》云：「賢侯美化行南國，華發欣欣奉宴娛。政績已聞同水薤，恩輝遂喜及桑榆。休言身外榮名好，但恐人間此會無。他日定知傳好事，丹青寧羨《洛中圖》。」
其二，《庭鶴》云：「戢翼盤桓傍小庭，不無清夜夢煙汀。靜翹月色一團素，閑啄苔錢數點青。終日稻粱聊自足，滿前雞鶩漫相形。已隨秋意歸詩筆，更與幽棲上畫屏。」
其三，《玉蝴蝶花》云：「雪朵中間蓓蕾齊，驟聞尤覺繡工遲。品高多說瓊花似，曲妙誰將玉笛吹。散舞不休零晚樹，團飛無定撼風枝。漆園如有須為夢，若在藍田種更宜。」
其四，《孤帆》云：「江心雲破處，遙見去帆孤。浪闊疑升漢，風高若泛湖。依微過遠嶼，彷彿落荒蕪。莫問乘舟客，利名同一途。」
其五，《宿清江小舍》。破損，僅存一句云：「菰葉青青綠荇齊。」
其六，《歸燕》云：「社燕秋歸何處鄉，群雛齊老稻青黃。猶能時暫棲庭樹，漸覺稀疏度苑墻。己任風庭下簾幕，卻隨煙艇過瀟湘。前春認得安巢所，應免差池揀杏梁。」
其七，《聞砧》云：「遙野空林砧杵聲，淺沙棲雁自相鳴。西風送響暝色靜，久客感秋愁思生。何處徵人移塞帳，即時新月落江城。不知今夜搗衣曲，欲寫秋閨多少情。」
其八，《宿後陳莊》云：「臘凍初開苕水清，煙村遠郭漫吟行。灘頭斜日鳧鷺隊，枕上西風鼓角聲。一棹寒燈隨夜釣，滿犁膏雨趁春耕。誰言五福仍須富，九十年餘樂太平。」
其九，《送丁遜秀才赴舉》云：「鵬去天池鳳翼隨，風雲高處約先飛。青袍賜宴出關近，帶取瓊林春色歸。」
其十，《貧女》云：「荊簪掠鬢布裁衣，水鑒雖明亦懶窺。數畝秋禾滿家食，一機官帛幾梭絲。物為貴寶天應與，花有秋香春不知。多少年來豪族女，總教時樣畫蛾眉。」
孫覺莘老序之云：「富貴而壽考者，人情之所甚慕，貧賤而天短者，人情之所甚哀；然有得於此者，必遺於彼。故寧處康強之貧，壽考之賤，不願多藏而病憂，顯榮而天短也。贈尚書刑部侍郎張公諱維，吳興人。少年學書，貧不能卒業，去而躬耕以為養。善教其子，至於有成。平居好詩，以吟詠自娛。浮游閭里，上下於溪湖山谷之間，遇物發興，率然成章，不事雕琢之巧，采繪之華，而雅意自得。徜徉閑肆，往往與異時處士能詩者為輩。蓋非無憂於中，無求於世，其言不能若是也。公不出仕，而以子封至正四晶，亦可謂貴；不治職，而受祿養以終其身，亦可謂富；行年九十有一，可謂壽考。夫享人情之所甚慕，而違其所哀，無憂無求，而見之吟詠，則其自得而無怨懟之辭，蕭然而有沉澹之思，其亦宜哉。公卒十八年，公子尚書都官郎中先亦致仕家居。取公平生所自愛詩十首，寫之縑素，號《十詠圖》，傳示子孫，而以序見屬。余既愛侍郎之壽，都官之孝，為之序而不辭。都官字子野，蓋其年八十有二雲。」
此事不詳於郡志，而張維之名亦不顯，故人少知者。會直齋陳振孫貳卿方修《吳興志》，討摭舊事，見之大喜。遂傳其圖，且詳考顛末，為之跋云：
　　「慶曆六年，吳興郡守宴六老於南園，酒酣賦詩，安定胡先生瑗教授湖學，為序其事。六人者，工部侍郎郎簡年七十九，司封員外郎范說年八十六，衛尉寺丞張維年九十一，俱致仕。劉餘慶年九十二，周守中年九十五，吳琰年七十二，皆有子弟列爵於朝。劉，殿中丞述之仲父；周，大理丞頌之父；吳，大理丞知幾之父也。詩及序刻石園中，園廢，石亦不存。其事見《圖經》及《安定言行錄》中。余嘗考之，郎簡，杭人也，或嘗寓於湖。范說，咸平三年進士，同學究出身。周頌，天聖八年進士。劉、吳盛族，述與知幾皆有名跡可見，獨張維無所考。近周明叔史君得古畫三幅，號《十詠圖》者，乃維所作詩也。首篇即南園宴集所賦，孫覺莘老序之，其略云云，於是始知維為子野之父也。時熙寧五年，歲在壬子，逆數而上八十二年，子野之生，當在淳化辛卯，其父享年九十有一，正當為守。會六老之年，實慶曆丙戌。逆數而上九十一年，則周世宗顯德丙辰也。後四年宋興，自是日趨太平極盛之世，及於熙寧、元豐，再更甲子矣。子野於其間擢儒科，登膴仕，為時聞人。贈其父官四品，仍父子皆耄期，流風雅韻，使人遐想慨慕不能已，可謂吾鄉衣冠之盛事矣！世固知有子野而不知有其父也。自慶曆丙戌後十八年，子野為《十詠圖》，當治平甲辰。又後八年，孫莘老為太守為之作序，當熙寧壬子。又後一百七十七年，當淳祐己酉，其圖為好古博雅君子所得。會余方緝《吳興人物誌》，見之如獲珙璧，因細考而詳錄之，庶幾不朽於世。其詩亦清麗閑雅，如『灘頭斜日鳧鷺隊，枕上西風鼓角聲。』又『花有秋香春不知』，皆佳句也。子野之墓在卞山多寶寺，今其後影響不存矣。此圖之獲，豈不幸哉？」
本朝有兩張先，皆字子野。其一博州人，天聖三年進士，歐陽公為作墓誌；其一天聖八年進士，則吾州人也。二人名、姓、字偶皆同，而又適同時，不可不知也。且賦詩云：「平生聞說張三影，十詠誰知有乃翁。逢世昇平百年久，與齡耆艾一家同。名賢敘述文章好，勝事流傳繪素工，遐想盛時生恨晚，恍如身在畫圖中。」南園故址在今南門內，牟存叟端平所居是也。其地尚為張氏物，先君為經營得之，存叟大喜，亦常賦五絕句，其一云：「買家喜傍水晶宮，正是南園故址中。我欲築堂名六老，追還慶曆太平風。」蓋紀實也。余家又偶藏子野詩一帙，名《安六集》，舊京本也。鄉守楊嗣翁見之，因取刻之郡齋。適二事皆出余家，似與子野父子有緣耳。
耿聽聲者，兼能嗅衣物以知吉凶貴賤。德壽聞其名，取宮人扇百餘，雜以上及中宮所御，令小黃門持扣之。耿嗅至后扇云：「此聖人也，然有陰氣。」至上扇，乃呼「萬歲！」上奇之，呼入北宮，又取妃嬪珠冠十數示之。至一冠，奏曰：「此有屍氣。」時張貴妃薨，此其故物也。後居候朝門內。
夏震微時，嘗為殿岩饋酒於耿，耿聞其聲，知其必貴，遂以其女妻其子，子復娶其女。時郭棣為殿帥，耿謁之曰：「君部中有三節度使，他日皆為三衙。」扣為何人，則曰：「周虎、彭輅、夏震也。」虎、輅時皆為將官，獨震方為帳前佩印官。郭曰：「周、彭地步，或未可知，震安得遽爾乎？」耿曰：「吾所見如此，可必也。」耿因為三人結為義兄弟。
一日，耿謂虎曰：「吾數夜聞軍中金鼓有殺聲，兵將動，君三人皆當由此而顯矣。」未幾，開禧出師，虎守和州，輅為金州統戎，皆以功受賞。震則以誅韓功，相繼獲殿岩，虎亦為帥，皆立節度使班，悉如耿之言。
周平園嘗出使，過池陽，太守趙富文彥博召飲。籍中有曹盼者，潔白純靜，或病其訥而不穎，公為賦梅以見意云：「踏白江梅，大都玉軟酥凝就。雨肥霜逗，痴挨閨房秀。莫待冬深，雪壓風欺後。君知否？卻嫌伊瘦，又怕伊僝僽。」酒酣，又出家姬小瓊舞以侑歡，公又賦一闋云：「秋夜乘槎，客星容到天孫渚。眼波微注，將謂牽牛渡。見了還非，重理霓裳舞。雖無誤，幾年一遇，莫訝周郎顧。」范石湖嘗云：「朝士中妹麗有三傑。」謂韓無咎、晁伯如家姬及小瓊也。禁中亦聞之。異時有以此事中傷公者，阜陵亦為一笑。
陸放翁在蜀日，有所盼，嘗賦詩云：「碧玉當年未破瓜，學成歌舞入侯家。如今憔悴蓬窗底，飛上青天妒落花。」出蜀後，每懷舊遊，多見之賦詠，有云：「金鞭珠彈憶春遊，萬里橋東罨畫樓。夢倩曉風吹不斷，書憑春雁寄無由。鏡中顏鬢今如此，席上賓朋好在否？篋有吳箋三百個，擬將細字寫春愁。」又云：「裘馬清狂錦水濱，最繁華地作閒人。金壺投箭消長日，翠袖傳杯領好春。幽鳥語隨歌處拍，落花鋪作舞時茵。悠然自適君知否？身與浮名孰重輕。」又以此詩概括作《風入松》云：「十年裘馬錦江濱，酒隱紅塵。黃金選勝鶯花海，倚疏狂，驅使青春。弄笛魚龍盡出，題詩風月俱新。自憐華發滿紗巾，猶是官身。鳳樓曾記當年語，問浮名，何似身親？欲寫吳箋說與，這回真個閒人。」前輩風流雅韻，猶可想見也。
