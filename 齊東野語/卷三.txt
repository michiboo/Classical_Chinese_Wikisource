紹熙二年辛亥，十一月壬申，光宗初祀圜丘。先是，貴妃黃氏有寵，慈懿李后妒之。至是，上宿齋宮，乘間殺之，以暴卒聞，上不勝駭憤。及行禮，值大風雨，黃壇燈燭盡滅，不成禮而罷。上以為獲罪於天，且憚壽皇譴怒，憂懼不寧，遂得心疾，歸臥青城殿。壽皇知其事，輕輿徑至幄殿，欲慰勉之。直上寐，戒左右使勿言。既寤，小黃門奏知壽皇在此，上矍然驚起，下榻叩頭請罪。壽皇再三開諭，終不懌。自是喜怒不常，不復視朝矣。至三年二月，疾稍平，詣重華宮起居。
四年九月重陽節，以疾不過宮。宰執、侍從，兩省百僚及諸生，皆有疏乞過宮。甲申，上將朝重華，百官班立以俟。上已出，至御屏，李后輓上回曰：「天色冷，官家且進一杯酒。」百僚、侍衛皆失色。時陳傅良為中書舍人，遂趨上引裾，請毋再入，隨上至御屏後。李后叱之曰：「這裡甚去處？你秀才們要斫了驢頭。」傅良遂大慟於殿下。李后遣人問曰：「此是何理？」傅良對曰：「子諫父不聽，則號泣隨之。」后益怒，遂傳旨：「已降過宮指揮，更不施行。」於是臣僚士庶紛紛之議競起矣。
十月，會慶節，王部尚書趙彥逾等上疏重華，乞會慶聖節，先期諭旨，勿先過宮。壽皇御筆：「朕自秋涼以來，思與皇帝相見。所有卿等奏札，已令進御前矣。」庚申，詔過宮，又不果出。至戊寅，上始朝重華，都人皆大喜。先是，丞相留正，以論姜特立，待罪范村，凡一百四十日，至此方召還。
五年正月，壽皇始不豫。上以疾，不能問安嘗藥。臣僚劾內侍陳源、楊舜卿、林億年，以離間兩宮，請罷逐。及壽皇疾甚，留正請上侍疾，輓裾隨至福寧殿，泣而出。既而宰執以所請不從，乞出。光宗傳旨，令宰執盡出，於是俱至浙江亭待罪。知閣韓侂胄奏請自往宣押入城，於是宰執各還第。〈（國史《趙汝愚傳》云：「孝宗令嗣秀王傳意，令宰執復入，非實。」）〉復請過宮，許之，至期，過午，有旨放仗。當是時，諸公引裾慟哭，朝士日相聚於道宮佛寺集議，百司皂隸，造謗偽傳，學舍草茅，爭相伏闕。劉過改之一書，至有「生靈塗炭，社稷丘墟」之語。且有詩云：「從教血染長安市，一枕清風臥釣磯。」擾擾紛紛，無所不至。大抵當時執政無承平諸公識度，不能以上疾狀昭示天下，鎮靜浮言。而朝紳學士，率多賣直釣名之人，遂使上蒙疑負謗，日甚一日。
至六月九日戊戌，壽皇崩於重華殿。本宮提舉關禮等，詣宰執第，告上大漸。丞相留正、樞密趙汝愚、參政陳騤、同知余端禮，力請過宮，俟至晚，又不果出。先是，孝宗未服藥，黃裳等嘗請過宮，以笏攔光宗云：「壽皇已服藥矣，便請陛下升輦。」已而無它。至是，亦以為妄，不復信。十三日，壽皇大殮，車駕不至，無與成服，人情憂懼。留正等遂奏請憲聖代行祭奠之禮，以安人心。往反數四，始得太皇聖旨：「皇帝以疾，聽就內中成服，太皇太后代行祭奠之禮，宰相百官就重華宮成服。」正等遂遵行之。然中外人情洶洶，以禍在旦夕。近習富室，競輦金帛藏匿村落。而朝士中如項安世等，遁去者數人。如李詳等，搬家歸鄉者甚眾。侍從至欲相率出城。於是留正等連疏乞立太子，以重國本。二十四日晚，御批云：「甚好。」次日，宰執擬立太子指揮進入。御筆批：「依付學士院降詔。」是晚，又御批云：「歷事歲久，念欲退閑。」留正見之懼。以為初止請立太子，今乃有退閑之語，何邪？會次日朝臨，僕於殿庭傷足，正疑為不祥。先是，正嘗從善軌革者問命，有兔伏草、雞自焚之象。及此，謂所知曰：「上卯生，吾酉生，前語驗矣。」遂力請罷免，出城俟命。
工部尚書趙彥逾，時為山陵按行使。臨欲渡江，因別汝愚曰：「近事危急如此，知院乃同姓之卿，豈容坐視？當思救之之策可也。」汝愚默然久之，曰：「今有何策？事急時，持刀去朝天門，叫幾聲，自割殺耳。」彥逾曰：「與其如此死，不若如是死。」且云：「聞上有御筆八字，果否？」汝愚曰：「留丞相丁寧莫說。今事急矣！與尚書說亦不妨。」彥逾曰：「既有此御筆，何以不便立嘉王？」汝愚驚曰：「向嘗有立儲之請，尚恐上怒。此事誰敢擔當？且看慈福、壽成兩宮之意如何？」彥逾曰：「留丞相以足跌求去，天付此一段事業與知院，豈可持疑？禫祭在近，便可舉行。」汝愚曰：「此是大事，恐未易倉卒，亦須擇一好日。」遂取官歷檢視，適是日甲子吉。彥逾曰：「帝王即位，即是好日。兼官歷又吉，何疑？事不容緩，宜亟行之，亦順事也。」因勸與殿帥郭杲同議。汝愚遂遣范仲壬及詹體仁諭意，杲皆不答，汝愚大恐。彥逾曰：「某嘗有德於杲。」遂馳告之曰：「近日外議澒洞，太尉知否？」杲曰：「然則奈何？」彥逾遂以內禪事語之，曰：「某與趙樞密，第能謀之耳。太尉為國虎臣，此事全在太尉。」杲猶未語，彥逾曰：「太尉所慮者，百口之家耳。今某盡誠以告，太尉不答，豈太尉別有謀乎？杲矍然而起曰：「敢不效使令。」遂與區處發軍坐甲等事。還報汝愚，議遂定。乃謀可白事於慈福宮者。始擬吳琚，琚，憲聖侄也。琚辭。或云：「已白憲聖，不許。」繼用吳環，環亦辭。於是令徐誼、葉適因閣門蔡必勝諭意於知閣門事韓侂胄。侂胄母，憲聖女弟也，其妻又憲聖女侄，最為親近。侂胄慨然曰：「某世受國恩，托在肺腑，願得效力。」於是往見慈福宮提舉張宗尹曰：「事勢如此，我輩死無日矣。」宗尹曰：「今當如何？」遂告以內禪事，且云：「須得太皇主張方可。」宗尹遂許為奏知。次日未報，侂胄懼，遂親往慈福宮。適值憲聖感風不出，侂胄亦窘，立殿廡垂涕。重華宮提舉關禮適至，邀問之，侂胄不敢言，因指天為誓，侂胄遂具述其事。禮曰：「即當奏知，少俟可也。」禮入見，垂涕。憲聖問曰：「汝有何苦？」曰：「小臣無事，天下可憂耳。」憲聖蹙額不言。禮曰：「聖人讀萬卷書，曾見有如此時節，可保無虞否？」憲聖曰：「此豈汝所知。」禮曰：「此事，人人知之。丞相已去，所賴二三執政，旦夕亦且去矣，中外將誰賴乎？」言與淚俱。憲聖驚曰：「事將奈何？」禮曰：「今宰執令韓侂胄在外，欲奏內禪事。望聖人三思，早定大計。」憲聖不語，久之，曰：「我前日略曾見吳琚說來，若事順，須是做教好。」且許來早於梓宮前垂簾，引執政面對。禮遂傳旨侂胄，侂胄乃復命於汝愚。始往報陳騤、余端禮及郭杲。並步帥閻仲。關禮使其姻黨閣門舍人傅昌朝，密制黃袍。
先是，嘉王數日謁告。執政諭宮僚彭龜年等曰：「禫祭重事，王不可不入。」七月四日甲子，禫祭。群臣入，王亦入。執政率百僚詣大行前，奏請太皇。頃之，垂簾。有旨令韓侂胄同執政奏事。汝愚等再拜，詣簾前奏曰：「皇帝以疾，至今未能執喪。臣等累入札，乞立皇子嘉王為皇太子，以系人心。皇帝批出『甚好』，繼又批『歷事歲久，念欲退閑』。取太皇太后旨處分。」憲聖曰：「皇帝既有御筆，相公自當奉行。」汝愚等奏曰：「此事甚大，須降一指揮方可。」憲聖曰：「好！好！」汝愚遂袖出所擬指揮以進，曰：「皇帝以疾，未能執喪。曾有御筆，自欲退閑。皇子嘉王，可即皇帝位。尊皇帝為太上皇帝，皇后為太上皇后。」憲聖覽訖曰：「甚好。」汝愚等再拜奏曰：「凡事全望太皇太后主張。」憲聖首肯，遂乞令都知楊舜卿提舉壽康宮，以任其責。遂召之簾前面付之。
汝愚即几筵殿前宣布聖旨及詔書訖，關禮、張宗尹扶掖太子入簾。太皇面諭再三，太子固辭，曰：「恐負不孝之罪。」俯伏涕泣。太皇命侂胄入簾，授以黃袍，令扶嗣君往即皇帝位。關禮、張宗尹共掖嗣君至素幄，傳太皇聖旨，令汝愚等勸請。汝愚等奏曰：「天子當以安社稷定國家為孝。今中外人人憂亂，萬一變生，置太上於何地，尚得為孝乎？」眾扶上披黃袍，上猶卻立，眾扶上就座，汝愚等率百官再拜，皇帝立受。汝愚等遂傳宣殿帥郭杲、閻仲，同韓侂胄一班起居，內侍扶導上詣太皇簾前行謝禮，次詣梓宮前行禫祭禮。畢，御史臺閣門集百官，禁衛立班起居。翌日，侂胄侍上詣光宗問起居，光宗問：「是誰？」侂胄對曰：「嗣皇帝。」光宗瞪視曰：「吾兒邪？」
先是，汝愚諭殿帥郭杲，以軍五百至祥禧殿門祈請御寶。杲入，索於職掌內侍羊駰、劉慶祖。二人私議曰：「今外議洶洶如此，萬一璽入其手，或以它授，豈不利害？」於是封識空函授杲。二璫取璽，從間道詣德壽宮，納之憲聖。及汝愚開函奉璽之際，憲聖方自內付璽與之。〈（《四朝聞見錄》云：「寧宗次日謁光宗，慈懿方自臥內取璽與之。」按御璽重寶，安得即位後方取？兼璽玉各有職掌，安得置之臥內？恐非實。）〉
先是，襄陽歸正人陳應祥等，誘聚亡命，謀以七月望日為壽皇發喪為亂。前一夕登極赦至，其徒告之而敗。
汝愚遂奏乞召還留正，以輔初政，而御史張叔椿則劾以棄國之罪，遂遷叔椿為吏部侍郎。正乃復入拜左相，汝愚為右相。汝愚曰：「同姓之卿，不幸處君臣之變，敢言功乎？」辭不拜。乃以特進為樞密使。及孝宗將攢，汝愚建議欲卜山陵，與正異議，遂出正判建康府，汝愚遂拜右相。先是，汝愚許侂胄以事成日授節鉞，彥逾執政。既而推定策恩，汝愚乃謂彥逾曰：「我輩宗臣，不當言功。」僅除郭杲節度使，彥逾為端明殿學士，出為四川制置、知成都府，侂胄遷觀察使、樞密都承旨。〈（元系防禦使、知閣門事，至是，僅遷一級。）〉於是二人憤曰：「此事皆吾二人之力，汝愚不過蒙成耳。今既自據相位，以專其功，乃置吾輩度外邪！」於是始有逐汝愚之謀矣。汝愚覺之，以朱熹有重名，遂自長沙召入為待制，侍經筵，及收召李祥、楊簡、呂祖儉等道學諸君子以自壯。然宮中及一時之議，皆歸功於侂胄，自是出入宮掖，居中用事。且嗾伶人刻木為熹等像，峨冠大袖，講說性理，為戲於禁中。
熹與龜年等，屢白汝愚曰：「侂胄怨望殊甚。宜以厚賞酬其勞，處以大藩，出之於外。勿使預政，以防後患。」汝愚不納，曰：「彼嘗自言不愛官職，何慮之有？既而熹進對，面陳侂胄之奸。繼而正言黃度欲論之而謀泄，以內批斥去。熹又因進講極論之，聲色頗厲。上怒，遂批出，除熹宮觀。汝愚請見，乃以內批袖還上，繼而求去，皆不許。於是彭龜年奏：「陛下逐朱熹太暴。」且言：「侂胄竊弄威權，為中外所附，必貽大患。」寧宗欲兩罷之，汝愚欲兩留之。既而龜年與郡，侂胄勢由是益張。會彥逾帥蜀，陛辭日，盡疏當時道學諸賢姓名，指為汝愚之黨，而寧宗亦疑之矣。
知閣劉弼謂侂胄曰：「趙丞相欲專此大功，日引虛名之士以植黨，君豈但不得節鉞，將恐不免嶺海之禍。」侂胄恐甚。會汝愚欲除劉光祖為侍御史，侂胄知其欲擊己。而上方令近臣舉御史，於是以御筆除大理簿劉德秀為御史，楊大法為殿院。又罷吳獵，以劉三傑代之，於是言路皆韓黨矣。
先是，汝愚嘗云：「夢孝宗授以湯鼎，背負白龍升天。」又沈有開嘗在汝愚坐曰：「外間傳嘉王出判福州，許國公判明州，三軍士庶，已推戴相公矣。」又徐誼語人曰：「但得趙家一塊肉足矣。」蓋指魏王之子，徐國公柄也。樓鑰行辭免批答，有「親為伯父，固非同姓之卿」之語。太學生上書，乞尊汝愚為伯父。周成子言「郎君不令」。田澹謂「寧宗非光宗子」。其說非一端。於是右正言李沐首疏其事，劾汝愚以「同姓居相位，非祖宗典故。方太上聖體不康之時，欲行周公故事。倚虛聲，植私黨，以定策自居，專功自恣」等事。遂罷汝愚相位，出知福州。既而臺臣合奏，罷郡與祠。於是祭酒李祥、博士楊簡，府丞呂祖儉等有疏，太學生周端朝等六人共一書，訴汝愚有大功，不當去位，皆被黜謫。未幾，何澹、胡紘疏：「汝愚倡引偽徒，謀為不軌。乘龍授鼎，假夢為符。」且言「與徐誼輩造謀，欲衛送太上過越，為紹熙皇帝」等事。遂責汝愚永州安置。至衡州而卒。朱熹為之注《離騷》以寄意焉。敖陶孫題詩於闕門，有「一死固知公所欠，孤忠賴有史長存」之句。
其後葉翥、汪義端交論偽學，而劉三傑以偽黨為逆黨，凡得罪者五十九人。省部籍記姓名，降詔禁偽學。而直省吏蔡璉，告汝愚定策時異謀，賓客所言凡七十紙。欲逮彭龜年、曾三聘、徐誼、沈有開下大理獄，賴范仲藝等力解之乃已。既而侂胄遷太傅，封平原郡王。自此，十年專政，肇開兵端，身殞國危。在侂胄固不足責，而當時諸君子馭之亦失其道，有以致之也。

嘉泰元年五月，監太平惠民局夏允中，請用文彥博故事，以侂胄為平章軍國重事。侂胄恐，乞致仕，免允中官。
二年十二月，拜侂胄為太師，立貴妃楊氏為皇后。初，恭淑後既崩，椒房虛位，楊貴妃、曹美人皆有寵。侂胄畏楊權數，以曹柔順，勸上立之，上意向楊，侂胄不能奪也。太學生王夢龍，為後兄次山客。監雜賣場趙汝讜與夢龍為外兄弟，知其事。於是以侂胄之謀告次山，次山以白後，後由是怨之，始有謀侂胄之意矣。
三年，金國盜起，洊饑，懼我乘隙用兵，於是沿邊聚糧增戍，且禁襄陽府榷場。邊釁之開，蓋自此始。而侂胄久用事，亦欲立奇功以固位。會鄧友龍等廉得北方事以告，而蘇師旦等又從而慫恿之。
開禧元年四月，以李義為鎮江都統，皇甫斌為江陵都統兼知襄陽。金人以侵掠、增戍、渝盟見責，遂詔內外諸軍密為行計。七月，侂胄為平章軍國事，立班丞相上。蘇師旦為安遠軍節度使，領閣門事。師旦本平江書佐，侂胄頃為鈐轄日，嘗以為筆吏，後依韓門。會上登極，竄名藩邸，用隨龍恩得官，驟至貴顯。八月，以殿帥郭倪為鎮江都統、兼知揚州。
二年，以薛叔似為湖北京西宣撫使，程松為四川宣撫使，吳曦為副使，鄧友龍為兩淮宣撫使。十二月，金虜使趙之傑、完顏良弼來賀正旦，倨慢無禮。於是以北伐告於宗廟，下詔出師。已而，陳孝慶復泗。州，又復虹縣。許進復新息縣。孫成復保信縣。田琳復壽春府。未幾，王大節攻蔡州，不克軍潰。皇甫斌敗於唐州。秦世輔軍亂於城固縣。郭倬、李汝翼攻宿州，敗績，執統制田俊邁以往。李爽攻壽州，敗。於是誅竄諸將敗事者，更易諸閫。以邱崈為兩淮宣撫使。分諸將三衙江上之兵，合十六萬餘人，分守江淮要害。既而吳曦遣其客姚淮源獻關外四州之地於金人，遂封為蜀王。至此，侂胄始覺為師旦等所誤，遂罷師旦，除名，送韶州安置，仍籍其家財，賜三宣撫司為犒軍費。斬郭倬於鎮江，罷程松四川宣撫使。九月，金人陷和尚原。十月，渡淮，圍楚州。十一月，以殿帥郭杲駐真州，以援兩淮。邱崈以簽書開督府。既而圍襄陽，犯廬、和、真、西和州、德安府，陷隨、濠、階、成州、信陽、安豐軍、大散關。郭倪棄揚州走。
三年正月，邱崈罷，以樞密張岩督視。二月，金人始退師。四川宣撫司、隨軍轉運使安丙及李好義、楊巨源等討吳曦，斬之，四川平。以楊巨源為四川宣撫使，安丙副之。既而次第復階、鳳、西和州，大散關。四月，遣蕭山縣丞方信孺奉使，通謝金國。六月，安丙殺楊巨源。八月，信孺回白事，言金人慾割兩淮，增歲幣、犒軍金帛，索回陷沒及歸正人，又有不敢言者。侂胄再三問之，乃曰：「欲太師首級。」侂胄大怒，坐信孺以私覿物，擅作大臣饋虜人，降三官，臨江軍居住。乃以趙淳為江淮制置使，而用兵之謀復起。再遣監登聞鼓院王柟出使焉。
於是楊次山與皇后謀，俾皇子榮王儼入奏，言「侂胄再啟兵端，謀危社稷」，上不答。皇后從旁力請再三，欲從罷黜，上亦不答。後懼事泄，於是令次山於朝行中擇能任事者。時史彌遠為禮部侍郎、資善堂翊善，遂欣然承命。錢參政象祖，嘗以諫用兵貶信州，乃先以禮召之。禮部尚書衛涇、著作郎王居安，前右司郎官張鎡，皆預其謀。議既定，始以告參政李璧。
前一日，彌遠夜易服，持文書往來二參第。時外間籍籍有言其事者。一日，侂胄在都堂，忽謂李參曰：「聞有人慾變局面，相公知否？」李疑事泄，面發赤，徐答曰：「恐無此事。」而王居安在館中，與同舍大言曰：「數日之後，耳目當一新矣。」其不密如此。彌遠聞之大懼，然未有殺之之意，遂謀之張鎡。鎡曰：「勢不兩立，不如殺之。」彌遠撫几曰：「君真將種也，吾計決矣。」
時開禧三年十一月二日，侂胄愛姬三夫人號「滿頭花」者生辰。張鎡素與之通家，至是，移庖侂胄。府，酣飲至五鼓。其夕，周筠聞其事，遂以覆帖告變。時侂胄已被酒，視之曰：「這漢又來胡說。」於燭上焚之。初三日，將早朝，筠復白其事，侂胄叱之曰：「誰敢？誰敢？」遂升車而去。甫至六部橋，忽有聲喏於道旁者，問：「為何人？」曰：「夏震。」時震以中軍統制權殿司公事，選兵三百俟於此。復問：「何故？」曰：「有旨，太師罷平章事，日下出國門。」曰：「有旨，吾何為不知？必偽也。」語未竟，夏挺、鄭發、王斌等，以健卒百餘人，擁其轎以出，至玉津園夾墻內，撾殺之。
是夕，彌遠稱有密旨。錢參政欲奏審，史不許曰：「事留，恐泄。」遂行之。是夕，史彷徨立俟門首，至曉猶寂然，至欲易衣逃去。而宰執皆在漏舍以俟。既而侂胄前驅至，傳呼太師來。錢、李二公疑事泄，皆戰慄無人色。俄而寂不聞聲，久之，夏震乃至，白二公曰：「已了事矣。」錢參政乃探懷中堂帖授陳自強曰：「有旨，太師及丞相皆罷。」陳曰：「何罪？」錢不答，於是揖二公，遂登車去。是夕，使侂胄不出，則事必泄矣。
二參繼赴延和殿奏事，遂以竄殛侂胄聞，上愕然不信。及臺諫交章論列，三日後，猶未悟其死。蓋此夕之謀，悉出於中宮及次山等，宮省事秘，不能詳也。遂下詔暴侂胄首開兵端等罪，官籍其家。而夫人張氏、王氏聞變，盡取寶貨碎之。其後二人皆坐徒斷。
夏震為福州觀察使，主管殿前司公事。斬蘇師旦於韶州。程松賓州，陳自強雷州，郭倪、郭僎皆除名安置，並籍其家。李璧、張岩皆降官居住。毛自知奪倫魁恩，以首論用兵故也。乃拜錢象祖為右相，衛涇、雷孝友並參政，史彌遠知樞密事，林大中簽書院事，楊次山開府儀同三司，賜玉帶。遂以竄殛事，牒報對境三省；以咨目遍遺二宣撫、二制置、十都統，告以上意。諫議大夫葉時，請梟首於兩淮，以謝天下，上不許。
時王柟以出使在金人帳。一日，金人呼柟，問：「韓太師何如人？」柟因盛稱其忠賢威略。乃徐以邊報示之曰：「如汝之言，南朝何故誅之？」柟窘懼不能對。於是無厭之求，難塞之請，皆不敢與較，一切許之，以為脫身計。及歸，乃以金人慾求侂胄函首為辭，而葉時復有梟首之請，於是詔侍從兩省臺諫集議。先是諸公間亦有此請，上重於施行。至是，林樞密大中、樓吏書鑰、倪兵書思，皆以為和義重事，待此而決，奸凶已斃之首，又何足惜？與其亡國，寧若辱國，而倪公主之尤力；且謂在朝有受其恩，欲為之地者。蓋朝堂集議之時，獨章文莊良能於眾中以事關國體，抗詞力爭。所謂欲為之地者，指章也。〈（葉清逸《聞見錄》云：「良能首建議函首，王介以為不可。」此非事實。）〉於是遣臨安府副將尹明，斫侂胄棺，取其首，送江淮制置大使司；且以咨目諭諸路宣撫制置以函首事。遂命許奕為通謝使。王柟竟函首以往，且增歲幣之數。
當時識者，殊不謂然。且當是時，金國實已衰弱，初非阿骨打、吳乞買之比。丙寅之冬，淮、襄皆受兵，凡城守者，皆不能下。次年，遂不復能出師，其弱可知矣。儻能稍自堅忍，不患不和，且禮秩歲幣，皆可以殺。而當路者畏懦，惟恐稍失其意，乃聽其恐喝，一切從之。且吾自誅權奸耳，而函首以遺之，則是彼之縣鄙也，何國之為？惜哉！且柟，侂胄所遣，今欲議和，當別遣使，亦不當復遣柟也。至有題詩於侍從宅曰：「平生只說樓攻愧，此愧終身不可攻。」又詩曰：「自古和戎有大權，未聞函首可安邊。生靈肝腦空塗地，祖父冤讎共戴天。晁錯已誅終叛漢，於期未遣尚存燕。廟堂自謂萬全策，卻恐防胡未必然。」又云：「歲幣頓增三百萬，和戎又送一於期。無人說與王柟道，莫遣當年寇準知。」此亦可見一時公論也。明年，閣門舍人周登出使過趙州，觀所謂石橋者，已具述其事。紀功勒銘，大書深刻橋柱矣。金主嘗令引南使觀忠繆侯墓，且釋云：「忠於為國，繆於為身。」詢之，乃韓也。和議既成，乃盡復秦檜官爵，以其嘗主和故耳。
余按紹興秦檜主和，王倫出使，胡忠簡抗疏，請斬檜以謝天下，時皆偉之。開禧侂胄主戰，倫之子柟復出使，竟函韓首以請和。是和者當斬，而戰者亦不免於死，一是一非，果何如哉？余嘗以意推之，蓋高宗間關兵間，察知東南地勢、財力與一時人物，未可與爭中原，意欲休養生聚，而後為萬全之舉。在德壽日，壽皇嘗陳恢復之計，光堯曰：「大哥，且待老者百年後卻議之。」蓋可見也。秦檜揣知上意厭兵，力主和議，一時功名之士皆歸罪以為主和之失。及孝宗銳意恢復，張魏公主戰，異時功名之士靡然從之，獨史文惠以為不然。其後符離潰師，雖府庫殫竭，士卒物故，而壽皇雄心遠慮，無日不在中原。侂胄習聞其說，且值金人浸微，於是患失之心生，立功之念起矣。殊不知時移事久，人情習故，一旦騷動，怨嗟並起。而茂陵乃守成之君，無意茲事，任情妄動，自取誅謬，宜也。身隕之後，眾惡歸焉；然其間是非，亦未盡然。若《雜記》所載，趙師睪犬吠，乃鄭鬥所造以報撻武學生之憤。至如許及之屈膝，費士寅狗竇，亦皆不得志抱私仇者撰造醜詆，所謂僭逆之類，悉無其實。李心傳蜀人，去天萬里，輕信紀載，疏舛固宜。而一朝信史，乃不擇是否而盡取之，何哉？當泰、禧間，大父為棘卿，外大父為兵侍，直禁林，皆得之耳目所接，俱有家乘、日錄可信用。直書之，以告後之秉史筆者。
