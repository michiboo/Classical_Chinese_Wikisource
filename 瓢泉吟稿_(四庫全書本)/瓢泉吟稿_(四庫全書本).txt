　　欽定四庫全書　　　　集部五
　　提要
　　瓢泉吟稿五卷　　　　別集類四〈元〉
　　臣等謹案瓢泉吟稿五卷元朱晞顔撰考元代有兩朱晞顔其一為作鯨背吟者其一為長興人字景淵即著此稿者也晞顔始末無可考惟吳澄集有晞顔父文進墓表載及晞顔稱其能詩文而為良吏亦不詳其為何官今以集中諸詩考之則初以習國書被選為平陽州䝉古掾又為長林丞司煮鹽賦又曾為江西瑞州監稅蓋以郡邑卑吏終其身者其集藏書之家罕見著録惟焦竑國史經籍志載有瓢泉集四卷而世無傳本顧嗣立録元詩三百家亦不及其名今據永樂大典所載抄撮編次釐為詩二卷詩餘一卷文二卷又牟巘鄭僖原序二首尚存仍以弁諸卷首集中所與酬贈者為鮮于樞揭奚斯楊載諸人故耳目薰濡具有法度所作雖邊幅稍狹而神理自清牟巘序所稱擬古之作今具在集中頗得漢魏遺意異乎以割剝字句為工其雜文亦刻意研練不失繩墨惟鄭僖所賞麴生菊隠二傳沿毛頴革華之體自羅文葉嘉以來已為陳因之窠臼僖顧以竒贍許之殆所謂士俗不可醫歟乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　瓢泉吟稿原序
　　前輩教人靜坐正欲使學者於靜處下工夫設不得已處事物應酬狎至之際有所搖奪將遂成間斷乎天下之理散在事物觀於靜未若觀於動求於簡未若求於繁為得也為詩亦然退之嘗謂吏人休白事公作送春詩鄭五作相亦謂詩思在㶚橋驢子上此猶戱語若孟東野喜平陵水木幽深每坐石上吟哦至暮乃歸曹務盡廢則詩與事果判為二矣謀於野則獲於邑則否以禆諶一人之身心隨境遷智愚懸絶又不可曉豈東野之詩亦求之於野乎朱晞顔年甚少篤志於學士大夫多従之遊顧其居近市蓋㕓隠也坌𡏖之蓬勃里巷之喧啾車馬之阨塞日旁午於前而晞顔方乃挾冊危坐若擺落世事初不介意然其承親賔友泛應曲當未嘗廢事亦未嘗違俗而詩輙成軸紙長三過讀之愈出愈竒擬古則不失古人作者之意詠史則能得當時之情至於他詩各有思致大抵老蒼雋健尤非近學所能窺俗情所能汨良可喜也予謂晞顔儻能於事物應酬之際常存主靜之心不為外奪則此理卓然隨在而見亦隨在而有得何莫非學學進則詩益進他日又當求之於此軸之外庚子夏五月十有八日陵陽牟巘序瓢泉朱君曩仕予鄉州交分相得也當是時君之才氣鋭甚自謂天地間風月無盡蔵平章在我化裁在我故日以詩謌與騷翁墨客相頡頏不厭別二十餘年復胥㑹於錢唐而其氣益鋭詩益竒其騫騰迅邁如大鵬御風之脫氛𡏖也其連軒清警如舞鶴出林之引圓吭也人所彳亍我獨紆餘由是知坡老所謂昌其詩不如昌其氣者益信君嘗丞長林鹺事厖茸窽導棼疏日就成緒乃能與李君五峰恣覧雁蕩山瓌容瑋狀倡和彪休風雲協其律呂煙霞為之澄廓於時運使本齋王公方廵眎其所職也即改容禮貌之無操約鐫譙意其在江西事尤劇吟詠不廢以是知君之才周於世用不獨昌於詩而已至其為文規䋲古制不事浮靡麴生菊隠二傳尤為竒贍幽蔚又不獨昌於詩而已予嘗觀吳草廬先生為其先翁墓表稱君能詩能文有猷有守可為良吏為聞人蓋紀實雲鄭僖序












