山中思歸樂，盡作思歸鳴。
爾是此山鳥，安得失鄉名。
應緣此山路，自古離人征。
陰愁感和氣，俾爾從此生。
我雖失鄉去，我無失鄉情。
慘舒在方寸，寵辱將何驚。
浮生居大塊，尋丈可寄形。
身安即形樂，豈獨樂咸京。
命者道之本，死者天之平。
安問遠與近，何言殤與彭。
君看趙工部，八十支體輕。
交州二十載，一到長安城。
長安不須臾，復作交州行。
交州又累嵗，移鎮廣與荊。
歸朝新天子，濟濟爲上卿。
肌膚無瘴色，飲食康且寧。
長安一畫夜，死者如霣星。
喪車四門出，何關炎瘴縈。
況我三十二，百年未半程。
江陵道途近，楚俗雲水清。
遐想王泉寺，久聞峴山亭。
此去盡綿厯，豈無心賞並。
紅餐日充腹，碧澗朝沂酲。
開門待賔客，寄書安弟兄。
閒窮四聲韻，悶閱九部經。
身外皆委順，眼前隨所營。
此意久已定，誰能求苟縈。
所以官甚小，不畏權勢傾。
傾心豈不易，巧詐神之刑。
萬物有本性，況復人性靈。
金埋無土色，玉墜無瓦聲。
劒折有寸利，鏡破有片明。
我可俘爲囚，我可刃爲兵。
我心終不死，金石貫以誠。
此誠患不至，誠至道亦亨。
微哉滿山鳥，呌噪何足聽。

