

　　羅貫中所編《隋唐演義》一書，售於世者久矣，其敘次褒公鄂公與諸勛臣世業，炳炳磷磷，昭若列星，令千載而下，猶可高瞻遠矚，慨然想見其人，故謂官有世功，則有官族。乃閱唐史，惟徐敬業討武曌一檄，膾炙人間，其他忠臣孝子亦復不鮮，未有如此之盛傳矣。
　　予前過廣陵，聞世俗有《粉妝樓》舊集，取而觀之，始知羅氏纂輯，而什襲藏之，未有出以示人者也。予既喜其故家遺俗猶有存者，而又喜其八十卷洋洋溢溢。所載忠男烈女，俠士名流，慷慨激昂，令人擊節歌呼，幾於唾壺欲碎。卒之，鋤奸削佞，斡轉天心，使人鼓掌大笑，雖曰年湮世浸，徵信無從，然推作者命意，則一言盡之曰：不可使善人無後，而惡者反昌之心耳。
　　嗚呼！世祿之家鮮克由禮，而秦羅諸舊族乃能世篤貞忠，服勞王家，繼起象賢，無忝乃祖乃父。此固褒鄂諸公樂得有是子而有是孫，即千載以下，亦樂得有是人也。余故譜而敘之，抄錄成軼，使後世人有同嗜好者，於篝燈蕉雨之暇，調琴詩酒之餘，少助晝永宵長之岑寂耳。第恐此書遺存既久，難免魚魯相訛，爰重加釐正，芟繁雍蕪，付之剞劂，以為勸善警邪之一道雲。
　　　　　　　　嘉慶十年竹溪山人識
