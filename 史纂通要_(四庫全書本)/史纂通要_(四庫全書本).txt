　　欽定四庫全書　　　　　史部十五
　　十七史纂古今通要　　　史評類
　　提要
　　〈臣〉等謹案十七史纂古今通要十七巻元胡一桂撰一桂有易夲義附録纂疏已著録是書自三皇以迄五代裒集史事附以論斷前有大徳壬寅自序並地理世系等十三圖錢曽讀書敏求記曰宋以來論史家汗牛充棟率多龎雜可議以其不討論之過也此書議論頗精允絶非宋儒隅見者可比一覽令人於古今興亡理治瞭然胷次朱子稱稽古録其言如桑麻菽粟小兒六經了好令讀去予於此亦云其推許是書甚至至議其當從資治通鑑帝魏不當從朱子綱目帝蜀則又以久經論定之事務持異議以駭聴不足為一桂病也熊禾勿軒集有胡庭芳史纂通要前序即為此書而作庭芳一桂字也其稱史纂通要省文耳此本不載禾序殆偶佚歟乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










