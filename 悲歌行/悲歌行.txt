
悲來乎，悲來乎！主人有酒且莫斟，聽我一曲悲來吟。
悲來不吟還不笑，天下無人知我心。
君有數斗酒，我有三尺琴。
琴鳴酒樂兩相得，一杯不啻千鈞金。
悲來乎，悲來乎！天雖長，地雖久，金玉滿堂應不守。
富貴百年能幾何，死生一度人皆有。
孤猨坐啼墳上月，且須一盡杯中酒。
悲來乎，悲來乎！鳳皇不至河無圖，微子去之箕子奴。
漢帝不憶李將軍，楚王放卻屈大夫。
悲來乎，悲來乎！秦家李斯早追悔，虛名撥向身之外。
范子何曾愛五湖，功成名遂身自退。
劒是一夫用，書能知姓名。
惠施不肯干萬乘，卜式未必窮一經。
還須黑頭取方伯，莫謾白首爲儒生。

