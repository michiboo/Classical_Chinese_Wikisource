王右將軍逸少，晉、宋間第一流人也。遺情軒冕，擺落世故，蓋其生平雅懷。自去會稽內史，遂不肯復出。自誓於父母墓下，詞致確苦。予味其言而深悲之。又讀所與謝萬石書云：「坐而獲逸，遂其宿心。比嘗與安石東游山海，頤養閑暇之餘，欲與親知時共歡宴，銜杯引滿，語田裡所行，故以為撫掌之資，其為得意，可勝言邪！常依依陸賈、班嗣之處世，老夫志願盡於此也。」按是時逸少春秋才五十餘耳，史氏不能賞取其高，乃屑屑以為坐王懷祖之故，待之淺矣。予亦從會稽解組還里，於今六年，仰瞻昔賢，猶駑蹇之視天驥，本非倫儗[1]，而年齡之運，逾七望八，法當掛神虎之衣冠，無假於誓墓也。幸方寸未渠昏，於寬閑寂寞之濱，窮勝樂時之暇，時時捉筆據幾，隨所趣而志之，雖無甚奇論，然意到即就，亦殊自喜。於是《容齋三筆》成累月矣，稚子云：「不可無序引。」因據寫所懷，並發逸少之孤標，破《晉史》之妄，以詔兒侄，冀為《四筆》他日嘉話。


