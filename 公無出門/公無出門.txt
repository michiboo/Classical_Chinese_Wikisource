天迷迷，地密密，
熊虺食人魂，雪霜斷人骨。
嗾犬狺狺相索索，䑛掌偏宜佩蘭客。
帝遣乘軒災自息，玉星㸃劍黃金軛。
我雖跨馬不得還，歴陽湖波大如山。
毒虬相視振金環，狻猊猰㺄吐嚵涎。
鮑焦一世披草眠，顔回廿九鬢毛斑。
顔回非血衰，鮑焦不違天。
天畏遭銜齧，所以致之然。
分明猶懼公不信，公看呵壁書問天。

