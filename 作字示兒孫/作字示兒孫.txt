作字先作人，人奇字自古。綱常叛周孔，筆墨不可補。誠懸有至論，筆力不專主。一臂加五指，乾卦六爻睹。誰為用九者，心與孥是取。永興逆羲文，不易柳公語。未習魯公書，先觀魯公詁。平原氣在中，毛穎足吞虜。
貧道二十歲左右，於先世所傳晉唐楷書法，無所不臨，而不能略肖，偶得趙子昂、董香光墨跡，愛其圓轉流麗，遂臨之，不數過而遂欲亂真。此無他，即如人學正人君子，只覺觚凌難近，降而與匪人遊，神情不覺其日親日密，而無爾我者然也。行大薄其為人，痛惡其書，淺俗如徐偃王之無骨。始復宗先人四、五世所學之魯公，而苦為之。然腕難矣，不能勁瘦挺拗如先人矣。比之匪人，不亦傷乎。不知董太史何見，而遂稱孟頫為五百年中所無。貧道乃今大解，乃今大不解。寫此詩仍用趙態，令兒孫輩知之勿復犯。此是作人一著。然又須知趙卻是用心於王右軍者，只緣學問不正，遂流軟美一途。心手不可欺也如此。危哉！危哉！爾輩慎之。毫釐千里，何莫非然。寧拙毋巧，寧丑毋媚，寧支離毋輕滑，寧真率毋安排，足以回臨池既倒之狂瀾矣。
向見邢太僕家所撫定武蘭亭，一味整齊標緻，較今諸所引行蘭亭頗懸都鄙，比之唐臨絹本則不無安勉之別矣。及見胡世安所得秘府十六種第一卷，及褚河南臨本，於今野本天淵絕也。始想書評龍跳虎臥之語，非無端造此景響虛譽，今人抹索不得也。褚臨本已爾，不知右軍真跡復當奈何。吾懸擬龍跳似之，尚恐虎臥不盡其變。
緩案、急挑、長波、郁拂八字，頗盡隸書之微，若翹首、揚尾、直剌、邪制，又專指八分璽法，直邪全似用刀矣，而勁筆亦爾。
作小楷，須用大力，柱筆著紙，如以千金鐵杖柱地。若謂小字無須重力，可以飄忽點綴而就，便於此技說夢。寫黃庭經數千過，了用圓鋒，筆香象力，竭誠運腕，肩背供筋骨之輸，久久從右天柱湧起，然後可語奇正之變。
小楷走波不難，而勒落尤難，刻亦難之，此法書者，勒者，皆等閒置去。
寫字只在不放肆，一筆一畫，平平穩穩，結構得去，有甚行不得。靜光好書法，收此武拔甫數紙，皆是兢業謹慎時作，惜乎死矣。靜光頗學此筆法，而青於蘭矣。
寫字無奇巧，只有正拙。正極奇生，歸於大巧若拙已矣。不信時，但於落筆時先萌一意，我要使此字為如何一勢，及成字後與意之結構全乖，亦可以知此中天倪造作不得矣。手熟為能，邇言道破。王鐸四十年前字極力造作，四十年後無意合拍，遂能大家。
晉自晉，六朝自六朝，唐自唐，宋自宋，元自元，好好筆法近來被一家寫壞，晉不晉，六朝不六朝，唐不唐，宋元不宋元，尚煥煥姝姝自以為集大成，有眼者一見，便窺見室家之好。
唐林曰：此為董文敏說法。
予極不喜趙子昂，薄其人遂惡其書。近細視之，亦未可厚非，熟媚綽約，自是賤態，潤秀圓轉，尚屬正脈。蓋自蘭亭內稍變而至此，與時高下，亦由氣運，不獨文章然也。
吾極知書法佳境，第始欲如此而不得如此者，心手紙筆主客互有乖左之故也。期於如此而能如此者，工也。不期如此而能如此者，天也。一行有一行之天，一字有一字之天。神至而筆至，天也，筆不至而神至，天也。至與不至，莫非天也。吾復何言，蓋難言之。
楷書不自篆隸八分來，即奴態不足觀。此意老索即得，看急就大瞭然。所謂篆隸八分，不但形相，全在運筆轉折活潑處論之。俗字全用人力擺列，而天機自然之妙竟以安頓失之。按他古篆隸落筆，渾不知如何佈置，若大散亂而終不能代為整理也。寫字不到變化處不見妙，然變化亦何可易到。不自正入，不能變出。但能正入，自無婢賤野俗之氣。然筆不熟不靈，而又忌褻，熟則近於褻矣。志正體直，書法通於射也。元陽之射而鐘老竟不知，這不褻之道也，不可不知。
吾八九歲即臨元常，不似。少長，如黃庭、曹娥、樂毅論、東方贊、十三行洛神，下及破邪，無所不臨，而無一近似者。最後寫魯公家廟，略得其支離。又朔而臨爭座，頗欲似之，又進而臨蘭亭，雖不得其神情，漸欲知此技之大概矣。老來不能作小楷，然於黃庭，曰厲其微，裁欲下筆，又復千里。
字與文不同者，字一筆不似古人即不成字，文若為古人作印板，當得謂之文耶？此中機變不可勝道，最難與俗士言。
字亦何與人事，政復恐其帶奴俗氣，若得無奴俗習，乃可與論風期日上耳，不惟字。
楷書不知篆隸之變，任寫到妙境，終是俗格。鐘王之不可測處，全得自阿堵。老夫實實看破地，工夫不能純至耳，故不能得心應手。若其偶合，亦有不減古人之分釐處。及其篆隸得意，真足籲駭，覺古籀真行草隸，本無差別。
真行無過蘭亭，再下則聖教序。兩者皆無善本。若必求善本而後臨池，此道不幾乎息耶？近來學書家多從事聖教，然皆婢作夫人。聖教比之蘭亭，已是轅下之駒，而況屋下架屋重儓之奴？趙子昂善抹索得此意，然楷中多行，殊不知蘭亭行中多楷也。即蘭亭一記，世之膾炙定武之一，以余視之，無過唐臨絹本。此可與知者言，難與門外人語。若以大乖論之，子敬尚不可學，何況其他。開米顛一流，子敬之罪；開今日一流，米家之罪。是非作者之罪，是學之者之過也。有志者斷不墮此惡道。此余之妄談，然亦見許有瞻有識之同人，不敢強人之同我也。
凡事天勝天，不可期人，純天矣。不習於人而自欺以天，天懸空造不得也。人者天之使也，勤而引之，天不深也，寫字一道，即具是倪，積月累歲自知之。
混目冒躁之士，曰粗豪，粗非豪也。果豪矣，必不粗也。且道卯君中書者，喜其粗耶，亦屬其銳而長耶？如以粗也，緝羊牛毛如指、如臂、如腹，何難？豈不中用哉？何必兔脊狸背鼠須之選也。
漢隸之不可思議處，只是硬拙，初無佈置等當之意。凡偏旁左右寬窄疏密，信手行去，一派天機。今所行聖林梁鵠碑，如模中物，絕無風味，不知為誰翻撫者，可厭之甚。
不知篆籀從來而講字學書法，皆寐也，適發明者一笑。
文章小技，於道未尊，況茲書寫，於道何有？吾家為此者，一連六、七代矣，然皆不為人役，至我始苦應接俗物。每逼面書，以為得真。其時對人作者，無一可觀。且先有忿懣於中，大違心手造適之妙，真正外人那得知也。然此中亦有不傳之秘。強做解人又輒雲能辯吾父子書法，吾獨為之掩口。大概以墨重筆放、滿黑枒杈者為父，以墨輕筆韶、行間明媚者為子。每聞其論，正詅痴耳。三二年來，代我筆者，實多出侄仁，人輒雲真我書。但知子不知侄，往往為我省勞。悲哉，仁徑舍我去一年矣。每受屬撫筆，酸然痛心，如何贖此小阮也。乙卯五月偶記。
