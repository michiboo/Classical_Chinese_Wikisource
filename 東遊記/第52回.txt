　　卻說八仙燒乾東海，奪得龍宮，見其中富貴非常，珍寶滿地。入後宮觀看，只見所失玉板亦在，眾仙得之大喜。各相謂曰：「此畜富貴如此，何不知足，奪此玉板何用？今日國破人亡，果是自作孽，不可活也。」言論之間，不覺天晚。眾仙戰鬥睏倦，皆曰：「便在此處一宿。明日早赴龍華。」言罷，眾仙皆睡。
　　果老終是春秋高大，更兼有事在心，夜臥不寐，醒至四更，聽得外面轟轟有砲響，謂眾仙曰：「外面人聲大作，想有敵兵復來，可作準備。」眾曰：「彼已大敗，安敢再來？」鐵拐曰：「兵法有虛有實，善戰者，敵不知其所守；善守者，敵不知其所攻。又云：『攻其無備，出其不意。』此數者皆兵家之所不可忽者也。況彼素善於水，而吾儕又居海下，倘決水一灌，不其皆為魚鱉乎？」鍾離猛省曰：「此言極是。」急令洞賓出視，未及回報，只見一聲砲響，喊殺震天，四面潮頭，如山似練，滾滾而來。八仙急欲登岸，並無去路，舉火燒海，水氣從上逼下，火皆無光，水溺至身，無計可脫。正在驚慌，只見國舅一人不溺，行即水開，往即水止。眾視之，其腰間寶帶，乃闢水犀為的。眾仙大喜曰：「執此可復此仇矣。」乃各取其犀帶一片在手，水即分開一路，眾仙登岸逃出。
　　四海龍王督兵決水，專待八仙溺水擒獲報仇。但見水溺東洋，並無八仙動靜，皆以為溺死海中。敖閏報令收兵，乃與三海龍王相會，致謝救援之意。東海龍王亦自向前答謝，傳令宮中備下筵席，款待三位龍王，須臾完備，四海龍王皆入宮飲宴去了。

