　　卻說玉皇陣既破，鍾軍師謂宗保曰：「迷魂陣最為慘毒，可急令五郎破之。」宗保曰：「吾觀正中營中，呂軍師自在，其人變化不測，恐難取勝。」鍾曰：「此處吾自當之。」即吩咐五郎謂曰：「可帶小兒四十九個，各執柳條一枝，陣中但遇妖氣，則令小兒向前打之。復從旗下掘去孕婦之屍，其陣自破。」又令孟良打入太陽陣，抄出其後，接應五郎。
　　且說五郎鼓譟殺入迷魂陣中，正遇蕭天佐，交馬戰上十合，天佐敗走。又遇單陽公主舞刀來迎，不數合，單陽撥馬而走。五郎趕入陣中。又見耶律休哥播動紅旗，妖氣並起，一群陰軍號哭而來，宋軍各自昏亂。五郎令小兒揚威，手執柳條，禦風而進，妖氣漸散。宋軍趕至麾下，掘出孕婦。耶律休哥慌亂，棄陣退走。五郎趕上一刀劈死，殺戰蕃僧無數。單陽公主措手不及，被宋兵刺於馬下。蕭天佐見了提兵來救，五郎衝出陣前，相戰二十餘合，勝負不分。五郎暗把降龍棒打中其肩，化作黑龍而去。
　　卻說孟良衝入太陽陣中，正遇蕃將蕭撻賴，交馬二合斬之。直衝陣後，會著五郎合兵一處，迷魂、太陽二陣遂破。

