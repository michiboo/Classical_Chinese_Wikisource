　　卻說宋師王全節等出軍迎敵，望見九龍谷邊，陣勢排得重重疊疊，似那城郭。全節謂軍士曰：「自戰爭以來，陣勢多曾經歷，未有如此之堅固變化者。蕭後軍中必有能者，若造次與戰，必有所敗。先須申奏朝廷，使遣能將到此商議，然後進兵。」李明曰：「事不宜遲。」乃即寫表，並陣圖遣人奏之真宗。真宗見奏大驚，急聚文武商議，即調三關楊六郎來敵。六郎來到陣前細觀，不知其陣。乃請御駕親征，並調楊老令婆來觀，亦不知其陣之所出。六郎正在憂悶，其子宗保年十四歲，忽至軍中曰：「此陣吾能破之。」六郎不信。令婆曰：「汝試言之。」保曰：「九龍谷自東北起直至西南，皆按名把守，內有七十二座將臺，中間路路相通，名為七十二座天門陣。靠右側黑旗之下，陰暗天光，埋有妖婦在內，乃吞迷敵人之所。此處頗覺難破，其餘尚有不全之處。中臺玉皇殿前，缺少天燈四十九盞。青龍陣下少黃河九曲水。白虎陣少金鑼二面為虎眼，少黃旗二面為虎耳。玄武陣上欠珍珠日月皂羅旗二面。吾依法破之，如風掃葉，彼上將之頭可懸麾下矣。」令婆等大喜，問其何因知此。宗保曰：「昨因趕令婆遂至一處，有大聖母授我兵書，故知之耳。」六郎即奏真宗，來日出戰。不意奸臣王樞密漏此消息於蕭後，後即召呂客言陣有不全之故。客曰：「果有未全，當按法添起，即使軒轅復起，不能破矣。」呂軍師辭出場中，令於玉皇陣上添起四十九盞明燈，青龍陣上布起九曲黃河，白虎、玄武等處各布齊備。次日宗保領兵出陣，望得天陣布得完全，無路可破，大驚，謂其父曰：「不知何人洩此玄機？令彼天陣添設完備，永無可破之機，即神仙無所措手矣。」六郎聽罷，大叫一聲，昏絕於地。眾官具奏於帝不題。

