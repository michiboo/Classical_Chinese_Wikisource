　　卻說鍾離獨立良久，忽聞莊內有人吟詩一首。詩曰：
　　　　自樂平生道，煙蘿古洞間。
　　　　野情多放曠，身伴白雲間。
　　　　有路不通世，無心孰可扳。
　　　　康床孤夜坐，圓月上前山。
吟畢曰：「此碧眼胡僧饒舌也。」忽一老人披白袍裘，扶青藜杖，啟門拱袖前曰：「來者漢大將軍鍾離權耶？」鍾離聞言大驚，知其人為異人，向前揖而答曰：「是也。」老人曰：「何不寄宿山僧之所？」鍾離曰：「不才受命征蕃，因兵失利，單騎奔逃，遍尋客舍僧房，則盡草茅荊棘。沿路尋問，饑餒不堪。幸遇一僧引至莊所，得睹尊顏。乞望容留，自當報答。」老翁延入莊中，飲以麻姑之酒，食以胡麻之飯，因謂之曰：「功名富貴，總是浮雲。戰鬥攻圍者，為兇器也。君曾見萬古以來，江山有何常主，富貴有何定數？轉眼異形，猶之黃粱一夢耳。若貧道行年差長，看破世情，閒居自在，遠脫樊籠。雖不能入道超凡，庶幾不若塵世所羈矣。將軍何必苦戀功名，勞心俗慮？」鍾離想其言談情致，意味深長，頓釋虎豹之雄心，轉為鸞鶴之觀念。因請問其養生之訣。翁曰：「養生無他，但虛其心、實其腹足矣。」鍾離曰：「何謂虛其心、實其腹？」翁曰：「心為一身之主，念其本末，洞洞空空，原無一物；自人累於物慾，而虛者始實，必卻其欲，反其原，則虛者虛，而神在萬物之表矣。腹者精之開，究其始生，保合完固，毫無滲漏。自人得形於色，而實者始虛，必固其精，窒其慾，則實者常實，而精在不損之天。二者完全，則老者可童，少者可壽；可以身遊紫府，可以名書玉冊，豈曰僅僅養生已哉。」鍾離聞其言，頓大悟曰：「若非仙翁提醒迷途，幾於一身終陷塵網！」即以師事老人。老人以長生祕訣、金丹火訣、青龍劍法，悉授鍾離。次日辭歸，老人指以路途，回顧莊房，不見其處。鍾離嘆曰：「真異人也！」乃尋歸路望家而去。
