　　卻說先生知其徒之母已死，乃自謂曰：「彼守我之屍而不終者，迫於母也。彼之母死而不克送者，累於我也。我不為彼起死回生，彼將終身抱恨矣！」於是，手提鐵拐，肩背葫蘆，逕至楊家。
　　只見楊子哀號哽咽，頓足捶胸，撫棺長恨，欲拔劍自刎。鐵拐進前故問曰：「死生有命，不可強求。人子事親，生盡孝，死盡思，棺槨衣衾，卜之宅兆，哀戚送之足矣，何必以死繼之？」楊子言曰：「我因吾師神出華山，令吾守魄，約以遊魂七日不返，方可化之。及守六日，適吾母以疾聞，勢不能待，竟化師魄而歸。及歸，而吾母已死。是內不能盡孝於母，外不能盡信於師。母必以我之慢命為不孝，師必以我之失信為不忠。不孝不忠，眾口恥於當時，君子羞於後事。天地罪人，世間廢物，速死猶晚，何敢生焉？」言訖，復欲自刎。
　　先生持之曰：「忠孝在於立心。君心如此，則君所謂不忠不孝者，實大忠大孝也。吾久出遊，得異人傳授起死靈丹，必待善人方可援救，今子其人也。試與爾母服之，或能回生，未可知也。」楊子聞言，急忙拜跪求藥。先生於葫蘆中取出一丸與之。水調灌母口中。須臾，氣續臉紅，長嘆一聲而起，如素無病者。舉家稱異，拜謝先生，求其姓名。先生曰：「吾，即汝師也。因汝化我屍，我附他形而起。又知汝母已死，恐必稱怨於吾，故來相弔耳。今聞汝言，君子之用心，不是過也。汝母今已無恙，可就終養。」復以一丸遣楊子曰：「服此可以延年，且尚有會日也。」楊子再欲求問，先生忽化清風而去。楊子望空拜謝，服其丸，後事母終老。修養鐵拐舊處。二百年後，鐵拐引之同昇。
