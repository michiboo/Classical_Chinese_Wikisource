　　三軍倍道而行，早到奇水之上，與北蕃之兵相對下營。次早，兩軍各列成陣，只見一聲砲響，金鼓齊鳴。漢軍陣上，旌旗開處，擁出一員大將，眉如雙劍，面若塗朱，紅袍金甲，橫槍立馬陣前。蕃兵陣上擁出一員大將，金盔銀甲，執定大刀，立馬陣前。二將果是英雄，有詩為證：
　　　　二將交兵日，英雄不可倫。
　　　　氣奔天地裂，威震鬼神驚。
　　　　金鼓撼山嶽，旌旗亂白雲。
　　　　安危憑一擊，千古說難分。
　　漢將鍾離大聲喝蕃將曰：「中國撫柔四夷，猶之赤子，不廷者置之度外，奉貢者厚往薄來。四海傾心，遐邇仰德。何爾北蕃，不思傾心歸順，以沾皇仁。顧乃屢懷反側，擾我邊疆，豈謂大國少問罪之師乎？加速歸降納貢，不失封職，倘其執迷不悟，齏粉目前！」蕃將粘不聿答曰：「天下者，天下之天下，高才捷足者，皆可得之。汝漢可得之他人，我亦可得之於漢，乘除有數，無足怪者。且天地生人，猶如一體，固無內外之分，亦無華夷之別。我昔納貢，自不興師，今已興師，必無降理。請決雌雌，以分勝敗。」鍾離聞言大怒，提槍直取粘不聿。不聿舉刀來迎。兩馬交攻，約鬥八十餘合，不分勝敗。不聿思勝不得鍾離，賣個破綻，回馬便走。鍾離策馬趕去，心中亦自提防。不聿挽弓搭箭，扭身一箭射來。鍾離急躲，箭從耳邊過去。鍾離回馬便走，不聿趕來，卻暗取飛刀望後一擲，不聿眼快，把刀急架，僅傷面上，一痕如線，不聿吃了一驚，回馬便走。鍾離不追。兩下混戰一場，各自鳴金，收回大寨。
