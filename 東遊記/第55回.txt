　　卻說八仙正在龍華會上，同眾天仙飲宴，忽門外喊聲大起。天兵一字排開，當先一員大將乃趙元帥，立馬提刀，高叫：「玉帝有命征討，八仙可急向前受縛勿遲，不然刀斧無情。」會上眾仙聽得，並皆失色。鐵拐曰：「此必是龍王先奏知玉帝也，然我等未曾奏辨，安得便加受縛。」洞賓曰：「天將既至，我當出與言之，俟明日亦奏玉帝，然後聽其論罪。」眾仙齊曰：「然。」洞賓乃出陣前言曰：「天將請先回天，待至來日某等亦奏天庭，然後領罪。」元帥怒曰：「汝等罪惡重大，時刻尚且不能容之，安待來日？」洞賓曰：「安見罪惡重大？」元帥曰：「平山塞海，放火殺人，罪惡不大，更有誰大？」洞賓曰：「有誰見證？」元帥曰：「東海龍王有表奏汝。」洞賓曰：「安得聽其一面之辭？」元帥曰：「吾只奉玉帝聖旨，那管汝等是非！」言罷，舉刀直取洞賓。
　　洞賓不敢與戰，繞陣而奔。鍾離看見龍王陳兵在後，心中大怒；又見天將追迫洞賓，挺槍便出。天將見鍾離出馬，捨了洞賓，便取鍾離。兩馬相交，約鬥二百餘合不分勝負。忽天兵陣後東海龍王出馬助戰，八仙隊中洞賓亦出敵住。龍王回馬夾攻，又約二十餘合。天兵陣後南海龍王又出，八仙隊中湘子出馬敵住，天兵陣後四海龍王齊出，八仙隊中采和、仙姑亦出敵住。兩邊擂鼓搖旗，步騎相攻，塵飛煙起，從午至申，勝敗不分。會上眾仙看見，暗暗稱奇。忽陣中大響一聲，鍾離坐下馬倒，將鍾離掀在地上。趙元帥縱馬趕至，提刀正要砍落，不防鐵拐從後奔來，舉杖正中元帥手腕，棄刀於地而走。鐵拐提起鍾離，乘勢力攻。龍王大敗而逃，餘兵四散奔走。八仙追至海邊而還。會上諸仙持酒慶賀，果老曰：「今日雖則勝之，卻是有懺玉旨，明日必有大兵至矣，如之奈何？此騎虎之勢，不可下矣！諸位仙友在此，萬望扶持。」時有齊天大聖，亦與其會，乃大笑言曰：「諸友放心！某雖不才，願當一面。天兵若至，管教片甲不回。」八仙稱謝，再三囑托一遍，又向會上飲酒去了。

