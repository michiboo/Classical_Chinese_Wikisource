　　卻說鐵拐諸仙，專候鍾離消息，忽仙姑至。鐵拐問曰：「汝探鍾離、洞賓之事如何？」仙姑曰：「鍾離已自收伏洞賓，今皆回矣。」鐵拐曰：「洞賓雖歸，理不可縱，必須面責其非，令自謝罪，庶幾長幼之分不紊，仙家之禮不亂。不然，彼將以天下事，皆可玩弄矣。」果老曰：「老仙之言，正合吾意。」言猶未了，鍾、呂皆到。鐵拐正色謂洞賓曰：「嗜酒貪花，皆汝事實。鍾離言及於此，於汝何傷？汝乃逞能挾仇，播弄大禍，以今觀之，果能逆氣數以逞才能乎？無知小子，犯分欺天，若非眾友解勸，奏汝天庭，永墜塵凡，不得超生矣！」洞賓曰：「非是我抗師父之言，但因椿精凡間作孽，欲往收之。及至今見此陣紛紜，一時技癢，聊試陣法於軍中，不意利害至此！」鐵拐大怒曰：「椿精本汝所使，欲逆氣數，是汝本心。今乃藉此為言，迷眾耳目，利口奸心，全不可與入道矣。此匹夫，留此必為雲為雨。」乃拂袖而起。眾皆向前勸住。鐵拐大罵不休。
　　果老謂洞賓曰：「汝既作事輕狂，便當小心領罪，乃飾辭掩護，安得老仙不怒？可聽吾言，向前謝罪。」果老乃引洞賓於鐵拐、鍾離之前，下拜請罪。眾復為之告兔。湘子乃為開筵把盞，鐵拐怒氣乃息，然後和好如初。於是開懷暢飲，酒至半酣，鐵拐曰：「上界八洞諸仙，而今七人於此。但再得一人，可配足矣！諸友何不推舉一人，以足其數。」眾言見曹後有弟一人，真是仙骨，異日當成正果，可引入班。鍾離曰：「另日待我親往試之，如有道行，引之不難。」眾皆曰：「可。」至是鐵拐離席，勸勉洞賓數杯，眾仙各相酬飲，大醉而罷。

