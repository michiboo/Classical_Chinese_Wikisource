　　卻說五國之兵，不日皆到。呂軍師乃提椿岩、韓延壽等出軍，離幽州望九龍谷而進。吩咐離九龍谷一望之地，架七十二座將臺，每臺令五千軍守之。又設立五壇，上立旗號，按青、黃、赤、白、黑之色，內開七十二路，往來通達。臺既築成，眾兵排列。
　　呂軍師令鮮卑國黑靼令公馬榮，率領部屬列在九龍正路，作鐵門金鎖陣。分一萬軍各執長槍，按為鐵門，把守將臺七座。又分一萬軍各執鐵箭，按為鐵栓，把守將臺七座。又分一萬軍各執利劍，按為鐵鎖，把守將臺七座。馬令公領軍去了。
　　呂軍師令黑水國鐵頭太歲，率所部軍，靠九龍山左排作青龍陣。分一萬軍手執黑旗，按為龍鬚，把守將臺七座。又一萬軍分為四隊，各執寶劍，按為四個龍爪，把守將臺七座。鐵太歲亦領軍而去。
　　呂軍師令長沙國蘇何慶，以部下靠九龍谷，排作白虎陣。分軍一萬各執寶劍，按為虎身，把守將臺七座。分軍一萬各執短槍，按為虎爪，把守將臺七座。又分耶律休哥，屯兵一萬，把守將臺六座於前，按為朱雀陣。耶律奚底，領兵一萬，把守將臺六座於後，按為玄武陣。圍繞左右，作犄角之勢。蘇何慶、耶律休哥等各領勇兵而行。
　　呂軍師令森羅國金龍太子，以所部軍端守將臺中座，按作玉皇大帝，坐鎮通明殿。董夫人代作梨山老母，再繞中營，分軍一萬，各穿青、黃、赤、白、黑服色，按為五斗星君。另軍各二十八名，披頭散髮，繞中臺前後，按為二十八宿。仍令土金牛裝為玄帝，土金秀手執黑旗，排成龜蛇之狀，把守天門之北。
　　呂軍師令西夏國黃瓊女，以所部女兵，手執寶劍，按為太陰星。蕭撻賴率所部各穿紅袍，按為太陽星。仍令黃瓊女赤身裸體，立於旗下，手執骷髏骨，遇戰大哭，按為月孛星。耶律沙率所部巡視四方，按東西南北，結為長蛇之勢。
　　呂軍師令蕭後、單陽公主，率兵五千，各穿五色袈裟，為迷魂陣。內雜蕃僧五百，為迷魂長老。密取七個懷孕婦人倒埋旗下，遇交鋒之際，攝取敵人精神。呂軍師又令耶律明選五千健僧，手執彌陀珠，裝為西天雷音寺諸佛。另以五百和尚屯列左右，按為阿羅漢，居七十二天門之首，以吞敵人威勢。
　　呂軍師陣勢已定，使椿岩、韓延壽督戰，每陣中觀紅旗為號，未知宋兵如何迎敵？

