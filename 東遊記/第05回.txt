　　卻說其徒受命守屍，轉加衛護，日夜不敢少寐。及其六日，忽其家人馳至，促之曰：「母病十分沉重，死而復醒，專待一見，可急馳歸！」楊子大淚言曰：「母病危急，師魂未還，如我去，屍誰與守？」家人曰：「人死固無復生之理，況死已六日，其中肺肝必腐。猶望其生，是守膠柱之見也！不亦愚乎？況師以義合，親以天合，孝與友固不能兩全，而親與師又豈容並大？雖成我之恩與生我者並，其中不無常變之分；縱終事之道與趨事者同，其內不無緩急之異。吾以為師六日守死，雖不終期，失信之罪，猶可逭也。倘親一旦告終，送死不及，終天之恨，其誰逭之？不若便化其屍，速歸事母，庶可兩全。不則非吾所能及矣。」楊子聞言，一心猶豫。但事勢窮，迫不可得，只得聽之。乃具油積薪，置屍其上，仍列祭品具輓章，涕泣再拜祭之。輓章曰：
　　　　母病不可起，師魂猶未歸。師言將欲踐，母命安忍違。捨魚取熊掌，二者難兼之。涕泣辭靈魄，華山好自依。
　　祭畢，燃火，取荳頻撒其中。火烈薪多，屍骨須臾化盡。乃望空大慟一場而歸。其母已死。
