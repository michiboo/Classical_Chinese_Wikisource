　　張果者，混沌以來白蝙蝠也。其受天地之氣，得日月之精，歷歲久遠，化而為人。後隱於恆州中條山，得受宛丘、鐵拐諸仙論道說法，往來汾晉間，長生不老，父老云：「自為兒童時見之，已言數百餘歲。」常乘一白驢，每倒騎之，日行數萬里。休息之時，則折疊之，其厚如紙，藏於巾箱中。欲騎，則以水噀之，復成為驢，倒騎於其上，奔躍而去。唐太宗、高宗征之皆不起；武后召之，乃出山，佯死於妒女廟前。時方炎熱，須臾臭爛生蟲，於是時人方信其死。後有人於山中復見之。
　　開元二十三年，明皇詔通事舍人裴晤，馳驛於恆州迎之，果對晤氣絕而死。晤乃焚香宣天子求迎之意，俄而漸蘇，晤不敢逼，馳還京中奏其事。明皇復命中書舍人徐喻、通事舍人盧重玄，齎璽書迎果。果見其意誠，竟到東京。命迎之於集賢院安置，備加敬禮，公卿皆往拜謁。帝問神仙之事，果不答，但息氣至累日不食。
　　一日見帝，帝賜之酒，果辭曰：「小臣飲不過三升，有一弟子可飲一斗。」明皇聞之喜，令召之。俄頃，一小道士自殿簷飄下，年可十五六歲，姿容俊美，步趨閒雅。拜見上，言語清雅，禮數中度。明皇愛之，命坐。果曰：「弟子當侍立。」明皇愈喜，賜酒。飲及一小斗，果辭曰：「不可再賜，過飲必有所失。此特致龍顏一笑耳。」明皇固賜之醉，酒從頂上湧出，冠衝落地，忽化為金榼。上及嬪妃皆驚笑，視之，已失道士矣。但見金榼在地，驗之乃集賢院金榼也，其榼貯酒一斗矣。又能指鳥鳥落，指花花落，指鎖門開，復指之如故。又能徙宮殿於他處，復能徙故處。入水不沉，入火有蓮花托之而出，屢試仙術，不可窮述。常自言：「我生堯丙子歲。」其貌如六七十許。時有邢和璞，善知人壽夭，帝命推果年，則懵然莫知。有師夜光善視鬼，明皇使夜光視果，竟不見果之所在焉。

