　　卻說八仙逃至海岸，思量返去，又忍一場惡氣。思量再戰，龍王羽翼又盛。正無計可應，忽洞賓曰：「一不做二不休，我有一計，可勝百萬之兵。」眾問其計安在。洞賓曰：「彼能以水溺我，我便以土掩之。方今四海龍王皆在東洋飲宴，不如推倒泰山以填之，此亦是攻其無備，出其不意。彼兵將雖眾，方救之不暇，焉能與我開戰乎！此回雖壓不死龍王，亦可必然勝矣。」眾仙賀曰：「此計甚妙！甚妙！」於是八人竟上泰山，先將餘土沙石搬入東洋，然後八人分作八面，齊力將泰山一抬，震天響了一聲，那山倒入海中去了。只見滄海變成桑田，八仙拍掌大笑曰：「此可以雪被溺之恥矣。」視之良久，乃投龍華會而去。
　　卻說四海龍王正在飲宴，忽報沙石亂墜，南海龍王曰：「此必八仙走脫，又來攻擊也。」四王出視，只見泰山將崩。急令軍馬走時，泰山已倒海中，敖閏所領雄兵全軍皆沒，僅脫得四王，並左右數十騎耳。東海龍王回頭一望，宮殿皆陷泥沙，海面盡成平地，槌胸大叫一聲，口吐鮮血，倒於馬下，左右救起，同三位龍王皆投南海商議而去。

