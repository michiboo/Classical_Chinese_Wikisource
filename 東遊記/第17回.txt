　　卻說鍾離得老人指示回至家中。先是其家人聞其與北蕃戰敗，蹤跡杳然，皆以其歿於軍中，舉家號哭掛孝。至此突歸，一家欣喜無限。問其敗陣根由，鍾離備言其故。及至單騎自逃，迷失山谷，胡僧引路，仙翁傳道數端。其家人曰：「當日誕生，曾有異光數丈之端。能言，又有『身遊紫府，名書玉冊』之句，固知當有異常之遇，不應死於劍戟之中也。」乃設大筵慶賀，盡歡而罷。
　　居數日，鍾離思敗陣私歸，朝廷若聞，必深加罪。今得仙劍之道，時刻不離，乃欲問跡修真。適其兄鍾離簡者，亦仕漢為郎中，性素慕道，棄職歸家。聞權之言，喜而不寐，即欲與之同行。權乃辭家別眷，披道服，執拂塵，兩角帶髻，二人飄然竟投華山三峰而去。道經小溪，見白鷺立山澗邊浴水，權謂簡曰：「鳧之頭何短？鷺之頸何長？欲斷彼續此，其可能乎？吾以天下之事，其不可長短者固多也。吾人誠然識破機關，至道即在眼前，天地皆吾掌握。但世人情慾難割，所以大道不達也。」議論未終，忽聞喊聲大震。視之，乃眾人逐虎也。那虎生得肉額金睛，威猛無比，屢屢出山傷人。有一寡婦之子，年十餘歲，一日同僕入園取果，為虎噬之，其母痛恨至極，竟訟於縣。縣令哀其情切，令獵戶率居民捕之。眾人長槍短械，鳴鑼圍至山下。其虎在山大吼一聲，奔騰下嶺，連傷數人。咬牙咆哮，依負南山之嵎而立。但見逐虎之人，大半驚倒在地。其中有勇敢之士，亦徒攘臂觀望，不敢向前。適二人至其處，眾人看見鍾離身體魁梧，狀貌清奇，乃相謂曰：「若得此人共搏此虎，不難得也。」中有一人曰：「彼道者，以救人為本，何不迎之？」眾人皆至權前求助曰：「此虎傷害多人，本縣出令剿捕，其虎勇猛難當，見今又傷數人，負嵎而立。伏望道長仁慈助力，與民除害。」權聞言未及答，其兄簡謂之曰：「孽畜如此作害，汝雲已得青龍劍法，何不試之？」權曰：「諾。」即取劍在手，大喝一聲，望嵎擲去。那虎大叫一聲，鮮血淋漓，墜於山下。眾人稱異，齊至拜謝。請問其姓名，鍾離笑而不答，但收劍歸鞘。兄弟自相談論而去。

