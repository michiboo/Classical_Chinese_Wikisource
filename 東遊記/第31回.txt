　　卻說唐憲宗素性好佛，一日兩蕃僧進佛骨，其色紅潤光燄。憲宗惑之，欲迎之入宮，諸臣莫敢言其非。文公以為異端不祥之兆，乃上表諫之。以為：
　　　　佛乃夷狄之法，自黃帝以來，禹、湯、文、武皆享壽考，百姓安樂，當是時未有佛也。迨漢明帝時，始有佛法，亂亡相繼，運祚不長。宋、齊、梁、陳、元魏以下，事佛漸謹，年代尤促，惟梁武在位四十八年，三捨身為佛家奴，竟為侯景所迫，餓死臺城。內此觀之，則佛不足信明矣。如其身在，奉命來朝，陛下容納，不過宣政一見，禮賓一設，賜衣一袋，衛而出境，不令惑眾。況其身死枯朽之骨，豈宜入宮？群臣不言其非，御史不舉其罪，臣實矜之。悉付有司，投諸水火，以斷天下之疑，絕後世之惑。佛如有靈，能作禍福，凡有災咎，宜加臣身。
表上，憲宗大怒，議降潮州，限日起行。文公別家，遂往潮州而去。行不數日，彤雲四起，寒風急飄，紛紛雪下。文公行至一處，雪深數尺，馬不能進，路不可知，又無人家可問。約馬退轉，亦無歸路。風緊雪飄，衣衫盡濕，凍餒難禁，愁苦無訴。忽一人衝寒尋路，掃雪而來，視之乃湘子也。向前謂公曰：「公憶昔日花間之語乎？」公問：「此地何處？」湘子曰：「此藍關耳。」公嗟嘆久之，乃曰：「事固有數如此，吾為汝足前日之句。」詩曰：
　　　　一封朝奏九重天，夕貶潮州路八千。
　　　　欲為聖明除弊事，肯將衰朽惜殘年！
　　　　雲橫秦嶺家何在？雪擁藍關馬不前。
　　　　知汝遠來應有意，好收吾骨瘴江邊。
　　乃與湘至藍關傅舍中宿焉，公方信湘之言不誣也。是夜，公與湘論往來之事、修真其道，公深悅服。次日湘辭行，出藥一瓢與公曰：「服一粒，可以禦寒暑。」公恍然。湘曰：「公不久即西歸，不惟無恙，且將復用於朝。」公曰：「此後復有相見之期乎？」湘曰：「前期未可知也。」乃飄然而逝。後復度文公仙去。

