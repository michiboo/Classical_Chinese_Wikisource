　　卻說國王聞奏，竟如其言，沐浴齋宿，傳檄親禱玄女廟中。檄曰：
　　　　朕膺天命，撫有大秦。萬幾朝夕乾乾，民瘼晨昏切切。深幸民安如堵，災禍不生；不意變起蕭牆，患生宮掖。今有牛頭妖怪，潛入深宮，逞異類之雄威，挾朕躬於巖穴；起豺狼之僻性，囚朕後於冷宮。淫縱妃娥，污穢宮閫。八方懷怒，七廟含羞。曾敕羽林問罪，反遭屠戮之凶。欲宣司馬報仇，又乏制禦之策。虔心請禱，祈顯神靈。倘殲妖物於宮闈，願敕廟貌於不朽。檄文傳至，神明鑒之！
國王既禱廟中，將檄文燒化，自回太廟，與群臣商議破妖之策去了。
　　卻說玄女覽遍檄文，登雲一看，乃是青牛作禍，因自言曰：「老君何故疏虞，致令此怪作孽？本待誅戮，於老君面上不便。」於是，一面差使持簡報知老君，一面托夢於國王曰：「可於明日點兵攻擊，我自有制妖之處。」大喝一聲甦醒。國王驚覺，乃是南柯一夢。即起，呼群臣曰：「適來夢一女子，教我點兵攻擊，彼自有制妖之處。此夢果可信乎？」群臣曰：「此必玄女指示，可依其言行之，必有應驗。」
　　國王次早傳旨，點兵二十萬，圍定後宮。那妖正在宮中淫樂，聞兵四面圍繞，即噴一口法水，化成火輪火鴉，正待要燒秦兵，忽一女手執淨水，從空撒下，其火盡滅。青牛向前一望，只見玄女在上，急欲變去，被玄女將劍一指，現出真形，不能得脫。
　　且說老君在堂，正查青牛之事。忽報玄女使至。喚入，使者呈上雲箋。老君開讀，書曰：
　　　　道長淨居法界，青牛肆毒大秦。其久不之返也，何故？
讀罷，嘆曰：「不意此畜擾害如此！」謂使者曰：「為我拜上玄女，匆匆不及回書，即遣人收拾矣。」使行。隨即命徐甲曰：「可執符帶鎖，往大秦收取此畜而回。」徐甲奉命，遂往大秦。正值青牛與玄女相戰，乃向前大喝一聲，投符牛背，鎖縛，牽出宮門，投東而去。宮中悉平。國王回宮，宮中迎出其後，整理宮掖，敕封玄女，大其廟貌，擺其夜宴。餘論不題。
