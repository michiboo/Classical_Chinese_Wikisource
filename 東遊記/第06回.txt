　　卻說先生神出華山，隨老君西遊竺乾諸國，歷蓬萊、方丈，遍遊三十六洞天。追隨日之間，多得老君之道，乃欲辭歸。老君笑而不答，為之偈而遣之歸。偈曰：
　　　　辟穀不辟麥，車輕路亦熟。
　　　　欲得舊形骸，正逢新面目。
　　先生辭歸之期，正當七日。卻來茅齋尋魄，毛髮無存，徒亦不見。轉身見積薪之處，暖氣騰騰，幽煙寂寂，始知身屍被化，深怨弟子背盟。遊魂到處無依，日夜憑空號叫。遙值餓莩之屍，倒於山側，猛想：「老君臨別之偈曰：『欲得舊形骸，正逢新面目。』然此餓莩之屍，即吾面目也。數固如此，何必尤人？魂正無依，何暇擇體？」乃歛魂附餓莩之屍而起。餓莩者，蓬其首，垢其面，端其腹，跛其足，倚紫色拐杖而行。世傳先生之形跛惡者，蓋其附托餓莩之體，非其本原舊質也。先生既托屍而起，能辟穀變化，將手中竹杖以水噀之，成鐵。往來人間多不知其姓名，惟以鐵拐先生呼之。
