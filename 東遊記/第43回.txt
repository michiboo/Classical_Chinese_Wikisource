　　鍾軍師又謂宗保曰：「玉皇殿乃金龍太子所守，必定天子親征以壓之。其陣中四十九盞天燈、珍珠白涼傘、日月珍珠皂羅旗，皆其陣之號，必先令人去之，其陣一戰可破。」於是一面使天子親征，一面令孟良、焦贊等破陣。
　　卻說次早，鼓罷三通，孟良與焦贊領兵殺至玉皇殿側。孟良奪下珍珠白涼傘，焦贊砍倒日月皂羅旗。正遇著蕃將土金牛、土金秀，兩下殺至。孟良奮勇，一斧劈死金牛。焦贊斬落金秀。蕃兵大亂。隊後六郎卻反拍馬攻入，射落號燈，其陣遂亂。二十八員星官殺出，被孟良等戮之殆盡。金龍太子見勢危迫，勒馬欲走，被宋帝追射殺之，舉火焚其通明殿，蕃兵死者不計其數。自此兵威大振，勢如破竹。孟良攻入朱雀陣，蕃將耶律休哥棄臺而走。焦贊攻入玄武陣，耶律休哥又敗走，焦贊追上斬之。呼延贊攻入長蛇陣，耶律沙見陣俱亂，不敢迎敵，拖刀便走。恰遇宗保阻戰，兩馬相交，背後孟良等兵又至，耶律沙進退無路，自刎而亡。
　　韓延壽見天陣十破八九，急召呂軍師問計。軍師亦覺慚愧，乃怒曰：「汝去，吾當自往擒之。」即率本營勁兵，向前奮恨而來。椿岩作動妖法，一陣飛沙走石，日月無光，宋人不敢開眼。正在黑暗之際，鍾道士奔至陣前，將袍袖一拂，其風逆吹，蕃兵自亂，日月復明。椿精看見鍾離，翻身便走，報知洞賓曰：「鍾仙長來矣，可急趨避。」言訖，化道金光先去。洞賓猶未收兵，鍾離向前喝曰：「何不便止！閒言相戲，汝乃成仇，干犯天數，荼毒下民，可速歸仙，師徒如故。倘若少忤，禍在目前。」洞賓默然曰：「一時過誤，伏望含容。」於是鍾、呂二仙，就陣上騰雲而去，軍中人皆稱異不題。

