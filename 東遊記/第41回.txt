　　卻說白虎陣已破，鍾軍師又令老令婆，同八娘、九妹，攻打玉皇陣。語之曰：「此陣按有梨山老母，若能先擒此人，其陣易破。」宗保又令王貴率所部，從正殿打入，為三路救應。令婆領兵鼓譟，殺奔玉皇殿來。椿岩搖動紅旗，梨山老母董夫人拍馬來迎，兩騎相交，鬥到數合，夫人勒馬便走。八娘、九妹兩翼繞進，忽陣內金鼓齊鳴，蕃兵圍合將來，把令婆等困在垓心。王貴聞知，急引兵殺入救之，被蕃將韓延壽射中心窩而死。敗兵歸報，宗保大驚。鍾曰：「急令桂英前去救應。」又令楊七姐中兵抄入殿前，滅其紅燈，使敵人不知變動。
　　卻說桂英殺入陣中，正遇董夫人力戰八娘、九妹，勢在危急。桂英一弦發矢，正中夫人之身，落馬而死，乘勢殺散圍兵，救出令婆、八娘等，正遇著七姐破了紅燈，遂合兵一處殺回。韓延壽見兵勢難敵，不戰而退，遂破玉皇陣。

