　　卻說鍾離回到寨中，點校軍士，多有帶傷，皆令行軍醫者醫治。自思：「蕃將英勇，明日決戰，力敵難以取勝，必須用計勝之。」乃連夜急遣輕騎二萬，分四面埋伏，但聽連珠砲響，四面齊起，以擒蕃將。又令三軍四更造飯，五更排陣，平明交鋒。又令一軍但看蕃兵敗走，只掠其輜重，據其營寨。分付已定，各軍各自去了。
　　卻說蕃將回帳，檢點軍士，多有折傷。自思：「漢將武藝高強，不若明日與之鬥排陣法，便就陣中擒之，則漢人不敢正視，郡縣可破竹而下。」乃傳令軍士，三更造飯，四更飽食，五更出兵。自騎駿馬，橫定大刀，執絳旗一面，往來指引。布一陣於奇水之西，以待漢兵攻打。那陣布得整整齊齊，重門疊戶，按天地自然之秘，藏鬼神不測之機，果是高妙。
　　及至黎明，漢兵至陣，望見蕃將之陣，布得堅如城郭，門戶周全。鍾離大驚曰：「吾謂不聿一勇夫耳，不意深識兵機，善曉陣法，如之奈何？」乃急上將臺觀望一遍。良久曰：「原來乃八卦陣也。彼設此陣，欲我攻擊，倘不得破，彼就陣中擒我耳。既如此，可將計就計。」乃呼牙將馮己上臺問曰：「汝識此陣乎？」己言：「不知。」鍾離指點告曰：「此八卦陣耳。其陣內按八門，八門者，休、生、傷、杜、景、死、驚、開也。惟從生、開二門進者則吉，其餘皆凶。汝可熟認其門，帶精騎二千，從東南青旗角上殺入，繞東北黑旗而出。復從東北殺入，繞過東南，其陣自亂。我以大兵隨後攻之，克敵必矣。汝可熟記細心，勿使差遲，以誤大事。」馮己領命，細觀熟察，下臺帶領精騎二千，竟從東南角青旗處奮勇殺入，繞出東北，陣中莫敢當。復從東北殺入，衝過東南，陣中把立不住，一時皆亂。馮己見陣勢已亂，大叫士卒曰：「將軍算計已定，大丈夫立功正在於此！」士卒大喊衝入，敵軍中大亂。鍾離見彼陣中旗幡散亂，麾兵大進，一聲連珠砲響，四面伏兵齊起，圍裹將來，殺得蕃兵屍橫遍野，血流成川。不聿棄寨逃走，漢兵追趕二十里而返，獲其陣中糧餉、兵甲無數，收兵奏凱回營，大勞三軍不題。
