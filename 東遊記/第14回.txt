　　卻說鍾離原是上界仙子，因掌書有過，謫下界中。至此復當破陣征戰之時，正當鐵拐從空而過。一見殺氣騰騰，佇空一望，乃鍾離與蕃將大戰，鐵拐曰：「鍾離已當遇道超凡，何乃執迷不悟在此？且夷人固不可滅，收功自有其人。設使鍾離收其全功，必自封侯加爵，彼時沉溺太深，有誤大道。不若使之戰敗逃回，出迷路而超仙界，豈不美哉！」於是化作老翁，竟投蕃營而去。
　　卻說蕃將大敗之後，收兵計數，十萬已去八九。正思報復，無計可施，乃愁愁悶悶，坐帳沉思。忽小軍報道：「營前有一老翁來見。」不聿自思：「此翁並無故交，老翁來見，必有說也。」命引入。老翁入帳，見不聿揖而不拜。不聿問曰：「翁來何事？」翁曰：「特來賀將軍耳。」不聿曰：「吾敗將喪兵，羞慚無地，何可賀之？」老翁曰：「將軍差矣，勝負兵家之常，若即再戰，未可量也。奈何一挫而遂喪其銳乎？吾以為漢兵得勝，其志必驕，今夜劫營，定獲全勝。況中國將星隱隱不明，難星侵之至急，今夜彼營必有大災，其兵必亂。此時將軍四面突入，彼皆以為從天而下也。豈有不勝之理哉！」言訖，即辭而去。不聿聞言大喜，便下令一更造飯，二更劫營。有末將必忽進曰：「漢將多謀，老翁之言恐有詐也。何深信之？」不聿曰：「汝言雖是，但老翁之言深合兵法，且吾亦已懷此意矣。汝但鼓勇聽令，再勿深疑。」隨即點精兵四萬，分為四路，飽食而進。每路兵分作兩隊，以防前後救援。一更之後，人啣枚，馬摘鈴，悄悄往漢營四面埋伏而去。但看火箭，四面皆起，其營中之失與否，皆勿論也。
　　卻說鍾離得勝回營，大勞三軍，論功行賞，將近三更方罷，牙將馮己進曰：「敵人雖敗，士卒尚多，今夜可防劫寨之患。」鍾離曰：「汝言正合兵法，吾自備之，汝在外更宜謹慎。」馮己領諾而出。時至三更，忽後營火起，乃鐵拐所為也。值大風驟發，火逞風威，風加火勢，連燒大營。軍士急救不能得滅。正值驚慌，蕃兵望見火起，放起火箭，四面伏兵，一齊鼓譟突入。漢兵馬不及鞍，人不及甲，望風奔走，自相踐踏，死者不計其數。鍾離提槍直出，正遇不聿，戰十合餘，見軍士亂逃，又不知敵兵多少，只得落荒而走。行不數十步，又被蕃兵攔住，後面不聿又到。正在危急，卻得馮己挺身殺入救出，未及脫身，坐下馬卻被箭射死，馮己奪蕃兵一馬與騎。走上山坡，回頭一望，只見營寨皆焚，黑夜如同白晝，全軍盡散，左右止得千人，大叫一聲，墜於馬下。馮己急忙扶起，背後追兵又至，己曰：「將軍急行，吾自斷後。」鍾離乃放馬望山谷而去，蕃兵亦不追趕。餘話不題。
