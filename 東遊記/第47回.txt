　　卻說王母者，即龍堂金母也。以西華至妙之氣，化大生於伊川，姓侯氏之鄉；名回，字婉衿，一字太虛。位於西方，與東王公者理二氣，調成天地，陶鈞高品。凡上天下地，女子之登仙得道者，咸所屬焉。居崑崙之山、閬風之苑，玉樓王臺九層，左帶瑤池，右環翠水。有女五人，名華林、媚嫻、青娥、瑤姬、王扈。周穆王騎八駿西巡，乃執白圭玄璧謁見西王母，觴母於瑤池之上。王母為之詩曰：
　　　　白雲在天，山陵自出。
　　　　道路悠遠，山川間之。
　　　　將子無死，尚能復來。
　　迨至後漢元封元年，降武帝殿，進蟠桃七枚於帝，帝食其二，欲留其核。母曰：「此桃非世間所有，三千年一結實耳。」偶值東方朔在其間窺之，母指而言曰：「吾桃三熟，此兒已二竊之矣。」至是又其壽誕，諸佛、玉皇、諸神、諸仙，皆致禮來賀，賓客滿庭，大開筵宴。但有送禮物旗帳之類，皆未有可意者。忽仙童報道：「八洞神仙來賀。」母命接入。八仙把盞、禮畢，送上雲軸。母命張掛，展之雲霞燦爛，光輝滿堂，誦其詞句琳琅，有味雋永。且其制合堂之寬廣，尺寸不逾。王母大喜，命開閬苑同遊。但見其中奇花交發，異卉叢生，珍禽逐客飛鳴，靈獸迎人盤舞。蟠桃紅熟，正垂方朔之涎；青鳥相鳴，欲集武帝之殿。處處有異香隨擁，步步有仙樂相從。萬異千奇，不能盡述。且又臺殿迴旋屈曲，不知東西，直抵九層，高增無算。上窺無極，下徹四方，仍見插青點黛，拖山曳練者。令人目不暇接。果如古詩所謂：
　　　　天上神仙府，人間宰相家。
　　　　有田俱種玉，無地不栽花。
　　又設宴瑤池之上，以酌八仙，但見筵中擺列交梨火棗，玉液瓊漿，胡麻紫芝。珍異之品，無不備陳；水陸所有，無不悉至。又見其女五人，儀容絕世，豐度飄揚，目湛盈盈秋水，眉開淡淡春山。飄飄次第前來，迎接八仙就席。八仙等眾，謙讓致恭。坐定，母命五女互相持觴酬勸。飲至半酣，母呼侍女董雙成等與曰：「前武帝為吾命汝歌舞，今久不聞汝等之音，可歌今日之樂，吹彈一番，以快眾仙之耳，不得有違！」侍女領命，董雙成乃吹雲和之笛，王子登彈八琅之璈，許飛瓊鼓太虛之簧，安法其歌妙初之曲。四人更喝疊和，高卑互陳，陸續不絕，果是鈞天廣樂，餘韻悠揚。八仙聽之心曠神怡，不覺鼓舞。藍采和持觴母前為壽。母曰：「久聞賢弟，善能踏歌，今日正當行樂之會，何不為我一試。」采和曰：「陽春白雪之後，恐難為和耳。」母曰：「各適其意，何必過謙。」采和乃出庭前，扣衣盤舞，俯仰紆徐，仍執雲陽之板，顛狂跳躍。大踏步歌曰：「景畢具！」眾大笑。母曰：「此吾戲臣之中所未及者。」乃以大觴連酌之。眾仙又推湘子唱道情一曲，湘子離席鼓笛唱之，鼓音語句，並皆奇絕。母曰：「此曲逼真仙景。」因命安法其記而效之。忽仙童捧蟠桃至，母命眾仙各食其二，又命五女持巨觴勸眾仙飲。八仙樂極興高，飲之不覺大醉。果老率眾辭謝，王母命五女送出雲端。正在辭別，忽望見東海白浪滔天，風濤拍岸，浩浩蕩蕩，並無涯際。洞賓曰：「久聞東洋廣闊，其中蜃氣樓臺時出，不如今日乘興東遊，以觀其景何如？」鐵拐曰：「可。」果老曰：「今日醉矣，還待另日再行。」鍾離曰：「人不易齊，興不易起，況龍華會在近，便從此遊之，即赴龍華會而返，豈不一舉兩得？」眾皆曰：「然。」乃辭別五女，八仙飄飄東遊而去。

