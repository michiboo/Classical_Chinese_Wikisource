　　卻說蕭太后者，北蕃君後也。每進強兵侵宋疆界。先是太宗駕遊五臺等寺，被其知覺，暗地陳兵，將太宗圍困，賴令公楊業與子六郎楊延昭定計，力救得脫，自是累累結仇。至真宗即位，彼乘新君初立，國計未定，便長驅深入。宋帝使王全節拒之。蕭後聞南兵勇盛，即出榜招賢，忽一人走至榜前，大喝一聲曰：「眾人不必徒觀榜文，還是我揭。」眾視之，見其面如鑌鐵，眼著金珠，身長一丈有餘，兩臂筋肉突起，凶勇奇異，遂同掛榜守臣叩見蕭後。蕭後視之大喜曰：「有此怪異之人，何愁軍容不振！」因問壯士姓名。椿精答曰：「小人祖居南羅，姓椿名岩。」後問曰：「汝來投軍，有何武藝？」岩曰：「兵書、戰陣、機謀，無所不通；一十八般武藝，無所不曉。」蕭後大悅，即與文武議封其官。蕭天佐奏曰：「壯士初進，未見其能，但當以中職封之，待其建立奇功，再加升擢，亦未為晚。」後允奏，封岩為幽州團都統使。岩謝恩而退。
　　忽報宋兵將近幽州。蕭後曰：「將有椿岩，威武絕倫，不懼南兵矣，欲更得一奇士以為軍師，則智勇俱備，可以戰必勝，攻必取。惜軍中乏此一人，令吾睡不安枕。」椿岩向前奏曰：「娘娘勿憂，臣舉一人，足以運籌帷幄之中，決勝千里之外。」後問為誰。岩曰：「臣之業師，姓呂名客。」後曰：「彼有何能？」岩曰：「天文地理，典籍詩書，六韜三略，神術妖術，無不備曉，即周之呂望，漢之子房，三國之孔明，未能出其右也。」後曰：「其人安在？」岩曰：「現在宮門外。」後命宣入。呂客立於階下，長揖不拜。後見其人，儀容端雅，舉動端詳，知其人必非凡品，乃從容問曰：「卿至此者，但求富貴而來乎？非有利吾國而來乎？」客曰：「富貴非吾願。聞娘娘與南朝爭衡，特來助一臂之力，以取中原之天下耳。」後曰：「中國兵馬頗多，戰將頗勇，將以何計破之？」答曰：「南兵雖精勇禱戰，臣惟以陣法勝之。然幽州軍馬，不足調遣，以臣愚見，須借鮮卑、森羅、黑水、西夏、長沙五國之兵，各五萬到此，然後仗臣平生所學，排下南天七十二陣。宋之君臣，必暗然莫知，將碎心裂膽，計無所出矣。」蕭後聞言大悅曰：「以卿之才，真子牙重見，孔明復生，何憂宋之君臣哉！」即拜呂客為輔國軍師，總理內外軍馬，又遣使臣齎書帛金寶，往鮮卑五國借兵而去。

