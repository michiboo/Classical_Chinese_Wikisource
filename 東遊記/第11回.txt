　　鍾離名權，燕臺人。後改名覺，字寂道，號和合子，又號王陽子，又號雲房先生。父為列侯，官雲中。誕生真人之時，異光數丈，狀若烈火，侍衛皆驚。真人頂圓額廣，耳厚眉長，目深鼻赤，口方頰大，脣臉如丹，乳達臂長，如三歲兒，晝夜不聲、不哭、不食。第七日，躍然而言曰：「身遊紫府，名書玉冊。」及壯，仕漢為大將。邊報紛紛，言：
　　　　北蕃率眾三十餘萬，號五十萬，侵犯邊疆，摽掠婦女，擄劫民財，勢如山崩潮湧。守臣抵敵不住，望風而走。乞提大兵退虜，倘若遲緩，邊疆莫保，實為緊急。
報聞朝廷，京畿震動。天子乃宣群臣議事，敕令大將鍾離權，統兵五十餘萬，號八十萬，即日起行。朝內群臣送至郊外餞別，並作詩以壯之。詩云：
　　　　大將出皇都，腰懸金僕姑。
　　　　笑談空醜虜，聲譽勒丹青。
　　鍾離自別朝臣，點齊車仗、糧草、兵甲，一一齊備，乃傳令三軍曰：「自古中華居內，以制夷狄；夷狄居外，以事中華。未聞夷狄逞強，侵侮中國者也。大漢開基以來，四海永清。蠻夷效順。今者北蕃小丑，侵犯邊疆，九廟震驚，社稷搖動，正臣子竭忠之日，軍士用力之秋。明天子以大將囑我，統爾三軍，爾三軍之士，宜各有勇知，方不負上意。今與爾約，遇敵則鼓勇前進，毋得退縮逡巡。在路則恪守節制，毋得侵掠禾稼，掠取民財，淫亂婦女，凡在此類，有一犯舀，斬首示眾。其奮勇克敵者，奏功之日，重賞重用，決不虛示。自鈞之後，各宜遵守，毋取罪焉。」令畢，三軍肅然。乃遣先鋒前行，兵分三隊，自將中軍，督前後二隊，一齊進發。果是旌旗蔽日，金鼓喧天，堂堂大國，威風凜凜，氣象當時。有詩為證：
　　　　將軍北伐陣雲高，氣壯虹霓耀錦袍；
　　　　風動角弓鳴塞外，功成丹詔出重霄。
