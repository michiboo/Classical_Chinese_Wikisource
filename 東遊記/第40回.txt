　　卻說北兵見宋軍連破二陣，即請呂軍師商議。尚餘數陣甚固。鍾軍師又命六郎，親破白虎陣。次日，六郎率騎軍二萬，殺入白虎陣中。椿岩在將臺上，手執紅旗，麾動蕃將。蘇何慶遂開正座陣門迎敵，恰遇六郎，勒騎相交，相戰三十餘合，何慶佯輸，勒馬而走。宋兵乘勢殺進，忽將臺邊銅鑼響處，黃旗閃閃，及成八卦陣，單陽公主引精兵圍合將來。何慶復兵回殺，將六郎困在陣中，左衝右突，不能得出。敗兵報知宗保，宗保大驚。鍾軍師曰：「急令焦贊從旁道攻入，打破其鑼，使虎無眼，則不能視。又令黃瓊女從右門攻人，砍倒二面黃旗，使虎無耳，則不能聽，其陣必亂矣。」宗保又喚桂英率勁騎一萬，當中殺入，以救其父。
　　卻說焦贊聽知六郎被困，聲如雷吼，率兵從南道殺入，正遇蕃將來迎。交馬二合，被贊一刀砍死，殺散其眾，向前打破二面銅鑼。適黃瓊女與贊合兵，抄出白虎陣後。何慶見其勢摧動，慌忙來應，正遇桂英，二人交鋒，不二合，何慶繞陣而走，桂英拈弓搭箭，射著何慶，墜馬而死。公主見夫有失，急來報仇，不防陣後黃瓊女一騎殺至，手執鋼鞭，從背後打落馬下，口吐鮮血，迷歸本國。六郎聞聽金鼓之聲，知是宋兵來救，從內奮勇殺出，正遇焦贊，四處交會，遂破白虎陣。

