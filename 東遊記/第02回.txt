　　卻說老君者，太上老君也。自混沌開闢，累世化身而未有誕生之跡。迨商陽甲時，分神化氣，始寄胎玄妙玉女八十一歲。暨武丁庚辰二月十五日邜時，降誕於楚之苦縣瀨鄉曲仁里，從母左腋而生於李樹下，指樹曰：「此吾姓也。」生時白首面黃，白色額有參天紋理，日月角懸，長耳矩目，鼻純骨雙柱，耳有三漏門，美鬚廣顙，疏齒方口，足蹈地支，手把天干。姓李名耳，字伯陽，號曰老子，又號曰老聃。周文王為西伯，召為守藏史。武王時，使為柱下史。成王時，仍為柱下史，乃遊西極大秦天竺等國。康王時，還歸於周。後復欲開化西域，乃以周昭王二十三年，駕青牛車過函谷關。守關令尹喜知之，求得其道。
　　尹喜，字公文，天水人。初母當妊娠，夢天下絳雷流繞其身。及喜生時，家陸地自生蓮花遍滿。及長，眼有日精，姿形長雅，垂臂下膝，堂堂有天神之貌。少好學，善天文。周康王時為大夫，仰觀乾象，見東方有紫氣西邁，知有聖人當度關而西，乃求為函谷關令。預敕關吏孫景曰：「若有形容殊俗，車服異常者，勿聽過。」喜嘗候，物色而跡之。
　　周昭王二十三年，七月十二甲子，老君果乘白輿，駕青牛，徐甲為御，欲度關。關吏入白喜。喜曰：「今我得見聖人矣！」即具朝服出迎，跪伏叩頭。邀之曰：「願暫留神駕。」老君謝曰：「吾貧賤老拙，居住關東，田在關西，今暫往取薪，何故見留？幸聽度。」喜復稽首曰：「大聖豈是取薪人？知大聖當來西遊，暴露有日，願少憩神駕。」老君曰：「聞開導竺乾有古先生，善入無為，永存綿綿，是以身就道。經歷關，子何故留耶？」喜又曰：「今觀大聖，神姿超絕，乃天上之至尊，邊夷何足往觀？願不託言，少垂哀愍。」老君曰：「子何所見而知？」喜曰：「去冬十月，天聖星西行過昴，自今月朔，融風三至，東方真氣，狀如龍蛇而西變。此大聖人之徵，故知必有聖人度關。」老君怡然笑曰：「善哉！子之知吾，吾亦已知子矣。子有神通之見，當得度世也。」喜再拜曰：「敢問大聖姓字，可得聞乎？」老君曰：「吾姓字渺渺，從劫至劫，非可盡說。今姓李，字伯陽。」喜於是就官舍設座供養，行弟子禮。老君乃為喜留關下百餘日，盡傳以卻外修煉之法。
　　時老君之御者徐甲，少賃於老君，約日雇百錢。至關時，當得七百三十萬錢。甲見老君去官遠適，亟求索錢。老君謂曰：「吾往西海諸國還，當以黃金什值償爾。」甲如約。及至關，飯青牛於野。老君欲試之，乃以吉祥草化為一美女，行至牧牛之所，□能以言戲甲。甲惑之，欲留，遂負前約。乃詣關令，訟老君，索傭錢。老君謂甲曰：「汝隨我二百餘年，汝久應死，吾以太玄生符與汝，所以得生至今日。汝何不念此，而乃訟吾？」言訖，符自甲口中飛出，丹篆如新。甲即成一聚白骨。喜乃為甲叩頭，請赦其罪，以賜更生。老君復以太玄生符投之，甲即立生。喜乃以錢償甲而禮遣之。
　　一日，老君謂喜曰：「吾重告爾，古先生者，即吾之身，嘗化乎竺乾，今將返神還乎無名。吾今逝矣！」喜叩首請侍行。老君曰：「吾遊乎天地之表，嬉乎玄冥之間，四維八極，上下無邊。子欲隨吾，烏可得焉？」喜曰：「入火赴淵，下地上天，滅身沒命，願隨大仙。」老君曰：「汝雖骨相合，道法當成真，然受道日淺，未能通神，安得變化隨吾聖身？汝當精修此道，體入自然。斯可與汝行化諸國爾。」於是，復以道德五千言授之，期曰：「千日之外，可尋吾於蜀青羊之肆也。」言訖，聳身空中，坐雲華之上，面放五明，身見金光，洞然十方，冉冉昇空，光燭館舍，五色玄黃，良久乃沒。喜目斷雲霄，涕泣攀戀。其日江河泛漲，山川震動，有五色光貫天，太微遍及四方。喜遂行老君所說理國修身之要、去奢滅欲之言，敘而編之，為三十六章，名曰《西昇經》。喜乃屏絕人事，三年之內，修煉俱畢，凡所授書，悉臻其妙。乃自著書九篇，號《關尹子》。至二十五年，往西蜀，尋青羊之肆。
　　老君以甲寅年昇天，至乙卯歲復從太微宮分身，降生蜀國大官李氏之家。已先敕青龍化生為羊，色如青金，常在所生嬰兒之側，愛玩無斁。忽一日失羊，童子尋覓得於市肆。喜至，遍問居人，無青羊肆者。忽見童子牽羊，因自解曰：「既有青羊，復在市肆，聖師所約其在此耶？」因問：「此誰家羊？牽欲何往？」童子答曰：「我家夫人生一兒，愛玩此羊。失來兩日，兒啼不止。今卻尋得，欲還家。」喜即囑曰：「願為告夫人之子云：『尹喜至矣！』」童子如其言，入告兒。兒即振衣而起曰：「令喜前來。」喜入其家，庭宇忽然高大，湧出蓮花之座，兒化數丈白金之身，光明如日，頂有圓光，建七曜之冠，衣晨精之服，披九色離羅之帔，坐於蓮花之上。齊家見之俱驚怪。兒曰：「吾老君也。太微是宅，真一為身，太和降精，曜魄為人，主客相因，何乃怪也。」喜欣慰無量，稽首言曰：「不意今日復奉天顏。」老君曰：「吾向留子者，以子沿世未久，深染恩愛，初受經訣，未克成功，是以待子於此。今子保形煉氣，已造真妙，心結紫絡，面有神光；金名表於玄圃，玉札繫於紫房；氣參太微，解形合真矣。」即命召三界眾真、諸天帝君、十方神王，洎諸仙眾頃刻浮空而至，各執香花，稽首聽命。老君敕五老上帝，四極監真，授喜玉冊金文，號文始先生，位為無上真人，居二十四天王之上，統領八萬仙士，飛騰虛空，參侍龍駕。其家長幼二百餘口，即時拔宅昇天。
　　至敬王十七年，孔子問道於老聃。老子曰：「良賈深藏若虛，盛德容貌若愚。」孔子退而嘆曰：「鳥吾知其能飛，魚吾知其能遊，龍在風雲之中，吾不知其上下。老子其龍乎？」烈王三年過秦，秦獻公問以歷數，遂出散關。赧王九年，復出散關，飛昇崑崙。
　　秦時降峽河之濱，號河上公，授道於安期生。
　　漢文帝時，號廣成子。文帝好老子之旨，遣使詔問之。公曰：「道尊德貴，非可遙問。」帝即命駕詣之。帝曰：「普天之下，莫非王土；率土之濱，莫非王臣。域中有四大，王居一也。子雖有道，猶朕民也。不能屈，何乃高乎？朕能使貧賤富貴須更。」公乃拊掌坐躍，冉冉在虛空中，如雲之昇，去地百餘丈而止。於玄虛良久，俯而答曰：「今上不在天，中不類人，下不居地，何民之有？陛下焉能令富貴貧賤乎？」帝乃悟，知是神人，下輦稽首謝禮。授帝道德二經。成帝時，降曲陽泉，授于吉《太平真經》。章帝時，授于吉一百八十大戒。安帝時降，授劉圖《罪福新科》。順帝時降，授天師《三洞經籙》。桓帝時，降天台，授萬孝先《上清靈寶大洞》諸經。
　　魏明帝時，降嵩山，授天師寇謙之《新科符籙》。
　　唐高祖時，降羊角山，語吉善行《唐公授命符》。玄宗天寶初，降丹鳳門，帝親享之興慶宮。隨又降語田同秀以函谷所藏《金匱靈符》，又降語王元翼《妙真符》。
　　宋政和二年，降華陽洞天，授梁先生《加句天童護命經》。蓋無世不出，先塵劫而行化，後無極而常存；隱顯莫測，變化無窮，普度天人，不可具述。史雲老子西昇之時，五色光貫紫微。昭王令太史占之，云：「當有聖人西去，千年之外，聲教返北，此西化之兆也。」自昭王甲寅至漢永平，果千年焉。《續博物志》云：唐高祖武德三年，晉州人吉善行於羊角山，見白衣父老呼善行曰：「為我語唐天子，吾為老君，即其祖也。」高祖因立廟，高宗追尊玄元皇帝，明皇為註《道德真經》。
　　宛丘先生者，服制命丸得道。至殷湯之末世，已千餘歲。以方傳弟姜若春服之，三百年視之如五十歲童子。彭祖師之，受其方三首。此老君、宛丘之出處，開引道教之源流也。

