　　且說鐵拐老仙，一日下游凡界，正在江淮外海等處，偶遇何仙姑飄飄而來。鐵拐招之同行。因問仙姑曰：「汝從何來？」仙姑曰：「有唐廣貞，因血疾別夫修道，吾從而度之。」鐵拐戲之曰：「惟汝無夫，亦欲他人無夫耶？」仙姑答曰：「人皆有妻，汝何獨無妻乎？」拐笑曰：「獨留與卿作配耳。」二人正戲語間，忽藍采和騎張果之驢至，喝曰：「好好做甚事來？道友之中，一人宿娼妓，你二人又私相調戲，大玷仙教清規，吾將汝等奏帝去也。」鐵拐曰：「汝從何來？」采和曰：「吾見蝙蝠老兒息歇，吾盜其驢，周遊八極耳。」鐵拐曰：「好，好，我等並無作賊，汝盜張果老之驢，贓物現在，乃欲強曰奏人耶？我等當先奏汝矣。」鐵拐向前故奪其驢，三人相與大笑。鐵拐徐問曰：「何人宿娼？」采和曰：「汝果不知耶？呂洞賓嫖淫白牡丹，綢繆特甚，今暫相別，日復至矣。」鐵拐曰：「鍾離每稱其徒資質高邁，卻用如此功夫，不如同往戲之何如？」仙姑曰：「可。」采和曰：「汝二人先往，吾當送驢還果老去也。」於是鐵拐作丐夫，仙姑作丐婦，商議如此如此，竟往白牡丹家去。
　　卻說白牡丹自別回道人，終夜思其所動所為，必非凡品。正在獨坐沉吟，忽有貧子來乞。牡丹曰：「何故到此？」貧子曰：「醫汝心病。」牡丹極有眼力，見其人言語古怪，神氣非常，與他人面目不同，與以酒食，二人求益則益之，以財物求，又與之。仙姑乃謂牡丹曰：「汝曾思回道人乎？」牡丹曰：「然。」又曰：「汝知其不洩精之故乎？」答曰：「正不知其故耳。」姑曰：「彼仙人也。吾今教汝，候其再至，交感正濃之時，故以手忽指其兩肋，彼一時驚覺，必洩其精，此謂迅雷不及掩耳，乃奪生之奇方也。汝得之可不死矣，切勿露其機。」牡丹欲再問，忽不見二人。牡丹曰：「彼皆仙人也，其言不可不信。」次日洞賓果踐約至其家。牡丹喜甚，置酒共飲。夜來與雲雨，大展其能。至洞賓恣意之時，以手指其兩肋，洞賓忽然驚覺，不及提防，一洩其精。洞賓起曰：「誰教汝如此？」牡丹曰：「昨有貧子教我。」洞賓曰：「此二仙何饒舌至此。」牡丹細問其故，洞賓曰：「吾乃純陽也。彼二貧子，鐵拐、何仙姑耳。」牡丹再懇求度。洞賓曰：「汝塵緣未滿，須當滿足。」因與牡丹一物曰：「服此可以脫凡。」乃呼童子至前，喝聲復成劍，佩腰間騰空而起。後來牡丹亦仙去。

