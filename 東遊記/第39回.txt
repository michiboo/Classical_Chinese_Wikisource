　　卻說當日既勝北蕃一陣，又得黃瓊女歸降，真宗大喜。鍾道士又令穆桂英破鐵門金鎖陣，令柴太郡破青龍陣。宗保曰：「桂英可往，吾母懷孕在身，如何可去？」鍾道士云：「統兵一萬攻陣，再令人接應，諒亦無妨。」即令一萬兵用火砲火箭之類，候交鋒之際，砲箭齊發。又令一萬兵從九龍谷正北打入，繞出青龍陣後，接應柴太郡之兵。眾聽計，桂英揚聲大喊，分左右攻入鐵門金鎖陣，恰遇蕃將馬榮，交戰二十餘合，不分勝負。桂英部下各望角道而進，鐵鎖陣軍被宋兵放起砲箭，死者無數。蕃陣中鐵栓、鐵鎖、二十四門精兵皆起，宋兵奮力攻打，北兵隊伍不整，其陣遂亂。桂英奮勇前進，大喝一聲，斬馬榮於馬下。宋兵乘勢大殺，遂破其陣。
　　又說柴太郡率所部三萬來到青龍陣下，吩咐孟良引勁兵一萬，先奪其九曲黃河水，後從龍爪而出。卻引兵打出龍頭，繞出後陣，與穆桂英合兵。孟良領計先行。郡主大喊，攻進左陣。蕃將鐵頭太歲率本部來敵郡主。二人正在大戰，忽陣後一聲砲響，孟良以勁軍從龍腹截出，太歲復兵來敵。孟良、太郡乘勢進擊彼龍鬚、龍爪，十四門精兵齊出，郡主與孟良前後力戰。將近日晡，郡主力乏，衝動其胎，在馬上叫聲疼痛，一時墜下兒子，昏倒陣中。鐵頭太歲回馬來搶，正在危急，忽陣側一彪軍馬如風似電來到，乃穆桂英也。力戰太歲，方二合，太歲化道金光而走，卻被血氣衝住。桂英拋起飛刀，斬於陣中，蕃兵大亂；孟良又從後陣殺到，遂破其陣。桂英向前救起太郡，納兒懷中，合兵一處而返。

