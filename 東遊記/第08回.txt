　　卻說鐵拐自救其徒之母，復歸老君之所。老君曰：「今番汝卻了悟也。」乃設宴相與，極歡而罷。
　　一日，老君出。鐵拐與諸仙童戲曰：「青牛在此，與汝各跨一會，遊樂何如？」仙童曰：「可。」鐵拐向前解其繩鎖，欲從跨之。那青牛見其形貌跛惡，吃了一驚，脫其韁勒，如天崩地裂，逃出雲霄。鐵拐同仙童追趕半日，不能得，乃兩下正相埋怨爭論。適老君歸，問曰：「何故爭嚷？」一童告曰：「鐵拐與二童欲騎青牛。牛見鐵拐，驚恐逃韁而去，四方尋覓不得，是以爭論。」老君呼眾責曰：「此牛前番飛下凡間，惹下許多災殃，遣人力追方得。吾故鎖之。今汝等閒戲放逸，又不知何如作禍人間，罪過非小也！」因杖其二童，謫降鐵拐下凡，百日施功續過，方許復歸。一面使人尋覓青牛去了。
　　卻說那牛得脫韁鎖，如龍歸海，似虎還山，跳躍千般，奔騰萬狀，竟投西域而去。忽聞鼓籥喧天，笙歌亂擁，回頭一顧，乃大秦國王夜宴：
　　　　煌煌燈火，輝太極之祥光；裊裊香煙，接九天之雲霧。品物極水陸之陳，窈窕盡燕趙之美。翩翩舞袖幾席春生；婉轉歌喉，雕樑韻繞。果王家之極樂，人世之大歡。
　　青牛見此，頑心頓生，乃自言曰：「此處快樂如此，我不如此居住，欲何往之？」於是顯其神通，竟入宮掖。先將國王攝出，置於二十里外虯松巖下。忽宮中鼎沸，王后傳旨，不見國王。俄而，王從空飛下，狀貌皆似，淫亂後宮，無能辨者。惟王后察其舉動言談，非王體態。
　　次早，傳旨宮中有怪，群臣皆至觀望。牛精慨然冠服臨朝，群臣亦莫之辨。惟後力言其非。群臣正無可奈何，值欽天鑑奏稱，妖星犯主星至急。群臣始疑，然亦未敢言在者為怪，因出榜尋覓真王。俄而有樵夫報稱：「二十里外，虯松巖下，有一人王冠王服，號叫群臣援救。」群臣聞言，悉奔迎駕。牛精在宮大怒，竟囚後於冷宮。諸嬪見其威勇，任其淫辱，莫敢言其非者。
　　且說群臣救駕，見王立在巖上，高峭不能得下，乃找架及巖，使大力者以繩繫筐，盛王筐中，漸放而下。群臣拜伏請罪，請問其故。王言：「昨夜二更，有牛頭一人，越入宮中，負至於此。」群臣奏曰：「其人今假陛下容貌，現在宮中。王后指斥其怪，且被囚入冷宮矣。」王曰：「似此，可差羽林軍繞宮，擒出斬首。」
　　旨下，羽林軍士火砲震天，旌旗耀日，望後宮進發。國王、群臣督其陣後。方入宮門，忽宮中大喝一聲，那妖放出一把火來，燒得羽林軍士，七東八西，自相踐踏，死者不計其數。群臣急保國王退入太廟。王曰：「吾觀此妖，法術無邊，不可以人力敵也。眾卿有何奇見破妖？速奏朕知。」言猶未了，一臣出班奏曰：「離此十里有一玄女神廟，其神最靈，四境之內，凡有災殃，禱之必應。況陛下為社稷之主，宮掖根本之區，怪物放恣如此，神女豈容之哉！願陛下齋戒，潔誠致禱，玄女神娘必能顯跡驅除也。」
