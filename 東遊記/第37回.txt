　　卻說鐵拐與鍾離弈棋，並爭勝負，忽果老自外至，曰：「前番弈棋，師徒不睦，致令惹出大禍，今復相尚鬥氣耶？」鐵拐曰：「有何大禍？」果老曰：「洞賓向者不服鍾友之論，忍氣下凡，以椿精為將，己為軍師，扶助蕭後，今排七十二天門陣於九龍谷，宋兵不能得破。六郎命在旦夕，宋室危如壘卵，豈不是惹出大禍？」鍾離聞言默然。鐵拐乃大怒曰：「天下有大數，豈得妄為！華夷有定分，何敢相挾！洞賓逆理犯分，有干天條，若不懲戒，後將效尤，是敗仙家之規矩者，自此子始也。汝等不加攻擊，吾當表之天庭，貶此小畜，不得托生。」言訖，推棋而起。時采和、仙姑知此，皆懷不平。惟湘子與洞賓有引度之情，力相勸解。少頃，鍾離言曰：「眾友息怒，吾當自往收之，如其執迷抗拒，彼時眾友共攻，猶未為晚。」此時鐵拐怒氣未消。果老曰：「如此，汝當速行，不然外國大捷，宋室必受災多矣。」鍾離亦安慰鐵拐等友，頃刻駕雲向九龍谷而來。鐵拐又使仙姑探聽鍾離消息，以決行止去了。

