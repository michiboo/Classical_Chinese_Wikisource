　　卻說洞賓、仙姑回見眾仙，備言：「龍王不還玉板，反令其子統兵來戰，被吾殺其長子，又斷其二子一臂，敗兵逃入海中。」采和聞言大喜。獨果老怒曰：「彼雖逞強，汝只當以言語化之。今殺其二子，龍王豈肯灰心？不久大兵至矣！」鍾離曰：「事既如此，亦當準備以待之，莫使噬臍無及。」鐵拐曰：「汝本善戰，試以此戰當用何策以勝之？」鍾離曰：「以我愚見，汝等須當聽吾調度，則可一當百、百當千，敵兵雖眾，管教片甲不回。」鐵拐曰：「當戰鬥之時，安危所繫，敢不唯命是聽。」鍾離曰：「今日不必他處借兵，只我八人，分作四路，各人變化些少軍馬，以故迷人耳目。但設軍中令旗一面，搖動之時，四面齊出，足以破敵人矣。」眾仙曰：「此計大妙。」
　　言猶未了，只見塵頭蔽日，喊殺連天，龍王引兵來到，列成陣勢。龍王出陣，大罵洞賓，欲報二子之仇。鍾離即令：「洞賓、湘子居左，采和、仙姑居右，鐵拐、國舅殿後，果老管旗，但見我鬥他不勝，便可搖旗，招動四面之兵。」分遣已畢，鍾離自作先鋒，舞劍出到陣前。龍王見了，更不打話，提槍直取鍾離。鍾離揮劍驟馬迎敵。二人戰至五十餘合，不分勝負。龍王陣上兵將，見戰不下鍾離，亂出助戰。果老見了，搖動號旗，忽四面喊聲大起，左有洞賓、湘子之兵殺到，右有采和、仙姑之兵殺到，後有鐵拐、國舅之兵殺到，龍王正不知四面之兵多少，其兵不戰而亂，自相踐踏，死者無數。鍾離督戰愈急，龍王見勢不利，落荒而走。鍾離四處急追，龍王奔入海中。鐵拐、洞賓放出葫蘆之火，燒乾海水，煙燄騰天。鍾離又以拂塵蘸水灑之四方，仙姑又以竹罩盛水灌於葫蘆之內，須臾之間，東洋火熾，竟成一片白地。龍王挈其妻子逃於南海，其他魚龍等類皆為煨燼。八仙收兵奏凱，皆入龍王水晶宮殿駐紮去了。

