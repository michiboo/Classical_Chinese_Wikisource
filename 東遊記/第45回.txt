　　曹國舅者，宋曹太后之弟也，名友。其弟曹二，恃帝室之親，逞豪梁之性，奪民田地以自益，占人子女以自娛，且每不法，趨走小人，多出其門。國舅始力誨之，不能易其惡；終力懲之，而反為其仇。國舅曰：「天下之理，積善者昌，積惡者亡，此一定不可易者。吾家累積陰功，故有今日之富貴。今吾弟積惡極矣，雖能明逃典刑，不能暗逃天綱。倘一旦禍起，家破身亡，彼時欲牽黃犬出東門，不可得也，吾恥之懼之。」於是盡散家貲，周濟貧乏之人，不問所為。乃辭家別友，隻身道服，隱跡山巖，修心煉性。數載之間，心與道合，形隨神化。忽一日，鍾離、洞賓遊至其處，問曰：「閒居修養何事？」國舅曰：「其他無所作為，欲修此道耳。」二仙曰：「道安在？」國舅指天。二仙曰：「天安在？」國舅指心。鍾離笑曰：「心即天，天即道，卻識本來面目矣。」遂引入仙班。

