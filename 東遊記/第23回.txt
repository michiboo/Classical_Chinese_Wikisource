　　洞賓姓呂名喦，字洞賓，號純陽子，乃東華真人之後身也。原因東華度化鍾離之時，誤有尋你作師之語。故其後降凡，鍾離果為其師而度之。一雲其為華陽真人後身，以其喜頂華陽巾也。洞賓，唐蒲州永樂縣人。祖渭，禮部侍郎，父誼，海州刺史。貞元十四年四月十四日巳時生。初母就妊時，異香滿室，天樂並奏，白鶴自天而下，飛入懷中不見。真人生而金形玉質，道骨仙風；鶴頂猿背，虎體龍腮；鳳眼朝天，雙眉入鬢；頸修顴露，身材雄偉；鼻樑聳直，面色白黃。左眉有一點黑子，足下紋如龜。少聰明，日記萬言，矢口成文。身長八尺二寸，頂中陽巾，衣黃襤衫，繫八皂絛，狀類處子，年二十不娶。始在襁褓，異人馬祖相之曰：「此兒生相非凡，自是風塵外物，他時遇廬則居，見鍾離、采和，牢心記取。」後遊廬山，遇火龍真人，傳授遁劍祛魔。會昌中，兩舉進士不第，時年四十六歲。還長安，酒肆見一羽士，青巾白袍，偶書三絕於壁：
　　其一曰：
　　　　坐臥常攜酒一壺，不教雙眼識皇都。
　　　　乾坤許久無名姓，疏散人間一丈夫。
　　其二曰：
　　　　傳道真仙不易逢，幾時歸去願相從。
　　　　自言住處連東海，別是蓬萊第一峰。
　　其三曰：
　　　　寞厭追歡笑話頻，尋思離亂可傷神。
　　　　閒來屈指從頭數，得到清平有幾人。
　　洞賓訝其狀貌奇古，詩意飄逸，因揖問姓氏，且延羽士坐下。士曰：「可吟一絕，余欲觀子之志。」洞賓援筆書之。其詩曰：
　　　　生在儒家遇太平，懸纓垂帶布衣衿。
　　　　誰能世上爭名利？欲事天宮上帝神。
　　羽士見詩曰：「吾雲房先生也。居在終南鶴峰頂上，子能同我遊乎？」洞賓未應。雲房知其意，因與同煮黃粱，雲房自為執炊。洞賓忽就店中昏睡，夢以舉子赴京，狀元及第，始自節署，擢臺諫、翰苑、秘閣，及指揮使，無不備歷；兩娶富貴家女，生子婚嫁早畢，孫甥雲繞，簪笏滿門。如此幾四十年。又獨相十年，權勢頗赫。偶被重罪，抄沒家資，分散妻孥，流於嶺表。一身孑然，辛苦憔悴，立馬風雪中，方興浩嘆。忽然夢覺，炊尚未熟。雲房笑吟曰：
　　　　黃粱猶未熟，一夢到華胥。
　　洞賓謂曰：「先生知我夢乎？」雲房曰：「子這來之夢，千形萬狀，榮悴多端，五十年間一瞬耳。得不足喜，喪何足悲。世有人樂，而後知人世一大憂也。」洞賓感情，遂向雲房求度世之術也。雲房試之曰：「子骨肉未完，須待數世可也。」雲房別去，洞賓暗想雲房之言，遂棄儒歸隱，雲房自是設十難以試之。

