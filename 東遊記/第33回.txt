　　卻說洞賓見鍾離已去，自思：「師父今日之言，似覺太過，謂眾仙以嗜酒悅色目我，是以我為無道行也。師父謂推之氣數，龍祖必勝，是自逞其先見之明也。我今不若私降凡間，扶得蕭後，以敗宋兵，一見氣數不足為憑，二見酒色不足為累，三則杜師父之口於無言，絕眾仙之笑於不爭乎。」既而又思曰：「眾仙可以出氣，師弟終難拂情。近見碧羅山下有萬年椿，今已成精。不若使人遣之，脫身降世，先助蕭後進兵，我卻於暗中調度陣法。事成則乘勢進發，摧陷宋師；不成則亦收伏椿精，掩眾耳目。斯則我之所志既行，師弟之情無礙，一舉兩得，有何不可？」於是即命仙童招至椿精，謂曰：「汝歷年已久，今已通神，隱見變化，為福為禍，汝悉能矣。吾今有事，欲汝一行，果能赴吾之望乎？」椿精謂曰：「大仙有命，水火不辭，斧鉞不避。」洞賓曰：「近日蕭太后與宋君爭強，吾欲使汝強蕭弱宋，以顯神通耳。」椿精曰：「他事禍福，某可能作之，但兵凶戰危，權在天地，事關氣勢，恐小妖法淺術微，不能奪造化之權，彼時有誤鈞旨，深為不便，請辭！」洞賓曰：「汝勿過慮，吾有六甲兵書三卷，上卷仰觀天文，中卷參道變化，下卷盡藏陰陽、迷魂、妖遁之事，人難測度。上二卷汝不必學，吾今教汝下卷，精求熟練，不日蕭後出榜招募英雄，汝持此卷行之，以敵中國。功成之日，與汝同入仙道，決不食言。」椿精曰：「小妖素性愚蠢，兵書意味，玄遠深長，一時恐不能透徹，萬一為人測破，如之奈何？」洞賓曰：「汝且先去揭榜，吾亦隨降，助汝施為，汝好生在念，勿推託也。」椿精領命，即日拜別，大喝一聲，化道金光，投北蕃幽州而去。

