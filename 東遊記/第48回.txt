　　卻說八仙來至東海，停雲觀望。只見潮頭洶湧，巨浪驚人。洞賓言曰：「今日乘雲而過，不見各家本事。試以一物投之水面，各顯神通而過如何？」眾曰：「可。」鐵拐即以鐵拐投水中，自立其上，乘風逐浪而渡。鍾離以拂塵投水中而渡。果老以紙驢投水中而渡。洞賓以蕭管投水中而渡。湘子以花籃投水中而渡。仙姑以竹罩投水中而渡。采和以拍板投水中而渡。國舅以玉版投水中而渡。
　　卻說龍王在宮議事，忽見水面一派白光，照耀水晶諸宮，透明天地。龍王不知何故，急令太子摩揭巡視。太子得令，即帶兵將，繞海巡視，只見采和腳踏玉板，浮海而過。太子曰：「我在龍宮，萬寶俱備，未見如此物之奇妙可愛者，求之決不可得，不如使人奪之。」乃命手下向前奪其玉板，連采和皆沒於海中。太子將采和囚在幽室，持寶歸宮。一時宮殿光明，如添日月，龍王大喜，設宴慶賀。
　　且說眾仙登岸，不見采和，等待多時，杳無蹤跡，眾仙驚訝。鐵拐曰：「此必龍王作怪，不當尋之。」果老曰：「吾謂酒後不必逞興，不意果有此禍。」鍾離謂洞賓曰：「此事係汝創議，今采和之失，須當汝往尋之，我等先往會上專聽消息。」洞賓應聲，前往海濱遍尋不得，乃高聲叫曰：「龍王好好送人還我，如其不然，舉火燒乾汝海。」有夜叉聞得，報知太子曰：「有人在岸叫罵，若不還人與他，便將此海燒乾。」太子聽罷大怒，即出海上問曰：「何人大膽，在此放肆出言？」洞賓曰：「吾乃上仙呂純陽也。因道友藍采和沒汝海中，故來尋回，可報龍王，急送還我。」太子曰：「不還汝將如何？」洞賓曰：「舉火燒乾汝海。」太子曰：「休得狂言，可速回去，不然連汝擒下。」洞賓大怒，拔劍趕去。太子復入水中去了。洞賓乃把火葫蘆投入海中，須臾變出千百葫蘆，燒得水面皆紅，海中鼎沸。龍王問曰：「外面如何喧嚷？」左右稟道：「前者太子奪得玉板，並擒其人，囚於幽室，今呂純陽在外要人，太子不還，彼將葫蘆燒紅水面，大眾驚恐，所以喧嚷。」龍王曰：「既奪其物，不當更囚其人，傳令即放還之。」左右送采和上岸，正遇洞賓，略言被擒之故。洞賓收了葫蘆，與采和同見仙友商議去了。

