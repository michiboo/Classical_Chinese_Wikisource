　　卻說先生自華山別歸，復居巖穴深林，深會老子之旨，熟思宛丘之語。運道益堅，用功益力，能出陰神。四方清逸、幽人聞風興起，相與往來，多求為之徒者。
　　一日，先生與其徒論道，忽見祥光繞其戶牖。先生觀之良久，乃曰：「此氣非常，必有異人降臨吾室。」乃獨自出齋散步。高山絕頂，見一鷹振羽高崗，喟然嘆曰：「詩云：『綿蠻黃鳥，止於丘隅。』知其所止也。此鷹獨立於此，誠為知止。即有清閒弓矢之徒，惟嗟望耳；矰繳之巧，安能施乎？奈何世人營營逐逐，爭蝸角之虛名，覓蠅頭之微利，自驅陷井，至死方悔，豈不出此鷹之下乎？吾益有自儆矣。」因口占一絕，云：
　　　　知止不求寸，金睛半倦開。
　　　　振衣千仞崗，何效戀塵埃？
　　吟畢，正見祥雲縹渺，清氣汪洋，見二人跨鶴而來。向前視之，乃老君、宛丘也。先生急忙迎拜。老子笑謂李曰：「觀子今日之遊，固然足以發吾昔日之旨矣。」乃與李同至茅齋，先生再拜請教。老子曰：「為道日損，損之又損，以至無為。遊心欲淡，浩氣欲養，與物自然無私矣。」因與李約曰：「吾欲遊西域諸國，欲偕汝行遊。可於十日後，神馳吾側，毋相違也。」言訖，即同宛丘駕鶴望空而去。先生目送，嘖嘖稱善，乃歸茅齋。
　　不覺光陰易過，十日已周。乃呼其徒楊子囑曰：「吾將出神赴老君之約於華山，留魄在此。倘遊魂七日而不返，汝方可將吾魄化之。若七日未滿，當好為吾守此魄，勿使傾壞，以違吾言也。」囑畢，靜坐遊神而去。

