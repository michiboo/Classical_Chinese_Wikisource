　　卻說四王來至南海，只見東海龍王悶悶無言，流淚不止。敖閏尋思半晌，從容謂曰：「大王勿憂，吾用一計，已致八仙無地矣。」東海龍王忙起問曰：「吾弟既有奇計，何不令我知之？」敖閏曰：「以吾等之見，八仙已有四罪。」東海龍王問曰：「何謂四罪？」敖閏曰：「擅殺命子，焚燒龍宮，妄移泰山，築塞東海。凡此四者，有犯天條，罪所不容。大王今息甲休兵，惟以正理奏之天庭，玉帝必怒，怒則必遣將征討，吾以精兵繼之攻進，彼時殺之，則是奉命征討，有罪不及於我。彼若戰勝，又得抗命之罪，愈觸玉帝之怒。只此一表，便足致之死地，大王何必多憂？」東海龍王大喜曰：「吾弟神謀妙計，非吾所能及也。」即命寫表文。其略曰：
　　　　東海龍王臣某表：為八仙縱橫，四犯天條，不法大變事。臣奉命東海，恪守天規，波浪不興，魚龍咸若。洛陽千種，不乏灌溉；良田萬頃，悉皆滋潤。今有八仙某等，不守清教，放縱人間，用術矜能，翻江攪海。臣長子摩揭奉命巡海，勸諭不從，反逞飛劍之雄，戮臣二子。又發葫蘆之火，燒臣龍宮。然猶怒氣未平，推泰山猶如壓卵。雄心不改，塞東海以絕流通。伏念二子被誅，將王位於誰繼？龍宮被壓，將此身於誰依？泰山其頹，誰作土壤之主？東海其塞，誰為細流之歸？罪犯天條，望正法於不赦。事關切己，敢冒死以上聞。臣稽首頓首，不勝痛心戰兢之至！
　　敖閏寫畢，遞與東海龍王，即日伏闕上奏玉帝。玉帝閱表，果然大怒，即命大將趙元帥勘視，且喝之曰：「若果然有此四事，隨即征討八仙。」元帥領旨，卻往東海而來。四海龍王迎接，備言八仙之害。即引元帥渡海登山，細勘一遍。只見泰山成地，東海成田。元帥大怒，即問八仙現居何處。龍王對曰：「現在龍華會上。」元帥辭別龍王，率眾天兵，往投龍華會而來。四海龍王皆以大喜，各歸點兵，伺候廝殺而去。

