　　一日，明皇謂力士曰：「吾聞飲酒而無醉者，奇士也。」時天寒，因取以飲果。三進，頹然曰：「非佳酒也。」乃覽鏡，視齒皆焦。顧左右取鐵如意，擊其齒盡，隨收於衣帶中。徐解衣，出藥一貼，傅諸齒穴中。良久，其齒復燦然如玉。明皇偶於咸陽獲一大鹿，將令大官烹之，果曰：「此仙鹿也，已滿千歲。昔漢武帝元狩五年，臣曾侍從，畋於上林，生獲此鹿，既而放之。」明皇曰：「吾囿中之鹿多矣，況時代變遷，豈能常存乎？」果曰：「漢武帝放時，以銅牌志於左角上。」上命驗之，果有銅牌長二寸許，但文字凋暗耳。上曰：「元狩是何甲子？至此年數凡幾？」果曰：「是歲癸亥，始開昆明池，合算成八百五十二年矣。」帝命太史校其曆，略無差忒。時有葉法善者，嘉禾人，世為道士，嘗遊白馬山古室，遇二仙人授以正一三五之法，能伏劾鬼怪。帝嘗征詣京師，欲寵以官，不拜。時適在朝，上問之曰：「果何人耶？」不敢言。上固詰之，對曰：「若陛下能免冠跣足救臣，臣方言其實。」上許之。法善曰：「混沌初分白蝙蝠也。」言未絕，忽七竅流血，僵仆於地。上急詣果所，免冠跣足，請赦其罪。張果曰：「此道多口，若不罰之，恐洩天地之機耳。」上復哀懇久之，果以水噀其面，法善即時復生。帝益重之，詔圖形於集賢院，號通玄先生。果屢陳老病乞歸恆州，帝賜絹三匹，命隨從弟子二人，給以肩輿。到恆州，弟子一人發回，一人相隨入山。天寶初，明皇又遣使征果，果聞之，竟卒，屍解而入仙班。弟子葬之。後發棺視之，乃空棺而已。帝立棲霞觀祀之。後有人題其圖一絕，詩云：
　　　　舉世多少人，無如這老漢。
　　　　不是倒騎驢，萬事回頭看。
