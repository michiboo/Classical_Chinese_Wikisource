　　何仙姑者，廣州增城縣何素女也。生而頂上有六毫。唐武后時，住雲母溪，年十四五歲時，夢一神人云：「食雲母粉，當輕身不死。」黎明醒覺，乃自思曰：「神人之言，豈欺我也。」於是口食雲母粉，方知果是輕身。其母因其時當已及笄，欲議擇婿。姑堅執立誓不嫁，母竟不能強。一日，於溪上遇鐵拐、采和，授以仙訣。常往來山谷，其行如飛，每日朝去暮回，持山果歸，遺其母，母問其故，但云去名山仙境，與女仙論道耳。後漸長成，論說異常。武后聞其特異非常，遣使召之到闕，至於中途，忽然失蹤，使臣四下尋覓，竟不能得。景龍中，鐵拐引之，白日昇仙而去。天寶九年，見於麻姑壇，立五色雲中。大歷中，人見其於廣州小石樓，刺史高皇目擊之，乃上其事於朝。

