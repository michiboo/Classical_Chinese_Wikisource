　　卻說男子登仙，先拜木公；女子登仙，先拜金母。一日，何仙姑見諸仙友曰：「往者木公壽誕，眾女仙亦往稱觴。今金母壽誕在邇，眾友亦將往為祝壽乎？」鍾離、采和曰：「我輩雖各有所統，然大禮所在，凡在天者，皆言往賀，吾等安可不往。但用無佳物以為敬耳。」張果老曰：「彼居極樂之鄉，何物不備？必得名人之文以壽之，亦不落於俗套。」鐵拐曰：「此言正是。」洞賓曰：「他人之文不足為奇，若得老君之作方妙。」仙姑曰：「老君待李仙長最厚，何不往彼求之？」鐵拐曰：「吾意正如此。」又曰：「求文係眾人之事，若吾獨往，似欠至誠，還要眾友同往，何如？」果老曰：「可。」乃駕祥雲齊至老君門外。
　　仙童報道，八仙來謁。老君披衣出見，命坐。八仙動問起居一遍。老君曰：「近來有事，言之可笑。」八仙再問：「何事？」老君曰：「因下界諸生，盜吾文字，來取功名。有文昌下界，持正文衡，大厭書生文字深刻，以為皆主佛老諸經，乃斥吾道等經，置而不用，深為可惱。吾今將原著經典，盡行跋錄，藏之九重天外，不復與世人作舟楫矣。」眾仙曰：「還當出之，矜式天下。」鐵拐自思曰：「今日之來本為求文，值彼正以文字為怒，如之奈何？」八仙面面相視，未敢發言。忽老君復問曰：「諸仙長公降小齋，必有見論，請言何妨？」鐵拐曰：「因王母壽誕，諸友往賀，無以為敬，特借重老師大文，書之於軸，以為壽耳。」老君曰：「吾正惡此，汝又求之，不將又為世人作話柄耶？」眾仙曰：「天凡迥隔，安得便知。」老君曰：「書生極善模仿，上字不作，庶免議論。第諸君來此，不可終辭。我為作一詞以壽之何如？」八仙曰：「更妙，更妙。」老君援筆書之，乃《千秋歲》一調。詞曰：
　　　　崑崙日暖，閬苑風光好。玉樓醉，玄女傅朱顏，頓覺烏雲曉，增纖巧。
　　　　人在也，榮華南極祥光繞。位比東王老，歷萬劫而不朽，瑤池臺上司陰教。
　　　　鈞天諸品，就贊乾坤自悠久。今朝海屋添籌，莫惜金樽倒。
　　八仙讀之，稱讚不止，於是辭別。老君送至雲端。八仙駕雲而返。乃求天孫之綿為軸，編星為字，剪霞為彩，且度王母宅宇之寬廣而為之。即日完備，乃令仙童持軸，並仙桃、仙酒前行。八仙盛服乘雲，望王母慶壽而去。

