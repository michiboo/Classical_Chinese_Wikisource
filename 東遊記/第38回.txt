　　卻說眾官表奏六郎得疾原由，帝命出榜招醫調治。忽報有老翁揭取榜文，帝命宣進，問曰：「卿何方人氏？」老翁答曰：「臣祖居蓬萊山，姓鍾名離，人稱為鍾道士。因楊將軍為陣圖得病，特來救之。」帝見道士儀表非凡，而言語清亮，知其必不凡之器，即命往視六郎。鍾離奏曰：「疾病臣能治，但要得龍母頭上髮，龍公頷下鬚，二味和藥方可。」帝曰：「何處可求？」鍾曰：「龍鬚出於陛下，龍髮出於蕭後。」帝沉吟半晌，命孟良細往求之。道士謂良曰：「汝去彼處，得其髮後，蕭後苑中有白馬一匹，汝可偷回。又有九眼琉璃井，可塞其當中一眼。」
　　孟良至蕃數日，果幹三事而回。道士將鬚髮調藥，六郎一飲而愈。真宗欲拜道士官職，道士曰：「世外閒散之性，不願得官，但此來實欲為陛下破陣而來也。」帝曰：「卿能如此，當勒名金石，以垂不朽。」道士曰：「此陣變化多端，一件不全，難以攻打。容臣指示宗保行之。」帝允奏，即拜道士為軍師。六郎命宗保拜道士為師，道土令胡延顯往太行取金頭馬氏，率所部來營聽候。又令焦贊取八娘、九妹，又令岳勝往汾州調回大將來此。又令孟良往五臺山取楊五郎。分遣已定，各自去了。
　　數日之間，五處兵馬皆至。宗保又得穆桂英為妻，商議出兵破陣。道士曰：「天陣氣勢甚難，必得細心大膽者，先往巡視一番，方可攻擊。」焦贊領命，假作蕭後敕者巡過一遍，歸言陣圖奇異，有太陰陣妖氣逼人，更是難打。宗保問道士曰：「太陰陣中有妖人赤身裸體，此主何意？」鍾曰：「彼按月孛星，手執骷髏，遇交戰哭聲一動，則敵將昏迷墜馬，今破陣必須先去此人。」宗保曰：「誰人可往？」鍾曰：「金頭馬氏前去必能成功。」乃差金頭馬氏率兵二萬從第九座天門攻入，又差八娘引馬軍一萬，靠大陣而入，接應馬氏之兵。道士登臺觀望。
　　卻說金頭馬氏，從第九天門殺入，正遇黃瓊女，赤身裸體來敵。馬氏見而罵曰：「汝乃一國貴介之女，助逆遠來，且居下賤之職，披露形體，羞恥不知，而且揚威耀武。縱使事成，異日有何面目，以見父母兄弟乎？」瓊女聞言慚愧，即慌忙回陣，且約裡應外合。次日聞宋兵至，殺出歸降。

