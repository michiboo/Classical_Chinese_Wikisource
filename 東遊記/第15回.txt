　　卻說鍾離單騎奔逃，望見火光漸遠，喊聲不起，方自放心。自思：「為國大將，統領三軍，方欲掃蕩醜虜，澄清海宇，功業著於當時，聲名垂於後世，以為一代偉人。不意軍前敗陣，正喪逐北之威；營內火災，竟成敗夫之名。全軍皆喪，單騎無徒，上負朝廷，下誤大事，不唯君上見罪，然亦有何面目以見父老乎？果是天亡我也。語云：『謀事在人，成事在天』，不其然乎？」在路自傷自嘆，行至平明，不知去路，又無人家可問，只得縱馬前行。看看日中，人饑馬餓，細觀前路，盡是山蹊小徑，並無大道，只得勉強又行數十餘里。不覺紅日西沉，月輪東上。走入深林之中，隱隱幽幽，草木叢雜，寂寞無邊，憂愁愈甚。仰天嘆曰：「此絕地也！」
　　正立馬躊躇，進退不定，忽山阿中轉出一個胡僧，其人碧眼豐顏，蓬頭露頂，身披草結之衣，手執竹籬之杖，大步前來。有忻忻自得之深趣，懷落落不羈之氣象。鍾離見其不凡，下馬拱手問曰：「鄙人為大漢將軍，因征北蕃失利，迷道至此，伏望祖師指引宿處，俾尋歸路，啣結非淺！」胡僧點頭不言，但為之前行。引至數里外，見一村莊曰：「此東華先生成道處，將軍可以敬息矣。」言訖，揖別而去。鍾離見其處清幽寂靜，迥別塵凡。異草奇花，桂馥蘭芬，嬌黃嫩綠，色奪綺羅。一派流泉，兩行松柏，細細行來，恍惚三徑通開，未審人間天上。乃從容繫馬莊前，未敢高聲驚動。
