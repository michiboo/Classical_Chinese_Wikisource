　　卻說南海龍王敖閏升殿，問左右曰：「東海何故煙騰塵起？」有巡海水官奏曰：「東海龍王與八仙交戰，所以如此。」龍王曰：「彼既有事，何不通知？」急令點兵看守南洋，又令哨軍打探東海消息。言來了，忽殿門外鼎沸，左右報道：「東海龍王帶妻子來投。」敖閏大驚，急令接入殿中問故。東海龍王大哭曰：「近因八仙過海，有藍采和腳踏玉板，光照宮殿，長子摩揭不合奪彼玉板，致令呂純陽統兵來取，長子與死戰焉。次子率兵往救，又被斷其一臂而死。吾心恨極，親自往戰，又被四路埋伏戰敗。急忙退回龍宮，又被將水激運，放火燒乾，據住龍宮。人亡國破，無處可依，挈家特投賢弟，伏望垂念同氣，容留孤窮，振兵報復，以雪大恥，萬幸萬幸。」敖閏聽罷，大怒曰：「大王既奪玉板，亦當理討，何得如此縱橫，殺人放火！大王勿憂，吾當統兵與汝報仇。」且問：「八仙兵有多少？」龍王曰：「兵不多，但精勇耳。」又問：「見屯何處？」對曰：「據住我龍宮。」敖閏喜曰：「彼既屯此，是自送死矣。」龍王曰：「與以何計破之？」敖閏曰：「彼居高旱之處，必須提兵遣將，列陣與戰，破之頗難。今既龍宮被佔，是失其地利，吾決四方之水以灌之，彼即有百萬雄兵，通天本領，亦無所用其武矣。」東海龍王曰：「此計大妙，但事在即行。」敖閏急令寫告急文書二紙，以達西、北兩龍王，約以來日五更，準聽連珠號砲，決水助戰。差親信二人持書往西海、北海去了。
　　二王接得文書，開看一遍，令來使回報，來日灌水伺候，惟聽號砲進發。敖閏得了二處回音，仍令河海水官四十員，各帶領兵去，一齊接應四面之水，務宜張威，須各用心。各官領命去了。又點精兵十萬，以助廝殺。又令東海龍王提督各處軍務，催軍造飯飽食，乃自披掛，坐待五更進發，且看勝負如何？

