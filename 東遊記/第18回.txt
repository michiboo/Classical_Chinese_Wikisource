　　二人行了數日，不覺來到華山。見其山接連天日，吞吐雲霞，果是名賢隱跡之鄉，仙子傳真之處。有詩為證。詩曰：
　　　　山聳霄漢外，雲裡路岧嶢。
　　　　瀑布流千丈，如鋪練一條。
　　　　下有棲心窟，橫安定命橋。
　　　　巍巍鎮世俗，華山名獨超。
又詩云：
　　　　突兀三峰接九天，雲霄深處即神仙。
　　　　分明指汝超凡路，何事男兒到此邊？
　　兄弟尋至三峰，結草為廬，日夕修煉，期年之內，未見成功。一日出遊，見貧人填路，問其故。曰：「乃年歲不登，老弱轉乎溝壑，壯者散之四方。」權嘆息久之。回至山中，言於簡曰：「饑饉薦至，民不堪生，殊為可憫。」簡曰：「濟人利物，仁人之心。汝識金丹之道，不度斯世之民，成之何用？」權曰：「吾亦將欲試之。」乃取銅錫之類於前，少放靈藥，以火焚之，皆成至寶，廣布貧民，因之而得命者，千百萬家。
　　一日，有上仙王玄甫者，知鍾離道將有得，降於仙班訪之。鍾離見其丰神特異，言論奇妙，拜求長生之訣。王曰：「心遑遑而無動，氣綿綿而徘徊，精涓涓而遺轉，神混混而往來。開崑崙放七竅，斂元氣於九垓。鑿破玉關，神光方顯，寂然圓郭，一任往來。」言畢而去。
　　一日，又遇華陽真人，傳以太極刀法、火符內丹。於是洞曉玄機之道，深明往來之理。一日，別其兄，獨遊雲山，至魯居鄖城之崆峒，於紫金四誥峰居之。忽石壁猛響一聲，開若門戶。鍾離直入其中，見一玉匣，啟而視之，乃神仙秘訣也。鍾離懷之而出。未幾，其石復合。居數日，乃復歸三峰，玩其祕訣，遵而行之。忽五色祥雲滿戶，仙樂頻奏，漸入齋中，有仙鶴呼權曰：「玉帝有命，迎汝回天，且轉復舊職矣。」權謂簡曰：「兄少留此，不久即復會也。」乃授簡玉冊，乘雲仙去。簡自與權別，深求祕訣之理，更加修煉之功，臻清淨無為之宇，金簡玉冊之要，遂能察往知來，通玄入妙。一日，雲房跨鶴到曰：「兄今至道已開，塵緣已滿，不可復留此山矣。」乃與之同日昇天，度純陽而去。

