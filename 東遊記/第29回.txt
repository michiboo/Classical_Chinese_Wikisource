　　洞賓在牡丹家洩後，一別不敢復至。因自念曾有度盡世人之言，今何未能？乃復遊於岳陽之間，以賣油為名，暗想有買不求添者度之。賣幾一年，所遇皆過求利己者。惟一老嫗持一壺市油。洞賓與之，即持去。洞賓訝之，問曰：「凡買物者皆求益，汝獨不求何也？」嫗曰：「所意惟一壺，今已滿足，君之功多矣。何敢求益。」復以酒謝洞賓。洞賓欲度之，見其屋間有井，乃以米數粒投井中，謂姥曰：「賣此可以致富。」老嫗留之，不答而去。姥回視井中，水皆酒也。賣之一年，果大富。一日洞賓又至其家，老嫗不在家中，問其子曰：「數年賣酒何如？」其子曰：「好則好矣，但苦於豬無糟耳。」洞賓嘆曰：「人心貪得無厭，一致於此。」乃取其米而行。老嫗歸視之，井皆水矣。姥急追之。洞賓從岳陽渡洞庭，同鍾離渡湘子而去。留詩其上云：
　　　　朝遊蓬島暮蒼梧，袖裡青蛇膽氣粗。
　　　　三至岳陽人不識，吟詩飛過洞庭湖。
　　後至宋政和中，宮中有人曰，嘗見邪姿類王妃嬪，屢為祟。上多設計較，竟莫能除。自二月至三月初九，六十日。一夜，夢見金甲丈夫，形類道士，碧蓮刀，紫藕柄，手執水晶如意，謁上曰：「臣奉上帝命，來治此祟。」即召一金甲丈夫祛祟，捉而斬之且盡。上問：「丈夫何人？」道士曰：「此乃陛下所封義勇真君，關羽也。」上勉勞再三。因問：「張飛何在？」羽曰：「張飛為臣累，卻世世勞苦一身，今已為陛下生於湘州家矣。」上問道士姓名，道士曰：「我乃呂純陽，四月十四日生。」由是知其為洞賓也。自此宮禁安然。遂詔天下有洞賓香火處，皆加妙通真人之名。其神通妙用，不能盡述。仍有詩詞歌訣，皆存留於世。後岳武穆父果夢張飛托世，故以飛為名雲。

