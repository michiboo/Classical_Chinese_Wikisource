　　卻說鍾、呂自引湘子登仙之後，閒居蓬島。取棋對弈，數局之間，忽鍾謂呂曰：「汝曾記岳陽樓貪戀白牡丹之事乎？」洞賓答曰：「嗜欲之心，人皆有之，而遇美色，猶為難禁。彼時弟子尚且脫胎換骨，其如花似朵，絕世無雙，頓覺留意，雖得採其英華，然不免為其迷戀。以此觀之，凡人之流溺，無怪其然也。」鍾又曰：「此固然也，黃鶴酒肆，汝留飲半年何也？」呂曰：「雖是飲酒，本為欲踐昔日度盡世人之言，故久留人間，藉此以迷人耳目，亦為煉氣存神之助耳。」鍾離笑曰：「飲酒戀花，二者並用，鐵拐諸友笑汝為仙家酒色之徒。非虛語也。」洞賓聞言自覺慚愧，但師弟之間，分有所拘，未敢深辯。忽見南北地道殺氣衝入雲漢。洞賓令仙童撥雲視之，乃是南朝龍祖，與北蕃龍母鏖戰，殺氣衝入於此。鍾曰：「吾以氣數推之，尚有二年殺運未除，俾黎民無故遭此荼毒之苦，為可憐耳。」呂曰：「師父既以氣數知之，還是龍母戰勝？還是龍祖戰勝？」鍾曰：「龍母妖類，走下北蕃，但一國已出外郊。龍祖奉天應運而王，以為萬民之王，本非妖類可抗。今彼實不知天數，逞強犯分，雖能擾亂一時，不久當為龍祖所滅。」呂曰：「城門失火，殃及池魚。二龍爭鬥，無辜受害。仙家以救人為本，師父何不降凡？輔龍母以不爭，扶宋室於不替，庶宇宙無塵，萬民安堵，豈不為美？」鍾曰：「世界紛紛，自有分定。我仙家只好清淨無為，優遊風月，那有許多心緒，與之分解？」言畢，飄然望洞中而去。

