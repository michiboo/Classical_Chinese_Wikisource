　　第一試：
　　　　洞賓一日自外歸，忽見家人皆病死。洞賓委之大數，心無懊恨，但厚備葬具而已。須臾死者皆復生，而洞賓亦不之怪。
　　第二試：
　　　　洞賓一日賣貨於市，議定其值，市者反悔，止酬其值之半，洞賓無所爭論。
　　第三試：
　　　　洞賓元日出門，遇丐者到門求施，洞賓與以物，而丐者索取不厭，且加誶焉，洞賓惟再三笑謝。
　　第四試：
　　　　洞賓牧羊山中，遇一餓虎奔逐群羊，洞賓牧羊下山，獨以身當之，虎乃釋去。
　　第五試：
　　　　洞賓居山中道舍讀書，忽一女子年可十七八，容貌絕色，美可媚人，自言歸寧母家，今以日暮無處安身，藉此少息。既而調弄百端，夜逼同寢，洞賓竟不為動。如是者三日始去。
　　第六試：
　　　　洞賓一日外出，及歸，則家資為盜劫盡，殆無以供朝夕。洞賓略無慍色，乃躬耕自給，忽鋤下見金數十錠，洞賓以土掩之，一無所取。
　　第七試：
　　　　一日洞賓遇賣銅器者，買之而歸，見其器皆金也，即去尋賣主而還之。
　　第八試：
　　　　有瘋狂道士陌上市藥，自言服者立死，再世可以得道。旬日無人敢買，惟洞賓買之，道士曰：「子速備後事也。」洞賓服之，全然無恙。
　　第九試：
　　　　春水泛溢，洞賓與眾共涉，方至中流，風濤波湧，眾皆危懼，而洞賓端坐不動。
　　第十試：
　　　　洞賓獨坐一室，忽見奇形怪狀鬼魅無數，有欲斬洞賓者，有欲殺洞賓者，洞賓但危坐，毫無所懼。復有夜叉數十，解一死囚，血肉淋漓，號泣言曰：「汝宿世殺我，今當償我命。」洞賓曰：「殺人償命，理也。」遂起，索刀欲自刎償之。忽聞空中大吼一聲，鬼神皆不復見，一人鼓掌大笑而下，視之乃雲房也。曰：「吾十試子，子堅心無所動，得道必矣。但功行尚未完足，今授子黃白之術，濟世利物，使三千功滿，八百行圓，方來度子。」洞賓曰：「鐵作黃金有變異乎？」曰：「三千年後始還本質耳。」洞賓戚然曰：「誤三千年後，人不願為也。」雲房笑曰：「子惟心如此，三千、八百悉在是矣。」乃引洞賓至鶴嶺論道而去。

