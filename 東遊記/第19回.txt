　　藍采和者，乃赤腳大仙之降生也。身雖為人，不昧本性。放蕩不羈，玩遊一世。常衣破藍衫，六銙黑木腰帶，闊三寸餘，一腳著靴，一腳赤足。夏則衫內加絮，暴烈日中而不汗；冬則單衣而臥雪，耳口鼻氣出如蒸。每於城市乞錢，手持大拍板長二尺餘，醉則踏歌，老幼皆隨觀之。似狂非狂，歌則隨口而作，皆有神仙意，人莫之測。得錢則用繩縛之而行，或散去亦不之顧，見其錢或贈貧者，或與酒家。周遊天下。人有自兒童時見之者，及白髮之時，復見之，其顏貌如故，衣履如舊。後遇鐵拐，相與講道。一日，於濠梁酒樓上飲酒。聞空中有笙蕭之聲。忽然乘白鶴而上，落下衣衫靴帶，相移冉冉而去。人視其服，乃玉也。旋亦皆失去。後復每每見之。采和歌詞十二首。
　　一歌云：
　　　　時人想雲路，雲路杳無蹤。高山多險峻，澗澗有真龍。碧草前兼後，白雲西復東。欲知雲路近，雲路在虛空。
　　二歌云：
　　　　我見世間人，生而還復死。昨朝猶二八，壯氣胸襟吐。如今七十過，困苦形憔悴。恰似春回花，朝開暮落矣。
　　三歌云：
　　　　白鶴那肯化，千里作一息。欲往蓬萊山，將此無糧食。未達毛羽落，離群心慘惻。卻歸舊來巢，妻子不相識。
　　四歌云：
　　　　垂柳暗如煙，飛花飄似雪。夫居離婦州，婦在思夫縣，各在天一涯，何時復相見？寄語明月樓，莫棲觀飛燕。
　　五歌云：
　　　　騮馬珊瑚鞭，驅馳蕩蕩道。自憐美少年，不信有衰老。白髮應會生，紅顏豈長保。但看見邱山，介是蓬萊島。
　　六歌云：
　　　　本志慕道倫，道倫常護親。時逢桃源客，每接話神賓。談玄明月夜，窮理日臨晨。萬機但泯跡，方識本來人。
　　七歌云：
　　　　鐵筆大縱橫，身材極魁梧。生為有膽身，死作無名鬼。自古如此多，君今爭奈何？可來白雲裡，教你紫芝歌。
　　八歌云：
　　　　浩浩黃河水，東流長不息。悠悠不見清，人人壽有極。我俗乘白雲，曷由我生翼。唯當少壯時，行住須努力。
　　九歌云：
　　　　我今有一襦，非羅復非綺。借問作何色？不紅亦不紫。夏天將作衫，冬天將作被，冬夏遞互用，長年只如是。
　　十歌云：
　　　　世事何悠悠，貪心未肯休。聽盡天地名，何時得歇頭？四時凋變易，八節急如流。為報大宅主，雲地騎白牛。
　　十一歌云：
　　　　高高山頂上，四頓極無極。獨坐無人知，孤月寒照泉。泉中且無月，月自在青天。吟此一曲歌，歌中本是仙。
　　十二歌云：
　　　　東家一老婆，富來三五年。昔日貧於我，今笑我無錢。渠笑我在後，戲笑渠在前。相笑倘不止，東邊復西邊。

