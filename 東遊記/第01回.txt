　　點絳脣
　　　　流水行雲，氣清奇，將誰依附？煙雲名聲，留與幽人付。犬吠天空，鶴唳乘風去，難憑據，八仙何處，演卷從君顧。
　　說話八仙者，鐵拐、鍾離、洞賓、果老、藍采和、何仙姑、韓湘子、曹國舅，而鐵拐先生其首也。鐵拐姓李，名玄，鐵拐乃其後假身別號也。先生質非凡骨，學有根源。狀貌魁梧，抱五行之秀氣；心神宣朗，識天地之玄機。年方弱冠，不務家人生理，即慕大道金丹。以為天地皆虛，人生皆幻。世情嗜欲，悉伐性之斧斤；富貴功名，皆迷心之鴆毒。縱貴為天子，富有四海，亦身外之浮雲。且無而始有，有而必無，又一定之常理。人生自有樂境，何必維繫塵情，羈延歲月？反觀在乎自盡，何不覺察大夢，放浪形骸？於是立志修真，頓別親友，尋清幽之谷，依深穴之巖，壘石為門，拔茅為席，澄心淨慮，聚氣煉形，寢食屢忘，數載不輟。又思自用師心，終非實際；管窺蠡測，終乏大觀。一旦，思：「有老君者，吾宗姓之仙祖；有宛丘者，乃至道之名流。行蹤並在華山，正吾典型模範。何不傾心師事，詢覓真丹，以畢吾願？」於是束裝長往。披星戴月，宿水餐風，在路玩景適情。有詩言志：
　　　　誰把紅爐大冶調？陶將皮袋出英豪。
　　　　男兒識得機關巧，脫出風塵便是高。
　　吟罷，勇往前行。在路非止一日，看看行到華山，那山果然奇妙。岧嶢百里，嵐翠參天，突兀千尋，雲煙掠地。霞鶩同飛，騷客寄豪吟之興；巖泉一碧，幽人懷長往之思。當日有詩為證：
　　　　散瀑涓涓淨，凝煙藹藹飛。
　　　　白雲回合處，應是至人棲。
　　吟罷，家爨晚煙，山啣新月。先生自思：「暮夜叩門，不敬莫大。」乃留宿山下。未知來日進見老君、宛丘何如？

