　　洞賓既得雲房之道，火龍真人又授以劍法，使遊江淮。時有蛟精出沒淮水，或作雷雨，沉去舟具民房；或乘風鼓浪，覆往來客船；或化為人，淫亂良家女子，亂者即病多死。人甚苦之。官府百計驅逐，不能制治。是時，府縣正設醮出榜，求異人降服蛟精。適洞賓至，自言於府縣曰：「我能除此，汝勿多憂。」府縣甚喜，即請行法。洞賓拔劍揮舞，大喝一聲，望水中一擲，須臾淮水皆紅，一大蛟死於水面。其劍復躍入鞘中，眾皆驚異，求其姓名。曰：「吾回道人也。」府縣酬以金帛，皆不受而去。自是江淮間悉定。
　　洞賓斬蛟之後，遊至漢陽，或施果於街中，或玩遊於鄉村。欲得正心好善者而度之，通縣無有其人。適有辛氏素業酒肆，洞賓往其家，大飲而去，竟不以錢償之。辛氏亦不向索。明日又至，飲之而去。如此者飲之而半年，而辛氏終不與之索錢。一日復去其肆飲之，乃呼主人謂之曰：「多負酒債，未能一償。」命取桔皮，畫一鶴於壁上。曰：「但有客至此飲者，呼而歇之，彼自能舞，以此報汝，數年之內，可以富汝矣。」主人留之飲，乃竟別而去。後人至飲者但呼之，其鶴果從壁上飛下，跳舞萬狀，止則復居壁上，人皆奇之，於是遠近來觀，飲者填肆，不數年果大富。一日洞賓復至。主人見其入，延歸拜謝，大飲。洞賓問之曰：「來者可多否？」主人曰：「富足有餘矣。」洞賓乃三弄其笛，其鶴自壁上飛至賓前，乃跨之乘空而去。主人神異其事，於跨鶴之處，築一樓，名黃鶴樓，以記其事。後來有詩題其上云：
　　　　昔人已乘黃鶴去，此地空餘黃鶴樓。
　　　　黃鶴一去不復返，白雲千載空悠悠。
　　　　晴川歷歷漢陽樹，芳草萋萋鸚鵡洲。
　　　　日暮鄉關何處是？煙波江上使人愁。
