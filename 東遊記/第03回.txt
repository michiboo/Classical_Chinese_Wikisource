　　一日，老君與宛丘在華山論道，忽清風一陣，吹入堂中。老君謂宛丘曰：「君知此風乎？」宛丘曰：「似有異人來此。」老君曰：「吾觀仙籙，李鐵拐將次成道。今日之來，乃鐵拐問道也。」即命二童候之半山。二童甫至，忽見一人仙冠羽服，飄飄前來。二童趨近問曰：「君得非李先生乎？」李曰：「是也。君何以知我？」二童曰：「吾奉老君命，迎君於此。」先生暗喜曰：「老君知我，量必於道有緣也。」乃向前加禮稱謝，遂同二童登老君之堂。
　　但見老君在座，輝光照曜，景星慶雲。肌膚綽約，若閨中之處子；精神充滿，猶襁褓之嬰兒。次觀宛丘，童顏鶴髮，碧眼修眉，翩翩有道，風采融融，保真氣象，真天上神人，非人間凡骨也。先生趨拜，二仙答禮命坐。先生再拜曰：「弟子山野鄙人，林泉末品，大道欲求上達，精微未探一班。追覓仙蹤，仰祈覺悟，幸蒙不棄，得睹仙顏，誠夙世有緣，三生大幸。倘憫弟子齋宿之誠，開遵化裁，指迷入覺，則佩德殊深，感恩彌淺。方將拜跪，不勝永懷之至，敢望坐乎？」
　　老子曰：「居，吾與汝。至道之精，窈窈冥冥；至道之極，昏昏默默。無道無聽，抱神以靜，形將自正。必靜必清，毋勞爾形，毋搖爾精，毋狎爾思慮，營營乃可長生。」
　　先生聞論，心花頓開，塵情冰釋。再拜稽首曰：「大仙之道，天地之道也。」轉拜宛丘。丘曰：「汝名在仙籍，執此操修，不日可到，何必多求。」因命二童送行。先生再拜辭別。二童送至迎所，相別而歸。

