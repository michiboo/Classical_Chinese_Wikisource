　　卻說洞賓在嶺問曰：「仙可為乎？」鍾離曰：「修之則為仙，不修則為鬼，顧仙有五等，功有三成，在人修持何如耳。」呂曰：「何為三成五等？」鍾曰：「凡行法有三成者，小成、中成、大成之不同也。仙有五等者，鬼仙、人仙、地仙、神仙、天仙也。」呂曰：「何謂鬼仙？」鍾曰：「鬼仙者，五行之下，陰中超脫，神象不明，鬼間無姓，三山無名，雖不入輪迴，亦難如蓬島，終無所歸，止於投胎就舍而已。」呂曰：「鬼仙有何術何功而至？」鍾曰：「修持之人，始也不悟大道，而但求速成，形如槁木，色若死灰。神識內守，一志不散，定中以出陰神，乃清靈之鬼，非純陽之仙。以真一志陰靈不散，故曰鬼仙。」呂曰：「何謂人仙？」鍾曰：「修真之士，不悟上乘大道，道中得一法，法中得一術，信心苦志，終世不改，神氣日清，形骸日固，人間之疫不能為害，乃曰人仙。」呂曰：「何謂地仙？」鍾曰：「始也，法天地升降之理，取日月生成之數，身中用年月，日中用時刻，先識龍虎，次配坎離，辨水源清濁，分氣候早晚，察二儀，判三元，分四象，判五行，定六氣，聚七寶，序八卦，行九五，煉形注世，而得長生，故曰地仙。」呂曰：「何謂神仙？」鍾曰：「神仙者，以地仙厭居塵世，用功不已，而精金煉質，玉液還丹，煉形成氣，而五氣朝元，三陽聚頂，功滿形忘。入仙自化，陰盡陽純，身外有身，脫質昇仙，超凡入聖，滅絕塵俗，以返三山，乃曰神仙。」呂曰：「何謂天仙？」鍾曰：「神仙厭居三島，而傳道人間，道德有功，而入道有行，功行滿足，受天書以往三十六洞天，而返八十一陽天，歷任八十一陽天，而返三清虛無自然之界。故曰天仙。」呂曰：「鬼側不求，天仙亦不敢望也。地仙、人仙、神仙之法，可得聞乎？」鍾曰：「凡人仙不出小成法，凡地仙不出中成法，凡神仙不出大成法，此是三成之數，其實一也。用汝求道，人固不難，以道求仙，仙不出遠。」二人相語，累日不倦。鍾於是悉傳以上真祕訣。
　　有鄭思遠者，善律曆，晚師葛孝先，受諸經並丹法，居烏跡山中。山有虎生二子，虎母為人殺，虎父驚逸，虎子號，鄭思遠持歸養之。後虎父來至思遠家，跪謝之，即依思遠不去。後思遠每出行，即騎虎父，虎子負其醫書。有友人許億患牙痛，因請思遠來醫，欲遠以虎鬚數條置牙間，則思遠為授之，虎伏不動。後仙去為丹陽真人。是時同太上施真人由東南遠虛而至，相揖而坐。施真人曰：「侍者何人？」雲房曰：「海州呂誼之子。」因命洞賓拜二仙。思遠曰：「形清神在，目秀精全，真心學道也。」去後，雲房謂曰：「吾朝元有期，當奏汝功行於仙籍。汝亦不久居於此，後十年洞庭湖相見。吾門金簡玉符，及金丹數粒，傳授於汝。」少間，有一仙奉金簡玉符，語雲房曰：「上帝用汝為九重金闕上仙，當即行。」雲房謂洞賓曰：「吾赴帝詔，汝好在人間修真功德，他時亦當如我。」洞賓再拜曰：「呂之志異於先生，必須度盡天下眾生，方願上界也。」於是雲房乘雲冉冉而去。

