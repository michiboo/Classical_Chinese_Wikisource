　　欽定四庫全書　　　　經部六
　　孝經集傳　　　　　　孝經類
　　提要
　　〈臣〉等謹案孝經集傳四卷明黃道周撰道周有三易洞璣別著録是書作於廷杖下獄之時其作書之㫖見於門人所筆記者曰孝經自不毀傷其身以不毀傷天下不惡慢一人以至享祀上帝真覺良知良能塞天塞地又曰孝經有五大義本性立敎因心為治令人知非孝無敎非性無道為聖賢學問根本一也約敎於禮約禮於敬敬以致中孝以導和為帝王致治淵源二也則天因地常以地道自處履順行讓使天下銷其戾心覺五刑五兵無得力處為古今治亂淵源三也反文尚質以夏商之道救周四也闢楊誅墨使佛老之道不得亂常五也以是五者別其章分然後以禮記諸篇條貫麗之今自序中所謂五微義十二著義者不出於此實一書之綱宗也然其初説以引詩數處各為下章如中庸尚絅章今則仍附於各章之後葢亦自知其説之不安又其初欲先明篇章次論孝敬淵源三論反文歸質似欲自立名目如大學衍義之體今本則仍依經文次第而雜引經記以證之亦與初例不同昔朱子作刋誤後序曰欲掇取他書之言可發此經之㫖者別為外傳顧未敢耳道周此書實本朱子之志而其推闡演繹致為精深其所自為注文體亦倣周秦古書無學究章比字櫛之習葢劉敞春秋傳之亞沈珩曰其引儀禮二戴記及子思孟子之言謂之大傳經傳各條之下先生以窮理所得暢厥發明謂之小傳起草於崇禎戊寅卒業於癸未釐然大成非若紫陽儀禮猶有餘憾陳有度曰孝經集傳以一部禮記為義疏以孟子七篇為導引非鄭孔所能明邢朱所逮喻雖推許太過然發明經義較他家實為深切平生大節亦無愧於此書尤非他家之託諸空談者比矣乾隆四十五年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








　　孝經集傳原序
　　臣觀孝經者道徳之淵源治化之綱領也六經之本皆出孝經而小戴四十九篇大戴三十六篇儀禮十七篇皆為孝經疏義葢當時師偃商參之徒習觀夫子之行事誦其遺言尊聞行知萃為禮論而其至要所在備於孝經觀戴記所稱君子之教也及送終時思之類多繹孝經者葢孝為教本禮所由生語孝必本敬本敬則禮從此起非必禮記初為孝經之傳註也臣繹孝經㣲義有五著義十二㣲義五者因性明教一也追文反質二也貴道徳而賤兵刑三也定辟異端四也韋布而享祀五也此五者皆先聖所未著而夫子獨著之其文甚㣲十二著者郊廟明堂釋奠齒胄養老耕耤冠昏朝聘䘮祭鄉飲酒是也著是十七者以治天下選士不與焉而士出其中矣天下休明聖主尊經循是而行之五帝三王之治猶可以復也
