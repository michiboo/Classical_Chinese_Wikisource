　　欽定四庫全書　　　　　集部八
　　歲時雜詠　　　　　　　總集類
　　提要
　　〈臣〉等謹案嵗時雜詠四十六巻宋眉山蒲積中編初宋綬有嵗時雜詠二十巻見郡齋讀書志晁公武謂宣獻昔在中書第三閣手編古詩及魏晉迄唐人嵗時章什釐為十八巻今益為二十巻而此書前有紹興丁卯積中自序稱宣獻所集允稱廣博然本朝如歐陽蘇黃與夫半山宛陵文潛無已之流逢時感慨發為辭章不在古人下因取其巻目而擇今代之詩附之名曰古今嵗時雜詠鋟板以傳葢積中特因綬原本增入宋人之詩而目類則一仍其舊惟晁公武載綬原本詩一千五百六首而此本二千七百四十九首比綬所録增多一千二百四十三首而巻數則廣至倍而有贏疑其於舊巻次第亦畧有所分析也其書自一巻至四十二巻為元日至除夜二十八目其後四巻則凡祗題月令而無節序之詩皆附焉古來時令之詩摘録編類莫備於此亦頗可以資採掇雲乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







