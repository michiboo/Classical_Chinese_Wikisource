
遼東九月蘆葉斷，遼東小兒采蘆管。
可憐新管清且悲，一曲風飄海頭滿。
海樹蕭索天雨霜，管聲寥亮月蒼蒼。
白狼河北堪愁恨，玄兔城南皆斷腸。
遼東將軍長安宅，美人蘆管會佳客。
弄調啾颼勝洞簫，發聲窈窕欺橫笛。
夜半高堂客未回，祗將蘆管送君杯。
巧能陌上驚楊柳，復向園中誤落梅。
諸客愛之聽未足，高捲珠簾列紅燭。
將軍醉舞不肯休，更使美人吹一曲。

