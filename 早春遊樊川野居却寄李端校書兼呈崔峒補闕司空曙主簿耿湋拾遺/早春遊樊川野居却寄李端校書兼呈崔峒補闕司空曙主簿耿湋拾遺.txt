
白水遍溝塍，青山對杜陵。 
晴明人望鶴，曠野鹿隨僧。 
古柳連巢折，荒堤帶草崩。 
陰橋全覆雪，瀑溜半垂冰。 
鬥鼠搖松影，遊龜落石層。 
韶光偏不待，衰敗巧相仍。 
桂樹曾爭折，龍門幾共登。 
琴師阮校尉，詩和柳吳興。 
舐筆求書扇，張屏看畫蠅。 
卜鄰空遂約，問卦獨無徵。 
投足經危路，收才遇直繩。 
守農窮自固，行樂病何能。 
掩帙蓬蒿晚，臨川景氣澄。 
颯然成一叟，誰更慕騫騰。

