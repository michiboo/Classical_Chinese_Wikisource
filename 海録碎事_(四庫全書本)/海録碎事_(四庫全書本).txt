　　欽定四庫全書　　　　　子部十一
　　海録碎事　　　　　　　類書類
　　提要
　　〈臣〉等謹案海録碎事二十二卷宋葉廷珪撰廷珪字嗣忠崇安人政和五年進士初知徳興縣紹興中為太常寺丞與秦檜忤以左朝請大夫出知泉州軍州事王之望漢濵集有所作廷珪除官制極稱其學問葢亦以博洽著名當時者也其書皆類聚故事分條別目以備檢用共計為部一十有六為門五百八十有四而廷珪乃自稱百七十五門頗牴牾不合又宋史藝文志載此書作二十三卷文獻通考又作三十三卷目次亦有異同疑後人已有所分併增益非其舊矣書中體例乃於史子及詩文中摘其新雋字句以供行文者襞績之助蓋為四六材料而設與他類書用意稍有不同中間如分守令縣令為兩門而太守事實乃入留守門又如韓偓玉山樵人賀知章四明狂客張志和元真子之類皆其自號而載入私諡門其分目多有未協又如趙至書中所云鷄鳴戒旦飄爾晨征日薄西山馬首靡託者乃自敘行役之詞而入於軍旅門又梁書作神龍仁獸闕仁獸本是仁虎乃唐之史臣避諱而改此類皆仍其舊文不為考正亦不免失之疎漏然其徵摭繁富軼聞瑣事往往而在頗足以資考証在南宋類書中猶為善本雲乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　　費　墀


　　海録碎事原序
　　始予為兒童時知嗜書家本田舍貧無書可讀曾大父以差法押綱至京師傾行槖市書數十部以歸因得盡讀之其後肄業郡學升貢上庠登名桂籍牽絲入仕蓋四十餘年見書益多未嘗一日手釋卷帙食以飴口怠以為枕雖老而不衰每聞士大夫家有異書無不借借無不讀讀無不終篇而後止嘗恨無貲不能盡得寫間作數十大冊擇其可用者手抄之名曰海録其文多成片段者為海録雜事其細碎如竹頭木屑者為海録碎事其未知故事所出者為海録未見事其事物興造之原為海録事始其詩人佳句曽經前軰所稱道者為海録警句圖其有事跡著見作詩之由為海録本事詩獨碎事文字最多初謂之一四録言其自一字至四字有可取者皆録之後改為碎事每讀文字見可録者信手録之未嘗有倫次閲歲既久所編猥繁檢閲非易嘗以為病紹興十八年秋得郡泉山公餘無事因取而類之為門百七十五為卷二十有二雖摘裂章句破碎大道要之多新竒事未經前人文字中用實可以為文章佽助豈小補哉十九年五月二十七日左朝請大夫知泉州軍州主管學事葉庭珪序












　　海録碎事原序
　　余往則聞黃淳父有所謂海録碎事者秘之以為人所未見書後余乃求得之他所則固亦愛之夫類事以多為貴故昔人有疏錦被事漏言致禍者是博聞多識自昔尚哉然近聞人論詩以不使事不用才以渾成者為最上乗文亦如之及其有所考質援引徴據能無藉於典籍載紀哉且爾則人亦不必讀書自可肆意縱橫無不可者惜未見其人乃亦有謂才固足矜若學問則無不可及者借閉門讀書數年患不足耶余謂此亦天授雖讀之愈勤愈無所得廼有援筆自恣衍繹宣敘訓釋㫖要述詳奧幽則才雖蠭起亦空疎繆虛誕罔無據乃復擁書滿案採緝掇拾則衆篇浩繁簡策重複有非一時可索者故惟茲編出於宋泉州守葉廷珪既獵其英華而舉其要領凡事見於他者率彚為一而分條別類枝析派疏無不詳載雖斷簡殘篇片詞隻字罔遺逸焉使欲有所考索一舉而盡是豈待勞於徧求羣書而卒不能悉哉則是編之為助於學豈有量者昔在唐以前則有脩文御覽華林編畧二書今不可得玉海紀原指南舊有本惟虞世南藝文類聚徐堅初學記刻於嘉靖間今余宗姪大㕘倬之子誦已上春官而夭孫應廣敏睿而文學有淵源家畜是書遂梓以傳其嘉惠來者之意一何廣也夫禮雲記問之學不足以為人師然人多患苦於不能記憶昔之為書不易多題之竹簡而簡易紊亂且重大難勝故古之書尤不易傳左史倚相能讀三墳自外誰能者況遭秦燔棄孔壁之餘及羽陵所得能幾何者惟後所撰述益以煩滋而丘索藐矣難以語古哉余不敏而好習學然得則忘之乃窮年卒歲空空如也是天不畀余以記問之學其若之何又若欲秘之自私與今之梓以傳者其度之廣狹可知矣萬厯戊戌孟冬朔日沛國劉鳯撰

