　　欽定四庫全書　　　　　子部十三
　　法苑珠林　　　　　　　釋家𩔖
　　提要
　　〈臣〉等謹案法苑珠林一百二十卷唐釋道世撰道世字元惲上都西明寺僧是書成於髙宗總章元年朝散大夫蘭臺侍郎隴西李儼為之序稱事總百篇勒成十帙此本乃一百二十卷蓋百篇乃其總綱書中則約略篇頁而分卷帙如千佛篇十惡篇則一篇分七八卷善友篇惡友篇擇交篇則兩三篇共一卷故書凡一百一十八卷而目録二卷亦入卷數與陸徳明經典釋文例同合之共為百二十也每篇各有述意如史傳之序子部之首則或有述意或無述意為例不一大指以佛經故實分𩔖編排推明罪福之由用生敬信之念葢佛法初興惟明因果暨達摩東邁始啟禪宗譬以六經之傳則因果如漢儒之訓詁雖専門授受株守師承而名物典故悉求依據其學較實而難誣禪宗如宋儒之義理雖覃思𡨋㑹妙悟多方而擬議揣摩可以臆測其説憑虛而易騁故心印之教既行天下咸避難趨易辨才無礙語録日増而腹笥三藏之學在釋家亦幾乎絶響矣此書作於唐初去古未逺在彼法之中猶為引經據典雖其間荒唐悠謬之説與儒理牴牾而要與儒不相亂存之可考釋氏之掌故較後來侈談心性彌近理大亂真者固尚有間矣乾隆四十五年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　法苑珠林原序
　　洎夫六爻爰起八卦成列肇有書契照乎訓典鳳龍圖金簡玉字百家異轍萬卷分區雖理究精㣲言殫物範而紀情括性未出於寰中原始要終詎該於俗外亦有蔵史之説園吏之談寳經浮誕錦籍紆怪同鏤冰而無成若書空而匪實與夫貫華妙旨寫葉𤣥詞三乗之宏博八蔵之沈祕競以淺㴱較其優劣亦猶蟻垤之小比峻於嵩蕐牛涔之㣲爭長於江漢夫其顯了之義𨼆宻之䂓解脫之門總持之苑前際後際竝契真如初心末心咸歸正覺導迷生於慾海情塵共心垢同消引窮子於慈室衣寳與髻珠雙至化溢恆沙之境功被㣲塵之劫大哉至矣不可得而稱焉洎偕雨徵周佩日通漢蔡愔西涉竺蘭東遊金口之詞寳㙜之旨盈縑積籒被乎中域而卷軸繁夥條流㴱曠實相真源卒難詳覽暨我皇唐造物聖上君臨𤣥教聿宣緇徒允洽傳輝寫液照潤區宇梵響讃音喝咽都甸𢎞宣之盛指喻難極屬有西明大徳道世法師字𤣥惲是釋門之領袖也幼嶷聚砂落飾綵衣之嵗慈殷接蟻資成具受之壇戒品圓明與吞珠而等護律義精曉隨照鏡而同欣愛慕大乗洞明實相爰以英博召居西明遂以五部餘閑三蔵徧覽以為古今綿代製作多人雖雅趣佳詞無足於傳記所以搴文囿之菁蕐齅大義之薝蔔以𩔖編録號曰法苑珠林事總百篇勒成十帙義豐文約紐虞氏之博要跡宣道鏡晞祐上之𢎞明其言以美其道斯著舉至賾而無遺包玅門而必盡但文繁則情墮義畧則寡聞不欲虛搆浮詞假盈卷軸以事不可卻文翰以多披覽日久還知其要故於大唐總章元年嵗在執徐律惟姑洗三月三十日纂集斯畢庶使緝𤣥詞者探卷而得意珠軌正道者披文而飲甘露繹之以知㣲觀之而覩奧與環景而齊照將旋穹而共久隴西李儼序

