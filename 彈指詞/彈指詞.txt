錫山顧貞觀著 男開陸 孫鐘珦校
先宮諭對巖公官京師時，恆與同邑嚴藕漁、顧梁汾兩先生集納蘭成容若所，以詩詞相酬唱。百餘年來，梁汾先生獨有《彈指詞》行於世。憶予弱冠時，見先大父司寇小峴公有合鈔《側帽》、《彈指》詞二本，《側帽詞》者，卽納蘭成容若著，先司寇題語有云：「有才如此，而不永年，惜哉！」彈指詞則曰：「本朝詞家以弾指爲最。」竊展卷誦之，驚爲自古詞家所未有。蓋唐宋以來詞格，凡幾變矣，先生之詞，窮其變，而會其通，而極其至，神明變化，開前人未開之境。洵乎爲一代之詞宗，而歎先司寇公評騭之當也。先生詞初刊於其門人杜雲川先生，後屢有刊本，今皆燬失。先生族孫酉山醵資付手民，屬予爲之序，予後進末學，何足以序先生之詞，惟予服膺有年，亟思得是詞而傅之，故於斯役也，樂爲序之。而且慫慂之，顧念吾邑自咸豐庚申遭兵燹，文獻亡缺殆盡，先宮諭公《蒼峴集》被燬，司寇公《小峴山人集》亦燬，卽鈔存《無礙山房詞稾》久散失，無可蒐羅，深以憾。而又念藕漁、 雲川諸集均無有存者，未知何時誰爲重刊而傳之。
嗟乎！自古名人著，其傳不傳，蓋猶有幸不幸焉。而況後之人湮沒不傳者，可勝道哉！予因序先生之詞，不能無慨然於中也。
光緖四年歲在戊黃秋九月，邑後學秦賡彤謹序
予曩聞錫山顧梁汾先生名，求其詩集讀之，格高氣厚，取法唐人，而變化縱橫，又非膠滯筆墨者比。私以爲先生之於詩，固其所長，而詞則予猶未之見也，聞昔辛稼軒以詩詞謁蔡光，蔡云：「子之詩未也，當以詞名。」又聞馬鶴窗與陸淸溪皆出菊莊之門，而淸溪得詩律，鶴窗得詞律，似乎詩與詞二者不可以兼能，先生而旣長於彼，度未必復長於此，此予曩時所見也。比予遊錫山得交杜雲川太史，論次當代詞，則又屈指先生爲第一，因以《彈指集》若千卷示予，其品超，其情至，其取裁非一體，其造就非一詣，洵能出入於南北兩宋，而集詞之大成者夫。乃歎予當時所見未足以盡先生，而先生之於詩於詞本無所不能者也，然非與杜太史遊，予亦何由而知先平之才之無所不能也邪。時因校刊《彈指集》成而序之如此。
雍正甲辰五月下澣，華亭姚廷謙書於北垞之小杯湖
華亭姚子平山，於書無所不窺，平時採摭詩文甚夥，偶與予論次當代詞人，予以梁汾師所著《彈指詞》示之，因重加校刊行世。夫彈指與竹垞、迦陵埒名。迦陵之詞，橫放傑出，大都出自辛、蘇，卒非詞家本色。竹垞神明乎姜、史，刻削雋永，本朝作者雖多，莫有過焉者。雖然，緣情綺靡，詩體尚然，何況乎詞。彼學姜、史者，輒屏棄秦、栁諸家，一掃綺靡之習，品則超矣，或者不足於情，若彈指則極情之至，出入南北兩宋，而奄有衆長，詞之集大成者也。予少好填詞，每為吾師所矜許，後遇竹垞先生，復竊聞其緒論，乃摩挱白石、梅溪，之間詞體為之稍變，而生平瓣香，實在彈指。予向所鏤版，藏於家有年，四方爭購之，不可得，今平山之服膺彈指，不減於予，因屬予序而傳之。夫予固窮且老矣，何足以傳吾師，而能大其傳者，庶幾其在平山也哉。
雍正甲辰夏四月，浣花詞客杜詔。
今之譚風雅者，輒左詞而右詩，謂詩固發抒才藻，詠歌性情，而詞特野田草露，閨門袵席，鄙俚之音，君子弗尚。且詩必上下騷選，出入三唐，敝畢生之精力，猶苦不工；而詞則甫解操觚，粗按聲律，長句短句，便可按譜而得，於是始之左詞而右詩者，繼復難詩而易詞。不知詞於古樂府開其源，厥後發軔於唐，蕃衍於宋，秦、晁諸子，號稱最工，當其取材敷藻，亦未嘗不上下騷選，出入三唐，敝畢生之精力，詩固難，詞亦何易邪。然世之遇不講者，亦有說焉。學士習經生家業，於吚唔雒誦之下，取唐人靑蓮、少陵諸集，撏撦割剝，依稀擧仿，便欲名家，間作小詞，粗硬生歰，強其筆以相就，轉折頓挫抑揚俯仰之間，如傖父之學吳音，舌根間強，不能自主。況其所爲詞，又皆野田草露，閨門袵席鄙俚之言，脫稿後，自顧亦復形穢，反不如五言七言可以稍文其固陋，因遁其辭曰，詞不可作。蓋至是而向之難詩而易詞者，更轉而難詞易詩矣。秦、晁諸子後，工者寥寥，曷怪哉！吾邑顧梁汾先生，其詩固婉麗淸新，直入中、晚唐人閬奧，不似外間好談初、盛，而僅得其皮毛。至《弾指詞》，則肌理淸姸，格律蒼老，雄深感慨，頓挫沈鬱，真殘膏賸粉，俱足沾漑後人。所著雖綺窗鴛閣丁甯哀怨，及河橋酒幔懷人送遠之詞爲多，而直禁苑掌絲綸炳炳琅琅，仍作閶闔衣冠語。昔嚴藕漁太史敍金沙王次回詩云：「以閎肆之才，寫宕往之致，窮情盡態，刻露深永，可謂橫絕今古。」夫惟藕漁知次者深，故傾倒於次回者至，予舉此以弁先生之詞，不特凡學輕才，驚怖河漢，卽起秦、晁諸子見之，亦當逡巡變色，有起予之歎。是卽予之所以知先生者矣。此余先君子序梁汾先生《彈指詞》文也，先生後人味澹七兄欲將家刻、杜刻彙集，重校付梓，問序於余，餘一行作吏，未遑操觚，因憶先君子文稿中有是序，遂出而錄以畀之。嗟乎！文著於六十年以前，而傳於一再世之後，其出處亦有時乎？ 一回想間，不禁惘然。
時嘉慶二十有一年歲次丙子八月朔有二日，同邑後學鄒文炳藜齋氏書於章貢之廬陵傳舍
余弱冠與徐子石漁定交於一一堂，見其手錄梁汾先生《彈指詞》一卷，每風清月夜，相與歌「季子平安否」二闋，激昂慷慨，如李少卿更衣循發時，於以見情詞入人深也。越今二十餘年，先生之孫仲溫重刻《彈指詞》成，而屬余為之序。先生幼稟異姿，多讀書，詩古文皆有心得，而詞更奄有衆長，自成機軸。先生嘗曰：「吾詞獨不落宋人圈，可信必傳。」嘗見謝康樂「春草池塘夢中」句，曰:「吾於詞曾至此境。」昔彌勒彈指，樓閣門開，善才即見百千萬億彌勒化身，先生以斯名集，殆自示其苦心孤詣，超神入化處。至歸老纑塘，究心理學，視平昔才華，已如飛絮落花，任其沾泥隨水，一切色相不留。然其少日刻心注意，所以傾羣言而漱六藝者，海內所共信，與先生之自信無異詞也。同時有攜先生新詞至朝鮮者，館人竊誦焉，翼日，儒服者八人來遏，同聲乞詞，盡以畀之。後日必一至，備致款曲禮儀，堅懇將來片語單詞，必為郵寄。陽羨陳衛玉記其事，是知先生之詞，固已傳布海外。顧古來唐宋諸名集，類編輯於門生後起，如昌黎之有李漢，少陵之有微之，六一之有東坡，薪盡火傳，瓣香在是，故苦心蒐輯，以昭示來茲。至為其子孫者，往往不能敬承先緒，以刊布流行，豈極盛之下，難乎為繼，抑家庭之教，或轉有所未至耶？曩者廬州張太守見陽聘先生修郡志，先生卻所贈而請刊端文公遺書，是先生既表章先業於前，今仲溫復刻茲集於一再傳之後，祖武孫繩，後先濟美，於以知顧氏之澤，源遠流長，而理學文章之衣被於後人者，浩乎其未有涯涘也，故樂為之序如此。
時乾隆癸酉二月之望，同里後學杏程諸洛拜手書。
曾是上清攜手處，迢遙笙鶴遺音。水如環佩月如襟。幔亭人杳，歸路已難尋。
莫倚君身仙骨在，曉霜明鏡駸駸。碧天雲海約投簪。舊歡新別，回首兩沉吟。
欹枕背屏山，鏡掩燈明滅。香穗弱難扶，一寸金蠶齧。
抱影欲成眠，翠被寒疑裂。雙筋嚲紅綾，半落聞簷鐵。
殘雪板橋歸路。的的玉人風度。擁袖障輕寒。恣他看。
聞道昔遊如昨。添個洗紅池閣。掩冉壓墻花。是誰家？
〈本意用史梅溪韻〉
單衣小立，正秋雨槐花，鬢絲吹冷。鏡函如水，長憶畫眉人並。殘葉飄金井。問燕子、歸期未定。傷心社日辭巢，不是隔年雙影。
香徑。芹泥猶潤。只一縷紅絲，誤他嬌俊。幾多恩怨，絮徹杏梁煙暝。傳語別來安穩。待二十四番風信。那時重試清狂，肯放雕闌獨憑。
天然一幀荊關畫。誰打藳，斜陽下。歴歴水殘山剩也。亂鴉千點，落鴻孤咽，中有漁樵話。
登臨我亦悲秋者。向蔓草平原淚盈把。自古有情終不化。青娥塚上，東風野火，燒出鴛鴦瓦。
不是圖中是夢中。非花非霧隔簾櫳。窄衫低髻鎮相同。
清脆鈴聲簷鴿夜。悠颺燈影紙鳶風。此時擕手月溟濛。
又 〈梅〉
物外幽情世外姿。凍雲深護最高枝。小樓風月獨醒時。
一片冷香惟有夢。十分清瘦更無詩。待他移影說相思。
〈上元〉
今夕何年，偏覺漏喧人醉。星毬高揭，是星娥手綴。千樹寶華，寜讓六宮翦綵。幽歡剛趂，密傳詩謎。
走過紅橋，苐三條、忽復會。踏歌聲裏，聽搔頭玉墜。明月暗塵，才入暖香寒翠。為伊耽閣，梅花清睡。
〈十六夜陰寒，坐臥小樓，茫茫百端，不覺為之悽咽。〉
擁爐人倦，向煮雪聲中，坐愁愁坐。巡簷數朶。為丁寜玉笛，莫教吹破。酷愛高寒，紙帳一番清課。肯閒過。不律隃糜，那禁慵墮。
舊約何曾果。在徙倚朱樓，迷藏香徑，延緣畫舸。正離魂欲接，斷煙橫鎖。怕夢醒時，盻殺滿城燈火。問誰個箇。掩紗窗、更愁於我。
〈花朝春分〉
乍展芭蕉。欲眠楊柳，微謝櫻桃。誰把春光，平分一半，最惜今朝。
花前倍覺無聊。任冷落、珠鈿翠翹。趂取春光，還留一半，莫負今朝。
〈上巳〉
風漸暖，雨初晴。似朝酲。手掐蕙叢雙箭，注銀缾。
繡得紅羅纖窄，其如懶踏青青。待擘澄心堂紙，倣蘭亭。
呼女伴，鬪草鬪花輪日換。相約羅衣同澣。畧嫌天氣暖。
幾摺纔開筠扇。莫教題便滿。空卻廽文一半。有人親落款。
湔裙獨上小漁磯。韤羅微濺春泥。一篙生綠畫橋低。昨夜前溪。
囬首楝花風急，催歸暮雨霏霏。撲天香絮擁淒迷。南北東西。
繡榻近來閒。似整如欹欲缷鬟。自把毛詩教小鳳，關關。鸚鵡偷傳喚阿蠻。
湘管淚痕斑。擲罷金錢弄玉環。身似離爻中斷也，單單。欲展雙睂又拆難。
又
春事悔蹉跎。啼鴂啼鵑盡已過。又是炎天行不得，哥哥。鵲語分眀喚渡河。
且莫唱離歌。勉共花隂醉叵羅。不信君愁剛一石，多多。攪入香醪下嚥麼。
又
隻影妒雙棲。落盡梁間燕子泥。待到東南新月上，煙低。無奈䟽窓只向西。
珍重語柔荑。能得樓頭幾度攜。曾是別來相望處，淒迷。草暗天涯柳暗堤。
只覺微詞分外尖。計踈容易惹猜嫌。蟢子故懸絲網待。無奈。落花飛絮一時黏。
冷處越須防妒眼。重見。那囬風格定矜嚴。正是背人成獨語。爾汝。又誰偷覻水晶簾。
推枕依然似昨。鬢香雲閣。欲擡雙眼尚瞢騰，記夢語，無端錯。
何處一聲催覺。曉鶯簾幙。眠時親手系花鈴，又徹夜，風吹薄。
〈和嚴蓀友照黛詞〉
山圍擁髻，樓開照黛，儘容生老柔鄉。一抹愁煙，三分夢雨，頻來好處淒涼。何許最難忘。向埽睂才子，訴與何妨。生怕添愁，只言陳事莫思量。
是誰分付成雙。記深盟淺諾，弄玉騎羊。退粉翎寒，傾心葉重，曾教費盡端詳。待譜就新妝。怕不堪持贈，翠珮眀璫。真帖誰傳，為伊臨箇十三行。
潤逼琴絲，膩勻牋粉，困人終日𩆌𩆷。似春眠未覺，宿醉相兼。一種無憀心緒，誰還理、舊素新縑。愁來也，王肌生粟，悄覺寒嚴。
鰜鰜。何曾比目，向百尺竿頭，斷送枯鮎。想當初崖蜜，知為誰甜。挑取羅巾袖口，將往字、細齧重撏。拚狼藉，墨痕清淚，小印紅鈐。
亂紅新碧隂如幙。夾羅初換單綃薄。曲闌沸春聲。捲簾無數鶯。
花叢雙蛺蝶。顫向釵叢貼。和笑弄青梅。是伊親摘來。
又
楚江纔有眀珠寄。秦樓又惹羅襦繫。的的比雙南。雙棲分也甘。
歡多愁轉劇。兩地尋春約。帆影落平蕪。依然范蠡湖。
又
隔花誰撼金鈴索。東風無賴搴珠箔。小膽不成歡。麝衾空書寒。
嬌多擡腕怯。薄暈偎雙頬。半晌費矜持。贈君千日思。
又
頗黎枕滑春雲缷。殘釭猶自眀蘭灺。好夢覺來疑。歸時說與伊。
微霜吹玉貌。何處停徵棹。相隔只吳關。曲屏無限山。
又 〈南音至，接所寄桂花，忽忽成夢。〉
夜深叢桂飄香雪。有人私語憑肩立。莫倚玉蘭干。人間風露寒。
殘妝猶在臂。小別千年矣。密約誓他生。此生無那情。
又 〈小名〉
聞呼菡萏渾嬌小。芳名已換芙蕖早。欲摘奈荷香。絲牽蔤恨長。
並房紅粉瘦。待雪同心藕。相薏復相蓮。蓮心菂菂圓。
又 〈囬文〉
暮煙空碧縈花霧。霧花縈碧空煙暮。來去莫教催。催教莫去來。
影踈侵夢冷。冷夢侵踈影。留醉倚香篝。篝香倚醉留。
手卷湘簾雨乍收。雙燕小紅樓。釀花天氣，護花心性，一樣溫柔。
知他底事長無語，細帶縛箜篌。箇中須解，寒應勝暖，春不如秋。
又
綺語無端障已深。贏得誤知音。前身莫在，掃花壇上，敝帚千金。
自從織女囬車路。惜別到於今。閒情慧叢，一時分付，好費沉吟。
〈題裙〉
冰綃霧縠。稱楚宮纖玉。稱心花樣稱身裁，教抹作、水雲微綠。淡淡海棠紅一簇，配雪蕉橫幅。
麝臍龍腦猶嫌俗。畧薰些沉速。藕絲風颭五銖輕，都不似、塵凢妝束。別繡寳斕金縷蹙，供如來金粟。
〈《二喬觀兵書圖》是吳北宮畫〉
十三篇。昔曾斷送兩嬋娟。何意孫吳，卻將韜畧授釵鈿。嫣然。恰隨肩。象牀交倚麝襟聯。雙珠巧合雙璧，更無相妒有相憐。聞道江上，舳艫銜尾，共驚狂虜投鞭。待同心借箸，密商帷幄，迅掃弋鋋。
妝罷對展芸編。蠟丸封就，侍女不教宣。量珠做、鴛鴦陣裏，聚米山川。正軍前。露布催草，簪花腕弱，應自怯如椽。擬開屏障，試撚霜毫，寫箇赤壁飛煙。
銅雀愁深鎖，宓妃蕭颯，坐老芝田。爭似伊家姊妹，恁流離、卻得好姻緣。看他既美姿顏，兼精音樂，夫壻人爭羨。只英雄、兒女都難戀。定霸業、追想齊年。倩誰憑、阿堵重傳。向丹青，枕手且閒眠。忽西風緊，紅衣缷落，並蒂池蓮。
密密濛濛春幾許。斜陽忽送廉纖雨。
柳煙深鎖怯憑闌，千萬縷。飄輕絮。薄倖不歸雙燕語。
江南好，燕子乍來時。屢喚不譍挑筍約，欲成還改護蘭詩。風日助相思。
又
江南好，清簟坐瀟湘。梅雨生憎調黛濕，麥秋偏愛洗頭涼。小立焙茶香。
又
江南好，秋水晚平橋。千頃綠沉菱葉雨，十分香散藕花潮。人倚木蘭橈。
又
江南好，寒掩小窓紗。積雪紅垂天竹子，微泉碧注水仙芽。幽事屬誰家。
玉蘭堂下新隂薄，輕暖復輕寒。繡牀開也，燕泥晨落，移近闌干。
日遲人嬾，青梅豆澀，紫蔗漿寒。別來生受，些兒供養，也當加餐。
〈端午〉
恁喧闐、那得怨魂酬，羅綺照中流。問誰乗片舸，筆牀硯匣，冷處夷猶。別是沅湘風味，都不混葵榴。獨向煙波外，占取清秋。
當日芙蓉湖上，正水嬉初散，杜牧空留。忽催歸暮雨，小泊近朱樓。最難忘，風燈零亂，乍隔船，驚見幾囬頭。傷離緒，綵絲千結，囑咐親收。
〈秋暮登雨花臺〉
此恨君知否？問何年，香消南國，美人黃土。結綺新妝看未竟，莫報諸軍飛渡。待領畧、傾城一顧。若使金甌常怕缺，縱繁華、千載成虛負。瓊樹曲，倩誰譜。
重來庾信哀難訴。是耶非，烏衣朱雀，舊時門戶。如此江山剛換得，才子幾篇詞賦。吊不盡、人間今古。試上雨花臺上望，但寒煙、衰草秋無數。聽嘹唳，雁行度。
又 〈丙午生日自壽〉
馬齒加長矣。向天公、投箋試問，生餘何意？不信懶殘分芋後，富貴如斯而已。惶愧煞、男兒墮地。三十成名身已老，況悠悠、此日還如寄。驚伏櫟，壯心起。
直須姑妄言之耳。會遭逢、致君事了，拂衣歸里。手散黃金歌舞就，購盡異書名士。累公等、他年諡議。班範文章虞諸筆，為微臣、奉勅書碑記。槐影落，酒醒未。
又 〈吳庶寧七十索詞，書以壽之〉
曠達如君幾？幾曾誇、烏衣列戟，向來門第。咫尺樊籠偏謝卻，裹足軟紅塵裏。應自信、籌之熟矣。惟有閒身消受得，第二泉、如鏡山如綺。判歲月，此中寄。
人生適意為佳耳。莫空過、持螯時節，聽鸝天氣。茶局縱橫紗帽側，一笑紛紛鬥蟻。那更覓、參同真契。辛苦還丹兼辟穀，總輸君、獨悟長生理。看玉樹，繞階起。
又
四壁秋花卷。問誰為、柴桑寫照，俗塵俱遣？天與高寒風格在，簌簌清霜欲泫。背素障、光浮魚繭。隨例玉盤承露冷，傲慈恩、一抹紗籠淺。和雁字，碧空展。
斜規隙月看逾顯。錯教人、圖成沒骨，粉圓脂扁。餐盡落英聊解佩，舐掌何愁嗾犬。只妒影、蘭膏未免。接得芙蓉城主牒，許眾香、北面吾分典。更位置，燭奴剪。
又 〈仲冬望後二日，壽龔芝翁年伯〉
霽月風光卷。恰佳辰、陽回黍谷，禁寒都遣。坐煖芙蓉三十二[1]，那覺一條冰泫。親領袖、吳箋蜀繭。風雅友朋俱性命，算萬間、廣廈歡猶淺。孤掌在，快重展。
先皇嘆息才名顯。墨淋漓、堪收閣拓，堪題禁扁。凰闕何妨容虎臥，莫問淮南雞犬[2]。吐握慣、積勞難免。覽揆正宜膺宅揆，往欽哉、諮汝夔龍典。看綠綟，稱身翦。
又 〈紀蘗子徵君話舊有感〉
皂帽緇塵捲。任相猜、杜陵野老，傷心頓遣。倦眼摩挲雙闕望，鉛淚銅盤偷泫。輦轂下、一窩如繭。乘興偶然迷出處，泛虛舟、試狎蓬萊淺。供醉吐，錦茵展。
身終隱矣那須顯。數昇平、白門標榜，紛紛闊扁。及至時危鉤黨密，麘鳳並遭鷹犬。羨此際、冥鴻獨免。閱盡宮鄰金虎局，更何人、痛哭三朝典[3]。天寶話，舌頻翦。
又 〈奉懷柏鄉魏相國，時暫假歸里〉
黃閣仍開卷。只敷陳、平生四字，曇聃盡遣。江左風流歸冀北，霖雨九垓春泫。看賜甕、十圍金繭[4]。國士無雙親下拜，問感恩、知己誰深淺。先世澤，藉公展[5]。
副封白去經綸顯。小延英、逾時伏對，懷中鷂扁。太保只今推坐論，西旅徒然貢犬。真異數、朝參暫免。所喜聖朝無闕事，且閒刪、雅頌兼謨典。重補袞，五雲翦。
又 〈和汪蛟門同舍納姬〉
五夜青綾卷。帶餘寒、卻偎燕玉，凌兢頓遣。起傍鏡奩看制草，銀沫禦箋微泫。瀋水炷、博山分繭。鳳閣乍翻新樣出，掃宮黃、八字眉兒淺。剛一笑，旅愁展。
異香莫為更衣顯。避人看、紫磨纏臂，連宵壓扁。傳語當關辭剝啄，睡熟金鈴小犬。諒酒債、尋常今免。十五壚頭誇識字，乞簪花、價倍鸘裘典。怪惱亂，韋腸翦[6]。
又 〈寄吳伯成，喜龍光塔工告竣〉
案積如山卷。盡從容、手書耳受，移時散遣。暇即攜觴兼召客，王版銀鉤光泫。頻倒屐、莫辭重繭。為續鸞弦酬鳳髓，便以膠、投漆情還淺。騰尺木，素懷展[7]。
九龍七級龍光顯。憶登高、攀蘿直上，指揮輪扁。下視桑麻成世界，聽徹雲中吠犬。料四牡、馳驅不免。若過棠陰須少憩，采風謠、正屬輶軒典[8]。留贈答，素毫翦。
又 〈坐周雪客兄弟遙連堂，感櫟園先生舊事〉
宦槖書千卷。好樓居、看山讀畫[9]，煙雲消遣。造物惟將清福忌，不管西州悲泫。憶縞薴、遠投椒繭。昨歲梁鴻溪上過，謝登堂、拜母交非淺。今古誼，一時展。
公才遍歷崎嶇顯。卻重圍、笑談矢石，射烏題匾[10]。午夜九閽爭叩額，散斥狺狺猘犬。都不怪、希遷數免[11]。偏喜學陶初願遂，整芸簽、悉付琳瑯典。碩果盡，痛難翦。
又 〈和芝翁題影梅軒詞〉
舊雨西風捲。便重經、天荒地老，此情難遣。剩粉遺香留得在，兩袖三生紅泫。誰擘破、同心珍繭。分付鮫人和淚織，一絲絲、扣入冰花淺。來世作，臂紗展。
非耶立望全身顯。太愁予、千眉峰蹙，雙鬟雲扁。縞夜梨魂看似雪，吠影心忪粵犬。恩與怨、而今勾免。夢裡錦鞋歡兮薄，上頭釵、判向生前典。緣不了，莫輕翦。
又 〈《和閨怨》嚴蓀友、鄒黎眉並客燕臺，即以寄之〉
無語湘簾捲。肯輸他、畫梁雙宿，封侯悔遣。紅雨立殘清露滑，繡雀一幫泥泫。早餒就、吳宮八繭。悄向護花鈴索下，聽黃鸝、罵徹春陰淺。容易得，遠山展。
遊蹤似托韶華顯。鬥輕狂、謝娘絮薄，沈郎錢扁。何處芳叢爭挾彈，橫過新豐雞犬。趁買笑、鄉愁告免。不記臨行針線密，綠楊絲、系馬青衫典。休乞句，帶重翦。
又 〈梁藥亭解元屬賦紫竹夫人，因有所訂〉
心共香苞卷。卸啼妝、卻施檀暈，湘娥恨遣。直拂芸輝綃賬薄，雲母簟紋波泫。新粉撲、羅浮蝶繭。說與桐花羞待鳳，雪衣寒、水月毫光淺。窗影在，個人展。
兔園傍柳名偷顯。刻琅玕、詞填玉茗，簫圓釵扁。搔背何須春筍樣，一笑麻姑鞭犬。換翠袖、昭容不免。佔住夜郎才幾節，讓扶南、暫作扶餘典。偎滿願，火龍翦。
玉纖暗數佳期近。已到也、忽生幽恨。恨無端、添葉與青梧，倒減卻，黃楊一寸。
天公定亦憐嬌俊。念兒女、經年愁損。早收回、溽暑換清商，翻借作、蘭秋重閏。
歡期遠近。試說向乘槎，倩傳幽恨。萼綠潛攜，蘭香密約，妒煞人間風韻。添上青桐一葉，減卻黃楊一寸。誰同病，有淒涼月姊，廣寒重暈。
何損。虛猜道、解事天公，垂老偏難問。繡被經年。機絲匝月，到底銀河渡穩。寄語多情烏鵲，且莫作炎威準。待暗裏，把些時倒扣，算他秋閏。
分明茉莉開時候，琴靜東廂。天樣紅𡒅。只隔花枝不隔香。
檀痕約枕雙心字，睡損鴛鴦。孤負新涼。澹月疏櫺夢一場。
秋來看盡星河也，只是孤眠。多謝嬋娟。再放山樓一夕圓。
床頭澗響渾疑雨，滴破蒼煙。小字香箋。伴過泠泠徹夜泉。
月中秋半。正金波委地，絳霄層卷。唱可哀、空憶人間，記一曲賓雲，桂亭雙幔。碧海青天，料今夜、夜涼應倦。又無言村杵，有淚邊笳，不情鄰管。
追思十年遊伴。嘆吳山煙冷，廣陵潮滿。把清光、比似元宵，問姮娥肯放。花燈輕換，瓜果前頭，小列個、結璘香案。怕珮聲釵影，俱逐曉風零亂。
〈秋海棠葉底多紅紋，偶從山中覓得一種，葉上下純綠，正面尤生翠可愛，花復耐久，因移植書閣，為製此詞。〉
瘦卻剩煙，嬌偏宜雨。傍窺宋牆陰，目斷初遇。別是幽情脂粉外，那得紅絲輕許。系天涯、歸夢綠羅裙，添兩眉愁聚。
誰念補屋牽蘿，賣珠回去，正袖薄天寒，風韻淒楚。小蹙凌波鉛淚滴，翦破湘雲一縷。向西窗、密約美人蕉，和影兒私語。
密約水神祠。瓣香心事誰知。繡旛同上小名兒，一雙親系干支。
蕭蕭暮雨芙蓉黑。越江猶認行跡。潮沒蘇碑三尺，怨魂應始消得。
歸雁一聲相識舊。嫩橘和霜剖。風景入秋悲。惻惻新寒，況是秋深後。
知道明年還健否。且醉黃花酒。休說不須開。倘為看花，憶著離人瘦。
平分一片蕉陰綠。相對妾身原似玉。細雨歸帆。臨別啼珠忽滿衫。
斷鴻雙鯉曾無便。驚喜竹西廊下見。記否檀奴。衣袖當時水墨圖。
冷清清地，便逢歡、也則不情不緒。況是宵長孤枕側，挨得幾番秋雨。蘭炷微沉，桃笙半疊，送盡爐煙縷。香濃醉薄，此愁何減羈旅。
不過絮斷柔腸，亂蛩枉卻，費許多言語。二十五聲清漏永，盡夠滴殘雙筯。翠濕雲鬟，涼侵玉腕，那復催砧杵。由他夢醒，別來和夢難據。
幾多情、春歸莫訴。下階親翦紅藥。短檠孤影愁相對，教伴綺窗斟酌。花睡著。護一點、檀心不受東風謔。明朝梳掠。看鏡裏芳姿，阿誰較勝，傳語問青雀。
瓊肌削，似比柔枝更弱。半開仍鎖銀錀。絳綃曾挹經年淚，和露封來灼灼。休忘卻。休忘卻、年時茅屋空山約。從教零落。待粉蕊全刪，寶華同證，此意盡商略。
盤螭約指雙花隱。翡翠研宮粉。贈來條脫感真妃。莫是興寧六月、語楊羲。
金彄忽似金甌缺。手挽初弦月。倦遊蹤跡幾更名。好句玉環纖印、記他生。
內家結束莊嚴相。不是慵來樣。水晶廉卷半閒時。正好炷香親較、晚唐詩。
鴛緘忽接郎邊信。為道歡期準。寄聲青翰早飛回，約共紫藤花下、送春歸。
燒燈時節傳柑宴。青粉牆西見。個人偷眼隔窗紗。映出月中根葉、雪中花。
分明玉茗堂深處。小立垂垂樹。問名猶喚內家真。一點荔枝飛騎、笑紅塵。
額黃染甲宮鴉皺。書法誇筋瘦。憑將背癢試麻姑。且結蓮臺真印、禮南無。
色香兼味都超絕。彈指霏輕雪。玉纖頻屈數將歸。按透斷紋如囓、十三徽。
煖風遲日烘微醉。催上櫻桃會。翠娥招手滿船招。看煞帽簷欹側、月城橋。
勻圓細數盛妝合。待解相如渴。丁寧莫受蔗漿寒。薄暮來嘗勝雪、小龍團。
霜寒玉指吹簫歇。倚斷秦樓月。掃眉才子浣花人。不道當時金粟、本前身。
迷藏曲徑鉤衣戲。似夢猶堪記。侭留顏色待君憐。心字香焦重埋、一絲煙。
自撥香弦按紫檀。曲向誰彈。淚向誰彈。蜀茶花底小紅欄。去為誰難。住為誰難。
不施梅額墜雙鬟。春也闌珊。人也闌珊。相思空覓駐顏丹。伊也摧殘。儂也摧殘。
愁向清輝說。暗將離、冰紈卻扇，香羅替葛。不覺涼颸吹茉莉，回首紗櫥似雪。得幾度、為君簪髮。行矣天邊風露冷，漢時關、偏隔秦時月。幽思重，寫瑤瑟。
情知又是經年別。轉難忘、憑肩密誓，長生鈿合。此意雙星應鑑取，好耐寒侵肌骨。恩不甚、怕成輕覺〈《楚辭》：「恩不甚兮輕絕」。〉。來日征帆休便掛，聽殘更、軟語鎔心鐵。銀漢影，夜分裂。
柔鄉無計得徘徊。首重回。眼重回。願逐飛花，和夢繞妝臺。呵手為卿添翠黛，愁一蹙，暫時開。
狂蹤頻問只佯推。莫相猜。試相猜。驗取心香，燒透不成滅。蓮葉裁帆絲系祚，風便也，藕船來。
負卻韶光，十年眼冷花叢裏。玉笙寒徹夢驚回，著處東風矣。猶是當時春意。漸病酒，懷人天氣。樊川愁寐，繞榻茶煙，鬢絲吹起。
殘雪無多，莫教容易成流水。瓊瑤留伴落梅魂，共作冰壺貯。再入茅堂燕子。應問我，別來何似。君看池畔，照影婆娑，樹猶如此。
小綴珠幡，玉搔首、觸簾散點晴雪。幾箭紅蘭，恰共水仙俱發。為約檀心磐口，和瘦影、伴成三絕，湘屏掩、整整斜斜，一般冷淡香骨。
蕭郎俊遊未歇。乍傳柑時候，又擬輕別。打疊離情，待賞新年節物。挑菜幽期近也，試換取、練裙文襪。臨妝鏡、拂了蛾兒，月中早見春月。
玉爐香，誰與共。旖旎菸絲，吹出羅幬縫。雙鬢怯翻寒髼鬆，才話分攜，已做天涯夢。
醒時衾還獨擁。約略離亭，人遠雞聲送。別是五更愁一種。冷透心窩，自怪無端痛。
往事驚心碧玉簫。燕猜鶯妒可憐嬌。風波亭下鴛鴦牒，惶恐灘頭烏鵲橋。
搴恨葉，摘情條。舊時眉眼舊時腰。可能還對西窗月，狼藉桐花帶夢飄。
粉堞烏啼，紅橋雁齒，昔日亭臺。記墜釵聲裏，頻呼小玉，鉤簾影畔，替摘青梅。感絕多情，雙燕語道，三歲棲香人未回。心期在，且休教結子，辜負重來。
歡娛總隨流水。尚依然位置，沒點塵埃。只淒涼禪榻，茶煙空颺，飄零酒社，蠟淚成堆。一種幽情，春草句怕，清夢池塘有刼灰。長陪著，舊雕欄玉砌，花月宮槐。
[12]
閨閣爭傳捧貼黃。久重新雨露、潤蓮幫。錦襪初學內家妝。今而後，啟予足、孟家光。
按拍鳳頭香。盡春愁穩載、莫輕颺。一鉤纖窄待重量。驚鴻影，凌波襪、誤陳王。
[13]
閨閣爭傳捧貼黃。九霄雨露潤蓮塘。錦襪新學內家妝。
六寸圓膚原有致，一鉤纖影待重量。春愁穩載莫輕颺。
承恩結束辭南內。油壁擁，芳塵碎。綠熊茵貼紫貂裘，香滿一身珠翠。玉驄驕軟，彩鸞偷傍，不覺珊瑚墜。
花叢著眼驚姚魏。誰管領，霓裳隊。只應清夜奉宸遊，七寶裝成行綴。錦帆天子，疏狂魂魄，空索瓊花醉。
楚天舊雨，怪新來幻作，冷雲殘雪。珍重流鶯傳語道，憐取長條休折。帶綰同心，絲纏續命，一寸腸千結。那能此際，眼看真個離別。
才則唱罷驪駒，蘭舟待解，早催歸親切。君便承恩儂易老，須記瓣香星月。范蠡湖頭，梁鴻宅畔，準擬成三絕。臨岐試問，歡期在甚時節。
繞欄幽澗乍泠泠。又雨一聲聲，漏一聲聲。兩處閒眠，那夜不同聽。更，更。
病眸才展訝青青。是燈一星星，螢一星星。偏到薄幃，單枕最分明。生，生。
萬斛閒愁，問小艇如梭，能載多少。鳳去臺空，俊賞昔遊重到。請解半刻離襟，暫領略、布帆清曉。看無言事去，江山有淚，春歸花草。
客中最易添淒惋，便登臨、莫傷懷抱。怨將身作秦樓月，移共秦淮照。此意重感殷勤，判寂寂、廣寒人笑。倩舊時王謝，堂前燕子，訴伊知道。
片帆側。斜倚輕衫雪色。凝眸倦、清鏡窈然，隱約仙娥泛寒碧。霜林淚絲織，翻作春紅靚飾。空濛外、多少遠山，猶是青螺黛痕積。
移時共蘭鷁。正乍展香襟，旋散瑤席。佩珠許傍宮腰摘。更瑞錦分系，寶釵親囑，衍波箋字莫漫濕。附蘋末吹入。
岑寂。又如昔。向洛渚遺塵，步襪重覓。鴛鴦飛去頭俱白。奈踏浪難穩，鄣風無力。水雲天遠，只此意，怎忘得。
多情長願，投老秦淮住。華髮縱歸來，怕不似、少年羈旅。橫江酹月，才魄怨銷沉，歌伴侶，邀商女，一曲青衫雨。
青溪祠宇，沒個迎神嫗。弱柳系興亡，尚拂面、六朝煙縷。無窮金粉，都逐去來潮，桃葉渡，梅根渚，遺恨今何許。
憶家山似畫，寒食後、麗人行。並纜系垂楊，褰簾卻扇，細語閑評。縱橫竹爐茶椀，也當他、斗酒聽啼鶯。記得半塘煙柳，昔年曾佇狂生。
泠泠。歸夢寄泉聲，和醉擁傾城。看袖拂烏絲，裙揮白練，薄負才情。丁寧。莫催雙槳，待月明、清露下秦箏。彈到秋江一曲，為誰紅淚飄零？
有命從他薄，無才倚佛憐，聽小娃親切，私語曲屏邊。乍閒情，教掠鬢，更密意，試憑肩。好減卻、繡工夫，同理十三弦。
偶經挑筍處，剛值鬥茶天。泥人何事，新來不似從前。料多應、提起斷腸消息，今番惆悵對花眠。
沈腰織細，正芙蕖初日，露搖珠碎。別是天工，剪付一雙秋水。丁寧莫作紅樓醉。怕情多、易添憔悴。曲終人杳，數峰江上，喚湘靈起。
但回首、綺羅叢裏。幾曾怨得，舊香新翠。老去風情，終古可憐身世。知卿未解閒愁味。倚清歌、猶滯巴里。停樽如夢，顧攜碧月，照他無寐。
小屏風上山無數。就中只問西江路。指點孤舟，水村煙渡。還愁夢裏行來誤。
一程程遞相思鋪。一更更漏離魂鼓。說向天涯，今宵最苦。怕伊憔悴還休訴。
書任城店壁，壁上多明季公車名士留題之作，縷經堊抹，不復可認，因撮其字句，連綴為詞。
短衣孤劍。舊識新豐店。看壓小槽香瀲灩。醉洗玉船紅釅。
早鶯送客登車。依微月射銀沙。馬上續成春夢，牆頭笑擲桃花。
判謝卻韶華。細雨梨花。女郎山下夢還家。六畝屏欹三徑掩，不似天涯。
庭樹欲棲鴉。漸暝窗紗。四弦何處撥琵琶。拍遍伊涼驚入破，颯颯風沙。
一鞭誰共。剛有愁迎送。乘倦解，青絲鞚。霜威侵酒盞，霧氣穿衣縫。生戀著，黃茅野店雞聲夢。
燭淚無端湧。三匝驚棲動。想此際，釵頭鳳。語吞鸚鵡噤，欲顫鴛鴦凍。魂別也，曉風殘月兒珍重。
〈大明湖晤田紫綸進士，時未就廷對，翩翩如二十許人，雲將以秋月南遊，索詞為贈，後問其同榜李季霖，知田與余皆生丁丑，自顧形穢，一嘆而已。〉
冠春闈。遊春苑，醉春觴。帽簷斜，花影悠揚。玉河飛騎，似聞爭說李東陽。阻風中酒，如余者，老大徒傷。
羨韶年，乘逸興，登虎阜，下錢塘。待重沾、桂子荷香。休教看煞，風流京兆漢田郎。歸來學個，眉兒畫、別樣纖長。
一月長河，奈阻崎嶇，玉京猶隔。滿身風露，夜寒誰問，扣舷孤客。不如歸去，從教錦纜牙檣，釣絲莫負秋江碧。何事訪支機，悔乘槎蹤跡。
淒絕。無端閱遍，戰壘遺屯，郵亭敗壁。只得幾行官柳，似曾相識。琵琶響斷，那須月落回船，曲終始下青衫滴。曉鏡待重看，有霜華堪織。
〈松陵吳漢槎夫人出關，令妹詔質以孤孀遠送，芝麓龔公盛稱為縞綦義烈，因賦此詞，並寄漢槎。〉
香箋晚壘，翠黛朝彎。燕霜那忽點雲鬟。伯勞飛燕，禁骨肉，恁摧殘。盼九天、為妾賜環。
甚日生還，酒泉郡，玉門關。燕頷小妹上書難。麻衣似雪，淚潸潸。背人彈，本意兒，身作木蘭。
〈【原註】時尊府君蒙恩免戍，竟以憂卒。〉
梳妝臺下，捫碑字、金碧依然天半。龍舟寂寞，信波翻太液，藕花長滿。知否憑高無限意，幾增淒惋。傳呼急，平明騎馬，值紫宸班換。
指點重瞳親御處，飛閣千層，彩虹雙轉。朱顏頻改，都不是、尋常意中庭院。飄泊青衫，隨例屬、天家拘管。憶二十年前慧業，侍玉皇香案。
曙色天街，衣半濕，露華涼沁。何處是，雙星一水，碧空遙浸。夾道紗籠趨畫省，幾枝銀箭傳清禁。賦春城，批敕與韓翃，題宮錦。
初日耀，龍墀蔭。罘罳角，魚鱗淰。向御爐煙裏，瞻天無任。只覺上清塵土絕，那知玉宇高寒甚。料孤眠、正憶早朝人，欹山枕。
鳳紙中宵，親捧出，九天珠玉。只少箇，添香侍史，對燃官燭。絳節高隨銀漢轉，紅簷不定金波浴。乍因風，吹得到人間，霓裳曲。
叢桂樹，家山綠。歸夢好，殘更促。又宮壺滴罷，曉鐘相續。蓬勃鵲爐三殿敞，撲瑯魚錀千門肅。量聖朝，無闕更無人，青蒲伏。
愛酒能詩，記舊日，疏狂風調。曾相識，星前擲果，紫衣年少。匹馬衫輕愁獨往，雙鸞鏡掩虛同笑。又誰銜，錦字帝城飛，三青鳥。
憑寄語，歸期杳。剛又被，無情惱。奈玉容難駐，緇塵易老。露葉如啼楊柳陌，霜華欲被芙蓉沼。悵丹青，都是夢中看，今番覺。
一拂翛然，差堪伴，凌雲逸翮。聽澗音，涔涔幽瀉，俗塵都息。晏坐聊為風月主，縱遊時作湖山客。裛清暉，何事轉沉吟，追疇昔。
爭染翰，西林席。看睹墅，南林屐。數君家勝賞，會應重得。須信人生行樂耳，殘年暮景宜珍惜。共蒼崖，更結歲寒交，松千尺。
卸頭燈影背，坐擁鴛衾待。待聽歸騎聲，已三更。
猶自瓣香親炷，禮雙星。禮雙星。莫遣秋河，一番風浪生。
選勝輕裝出，分行小隊齊。珠鞭闌過鳳城西，​​一字沿流，同解錦鄣泥。
玉爪看調鶻，花冠簇鬥雞。應弦斜拂柳圈低，薄醉歸來，纖手個人攜。
憔悴。經歲。封侯何益。漫教夫婿道，歸須及，落花前。果然。得人心可憐。
眉間一粟黃紋小。歡應到。勝接回鸞誥。說相思。知未知。遲遲。索他歸夢詩。
早換新衣，遲添弱線，且教同坐更闌。乍繞簷冰箸，戛碎琅玕。今宵海樣蓮花漏，聽兒家、數盡悲歡。燕臺夢杳，似伊清瘦，可耐嚴寒。
雙魚昨寄平安。道夜深風雪，正直金鑾。想頻呵凍墨，絳蠟才幹。平明又復催趨走，只空陪、彩仗千官。口脂面藥，幾時宣賜，分餉孤鸞。
百愁今夜掃。試熨展雙蛾，依然歡笑。吟箋繡譜都刪卻，悔把韶光誤了。擁爐清況，差不減、沉香庭燎。巡簷罷、冷蕊猶含，莫被竹聲催覺。
商量欲頌椒花，看獸炭頻添，麝煤輕爆。個中冷暖。憑殘漏、傳與玉京人道。未曾三十。明日明年年少。判沉醉、兩處無眠，五更春好。
記寒宵攜手，一籬新月，三徑微霜。臂綃乍惜殷紅減，平生意，百劫難忘。為我飄蓬，由他飛絮，惡風吹墮何方。燕臺尺素，猶自祝勝常。怪啼痕、浥透香囊。心知從此別，但寄聲珍重，莫更思量。蜀道如天，侯門似海，陌頭容易盼蕭郎。除非是，星軺捧節，便出瀘江。
縱然金屋深藏，清笳拍遍，料依舊情傷。側身西望貂褕贈，雙魚杳，不上瞿塘。邛筰煙迷，癢疴瘴合，夢魂可到家鄉。烏衣門巷，別後總淒涼。又誰過，昔日幽窗。掃眉安鏡處，任泥翻燕壘，蜜涴蜂房。黃菊休開，紫薇空老，見伊枝葉幾迴腸。歸來也，重逢滿願。所願才償。
雙淚滴花叢。一身驚斷蓬。盡當年、剩月零風。虛把玉顏臨鏡也，渾不似，舊時紅。
箋粉砑芙蓉。金窠小篆封。恨書回、忒煞匆匆。別有心情難寄與，憑說向，欲歸鴻。
帳掩梅花，一炷水沉煙小。宛轉薄衾香不了。堆窗亂葉，聽西風橫掃。才病起，禁得夜深清覺。
喔喔荒雞，啞啞宿鳥。明日事、又縈懷抱。輸他痛飲，把餘寒生拗。判醉也、能抵獨眠多少。
三十矣。彈指韶光能幾？梵課村妝從此始。心期成逝水。
那少真珠百琲。遲卻紅絲一系。得壻今生應似子。斯言猶在耳。
西來爽氣沖簾過。映檻外、花千朵。綠天深護好樓居。蕊粉莫教彈破。芸輝乍暖，紫繡垂遍，看帳裏，瑤英臥。
流蘇百結飄還墮。蝶亂處、鶯梢妥。十圍溜雨剩霜皮，猶帶六朝煙鎖。莊嚴便是，珠纓寶珞，稱設慈雲座。
〈【原註】閣為西山楊氏家園第一勝處，有紫藤數株，絡石凌霄，覆滿如幄，不計其為何代物也。〉
簾捲西山，水犀斜押，燕泥晨涴，濃蔭覆滿，蕊粉綠天彈破。憶初時、荳蔻重含，春歸不覺檀心頗。似芸輝堂靜，紫綃微揭，帳垂人臥。
婀娜。妝成後，訝鏡裏虯髯，橫窺梳裹。玉龍遺蛻，猶是六朝煙鎖。舊長生、鈿合難尋，阿環宛在雙藤左。供莊嚴、寶珞珠纓，誰設慈雲座。
淡淡胭脂薄薄綃，水邊分得日邊嬌。七十二峰螺黛影，上花梢。
望逐晴波浮絳雪，行沾暮雨暈紅潮。誰與石仙相對賞，有山樵。
〈【原註】湖邊山下居民，無不種杏者，而姚灣尤盛。傍崖有兩石仙，衣冠甚偉，過者肅然起敬。山樵余自署雲。〉
稚澀全消，勻圓競熟。同時二妙秋湖曲。阿環才譜荔枝香，採蘋休卻珍珠斛。
蘭漿遲歸，摘酣冰玉。水仙風味宜新浴。相思一夕渚煙深，短蓑無恙蓴絲綠。
〈【原註】吾鄉菱芡，惟出此湖者可敵松陵，他處並遠不逮。〉
夾城春晚，待重尋、遺跡訪嬌娃。踏遍尋常巷陌，邂逅女郎花。不改昭容雙袖，只生憎、蜂蝶掩籬笆。願從今喚作，薴蘿村里，一種舊桑麻。
追憶藥欄多麗，左家香、何必讓姚家。猶似煙籠沉麝，拂曙點檀霞〈牡丹左紫並美姚黃，煙籠紫，亦牡丹名。〉。和露摘來簪髻，九雛釵、璀璨映盤鴉。莫碎研紫粉，臂綃潛換守宮砂。〈莊在夾城，世傳鴟夷入五湖時居此，向以牡丹得名，今見玫瑰而已。〉
南朝一片傷心雨。總被垂楊留住。水村山郭，紅橋倚遍，極目亂飄金縷。能有春情幾許。怕重來，撲天飛絮。
當日別離無據。知他可憶長亭語。狂蹤約略，酒醒殘月，多在亂鶯啼處。添得倚風凝佇，念天涯、有人羈旅。
〈【原註】柳陰一長板橋，紅闌綠浪，咫尺西定，極煙水淒迷之致，惜無人解唱《雨霖鈴》問明朝酒醒何處耳。〉
曲水平橋通宛轉。船頭響細春潮淺。小泊村扉爭吠犬。人不見。落紅如織漁罾眼。
橘刺藤梢隨徑剪。游絲醉拂東風軟。薄暮酒旗青一展。衫袖卷。數錢曾識當壚面。
〈【原註】溪甚曲，橋甚低，泛小舠行村落間，如在畫中，滿溪花片，自清明至四月不絕。〉
徑敞深秋，輪安滿月，綠陰長對清圓。金泥衫冷，颯沓委金鈿。五夜馚馧不絕，涼如水，勝挾飛仙。乘風去，蕊珠宮闕，能得幾回眠。
當年。攜伴侶，小山沉醉，鬥韻分箋。縱閒愁吹墜，不到觥船。欲覓狂歡舊夢，誰知在、曲閣欄邊。憑記取，生香真色，寫照屬黃荃。
〈【原註】東亭為華學士子潛別墅，有東西兩園，西岑華堂最勝，後歸上谷。花時每與衣澹、蓉濱暨鄒黎眉諸兄弟觴詠其中。〉
片帆無恙否，湖光開鏡，晚煙低沒。折戟沉沙，中有小喬香骨。一夜凌波喚起，又欲語、盈盈似活。秋水闊，蒹葭玉樹，總嫌唐突。
新來著個漁人，縱棹觧菱絲，綠蓑慵脫。滿目愁予，管領斷橋風月。載去亂頭粗服，正相對、淡妝濃抹。凝佇切，今生為他消渴。
煙水晚來空闊。望處白鷗飛沒。折戟沉沙磨不盡，中有小喬香骨。誰喚起凌波，欲語亭亭似活。
釣罷綠蓑慵脫。葉底畫橈輕撥。粗服亂頭相對處，絕稱淡妝濃抹。俗累此全遺，翻恐為伊消渴。
〈【原註】地近楊湖，署月香甚，其旁為掃蕩營，蓋元明間水戰處也。蓀友往來湖上，因號藕盪漁人。〉
花覆七樓紅十里。遍數東南，此樹曾無比。碧海扶桑差可擬，綠雲稠疊丹霞綺。
嘆息唐昌遺玉蕊。奕葉蟠根，今日能留幾？一宿隻園懷帝子，夢魂何處空煙水。
〈【原註】山當無錫、江陰、常熟三縣之界，上有古觀音院山茶一株，傳為梁昭明太子手植，首句載《虞山志》，明嘉隆間樹朽，萌蘗復生，今猶未及其半也。〉
天涯絮語，分明對、夜雪蓬窗相共。十疊鸞箋千斛酒，不覺漏聲寒凍。繡被濃薰，羅幃獨掩，各自耽幽夢。冰壺心冷，起居千萬珍重。
回唸書閣淒清，淡煙和月，正梅花香動。一自伴花人遠別，空掛綠毛么鳳。妙解迴紋，清談步障，並是多愁種。嵰霜搗盡，玉漿應許親送。

〈丁未九月，扈駕東巡，偕行者王純嘏、陸義山、張南溟諸同舍，各有詩文以記一時之盛，余得七言絕句六十首，刻成附識其後。〉
翠華東指，秋獮及秋成。臣珥筆，書綸紼，詔從行。備西清，輦路重修處，漁陽道，廬龍塞，孤竹國，榆關驛，幾回經。一字圍場分合，三十萬，鐵騎無聲。快風毛雨血，夢澤起神鷹，傍駕惟聽，角弓鳴。
每前驅罷，方陣結，開帳殿，設層城。視列宿，皆環拱，帝車星。乍傳更、趣理銀臺奏，霜威重，硯初冰。紅本下，黃封出，已參橫，敬答兩宮馳問，回鑾早、先報慈寧。愧垂堂入疏，諫獵只虛名，碌碌長卿。
〈隨圍至灤州，曉霧失道，從數騎行遍涼汀，良久霧散，橫山之秀，灤河之清，自入燕以來，所未見也。碑勒金城郝璧《望海潮》詞，有「回首望長安，帝子攀號處，清淚闌珊」之語，蓋國初郝以臺使者巡行至此感賦。山有故經略高司馬園亭。〉
波光似練，峽束飛流看似箭。直下滄溟，一線猶能十里清。
繡衣持斧，卻憶鼎湖揮淚雨。誰賣盧龍，別業逍遙寄此中。
西風又起，水驛更長人倦矣。繡被香空，一夕濃熏是夢中。
鄉心久斷，欲寄鄉書天樣遠。為問汀廬，有個南歸宿雁無。
水綃一剪，露朵菸絲俱活現。誰傍花陰，倒臥收香共命禽。
仙娥如畫，素影亭亭招不下。再世齊奴，消得珍珠十斛無。
雲冪冪，水濺濺，草如煙。行近十三陵下路，敢揮鞭。
細柳新蒲乍綠，玉魚金碗依然。一騎捧香寒食日，憶當年。
十年才一覺，東華夢、依舊五雲高。憶雉尾春移，催吟芍藥，魑頭晚直，待賜櫻桃。天顏近，帳前兮玉弝，鞍側委珠袍。罷獵歸來，遠山當鏡，承恩捧出，疊雪揮毫。
宋家牆東畔，窺閒麗，枉自暮暮朝朝。身逐宮溝片葉，已怯波濤。況愛閒多病，鄉心易逐，阻風中酒，浪跡難招。判共美人香草，零落江皋。
禁漏蓮花碎，玉堂清似水。而今荒店聽雞鳴，醉。醉。醉。月淡藜床，煙低土銼，一番憔悴。
向壁餘燈穗，照人孤影背。不如夢也不逢歡，睡。睡。睡。爭忍寒更，教他濕盡，冷紅殘翠。
煙光上了。天淡孤鴻小。一泒角聲聽漸杳。吹冷西風殘照。
平安火映譙樓。旌旗半卷城頭。寫入屏山幾曲，鄉心歷亂邊愁。
樺煙一抹輕綃護。脂香暗覺杯行互。狂捉縷金鞋。問郎真醉耶。
銀箏連夜雪。柱冷湘弦折。紅豆數來多。曲終人奈何。
爐邊促席圍銀蠟。蘭舟準待明朝發。坐到五更鐘。忽然歸思慵。
六么催未歇。故故飛觴急。休卻眼前杯。玉人容易來。
行雲翠濕寒難曉。水仙夜上芙蓉老。山枕酒醒時。雁回人未知。
客城那得住。打鼓開船去。去逐鯉魚風。歸期尺素中。
果然仙品如圖譜。晶瑩尚濕楓亭露。映徹玉壺冰。守宮紗一層。
碧桃爭比得。鶴頂真珠液。好在宋家香。剛逢十八娘。
〈【原註】「宋家香」、「十八娘」皆荔枝名品。〉
蒼梧水落羚羊峽。危檣欲渡愁雲壓。腸斷嶺猿鳴。南來第一聲。
上灘爭宿處。月黑聞人語。不辨戍樓煙。維舟江那邊。
秋空倚劍人何處。羈心遠掛咸陽樹。隴水咽殘星。黃河西畔行。
幾多鄉淚滴。一夜關山笛。誰按小伊州。清霜入鬢流。
山城半夜催金柝。酒醒孤館燈花落。窗白一聲雞。枕函聞馬嘶。
門前烏桕樹。霜月迷行處。遙憶獨眠人。曉寒驚夢頻。
何必江南，堪痛哭，六朝遺跡。只此地，曾經幾遍，銅駝荊棘。高浪已摧臨鏡堞，平沙盡沒藏書壁。漫憑高，歷歷數滄桑，空沾臆。
朱仙鎮，陳橋驛，相望處，城南北。只幽蘭軒遠，燼灰難覓。且醉金梁橋上月，休尋萼綠堂前石。卷西風，片葉忽飛來，迎秋笛。
〈【原註】迎秋，汴中亭名。余行時囑會候重建信陵君祠，擬他年再過夷門，特賦一詞拜酹，未敢草草。〉
燕子重來，還認得，烏衣舊里。渾不改，風流江左，清華門地。社酒晚歸娛父老，花燈夜賞饒佳麗。看涇流，如帶束膠峰，長如礪。
頻作客，鄉心系。十載夢，青縑被。又蘭堦池草，差強人意。笑我仍分藜閣火，輸他便縱瓊林轡。向五雲，多處盼金泥，添新喜。
一道銀牆界粉真。宋玉東鄰，阮籍西鄰。好花如霧看難親，鏡里分身，畫裏全身。
收拾風光臥錦茵。病渴前春，病酒今春。劇憐鶯語太殷勤，昨日歸人，明日離人。
續殘香，留好夢。鴛瓦不銷霜重。千里月，五更寒。此情持問歡。
闌干角，蛛絲絡。誰解護花鈴索。乘宿醉，看梳頭。年時還記不。
便瓊花也怎和他，二十四番風戰。瘦影上窗微閃。欲語憐嬌喘。
霎時淒凜霎時焦，渾似郎心多變。一鬼可容相見。教露鮮妝靦。
麥浪翻晴，柳煙吹暮，可憐時候新暖。攀來暗綠嫌深，折去殘紅怨淺。東風著意，為留得、幾絲香軟。笑雙雙、掠水銜泥，辛苦舊巢歸燕。
費多少、斜陽送眼，容易得、遠山迎面。肯將佩冷江皋，博個宴酣花苑。夢闌酒醒，早減卻、春痕一線。問五湖、他日扁舟，可似薴蘿相見。
樓鎖葳蕤，橋通宛轉，昔日亭臺。記墜釵聲裏，頻呼小玉，鉤簾影畔，替摘青梅。感絕多情雙燕語，道三歲、看花人未回。心期在，且休教結子，辜負重來。
無端綠陰遍也，那復向、舊處徘徊。只淒涼禪榻，茶煙空颺，模糊鏡檻，蠟淚成堆。一種幽尋春草句，怕清夢、池塘有刼灰。長陪著，舊雕欄玉砌，零落宮槐。
[14]
青煙散後，綠雲重綰，今來欲見何緣。每約花時，共聽鶯處，將歸幾度留連。冰玉語空傳。信書生薄命，自古而然。誰遣剛風，無端吹折到青蓮。
品題真負當年。倩淚痕和酒，滴醒長眠。香令還家，粉郎依舊，知他一笑幽泉。慧業定生天，怕柔腸俠骨，難忘人間。莫更多情，漫勞天上葬神仙。
仙姿合受塵凡垢，蜚語心驚。不是無情。怕是情多轉誤卿。
何如莫約簫臺鳳，惟伴籠鸚。繡戶長扃。對念如來般若經。
玉爐火候溫溫也，煉就飛霞，結就丹砂。一夜華池靜月華。
春深景物還多麗，映雪黃芽。並蒂金花。持過南國奼女家。
不知誰唱秋江曲，喚起離鴻。西去孤蓬。心逐江流卻向東。
佩珠欲解蘅皋冷，莫採芙蓉。滿鏡愁紅。寂寞憐卿別後同。
遙天欲暝重回首，不是燕山。卻是吳山。幾點煙縈幾翠鬟。
登臨已改雙逢鬢，才度邊關。又度江關。心逐飛鴻一昔還。
櫻桃宴罷人歸後。正煙籠淡月，疏窗如畫。紅藥欄邊，當日新攜素手。睡起微聞花嘆息，似記得、星星密咒。依舊。對漂香泊粉，幾枝春瘦。
別久。心期輕負，為深憐痛惜，越添僝愁。十載綺羅情，付昨霄殘酒。誰道酒醒都是恨，只剗地、曉風楊柳。知否。古今來一例，斷腸回首。
消得幾行清淚雨。一片冷雲飛去。且共離魂語。留他伴過沉煙縷。
倚遍迴廊都不是。不是夢兒行處。畢竟春難住。斷腸花落相思樹。
卷盡歸雲瘦碧空。微涼吹不斷，白蘋風。亂煙殘靄有無中。驚回首，五十六燈紅。
火齊散遙峰。山靈須遣護，絳紗籠。倚樓高詠此時同。分攜處，冷落一江楓。
視草頻催鎖院空。九天珠玉冷，任隨風。夢迴人在御香中。依然是，藜火夜深紅。
相望隔江峰。秣陵秋正好，一鞭籠。舊遊邀笛倩誰同。君行矣，留醉語青楓。
玉節天南照遠空。使槎輕萬里，舊乘風。晴川草色醉吟中，君恩在，肯拂賜衣紅。
青翰數青峰。晚涼添繡被，麝熏籠。竹爐清響暫時同。催歸也，人瘦楚天楓。
北海華樽酒不空。笑談傾四座，快哉風。點蒼金碧臥遊中。情應寄，天半落霞紅。
留詠最高峰。待將雙袖拂，映紗籠。即開山徑許相同。城南路，綠野傲丹楓。
春到愁魔待壓禳。試東風第一，道家妝。蠟丸偷寄紫瓊霜。檀心展，憑付與檀郎。
金盤斂花房。相逢應只在，水仙旁。色香空盡轉難忘。人何處，沉痛覓姚黃。
真個而今親試。月白霜濃蕭寺。佛閣夢雙憑，第三層。
何處銀餅素綆。暗入遠鐘疏磬。一滴下楊枝，乍醒時。
〈「落花人獨立，微雨燕雙飛」二語，可取作主客圖，晏小山嚮以入詞，杜子紫綸頃以入畫，漫因題照，並及寫懷。〉
才華杜曲知名早。看即起，明光草。旗亭絕唱擁三姝，合領袖、昇平年少。偏生謝卻，五陵裘馬，別展閒襟抱。
湘波窸地無塵到。隨意把，芸香較。一泓如水鑑菱寒，獨自個、與誰同笑。只應吟對，杏花春雨，暗憶江南好。
再集吳伯成聽梧軒，偕方邵村、秦對岩諸君賦
齋閣香泉，岩扉火樹，秋來總是相思處。扶輪承蓋許重招，為遣西飛一雁、促歸橈。
酒噀煙霄，筆揮風雨，金華殿上聞高語。羨君才思湧江潮，憔悴如余應愧、舊題橋。
渺渺風帆，淒淒煙樹，望中便是儂行處。羈魂別後若相招，分付採菱歌畔、木蘭橈。
翠被濃香，青簾細雨，依然坐對篷窗語。雙魚好托夜來潮，此信拆看應傍、畫眉橋。
〈【原註】橋在平望，俗傳畫眉鳥過其下，即不能巧囀，舟人至此，必攜以登陸雲。〉
濕翠群山，柔絲幾樹，當年傾國曾來處。前溪溪畔是誰招，覓個藕花叢裏、暫停橈。
煙靄橫空，露華如雨，催歸卻訝舟人語。西南風緊上輕潮，待得月明同倚、水仙橋。
吹落瑤華，折殘瓊樹，魂兮可憶相逢處。枕濤亭下舊曾招，笑指冰船飛渡、勝蓮橈。
痛結沉雲，病疏行雨，鴛鴦小字三生語。夢偎紅頰暈微潮，猶似雪天雙騎、玉河橋。
〈【原註】枕濤亭在正陽門外西響水閘。〉
瑟鼓青峰，歌翻絳樹，無言忽到分襟處。襪羅冰盡手頻招，安得千層鐵鎖、截輕橈。
醉纈凝酥，啼珠凍雨，曉鐘時節圍爐語。離情慾寄浙江潮，其奈客程偏指，墜釵橋。
斷紅兼雨夢，當歸身世，等閒蕉鹿。再枕涼生冰簟滑，石鼎聲中幽獨。活火泉甘松濤嫩，乳香候，龍團熟。地偏叢桂枝陰，又吐叢菊。
花時約過柴桑。白衣寒蚤，休負深杯綠。青鏡流光，看逝水銀漢，漂殘落木。瓜蔓連錢，草蟲吟細，辛苦驚髀肉。從容烏兔，絲絲短髮難續。
彈指絕思惟，喚出嬋娟三昧。雙鎖金針誰會，笑拖泥裙帶。
乍拈仍放合歡花，一段風流在。擊竹聲前粉碎，學香嚴下拜。
寶鴨乍辭衾鳳。喚起膽瓶花凍。懊惱十年情，不抵五更霜重。如夢。如夢。落月香車誰送。
顛倒鏡鸞釵鳳。纖手玉臺呵凍。惜別盡俄延，也只一聲珍重。如夢。如夢。傳語曉寒休送。
淚粘春住，香吹夢醒，提起舊時根節。畫船絲柳綺窗花，整一幅，斷腸圖揭。
彩雲易散，銀河難渡，青鬢莫教催雪。來生慧業恐生天，又負卻，人間風月。
別院收燈，空樓倚笛，穿花漏點分明。飄來蘭麝。驀忽見雲英。借與人間風月，瑤臺路，特地逢迎。冰輪滿，無端吹暈，直是妒娉婷。
相攜尋舊約，玉顏絲鬢，種種堪驚。只幾番離合，斷送多情。欲問飛瓊伴侶，塵根在，枉費丁寧。遊仙去，一行清淚，為子誤三生。
芳訊屬東鄰。格外相憐分外親。記否枇杷花下見，前身。共是悲歌痛哭人。
無計與傳神。小像沉香只暗熏。料得有情應喚徹，真真。珠玉為心以奉君。
嘹唳夜鴻驚。葉滿階除欲二更。一派西風吹不斷，秋聲。中有深閨萬里情。
片石冷於冰。兩袖霜華旋欲凝。今夜戍樓歸夢裏，分明。織手頻呵帶月迎。
竟日東風吹細雨。吹不轉，天涯絮。便倚盡、長亭多少樹。春去也，人難住。人去也，春難住。
池館依然行樂處。何事耽羈旅。待相見、重傾離別緒。人歸也，春無語。春歸也，人無語。
花前鬢影，被東風吹上，一絲絲白。算只浮家堪位置，第一飄零詞客。果擲迷香，鞭遺軟繡，彈指成遙隔。茶煙篷底，看炊蟹眼如雪。
錯道舊雨無情，佳時卻恁，誤了鶯和蝶。僕本多愁消不起，罨畫溪山風月。蝦籠箏船，蛟橋酒幔，麗景縱消歇。津亭回首，嫰條誰與同折。
幾行歸雁，共征帆落向，暮煙叢裏。野戍潮平霜葉下，簇簇蒹葭深艤。酒旆微青，漁燈乍黑，未散沙洲市。當壚一笑，滿頭黃菊旖旎。
又是急鼓頻催，低篷欲掩，轉淒迷鄉思。誰與孤眠欹枕說，妾夢不離江水。慈姥灘寒，望夫磯暝，相對針魚嘴。斷魂今夜，風鬟兩鬢千里。
遠天秋淨，正西風秔稻，江鄉初熟。竟日帆移罾影外，臥柳村扉斜矗。別浦潮回，平磯葉掩，籬落輕鷗宿。薄寒吹上，春山澹澹凝綠。
眼前人麗如花，魚多似米，船卻高於屋。雞犬圖書無恙在，生事此中粗足。煙水攜家，五湖雙槳，舊約何年續。客遊良苦，倦聽商女遺曲。
花朝過也，問天公那得，許多風雨。自是春晴無三日，可惜流光難駐。蠟屐衝泥，褰帷濺瀑，厭聽黃鸝語。重來謝客，積愁堆滿孤嶼。
消受水驛山程，燈昏酒冷，夢兒中叨絮。兒女心腸英雄淚，抵死偏縈離緒。烽火遙連，家書間隔，漂泊隨鴛侶。芳時斷梗，欲歸題向何處。
倦遊垂老，為東風瘦盡，十年花骨。翠袖青衫成間阻，久被軟紅埋沒。銀葉輕翻，寶釵重炷，一夜寒滅活。領頭心字，篆香渾未消歇。
不合漫詠春城，漏殘聽錀，便身羈雙闕。買賦百斤還貰酒，誰念文園病渴。露卻金莖，霜留玉杵，天迥藍橋闊。個儂無恙，今番攜手煙月。
廿年江左知名士。羨門第、才華如此。論交吾亦空餘子，端為吾兄屈指。
風流那覺韶光駛。一笑掇、人間青紫。英雄兒女神仙事，種種於君芥耳。
蘅蕪夢冷惜分襟，橘浦餉愁深。斷雁西風當日，曉鶯殘月而今。
臨邛久客，茂陵多病，特地關心。天與一般才思，不成兩處消沉。
慰我兼貧病，憐卿隱笑啼。小來辛苦怨流離。已是十年鄉信阻蘭溪。
別母情懷惡，將雛氣力微。鎖心憑寄大江西，夢裏五更霜月熨朝衣。
古錦餘香濕，春綃積淚殷。相思已是不能閒。況復看人憔悴損朱顏。
醉淺愁仍結，寒深夢卻還。輕煙一碧樣雙鬟，昨夜家書應過小姑山。
乍接分釵燕，旋邀對鏡鸞。袖香餘煖共闌干。只覺被池紅淚不禁寒。
玉軫多時約，金泥一響歡。桂花濃露好誰看。今夜清輝還似憶長安。
鏡裏看花發，門前聽馬嘶。杏梁何事有單棲。不見天涯芳信幾回疑。
欲剪同心帶，還佔薄命詞。悄垂簾幕護相思。為祝東風休卷綠楊絲。
江濤似雪。江花似繡。拜娉婷、眾山回首。一點煙鬟，被日夜、西風吹瘦。屹冰霜，大姑相守。
鼓殘瑤瑟。瀝殘芳酎。趁潮平、密祈神佑。應笑疏狂，向水國、漫尋紅豆。夢吳城，小龍女否。
擁髻燭花偏。特地遷延。縷金雙枕只空圓。昨夜新霜鴛瓦濕，寒到君邊。
片鐵掛簷前。消受無眠。一聲容易破秋煙。央及潯陽江上雁，莫近離船。
錦字佩囊盛。密意分明。任卿卿我我卿卿。只向人前須諱道，素昧平生。
消受得傾城。薄福微名。判將憔悴答娉婷。不是相思空負卻，一世才情。
玉骨為誰消瘦。知否，端的小兒郎。泥人腸斷損容光，點鬢怕吳霜。
曾是得他憐惜。何夕。別語更依依。淺紅愁結翠娥低，爭忍不思惟。
菱鏡秋如許。筆床移、疏簾垂下，落英無語。見說刀鐶如宿約，待結同心雙苣。怕醉裏、鄉書難據。看擁孤眠屏山上，畫平沙、只雁瀟湘雨。從此路，問君去。
分明江畔維舟處。又模糊、千重雲水，淡煙濃樹。今夜客衾應覺冷。睡鴨紅綿親炷。料也憶、玫砧霜杵。待倩西風將消息，一聲聲、吹送蘆花渚。君不寐，試聽取。
生不封侯，拂衣垂老，尋思舊事悲咽。髀肉虛增，鬢絲旋減，閒卻寶刀如雪。射虎歸來晚，又送柴門新月。對影婆娑，濁醪未舉，唾壺先缺。
多事陰符親授訣。休更羨、征西殘碣。少日偏疑，儒冠誤我，投卻書生筆。算從前都是錯，隨過眼、煙雲起滅。何似滄江，高眠縱棹，洞仙歌徹。
殘月幽輝，宿昔見之，豈其夢耶。任寒堆一枕，鈿珠零落，塵縈半榻，箏柱欹斜。妾命如斯，郎行何許，裙扇留題滿狹邪。鱗鴻便，莫雙棲正穩，忘了天涯。
也應遊倦思家。料不抵，孤眠人歎嗟。向舊青綾底，頻偎煖鴨，小紅闌曲，遍數昏鴉。雪壓霜欺，別來真個，瘦盡中庭萼綠華。誰傳語，道春風多厲，強飯為佳。
削翠橫江，壁立千尋，何年鑑空。看霓旌倒掛，金芝湧幢，水簾斜拂，玉筍成叢。小構香臺，下臨無地，一瓣蓮花世界中。回頭處，訝天根月窟，怎著人工。
相連韶石玲瓏。應斷續潮音洞口風。有環留寶座，飛來猿峽，綃呈金縷，捧出鮫宮。碧落雲華，曹溪咫尺，此岸原將彼岸通。驚人句，向懸崖點筆，題遍遊蹤。
〈【原註】碧落、雲華，皆洞名。〉
團搧風流，桃葉桃根，殷勤渡江。問珠娘嬌小，可禁憐惜，璧人依舊，肯恣清狂。荳蔻仍含，檳榔暗吐，不負華年錦瑟旁。須還憶，舊吹簫伴侶，縹緲相望。
誰雲四海空囊。有入洛詩篇使粵裝。是未經霜雪，炎洲翡翠，卻歸煙雨，鏡水鴛鴦。他日朝天，畫眉垂問，閣貼更題陸女郎。金環在，把一編新語，分付青箱。
〈端溪下岩硯石三種，其名汲綆者，宋後已竭。今忽得之，綆細如絲，光耀如雪，發墨無比。因不經見，為近日品題之所不及，詞以代銘。〉
深深月脅容誰鑑。驚喜見，純全璞〈《淮南子》：「其全也純兮若璞」。〉。截斷紫雲天一角。冰絲姌嫋，尚如神女，細雨含風絡。
若教並玉真成珏。摶粉凝脂暗中摸。汲古那嫌修綆弱。轆轤雙綰，桔槔千轉，備寫臨池樂。
雲根擘。青天一線雙崖碧。雙崖碧。古今多少，蘇碑題蹟。
塞鴻不度鄉書隔。紅梅關上思家客。思家客。江南魂夢，嶺南消息。
為問鬱然孤峙者，有誰來、雪天月夜。五嶺南橫，七閩東距，終古江山如畫。
百感茫茫交集也，淡忘歸、夕陽西掛。爾許雄心，無端客淚，一十八灘流下。
趁西風、擣衣聲急，江關倦客愁絕。何況夜來，寒重和砧也歇。荒雞叫落一天霜，獨雁催沉三更月。欲掩殘編，只應無奈，酒醒時節。
蘆簾此際悲咽。便鞋兒夢好，待歸方說。頻呵素手，剪刀停對垂紅淚。燈花結、料不成眠，且倚薰籠，冷灰重撥。
青鏡流年，客中一倍關心早。加餐音到，入夜燈花笑。
街鼓隆隆，已是春來了。春知道。鎖窗寒悄。有個人清妙。
幾日橋南，金錢遍買相思卦。海棠祠下，乞個尋歡假。
莫倚風流，忘了當初話。歸來罷。寄聲司馬，收拾琴心者。
〈【原註】江右有海棠神祠。〉
蕭蕭落木江空。月明中。一陣驚寒多少、欲棲鴻。
人不寐，醒還醉，倚孤篷。今夜滿樓清景、與誰同。
已是夜深羅薦展，約停箏。催解佩，休負月華明。軟語莫縱橫。輕輕，似聞嬌顫聲，可憐生。
〈夕佳樓在南昌郡城上，向祀元忠臣偰公，名偰家樓。至明嘉靖中，始用靖節語，改今額。地與滕王閣相望，憑覽高曠，似勝於閣，而名久為所掩，無過而問焉者。嗟夫！地以文重，若無子安一序，珠簾畫棟，寧至今日，又何有於斯樓也？雖然，以子安之文重，何如以偰公之人重？余再過章江，題長短句於樓壁，陳伯璣、楊陶雲、芝田、陸義山、梁珠五諸君子，依韻載賡，錄呈開府大中丞佑君董公，許為付刊，增入省志。未幾，兵亂不果。古今名跡顯晦，有數存焉，時節因緣，不知定在何日耳！〉
城頭誰構飛薨，水天襟帶開江郭。西山南浦，眼前不讓，滕王高閣。回首東湖，昔賢陳跡，雨籠煙幕。更憑欄杳靄，龍沙迷漫，會招取，吹笙鶴。
是處襜帷棨戟。賀生成，萬家繡錯，滄桑縱改，梁園非故，庚樓如昨。可惜清暉，等閒付與，烏啼擊柝。正魚龍偃臥，我來長嘯，一聲驚覺。
煙江疊嶂參差，依然故壘圍層郭。忠魂何處，一樽空酹，夕陽樓閣。半壁崔嵬，野棠開遍，昔時戎幕。想登埤握節，尚留遺恨，寄華表，歸來鶴。
盛世都無感慨。換佳名，不妨就錯，庚申甲子，兩朝如夢，是非今昨〈元庚申君即順帝，淵明自義熙後，以甲子紀年。〉。我醉欲眠，閒愁消向，戍笳城柝。只重尋舊侶，風流雲散，此情誰覺。
洪崖爽氣西來，拍肩除是弘農郭。碧城十二，闌干只在，三層阿閣。蕭史坪空，綵鸞家近，一痕如幕。羨君身仙骨，乘風歸去，試招取，吹笙鶴。
白玉樓成天半。笑王孫，嘔心良錯。丹霞漫賞，蛾眉依舊，虎頭非昨。欲鼓雲和，幔亭人杳，只餘鈴柝。向章江彈指，幾回清淺，起予才覺。
憑高有客沾襟，蒼茫勝跡空延佇。榕陰不斷，鷓鴣飛上，越王臺樹。香浦魚沉，珠江雁杳，花田無主。算由來閒氣，英雄粉黛，一般到，銷魂處。
喚起柔情俠骨。定相憐，客愁孤注。韶光正好，為誰擲向，蠻煙蜑雨。雙髻扶頭，十眉連手，欲留難住。任千金散盡，只攜寶劍，陸生歸去。
故園長憶涇皋。薄田二頃依東郭。也知世上，功名只似，空中樓閣。人說仙郎，紫薇起草，紅蓮參幕。奈狂奴故態，不禁搔首，悔珠樹，從棲鶴。
駒隙年華飛度。趁歸來，拂衣非錯。攤書一枕，夢迴呼我，酒醒疑昨。何事頻催，天街曉轡，禁城寒柝。問諸公袞袞，鞭絲帽影，讓誰先覺。
朝飛暮卷，也覺登臨倦。高閣古今情，共天涯，客愁長滿。遙空隱隱，極目羨回帆，沙路白，曉煙青，不似江南岸。
一繩低雁，肯放西風斷。淡影蘸蘆花，向蛺蝶，圖中吹轉。風流帝子，魂魄倘歸來，翻舊序，按新詞，鼓入湘靈怨。
煙嵐潑翠山復山，雪浪捲空灘復灘，車船算緡關復關，琴劍羈遊難復難。
乍暖銀塘皺綠波。晝長慵聽鳥聲多。嚼花吹葉一春過。
揀盡釵梳渾不是，拋殘弦索擬如何。日來天氣困人麼。
自別檀奴百事嫌。惱人蟢子下重簷。更無心緒莫開簾。
幾日醉醒花盡落，非時冷煖夢相兼。可知誰似昨年歡。
〈【原註】青齊人呼意所好為歡，音險，平聲，今吾鄉亦間作此語。〉
曾把芙蕖共晚涼。今來眼底隔瀟湘。酒醒欹枕好思量。
為寫眉圖傳小影，擬燒心字試沉香。雨絲縈斷九迴腸。
唱罷玲瓏一曲歌。江潮微上綠雲坡。此情翻較醒時多。
已是欲眠渾未醉，故回覆臉奈他何。誰雲無賴只橫波。
琴酒生來淡盪人。自宜消渴更長貧。不然辜負遠山春。
狗監故能憐犬子，武皇應解妒文君。任他天壤有王孫。
知是他生是此生。藥闌花榭見卿卿。似嫌心眼太分明。
料得已難酬宿願，欲拋爭奈轉多情。一回私語幾回驚。
半刻支頤，鏡紅斜暈輕潮斂。欲眠仍起味誰諳，似春蠶。
離褷衾鳳壓瑤簪，宿妝微卸也。一鉤羅幕倚清酣，夢江南。
開鏡雨餘天碧。簟波明，綃霧濕，灌湘蘭。
可惜晚香零亂，一池紅藕殘。倒影萍間無數，夕陽山。
為憐深綠當風睡，驚起撲簾蕉影碎。新橙試摘，愛他觸手餘香脆。半醒又還如醉。
鬱金堂下清秋淚。潛滴遍、一叢蘭蕙。玉籠鸚鵡，而今懊惱前身慧。恰與檻鸞成對。
竇乳微泉，長似鏡中清澈。漬苺苔、一枝寒鐵。黛痕點破何年雪。向磨崖斷處，小勒梅花碣。
問官閣豐標，綺窗消息。肯便著、孤山蹤跡。灞橋歸去多情，奈暗香疏影，不作相思驛。
雨雪空山滋味。休認作、行雲一例。枯木寒藤聊暫倚。願他生，得相逢，歡喜地。
折取青蓮比。怕幻出、並頭根蒂。稽首皈依持準提。玉泠寒，早香焦，人靜矣。
早歸來，三徑裏。衣白風流，欲傲君王紫。標格不容輕位置。根葉生香，君與蓮花耳。
憶涇皋，環帶水。斗酒雙螯，隨分吾家事。卻籠柴桑貧處士。蝶粉鴉黃，惱亂人如此。
〈【原註】涇皋，余世居也。先君子中年退隱西疇草堂，歲課兩蒼頭藝菊，遠近虞山、婁江諸名種，畢集吾家，相傳為一時勝事。〉
誰捧綠雲親侍輦，六宮珍艷。東風第一試新妝，羨花王。
幾多金粉簇霓裳，春信遞朝陽。不似鈿釵零落，倚沉香。
萬壑千巖一空囊。還復涉錢塘。何人坐擁，樓船鼓角，粉隊戎裝。
回看滅沒鼉江氣，獨立轉蒼茫。西陵渡口，潮頭如雪，卷盡興亡。
〈金校書臨別為余寫照，曹秋岳先生屬賦長調記之。是夜積雪堆簷，擁爐沉醉，詞成後都不知為何語。先生名之曰《梅影》，因圖中有照水一枝也。〉
好寒天。正孤山凍合，誰喚覺、梅花夢，瘦影重傳。自簇桃笙獸炭，偎金斗、微熨芳箋。更未解鸞膠，絳唇呵展，才融雀瓦，酥手親研。士木形骸，爭消受、丹青供養，況承他、十分著意周旋。丁寧說，要全刪粉墨，別譜清妍。
憑肩。端詳到也，看側帽輕衫，風韻依然。入洛愁餘，遊梁倦極，可惜逢卿憔悴，不似當年。一段心情難寫處，分付朦朧淡月暈秋煙。披圖笑我，等閒無語，人憶誰邊。卿知否，離程縱遠，只應難忘，弄珠垂箔，乍浦停船。
甚日身閒，瑣窗幽對，畫眉郎還向畫中圓。且緩卻標題，留些位置，待虎頭癡絕，與伊貌出嬋娟。彷彿記、脂香浮玉斝，翠縷揚珊鞭。淡妝濃抹俱瀟灑，莫教輕墮塵緣。便眼前阿堵，聊供任俠，早心空及第，似學安禪〈校書富纏頭，隨手立散，某狀元欲求一笑，竟不能得。〉。共命雙棲，都緣是、雪泥鴻爪，從今夜、省識春風紙帳眠。須信傾城名士，相逢自古相憐。
憶昨飲君酒，雪意勒寒梅。知君酒醒何處，已有暗香來。說向離亭風笛，莫共霜天曉角，撩亂苦相催。留取隔牆影，更待玉人回。
輕帆便，雙槳急，且徘徊。遙憐孤鶴，中夜有恨立蒼苔。自是春光欲漏，準擬花心潛拆，分付與多才。休負好時節，又作等閒開。
撲盡流螢花底露。消息沉沉，銀漢應難渡。容易一來堪再誤，樓頭剩有三通鼓。
何夕能將今夕補。遣鶴為媒，翻把青鸞阻。悶剔蘭膏誰與訴，知他也只和衣臥。
〈六月二十四日，薴蘿人張水嬉邀余為荷花蕩之遊，至則殘紅折盡，但見田田數頃而已，當筵出絹素索題，乘醉疾書，以付歌者。〉
為問煙波，是甚日，錦帆曾住。剛留得，綠荷千柄，暗消殘暑。翠袖縱憐憔悴客，青衫那作繁華主。只江湖，載酒記前身，重題句。
聽不盡，流鶯語。看乍穩，棲鸞樹。莫歌闌舞歇，彩雲飛去。第一難忘花月夜，成雙便結漁樵侶。共香香，深處短蓑眠，天應許。
脈望不成圓，誤食相思字。媚草紅心摘更生，幾度仙人死。
畢竟向優曇，證取無生是。拈著桐花認合歡，一笑逢梧子。
且住為佳耳。任相猜、馳箋紫閣，曳裾朱第。不是世人皆欲殺，爭顯憐才真意。容易得、一人知己。慚愧王孫圖報薄，只千金、當灑平生淚。曾不直，一杯水。
歌殘擊築心欲醉。憶當年、侯生垂老，始逢無忌。親在許身猶未得，俠烈今生已已。但結託、來生休悔。俄頃重投膠在漆，似舊曾、相識屠沽裏。名預籍，石函記。
〈【原註】歲丙辰容若年二十有二，乃一見即恨識余之晚，閱數日，填此曲為余寫照，極感其意，而私訝他生再結語殊不祥，何意竟為乙丑五月之讖也，傷哉！〉
德也狂生耳。偶然間、緇塵京國，烏衣門第。有酒惟澆趙州土，誰會成生此意。不信道、竟逢知己。痛飲狂歌俱未老，向樽前、拭盡英雄淚。君不見，月如水。
與君此夜須沉醉。且由他、蛾眉謠諑，古今同忌。身世悠悠何足問，冷笑置之而已。尋思起、從頭翻悔。一日心期千劫在，後身緣、恐結他生里。然若重，君須記。
季子平安否？便歸來、平生萬事，那堪回首。行路悠悠誰慰藉，母老家貧子幼。記不起、從前杯酒。魑魅擇人應見慣，總輸他、覆雨翻雲手。冰與雪，周旋久。
淚痕莫滴牛衣透。數天涯、依然骨肉，幾家能夠。比似紅顏多命薄，更不如今還有。只絕塞、苦寒難受。廿載包胥承一諾，盼烏頭、馬角終相救。置此札，兄懷袖。
我亦飄零久。十年來、深恩負盡，死生師友。宿昔齊名非忝竊，只看杜陵窮瘦。曾不減、夜郎僝僽。薄命長辭知己別，問人生、到此淒涼否。千萬恨，為兄剖。
兄生辛未吾丁丑。共些時、冰霜摧折，早衰蒲柳。詞賦從今須少作，留取心魂相守。但願得、河清人壽。歸日急翻行戍稿，把空名、料理傳身後。言不盡，觀頓首。
〈【原註】二詞容若見之，為泣下數行曰：「河梁生別之詩，山陽死友之傳，得此而三，此事三千六百日中，弟當以身任之，不俟兄再囑也。」余曰「人壽幾何，請以五載為期。」懇之太傅，亦蒙見許，而漢槎果以辛酉入關矣。附書志感，兼誌痛雲。〉
好夢而今已。被東風、猛教吹斷，藥爐煙氣。縱使傾城還再得，宿昔風流盡矣。須轉憶、半生愁味。十二樓寒雙鬢薄，遍人間、無此傷心地。釵鈿約，悔輕棄。
茫茫碧落音誰寄。更何年、香階剷襪，夜闌同倚。珍重韋郎多病後，百感消除無計。那隻為、個人知己。依約竹聲新月下，舊江山、一片啼鵑裏。雞塞杳，玉笙起。
碧桃花塢逢天女。驚散花如雨。比肩剛配小鴛鴦。留得雙飛趣在、盡商量。
明明佛頂珠光漾。鑑徹團圓相。郎行穩奪錦標來。好趁迴龍堤畔、順風回。
七行寶樹奇香透。鳥爪寒來瘦。麻姑久悔學仙非。結個蓮臺真印、印皈依。
鬱金柝染千重紲。酥乳何曾涅。合歡名字更休提。乞得兜羅錦樣、許相攜。
〈【原註】鬱金印紲見《法苑珠林》，如來三十二相好，第二手朊如兜羅綿。〉
容易幽窗開似雪。耐多少、五更霜月。背地無聊，經年有恨，並向花心咽。
不如冷雨相催折。料無分、軟紅疼熱。玉管誰吹，石腸空賦，又一番輕別。
圍場雪霽，錦靴百隊金纏臂。擎來六翮鋒棱異，嬌俊傳看，名馬美人裏。
散花欲下凌霄起，郡君新配儀同矣。丹青只認宣和記，玉墜盤螭，誰識歷朝璽。
〈【原註】「郡君儀同」，鷹犬封號，元時出內府所藏玉印磨作鷹墜。〉
排空幾陣留難住。寫不盡、瀟湘雨。託寄音書渾漫許。裴回欲下，家雞野鶩，那是臨池侶。
十三行斷驚鴻去。恰上銀箏十三柱。弦畔有人揮玉箸。長門月暗，一燈重撥，淚墨模糊處。
捲簾依舊西山雨。憑高暗添愁思。馬上吟成，帳中弦歇，遺恨尚留彤史。分明故址。有瑤島瓊花，未隨流水，惆悵重尋，繡楣金縷廣寒字。
當年夢遊曾至，素娥須記得，天寶遺事。三閣傳箋，六宮潤筆，少個青蓮應制。茫茫對此，只銀漢紅牆，望中相似。甚處天香，夜深飄桂子。
一月他鄉，一天離緒，一秋好景重陽。問題糕落帽，何處堪傷。多事六朝金粉，還留下、千古淒涼。無窮恨，醉中偷系，玉腕萸囊。
難忘。當年此際，正戲馬高臺，扈蹕長楊。又翻經蕉苑，甘露分嘗〈丁未是日，較獵二河，戊中奉召書《大藏經》序。〉。其奈近來消渴，依然是、少日遊梁。思君極，花寒人瘦，減盡容光。
韻絕迎秋，香空卻暑，抹盡人間多麗。正倦起、闌湯初浴，乍散髮、未勝簪髻。浥清泠、灑遍瓊枝，便相將對宿，蕊珠宮裏。早素月流光，雪衣眠醒，教念鬘華新偈。
織女縞妝來下矣，伴萼綠無言，殘更小憩。書便面、曾煩轉乞，貯犀合、向承分寄。甚仙姿、匹得卿卿，有玉茗同心，紅梔並蒂。趁今夜差涼，滿襟風露，安穩碧紗櫥睡。
風一絲。雨一絲。不繫行人只繫思。喚他楊柳枝。
萍是伊。絮是伊。眼眼眉眉生別離。章臺無見期。

