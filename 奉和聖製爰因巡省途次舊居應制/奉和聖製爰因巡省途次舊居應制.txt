
蔥鬱興王郡，殷憂啓聖圖。
周成會西土，漢武幸南都。
歲卜鑾輿邁，農祠鴈政敷。
武威稜外域，文教靡中區。
警蹕干戈捧，朝宗萬玉趨。
舊藩人事革，新化國容殊。
壁有真龍畫，庭餘鳴鳳梧。
叢觴祝堯壽，合鼎獻湯廚。
陽樂寒初變，春恩蟄更蘇。
三耆頒命服，五稔復田輸。
君賦大風起，人歌湛露濡。
從臣觀玉葉，方願紀靈符。

