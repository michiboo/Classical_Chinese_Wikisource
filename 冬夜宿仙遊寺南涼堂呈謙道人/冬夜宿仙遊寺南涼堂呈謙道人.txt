
太乙連太白，兩山知幾重。
路盤石門窄，匹馬行才通。
日西倒山寺，林下逢支公。
昨夜山北時，星星聞此鐘。
秦女去已久，仙臺在中峰。
簫聲不可聞，此地留遺蹤。
石潭積黛色，每歲投金龍。
亂流爭迅湍，噴薄如雷風。
夜來聞清磬，月出蒼山空。
空山滿清光，水樹相玲瓏。
迴廊映密竹，秋殿隱深松。
燈影落前谿，夜宿水聲中。
愛茲林巒好，結宇向谿東。
相識唯山僧，鄰家一釣翁。
林晚栗初拆，枝寒梨已紅。
物幽興易愜，事勝趣彌濃。
願謝區中緣，永依金人宮。
寄報乘輦客，簪裾爾何容。

