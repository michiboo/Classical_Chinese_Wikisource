　　欽定四庫全書　　　　　集部七
　　存研樓文集　　　　　　別集類六〈國朝〉
　　提要
　　〈臣〉等謹案存研樓文集十六巻
　　國朝儲大文撰大文字六雅宜興人康熙辛丑進士官翰林院編修大文初以制藝名歸田後乃心古學尤究心於地理故全集十六巻而論形勢者居七巻凡山川阻隘邊關阨塞靡不詳究如荊州論至十一篇襄陽論至七篇廣陵西城一篇推求古今城郭異地山川異名援據史籍如繪圖聚米當年進退攻守之要成敗得失之由皆口講而指畫之他家作史論者多約畧大概以談兵作地誌者多憑藉今名而論古
　　國朝百有餘年惟閻若璩明於沿革大文詳於險易若顧祖禹方輿紀要考証史文雖極博洽往往以兩軍趨戰中途相遇之地即指為兵家所必爭不及二人之精核也惟邊塞以外如西域諸部蜀徼各畨驗之往往不合蓋當時道路未通異域傳聞圖經不備不能及今日
　　天威耆定得諸目睹之真勢使之然固不足怪耳其他雜文間有隸事太繁之失而徴引典博終勝空疎但取其所長可矣乾隆四十五年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




