　　孫子集註　　底本《四部叢刊》本
孫子篇目
【點校者案，卷八《九變篇》當在卷十一《九地篇》之後，蓋為傳寫錯簡，此共識也。今依傳本之舊，不復更焉。讀者察之。】

孫子集註序
歐陽文忠公撰《四庫書目》，言《孫子》註二十餘家。予所見僅此：漢有曹操，唐有杜牧、李筌、陳皥、孟氏、賈林、杜佑【點校者案，杜佑，杜牧之孫，實未注《孫子》。杜佑注文取自《通典》，多與曹注同，而《通典》文字較簡略。孫星衍疑為杜佑會通古注為之。】，宋有張預、梅堯臣、王晢、何氏，諸家多托之空言，而曺操則見之行事者也。操甞創為《新書》，諸將征伐，即以《新書》授之。【艹/泛】【點校者案，fan4，深也】者勝，違者負。今《新書》不傳，而見扵《李肅公問答》者，機權應變，寔夲之《孫子》。其註多隱辭，引而不彂【點校者案，即發之俗字】——操之所以如鬼也。杜牧自序云：「孫武死後凡千歲，將兵者有成有敗，勘其事跡，皆與武所著書一一相拞當，猶印圈模刻，一不差跌。予觧猶盤中走丸，橫斜曲直，計扵臨時，不可盡知。其必可知者，知丸之不能出扵盤也。」牧未甞用兵。觀其與時宰論兵二書，謂尚古兵柄本出儒術，援古証今，若繩裁刀，觧使其言用，山東不足平矣。陳皥註多指謪杜之謬誤，人各有見，未必為樊川病也。李筌註依《太乙遁甲》，雜引諸史，以證《太乙遁甲》，與今所存書往往不同意。古書散逸乆矣。孟氏、賈林、杜佑，即唐紀爕所集者。岐公相業足稱，而文章議論亦炳煥傑出，其註即里居時撰，見《通典》。張預承歷代名將，用兵制勝有合扵孫子者，編次為傳，扵孫子多所發眀。梅尭臣註，文忠公謂其當與三家並傳，晦翁有定論矣。孟氏、賈林、王晢、何氏，雖言人人殊，而皆扵觀者有所禆益。此註之所以集也。
夫兵，兇器也，不得已而用之者也。然不素習扵承平之時，而姑試於有事之日，吾不知其可也。故生而懸弧，長而習射，冬而講武，凡人之所當知者也。詩云：「文武吉甫，萬邦為憲。」孔子曰：「有文事者必有武備」，又曰：「戚戰則克」。聖人之所以敎者也。余夙有四方之志，每渉獵群書而尤嗜《孫子》。《孫子》上謀而後攻，脩道而保法，論將則曰仁智信勇嚴，與孔子合。至扵戰守攻圍之道，批抗擣虛之術，山林險阻之勢，料敵用間之謀，靡不畢具。其他韜鈐機略，孰能過之。然其言約而該，近而逺，未易窺測。今觀諸家所註，或本隱以之顯，或由粗而識精，或援史而證之以事，或因言而實之以人，扵是《孫子》之微詞奧義，彰彰眀矣。故曰《孫子》十三篇，不惟武人根本，攵士亦當盡心焉旨哉！言乎予奉命督軍虔臺，進武弁及生儒，問之，無有知是書者，故授之以梓，以廣其傳。
【點校者案，孫武之書，世稱《孫子兵法》。孫臏之書，今有出土竹簡，約十七篇，殘缺不全，別之曰《孫臏兵法》。】

計篇
（曹操曰：計者，選將、量敵、度地、料卒、逺近、險易，計於廟堂也。○李筌曰：計者兵之上也。《太一遁甲》先以計神加德宮，以斷主客成敗，故《孫子》論兵，亦以計爲篇首。○杜牧曰：計，筭也。曰計筭何事，曰，下之五事，所謂道、天、地、將、法也，於廟堂之上，先以彼我之五事計筭優劣，然後定勝負。勝負旣定，然後興師動衆。用兵之道，莫先此五事，故著爲篇首耳。○王晳曰：計者，謂計主將、天地、法令、兵衆士卒、賞罰也。○張預曰：管子曰：計先定於內而後兵出境。故用兵之道，以計爲首也。或曰，兵貴臨敵制宜。曹公謂計於廟堂者何也。曰，將之賢愚，敵之強弱，地之逺近，兵之衆寡，安得不先計之，及乎兩軍相臨，變動相應，則在於將之所裁，非可以隃度也。）
孫子曰：兵者，國之大事，
【杜牧曰：傳曰：「國之大事，在祀與戎。」○張預曰：國之安危在兵，故講武練兵，實先務也。】
死生之地，存亡之道，不可不察也。
【李筌曰：兵者兇器，死生存亡，繫於此矣。是以重之。恐人輕行者也。○杜牧曰：國之存亡，人之死生，皆由於兵，故須審察也。○賈林曰：地猶所也。亦謂陳師振旅戰，陳之地，得其利則生，失其便則死。故曰死生之地。道者，權機，立勝之道，得之則存，失之則亡，故曰不可不察也。書曰：「有存道者，輔而固之。有亡道者，推而亡之。」○梅堯臣曰：地有死生之勢，戰有存亡之道。○王晳曰：兵舉則死生存亡繋之。○張預曰：民之死生兆於此，則國之存亡見於彼，然死生曰地存亡。曰道者，以死生在勝負之地，而存亡繋得失之道也，得不重慎審察乎。
故經之以五事，校之以計，而索其情。【點校者案，經者，經營。日常之事，非倉促可辦。情者，情實也。】
【曹操曰：謂下五事七計，求彼我之情也。○李筌曰：謂下五事也。校，量也，量計逺近而求物情，以應敵。○杜牧曰：經者，經度也。五者卽下所謂五事也。校者，校量也。計者，卽篇首計筭也。索者，搜索也。情者，彼我之情也。此言先須經度五事之優劣，次復校量計筭之得失，然後始可搜索彼我勝負之情狀。○賈林曰：校量彼我之計謀，搜索兩軍之情實，則長短可知，勝負易見。○梅堯臣曰：經紀五事，校定計利。○王晳曰：經，常也，又經，緯也。計者，謂下七計。索，盡也。兵之大經不出道、天、地、將、法耳。就而校之以七計，然後能盡彼已勝負之情狀也。○張預曰：經，經緯也。上先經緯五事之次序，下乃用五事以校計彼我之優劣，探索勝負之情狀。】
一曰道，
【張預曰：恩信使民。】
二曰天，
【張預曰：上順天時。】
三曰地，
【張預曰：下知地利。】
四曰將，
【張預曰：委任賢能。】
五曰法。
【杜牧曰：此之謂五事也。○王晳曰：此經之五事也。夫用兵之道，人和爲本，天時與地利則其助也。三者具，然後議舉兵。兵舉必須將，能將能然後法修。孫子所次此之謂矣。○張預曰：節制嚴明。夫將與法，在五事之末者，凡舉兵伐罪，廟堂之上，先察恩信之厚薄，後度天時之逆順，次審地形之險易。三者巳熟，然後命將征之兵，旣出境則法令一從於將，此其次序也。】
道者，令民與上同意也。【點校者案，令民二字，深可玩味。】
【張預曰：以恩信道義撫衆，則三軍一心，樂爲其用。易曰：「恱以犯難，民忘其死。」】
可以與之死，可以與之生，而【民】不畏危。
【曹操曰：謂道之以敎令。危者，危疑也。○李筌曰：危，亡也。以道理衆，人自化之，得其同用，何亡之有。○杜牧曰：道者仁義也。李斯問兵於荀卿，答曰：彼仁義者，所以修政者也。政修則民親其上，樂其君，輕爲之死。復對趙孝成王論兵曰：百將一心，三軍同力，臣之於君也，下之於上也，若子之事父，弟之事兄，若手臂之捍頭目而覆胷臆也，如此，始可令與上下同意，死生同致，不畏懼於危疑也。○陳皥註同杜牧○孟氏曰：一作人不疑。謂始終無二志也。一作人不危道，謂道之以政令，齊之以禮敎，故能化服士民，與上下同一也。故用兵之妙，以權術爲道。大道廢而有法，法廢而有權，權廢而有勢，勢廢而有術，術廢而有數。大道淪替，人情訛僞，非以權數而取之，則不得其欲也。故其權術之道，使民上下同進趨，共愛憎，一利害。故人心歸於德，得人之力，無私之至也。故百萬之衆，其心如一，可與俱同死力，動而不至危亡也。臣之於君，下之於上，若子之事父，弟之事兄，若手臂之捍頭目而覆胷臆也。如此始可與上同意，死生同致，不畏懼於危疑。○賈林曰：將能以道爲心，與人同利共患，則士卒服。自然心與上者同也。使士卒懐我如父母，視敵如仇讎者，非道不能也。黃石公云：得道者昌，失道者亡。○杜佑曰：謂導之以政令，齊之以禮敎也。危者疑也。上有仁施，下能致命也。故與處存亡之難，不畏傾危之敗，若晉陽之圍，沈竈産，蛙人無叛疑心矣。○梅堯臣曰：危，戾也。主有道則政敎行，人心同則危戾去，故主安與安，主危與危。○王晳曰：道謂主有道，能得民心也。夫得民之心者，所以得死力也。得死力者，所以濟患難也。易曰：「恱以犯難，民忘其死。」如是則安畏危難之事乎。○張預曰：危，疑也。士卒感恩，死生存亡與上同之，決然無所疑懼。】
天者，隂陽、寒暑、時制也。
【曹操曰：順天行誅，因隂陽四時之制，故司馬法曰：冬夏不興師，所以兼愛民也。○李筌曰：應天順人，因時制敵。○杜牧曰：隂陽者，五行刑德，向背之類是也。今《五緯行止》最可據驗。巫咸、甘氏、石氏、唐蒙、史墨、梓慎、禆竈之徒，皆有著述。咸稱祕奧，察其指歸，皆本人事。《凖星經》曰：歲星所在之分，不可攻。攻之反受其殃也。《左傳·昭三十二年》，夏，吳伐越，始用師於越。史墨曰：「不及四十年，越其有吳乎。」越得歲而吳伐之，必受其殃。註曰，存亡之數，不過三紀。歲月三周，三十六歲。故曰不及四十年也。此年歳在星紀，星紀，吳分也。歲星所在，其國有福。吳先用兵，故反受其殃。哀二十二年，越滅吳，至此三十八歳也。李淳風曰：天下誅秦，歲星聚於東井，秦政暴虐，失歲星仁和之理，違歲星恭肅之道，拒諌信讒，是故胡亥終於滅亡。復曰，歲星清明，潤澤所在之國，分大吉，君令合於時，則歲星光喜，年豐人安君，尚暴虐，令人不便，則歲星色芒角而怒，則兵起。由此言之，歲星所在，或有福德，或有災祥，豈不皆本於人事乎。夫吳越之君，德均勢敵，闔閭興師，志於吞滅，非爲拯民，故歲星福越而禍吳。秦之殘酷天下，誅之上合天意，故歳星禍秦而祚漢。熒惑，罰星也。宋景公出一善言，熒惑退移三舎，而延二十七年。以此推之，歲爲善星，不福無道，火爲罰星，不罰有德。舉此二者，其他可知。況所臨之分，隨其政化之善惡，各變其本色，芒角大小，隨爲禍福，各隨時而占之。淳風曰：夫形器著於下，精象係於上，近取之身，耳目爲肝腎之用，鼻口實心腹所資，彼此影響，豈不然歟。易曰：「在天成象，在地成形，變化見矣。」蓋本於人事而已矣。刑德向背之說，尤不足信。夫刑德天官之陳，背水陳者爲絶紀，向山坂陳者爲廢軍。武王伐紂，背清水，向山坂而陳，以二萬二千五百人，撃紂之億萬而滅之。今可目睹者，國家自元和已至今三十年間，凡四伐趙寇，昭義軍加以數道之衆，常號十萬，圍之臨城縣，攻其南不拔，攻其北不拔，攻其東不拔，攻其西不拔。其四度圍之，通有十歲。十歲之內，東西南北豈有刑德向背、王相吉辰哉？其不拔者，豈不曰城堅池深，糧多人一哉。復以往事驗之，秦累世戰勝，竟滅六國，豈天道二百年間常在乾方，福德常居鶉首？豈不曰穆公已還，卑身趨士，務耕戰，明法令，而致之乎。故梁惠王問尉繚子曰：黃帝有刑德，可以百戰百勝，其有之乎：尉繚子曰：不然。黃帝所謂刑德者，刑以伐之，德以守之，非世之所謂刑德也。夫舉賢用能者，不時日而利，明法審令者，不卜筮而吉。貴功養勞者，不禱祠而福。周武王伐紂，師次於汜水，共頭山風雨疾雷，鼓旗毀折，王之驂乘，惶懼欲死。太公曰：夫用兵者，順天道未必吉，逆之未必凶。若失人事，則三軍敗亡。且天道鬼神，視之不見，聽之不聞，故智者不法，愚者拘之。若乃好賢而任能，舉事而得時，此則不看時日而事利，不假卜筮而事吉，不待禱祠而福從。遂命驅之前進。周公曰：今時逆太歲，龜灼言凶，卜筮不吉，星凶爲災，請還。師太公怒曰：今紂剖比干，囚箕子，以飛廉爲政，伐之有何不可。枯草朽骨，安可知乎。乃焚龜折蓍，率衆先渉，武王從之，遂滅紂。宋高祖圍慕容超於廣固，將攻城，諸將咸諫曰：今往亡之日，兵家所忌。高祖曰：我往，彼亡，吉孰大焉。乃命悉登，遂克廣固。後魏太祖武帝討後燕慕容麟，甲子晦日進軍，太史令鼂崇奏曰：昔紂以甲子日亡，帝曰，周武豈不以甲子日勝乎。崇無以對，遂戰，破之。後魏太武帝征夏赫連昌於統萬城，師次城下。昌鼓譟而前，會有風雨從賊後來，太史進曰：天不助人，將士飢渴，願且避之。崔浩曰：千里制勝一日，豈得變易，風道在人，豈有常也。帝從之。昌軍大敗。或曰，如此者，隂陽向背，定不足信。孫子敘之何也？答曰：夫暴君昬主，或爲一珤一馬，則必殘人逞志，非以天道鬼神，誰能制止。故孫子敘之，蓋有深旨。寒暑時氣，節制其行止也。周瑜爲孫權數曹公四敗，一曰今盛寒，馬無藁草，驅中國士衆，逺渉江湖，不習水土，必生疾病。此用兵之忌也。寒暑同歸於天時，故聮以敘之也。○孟氏曰：兵者法天運也。隂陽者，剛柔盈縮也。用隂則沉虛固靜，用陽則輕捷猛厲，後則用隂，先則用陽。隂無蔽也。陽無察也。隂陽之象，無定形。故兵法天，天有寒暑，兵有生殺。天則應殺而制物，兵則應機而制形，故曰天也。○賈林曰：讀時制爲時氣，謂從其善時，占其氣候之利也。○杜佑曰：謂順天行誅，因隂陽四時剛柔之制。○梅堯臣曰：兵必參天道，順氣候，以時制之，所謂制也。《司馬法》曰：「冬夏不興師，所以兼愛民也。」○王晳曰：謂隂陽總天道、五行、四時、風雲氣象也，善消息之，以助軍勝。然非異人特授其訣，則末由也。若黃石授書張良，乃太公兵法是也。意者，豈天機神宻，非常人所得知耶。其諸十數家紛紜，抑未足以取審矣。寒暑若吳起雲疾風、大寒、盛夏、炎熱之類。時制，因時利害而制宜也。范蠡雲「天時不作，弗爲人客」是也。○張預曰：夫隂陽者，非孤虛向背之謂也。蓋兵自有隂陽耳。范蠡曰，後則用隂，先則用陽，盡敵陽節，盈吾隂節而奪之。又雲設右爲牝，益左爲牝，早晏以順天道。李衞公解曰：左右者，人之隂陽。早晏者，天之隂陽。竒正者，天人相變之隂陽，此皆言兵自有隂陽剛柔之用，非天官日時之隂陽也。今觀《尉繚子·天官》之篇，則義最明矣。《太白隂經》亦有天無隂陽之篇，皆著爲卷首，欲以決世人之惑也。太公曰：聖人慾止後世之亂，故作爲譎書，以寄勝於天道，無益於兵也。是亦然矣。唐太宗亦曰:兇器無甚於兵。行兵苟便，於人事豈以避忌爲疑也。寒暑者，謂冬夏興師也。漢征匈奴，士多墮指，馬援征蠻，卒多疫死，皆冬夏興師故也。時制者，謂順天時而制征討也。《太白隂經》言天時者，乃水旱蝗雹荒亂之天時，非孤虛向背之天時也。】
地者，逺近、險易、廣狹、死生也。
【曹操曰：言以九地，形勢不同，因時制利也。論在九地篇中。○李筌曰得形勢之地，有死生之勢。○梅堯臣曰：知形勢之利害。○張預曰：凡用兵，貴先知地形。知逺近則能爲迃直之計，知險易則能審歩騎之利，知廣狹則能度衆寡之用，知死生則能識戰散之勢也。】
將者，智、信、仁、勇、嚴也。
【曹操曰：將宜五德備也。○李筌曰：此五者爲將之德。故師有丈人之稱也。○杜牧曰：先王之道，以仁爲首，兵家者流，用智爲先。蓋智者能機權，識變通也。信者，使人不惑於刑賞也。仁者，愛人憫物，知勤勞也。勇者，決勝乘勢，不逡巡也。嚴者，以威刑肅三軍也。椘申包胥使於越，越王勾踐將伐吳，問戰焉。夫戰智爲始，仁次之，勇次之。不智則不能知民之極，無以詮度天下之衆寡。不仁則不能與三軍共飢勞之殃。不勇則不能斷疑，以發大計也。○賈林曰：專任智則賊，偏施仁則懦，固守信則愚，恃勇力則暴，令過嚴則殘。五者兼備，各適其用，則可爲將帥○梅堯臣曰：智能發謀，信能賞罰，仁能附衆，勇能果斷，嚴能立威。○王晳曰：智者，先見而不惑，能謀慮，通權變也。信者，號令一也。仁者，惠撫惻隱，得人心也。勇者，徇義不懼，能果毅也。嚴者，以威嚴肅衆心也。五者相須，闕一不可。故曹公曰將宜五德備也。○何氏曰：非智不可以料敵應機，非信不可以訓人率下，非仁不可以附衆撫士，非勇不可以決謀合戰，非嚴不可以服強齊衆，全此五才，將之體也。○張預曰：智不可亂，信不可欺，仁不可暴，勇不可懼，嚴不可犯，五德皆備，然後可以爲大將。】
法者，曲制、官道、主用也。
【曹操曰：部曲旛幟金鼓之制也。官者。百官之分也，道者，糧路也。主者，主軍費用也。○李筌曰：曲，部曲也。制，節度也。官，爵賞也。道，路也，主掌也。用者，軍資用也。皆師之常法而將所治也。○杜牧曰：曲者，部曲，隊伍有分畫也。制者，金鼓旌旗有節制也。官者，偏禆校列，各有官司也。道者，營陳開闔，各有道徑也。主者，管庫廝養，職守主張其事也。用者，車馬器械，三軍須用之物也。荀卿曰：械用有數。夫兵者以食爲本，須先計糧道，然後興師。○梅堯臣曰：曲制，部曲隊伍，分畫必有制也。官道，禆校首長，統率必有道也。主用，主軍之資糧，百物必有用度也。○王晳曰：曲者，卒伍之屬。制者，節制其行列進退也。官者，羣吏偏禆也。道者，軍行及所舎也。主者，主守其事。用者，凡軍之用，謂輜重糧積之屬。○張預曰：曲，部曲也。制，節制也。官謂分偏禆之任，道謂利糧餉之路。主者，職掌軍資之人，用者計度費用之物。六者用兵之要，宜處置有其法。凡此五者，將莫不聞，知之者勝，不知者不勝。張預曰，巳上五事，人人同聞，但深暁變極之理，則勝，不然則敗。】
故校之以計，而索其情。
【曹操曰：同聞五者，將知其變極卽勝也。索其情者，勝負之情。○杜牧曰：謂上五事，將欲聞知，校量計筭彼我之優劣，然後搜索其情狀，乃能必勝，不爾則敗。○賈林曰：書云：「非知之艱，行之惟難。」○王晳曰：當盡知也。言雖周知五事，待七計以盡其情也。○張預曰：上巳陳五事，自此而下方考校彼我之得失，探索勝負之情狀也。】
曰主孰有道，
【曹操曰：道德智能。○李筌曰：孰，實也。有道之主，必有智能之將。范增辭楚，陳平歸漢，卽其義也。○杜牧曰：孰，誰也，言我與敵人之主，誰能逺倿親賢，任人不疑也。杜佑曰：主，君也。道，道德也。必先考校兩國之君，誰知誰否也，若荀息料虞公貪而好寳，宮之竒懦而不能強諌是也。○梅堯臣曰：誰能得人心也。○王晳曰：若韓信言項王匹夫之勇、婦人之仁，名雖爲霸，實失天下心，謂漢王入武關秋毫無所害，除秦苛法，秦民亡不欲大王王秦者是也。○何氏曰：書曰：「撫我則後，虐我則讎。」撫虐之政孰有之也。○張預曰：先校二國之君，誰有恩信之道，卽上所謂令民與上同意者之道也。若淮隂料項王仁勇過高祖，而不賞有功，爲婦人之仁，亦是也。】
將孰有能，
【杜牧曰：將孰有能者，上所謂智信仁勇嚴。若漢高祖料魏將柏直不能當韓信之類也。】
天地孰得，

【曹操李筌並曰：天時地利。○杜牧曰：天者，上所謂隂陽寒暑時制也。地者，上所謂逺近險易廣狹死生也。○杜佑曰：視兩軍所據，知誰得天時地利。○梅堯臣曰：稽合天時，審察地利。○王晳同杜牧註○張預曰：觀兩軍所舉，誰得天時地利。若魏武帝盛冬伐吳，慕容超不據大峴，則失天時地利者也。】
法令孰行，
【曹操曰：設而不犯，犯而必誅。○杜牧曰：縣法設禁，貴賤如一。魏絳戮僕，曹公斷髮是也。○杜佑曰：發號出令，校孰，下不敢犯。○梅堯臣曰：齊衆以法，一衆以令。○王晳曰：孰能法明令，便人聽而從。○張預曰：魏絳戮揚千，穰苴斬荘賈，呂蒙誅鄕人，臥龍刑馬謖，玆所謂設而不犯，犯而必誅。誰爲如此。】
兵衆孰強，
【杜牧曰：上下和同，勇於戰爲強，卒衆車多爲強。○梅堯臣曰：內和外附。○王晳曰：強弱足以相刑而知。○張預曰：車堅馬良，士勇兵利，聞鼓而喜，聞金而怒，誰者爲然。】
士卒孰練，
【杜牧曰：辨旌旗，審金鼓，明開合，知進退，閑馳逐，便弓矢，習擊刺也。○杜佑曰：知誰兵器強利，士卒簡練者，故王子曰：「士不素習，當陳惶惑；將不素習，臨陳闇變。」○梅堯臣曰：車騎閑習，孰國精粗。○王晳曰：孰訓之精。○何氏曰：勇怯強，弱豈能一槩。○張預曰：離合聚散之法，坐作進退之令，誰素閑習。】
賞罰孰明，
【杜牧曰：賞不僣。刑不濫。○杜佑曰：賞善罰惡，知誰分明者。故王子曰：「賞無度則費而無恩，罰無度則戮而無威。」○梅尭臣曰：賞有功，罰有罪。○王晳曰：孰能賞必當功，罰必稱情。○張預曰：當賞者，雖仇怨必録，當罰者，雖父子不舍。又《司馬法》曰：「賞不逾時。罰不遷列。」於誰爲眀。】
吾以此知勝負矣。
【曹操曰：以七事計之，知勝負矣。○賈林曰：以上七事，量校彼我之政，則勝敗可見。○梅堯臣曰：能索其情則知勝負。○張預曰：七事俱優，則未戰而先勝。七事俱劣，則未戰而先敗。故勝負可預知也。】
將聽吾計，用之必勝，留之；將不聽吾計，用之必敗，去之。
【曹操曰：不能定計則退而去也。○杜牧曰：若彼自備護，不從我計，形勢均等，無以相加，用戰必敗，引而去之。故《春秋傳》曰：「允當則歸」也。○陳皥曰：孫武以書干闔閭曰，聽用吾計策，必能勝敵，我當留之不去。不聽吾計策，必當負敗，我去之不留，以此感動闔閭，庻必見用。故闔閭曰：「子之十三篇，寡人盡觀之矣。」其時闔閭行軍用師，多自爲將，故不言主而言將也。○孟氏曰：將，禆將也，聽吾計畫而勝則留之，違吾計畫而敗則除去之。○梅堯臣曰：武以十三篇干吳王闔閭，故首篇以此辭動之，謂王將聽吾計而用戰必勝，我當留此也。王將不聽我計而用戰必敗，我當去此也。○王晳曰：將，行也。用謂用兵耳。言行聽吾此計，用兵則必勝，我當留行。不聽吾此計，用兵則必敗，我當去也。○張預曰：將，辭也。孫子謂今將聽吾所陳之計而用兵，則必勝，我乃留此矣。將不聽吾所陳之計而用兵則必敗，我乃去之他國矣。以此辭激吳王而求用。】
計利以聽，乃爲之勢，以佐其外。
【曹操曰：常法之外也。○李筌曰：計利旣定。乃乘形勢之勢也。佐其外者，常法之外也。○杜牧曰：計筭利害，是軍事根本。利害巳見，聽用，然後於常法之外，更求兵勢以助佐其事也。賈林曰：計其利聽，其謀得敵之情，我乃設竒譎之勢以動之。外者，或傍攻，或後躡，以佐正陳。○梅堯臣曰：定計於內，爲勢於外以助成勝。○王晳曰：吾計之利，巳聽，復當知應變，以佐其外。○張預曰：孫子又謂吾所計之利，若巳聽從，則我當復爲兵勢以佐助其事於外。蓋兵之常法，卽可明言於人，兵之利勢，須因敵而爲。】
勢者，因利而制權也。
【曹操曰：制由權也，權因事制也。○李筌曰：謀因事勢。○杜牧曰：自此便言常法之外，勢。夫勢者，不可先見，或因敵之害，見我之利，或因敵之利，見我之害。然後始可制機權而取勝也。○梅堯臣曰：因利行權以制之。○王晳曰：勢者乘其變者也。○張預曰：所謂勢者，須因事之利，制爲權謀，以勝敵耳。故不能先言也。自此而後，略言權變。】
兵者，詭道也。
【曹操曰：兵無常形，以詭詐爲道。○李筌曰：軍不厭詐。○梅尭臣曰：非譎不可以行權，非權不可以制敵。○王晳曰:詭者，所以求勝敵，御衆必以信也。○張預曰：用兵雖本於仁義，然其取勝，必在詭詐。故曵柴揚塵，欒枝之譎也。萬弩齊發，孫臏之竒也。千牛俱奔，田單之權也。囊沙壅水，淮隂之詐也。此皆用詭道而制勝也。】
故能而示之不能，
【張預曰：實強而示之弱。實勇而示之怯。李牧敗匈奴，孫臏斬龎涓之類也。】
用而示之不用，
【李筌曰：言已實用，師外示之怯也。漢將陳豨反，連兵匈奴，高祖遣使十輩視之，皆言可擊，復遣婁敬，報曰：「匈奴不可擊。」上問其故，對曰：「夫兩國相制，宜矜誇其長，今臣往徒見羸老，此必能而示之不能，臣以爲不可擊也。」高祖怒曰：「齊虜以口舌得官，今妄沮吾衆。」械婁敬於廣武，以三十萬衆至白登，高祖爲匈奴所圍，七日乏食。此師外示之以怯之義也。○杜牧曰：此乃詭詐蔵形。夫形也者，不可使見於敵。敵人見形，必有應。傳曰：「鷙鳥將擊，必蔵其形。」如匈奴示羸老於漢使之義也。○杜佑曰：言巳實能用，外示之以不能、不用，使敵不我備也。若孫臏減竈而制龎涓。○王晳曰：強示弱，勇示怯，治示亂，實示虛，智示愚，衆示寡，進示退，速示遲，取示捨，彼示此。○何氏曰：能而示之不能者，如單于羸師，誘高祖，圍於平城是也。用而示之不用者，如李牧按兵於雲中，大敗匈奴是也。○張預曰：欲戰而示之退，欲速而示之緩。班超擊莎車，趙奢破秦軍之類也。】
近而示之逺，逺而示之近。
【李筌曰：令敵失備也。漢將韓信虜魏王豹，初，陳舟欲渡臨晉，乃濳師，浮木甖，從夏陽襲安邑，而魏失備也。耿弇之徵張歩，亦先攻臨淄，皆示逺勢也。○杜牧曰：欲近襲敵，必示以逺去之形，欲逺襲敵，必示以近進之形。韓信盛兵臨晉，而渡於夏陽，此乃示以近形而逺襲敵也。後漢末曹公袁紹相持官渡，紹遣將郭圖、淳于瓊、顔良等攻東郡太守劉延於白馬，紹引兵至黎陽，將渡河，曹公北救延津。荀攸曰：「今兵少不敵，分兵勢乃可。公致兵延津，將欲渡，兵向其後。紹必西應之，然後輕兵襲白馬，掩其不備，顔良可擒也。」公從之。紹聞兵渡，卽留，分兵西應之，公乃引軍行，趨白馬，未至十餘里，良大驚來戰，使張遼、關羽前進，擊破，斬顔良，解白馬圍。此乃示以逺形而近襲敵也。○賈林曰：去就在我，敵何由知。○杜佑曰：欲近而設其逺也，欲逺而設其近也。誑耀敵軍，示之以逺，本從其近，若韓信之襲安邑。○梅堯臣曰：使其不能賾。○王晳同上註。○何氏曰：逺而示之近者，韓信陳舟臨晉而渡夏陽是也。近而示之逺者，晉侯伐虢，假道於虞是也。○張預曰：欲近襲之，反示以逺，吳與越夾水相矩，越爲左右句卒，相去各五里，夜爭鳴鼓而進，吳人分以禦之，越乃濳渉，當吳中軍而襲之，吳大敗是也。欲逺攻之，反示以近，韓信陳兵臨晉而渡於夏陽是也。】
利而誘之，
【杜牧曰：趙將李牧，大縱畜牧人衆滿野，匈奴小人，徉北不勝，以數千人委之。單于聞之大喜，率衆大至。牧多爲竒陳，左右夾擊，大破，殺匈奴十餘萬騎也。○賈林曰：以利動之，動而有形，我所以因形制勝也。○梅堯臣曰：彼貪利則以貨誘之。 ○何氏曰：利而誘之者，如赤眉委輜重而餌鄧禹是也。○張預曰：示以小利，誘而克之。若楚人伐絞，莫敖曰：「絞小而輕，請無扞采樵者以誘之。」於是絞人獲楚三十人，明日絞人爭出，驅楚役徒於山中，楚人設伏兵於山下而大敗之，是也。】
亂而取之，
【李筌曰：敵貪利，必亂也。秦王姚興征禿髮，傉檀悉驅部內牛羊，散放於野，縱秦人虜掠。秦人得利，旣無行列，傉檀隂分十將，掩而擊之，大敗秦人，斬首七千餘級，亂而取之之義也。○杜牧曰：敵有昬亂，可以乘而取之。傳曰：「兼弱攻昧」，取亂侮亡，武之善經也。○賈林曰：我令姦智亂之候，亂而取之也。○梅堯臣曰：彼亂則乘而取之。○王晳曰：亂謂無節制，取言易也。○張預曰：詐爲紛亂，誘而取之。若吳越相攻，吳以罪人三千，示不整，以誘越。罪人或奔或止，越人爭之，爲吳所敗是也。言敵亂而後取者，非也。春秋之法，凡書取者，言易也。魯師取邿是也。】
實而備之，
【曹操曰：敵治，實須備之也。○李筌曰：備敵之實。蜀將關羽欲圍魏之樊城，懼吳將呂蒙襲其後，乃多留備兵守荊州。蒙隂知其旨，遂詐之以疾，羽乃撤去備兵，遂爲蒙所取而荊州沒吳，則其義也。○杜牧曰：對壘相持，不論虛實，常須爲備。此言居常無事，鄰封接境，敵若脩政治實，上下相愛，賞罰明信，士卒精練，卽須備之。不待交兵然後爲備也。○陳皥曰：敵若不動，完實，我當謹備，亦自實，以備敵也。○梅堯臣曰：彼實則不可不備。○王晳曰：彼將有以擊吾之不備也。○何氏曰：彼敵但見其實，而未見其虛之形，則當蓄力而備之也。○ 張預曰：經曰：「角之而知有餘不足之處」，有餘則實也，不足則虛也。言敵人兵勢旣實，則我當爲不可勝之計以待之，勿輕舉也。李靖《軍鏡》曰：「觀其虛則進，見其實則止。」】
強而避之，
【曹操曰：避其所長也。○李筌曰：量力也。楚子伐隨，隨之臣季梁曰：「楚人上左，君必左，無與王遇，且攻其右。右無良焉，必敗。偏敗，衆乃攜矣。」少師曰：「不當，王非敵也。」不從。隨師敗績。隨侯逸，攻強之敗也。○杜牧曰：逃避所長，言敵人乘兵強氣銳，則當須且囬避之，待其衰懈，候其間隙而擊之。晉末，嶺南賊盧循、徐道覆乘虛襲建鄴，劉裕禦之，曰：「賊若新亭直上，且當避之，囬泊蔡洲，乃成擒耳。」徐道覆欲焚舟直上，循以爲不可，乃泊於蔡洲，竟以敗滅。○賈林曰：以弱制強，理須待變。○杜佑曰：彼府庫充實，士卒銳盛，則當退避，以伺其虛懈，觀變而應之。○梅堯臣曰：彼強則我當避其銳。○王晳曰：敵兵精銳，我勢寡弱，則須退避。○張預曰：經曰「無邀正正之旗，無擊堂堂之陳」，言敵人行陳修整，節制嚴明，則我當避之，不可輕肆也。若秦晉相攻，交綏而退，蓋各防其失敗也。】
怒而撓之，
【曹操曰：待其衰懈也。○李筌曰：將之多怒者，權必易亂，性不堅也。漢相陳平謀撓楚權，以太牢具進楚，使驚曰：「是亞父使邪，乃項王使邪。」此怒撓之者也。○杜牧曰：大將剛戾者，可激之令怒，則逞志快意，志氣撓亂，不顧本謀也。○孟氏曰：敵人盛怒，當屈擾之。○梅堯臣曰：彼偏急易怒，則撓之，使憤激輕戰。○王晳曰：敵持重，則激怒以撓之。 ○何氏曰：怒而撓之者，漢兵擊曹咎於汜水是也。○張預曰：彼性剛忿，則辱之，令怒志氣撓惑，則不謀而輕進，若晉人執宛春以怒楚是也。《尉繚子》曰：「寛不可激而怒」，言性寛者，則不可激怒而致之也。】
卑而驕之，
【李筌曰：幣重而言甘，其志不小。後趙石勒稱臣於王浚，左右欲擊之，浚曰：「石公來，欲奉我耳。敢言擊者斬。」設饗禮以待之，勒乃驅牛羊數萬頭，聲言上禮，實以塡諸街巷，使浚兵不得發，乃入薊城擒浚，於廳斬之，而幷燕。卑而驕之則其義也。○杜牧曰：秦末，匈奴冐頓初立，東胡強，使使謂冐頓曰：「欲得頭曼時千里馬。」冐頓以問羣臣，羣臣皆曰：「千里馬，國之寳，勿與。」冐頓曰：「奈何與人鄰國，愛一馬乎？」遂與之。居頃之，東胡使使來，曰：「願得單于一閼氏。」冐頓問羣臣，皆怒曰：「東胡無道，乃求閼氏，請擊之。」冐頓曰：「與人鄰國，愛一女子乎？」與之。居頃之，東胡復曰：「匈奴有棄地千里，吾欲有之。」冐頓問羣臣，羣臣皆曰：「與之亦可，不與亦可。」冐頓大怒曰：「地者，國之本也。本何可與。諸言與者皆斬之。」冐頓上馬，令國中有後者斬。東襲東胡。東胡輕冐頓，不爲之備，冐頓擊滅之。冐頓遂西擊月氏，南幷樓煩、白羊河，南北侵燕代，悉復收秦所使蒙恬所奪匈奴地也。○陳皥曰：所欲必無所顧恡，子女以惑其心，玉帛以驕其志。范蠡、鄭武之謀也。○杜佑曰：彼其舉國興師，怒而欲進，則當外示屈撓，以高其志，俟惰歸，要而擊之。故王子曰：「善用法者，如狸之與鼠，力之與智，示之猶卑，靜而下之。○梅堯臣曰：示以卑弱，以驕其心。○王晳曰：示卑弱以驕之，彼不虞我而擊其間。○張預曰：或卑辭厚賂，或羸師佯北，皆所以令其驕怠。吳子伐齊，越子率衆而朝，王及列士皆有賂，吳人皆喜。惟子胥懼曰：「是豢吳也。」後果爲越所滅。楚伐庸，七遇皆北。庸人曰：「椘不足與戰矣。」遂不設備。椘子乃爲二隊以伐之，遂滅庸。皆其義也。】
佚而勞之（一本作引而勞之），
【○曹操曰：以利勞之。○李筌曰：敵佚而我勞之者，善功也。吳伐椘，公子光問計於伍子胥，子胥曰：「可爲三師以肄焉。我一師至，彼必盡衆而出，彼出我歸，亟肄以疲之，多方以誤之，然後三師以繼之，必大克。」從之，椘於是乎始病吳矣。○杜牧曰：吳公子光問伐椘於伍員，員曰：「可爲三軍以肄焉。我一師至，彼必盡出，彼出則歸，亟肄以疲之，多方以誤之，然後三師以繼之，必大克。」從之，於是子重一歲七奔命。於是乎始病吳，終入郢。後漢末，曹公旣破劉備，備奔，袁紹引兵欲與曹公戰，別駕田豐曰：「操善用兵，未可輕舉。不如以乆持之。將軍據山河之固，有四州之地，外結英豪，內修農戰，然後揀其精銳，分爲竒兵，乘虛迭出，以擾河南，救右則擊其左，救左則擊其右，使敵疲於奔命，人不安業，我未勞而彼巳困矣。不及三年，可坐克也。今釋廟勝之榮，而決成敗於一戰，悔無及也。」紹不從，故敗。○梅堯臣曰：以我之佚，待彼之勞。○王晳曰：多竒兵也。彼出則歸，彼歸則出，救左則右，救右則左，所以罷勞之也。○何氏曰：孫子有治力之法，以佚而待勞，故論敵佚，我宜多方以勞弊之，然後可以制勝。○張預曰：我則力全，彼則道敝，若晉椘爭鄭，乆而不決。晉知武子乃分四軍爲三部，晉各一動而椘三來，於是三駕而椘不能與之爭。又申公巫臣教吳伐椘，於是子重一歲七奔命是也。】
親而離之。
【曹操曰：以間離之。○李筌曰：破其行約，間其君臣，而後攻也。昔秦伐趙，秦相應侯間於趙王曰：「我惟懼趙用括耳，廉頗易與也。」趙王然之，乃用括代頗，爲秦所坑卒四十萬於長平，則其義也。○杜牧曰：言敵若上下相親，則當以厚利啗而離間之。陳平言於漢王曰：「今項王骨鯁之臣，不過亞父、鍾離昧、龍且、周殷之屬，不過數人。大王誠能捐數萬斤金，間其君臣，彼必內相誅，漢因舉兵而攻之，滅椘必矣。」漢王然之，出黃金四萬斤與平，使之反間。項王果疑亞父，不急擊下滎陽，漢王遁去。○陳皥曰：彼恡爵祿，此必捐之。彼嗇財貨，此必輕之。彼好殺罰，此必緩之。因其上下相猜，得行離間之說，由余所以歸秦，英布所以佐漢也。 ○杜佑曰：以利誘之，使五間並入，辯士馳說，親彼君臣，分離其形勢，若秦遣反間欺誑趙君，使廢廉頗而任趙奢之子，卒有長平之敗。○梅堯臣同杜牧註○王晳曰：敵相親，當以計謀離間之。○張預曰：或間其君臣，或間其交援，使相離貳，然後圖之。應侯間趙而退廉頗，陳平間椘而逐范增，是君臣相離也。秦晉相合以伐鄭，燭之武夜出說秦伯曰：「今得鄭則歸於晉，無益於秦也。不如捨鄭以爲東道主。」秦伯悟而退師。是交援相離也。】
攻其無備，出其不意。
【曹操曰：擊其懈怠，出其空虛。○李筌曰：擊懈怠襲空虛。○杜牧曰：擊其空虛，襲其懈怠。○孟氏曰：擊其空虛，襲其懈怠，使敵不知所以備也。故曰，兵者無形爲妙。太公曰：「動莫神於不意，謀莫善於不識。」○梅堯臣王晳二註同上○何氏曰：攻其無備者，魏太祖征烏栢，郭嘉曰：「胡恃其逺，必不設備，因其無備，卒然擊之，可破滅也。」太祖行至易水，嘉曰：「兵貴神速。今千里襲人，輜重多，難以趨利，不如輕兵兼道以出，掩其不意。」乃宻出盧龍塞，直指單于庭，合戰，大破之。唐李靖、陳十榮以圖，蕭銑總管三軍之任，一以委靖。八月，集兵夔州，銑以時屬秋潦，江水泛，漲三峽，路危，必謂靖不能進，遂不設備。九月，靖率兵而進，曰：「兵貴神速，機不可失。今兵始集，銑尚未知，乘水漲之勢，倐忽至城下，所謂疾雷不及掩耳。縱使知我，倉卒無以應敵，此必成擒也。」進兵至夷陵，銑始懼，召兵江南，果不能至。勒兵圍城，銑遂降。出其不意者，魏末遣將鍾會、鄧艾伐蜀。蜀將姜維守劒閣。鍾會攻維未克，艾上言：「請從隂平由邪徑出劒閣，西入成都，竒兵衝其腹心，劒閣之軍必還，赴涪則會方軌而進，劒閣之軍不還，則應涪之兵寡矣。軍志云：攻其無備，出其不意。今掩其空虛，破之必矣。」冬十月，艾自隂平，行無人之地七百餘里，鑿山通道，造作橋閣，山高谷深，至爲艱險。又糧運將匱，瀕於危殆。艾以氊自裏，推轉而下，將士皆攀木緣崖，魚貫而進，先登至江油。蜀守將馬邈降。諸葛瞻自涪還，線行列陳相拒，大敗之，斬瞻及尚書張遵等。進軍至成都，蜀主劉禪降。又齊神武爲東魏將，率兵伐西魏，屯軍蒲坂，造三道浮橋渡河。又遣其將竇泰趣潼關，高敖曹圍洛州。西魏將周文帝出軍廣陽，召諸將謂曰：「賊今掎吾三面，又造橋於河，示欲必渡，欲綴吾軍，使竇泰得西入耳。乆與相持，其計得行，非良策也。且高歡用兵，常以泰爲先驅，其下多銳卒，屢勝而驕。今出其不意，襲之，必克。克泰則歡不戰而自走矣。」諸將咸曰：「賊在近，捨而逺襲，事若蹉跌，悔無可及。」周文曰：「歡前再襲潼關，吾軍不過霸上。今者大來，兵未出郊，賊顧謂吾但自守耳，無逺闘意，又狃於得志，有輕我心，乗此擊之，何往不克。賊雖造橋，未能征渡。比五日中，吾取竇泰必矣。公等勿疑。」周文遂率騎六千還長安，聲言欲往隴右。辛亥濳出軍，癸丑晨至潼關。竇泰卒聞軍至，惶懼，依山爲陳，未及成列，周文擊破之，斬泰，傳首長安。高敖曹適陷洛州，聞泰沒，燒輜重，棄城而走。○張預曰：攻無備者，謂懈怠之處，敵之所不虞者，則擊之。若燕人畏鄭三軍而不虞制人，爲制人所敗是也。出不意者，謂虛空之地，敵不以爲慮者，則襲之。若鄧艾伐蜀，行無人之地七百餘里是也。】
此兵家之勝，不可先傳也。
【曹操曰：傳猶洩也。兵無常勢，水無常形，臨敵變化，不可先傳也。故料敵在心，察機在目也。○李筌曰：無備不意，攻之必勝。此兵之要祕而不傳也。○杜牧曰：傳，言也。此言上之所陳，悉用兵取勝之策，固非一定之制。見敵之形，始可施爲，不可先事而言也。○梅堯臣曰：臨敵應變制宜，豈可預前言之。○王晳曰：夫校計行兵，是謂常法。若乘機決勝，則不可預傳述也。○張預曰：言上所陳之事，乃兵家之勝策，須臨敵制宜，不可以預先傳言也。】
夫未戰而廟筭勝者，得筭多也。未戰而廟筭不勝者，得筭少也。多筭勝，少筭不勝，而況於無筭乎。吾以此觀之，勝負見矣。
【曹操曰：以吾道觀之矣。○李筌曰：夫戰者，決勝廟堂，然後與人爭利。凡伐叛懷逺，推亡固存，兼弱攻昧，皆物情之所出，中外離心，如啇周之師者，是爲未戰而廟筭勝。《太一遁甲》置筭之法，因六十筭已上爲多筭，六十筭已下爲少筭。客多筭，臨少筭，主人敗。客少筭，臨多筭，主人勝。此皆勝敗易見矣。○杜牧曰：廟筭者，計筭於廟堂之上也。○梅堯臣曰：多筭，故未戰而廟謀先勝，少筭，故未戰而廟謀不勝，是不可無筭矣。○王晳曰：此懼學者惑不可先傳之說，故復言計篇義也。○何氏曰：計有巧拙，成敗擊焉。○張預曰：古者興師命將，必致齋於廟，授以成筭，然後遣之。故謂之廟筭。籌策深逺，則其計所得者多，故未戰而先勝。謀慮淺近，則其計所得者少，故未戰而先負。多計勝，少計其無計者，安得無敗。故曰：「勝兵先勝而後求戰，敗兵先戰而後求勝。」有計無計，勝負易見。
孫子集註卷之一

作戰篇
（曹操曰：欲戰必先筭其費務，因糧於敵也。○李筌曰：先定計，然後修戰具，是以戰次計之篇也。○王晳曰：計以知勝，然後興戰，而具軍費猶不可以久也。○張預曰：計筭已定，然後完車馬，利器械，運糧草，約費用，以作戰備，故次計。）
孫子曰：凡用兵之法，馳車千駟，革車千乘，帶甲十萬。
【曹操曰：馳車，輕車也，駕駟馬。革車，重車也，言萬騎之重。車駕四馬，率三萬軍，養二人主炊家子，一人主保固守衣裝廐，二人主養馬，凡五人。歩兵十人，重以大車駕牛，養二人主炊家子，一人主守衣裝，凡三人也。帶甲十萬，士卒數也。○李筌曰：馳車，戰車也。革車，輕車也。帶甲歩卒，車一兩，駕以駟馬，歩卒七十人，計千駟之軍，帶甲七萬，馬四千匹。孫子約以軍資之數，以十萬爲率，則百萬可知也。○杜牧曰：輕車，乃戰車也。古者車戰。革車，輜車重車也，載器械財貨衣裝也。《司馬法》曰：一車甲士三人，歩卒七十二人，炊家子十人，固守衣裝五人，廐養五人，樵汲五人，輕車七十五人，重車二十五人，故二乘兼一百人，爲一隊。舉十萬之衆，革車千乘，校其費用支計，則百萬之衆，皆可知也。○梅堯臣曰：馳車，輕車也。革車，重車也。凡輕車一乘，甲士歩卒二重，車一乘，甲士歩卒七十五人，舉二車各千乘，是帶甲者十萬人。○王晳曰：曹公曰：「輕車也，駕駟馬。凡千乘。」晳謂馳車謂駕革車也。一乘四馬爲駟，千駟則革車千乘。曹公曰重車也，晳謂革車，兵車也，有五戎，千乘之賦，諸侯之大者。曹公曰：帶甲十萬，歩卒數也。晳謂井田之法，甸出兵車一乘，甲士三人，歩卒七十二人，千乘總七萬五千人，此言帶甲十萬，豈當時權制歟。○何氏曰：十萬舉成數也。○張預曰：馳車卽攻車也，革車卽守車也。按曹公《新書》云：「攻車一乘，前拒一隊，左右角二隊，共七十五人。守車一乘，炊子十人，守裝五人，廐飬五人，樵汲五人，共二十五人。攻守二乘，凡一百人。」興師十萬，則用車二千，輕重各半，與此同矣。】
千里饋糧，
【曹操曰：越境千里。○李筌曰：道理縣逺。】
則內外之費，賔客之用，膠漆之材，車甲之奉，日費千金，然後十萬之師舉矣。
【曹操曰：謂購賞猶在外。○李筌曰：夫軍出於外，則帑藏竭於內。舉千金者，言多費也。千里之外，贏糧則二十人奉一人也。○杜牧曰：軍有諸侯交聘之禮，故曰賔客也。車甲器械，完緝修繕，言膠漆者，舉其微細，千金者，言費用多也。猶贈賞在外也。○賈林曰：計費不足，未可以興師動衆，故李太尉曰：「三軍之門，必有賔，居論議。」○梅堯臣曰：舉師十萬，饋糧千里，日費如此。師乆之戒也。○王晳曰：內謂國中，外謂軍所也。賔客若諸侯之使及軍中宴饗吏士也。膠漆車甲，舉細與大也。○何氏曰：老師費財，智者慮之。○張預曰：去國千里，卽當因糧。若須供餉，則內外騷動，疲睏於路，蠹耗無極也。賔客者，使命與遊士也。膠漆者，修飾器械之物也。車甲者，膏轄金革之類也。約其所費，日用千金，然後能興十萬之師。千金言重費也，購賞猶在外。】
其用戰也，勝乆則鈍兵挫銳，攻城則力屈。
【曹操曰：鈍，弊也，屈盡也。○杜牧曰：勝乆謂淹乆，而後能勝也。言與敵相持乆而後勝，則甲兵鈍弊，銳氣挫衂，攻城則人力殫盡，屈，折也。○賈林曰：戰雖勝人，久則無利。兵貴全勝，鈍兵挫銳，士傷馬疲則屈。○梅堯臣曰：雖勝且乆，則必兵仗鈍弊而軍氣挫銳，攻城而乆，則力必殫屈。○王晳曰：屈，窮也，求勝以乆，則鈍弊折挫，攻城則益甚也。○張預曰：及交兵合戰也，乆而後能勝，則兵疲氣沮矣。千里攻城，力必困屈。】
乆暴師則國用不足。
【孟氏曰：乆暴師，露衆千里之外，則軍國費用不足相供。○梅堯臣曰：師乆暴於外，則輸用不給。○張預曰：日費千金，師乆暴，則國用豈能給。若漢武帝窮征深討，乆而不解，及其國用空虛，乃下哀痛之詔是也。】
夫鈍兵挫銳，屈力殫貨，則諸侯乘其弊而起，雖有智者，不能善其後矣。
【李筌曰：十萬衆舉，日費千金，非唯頓挫於外，亦財殫於內。是以聖人無暴師也。隋大業初，煬帝重兵好征，力屈鴈門之下，兵挫遼水之上，疏河引淮，轉輸彌廣，出師萬里，國用不足，於是楊玄感、李宻乘其弊而起，縱蘇威、高熲，豈能爲之謀也。○杜牧曰：蓋以師乆不勝，財力俱困，諸侯乘之而起，雖有智能之士，亦不能於此之後，善爲謀畫也。○賈林曰：人離財竭，雖伊呂復生，亦不能救此亡敗也。○杜佑曰：雖當時有用兵之術，不能防其後患。○梅堯臣曰：取勝攻城，暴師且乆，則諸侯乘此弊而起襲我。我雖有智將，不能制也。○王晳曰：以其弊甚，必有危亡之憂。○何氏曰：其後謂兵不勝而敵乘其危殆，雖智者不能盡其善計而保全。○張預曰：兵巳疲矣，力巳困矣，財巳匱矣，隣國因其罷弊，起兵以襲之，則縱有智能之人，亦不能防其後患。若吳伐楚，入郢，乆而不歸，越兵遂入吳。當是時，雖有伍員、孫武之徒，何甞能爲善謀於後乎。】
故兵聞拙速，未睹巧之乆也。
【曹操李筌曰：雖拙有以速勝，未睹者言其無也。○杜牧曰：攻取之間，雖拙於機智，然以神速爲上。蓋無老師、費財、鈍兵之患，則爲巧矣。○孟氏曰：雖拙有以速勝。○陳皥曰：所謂疾雷不及掩耳，卒電不及瞬目。○ 杜佑註同孟氏○梅堯臣曰：拙尚以速勝，未見工而乆可也。○王晳曰：晳謂乆則師老、財費、國虛、人困。巧者，保無所患也。○何氏曰：速雖拙，不費財力也。乆雖巧，恐生後患也。後秦姚萇與符登相持，萇將苟曜據逆萬堡，宻引符登。萇與登戰，敗於馬頭原，收衆復戰。姚碩德謂諸將曰：「上愼於輕戰，毎欲以計取之。今戰旣失利，而更逼賊，必有由也。」萇聞而謂碩德曰：「登用兵遲緩，不識虛實，今輕兵直進，徑據吾東，必苟曜與之連結也。事乆變成，其禍難測，所以速戰者，欲使苟曜竪子謀之未就，好之未深耳。」果大敗之。武后初，徐敬業舉兵於江都，稱匡復皇家，以盩厔尉、魏思恭爲謀主。問計於思恭，對曰：「明公旣以太后幽縶少主，志在匡復，兵貴拙速，宜早渡淮北，親率大衆，直入東都。山東將士知公有勤王之舉，必以死從。此則指日刻期，天下必定。」敬業欲從其策。薛璋又說曰： 「金陵之地，王氣已見，宜早應之，兼有大江設險，足可以自固。請且攻取常潤等州，以爲王霸之業，然後率兵北上，鼓行而前，此則退有所歸，進無不利，實良策也。」敬業以爲然，乃自率兵四千人南渡，以擊潤州。思恭宻謂杜求仁曰：「兵勢宜合不可分。今敬業不知幷力渡淮，率山東之衆，以合洛陽，必無能成事。」果敗。○張預曰：但能取勝，則寧拙速，而無巧乆。若司馬宣王伐上庸，以一月圖一年，不計死傷，與糧競者，斯可謂欲拙速也。夫兵乆而國利者，未之有也。李筌曰：《春秋》曰：「兵猶火也，弗戢將自焚。」○賈林曰：兵乆無功，諸侯生心。○杜佑曰：兵者兇器，乆則生變。若智伯圍趙，逾年不歸，卒爲襄子所擒，身死國分。故《新序》傳曰：「好戰窮武，未有不亡者也。」○梅堯臣曰：力屈貨殫，何利之有。○張預曰：師老財竭，於國何利。】
故不盡知用兵之害者，則不能盡知用兵之利也。
【李筌曰：利害相依之所生，先知其害，然後知其利也。○杜牧曰：害之者，勞人費財，利之者，吞敵拓境。苟不顧巳之患，則舟中之人盡爲敵國，安能取利於敵人哉。 ○賈林曰：將驕卒惰，貪利忘變，此害最甚也。○杜佑曰：言謀國動軍，行師不先慮危亡之禍，則不足取利也。若秦伯見襲鄭之利，不顧崤函之敗，吳王矜伐齊之功，而忘姑蘇之禍也。○梅堯臣曰：不再籍，不三載，利也。百姓虛，公家費，害也。苟不知害，又安知利。○王晳曰：乆而能勝，未免於害，速則利，斯盡也。○ 張預曰：先知老師殫貨之害，然後能知擒敵制勝之利。】
善用兵者，役不再籍，糧不三載。
【曹操曰：籍。猶賦也，言初賦民，而便取勝，不復歸國發兵也。始載糧，後遂因食於敵，還兵入國，不復以糧迎之也。○李筌曰：籍，書也，不再籍書，恐人勞怨生也。秦發關中之卒，是以有陳吳之難也。軍出，度逺近饋之，軍人載糧迎之，謂之三載。越境則館榖於敵，無三載之義也。○杜牧曰：審敵可攻，審我可戰，然後起兵，便能勝敵而還。鄭司農《周禮》註曰：「役謂發兵起役，籍乃伍籍也。」比參爲伍，因內政，寄軍令，以伍籍發軍起役也。○陳皥曰：籍，借也，不再借民而役也。糧者徃則載焉，歸則迎之，是不三載也。不困乎兵，不竭乎國，言速而利也。○梅堯臣同陳皥註○王晳同曹操註○張預曰：役謂興兵動衆之役，故《師卦》註曰：「任大役，重無功，則兇。」籍謂調兵之符籍。故漢制，有尺籍伍符，言一舉則勝，不可再籍兵役於國也。糧始出，則載之，越境則掠之，歸國則迓之，是不三載也。此言兵不可乆暴也。】
取用於國，因糧於敵，故軍食可足也。
【曹操曰：兵甲戰具，取用國中，糧食因敵也。○李筌曰：具我戎器，因敵之食，雖出師千里，無匱乏也。○杜佑曰：兵甲戰具取用國中，糧食因敵也。取資用於我國，因糧食於敵家也。晉師館穀於楚是也。○梅堯臣曰：軍之須用取於國，軍之糧餉因於敵。○何氏曰：因謂兵出境，鈔聚掠野，至於克敵，拔城得其儲積也。○張預曰：器用取於國者，以物輕而易致也。糧食因於敵者，以粟重而難運也。夫千里饋糧，則士有飢色，故因糧則食可足。】
國之貧於師者逺輸，逺輸則百姓貧。
【李筌曰：兵役數起，而賦歛重。○杜牧曰：《管子》曰：「粟行三百里，則國無一年之積粟。行四百里，則國無二年之積粟。行五百里，則衆有饑色。」此言粟重物輕也，不可推移。推移之，則農夫耕牛俱失南畝，故百姓不得不貧也。○賈林曰：逺輸則財耗於道路，弊於轉運，百姓日貧。○孟氏曰：兵車轉運千里之外，財則費於道路，人有困窮者。○張預曰：以七十萬家之力，供餉十萬之師於千里之外，則百姓不得不貧。】
近於師者貴賣，貴賣則百姓財竭。
【曹操曰：軍行巳出界，近師者貪財，皆貴賣，則百姓虛竭也。○李筌曰：夫近軍必有貨易，百姓徇財殫産而從之，竭也。○賈林曰：師徒所聚物，皆暴貴，人貪非常之利，竭財物以賣之，初雖獲利殊多，終當力疲貨竭。又雲，旣有非常之歛，故賣者求價無厭，百姓竭力買之，自然家國虛盡也。○杜佑曰：言近軍師，市多非常之賣，當時貪貴以趨未利，然後財貨殫盡，家國虛也。○梅堯臣曰：逺者供役以轉饋，近者貪利而貴賣，皆貧國匱民之道也。○王晳曰：夫逺輸則人勞費，近市則物騰貴，是故乆師則爲國患也。曹公曰：軍行巳出界，近於師者貪財皆貴賣，晳謂將出界也。○張預曰：近師之民，必貪利而貴貨，其物於逺來，輸餉之人，則財不得不竭。財竭則急於丘役。張預曰：財力殫竭，則丘井之役，急迫而不易供也。或曰，丘役謂如魯成公作丘甲也。國用急迫，乃使丘出甸賦，違常制也。丘十六井，甸六十四井。】
力屈財殫，中原內虛於家，百姓之費，十去其七。
【曹操曰：丘十六井也。百姓財彈盡而兵不解，則運糧盡力於原野也。十去其七者，所破費也。○李筌曰：兵乆不止，男女怨曠，困於輸輓丘役，力屈財殫，而百姓之費十去其七。○杜牧曰：《司馬法》曰：「六尺爲歩，歩百爲畝，畝百爲夫，夫三爲屋，屋三爲井，四井爲邑，四邑爲丘，四丘爲甸。」丘蓋十六井也。丘有戎馬一匹，牛四頭。甸有戎馬四匹，牛十六頭。丘車一乘，甲士三人，歩卒七十二人，今言兵不解，則丘役益急，百姓糧盡財竭，力盡於原野，家業十耗其七也。○陳皥曰：丘，聚也，聚歛賦役以應軍，須如此，則財竭於人，人無不困也。 ○王晳曰：急者暴於常賦也。若魯成公作丘甲是也。如此則民費太半矣。要見公費差減，故云十七。曹公曰：丘十六井，兵不解則運糧盡力於原野。○何氏曰：國以民爲本，民以食爲天。居人上者宜乎重惜。○張預曰：運糧則力屈輸餉，則財殫原野之民，家産內虛，度其所費，十無其七也。】
公家之費，破車罷馬，甲冑矢弩，戟楯蔽櫓，丘牛大車，十去其六。（一本作十去其七）
【○ 曹操曰：丘牛，謂丘邑之牛，大車乃長轂車也。○李筌曰：丘，大也。此數器者，皆軍之所須，言逺近之費，公家之物十，損於七也。○梅堯臣曰：百姓以財糧力役奉軍之費，其資十損乎七。公家以牛馬器仗奉軍之費，其資十損乎六。是以竭賦窮兵，百姓弊矣。役急民貧，國家虛矣。○王晳曰：楯，干也，蔽，可以屏蔽。櫓，大楯也。丘牛，古所謂匹馬丘牛也。大車，牛車也。易曰：「大車以載」。○張預曰：兵以車馬爲本，故先言車馬疲敝也，蔽櫓楯也。今謂之彭排。丘牛，大牛也。大車必革車也。始言破車疲馬者，謂攻戰之馳車也。次言丘牛大車者，卽輜重之革車也。公家車馬器械，亦十損其六。】
故智將務食於敵，食敵一鍾，當吾二十鍾，【艸/忌】稈一石，當吾二十石。
【曹操曰：六斛四閗爲鍾。（艸/忌），豆稭也。稈，禾藁也。石者，一百二十斤也。轉輸之法，費二十石得一石。一雲，（艸/忌），音忌，豆也。七十斤爲一石。當吾二十，言逺費也。○杜牧曰：六石四閗爲一鍾，一石一百二十斤。（艸/忌），豆稭也。稈，禾藁也。或言（艸/忌），稈藁也。秦攻匈奴，使天下運糧，起於黃腄、瑯琊、負海之郡，轉輸北河，率三十鍾而致一石。漢武建元中，通西南夷，作者數萬人，千里負擔饋糧，率十餘鍾致一石。今校《孫子》之言，食敵一鍾當吾二十鍾，蓋約。平地千里，轉輸之法，費二十石得一石，不約道里，蓋漏闕也。黃腄，音直瑞反，又音誰，在東萊。北河卽今之朔方郡。○李筌曰：逺師，轉一鍾之粟，費二十鍾方可。逺軍，將之智也，務食於敵以省巳之費也。○孟氏曰：十斛爲鍾，計千里轉運，道路耗費，二十鍾可致一鍾於軍中矣。○梅堯臣註同曹操○王晳曰曹公曰下運糧起於黃腄瑯琊?海之郡轉輸北河率三十鍾而致一石漢武建元中通西南夷作者數萬人千里?擔饋糧率十餘鍾致一石今校孫子之言食敵一鍾當吾二十鍾蓋約平地千里轉輸之法費二十石得一石不約道里蓋漏闕也黃腄音直瑞反又音誰在東萊北河卽今之朔方郡○李筌曰逺師轉一鍾之粟費二十鍾方可逺軍將之智也務食於敵以省巳之費也○孟氏曰十斛爲鍾計千里轉運道路耗費二十鍾可致一鍾於軍中矣○梅堯臣註同曹操○王晳曰：曹公曰，（艸/忌）豆稭也，稈藁也。石者，百二十斤也。轉輸之法，費二十乃得一。晳謂上文千里饋糧，則轉輸之法謂千里耳。（艸/忌），今作萁稈，故書爲芉當作稈。○張預曰：六石四閗爲鍾。一百二十斤爲石。（艸 /忌），豆稭也，稈，禾藁也。千里饋糧則費二十鍾石而得一鍾石到軍，所若越險阻則猶不啻。故秦征匈奴，率三十鍾而致一石。此言能將必因糧於敵也。】
故殺敵者，怒也。
【曹操曰：威怒以致敵。○李筌曰：怒者軍威也。○杜牧曰：萬人非能同心皆怒，在我激之，以勢使然也。田單守卽墨，使燕人劓降者，拙城中人墳墓之類是也。○賈林曰：人之無怒，則不肯殺。○王晳曰：兵姑生威怒。○何氏曰：燕圍齊之卽墨，齊之降者盡劓。齊人皆怒。愈堅守。田單又縱反間曰：「吾懼燕人掘吾城外塚墓，戮辱先人，可爲寒心。」燕軍盡掘壠墓，燒死人。卽墨人從城上望見，皆泣涕，其欲出戰，怒自十倍。單知士卒可用，遂破燕師。後漢班超使西域到鄯善，會其吏士三十六人，與共飲，酒酣，因激怒之曰：「今俱在絶域，欲立大功（以求）富貴。虜使到裁數日，而王禮貌卽廢，如收吾屬送匈奴，骸骨長爲犲狼食矣。」官屬皆曰： 「今在危亡之地，死生從司馬。」超曰：「不入虎穴，不得虎子。當今之計，獨有因夜以火攻虜使，彼不知我多少，必大震怖，可殄盡也。滅此虜，則功成事立矣。」衆曰，善。初夜將吏士奔虜營，會天大風。超令十人持鼓藏虜舎後，約曰：見火然，皆當鳴鼓大呼。餘人悉持弓弩，夾門而伏。超順風縱火，虜衆驚亂，衆悉燒死。蜀龐統勸劉備襲益州牧劉璋，備曰：「此大事，不可倉卒。」及璋使備擊張魯，乃從璋求萬兵及資寳，欲以東行。璋但許兵四千，其餘皆給半。備因激怒其衆曰：「吾爲益州征強敵，師徒勤瘁，不遑寧居。今積帑藏之財，而恡於賞功。望士大夫爲出死力戰，其可得乎。」由是相與破璋。○張預曰：激吾士卒，使上下同怒，則敵可殺。《尉繚子》曰：「民之所以戰者，氣也。」謂氣怒則人人自戰。】
取敵之利者，貨也。
【曹操曰：軍無財，士不來。軍無賞，士不往。○李筌曰：利者，益軍實也。○杜牧曰：使士見取敵之利者，貨財也。謂得敵之貨財，必以賞之，使人皆有欲，各自爲戰。後漢荊州刺史度尚討桂州賊，帥卜陽潘鴻等入南海，破其三屯，多獲珍寳。而鴻等黨聚猶衆，士卒驕富，莫有闘志。尚曰：「卜陽潘鴻作賊十年，皆習於攻守。當須諸郡倂力，可攻之。今軍恣，聽射獵，兵士喜恱，大小相與從禽。」尚乃宻使人潛焚其營，珍積皆盡。獵者來還，莫不泣涕。尚曰：「卜陽等財貨足富數世，諸卿但不倂力耳。所亡少少，何足介意。」衆聞，咸憤踴願戰。尚令秣馬蓐食，明晨徑赴賊屯。陽鴻不設備，吏士乘銳，遂破之。此乃是也。○孟氏同杜牧註○杜佑曰：人知勝敵有厚賞之利，則冐白刃、當矢石而樂以進戰者，皆貨財酬勲賞勞之誘也。○梅堯臣曰：殺敵則激吾人以怒，取敵則利吾人以貨。○王晳曰：謂設厚賞耳。若使衆貪利自取，則或違節制耳。○張預曰：以貨啗士，使人自爲戰，則敵利可取。故曰：「重賞之下，必有勇夫。」○皇朝太祖命將伐蜀，諭之曰：「所得州邑，當與我傾竭帑庫以饗士卒，國家所欲，惟土疆耳。」於是將吏死戰，所至皆下，遂平蜀。】
故車戰，得車十乘已上，賞其先得者。
【曹操曰：以車戰能得敵車，十乘巳上，賞賜之。不言車戰得車十乘已上者賞之，而言賞得者何？言欲開示賞其所得車之卒也。陳車之法，五車爲隊，僕射一人，十車爲官，卒長一人。車滿十乘，將吏二人，因而用之，故別言賜之，欲使將恩下及也。或曰，言使自有車十乘巳上，與敵戰，但取其有功者賞之，其十乘巳下，雖一乘獨得，餘九乘皆賞之，所以率進勵士也。○李筌曰：重賞而勸進也。○杜牧曰：夫得車十乘巳上者，蓋衆人用命之所致也，若徧賞之，則力不足，與其所獲之車，公家仍自以財貨賞其唱謀先登者，此所以勸勵士卒。故上文雲，取敵之利者貨也，言十乘者，舉其綱目也。○賈林曰：勸未得者，使自勉也。○梅堯臣：徧賞則難周，故奨一而勸百也。○王晳曰：以財賞其所先得之卒。○張預曰：車一乘，凡七十五人，以車與敵戰，吾士卒能獲敵車十乘已上者，吾士卒必不下千餘人也，以其人衆，故不能徧賞，但以厚利賞其陷陳先獲者，以勸餘衆。古人用兵，必使車奪車，騎奪騎，歩奪歩。故吳起與秦人戰，令三軍曰：「若車不得車，騎不得騎，徒不得徒，雖破軍，皆無功。」】
而更其旌旗。
【曹操曰：與吾同也。○李筌曰：惡色與吾同。○賈林曰：令不識也。○張預曰：變敵之色，令與巳同。】
車雜而乘之。
【曹操曰：不獨任也。○李筌曰：夫降虜之旌旗必更其色而雜其事，車乃可用也。○杜牧曰：士卒自獲敵車，任雜然自乗之，官不録也。○梅堯臣曰：車許雜乗，旗無因故。○王晳曰：謂得敵車可與我車雜用之也。○張預曰：巳車與敵車參雜而用之，不可獨任也。】
卒善而養之。
【張預曰：所獲之卒，必以恩信撫養之，俾爲我用。】
是謂勝敵而益強。
【曹操曰：益巳之強。○李筌曰：後漢光武破銅馬賊於南陽，虜衆數萬，各配部曲，然人心未安。光武令各歸本營，乃輕行其間以勞之。相謂曰：「蕭王推赤心置人腹中，安得不投死乎。」於是漢益振則其義也。○杜牧曰：得敵卒也，因敵之資，益已之強。○梅堯臣曰：獲卒則任其所長，養之以恩，必爲我用也。○王晳曰：得敵卒則養之，與吾卒同善者，謂勿侵辱之也。若厚撫初附，或失人心。○何氏曰：因敵以勝，敵何往不強。○張預曰：勝其敵而獲其車與卒，旣爲我用，則是増巳之強。光武推赤心，人人投死之類也。】
故兵貴勝不貴乆。
【曹操曰：乆則不利。兵猶火也，不戢將自焚也。○孟氏曰：貴速勝疾還也。○梅堯臣曰：上所言皆貴速也，速則省財，用息民力也。○何氏曰：孫子首尾言兵乆之理，蓋知兵不可玩，武不可黷之深也。○張預曰：乆則師老財竭，易以生變，故但貴其速勝，疾歸。】
故知兵之將，生民之司命，國家安危之主也。
【曹操曰：將賢則國安也。○李筌曰：將有殺伐之權，威欲卻敵，人命所繫，國家安危，在於此矣。○杜牧曰：民之性命，國之安危，皆由於將也。○梅堯臣曰：此言任將之重。○王晳曰：將賢則民保其生而國家安矣，否，則民被毒殺而國家危矣。明君任屬，可不精乎。○何氏曰：民之性命，國之治亂，皆主於將。將之材難，古今所患也。○張預曰：民之死生，國之安危，繫乎將之賢否。】
孫子集註卷之二

謀攻篇
（曹操曰：欲攻敵，必先謀。○李筌曰：合陳爲戰，圍城曰攻，以此篇次戰之下。○杜牧曰：廟堂之上，計算已定，戰爭之具，糧食之費，悉巳用備，可以謀攻，故曰謀攻也。○王晳曰：謀攻敵之利害，當全策以取之，不銳於伐兵攻城也。○張預曰：計議巳定，戰具巳集，然後可以智謀攻，故次作戰。）
孫子曰：凡用兵之法，全國爲上，破國次之。
【曹操曰：興師深入長驅，距其城郭，絶其內外，敵舉國來服，爲上。以兵擊破，敗而得之，其次也。○李筌曰：不貴殺也。韓信虜魏王豹，擒夏說，斬成安君，此爲破國者。及用廣武君計，北首燕路，遣一介之使，奉咫尺之書，燕從風而靡，則全國也。○賈林曰：全得其國，我國亦全，乃爲上。○杜佑曰：敵國來服爲上，以擊破爲次。○王晳曰：若韓信舉燕是也。○何氏曰：以方略氣勢令敵人以國降，上策也。○張預曰：《尉繚子》曰：「講武料敵，使敵氣失而師散，雖形全而不爲之用，此道勝也。破軍殺將，乗堙發機，會衆奪地，此力勝也。然則所謂道勝、力勝者，卽全國、破國之謂也。夫弔民伐罪，全勝爲上，爲不得已。而至於破，則其次也。】
全軍爲上，破軍次之。
【曹操杜牧曰：《司馬法》曰：「一萬五千五百人爲軍。」○何氏曰：降其城邑，不破我軍也。】
全旅爲上，破旅次之。
【曹操曰：五百人爲旅。】
全卒爲上，破卒次之。
【曹操曰：一校巳上至一百人也。○李筌曰：百人巳上爲卒。○杜佑曰：一校下至百人也。】
全伍爲上，破伍次之。
【曹操曰：百人已下至五人。○李筌曰：百人已下爲伍。○杜牧曰：五人爲伍。○梅堯臣曰：謀之大者，全得之。○王晳曰：國軍卒伍，不間小大，全之，則威德爲優，破之，則威德爲劣。○何氏曰：自軍至伍，皆次序上下言之。此意以策略取之爲妙。不惟一軍，至於一伍，不可不全。○張預曰：周制，萬二千五百人爲軍，五百人爲旅，百人爲卒，五人爲伍，自軍至伍，皆以不戰而勝之爲上。】
是故百戰百勝，非善之善者也。
【曹操曰:未戰而敵自屈，勝，善也。○李筌曰：以計勝敵也。○陳皥曰：戰必殺人故也。○賈林曰：兵威遠振，全來降伏，斯爲上也。詭詐爲謀，摧破敵衆，殘人傷物，然後得之，又其次之。○杜佑曰：未戰而敵自屈服。○梅尭臣曰：惡乎殺傷殘害也。○張預曰：戰而不能勝，必多殺傷，故云非善。】
不戰而屈人之兵，善之善者也。
【曹操曰：未戰而敵自屈服。○杜牧曰：以計勝敵。○陳皥曰：韓信用李左車之計，馳咫尺之書，不戰而下燕城也。○孟氏曰：重廟勝也。○王晳曰：兵貴伐謀，不務戰也。○何氏曰：後漢王霸討周建，蘇茂旣戰歸營，賊復聚挑戰。霸堅臥不出，方饗士，作倡樂。茂雨射營中，中霸前酒樽，霸安坐不動。軍吏曰：「茂已破，今易擊。」霸曰：「不然。茂客兵逺來，糧食不足，故挑戰以徼一時之勝。今閉營休士，所謂不戰而屈人兵，善之善也。」茂乃引退。○張預曰：明賞罰，信號令，完器械，練士卒，暴其所長，使敵從風而靡，則爲大善。若吳王黃地之會，晉人畏其有法而服之者是也。】
故上兵伐謀。
【曹操曰：敵始有謀，伐之易也。○李筌曰：伐其始謀也。後漢寇恂圍高峻，峻遣謀臣皇甫文謁恂，詞禮不屈，恂斬之，報峻曰：「軍師無禮，巳斬之，欲降急降，不欲固守。」峻卽日開壁而降。諸將曰：「敢問殺其使而降其城，何也？」恂曰：「皇甫，文峻之心腹，其取謀者，留之則文得其計，殺之則峻亡其膽。所謂上兵伐謀。」諸將曰： 「非所知也。」○杜牧曰：晉平公欲攻齊，使范昭往觀之。景公觴之，酒酣，范昭請君之樽酌。公曰：「寡人之樽進客。」范昭巳飲，晏子徹樽更爲酌。范昭佯醉，不恱而起舞，謂太師曰：「能爲我奏成周之樂乎？吾爲舞之。」太師曰：「瞑臣不習。」范昭起出。景公曰：「晉，大國也。來觀吾政。今子怒大國之使者，將奈何？」晏子曰：「觀范昭非陋於禮者，且欲慙於國臣，故不從。」太師曰：「夫成周之樂，天子之樂也，惟人主舞之。今范昭人臣而欲舞天子樂，臣故不爲也。」范昭歸報晉平公曰：「齊未可伐。臣欲辱其君，晏子知之。臣欲犯其禮，太師識之。」仲尼曰：「不越樽爼之間，而折衝千里之外，晏子之謂也。」春秋時，秦伐晉。晉將趙盾禦之。上軍佐臾騈曰：「秦不能乆。請深壘固軍以待之。」秦人慾戰，秦伯謂士會曰：「若何而戰？」對曰：「趙氏新出，其屬曰臾騈，必實爲此謀，將以老我師也。趙有側室曰穿，晉君之壻也，有寵而弱，不在軍事，好勇而狂，且惡臾騈之佐上軍。若使輕者肆焉，其可。」秦軍掩晉上軍，趙穿追之，不及，返，怒曰：「裏糧坐甲，固敵是求，敵至不擊，將何俟焉。」軍吏曰：「將有待也。」穿曰：「我不知謀，將獨出。」乃以其屬出。趙盾曰：「秦獲穿也，獲一卿矣。秦以勝歸，我何以報。」乃皆出戰，交綏而退。夫晏子之對，是敵人將謀伐我，我先伐其謀，故敵人不得而伐我。士會之對，是我將謀伐敵，敵人有謀拒我，乃伐其謀，敵人不得與我戰。斯二者，皆伐謀也。故敵欲謀我，伐其未形之謀。我若伐敵，敗其巳成之計。固非止於一也。○孟氏曰：九攻九拒，是其謀也。○杜佑曰：敵方設謀欲舉，衆師伐而抑之，是其上。故太公云：「善除患者，理於未生。善勝敵者，勝於無形也。」○梅堯臣曰：以智勝。○王晳曰：以智謀屈人最爲上。○何氏曰：敵始謀攻我，我先攻之，易也。揣知敵人謀之趣向，因而加兵，攻其彼心之發也。○張預曰：敵始發謀，我從而攻之，彼必喪計而屈服，若晏子之沮范昭是也。或曰，伐謀者，用謀以伐人也。言以竒策祕筭，取勝於不戰，兵之上也。】
其次伐交。
【曹操曰：交，將合也。○李筌曰：伐其始交也。蘇秦約六國不事秦，而秦閉關十五年不敢窺山東也。○杜牧曰：非止將合而巳，合之者，皆可伐也。張儀願獻秦地六百里於楚懐王，請絶齊交。隨何於黥布坐上殺楚使者，以絶項羽。曹公與韓遂交馬語，以疑馬超。高洋以蕭深明請和於梁，以疑俠景，終陷臺城。此皆伐交。權道變化，非一途也。陳皥曰：或雲敵巳興師，交合，伐而勝之，是其次也。若晉文公敵宋，擕離曹衞也。○孟氏曰：交合強國，敵不敢謀。○梅堯臣曰：以威勝。○王晳曰：謂未能全屈敵謀，當且間其交，使之解散，彼交則事鉅敵堅，彼不交則事小敵脆也。○何氏曰：杜稱已上四事，乃「親而離之」之義也。伐交者，兵欲交合，設疑兵以懼之，使進退不得，因來屈服。旁鄰旣爲我援，敵不得不孤弱也。○張預曰：兵將交戰將合，則伐之。傳曰：「先人，有奪人之心」，謂兩軍將合，則先薄之。孫叔敖之敗晉師，廚人濮之破華氏是也。或曰，伐交者，用交以伐人也，言欲舉兵伐敵，先結隣國，爲掎角之勢，則我彊而敵弱。】
其次伐兵。
【曹操曰：兵形巳成也。○李筌曰：臨敵對陳，兵之下也。○賈林曰：善於攻取，舉無遺筞，又其次也。故太公曰：「爭勝於白刃之前者，非良將也。」○梅堯臣曰：以戰勝。○王晳曰：戰者危事。○張預曰：不能敗其始謀，破其將合，則犀利兵器以勝之。兵者，器械之總名也。太公曰：「必勝之道，器械爲寳。」】
其下【當作下政】攻城。
【曹操曰「敵國巳收其外糧，城守攻之，爲下攻【當作政】也。○李筌曰：夫王師出境，敵則開壁送欵，舉襯轅門，百姓怡恱，攻之上也。若頓兵堅城之下，師老卒惰，攻守勢殊，客主力倍，以此攻之，爲下也。○杜佑曰：言攻城屠邑，攻之下者。所害者多。○梅堯臣曰：費財役，爲最下。○王晳曰：士卒殺傷，城或未克。○張預曰：夫攻城屠邑，不惟老師費財，兼亦所害者多，是爲攻之下也。】
攻城之法，爲不得巳。
【張預曰：攻城則力屈，所以必攻者，蓋不獲已耳。】
修櫓轒輼，具器械，三月而後成，距闉，又三月而後巳。
【曹操曰：修，治也。櫓，大楯也。轒輼者，轒，牀也，轒牀其下四輪，從中推之，至城下也。具，備也。器械者，機關攻守之總名，飛樓、雲梯之屬。距闉者，踴土稍高而前，以附其城也。○李筌曰：櫓，楯也，以蒙首而趨城下。轒輼者，四輪車也，其下藏兵數十人，填隍推之，直就其城，木石所不能壊也。器械，飛樓、雲梯、板屋、木幔之類也。距闉者，土木山乘城也。東魏高歡之圍晉州，侯景之攻臺城，則其器也。役約三月，恐兵乆而人疲也。○杜牧曰：櫓，卽今之所謂彭排。轒輼，四輪車，排大木爲之，上蒙以生牛皮，下可容十人徃來，運土填壍，木石所不能傷，今俗所謂木驢是也。距闉者，積土爲之，卽今之所謂壘道也。三月者，一時也。言修治器械，更其距闉，皆須經時，精好成就，恐傷人之甚也。管子曰：「不能致器者，困言無以應敵也。」太公曰：「必勝之道，器械爲寳。」《漢書》志曰： 「兵之伎巧，一十有三家，習手足，便器械，機關以立攻守之勝者。」夫攻城者，有撞車、剗鈎車、飛梯、蝦蟇木、解合車、狐鹿車、影車、高障車、馬頭車、獨行車、運土豚魚車。○陳皥曰：杜稱櫓爲彭排，非也。若是彭排，卽當用此樐字。曹雲大楯，庶或近之。蓋言候器械全具，須三月，距闉，又三月，巳計六月，將若不待此而生忿速，必多殺士卒，故下雲，將不勝其忿而蟻附之災也。○杜佑曰：轒輼，上汾下溫，距闉者，踴土積高而前，以附於城也。積土爲山曰堙，以距敵城，觀其虛實。《春秋傳》曰：「楚司馬子反乗堙而闚宋城」也。○梅堯臣曰：威智不足以屈人，不獲巳而攻城也。治攻具，須經時也。曹公曰，櫓大楯也。轒輼者，轒牀也，其下四輪，從中推至城下也。器械，機關攻守之總名，蜚梯之屬也。謂櫓爲大楯，非也，兵之具甚衆，何獨言修大楯耶？今城上守禦樓曰櫓，櫓是轒牀上革屋，以蔽矢石者歟。○張預曰：脩櫓，大楯也。傳曰：「晉侯登巢車，以望楚軍。」註云：「巢車，車上爲櫓。」又晉師圍偪陽，「魯人建大車之輪，蒙之以甲，以爲櫓，左執之右，拔戟以成一隊。」註云：「櫓，大楯也。」以此觀之，修櫓爲大楯，明矣。轒輼，四輪車，其下可覆數十人，運土以實隍者。器械，攻城總名也。三月者，約經時成也。或曰，孫子戒心忿而亟攻之，故權言以三月成器械，三月起距堙，其實不必三月也。城尚不能下，則又積土與城齊，使士卒上之，或觀其虛實，或毀其樓櫓，欲必取也。土山曰堙，楚子反。「乗堙而闚宋城」是也。器械，言成者，取其乆而成就也。距堙，言已者，以其經時而畢上也，皆不得已之謂。】
將不勝其忿而蟻附之，殺士三分之一，而城不抜者，此攻之災也。
【曹操曰：將忿，不待攻城器而使士卒縁城而上，如蟻之緣墻，殺傷士卒也。○李筌曰：將怒而不待，攻城而使士卒肉薄登城，如蟻之所附墻，爲木石所殺之者，三有一焉。而城不拔者，此攻城災也。○杜牧曰：此言爲敵所辱，不勝忿怒也。後魏太武帝率十萬衆，宼宋臧質於盱眙。太武帝始就質求酒，質封溲便與之，太武大怒，遂攻城，乃命肉薄登城，分番相代，墜而復昇，莫有退者，屍與城平，復殺其高梁。王如此三旬，死者過半。太武聞彭城斷其歸路，見疾病甚衆，乃解退。傳曰：「一女乗城，可敵十夫。」以此校之，尚恐不啻。○賈林曰：但使人心外附，士卒內離，城乃自拔。○杜佑曰：守過二時，敵人不服，將不勝心之忿，多使士卒蟻附其城，殺傷我士民三分之一也。言攻趣不拔，還爲已害，故韓非曰：「夫一戰不勝則過」，暨矣。○何氏曰：將心忿急，使士卒如蟻縁而登，死者過半，城且不下。斯害也巳。○張預曰：攻逾二時，敵猶不服，將心忿躁，不能持乆，使戰士蟻緣而登城，則其士卒爲敵人所殺三中之一，而堅城終不可抜。玆攻城之害也已。或曰，將心忿速，不俟六月之乆，而亟攻之，則其害如此。】
故善用兵者，屈人之兵，而非戰也。
【李筌曰：以計屈敵，非戰之屈者。晉將郭淮圍麴城，蜀將姜維來救，淮趨牛頭山，斷維糧道及歸路，維大震，不戰而遁。麴城遂降。則不戰而屈之義也。○杜牧曰：周亞夫敵七國，引兵東北，壁昌邑。以梁委吳，使輕兵絶吳餉道，吳梁相弊而食竭，吳遁去，因追擊，大破之。蜀將姜維使將勾安李韶守麴城，魏將陳泰圍之。姜維來救，出自牛頭山，與泰相對。泰曰： 「兵法貴在不戰而屈人。今絶牛頭，維無返道，則我之摛也。諸軍各守勿戰。」絶其還路，維懼遁走，安等遂降。○梅堯臣曰：戰則傷人。○王晳曰：若李左車說成安君，請以竒兵三萬人，扼韓信於井陘之策是也。○何氏曰：言伐謀、伐交，不至於戰。故《司馬法》曰：「上謀不鬭」，其旨見矣。○張預曰：前所陳者，庸將之爲耳。善用兵者則不然，或破其計，或敗其交，或絶其糧，或斷其路，則不可戰而服之。若田穰苴明法令，拊士卒，燕晉聞之，不戰而遁，亦是也。】
抜人之城，而非攻也。
【李筌曰：以計取之。後漢鄼侯臧宮圍妖賊於原武，連月不拔，士卒疾癘。東海王謂宮曰：「今擁兵圍必死之虜，非計也。宜撤圍，開其生路而示之，彼必逃散，一亭長足擒也。」從之而拔原武。魏攻壷關，亦其義也。○杜牧曰：司馬文王圍諸葛誕於夀春，議者多欲急攻之，文王以誕城固衆多，攻之力屈，若有外救，表裏受敵，此至危之道也。吾當以全策縻之，可坐制也。誕二年五月反。三年二月破滅。六軍按甲，深溝高壘，而誕自困。十六國前燕將慕容恪率兵討叚龕於廣固，恪圍之，諸將勸恪急攻之，恪曰：「軍勢有緩而克敵，有急而取之。若彼我勢旣均，外有強援，力足制之，當羈縻守之，以待其斃。」乃築室反耕，嚴固圍壘，終克廣固，曾不血刃也。○孟氏曰：言以威刑服敵，不攻而取，若鄭伯肉袒以迎楚莊王之類。○梅堯臣曰：攻則傷財。○王晳曰：若唐太宗降薛仁杲是也。○張預曰：或攻其所必救，使敵棄城而來援，則設伏取之。若耿弇攻臨淄而克西安，脇巨里而斬費邑是也。或外絶其強援，以乆持之，坐俟其斃，若楚師築室反耕，以服宋是也。玆皆不攻而拔城之義也。】
毀人之國，而非乆也。
【曹操曰：毀滅人國，不乆露師也。○李筌曰：以術毀人國，不乆而斃。隋文問僕射高熲伐陳之策，熲曰：「江外田收與中國不同。伺彼農時，我正暇豫，徴兵掩襲，彼釋農守禦，候其聚兵，我便解退，再三若此，彼農事疲矣。又南方地卑，舍悉茅竹，倉庫儲積，悉依其間，宻使行人因風縱火，候其營立，更爲之。」行其謀，陳始病也。○杜牧曰：因敵有可乘之勢，不失其機，如摧枯朽。沛公入關，晉降孫皓，隋取陳氏，皆不乆之。○賈林曰：兵不可乆，乆則生變。但毀滅其國，不傷殘於人，若武王伐殷，殷人稱爲父母。○杜佑曰：若誅理暴逆，毀滅敵國，不暴師衆也。○梅堯臣曰：乆則生變。○王晳同梅堯臣註○何氏曰：善攻者不以兵攻，以計困之，令其自抜，令其自毀，非勞乆，守而取之也。○張預曰：以順討逆，以智伐愚，師不乆暴而敵國滅，何假六月之稽乎。】
必以全，爭於天下，故兵不頓而利可全。此謀攻之法也。
【曹操曰：不與敵戰而必完全得之，立勝於天下，不頓兵血刃也。○李筌曰：以全勝之計，爭天下，是以不頓收利也。○梅堯臣曰：全爭者，兵不戰，城不攻，毀不乆，皆以謀而屈敵，是曰謀攻。故不鈍兵，利自完。○張預曰：不戰則士不傷，不攻則力不屈，不乆則財不費，以完全立勝於天下，故無頓兵血刃之害，而有國富兵強之利。斯良將計攻之術也。】
故用兵之法，十則圍之，
【曹操曰：以十敵一，則圍之。是將智勇等而兵利鈍均也。若主弱客強，操所以倍兵圍下邳，生擒呂布也。○杜牧曰：圍者，謂四面壘合，使敵不得逃逸。凡圍四合，必須去敵城稍遠，占地旣廣，守備須嚴，若非兵多則有闕漏，故用兵有十倍也。呂布敗是上下相疑，侯成執陳宮委布降，所以能擒，非曹公兵力而能取之。若上下相疑，政令不一，設使不圍，自當潰叛，何況圍之，固須破滅。孫子所言十則圍之，是將勇智等而兵利鈍均，不言敵人自有離叛。曹公稱倍兵降布，蓋非圍之力窮也。此不可以訓也。○李筌曰：愚智勇怯等十倍於敵，則圍之。攻守殊勢也。○杜佑曰：以十敵一，則圍之，是爲將智勇等而兵利鈍均也。若主弱客勁，不用十也。曹公操所以倍兵圍下邳，生擒呂布，若敵壘固守，依附險阻，彼一我十，乃可圍也，敵雖盛，所據不便，未必十倍然後圍之。○梅堯臣曰：彼一我十可以圍。○何氏曰：圍者四面合兵以圍城，而校量彼我兵勢。將才愚智勇怯等而我十倍勝於敵人，是以十對一，可以圍之，無令越逸也。○張預曰：吾之衆十倍於敵，則四面圍合以取之，是爲將智勇等而兵利鈍均也。若主弱客強，不必十倍然後圍之。《尉繚子》曰：「守法，一而當十，十而當百，百而當千，千而當萬。」言守者十人而當圍者百人，與此法同。】
五則攻之，
【曹操曰：以五敵一，則三術爲正，一術爲竒。李筌曰：五則攻之，攻守勢殊也。○杜牧曰：術猶道也，言以五敵一，則當取巳三分爲三道，以攻敵之一面，留巳之二，候其無備之處，出竒而乘之。西魏末梁州刺史宇文仲和據州不受伐，魏將獨孤信率兵討之，仲和嬰城固守。信夜令諸將以衝梯攻其東北，信親帥將士襲其西南，遂克之也。○陳皥曰：兵勢五倍於敵，自是我有餘力，彼之勢分也，豈止分爲三道以攻敵，此獨說攻城，故下文雲，小敵之堅，大敵之擒也。○杜佑曰：若敵幷兵自守，不與我戰，彼一我五，乃可攻戰也。或無敵人內外之應，未必五倍然後攻。○梅堯臣同杜佑註○ 王晳曰：謂十圍而取，五則攻者，皆勢力有餘，不待其虛懈也。此以下亦謂智勇利鈍均耳。何氏曰：愚智勇恃等，量我五倍多於敵人，可以三分攻城，二分出竒以取勝。張預曰：吾之衆五倍於敵，則當驚前掩後，聲東擊西，無五倍之衆，則不能爲此計。曹公謂三術爲正，二術爲竒，不其然乎。若敵無外援，我有內應，則不須五倍然後攻之。
倍則分之，
【曹操曰：以二敵一，則一術爲正，一術爲竒。李筌曰：夫兵者倍於敵，則分半爲奇。我衆彼寡，動而難制。符堅至淝水不分而敗，王僧辯至張公洲分而勝也。○杜牧曰：此言非也。此言以二敵一，則當取巳之一，或趣敵之要害，或攻敵之必救，使敵一分之中復須分減相救，因以一分而擊之。夫戰法，非論衆寡，毎陳皆有奇正，非待人衆然後能設奇。項羽於烏江，二十八騎尚不聚之，猶設奇正，循環相救，況於其他哉。○陳皥曰：直言我倍於敵，分兵趨其所必救，卽我倍中更倍以擊敵之中分也，杜雖得之未盡其說也。○杜佑曰：巳二敵一，則一術爲正，一術爲奇。彼一我二，不足爲變，故疑兵分離其軍也。故太公曰：「不能分移，不可以語奇。」○梅堯臣曰：彼一我二，可分其勢。○王晳曰：謂分者，分爲二軍，使其腹背受敵，則我得一倍之利也。○何氏曰：兵倍於敵，則分半爲奇，我衆彼寡，足可分兵，主客力均，善戰者勝也。○張預曰：吾之衆一倍於敵，則當分爲二部，一以當其前，一以衝其後，彼應前則後擊之，應後則前擊之，玆所謂一術爲正，一術爲奇也。杜氏不暁兵分則爲奇，聚則爲正，而遽非曹公，何誤也。】
敵則能戰之，
【曹操曰：巳與敵人衆等，善者猶當設伏奇以勝之。○李筌曰：主客力敵，惟善者戰。○杜牧曰：此說非也。凡巳與敵人兵衆多少智勇利鈍一旦相敵，則可以戰。夫伏兵之設，或在敵前，或在敵後，或因深林叢薄，或因暮夜昏晦，或因隘阨山阪，擊敵不備，自名伏兵，非竒兵也。○陳皥曰：料巳與敵人衆寡相等，先爲奇兵可勝之計，則戰之。故下文雲，不若則能避之。杜說奇伏，得之也。梅堯臣曰：勢力均則戰。○王晳曰：謂能者能感士卒心，得其死戰耳。若設奇伏以取勝，是謂智優，不在兵敵也。○何氏曰：敵言等敵也，唯能者可以戰勝耳。○張預曰：彼我相敵，則以正爲奇，以奇爲正，變化紛紜，使敵莫測，以與之戰。玆所謂設奇伏以勝之也。杜氏不曉凡置陳皆有揚奇備伏，而雲伏兵當在山林，非也。】
少則能逃之，
【曹操曰：高壁堅壘，勿與戰也。○李筌曰：量力不如，則堅壁不出，挫其鋒，待其氣懈，而出奇擊之。齊將田單守卽墨，燒牛尾卽殺騎劫，則其義也。○杜牧曰：兵不敵，且避其鋒，尚俟隙，便奮決求勝。言能者，謂能忍忿受恥，敵人求挑，不出也。不似曹咎汜水之戰也。○陳皥曰：此說非也。但敵人兵倍於我，則宜避之，以驕其志，用爲後圖，非謂忍忿受恥。太宗辱宋老生，以虜其衆，豈是兵力不等也。○賈林曰：彼衆我寡，逃匿兵形，不令敵知，當設奇伏以待之，設詐以疑之，亦取勝之道。又一雲，逃匿兵形，敵不知所備，懼其變詐，全軍亦逃。○杜佑曰：高壁壘，勿與戰也。彼之衆，我之寡，不可敵，則當自逃，守匿其形。○梅堯臣曰：彼衆我寡，去而勿戰。○王晳曰：逃，伏也。謂能倚固逃伏以自守也。傳曰：「師逃於夫人宮」。或兵少而有以勝者，蓋將優卒強耳。○何氏曰：兵少固壁，觀變潛形，見可則進。○張預曰：彼衆我寡，宜逃去之，勿與戰，是亦爲將智勇等而兵利鈍均也。若我治彼亂，我奮彼怠，則敵雖衆，亦可以合戰。若吳起以五百乘破秦五十萬衆，謝玄以八千卒敗符堅一百萬，豈須逃之乎。】
不若則能避之。
【曹操曰：引兵避之也。○杜牧曰：言不若者，勢力交援俱不如也，則須速去之，不可遷延也。如敵人守我要害，發我津梁，合圍於我，則欲去不復得也。○杜佑曰：引兵備之，強弱不敵，勢不相若，則引軍避，待利而動。○梅堯臣曰：勢力不如則引而避。○王晳曰：將與兵俱不若，遇敵攻必敗也。○張預曰：兵力謀勇皆劣於敵，則當引而避之，以伺其隙。】
故小敵之堅，大敵之擒也。
【曹操曰：小不能當大也。○李筌曰：小敵不量力而堅戰者，必爲大敵所擒也。漢都尉李陵以歩卒五千之衆，對十萬之軍，而見歿匈奴也。○杜牧曰：言堅者，將性堅忍，不能逃，不能避，故爲大者之所擒也。○孟氏曰：小不能當大也，言小國不量其力，敢與大邦爲讎，雖權時堅城固守，然後必見擒獲。《春秋傳》曰：「旣不能強，又不能弱，所以敗也。」○梅堯臣曰：不逃不避，雖堅亦擒。○王晳註同梅堯臣○何氏曰：如右將軍蘇建、前將軍趙信，將兵三千餘人，與大將軍衞靑分行，獨逢單于兵數萬，力戰一日，漢兵且盡，前將軍信胡人，降爲翕侯，匈奴誘之，遂將其餘騎可八百餘奔降單于，右將軍蘇建遂盡亡其軍，獨以身得亡自歸。大將軍問其正閎長史安、議郎周覇等：「建爲云何？」覇曰：「自大將軍出，未嘗斬一禆將，今建棄軍，可斬，以明威重。」閎安曰：「不然。《兵法》：『小敵之堅，大敵之摛也。』今建獨以數千當單于數萬，力戰一日餘，士盡不敢有二心，自歸而斬之，是示後人無歸意也。」○張預曰：小敵不度強弱而堅戰，必爲大敵之所擒。息侯屈於鄭伯，李陵降於匈奴是也。孟子曰：「小固不可以敵大，弱固不可以敵強，寡固不可以敵衆。」】
夫將者，國之輔也，輔周則國必強，
【曹操曰：將周宻謀不泄也。○李筌曰：輔猶助也。將才足則兵必強。○杜牧曰：才周也。賈林曰：國之強弱，必在於將。將輔於君而才周，其國則強，不輔於君，內懷其貳，則弱。擇人授任，不可不愼。○何氏曰：周謂才智具也，得才智周備之將，國乃安強也。】
輔隙則國必弱。
【曹操曰：形見於外也。○李筌曰：隙，缺也，將才不備，兵必弱。○杜牧曰：才不周也。○梅堯臣曰：得賢則周備，失士則隙缺。○王晳曰：周謂將賢則忠才兼備，隙謂有所缺也。何氏曰：言其才不可不周，用事不可不周知也。故將在軍，必先知五事、六行、五權之用，與夫九變、四機之說，然後可以內御士衆，外料戰形。苟昧於玆，雖一日不可居三軍之上矣。○張預曰：將謀周宻則敵不能窺，故其國強，微缺則乘釁而入，故其國弱。太公曰：「得士者昌，失士者亡。」】
故君之所以患於軍者三，
【梅堯臣曰：患君之所不知。○孟氏曰：巳下語是。○張預曰：下三事也。】
不知軍之不可以進而謂之進，不知軍之不可以退而謂之退，是謂縻軍。
【曹操曰：縻，御也。○李筌曰：縻，絆也。不知進退者，軍必敗，如絆驥足，無馳騁也。楚將龍且逐韓信而敗，是不知其進。秦將符融揮軍少卻而敗，是不知其退。○ 杜牧曰：猶駕御縻絆，使不自由也。君，國君也。患於軍者，爲軍之患害也。夫授鉞兇門，推轂閫外之事，將軍裁之。如趙充國欲爲屯田，漢宣必令決戰。孫皓臨滅，賈充尚請班師，此不知進退之謂也。○賈林曰：軍之進退，將可臨時制變，君命內御，患莫大焉。故太公曰：「國不可以從外治，軍不可以從中御。」○杜佑曰：縻，御也，縻爲反。君不知軍之形勢而欲從中御也。○梅堯臣曰：君不知進退之宜而專進退，是縻繫其軍。《六韜》所謂軍不可以從中御。○王晳曰：縻，繫也。去此患，則當託以不御之權，故必忠才兼備之臣爲之將也。○張預曰：軍未可以進而必使之進，軍未可以退而必使之退，是謂縻絆其軍也。故曰，進退由內御則功難成。】
不知三軍之事而同三軍之政者，則軍士惑矣。
【曹操曰：軍容不入國，國容不入軍，禮不可以治兵也。○李筌曰：任將不以其人也。燕將慕容評出軍所在，因山泉賣樵水，貪鄙積貨，爲三軍帥，不知其政也。○杜牧曰：蓋謂禮度法，今自有軍法從事，若使同於尋常治國之道，則軍士生惑矣。至如周亞夫見天子不拜，漢文知其勇不可犯。魏尚守雲中，上首級，爲有司所劾，馮唐所以發憤也。○杜佑曰：夫治國尚禮義，兵貴於權詐。形勢各異，教化不同，而君不知其變，軍國一政，以用治民，則軍士疑惑，不知所措。故《兵經》曰：「在國以信，在軍以詐也。」○陳皥曰：言不知三軍之事，違衆沮議，《左傳》稱晉彘季不從軍師之謀而以偏師先進，終爲楚之所敗也。○梅堯臣曰：不知治軍之務而參其政，則衆惑亂也。曹公引《司馬法》曰：「軍容不入國，國容不入軍」，是也。○何氏曰：軍國異容，所治各殊，欲以治國之法以治軍旅，則軍旅惑亂。○張預曰：仁義可以治國，而不可以治軍。權變可以治軍，而不可以治國。理然也。虢公不修慈愛而爲晉所滅，晉侯不守四德而爲秦所克，是不以仁義治國也。齊侯不射君子而敗於晉，宋公不擒二毛而衂於楚，是不以權變治軍也。故當仁義而用權譎，則國必危，晉虢是也。當變詐而尚禮義則兵必敗，齊宋是也。然則治國之道，固不可以治軍也。]
不知三軍之權而同三軍之任，則軍士疑矣。
【曹操曰：不得其人意也。○杜牧曰：謂將無權智，不能銓度軍士各任所長，而雷同使之，不盡其材，則三軍生疑矣。黃石公曰：「善任人者，使智、使勇、使貪、使愚，智者樂立其功，勇者好行其志，貪者邀趨其利，愚者不顧其死。」○陳皥曰：將在軍，權不專制，任不自由，三軍之士自然疑也。○杜佑曰：不得其人也。君之任將，當精擇焉，將若不知權變，不可付以勢位。茍授非其人，則舉措失所，軍覆敗也。若趙不用廣武君而用成安君。○梅堯臣曰：不知權謀之道而叅其任用，其衆疑貳也。王晳曰：政也，權也，使不知者同之，則動有違異，必相牽制也。是則軍衆疑惑矣。裴度所以奏去監軍，平蔡州也。此皆由君上不能專任賢將，則使同之，故通謂之三患。○何氏曰：不知用兵權謀之人，用之爲將則軍不治而士疑。○張預曰：軍吏中有不知兵家權謀之人而使同居將帥之任，則政令不一而軍疑矣。若邲之戰，中軍帥荀林父欲還，禆將先縠不從，爲楚所敗是也。近世以中官監軍，其患正如此。高崇文伐蜀，因罷之，遂能成功。】
三軍旣惑且疑，則諸侯之難至矣。是謂亂軍引勝。
【曹操曰：引，奪也。○李筌曰：引，奪也。兵權道也，不可謬而使。處趙上卿，藺相如言趙括徒能讀其父書，然未知合變。王今以名使括，如膠柱鼓瑟，此則不知三軍之權而同三軍之任。趙王不從，果有長平之敗，諸侯之難至也。○杜牧曰：言我軍疑惑，自致擾亂。如引敵人使勝我也。○孟氏曰：三軍之衆，疑其所任，惑其所爲，則鄰國諸侯因其乖，錯作難而至也。太公曰：「疑志不可以應敵。」○梅堯臣曰：君徒知制其將，不能用其人，而乃同其政任，俾衆疑惑，故諸侯之難作，是自亂其軍，自去其勝。○王晳曰：引諸侯勝巳也。○何氏曰：士疑惑而無畏則亂，故敵國得以乗我隙釁而至矣。○張預曰：軍士疑惑，未肯用命，則諸侯之兵乗隙而至，是自潰其軍，自奪其勝也。】
故知勝有五，
【李筌曰：謂下五事也。○張預曰：下五事也。】
知可以戰與不可以戰者勝，
【李筌曰：料人事逆順，然後以《太一遁甲》筭三門遇奇，五將無關格，迫愶主客之計者，必勝也。○杜牧曰：下文所謂知彼知巳是也。○孟氏曰：能料知敵情，審其虛實者，勝也。○梅堯臣曰：知可不可之宜。○王晳曰：可則進，否則止，保勝之道也。○何氏曰：審己與敵。○張預曰：可戰則進攻，不可戰則退守，能審攻守之宜，則無不勝。】
識衆寡之用者勝，
【李筌曰：量力也。○杜牧曰：先知敵之衆寡，然後起兵以應之，如王翦伐荊，曰：「非六十萬不可」是也。○杜佑曰：言兵之形，有衆而不可擊，寡或可以弱制強，而能變之者，勝也。故《春秋傳》曰「師克在和，不在衆」，是也。○梅堯臣曰：量力而動。 ○王晳曰：謂我對敵兵之衆寡、圍攻、分戰是也。○張預曰：用兵之法，有以少而勝衆者，有以多而勝寡者，在乎度其所用而不失其宜，則善，如《吳子》所謂「用衆者務易，用少者務隘」是也。】
上下同欲者勝，
【曹操曰：君臣同欲。○李筌曰：觀士卒心，上下同欲，如報私仇者勝。○陳皥曰：言上下共同其利慾，則三軍無怨，敵可勝也。《傳》曰：「以欲從人則可，以人從欲鮮濟也。」○杜佑曰：言君臣和同，勇而戰者勝。故《孟子》曰：「天時不如地利，地利不如人和。」○梅堯臣曰：心齊一也。○王晳曰：上下一心，若先縠剛復以取敗，呂布違異以致亡，皆上下不同欲之所致。○何氏曰：《書》云：「受有億兆夷人，離心離得，予有亂臣十人，同心同德。」商滅而周興。○張預曰：百將一心，三軍同力，人人慾戰，則所向無前矣。】
以虞待不虞者勝，
【李筌杜牧曰：有備預也。○孟氏曰：虞，度也。《左傳》曰：「不備不虞，不可以師。」待敵之可勝也。○陳皥曰：謂先爲不可勝之師，待敵之可勝也。○杜佑曰：虞，度也。以我有法度之師，擊彼無法度之兵。○梅堯臣曰：慎備非常。○王晳曰：以我之虞待敵之不虞也。○何氏曰：春秋時城濮之役，晉無楚備，以敗於邲。邲之役，楚無晉備，以敗於鄢。自鄢巳來，晉不失備而加之以禮，重之以睦，是以楚弗能加晉。又周末荊人伐陳，吳救之，軍行三十里，雨十日夜，不見星。左史倚相謂大將子期曰：「雨十日夜，甲輯兵聚，吳人必至，不如備之。」乃爲陳。而吳人至，見荊有備而反。《左史》曰：「其反覆六十里，其君子外，小人爲食。我行三十里，擊之，必克。」從之，遂破吳軍。魏大將軍南征，吳到積湖，魏將滿寵帥諸軍在前與敵隔水相對。寵令諸將曰：「今夕風甚猛，賊必來燒營，宜豫爲之備。」 諸軍皆警。夜半，賊果遣十部來焼營，寵掩擊破之。又《春秋》，衞人以燕師伐鄭。鄭祭足原繁洩駕以三軍，軍其前。使曼伯與子元潛軍軍其後，燕人畏鄭三軍而不虞制人。六月，鄭二公子以制人敗燕師於北。制君子曰：「不備不虞，不可以師。」又楚子重自陳伐莒，圍渠丘。渠丘城惡衆，潰奔莒，楚入渠丘。莒人囚楚公子平。楚人曰：「勿殺，吾歸而俘。」莒人殺之。楚師圍莒，莒城亦惡庚申。莒潰，楚遂入鄆，莒無備故也。君子曰：恃陋而不備，罪之大者也。備豫不虞，善之大者也。莒恃其陋而不修城郭，浹辰之間而楚克其三都，無備也夫。○張預曰：常爲不可勝以待敵。故吳起曰：「出門如見敵。」士季曰：「有備不敗。」】
將能而君不御者勝。
【曹操曰：《司馬法》曰：「進退惟時，無曰寡人」也。○李筌曰：將在外，君命有所不受者勝，眞將軍也。吳伐楚，吳公子光、弟夫槩王至，請擊楚。子常不許。夫槩曰：「所謂見義而行，不待命也。今日我死，楚可入也。」以其屬五千先擊，子常敗之。審此，則將能而君不能御也。晉宣帝拒諸葛於五丈原，天子使辛毗仗節軍門曰：「敢問戰者斬。」亮聞笑曰：「茍能制吾，豈千里請戰。假言天子不許，示武於衆，此是不能之將。」○杜牧曰：《尉繚子》曰：「夫將者，上不制乎天，下不制乎地，中不制乎人。故兵者兇器也，將者死官也。」○杜佑曰：將旣精能暁練兵勢，君能專任，事不從中御。故王子曰：「指授在君，決戰在將也。」○梅堯臣曰：自閫以外，將軍制之。○王晳曰：君御能將者，不能絶疑忌耳。若賢明之主，必能知人，固當委任，以責成効，推轂授鉞，是其義也。攻戰之事，一以專之，不從中御，所以一威且盡其才也。況臨敵乗機，間不容髮，安可遙制之乎。○何氏曰：古者遣將於太廟，親操鉞，持其首，授其柄，曰：「從是以上至天者，將軍制之。」乃復操柄授與刃曰：「從是以下至淵者，將軍制之。」故李牧之爲趙將，居邉，軍市之租皆自用，饗士賞賜決於外，不從中御也。周亞夫之軍細柳，軍中唯聞將軍之命，不聞天子之詔也。蓋用兵之法，一歩百變，見可則進，知難而退。而曰「有王命焉」，是白大人以救火也。未及反命而煨燼乆矣。曰「有監軍焉」，是作舎道邊也，謀無適從而終不可成矣。故御能將而責平猾虜者，如絆韓盧而求獲狡兎者，又何異焉。張預曰：將有智勇之能，則當任以責成功，不可從中御也。故曰： 「閫外之事，將軍裁之」。】
此五者，知勝之道也。
【曹操曰：此上五事也。】
故曰，知彼知己者，百戰不殆。
【李筌曰：量力而拒敵，有何危殆乎。○杜牧曰：以我之政，料敵之政，以我之將，料敵之將，以我之衆，料敵之衆，以我之食，料敵之食，以我之地，料敵之地，校量已定，優劣短長，皆先見之。然後兵起，故有百戰百勝也。孟氏曰：審知彼己強弱利害之勢，雖百戰，實無危殆乎。○梅堯臣曰：彼己五者盡知之，故無敗。○王晳曰：殆，危也。謂校盡彼我之情，知勝而後戰，則百戰不危。○張預曰：知彼知己者，攻守之謂也。知彼則可以攻，知己則可以守，攻是守之機，守是攻之策。苟能知之，雖百戰不危也。或曰，士會察楚師之不可敵，陳平料劉項之長短，是知彼知己也。】
不知彼而知己，一勝一負。
【李筌曰：自以己強而不料敵，則勝負未定。秦主符堅以百萬之衆南伐，或謂曰：「彼有人焉。謝安、桓沖，江表偉才，不可輕之。」堅曰：「我以八州之衆，士馬百萬，投鞭可斷江水，何難之有。」後果敗續，則其義也。○杜牧曰：恃我之強，不知敵不可伐者，一勝一負。王猛將終，諌符堅曰：「晉氏雖在江表而正朔所稟，謝安、桓沖江表偉人，不可伐也。」及堅南伐，曰：「吾士馬百萬，投鞭可濟。」遂有淝水之敗也。○陳皥曰：杜說恃強之兵，無名而伐無罪，所以敗也。非一勝一負之義。○杜佑曰：雖不知敵之形勢，恃巳能克之者，勝負各半。○梅堯臣曰：自知己者，勝負半也。○王晳曰：但能計巳，不知敵之強弱，則或勝或負。○張預曰：唐太宗曰： 「今之將臣，雖未能知彼，茍能知己，則安有不利乎。所謂知己者，守吾氣而有待焉者也。故知守而不知攻，則勝負之半。」】
不知彼，不知巳，毎戰必殆。
【李筌曰：是謂狂宼，不敗何待也。○杜佑曰：外不料敵，內不知巳，用戰必殆。○梅堯臣曰：一不知何以勝。○王晳曰：全昧於計也。張預曰：攻守之術，皆不知以戰則敗。】
孫子集註卷之三
形篇
（曹操曰：軍之形也。我動彼應，兩敵相察情也。○李筌曰：形謂主客攻守八陳五營隂陽向背之形。○杜牧曰：因形見情，無形者情宻，有形者情踈。宻則勝，踈則敗也。○王晳曰：形者，定形也。謂兩敵強弱，有定形也。善用兵者能變化其形，因敵以制勝。○張預曰：兩軍攻守之形也。隱於中，則人不可得而知，見於外則敵乗隙而至，形因攻守而顯，故次謀攻。）
孫子曰：昔之善戰者，先爲不可勝，
【張預曰：所謂知巳者也。】
以待敵之可勝。
【梅堯臣曰：藏形內治，伺其虛懈。○張預曰：所謂知彼者也。】
不可勝在巳，可勝在敵。
【曹操曰：自修理以待敵之虛懈也。○李筌曰：夫善用兵者，守則深壁，多具軍食，善其敎練。攻其城則尚撞棚、雲梯、土山、地道，陳則在山川丘陵，背孤向虛，從疑擊間。善戰者，掎角勢連，首尾相應者，爲不可勝也。夫善戰者能爲不可勝，不能使敵之必可勝。故曰勝可知，而不可爲。不可勝者，守也。可勝者，攻也。此數者以爲可勝也。○杜牧曰：自整軍事，長有待敵之備，閉跡藏形，使敵人不能測度，因伺敵人有可乗之便，然後出而攻之。○杜佑曰：先咨之廟堂，慮其危難，然後高壘深溝，使兵練習，以此守備之，故待敵之闕，則可勝之。言制敵在外，故自修理以候敵之虛懈，巳見敵有闕漏之形，然後可勝。○王晳曰：不可勝者，修道保法也。可勝者，有所隙耳。○張預曰：守之故在巳，攻之故在彼。故善戰者，能爲不可勝。杜牧曰：不可勝者，上文註解所謂修整軍事，閉形藏跡是也。此事在己，故曰能爲。○張預曰：藏形晦跡，居常嚴備，則巳能焉。】
不能使敵之可勝。
【杜牧曰：敵若無形可窺，無虛懈可乘，則我雖操可勝之具，亦安能取勝敵乎。○賈林曰：敵有智謀，深爲己備，不能強令不巳備。○杜佑曰：在巳故練兵士，策與道合，深爲備者亦不可強勝之。○梅堯臣曰：在己故能爲，在敵故無必。○王晳曰：在敵不在我也。○張預曰：若敵強弱之形，不顯於外，則我豈能必勝於彼。】
故曰勝可知，
【曹操曰：見成形也。○杜牧曰：知者但能知己之力，可以勝敵也。○陳皥曰：取勝於形，勝可知也。】
而不可爲，
【曹操曰：敵有備故也。○杜牧曰：言我不能使敵人虛懈，爲我可勝之資。○賈林曰：敵若隱而無形，不可強爲勝敗。○杜佑曰：敵有備也，巳料敵見敵形者，則勝負可知。若敵宻而無形，亦不可強使爲敗。故范蠡曰：「時不至，不可強生，事不究，不可強成。」○梅堯臣曰：敵有闕則可知，敵無闕則不可爲。何氏曰：可知之勝在我，我有備也。不可爲之勝在敵，敵無形也。○張預曰：己有備，則勝可知。敵有備，則不可爲。】
不可勝者，守也。
【曹操曰：藏形也。○杜牧曰：言未見敵人有可勝之形，巳則藏形爲不可勝之備，以自守也。○杜佑曰：藏形也。若未見其形，彼衆我寡，則自守也。○梅堯臣曰：且有待也。○何氏曰：未見敵人形勢虛實有可勝之理，則宜固守。○張預曰：知巳未可以勝，則守其氣而待之。】
可勝者，攻也。
【曹操曰：敵攻巳，乃可勝。○李筌曰：夫善用兵者，守則高壘堅壁也。攻其城則尚橦棚、雲梯、土山、地道，陳左川澤右丘陵，背孤向虛，從疑擊間，識辨五令以節。掎角勢連，首尾相應者，爲不可勝也。無此數者，以爲可勝也。○杜牧曰：敵人有可勝之形，則當出而攻之。○杜佑曰：敵攻己，乃可勝也。巳見其形，彼寡我衆，則可攻。○梅堯臣曰：見其闕也。○王晳曰：守者以於勝不足，攻者以於勝有餘。張預曰：知彼有可勝之理，則攻其心而取之。】
守則不足，攻則有餘。
【曹操曰：吾所以守者，力不足也。所以攻者，力有餘也。○李筌曰：力不足者可以守，力有餘者可以攻也。○梅堯臣曰：守則知力不足，攻則知力有餘。○張預曰：吾所以守者，謂取勝之道有所不足，故且待之。吾所以攻者，謂勝敵之事巳有其餘，故出擊之。言非百勝不戰，非萬全不闘也。後人謂不足爲弱，有餘爲強者，非也。]
善守者藏於九地之下，善攻者動於九天之上，故能自保而全勝也。
【曹操曰：因山川丘陵之固者，藏於九地之下。因天時之變者，動於九天之上。○李筌曰：《天一遁甲經》云：「九天之上可以陳兵，九地之下可以伏藏。」常以直符加時干，後一所臨宮爲九天，後二所臨宮爲九地。地者靜而利藏，天者運而利動，故魏武不明二遁，以九地爲山川，九天爲天時也。夫以天一太一之遁，幽微知而用之，故全也。經云：「知三避五，魁然獨處。」能知三五，橫行天下，以此法，出不拘諸咎，則其義也。○杜牧曰：守者韜聲滅跡幽比鬼神，在於地下，不可得而見之。攻者勢迅聲烈，疾若雷電，如來天上，不可得而備也。九者高深，數之極。○陳皥曰：春三月寅功曹爲九天之上，申傳送爲九地之下。夏三月午勝先爲九天之上，子神後爲九地之下。秋三月申傳送爲九天之上，寅功曹爲九地之下。冬三月子神後爲九天之上，午勝先爲九地之下也。杜佑曰：善守備者務因其山川之阻，丘陵之固，使不知所攻，言其深宻藏於九地之下。善攻者務因天時地利水火之變，使敵不知所備，言其雷震發動若於九天之上也。○梅堯臣曰：九地言深不可知，九天言高不可測。蓋守備宻而攻取迅也。○王晳曰：守者爲未見可攻之利，當潛藏其形，沉靜幽黙，不使敵人窺測之也。攻者爲見可攻之利，當高逺神速，乗其不意，懼敵人覺我而爲之備也。九者，極言之耳。○何氏曰：九地九天，言其深微。《尉繚子》曰：「治兵者若祕於地，若邃於天。」言其祕宻深逺之甚也。後漢涼州賊王國圍陳倉，左將軍皇甫嵩督前軍，董卓救之。卓欲速進赴陳倉，嵩不聽，卓曰：「智者不後時，勇者不留決，速救則城全，不救則城滅。全滅之勢，在於此也。」嵩曰：「不然。百戰百勝，不如不戰而屈人之兵。是以先爲不可勝，以待敵之可勝。不可勝在我，可勝在彼。彼守不足，我攻有餘，有餘者，動於九天之上，不足者陷於九地之下。今陳倉雖小城，守固備，非九地之陷也。王國雖強，而攻我之所不救，非九天之勢也。夫勢非九天，攻者受害，陷非九地，守者不拔。國今巳陷受害之地，而陳倉保不拔之城，我可不煩兵動衆而取全勝之功，將何救焉。」遂不聽。王國圍陳倉，自冬迄春八十餘日，城堅守固，竟不能拔，賊衆疲弊，果自解去。○張預曰：藏於九地之下，喻幽而不可知也。動於九天之上，喻來而不可備也。《尉繚子》曰「若祕於地，若邃於天」，是也。守則固，是自保也。攻則取，是全勝也。】
見勝不過衆人之所知，非善之善者也。
【曹操曰：當見未萌。李筌曰：知不出衆，知非善也。韓信破趙未餐而出井陘，曰：「破趙會食。」時諸將嘸然佯應曰諾，乃背水陳，趙乗壁望見，皆大笑，言漢將不便兵也。乃破趙，食，斬成安君。此則衆所不知也。杜牧曰：衆人之所見，破軍殺將，然後知勝。我之所見，廟堂之上，樽爼之間，已知勝負者矣。賈林曰：守必固，攻必克。能自保全而常不失，勝見未然之勝，善知將然之敗，謂實微妙通玄，非衆人之所見也。○孟氏曰：當見未萌，言兩軍巳交，雖料見勝負，策不能過絶於人，但見近形，非逺。太公曰：「智與衆同，非國師也。」○梅堯臣曰：人所見而見，故非善。○王晳曰：衆常之人見所以勝而不知制勝之形。○張預曰：衆人所知，已成已箸也。我之所見，未形未萌也。】
戰勝而天下曰善，非善之善者也。
【曹操曰：爭鋒也。○李筌曰：爭鋒力戰，天下易，見故非善也。○杜牧曰：天下猶上文言衆也，言天下人皆稱戰勝者，故破軍殺將者也。我之善者，隂謀潛運，攻必伐謀，勝敵之日，曾不血刃。○陳皥曰：潛運其智，專伐其謀，未戰而屈人之兵，乃是善之善者也。梅堯臣曰：見不過衆，戰雖勝，天下稱之，猶不曰善。○王晳曰：以謀屈人，則善矣。○張預曰：戰而後能勝，衆人稱之曰善，是有智名勇功也。故云非善。若見微察隱，取勝於無形，則眞善者也。】
故舉秋毫不爲多力，見日月不爲明目，聞雷霆不爲聰耳。
【曹操曰：易見聞也。○李筌曰：易見聞也。以爲攻戰勝而天下不曰善也。夫智能之將，人所莫測，爲之深謀，故孫武曰「難知如隂」也。○王晳曰：衆人之所知不爲智，力戰而勝人不爲善。○何氏曰：此言衆人之所見所聞，不足爲興也。昔烏獲舉千鈞之鼎爲力，離朱百歩覩纎芥之物爲明，師曠聽蚊行螘歩爲聰也。兵之成形而見之，誰不能也。故勝於未形，乃爲知兵矣。○張預曰：人皆能也。引此以喻衆人之見勝也。秋毫謂兎毛，至秋而勁細，言至輕也。】
古之所謂善戰者勝，勝於易勝者也。
【曹操曰：原微易勝。攻其可勝，不攻其不可勝也。○杜牧曰：敵人之謀，初有萌兆，我則潛運，以能攻之，用力旣少，制勝旣微，故曰易勝也。○梅堯臣曰：力舉秋毫，明見日月，聰聞雷霆，不出衆人之所能也。故見於著則勝於艱，見於微則勝於易。○何氏曰：言敵人之謀，初有萌兆，我則潛運，巳能攻之，用力旣少，制敵甚微，故曰易勝也。○張預曰：交鋒接刃，而後能制敵者，是其勝難也。見微察隱而破於未形者，是其勝易也。故善戰者，常攻其易勝而不攻其難勝也。】
故善戰者之勝也，無智名，無勇功。
【曹操曰：敵兵形未成，勝之無赫赫之功也。李筌曰：勝敵而天下不知，何智名之有。○杜牧曰：勝於未萌，天下不知，故無智名。曾不血刃，敵國巳服，故無勇功也。 ○梅堯臣曰：大智不彰，大功不揚，見微勝易，何勇何智。○何氏曰：患銷未形，人誰稱智。不戰而服人，誰言勇。漢之子房，唐之裴度能之。○張預曰：隂謀潛運，取勝於無形，天下不聞料敵制勝之智，不見搴旗斬將之功，若留侯未甞有戰闘功是也。】
故其戰勝不忒。
【李筌曰：百戰百勝，有何疑貳也。此筌以忒字爲貳也。○陳皥曰：籌不虛運，策不徒發。張預曰：力戰而求勝，雖善者亦有敗時。旣見於未形，察於未成，則百戰百勝而無一差忒矣。不忒者，其所措必勝，勝巳敗者也。曹操曰：察敵必可敗，不差忒也。○李筌曰：置勝於巳敗之師，何忒焉。師老卒惰，法令不一，謂巳敗也。○杜牧曰：措猶置也。忒，差忒也。我能置勝不忒者何也，蓋先見敵人巳敗之形然後攻之，故能致必勝之功不差忒也。○賈林曰：讀措爲錯，錯，雜也。取敵之勝，理非一途，故雜而料之也。常於勝未形，巳見敵之敗。○梅堯臣曰：睹其可敗，勝則不差。○何氏曰：善料也。○張預曰：所以能勝而不差者，蓋察知敵人有必可敗之形，然後指兵以能之雲耳。】
故善戰者立於不敗之地而不失敵之敗也。
【李筌曰：兵得地者昌，失地者亡。地者，要害之地。秦軍敗趙，先據北山者勝。宋師伐燕，過大峴而勝，皆得其地也。○杜牧曰：不敗之地者，爲不可勝之計，使敵人必不能敗我也。不失敵人之敗者，言窺伺敵人可敗之形，不失毫髮也。○陳皥註同李筌○杜佑註同杜牧○梅堯臣曰：善候敵隙，我則常勝。○王晳曰：常爲不可勝，待敵可勝，不失其機。○何氏曰：自恃有備則無患，常伺敵隙則勝之，不失也。立於不敗之地，利也。言我常爲勝所。○張預曰：審吾法令，明吾賞罰，便吾器用，養吾武勇，是立於不敗之地也。我有節制則彼將自衂，是不失敵之敗也。】
是故勝兵先勝而後求戰，敗兵先戰而後求勝。
【曹操曰：有謀與無慮也。○李筌曰：計與不計也。是以薛公知黥布之必敗，田豐知魏武之必勝，是其義也。○杜牧曰：管子曰天時地利，其數多少，其要必出於計數，故凡攻伐之道，計必先定於內，然後兵出乎境。不明敵人之政，不能加也。不明敵人之積，不能約也。不明敵人之將，不見先軍。不眀敵人之士，不見先陳。故以衆擊寡，以理擊亂，以富撃貧，以能擊不能，以敎士練卒擊歐衆白徒，故能百戰百勝。此則先勝而後求戰之義也。衞公李靖曰：「夫將之上務，在於明察而衆和，謀深而慮逺，審於天時，稽乎人理。若不料其能，不逹權變，及臨機對敵，方始趦趄，左顧右盻，計無所出，信任過說，一彼一此，進退狐疑，部伍狼籍，何異趣蒼生而赴湯火，驅牛羊而啗狼虎者乎？」此則先戰而後求勝之義也。○賈林曰：不知彼我之情，陳兵輕進，意雖求勝，而終自敗也。梅堯臣曰：可勝而戰，戰則勝矣。未見可戰，勝可得乎。○何氏曰：凡用兵，先定必勝之計而後出軍，若不先謀而欲恃強，勝未必也。○張預曰：計謀先勝，然後興師。故以戰則克。《尉繚子》曰：「兵不必勝，不可以言戰。攻不必拔，不可以言攻。」謂危事不可輕舉也。又曰：「兵貴先勝於此，則勝彼矣。弗勝於此，則弗勝彼矣。」此之謂也。若趙充國常先計而後戰，亦是也。不謀而進，欲幸其成功，故以戰則敗。】
善用兵者，修道而保法，故能爲勝敗之政。
【曹操曰：善用兵者，先自修治，爲不可勝之道，保法度，不失敵之敗亂也。○李筌曰：以順討逆，不伐無罪之國，軍至無虜掠，不伐樹木、汚井竈，所過山川，城社陵祠，必滌而除之，不習亡國之事，謂之道法也。軍嚴肅，有死無犯，賞罰信義，將若此者，能勝敵之敗政也。○杜牧曰：道者，仁義也。法者，法制也。善用兵者先修理仁義，保守法制，自爲不可勝之政，伺敵有可敗之隙，則攻能勝之。○賈林曰：常修用兵之勝道，保賞罰之法度，如此，則當爲勝。不能則敗。故曰勝敗之政也。○梅堯臣曰：攻守,自修法令,自保在我而已.○王晳曰：法者，下之五事也。張預曰：修治爲戰之道，保守制敵之法，故能必勝。或曰先修飾道義，以和其衆，後保守法令，以戢其下。使民愛而畏之，然後能爲勝敗。】
兵法，一曰度，
【賈林曰：度土地也。○王晳曰：丈尺也。】
二曰量，
【賈林曰：量人力多少，倉廩虛實。○王晳曰:閗斛也。】
三曰數，
【賈林曰：筭數也。以數推之，則衆寡可知，虛實可見。○王晳曰：百千也。】
四曰稱，
【賈林曰：旣知衆寡，兼知彼我之德業輕重，才能之長短。○王晳曰：權衡也。】
五曰勝。
【曹操曰：勝敗之政，用兵之法，當以此五事稱量，知敵之情。○張預曰：此言安營布陳之法也。李衞公曰：「敎士猶布碁於盤，若無畫路，碁安用之。」】
地生度，
【曹操曰：因地形勢而度之。○李筌曰：旣度有情，則量敵而禦之。○杜牧曰：度者，計也。言度我國土大小，人戸多少，征賦所入，兵車所籍，山河險易，道里迂直。自度此事，與敵人如何，然後起兵。夫小不能謀大，弱不能擊強，近不能襲逺，夷不能攻險，此皆生於地，故先度也。○梅堯臣曰：因地以度軍勢。○王晳曰：地，人所履也。舉兵攻戰，先本於地，由地故生度。度所以度長短，知逺近也。凡行軍臨敵，先須知逺近之計。○何氏曰：地者，逺近險易也。度，計也。未出軍，先計敵國之險易，道路迂直，兵甲孰多，勇怯孰是，計度可伐，然後與師動衆，可以成功。
度生量，
【杜牧曰：量者，酌量也。言度地已熟，然後能酌量彼我之強弱也。○梅堯臣曰：因度地以量敵情。○王晳曰：謂量有大小，言旣知逺近之計，則須更量其地之大小也。○何氏曰：量酌彼巳之形勢。】
量生數，
【曹操曰：知其逺近廣狹，知其人數也。○李筌曰：量敵逺近強弱，須備士卒軍資之數而勝也。○杜牧曰：數者，機數也。言強弱已定，然後能用機變數也。○賈林曰：量地逺近廣狹，則知敵人人數多少也。○梅堯臣曰：因量以得衆寡之數。○王晳曰：數所以紀多少，言旣知敵之大小，則更計其精劣多少之數。曹公曰：知其人數。 ○何氏曰：數，機變也。先酌量彼我強弱利，害然後爲機數。○張預曰：地有逺近廣狹之形，必先度知之，然後量其容人多少之數也。】
數生稱，
【曹操曰：稱量敵孰愈也。○李筌曰：分數旣定，賢智之多少，得賢者重，失賢者輕。如韓信之論楚漢也。須知輕重，別賢愚而稱之，錙銖則強。○杜牧曰：稱，校也。機權之數巳行，然後可以稱校彼我之勝負也。○梅堯臣曰：因數以權輕重。○王晳曰：稱所以知重輕，喻強弱之形勢也。能盡知逺近之計，大小之舉，多少之數，以與敵相形，則知重輕所在。○何氏同杜牧註。】
稱生勝。
【曹操曰：稱量之數，知其勝負所在。○李筌曰：稱知輕重，勝敗之數可知也。○杜牧曰：稱校旣熟，我勝敵敗，分明見也。○梅堯臣曰：因輕重以知勝負。○王晳曰：重勝輕也。陳皥杜佑李筌同杜牧上五事註。○何氏曰：上五事，未戰先計必勝之法，故孫子引古法以疏勝敗之要也。○張預曰：稱，宜也。地形與人數相稱則踈宻得宜，故可勝也。《尉繚子》曰：「無過在於度數。」度謂尺寸，數謂什伍。度以量地，數以量兵。地與兵相稱則勝。五者皆因地形而得，故自地而生之也。李靖五陳隨地形而變是也。】
故勝兵若以鎰稱銖，
【梅堯臣曰：力易舉也。】
敗兵若以銖稱鎰。
【曹操曰：輕不能舉重也。○李筌曰：二十兩爲鎰，銖之於鎰，輕重異位，勝敗之數亦復如之。○梅堯臣曰：力難制也。○王晳曰：言銖鎰者，以明輕重之至也。○張預曰：二十兩爲鎰，二十四銖爲兩。此言有制之兵對無制之兵，輕重不侔也。○點校者案，秦制，316g為鎰，0.69g為銖。】
勝者之戰，民也。若決積水於千仞之谿者，形也。
【曹操曰：八尺曰仞。決水千仞，其高勢疾也。李筌曰：八尺曰仞。言其勢也。杜預伐吳，言兵如破竹，數節之後，皆迎刃自解，則其義也。○杜牧曰：夫積水在千仞之谿，不可測量，如我之守，不見形也。及決水下，湍涆奔注，如我之攻不可禦也。○梅堯臣曰：水決千仞之谿，莫測其迅，兵動九天之上，莫見其跡。此軍之形也。 ○王晳曰：千仞之谿，至陗絶也，喻不可勝。對可勝之形，乗機攻之，決水是也。○張預曰：水之性，避高而趨下，決之赴深谿，固湍浚而莫之禦也。兵之形若水，乗敵之不備，掩敵之不意，避實而擊虛，亦莫之制也。或曰，千仞之谿謂不測之淵，人莫能量其淺深，及決而下之，則其勢莫之能禦。如善守者匿形晦跡藏於九地之下，敵莫能測其強弱。及乗虛而出，則其鋒莫之能當也。】
孫子集註卷之四
勢篇
（曹操曰：用兵任勢也。○李筌曰：陳以形成，如決建瓴之勢，故以是篇次是。○王晳曰：勢者，積勢之變也。善戰者能任勢以取勝，不勞力也。○張預曰：兵勢一成，然後任勢以取勝，故次形。）
孫子曰：凡治衆如治寡，分數是也。
【曹操曰：部曲爲分什伍爲數。○李筌曰：善用兵者，將鳴一金舉一旌而三軍盡應，號令旣定如寡焉。○杜牧曰：分者，分別也。數者，人數也。言部曲行伍皆分別其人數多少，各任偏裨長伍，訓練昇降，皆責成之。故我所治者寡也。韓信曰多多益辦是也。○陳皥曰：若聚兵旣衆，即須多爲部伍。部伍之內，各有小吏以主之，故分其人數，使之訓齊決斷，遇敵臨陳，授以方略，則我統之雖衆，治之益寡。○孟氏曰：分隊伍也。數，兵之大數也。分數多少，制置先定。○梅堯臣曰：部伍奇正之分數，各有所統。○王晳曰：分數謂部曲也。偏禆各有部分與其人數，若師旅卒兩之屬。○張預曰：統衆旣多，必先分偏禆之任，定行伍之數，使不相亂，然後可用。故治兵之法，一人曰獨，二人曰比，三人曰參，比參爲伍，五人爲列，二列爲火，五火爲隊，二隊爲官，二官爲曲，二曲爲部，二部爲校，二校爲禆，二禆爲軍，遞相統屬，各加訓練。雖治百萬之衆，如治寡也。】
闘衆如闘寡，形名是也。
【曹操曰：旌旗曰形。金鼓曰名。○杜牧曰：旌旗鍾鼓，敵亦有之，我安得獨爲形名，闘衆如闘寡也？夫形者，陳形也，名者，旌旗也。戰法曰，陳間容陳，足曵白刃。故大陳之中復有小陳，各占地分，皆有陳形。旗者各依方色，或認以鳥獸。某將某陳，自有名號，形名巳定，志專勢孤，人自爲戰，敗則自敗，勝則自勝，戰百萬之兵，如戰一夫，此之是也。○陳皥曰：夫軍士旣衆，分佈必廣，臨陳對敵，遞不相知，故設旌旗之形，使各認之。進退遲速又不相聞，故設金鼓以節之。所以令之曰：聞鼓則進，聞金則止。曹說是也。○梅堯臣曰：形以旌旗，名以采章，指麾應速，無有後先。○王晳曰：曹公曰：旌旗曰形，金鼓曰名。晳謂形者旌旗金鼓之制度，名者各有其名號也。○張預曰：軍政曰：言不相聞，故爲鼓鐸。視不相見，故爲旌旗。今用兵旣衆，相去必逺，耳目之力所不聞見，故令士卒望旌旗之形而前卻，聽金鼓之號而行止，則勇者不得獨進，怯者不得獨退，故曰此用衆之法也。】
三軍之衆，可使必受敵而無敗者，奇正是也。
【曹操曰：先出合戰爲正，後出爲奇。○李筌曰：當敵爲正，傍出爲奇。將三軍無奇兵，未可與人爭利。漢吳王濞擁兵入大梁，吳將田伯祿說吳王曰：「兵屯聚而西，無他奇道，難以立功。臣願得五萬人別循江淮而上，收淮南長沙，入武關，與大王大王會，此亦一奇也。」不從，遂爲周亞夫所敗，此則有正無奇。○杜牧曰：解在下文。○賈林曰：當敵以正陳，取勝以奇兵，前後左右，俱能相應，則常勝而不敗也。○梅堯臣曰：動爲奇，靜爲。正靜以待之，動以勝之。○王晳曰：必當作畢，字誤也。奇正還相生，故畢受敵而無敗也。○何氏曰：兵體萬變，紛紜混沌，無不是正，無不是奇。若兵以義舉者正也，臨敵合變者奇也。我之正使敵視之爲奇，我之奇使敵視之爲正，正亦爲奇，奇亦爲正。大抵用兵皆有奇正，無奇正而勝者，幸勝也，浪戰也。如韓信背水而陳，以兵循山而抜趙幟以破其國，則背水正也，循山奇也。信又盛兵臨晉而以木罌從夏陽襲安邑而虜魏王豹，則臨晉正也，夏陽奇也。由是觀之，受敵無敗者，奇正之謂也。《尉繚子》曰：「今以鏌鎁之利，犀兕之堅，三軍之衆，有所奇正，則天下莫當其戰矣。」○ 張預曰：三軍雖衆，使人人皆受敵而不敗者，在乎奇正也。奇正之說，諸家不同。《尉繚子》則曰：「正兵貴先，奇兵貴後。」曹公則曰：「先出合戰爲正，後出爲奇。」李衞公則曰：「兵以前向爲正，後卻爲奇。」此皆以正爲正，以奇爲奇，曾不說相變循環之義，唯唐太宗曰：「以奇爲正，使敵視以爲正，則吾以奇擊之。以正爲奇，使敵視以爲奇，則吾以正擊之。」混爲一法，使敵莫測，玆最詳矣。】
兵之所加，如以碬投卵者，虛實是也。
【曹操曰：以至實擊至虛。○李筌曰：碬實卵虛，以實擊虛，其勢易也。○孟氏曰：碬，石也。兵若訓練至整，部領分明，更能審料敵情，委知虛實，後以兵而加之，實同以碬石投卵也。○梅堯臣曰：碬，石也，音遐。以實擊虛，猶以堅破脆也。○王晳曰：鍜，治鐡也。○何氏曰：用兵識虛實之勢則無不勝。○張預曰：下篇曰「善戰者致人而不致於人」，此虛實彼我之法也。引致敵來，則彼勢常虛不往。赴彼則我勢常實，以實擊虛，如舉石投卵，其破之必矣。夫合軍聚衆，先定分數。分數明，然後習形名。形名正，然後分奇正。奇正審，然後虛實可見矣。四事所以次序也。凡戰者，以正合，以奇勝。曹操曰：「正者當敵，奇兵從傍擊不備也。」○李筌曰：戰無其詐，難以勝敵。○杜佑曰：正者當敵，奇者從傍擊不備。以正道合戰，以奇變取勝也。○梅堯臣曰：用正合戰，用奇勝敵。○何氏曰：如戰國廉頗爲趙將，秦使間曰：「秦獨畏趙括耳，廉頗易與，且降矣。」會頗軍多亡失，數敗，堅壁不戰，又聞秦反間之言，使括代頗。至則出軍擊秦，秦軍佯敗而走，張二奇兵以劫之。趙軍逐勝追造秦壁，壁堅，拒不得入。而秦奇兵二萬五千絶趙軍後，又五千騎絶趙壁間。趙兵分爲二，糧道絶，括卒敗。又唐突厥犯塞，煬帝令唐高祖與馬邑太守王仁恭率衆備邊，會虜冦馬邑。仁恭以衆寡不敵，有懼色。高祖曰：「今主上遐逺，孤城絶援，若不死戰，難以圖全。」於是親選精騎四千出爲遊軍，居處飲食隨逐水草，一同於突厥。見虜候騎，但馳騁獵耳。若輕之。及與虜相遇，則掎角置陳，選善射者爲別隊，持滿以待之。虜莫能測，不敢決戰。因縱奇兵擊走之，獲其特勒所乗駿馬，斬首千餘級。又太宗選精銳千餘騎爲奇兵，皆黒衣玄甲，分爲左右隊，建大旗，令騎將秦叔寳程咬金等分統之。毎臨冦，太宗躬被玄甲，先鋒率之候機而進，所向摧殄，常以少擊衆，賊徒氣懾。又五代漢高祖在晉陽，郭進往依之。漢祖壯其材，會北虜屠安陽城，因遣進攻，拔之。戎人遁去，授坊州刺史。虜主道斃，高祖出奇兵井陘，進以間道，先入沼北，因定河北，此皆以奇勝之跡也。○張預曰：兩軍相臨，先以正兵與之合戰，徐發奇兵，或擣其旁，或擊其後，以勝之。若鄭伯禦燕師，以三軍軍其前，以濳軍軍其後是也。】
故善出奇者，無窮如天地，
【李筌曰：動靜也。】
不竭如江河。
【李筌曰：通流不絶。○杜佑曰：言應變出奇，無窮竭。○張預曰：言應變出奇，無有窮竭。】
終而復始，日月是也。死而復生，四時是也。
【李筌曰：奇變如日月，四時虧盈，寒暑不停。○杜佑曰：日月運行，入而復出，四時更王，興而復廢。言奇正變化，或若日月之進退，四時之盛衰也。○張預曰：日月運行，入而復出。四時更互，盛而復衰。喻奇正相變，紛紜渾沌，終始無窮也。】
聲不過五，
【李筌曰：宮商角徴羽也。】
五聲之變，不可勝聽也。
【李筌曰：變入八音，奏樂之曲，不可盡聽。】
色不過五，
【李筌曰：靑黃赤白黒也。】
五色之變，不可勝觀也。味不過五，
【李筌曰：酸辛醎甘苦也。】
五味之變不可勝甞也。
【曹操曰：自無窮如天地巳下，皆以喻奇正之無窮也。○李筌曰：五味之變，庖宰鼎飪也。○杜牧曰：自無窮如天地巳下，皆喻八陳奇正也。○張預曰：引五聲、五色、五味之變，以喻奇正相生之無窮。】
戰勢不過奇正，奇正之變，不可勝窮也。
【李筌曰：邀截掩襲，萬途之勢不可窮盡也。○梅堯臣曰：奇正之變，猶五聲、五色、五味之變無盡也。○王晳曰：奇正者，用兵之鈐鍵，制勝之樞機也。臨敵運變，循環不窮，窮則敗也。○孟氏曰：《六韜》云：「奇正發於無窮之源。」○張預曰：戰陳之勢，止於奇正一事而巳。及其變而用之，則萬途千轍，烏可窮盡也。奇正相生，如循環之無端，孰能窮之。李筌曰：奇正相依而生如環，團圓不可窮端倪也。○梅堯臣曰：變動周旋之不極。○王晳曰：敵不能窮我也。○何氏曰：奇正生而轉相爲變，如循歷其環，求首尾之莫窮也。○張預曰：奇亦爲正，正亦爲奇。變化相生，若循環之無本末，誰能窮詰。】
激水之疾至於漂石者，勢也。
【孟氏曰：勢峻則巨石雖重不能止。○杜佑曰：言水性柔弱，石性剛重，至於漂轉大石，投之洿下，皆由急疾之流，激得其勢。○張預曰：水性柔弱，險徑要路，激之疾流，則其勢可以轉巨石也。】
鷙鳥之疾，至於毀折者，節也。
【曹操曰：發起擊敵。○李筌曰：柔勢可以轉剛，況於兵者乎。彈射之所以中飛鳥者，善於疾而有節制。○杜牧曰：勢者。自高注下。得險疾之勢，故能漂石也。節者，節量逺近則攫之，故能毀折物也。○杜佑曰：發起討敵如鷹鸇之攫撮也，必能挫折禽獸者，皆由伺候之明，邀得屈折之節也。王子曰：鷹隼一擊,百鳥無以爭其勢，猛虎一奮，萬獸無以爭其威。○梅堯臣曰：水雖柔勢，迅則漂石；鷙雖微節，勁則折物。○王晳曰：鷙鳥之疾，亦勢也。由勢然後有摶擊之節。下要雲險。故先取漂石以喻也。○何氏曰：水能動石，高下之勢也。鷙能摶物，能節其逺近也。○張預曰：鷹鸇之擒鳥雀，必節量逺近，伺候審而後擊，故能折物。《尉繚子》曰：「便吾器用。養吾武勇。發之如鳥擊。」李靖曰：「鷙鳥將擊，卑飛歛翼。」皆言待之而後發也。】
是故善戰者，其勢險，
【曹操李筌曰：險猶疾也。○杜牧曰：險者，言戰爭之勢，發則殺人，故下文喻如彍弩。○王晳曰：險者，折以致其疾也。如水得險隘而成勢。】
其節短，
【曹操李筌曰：短，近也。○杜牧曰：言以近節也，如鷙鳥之發，近則摶之，力全志專，則必獲也。○杜佑曰：短，近也。節，斷也。短近言能因危取勝，以卒擊近也。 ○梅堯臣曰：險則迅，短則勁，故戰之勢，當險疾而短近也。○王晳曰：鷙之能摶者，發必中，來勢逺而所摶之節至短也。兵之乗機當如是耳。曹公曰：短者近也。 ○孟氏同杜牧註。○張預曰：險疾，短近也。言善戰者先度地之逺近，形之廣狹，然後立陳，使部伍行列相去不逺，其進擊則以五十歩爲節，不可過逺。故勢迅則難禦，節近則易勝。】
勢如彍弩，節如發機。
【曹操曰：在度不逺，發則中也。○李筌曰：弩不疾則不遠，矢不近則不中。勢尚疾，節務速。○杜牧曰：彍，張也，如弩巳張發則殺人。故上文雲其勢險也。機者，固須以近節量之，然後必能中。故上文雲其節短，短乃近也。此言戰陳不可逺逐敵人，恐有隊伍離散斷絶，反爲敵所乗也。故牧野誓曰「六歩七歩，四伐五伐」，是以近也。○陳皥曰：弩之發機，近則易中。戰之遇敵，疾則易捷。若趨馳不速，奮擊不近，則不能克敵而全勝。○賈林曰：戰之勢如弩之張，兵之勢如機之發。○梅堯臣曰：彍音霍，彍，張也。如弩之張，勢不逡巡。如機之發，節近易中也。○王晳曰：戰勢如弩之張者，所以有待也。待其有可乗之勢，如發其機。○何氏曰：險，疾也。短，近也。此言擊戰得形，便如張弩發機，勢宜疾速，仍利於便近，不得追擊過差也。故太公曰：「擊如發機者，所以破精微也。」○張預曰：如弩之張，勢不可緩。如機之發，節不可逺。言趨利尚疾，奮擊貴近也。故太公曰：「擊如發機者，所以破精微也。」】
紛紛紜紜，闘亂而不可亂也，渾渾沌沌，形圓而不可敗也。
【曹操曰：旌旗亂也，示敵若亂，以金鼓齊之。卒騎轉而形圓者，出入有道，齊整也。○李筌曰：紛紜而闘，示如可亂，建旌有部，鳴金有節，是以不可亂也。渾沌合雜也，形圓無向背也，示敵可敗而不可敗者，號令齊整也。○杜牧曰：此言陳法也。風后《握奇》文曰：「四爲正，四爲奇。餘奇爲握。奇音機。或總稱之。先出遊軍，定兩端。」此之是也。奇者，零也。陳數有九，中心有零者，大將握之不動，以制四面，八陳而取凖則焉。其人之列，面面相向，背背相承也。《周禮》：「蒐苗獮狩車驟徒趨，及表乃止，進退疾徐，疏宻之節，一如戰陳。」表乃旗也。旗者蓋與民期於下也。《握奇》文曰：「先出遊軍，定兩端」，蓋遊軍執本方旗，先定地界，然後軍士赴之，兵於旗下，乃出奇正，變爲陳也。《周禮》「蒐苗獮狩，車驟徒趨，及表乃止」，此則八陳遺制。《握奇》之文，止此而已。其餘之詞，乃後之作者增加之，以重難其事耳。夫五兵之利，無如弧矢之利，以威天下，五兵同致。天獨有弧矢星，聖人獨言弧矢能威天下，不言他兵，何也？蓋戰法利於弧矢者，非得陳不見其利。故黃帝勝於蚩尤，以中夏車徒制夷虜騎士，此乃弧矢之利也。在於近代，可以驗之者，晉武時羗陷涼州，司馬督馬隆請募勇士三千平之，募腰引弩三十六鈞，弓四鈞，立標簡試軍。西渡溫水，虜樹機能，以衆萬計遏隆。隆依八陳法且戰且前，弓矢所及，人皆應弦而倒，誅殺萬計。涼州遂平。隋時突厥入寇，楊素擊之。先是，諸將與虜戰，毎虞胡騎奔突，皆戎車徒歩相參，舁鹿角爲方陳，騎在其內。素至，悉除舊法，令諸軍各爲歩騎。突厥聞之，以手加額仰天曰，天賜我也。大率精騎十餘萬而至，素一戰大破之。此乃以徒歩制騎士，若非有陳法，知開闔首尾之道，安能致勝也。《曲禮》曰：「行，前朱雀而後玄武，左靑龍而右白虎，招揺在上，急繕其怒。」鄭司農云：「以四獸爲軍陳，象天也。」孔疏曰：「此言軍行象天文而作陳法，但不知作之何如耳。」何徹云：「畫此四獸於旌旗上，以標前後左右之陳也。急繕其怒，言其卒之勁利，威怒如天之怒也。招揺，北斗杓第七星也。舉此，則六星可知也。陳象天文，卽北斗也。」復曰：「進退有度。」鄭司農註曰：「度謂伐與歩數也。」孔疏曰： 「如牧野誓云：『六歩七歩，四伐五伐』是也。」復曰：「左右有局。」鄭司農註曰：「局是歩分。」孔疏曰：「言軍之左右，各有部分，進則就敵，退則就列，不相差濫也。」下文復曰：「父之讎，弗與共戴天。兄弟之讎，不返兵。交遊之讎，不同國。四郊多壘，此卿大夫之辱也。」此言讎辱至於戰爭，期在必勝，固不可不知陳法也。其文故相次而言，乃聖賢之深旨矣。《軍志》曰：「陳間容陳，足曳白刃。隊間容隊，可與敵對。前禦其前，後當其後，左防其左，右防其右。行必魚貫，立必鴈行。長以參短，短以參長。囬軍轉陳，以前爲後，以後爲前。進無奔迸，退無違走。四頭八尾，觸處爲首。敵衝其中，兩頭俱救。」此亦與曲禮之說同。數起於五，而終於八。今夔州州前諸葛武侯以石縱橫入行，布爲方陳，奇正之出，皆生於此。奇亦爲正之正，正亦爲奇之奇，彼此相用，循環無窮也。諸葛出斜谷，以兵少，但能正用六數。今盩厔司竹園乃有舊壘。司馬懿以十萬歩騎，不敢決戰，蓋知其能也。○杜佑曰：旌旗亂也，示敵若亂，以金鼓齊之。紛紛，旌旗像，紜紜，士卒貌。言旌旗翻轉，一合一離，士卒進退，或往或來。視之若散，擾之若亂，然其法令素定，度職分明，各有分數。擾而不亂者也。車騎齊轉形圓者，出入有道，齊整也。渾渾，車輪轉行，沌沌，歩驟奔馳。視其行陳縱橫，圓而不方，然而指趨各有所應。故王子曰：「將欲內明而外暗，內治而外混。」所以示敵之輕巳者也。梅堯臣曰：分數巳定，形名巳立，離合散聚，似亂而不能亂，形無首尾，應無前後，陽旋隂轉，欲敗而不能敗。○王晳曰：曹公曰：「旌旗亂也，示敵若亂，以金鼓齊之矣。」晳謂紛紜闘亂之貌也。不可亂者，節制嚴明耳。又曹公曰：「車騎轉而形圓者，出入有道，齊整也。」晳謂渾沌形圓，不測之貌也，不可敗者，無所隙缺，又不測故也。○何氏曰：此言闘勢也。善將兵者，進退紛紛，似亂然，士馬素習，旌旗有節，非亂也。渾沌形勢，乍離乍合，人以爲敗，而號令素明，離合有勢，非可敗也。形圓，無行列也。○張預曰：此八陳法也。昔黃帝始立丘井之法，因以制兵，故井分四道八家，處之井字之形，開方九焉。五爲陳法，四爲閑地，所謂數起於五也。虛其中，大將居之，環其四面，諸部連繞，所謂終於八也。及乎變化制敵，則紛紜聚散，闘雖亂而法不亂，渾沌交錯，形雖圓而勢不散，所謂分而成八，復而爲一也。後世武侯之方陳，李靖之六花，唐太宗之破陳樂舞，皆其遺制也。】
亂生於治，怯生於勇，弱生於彊。
【曹操曰：皆毀形匿情也。○李筌曰：恃治之整，不撫其下，而多怨，其亂必生。秦幷天下，銷兵焚書，以列國爲郡縣，而秦自稱始皇都關中以爲至萬代有之。至胡亥矜驕，陳勝吳廣乗弊而起，所謂亂生於治也。以勇陵人，爲敵所敗，秦王符堅鼓行伐晉，勇也，及其敗，聞風聲鶴唳，以爲晉軍，是其怯也。所謂怯生於勇也。吳王夫差，兵無敵於天下，陵齊於黃池，陵越於會稽，是其彊也。爲越所敗，城門不守，兵圍王宮，殺夫差而幷其國，所謂弱生於彊也。○杜牧曰：言欲僞爲亂形，以誘敵人，先須至治，然後能爲僞亂也。欲僞爲怯形，以伺敵人，先須至勇，然後能爲僞怯也。欲僞爲弱形，以驕敵人，先須至彊，然後能爲僞弱也。○賈林曰：恃治則亂生，恃勇彊則怯弱生。○梅堯臣曰：治則能僞爲亂，勇則能僞爲怯，彊則能僞爲弱。○王晳同梅堯臣註。○何氏曰：言戰時爲奇正形勢以破敵也。我兵素治矣，我士素勇矣，我勢素彊矣，若不匿治勇彊之勢，何以致敵。須張似亂似怯似弱之形以誘敵人，彼惑我誘之之狀，破之必矣。○張預曰：能示敵以紛亂，必已之治也。能示敵以懦怯，必已之勇也。能示敵以羸弱，必已之強也。皆匿形以誤敵人。】
治亂，數也。
【曹操曰：以部曲分名數爲之，故不亂也。○李筌曰：應數也。百六之災，隂陽之數，不由人興，時所會也。○杜牧曰：言行伍各有分畫，部曲皆有名數，故能爲治，然後能爲僞亂也。夫爲僞亂者，出入不時，樵採縱橫，刁斗不嚴是也。○賈林曰：治亂之分，各有度數。○梅堯臣曰：以治爲亂，存之乎分數。○王晳曰：治亂者，數之變。數謂法制。○張預曰：實治而僞示以亂，明其部曲行伍之數也。上文所謂治衆如治寡，分數是也。】
勇怯，勢也。
【李筌曰：夫兵得其勢，則怯者勇，失其勢，則勇者怯。兵法無定，惟因勢而成也。○杜牧曰：言以勇爲怯者也。見有利之勢而不動，敵人以我爲實怯也。○陳皥曰：勇者奮速也，怯者淹緩也。敵人見我欲進不進，卽以我爲怯也，必有輕易之心。我因其懈惰，假勢以攻之。龍且輕韓信，鄭人誘我師，是也。○孟氏註同陳皥。○梅堯臣曰：以勇為怯，示之以不取。○王晳曰：勇怯者，勢之變。○張預曰：實勇而僞示以怯，因其勢也。魏將龐涓攻韓，齊將田忌救之。孫臏謂忌曰：「彼三晉之兵素悍勇而輕齊，齊號爲怯。善戰者因其勢而利導之。」使齊軍入魏地，日減其竈，涓聞之，大喜曰：「吾素知齊怯。」乃倍日幷行逐之，遂敗於馬陵。
彊弱，形也。
【曹操曰：形勢所宜。○杜牧曰：以彊爲弱，須示其形。匈奴冒頓示婁敬以羸老，是也。○陳皥曰：楚王毀中軍以張隨人，用爲後圖，此類也。梅堯臣曰：以彊爲弱，形之以羸懦。 ○王晳曰：彊弱者形之變。○何氏曰：形勢暫變，以誘敵戰，非怯非弱也。示亂不亂，隊伍本整也。○張預曰：實彊而僞示以弱，見其形也。漢高祖欲擊匈奴，遣使覘之，匈奴匿其壯士肥馬，見其弱兵羸畜，使者十軰，皆言可擊，惟婁敬曰：兩國相攻，宜矜誇所長，今徒見老弱，必有奇兵，不可擊也。帝不從。果有白登之圍。】
故善動敵者，形之，敵必從之。
【曹操曰：見羸形也。○李筌曰：善誘敵者，軍或彊，能進退其敵也。晉人伐齊，斥山澤之險，雖所不至，必斾而疏陳之，輿曵柴從之。齊人登山而望晉師，見旌旗揚塵，謂其衆而夜遁，則晉弱齊爲彊也。齊伐魏，將田忌用孫臏謀，減竈而趨大梁，魏將龐涓逐之，曰：「齊魯何其怯也，入吾境，亡者半矣。」及馬陵，爲齊人所敗，殺龎涓，虜魏太子而旋。形以弱而敵從之也。○杜牧曰：非止於羸弱也，言我強敵弱，則示以羸形，動之使來。我弱敵強，則示之以強形，動之使去。敵之動作，皆須從我。孫臏曰：「齊國號怯，三晉輕之。令入魏境，爲十萬竈，明日爲五萬竈。」魏龎涓逐之曰：「齊虜何怯也。入吾境土，亡者太半。」因急追之，至馬陵，道狹，臏乃斫木書之曰：「龎涓死此樹下。」伏弩於側，令曰：「見火始發。」涓至，鑚燧讀之，萬弩齊發，龎涓死。此乃示以羸形，能動龎涓，遂來從我而殺之也。隋煬帝於鴈門爲突厥始畢可汗所圍，太宗應募救援，隷將軍雲定興營將行，謂定興曰： 「必多齎旗鼓以設疑兵，且始。畢可汗敢圍天子，必以我倉卒無援。我張吾軍容，今數十里，晝則旌旗相續，夜則鉦鼓相應，虜必以爲救兵雲集，覩塵而遁。不然，彼衆我寡，不能乆矣。」定興從之。師次崞縣，始畢遁去。此乃我弱敵強，示之以強，動之令去。故敵之來去，一皆從我之形也。○梅堯臣曰：形亂弱而必從。○王晳曰：誘敵使必從。○何氏曰：移形變勢，誘動敵人，敵昧於戰，必落我計中而來，力足制之。○張預曰：形之以羸弱，敵必來從。晉楚相攻，苗賁皇謂晉侯曰： 「若欒范易行以誘之，中行二卻，必克二穆。」果敗楚師。又楚伐隋，羸師以張之。季良曰：「楚之羸，誘我也。」皆此二義也。】
予之，敵必取之。
【曹操曰：以利誘敵，敵逺離其壘，而以便勢擊其空虛孤特也。○杜牧曰：曹公與袁紹相持官渡，曹公循河而西，紹於是渡河追公，公營南阪下，馬解鞍。時白馬輜重就道，諸將以爲敵騎多，不如還營。荀攸曰：「此所以餌敵也。安可去之。」紹將文醜與劉備將五六千騎，前後繼至，或分趨輜重。公曰：「可矣。」乃皆上馬，時騎不滿六百人，遂大破之，斬文醜。○梅堯臣曰：示畏怯而必取。○王晳曰：餌敵，使必取。予與同。○張預曰：誘之以小利，敵必來取。吳以囚徒誘越，楚以樵者誘絞，是也。】
以利動之，以卒待之。
【曹操曰：以利動敵也。○李筌曰：後漢大司馬鄧禹之攻赤眉也，赤眉佯此，棄輜重而遁，車皆載土，覆之以豆。禹軍乏食，競趨之，不爲行列。赤眉伏兵奄至，擊之，禹大敗，則其義也。○杜牧曰：以利動敵，敵旣從我，則嚴兵以待之。上文所解是也。○梅堯臣曰：以上數事，動誘敵而從我，則以精卒待之。○王晳曰：或使之從，或使之取，必先嚴兵以待之也。○何氏曰：敵貪我利，則失行列。利旣能動，則以所待之卒擊之，無不勝也。如曹公西征馬超，與超夾關爲軍。公急持之，而濳遣徐晃、朱靈等夜渡蒲坂津，據河西爲營。公自潼關北渡，未濟，超赴船急戰。公放牛馬以餌賊，賊亂取牛馬，公得渡。循河爲甬道而南，賊退距渭口。公乃多設疑兵，濳以舟載兵入渭，爲浮橋。夜分兵結營於渭南，賊夜攻營，伏兵奮擊，破之。十六國南梁禿髪傉檀守姑臧，後秦姚興遣將姚弼等至於城下，傉檀驅牛羊於野，弼衆採掠，傉檀分兵擊，大破之。後魏末，大將廣陽王元深伐北狄，使于謹單騎入賊中，示以恩信。於是西部鐡勒酋長乜列河等三萬餘戸，竝欵附，相率南遷。廣陽欲與謹至折敷嶺迎接之。謹曰：「破六汗拔陵兵衆不少，聞乜列河等歸附，必來邀擊。彼若先據險要，則難與爭鋒。今以乜列河等餌之，當競來抄掠，然後設伏而待，必指掌破之。」廣陽然其計，拔陵果來邀擊，破乜列河於嶺上，部衆皆沒。謹伏兵發，賊遂大敗，悉收得乜列河之衆。○張預曰：形之旣從，予之又取，是能以利動之而來也，則以勁卒待之。李靖以卒爲本，以本待之者，謂正兵節制之師。】
故善戰者，求之於勢，不責於人。
【杜佑曰：言勝負之道，自圖於中，不求之下，責怒師衆，強使力進也。若秦穆悔過，不替孟明也。故能擇人而任勢，一作故能擇人而任之，諸家作任勢者，多矣。○曹操曰：求之於勢者，專任權也。不責於人者，權變明也。○李筌曰：得勢而戰，人怯者能勇，故能擇其所能任之。夫勇者可戰，謹慎者可守。智者可說，無棄物也。 ○杜牧曰：言善戰者先料兵勢，然後量人之材，隨短長以任之，不責成於不材者也。曹公征張魯於漢中，張遼、李典、樂進將一千餘人守合淝，敎與護軍。薛悌署函邊曰：「賊至，乃發。」俄而吳孫權十萬人衆圍合淝，乃共發，敎曰：「若孫權至者，張李將軍出戰，樂將軍守護軍，勿得與戰。」諸將皆疑。遼曰：「公征在外，比救至，彼破我必矣。是以敎及其未合，逆擊之，折其威勢，以安衆心，然後可守。成敗之機，在此一舉。」典與遼同岀，果大破孫權，吳人奪氣，還脩守備。衆心乃安。權攻城十日不拔，乃退。孫盛論曰：「夫兵詭道也，至於合淝之守，懸弱無援，專任勇者，則好戰生患，專任怯者，則懼心難保。且彼衆我寡，衆者必懷貪惰，我以致命之師擊貪惰之卒，其勢必勝。勝而後守，則必固矣。是以魏武雜選武力，參以異同，爲之宻敎，節宣其用，事至而應，若合符契也。」○賈林曰：讀爲擇人而任勢，言示以必勝之勢，使人從之，豈更外責於人，求其勝敗。擇勇怯之人，任進退之勢。○陳皥曰：善戰者，專求於勢，見利速進，不爲敵先，專任機權，不責成於人。苟不獲巳而用人，即須擇而任之。○杜佑曰：權變之明，能簡置於人，任已之形勢也。○梅堯臣曰：用人以勢則易，責人以力則難。能者當在擇人而任勢。○何氏曰：得勢自勝，不專責人以力也。○王晳曰：謂將能擇人任勢，以戰則自然勝矣。人者，謂偏禆與？○張預曰：任人之法，使貪使愚，使智使勇，各任自然之勢，不責人之所不能。故隨材大小，擇而任之。《尉繚子》曰：「因其所長而用之。」言三軍之中，有長於歩者，有長於騎者，因能而用，則人盡其材。又晉侯類能而使之，是也。】
任勢者，其戰人也，如轉木石。木石之性，安則靜，危則動，方則止，圓則行。
【曹操曰：任自然勢也。○李筌曰：任勢御衆當如此也。○杜佑曰：言投之安地則安，投之危地則危，不知有所囬避也。任勢自然也。方圓之形，猶兵勝負之形。○梅堯臣曰：木石重物也，易以勢動，難以力移。三軍至衆也，可以勢戰，不可以力使，自然之道也。何氏同梅堯臣註。○張預曰：木石之性，置之安地則靜，置之危地則動，方正則止，圓斜則行，自然之勢也。三軍之衆，甚陷則不懼，無所往則固，不得已則闘，亦自然之道。】
故善戰人之勢，如轉圓石於千仞之山者，勢也。
【李筌曰：蒯通以爲坂上走丸，言其易也。○杜牧曰：轉石於千仞之山，不可止遏者，在山不在石也。戰人有百勝之勇，強弱一貫者，在勢不在人也。杜公元凱曰：「昔樂毅藉濟西一戰，能幷強齊。今兵威巳成，如破竹，數節之後，迎刃自解，無復著手。此勢也。勢不可失。」乃東下建鄴，終滅吳。此篇大抵言兵貴任勢，以險迅疾速爲本，故能用力少而得功多也。○梅堯臣曰：圓石在山屹然，其勢一人推之，千人莫制也。○王晳曰：石不能自轉，因山之勢而不可遏也。戰不能妄勝，因兵之勢而不可支也。○張預曰：石轉於山而不可止遏者，由勢使之也。兵在於險而不可制禦，者亦勢使之也。李靖曰：「兵有三勢。將輕敵，士樂戰，志勵靑雲，氣等飄風，謂之氣勢。關山狹路，羊腸狗門，一夫守之，千人不過，謂之地勢。因敵怠慢，勞役饑渴，前營未舎，後軍半濟，謂之因勢。故用兵任勢，如峻坂走丸，用力至微，而成功甚慱也。】
孫子集註卷之五

虛實篇
（曹操曰：能虛實彼己也。○ 李筌曰：善用兵者，以虛爲實，善破敵者，以實爲虛，故次其篇。○杜牧曰：夫兵者避實擊虛，先須識彼我之虛實也。○王晳曰：凡自守以實，攻敵以虛也。○張預曰：形篇言攻守，勢篇說奇正，善用兵者先知攻守兩齊之法，然後知奇正，先知奇正相變之術，然後知虛實。蓋奇正自攻守而用，虛實由奇正而見，故次勢。）
孫子曰：凡先處戰地而待敵者佚，
【曹操李筌並曰：力有餘也。○賈林曰：先處形勝之地以待敵者，則有備豫，士馬閑逸。○杜佑同賈林註。○王晳同曹操註。○張預曰：形勢之地，我先據之，以待敵人之來，則士馬閑逸而力有餘。】
後處戰地而趨戰者勞。
【李筌曰：力不足也。《太一遁甲》云：「彼來攻我，則我爲主，彼爲客。主易客難也。」是以《太一遁甲》言其定計之義，故知勞佚事不同，先後勢異。○杜牧曰：後周遣將帥突厥之衆逼齊，齊將叚韶禦之。時大雪之後，周人以歩卒爲前鋒，從西而下，去城二里，諸將欲逆擊之。韶曰：「歩人氣力，勢自有限。今積雪旣厚，逆戰非便，不如陳以待之，彼勞我佚，破之必矣。」旣而交戰，大破之。前鋒盡殪，自餘遁矣。○賈林曰：敵處便利，我則不徃，引兵別據，示不敵其軍。敵謂我無謀，必來攻襲，如此，則反令敵倦而我不勞。○孟氏曰：若敵巳處便勢之地，巳方赴利，士馬勞倦，則不利矣。○梅堯臣曰：先至待敵則力完，後至趨戰則力屈。○何氏曰：戰國秦師伐韓圍閼與，趙遣將趙奢救之。軍士許歷曰：「秦人不意趙師至此，其來氣盛。將軍必厚集其陳以待之，不然必敗。」又曰：「先據北山者勝，後至者敗。」趙奢卽發萬人趨之，秦兵後至，爭山不得上，趙奢縱兵擊之，大破秦軍，遂解閼與之圍。後漢初諸將征隗囂，爲囂所敗。光武令悉軍栒邑，未及至，隗囂乗勝，使其將王元行巡將二萬餘人下隴，因分遣巡取栒邑。漢將馮異卽馳馬欲先據之，諸將皆曰：「虜兵盛而新乗勝，不可與爭，宜止軍此地。徐思方略。」異曰： 「虜兵方盛，臨境狃忲小利，遂欲深入，若得栒邑，三輔動揺，是吾憂也。夫攻者不足，守者有餘。今先據城以佚待勞，非所以爭鋒也。」遂濳往，閉城偃旗鼓。行巡不知，馳赴之。異乗其不意，卒擊鼓建旗而出，巡軍驚亂奔走，追而大破之。東魏將齊神武伐西魏，軍過蒲津，渉洛至許原，西魏將周文帝軍至沙苑。齊神武聞周文至，引軍來會。詰朝。候騎告齊神武軍且至，周文歩將李弼曰：「彼衆我寡，不可平地置陳。此東十里有渭曲，可先據以待之。」遂軍至渭曲，背水東西爲陳，合戰，大破之。○張預曰：便利之地，彼巳據之，我方趨彼以戰，則士馬勞倦而力不足。或謂所戰之地，我宜先到，立陳以待彼，則已佚矣。彼先結陳我後至則我勞矣。若宋人巳成列，椘師未旣濟之類。】
故善戰者，致人而不致於人。
【李筌曰：故能致人之勞，不致人之佚也。○杜牧曰：致令敵來就我，我當蓄力待之，不就敵人，恐我勞也。後漢張歩將費邑，分遣其弟敢守巨里。耿弇進兵，先脅巨里，使多伐樹木，揚言以填坑壍。數日有降者，言邑聞弇欲攻巨里，謀來救之。弇乃嚴令軍中趨修攻具，宣勒諸部，後三日當悉力攻巨里城。隂緩生口，令得亡歸。歸者以弇期告邑。至日，果自將精兵三萬餘人來救之。弇喜謂諸將曰：「吾修攻具者，欲誘致邑耳。今來，適其所求也。」卽分三千人守巨里，自引精兵上岡阪，乗高大破之，遂臨陳斬費邑。杜佑曰：言兩軍相遠，彊弱俱敵，彼可使歷險而來，我不可歷險而往，必能引致敵人。巳不往從也。○梅堯臣曰：能令敵來則敵勞，我不往就則我佚。○王晳曰：致人者以佚乗其勞，致於人者以勞乗其佚。○何氏曰：令敵自來。○張預曰：致敵來戰，則彼勢常虛，不往赴戰，則我勢常實。此乃虛實彼我之術也。耿弇先逼巨里以誘致費邑，近之。】
能使敵人自至者，利之也。
【曹操曰：誘之以利也。○李筌曰：以利誘之，敵則自遠而至也。趙將李牧誘匈奴，則其義也。○杜牧曰：李牧大縱畜牧人衆滿野，匈奴小入，佯北不勝，以數千人委之。單于大喜，率衆來入，牧大破之，殺匈奴十萬騎，單于奔走，歲餘不敢犯邊也。○梅堯臣曰：何能自來，示之以利。○何氏曰：以利誘之而來，我佚敵勞。○張預曰：所以能致敵之來者，誘之以利耳。李牧佯北以致匈奴，楊素毀車以誘突厥，是也。】
能使敵人不得至者，害之也。
【曹操曰：出其所必趨，攻其所必救。○李筌曰：害其所急，彼必釋我而自固也。魏人冦趙，邯鄲乞師於齊，齊將田忌欲救趙。孫臏曰：「夫解紛者不控捲，救闘者不摶撠，批亢擣虛，形格勢禁，則自解爾。今二國相持，輕銳竭於外，疲老殆於內。我襲其虛，彼必解圍而奔命，所謂一舉存趙而弊魏也。」後魏果釋趙而奔大梁，遭齊人於馬陵，魏師敗績。○杜牧曰：曹公攻河北，師次頓丘。黒山賊於毒等攻武陽，曹公乃引兵西入山，攻毒本屯。毒聞之，棄武陽還，曹公要擊於內，大破之也。○陳皥曰：子胥疲楚師，孫臏走魏將之類也。○杜佑曰：致其所必，走攻其所必救，能守其險害之要路，敵不得自至。故王子曰：「一貓當穴，萬鼠不敢出。一虎當溪，萬鹿不敢過。」○梅堯臣曰：敵不得來，當制之以害。○王晳曰：以害形之，敵患之而不至。○張預曰：所以能令敵人必不得至者，害其所顧愛耳。孫臏宜走大梁而解邯鄲之圍是也。】
故敵佚能勞之，
【曹操曰：以事煩之。○李筌曰：攻其不意，使敵疲於奔命。○杜牧曰：高熲言平陳之策於隋祖曰：「江北寒，田收差晩，江南土熱，水田早熟。量彼收穫之際，徵兵上馬，聲言掩襲，彼必屯兵禦守，足得廢其農時。彼旣聚兵，我便解甲。」於是陳人始病。○ 梅堯臣曰：撓之，使不得休息。○王晳曰：巧致之也。○何氏曰：春秋時，吳王闔閭問於伍員曰：「伐楚何如？」對曰：「楚執政衆，莫適任患。若爲三師以肄焉，一師至，彼必皆出，彼出則歸，彼歸則出，彼必道弊，亟肄以疲之，多方以誤之，旣罷而後以三軍繼之，必大克之。」闔閭從之，楚於是乎始病吳，遂入郢。○張預曰：爲多方以誤之之術，使其不得休息。或曰彼若先處戰地以待我，則是彼佚也，我不可趨而與之戰。我旣不往彼，必自來，卽是變佚爲勞也。】
飽能饑之，
【曹操曰：絶糧道以饑之。○李筌曰：焚其積聚，芟其禾苗，絶其糧道。○杜牧曰：我爲主，敵爲客，則可以絶糧道而饑之。如我爲客，敵爲主，則如之何？答曰：饑敵之術，非止絶糧道，但能饑之則是。隋高熲平陳之策曰：「江南土薄，舍多茅竹，有畜積，皆非地窖。密遣人因風縱火，待敵修立，更復燒之，不出數年，自可財力俱盡。」遂行其策。由是陳人益困。三國時，諸葛誕、文欽據壽春，及招吳請援，司馬景王討之，謂諸將曰：「彼當突圍，決一朝之命。或謂大軍不能乆，省食減口，冀有他變。料賊之情，不出此二者。當多方以亂之。」因命合圍，遣羸疾寄穀淮北，廩軍士豆，人三升。誕欽聞之，果喜。景王愈羸形以示之，誕等益寛，恣食。俄而城中糧盡，攻而拔之。隋末宇文化及率兵攻李密於黎陽，密知化及糧少，因僞和之，以弊其衆。化及大喜，恣其兵食。冀密饋之，其後食盡，其將王智略、張童仁等率所部兵歸於密，前後相繼，化及以此遂敗。○陳皥曰：饑敵之術，在臨事應機。○梅堯臣曰：要其糧，使不得饋。○王晳曰：謂敵人足食，我能使之饑乏耳。曹公曰絶其糧道，晳謂火積亦是也。何氏曰：如吳楚反，周亞夫曰：「楚丘剽輕，難與爭鋒，願以梁委之，絶其食道乃可制也。」亞夫會兵滎陽，吳攻梁，梁急請救。亞夫引兵東北走昌邑，深壁而守。使輕騎弓高侯等絶吳楚兵後食道。兵乏糧饑，欲退，數挑戰，終不出，乃引兵去。精兵追擊，大破之。王莾末，天下亂，光武兄伯升起兵討莾，爲莾將甄阜、梁丘賜所敗，復收，會兵衆還，保於棘陽。阜、賜乘勝，留輜重於藍鄕，引精兵十餘萬人，南渡，橫臨沘水，阻兩山間爲營，絶後橋，示無還心。伯升於是大饗軍士，設盟約，休卒三日，爲六部，潛師夜起，襲取藍鄕，盡獲其輜重。明晨自南攻甄阜下江兵，自東南攻梁丘賜，乏食，陳潰，遂斬阜、賜。唐輔公祏遣其僞將馮惠亮、陳當世領水軍屯於愽望山，陳正通、河間王孝恭、徐紹宗率歩騎軍於靑州山。河間王孝恭至，堅壁不與闘，使奇兵斷其糧道，賊漸餒。夜薄我營，孝恭安臥不動。明日縱羸兵以攻賊壘，使盧祖尚率精騎列陳以待之。俄而攻壘者敗走，出追奔數里，遇祖尚軍，與戰，大敗之。正通棄營而走。○ 張預曰：我先舉兵則我爲客，彼爲主。爲客則食不足，爲主則飽有餘。若奪其畜積，掠其田野，因糧於彼，館榖於敵，則我反飽，彼反饑矣。則是變客爲主也。不必焚其積聚，廢其農時，然後能饑敵矣。或彼爲客，則絶其糧道。廣武君欲請奇兵以遮絶韓信軍後是也。】
安能動之。
【曹操曰：攻其所必愛，岀其所必趨，則使敵不得不相救也。○李筌曰：岀其所必趨，擊其所不意，攻其所必愛，使不得不救也。○杜牧曰：司馬宣王攻公孫文懿於遼東，阻遼水以拒魏軍。宣王曰：「賊堅營高壘以老我師，攻之，正入其計。古人云：敵雖高壘，不得不與我戰者，攻其所必救。我今直指襄平，則人懷內懼，懼而求戰，破之必矣。」遂整陳而過。賊見兵出其後，果來邀之，乃縱擊，大破之，竟平遼東。○陳皥曰：《左傳》，楚伐宋，宋告急於晉。晉先軫曰：「我執曹君而分曹衞之田以賜宋人，楚愛曹衞，必不許也。喜賂怒頑，能無戰乎？」遂破楚師。○孟氏註同曹操。○梅堯臣曰：趨其所顧，所不得止。○王晳同李筌註。○何氏曰：攻其所愛，豈能安視而不動哉。○張預曰：彼方安守以爲自固之術，不欲速戰，則當攻其所必救，使不得巳而須出。臾騈堅壁，秦伯挑其禆將，遂皆出戰，是也。】
出其所不趨，趨其所不意。
【曹操曰：使敵不得相往而救之也。○何氏曰：令敵人須應我行。】
千里而不勞者，行於無人之地也。
【曹操曰：出空擊虛，避其所守，擊其不意。李筌曰：出敵無備，從孤擊虛，何人之有。杜牧曰：梁元帝時，西蜀稱帝，率兵東下，將攻元帝。西魏大將周文帝曰：「平蜀制梁，在茲一舉。」諸將多有異同，文帝謂將軍尉遲迥曰：「伐蜀之事。一以委公、然計將安出？」迥曰：「蜀與中國隔絶百餘年矣，恃其山川險阻，不虞我師之至。宜以精甲銳騎，星夜奔襲之。平路則倍道兼行，險途則緩兵漸進，出其不意，衝其腹心，必向風不守。」竟以平蜀。言不勞者，空虛之地，無敵人之虞，行止在我，故不勞也。○陳皥曰：夫言空虛者，非止爲敵人不備也，但備之不嚴，守之不固，將弱兵亂，糧少勢孤，我整軍臨之，彼必望風自潰，是我不勞苦，如行無人之地。○梅堯臣曰：出所不意。○何氏曰：曹公北征烏桓，謀臣郭嘉曰：「兵遺神速。今千里襲人，輜重多，難以趨利。且彼聞之，得以爲備，不如留輜重，輕兵兼道以出，掩其不意。」公乃密出盧龍塞，直指單于庭。虜卒聞公至，惶怖合戰，大破之，斬蹋頓及名王巳下。又唐吐谷渾冦邊，以李靖爲西海道行軍大總管，輕途二千里，行空虛之地，平吐谷渾而還。故太宗曰：「且李靖三千輕騎深入虜庭，克復定襄，古今未有也。」○張預曰：掩其空虛，攻其無備，雖千里之徵，人不疲勞若。鄧艾伐蜀，由隂平之徑，行無人之地七百餘里是也。】
攻而必取者，攻其所不守也。
【李筌曰：無虞易取。○杜牧曰：警其東，擊其西，誘其前，襲其後。後漢張歩都劇，使弟藍守西安，又令別將守臨淄。去臨淄四十里，耿弇引軍營。其間，弇視西安城小而堅，藍兵又精，臨淄名雖大，其實易攻。弇令軍吏治攻具，後五日，攻西安。縱生口令歸。藍聞之，晨夜守城至期夜半，弇勒諸將蓐食，及明至臨淄城下，護軍荀梁等爭之，以爲宜速攻西安。弇曰： 「西安聞吾欲攻，日夜爲備，臨淄出其不意，至必驚擾，吾攻之一日，必拔。拔臨淄卽西安勢孤，所謂擊一得兩。」盡如其策。後漢末，朱雋擊黃巾，賊帥韓忠於宛雋作長圍、起土山，以臨其城內，因鳴鼓攻其西南。賊悉衆赴之，雋自將精兵五千掩其東北，乗城而入，忠乃退保小城，惶懼乞降。○陳皥曰：國家征上黨，王宰知劉稹恃天井之險，不爲固守之計，宰悉力攻，奪而後守。稹失其險，終陷其巢穴也。○梅堯臣曰：言擊其南，實攻其北。○王晳曰：攻其虛也。謂將不能，兵不精，壘不堅，備不嚴，救不及，食不足，心不一爾。○張預曰：善攻者動於九天之上，使敵人莫之能備。莫之能備則吾之所攻者，乃敵之所不守也。耿弇之克臨淄，朱雋之討黃巾，但其一端耳。】
守而必固者，守其所不攻也。
【杜牧曰：不攻尚守，何況其所攻乎。漢太尉周亞夫擊七國於昌邑也，賊奔壁東南陬，亞夫使備其西北。俄而賊精卒攻西北，不得入，因遁走，追破之。○陳皥曰：無慮敵不攻，慮我不守。無所不攻，無所不守，乃用兵之計備也。○梅堯臣曰：賊擊我西亦備乎東。○王晳曰：守以實也。謂將能、兵精、壘堅、備嚴、救及、食足、心一爾。○張預曰：善守者，藏於九地之下，使敵人莫之能測。莫之能測則吾之所守者，乃敵之所不攻也。周亞夫擊東南而備西北，亦是其一端也。】
故善攻者，敵不知其所守。善守者，敵不知其所攻。
【曹操曰：情不泄也。○李筌曰：善攻者，器械多也。東魏高歡攻鄴是也。善守，謹備也。周韋孝寛守晉州是也。○杜牧曰：攻取備禦之情不泄也。○賈林曰：教令行，人心附，備守堅固，微隱無形，敵人猶豫，智無所措也。梅堯臣曰：善攻者，機密不泄，善守者周備不隙。○王晳曰：善攻者待敵有可勝之隙，速而攻之，則使其不能守也。善守者常爲不可勝，則使其不能攻也。雲不知者，攻守之計，不知所出耳。○何氏曰：言攻守之謀，令不可測。○張預曰：夫守則不足，攻則有餘。所謂不足者，非力弱也，蓋示敵以不足，則敵必來攻此，是敵不知其所攻也。所謂有餘者，非力彊也，蓋示敵以有餘，則敵必自守，此是敵不知其所守也。情不外泄，積乎攻守者也。】
微乎微乎，至於無形，神乎神乎，至於無聲，故能爲敵之司命。
【李筌曰：言二遁用兵之奇正，攻守微妙，不可形於言說也。微妙神乎敵之死生懸形於我，故曰司命。○杜牧曰：微者，靜也。神者，動也。靜者守，動者攻，敵之死生悉懸於我，故如天之司命。○杜佑曰：言其微妙，所不可見也。言變化之形，倐忽若神，故能料敵死生，若天之司命也。○梅堯臣曰：無形則微密不可得而窺，無聲則神速不可得而知。○王晳曰：微密則難窺，神速則難應，故能制敵之命。○何氏曰：武論虛實之法，至於神微而後見成功之極也。吾之實，使敵視之爲虛，吾之虛，使敵視之爲實。敵之實吾能使之爲虛，敵之虛吾能知其非實。蓋敵不識吾虛實而吾能審敵之虛實也。吾欲攻敵也，知彼所守者爲實，而所不守者爲虛。吾將避其堅而攻其脆，批其亢而擣其虛，敵欲攻我也，知彼所攻者爲不急，而所不攻者爲要。吾將示敵之虛而闘吾之實，彼示形在東而吾設備於西。是故吾之攻也，彼不知其所當守，吾之守也，敵不料其所當攻。攻守之變，岀於虛實之法，或藏九地之下，以喻吾之守，或動九天之上，以比吾之攻。滅跡而不可見，韜聲而不可聞，若從地出天下，倐岀間入，星耀鬼行，入乎無間之域，旋乎九泉之淵，微之微者，神之神者，至於天下之明目不能窺其形之微，天下之聰耳不能聽其聲之神。有形者至於無形，有聲者至於無聲，非無形也，敵人不能窺也。非無聲也，敵人不能聽也。虛實之變，極也。善守兵者通於虛實之變，遂可以入於神微之奧，不善者案然尋微窮神而泥其用兵之跡，不能泯其形聲，而至於聞見者，是不知神微之妙，固在虛實之變也。三軍之衆，百萬之師，安得無形與聲哉？但敵人不能窺聽耳。○張預曰：攻守之術，微妙神密，至於無形之可覩，無聲之可聞。故敵人死生之命，皆主於我也。】
進而不可禦者，衝其虛也。退而不可追者，速而不可及也。
【曹操曰：卒往進攻其虛懈，退又疾也。 ○李筌曰：進者襲空虛懈怠，退者必輜重在先，行遠而大軍始退，是以不可追。後趙王石勒兵在葛陂，苦雨，欲班師於鄴，懼晉人躡其後，用張賔計，令輜重先行，遠而不可及也。此筌以速字爲遠者也。○杜牧曰：旣攻其虛，敵必敗，敗喪之後，安能追我。我故得以疾退也。○陳皥曰杜：說非也。曹公之圍張繡也，城未拔，力未屈，而去之。繡兵出襲其後，賈詡止之，繡不聽。果為曹公所敗。繡謂詡曰：「公旣能知其敗，必能知其勝。」詡曰：「復以敗卒襲之。」繡從之，曹公果敗。豈是敗喪之後，不能追之哉？蓋言乗虛而進，敵不知所禦，逐利而退，敵不知所追也。○杜佑曰：衝突其虛空也。○梅堯臣曰：進乗其虛則莫我禦，退因其弊則莫我追。○何氏曰：兵進則衝虛，兵退則利速，我能制敵而敵不能制我也。○張預曰：對壘相持之際，見彼之虛隙，則急進而擣之，敵豈能禦我也？獲利而退，則速還璧以自守，敵豈能追我也？兵之情主速，風來電往，敵不能制。】
故我欲戰，敵雖高壘深溝，不得不與我戰者，攻其所必救也。
【曹操李筌曰：絶其糧道，守其歸路，攻其君主也。○杜牧曰：我爲主，敵爲客，則絶其糧食，守其歸路。若我爲客，敵爲主，則攻其君主。司馬宣王攻遼東，直指襄平是也。○梅堯臣曰：攻其要害。○王晳曰：曹公曰，絶糧道，守歸路，攻君主也。晳謂敵若堅守，但能攻其所必救，則與我戰矣。若耿弇欲攻巨里以致費邑，亦是也。 ○何氏曰：如魏將司馬宣王征公孫文懿，汎舟濳濟遼水，作長圍，忽棄賊而向襄平，諸將言不攻賊而作長圍，非所以示衆也。宣王曰：「賊堅營高壘，欲以老吾兵也。古人言曰，敵雖高壘，不得不與我戰者，攻其所必救也。賊大衆在此，則窟穴虛矣。我直指襄平，必人懷內懼，懼而求戰，破之必矣。」遂整陳而過。賊見兵出其後，果邀之，宣王謂諸將曰：「所以不攻其營，正欲致此，不可失也。」乃縱兵逆擊，大破之，三戰皆捷。唐馬燧討田恱，時軍糧少，恱深璧不戰。燧令諸軍持十日糧進，次倉口，與恱夾洹水而軍。李抱真、李芃問曰：「糧少而深入何也？」燧曰：「糧少利速戰，兵法善於致人，不致於人。今田恱與淄靑兗三軍爲首尾計，欲不戰以老我師，若分兵擊其左右，兵少未可必破。恱且來救，是前後受敵也。兵法所謂攻其必救，彼固當戰也。燧爲諸軍合而破之。」燧乃造三橋道逾洹水，日挑戰，恱不敢出。恆州兵以軍少，懼爲燧所幷，引軍合於恱。恱與燧明日復挑戰，乃伏兵萬人，欲邀燧。燧乃引諸軍半夜皆食，先雞鳴時，擊鼓吹角，濳師傍洹水徑赴魏州，令曰：「聞賊至，則止爲陳。」又令百騎吹鼓角，皆留於後，仍抱薪持火，待軍畢發，止鼓角，匿其旁，伺恱軍畢渡，焚其橋。軍行十數里，乃率淄靑兗州歩騎四萬餘人踰橋掩其後，乘風縱火，鼓譟而進，燧乃坐甲，令無動。命前除草，斬荊棘，廣百歩以爲陳。募勇力得五千餘人，分爲前列，以俟賊至。比恱軍至，則火止氣乏力少衰，乃縱兵擊之，恱軍大敗。恱走橋，橋巳焚矣。恱軍亂赴水，斬首二萬。淄青軍殆盡。○張預曰：我爲客，彼爲主，我兵彊而食少，彼勢弱而糧多，則利在必戰。敵人雖有金城湯池之固，不得守其險而必來與我戰者，在攻其所顧愛，使之相救援也。若楚人圍宋，晉將救之，狐偃曰：「楚始得曹而新婚於衞，若伐曹衞，楚必救之，則宋免矣。」從之而解。又晉宣帝討公孫文懿，忽棄賊而走襄平，討其巢穴，賊果出邀之，遂逆擊，三戰皆捷，亦其義也。】
我不欲戰，畫地而守之。
【曹操曰：軍不欲煩也。○李筌曰：拒境自守也。若入敵境，則用《天一遁甲》真人閉六戊之法，以刀畫地爲營也。○孟氏曰以物畫地而守，喻其易也。蓋我能戾敵人之心，不敢至也。】
敵不得與我戰者，乖其所之也。
【曹操曰：乖，戾也。戾其道，示以利害，使敵疑也。○李筌曰：乖，異也。設竒異而疑之，是以敵不可得與我戰。漢上谷太守李廣縱馬卸安，疑也。○杜牧曰：言敵來攻我，我不與戰，設權變以疑之，使敵人疑惑不決，與初來之心乖戾，不敢與我戰也。曹公爭漢中地，蜀先主拒之。時將趙雲守別屯，將數十騎輕出，卒遇大軍。雲且闘且卻。公軍追至，圍雲。入營，使大開門，偃旗息鼓，曹公軍疑有伏，引去。諸葛武侯屯於陽平，使魏延諸將幷兵東下，武侯惟留萬人守城。候白司馬宣王曰： 「亮在城中，兵少力弱。」將士失色。亮時意氣自若，勑軍中悉臥旗息鼓，不得輙出，開四門，掃地卻灑，宣王疑有伏，於是引去，趨北山。亮謂參佐曰：「司馬懿謂吾有設伏，循山走矣。」宣王後知，頗以爲恨。曹公與呂布相持，公軍出收麥，布領衆卒至，公營止有千人。出陳，半隱於堤下。呂布遲疑不敢進，曰：「曹操多詐，勿入伏中。」遂引兵去。陳皥曰：《左傳》，楚令尹子元伐鄭，入自純門至於逵市，懸門不發。子元曰：「鄭有人焉。」乃還。○賈林曰：置疑兵於敵惡之所，屯營於形勝之地，雖未修壘壍，敵人不敢來攻於我也。○梅堯臣曰：畫地，喻易也。乖其道而示以利，使其疑而不敢進也。○王晳曰：畫地言易，且明制之必有道也。○張預曰：我爲主，彼爲客，我糧多而卒寡，彼食少而兵衆，則利在不戰。雖不爲營壘之固，敵必不敢來與我戰者，示以疑形，乖其所往也。若楚人伐鄭，鄭懸門不發，效楚言而出，楚師不敢進而遁。又司馬懿欲攻諸葛亮，亮偃旗臥鼓，開門卻灑，懿疑有伏兵，遂引而去，亦其義也。】
故形人而我無形，則我專而敵分。
【杜佑曰：我專一而敵分散。○梅堯臣曰：他人有形，我形不見，故敵分兵以備我。○張預曰：吾之正使敵視以爲竒，吾之竒使敵視以爲正，形人者也，以竒爲正，以正爲竒，變化紛紜，使敵莫測，無形者也。敵形旣見，我乃合衆以臨之，我形不彰，彼必分勢以防備。】
我專爲一，敵分爲十，是以十攻其一也。
【杜佑曰：我料見敵形，審其虛實，故所備者少。專爲一屯，以我之專，擊彼之散卒，爲十共擊一也。○梅堯臣曰：離一爲十，我常以十分擊一分，則我衆而敵寡。杜佑曰：我專爲一，故衆，敵分爲十，故寡。○張預曰：見敵虛實，不勞多備，故專爲一屯，彼則不然，不見我形，故分爲十處。是以我之十分擊敵之一分也，故我不得不衆，敵不得不寡。】
能以衆擊寡者，則吾之所與戰者，約矣。
【杜牧曰：約猶少也。我深壍髙壘，滅跡韜聲，岀入無形，攻取莫測，或以輕兵健馬衝其空虛，或以彊弩長弓奪其要害，觸左履右，突後驚前，晝日誤之以旌旗，暮夜惑之以火鼓。故敵人畏懼，分兵防虞，譬如登山瞰城，垂簾視外，敵人分張之勢，我則盡知。我之攻守之方，敵則不測。故我能專一，敵則分離。專一者力全，分離者力寡，以全擊寡，故能必勝也。○杜佑曰：言約少而易勝。 ○梅堯臣曰：以專擊分，則我所敵少也。○王晳曰：多爲之形，使敵備巳，其實攻者則無形也。故我專敵分矣。專則衆，分則寡，十攻一者，大約言耳。○何氏同杜牧註。○張預曰：夫勢聚則彊，兵散則弱，以衆彊之勢擊寡弱之兵，則衆力少而成功多矣。】
吾所與戰之地不可知，
【杜佑曰：言舉動微密，情不可見。使彼知所出而不知吾所舉，知所舉而不知吾所集。張預曰：無形勢故也。】
不可知則敵所備者多，
【梅堯臣曰：敵不知則處處爲備。】
敵所備者多，則吾所與戰者寡矣。
【曹操曰：形藏敵疑，則分離其衆，備我也。言少而易擊也。○王晳曰：與敵必戰之地，不可使敵知之。知則並力得拒於我。曹公曰：形藏則敵疑。○張預曰：不能測吾車果何岀，騎果何來，徒果何從，故分離其衆，所在輙爲備，遂致衆散而弱勢，分而衰。是以吾所與接戰之處，以大衆臨孤軍也。】
故備前則後寡，備後則前寡，備左則右寡，備右則左寡，無所不備則無所不寡。
【杜佑曰：言敵之所備者多，則士卒無不分散而少。○梅堯臣曰：所備皆寡也。】
寡者，備人者也。衆者，使人備巳者也。
【曹操曰：上所謂形藏敵疑，則分離其衆以備我也。○李筌曰：陳兵之地，不可令敵人知之，彼疑則謂衆，離而備我也。○杜牧曰：所戰之地，不可令敵人知之。我形不泄，則左右前後，遠近險易，敵人不知，亦不知我何處來攻，何地會戰，故分兵徹衞，處處防備。形藏者，衆分多者寡，故衆者必勝也，寡者必敗也。○孟氏曰：備人則我散，備我則彼分。○杜佑曰：敵分散而少者，皆先備人也。敵所以備己多者，由我專而衆故也。○梅堯臣曰：使敵愈備則愈寡也。○王晳曰：左右前後俱備，則俱寡。○何氏同諸註。○張預曰：左右前後，無處不爲備，則無處不兵寡也。所以寡者，爲兵分而廣備於人也。所以衆者，爲勢專而使人備巳也。】
故知戰之地，知戰之日，則可千里而會戰。
【曹操曰：以度量知空虛會戰之日。○李筌曰：知戰之地，則舟車歩騎之所便也。魏武以北上未安，捨鞍馬，仗舟楫，與吳越爭強，是以有黃蓋之敗。吳王濞驅吳楚之衆奔馳於梁鄭之間，此不知戰地日者。故《太一遁甲》曰：「計法三門五將，主客成敗則可知也。」於是千里會戰而勝。○杜牧曰：宋武帝使朱齡石伐譙縱於蜀，宋武曰：「往年劉敬宣出內水，向黃武，無功而退，賊謂我今應從外水來，而料我當出其不意，猶從內水來也。如此，必以重兵守涪城以備內道，若向黃武，正墮其計。今以大衆自外取成都，疑兵向內水，此則制敵之竒也。」而慮此聲先馳，賊知虛實，別有函書，全封付齡石，函邊書曰：「至白帝乃開。」諸軍未知處分所由，至白帝發書曰：「衆軍悉從外水取成都，臧熹朱林於中水取廣漢，使羸弱乗高艦十餘，由內水向黃武。」譙縱果以重兵備內水，齡石滅之。○陳皥曰：杜註止言知戰之地，未敘知戰之日。我若伐敵，至期不得與我戰，敵來侵我，我必預備以應之。項羽謂曹咎曰：「我十五日必定梁地，復與將軍會。」茍不知必戰之日，安能爲約。 ○孟氏曰：以度量知空虛，先知戰地之形，又審必戰之日，則可千里期會，先往以待之。若敵巳先至，可不往以勞之。○杜佑曰：夫善戰者，必知戰之日，知戰之地，度道設期，分軍雜卒，遠者先進，近者後發，千里之會，同時而合，若會都市，其會地之日，無令敵知。知之則所備處少，不知則所備處多。備寡則專，備多則分，分則力散，專則力全。○梅堯臣曰：若能度必戰之地、必戰之日，雖千里之遠，可剋期而與戰。○王晳曰：必先知地利敵情，然後以兵法之度量，計其遠近，知其空虛，審敵趣應之所及戰期也。如是，則雖千里可會戰而破敵矣。故曹公曰：以度量知空虛，會戰之日者是也。○張預曰：凡舉兵伐敵，所戰之地必先知之，師至之日，能使敵人如期而來，以與我戰。知戰地日，則所備者專，所守者固，雖千里之遠可以，赴戰。若蹇叔知晉人禦師必於殽，是知戰地也。陳湯料烏孫圍兵五日必解，是知戰日也。又若孫臏龎涓於馬陵，度日暮必至是也。】
不知戰地，不知戰日，則左不能救右，右不能救左，前不能救後，後不能救前，而況遠者數十里，近者數里乎。
【杜牧曰：管子曰：「計未定而出兵，則戰而自毀也。」○杜佑曰：敵巳先據形勢之地，巳方趣利慾戰，則左右前後疑惑，進退不能相救，況十數里之間也。○梅堯臣曰：不能救者寡也。左右前後尚不能救，況遠乎。○張預曰：不知敵人何地會兵，何日接戰，則所備者不專，所守者不固，忽遇勍敵，則倉遽而與之戰，左右前後猶不能相援，又況首尾相去之遼乎。】
以吾度之，越人之兵雖多亦，奚益於勝敗哉！
【曹操曰：越人相聚，紛然無知也。或曰，吳越讎國也。○李筌曰：越，過也。不知戰地及戰日，兵雖過人，安能知其勝敗乎。○陳皥曰：孫子爲吳王闔閭論兵，吳與越讎，故言越，謂過人之兵，非義也。○賈林曰：不知戰地，不知戰日，士人雖多，不能制勝敗之政，亦何益也。○梅堯臣曰：吳越敵國也，言越人雖多，亦當爲我分之而寡也。○王晳曰：此武相時料敵也。言越兵雖多，苟不善相救，亦無益於勝敗之數。○張預曰：吾字作吳，字之誤也。吳越隣國，數相侵伐，故下文雲吳人與越人相惡也。言越國之兵雖曰衆多，但不知戰地戰日，當分其勢而弱也。】
故曰勝可爲也。
【杜牧曰：爲勝在我，故言可爲之。○孟氏曰：若使敵不知戰地期日，我之必勝可常有也。○梅堯臣同杜牧註。○王晳何氏同孟氏註。○張預曰：爲勝在我故也。《形篇》云：「勝可知，而不可爲。」今言勝可爲者，何也？蓋《形篇》論攻守之勢，言敵若有備，則不可必爲也。今則主以越兵而言，度越人必不能知所戰之地日，故云可爲也。】
敵雖衆，可使無闘。
【杜牧曰：以下四事，度量之，敵兵雖衆，使其不能與我闘勝也。○孟氏曰：敵雖多兵，我能多設變詐，分其形勢，使不能併力也。○賈林曰：敵雖衆多，不知巳之兵情，常使急自備，不暇謀闘。○梅堯臣曰：苟能寡，何有闘。○王晳曰：多益不救，奚所恃而闘。○張預曰:分散其勢，不得齊力同進，則焉能與我爭。】
故策之而知得失之計，
【李筌曰：用兵者取勝之兵法，可制《太一遁甲》五將之計，以定關格掩迫之數，得失可知也。○孟氏曰：策度敵情，觀其施爲，則計數可知。○賈林曰：樽爼帷幄之間，以策籌之，我得彼失之計，皆先知也。○杜佑曰：若度敵情，觀其所施，計數可知。○梅堯臣曰：彼得失之計，我以筭策而知。○王晳曰：策其敵情，以見得失之數。○張預曰：籌策敵情，知其計之得失，若薛公料黥布之三計是也。】
作之而知動靜之理,
【李筌曰：候望雲氣風鳥人情，則動靜可知也。王莾時，王尋征昆陽，有雲氣如壞山，當營而墜，去地數丈，而光武知其必敗。梁王僧辯營上有如堤之氣，侯景知其必勝。風鳥貪豺之類也。此筌以作字爲候字者也。杜牧曰：作，激作也。言激作敵人，使其應我，然後觀其動靜理亂之形也。魏武侯曰：「兩軍相當，不知其將，如何？」吳起曰：「令賤勇者將銳而擊，交合而北，北而勿罰，觀敵進退，一坐一起，其政以理。奔北不追，見利不取，此將有謀。若其悉衆追北，旗旛雜亂，行止縱橫，貪利務得，若此之類，將令不行，擊而勿疑。」○陳皥曰：作，爲也。爲之利害，使敵赴之，則知進退之理也。○賈林曰：善覘候者必知其動靜之理。○杜佑曰：喜怒動作，察其舉，止則情理可得。故知動靜權變，爲其勝負也。○梅堯臣曰：彼動靜之理，因我所發而見。○王晳曰：候其理當動以否。○張預曰：發作乆之，觀其喜怒，則動靜之理可得而知也。若晉文公拘宛春以怒楚將子玉，子玉遂乘晉軍，是其躁動也。諸葛亮遺巾幗婦人之飾以怒司馬宣王，宣王終不岀戰，此是其安靜也。】
形之而知死生之地，
【李筌曰：夫破陳設竒，或偃旗鼓，形之以弱，或虛列竈火旛幟，形之以彊。投之以死，致之以生，是以死生因地而成也。韓信下井陘，劉裕過大峴，則其義也。○杜牧曰：死生之地，蓋戰地也。投之死地必生，置之生地必死，言我多方誤撓敵人，以觀其應我之形，然後隨而制之，則死生之地可知也。○陳皥曰：敵人旣有動靜，則我得見其形，有謀者所處之地，必生，無謀者所投之地，必死也。○孟氏曰：形相敵情，觀其所據，則地形勢生死可得而知。○賈林曰：見所理兵形，則可知其死所。○梅堯臣曰：彼生死之地，我因形見而識。○何氏同杜牧註。○張預曰：形之以弱則彼必進，形之以彊則彼必退，因其進退之際，則知彼所據之地死與生也。上文雲「善動敵者，形之，敵必從之」，是也。死地謂傾覆之地，生地謂便利之地。】
角之而知有餘不足之處，
【曹操曰：角，量也。 ○李筌曰：角，量也。量其力精勇則虛實可知也。○杜牧曰：角，量也。言以我之有餘，角量敵人之有餘，以我之不足，角量敵人之不足。管子曰：「善攻者料衆以攻衆，料食以攻食，食不存不攻，備不存不攻。」司馬宣王伐遼東，司馬陳珪曰：「昔攻上庸，八部並進，晝夜不息，故能一旬之半，拔堅城，斬孟達。今者遠來而更安緩，愚切惑焉。」王曰：「孟達衆少而食支一年，吾將四倍於達而糧不淹一月，以一月圖一年，安可不速。以四擊一，正命半解，猶當爲之，是以不計死傷，與糧競也。今賊衆我寡，賊饑我飽，雨水乃爾。功力不設，賊糧垂盡，當示無能以安之。」旣而雨止，晝夜攻之，竟平遼東。○梅堯臣曰：彼有餘不足之處，我以角量而審。○王晳曰：角謂相角也。角彼我之力，則知有餘不足之處，然後可以謀攻守之利也。此而上亦所以量敵知戰。○張預曰：有餘，彊也。不足，弱也。角量敵形，知彼彊弱之所。唐太宗曰：「凡臨陳，常以吾彊對敵弱，常以吾弱對敵彊。」苟非角量，安得知之。】
故形兵之極，至於無形。無形則深間不能窺，智者不能謀。
【李筌曰：形敵之妙，入於無形，間不可窺，智不可謀，是謂形也。○杜牧曰：此言用兵之道，至於臻極，不過於無形。無形則雖有間者深來窺我，不能知我之虛實。彊弱不泄於外，雖有智能之士，亦不能謀我也。○梅堯臣曰：兵本有形，虛實不露，是以無形。此極致也。雖使間者以情僞，智者以謀料，可得乎。○王晳曰：制兵形於無形，是謂極致。熟能窺而謀之哉。○何氏曰：行列在外，機變在內，因形制變，人難窺測，可謂知微。○張預曰：始以虛實形敵，敵不能測，故其極致，卒歸於無形。旣有形可覩，無跡可求，則間者不能窺其隙，智者無以運其計。】
因形而錯勝於衆，衆不能知。【點校者案，錯，措也，故訓置。】
【曹操曰：因敵形而立勝。○李筌曰：錯，置也。設形險之勢，因士卒之勇而取勝焉。軍事尚密，非衆人之所知也。○杜牧曰：窺形可置勝敗，非智者不能，固非衆人所能得知也。○梅堯臣曰：衆知我能置勝矣，不知因敵之形。○何氏曰：因敵置勝，衆不能知。○張預曰：因敵變動之形，以置勝，非衆人所能知。】
人皆知我所以勝之形，而莫知吾所以制勝之形。
【曹操曰：不以一形之勝萬形，或曰不備知也。制勝者，人皆知吾所以勝，莫知吾因敵形制勝也。○李筌曰：戰勝，人知之，制勝之法，幽密人莫知。○杜牧曰：言巳勝之後，但知我制敵人，使有敗形，本自於我，然後我能勝之也。上文雲「近而示之遠，遠而示之近，利而誘之，亂而取之，實而備之，彊而避之，怒而撓之，卑而驕之，佚而勞之，親而離之」，斯皆制勝之道，人莫知之也。○陳皥曰：人但知我勝敵之善，不能知我因敵之敗形。○梅堯臣曰：知得勝之跡，而不知作勝之象。○王晳曰：若韓信背水拔幟是也。人但見水上軍殊死戰，不可敗。及趙軍驚亂遁走，不知吾能制使之然者，以何道也。○張預曰：立勝之跡，人皆知之，但莫測吾因敵形而制此勝也。】
故其戰勝不復，而應形於無窮。
【曹操曰：不重復動而應之也。○李筌曰：不復前謀以取勝，隨宜制變也。○杜牧曰：敵每有形，我則始能隨而應之，以取勝。○杜佑曰：死官也。○賈林曰：應敵形而制勝，乃無窮。○梅堯臣曰：不執故態，應形有機。○王晳曰：夫制勝之理惟一，而所勝之形無窮也。○何氏曰：巳勝之分，不再用也。敵來斯應，不循前法，故不窮。○張預曰：巳勝之後，不復更用前謀，但墮敵之形而應之，出奇無窮也。】
夫兵形象水，
【孟氏曰：兵之形勢如水流，遲速之勢無常也。】
水之形，避髙而趨下，
【梅堯臣曰：性也。】
兵之形，避實而擊虛。
【梅堯臣曰：利也。○張預曰：水趨下則順，兵擊虛則利。】
水因地而制流，
【杜牧曰：因地之下。○梅堯臣曰：順高下也。張預曰：方圓斜直，因地而成形。】
兵因敵而制勝。
【李筌曰：不因敵之勢。吾何以制哉。夫輕兵不能持乆，守之必敗。重兵挑之必出，怒兵辱之，彊兵緩之，將驕宜卑之，將貪宜利之，將疑宜反間之。故因敵而制勝。○ 杜牧曰：因敵之虛也。○賈林曰：見敵盛衰之形，我得因而立勝。○杜佑曰：言水因地之傾側而制其流，兵因敵之隙闕而取其勝者也。梅堯臣曰：隨虛實也。○王晳曰：謂隄防疏導之也。○何氏曰：因敵彊弱而成功。○張預曰：虛實彊弱，隨敵而取勝。】
故兵無常勢，
【梅堯臣曰：應敵爲勢。○張預曰：敵有變動，故無常勢。】
水無常形，
【梅堯臣曰：因地爲形。○孟氏曰：兵有變化，地有方圓。○張預曰：地有髙下，故無常形。】
能因敵變化而取勝者，謂之神。
【曹操曰：勢盛必衰，形露必敗，故能因敵變化，取勝若神。○李筌曰：能知此道，謂之神兵也。○杜牧曰：兵之勢因敵乃見，勢不在我，故無常勢，如水之形因地乃有形，不在水，故無常形。水因地之下，則可漂石，兵因敵之應，則可變化如神者也。○梅堯臣曰：隨而變化，微不可測。○王晳曰：兵有常理而無常勢，水有常性而無常形。兵有常理者，擊虛是也。無常勢者，因敵以應之也。水有常性者，就下是也。無常形者，因地以制之也。夫兵勢有變，則雖敗卒尚復可使擊勝兵，況精銳乎？○何氏曰：行權應變，在智略。智略不可測，則神妙者也。○張預曰：兵勢巳定，能因敵變動，應而勝之，其妙如神。】
故五行無常勝，
【杜佑曰：五行更王。○王晳曰：迭相剋也。】
四時無常位，
【杜佑曰：四時迭用。○王晳曰：迭相代也。】
日有短長，月有死生。
【曹操曰：兵無常勢，盈縮隨敵。○李筌曰：五行者，休囚王相，遞相勝也。四時者，寒暑往來，無常定也。日月者，周天三百六十五度四分度之一，百刻者，春秋二分則日夜均，夏至之日，晝六十刻，夜四十刻。冬至之日，晝四十刻，夜六十刻，長短不均也。月初爲朔，八日爲上弦，十五日爲望，二十四日爲下弦，三十日爲晦，則死生義也。孫子以爲五行四時，日月盈縮無常，況於兵之形變，安常定也。○梅堯臣曰：皆所以象兵之隨敵也。○王晳曰：皆喻兵之變化，非一道也。張預曰：言五行之休王，四時之代謝，日月之盈昃，皆如兵勢之無定也。】

[點校者按，「五行無常勝，四時無常位，日有短長，月有死生」，指料敵先機之術。戰國時期，已有六壬占之古法，見於《戰國策》，《周禮》有占夢之法，《春秋》有天文占，《史記》《漢書》等史籍保留有大量天文占資料，皆是也。其術之核心，即五行、四時、日月之天文占。天下大勢，可因而不可為也。故曰：治亂，數也。故曰：國有道，則兼濟天下；無道，則獨善其身。劉備訪南陽，諸葛先論天下大勢者，此也。]


孫子集註卷之六

軍爭篇
（曹操曰：兩軍爭勝。○李筌曰：爭者趨利也。虛實定，乃可與人爭利。○王晳曰：爭者爭利，得利則勝，宜先審輕重，計迂直，不可使敵乗我勞也。○張預曰：以軍爭爲名者，謂兩軍相對而爭利也。先知彼我之虛實，然後能與人爭勝，故次虛實。）
孫子曰：
凢用兵之法，將受命於君，

【李筌曰：受君命也，遵廟勝之筭，恭行天罰。○張預曰：受君命，伐叛逆。】
合軍聚衆，
【曹操曰：聚國人，結行伍，選部曲，起營爲軍陳。○梅堯臣曰：聚國之衆，合以爲軍。○王晳曰：大國三軍，總三萬七千五百人，若悉舉其賦，則總七萬五千人。此所謂合軍聚衆。○張預曰：合國人以爲軍，聚兵衆以爲陳。】
交和而舍，
【曹操曰：軍門爲和門，左右門爲旗門，以車爲營曰轅門，以人爲營曰人門，兩軍相對爲交和。○李筌曰：交間和雜也，合軍之後，彊弱勇怯，長短向背，間雜而仵之，力相兼後合諸營壘與敵爭之。○杜牧曰：《周禮》「以旌爲左右和門」。鄭司農曰：「軍門曰和，今謂之壘門，立兩旌旗表之，以敘和出入，明次第也。」交者，言與敵人對壘而舍，和門相交對也。○賈林曰：舍，止也。士衆交雜，和合而止於軍中，趨利而動。○梅堯臣曰：軍門爲和門，兩軍交對而舍也。○何氏曰：和門相望，將合戰爭利，兵家難事也。○張預曰：軍門爲和門，言與敵對壘而舍，其門相交對也。或曰，與上下交相和睦，然後可以出兵爲營舍，故《吳子》曰：「不和於國，不可以出軍，不和於軍，不可以出陳。」】
[點校者按：交，集也，集合。和，人和之和。聚集將士，然後得其人和，乃敢行軍，擇地安營紮寨。蓋軍旅之事，無臨危受命之將帥，必上下皆舊部，乃能得其人和，而士卒可用。]

莫難於軍爭。
【曹操曰：從始受命至於交和，軍爭難也。○杜牧曰：於爭利害難也。○梅堯臣曰：自受命至此爲最難。○張預曰：與人相對而爭利，天下之至難也。】
軍爭之難者，以迂爲直，以患爲利。
【曹操曰：示以遠，速其道里，先敵至也。○杜牧曰：言欲爭奪，先以迂遠爲近，以患爲利，誑紿敵人，使其慢易，然後急趨也。○陳皥曰：言合軍聚衆，交和而舍，皆有舊制，惟軍爭最難也。苟不知以迂爲直，以患爲利者，卽不能與敵爭也。○賈林曰：全軍而行，爭於便利之地而先據之。若不得其地，則輸敵之勝，最其難也。○ 杜佑曰：敵途本迂，患在道遠，則先處形勢之地，故曰「以患爲利」。○梅堯臣曰：能變迂爲近，轉患爲利，難也。○王晳曰：曹公曰：示以遠，速其道里，先敵至。晳謂示以遠者，使其不虞而行，或奇兵從間道出也。○何氏曰：謂所征之國，路由山險迂曲而遠，將欲爭利，則當分兵出奇，隨逐鄕導由直路，乗其不備急擊之，雖有陷險之患，得利亦速也。如鍾會伐蜀而鄧艾出奇先至蜀，蜀無備而降。故下雲「不得鄕導，不能得地利」是也。○張預曰：變迂曲爲近直，轉患害爲便利，此軍爭之難也。】
故迂其途而誘之以利，後人發，先人至，此知迂直之計者也。
【曹操曰：迂其途者，示之遠也。後人發，先人至者，明於度數，先知遠近之計也。○李筌曰：故迂其途示不速進，後人發先人至也。用兵若此，以患爲利者。○杜牧曰：上解曰以迂爲直，是示敵人以迂遠，敵意巳怠，復誘敵以利，使敵心不專，然後倍道兼行，出其不意，故能後發先至，而得所爭之要害也。秦伐韓，軍於閼與。趙王令趙奢往救之，去邯鄲三十里而令軍中曰： 「有以軍事諌者死。」秦軍武安西。秦軍鼓譟，勒兵武安，屋瓦皆震。軍中候有一人言急救武安，奢立斬之。堅壁留二十八日不行，復益增壘，秦間來，奢善食而遣之。間以報秦，秦將大喜曰：「夫去國三十里而軍不行，乃增壘。」閼與非趙地也，奢旣遣秦間，乃卷甲而趨，二日一夜至，令善射者去閼與五十里而軍。秦人聞之，悉甲而至，有一卒曰：「先據北山者勝。」奢使萬人據之，秦人來爭不得，奢因縱擊，大破之，閼與遂得解。○賈林曰：敵途本近，我能迂之者，或以羸兵，或以小利，於他道誘之，使不得以軍爭赴也。○梅堯臣曰：遠其途，誘以利，疑之也。後其發，先其至，爭之也。能知此者，變迂轉害之謀也。○何氏曰：迂途者，當行之途也，以分兵出奇，則當行之途示以迂變，設勢以誘敵，令得小利縻之，則岀奇之兵，雖後發亦先至也。言爭利須料迂直之勢，出奇，故下雲「分合爲變，其疾如風」是也。○張預曰：形勢之地，爭得則勝，凡欲近爭便地，先引兵遠去，復以小利啗敵，使彼不意我進，又貪我利，故我得以後發而先至。此所謂「以迂爲直，以患爲利」也。趙奢據北山而敗秦軍，郭淮屯北原而走諸葛是也。能後發先至者，明於度數，知以迂爲直之謀者也。】
故軍爭爲利，軍爭爲危。
【曹操曰：善者則以利，不善者則以危。○李筌曰：夫軍者，將善則利，不善則危。○杜牧曰：善者計度審也。○賈林曰：我軍先至，得其便利之地則爲利，彼敵先據其地，我三軍之衆馳往爭之，則敵佚我勞，危之道也。○梅堯臣曰：軍爭之事，有利也有危也。○又一本作軍爭爲利衆爭爲危○何氏曰：此又言出軍行師，驅三軍之衆與敵人相角逐，以爭一日之勝，得之則爲利，失之則爲危，不可輕舉。○張預曰：智者爭之則爲利，庸人爭之則爲危，明者知迂直，愚者昧之故也。】
舉軍而爭利則不及。
【曹操曰：遲不及也。○李筌曰：輜重行遲。○賈林曰：行軍用師，必趨其利，遠近之勢，直以舉軍往爭其利，難以速至。可以濳設奇計迂敵途程，敵不識我謀，則我先而敵後也。○杜佑曰：遲不及也。舉軍悉行爭赴其利，則道路悉不相逮。○梅堯臣曰：舉軍中所有而行則遲緩。○王晳曰：以輜重故。○張預曰：竭軍而前則行緩而不能及利。】
委軍而爭利則輜重捐。
【曹操曰:置輜重則恐捐棄也。○李筌曰：委棄輜重，則軍資闕也。○杜牧曰：舉一軍之物，行則重滯遲緩，不及於利。委棄輜重，輕兵前追，則恐輜重因此棄捐也。○賈林曰：恐敵知而絶我後糧也。○杜佑曰：委置庫藏，輕師而行，若敵乗虛而來，抄絶其後，則巳輜重皆悉棄捐。○梅堯臣曰：委軍中所有而行，則輜重棄。○王晳同曹操註。○何氏同杜佑註。○張預曰：委置重滯，輕兵獨進，則恐輜重爲敵所掠，故棄捐也。】
是故卷甲而趨，日夜不處，
【曹操曰：不得休息，罷也。】
倍道兼行，百里而爭利，則擒三將軍。
【杜佑曰：若不慮上二事，欲從速疾卷甲束仗濳軍夜行，若敵知其情，邀而擊之，則三軍之將爲敵所擒也。若秦伯襲鄭，三帥皆獲是也。】
勁者先，疲者後，其法十一而至。
【曹操曰：百里而爭利，非也。三將軍皆以爲擒。○李筌曰：一日行一百二十里，則爲倍道兼行，行若如此，則勁健者先到，疲者後至，軍健者少，疲者多，且十人可一人先到，餘悉在後，以此遇敵何三將軍不擒哉。魏武逐劉備，一日一夜行三百里，諸葛亮以爲彊弩之末不能穿魯縞，言無力也。是以有赤壁之敗。龎涓追孫臏，死於馬陵，亦其義也。○杜牧曰：此說未盡也。凡軍一日行三十里爲一舍，倍道兼行者再舍，晝夜不息，乃得百里爲一舍。倍道若如此爭利，衆疲倦，則三將軍皆須爲敵所擒。其法什一而至者，不得巳，必須爭利，凢十人中擇一人最勁者，先往，其餘者則令繼後而往，萬人中先擇十人，平旦先至，其餘繼至，有巳午時至者，有申未時至者，各得不竭其力，相續而至，與先往者足得聲響相接。凢爭利，必是爭奪要害，雖千人守之，亦足以拒抗敵人，以待繼至者。太宗以三千五百騎先據武牢，竇建德十八萬衆而不能前，此可知也。○陳皥曰：杜說別是用兵一途，非什一而至之義也。蓋言百里爭利，勁者先，疲者後，十中得一而至，九皆疲睏，一則勁者也。 ○賈林曰：路遠人疲，奔馳力盡，如此則我勞敵佚，被擊何疑。百里爭利，愼勿爲也。○杜佑曰：百里爭利非也，三將軍皆爲擒也。彊弱不伏相待，率十有一人至軍也。罷音疲。○梅堯臣曰：軍日行三十里而舍，今乃晝夜不休，行百里，故三將軍爲其擒也。何則？渉途旣遠，勁者少，罷者多，十中得一至耳。三將軍者，三軍之師也。○王晳曰：罷，羸也。此言爭利之道，宜近不宜遠耳。夫衝風之衰，不能起毛羽，彊弩之末不能穿魯縞，苟日夜兼行，百里趨利，縱使一分勁者能至，固巳睏乏矣。卽敵人以佚擊我之勞，自當不戰而敗。故司馬宣王曰：「吾倍道兼行，此曉兵者之所忌也。」或曰，趙奢亦卷甲而趨，二日一夜，卒勝秦者，何也？曰，奢乆幷氣積力，增壘遣間，示怯以驕之，使秦不意其至，兵又堅，奢又去閼與五十里而軍，比秦聞之，及發兵至，非二三日不能也。能來是彼有五十里趨敵之勞，而我固巳二三日休息士卒，不勝其佚，且又投之險難，先據髙陽，竒正相因，曷爲不勝哉。○何氏曰：言三將岀奇求利，委軍衆輜重，卷甲務速，若晝夜百里不息，則勁者能十至其一，我勞敵佚，敵衆我寡，擊之，未必勝也，敗則三將俱擒，以此見武之深戒也。○張預曰：卷甲，猶悉甲也。悉甲而進，謂輕重俱行也。凢軍日行三十里則止，過六十里已上為倍道，晝夜不息爲兼行，言百里之遠，與人爭利，輕兵在前，輜重在後，人罷馬倦，渴者不得飮，饑者不得食，忽遇敵則以勞對佚，以饑敵飽，又復首尾不相及，故三軍之帥必皆爲敵所擒。若晉人獲秦三帥是也。輕兵之中，十人得一人勁捷者先至，下九人悉疲睏而在後，況重兵乎？何以知輕重俱行？下文雲五十里而爭利則半至，若止是輕兵則一日行五十里不爲遠也，焉有半至之理，是必重兵偕行也。】
五十里而爭利，則蹷上將軍，其法半至。
【曹操曰：蹷猶挫也，○李筌曰：百里則十人一人至，五十里十人五人至，挫軍之威，不至擒也。言道近不至疲。○杜牧曰：半至者，凡十人中擇五人勁者先往也。○賈林曰：上猶先也。○杜佑曰：蹷猶挫也。前軍之將已爲敵所蹷敗。○梅堯臣曰：十中得五，猶遠不能勝。○王晳曰：罷勞之患，減於太半，止挫敗而巳。○張預曰：路不甚遠，十中五至，猶挫軍威，況百里乎？蹷上將，謂前軍先行也。或問曰：唐太宗征宋金剛，一日一夜行二百餘里，亦能克勝者何也？答曰：此形同而勢異也。且金剛旣敗，衆心巳沮，迫而滅之，則河東立平。若其緩之，賊必生計，此太宗所以不計疲頓而力逐也。孫子所陳爭利之法，蓋與此異矣。】
三十里而爭利，則三分之二至。
【曹操曰：道近，至者多，故無死敗也。○李筌曰：近不疲也。故無死亡。○杜牧曰：三十里內，凢十人中可以六七人先往也，不言其法者，舉上文可知也。○杜佑曰：道近則至者多，故不言死敗，勝負未可知也。古者用師，日行三十里，歩騎相須，今徒而趨利，三分之二至。○梅堯臣曰：道近至多，庶或有勝。○王晳曰：計彼我之勢，宜須爭者或亦當然。雖三分二至，蓋其精銳者之力未至勞乏，不可決以爲敗，故不雲其法也。○張預曰：路近不疲，至者太半，不失行列之政，不絶人馬之力，庶幾可以爭勝。上三事皆謂舉軍而爭利也。】
是故軍無輜重則亡，無糧食則亡，無委積則亡。
【曹操曰：無此三者，亡之道也。 ○李筌曰：無輜重者，闕所供也。袁紹有十萬之衆，魏武用荀攸計，焚燒紹輜重而敗紹於官渡。無糧食者，雖有金城不重於食也。夫子曰：「足食，足兵，民信之矣。」故漢赤眉百萬衆無食而君臣面縳宜陽，是以善用兵者先，耕而後戰。無委積者，財乏闕也。漢髙祖無關中，光武無河內，魏武無兗州，軍北身遁，豈能復振也。○杜牧曰：輜重者，器械及軍士衣裝。委積者，財貨也。○陳皥曰：此說委軍爭利之難也。○梅堯臣曰：三者不可無，是不可委軍而爭利也。○王晳曰：委積謂薪鹽蔬材之屬。軍恃此三者以濟，不可輕離也。○張預曰：無輜重則器用不供，無糧食則軍餉不足，無委積則財貨不充，皆亡覆之道。此三者謂委軍而爭利也。】
故不知諸侯之謀者，不能豫交。
【曹操曰：不知敵情謀者，不能結交也。○李筌曰：預備也。知敵之情，必備其交也。○杜牧曰：非也。豫，先也，交，交兵也。言諸侯之謀先須知之，然後可交兵合戰。若不知其謀，固不可與交兵也。○陳皥曰：曹說以爲不先知敵人之作謀，即不能預結外援，二說並通。○梅堯臣曰：不知敵國之謀則不能預交鄰國以爲援助也。 ○張預曰：先知諸侯之實情，然後可與結交。不知其謀則恐翻覆爲患。其鄰國爲援，亦軍爭之事。故下文雲「先至而得天下之衆者爲衢地」是也。】
不知山林險阻沮澤之形者，不能行軍。
【曹操曰：髙而崇者爲山，衆樹所聚者爲林，坑壍者爲險，一髙一下者爲阻，水草漸洳者爲沮，衆水所歸而不流者爲澤。不先知軍之所據及山川之形者，則不能行師也。 ○梅堯臣曰：山林險阻之形沮澤濘淖之所，必先審知。○張預曰：髙而崇者爲山，衆木聚者爲林，坑坎者爲險，一髙一下者爲阻，水草漸洳者爲沮，衆水所歸而不流者爲澤。凡此地形，悉能知之，然後可與人爭利而行軍。】
不用鄕導者，不能得地利。
【李筌曰：入敵境，恐山川隘狹，地土泥濘，井泉不利，使人導之，以得地利。易曰：「即鹿無虞」，則其義也。○杜牧曰：《管子》曰：「凢兵主者，必先審知地圖，轘轅之險，濫車之水，名山通谷，經川陵陸丘阜之所在，苴草林木蒲葦之所茂，道里之遠近，城郭之大小，名邑廢邑園殖之地，必盡知之。地形出入之相錯者，盡藏之，然後不失地利。」衛公李靖曰：「凢是賊徒好相掩襲，須擇勇敢之夫，選明察之士，兼使鄕導，濳歷山林，密其聲，晦其跡。或刻爲獸足而卻履於中途，或上冠微禽而幽伏於藂薄。然後傾耳以遠聽，竦目而深視，專智以度事機，注心而視氣色，覩水痕則知敵濟之早晩，觀樹動則可辨來冦之驅馳。故烽火莫若謹而審，旌旗莫若齊而一，賞罰必重而不欺，刑戮必嚴而不捨。敵之動靜而我有備也，敵之機謀而我先知也。○陳皥曰：凢此地利，非用鄕人爲導引，則不能知地利也。○杜佑曰：不任彼鄕人而導軍者，則不能得道路之便利也。○梅堯臣曰：凢丘陵原衍之向背，城邑道路之迂直，非人引導，不能得也。○何氏曰：《鄕導略》曰：從禽者若無山虞之官度其形勢之可否，則徒入於林中，終不能獲鹿矣。出征者若無彼鄕之人導其道路之迂直，則雖至於境外，終不能獲冦矣。夫以奉辭致討，趨未歷之地，聲敎未通，音驛所絶，深入其阻，不亦艱哉！我孤軍以往，彼密嚴而待，客主之勢巳相遠矣，況其專任詭譎，多方以誤我，苟不計而直進，冐危而長驅，躋險則有壅決之害，醉行則有暴來之鬬，夜止則有虛驚之憂，倉卒無備，落其彀中，是乃擁熊虎之師自投於死地，又安能摩逆壘蕩狡穴乎。故敵國之山川陵陸丘阜之可以設險者，林木蒲葦茂草之可以隱藏者，道里之遠近，城郭之大小，邑落之寛狹，田壤之肥瘠溝，渠之深淺，蓄積之豐約，卒乘之衆寡，器械之堅脆，必能盡知之，則虜在目中，不足擒也。昔張騫嘗使大夏留匈奴中乆，導軍，知利善水草處，其軍得以無饑渴，玆亦能獲其便利也。凢用鄕導，或軍行虜獲其人，須防賊謀隂持姦計，爲其誘誤，必在鑒其色，察其情，參驗數人之言，始終如一乃可爲凖，厚其頒賞，使之懷恩，豐其室家，使之係心，卽爲吾人，當無翻覆。然不如素畜堪用者，但能諳練行途，不必土人，亦可任也。仍選腹心智勇之士，挾而偕往，則巨細必審，指蹤無失矣。○張預曰：山川之夷險，道路之迂直，必用鄕人引而導之，乃可知其所利而爭勝。吳伐魯，鄫人導之以克武城，是也。】
故兵以詐立，
【杜牧曰：詐敵人使不知我本情，然後能立勝也。○梅堯臣曰：非詭道不能立事。○王晳曰：謂以迂爲直，以患爲利也。○何氏曰：張形勢以誤敵也。○張預曰：以變詐爲本，使敵不知吾奇正所在，則我可爲立。】
以利動，
【杜牧曰：利者，見利始動也。○梅堯臣曰：非利不可動。○王晳：曰誘之也。○何氏曰：量敵可擊則擊。○張預曰：見利乃動，不妄發也。傳曰：「三軍以利動。」】
以分合爲變者也。
【曹操曰：兵一分一合，以敵爲變也。○李筌曰：以詭詐乘其利動，或合或分，以爲變化之形。○杜牧曰：分合者，或分或合，以惑敵人，觀其應我之形，然後能變化以取勝也。○陳皥曰：乍合乍分，隨而更變之也。○孟氏曰：兵法詭詐，以利動敵心，或合或離，爲變化之術。○梅堯臣王晳同曹操註。○張預曰：或分散其形，或合聚其勢，皆因敵動靜而爲變化也。或曰，變謂奇正相變，使敵莫測，故《衞公兵法》云：「兵散則以合爲奇，兵合則以散爲奇，三令五申，三散三合，復歸於正焉。」】
故其疾如風，
【曹操曰：擊空虛也。○李筌曰：進退也。其來無跡，其退至疾也。○梅堯臣曰：來無形跡。○王晳曰速乗虛也。○何氏同梅堯臣註。○張預曰：其來疾暴，所向皆靡。】
其徐如林，
【曹操曰：不見利也。○李筌曰整陳而行。○杜牧曰：徐緩也。言緩行之時，須有行列如林木也。恐爲敵人之掩襲也。○孟氏曰：言緩行須有行列如林，以防其掩襲。○ 杜佑曰：不見利不前，如風吹林，小動而其大不移。○梅堯臣曰：如林之森然不亂也。○王晳曰：齊肅也。○張預曰：徐舒也，舒緩而行，若林木之森森然，謂未見利也。《尉繚子》曰：「重者如山如林，輕者如炮如燔也。」】
侵掠如火，
【曹操曰：疾也。○李筌曰：如火燎原，無遺草。○杜牧曰：猛烈不可嚮也。○賈林曰：侵掠敵國，若火燎原，不可往復。○張預曰：《詩》雲「如火烈烈，莫我敢遏」，言勢如猛火之熾，誰敢禦我。】
不動如山，
【曹操曰：守也。○李筌曰：駐車也。○杜牧曰：閉壁屹然，不可揺動也。○賈林曰：未見便利，敵誘誑我，我因不動，如山之安。○梅堯臣曰：峻不可犯。○王晳曰：堅守也。○何氏曰：止如山之鎭靜。○張預曰：所以持重也。《荀子·議兵篇》云：「圓居而方正，則若盤石然，觸之者角摧。」言不動之時若山石之不可移，犯之者其角立毀。】
難知如隂，
【李筌曰：其勢不測如隂，不能覩萬象。○杜牧曰：如玄雲蔽天，不見三辰。○梅堯臣曰：幽隱莫測。○王晳曰：形藏也。○何氏曰：暗祕而不可料。○張預曰：如隂雲蔽天，莫覩辰象。】
動如雷震。
【李筌曰：盛怒也。○杜牧曰：如空中擊下，不知所避也。○賈林曰：其動也疾，不及應。太公曰：「疾雷不及掩耳。」○梅堯臣曰：迅不及避。○王晳曰：不虞而至。○何氏曰：藏謀以奮如此。○張預曰：如迅雷忽擊，不知所避。故太公曰：「疾雷不及掩耳，迅電不及瞬目。」】
掠鄕分衆，
【曹操曰：因敵而制勝也。○李筌曰：抄掠必分兵爲數道，懼不虞也。○杜牧曰：敵之鄕邑聚落，無有守兵，六畜財穀易於剽掠，則須分番次第，使衆人皆得往也，不可獨有所往。如此則大小強弱皆欲與敵爭利也。○陳皥曰：夫鄕邑村落，因非一處，察其無備，分兵掠之。掠鄕一作指向。○賈林曰：三軍不可言遣，故以旌旗指向，，隊伍不可語傳，故以麾幟分衆。故因敵陳形可爲勢，此尤順訓練，分明師徒服習也。○梅堯臣曰：以饗士卒。○王晳曰：指所鄕以分其衆。鄕音向。○何氏曰：得掠物則與衆分。○張預曰：用兵之道，大率務因糧於敵。然而鄕邑之民所積不多，必分兵隨處掠之，乃可足用。】
廓地分利，
【曹操曰：分敵利也。○李筌曰：得敵地，必分守利害。○杜牧曰：廓，開也。開土拓境則分割與有功者。韓信言於漢王曰：「項王使人有功當封爵者，刻印刓弊不能與。今大王誠能反其道，以天下城邑封功臣，天下不足取也。」《三略》曰：「獲地裂之。」○陳皥曰：言獲其土地，則屯兵種蒔，以分敵之利也。○賈林曰：廓，度也。度敵所據地利，分其利也。○梅堯臣曰：與有功也。○王晳曰：廓視地形，以據便利，勿使敵專也。○張預曰：開廓平易之地，必分兵守利，不使敵人得之。或雲得地則分賞有功者。今觀上下之文，恐非謂此也。】
懸權而動。
【曹操曰：量敵而動也。○李筌曰：權，量秤也。敵輕重與吾有銖鎰之別，則動。夫先動爲，客後動爲主，客難而主易。《太一遁甲》定計之筭，明動易也。○杜牧曰：如衡懸權秤量巳定，然後動也。○何氏同杜牧註。○張預曰:如懸權於衡量，知輕重然後動也。《尉繚子》曰：「權敵審將而後舉。」言權量敵之輕重，審察將之賢愚，然後舉也。】
先知迂直之計者勝。此軍爭之法也。
【李筌曰：迂直道路，勞佚餒寒生於道路。○杜牧曰：言軍爭者，先須計遠近迂直，然後可以爲勝。其計量之審，如懸權於衡，不失錙銖，然後可以動而取勝。此乃軍爭勝之法也。○梅堯臣曰：稱量利害而動，在預知遠近之方，則勝。○王晳曰：量敵審輕重而動，又知迂直，必勝之道也。○張預曰：凢與人爭利，必先量道路之迂直，審察而後動，則無勞頓寒餒之患，而且進退遲速不失其機，故勝也。】
《軍政》曰：
【梅堯臣曰：軍之舊典。○王晳曰古軍書。】
言不相聞，故爲金鼓。
【杜佑曰：金，鉦鐸也，聽其音聲以爲耳候。○梅堯臣曰：以威耳也，耳威於聲，不可不淸。○王晳曰：鼓鼙鉦鐸之屬，坐作進退疾徐，疏數皆有其節。】
視不相見，故爲旌旗。
【杜佑曰：瞻其指麾以爲目候。○梅堯臣曰：以威目也。目威於色，不得不明。○王晳曰：表部曲，行列齊整也。】
夫金鼓旌旗者，所以一人之耳目也。
【李筌曰：鼓進鐸退，旌賞而旗罰。耳聽金鼓，目視旌旗，故不亂也。勇怯不能進退者，由旗鼓正也。○張預曰：夫用兵旣衆，占地必廣，首尾相遼，耳目不接，故設金鼓之聲，使之相聞，立旌旗之形，使之相見。視聽均齊，則雖百萬之衆進退如一矣。故曰鬬衆如鬬寡，形名是也。】
人旣專一，則勇者不得獨進，怯者不得獨退，此用衆之法也。
【杜牧曰：旌以出令，旗以應號，蓋旗者卽今之信旗也。《軍法》曰：「當進不進，當退不退者，斬之。」吳起與秦人戰，戰未合，有一夫不勝其勇，前獲雙首而返，吳起斬之。軍吏進諌曰：「此材士也，不可斬。」吳起曰：「信材士，非令也。」乃斬之。○梅堯臣曰：一人之耳目者，謂使人之視聽齊一而不亂也。鼔之則進，金之則止，麾右則右，麾左則左，不可以勇怯而獨先也。○王晳曰：使三軍之衆，勇怯進退齊一者，鼓鐸旌旗之爲也。○張預曰：士卒專心，一意惟在於金鼔旌旗之號令，當進則進，當退則退，一有違者，必戮。故曰：「令不進而進，與令不退而退，厥罪惟均。」《尉繚子》曰：「鼓鳴旗麾先登者，未嘗非多力，國士也，將者之過也。」言不可賞先登獲雋者，恐進退不一耳。】
故夜戰多火鼓，晝戰多旌旗，所以變人之耳目也。
【李筌曰：火鼓夜之所視聽，旌旗晝之所指揮。○杜牧曰：令軍士耳目皆隨旌旗火鼓而變也。或曰夜戰多火鼓其旨如何？夜黑之後，必無原野，列陳與敵，刻期而戰也。軍襲敵營，鳴鼓然火，適足以警敵人之耳，明敵人之目於我返害，其義安在？答曰：富哉問乎，此乃孫武之微旨也。凢夜戰者，蓋敵人來襲我壘，不得巳而與之戰，其法在於立營之法，與陳小同。故志曰「止則爲營，行則爲陳」，蓋大陳之中必包小陳，大營之內亦包小營，蓋前後左右之軍，各自有營環遶，大將之營居於中央，諸營環之，隅落鈎聮，曲折相對，象天之壁壘星。其營相去，上不過百歩，下不過五十歩，道徑通達，足以出隊列部，壁壘相望，足以弓弩相救。毎於十字路口必立小堡，上致柴薪，穴爲暗道，胡梯上之，令人看守。夜黑之後，聲鼓四起，卽以燔燎，是以賊夜襲我，雖入營門，四顧屹然。復有小營，各自堅守，東西南北，未知所攻。大將營或諸小營中先知有賊至者，放令盡入，然後擊鼓，諸營齊應，衆堡燎火，明如晝日，諸營兵士於是閉門登壘，下瞰敵人，勁弩彊弓，四向俱發。敵人雖有韓白之將，鬼神之兵，亦無能計也。唯恐夜不襲我，來則必敗。若敵人或能濳入一營，卽諸營舉火，岀兵四面繞之，號令營中不得輙動，須臾之際，善惡自分，賊若出走，皆在羅綱矣。故司馬宣王入諸葛亮營壘，見其曲折，曰：「此天下之奇才也。」今之立營通洞豁達，雜以居之，若有賊夜來斫營，萬人一時驚擾，雖多致斥候，嚴爲備守，晦黒之後，彼我不分，雖有衆力，亦不能用。○陳皥曰：杜言夜黒之後，必無原野列陳，與敵人刻期而戰，非也。天寳末，李光弼以五百騎趨河陽，多列火炬，首尾不息，史思明數萬之衆不敢逼之，豈止待賊斫營而巳。○賈林曰：火鼓旌旗可以聽望，故晝夜異用之。○梅堯臣曰：多者欲以變惑敵人耳目。○王晳曰：多者所以震駭視聽，使慹我之威武聲氣也。傳曰：「多鼓鈞聲，以夜軍之。」○張預曰：凢與敵戰，夜則火鼓不息，晝則旌旗相續，所以變亂敵人之耳目，使不知其所以備我之計。越伐吳，夾水而陳，越爲左右句卒，使夜或左或右，鼓譟而進。吳師分以禦之，遂爲越所敗，是惑以火鼓也。晉伐齊，使司馬斥山澤之險，雖所不至，必斾而踈陳之。齊侯畏而脫歸，是惑以旌旗也。】
故三軍可奪氣，
【曹操曰：《左氏》言「一鼓作氣，再而衰，三而竭。」○李筌曰：奪氣，奪其銳勇。齊伐魯戰於長勺，齊人一鼓，公將戰，曹劌曰：「未可。」齊人三鼓，劌曰：「可矣。」乃戰，齊師敗績。公問其故。劌曰：「夫戰，勇氣也，一鼓作氣，再而衰，三而竭。彼竭我盈，故克之。」奪三軍之氣也。○杜牧曰：《司馬法》「戰以力乆，以氣勝。」齊伐魯，莊公將戰於長勺。公將鼓之，曹劌曰：「未可。」 齊人三鼓，劌曰：「可矣。」齊師敗績。公問其故。對曰：「夫戰，勇氣也，一鼓作氣，再而衰，三而竭。彼竭我盈，故克之。」晉將氏丘儉、文欽反諸軍，屯樂嘉司。司景王衘枚徑造之，欽子年十八，勇冠三軍曰：「及其未定，請登城，鼓譟擊之，可破。」旣而三噪之，欽不能應，退，相與引而東。景王謂諸將曰：「欽走矣。」發銳軍以追之。諸將曰：「欽舊將，鴦小而銳，引軍內入，未有失利，必不走也。」王曰：「一鼓作氣，再而衰，三而竭。鴦鼓而欽不應，其勢已屈，不走何待。」欽果引去。○王晳曰：震慹衰惰，則軍氣奪矣。○何氏曰：《淮南子》曰：「將充勇而輕敵，卒果敢而樂戰，三軍之衆，百萬之師，志厲靑雲，氣如飄風，聲如雷霆，誠積踰而威加敵人，此謂氣勢。」《吳子》曰：「三軍之衆百，萬之師，張設輕重，在於一人，是謂氣機。」故奪氣者，有所待，有所乗，則可矣。○張預曰：氣者，戰之所恃也。夫捨生稟血，鼓作鬭爭，雖死不省者，氣使然也。故用兵之法，若激其士卒，令上下同怒，則其鋒不可當。故敵人新來而氣銳，則且以不戰挫之。伺其衰倦而後擊，故彼之銳氣可以奪也。《尉繚子》謂氣，實則鬬氣，奪則走者，此之謂也。曹劌言「一鼓作氣」者，謂初來之氣盛也，「再而衰，三而竭」 者，謂陳乆而人倦也。又李靖曰：「守者不止，完其壁，堅其陳而已，必也守吾氣而有待焉。」所謂守其氣者，常養吾之氣，使銳盛而不衰，然後彼之氣可得而奪也。】
將軍可奪心，
【李筌曰：怒之令憤，撓之令亂，間之令踈，卑之令驕，則彼之心可奪也。○杜牧曰：心者，將軍心中所倚賴以爲軍者也。後漢冦恂征隗囂，囂將高峻守高平第一軍。峻遣軍將皇甫文出謁恂，辭禮不屈，恂怒斬之，遣其副。峻惶恐，卽日開城門降。諸將曰：「敢問殺其使而降其城，何也？」恂曰：「皇甫，文峻之腹心，其所取計者。今來辭氣不屈，必無降心，全之，則文得其計，殺之則峻亡其膽。是以降耳。」後燕慕容垂遣子寳率衆伐後魏，始寳之來，垂已有疾，自到五原，道武帝斷其來路。父子問絶，道武乃詭其行人之辭令，臨河告之曰：「父巳死，何不遽還。」寳兄弟聞之憂懼，以爲信然，因夜遁去。道武襲之，大破於參合陂。○梅堯臣曰：以鼓旗之變，惑奪其氣，軍旣奪氣，將亦奪心。○王晳曰：紛亂諠譁則將心奪矣。○何氏曰：先須巳心能固，然後可以奪敵將之心。故傳曰：「先人有奪人之心。」《司馬法》曰「本心固，新氣勝」者是也。○張預曰：心者將之所主也。夫治亂勇怯皆主於心，故善制敵者，撓之而使亂，激之而使惑，迫之而使懼，故彼之心謀可以奪也。傳曰：「先人有奪人之心。」謂奪其本心之計也。又李靖曰：「攻者不止攻其城，擊其陳而巳。必有攻其心之術焉。所謂攻其心者，常養吾之心，使安閑而不亂，然後彼之心可得而奪也。」】
是故朝氣銳，
【陳皥曰：初來之氣，氣方盛銳，勿與之爭也。○孟氏曰：《司馬法》曰新氣勝舊氣，新氣卽朝氣也。○王晳曰：士衆凢初舉，氣銳也。】
晝氣惰，
【王晳曰：漸乆少怠。】
暮氣歸。
【孟氏曰：朝氣，初氣也。晝氣，再作之氣也。暮氣，衰竭之氣也。○梅堯臣曰：朝言其始也，晝言其中也，暮言其終也。謂兵始而銳，乆則惰而思歸，故可擊。○王晳曰：怠乆意歸，無復戰理。】
故善用兵者，避其銳氣，擊其惰歸，此治氣者也。
【李筌曰：氣者，軍之氣勇。○杜牧曰：陽氣生於子，成於寅，衰於午，伏於申。凢晨朝陽氣初盛，其來必銳，故須避之。候其衰，伏擊之，必勝。武德中，太宗與竇建德戰於泥水東，建德列陳，彌亙數里。太宗將數騎登高觀之，謂諸將曰：「賊度險而囂，是軍無政令。逼城而陳，有輕我心。按兵不出，待敵氣衰，陳乆卒饑，必將自退，退而擊之，何往不克。」建德列陳自卯至午，兵士饑倦，悉列坐石，又爭飮水。太宗曰：「可擊矣。」遂戰，生擒建德。○陳皥曰：有辰巳列陳至午未未勝者，午未列陳至申酉未勝者，不必事須晨旦而爲陽氣，申午而爲衰氣也。太宗之攻建德，也登高而望之，謂諸將曰：「賊盡銳來攻，我當少避之。」退則可以騎留之，以明不須晨旦也。凢彼有銳則如此避之，不然則否。○杜佑曰：避其精銳之氣，擊其懈惰欲歸，此理氣者也。曹劌之說是也。○梅堯臣曰：氣盛勿擊，衰懈易敗。○何氏曰：夫人情莫不樂安，而惡危好生而懼死，無故驅之就臥屍之地，樂趨於兵戰之場，其心之所畜，非有忿怒欲鬭之氣，一旦乗而激之，冒難而不顧，犯危而不畏，則未嘗不悔而怯矣。今夫天下懦夫心有所激，則率爾爭鬬，不啻諸劌，至於操刃而求鬬者，氣之所乗也。氣衰則息惻然而悔矣。故三軍之視強冦如視處女者，乗其忿怒而有所激也。是以卽墨之圍，五千人擊卻燕師者，燕劓降掘塜之怒也。秦之鬭士倍我者，因三施無報之怒，所以我怠而秦奮也。二者治氣有道，而所用乗其機也。○張預曰：朝喻始，晝喻中，暮喻末，非以早晚爲辭也。凢人之氣，初來新至則勇銳，陳乆人倦則衰，故善用兵者，當其銳盛則堅守以避之，待其惰歸則出兵以擊之。此所謂善治巳之氣，以奪人之氣者也。前趙將遊子遠之敗伊餘羌，唐武德中太宗之破竇建德，皆用此術。】
以治待亂，以靜待譁，此治心者也。
【李筌曰：伺敵之變，因而乗之。○杜牧曰：《司馬法》曰：「本心固」，言料敵制勝，本心巳定，但當調治之，使安靜堅固，不爲事撓，不爲利惑，候敵之亂，伺敵之譁，則出兵攻之矣。○陳皥曰：政令不一，賞罰不明，謂之亂。旌旗錯雜，行伍輕囂，謂之譁。審敵如是，則出攻之。○賈林曰：以我之整治，待敵之撓亂，以我之淸淨，待敵之諠譁，此治心者也。故太公曰：「事莫大於必克，用莫大於玄黙也。」○梅堯臣曰：鎮靜待敵，衆心則寧。○王晳同陳皥註。○何氏曰：夫將以一身之寡，一心之微，連百萬之衆，對虎狼之敵，利害之相雜，勝負之紛揉，權智萬變而措置於胷臆之中，非其中廓然方寸不亂，豈能應變而不窮，處事而不迷，卒然遇大難而不驚，案然接萬物而不惑。吾之治，足以待亂。吾之靜，足以待譁。前有百萬之敵而吾視之，則如遇小冦。亞夫之禦冦也，堅臥而不起，欒箴之臨敵也，好以整又好以暇。夫審此二人者，蘊以何術哉？蓋其心治之有定，養之有餘也。○張預曰：治以待亂，靜以待譁，安以待躁，忍以待忿，嚴以待懈，此所謂善治巳之心，以奪人之心者也。】
以近待遠，以佚待勞，以飽待饑，此治力者也。
【李筌曰：客主之勢。○杜牧曰：上文雲致人而不致於人是也。○ 杜佑曰：以我之近，待彼之遠，以我之閑佚，待彼之疲勞，以我之充飽，待彼之饑虛，此理人力者也。○梅堯臣曰：無困竭人力以自弊。○王晳曰：以餘制不足，善治力也。○張預曰：近以待遠，佚以待勞，飽以待饑，誘以待來，重以待輕，此所謂善治巳之力以困人之力者也。】
無邀正正之旗，勿擊堂堂之陳，此治變者也。
【曹操曰：正正，齊也。堂堂，大也。○李筌曰：正正者，齊整也。堂堂者，部分也。○杜牧曰：堂堂者，無懼也。兵者隨敵而變，敵有如此則勿擊之，是能治變也。後漢曹公圍鄴，袁尚來救，公曰：「尚若從大道來，當避之。若循西山來，此成擒耳。」尚果循西山來，逆擊，大破之也。○梅堯臣曰：正正而來，堂堂而陳，示無懼也，必有奇變。○王晳曰：本可要擊，以視整齊，盛大故變。○何氏曰：所謂強則避之。○張預曰：正正，謂形名齊整也。堂堂，謂行陳廣大也。敵人如此，豈可輕戰。《軍政》曰：「見可而進，知難而退。」又曰：「強而避之」，言湏識變通，此所謂善治變化之道，以應敵人者也。】
故用兵之法，高陵勿向，背丘勿逆。
【李筌曰：地勢也。○杜牧曰：向者，仰也。背者，倚也。逆者，迎也。言敵在高處，不可仰攻，敵背丘山下來求戰，不可逆之。此言自下趨高者力乏，自高趨下者勢順也，故不可向迎。○孟氏曰：敵背丘陵爲陳，無有後患，則當引軍平地，勿迎擊之。○杜佑曰：敵若依據丘陵險阻陳兵待敵，勿輕攻趨也。旣馳勢不便，及有殞石之衝也。○梅堯臣曰：高陵勿向者，敵處其高，不可仰擊。背丘勿逆者，敵自高而來，不可逆戰，勢不便也。○王晳曰：如此不便，則當嚴陳以待變也。○何氏曰：秦伐韓，趙王令趙奢救之。秦人聞之，悉甲而至，軍士許歷請以軍事諫曰：「秦人不意趙師至此，其來氣盛，將軍必厚集其陳以待之，不然必敗。今先據北山上者勝，後至者敗。」奢從之，即發萬人趨之，秦兵後至，爭山不得上。奢縱兵擊之，大破秦軍。後周遣將伐高齊，圍洛陽。齊將段韶禦之，登邙坂欲觀周軍形勢，至太和谷便値周軍，即遣馳告諸營與諸將結陳以待之。周軍以歩人在前，上山逆戰，韶以彼歩我騎，且卻且引，得其力弊，乃遣下馬擊之，短兵始交，周人大潰，竝即奔遁。 ○張預曰：敵處高爲陳，不可仰攻，人馬之馳逐，弧矢之施發，皆不便也。故諸葛亮曰：「山陵之戰不仰其高，敵從高而來，不可迎之，勢不順也。引至平地，然後合戰。」】
佯北勿從，
【李筌杜牧曰：恐有伏兵也。○賈林曰：敵未衰，忽然奔北，必有奇伏要擊我兵，謹勒將士，勿令逐追。○杜佑曰：北，奔走也。敵方戰，氣勢未衰，便奔走而陳兵者，必有奇伏，勿深入從之。故太公曰：「夫出甲陳，兵縱卒亂行者，欲以爲變也。」○梅堯臣同杜牧註。○ 王晳曰：勢不至北，必有詐也，則勿逐。○何氏曰：如戰國秦師伐趙，趙奢之子括代廉頗將，拒秦於長平。秦隂使白起爲上將軍，趙出兵擊秦，秦軍佯敗而走，張二奇兵以劫之，趙軍逐勝，追造秦璧，璧堅不得入。而秦奇兵二萬五千人絶趙軍後，又一軍五千騎絶趙壁間。趙軍分而爲二，糧道絶，而秦出輕兵擊之，趙戰不利，因築壁堅守，以待救至。秦聞趙食道絶，王自之河內，發卒遮絶趙救及糧食。趙卒不得食四十六日，隂相殺食，括中射而死。蜀劉表遣劉備北侵至鄴，曹公遣夏侯惇、李典拒之，一朝，備燒屯去，惇遣諸將追擊之，典曰：「賊無故退，疑必有伏，南道窄狹，草木深，不可追也。」不聽，惇等果入賊伏裏，典徃救，備見救至，乃退。西魏末，遣將史寜與突厥同伐吐谷渾，遂至樹敦，即吐谷渾之舊都。多諸珍藏而其主先巳奔賀真城，留其征南王及數千人固守。寜攻之偽退，吐谷渾人果關門逐之，因回兵奪門，門未及闔，寜兵遂得入，生獲其征南王，俘獲男女財寳，盡歸諸突厥。北齊高澄立，侯景叛歸梁而圍彭城，澄遣暮容紹宗討之。將戰，紹宗以梁人剽悍，恐其衆之撓也，召將師而語之曰：「我當佯退，誘梁人使前，汝可擊其背。申明誡之。」景又命梁人曰：「逐北勿過二里。」會戰，紹宗走，梁人不用景言，乗敗深入，魏人以紹宗之言爲信，爭掩擊，遂大敗之。唐安祿山反，郭子儀圍衞州，僞鄭王慶緒率兵來援，分爲三軍。子儀陳以待之，預選射者三千人，伏於璧內，誡之曰：「俟吾小卻，賊必爭進，則登城鼓譟，弓弩齊發以逼之。」旣戰，子儀僞退而賊果乗之，乃開壘門，遽聞鼓譟，矢注如雨，賊徒震駭，整衆追之，遂虜慶緒。○張預曰：敵人奔北，必審眞僞。若旗鼓齊，應號令如一，紛紛紜紜，雖退走非敗也，必有奇也，不可從之。若旗靡輙亂，人囂馬駭，此眞敗卻也。】
銳卒勿攻，
【李筌曰：避彊氣也。○杜牧曰：避實也。楚子伐隋，隋臣季良曰：「楚人尚左，君必左，無與王遇。且攻其右，右無良焉。必敗偏，敗衆乃擕矣。」隋少師曰：「不當王，非敵也。」不從。隋師敗績。○陳皥曰：此說是避敵所長，非銳卒勿攻之旨也。蓋言士卒輕銳，且勿攻之，待其懈惰，然後擊之，所謂「千里遠鬭，其鋒莫當」，蓋近之爾。○梅堯臣曰：伺其氣挫。○何氏曰：如蜀先主率大衆東伐吳，吳將陸遜拒之。蜀主從建平連圍至夷陵界，立數十屯，以金帛爵賞誘動諸夷，先遣將吳班以數千人於平地立營，欲以挑戰。諸將皆欲擊之，遜曰：「備舉軍東至，銳氣始盛，且乗高守險，難可卒攻。攻之縱下，猶難盡克。若有不利，損我必大。今但有獎勵將士，廣施方略，以觀其變。」備知其計不行，乃引伏兵八千人從谷中出。遜曰：「所以不聽諸軍擊班者，揣之必有巧故也。」諸將並曰：「攻備當在初。今乃令人五六百里相衘持，經七八月，其諸要害賊已固守，擊之必無利矣。」遜曰：「備是猾虜，其軍始集，思慮精專，未可干也。今住巳乆，不得我便，兵疲意沮計，不復生掎角，此寇正在今日。」乃先攻一營，不利。遜曰：「吾巳曉破之之術。」乃令各持一把茅，以火攻拔之。備因夜遁。魏末，吳將諸葛恪圍新城，司馬景王使毌丘儉、文欽等拒之。儉欽請戰，景王曰：「恪卷甲深入，投兵死地，其鋒未易當。且新城小而固，攻之未可拔。」遂令諸將高壘以弊之，相持數日，恪攻城力屈，死傷太半。景王乃令欽督銳卒，趣合榆，斷其歸路。恪懼而遁。前趙劉曜遣將討羌，大酋權渠率衆保險阻。曜將遊子遠頻敗之。權渠欲降，其子伊餘大言於衆中曰：「往年劉曜自來，猶無若我何。」晨壓子遠壘門，左右勸出戰，子逺曰：「吾聞伊餘有專諸之勇，慶忌之捷，其父新敗，怒氣甚盛，且西戎勁悍，其鋒不可擬也，不如緩之，使氣竭而擊之。」乃堅壁不戰，伊餘有驕色。子逺候其無備，夜分，誓衆秣馬蓐食，先晨具甲掃壘而出，遲明設覆而戰，生擒伊餘於陳。唐武德中，太宗率師往河東討劉武周江夏王，道宗從軍，太宗登玉壁城覩賊，顧謂道宗曰：「賊恃其衆，來邀我戰，汝謂如何。」對曰：「羣賊鋒不可當，易以計屈，難與力爭。令衆深壁高壘，以挫其鋒，烏合之徒，莫能持乆。糧運致竭，自當離散，可不戰而擒。」太宗曰：「汝意見暗與我合。」後賊食盡，夜遁，一戰敗之。又太宗征薛仁杲於折墌城，賊十有餘萬兵，鋒甚銳，數來挑戰。諸將請戰。太宗曰：「我卒新經挫衂，銳氣猶少。賊驟勝，必輕進好鬬。我且閉壁以折之，待其氣衰而後擊，可一戰而破，此萬全計也。」因令軍中曰：「敢言戰者斬。」相持乆之，賊糧盡，軍中頗擕貳，其將相繼來降。太宗知仁杲必腹內離，謂諸將曰：「可以戰矣。」令總管梁實營於淺水原以誘之，賊大將宗羅睺自恃驕悍，求戰不得，氣憤者乆之。及是，盡銳攻梁實，冀逞其志。梁實固險不出，以挫其鋒。羅睺攻之愈急。太宗度賊巳疲，復謂諸將曰：「彼氣將衰，吾當取之，必矣。」申令諸將遲明合戰，令將軍龎玉陳於淺水原，南出賊之右，先餌之。羅睺倂軍共戰，玉軍幾敗。太宗親禦大軍奄自原北，出其不意，羅睺回師相拒，我師表裏齊奮呼，聲動天。羅睺氣奪，於是大潰。又李靖從河間王孝恭討蕭銑，兵至夷陵。銑將文士弘率精卒數萬屯淸江，孝恭欲擊之，靖曰：「士弘，銑之徤將，士卒驍勇。今新出荊門，盡兵出戰，此是救敗之師，恐不可當也。宜且泊南岸，勿與爭鋒，待其氣衰，然後奮擊，破之必矣。」孝恭不從，留靖守營，與賊戰。孝恭果敗奔於南岸。○張預曰：敵若乗銳而來，其鋒不可當，宜少避之，以伺疲挫。晉楚相持，楚晨壓晉軍而陳，軍吏患之。欒書曰：「楚師輕窕，固壘以待之，三日必退。退而擊之，必獲勝焉。」又唐太宗征薛仁杲，賊兵鋒甚銳，數來挑戰，諸將咸請戰。太宗曰：「當且閉壘以折之，待其氣衰，可一戰而破也。」果然。】
餌兵勿食，
【李筌曰：秦人毒涇上流。杜牧曰：敵忽棄飮食而去，先須嘗試，不可便食，慮毒也。後魏文帝時，庫莫奚侵擾，詔濟隂王新成率衆討之。王乃多爲毒酒，賊旣漸逼，使棄營而去。賊至，喜競飲，酒酣毒作，王簡輕騎縱擊，俘獲萬計。○陳皥曰：此之獲勝，蓋非偶然，固非爲將之道，垂後世法也。孫子豈以他人不能致毒於人腹中哉，此言喻魚若見餌，不可食也，敵若懸利，不可貪也。曹公與袁紹將文醜等戰，諸將以爲敵騎多，不如還營。荀攸曰：「此所以餌敵也，安可去之。」卽知餌兵非止謂寘毒也。食字疑或爲貪字也。○梅堯臣曰：魚貪餌而亡，兵貪餌而敗，敵以兵來釣我，我不可從。○王晳曰：餌我以利，必有竒伏。○何氏曰：如春秋時，楚伐絞，軍其南門，莫敖屈瑕曰：「絞小而輕，輕則寡謀，請無扞采樵者以誘之，從之。」絞人獲三十人，明日，絞人爭出，驅楚役徒於山中。楚人坐其北門而覆諸山下，大敗之。爲城下之盟而還。又如赤眉佯敗，棄輜重走，車載土，以豆覆其上。鄧弘取之，爲赤眉所敗。曹公未得濟而放牛馬，馬超取之，而公得渡。又如曹公棄輜重，文醜、劉備分取之，而爲公所破。又如後魏廣陽王元深以乜列河誘拔陵，竟來抄掠拔陵，爲于謹伏兵所破，此皆餌之之術也。○張預曰：《三略》曰：「香餌之下，必有懸魚。」言魚貪餌則爲釣者所得，兵貪利則爲敵人所敗。夫餌兵非止謂寘毒於飮食，但以利留敵，皆爲餌也。若曹公以畜産餌馬超，以輜重餌袁紹，李矩以牛馬餌石勒之類，皆是也。】
歸師勿遏，
【李筌曰：士卒思歸，志不可遏也。○杜牧曰：曹公自征張繡於穰，劉表遣兵救繡，以絶軍後。公將引還，繡兵來追。公軍不得進。表與繡復合兵守險，公軍前後受敵，公乃夜鑿險爲地道，悉過輜重。設竒兵歩騎來攻，大破之。公謂荀文若曰：「虜遏吾歸師而與吾死地，吾是以知勝矣。」○孟氏曰：人懷歸心，必能死戰，則不可止而擊也。○杜佑曰：人人有室家，鄕國之往，不可遏截之，徐觀其變而制之。○梅堯臣曰：敵必死戰。○王晳曰：人自爲戰也。勿遏塞之，若猶有他慮，則可要而擊。曹公攻鄴，袁尚來救，諸將以爲歸師不如避之，公曰：「尚從大道來則避之，若循西山來者，此成擒耳。」蓋大道來則歸意，全循山來則顧負險且有懼心也。○ 何氏曰：如魏初曹操圍張繡於穰，劉表遣兵救繡，以絶軍後。公將引還。繡兵來追。公軍不得進，連營稍前到安衆。繡與表合兵守險，公軍前後受敵，公乃夜鑿險爲地道，悉過輜重。設竒兵，會明，賊謂公爲遁也，悉軍來追，乃縱竒兵，歩騎夾攻，大破之。公謂荀彧曰：「虜遏吾歸師，與吾死地，是以知勝。」齊建武二年，魏圍鍾離，張欣泰爲軍主，隨崔慧景救援。及魏軍退而邵陽洲上餘兵萬人，求輸馬五百匹假道。慧景欲斷路攻之。欣泰說慧景曰：「歸師勿遏。古人畏之，兵在死地，不可輕也。」慧景乃聽過也。前秦符堅征晉，至壽春兵敗，還長安。慕容泓起兵於華澤，堅將符叡、竇衝、姚萇討之，符叡勇果輕敵，不恤士衆，泓聞其至也懼，率衆將奔關東。叡馳兵邀之，姚萇諫曰：「鮮卑有思歸之心，宜驅令出關，不可遏也。」叡弗從，戰於華澤，叡敗績，被殺。後涼呂弘攻叚業於張掖，不勝，將東走，業議欲擊之，其將沮渠蒙遜諌曰：「歸師勿遏，窮寇勿追，此兵家之戒，不如縱之，以爲後圖。」業曰：「一日縱敵，悔將無及。」遂率衆追之，爲弘所敗。○張預曰：兵之在外，人人思歸，當路邀之，必致死戰。韓信曰：「從思東歸之士，何所不克。」曹公旣破劉表，謂荀彧曰：「虜遏吾歸師，吾是以知勝。」又呂弘攻叚業不勝，將東走，業欲擊之，或諌曰：「歸師勿遏，兵家之戒，不如縱之，以爲後圖。」業不從，率衆追之，爲弘所敗。古人似此者多，不可悉陳。】
圍師必闕，
【曹操曰：《司馬法》曰：「圍其三面，闕其一面，所以示生路也。」○李筌曰：夫圍敵必空其一面，示不固也。若四面圍之，敵必堅守，不拔也。項羽坑外黃，魏武圍壷關，卽其義也。○杜牧曰：示以生路，令無必死之心，因而擊之。後漢妖巫維汜弟子單臣傅鎮等，相聚入原武城，劫掠吏人，自稱將軍。光武遣臧宮將北軍數千人圍之，賊食多，數攻不下，士卒死傷。帝召公卿諸侯王，問方略。明帝時爲東海王，對曰：「妖巫相劫勢無乆立，其中必有悔者。但外圍，急不得走耳。小挺緩，令得逃亡，則一亭長足以擒矣。」帝卽勑令開圍緩守，賊衆分散，遂斬臣鎮等。大唐天寳末，李光弼領朔方軍與史思明戰於土門，賊衆退散，四面圍合，光弼令開東南角以縱之，賊見開圍，棄甲急走，因追擊之，盡殲其衆，是開一面也。○杜佑曰：若圍敵平陸之地，必空一面，以示其虛。欲使戰守不固而有去留之心，若敵臨危據險，彊救在表，當堅固守之，未必闕也。此用兵之法。○梅堯臣同曹操註。○何氏曰：如後漢初，張歩據齊地，漢將耿弇總兵討之。歩使其大將費邑軍歷下，又分守祝阿、鍾城。弇先擊祝阿，自晨攻城，未日中而拔。故開圍一角，令其衆得奔歸鍾城。鍾城人聞祝阿巳潰，大恐懼，遂空壁亡去。又朱雋與徐璆共討黃巾餘賊，韓忠據宛乞降，不許，因急攻之，連城不克。雋登山覩之，顧謂張超曰：「吾知之矣。賊今外圍周固，內營急逼，乞降不受，欲出不得，所以死戰也。萬人一心，猶不可當，況十萬乎。其害甚矣。今不如徹圍，幷兵入城。忠見圍解，則勢必自出，出則意散易破之道也。」旣而解圍，忠果出戰，雋因破之。又魏太祖圍壷關，下令曰： 「城抜，皆坑之。」連月不下。曹仁曰：「圍城必示之活門，所以開其生路也。今公告之必死，將人自爲守，且城固而糧多，攻之則士卒傷，守之則日乆。今頓兵堅城之下，攻必死之虜，非良計也。」太祖從之，開城，遂降。又後魏末，齊神武起義兵於河北，尒朱兆天光度律仲遠等四將同會鄴南，士馬精彊，號二十萬，圍神武於南陵山。是時，神武馬二千，歩卒不滿三萬人。兆等設圍不合，神武連繫牛驢，自塞歸道，於是將士死戰，四面奮擊，大破兆等。○張預曰：圍其三面，開其一角，示以生路，使不堅戰。後漢朱雋討賊師韓忠於宛，急攻不克，因謂軍吏曰：「賊今外圍周固，所以死戰。若我解圍，勢必自出。出則意散，易破之道也。」果如其言。又曹公圍壷關，謂之曰：「城破，皆坑之。」連攻不下。曹仁謂公曰：「夫圍城必示之活門，所以開其生路也。今公許之必死，令人自守，非計也。」公從之，遂拔其城。是也。】
窮宼勿迫，
【杜牧曰：春秋時吳伐楚。楚師敗走，及淸發，闔閭復將擊之，夫槩王曰：「困獸猶鬬，況人乎?若知不免而致死，必敗我。若使半濟而後可擊也。」從之，又敗之。漢宣帝時，趙充國討先零羌，羌覩大軍，棄輜重欲渡湟水，道阨狹，充國徐行驅之。或曰逐利行遲。充國曰：「窮寇也。不可迫，緩之則走不顧，急之則還致死。」諸將曰善。虜果赴水，溺死者數萬，於是大破之也。○陳皡曰：鳥窮則搏，獸窮則噬也。○ 梅堯臣曰：困獸猶鬬，物理然也。○何氏曰：前燕呂護據野，王隂通晉，事覺，燕將暮容恪等率衆討之。將軍傅顔言之恪曰：「護窮寇，假合王師，旣臨則上下喪氣，殿下前以廣固天險，守易攻難，故爲長乆之策。今賊形不與往同，宜急攻之，以省千金之費。」恪曰：「護老賊，經變多矣。觀其爲備之道，則未易卒圖也。今圍之於窮城，樵採路絶，內無蓄積，外無彊援，不過於十旬，弊之必矣，何必殘士卒之命而趨一時之利哉！此謂兵不血刀，而坐以制勝也。」遂列長圍守之，凡經六月而野王潰。護南奔於晉，悉降其衆。五伐晉將。符彥卿、杜重威經恪北鄙，遇虜於陽城，戎人十萬圍晉師於中野，乏水，軍人鑿井取泥，衣絞而吮之。人馬渴死甚衆。彥卿曰：「與其束手就擒，曷若以身徇國。我今窮蹙。」乃率勁騎出擊之，會大風揚塵，乗勢決戰，戎人大潰。此彥卿爲虜十萬所圍，乃窮蹙之寇，遂致死力以求生，戎人不悟之，致敗也。○張預曰：敵若焚舟破釡，來決一戰，則不可逼迫，蓋獸窮則鬬也。晉師敗齊於鞌，齊侯請盟，晉人不許，齊侯曰：「請收合餘燼，背城借一。」晉人懼而與之盟。吳夫槩王謂困獸猶搏。漢趙充國言緩之則走不顧，急之則還致死，蓋亦近之。】
此用兵之法也。

九變篇
（曹操曰：變其正，得其所用九也。○王晳曰：晳謂九者，數之極，用兵之法，當極其變耳。逸《詩》云：「九變復貫。」不知曹公謂何爲九。或曰九地之變也。○張預曰：變者不拘常法，臨事適變，從宜而行之之謂也。凡與人爭利，必知九地之變，故次軍爭。）
孫子曰：凡用兵之法，將受命於君，合軍聚衆，
【張預曰：巳解上文。】
圯地無舍，
【曹操曰：無所依也，水毀曰圯。○李筌曰：地下曰圯，行必水淹也。○陳皥曰：圯，低下也。孔明謂之地獄。獄者，中下四面高也。○孟氏曰：太下則爲敵所囚。○杜佑曰：擇地頓兵，當趨利而避害也。○梅堯臣曰：山林險阻沮澤之地，不可舍止，無所依也。○何氏曰：下篇言「圯地則吾將進其塗」，謂必固之地，宜速去之也。 ○張預曰：山林險阻沮澤，凡難行之道爲圯地。以其無所依，故不可舍止。】
衢地交合，
【曹操曰：結諸侯也。○李筌曰：四通曰衢。結諸侯之交地也。○賈林曰：結諸侯以爲援。梅堯臣曰：夫四通之地，與旁國相通，當結其交也。○何氏曰：下篇雲「衢地，吾將固其結」，言交結諸侯，使牢固也。○張預曰：四通之地，旁有鄰國，先往結之，以爲交援。】
絶地無留，
【曹操曰：無乆止也。○李筌曰：地無泉井，畜牧采樵之處，爲絶地，不可留也。○賈林曰：谿谷坎險，前無通路，曰絶。當速去無留。○梅堯臣曰：始去國，始出境，猶不居輕地，是不可乆留也。○張預曰：去國越境而師者，絶地也。危絶之地，過於重地，故不可淹留乆止也。】
圍地則謀，
【曹操曰：發竒謀也。○李筌曰：因地能通。○賈林曰：居四險之中曰圍地，敵可往來，我難出入。居此地者，可預設竒謀，使敵不爲我患，乃可濟也。○梅堯臣曰：往返險迂，當出竒謀。○何氏曰：下篇亦云「圍地則謀」，言在艱險之地，與敵相持，須用竒險詭譎之謀，不至於害也。○張預曰：居前隘後固之地，當發竒謀。若漢高爲匈奴所圍，用陳平竒計得出，玆近之。】
死地則戰。
【曹操曰：殊死戰也。○李筌曰：置兵於必死之地，人自爲私鬬，韓信破趙，此是也。○梅堯臣曰：前後有礙，決在死戰。此而上舉九地之大約也。○王晳註上之五地竝同曹公。○何氏曰：下篇亦云「死地則戰」者，此地速爲死戰則生，若緩而不戰，氣衰糧絶，不死何待也。○張預曰：走無所往，當殊死戰。淮隂背水陳是也。從「圯地無舍」至此爲九變。止陳五事者，舉其大略也。《九地篇》中說九地之變，唯言六事，亦陳其大略也。凡地有勢有變，《九地篇》上所陳者是其勢也，下所敘者是其變也。何以知九變爲九地之變？下文雲「將不通九變，雖知地形，不能得地利」，又《九地篇》雲「九地之變屈伸之利不可不察」。以此觀之，義可見也。下旣說九地，此復言九變者，孫子欲敘五利，故先陳九變，蓋九變五利相須而用，故兼言之。】
塗有所不由，
【曹操曰：隘難之地，所不當從，不得巳從之，故爲變。○李筌曰：道有險狹，懼其邀伏，不可由也。○杜牧曰：後漢光武遣將軍馬援、耿舒討武陵五谿蠻軍，次下雋，今辰州也。有兩道可入，從壷頭則路近而水險，從充道則路夷而運遠。帝初以爲疑，及軍至，耿舒欲從充道，援以爲棄日費糧，不如進壷頭，搤其咽喉則賊自破。以事上之帝。從援策，乃進營壷頭。賊乗高守隘，水疾，船不得上。會暑濕，士卒多疫死，援亦中病卒。耿舒與兄好畤侯書曰：「舒前上言，當先擊充，糧雖難運，而兵馬得用。軍人數萬爭，欲先奮。今壷頭竟不得進，大衆怫鬱行死，誠可痛惜。」○賈林曰：由，從也。途且不利，雖近不從。杜佑曰：阨難之地，所不當從也。不得巳從之，故爲變也。○梅堯臣曰：避其險阨也。○王晳曰：途雖可從而有所不從，慮竒伏也。若趙渉說周亞夫，避殽黽阨陿之間，慮置伏兵，請走藍田，出武關，扺洛陽，間不過差一二日是也。○張預曰：險阨之地，車不得方軌，騎不得成列，故不可由也。不得巳而行之，必爲權變。韓信知陳餘不用李左車計，乃敢入井陘口，是也。】
軍有所不擊，
【曹操曰：軍雖可擊，以地險，難乆留之，失前利。若得之則利薄，因窮之，兵必死戰也。○杜牧曰：蓋以銳卒勿攻，歸師勿遏，窮寇勿迫，死地不可攻。或我彊敵弱，敵前軍先至，亦不可擊，恐驚之退走也。言有如此之軍，皆不可擊。斯統言爲將須知有此不可擊之軍，卽須不擊，益爲知變也。故列於《九變篇》中。○陳皥曰：見小利不能傾敵，則勿擊之，恐重勞人也。○賈林曰：軍可威懷，勢將降伏，則不擊。寇窮據險，擊則死戰，可自固守，待其心惰取之。○杜佑曰：軍雖可擊，以地險難乆留之，失前利，若得之利薄也。窮困之卒，隘陷之軍，不可攻，爲死戰也。當固守之以待隙也。○梅堯臣曰：往無利也。○王晳曰：曹公曰：軍雖可擊，以地險，難乆留之，失前利。若得之，則利薄。晳謂餌兵、銳卒、正正之旗、堂堂之陳，亦是也。○張預曰：縱之而無所損，克之而無所利，則不須擊也。又若我弱彼彊，我曲彼直，亦不可擊。如晉楚相持，土會曰：「楚人德刑政事典禮不易，不可敵也。不爲是征。」義相近也。】
城有所不攻，
【曹操曰：城小而固，糧饒，不可攻也。操所以置華費而深入徐州，得十四縣也。○杜牧曰：操捨華費不攻，故能兵力完全，深入徐州，得十四縣也。蓋言敵於要害之地，深峻城隍，多積糧食，欲留我師。若攻拔之，未足爲利，不拔則挫我兵勢，故不可攻也。宋順帝時，荊州守沈攸之反，素蓄士馬，資用豐積，戰士十萬，甲馬二千。軍至郢城功，曹臧寅以爲攻守異勢，非旬日所拔，若不時舉，挫銳損威，今順流長驅，計日可捷，旣傾根本，則郢城豈能自固。故兵法曰「城有所不攻」是也。攸之不從，郢郡守柳世隆拒攸之，攸之盡銳攻之，不克，衆潰走，入林自縊。後周武帝欲出兵於河陽以伐齊，吏部宇文弼進曰：「今用兵須擇地，河陽要衝，精兵所聚，盡力攻之，恐難得志。如臣所見，彼汾之曲戌小山，平攻之，易拔，用武之地，莫過於此。」帝不納，師竟無功。復大舉伐齊，卒用弼計以滅齊。國家自元和三年至於今三十年間，凡四攻寇，魏薄攻寇之南宮縣，上黨攻寇之臨城縣，太原攻寇之河星鎮，是寇三城，池浚壁堅，篘粟米石，金炭麻膏，凡城守之資，常爲不可勝之計，以備官軍擊。虜攻旣不拔，兵頓力疲，寇以勁兵來救，故百戰百敗。故三十年間，困天下之功，力攻數萬之寇，四圍其境，通計十歳，竟無尺寸之功者，蓋常墮寇計中，不能知變也。○ 賈林曰：臣忠義重，稟命堅守者，亦不可攻也。○梅堯臣曰：有所害也。○王晳曰：城非控要，雖可攻，然懼於鈍兵挫銳，或非堅實，而得士死力，又剋雖有期，而救兵至，吾雖得之利，不勝其所害也。○張預曰：拔之而不能守，委之而不爲患，則不須攻也。又若深溝高壘，卒不能下，亦不可攻。如士匄請伐偪陽，荀罃曰： 「城小而固，勝之不武，弗服爲笑。」是也。】
地有所不爭，
【曹操曰：小利之地方，爭得而失之，則不爭也。○杜牧曰：言得之難守，失之無害。伍子胥諌夫差曰：「今我伐齊，獲其地，猶石田也。」東晉陶侃鎭武昌，議者以武昌北岸有邾城，宜分兵鎭之。侃毎不答而言者不巳。侃乃渡水獵，引諸將佐語之曰：「我所以設險而禦寇，正以長江耳。邾城隔在江北，內無所倚，外接羣夷，夷中利深，晉人貪利，夷不堪命，必引寇虜，乃致禍之由，非禦寇也。且今縱有兵守之，亦無益於江南。若羯虜有可乗之會，此又非所資也。」後庾亮戌之，果大敗也。○梅堯臣曰：得之無益者。○王晳曰：謂地雖要害，敵巳據之，或得之無所用，若難守者。○張預曰：得之不便於戰，失之無害於巳，則不須爭也。又若遼遠之地，雖得之，終非巳有，亦不可爭。如吳子伐齊，伍貟諌曰：「得地於齊，猶獲石田也。不如早從事於越。」不聽，爲越所滅是也。】
君命有所不受，
【曹操曰：苟便於事，不拘於君命也。○李筌曰：茍便於事，不拘君命。穰苴斬莊賈，魏絳戮楊干，是也。○杜牧曰：《尉繚子》曰：「兵者，兇器也。爭者逆德也。將者死官也。無天於上，無地於下，無敵於前，無主於後。」○賈林曰：決必勝之機，不可推於君命。苟利社稷，專之可也。○孟氏曰：無敵於前，無君於後，閫外之事，將軍制之。○梅堯臣曰：從宜而行也。此而上五利也。○張預曰：苟便於事，不從君命。夫槩王曰：「見義而行，不待命」是也。自「塗有所不由」至此爲五利。或曰，自「圯地無舍」至「地有所不爭」爲九變，謂此九事，皆不從中覆，但臨時制宜。故統之以君命有所不受。】
故將通於九變之地利【點校者案，孫星衍校本刪地字。】者，知用兵矣。
【李筌曰：謂上之九事也。○杜佑曰：九事之變，皆臨時制宜，不由常道，故言變也。○賈林曰：九變，上九事，將帥之任機權，遇勢則變，因利則制，不拘常道，然後得其通變之利，變之則九，數之則十，故君命不在常變例也。○梅堯臣曰：達九地之勢變而爲利也。○王晳曰：非賢智不能盡事理之變也。何氏曰：孫子以九變名篇，解者十有餘家，皆不條其九變之目者，何也？蓋自「圯地無舍」而下至「君命有所不受」，其數十矣。使人不得不惑。愚熟觀文意，上下止述其地之利害爾。且十事之中，君命有所不受，且非地事，昭然不類矣。蓋孫子之意，言凡受命之將，合聚軍衆，如經此九地，有害而無利，則當變之。雖君命使之舍留攻爭，亦不受也。況下文言「將不通於九變之利者，雖知地形，不能得地之利矣。」其君命豈得與地形而同算也？況下之《地形篇》雲「戰道必勝，主曰無戰，必戰可也。戰道不勝，主曰必戰，無戰可也。」厥旨盡在此矣。○張預曰：更變常道而得其利者，知用兵之道矣。】【點校者案，九者，極言數之多也，如九天九地之類是也。清汪中《辯三九》篇言之甚詳。】
將不通於九變之利者，雖知地形，不能得地之利矣。
【賈林曰：雖知地形，心無通變，豈惟不得其利，亦恐反受害也。將貴適變也。○梅堯臣曰：知地不知變，安得地之利。○張預曰：凡地有形有變，知形而不曉變，豈能得地之利。】
治兵不知九變之術，雖知五利，不能得人之用矣。
【曹操曰：謂下五事也。九變一雲五變。○賈林曰：五利五變，亦在九變之中。遇勢能變則利，不變則害。在人故無常體，能盡此理，乃得人之用也。五變謂途雖近，知有險阻竒伏之變而不由，軍雖可擊，知有窮蹙死鬬之變而不擊，城雖勢孤可攻，知有糧充、兵銳、將智、臣忠、不測之變而不攻，地雖可爭，知得之難守，得之無利，有反奪傷人之變而不爭，君命雖宜從之，知有內御不利之害而不受。此五變者，臨時制宜，不可預定，貪五利者，途近則由軍，勢孤則擊城，勢危則攻地，可取則爭軍，可用則受命，貪此五利，不知其變，豈惟不得人用，抑亦敗軍傷士也。○梅堯臣：曰知利不知變，安得人而用。○王晳曰：雖知五地之利，不通其變，如膠柱鼔瑟耳。○張預曰：凡兵有利有變，知利而不識變，豈能得人之用。曹公言下五事爲五利者，謂九變之下五事也，非謂雜於利害巳下五事也。】
是故智者之慮，必雜於利害。
【曹操曰：在利思害，在害思利，當難行權也。李筌曰：害彼利此之慮。○賈林曰：雜，一爲親，一爲難。言利害相參雜，智者能慮之、愼之，乃得其利也。○梅堯臣同曹操註。○王晳曰：將通九變則利害盡矣。○張預曰：智者慮事，雖處利地，必思所以害，雖處害地，必思所以利，此亦通變之謂也。】【點校者案，雜者，集也，合也，同也。謂智者之思慮，必須合同利害而計之。下文「雜於利而務可信也，雜於害而患可解也。」為互文見義。分而言之，謂合同利害而計之，則其利可信而患可解。總而言之，即計議利害以趨利避害。】
雜於利而務可信也。
【曹操曰：計敵不能依五地爲我害，所務可信也。○杜牧曰：信，申也。言我欲取利於敵人，不可但見取敵人之利，先須以敵人害我之事，參雜而計量之，然後我所務之利乃可申行也。○賈林曰：在利之時則思害，以自愼。一雲以害雜利行之，威令以臨之，刑法以戮之，巳不二三，則衆務皆信，人不敢欺也。○梅堯臣曰：以害參利，則事可行。王晳曰：曲盡其利，則可勝矣。○張預曰：以所害而參所利，可以伸巳之事。鄭師克蔡，國人皆喜，惟子産懼曰：「小國無文德而有武功，禍莫大焉。」後楚果伐鄭，此是在利思害也。】
雜於害而患可解也。
【曹操曰：旣參於利，則亦計於害，雖有患可解也。○李筌曰：智者爲利害之事，必合於道，不至於極。○杜牧曰：我欲解敵人之患，不可但見敵能害我之事，亦須先以我能取敵人之利，參雜而計量之，然後有患乃可解釋也。故上文雲「智者之慮，必雜於利害」也。譬如敵人圍我，我若但知突圍而去，志必懈怠，即必爲追擊，未若勵士奮擊，因戰勝之利以解圍也。舉一可知也。○賈林曰：在害之時，則思利而免害。故措之死地則生，投之亡地則存，是其患解也。○梅堯臣曰：以利參害，則禍可脫。○王晳曰：周知其害，則不敗矣。○何氏曰：利害相生，明者常慮。○張預曰：以所利而參所害，可以解已之難。張方入洛陽，連戰皆敗，或勸方宵遁。方曰：「兵之利鈍是常責，因敗以爲成耳。」夜濳進逼敵，遂致克捷。此是在害思利也。】
是故屈諸侯者以害。
【曹操曰：害其所惡也。○李筌曰：害其政也。杜牧曰：惡音一路反。言敵人茍有其所惡之事，我能乗而害之，不失其機，則能屈敵也。○賈林曰：爲害之計，理非一途，或誘其賢智，令彼無臣，或遺以姦人，破其政令，或爲巧詐間其君臣，或遺工巧使其人疲財耗，或潰淫樂變其風俗，或與美人惑亂其心。此數事，若能濳運隂謀，宻行不泄，皆能害人，使之屈折也。○梅堯臣曰：制之以害，則屈也。○王晳曰：窮屈於必害之地，勿使可解也。○張預曰：致之於受害之地，則自屈服。或曰，間之使君臣相疑，勞之使民失業，所以害之也。若韋孝寛間斛律光，高熲平陳之策是也。】
役諸侯者以業，
【曹操曰：業，事也。使其煩勞，若彼入我出，彼出我入也。○李筌曰：煩其農也。○杜牧曰：言勞役敵人，使不得休，我須先有事業，乃可爲也。事業者，兵衆、國富、人和、令行也。○杜佑曰：能以事勞役諸侯之人，令不得安佚。韓人令秦鑿渠之類是也。或以竒技、藝業、淫巧、功能，令其耽之心目，內役諸侯。若此而勞。○梅堯臣曰：撓之以事則勞。○王晳曰：常若爲攻襲之業，以弊敵也。田常曰：「吾兵業巳加魯矣。」○張預曰：以事勞之，使不得休。或曰，壓之以富彊之業，則可役使，若晉楚國，彊鄭人以犧牲玊帛，奔走以事之，是也。】
趨諸侯者以利，
【曹操曰：令自來也。○李筌曰：誘之以利。○杜牧曰：言以利誘之，使自來至我也，墮吾畫中。○孟氏曰：趨，速也。善示以利，令忘變而速至，我作變以制之，亦謂得人之用也。梅堯臣同杜牧註。○王晳曰：趨敵之間，當周旋我利也。○張預曰：動之以小利，使之必趨。】
故用兵之法，無恃其不來，恃吾有以待也。
【○梅堯臣曰：所恃者不懈也。】
無恃其不攻，恃吾有所不可攻也。
【曹操曰：安不忘危，常設備也。○李筌曰：預備不可闕也。○杜佑曰：安則思危，存則思亡，常有備。○梅堯臣曰：所頼者有備也。○王晳曰：備者實也。○何氏曰：《吳略》曰：「君子當安平之世，刀劒不離身。古諸侯相見，兵衞不徹警。」蓋雖有文事，必有武備，況守邊固圉，交刃之際歟？凡兵所以勝者，謂擊其空虛，襲其懈怠，茍嚴整終事，則敵人不至。傳曰：「不備不虞，不可以師。」昔晉人禦秦，深壘固軍以待之，秦師不能乆。楚爲陳而吳人至，見有備而返。程不識將屯，正部曲行伍營陳，擊刁斗，吏治軍簿，虜不得犯。朱然爲軍師，雖世無事，毎朝夕嚴鼓兵，在營者咸行裝就隊，使敵不知所備。故出輒有功。是謂能外禦其侮者乎。常能居安思危，在治思亂，戒之於無形，防之於未然，斯善之善者也。其次莫如險其走集，明其伍候，慎固其封守，繕完其溝隍。或多調軍食，或益修戰械，故曰「物不素具，不可以應卒」。又曰「惟事事乃其有備，有備無患。」常使彼勞我佚，彼老我壯，亦可謂先人有奪人之心，不戰而屈人之師也。若夫莒以恃陋而潰，齊以狎敵而殲，虢以易晉而亡，魯以果邾而敗，莫敖小羅而無次，吳子入巢而自輕，斯皆可以作鑒也。故「吾有以待」，「吾有所不可攻」者，能豫備之之謂也。○張預曰：言須思患而預防之。傳曰：「不備不虞，不可以師。」】
故將有五危，
【李筌張預曰：下五事也。】
必死，可殺也。
【曹操曰：勇而無慮，必欲死鬬，不可曲撓，可以竒伏中之。○李筌曰：勇而無謀也。○杜牧曰：將愚而勇者患也。黃石公曰：「勇者好行，其志愚者，不顧其死。」 《呉子》曰：「凡人之論將，常觀於勇。勇之於將，乃數分之一耳。夫勇者必輕合，輕合而不知利，未可將也。」○梅堯臣同李筌註。○何氏曰：《司馬法》曰： 「上死不勝」，言貴其謀勝也。○張預曰：勇而無謀，必欲死鬬，不可與力爭，當以竒伏誘致而殺之。故《司馬法》曰：「上死不勝。」言將無策略，止能以死先士卒，則不勝也。】
必生，可虜也。
【曹操曰：見利畏法，不進也。○李筌曰：疑怯可虜也。○杜牧曰：晉將劉裕泝江追桓玄，戰於崢嶸洲。於時義軍數千，玄兵甚盛，而玄懼有敗衂，常漾輕舸於舫側，故其衆莫有鬬心。義軍乗風縱火，盡銳爭先，玄衆是以大敗也。○孟氏曰：將之怯弱，志必生返，意不親戰，士卒不精，上下猶豫，可急擊而取之。《新訓》曰：「爲將怯愞，見利而不能進。」太公曰：「失利後時，反受其殃。」○梅堯臣曰：怯而不果。○ 王晳曰：無鬬志。曹公曰：見利怯，不進也。晳謂見害亦輕走矣。○何氏曰：《司馬法》曰：「上生多疑，疑爲大患也。」○張預曰：臨陳畏怯，必欲生返，當鼔譟乗之，可以虜也。晉楚相攻，晉將趙嬰齊令其徒先具舟於河，欲敗而先濟是也。】
忿速，可侮也。
【曹操曰：疾急之人，可忿怒侮而致之也。○李筌曰：急疾之人，性剛而可侮致也。太宗殺宋老生而平霍邑。○杜牧曰：忿者，剛怒也。速者，褊急也。性不厚重也。若敵人如此，可以凌侮，使之輕進而敗之也。十六國姚襄攻黃落，前秦符生遣符黃眉鄧羌討之，襄深溝高壘，固守不戰，鄧羌說黃眉曰：「襄性剛狠，易以剛動。若長驅鼔行，直壓其壘，必忿而出，師可一戰而擒也。」黃眉從之。襄怒出戰，黃眉等斬之。○杜佑曰：急疾之人，可忿怒而致死。忿速易怒者，狷戇疾急，不計其難，可動作欺侮。○梅堯臣曰：狷急易動。○王晳曰:將性貴持重，忿狷則易撓。○張預曰：剛愎褊急之人，可凌侮而致之。楚子玊剛忿，晉人執其使以怒之，果從晉師，遂爲所敗，是也。】
廉潔，可辱也。
【曹操曰：廉潔之人，可汙辱致之也。○李筌曰：矜疾之人，可辱也。○杜佑曰：此言敵人若高壁固壘，欲老我師，我勢不可留，利在速戰，揣知其將多忿急，則輕侮而致之。性本廉潔，則汙辱之。如諸葛孔明遺司馬仲達以巾幗，欲使怒而出戰。仲達忿怒欲濟師，魏帝遣辛毗仗節以止之。仲達之才，猶不勝其忿，況常才之人乎。○ 梅堯臣曰：侚名不顧。○王晳同曹操註。○張預曰：淸潔愛民之士，可垢辱以撓之，必可致也。】
愛民，可煩也。
【曹操曰：出其所必趨。愛民者則必倍道兼行以救之，救之則煩勞也。○李筌曰：攻其所愛，必卷甲而救愛，其人乃可以計疲。○杜牧曰：言仁人愛民者，惟恐殺傷，不能捨短從長，棄彼取此，不度遠近，不量事力。凡爲我攻則必來救，如此，可以煩之令其勞頓，而後取之也。○陳皥曰：兵有須救、不必救者。項羽救趙，此須救也。亞父委梁，不必救也。○賈林曰：廉潔之人，不好侵掠，愛人之仁，不好鬬戰，辱而煩之，其動必敗。○梅堯臣曰：力疲則困。○王晳曰：以竒兵。若將攻城邑者，彼愛民必數救，則煩勞也。○張預曰：民雖可愛，當審利害，若無微不救，無遠不援，則出其所必趨，使煩而困也。】
凡此五者，將之過也，用兵之災也。
【陳皥曰：良將則不然。不必死，不必生，隨事而用，不忿速，不恥辱，見可如虎。否則閉戸，動靜以計，不可喜怒也。○梅堯臣曰：皆將之失，爲兵之凶。○何氏曰：將材古今難之。其性往往失於一偏爾。故《孫子》首篇言「將者，智信仁勇嚴」，貴其全也。○張預曰：庸常之將，守一而不知變，故取則於巳，爲凶於兵，智者則不然。雖勇而不必死，雖怯而不必生，雖剛而不可侮，雖廉而不可辱，雖仁而不可煩也。】
覆軍殺將，必以五危，不可不察也。
【賈林曰：此五種之人，不可任爲大將，用兵必敗也。○梅堯臣曰：當愼重焉。○張預曰：言須識權變，不可執一道也。】
孫子集註卷之八

行軍篇
（曹操曰：擇便利而行也。○王晳曰：行軍當據地便，察敵情也。〇張預曰：知九地之變，然後可以擇利而行軍，故次九變。）
孫子曰：凡處軍相敵，
【王晳曰：處軍凡有四，相敵凡三十有一。○張預曰：自絶山依谷至伏姦之所處，則處軍之事也。自敵近而靜至必謹察之則相敵之事也。相猶察也，料也。】
絶山依谷，
【曹操曰：近水草，利便也。○李筌曰：軍我敵彼也。相其依止，則勝敗之數，彼我之勢，可知也。絶山守險也，谷近水草。夫列營壘，必先分卒守隘，縱畜牧，收樵採而後寧。○杜牧曰：絶，過也。依，近也。言行軍經過山險，須近谷而有水草之利也。《吳子》曰：「無當天竈，大谷之口。」言不可當谷，但近谷而處可也。○賈林曰：兩軍相當，敵宜擇利而動，絶山跨山，依谷傍谷也。跨山無後患，依谷有水草也。○梅堯臣曰：前爲山所隔，則依谷以爲固。○王晳曰：絶度也，依謂附近耳。曹公曰：近水草，便利也。○張預曰：絶猶越也。凡行軍越過山險，必依附溪谷而居，一則利水草，一則負險固。後漢武都羌爲宼，馬援討之。羌在山上，援據便地，奪其水草，不與戰。羌窮困，悉降。羌不知依谷之利也。】
[大連有大黑山，海拔663.1米，山頂有卑沙城，背依懸崖絕地，面北，山勢險要，主山余脈北行十餘里，下有二河相交。唐王李世民征高麗，嘗駐兵於此。半山仍有壘石矮牆，當年遺蹟依稀可見。此則絕山依谷、視生處高之意。]

視生處高，
【曹操曰：生者，陽也。○李筌曰：向陽曰生，在山曰高。生高之地，可居也。○杜牧曰：言須處高而面南也。○陳皥曰：若地有東西，其法何如？答曰：然則面東也。 ○賈林曰：居陽曰生，視生爲無蔽冐物色處，軍當在高。○杜佑曰：高陽也，視謂目前生地，處軍當在高。○梅堯臣曰：若在陵之上必向陽而居，處高乗便也。○張預曰：視生謂面陽也。處軍當在高阜。】
戰隆無登，
【曹操曰：無迎高也。○李筌曰：敵自高而下，我無登而取之。○杜牧曰：隆，高也。言敵人在高，我不可自下往高迎敵人而接戰也。一作戰降無登降下也。○賈林曰：戰宜乗下，不可迎高也。○杜佑曰：無迎高也。謂山下也。戰於山下，敵引之上山，無登逐也。○梅堯臣曰：敵處地之高不可登而戰。○張預曰：敵處隆高之地，不可登迎與戰。一本作戰降無登迎，謂敵下山來戰，引我上山，則不可登迎。】
此處山之軍也。
【梅堯臣曰：處山當知此三者。○張預曰：凡高而崇者，皆謂之山。處山拒敵，以上三事爲法。】
絶水必遠水，
【曹操李筌曰：引敵使渡。○杜牧曰：魏將郭淮在漢中，蜀主劉備欲渡漢水來攻。諸將議衆寡不敵，欲依水爲陳，以拒之。淮曰：「此示弱而不足挫敵，不如遠水爲陳，引而致之，半濟而後擊，備可破也。」旣列陳，備疑不敢渡。○梅堯臣曰：前爲水所隔，則遠水以引敵。○王晳曰：我絶水也。曹說是也。○張預曰：凡行軍過水，欲舍止者，必去水稍遠，一則引敵使渡，一則進退無礙。郭淮遠水爲陳，劉備悟之而不渡，是也。】
客絶水而來，勿迎之於水內，令半濟而擊之，利。
【李筌曰：韓信殺龍沮於濰水，夫槩敗楚子於淸發，是也。○杜牧曰：楚漢相持，項羽自擊彭越，令其大司馬曹咎守成臯。漢軍挑戰，咎渉汜水戰，漢軍候半渉，擊，大破之。水內乃汭也，誤爲內耳。○梅堯臣曰：敵之方來，迎於水濵，則不渡。○王晳曰：內當作汭。迎於水汭，則敵不敢濟。遠則趨利不及，當得其宜也。○何氏曰：如春秋時，宋公及楚人戰於泓，宋人旣成列，楚人未旣濟。司馬曰：「彼衆我寡，及其未旣濟也，請擊之。」公曰：「不可。」旣濟而未成列，又以，告公曰： 「未可。」旣陳而後擊之。宋師敗績。公傷股。門官殲焉，宋公違之，故敗也。吳伐楚，楚師敗，及淸發，將擊之。夫槩王曰：「困獸猶鬬，況人乎。若知不免而致死，必敗我。若使先濟者知免，後者慕之，蔑有鬬心矣。半濟而後可擊也。」從之，又敗之。魏將郭淮在漢中，蜀主劉備欲渡漢水來攻。時諸將等議曰：「衆寡不敵，欲依水爲陳以拒之。」淮曰：「此則示弱而不足以挫敵，非筭也。不如遠水爲陳，引而致之，半濟而後擊，備可破也。」旣陳備疑不敢渡。唐武德中，薛萬均與羅藝守幽燕，竇建德率衆十萬宼范陽。萬均謂藝曰：「衆寡不敵今，若出鬬，百戰百敗。當以計取之。可令羸兵弱馬阻水背城爲陳，以誘之。賊若渡水交兵，請公精騎百人伏於城側，待其半渡而擊之。」從之。建德渡水，萬均擊破之。○張預曰：敵若引兵渡水來戰，不可迎之於水邊，俟其半濟，行列未定，首尾不接，擊之必勝。公孫瓉敗黃巾賊於東光，薛萬均破竇建德於范陽，皆用此術也。】
欲戰者，無附於水而迎客。
【曹操曰：附，近也。○李筌曰：附水迎客，敵必不得渡而與我戰。○杜牧曰：言我欲用戰，不可近水迎敵，恐敵人疑我，不渡也。義與上同。但客主詞異耳。○杜佑曰：附，近也。近水待敵，不得渡也。○梅堯臣曰：必欲戰，亦莫若遠水。○王晳曰：我利在戰，則當差遠，使敵必渡而與之戰也。○張預曰：我欲必戰，勿近水迎敵，恐其不得渡。我不欲戰則阻水拒之，使不能濟。晉將陽處父與楚將子上夾汦水而軍，陽子退舍，欲使楚人渡。子上亦退舍，欲令晉師渡。遂皆不戰而歸。】
視生處高，
【曹操曰：水上亦當處其高也。前向水，後當依高而處之。○梅堯臣曰：水上亦據高而向陽。○王晳曰：曹公曰水上亦當處其高。晳謂為近水之地下，曹註云：恐漑我也。疑當在此下。○何氏曰：視生，向陽遠視也。軍處高遠，見敵勢則敵人不得濳來，出我不意也。○張預曰：或岸邊爲陳，或水上泊舟，皆須面陽而居高。】
無迎水流。
【曹操曰：恐漑我也。○李筌曰：恐漑我也。智伯灌趙襄子，光武潰王尋，迎水處高，乃敗之。○杜牧曰：水流就下，不可於卑下處軍也，恐敵人開決灌浸我也。上文雲視生處高也。諸葛武侯曰：「水上之陳，不逆其流。」此言我軍舟船亦不可泊於下流，言敵人得以乗流而薄我也。○賈林曰：水流之地，可以漑吾軍，可以流毒藥。迎，逆也。一雲逆流而營軍，兵家所忌。○梅堯臣曰：無軍下流，防其決灌，舳艫之戰，逆亦非便。○王晳曰：當乗上流。魏曹仁征吳，欲攻濡須洲中，蔣濟曰： 「賊據西岸，列船上流而兵入洲中，是謂自內地獄，危亡之道也。」仁不從而敗。○何氏曰：順流而戰，則易爲力。○張預曰：卑地勿居，恐決水漑我，舟戰亦不可處下流，以彼沿我泝戰不便也。兼慮敵人投毒於上流。楚令尹拒吳，卜戰不吉。司馬子魚曰：「我得上流，何故不吉。」遂決戰，果勝。是軍須居上流也。】
此處水上之軍也。
【梅堯臣曰：處水上當知此五者。○張預曰：凡近水爲陳，皆謂水上之軍。水上拒敵以上五事爲法。】
絶斥澤，惟亟去無留。
【陳皥曰：斥，鹹鹵之地，水草惡漸洳，不可處軍。《新訓》曰「地固斥澤，不生五榖」者是也。○賈林曰：鹹鹵之地，多無水草，不可乆留。○梅堯臣曰：斥，遠也。曠蕩難守，故不可留。○王晳曰：斥，鹵也。地廣且下，而無所依。○張預曰：《刑法志》云：「山川沈斥。」顔師古註曰：「沈，深水之下。斥，鹹鹵之地。」然則斥澤謂瘠鹵漸洳之所也，以其地氣濕潤，水草薄惡，故宜急過。】【點校者案，斥澤之地，未必無水草豐茂也。無畱者，其地卑濕，又多蚊蟲、霧瘴、疾疫，不宜居畱。加之候騎不便，列陣不便，又多水草，且需謹防敵人掩襲及火攻。地之不利，有其一則當亟去無畱，況其不利之多也。】
若交軍於斥澤之中，必依水草而背衆樹。

【點校者案，本篇自此至「夫惟無慮而易敵者，必擒於人」，《叢刊》本正文與註，顛倒失次，多有割裂。不復更改本文，以存抄本舊觀。今依孫校本之次序列正文於下，俾讀者知察焉。
此處斥澤之軍也。平陸處易，而右背高，前死後生。此處平陸之軍也。凡此四軍之利，黃帝之所以勝四帝也。凡軍，喜高而惡下，貴陽而賤隂，養生而處實，軍無百疾，是謂必勝。丘陵隄防，必處其陽而右背之，此兵之利，地之助也。上雨，水沫至，欲渡者待其定也。凡地有絕澗、天井、天牢、天羅、天陷、天隙，必亟去之，勿近也。吾遠之，敵近之，吾迎之，敵背之。軍旁有險阻蔣潢，井生葭葦，山林蘙薈，必謹覆索之，此伏姦之所藏處也。敵近而靜者，恃其險也。遠而挑戰者，欲人之進也。其所居者，易利也。衆樹動者，來也。衆草多障者，疑也。鳥起者，伏也。獸駭者，覆也。塵高而銳者，車來也，卑而廣者，徒來也，散而條達者，樵採也，少而往來者，營軍也。辭卑而益進者，進也。辭詭而強進驅者，退也。輕車先出而居其側者，陣也。無約而請和者，謀也。奔走而陣兵車者，期也。半進半退者，誘也。倚仗而立者，饑也。汲而先飲者，渴也。見利而不進者，勞也。鳥集者，虛也。夜呼者，恐也。軍擾者，將不重也。旌旗動者，亂也。吏怒者，倦也。粟馬肉食，軍無懸缻，不返其舎者，窮寇也。諄諄翕翕，徐言入入者，失衆也。數罰者，困也。先暴而後畏其衆者，不精之至也。來委謝者，欲休息也。兵怒而相迎，久而不合，又不相去，必謹察之。兵非益多也，惟無武進，足以並力料敵，取人而已。
】

【遼中陳而立有頃即定，此則能持重也。】
旌旗動者，亂也。
【杜牧曰：魯莊公敗齊於長勺，曹劌請逐之，公曰若何。對曰：「視其轍亂而旗靡，故逐之。」○杜佑曰：旌旗謬動，扺東觸西，傾倚者亂也。○梅堯臣曰：旌旗輙動，偃亞不次，無紀律也。○張預曰：旌旗所以齊衆也，而動揺無定，是部伍雜亂也。】
吏怒者，倦也。
【杜牧曰：衆悉倦弊，故吏不畏而忿怒也。○陳皥曰：將興不急之役，故人人倦弊也。○賈林曰：人困則多怒。○梅堯臣曰：吏士倦煩，怒不畏避也。○張預曰：政令不一則人情倦，故吏多怒也。晉楚相攻，晉禆將趙旃魏錡怒而欲敗晉軍，皆奉命於楚。卻克曰：「二憾往矣，弗備必敗。」是也。】
粟馬肉食，軍無懸缻，不返其舍者，窮寇也。
【一雲殺馬肉食者，軍無糧也。軍無懸缻不返其舍者，窮寇也。○李筌曰：殺其馬而食肉，故曰軍無糧也。不返舍者，窮迫不及竈也。○杜牧曰：粟馬言以糧榖秣馬也，肉食者殺牛馬饗士也。軍無懸缻者，悉破之，示不復炊也，不返其舍者，晝夜結部伍也。如此皆是窮冦，必欲決一戰爾。缻音府，炊器也。○梅堯臣曰：給糧以秣乎馬，殺畜以饗乎士，棄缻不復炊，暴露不返舍，是欲決戰而求勝也。○王晳曰：粟馬肉食，所以爲力且乆也。軍無缻，不復飲食也。不返舍，無回心也。皆謂以死決戰耳。敵如此者，當堅守以待其弊也。○張預曰：捐糧榖以秣馬，殺牛畜以饗士，破釡及缻，不復炊爨，暴露兵衆，不復反舍，玆窮寇也。孟明焚舟，楚軍破釡之類是也。】
諄諄翕翕，徐與人言者，失衆也。
【曹操曰：諄諄，語貌，翕翕，失志貌。○李筌曰：諄諄翕翕，竊語貌。士卒之心恐上，則私語而言，是失衆也。○杜牧曰：諄諄者，乏氣聲促也。翕翕者，顛倒失次貌。如此者，憂在內，是自失其衆心也。○賈林曰：諄諄，竊議貌，翕翕，不安貌，徐與人言，遞相問貌。如此者，必散失部曲也。○梅堯臣曰：諄諄吐誠懇也，翕翕曠職事也，緩言彊安，恐衆離也。○王晳曰：諄諄，語誠懇之貌，翕翕者患其上也。將失人心，則衆相與語誠懇而患其上也。○何氏曰：兩人竊語，誹議主將者也。○張預曰：諄諄，語也。翕翕，聚也。徐，緩也。言士卒相聚私語，低緩而言，以非其上，是不得衆心也。】
數賞者，窘也。
【李筌曰：窘則數賞以勸進。○杜牧曰：勢力窮窘，恐衆爲叛，數賞以恱之。○孟氏曰：軍實窘也。恐士卒心怠，故別行小惠也。○梅堯臣曰：勢窮，憂叛離，屢賞以恱衆。○王晳曰：衆窘而不和裕，則數賞以恱之。○張預曰：勢窘則易離，故屢賞以撫士。】
數罰者，困也。
【李筌曰：困則數罰以勵士。○杜牧曰：人力困弊，不畏刑罰，故數罰以懼之。○梅堯臣曰：人弊不堪命，屢罰以立威。○王晳曰：衆困而不精勤，則數罰以脅之也。○張預曰：力困則難用，故罰以畏衆。】
先暴而後畏，其衆者不精之至也。
【曹操曰：先輕敵，後聞其衆，則心惡之也。○李筌曰：先輕後畏，是勇而無戰者，不精之甚也。○杜牧曰：料敵不精之甚。○賈林曰：敎令不能分明，士卒又非精練，如此之將，先欲彊暴伐人，衆悖則懼也。至懦之極也。○梅堯臣曰：先行乎嚴暴，後畏其衆離，訓罰不精之極也。○王晳曰：敵先行列暴，後畏其衆離，爲將不精之甚也。○何氏曰：寛猛相濟，精於將事也。○張預曰：先輕敵，後畏人。或曰，先刻暴御下，後畏衆叛巳，是用威行愛不精之甚，故上文以數賞數罰而言也。】
來委謝者，欲休息也。
【李筌曰：徐前而疾後曰委謝。○杜牧曰：所以委質來謝，此乃勢巳窮，或有他故，必欲休息也。○賈林曰：氣委而言謝者，欲求兩解。○杜佑曰：戰未相伏而下意氣相委謝者，欲休息也。○梅堯臣曰：力屈欲休兵，委質以來謝。○王晳曰：勢不能乆。張預曰：以所親愛委質來謝，是勢力窮極，欲休兵息戰也。】
兵怒而相迎，乆而不合，又不相去，必謹察之。
【曹操曰：備竒伏也。○李筌曰：是軍必有竒伏，須謹察之。○杜牧曰：盛怒出陳，乆不交刃，復不解去，有所待也。當謹伺察之，恐有竒伏旁起也。○孟氏曰：備有別應。○梅堯臣曰：怒而來逆我，乆而不接戰，且又不解去，必有竒伏以待我。此以上論敵情。○張預曰：勇怒而來，旣不合戰又不引退，當宻伺之，必有竒伏也。】
兵非益多也。
【曹操曰：權力均。一雲兵非貴益多。○賈林曰：不貴衆擊寡，所貴寡擊衆。○王晳曰：晳謂權力均足矣，不以多爲益。○張預曰：兵非增多於敵，謂權力均也。】
惟無武進。
【曹操曰：未見便也。○賈林曰：武不足專進，專進則暴。○王晳曰：不可但恃武也。當以。】
無約而請和者，謀也。【點校者案，正文誤在下文，補之，以便閱讀。】
【牧曰：貞元三年，吐蕃首領尚結賛因侵掠河曲，遇疫癘，人馬死者太半，恐不得回，乃詐與侍中馬燧欵懇，因奏請盟會。燧乃盟之。時河中節度使渾瑊奏曰：「若國家勒兵境上，以謀伐爲計。蕃戎請盟，亦聽信之。今吐蕃無所求於國家，遽請盟會，必恐不實。」上不納渾瑊，率衆二萬屯涇州平涼縣，盟壇在縣西三十里。五月十三日，瑊率三千人會壇所，吐蕃果裹甲劫盟焉。○陳皥曰：因盟相劫，不獨國朝。晉楚會於宋，楚人裹甲欲襲晉。晉人知之，是以失信也。今言無約而請和，蓋總論兩國之師，或侵或伐，彼我皆未屈弱，而無故請和好者，此必敵人國內有憂危之事，欲爲苟且暫安之計。不然，則知我有可圖之勢，欲使不疑，先求和好，然後乗我不備而來取也。石勒之破王浚也，先宻爲和好，又臣服於浚，知浚不疑，乃請修朝覲之禮。浚許之，及入，因誅浚而滅之。○杜佑曰：未有要約而便來請和，有間諜也。○梅堯臣曰：無約請和，必有姦謀。○王晳曰：無故驟請和者，宜防他謀也。○張預曰：無故請和，必有姦謀。漢高祖欲擊秦軍，使酈食其持重寳啗其將賈竪，秦將果欲連和。高祖因其怠而擊之，秦師大敗。又晉將李矩守榮陽，劉暢以三萬人討之。矩遣使奉牛酒請降，濳匿精兵，見其弱卒。暢大饗士卒，人皆醉飽，矩夜襲之，暢僅以身免，奔走。】
而陳兵車者，期也。
【李筌曰：戰有期，及將用，是以奔走之。○杜牧曰：上文輕車先出居其側者陳也，蓋先出車定戰場界，立旗爲表，奔走赴表以爲陳也。旗者，期也。與民期於下也。《周禮·大蒐》曰：「車驟徒趨，及表乃止。」是也。○賈林曰：尋常之期，不合奔走，必有遠兵相應，有晷刻之期，必欲合勢，同來攻，我宜速備之。○梅堯臣曰：立旗爲表，奔以赴列。○王晳曰：陳而期，民將求戰也。○張預曰：立旗爲表，與民期於下，故奔走以赴之。《周禮》曰：「車驟徒趨，及表乃止。」是也。】
半進半退者，誘也。
【李筌曰：散於前。○杜牧曰：僞爲雜亂不整之狀，誘我使進也。○梅堯臣曰：進退不一，欲以誘我。○王晳曰：詭亂，形也。○張預曰：詐爲亂形，是誘我也。若吳子以囚徒示不整，以誘楚師之類也。】
杖而立者，飢也。
【李筌曰：困不能齊。○杜牧曰：不食必困，故杖也。一本從此仗字。○杜佑曰：倚仗矛戟而立者，飢之意。○梅堯臣曰：倚兵而立者，足見飢弊之色。○王晳曰：倚杖者，困餒之相。○張預曰：凡人不食則困，故倚兵器而立。三軍飲食，上下同時，故一人飢則三軍皆然。】
汲而先飲者，渴也。
【李筌曰：汲未至，先飮者，士卒之渴。○杜牧曰：命之汲水，未汲而先取者，渴也。覩一人三軍可知也。○梅堯臣同杜牧註。○王晳曰：以此見其衆行驅飢渴也。○張預曰：汲者未及歸營，而先飲水，是三軍渴也。】
見利而不進者，勞也。
【曹操曰：士卒之疲勞也。○李筌曰：士卒難用也。○杜佑曰：士疲倦也。敵人來見我利而不能擊進者，疲勞也。○梅堯臣曰：人其睏乏，何利之趨。○張預曰：士卒疲勞，不可使戰，故雖見利，將不敢進也。】
鳥集者，虛也。
【李筌曰：城上有烏，師其遁也。○杜牧曰：設留形而遁。齊與晉相持，叔向曰：「烏鳥之聲樂，齊師其遁。」後周齊王憲伐高齊，將班師，乃以柏葉爲幕，燒糞壤去。高齊視之，二日乃知其空營，追之不及。此乃設留形而遁走也。○陳皥曰：此言敵人若去，營幕必空，禽鳥旣無畏，乃鳴集其上。楚子元伐鄭，將奔，諜者告曰： 「楚幕有烏。」乃止。則知其是設留形而遁也。此篇蓋孫子辯敵之情僞也。○杜佑曰：敵大作營壘示我衆，而烏集止其中者，虛也。○梅堯臣曰：敵人旣去，營壘空虛，鳥烏無猜，來集其上。○張預曰：凡敵濳退必奔，營幕禽鳥見空，鳴集其上。楚伐鄭，鄭人將奔，諜告曰：「楚幕有烏。」乃止。又晉伐齊叔，向曰：「城上有烏，齊師其遁。」此乃設留形而遁也。】
夜呼者，恐也。
【曹操曰：軍士夜呼，將不勇也。○李筌曰：士卒怯而將懦，故驚恐相呼。 ○杜牧曰：恐懼不安，故夜呼以自壯也。○陳皥曰：十人中一人有勇，雖九人怯懦，恃一人之勇亦可自安。今軍士夜呼，蓋是將無勇，曹說是也。○孟氏同陳皥註。 ○張預曰：三軍以將爲主，將無膽勇，不能安衆，故士卒恐懼而夜呼。若晉軍終夜有聲是也。】
軍擾者，將不重也。
【李筌曰：將無威重則軍擾。○杜牧曰：言進退舉止，輕佻率易，無威重，軍士亦擾亂也。○陳皥曰：將法令不嚴，威容不重，士因以擾亂也。○梅堯臣同陳皥註。○張預曰：軍中多驚擾者，將不持重也。張遼屯長社，夜軍中忽亂，一軍盡擾。遼謂左右：「勿動，是必有造變者，欲以動亂人耳。」乃令軍士安坐。
衆草而多障者，疑也。【點校者案，正文誤在下文，補之以便閱讀。】

【曹操曰：結草爲障，欲使我疑也。○杜牧曰言：敵人或營壘未成，或拔軍濳去，恐我來追，或爲掩襲，故結草，使往往相聚，如有人伏藏之狀，使我疑而不敢進也。賈林曰：結草多爲障蔽者，欲使我疑之於中，兵必不實，欲別爲攻襲，宜審備之。○杜佑曰：結草多障，欲使我度稠草中。多障蔽者，敵必避去，恐追及，多作障蔽使人疑有伏焉。○張預曰：或敵欲追我，多爲障蔽，設留形而遁，以避其追。或欲襲我，叢聚草木以爲人屯，使我備東而擊西，皆所以爲疑也。】
鳥起者，伏也。
【曹操曰：鳥起，其上下有伏兵。○李筌曰：藏兵曰伏。○杜佑曰：下有伏兵往藏，觸鳥而驚起也。○張預曰：鳥適平飛，至彼忽高起者，下有伏兵也。】
獸駭者，覆也。
【曹操曰：敵廣陳張翼，來覆我也。○李筌曰：不意而至曰覆。○杜牧曰：凡敵欲覆我，必由他道，險阻林木之中，故驅起伏獸駭逸也。覆者，來襲我也。○陳皥曰：覆者謂隱於林木之內，濳來掩我。候兩軍戰酣，或出其左右，或出其前後，若驚駭伏獸也。○梅堯臣曰：獸驚而奔，旁有覆。○張預曰：凡欲掩覆人者，必由險阻草木中來，故驚起伏獸奔駭也。】
塵高而銳者，車來也。
【杜牧曰：車馬行疾，仍須魚貫，故塵高而尖。○杜佑曰：車馬行疾，塵相衝，故高也。○梅堯臣曰：蹄輪勢重，塵必高銳。○張預曰：車馬行疾而勢重，又轍跡相次而進，故塵埃高起而銳直也。凡軍行須有探候之人在前，若見敵塵，必馳報主將。如潘黨望晉塵，使騁而告是也。】
卑而廣者，徒來也。
【杜牧曰：歩人行遲，可以竝列，故塵低而闊也。○梅堯臣曰：人歩低，輕塵必卑廣。○王晳曰：車馬起塵猛，歩人則差緩也。○張預曰：徒歩行緩而跡輕，又行列踈遠，故塵低而來。】
散而條達者，樵採也。
【李筌曰：煙塵之候。晉師伐齊，曵柴從之，齊人登山望而畏其衆，乃夜遁。薪來即其義也。此筌以樵採二字爲薪來字。○杜牧曰：樵採者，各隨所向，故塵埃散衍條達，縱橫斷絶貌也。○梅堯臣曰：樵採隨處，塵必縱橫。○王晳曰：條達，纖微斷續之貌。○張預曰：分遣廝役，隨處樵採，故塵埃散亂而成遂道。】
[點校者按，樵埰，李筌以為薪來，其說是。蓋採薪砍柴，必無塵埃騰空而起。「塵」之起，分辨其車來、徒來、樵來，三者偶句排比，採字必為來字形近之誤。]
少而往來者，營軍也。
【杜牧曰：欲立營壘，以輕兵往來爲斥候，故塵少也。○梅堯臣曰：輕兵定營，往來塵少。○張預曰：凡分柵營者，必遣輕候四面近視其地，欲周知儉易廣狹之形，故塵微而來。】
辭卑而益備者，進也。
【曹操曰：其使來，卑辭，使間視之，敵人增備也。○杜牧曰：言敵人使來言辭卑遜，復增壘塗壁，若懼我者，是欲驕我，使懈怠，必來攻我也。趙奢救閼與，去邯鄲三十里，增壘不進。秦間來，必善食遣之，間以報秦。將秦將果大喜曰：「閼與非趙所有矣。」奢旣遣秦間，乃倍道兼行，掩秦不備，擊之，遂大破秦軍也。○梅堯臣曰：欲進者，外則卑辭，內則益備，欵我也。○張預曰：使來辭遜，敵復增備，欲驕我而後進也。田單守即墨，燕將騎劫圍之。單身操版挿與士卒分功，使妻妾編行伍之間，散食饗士，乃使女子乗城約降。燕大喜，又收民金千鎰，令富豪遣使遺燕將，書曰：「城即降，願無虜妻妾。」燕人益懈。乃出兵擊，大破之。】
辭彊而進驅者，退也。
【曹操曰：詭詐也。○杜牧曰：吳王夫差北征，會晉定公於黃池。越王句踐伐吳，吳晉方爭長未定。吳王懼，乃合大夫而謀曰：「無會而歸，與會而先晉，孰利？」王孫雒曰：「必會而先之。」吳王曰：「先之若何？」雒曰：「今夕必挑戰以廣民心，乃能至也。」於是吳王以帶甲三萬人，去晉軍一里，聲動天地。晉使董褐視之，吳王親對曰：「孤之事君在今日，不得事君亦在今日。」董褐曰：「臣觀吳王之色，若有大憂。吳將毒我，不可與戰。」乃許先會。吳王旣會，遂還焉。○杜佑曰：詭詐驅馳，示無所畏，是知欲退也。○梅堯臣曰：欲退者，使旣詞壯，兵又彊進，脅我也。○王晳曰：辭彊示進，形欲我不虞其去也。○張預曰：使來辭壯軍又前進，欲脅我而求退也。秦行人夜戒。晉師曰：「兩軍之士，皆未憗也。來日請相見。」晉臾騈曰：「使者目動，而言肆，懼我也。」秦果宵遁。】
輕車先出居其側者，陳也。
【曹操曰：陳兵欲戰也。○杜牧曰：出輕車先定戰陳壃界也。○賈林曰：輕車前禦，欲結陳而來也。○張預曰：輕車，戰車也。出軍其旁，陳兵欲戰也。按魚麗之陳，先偏後伍，言以車居前，以伍次之。然則是欲戰者，車先出其側也。】

無約而請和者，謀也。
【李筌曰：無質盟之約，請和者，必有謀於人。田單詐騎劫紀信，誑項羽，即其義也。○杜。】
水欲漲，沫先至。皆爲絶軍。當待其定也。
【○梅堯臣曰：流沫未定，恐有暴漲。○王晳曰：水漲則沬渉歩濟也，曹說是也。○張預曰：渡未及畢濟，而大水忽至也。沬謂水上泡漚。】

【凡地有絶澗，前後嶮峻，水橫其中。】
天井，
【四面峻坂，澗壑所歸。】
天牢，
【三面環絶，易入難出。】
天羅，
【草木蒙宻，鋒鏑莫施。】
天陷，
【卑下汙濘，車騎不通。
天隙，
【兩山相向，洞道狹惡。六害皆梅堯臣注。】
必亟去之，勿近也。
【曹操曰：山深水大者爲絶澗。中【點校者案，當作四。】方高中央下爲天井。深山所過，若蒙籠者爲天牢。可以羅絶人者爲天羅。地形陷者爲天陷。山澗道迫狹，地形深數尺，長數丈者爲天隙。○杜牧曰：《軍讖》曰：「地形坳下，大水所及，謂之天井。山澗迫狹可以絶人，謂之天牢。澗水澄闊，不測淺深，道路泥濘，人馬不通，謂之天陷。地多溝坑坎陷木石，謂之天隙。林木隱蔽蒹葭深遠謂之天羅。」○賈林曰：兩岸深闊，斷人行，爲絶澗。下【點校者案，字誤。】中之下爲天井。四邊澗險，水草相兼，中央傾側，出入皆難，爲天牢。道路﨑嶇，或寛或狹，細澀難行，爲天羅。地多沮洳爲天陷。兩邊險絶，形狹長而數里，中間難通人行，可以絶塞出入，爲天隙。此六害之地，不可近背也。○梅堯臣曰：六害尚不可近，況可留乎。○王晳曰：晳謂絶澗當作絶天澗，脫天字耳。此六者皆自然之形也。牢謂如獄牢，羅謂如網羅也。陷謂溝坑淤濘之屬，隙謂木石若隙罅之地。軍行過此，勿近，不然則脫有不虞，智力無所施也。○張預曰：谿谷深峻，莫可過者爲絶澗。外高中下，衆水所歸者爲天井。山險環繞，所入者隘，爲天牢。林木縱橫，葭葦隱蔽者，爲天羅。陂池泥濘，漸車凝騎者，爲天陷。道路迫狹，地多坑坎者，爲天隙。凡遇此地，宜遠過，不可近之。】
吾遠之，敵近之，吾迎之，敵背之。
【曹操曰：用兵常遠六害。今敵近背之，則我利敵凶。○李筌曰：善用兵者，致敵之受害之地也。○杜牧曰：迎，向也，背，倚也。言遇此六害之地，吾遠之向之，則進止自由。敵人近之倚之，則舉動有阻。故我利而敵凶也。○梅堯臣曰：言六害當使我遠而敵附，我向而敵倚，則我利敵凶。○張預曰：六害之地，我旣遠之向之，敵自近之倚之，我則行止有利，彼則進退多凶也。】

軍行有險阻、潢井、葭葦、山林蘙薈者，必謹覆索之，此伏姦之所處也。
【曹操曰：險者，一高一下之地。阻者，多水也。潢者，池也。井者，下也。葭葦者，衆草所聚。山林者，衆木所居也。蘙薈者，可屛蔽之處也。此以上論地形也。以下相敵情也。○李筌曰：以下恐敵之竒伏誘詐也。○梅堯臣曰：險阻，隘也。山林之所産。潢井下也。葭葦之所生。皆蘙薈，足以蒙蔽，當掩搜，恐有伏兵。○張預曰：險阻丘阜之地，多生山林潢井卑下之處，多産葭葦，皆蘙薈，可以蒙蔽，必降索之，恐兵伏其中，又慮姦細濳隱覘我虛實，聽我號令。伏姦當爲兩事。】
敵近而靜者，恃其險也。
【梅堯臣曰：近而不動，倚險故也。○王晳曰：恃險，故不恐也。】
遠而挑戰者，欲人之進也。
【杜牧曰：若近以挑我，則有相薄之勢，恐我不進，故遠也。○陳皥曰：敵人相近而不挑戰，恃其守險也。若遠而挑戰者，欲誘我使進，然後乗利而奮擊也。○梅堯臣同陳皥註。○王晳曰：欲致人也。挑謂擿驍敵求戰。○張預曰：兩軍相近，而終不動者，倚恃險固也。兩軍相遠而數挑戰者，欲誘我之進也。《尉繚子》曰：「分險者無戰心。」言敵人先分得險地，則我勿與之戰也。又曰「挑戰者無全氣」，言相去遠則挑戰而延誘我進，即不可以全氣擊之，與此法同也。】
其所居易者，利也。
【曹操曰：所居利也。○李筌曰：居易之地，致人之利。○杜牧曰：言敵不居險阻而居平易，必有以便利於事也。一本雲士爭其所居者易利也。○陳皥曰：言敵人得其地利，則將士爭以居之也。○賈林曰：敵之所居，地多便利，故挑我使前，就已之便，戰則易獲其利，愼勿從之也。○梅堯臣曰：所居易利，故來挑戰。○王晳同曹操註。○張預曰：敵人捨險而居易者，必有利也。或曰敵欲人之進，故處於平易，以示利而誘我也。】
衆樹動者，來也。
【曹操曰：斬伐樹木除道，進來故動。○梅堯臣同曹操註。○張預曰：凡軍必遣善視者登高覘敵，若見林木動揺者，是斬木除道而來也。或曰不止除道，亦將爲兵器也。若晉人伐木益兵，是也。】
衆草多障者，疑也。
【曹操曰：不得巳與敵會於斥澤中。○李筌曰：急過不得戰，必依水背樹，夫有水樹，其地無陷溺也。○杜牧曰：斥鹵之地，草木不生，謂之飛鋒。言於此忽遇敵，卽須擇有水草林木而止之。○杜佑曰：一本作背衆木，言不得巳與敵戰，而會斥澤之中，當背稠樹以為固守，蓋地利兵之勢也。○梅堯臣：曰不得巳而會敵，則依近水草背倚衆木。○王晳曰：猝與敵遇，於此亦必就利而背固也。○張預曰：不得巳而會兵於此地，必依近水草，以便樵汲，背倚林木，以為險阻。】
此處斥澤之軍也。
【梅堯臣曰：處斥澤，當知此二者。○張預曰：處斥澤之地。以上二事為法。】
平陸處易，
【曹操曰：車騎之利也。○杜牧曰：言於平陸，必擇就其中坦易平穩之處，以處軍，使我車騎得以馳逐。○王晳同曹操註。○何氏同杜牧註。○張預曰：平原廣野，車騎之地，必擇其坦易無坎陷之處以居軍，所以利於馳突也。】
而右背高，前死後生，
【曹操曰：戰便也。○李筌曰：夫人利用皆便於右，是以背之。前死，致敵之地。後生，我自處。○杜牧曰：太公曰：「軍必左川澤而右丘陵。」死者下也，生者高也，下不可以禦高，故戰便於軍馬也。○賈林曰：岡阜曰生，戰地曰死。後岡阜，處軍穩。前臨地，用兵便。高在右，回轉順也。○梅堯臣曰：擇其坦易，車騎便利，右背丘陵，勢則有憑。前低後隆，戰者所便。○王晳曰：凡兵皆宜向陽，旣後背山，即前生。後死，疑文誤也。○張預曰：雖是平陸，須有高阜，必右皆之，所以恃為形勢者也。前低後高，所以便乎奔擊也。】
[點校者按，《淮南子》云：「左前川澤，右背山陵。」「天罡所擊，不可與敵」，即「右背高」與「前死後生」之意。下文云：「丘陵隄防，必處其陽而右背之。兵之利，地之助也。」即伸「右背高」之旨。「前死後生」，諸家解釋皆非。]
此處平陸之軍也。
【梅堯臣曰：處平陸，當知此二者。○張預曰：居平陸之地，以上二事為法。】
凡此，四軍之利，
【李筌曰：四者，山、水、斥澤、平陸也。○張預曰：山水斥澤平陸之四軍也。諸葛亮曰：「山陸之戰，不升其高。水上之戰，不逆其流。草上之戰，不渉其深，平地之戰，不逆其虛。此兵之利也。」】
黃帝之所以勝四帝也。
【曹操曰：黃帝始立，四方諸侯無不稱帝，以此四地勝之也。○李筌曰：黃帝始受兵法於風后而滅四方，故曰勝四帝也。○梅堯臣曰：四帝當為四軍，字之誤歟。言黃帝得四者之利，處山則勝山，處水上則勝水上，處斥澤則勝斥澤，處平陸則勝平陸也。○王晳曰：四帝，或曰當作四軍。曹公曰：黃帝始立，四方諸侯無不稱帝，以此四地勝之也。一本無作亦。○何氏曰：梅氏之說得之。○張預曰：黃帝始立，四方諸侯亦稱帝，以此四地勝之。按《史記·黃帝紀》，雲與炎帝戰於阪泉，與蚩尤戰於涿鹿，北逐葷粥。又太公《六韜》言，黃帝七十戰而定天下。此即是有四方諸侯戰也。兵家之法，皆始於黃帝，故云然也。】
凡軍好高而惡下，
【梅堯臣曰：高則爽愷，所以安和，亦以便勢。下則卑濕，所以生疾，亦以難戰。○王晳曰：有降無登，且遠水患也。○張預曰：居高則便於覘望，利於馳逐，處下則難以為固，易以生疾。】
貴陽而賤隂，
【梅堯臣曰：處陽則明，順處隂則晦逆。○王晳曰：乆處隂濕之地，則生憂疾，且弊軍器也。○張預曰：東南為陽，西北為隂。】
養生而處實，
【曹操曰：恃滿實也。養生，向水草，可放牧養畜，乗實猶高也。○梅堯臣曰：養生便水草，處實利糧道。○王晳曰：養生謂水草，糧糒之屬。處實者倚固之謂。○張預曰：養生，謂就善水草放牧也。處實謂倚隆高之地以居也，軍無百疾。】
是謂必勝。
【李筌曰：夫人處卑下，必癘疾。惟高陽之地可居也。○杜牧曰：生者，陽也。實者，高也。言養之於高則無卑濕隂翳，故百疾不生，然後必可勝也。○梅堯臣曰：能知上三者，則勢勝，可必疾氣不生。○張預曰：居高面陽，養生處厚，可以必勝，地氣乾熯，故疾癘不作。】
丘陵隄防，必處其陽而右背之。
【杜牧曰：凡遇丘陵隄防之地，常居其東南也。○梅堯臣曰：雖非至高，亦當前向明而右依實。○王晳曰：處陽則人舒以和，器健以利也。○張預曰：面陽所以貴明，顯背高所以爲險固。】
此兵之利，地之助也。
【梅堯臣曰：兵所利者，得形勢以為助。○張預曰：用兵之利，得地之助。】
上雨，水沫至，欲渡者待其定也。
【曹操曰：恐半濟而水遽漲也。○李筌曰：恐水暴漲。○杜牧曰：言過溪澗，見上流有沫，此乃上源有雨。待其沫盡，水定乃可渡。不爾。半渡恐有暴水卒至也。○杜佑曰：恐半渡水而遂漲。上雨，水當淸而反濁，沫至，此敵人權遏水之占也，欲以中絶軍。】
兵非益多也，惟無武進。【點校者案，句正文誤在上，補之以便讀者。】
【凡地有計，智料敵而行。○張預曰：武剛也，未能用剛武以輕進，謂未見利也。】
足以倂力料敵，取人而巳。
【曹操曰：廝養足也。○李筌曰：兵衆武用力均，惟得人者勝也。○杜牧曰：言我與敵人，兵力皆均，惟未能用武前進者，蓋未得見其人也。但能於廝養之中，揀擇其材，亦足幷力料敵而取勝，不假求於他也。○陳皥曰：言我兵力不多，於敵又無利便可進，不必他國乞師，但於廝養中倂力取人，亦可破敵也。○賈林曰：雖無武勇之力而輕進，足以智謀料敵，倂力而取敵人也。○梅堯臣曰：武，繼也。兵雖不足以繼進，足以幷給役廝養之力，量敵而取勝也。○王晳曰：晳謂善分合之變者，足以倂力，乗敵間，取勝人而巳。故雖廝養之輩可也。況精兵乎。曹說是也。○張預曰：兵力旣均，又未見便，雖未足剛，進足以取人，於廝養之中，以幷兵合力，察敵而取勝，不必假他兵以助巳。故《尉繚子》曰：「天下助卒，名為十萬，其實不過數萬。其兵來者，無不謂其將曰：無為天下先戰。」此言助卒無益，不如已有兵法也。】
夫惟無慮而易敵者，必擒於人。
【杜牧曰：無有深謀遠慮，但侍一夫之勇，輕易不顧者，必為敵人所擒也。○陳皥曰：惟猶獨也。此言殊無遠慮，但輕敵者，必為其所擒，不獨言其勇也。《左傳》曰：「蜂蠆有毒。」而況國乎。則小敵亦不可輕。○王晳曰：唯不能料敵，但以武進，則必為敵所擒，明患不在於不多也。○張預曰：不能料人，反輕敵以武進，必為人所擒也。齊晉相攻，齊侯曰：「吾姑滅此而朝食。」不介馬而馳之，為晉所敗，是也。】
卒未親附而罰之，則不服，不服則難用也。
【杜牧曰：恩信未洽，不可以刑罰齊之。○梅堯臣曰：傳上世德以至之恩以親之，恩德未敷，罰則不服。故怨而難使。○王晳曰：恩信非素浹洽於人，心未附也。○張預曰：驟居將帥之位，恩信未加於民，而遽以刑法齊之，則怒恚而難用。故田穰苴曰：「臣素卑賤，士卒未附，百姓不信。」又伍參曰：「晉之從政者新，未能行令。」是也。】
卒巳親附而罰不行，則不可用也。
【曹操曰：恩信巳洽，若無刑罰，則驕情難用也。○梅堯臣曰：恩德旣洽，刑罰不行，則驕不可用。○王晳曰：所謂若驕子也。○張預曰：恩信素洽，士心巳附，刑罰寛緩，則驕不可用也。】
故令之以文，齊之以武。
【曹操曰：文，仁也。武，法也。○李筌曰：文仁恩，武威罰。○杜牧曰：晏子舉司馬穰苴，文能附衆，武能威敵也。○王晳曰：吳起云：「總文武者，軍之將，兼剛柔者，兵之事也。」】
是謂必取。
【杜牧曰：文武旣行，必也取勝。○梅堯臣曰：令以仁恩，齊以威刑，恩威竝著，則能必勝。○張預曰：文恩以恱之，武威以肅之。畏愛相兼，故戰必勝，攻必取。或問曰：《書》云：「威克厥愛，允濟。愛克厥威，允罔功。」言先威也。孫武先愛，何也？曰：書之所稱，仁人之兵也。王者之於民，恩德素厚，人心巳附，及其用之，惟患乎寡威也。武之所陳，戰國之兵也。覇者之於民，法令素酷，人心易離，及其用之，惟患乎少恩也。】

【點校者案，《唐太宗李衛公問對》曰：「太宗曰：《尚書》言：威克厥愛，允濟；愛克厥威，允罔功。何謂也？靖曰：愛設於先，威設於後，不可反是也。若威加於前，愛救於後，無益於事矣。《尚書》所以慎戒其終，非所以作謀於始也。故《孫子》之法萬代不刊。」《尉繚子》曰：「夫不愛說其心者，不我用也；不嚴畏其心者，不我舉也。愛在下順，威在上立。愛故不二，威故不犯。故善將者，愛與威而已。」】
令素行以敎其民，則民服。
【梅堯臣曰：素，舊也。威令舊立，敎乃聽服。○張預曰：將令素行，其民巳信。敎而用之，人人聽服。】
令不素行以敎其民，則民不服。
【王晳曰：民不素敎，難卒爲用。○何氏曰：人旣失訓，安得服敎。】
令素行者，與衆相得也。
【杜牧曰：素，先也。言為將，居常無事之時，須恩信威令，先著於人，然後對敵之時，行令立法，人人信伏。韓信曰：「我非素得拊循士大夫，所謂驅市人而戰也。所以使之背水，令其人人自戰。」以其非素受恩信威令之從也。○陳皥曰：晉文公始入國，敎其民二年，欲用之。子犯曰：「民未知義，未安其居。」此言欲令民不苟其生也。於是出定襄王。此言示以事君之大義，入務利民，民懷生矣。又將用之，子犯曰：「民未知，信未宣其用。」於是伐原以示之信。此言在往年伐原，不貪其利而守其信，民易資者不求豐焉。此言人無貪詐也。明徵其辭。公曰：「可矣。」子犯曰：「民未知禮，未生其恭。」於是大蒐，以示之禮。及戰之時，少長有禮，其可用也。此五者，敎人之本也。夫令要在先申，使人聽之，不惑法，要在必行，使人守之，無輕信者也。三令五申，示人不惑也。法令簡當，議在必行，然後可以與衆相得也。○梅堯臣曰：信服巳乆，何事不從。○王晳曰：知此者，始可言其幷力勝敵矣。○張預曰：上以信使民，民以信服上，是上下相得也。《尉繚子》曰： 「令之之法，小過無更，小疑無申。」言號令一出，不可反易，自非大過大疑，則不須更改申明，所以使民信也。諸葛亮與魏軍戰，以寡對衆，卒有當代者，不留而遣之曰：「信不可失。」於是人人願留，一戰遂大敗魏兵，是也。】
孫子集註卷之九

地形篇
（曹操曰：欲戰，審地形以立勝也。○李筌曰：軍出之後，必有地形變動。○王晳曰：地利當周知險隘支掛之形也。○張預曰：凡軍有所行，先五十里內山川形勢，使軍士伺其伏兵，將乃自行視地之勢，因而圖之，知其險易，故行師越境，審地形而立勝。故次行軍。）

孫子曰：地形有通者，
【梅堯臣曰：道路交達。】【點校者按，通，通達，交通便利之地。】
有掛者，
【梅堯臣曰：網羅之地，往必掛綴。】【點校者按，掛，讀為罣，網羅也。】
有支者，
【梅堯臣曰：相持之地。】【點校者按，支，山脈支離之地。】
有隘者，
【梅堯臣曰：兩山通谷之間。】【點校者按，隘，《漢書》顏師古注讀為嗌，蓋如咽喉之地，塞則不通。故為兩山通谷之間，道路狹而難通之地。】
有險者，
【梅堯臣曰：山川丘陵也。】
有遠者。
【曹操曰：此六者地之形也。○梅堯臣曰：平陸也。○杜佑曰：此六地之名，教民居之，得便利則勝也。○張預曰：地形有此六者之別也。】
我可以往，彼可以來，曰通。
【杜佑曰：謂俱在平陸，往來通利也。○張預曰：俱在平陸，往來通達。】
通形者，先居高陽，利糧道以戰，則利。
【曹操曰：寧致人，無致於人。○李筌曰：先之以待敵。○杜牧曰：通者，四戰之地，須先據高陽之處，勿使敵人先得而我後至也。利糧道者，毎於津阨，或敵人要衝，則築壘或作甬道以護之。○賈林曰：通利者，無有岡坂亦無要害，故兩通往來，處高易於望候，向陽視生，通糧道，便易轉運，於此利於戰也。○杜佑曰：寧致人，無致於人。巳先據高地，分爲屯守於歸來之路，無使敵絶巳糧道也。○梅堯臣曰：先據高陽，利糧通阨，敵人來至，我戰則利。○王晳註同曹操。○何氏同杜佑註。 ○張預曰：先處戰地以待敵，則致人而不致於人。我雖居高面陽，坐以致敵，亦慮敵人不來赴戰，故須使糧餉不絶，然後爲利。】
可以往難以返曰掛。
【杜佑曰：掛者，牽掛也。】
掛形者，敵無備，出而勝之。敵若有備，出而不勝，難以返，不利。
【李筌曰：徃難以返曰掛。○杜牧曰：掛者險阻之地，與敵共有。犬牙相錯，動有掛礙也。徃攻敵，敵若無備，攻之必勝，則雖與險阻相錯，敵人巳敗，不得復邀我歸路矣。若徃攻敵人，敵人有備，不能勝之，則爲敵人守險阻邀我歸路，難以返也。○陳皥曰：不得已，陷在此，則須爲持乆之計，掠取敵人之糧以伺利便而擊之。○杜佑曰：敵無備，出攻之，勝，可也。有備不得勝之，則難還返也。○梅堯臣曰：出其不意，徃則獲利。若其有備，徃必受制。○張預曰：察知敵情，果爲無備，一舉而勝之，則可矣。若其有備，出而弗克，欲戰則不可留，欲歸則不得返，非所利也。】
我出而不利，彼岀而不利，曰支。
【杜佑曰：支，乆也。俱不便，乆相持也。○張預曰：各守險固，以相支持。】
支形者，敵雖利我，我無出也。引而去之，令敵半出而擊之，利。
【李筌曰：支者，兩俱不利，如掛之形，故各分其勢。○杜牧曰：支者，我與敵人各守高險對壘，而軍中有平地，狹而且長，出軍則不能成陳，遇敵則自下禦上，彼我之勢俱不利便。如此，則堂堂引去，伏卒待之。敵若躡我，候其半岀，發兵擊之，則利。若敵人先去以誘我，我不可岀也。○陳皥曰：此說理繁而語倒，但彼此出軍，地形不便，敵若設利誘我而去，我愼勿追之。我若引去，敵止則巳。若來襲我，候其半出，則急擊之。○賈林曰：支者隔險阻，可以相要截，足得相支持，故不利先出也。○杜佑曰：利，利我也。佯背我去，我無出逐，待其引而擊之，可敗也。○梅堯臣曰：各居所險，先出必敗，利而誘我，我不可愛，僞去，引敵半出而擊。○ 王晳曰：敵不肯至，則設奇伏而退，且詭之，令必出。○張預曰：利我，謂佯背我去也，不可岀攻。我捨險則反爲所乗，當自引去。敵若來追，伺其半岀，行列未定，銳卒攻之，必獲利焉。李靖《兵法》曰：「彼此不利之地，引而佯去，待其半岀而邀擊之。」】
隘形者，我先居之，必盈之以待敵。
【杜佑曰：盈，滿也。以兵陳滿隘形，欲使敵不得進退也。】
若敵先居之，盈而勿從，不盈而從之。
【曹操曰：隘形者，兩山間通谷也。敵勢不得撓我也。我先居之必前齊隘口，陳而守之，以岀竒也。敵若先居此地，齊口陳，勿從也。卽半隘陳者，從之而與敵共此利也。○李筌曰：盈，平也。敵先守隘，我去之。趙不守井陘之口，韓信下之。陳豨不守漳水，高祖下之。是也。○杜牧曰：盈者滿也。言遇兩山之間，中有通谷，則須當山口爲營，與兩山口齊如水之在器而盈滿也。○杜佑曰：謂齊口亦滿也。如水之滿器與，口齊也。若我居之，平易險阻，皆制在我，然後出奇以制敵。若敵人據隘之半，不知齊口滿盈之道，我則入隘以從之。蓋敵亦在隘，我亦在隘，俱得地形，勝敗在我，不在地形也。夫齊口盈滿之術，非惟隘形獨解。有口譬如平坡迥澤，車馬不通，舟楫不勝，中有一逕，亦須據其路口，使敵不得進也。諸可知矣。○陳皥曰：隘口，言陳是也，言營非也。○賈林曰：從逐也。盈實也。敵若實而滿之，則不可逐討。若虛而無備，則入而討之。○梅堯臣同杜牧註。○王晳同曹操註。○張預曰：左右髙山，中有平谷，我先至之，必齊滿山口以爲陳，使敵不得進也。我可以出奇兵，彼不能以撓我。敵若先居此地，盈塞隘口而陳者，不可從也。若雖守隘口，俱不齊滿者，入而從之，與敵共此險阻之利。吳起曰：「無當天竈。」天竈者，大谷之口，言不可迎隘口而居之也。】
險形者，我先居之，必居髙陽以待敵。
【杜佑曰：居高陽之地以待敵人，敵人從其下隂而來，擊之則勝。若敵先居之，引而去之，勿從也。曹操曰：地形險隘，尤不可致於人。○李筌曰：若險阻之地，不可後於人。杜牧曰：險者，山峻谷深，非人力所能作爲，必居高陽以待敵。若敵人先據之，必不可以爭，則當引去。陽者南面之地，恐敵人持久，我居隂而生疾也。今若於崤澠遇敵，則先據北山，此乃是面隂而背陽也。高陽二者止可捨陽而就高，不可捨高而就陽。孫子乃統而言之也。○杜佑曰：地險先據，則不致於人也。○梅堯臣曰：先得險固，居高就陽，待敵則強。敵茍先之，就戰則殆，引去勿疑。○王晳曰：此亦爭地形。唐太宗先據武牢以待竇建德是也。○張預曰：平陸之地，尚宜先據，況險阨之所，豈可以致於人。故先處髙陽，以佚待勞則勝矣。若敵已據此地，宜速引退，不可與戰。裴行儉討突厥，嘗際晚下營，壍壘方周，忽令移就崇岡。將士不恱，以謂不可勞衆，行儉不從，速令徙之。是夜風雨暴至，前設營所，水深丈餘，將吏驚服。以此觀之，居高陽不惟戰便，亦無水澇之患也。】
遠形者，勢均，難以挑戰，戰而不利。
【曹操曰：挑戰者延敵也。○李筌曰：力敵而挑，則利未可知也。○杜牧曰：譬如我與敵壘相去三十里，若我來就敵壘而延敵欲戰者，是我困敵銳，故戰者不利。若敵來就我壘，延我欲戰者，是我佚敵勞，敵亦不利，故言勢均。然則如何？曰：欲必戰者，則移相近也。○陳皥曰：夫與敵營壘相遠，兵力又均，難以挑戰，戰則不利。故下文云：「勢均，以一擊十曰走」是也。夫挑戰，先須料我兵衆，強弱可以加敵則爲之，不然則不可輕進，自取敗也。○孟氏曰：兵勢旣均，我遠入挑則不利也。 ○杜佑曰：挑迎敵也。遠形去國遠也。地勢均等，無獨便利，先挑之戰，不利也。○梅堯臣曰：勢旣均一，挑戰則勞，致敵則佚。○王晳曰：以遠致我，勞也。○張預曰：營壘相遠，勢力又均，止可坐以致敵，不宜挑人而求戰也。】
凡此六者，地之道也。將之至任，不可不察也。
【李筌曰：此地形之勢也。將不知者以敗。○賈林曰：天生地形，可以目察。○梅堯臣曰：夫地形者，助兵立勝之本，豈得不度也。○張預曰：六地之形，將不可不知。】
故兵有走者，有弛者，有陷者，有崩者，有亂者，有北者。凡此六者，非天之災，將之過也。
【賈林曰：走弛陷崩亂北，皆敗壞，大小變易之名也。○張預曰：凡此六敗，咎在人事。】
夫勢均，以一擊十曰走。
【曹操曰：不料力。○李筌曰：不量力也。若得形便之地，用奇伏之計，則可矣。○杜牧曰：夫以一擊十之道，先須敵人與我將之智謀，兵之勇怯，天時地利，飢飽勞佚，十倍相懸，然後可以奮一擊十。若勢均力敵，不能自料，以我之一擊敵之十，則須奔走，不能返舍，復爲駐止矣。○梅堯臣曰：勢雖均而兵甚寡，以寡擊衆，必走之道也。○王晳曰：不待鬭而走也。○張預曰：勢均，謂將之智勇，兵之利鈍，一切相敵也。夫體敵勢等，自不可輕戰，況奮寡以擊衆，能無走乎。】
卒強吏弱曰弛。
【曹操曰：吏不能統，故弛壞。○杜牧曰：言卒伍豪強，將帥懦弱，不能驅率，故弛坼壞散也。國家長慶初年，命田布帥魏以伐王廷湊。布長在魏，魏人輕易之，數萬人皆乗驢行營，布不能禁。居數月，欲合戰，兵士潰散，布自剄身死。○賈林曰：令之不從，威之不服，見敵則亂，不壞何爲。○梅堯臣曰：吏無統率者，則軍政弛壞。○王晳同曹操註。○何氏曰：言卒伍豪強，將帥懦弱，不能驅領，故弛坼壞散也。○張預曰：士卒豪悍，將吏懦弱，不能統轄約束，故軍政弛壞也。吳楚相攻，吳公子光曰：「楚軍多寵，政令不一，帥賤而不能整，無大威命，楚可敗。」果大敗楚師也。】
吏強卒弱曰陷。
【曹操曰：吏強欲進，卒弱輙陷敗也。○李筌曰：陷敗也。卒弱不一則難以爲戰，是以強陷也。○杜牧曰：言欲爲攻取，士卒怯弱，不量其力，強進之，則陷沒於死地也。○陳皥曰：夫人皆有血氣，誰無鬬敵之心?若將乏刑德，士乏訓練，則人皆懦怯，不可用也。○賈林曰：士卒皆羸，鼓之不進，吏強獨戰，徒陷其身也。○梅堯臣曰：吏雖強進，不能激之以勇，故陷於死。○王晳曰：爲下所陷。○張預曰：將吏剛勇欲戰，而士卒素乏訓練，不能齊勇同奮，茍用之，必陷於亡敗。】
大吏怒而不服，遇敵懟而自戰，將不知其能，曰崩。
【曹操曰：大吏小將也。大將怒之而不猒服，忿而赴敵，不量輕重，則心崩壞。○李筌曰：將爲敵所怒，不料強弱，驅士卒如命者，必崩壞。○杜牧曰：春秋時，楚子伐鄭，晉師救之。伍參言於楚子曰：「晉之從政者新，未能行令。其佐先縠剛愎不仁，未肯用命，其三帥者，專行不獲，聽而無上，衆無適從。此行也晉師必敗。」晉魏錡求公族未得而怒，欲敗晉師，請致師。不許。請使許之，遂往請戰而還。趙旃求卿未得，請挑戰，不許。召盟許之。與魏錡皆命而往。卻克曰：「二憾往矣，弗備，必敗。」隨會曰：「若二子怒楚，楚人乗我喪，師無日矣。不如備之。」先縠曰：「不可。」隨會使鞏朔、韓穿師七覆於敖前，故上軍不敗，而中軍下軍果敗。七覆，七處伏兵也。敖山名也。○陳皥曰：此大將無理而怒小將，使之心內懷不服，因縁怨怒，遇敵便戰，不顧能否，所以大敗也。○賈林曰：自上墮下曰崩。大吏小將不相壓伏，崩壞之道。將又不量己之能否，不知卒之勇怯強與敵鬬，自取賊害，豈非自上而崩乎。○梅堯臣曰：小將心怒而不服，遇敵怨懟而不顧，自取崩敗者，蓋將不知其能也。○王晳曰：謂將怒不以理，且不知禆佐之才，激致其兇懟，如山之崩壞也。○何氏曰：三軍同力，上下一心，則勝也。○張預曰：大凡百將一心，三軍同力，則能勝敵。今小將恚怒而不服於大將之令，意欲俱敗，逢敵便戰，不量能否，故必崩覆。晉伐秦，荀偃行令是也，曰：「雞鳴而駕，唯余馬首是瞻。」欒書怒曰：「晉國之命未是有也。」遂棄之歸。又趙穿惡臾騈而逐秦，魏錡怒晉師而乗楚。】
將弱不嚴，敎道不明，吏卒無常，陳兵縱橫曰亂。
【曹操曰：爲將若此，亂之道也。○李筌曰：將或有一於此，亂之道也。○杜牧曰：言吏卒皆不拘常度，故引兵出陳，或縱或橫，皆自亂之也。○賈林曰：威令旣不嚴明，士卒則無常稟，如此軍幕，不亂何爲。謂將無嚴令，賞罰不行之故。○梅堯臣曰：懦而不嚴，則士無常檢，敎而不明，則出陳縱橫不整，亂之道也。○王晳曰：亂者，不勝其敗。○張預曰：將弱不嚴，謂將帥無威德也。敎道不明，謂敎閱無古法也。吏卒無常，謂將臣無久任也。陳兵縱橫，謂士卒無節制也。爲將若此，自亂之道。】
將不能料敵，以少合衆，以弱擊強，兵無選鋒，曰北。
【曹操曰：其勢若此，必走之兵也。○李筌曰：軍敗曰北，不料敵也。○杜牧曰：衛公李靖《兵法》有戰鋒隊，言揀擇敢勇之士，毎戰皆爲先鋒。《司馬法》曰：「選良次兵，益人之強。」註曰：「勇猛勁捷，戰不得功，後戰必選於前，當以激致其銳氣也。」東晉大將軍謝玄北鎭廣陵時，符堅強盛。玄多募勇勁，劉牢之、何謙、諸葛侃、高衡、劉軌、田洛、孫無終等，以驍猛應募。玄以牢之，領精銳爲前鋒，百戰百勝，號爲北府兵，敵人畏之，所向必克也。○賈林曰：兵鋒不選利鈍，士卒不知勇怯，如此用兵，自取背道也。○梅堯臣曰：不能量敵情，以少當衆，不能選精銳，以弱擊強，皆奔北之理也。○何氏曰：夫士卒疲勇，不可混同。爲一一則勇士不勸，疲兵因有所容，出而不戰自敗也。故《兵法》曰： 「兵無選鋒曰北。」昔齊以伎擊強魏，以武卒奮秦，以銳士勝漢。有三河俠士，劒客奇材，吳謂之解煩，齊謂之決命，唐謂之跳盪，是皆選鋒之別名也。兵之勝術，無先於此。凡軍衆旣具，則大將勒諸營各選精銳之士，須趫健出衆，武藝軼格者，部爲別隊，大約十人選一人，萬人選千人。所選務寡，要在必當，擇腹心健將統率，自大將親兵前鋒，奇伏之類，皆品量配之也。○張預曰：設若奮寡以擊衆，驅弱以敵強，又不選驍勇之士使爲先鋒，兵必敗北也。凡戰，必用精銳爲前鋒者，一則壯吾志，一則挫敵威也。故《尉繚子》曰：「武士不選，則衆不強。」曹公以張遼爲先鋒而敗鮮卑，謝玄以劉牢之領精銳而拒符堅，是也。】
凡此六者，敗之道也。
【陳皥曰：一曰不量寡衆，二曰本乏刑德，三曰失於訓練，四曰非理興怒，五曰法令不行，六曰不擇驍果，此名六敗也。】
將之至任，不可不察也。
【張預曰：巳上六事，必敗之道。】
夫地形者，兵之助也。
【杜牧曰：夫兵之主，在於仁義節制而巳。若得地形可以爲兵之助，所以取勝也。助一作易。○陳皥曰：天時不如地利。○孟氏曰：地利待人而險。○賈林曰：戰雖在兵，得地易勝，故曰兵之易也。山可障，水可灌，高勝卑，險勝平也。○王晳曰：兵道則在人。○張預曰：能審地形者，兵之助耳，乃未也，料敵制勝者兵之本也。】
料敵制勝，計險阨遠近，上將之道也。
【杜牧曰：饋用之費，人馬之力，攻守之便，皆在險阨遠近也。言若能料此以制敵，乃爲將臻極之道。○王晳曰：料敵窮極之情，險阨遠近之利害，此兵道也。○何氏曰：知敵知地，將軍之職。○張預曰：旣能料敵虛實強弱之情，又能度地險阨遠近之形，本末皆知，爲將之道畢矣。】
知此而用戰者必勝，不知此而用戰者必敗。
【杜牧曰：謂知險阨遠近也。○梅堯臣曰：將知地形，又知軍政，則勝，不知則敗。○張預曰：旣知敵情，又知地利，以戰則勝，俱不知之，以戰卽敗。】
故戰道必勝，主曰無戰，必戰可也。戰道不勝，主曰必戰，無戰可也。
【李筌曰：得戰勝之道，必可戰也。失戰勝之道，必無戰可也。立主人者，發其行也。○杜牧曰：主者，君也。黃石公曰：「出軍行師，將在自專，進退內御，則功難成。」故聖主明王，跪而推轂曰：「閫外之事，將軍裁之。」○孟氏曰：寧違於君，不逆士衆。○梅堯臣曰：將在，軍君命有所不受。○張預曰：苟有必勝之道，雖君命不戰，可必戰也。苟無必戰之道，雖君命必戰，可不戰也。與其從令而敗事，不若違制而成功，故曰：「軍中不聞天子之詔。」】
故進不求名，退不避罪。
【王晳曰：皆忠以爲國也。○何氏曰：進豈求名也，見利於國家士民則進也，退豈避罪也，見其蹙國殘民之害，雖君命使進，而不進罪，及其身不悔也。】
唯人是保，而利合於主，國之寳也。
【李筌曰：進退皆保人，非爲身也。○杜牧曰：進不求戰勝之名，退不避違命之罪也，如此之將，國家之珍寳，言其少得也。○陳皥曰：合猶歸也。○梅堯臣曰：寧違命而取勝，勿順命而致敗。○王晳曰：戰與不戰，皆在保民利主而巳矣。○張預曰：進退違命，非爲巳也，皆所以保民命而合主利，此忠臣，國家之寳也。】
視卒如嬰兒，故可與之赴深谿，視卒如愛子，故可與之俱死。
【李筌曰：若撫之如此，得其死力也。故楚子一言，三軍之士皆如挾纊也。○杜牧曰：戰國時，吳起爲將，與士卒最下者同衣食，臥不設席，行不乗騎，親裹贏糧，與士卒分勞苦。卒有病疽，吳起吮之。其卒母聞而哭之，或問曰：「子卒也，而將軍自吮疽，何爲而哭？」母曰：「往年吳公吮其父，其父不旋踵而死於敵，今復吮此子，妾不知其死所矣。」○梅堯臣曰：撫而育之則親而不離，愛而朂之則信而不疑，故雖死與死，雖危與危。○王晳曰：以仁恩結人心也。○何氏曰：如後漢段熲爲破羌將軍以征西，羌行軍仁愛，士卒傷者親自瞻省，手爲裹瘡。在邊十餘年，未嘗一日蓐寢，與將士同苦。故皆樂爲死戰也。晉王濬爲巴郡太守，郡邊吳境，兵士苦役，生男多不舉。濬乃嚴其科條，寛其徭課，其産育者皆與休復，所全活者數千人。及後伐吳，先在巴郡之所全活者，皆堪徭役供軍，其父母戒之曰：「王府君生爾，爾必勉之，無愛死也。」故吳子有父子之兵。○張預曰：將視卒如子，則卒視將如父，未有父在危難而子不致死，故荀彧曰：「臣之於君也。下之於上也。如子弟之事父兄。手足之捍頭目也。」夫美酒泛流，三軍皆醉，溫言一撫，士同挾纊，信乎，以恩遇下，古人所重也。故兵法曰：「勤勞之師，將必先巳。暑不張蓋，寒不重衣，險必下歩，軍井成而後飮，軍食熟而後飯，軍壘成而後舍。」】
厚而不能使，愛而不能令，亂而不能治，譬如驕子，不可用也。
【曹操曰：恩不可專用，罰不可獨任，若驕子之喜怒對目，還害而不可用也。○李筌曰：雖厚愛人，不合如驕子者，有勃逆之心，不可用也。○杜牧曰：黃石公曰：「士卒可下而不可驕。」夫恩以養士，謙以接之，故曰可下，制之以法，故曰不可驕。《隂符》曰：「害生於恩。」吳起曰：「夫鼓鼙金鐸，所以威耳，旌旗麾章所以威目，禁令刑罰，所以威心耳。威於聲，不得不淸，目威於色，不得不明，心威於形，不得不嚴。三者不立，必敗於敵。」故曰：「將之所撝，莫不從移，將之所指，莫不前死。」衛公李靖曰：「古之善爲將者，必能十卒而殺其三，次者十殺其一。十殺其三，威振於敵國，十殺其一，令行於三軍。是知畏我者不畏敵，畏敵者不畏我。善無細而不賞，惡無微而不貶。馬謖軍敗，葛亮對泣而行誅，鄕人盜笠呂蒙，垂涕而後斬，馬逸犯禾，曹公割髪而自刑，兩掾辭屈，黃蓋詰問而俱斬，故能威克其愛，雖少必濟，愛加其威，雖多必敗。○孟氏曰：唯務行恩，恩勢巳成，刑之必怨。唯務行刑，刑怨巳深，恩之不附。必使恩威相參，賞罰並用，然後可以爲將，可以統衆也。○梅堯臣曰：厚養而不使，愛寵而不敎，亂法而不治，猶如驕子，安得而用也。○王晳曰：恩不以嚴，未可濟也。○何氏曰：言恩不可純任，純任則還爲巳害。○張預曰：恩不可以專用，罰不可以獨行，專用恩則卒如驕子而不能使，此曹公所以割髪而自刑，臥龍所以垂泣而行戮，楊素所以流血盈前而言笑自若，李靖所以十殺其三使畏我而不畏敵也。獨行罰則士不親附而不可用，此古將所以投酒，楚子所以挾纊，吳起所以分衣食，闔閭所以同勞佚也。在《易》之《師》，初六曰：「師出以律。」謂齊衆以法也。九二曰「師中承天寵。」謂勸士以賞也。以此觀之，王者之兵，亦徳刑參任而恩威並行矣。《尉繚子》曰：「不愛恱其心者，不我用也。不嚴畏其心者，不我舉也。故善將者，愛與畏而巳。」】
知吾卒之可以擊，而不知敵之不可擊，勝之半也。
【梅堯臣曰：知巳而不知彼，或有勝耳。】
知敵之可擊，而不知吾卒之不可以擊，勝之半也。
【杜牧曰：可擊者，勇敢輕死也。不可擊者，頓弊怯弱也。○陳皥曰：此說非也。可擊不可擊者，所謂「兵衆孰強，士卒孰練，賞罰孰明」也。○梅堯臣曰：知彼而不知巳，或有勝耳。○王晳曰：知巳不知彼，知彼不知己，皆未可以決勝也。○張預曰：或知巳而不知彼，或知彼而不知巳，則有勝有負也。唐太宗曰：「吾嘗臨陳先料敵心與巳之心孰審，然後彼可得而知焉。察敵氣與巳之氣孰治，然後我可得而知焉。」言料心審治亂，察氣見強弱形也，可戰與不可戰也。】
知敵之可擊，知吾卒之可以擊，而不知地形之不可以戰，勝之半也。
【曹操李筌曰：勝之半者，未可知也。○杜牧曰：地形者，險易遠近，岀入迂直也。○梅堯臣曰：知彼知巳，而不知地形，亦或不勝。○王晳曰：雖知彼巳可以戰，然不可虧地利也。○張預曰：旣知巳而又知彼，但不得地形之助，亦不可全勝。】
故知兵者，動而不迷，舉而不窮。
【杜牧曰：未動未舉，勝負巳定。故動則不迷，舉則不窮也。一雲動而不困，舉而不頓。○陳皡曰：窮者，困也。我若識彼此之動否，量地形之得失，則進而不迷，戰而不困者也。○梅堯臣曰：無所不知則動不迷闇，舉不困窮也。○王晳曰：善計者不迷，善軍者不窮。○張預曰：不妄動，故動則不誤。不輕舉，故舉則不困。識彼我之虛實，得地形之便利而後戰也。】
故曰，知彼知巳，勝乃不殆。
【張預曰：曉攻守之術則有勝而無危。】
知天知地，勝乃不窮。
【李筌曰：人事、天時、地利，三者同知，則百戰百勝。○杜佑曰：知地之便，知天之時。地之便依險阻，向高陽也。天之時，順寒暑，法刑德也。旣能知彼知巳，又按地形，法天道，勝乃可全，又何難也。○梅堯臣曰：知彼利，知此利，故不危。知天時，知地形，故不極。○王晳同梅堯臣註。○張預曰：順天時，得地利，取勝無極。】
孫子集註卷之十


九地篇
（曹操曰：欲戰之地有九。○李筌曰：勝敵之地有九，故次地形之下。〇王晢曰：用兵之地，利害有九也。〇張預曰：用兵之地，其勢有九，此論地勢，故次地形。）

孫子曰：用兵之法，有散地，有輕地，有爭地，有交地，有衢地，有重地，有圯地，有圍地，有死地。
【曹操曰：此九地之名也。○張預曰：此九地之名。】
諸侯自戰其地，爲散地。
【曹操曰：士卒戀土，道近易散。○李筌曰：卒恃土懷妻子，急則散，是爲散地也。○杜牧曰：士卒近家，進無必死之心，退有歸投之處。○杜佑曰：戰其境內之地，士卒意不專，有潰散之心，故曰散地。○梅堯臣同杜牧註。○王晳同曹操註。○何氏曰：散地，士卒恃之懷戀妻子，急則散走，是爲散地。一曰地無關鍵，士卒易散走。居此地者，不可數戰。又曰地遠四平，更無要害，志意不堅而易離，故曰散地。吳王問孫武曰：「散地士卒顧家，不可與戰，則必固守不出。若敵攻我小城，掠吾田野，禁吾樵採，塞吾要道待，吾空虛而急來攻，則如之何？」武曰：「敵人深入吾都，多背城邑，士卒以軍爲家，專志輕鬬。吾兵在國，安土懷生，以陳則不堅，以鬬則不勝。當集人合衆，聚榖蓄帛，保城備險，遣輕兵絶其糧道，彼挑戰不得，轉輸不至，野無所掠，三軍困餒，因而誘之，可以有功。若欲野戰則必因勢依險設伏，無險則隱於天氣，隂晦昏霧，出其不意，襲其懈怠，可以有功。」○張預曰：戰於境內，士卒顧家，是易散之地也。鄖人將伐楚師，楚鬬廉曰：「鄖人軍其郊，必不誡，恃近其城，莫有鬬志。」果爲楚所敗是也。】
入人之地而不深者，爲輕地。
【曹操曰：士卒皆輕返也。○杜牧曰：師出越境，必焚舟梁，示民無返顧之心。○李筌曰：輕於退也。○梅堯臣曰：入敵未遠，道近輕返。○王晳曰：初涉敵境，勢輕，士未有鬬志也。○何氏曰：輕地者，輕於退也。入敵境未深，往返輕易，不可止息，將不得數動勞人。吳王問孫武曰：「吾至輕地，始入敵境，士卒思還，難進易退。未背險阻，三軍恐懼。大將欲進，士卒欲退，上下異心。敵守其城壘，整其車騎，或當吾前，或擊吾後，則如之何？」武曰：「軍至輕地，士卒未專，以入爲務，無以戰爲故。無近其名城，無由其通路，設疑佯惑，示敵將去，選驍騎銜枚，先入掠其牛馬六畜，三軍見得，進乃不懼。分吾良卒，密有所伏。敵人若來，擊之勿疑。若其不至，捨之而去。」又曰： 「軍入敵境，敵人固壘不戰，士卒思歸，欲退且難，謂之輕地。當選驍兵伏要路，我退敵追來，則擊之也。」○張預曰：始入敵境，士卒思還，是輕返之地也。《尉繚子》曰：「征役分軍而歸，或臨戰自北，則逃傷甚焉。」言民兵四集，分屯占地，使北來者，當北道則多逃，以其開之耳。】
我得則利，彼得亦利者，爲爭地。
【曹操曰：可以少勝衆，弱擊強。○李筌曰：此阨喉守險地，先居者勝，是爲爭地也。○杜牧曰：必爭之地，乃險要也。前秦符堅先遣大將呂先討西域，堅敗績。後光自西域還師，至宜禾。堅涼州刺史梁熈謀拒之，高昌太守楊翰曰：「呂光新定西國，兵強氣銳，其鋒不可當。若出流沙，其勢難測。高梧谷口，險要，宜先守之而奪其水，彼旣困竭，人自然投戈。如以爲遠，不可守，伊吾之關，亦可拒之。若廢此二要，難爲計矣。」地有所必爭，眞此機也。熈不從，竟爲光所滅也。○陳皥曰：彼我若先得其地者，則可以少勝衆，弱勝強也。○杜佑曰：謂山水阨口，有險固之利，兩敵所爭。○梅堯臣曰：無我無彼，先得則利。○王晳同陳皥註。○何氏曰：爭地，便利之地，先居者勝。是以爭之。吳王問孫武曰：「敵若先至，據要保利，簡兵練卒，或出或守，以備我，奇則如之何？」武曰：「爭地之法，先據爲利。敵得其處，愼勿攻之，引而佯走，建旗鳴鼓，趣其所愛，曵柴揚塵，惑其耳目，分吾良卒，宻有所伏。敵必出救。人慾我與，人棄我取，此爭先之道也。若我先至而敵用此術，則選吾銳卒，固守其所，輕兵追之，分伏險阻，敵人還鬬，伏兵旁起，此全勝之道。○張預曰：險固之利，彼我得之，皆可以少勝衆，弱勝強者，是必爭之地也。唐太宗以三千人守成臯之險，坐困竇建德十萬之衆，是也。】
我可以往，彼可以來者，爲交地。
【曹操曰：道正相交錯也。○杜牧曰：川廣地平，可來可往，足以交戰對壘。○陳皥曰：交錯是也。言其道路交橫，彼我可以來往，如此之地，則須兵士首尾不絶，切宜備之。故下文雲「交地吾將謹其守」，其義可見也。○杜佑曰：交地有數道，往來交相，無可絶。○梅堯臣同陳皥註。○何氏曰：交地，平原交通也。一曰可以交結，不可杜絶之。絶之致隙。又曰交通四遠，不可遏絶。吳王問孫武曰：「交地吾將絶敵使不得來，必令吾邊城修其守備。深絶通路，固其隘塞。若不先圖之，敵人已備，彼可得而來，吾不得而往。衆寡又均，則如之？」何武曰：「旣我不可以往，彼可以來，吾分卒匿之，守而易怠，示其不能。敵人且至，設伏隱廬，出其不意，可以有功也。」○張預曰：地有數道，往來通達而不可阻絶者，是交錯之地也。】
諸侯之地三屬，
【曹操曰：我與敵相當，而旁有他國也。○孟氏曰：若鄭界於齊楚晉是也。】
先至而得天下之衆者，爲衢地。
【曹操曰：先至，得其國助也。○李筌曰：對敵之傍有一國，爲之屬，先往而通之，得其衆也。○杜牧曰：衢地者三屬之地，我須先至其衝，據其形勢，結其旁國也。天下猶言諸侯也。○梅堯臣曰：彼我相當，有旁國三面之會，先至則得諸侯之助也。○王晳曰：曹公雲先至得其國助，晳謂先至者，結交先至也。言天下者，謂能廣功則天下可從。○何氏曰：衢地者，地要衝，控帶數道，先據此地，衆必從之，故得之則安，失之則危也。吳王問孫武曰：「衢地必先。若吾道遠發後，雖馳車驟馬，至不能先，則如之何？」武曰：「諸侯參屬，其道四通。我與敵相當而旁有他國，所謂先者，必先重幣輕使，約和旁國，交親結恩。兵雖後至，衆已屬矣。我有衆助，彼失其黨，諸國掎角，震鼓齊攻，敵人驚，恐莫知所當。」○張預曰：衢者四通之地，我所敵者當其一面而旁有鄰國，三面相連屬，當往結之，以爲已援。先至者，謂先遣使以重幣約和旁國也。兵雖後至，巳得其國助矣。】
入人之地深，背城邑多者，爲重地。
【曹操曰：難返之地。○李筌曰：堅志也。白起攻楚，樂毅伐齊，皆爲重地。○杜牧曰：入人之境已深，過人之城巳多，津梁皆爲所恃，要衝皆爲所據，還師返斾，不可得也。○杜佑曰：難返還也。背，去也，背與倍同。多道里也。遠去已城郭，深入敵地，心專意一，謂之重地也。○梅堯臣曰：乗虛而入，渉地愈深，過城已多，津要絶塞，故曰重難之地。 ○王晳曰：兵至此者，事勢重也。○何氏曰：重地者，入敵巳深，國糧難應資給，將士不掠食取。吳王問孫武曰：「吾引兵深入重地，多所踰越，糧道絶塞，設欲歸還，勢不可過。欲食於敵，持兵不失，則如之何？」武曰：「凡居重地，士卒輕勇，轉輸不通，刖掠以繼食下，得粟帛皆貢於上，多者有賞，士卒無歸意。若欲還出，卽爲戒備，深溝高壘，示敵且乆。敵疑通途，私除要害之道，乃令輕車銜枚而行，以牛馬爲餌，敵人若出，鳴鼓隨之，隂伏吾士，與之中期，內外相應，其敗可知也。」○張預曰：深渉敵境，多過敵城，士卒心專，無有歸志，是難退之地也。司馬景王謂諸葛恪「卷甲深入，其鋒不可當」，是也。】
行山林險阻沮澤，凡難行之道者，爲圯地。
【曹操曰：少固也。○賈林曰：經水所毀曰圯。沮，洳。圯地不得乆留，宜速去也。○梅堯臣曰：水所毀圯，行則猶難，況戰守乎。○何氏曰：圯地者，少固之地也，不可爲城壘溝隍，宜速去之。吳王問孫武曰：「吾入圯地，山川險阻，難從之道，行乆卒勞，敵在吾前而伏吾後，營在吾左而守吾右，良車驍騎要吾隘道，則如之何？」武曰：「先進輕車，去軍十里，與敵相候。接期險阻，或分而左，或分而右，大將四觀，擇空而取，皆會中道，倦而乃止。」○張預曰：險阻漸洳之地，進退艱難而無所依。】
所由入者隘，所從歸者迂，彼寡可以擊吾之衆者，爲圍地。
【李筌曰：舉動難也。○杜牧曰：出入艱難，易設奇伏覆勝也。○杜佑曰：所從入阨險，歸道遠也。持乆則糧乏，故敵可以少擊吾衆者，爲圍地也。○梅堯臣曰：山川圍繞，入則隘，歸則迂也。○何氏曰：圍地入則隘險，歸則迂迴，進退無從，雖衆，何用能爲奇變。此地可由。吳王問孫武曰：「吾入圍地，前有強敵，後有險難，敵絶我糧道，利我走勢，敵鼓譟不進，以觀吾能，則如之何？」武曰：「圍地之宜，必塞其闕，示無所往，則以軍爲家，萬人同心，三軍齊力，幷炊數日，無見火煙，故爲毀亂寡弱之形，敵人見我備之必輕，則告勵士卒，令其奮怒，陳伏良卒，左右險阻，擊鼓而出，敵人若當，疾擊務突，我則前鬬後拓，左右椅角也。」又曰：「敵在吾圍，伏而深謀，示我以利，縈我以旗，紛紜若亂，不知所之，柰何？」武曰：「千人操旌，分塞要道，輕兵進挑，陳而勿摶，交而勿去，此敗謀之法。」○張預曰：前狹後險之地，一人守之，千人莫向。則以奇伏勝。】
疾戰則存，不疾戰則亡者，爲死地。
【曹操曰：前有高山，後有大水，進則不得，退則有礙。○李筌曰：阻山背水，食盡利速，不利緩也。○杜牧曰：衛公李靖曰：「或有進軍，行師不因鄕導，陷於危敗，爲敵所制。左谷右山，束馬懸車之逕，前窮後絶，鴈行魚貫之巖。兵陳未整而強敵忽臨，進無所息，退無所固，求戰不得，自守莫安。駐則日月稽留，動則首尾受敵。野無水草，軍乏資糧，馬困人疲，智窮力極，一人守隘，萬夫莫向。如彼要害，敵先據之，如此之利，我已失守，縱有驍兵利器，亦何以施其用乎?若此死地，疾戰則存，不疾戰則亡。當須上下同心，倂氣一力，抽腸濺血，一死於前，因敗爲功，轉禍爲福。」此乃是也。○陳皥曰：人在死地如坐漏船，伏燒屋。○賈林曰：左右高山，前後絶澗，外來則易，內出則難，誤居此地，速爲死戰則生。若待士卒氣挫，糧儲又無，而持乆，不死何待。○梅堯臣曰：前不得進，後不得退，旁不得走，不得不速戰也。○何氏曰：死地力戰或生，守隅則死。吳王問孫武曰：「吾師出境，軍於敵人之地。敵人大至，圍我數重，欲突以出，四塞不通。欲勵士激衆，使之投命潰圍，則如之何？」武曰：「深溝高壘，示爲守備，安靜勿動，以隱吾能。告令三軍，示不得巳，殺牛燔車，以饗吾士，燒盡糧食，塡夷井竈，割髮捐冠，絶去生慮，將無餘謀，士有死志。於是砥甲礪刃，幷氣一力，或攻兩旁，震鼓疾譟，敵人亦懼，莫知所當。銳卒分行，疾攻其後，此是失道而求生。故曰：困而不謀者窮，窮而不戰者亡。」吳王曰：「若吾圍敵則如之何？」武曰：「山峻谷險，難以踰越，謂之窮冦。擊之之法，伏卒隱廬，開其去道，示其走路，求生透出，必無鬬意，因而擊之，雖衆必破。兵法又曰：若敵人在死地，士卒勇氣，欲擊之法，順而勿抗，隂守其利，必開去道，以精騎分塞要路，輕兵進而誘之，陳而勿戰，敗謀之法也。」○張預曰：山川險隘，進退不能，糧絶於中，敵臨於外，當此之際，勵士決戰而不可緩也。】
是故散地則無戰，
【李筌曰：恐走散也。○杜牧曰：已具其上。○賈林曰：地無關闥，卒易散走，居此地者，不可數戰。地形之說，一家之理，若號令嚴明，士卒愛服，死且不顧，何散之有。○梅堯臣曰：我兵在國，安土懷生，陳則不堅。鬬則不勝，是不可以戰也。○ 王晳曰：決於戰則懼散。○張預曰：士卒懷生，不可輕戰。吳王問孫武曰：「散地不可戰，則必固守不出。若敵攻我小城，掠吾田野，禁吾樵採，塞吾要道，待吾空虛而來急攻，則如之何？」武曰：「敵人深入，專志輕鬭，吾兵安土，陳則不堅，戰則不勝。當集人聚穀，保城備險，輕兵絶其糧道。彼挑戰不得，轉輸不至，野無所掠，三軍困餒，因而誘之，可以有功。若欲野戰，則必因勢依險設伏，無險則隱於隂晦，出其不意，襲其懈怠。」】
輕地則無止，
【李筌曰：恐逃。○杜牧曰：兵法之所謂輕地者，出軍行師，始入敵境，未背險要，士卒思還，難進易退，以入爲難，故曰輕地也。當必選精騎，宻有所伏，敵人卒至，擊之勿疑。若是不至，踰之速去。○杜佑曰：志未堅，不可遇敵。○梅堯臣曰：始入敵境，未背險阻，士心不專，無以戰爲，勿近名城，勿由通路，以速進爲利。○ 王晳曰：無故不當止也。○張預曰：士卒輕返，不可輙留。吳王曰：「士卒思還，難進易退，未背險阻，三軍恐懼，則如之何？」武曰：「軍在輕地，士卒未專，以入爲務，無以戰爲。故無近其名城，無由其通路，設疑佯惑，示若將去，乃選精騎，銜枚先入，掠其六畜，三軍見得，進乃不懼。分吾良卒，宻有所伏，敵人若來，擊之勿疑。若其不至，捨之而去。」】
爭地則無攻，
【曹操曰：不當攻，當先至爲利也。○李筌曰：敵先居地，險不可攻。○杜牧曰：無攻者，謂敵人若已先得其地，則不可攻。○王晳曰：敵居形勝之地，先據乎利，而我不得其處，則不可攻。○張預曰：我欲往而爭之，而敵已先至也。吳王曰：「敵若先至，據要保利，簡兵練卒，或出或守，以備我。奇則如之何？」武曰：「爭地之法，讓之者得，求之者失。敵得其處，愼勿攻之，引而佯走，建旗鳴鼓，趣其所愛，焚柴揚塵，惑其耳目，分吾良卒，宻有所伏。敵必出救，人慾我與，人棄我取，此爭先之道也。若我先至而敵用此術，則選吾銳卒，固守其所，輕兵追之，分伏險阻，敵人還鬭，伏兵旁起，此全勝之道也。」】
交地則無絶，
【曹操曰：相及屬也。○李筌曰：不可絶間也。○杜牧曰：川廣地平，四面交戰，須車騎部伍，首尾聮屬，不可使之斷絶，恐敵人因而乗我。○賈林曰：可以交結不可杜絶，絶之致隙。○杜佑曰：相及屬也。俱可進退，不可以兵絶之。○梅堯臣曰：道旣錯通，恐其邀截，當令部伍相及，不可斷也。○王晳曰：利糧道也。交相往來之地，亦謂之通地，居高陽以待敵，宜無絶糧道。○ 張預曰：往來交通，不可以兵阻絶其路，當以奇伏勝也。吳王曰：「交地，吾將絶敵，使不得來。必令吾邊城修其守備，深絶通道，固其隘塞。若不先圖之，敵人巳備，彼可得而來，吾不得而往，衆寡又均，則如之何？」武曰：「旣我不可以往，彼可以來，則分卒匿之，守而易怠，示其不能。敵人且至，設伏隱廬，出其不意。」】
衢地則合交，
【曹操曰：結諸侯也。○李筌曰：結行也。○杜牧曰：諸侯之交，又雲旁國也。○孟氏曰：得交則安，失交則危也。○梅堯臣曰：地處四通，何以得天下之助，當以重幣合。○王晳曰：四通之境，非交援不強。○張預曰：四通之地，先交結旁國也。吳王曰：「衢地貴先至，吾道遠而發後，雖馳車驟馬，至不得先，則如之何？」武曰：「諸侯參屬，其道四通，我與敵相當而旁有他國。所謂先者，必重幣輕使，約和旁國，交親結恩。兵雖後至，衆巳屬矣。簡兵練卒，阻利而處，我有衆助，彼失其黨，諸國掎角，敵人莫當。」】
重地則掠，
【曹操曰：畜積糧食也。○李筌曰：深入敵境，不可非義失人心也。漢高祖入秦，無犯婦女，無取寳貨，得人心。如此，筌以掠字爲無掠字。○杜牧曰：言居於重地，進未有利，退復不得，則須運糧爲持乆之計，以伺敵也。○孟氏曰：因糧於敵也。○梅堯臣曰：去國旣遠，多背城邑，糧道必絶，則掠畜積以繼食。○王晳曰：深入敵境則掠其饒野，以豐儲也。難地食少則危。○張預曰：深入敵境，饋餉不繼，當勵士掠食，以備其乏也。吳王曰：「重地多逾城邑，糧道絶塞，設欲歸還，勢不可過，則如之何？」武曰： 「凡居重地，士卒輕勇，轉輸不通，則掠以繼食，下得粟帛皆貢於上，多者有賞。若欲還出，深溝高壘，示敵且乆，敵疑通途，私除要害，乃令輕車銜枚而行揚其塵埃，餌以牛馬，敵人若出，鳴鼓隨之。隂伏吾士，與之中期，內外相應，其敗可知。」】
圯地則行，
【曹操曰：無稽留也。○李筌曰：不可爲溝隍，宜急去之。○梅堯臣曰：旣毀圯不可依止，則當速行，勿稽留也。○王晳曰：合聚軍衆，圯無舍止。○張預曰：難行之地，不可稽留也。吳王曰： 「山川險阻，難從之道，行乆卒勞，敵在吾前而伏吾後，營在吾左而守吾右，良車驍騎，要吾隘道，則如之何？」武曰：「先進輕車，去軍十里，與敵相候。接期險阻，或分而左，或分而右，大將四觀，擇空而取，皆會中道，倦而乃止。」】
圍地則謀，
【曹操曰：發竒謀也。○李筌曰：智者不困。杜牧曰：難阻之地，與敵相持，須用竒險詭譎之計。○杜佑曰：居此當權謀詐譎，可以免難。○梅堯臣曰：前有隘後有險，歸道又迂，則發謀慮以取勝。○張預曰：難以力勝，易以謀取也。吳王曰：「前有強敵，後有險難，敵絶我糧道，利我走勢，彼鼓譟不進，以觀吾能，則如之何？」武曰：「圍地必塞其闕，示無所往，則以軍爲家，萬人同心，三軍齊力。幷炊數日，無見火煙，故爲毀亂寡弱之形，敵人見我備之必輕，則告勵士卒令其奮怒，陳練良卒，左右險阻，擊鼓而出。敵人若當，疾擊務突，則前鬬後拓，左右掎角。」】
死地則戰，
【曹操曰：死地戰也。○李筌曰：殊死戰，不求生也。陳皥曰：陷在死地，則軍中人人自戰，故曰置之死地而後生也。○賈林曰：力戰或生，守隅則死。○梅堯臣曰：前後左右無所之，示必死。人人自戰也。○張預曰：陷在死地，則人自爲戰。吳王曰：「敵人大至，圍我數重，欲突以出，四塞不通。欲勵士激衆，使之投命，則如之何？」武曰：「深溝高壘，安靜勿動，告令三軍，示不得巳。殺牛燔車，以饗吾士，燒盡糧食，塡夷井竈，割髮捐冠，絶去生慮。砥甲礪刃，幷氣一力，或攻兩旁，震鼓疾譟，敵人亦懼，莫知所當。銳卒分行，疾攻其後，此是失道而求生。故曰：困而不謀者窮，窮而不戰者亡。」】
所謂古之善用兵者，能使敵人前後不相及，
【梅堯臣曰：設竒衝掩。】
衆寡不相恃，
【梅堯臣曰：驚撓之也。】
貴賤不相救，
【梅堯臣曰：散亂也。】
上下不相收，
【梅堯臣曰：倉惶也。】
卒離而不集，兵合而不齊，
【李筌曰：設變以疑之，救左則擊其右，惶亂不暇計。○杜牧曰：多設變詐，以亂敵人，或衝前掩後，或驚東擊西，或立僞形，或張竒伏，我則無形以合戰，敵則必備而衆分，使其意懾，離散上下，驚擾不能和，合不得齊集，此善用兵也。○孟氏曰：多設疑事，出東見西，攻南引北，使彼狂惑散擾而集聚不得也。○梅堯臣曰：或已離而不能集，或雖合而不能齊。○王晳曰：將有優劣，則然要在於竒正相生，手足相應也。○張預曰：出其不意，掩其無備，驍兵銳，卒猝然突擊，彼救前則後虛，應左則右隙，使倉惶散亂，不知所禦。將吏士卒，不能相赴，其卒巳散而不復聚，其兵雖合而不能一。】
合於利而動，不合於利而止。
【曹操曰：暴之使離，亂之使不齊，動兵而戰。○李筌曰：撓之令見利乃動，不亂則止。○梅堯臣曰：然能使敵若此，當須有利則動，無利則止。○張預曰：彼雖驚擾，亦當有利則動，無利則止。】
敢問敵衆整而將來，待之若何？
【曹操曰：或問也。○梅堯臣曰：此設疑以自問，言敵人甚衆，將又嚴整，我何以待之耶？○張預曰：前所陳者，須兵衆相敵，然後可爲。故或人問於我，而又整肅則以何術待之也。】
曰：先奪其所愛則聽矣。
【曹操曰：奪其所恃之利，若先據利地，則我所欲必得也。○李筌曰：孫子故立此問者，以此爲祕要也。所愛，謂敵所便愛也，或財帛子女，吾先困辱之，則敵進退皆聽也。○杜牧曰：據我便地，略我田野，利其糧道，斯三者，敵人之所愛惜倚恃者也。若能俱奪之，則敵人雖強，進退勝敗，皆須聽我也。○陳皥曰：愛者不止所恃利，但敵人所顧之事，皆可奪也。○梅堯臣曰：階先奪其所顧愛，則我志得行，然後使其驚撓散亂，無所不至也。○王晳曰：先據利地，以竒兵絶其糧道，則如我之謀也。○張預曰：武曰敵所愛者，便地與糧食耳。我先奪之，則無不從我之計。】
兵之情主速，乗人之不及，由不虞之道，攻其所不戒也。
【曹操曰：孫子應難以覆陳兵情也。○李筌曰：不虞不戒，破敵之速。○杜牧曰：此統言兵之情狀，以乗敵間隙，由不虞之道，攻其不戒之處，此乃兵之深情，將之至事也。○陳皥曰：此言乗敵人有不及不虞不戒之便，則須速進，不可遲疑也。蓋孫子之旨，言用兵貴疾速也。○梅堯臣曰：兵機貴速，當乗人之不備。乗人之不備者，行不虞之道，攻不戒之所也。○王晳曰：兵上神速，奪愛尤當然也。○何氏曰：如蜀將孟達之降魏，魏朝以達領新城太守，達復連吳固蜀，濳圖中國。謀洩，司馬宣王秉政，恐達速發，以書紿達以安之。逹得書，猶與不決。宣王乃濳軍進討，諸將皆言達與二賊交構，宜審察而後動。宣王曰：「達無信義，此其相疑之時也。當及其未定，往討之。」乃倍道兼行，八日到其城下，吳蜀各遣其將向西城，安橋木闌塞以救達。宣王分諸將拒之。初，達與諸葛亮書曰：「宛去洛八百里，去吾一千一百里。聞吾舉事，當表上天子，比相反覆，一月間也。則吾城已固，諸軍足辦，所在深險，司馬公必不自來，諸將來，吾無患矣。」及兵到，達又告亮曰：「吾舉事，八日而兵至城下，何其神速也。」上庸城三面阻水，達於城下爲木柵以自固。宣王渡水，破其柵，直造城下，八道攻之。旬有六日，達甥郡賢將李輔等開門出降，遂斬達。李靖征蕭銑，集兵於夔州。銑以時屬秋潦，江水泛漲，三峽路陷，必謂靖不能進，遂休兵不設備。九月，靖乃率師而進，將下峽，諸將皆請停兵，待水退。靖曰：「兵貴神速，機不可失。今兵始集，銑尚未知，若乗水漲之勢，倐忽至城下，所謂疾雷不及掩耳。此兵家上策，縱彼知我，倉卒徵兵，無以應敵，此必成擒也。」遂降蕭銑。《衛公兵法》曰：「兵用上神，戰貴其速。簡練士卒，申明號令，曉其目以麾幟，習其耳以鼓金，嚴賞罰以誡之重，芻豢以養之浚，溝壍以防之，指山川以導之，召才能以任之，述竒正以教之。如此，則雖敵人有雷電之疾，而我則有所待也。若兵無先備，則不應卒。卒不應，則失於機。失於機則後於事，後於事則不制勝而軍覆矣。故《呂氏春秋》云：『凡兵者，欲急捷，所以一決取勝，不可乆而用之矣。』故曰兵之情雖主速，乗人之不及然，敵將多謀，戎卒輯睦，令行禁止，兵利甲堅，氣銳而嚴，力全而勁，豈可速而犯之邪？答曰：若此則當卷跡藏聲，蓄盈待竭，避其鋒勢，與其持乆，安可犯之哉。廉頗之拒白起，守而不戰。宣王之抗武侯，抑而不進是也。」○張預曰：復謂或人曰：用兵之理，惟尚神速，所貴乎速者，乗人之倉卒，使不及爲備也。出兵於不虞之徑，以掩其不戒，故敵驚擾散亂而前後不相及，衆寡不相待也。】
凡爲客之道，深入則專，主人不克。
【李筌曰：夫爲客深入則志堅，主人不能禦也。○ 杜牧曰：言大凡爲攻伐之道，若深入敵人之境，士卒有必死之志，其心專一，主人不能勝我也。克者，勝也。○梅堯臣曰：爲客者入人之地深，則士卒專精，主人不能克我。○張預曰：深渉敵境，士卒心專，則爲主者不能勝也。客在重地，主在輕地故耳。趙廣武君謂韓信「去國遠鬬，其鋒不可當」，是也。】
掠於饒野，三軍足食。
【王晳曰：饒野多稼穡。】
謹養而勿勞，倂氣積力，運兵計謀，爲不可測。
【曹操曰：養士倂氣，運兵爲不可測度之計。○李筌曰：氣盛力積，加之以謀慮，則非敵之可測。○杜牧曰：斯言深入敵人之境，須掠田野，使我足食，然後閉壁養之，勿使勞苦，氣全力盛，一發取勝，動用變化，使敵人不能測我也。○陳皥曰：所處之野，須水草便近，積蓄不乏，謹其來往，善撫士卒。王翦伐楚，楚人挑戰，翦不出，勤於撫御，幷兵一力，聞士卒投石爲戲，知其養勇思鬬，然後用之，一舉遂滅楚。但深入敵境，未見可勝之利，則須爲此計。○梅堯臣曰：掠其富饒以足軍食，息人之力，幷兵爲不可測之計。○王晳曰：謹養謂撫循飮食周謹之也，幷銳氣積餘力，形藏謀密，使敵不測，俟其有可勝之隙，則進之。○張預曰：兵在重地，須掠糧於富饒之野以豐吾食，乃堅壁自守，勤撫士卒，勿任以勞苦，令氣盛而力全，常爲不可測度之計，伺敵可擊，則一舉而克。王翦伐荊，常用此術。】
投之無所往，死且不北。
【李筌曰：能得其力者，投之無往之地。○杜牧曰：投之無所往，謂前後進退，皆無所之，士以此皆求力戰，雖死不北也。○梅堯臣曰：置在必戰之地，知死而不退走。○張預曰：置之危地，左右前後，皆無所往，則守戰至死而不奔北矣。】
死焉不得，
【曹操曰：士死，安不得也。○杜牧曰：言士必死，安有不得勝之理。○孟氏曰：士死無不得也。○梅堯臣曰：兵焉得不用命。○張預曰：士卒死戰，安不得志。《尉繚子》曰：「一賊仗劒，擊於市，萬人無不避之者，非一人之獨勇，萬人皆不肖也。必死與必生不侔也。」】
士人盡力，【點校者案，讀不當，當作「死，焉不得士人盡力。」】
【曹操曰：在難地，心並也。○梅堯臣曰：士安得不竭力以赴戰。○王晳曰：人在死地，豈不盡力。○何氏曰：獸困猶鬭，鳥窮則啄，況靈萬物者人乎。○張預曰：同在難地，安得不共竭其力。】
兵士甚陷則不懼，
【杜牧曰：陷於危險，勢不獨死，三軍同心，故不懼也。○梅堯臣同杜牧註。○王晳曰：陷之難地則不懼，不懼則鬥，志堅也。○張預曰：陷在危亡之地，人持必死之志，豈復畏敵也。】
無所往則固，深入則拘，
【曹操曰：拘縛也。○李筌曰：固堅也。○杜牧曰：往，走也。言深入敵境，走無生路，則人心堅固，如拘繫者也。○梅堯臣曰：投無所往，則自然心固，入深則自然志專也。○張預曰：動無所之，人心堅固，兵在重地，走無所適，則如拘係也。】
不得巳則鬭，
【曹操曰：人窮則死戰也。○李筌曰：決命。○杜牧曰：不得巳者，皆疑陷在死地，必不生，以死救死，盡不得巳也，則人皆悉力而鬭也。○梅堯臣何氏同杜牧註。○張預曰：勢不獲巳，須力鬭也。】
是故其兵不修而戒，不求而得，不約而親，不令而信。
【曹操曰：不求索，其意自得力也。○李筌曰：投之必死，不令而得其用也。○杜牧曰：此言兵在死地，上下同志，不待修整而自戒懼，不待收索而自得心，不待約令而自親信也。○孟氏曰：不求其勝，而勝自得也。○梅堯臣曰：不修而兵自戒，不索而情自得，不約而衆自親，不令而人自信，皆所以陷於危難，故三軍同心也。○王晳曰：謂死難之地，人心自然故也。○張預曰：危難之地，人自同力，不修整而自戒愼，不求索而得情意，不約束而親上，不號令而信命。所謂同舟而濟，則胡越何患乎異心也。】
禁祥去疑，至死無所之。
【曹操曰：禁妖祥之言，去疑惑之計。○一本作至死無所災。○李筌曰：妖祥之言，疑惑之事，而禁之，故無所災。○杜牧曰：黃石公曰：禁巫祝，不得爲吏士卜問軍之吉凶，恐亂軍士之心。言旣去疑惑之路，則士卒至死無有異志也。○梅堯臣曰：妖祥之事不作，疑惑之言不入，則軍必不亂，死而後巳。○王晳曰：災祥神異，有以惑人，故禁止之。○張預曰：欲士死戰，則禁止軍吏不得言妖祥之事，恐惑衆也。去疑惑之計，則至死無他慮。《司馬法》曰「滅厲祥」，此之謂也。儻士卒未有必戰之心，則亦有假妖祥以使衆者。田單守卽墨，命一卒爲神，毎出入約束，必稱神，遂破燕是也。】
吾士無餘財，非惡貨也，無餘命，非惡壽也。
【曹操曰：皆燒焚財物，非惡貨之多也。棄財致死者，不得巳也。○杜牧曰：若有財貨，恐士卒顧戀，有苟生之意，無必死之心也。○梅堯臣曰：不得巳，竭財貨，不得巳，盡死戰。○王晳曰：足用而巳。士顧財富則媮生，死戰而巳。士顧生路則無死志矣。○張預曰：貨與壽，人之所愛也，所以燒擲財寳，割棄性命者，非憎惡之也，不得巳也。】
令發之日，士卒坐者涕霑襟。偃臥者涕交頤。
【曹操曰：皆持必死之計。○李筌曰：棄財與命，有必死之志，故割而流涕也。○杜牧曰：士皆以死爲約，未戰之日，先令曰：「今日之事，在此一舉。若不用命，身膏草野，爲禽獸所食也。」○梅堯臣曰：決以死力，牧說是也。○王晳曰：感勵之使然。○張預曰：感激之，故涕泣也。未戰之日，先令曰：「今日之事，在此一舉。若不用命，身膏草野，爲禽獸所食。」或曰，凡行軍饗士，使酒，拔劒起舞，作朋角牴，伐鼓叫呼，所以增其氣。若令涕泣，無乃挫其壯心乎？答曰：先決其死力，後激其銳氣，則無不勝。儻無必死之心，其氣雖盛，何由克之。若荊軻於易水，士皆垂淚涕泣，及復爲羽聲，忼慷則皆瞋目，髮上指冠是也。】
投之無所往者，諸劌之勇也。
【李筌曰：夫獸窮則搏，鳥窮則啄，令急迫則專諸曹劌之勇也。○杜牧曰：言所投之處，皆爲專諸曹劌之勇。○梅堯臣曰：旣令以必死，則所往皆有專諸曹劌之勇。○張預曰：人懷必死，則所向皆有專諸曹劌之勇也。專諸，吳公子光使刺殺吳王僚者。劌當爲沬。曹沬以勇力事魯莊公，嘗執上首，劫齊桓公。】【點校者案，曹沫是也。音近而誤。】
故善用兵者譬如率然。
【○梅堯臣曰：相應之容易也。】
率然者，常山之虵也。擊其首則尾至，擊其尾則首至，擊其中則首尾俱至。
【點校者案，虵，古蛇字。】

【梅堯臣曰：虵之爲物也，不可擊，擊之則率然相應。○張預：曰率猶速也，擊之則速然相應，此喻陳法也。八陳圖曰：以後爲前，以前爲後，四頭八尾，觸處爲首敵，衝其中，首尾俱救。】
敢問兵可使如率然乎？
【梅堯臣曰：可使兵首尾率然相應，如一體乎。】
曰：可。夫吳人與越人相惡也，當其同舟而濟，遇風，其相救也如左右手。
【梅堯臣曰：勢使之然。○張預曰：吳越仇讎也，同處危難，則相救如兩手，況非仇讎者，豈不猶率然之相應乎。】
是故方馬埋輪，未足恃也。【點校者案，方，放也，放牧也。偽古文《尚書》謂武王伐紂之後，「放馬於桃林之野」。言太平之世，以馬放牧於野，聖人無用於兵也。埋輪與放馬同義，謂無戰爭。】
【曹操曰：方，縛馬也，埋輪，示不動也。此言專難不如權巧，故曰設方馬埋輪不足恃也。○李筌曰：投兵無所往之地，人自鬬，如虵之首尾，故吳越之人同舟相救，雖縛馬埋輪未足恃也。○杜牧曰：縛馬使爲方陳，埋輪使不動，雖如此，亦未足稱爲專固而足爲恃。須任權變，置士於必死之地，使人自爲戰，相救如兩手，此乃守固必勝之道而足爲恃也。○陳皥曰：人之相惡，莫甚吳越，同舟遇風而猶相救，何則？勢使之然也。夫用兵之道雖陷在必戰之地，使懷俱死之憂，則首尾前後不得不相救也。有吳越之惡猶如兩手相救，況無吳越之惡乎。蓋言貴於設變使之，則勇怯之心一也。○梅堯臣同杜牧註。○王晳曰：此謂在難地自相救耳，虵之首尾，人之左右手，皆喻相救之敏也。同舟而濟，在險難也，吳越猶無異心，況三軍乎。故其足恃，甚於方馬埋輪，曹公說是也。○張預曰：上文歷言置兵於死地，使人心專固。然此未足爲善也。雖置之危地，亦須用權智使人，令相救如左右手，則勝矣。故曰雖方馬埋輪未足恃，固以取勝所可必恃者，要使士卒相應如一體也。】
齊勇若一，政之道也。
【李筌曰：齊勇者，將之道。○杜牧曰：齊正勇敢，二軍如一，此皆在於爲政者也。○陳皥曰：政令嚴明，則勇者不得獨進，怯者不得獨退，三軍之士，如一也。○梅堯臣曰：使人齊勇如一，心而無怯者，得軍政之道也。○王晳同梅堯臣註。○張預曰：旣置之危地，又使之相救，則三軍之衆，齊力同勇如一，夫是軍政得其道也。】
剛柔皆得，地之理也。
【曹操曰：強弱一勢也。○李筌曰：剛柔得者，因地之勢也。○杜牧曰：強弱之勢，須因地形而制之也。○梅堯臣曰：兵無強弱，皆得用者，是因地之勢也。○王晳曰剛柔猶強弱也言三軍之士強弱皆得其用者地利使之然也曹公曰強弱一勢是也○張預曰：得地利，則柔弱之卒亦可以克敵，況剛強之兵乎。剛柔俱獲其用者，地勢使之然也。】
故善用兵者攜手若使一人，不得已也。
【曹操曰：齊一貌也。○李筌曰：理衆如理寡也。○杜牧曰：言使三軍之士如牽一夫之手，不得已，故順從我之命，喻易也。○賈林曰：攜手，翻迭之貌，便於回運，以前爲後，以後爲前，以左爲右，以右爲左，故百萬之衆，如一人也。○梅堯臣曰：用三軍如攜手使一人者，勢不得已，自然皆從我所揮也。○王晳曰：攜使左右前後率從我也。○張預曰：三軍雖衆，如提一人之手而使之，言齊一也。故曰將之所揮，莫不從移，將之所指，莫不前死。】
將軍之事，靜以幽，正以治。
【曹操曰謂：清凈幽深平正。○杜牧曰：清淨簡易，幽深難測，平正無偏，故能致治。○梅堯臣曰：靜而幽深，人不能測。正而自治，人不能撓。○王晳曰：靜則不撓，幽則不測，正則不媮，治則不亂。○張預曰：其謀事則安靜而幽深，人不能測。其御下則公正而整治，人不敢慢。】
能愚士卒之耳目，使之無知。
【曹操曰：愚，誤也。民可與樂成，不可與慮始。○李筌曰：爲謀未熟，不欲令士卒知之，可以樂成，不可與謀始，是以先愚其耳目，使無見知。○杜牧曰：言使軍士非將軍之令，其他皆不知，如聾如瞽也。○梅堯臣曰：凡軍之權謀，使由之而不使知之。○王晳曰：杜其見聞。○何氏同杜牧註。○張預曰：士卒懵然無所聞見。但從命而已。】
易其事，革其謀，使人無識。
【李筌曰：謀事或變而不識其原。○杜牧曰：所爲之事，所有之謀，不使知其造意之端，識其所緣之本也。○梅堯臣曰：改其所行之事，變其所爲之謀，無使人能識也。○王晳曰：巳行之事，已施之謀，當革易之，不可再也。○何氏曰：將術以不窮爲竒也。○張預曰：前所行之事，舊所發之謀，皆變易之，使人不可知也。若裴行儉令軍士下營訖，忽使移就崇岡。初將吏皆不恱，是夜風雨暴至，前設營所水深丈餘，將士驚服。因問曰：「何以知風雨也？」行儉笑曰：「自今但依吾節制，何須問我所由知也。」】
易其居，迂其途，使人不得慮。
【李筌曰：行路之便，衆人不得知其情。○杜牧曰：易其居，去安從危，迂其途，捨近卽遠，士卒有必死之心。○陳皥曰：將帥凡舉事，一切委曲而致之，無使人得計慮者。○賈林曰：居我要害，能使自移，途近於我，能使迂之，發機微路，人不能知也。○梅堯臣曰：更其所安之居，迂其所趨之途，無使人能慮也。○王晳曰：處易者將致敵以求戰也，迂途者示遠而宻襲也。○張預曰：其居則去險而就易，其途則捨近而從遠，人初不曉其旨，及勝乃服。太白山人曰：「兵貴詭道者，非止詭敵也，抑詭我士卒，使由之而不使知之也。」】
帥與之期，如登高而去其梯。
【杜牧曰：使無退心。孟明焚舟是也。一本帥與之登高。○梅堯臣曰：可進而不可退也。】
帥與之深入諸侯之地而發其機。
【○陳皥曰：發其心機。○賈林曰：動我機權，隨事應變。○梅堯臣曰：發其危機，使人盡命。○王晳曰：皆勵決戰之志也，機之發，無復廻也。賈詡勸曹公曰必決其機，是也。○張預曰：去其梯可進而不可退，發其機，可往而不可返。項羽濟河沈舟之類也。】
焚舟破釡，若驅羣羊驅而往，驅而來，莫知所之。
【曹操曰：一其心也。○李筌曰：還師者，皆焚舟梁，堅其志，旣不知謀，又無返顧之心，是以如驅羊也。○杜牧曰：三軍但知進退之命，不知攻取之端也。○梅堯臣曰：但馴然從驅，莫知其他也。○何氏曰：士之往來，唯將之令，如羊之從牧者。○張預曰：羣羊往來，牧者之隨，三軍進退，惟將之揮。】
聚三軍之衆投之於險，此謂將軍之事也。
【曹操曰：險，難也。○梅堯臣曰：措三軍於險難而取勝者，爲將之所務也。○張預曰：去梯發機，置兵於危險以取勝者，此將軍之所務也。】
九地之變，屈伸之利，人情之理，不可不察。
【曹操曰：人情見利而進，見害而退。○杜牧曰：言屈伸之利害，人情之常理，皆因九地以變化。今欲下文重舉九地，故於此重言，發端張本也。○梅堯臣曰：九地之變，有可屈可伸之利，人情之常理，須審察之。○王晳曰：明九地之利害，亦當極其變耳。言屈伸之利者，未見便則屈，見便則伸，言人情之理者，深專淺散圍禦之謂也。○張預曰：九地之法，不可拘泥，須識變通，可屈則屈，可伸則伸審，所利而巳。此乃人情之常理，不可不察。】】
凡爲客之道，深則專，淺則散。
【梅堯臣曰：深則專固，淺則散歸。此而下重言九地者，孫子勤勤於九變也。○張預曰：先舉兵者爲客，入深則專固，入淺則士散。此而下言九地之變。】
去國越境而師者，絶地也。
【梅堯臣曰：進不及輕，退不及散，在二地之間也。○王晳曰：此越鄰國之境也。是謂鄰絕之地，當速決其事。若吳王伐齊近之。○如此者鮮，故不同九地之例。○張預曰：去巳國，越人境而用師者，危絶之地也。若秦師過周而襲鄭，是也。此在九地之外而言之者，戰國時間有之也。】
四逹者，衢地也。
【梅堯臣曰：馳道四出，敵當一面。○張預曰：敵當一面，旁國四屬。】
入深者，重地也。
【梅堯臣曰：士卒以軍爲家，故心無散亂。】
入淺者，輕地也。
【梅堯臣曰：歸國尚近，心不能專。】
背固前隘者，圍地也。
【梅堯臣曰：背負險固，前當阨塞。○張預曰：前狹後險，進退受制於人也。】
無所徃者，死地也。
【梅堯臣曰：窮無所之。○張預曰：左右前後窮，無所之地。
是故散地吾將一其志，
【李筌曰：一卒之心。○杜牧曰：守則志一，戰則易散。○梅堯臣曰：保城備險，一志堅守，候其虛懈出而襲之。○張預曰：集人聚榖，一志固守，依險設伏，攻敵不意。】
輕地吾將使之屬，
【曹操李筌曰：使相及屬。○杜牧曰：部伍營壘，宻近聮屬，蓋以輕散之地，一者備其逃逸，二者恐其敵至，使易相救。○杜佑曰：使相仍也。輕地還師，當安道促行，然令相屬續，以備不虞也。○梅堯臣曰：行則隊校相繼，止則營壘聮屬，脫有敵至，不有散逸也。○王晳曰：絶則人不相恃。○張預曰：宻營促隊，使相屬續，以備不虞，以防逃遁。】
爭地吾將趨其後，
【曹操曰：利地在前，當速進其後也。○李筌曰：利地必爭，益其備也。此筌以趨字爲多字。 ○杜牧曰：必爭之地，我若巳後，當疾趨而爭，況其不後哉。○陳皥曰：二說皆非也。若敵據地利，我後爭之，不亦後據戰地而趨戰之勞乎。所謂爭地必趨其後者，若地利在前，先分精銳以據之，彼若恃衆來爭，我以大衆趨其後，無不尅者。趙奢所以破秦軍也。○杜佑曰：利地在前，當進其後，爭地先據者勝，不得者負，故從其後使相及也。○梅堯臣曰：敵未至其地，我若在後，則當疾趨以爭之。○張預曰：爭地貴速，若前驅至而後不及，則未可，故當疾進其後，使首尾俱至。或曰趨其後，謂後發先至也。】
交地吾將謹其守，
【杜牧曰：嚴壁壘也。○梅堯臣曰：謹守壁壘，斷其通道。○王晳曰：懼襲我也。○張預曰：不當阻絶其路，但嚴壁固守，候其來則設伏擊之。】
衢地吾將固其結，
【杜牧曰：結交諸候，使之牢固。○梅堯臣曰：結諸侯，使之堅固，勿令敵先。○王晢曰：固以德禮威信，且示以利害之計。○張預曰：財幣以利之，盟誓以要之，堅固不渝則必爲我助。】
重地吾將繼其食，
【曹操曰：掠彼也。○李筌曰：館穀於敵也。繼一作掠。○賈林曰：使糧相繼而不絶也。○杜佑曰：深入當繼其糧餉。○梅堯臣曰：道旣遐絶，不可歸國取糧，當掠彼以食軍。○張預曰：兵在重地，轉輸不通，不可乏糧，當掠彼以續食。】
圯地吾將進其塗，
【曹操曰：疾過去也。○李筌曰：不可留也。○杜佑曰：疾行，無舍此地。○梅堯臣曰：無所依，當速過。○張預曰：遇圯塗之地，宜引兵速過。】
圍地吾將塞其闕，
【曹操李筌曰：以一士心也。○杜牧曰：兵法圍師必闕，示以生路，令無死志，因而擊之。今若我在圍地，敵開生路以誘我卒，我返自塞之，令士卒有必死之心。後魏末，齊神武起義兵於河北，爲爾朱兆天光度律仲遠等四將會於鄴南，士馬精強號二十萬，圍神武於南陵山。時神武馬二千，歩軍不滿三萬。兆等設圍不合，神武連繫牛驢自塞之，於是將士死戰，四面奮擊，大破兆等四將也。○孟氏曰：意欲突圍，示以守固。○杜佑曰：塞其闕，不欲走之意。○梅堯臣曰：自塞其旁道，使士卒必死戰也。○王晢曰：懼人有走心。○張預曰：吾在敵圍，敵開生路，當自塞之，以一士心。齊神武擊牛馬以塞路而士卒死戰，是也。】
死地吾將示之以不活。
【曹操李筌曰：勵志也。○杜牧曰：示之必死，令其自奮以求生也。○賈林曰：禁財棄糧塞井破竈，示必死也。○杜佑曰：勵士也。焚輜重，棄糧食，塞井夷竈，示無生意，必殊死戰也。○梅堯臣曰：必死可生，人盡力也。○王晳同梅堯臣註。○何氏同杜牧註。○張預曰：焚輜重，棄糧食，塞井夷竈，示以無活，勵之使死戰也。】
故兵之情，圍則禦，
【曹操曰：相持禦也。○李筌曰：敵圍我則禦之。○杜牧曰：言兵在圍地，始乃人人有禦敵持勝之心，相禦持也。窮則同心守禦。○梅堯臣同杜牧註。○張預曰：在圍則自然持禦。】
不得巳則鬥，
【曹操曰：勢有不得巳也。○李筌曰：有不得巳則戰。○梅堯臣曰：勢無所往必鬬。○王晳曰：脫死難者唯鬬而巳。○張預曰：勢不可巳，須悉力而鬬。】
過則從。
【曹操曰：陷之甚過，則從計也。○李筌曰：過則審躡。又雲陷之於過，則謀從之。○孟氏曰：甚陷則無所不從。○梅堯臣同孟氏註。○張預曰：深陷於危難之地，則無不從計。若班超在鄯善，欲與麾下數十人殺虜使，乃諄諭之，其士卒曰：「今在危亡之地，死生從司馬。」是也。】
是故不知諸侯之謀者，不能預交。不知山林險阻沮澤之形者，不能行軍。不用鄕導者，不能得地利。
【曹操曰：上巳陳此三事而復雲者，力惡不能用兵，故復言之。○李筌曰：三事軍之要也。○梅堯臣曰：巳解《軍爭篇》中。重陳此三者，蓋言敵之情狀，地之利害，當預知焉。○王晳曰：再陳者，勤戒之也。○張預曰：知此三事，然後能審九地之利害，故再陳於此也。】
四五者不知一，非覇王之兵也。
【曹操曰：謂九地之利害，或曰上四五事也。○張預曰：四五謂九地之利害，有一不知，未能全勝。】
夫覇王之兵，伐大國則其衆不得聚，威加於敵，則其交不得合。
【李筌曰：夫幷兵震威則諸侯自顧，不敢預交。○杜牧曰：權力有餘也。能分散敵也。○孟氏曰：以義制人，人誰敢拒。○陳皥曰：雖有覇王之勢，伐大國，則我衆不得聚，要在結交外援。若不如此，但以威加於敵，逞巳之強，則必敗也。○梅堯臣曰：伐大國能分其衆，則權力有餘也。權力有餘則威加敵，威加敵則旁國懼，旁國懼則敵交不得合也。○王晳曰：能知敵謀，能得地利，又能形之，使其不相救、不相恃，則雖大國，豈能聚衆而拒我哉。威之所加者大，則敵交不得合。○張預曰：恃富強之勢而亟伐大國，則巳之民衆將怨苦而不得聚也。甲兵之威倍勝於敵國，則諸侯懼而不敢與我合交也。或曰侵伐大國，若大國一敗，則小國離而不聚矣。若晉楚爭鄭，晉勝則鄭附晉，敗則鄭叛也。小國旣離，則敵國之權力分而弱矣。或我之兵威得以增勝於彼，是則諸侯豈敢與敵人交合乎。】
是故不爭天下之交，不養天下之權，信（音伸）巳之私，威加於敵，故其城可拔，其國可隳。
【曹操曰：覇者不結成天下諸侯之權也，絶天下之交，奪天下之權，故巳威得伸而自私。○李筌曰：能絶天下之交，惟得伸巳之私志，威而無外交者。○杜牧曰：信，伸也。言不結鄰援，不蓄養機權之計，但逞兵，威加於敵國，貴伸己之私慾，若此者，則其城可拔，其國可隳。齊桓公問於管仲，曰：「必先頓甲兵，修文德，正封疆，而親四鄰，則可矣。」於是復魯衞燕所侵地而以好成四鄰，大親，乃南伐楚，北伐山戎，東制令攴，折孤竹，西服流沙。兵車之會六，乗車之會三，乃率諸侯而朝天子。吳夫差破越於會稽，敗齊於艾陵，闕溝於啇魯，會晉於黃池，爭長而反威加諸侯，諸侯不敢與爭。句踐伐之，乞師齊楚，齊楚不應。民疲兵頓，爲越所滅。越王句踐間戰於申包胥，曰：「越國南則楚，西則晉，北則齊。春秋皮幣、玉帛、子女以賔服焉，未嘗敢絶，求以報吳，願以此戰。」包胥曰：「善哉，蔑以加焉。」遂伐吳，滅之。○賈林曰：諸侯旣懼，不得附聚，不敢合從，我之智謀威力有餘，諸侯自歸，何用養交之也。○不養一作不事。○陳皥曰：智力旣全，威權在我，但自養士卒，爲不可勝之謀，天下諸侯無權可事也。仁智義謀，巳之私有，用以濟衆，故曰，伸私威，振天下，德光四海，恩沾品物，信及豚魚，百姓歸心，無思不服，故攻城必拔，伐國必隳也。○梅堯臣曰：敵旣不得與諸侯合交，則我亦不爭其交，不養其權，用巳力而已爾。威亦增勝於敵矣，故可拔其城，可隳其國，此謂覇王之兵也。○王晳曰：結交養權則天下可從，申私損威則國城不保。○張預曰：不爭交援則勢孤而助寡，不養權力則人離而國弱，伸一已之私，忿暴兵威於敵國，則終取敗亡也。或曰，敵國衆旣不得聚，交又不得合，則我當絶其交，奪其權，得伸巳所欲而威倍於敵國，故人城可得而拔，人國可得而隳之。】
施無法之賞，懸無政之令。
【賈林曰：欲拔城隳國之時，故懸國外之賞罰，行政外之威令，故不守常法常政，故曰無法無政。○梅堯臣曰：瞻功行賞，法不預設，臨敵作誓，政不先懸。王晳曰：杜姦隃也。曹公曰：軍法令不預施懸之。《司馬法》曰：「見敵作誓，瞻功行賞。」此之謂也。○張預曰：法不先施，政不預告，皆臨事立制，以勵士心。《司馬法》曰：「見敵作誓，瞻功行賞。」】
犯三軍之衆若使一人，
【曹操曰：犯，用也。言明賞罰，雖用衆若使一人也。○李筌曰：善用兵者，爲法作攻而人不知，懸事無令而人從之，是以犯衆如一人也。○梅堯臣曰：犯，用也。賞犯嚴明，用多若用寡也。○張預曰：賞功不逾時，罰罪不遷列，賞罰之典旣明且速，則用衆如寡也。】
犯之以事，勿告以言。
【梅堯臣曰：但用以戰，不告以謀。○王晳曰：情泄則謀乖。張預曰：任用之於戰鬥，勿諭之以權謀。人知謀則疑也。若裴行儉不告士卒以徙營之由是也。】
犯之以利，勿告以害。
【曹操曰：勿使知害。○李筌曰：犯，用也。卒知言與害，則生疑難。○梅堯臣曰：用令知利，不令知害。○王晳曰：慮疑懼也。○張預曰：人情見利則進，知害則避。故勿告以害也。】
投之亡地然後存，陷之死地然後生。
【曹操曰：必殊死戰，在亡地無敗者，孫臏曰：「兵恐不投之死地也。」○李筌曰：兵居死地必決命而闘，以求生。韓信水上軍，則其義也。○梅堯臣曰：地雖曰亡，力戰不亡。地雖曰死，死戰不死。故亡者存之基，死者生之本也。○何氏曰：如漢王遣將韓信擊趙，未至井陘口，三十里止舎。夜半傳發，選輕騎二千人，人持一赤幟，從間道萆山而觀趙軍，誡曰：「趙見我走，必空壁逐我。汝疾入趙壁，拔趙幟，立漢幟。」令其禆將傳餐曰：「今日破趙會食。」信乃使萬人先行出，背水陳。趙軍遙見而大笑。平旦，信建大將軍之旗鼓，行出井陘口，趙開壁擊之，大戰良乆，於是信走水上軍。趙空壁逐信，信巳入水上軍，軍皆殊死戰，不可敗。信所出奇兵二千騎馳入趙壁，皆拔趙幟，立漢赤幟。趙軍攻信旣不得，還壁見漢幟，大驚，遂亂，遁走。於是漢兵夾擊，大破虜趙軍，斬陳餘泜水上，擒趙王諸將。因問信曰：「兵法右背山陵，前左水澤，今者將軍令臣等反背水陳，曰破趙會食，臣等不服，然竟以勝，此何術也？」信曰：「此在兵法，顧諸君不察耳。兵法不曰：陷之死地而後生，置之亡地而後存乎？且信非得素推循士大夫也，此所謂驅市人而戰，其勢非置之死地，使人人自爲戰。今與之生地皆走，寧尚可得而用之乎？」諸將皆服，曰：「非所及也。」梁將陳慶之守渦陽城，與後魏軍相持，自春至冬，數十百戰，師老氣衰。魏之援兵復欲築壘於軍後，諸將恐腹背受敵，議退師。慶之曰： 「共來至此，渉歷一歲，麋費糧仗，其數極多。諸軍竝無闘心，皆謀退縮，豈是欲立功名。直聚爲鈔暴耳。蓋聞置兵死地乃可求生，須虜大合，然後與戰，必捷。」 諸將壯其計，從之。魏人掎角作十三城，慶之銜枚夜出，陷其四壘，所餘九城，兵甲猶盛。乃陳其俘馘，鼓譟而攻，遂大奔潰，斬獲略盡。後魏末，齊神武興義兵於河北，時爾朱兆等四將兵馬號二十萬，夾洹水而軍。時神武士馬不滿三萬，以衆寡不敵，遂於韓陵山爲圓陳，繫牛驢以塞道，於是將士皆死戰，四面奮擊，大破之。齊神武兵少天光等兵十倍，圍而缺之，神武乃自塞其缺，士皆有必死之志，是以破敵也。高齊北豫州刺史司馬消難請降後周，周將楊忠與柱國逹奚武援之，於是共率騎士五千人，各乗馬一匹，從間道馳入齊境五百里，前後遣三使報消難而皆不反命。去豫州三十里，武疑有變欲還。忠曰：「有進死，無退生。」獨以千騎夜趣城下，四面峭絶，徒聞擊柝之聲。武親來，麾數百騎以西。忠勒餘騎不動，候門開而入，乃馳遣召武。時齊鎮城將伏敬逺勒甲士二千人，據東陴舉烽嚴警，武憚之，不欲保城，乃多取財帛，以消難及其屬先歸。忠以三千騎爲殿，到洛南，皆解鞍而臥。齊衆來追至於洛北，忠謂將士曰：「但飽食。今在死地，賊必不敢渡水以當吾鋒。」食畢，齊兵佯若渡水，忠馳將擊之，齊兵不敢逼，遂徐引而退。○張預曰：置之死亡之地，則人自爲戰，乃可存活也。項將救趙，破釡焚廬，示以必死，諸侯從壁上觀楚戰士，無不一當十，遂虜秦將是也。】
夫衆陷於害，然後能爲勝敗。
【梅堯臣曰：未陷難地，則士卒心不專。旣陷危難，然後勝敗在人爲之爾。○張預曰：士卒用命，則勝敗之事在我所爲。】
故爲兵之事，在於順詳敵之意。
【曹操曰：佯，愚也。或曰彼欲進，設伏而退。欲去，開而擊之。○李筌曰：敵欲攻我，以守待之。敵欲戰我，以奇待之。退伏利誘皆順其所欲。○杜牧曰：夫順敵之意，蓋言我欲擊敵，未見其隙，則藏形閉跡，敵人之所爲，順之勿驚。假如強以陵我，我則示怯而伏，且順其強，以驕其意，候其懈怠而攻之。假如欲退而歸，則開圍使去，以順其退，使無闘心，遂因而擊之，皆順敵之旨也。○陳皥曰：順敵之旨，不假多說，但強示之弱，進示之退，使敵心不戒，然後攻而破之，必矣。○梅堯臣曰：佯怯佯弱佯亂佯北，敵人輕來，我志乃得。○張預曰：彼欲進則誘之令進，彼欲退則緩之令退，奉順其旨，設奇伏以取之。或曰，敵有所欲，當順其意以驕之，留爲後圖。若東胡遣使謂冒頓曰：「欲得頭曼千里馬。」冒頓與之。復遣使來曰：「願得單于一閼氏。」冒頓又與之。及其驕怠而擊之，遂滅東胡。】
是幷敵一向，千里殺將。
【曹操曰：幷兵向敵，雖千里能擒其將也。○杜牧曰：上文言爲兵之事，在順敵人之意，此乃未見敵人之隙耳。若已見其隙有可攻之勢，則須幷兵專力以向敵人，雖千里之逺，亦可以殺其將也。○賈林曰：能以利誘敵人，使一向趨之，則我雖逺千里，亦可擒殺其將。○梅堯臣曰：隨敵一向，然後發伏出奇，則能逺擒其將。○王晳曰：順敵意，隨敵形，及其空虛不虞，幷兵一力以向之，乗勢可千里而覆軍殺將也。○張預曰：敵旣驕惰，則幷兵力以向之，可以覆其軍，殺其將，則明如冒頓烕東胡之事是也。】
此謂巧能成事者也。
【曹操曰：是成事巧者也。一作是謂巧攻成事。○梅堯臣曰：能順敵而取勝，機巧者也。○何氏曰：能如此者，是巧攻之成事也。○張預曰：始順其意，後殺其將，成事之巧也。】
是故政舉之日，夷關折符，無通其使，
【曹操曰：謀定則閉關，以絶其符信，勿通其使。○李筌曰：政令旣行，閉關折符，無得有所沮議，恐惑衆士心也。○杜牧曰：其所不通，豈敵人之使乎。若敵人之使，不受則何必夷關折符，然後爲不通乎？答曰：夷關折符者，不令國人出入，蓋恐敵人有間使潛來，或藏形隱跡，由危歷險，或竊符盜信，假託姓名而來窺我也。無通其使者，敵人若有使來聘，亦不可受之，恐有智能之士如張孟談婁敬之屬，見其微而知著，測我虛實也。此乃兵形未成，恐敵人先事以制我也。兵形巳成，出境之後，則使在其間，古之道也。○梅堯臣曰：夷，滅也。折，斷也。舉政之日，滅塞關梁，斷毀符節，使不通也。使不通者，恐泄我事也。○張預曰：廟筭已定，軍謀巳成，則夷塞關梁，毀折符信，勿通使命，恐泄我事也。彼有使來，則當納之，故下文雲，敵之開闔，必亟入之。
厲於廊廟之上以誅其事。【厲，孫校本作勵，註文並同。】
【曹操曰：誅，治也。○杜牧曰：厲，揣厲也。言廊廟之上，誅治其事，成敗先定，然後興師。一本作以謀其事。○梅堯臣曰：嚴整於廊廟之上以計其事，言其察也。○何氏曰：磨厲廟勝之策，以責成其事。○張預曰：兵者大事，不可輕議，當惕厲於廟堂之上，宻治其事，貴謀不外泄也。】
敵人開闔，必亟入之。
【曹操曰：敵有間隙，當急入之也。○李筌曰：敵開闔未定，必急來也。○孟氏曰：開闔，間者也。有間來，則疾內之。○梅堯臣同孟氏註。○張預曰：開闔，謂間使也。敵有間來，當急受之。或曰，謂敵人或開或闔，出入無常，進退未決，則宜乗之。】
先其所愛，
【曹操曰：據利便也。○李筌曰：先攻其積聚及妻子，利不擇其用也。○杜牧曰：凡是敵人所愛惜倚恃以爲軍者，則先奪之也。○梅堯臣曰：先察其便利愛惜之所也。○何氏同杜牧註。】
微與之期，
【曹操曰：後人發，先人至。○杜牧曰：微者，潛也。言以敵人所愛利便之處爲期，將欲謀奪之，故潛往赴期，不令敵人知也。○陳皥曰：我若先奪便地而敵不至，雖有其利，亦奚用之。是以欲取其愛惜之處，必先微與敵人相期，誤之，使必至。○梅堯臣曰：微露之期，使間歸告，然後我後人發，先人至也。後發者，欲其必赴也。先至者，奪其所愛也。○王晳曰：權譎也。微者所以示宻。曹公曰，先敵至也。○張預曰：兵所愛者，便利之地，我欲先據，當微露其意，與之相期，敵方趨之，我乃後發而先至也。所以使敵先趨者，恐我至而敵不來也。故曰：「爭地吾將趨其後。」】
踐墨隨敵，以決戰事。
【曹操曰：行踐規矩無常也。○李筌曰：墨者出道也。出遲道而從之，恐不及。○杜牧曰：墨，規矩也。言我常須踐履規矩，謹守法制，隨敵人之形。若有可乗之隙，則出而決戰也。○ 陳皥曰：兵雖要在迅速以決戰事，然自始及末，須守法制，縱獲勝捷，亦不可爭競擾亂也。城濮之戰，晉文公登有莘之墟以望其師，曰：「少長有禮，其可用也。」 踐墨一作剗墨。○賈林曰：剗，除也。墨，繩墨也。隨敵計以決戰事，惟勝是利，不可守以繩墨而爲。○梅堯臣曰：舉動必踐法度而隨敵屈伸，因利以決戰也。○王晳曰：踐兵法如繩墨，然後可以順敵決勝。○張預曰：循守法度，踐履規矩，隨敵變化，形勢無常，乃可以決戰取勝。墨，繩墨也。「婦人左右前後跪起，皆中規矩繩墨。」是也。】
是故始如處女，敵人開戸，後如脫兔，敵不及拒。
【曹操李筌曰：處女示弱脫，兔往疾也。杜牧曰：言敵人初時謂我無所能爲，如處女之弱，我因急去攻之，險迅疾速如兔之脫走，不可捍拒也。或曰我避敵走如脫兔，曰，非也。○梅堯臣曰：始如處女，踐規矩之謂也。後若脫兔，應敵決戰之速也。○王晳曰：處女隨敵也，開戸不虞也，脫兔疾也。若田單守卽墨而破燕軍是也。○張預曰：守則如處女之弱，令敵懈怠，是以啓隙，攻則猶脫兔之疾，乗敵倉卒，是以莫禦。太史公謂田單守卽墨，攻騎劫，正如此語，不其然乎。】
孫子集註卷之十一

火攻篇

（曹操曰：以火攻人，當擇時日也。○王晳曰：助兵取勝，戒虛發也。○張預曰：以火攻敵，當使姦細潛行，地里之逺近，途徑之險易，先熟知之，乃可往。故次九地。）

孫子曰：凡火攻有五。一曰火人，
【李筌曰：焚其營，殺其士卒也。○杜牧曰：焚其營柵，因焼兵士。吳起曰：「凡軍居荒澤草木幽穢，可焚而滅。」蜀先主伐吳，吳將陸遜拒之於夷陵，先攻一營，不利。諸將曰：「空殺兵耳。」遜曰：「吾巳暁破敵之術矣。」乃勑各持一把茅，以火攻拔之，一爾勢成，通率諸軍同時俱攻，斬張南馮習及胡王沙摩柯等，破四十餘營，死者萬數。備因夜遁，軍資器械略盡，遂歐血而殂。○梅堯臣曰：焚營柵荒穢以助攻戰也。○何氏曰：魯桓公世焚邾婁之咸丘，始以火攻也。後世兵家者流，故五火之攻以佐，取勝之道也。如後漢班超使西城，到鄯善，初夜，將吏士奔虜營，會天大風，超令十人持鼓藏虜舎後，約曰：「見火燃，皆當鳴鼓大呼。」餘人悉持兵弩，夾門而伏。超順風縱火，前後鼓譟，虜衆驚亂，超手格殺三人，餘衆悉燒死。又皇甫嵩率兵討黃巾賊張角，嵩保長社。賊來圍城，嵩兵少，軍中皆恐，召軍吏謂曰：「兵有奇變，不在衆寡。今賊依草結營，易爲風火，若因夜縱火，必大驚亂，吾出兵擊之，其功可成。」其夕遂大風。嵩乃約勒軍士，皆束苣乗城，使銳士間出圍外，縱火大呼，城上舉燎應之。嵩因鼓而奔其陳，賊驚亂奔走，大破之。又五代梁太祖乾寧中，親領大軍由鄆州東路，北次於魚山。朱宣覘知，卽以兵徑至，且圖速戰。帝整軍出砦。時宣瑾巳陳於前，須臾東南風大起，帝軍旌旗失次，甚有懼色。帝卽令騎士揚鞭呼嘯，俄而西北風驟發，時而軍皆在草莾中，帝因令縱火，旣而煙燄亙天，乗勢以攻賊陳，宣瑾大破餘衆，擁入淸河，因築京觀於魚山之下。又後唐伐蜀，工部任圜以大軍至漢州，康延孝來逆戰，圜命董璋以東川懦卒當其鋒，伏精兵於其後。延孝擊退東川之軍，急追之，遇伏兵，延孝敗，馳入漢州，閉壁不出。西川孟知祥以兵二萬與圜，合勢攻之。漢州四面樹竹木爲柵。三月，圜陳於金鴈橋，卽率諸軍鼓譟而進，四面縱火，風燄亙空，延孝危急，引騎出陳於金鴈橋，又大敗之。○張預曰：焚彼營舎以殺其士，火攻之先也。班超燒匈奴使者，是也。】
二曰火積，
【李筌曰：焚積聚也。○杜牧曰：積者，積蓄也。糧食薪芻是也。高祖與項羽相持成臯，爲羽所敗，北渡河，得張耳韓信軍。軍脩武，深溝髙壘，使劉賈將二萬人，騎數百，渡白馬津，入楚地，燒其積聚，以破其業。楚軍乏食。隋文帝時，高熲獻取陳之策曰：「江南土薄，舍多茅竹，所有儲積，皆非地窖。可宻遣行人，因風縱火，待彼修葺，復更燒之。不出數年，自可財力俱盡。」帝行其策，由是陳人益弊。○梅堯臣曰：焚其委積，以困芻糧。○張預曰：焚其積聚，使芻糧不足。故曰「軍無委積則亡」。劉賈燒楚積聚是也。】
三曰火輜，四曰火庫，
【李筌曰：燒其輜重，焚其庫室。○杜牧曰：器械財貨及軍士衣裝在車中，上道未止，曰輜。在城營壘，巳有止舍，曰庫。其所藏，二者皆同。後漢末袁紹相許攸降曹公，曰：「今袁氏輜重有萬餘兩車，屯軍不嚴。今以輕兵襲之，不意而至，焚其積聚，不過三日，袁氏自敗。」公大喜，選精騎五千，皆用袁氏旗幟，銜枚縳馬口，從間道出入，抱束薪，所歷道有問者，語之曰：「袁公恐曹操抄略後軍，遣兵以益備。」聞者信以爲然，皆自若。旣至圍屯，大放火，營中驚亂，因大破之，輜重悉焚之矣。○陳皥曰：夫敵有愛惜之物，亦可以攻之。彼若出救，是我以火分其勢也。更遇其心神撓惑，自可破軍殺將也。梅堯臣曰：焚其輜重，以窘貨財，焚其庫室，以空蓄聚。○ 何氏曰：如前秦符堅遣將王猛伐前燕，慕容暐師至潞川，燕將慕容評率兵四十萬禦之，以持乆制之。猛遣將郭慶率歩騎五千，夜從間道起火於晉山，燒評輜重，火見鄴中，因而滅之。○張預曰：焚其輜重，使器用不供，故曰「軍無輜重則亡」。曹操燒袁紹輜重是也。焚其府庫，使財貨不充，故曰「軍無財則士不來」。】
五曰火隊。
【李筌曰：焚其隊伏兵器。○杜牧曰：焚其行伍，因亂而擊之。○梅堯臣曰：焚其隊仗，以奪兵具。隊一作隧。○賈林曰：隧，道也。燒絶糧道及轉運也。○何氏同賈林註。○張預曰：焚其隊仗，使兵無戰具，故曰「器械不利則難以應敵」也。】
行火必有因，
【曹操曰：因姦人。○李筌曰：因姦人而內應也。○陳皥曰：須得其便，不獨姦人。○賈林曰：因風燥而焚之。○張預曰：凡火攻皆因天時燥旱，營舎、茅竹、積芻、聚糧，居近草莾，因風而焚之。】
煙火必素具。
【曹操曰：煙火，燒具也。○李筌曰：薪芻、蒿艾、糧糞之屬。○杜牧曰：艾蒿、荻葦、薪芻、膏油之屬。先須修事，以備用。兵法有火箭、火簾、火杏、火兵、火獸、火禽、火盜、火弩，凡此者，皆可用也。○梅堯臣曰：潛姦伺隙，必有便也。秉稈持燧，必先備也。傳曰：「惟事事有備，乃無患也。」○張預曰：貯火之器，燃火之物，常須預備，伺便而發。】
發火有時，起火有日，
【梅堯臣曰：不妄發也。○張預曰：不可偶然，當伺時日。】
時者，天之燥也。
【曹操曰：燥者，旱也。○梅堯臣曰：旱熯易燎。○張預曰：天時旱燥，則火易燃。】
日者，月在箕壁翼軫也。
【凡此四宿者，風起之日也。李筌曰：《天文志》：「月宿此者多風。」王經雲，常以月加日，從營室順數，十五至翼，月在宿，於此也。○杜牧曰：宿者，月之所宿也。四宿者，風之使也。○梅堯臣曰：箕，龍尾也。壁，東壁也。翼軫，鶉尾也。宿在者，謂月之所次也，四宿好風，月離必起。○張預曰：四星好風，月宿則起。當推歩躔次，知所宿之日，則行火。一說春丙丁，夏戊巳，秋壬癸，冬甲乙，此日有疾風猛雨。又占風法，取雞羽重八兩，掛於五丈竿上，以候風所從來。四宿卽箕壁翼軫也。】
凡火攻，必因五火之變而應之，
【梅堯臣曰：因火爲變，以兵應之。○張預曰：因其火變，以兵應之。五火卽火積輜庫隊也。火發於內，則早應之於外。曹操曰：以兵應之也。○李筌曰：乗火勢而應之也。○杜牧曰：凡火，乃使敵人驚亂，因而擊之，非謂空以火敗敵人也。聞火初作，卽攻之。若火闌衆定而攻之，當無益，故曰早也。○杜佑曰：使間人縱火於敵營內，當速進以攻其外也。○梅堯臣曰：內若驚亂，外以兵擊。○張預曰：火勢發於內，則兵急擊於外，表裏齊攻，敵易驚亂。】
火發兵靜者，待而勿攻。
【杜牧曰：火作不驚，敵素有備，不可遽攻，須待其變者也。○梅堯臣曰：不驚撓者，必有備也。○王晳曰：以不變也。○何氏曰：火作而敵不驚呼者，有備也。我往攻則返，或受害。○張預曰：火雖發而兵不亂者，敵有備也，復防其變，故不可攻。】
極其火力，可從而從之，不可從而止。
【曹操曰：見可而進，知難而退。○李筌曰：夫火發兵不亂，不可攻。○杜牧曰：俟火盡巳來，若敵人擾亂則攻之。若敵終靜不擾，則收兵而退也。○杜佑曰：見利則進，知難則退。極，盡也。盡火力，可則應，不可則止。無使敵知其所爲。○梅堯臣曰：極其火勢，待其變則攻，不變則勿攻。○王晳曰：伺其變亂則乗之，終不變亂則自治而蓄力。○何氏曰：如魏滿寵征吳，勑諸將曰：「今夕風甚猛，賊必來燒我營，宜爲之備。」諸軍皆警。夜半，果來燒營。寵掩擊破之者是也。○張預曰：盡其火勢，變亂則攻，安靜則退。】
火可發於外，無待於內，以時發之。
【李筌曰：魏武破袁紹於官渡，用許攸計，燒輜重萬餘，則其義也。○杜牧曰：上文雲五火，變須發於內。若敵居荒澤草穢，或營柵可焚之地，卽須及時發火，不必更待內發作，然後應之，恐敵人自燒野草，我起火無益。漢時李陵征匈奴，戰敗，爲單于所逐，及於大澤。匈奴於上風縱火，陵亦先放火燒斷蒹葭，用絶火勢。○陳皥曰：以時發之，所謂天之燥，月之宿在四星也。○賈林曰：火可發於外，不必待內應，得時卽應發，不可拘於常勢也。梅堯臣同杜牧註。○張預曰：火亦可發於外，不必須待作於內，但有便，則應時而發。黃巾賊張角圍漢將皇甫嵩於長社，賊依草結營，嵩使銳士間出圍外，縱火大呼，城上舉燎應之，嵩因鼓而奔其陳，賊驚亂，遂敗走。】
火發上風，無攻下風。
【曹操曰：不便也。○李筌曰：隋江東賊劉元進攻王世充於延陵，令把草東方，因風縱火，俄而廽風，悉燒元進營軍，人多死者。杜牧曰：若是東則焚敵之東，我亦隨以攻其東。若火發東面攻其西，則與敵人同受也。故無攻下風，則順風也。若舉東可知其他也。○梅堯臣曰：逆火勢，非便也。敵必死戰。○王晳曰：或擊其左右，可也。○張預曰：燒之必退，退而逆擊之，必死戰，則不便也。】
晝風乆，夜風止。
【曹操曰：數當然也。○李筌曰：不知始也。○杜牧曰：老子曰「飄風不終朝」。○梅堯臣曰：凡晝風必夜止，夜風必晝止，數當然也。○王晳同梅堯臣註。○張預曰：晝起則夜息，數當然也。故老子曰「飄風不終朝」。】
凡軍必知有五火之變，以數守之。
【杜牧曰：須筭星躔之數，守風起日，乃可發火，不可偶然而爲之。○杜佑曰：旣知起五火五變，當復以數消息其可否。○梅堯臣曰：數，星之躔，以候風起之日，然而發火亦當自防其變。○張預曰：不可止知以火攻人，亦當防人攻巳。推四星之度數，知風起之日，則嚴備守之。】
故以火佐攻者明，
【梅堯臣曰：明白易勝。○張預曰：用火助攻，灼然可以取勝。】
以水佐攻者強。
【杜佑曰：水以爲衝，故強。○梅堯臣曰：勢之強也。張預曰：水能分敵之軍，彼勢分則我勢強。】
水可以絶，不可以奪。
【曹操曰：火佐者取勝明也，水佐者，但可以絶敵道，分敵軍，不可以奪敵蓄積。○李筌曰：軍者必守術數而佐之水火，所以明強也。光武之敗王莾，魏武之擒呂布，皆其義也。以水絶敵人之軍，分爲二，則可難以奪敵人之蓄積。○杜牧曰：水可絶敵糧道，絶敵救援，絶敵奔逸，絶敵衝擊，不可以水奪險要蓄積也。○王晳曰：強者，取其決注之暴。○張預曰：水止能隔絶敵軍，使前後不相及，取其一時之勝，然不若火能焚奪敵之積聚，使之滅亡。若韓信決水，斬楚將龍且，是一時之勝也。曹公焚袁紹輜重紹，因以敗，是使之滅亡也。水不若火，故詳於火而略於水。】
夫戰勝攻取而不修其功者凶，命曰費留。
【曹操曰：若水之留，不復還也。或曰賞不以時，但費留也。賞善不踰日也。○李筌曰：賞不踰日，罰不踰時，若功立而不賞，有罪而不罰，則士卒疑惑，日有費也。○杜牧曰：修者，舉也。夫戰勝攻取，若不藉有功舉而賞之，則三軍之士，必不用命也。則有凶咎。徒留滯費耗，終不成事也。○賈林曰：費留，惜費也。○梅堯臣曰：欲戰必勝，攻必取者，在因利乗便，能作爲功也。作爲功者，修火攻水攻之類，不可坐守其利也。坐守其利者凶也，是謂費留矣。○王晳曰：戰勝攻取而不修功賞之差，則人不勸，不勸則費財老師，凶害也巳。○張預曰：戰攻所以能必勝必取者，水火之助也。水火所以能破軍敗敵者，士卒之用命也。不修舉有功而賞之，取者水火之助也。水火所以能破軍敗敵者，士卒之用命也。不修舉有功而賞之，兇咎之道也。財竭師老而不得歸，費留之謂也。】
故曰，明主慮之，良將修之。
【杜牧曰：黃石公曰：「夫覇者，制士以權，結士以信，使士以賞。信衰則士疏，賞虧則士不爲用。」○賈林曰：明主慮其事，良將修其功。○梅堯臣曰：始則君發其慮，終則將修其功。○張預曰：君當謀慮攻戰之事，將當修舉剋捷之功。】
非利不動，
【李筌曰：明主賢將，非見利不起兵。○杜牧曰：先見起兵之利，然後兵起。○梅堯臣曰：凡兵非利於民，不興也。一作非利不起也。】
非得不用，
【杜牧曰：先見敵人可得，然後用兵。○賈林曰：非得其利，不用也。】
非危不戰。
【曹操曰：不得已而用兵。○李筌曰：非至危不戰。○梅堯臣曰：凡用兵，非危急不戰也。所以重兇器也。○張預曰：兵兇器，戰危事須防禍，敗不可輕舉，不得巳而後用。】
主不可以怒而興師，
【王晳曰：不可但以怒也，若息侯伐鄭。○張預曰：因怒興師，不亡者鮮。若息侯與鄭伯有違言而伐鄭，君子是以知息之將亡。】
將不可以慍而致戰。
【王晳曰：不可但以慍也。若晉趙穿。○張預曰：因忿而戰，罕有不敗。若姚襄怒符堅、黃眉壓壘而陳，因出戰，爲黃眉所敗是也。怒大於慍，故以主言之。慍小於怒，故以將言之。君則可以興兵，將則止可言戰。】
合於利而動，不合於利而止。
【曹操曰：不得以己之喜怒而用兵也。○賈林曰：慍怒內作，不顧安危，固不可也。○杜佑曰：人主聚衆興軍，以道理勝負之計，不可以已之私怒。將舉兵則以策，不可以慍恚之故而合戰也。○梅堯臣曰：兵以義動，無以怒興。戰以利勝，無以慍敗。○張預曰：不可因巳之喜怒而用兵，當顧利害所在。《尉繚子》曰：「兵起非可以忿也，見勝則興，不見勝則止。」】
怒可以復喜，慍可以復恱，
【張預曰：見於色者，謂之喜。得於心者，謂之恱。】
亡國不可以復存，死者不可以復生。
【杜牧曰：亡國者，非能亡人之國也，言不度德，不量力，因怒興師，因慍合戰，則其兵自死，其國自亡者也。○杜佑曰：凡主怒興軍伐人，無素謀明計，則破亡矣。將慍怒而闘，倉卒而合戰，所傷殺必多，怒慍復可以復喜，言亡國不可復存，死者不可復生者，言當慎之。○梅堯臣曰：一時之怒，可返而喜也。一時之慍，可返而悅也。國亡軍死，不可復已。○王晳曰：喜怒無常，則威信去矣。○張預曰：君因怒而興兵，則國必亡。將因慍而輕戰，則士必死。】
故明君慎之，良將警之，此安國全軍之道也。
【杜牧曰：警言戒之也。○梅堯臣曰：主當慎重，將當警懼。○張預曰：君常慎於用兵，則可以安國。將常戒於輕戰，則可以全軍。】
孫子集註卷之十二

用間篇
（曹操李筌曰：戰者必用間諜，以知敵之情實也。○張預曰：欲素知敵情者，非間不可也。然用間之道，尤須微宻，故次火攻也。）
孫子曰：凡興師十萬，出征千里，百姓之費，公家之奉，日費千金，內外騷動，怠於道路，不得操事者，七十萬家。
【曹操曰：古者八家爲鄰，一家從軍，七家奉之。言十萬之師舉，不事耕稼者，七十萬家。○李筌曰：古者發一家之兵，則鄰里三族共資之，是以不得耕作者七十萬家，而資十萬之衆矣。○杜牧曰：古者一夫田一頃，夫九頃之地，中心一頃，鑿井樹廬，八家居之。是爲井田。怠，疲也。言七十萬家奉十萬之師，轉輸疲於道路也。○ 梅堯臣曰：輸糧供用，公私煩役，疲於道路，廢於耒耜也。曹說是也。○張預曰：井田之法，八家爲鄰，一家從軍，七家奉之。興兵十萬，則輟耕作者七十萬家也。或問曰：重地則掠，疲於道路而轉輸，何也？曰：非止運糧，亦供器用也。且兵貴掠敵者，謂深踐敵境，則當備其乏，故須掠以繼食，非專館榖於敵也。亦有磧鹵之地，無糧可因，得不餉乎？】
相守數年，以爭一日之勝，而愛爵祿百金，不知敵之情者，不仁之至也。
【李筌曰：惜爵賞，不與間諜，令窺敵之動靜，是爲不仁之至也。○杜牧曰：言不能以厚利使間也。○梅堯臣曰：相守數年，則七十萬家所費多矣，而乃惜爵祿百金之微，不以遺間，酌情取勝，是不仁之極也。○王晳曰：恡財賞，不用間也。○張預曰：相持且乆七十萬家財力一困，不知恤此，而反靳惜爵賞之細，不以啗間求索，知敵情者，不仁之甚也。】
非人之將也，
【梅堯臣曰：非將人成功者也。】
非主之佐也（一本作非仁之佐也），
【○梅堯臣曰：非以仁佐國者也。】
非勝之主也。
【梅堯臣曰：非致勝主利者也。○張預曰：不可以將人，不可以佐主，不可以主勝，勤勤而言者，嘆惜之也。】
故明君賢將，所以動而勝人，成功出於衆者，先知也。
【李筌曰：爲間也。○杜牧曰：知敵情也。○梅堯臣曰：主不妄動動，必勝人。將不茍功，功必出衆，所以者何也，在預知敵情也。○王晳曰：先知敵情，制勝如神也。 ○何氏曰：《周官》「士師掌邦諜」，蓋異國間伺之謂也。故兵家之有四機二權，曰事幾，曰智權，皆善用間諜者也。故能敵人動靜，我預知矣。韋孝寛爲驃騎大將軍，鎮玉壁。孝寛善於撫御，能得人心，所遣間諜入齊者，皆爲盡力。亦有齊人得孝寛金貨，遙通書疏，故齊之動靜，朝廷皆先知之。時有主帥許盆，孝寛委以心膂，令守一戍，盆乃以城東入。孝寛怒，遣諜取之，俄而斬首而還，其能致物情如此。又李達爲都督，義州弘農等二十一防諸軍事，毎厚撫境外之人，使爲間諜，敵中動靜，必先知之。至有事泄被誅戮者，亦不以爲悔。其得人心也如此。○張預曰：先知敵情，故動則勝人，功業卓然，超絶羣衆。】
先知者，不可取於鬼神，
【張預曰：視之不見，聽之不聞，不可以禱祀而取。】
不可象於事。
【曹操曰：不可以禱祀而求，亦不可以事類而求也。○李筌曰：不可取於鬼神象類，唯間者能知敵之情。○杜牧曰：象者，類也。言不可以他事比類而求。地之理可以度數驗，唯敵之情，必由間者而後知也。○張預曰：鬼神、象類、度數皆不可以求先知，必因人而後知敵情也。】
故用間有五，有因間，有內間，有反間，有死間，有生間。
【梅堯臣曰：五間之名也。○張預曰：此五間之名，因間當爲鄉間。故下文雲「鄕間可得而使」。】
五間俱起，莫知其道，是謂神紀，人君之寳也。
【曹操曰：同時任用五間也。○李筌曰：五間者，因五人用之。○杜牧曰：五間俱起者，敵人不知其情，泄形露之道乃神妙之綱紀，人君之重寳也。○梅堯臣曰：五間俱起，以間敵而莫知我用之之道，是曰神妙之綱紀，人君之所貴也。○王晳曰：五間俱起，人不之測，是用兵神妙之大紀，人主之重寳也。○賈林曰：紀，理也。言敵人但莫知我以何道如通神理也。○張預曰：五間循環而用，人莫能測其理，玆乃神妙之綱紀，人君之重寳也。】
因間者，因其鄕人而用之。
【杜牧曰：因敵鄕國之人而厚撫之，使爲間也。晉豫州刺史祖逖之鎮雍丘，愛人下士，雖踈交賤隷，皆恩禮而遇之。河上堡固，先有任子在胡者，皆聽兩屬。時遣游軍僞抄之，明其未附，諸塢王感戴。胡有異圖，輙宻以聞，前後尅獲，蓋由於此。西魏韋孝寛使齊人斬許盆而來，猶其義也。○賈林曰：讀因間爲鄉間。○杜佑曰：因敵鄕人，知敵表裏虛實之情，故就而用之，可使伺候也。○梅堯臣曰：因其國人，利而使之。○何氏曰：如春秋，時楚師伐宋，九月不服。將去宋，楚大夫申叔時曰： 「築室反耕者，宋必聽命。」楚子從之。宋人懼，使華元夜入楚師，登子反之牀起之曰：「寡君使元以病告曰：幣邑易子而食析骸而爨。雖然，城下之盟，有以國斃，不能從也。去我三十里，唯命是聽。」子反懼與之盟，而告楚子，退三十里。宋及楚平。○張預曰：因敵國人，知其底裏，就而用之，可使伺候也。韋孝寛以金帛啗齊人，而齊人遙通書疏是也。】
內間者，因其官人而用之。
【李筌曰：因敵人失職之官，魏用許攸也。○杜牧曰：敵之官人，有賢而失職者，有過而被刑者，亦有寵嬖而貪財者，有屈在下位者，有不得任使者，有欲因敗喪以求展已之材能者，翻覆變詐，常持兩端之心者，如此之官，皆可以潛通問遺，厚貺金帛而結之，因求其國中之情，察其謀我之事，復間其君臣，使不和同也。○杜佑曰：因在其官失職者，若形戮之子孫，與受罰之家也。因其有隙，就而用之。○梅堯臣曰：因其官屬，結而用之。○何氏曰：如益州牧羅尚遣將隗伯攻蜀，賊李雄於郫城，互有勝負。雄乃募武都人朴泰，鞭之見血，使譎羅尚，欲爲內應，以火爲期。尚信之，悉出精兵，遣隗伯等率兵從泰擊雄，雄將李驤於道設伏。泰以長梯倚城而舉火，伯軍見火起而爭縁梯，泰又以繩汲上尚軍百餘人，皆斬之。雄因放兵，內外擊之，大破尚軍。此用內間之勢也。又隋隂壽爲幽州總管，高寳寧舉兵反。壽討之，寳寧奔於磧北。壽班師留開府成道昻鎮之。寳寧遣其子僧伽率輕騎掠城下而去，尋引契丹鞋鞨之衆來攻，道昻苦戰連月，乃退。壽患之。於是重賄寳寧，又遣人隂間其所親任者，趙世模、王威等月餘，世模率其衆降。寳寧復走，契丹爲其麾下趙修羅所殺，北邊遂安。又唐太宗討竇建德，入武牢，進薄其營，多所傷殺。凌敬進說曰：「宜悉兵濟河，攻取懷州河，陽使重將居守，更率衆鳴鼓建旗，踰太行入上黨，先聲後實，傳撽而定，漸趨壷口，稍駭蒲津，收河東之地。此策之上也。行必有三利，一則入無人之境，師有萬全；二則拓土得兵；三則鄭圍自解。」建德將從之，王世充之使長孫安世隂齎金玉，啗其諸將，以亂其謀，衆咸進諌曰：「凌敬書生耳。豈可與言戰乎？」建德從之，退而謝敬曰：「今衆心甚銳，此天賛我矣。因此決戰，必然大捷。巳依衆議，不得從公言也。」敬固爭，建德怒，扶出馬，於是悉衆進逼武牢。太宗按甲挫其銳，建德中搶，竄於牛口渚，車騎將軍白士讓楊武威生獲之。又王翦爲秦將攻趙，趙使李牧、司馬商禦之，李牧數破走秦軍，殺秦將桓齮。翦惡之，乃多與趙王寵臣郭開等金，使爲反間，曰：「李牧、司馬商欲與秦廢趙，以多取封於秦。」趙王疑之使，趙蔥及顔聚伐將，斬李牧，廢司馬商。後三月，翦因急擊趙，大破，殺趙蔥，虜趙王遷及其將顔聚也。○張預曰：因其失意之官，或刑戮之子弟，凡有隙者，厚利使之。晉任析公，吳納子胥，皆近之。】
反間者，因其敵間而用之。
【李筌曰：敵有間來窺我得失，我厚賂之，而令反爲我間也。○杜牧曰：敵有間來窺我，我必先知之，或厚賂誘之，反爲我用。或佯爲不覺，示以僞情而縱之，則敵人之間反爲我用也。陳平初爲漢王護軍尉，項羽圍於滎陽城。漢王患之，請割滎陽以西和。項王弗聽。平曰：「顧楚有可亂者，彼項王骨鯁之臣，亞父、鍾離昧、龍且、周殷之屬不，過數人耳。大王能出捐數萬斤金，行反間，間其君臣，以疑其心。項王爲人，意忌信讒，必內相誅。漢因舉兵而攻之，破楚必矣。」漢王以爲然，乃出黃金四萬斤與平，恣所爲，不問出入。平旣多以金縱反間於楚軍，宣言諸將：「鍾離昧等爲項王將功多矣，然終不得裂地而王，欲與漢爲一，以滅項氏，分王其地。」項王果疑之，使使至漢。漢爲太牢之具，舉進，見楚使卽陽驚曰：「吾以爲亞父使。乃項王使也。」復持去，以惡草具進楚使。使歸，具以報項王，果大疑亞父。亞父欲急擊下榮陽城，項王不信，不肯聽亞父。亞父聞項王疑之，乃大怒，疽發而死。卒用陳平之計滅楚也。○梅堯臣曰：或以僞事紿之，或以厚利啗之。○王晳曰：反間反爲我間也。或留之使言其情，又或示以詭形而遣之。○何氏曰：如燕昭王以樂毅爲將，破齊七十餘城。及惠王立，與樂毅有隙，齊將田單乃縱反間於燕，宣言曰： 「齊王巳死，城之不拔者，二耳。樂毅畏誅而不敢歸，以伐齊爲名，實欲連兵南面而王齊。齊人未附，故且緩卽墨，以待其事。齊人戍懼，唯恐他將之來卽墨，殘矣。」燕王以爲然。使騎劫代樂毅，燕人士卒離心，單又縱反間曰：「吾懼燕人掘吾城外塚墓，戮辱先人。」燕軍從之。即墨人激怒請戰，大破燕師，所亡七十餘城悉復之。又秦師圍趙閼與，趙將趙奢救之，去趙國都三十里不進。秦間來，奢善食遣之，間以報秦，將以爲奢師怯弱而止不行。奢隨而卷甲趨秦師，擊破之。又范睢爲秦昭王相，使左庶長王齕攻韓，取上黨。上黨民走趙，趙軍長平齕，因攻趙。趙使廉頗將，廉頗堅壁以待秦，秦數挑戰，趙兵不出。趙王數以爲讓，而睢使人行千金於趙爲反間，曰：「秦之所惡，獨畏趙括耳。廉頗軍易與，且降矣。」趙王旣怒廉頗軍多亡失，數敗，又反堅壁不戰，又聞秦反間之言，因使括代頗。秦聞括將，以白起爲上將軍，射殺括及坑降卒四十萬。○張預曰：敵有間來，或重賂厚禮以結之，告以僞辭，或佯爲不知覺而慢之，示以虛事，使之歸報，則反爲我利也。趙奢善食秦間，漢軍佯驚楚使，是也。】
死間者，爲誑事於外，令吾間知之，而傳於敵間也。
【○李筌曰：情詐爲不足信，吾知之，令吾動也。間而待之。此筌以待字爲非傳也。○杜牧曰：誑者詐也。言吾間在敵，未知事情，我則詐立事跡，令吾間憑其詐跡，以輸誠於敵，而得敵信也。若吾進取，與詐跡不同，間者不能脫，則爲敵所殺，故曰死間也。漢王使酈生說齊，下之，齊罷守備。韓信因而襲之。田橫怒烹酈生，此事相近。○杜佑曰：作誑詐之事於外，佯漏泄之，使吾間知之。吾間至敵中，爲敵所得，必以誑事諭敵。敵從而備之，吾所行不然，間則死矣。又雲敵間來聞我誑事，以持歸，然皆非所圖也。二間皆不能知幽隱深宻，故曰死間也。蕭世誠曰：所獲敵人及以判亡軍士，有重罪繫者，故爲貸免，相勑勿泄，佯不祕宻，令敵間竊聞之，吾因縱之使亡。亡必歸敵，必信焉。往必死，故曰死間。○梅堯臣曰：以誑告敵，事乖必殺。○王晳曰：詐吾聞，使敵得之，間以吾詐告敵事，決必殺之也。○何氏曰：如戰國鄭武公欲伐胡，先以其子妻胡，因問羣臣曰：「吾欲用兵，誰可伐者？」大夫關思期曰：「胡可。」武公怒而戮之，曰：「胡，兄弟之國，子言伐之，何也？」胡君聞之，以鄭爲親。已不備鄭，襲而取之。此用死間之類也。又班超發于闐諸國，兵擊莎車、龜玆二國，揚言兵少，不敵罷散，乃隂緩生口，歸以告龜玆，王喜而不虞。超卽潛勒兵馳赴莎車，大破降之，斯亦同死間之勒。又李靖伐突厥，頡利可汗以唐儉先在突厥結和親，突厥不備，靖因掩擊破之。○張預曰：欲使敵人殺其賢能，乃令死士持虛僞以赴之。吾間至敵，爲彼所得，彼以誑事爲實，必俱殺之。我朝曹大尉嘗貸人死，使僞爲僧，吞蠟彈入西夏，至則爲其所囚，僧以彈告，卽下之，開讀，乃所遺彼謀臣書也。戎主怒誅其臣，幷殺間僧，此其義也。然死間之事非一，或使吾間詣敵約和，我反伐之，則間者立死。酈生烹於齊王，唐儉殺於突厥，是也。】
生間者，反報也。
【李筌曰：往來之使。○杜牧曰：往來相通報也。生間者，必取內明外愚，形劣心壯，趫捷勁勇，閑於鄙事，能忍饑寒垢恥者爲之。○賈林曰：身則公行，心乃私覘，往反報，復常無所害，故曰生間。○杜佑曰：擇巳有賢材智謀能，自開通於敵之親貴，察其動靜，知其事計所爲，已知其實，還以報我，故曰生間。○梅堯臣曰:使智辨者往覘其情而以歸報也。○何氏曰：如華元登子反之牀而歸。又如隋達奚武爲東秦刺史，時齊神武趣沙苑，太祖遣武覘之。武從三騎，皆衣敵人衣服，至日暮，去營數百歩下馬潛聽，得其軍號。因上馬歷營，若警夜者，有不如法者往往撻之，具知敵之情狀，以告太祖。太祖深嘉焉，遂破之。○張預曰：選智能之士，往視敵情，歸以報我。若婁敬知匈奴之強，以告高祖之類。然生間之事亦衆，或已欲退，告敵以戰，或巳欲戰，告敵以退。若秦行人夜戒晉師曰：「來日請相見。」臾駢曰：「使者目動而言肆，懼我也。」秦果夜遁。又呂延攻乞伏乾歸，大敗之。乾歸乃遣間，稱東奔成紀，延信而追之。耿稚曰：「告者視高而色動，必有姦計。」延不從，遂爲所敗是也。】
故三軍之事，莫親於間。
【杜牧曰：受辭指蹤，在於臥內。○杜佑曰：若不親撫，重以祿賞，則反爲敵用，洩我情實。○梅堯臣曰：入幄受詞，最爲親近。○王晳曰：以腹心親結之。○張預曰：三軍之士，然皆親撫，獨於間者，以腹心相委，是最爲親宻也。】
賞莫厚於間，
【杜佑曰：以重賞賞之，而頼其用。○梅堯臣曰：爵祿金帛，我無愛焉。○王晳曰：軍功之賞，莫厚於此。○張預曰：非高爵厚利，不能使間。陳平曰願出黃金四十萬斤間楚君臣。】
事莫宻於間，
【杜牧曰：出口入耳也。宻一作審。○杜佑曰：間事不宻，則爲已害。○梅堯臣曰：幾事不宻，則害成。○王晳曰：獨將與謀。○張預曰：惟將與間得聞其事，非宻與。】
非聖智不能用間。
【杜牧曰：先量間者之性誠實多智，然後可用之。厚貌深情，險於山川，非聖人莫能知。○梅堯臣曰：知其情僞，辨其邪正，則能用。○王晳曰：聖通而先識，智明於事。○張預曰：聖則事無不通，智則洞照幾先，然後能爲間事。或曰聖智則能知人，非仁義不能使間。○陳皥曰：仁者有恩以及人義者，得宜而制事，主將者旣能仁結而義使，則間者盡心而覘察，樂爲我用也。○孟氏曰：太公曰：「仁義著則賢者歸之。」賢者歸之，則其間可用也。○梅堯臣曰：撫之以仁，示之以義，則能使。 ○王晳曰：仁結其心，義激其節，仁義使人，有何不可。○張預曰：仁則不愛爵賞，義則果決無疑，旣啗以厚利，又待以至誠，則間者竭力，非微妙不能得間之實。 ○杜牧曰：間亦有利於財寳，不得敵之實情，但將虛辭以赴我約，此須用心淵妙，乃能酌其情僞虛實也。○杜佑曰：用意宻而不漏。○梅堯臣曰：防間反爲敵所使，思慮故宜幾微臻妙。○王晳曰：謂間者必性識微妙，乃能得所間之事實。○張預曰：間以利害來告，須用心淵微精妙，乃能察其眞僞。】
微哉微哉，無所不用間也。
【杜牧曰：言毎事皆須先知也。○梅堯臣曰：微之又微，則何所不知。○王晳曰：丁寧之當，事事知敵之情也。○張預曰：宻之又宻，則事無巨細，皆先知也。】
間事未發而先聞者，間與所告者皆死。
【杜牧曰：告者非誘間者，則不得知間者之情，殺之可也。○陳皥曰：間者未發其事，有人來告其聞者，所告者亦與間者俱殺以滅口，無令敵人知之。○梅堯臣曰：殺間者，惡其泄，殺告者，滅其言。○何氏曰：兵謀大事，泄者當誅。告人亦殺，恐傳諸衆。○張預曰：間敵之事，謀定而未發，忽有聞者來告，必與間俱殺之一，惡其泄，一滅其口。秦已間趙，不用廉頗，秦乃以白起爲將，令軍中曰：「有泄武安君將者，斬。」此是已發其事，尚不欲泄，況未發乎。】
凡軍之所欲擊，城之所欲攻，人之所欲殺，必先知其守將、左右、謁者、門者、舎人之姓名，令吾間必索知之。
【李筌曰：知其姓名，則易取也。○杜牧曰：凡欲攻戰，先須知敵所用之人賢愚巧拙，則量材以應之。漢王遣韓信、曹參、灌嬰擊魏豹，問曰：「魏大將誰也？」對曰柏直。漢王曰：「是口尚乳臭，不能當韓信。」騎將誰也？曰馮敬。曰：「是秦將馮無擇子也，雖賢，不能當灌嬰。」歩卒將誰也？曰：項它。曰：「是不能當曹參，吾無患矣。」○陳皥曰：此言敵人左右姓名，必須我先知之，或敵使間來，我當使間去。若不知其左右姓名，則不能成間者之說。漢高伐秦至嶢關，張良曰：「吾聞其將賈竪爾，可以利啗之。」又曰：「其將雖曰欲和，其軍士未肯，不如因其懈而擊之。」乃進兵擊破之。又宋華元夜登子反之床，以告宋病，若非素知門人、舎人、左右姓名，先使間導之，又何由得登其床也。○杜佑曰：守謂官守軄任者，謁，告也，主告事者也。門者，守門者也。舎人，守舎之人也。必先知之，爲親舊，有急則呼之，則不可不知。亦因此知敵之情。○梅堯臣曰：凡敵之左右、前後之姓名，皆須審省而令吾間先知，則吾間可行矣。○王晳曰：不可臨事求也。○張預曰：守將，守官任軄之將也。謁者，典賔客之官也。門者，閽吏也。舎人，守舎之人也。凡欲擊其軍，欲攻其城，欲殺其人，必先知此左右之姓名，則可也。欲潛入其軍，則呼其姓名而往。若華元夜登子反之床以告宋病，杜元凱註引比文謂元用此術，得以自通，是也。又漢高祖入韓信臥內，取其印，亦近之。】
必索敵人之間，來間我者，因而利之，導而舎之，
【杜佑曰：舍，居止也。令吾人遺以重利，復遇而舎之，則可令詭其辭】
故反間可得而用也。
【曹操曰：舎，居止也。○杜牧曰：敵間之來，必誘以厚利而止舎之，使爲我反間也。○杜佑曰：故能取敵之間而用之。○梅堯臣曰：必探索知敵之來間者，因而利誘之，引而舍止之，然後可爲我反間也。○王晳曰：此留敵間，以詢其情者也。必謹舎之，曲爲辯說，深致情愛，然後啗以大利，威以大刑，自非至忠於其君王者，皆爲我用矣。○張預曰：索，求也。求敵間之來窺我者，因以厚利誘導而館舍之，使反爲我間也。言舎之者，謂稽留其使也。淹延旣乆，論事必多，我因得察敵之情。下文言「四間皆因反間而知」，非乆留其人，極論其事，則何以悉知。】
因是而知之，故鄕間內間可得而使也。
【杜牧曰：若敵間以利導之，尚可使爲我反間，因此乃知厚利，亦可使鄕間內間也。此言使間非利不可，故上文云：「相守數年，爭一日之勝，而愛爵祿百金，不知敵情者，不仁之至也。」下文皆同其義也。○陳皥曰：此說踈也。言敵使間來，以利啗之，誘令止舎，因得敵之情，因間內間，可使反間，誘而使之。○杜佑曰：因反敵間而知敵情，鄕間者皆可得使。○梅堯臣曰：其國人之可使者，其官人之可用者，皆因反間而知之。○張預曰：因是反間，知彼鄕人之貪利者，官人之有隙者，誘而使之。】
因是而知之，故死間爲誑事，可使告敵。
【張預曰：因是反間，知彼可誑之事，使死間往告之。】
因是而知之，故生間可使如期。
【杜牧曰：可使往來如期。○陳皥曰：言五間皆循環相因，惟生間可使如期。○杜佑曰：因誑事而知敵情，生間往返，可使知其敵之腹心所在。○梅堯臣曰：令吾間以誑告敵者，須因反間而知敵之可誑也。生間以利害覘敵情，須因反間而知。其踈宻則可往得實，而歸如期也。○張預曰：因是反間知彼之情，故生間可往復如期也。】
五間之事，主必知之。
【李筌曰：孫子殷勤於五間，主切知之。】
知之必在於反間，故反間不可不厚也。
【杜牧曰：鄕間、內間、死間、生間，四間者皆因反間知敵情，而能用之。故反間最切不可不厚也。○杜佑曰：人主當知五間之用，厚其祿，豐其財，而反間者又五間之本，事之要也。故當在厚待。○梅堯臣曰：五間之始，皆因緣於反間，故當厚遇之。○張預曰：人主當用五間以知敵情，然五間皆因反間而用，則是反間者，豈可不厚待之耶。】
昔殷之興也，伊摯在夏，
【曹操曰：伊摯，伊尹也。】
周之興也，呂牙在殷。
【曹操曰：呂牙，太公也。○梅堯臣曰：伊尹呂牙，非叛於國也。夏不能任而殷任之，殷不能用而周用之，其成大功者，爲民也。○何氏曰：伊呂聖人之耦，豈爲人間哉。今孫子引之者，言五間之用，須上智之人，如伊呂之才智者，可以用間。蓋重之之辭耳。○張預曰：伊尹，夏臣也，後歸於殷。呂望，殷臣也，後歸於周。伊呂相湯武，以兵定天下者，順乎天而應乎人也。非同伯州犁之奔楚，苗賁皇之適晉，狐庸之在吳，士會之居秦也。】
故惟明君賢將，能以上智爲間者，必成大功。此兵之要，三軍之所恃而動也。
【李筌曰：孫子論兵，始於計而終於間者，蓋不以攻爲主，爲將者可不慎之哉。○杜牧曰：不知敵情，軍不可動，知敵之情非，間不可，故曰「三軍所恃而動。」李靖曰：「夫戰之取勝，此豈求於天地，在乎因人以成之。歷觀古人之用間，其妙非一，卽有間其君者，有間其親者，有間其賢者，有間其能者，有間其助者，有間其鄰好者，有間其左右者，有間其縱橫者。故子貢、史廖、陳軫、蘇秦、張儀、范睢等，皆憑此而成功也。且間之道有五焉。有因其邑人，使潛伺察而致辭焉。有因其仕子，故洩虛假，令告示焉。有因敵之使，矯其事而返之焉。有審擇賢能，使覘彼向背虛實而歸說之焉。有佯緩罪戾，微漏我僞情浮計，使亡報之焉。凡此五間，皆須隱祕重之，以賞宻之又宻，始可行焉。若敵有寵嬖，任以腹心者，我當使間遺其珍玩，恣其所欲，順而旁誘之。敵有重臣失勢不滿其志者，我則啗以厚利，詭相親附，採其情實，而致之敵。有親貴左右，多辭誇誕，好論利害者，我則使間曲情尊奉，厚遺珍寳，揣其所間而反間之。敵若使聘於我，我則稽留其使，令人與之共處，矯致慇勤，僞相親暱，朝夕慰諭，倍供珍味，觀其辭色而察之，仍朝夕令使獨與巳伴居，我遣聰耳者潛於復壁中聽之，使旣遲違，恐彼恠責，必是竊論心事，我知事，計遣使用之。且夫用間以間人，人亦用間以間巳。巳以宻往，人以宻來，理須獨察於心，參會於事，則不失矣。若敵人來欲候我虛實，察我動靜，覘知事計，而行其間者，我當佯爲不覺，舎止而善飯之，微以我僞言誑事，示以前卻期會，則我之所須，爲彼之所失者，因其有間而反間之。彼若將我虛以爲實，我卽乗之而得志矣。夫水所以能濟舟，亦有因水而覆沒者。間所以能成功，亦有憑間而傾敗者。若束髪事主，當朝正色，忠以盡節，信以竭誠，不詭伏以自容，不權宜以爲利，雖有善間，其可用乎？」○陳皥曰：晉伯州犁奔楚，楚苗賁皇奔晉，及晉楚合戰於陵，苗賁皇在晉侯之側，伯州犁侍於楚王，二人各言舊國長短之情，然則晉所以勝楚者，楚所以敗者，其故何也？二子則有優劣也。是知用間之道，間敵之情，得不愼擇其人，深究其說也？故上文云：「非聖智，莫能用間者。」夫聖智知人，人卽附之，賢者受知，則戮力爲効。非聖非智，必猜必忌，公道不啓，仁義不施，則義士賢人，因而銜憤。此將上天不祐。幽有鬼神，設無人事之變，恐有隂誅之禍。豈上智之士爲其用哉？故上文云：「非仁義，莫能使間。」然則湯武之聖，伊呂宜用，伊呂獲用，事宜必濟。聖賢一會，交泰時乗，道合乾坤，功格寰宇。當其耕夫於畎畆，釣叟於渭濵，知我者，誰能無念也。○賈林曰：軍無五間，如人之無耳目也。○王晳曰：未知敵情者，不可動也。○張預曰：用師之本，在知敵情。故曰：「此兵之要也。」未知敵情，則軍不可舉。故曰：「三軍所恃而動也。」然處十三篇之末者，蓋用非兵之常也。若計戰攻形勢虛實之類，兵動則用之，至於火攻與間，則有時而爲耳。】
孫子集註卷之十三

＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝
END
點校者案，《諸子集成》本卷首有《孫子序錄》一卷，卷末附錄鄭友賢《孫子遺說》一卷。
附錄：
談愷平奧録二卷【嘉靖丁巳殷正義序】又後平奧録二卷（四庫全書·史部·目錄類·經籍之屬·千頃堂書目卷五）
談愷續虔臺志五卷（四庫全書·史部·目錄類·經籍之屬·千頃堂書目卷七）
譚愷孫子集注十三卷（四庫全書·史部·目錄類·經籍之屬·千頃堂書目卷十三）
談愷前後平越録四卷（四庫全書·史部·正史類·明史卷九十七）
談愷虔臺續志五（四庫全書·史部·正史類·明史卷九十七）
談愷字守敎無錫人父一鳯弘治壬子舉人應山知縣斷數年不決之獄擒劇賊愷舉嘉靖丙戍進士歴遷副都御史巡撫南贛汀漳招降贛賊李文彪殱海寇徐碧溪拜兵部右侍郎移鎮兩廣捕斬峒蠻五千餘人平之卒贈右都御史（四庫全書·史部·地理類·都會郡縣之屬·江南通志卷一百五十一）
談愷字守教無錫人嘉靖進士先以戶部員外郎監兊江西大展清譽後以右副都御史巡撫南贑諭降贑賊李文彪旋以其衆征海宼盡殱之賜白金文綺進兵右侍郎【分省人物考】（四庫全書·史部·地理類·都會郡縣之屬·江西通志卷五十八）
