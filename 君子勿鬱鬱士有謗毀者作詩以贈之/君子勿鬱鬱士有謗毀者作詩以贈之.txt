君子勿鬱鬱，聽我青蠅歌。
人間少平地，森聳山嶽多。
折輈不在道，覆舟不在河。
須知一尺水，日夜增高波。
叔孫毀仲尼，臧倉掩孟軻。
蘭艾不同香，自然難為和。
良玉燒不熱，直竹文不頗。
自古皆如此，其如道在何。
日往復不見，秋堂暮仍學。
玄髮不知白，曉入寒銅覺。
為林未離樹，有玉猶在璞。
誰把碧梧枝，刻作雲門樂。
