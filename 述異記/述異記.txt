所述江左異聞也
廬山上有康王谷，巔有一城，號為釗城。天每欲雨，輒聞山上鼓角笳簫之聲，聲漸至城，而風雨晦合，屯人以為常候。傳雲，此周康王之城，康王愛奇好異，巡歷名山，不遠而至。城中每得古器、大鼎，及弓、弩、金之屬，知非常人之所處也。而山有「康王」之號，城又以「釗」為稱，斯言將有徵。
廬山上有三石樑，長數十丈，廣不盈尺，俯眄杳然無底。鹹康中，江州刺史庾亮，迎吳猛，猛將弟子煮山遊觀，因過此梁。見一老公，坐桂樹下，以玉杯承甘露，與猛，猛遍與弟子。又進至一處，見崇臺廣廈，玉宇金房，琳瑯昆耀，暉彩眩目，多珍寶玉器，不可識名。見數人與猛共言，若舊相識。設玉膏終日。
昔有人發廬山采松，聞人語云：「此未可取。」此人尋聲而上，見一異華，形甚可愛，其香非常，知是神異，因掇而服之，得壽三百歲也。
南康南野有東望山，營民三人上山頂，有湖清深，又有果林，周四里許，眾果畢植，間無雜木，行列整齊，如人功也。甘子正熟，三人共食，致飽訖，懷二枚欲以示外人，便還。尋覓向逕，迴旋半日，迷不能得；即聞空中語云：「速放雙甘，乃聽汝去。」懷甘者恐怖，放甘於地。轉眄即見歸逕，乃相與俱卻返。
南康有神名曰「山都」，形如人，長二尺余，黑色、赤目、髮黃被身，於深山樹中作窠，窠形如堅鳥卵，高三尺許，內甚澤，五色鮮明，二枚沓之，中央相連。土人云：「上者雄舍，下者雌室。」傍悉開口如規，體質虛輕，頗似木筒，中央以鳥毛為褥。此神能變化隱身，罕睹其狀，蓋木客、山魈之類也。贛縣西北十五里，有古塘，名余公塘，上有大梓樹，可二十圍，樹老中空，有山都窠。宋元嘉元年，縣治民哀道訓道虛兄弟二人，伐倒此樹。取窠還家。山都見形謂二人曰：「我處荒野，何豫汝事！巨木可用，豈可勝數？樹有我窠，故伐倒之。今當焚汝宇，以報汝之無道。」至二更中，內外屋上一時火起，合宅蕩盡。
南康雩都縣沿江西出，去縣三里，名夢口，有穴、狀如石室，名夢口穴。舊傳：嘗有神雞，色如好金，出此穴中，奮翼迥翔長鳴，響見之，輒飛入穴中，因號此石為金雞石。昔有人耕此山側，望見雞出遊戲，有一長人操彈彈之，雞遙見便飛入穴，彈丸正著穴上，丸徑六尺許，下垂蔽穴，猶有間隙，不復容人。又有人乘船從下流還縣，未至此崖數里，有一人通身黃衣，擔兩籠黃瓜，求寄載，因載之。黃衣人乞食，船主與之盤酒。食訖，船適至崖下。船主乞瓜，此人不與，仍唾盤上，徑上崖，直入石中。船主初甚忿之，見其入石，始知神異，取向食器視之，見盤上唾，悉是黃金。
蘆塘有鮫魚，五日一化，或為美異婦人，或為男子，至於變亂尤多。郡人相戒，故不敢有害心，鮫亦不能為計。後為雷電殺之，此塘遂涸。
豫章郡有盧松屯，郡人羅根生於此屯傍墾荒種瓜，又於旁立一神壇。瓜始引蔓，清晨行之，忽見壇上有新板墨書，曰：「此是神地所遊處，不得停止，種殖可速去。」根生拜謝跪咒曰：「竊疑屯人利此熟地生苗，容或假託神旨，以見驅斥，審是神教，願更朱書賜報。」明早往看，向板猶存，悉以朱代墨，根生謝而去也。
章按縣西有赤城，周三十里，一峰特高，可三百餘丈。晉泰元中，有外國人白道猷居於此山，山神屢遣狼，怪形異聲往恐怖之，道猷自若。山神乃自詣之云：「法師威德嚴重，今推此山相與，弟子更卜所託。」道猷曰：「君是何神？居此幾時？今若必去，當去何所？」答云：「弟子夏王之子，居此千餘年，寒石山是家舅所住，某且往寄憩，將來欲還會稽山廟。」臨去遺信，贈三奩香，又躬來別，執手恨然。鳴鞞響角，凌空而逝。
和州歷陽淪為湖。先是有書生遇一老姥，姥待之厚，生謂姥曰：「此縣門石龜眼血出，此地當陷為湖。」姥後數往候之。門使問姥，姥具以告。吏遂以朱點龜眼。姥見，遂走上北山，城遂陷。
出海口北行六十里，至騰嶼之南溪，有淡水，清澈照底，有蟹焉：筐大如笠，腳長三足。宋元嘉中，章安縣民屠虎取此蟹食之，肥美過常。虎其夜夢一少嫗語之曰：「汝噉我，知汝尋被噉不？」屠氏明日出行，為虎所食，余家人殯瘞之，虎又發棺噉之，肌體無遺。此水今猶有大蟹，莫敢復犯。
園客種五色香草，有五色蛾集其上。蠶時，有一女來養蠶，得繭百二十枚，大如甕，女與客俱仙去。

漢宣城太守封邵忽化為虎，食郡民，民呼曰封使君，因去不復來。時語曰：「無作封使君，生不治民死食民。」
吳黃龍年中，吳都海鹽有陸東美，妻朱氏，亦有容止，夫妻相重，寸步不相離，時人號為「比肩人，」夫婦雲皆比翼，恐不能佳也。後妻死，東美不食求死，家人哀之，乃合葬。未一歲，冢上生梓樹，同根二身，相抱而合成一樹，每有雙鴻，常宿於上。孫權聞之嗟嘆，封其里曰「比肩墓」，又曰「雙梓」。後子弘與妻張氏，雖無異，亦相愛慕，吳人又呼為「小比肩」。
陸機少時，頗好遊獵，在吳豪盛客獻快犬名曰黃耳；機後仕洛，常將自隨。此犬黠慧能解人語，又嘗借人三百里外，犬識路自還，一日至家。機羈旅京師，久無家問，因戲語犬曰：「我家絕無書信，汝能齎書馳取消息不？」犬喜搖尾，作聲應之。機試為書，盛以竹筒，系之犬頸。犬出驛路，疾走向吳，饑則入草噬肉取飽。每經大水，輒依渡者弭耳掉尾向之，其人憐愛，因呼上船。裁近岸，犬即騰上，速去如飛。逕至機家，口銜筒作聲示之。機家開筒取書，看畢，犬又向人作聲，如有所求；其家作答書內筒，復系犬頸。犬既得答，仍馳還洛。計人程五旬，而犬往還裁半月。後犬死，殯之，遣送還葬機屯南，去機家二百步，聚土為墳，屯人呼為「黃耳冢。」
尋陽柴桑縣城，晉永和中，有童謠呼為「平石城。」時人僉謂平滅石之徵也。後桓玄篡位，晉帝為平固王，恭帝為石陽公，俱遷於此城。
姚興永和十年，華山東界地然，廣百餘步，草木煙枯，井谷沸竭，生物皆熟，民殘之徵也。晉惠帝光熙元年五月，范陽國北，地然可爨。至九月，而驃騎范陽王司馬虓薨。十一月，惠帝因食而崩，懷帝即位。太傅東海王司馬越殺太宰，河間王司馬顒專柄朝政，又尋死，遂洎永嘉之亂。東海淪殪，越之嗣副，亦皆殄滅。石勒焚越之屍，此其應也。
桓沖為江州刺史，乃遣人周行廬山，冀睹靈異。既涉崇巘，有一湖，匝生桑樹；有大群白鵝，湖中有敗艑赤鱗魚。使者渴極，欲往飲水；赤鱗張鬐向之，使者不敢飲。
荊州刺史桓豁所住齋中，見一人長丈余，夢曰：「我龍山之神，來無好意；使君既貞固，我當自去耳！」
晉元興末，魏郡民陳氏女名琬，家在查浦，年十六；饑疫之歲，父母相繼死沒，唯有一兄，傭賃自活。女容色甚艷，鄰中士庶，見其貧弱，競以金帛招要之。女立操貞，概未嘗有許。後值盧循之亂，賊眾將加陵逼，女厲然不回，遂以被害。
義熙四年，盧循在廣州陰規逆謀，潛遣人到南康廟祈請。既奠牲奏鼓，使者獨見一人，武冠朱衣，中筵而坐，曰：「盧征虜若起事，至此當以水相送。」六年春，循遂率眾直造長沙；遣徐道覆逾嶺至南康，裝艦十二，艟樓十餘丈。舟裝始辦，大雨一日一夜，水起四丈。道覆凌波而下，與循會巴陵，至都而循戰敗。不意神速其誅，洪潦之降，使之自送也。
義熙五年，宋武帝北討鮮卑，大勝，進圍廣固，軍中將佐乃遣使奉牲薦幣謁岱嶽廟。有女巫秦氏、奉高人，同縣索氏之寡妻也，能降靈宣教，言無虛唱。使者設禱，因訪克捷之期。秦氏乃稱神教曰：「天授英輔，神魔所擬，有徵無戰；蕞爾小虜，不足制也。到來年二月五日當克。」如期而三齊定焉。
晉義熙中，有劉遁者，居江陵，忽有鬼來遁宅上。遁貧無竈，以汴輪煮飯，飯欲熟，輒失之。尋覓於籬下草中，但得余空輪。遁密市冶葛，煮以作糜，鬼復竊之於屋。比得輪，仍聞吐聲，從此寂絕。
乾羅者慕容廆之十二世祖也，著金銀襦鎧、乘白馬、金銀鞍勒，自天而墜，鮮卑神之，推為君長。
符健皇始四年，有長人見，身長五丈，語人張靖曰：「今當太平。」新平令以聞，健以為妖妄，召靖系之。是月霖雨河渭，泛溢滿阪，津監寇煮於河中流得大屐一隻，長七尺三寸，足跡稱屐，指長尺余，文深七寸。
姚萇既殺符堅，與符煮相拒於隴東。萇夜夢堅將天帝使者勒兵馳入萇營。以矛刺萇，正中其陰，萇驚覺，陰腫痛，明日遂死。
秦周訪少時與商人泝江俱行，夕止宮亭廟下，同侶相語：「誰能入廟中宿？」訪性膽果決，因上廟宿，竟夕宴然。晨起，廟中見有白頭老公，訪遂擒之，化為雄鴨。訪捉還船，欲烹之，因而飛去。後竟無他。
呂光永康二年，有鬼叫於都衛曰：「兄弟相滅，百姓斃，兩呂絕。」僥吏尋聲視之，則靡所見。是年光死，子紹立五日，紹庶兄篡紹而自立。明年，其弟車騎大將軍常山公征光屢有戰功，疑贊不已，帥眾攻贊。所殺窮酣長酗遊走無度。明年，因醉為從弟起所殺，起推兄隆為主。姚興困民遣叔父征西將軍隴西公碩德伐之，隆師徒撓敗，尋為姚氏所滅。
□□王子項在荊州，永光二年，所位柏折，棟椽並自濡濕，汁滴地，明年被誅。
張軌字士彥為使持節護羌校尉涼州刺史，客相印曰：「祚傳子孫，長有西夏，關洛傾陷，而涼土獨全。在職十三年，傳國三世八主一十六載。」
張駿有疾，夢出遊觀，不識其處，甘泉湧出，有一玄龜，向駿張口言曰：「更九日，當有嘉問好消息。」忽然而覺，自書記之，封在筒中，人不知也。因寢疾，九日而死。
張駿薨，子重華嗣立，虎遣將軍王擢攻拔武禦始始與進圍抱罕，重華遣宋輯率眾拒之。濟河，次於金城，將決大戰。乃日有黑虹下於營中，少日輯病卒。
宋高祖微時，嘗遊會稽，過孔靜宅。正晝臥，有神人衣服非常，謂之曰：「起，天子在門。」既而失之。靜遽出，適與帝遇，延入，結交贈遺。臨別，執帝手曰：「卿後必當大貴，願以身嗣為托。」帝許之。及定京邑，靜自山陰令擢為會稽內史。
甄法崇，永初中為江陵令，在任嚴明。於時南平僇士為江安令，喪官，至其年歿。崇在廳事上，忽見一人從門入云：「僇江安通法崇」法崇知士已亡，因問：「卿貌何故瘦？」答曰：「我生時所行，善不補惡，今系苦役，窮劇理盡。」
宋文帝世，天水梁清家在京師新亭，臘日將祀，使婢於爨室造食，忽覺空中有物，操杖打婢，婢走告清，清遂往，見甌器自運盛飯斟羹，羅列案上，聞哺餟之聲。清曰：「何不形見？」乃見一人著平上幘，烏皮褲褶，云：「我京兆人，亡沒飄寄，聞卿好士，故來相從。」清便席地共坐，設餚酒。鬼云：「卿有祀事」雲雲。清圖某郡，先以訪鬼，鬼云：「所規必諧，某月某日除出。」果然。鬼云：「郡甚優閑，吾願周旋。」清答甚善。後停舟石頭，待之五日，鬼不來。於是引路達彭城，方見至。同在郡數年，還都，亦相隨而返。
宋車騎大將軍南譙王劉義宣鎮荊州。府吏蔡鐵者，其人善卜，能悉驗，時有妙見，精究如神。公嘗在內齋，見一白鼠，緣屋樑上，乃命左右射之，內置函中。時侍者六人悉驅入齋後小小戶內，別呼人召鐵。鐵至，使卜函中何物，謂曰：「中則厚賞，僻加重罰。」鐵卜兆成，笑曰：「具已知矣。」公曰：「狀之。」鐵為之狀曰：「兌色之鼠背明戶，彎弧射之絕左股。鼠孕五子，三雄而兩雌，若不見信，剖腹而立知。」公乃使剖鼠腹，皆如鐵言，即賜錢一萬。
宋元嘉中，南康平固人黃苗為州吏，受假違期。方上行，經宮亭湖，入廟下願，希免罰坐，又欲還家，若所願並遂，當上豬酒。苗至州，皆得如誌，乃還。資裝既薄，遂不過廟，行至都界，與同侶並船泊宿。中夜、船忽從水自下，其疾如風，介夜四更，苗至宮亭，始醒悟。見船上有三人，並烏衣，持繩收縛苗，夜上廟階下。見神年可四十，黃白披錦袍，梁下縣一珠，大如彈丸，光耀照屋。一人戶外曰：「平固黃苗，上願豬酒，遯回家，教錄，今到。」命謫三年，取三十人。遣吏送苗窮山林中，鎖腰系樹，日以生肉食之。苗忽忽憂思，但覺寒熱身瘡，舉體生斑毛。經一旬，毛被身，爪牙生，性慾搏噬。吏解鎖放之，隨其行止。三年，凡得二十九人。次應取新淦一女，而此女士族，初不出外，後值與娣妹從後門出親家，女最在後，因取之。為此女難得，涉五年，人數乃充。吏送至廟，神教放遣。乃以鹽飯飲之，體毛稍落，鬚髮悉出，爪牙墮，生新者，經十五日，還如人形，意慮復常，送出大路。縣令呼苗具疏事，覆前後所取人；遍問其家，並符合焉。髀為戟所傷，創瘢尚在。苗還家八年，得時疾死。
南康縣營民區敬之，宋元嘉元年與息共乘舫自縣泝流深入小溪，幽荒險絕，人跡所未嘗至。夕煮岸，停止舍中，敬之中惡猝死。其子然火守屍，忽聞遠哭聲呼阿舅，孝子驚疑，俛仰間哭者已至。如人長大，被髮至足，髮多被面，不見七竅，因呼孝子姓名慰唁之。孝子恐懼，因悉薪以然火。此物言：「故來相慰，當何所畏，將須然火？」此物坐亡人頭邊哭，孝子於火光中竊窺之。見此物以面掩亡人面，亡人面須臾裂剝露骨。孝子懼，欲擊之，無兵仗。須臾，其父屍見白骨，連續而皮骨都盡。竟不測此物是何鬼神。
宋元嘉初鎮北將軍王仲德鎮彭城，左右出獵，遇一鶴，將二子，悉禽之歸，以獻王，王使養之。其小者口為人所裂，遂不能飲食，大者即含粟哺之，飲輒含水飲之，先令其飽，未嘗亡也。王甚愛之，令精加養視。大者羽翮先成，每翥沖天；小者尚未能飛，大者終不先去，留飲飴之。又於庭中蹇躍，教其飛颺。六十餘日，小者能飛，乃與俱去。
青州有劉幡者，元嘉初，射得一獐，剖腹以草塞之，蹶然而起，俄而前走。幡怪而拔其塞草，須臾還臥，如此三焉。幡密錄此種以求其類理，創多愈。
宋元嘉初，富陽人姓王，於窮瀆中作蟹斷，旦往視之，見一材長二尺許在斷中，而斷裂開，蟹出都盡。乃修治斷，出材岸上。明往視之，見材復在斷中，敗如前。王又治斷出材。明晨往視，所見如初。王疑此材妖異，乃取內蟹籠中，系擔頭歸，雲至家當斧破然之。未至家三里，聞中倅倅動，轉顧見向材頭變成一物，人面猴身，一手一足，語王曰：「我性嗜蟹，比日實入水破君蟹斷，入斷食蟹，相負已爾，望君見恕，開籠出我；我是山神，當相佑助，並令斷大得蟹。」王曰：「汝犯暴人，前後非一罪，自應死。」此物種類專請乞放，王回頭不應，物曰：「君何姓何名？我欲知之。」頻問不已，王遂不答。去家轉近；物曰：「既不放我，又不告我姓名，當復何計？但應就死耳。」王至家熾火焚之，後寂然無復異。土俗謂之山操，雲知人姓名則能中傷人，所以勤勤問王，正欲害人自免。
郭仲產宅在江陵批把寺南。宋元嘉中，起齊屋，以竹為窗欞，竹遂漸生枝葉，長數丈，郁然如林仲產以為吉祥。及孝建中，被誅。
宋元嘉中，吳縣中都裏石玄度家有黃狗生白雄子，母愛其子，異於常犬，銜食飴之，子成大狗。子每出獵未反，母輒門外望之。玄度久患氣嗽，轉就危困，醫為處湯，須白狗肺，市索卒不能得，乃殺所養白狗，以供湯用。母向子死處，跳踴嗥呼，倒地復起，累日不息。其家煮狗子肉，與客共食之，投骨於地，母親輒銜置窟中，食畢，移入後園大桑樹下，掘土埋之，日向樹嗥喚，月余乃止。玄度漸劇，臨死屢言：「湯不救我疾，恨殺此狗。」其弟法度從此終身不食狗肉。
安國李道豫，宋元嘉中，其家犬臥於當路，豫蹶之，犬曰：「汝即死，何以踏我？」豫未幾而卒。
庾季隨有節概，膂力絕人。宋元嘉中，得疾晝臥，有白氣如雲，出於室內，高五尺許，有頃化為雄雞，飛集別床。季隨斫之，應手有聲，形即滅，地血滂沱。仍聞蠻嫗哭聲，但呼阿子，自遠而來，徑至血處。季隨復斫，有物類猴，走出戶外，鎮目顧視季隨，忽然不見。至晡，有二青衣小兒，直從門入，唱云：「庾季隨殺官！」俄而有百餘人，或黑衣、或朱衣、達屋，齊喚云：「庾季隨殺官！」季隨揮刀大呼，鬼皆走出滅形。還步忽投寺中；子忽失父所在，至寺，見父有鬼逐後，以皮囊收其氣，數日遂亡。
南康郡鄧德明嘗在豫章就雷次宗學，雷家住東郊之外，去史豫章墓半里許。元嘉十四年，德明與諸生步月逍遙，忽聞音樂諷誦之聲，即夜白雷，出聽曰：「此間去人尚遠，必鬼神也。」乃相與尋之，遙至史墓，但聞墳下有管弦、女歌、講誦、吟詠之聲，咸嘆異焉。
薄紹之嘗為臧質參軍，元嘉二十四年，寄居東府之西賓別宅中，與祖法開鄰舍。開母劉，寢疾彌旬，以二十二年五月一日夜半亡。二日，紹之見群鼠大者如豚，鮮澤五色，或純、或駁、或著平上幘、或著龍頭、大小百數，彌日累夜。至十九日黃昏，內屋四檐上有一白鼠，長二尺許，走入壁下，入處起火，以水灌之，火不滅，良久自滅。其夜見人修壯赤色，身光如火，從燒壁中出，經入床下，又出壁外。雖隔一壁，當時光明洞徹，了不覺有隔障。四更，復有四人，或與紹之言相佑，或鎮目吐舌，自迄旦。後夕，復燒屋，有二人長九尺許，騎馬挾弓矢，賓從數十人，呼為將軍。紹之問：「汝行何向？」答云：「被使往東邊病人還。」二十一日，群黨又至。家先有一白狗，自有鬼怪，常失之，至曉輒還。爾夕試系之，須臾，有一女子來云：「勿系此狗，願以見乞。」答：「便以相與。」投繩，竟不敢解，倏然走出。狗於是呻喚垂死，經日不能動。有一人、披錦袍、彎弧、註鏃直向。紹之謂：「汝是妖邪，敢於恐人？我不畏汝，汝若不速去，令大道神尋收治汝」鬼馳弦縱矢，策馬而去。
嘉興縣睪陶屯朱休之有弟朱元，元嘉二十五年十月清旦，兄弟對坐家中，有一犬來，向休蹲遍視二人而笑，遂搖頭歌曰：「言我不能歌，聽我歌梅花，今年故復可，奈汝明年何？」其家驚懼，斬犬牓首路側。至歲末梅花時，兄弟相鬥，弟奮戟傷兄，官收治，並被囚系，經歲得免。至夏，舉家時疾，母及兄弟皆卒。
高平曹宗之，元嘉二十五年在彭城，夜寢不寤，旦亡，晡時氣息還通，自說所見，一人單衣幘，執手板，稱北海王使者，殿下相喚；宗之隨去殿前，中庭有輕雲，去地數十丈，流蔭徘徊，帷幌之間，有紫煙飄颻，風吹近人，其香非常。使者曰：「君停階下，今入白之。」須臾傳令：「謝曹君，君事能可稱，久懷欽遲，今欲相屈為府佐；君今年幾嘗經鹵簿官未？」宗之答：「才幹素弱，仰慚聖恩，今年三十一，未嘗經鹵簿官。」又報曰：「君年算雖少，然先有福業，應受顯要，當經鹵簿官，乃辭身可且歸家後當更議也。」尋見向使者送出門，恍忽而醒。宗之後仕廣州，年四十七，明年職解，遂還州，病亡。
宋時豫章胡庇之嘗為武昌郡丞，宋元嘉二十六年入廨中，便有鬼怪中宵籠月，戶牖少開，有人倚立戶外，狀似小兒，戶閉，便聞人行如著木屧聲，看則無所見，如此甚數。二十八年三月，舉家悉得時病，空中語擲瓦石或是幹土，夏中病者皆著，而語擲之勢更猛。乃請道人齋戒，竟夜轉經，倍來如雨，唯不著道人及經卷而已。秋冬漸有音聲，瓦石擲人，內皆青黯而不甚痛。庇之有一老你，好罵詈鬼，在邊大嚇。庇之迎祭酒上章，施符驅逐，漸復歇絕。至二十九年，鬼復來，劇於前。明年，丞廨火頻四發，狼狽澆沃，並得時死。鬼每有聲如犬，家人每呼為吃□，後忽語，語似牛，三更叩戶，庇之問：「誰也？」答曰：「程邵陵。」把火出看，了無所見。數日、二更中，復戶外叩掌，便復罵之，□云：「君勿罵我，我是善神，非前後來者，陶御史見遣報君。」庇之云：「我不識陶御史。」鬼云：「陶敬玄君昔與之周旋。」庇之云：「吾與之在京日，伏事衡陽，又不嘗作御史。」鬼云：「陶令處福地，作天上御史；前後相侵，是沈公所為。此廨本是沈宅，因來看宅，聊復語擲狡獪；忽君攘卻太過，乃至罵詈，令婢使無禮向之，復令祭酒上章苦罪狀之，事徹天曹。沈今上天言：君是佛三歸弟子，那不從佛家請福，乃使祭酒上章？自今唯願專意奉法，不須興惡，鬼當相困。」庇之請諸尼讀經，仍齋訖，經一宿後，復聞戶外御史相聞白胡：「丞見沈相訟甚苦，如其所言，君頗無禮，若能歸誠正覺，習經持戒，則群邪屏絕。依依曩情，故相白也。」
燉煌索萬興晝坐廳事。東間齋中一奴子，忽見一人著幘，牽一驄馬，直從門入，負一物狀如烏皮隱囊，置砌下，便牽馬出門。囊自輪轉，徑入齋中，緣床腳而上，止於興膝前，皮即四處卷開，見其中周匝是眼，動瞬甚可憎惡，良久又還，更舒合，仍輪轉下床，落砌西去。興令奴子逐至廳事東頭滅，惡之，因得疾亡。
郭秀之寓居海陵，宋元嘉二十九年，年七十三，病止堂屋。北有大棗樹，高四丈許。小婢晨起開戶埽地，見棗樹上有一人，修壯黑色，著早□帽，烏韋褲褶，手操弧矢正立南面，覺家出看□秀之扶杖視之，此人謂秀之曰：「仆來召君，君宜速裝。」日出便不復見，積五十三日如此。秀之亡後便絕。
陶繼之元嘉末為秣陵令，殺劫，其中一人，是大樂伎，不為劫而陶逼殺之。將死曰：「我實不作劫，遂見枉殺，若見鬼，必自訴理。」少時，夜夢伎來云：「昔枉見殺，訴天得理，今故取君。」遂跳入陶口，仍落腹中，須臾復出，乃相謂云：「今直取陶秣陵，亦無所用，更議王丹陽耳！」言訖，遂沒。陶未幾而卒。王丹陽果亡。
黃州治下有黃父鬼，出則為祟，所著衣□皆黃，至人家張口而笑，必得癘疫，長短無定，隨籬高下，自不出已十餘年，土俗畏怖。廬陵人郭慶之有家生婢名采薇，年少有色。宋孝建中，忽有一人，自稱山靈，裸身長丈余，臂腦皆有黃色，膚貌端潔，言音周正，土俗呼為黃父鬼，來通此婢。婢云：意事如人，鬼遂數來；常隱其身，時或露形，形變無常，乍大乍小，或似煙氣，或為石，或作小兒，或婦人，或如鳥如獸，足跡如人，長二尺許，或似鵝、跡掌大如盤，開戶閉牖，其入如神，與婢戲笑如人。
宋費慶伯者，孝建中仕為州治中，假歸至家，忽見三騶皆赤幘同來云：「官喚，」慶伯云：「才謁歸，那得見召？且汝常黑幘，今何得皆赤幘也？」騶□云：「非此間官也？」慶伯方知非生人，遂叩頭祈三騶同詞，因許回換，言：「卻後四日當更詣君，可辦少酒食見待，慎勿泄也。」如期果至，云：「已得為力矣。」慶伯欣喜拜謝，躬設酒食，見鬼飲□不異生人；臨去曰：「哀君故爾，乞秘隱也。」慶伯妻性猜妒，謂伯云：「此必妖魅所罔也。」慶伯不得已，因具告其狀。俄見向三騶，楚撻流血，怒而立於前曰：「君何相誤也？」言訖失所在。慶伯遂得暴疾，未旦而卒。
□川庾某，宋孝建中，遇疾亡，心下猶溫，經宿未殯，忽然而語，說：初死有兩人黑衣，來收縛之，驅使前行，見一大城，門樓高峻，防衛重復，將庾入廳前，同入者甚眾，廳上一貴人南向坐，侍直數百，呼為府君，府君執筆簡問到者，次至庾曰：「此人算尚未盡」催遣之一人階上來引庾出，至城門也吏差人送之，門吏云：「須覆白，然後得去。」門外一女子，年十五六，容色閑麗，曰：「庾君幸得歸，而留停如此，是門司求物。」庾云：「向被錄，輕來無所齊持。」女脫左臂三年坐釧投庾云：「並此與之。」庾問女何姓，云：「姓張，家在茅渚，昨遭亂亡。」庾曰：「我臨亡遺齊五千錢，擬市材，若再生，當送此錢相報。」女以「不忍見君獨厄，此我私物，不煩還家中也。」庾竟不覆白，更差人送去。庾與女別，女長嘆泣下。庾既恍忽蘇，至茅渚尋求，果有張氏新亡少女雲。
王瑤宋大明三年，在都病亡。瑤亡後，有一鬼細長黑色，袒著犢鼻□，恆來其家；或歌嘯，或學人語，常以糞穢投入食中。又於東鄰庾家，犯觸人不異王家時。庾語鬼：「以土石投我非所畏，若以錢見擲，此真見困。」鬼便以新錢數十，正擲庾額。庾復言：「新錢不能令痛，唯畏烏錢耳！」鬼以烏錢擲之，前後六七過，合得百餘錢。
東平畢眾寶，家在彭城，有一驄馬甚快，常乘出入，至所愛惜。宋大明六年，眾寶夜夢見其亡兄眾慶曰：「吾有戎役，方置艱危，而無得快馬，汝可以驄馬見與。」眾寶許諾。既覺，呼同宿客說所夢始畢，仍聞馬倒聲，遣人視之，栽余氣息，狀如中惡。眾寶心知其故，為試治療，向晨馬死，眾寶還臥如欲眠，聞眾慶語云：「向聊求馬，汝治護備至，將不惜之，今以相還，別更覓也」至曉馬活食時復常。
宋驃騎大將軍河東柳元景，大明八年，少年即位。元景乘車行還，使人在中庭洗車轅，曬之，有飄風中門而入，直來沖車。明年而闔門被誅。
宋大明中，頓丘縣令劉順，酒酣，晨起，見床榻上有一聚凝血、如覆盆形。劉是武人，了不驚怪，乃令□□，親自切血，染□食之。棄其所余，後十許載，至元徽二年，為王道隆所害。
武康徐氏，宋太元中，病瘧，連治不斷。有人告之曰：「可作數團飯出道頭，呼傷死人姓名云：」為我斷瘧，今以此團與汝。『擲之徑還，勿反顧也，「病者如言，乃呼晉故車騎將軍沈充。須臾，有乘馬導從而至，問汝何人，而敢名官家？因縛將去，舉家尋覓經日，乃於家側叢棘下得之，繩猶在時，瘧遂獲痊。
劉德願兄子太宰從事中郎道存，景和元年五月，忽有白蚓數十煮其齋前砌上，通身白色，人所未嘗見也，蚓並張口吞舌大赤色。其年八月與德願並誅。
周登之家在都，宋明帝時，統諸靈廟，甚被恩寵。母謝氏，奉佛法。太始五年。夏月、暴雨，有物形隱煙霧，垂頭屬聽事前地，頭頸如大赤鳥，飲庭中水。煮之驚駭，謂是善神；降之，汲水益之，飲百餘斛，水竭乃去。二年而謝氏亡，亡後半歲，明年帝崩。煮之自此事遂衰敗。
豫章胡茲在蜀郡治。宋泰始四年，空中忽有故□墓，青苔石灰著之，磕然擲其母前甚數，或五三俱至，舉家驚懼；然終不中人，旬日乃止。
宋泰始中，有張乙者，被鞭，瘡痛不竭；人教之燒死人骨末以傅之。雇同房小兒，煮山岡，取一髑髏，燒以傅瘡。其夜、戶內有爐火燒此小兒手，又空中有物，按小兒頭，內火中，罵曰：「汝何以燒我頭？今以此火償汝！」小兒大喚曰：「張乙燒耳！」□曰：「汝不取與張乙，張乙那得燒之？」按頭良久，髮然都盡，皮肉焦爛，然後舍之。乙大怖；送所余骨埋反故處，酒肉□之，無復災異也。
王文明──宋太始末江安令──妻久病，女於外為母作粥，將熟變而為血，棄之更作，亦復如初。如此者再。母尋亡。其後。兒女在靈前哭，忽見其母臥靈床上，貌如平生，諸兒號感，奄然而滅。文明先愛其妻手下婢，妊身將產。葬其妻日，使婢守屋，餘人悉詣墓所；部伍始發，妻便見形，入戶打婢。其後，諸女為父辦食殺雞，刳洗已竟，雞忽跳起，軒首長鳴。文明尋卒，諸男相繼喪亡。
朱道珍嘗為孱陵令，南陽劉廓為荊州參軍，每與圍□，日夜相就，局子略無暫輟。道珍以宋元徽三年六月二十六日亡。至九月，廓坐齋中，忽見一人，以書授廓云：朱孱陵書。廓開書，看是道珍手跡，云：「每思□聚，非意致闊，方有來緣，想能近領。」廓讀書畢，失信所在。
朱泰家在江陵，宋元徽中，病亡未殯；忽形見，還坐屍側，慰勉其母，眾皆見之：指揮送終之具，務從儉約。謂母曰「家比貧，泰又亡歿，永違侍養，殯殮何可廣費？」
蜀郡成都張伯兒，年十餘歲，作道士，通靈有遠鑒，時飲醇灰汁數升，雲以洗腸療疾。
獨角者巴郡江人也，年可數百歲，俗失其名，頂上生一角，故謂之獨角。或忽去積載，或累旬不語，及有所說，則旨趣精微，鹹莫能測焉。所居獨以德化，亦頗有訓導。一旦與家辭，因入舍前江中，變為鯉魚，角尚在首。後時時暫還，容狀如平生，與子孫飲□，數日輒去。
尹雄年九十，左鬢生角，長半寸。
逢桃杖居江夏，病疾困篤，頻上奉章。夜中有物若豕，赤色，從十餘人，皆操繩，入門周床一匝而去。往問道士張玄冥，冥曰：「見者祟物伏罪，烏衣入宅裏社檢護耳，疾尋當除。」自是平復也。
荀□字叔瑋，事母孝，好屬文及道術，潛棲卻粒。嘗東遊，憩江夏黃鶴樓上，望西南有物，飄然降自霄漢，俄頃已至，乃駕鶴之賓也。鶴止戶側，仙者就席，羽衣虹裳，賓主歡對。已而辭去，跨鶴騰空，眇然煙滅。
尋陽張允，家在本郡，郡南有古城。張少貧，約屢往遊憩。忽有一老公，來與張言，因問之：「此城何名？」□曰：「吾不知為南郡城耳！」言訖便去，不知所之。張既出宦仕進，累遷位煮元凱，後為南郡太守，即以城號以誌老父之言焉。
漆澄豫章人，有誌幹絕倫。嘗乘船釣魚，俄頃盈舟；既而有物出水，□鱗黑色，長如十丈，不見頭尾。□船驚怖，澄獨色不變。
諸葛景之亡後，宅上嘗聞語聲。當酤酒還，而無溫輪；鬼云：「卿無溫輪，那得飲酒？」見一銅輪從空中來。
夏侯祖欣為兗州刺史，喪於官，沈僧榮代之。祖欣見形詣僧榮，床上有一織成寶飾絡帶，夏侯曰：「此帶殊好，豈能見與之？」沈曰：「甚善。」夏侯曰：「卿直許終不見關，必以為施，可命焚與？」沈對前燒，視此帶已在夏腰矣。
巴西張尋夢庭生一竹，節相似，都為一門，以問竺法度，云：「當暴貴，但不得久矣。」果然，如其所言。
陳留周氏婢，名興進，入山取樵，倦寢；夢見一女，語之曰：「近在汝頭前，目中有刺，煩為拔之，當有厚報。」乃見一朽棺，頭穿壞，髑髏墮地，草生目中，便為拔草，內著棺中，以甓塞穿，即於髑髏處得一雙金指環。
陳敏為江夏太守，許宮亭廟神一銀杖，後以一鐵杖銀塗之。送杖還，廟神巫宣教曰：「陳敏之罪，不可容也。」乃置之湖中。杖浮在水上，敏舟值風傾覆矣。
庾邈與女子郭凝私通，詣社約取為妾，二心者死。邈遂不肯婚娉。經二載，忽聞凝暴亡。邈出門瞻望，有人來，乃是凝，斂手嘆息之，凝告郎：「從北屯還，道遇強人，抽刃逼凝，懼死從之，未能守節，為社神所責，卒得心痛，一宿而絕。」邈云：「將今且停宿。」凝□曰：「人鬼異路，毋勞爾思。」因涕泣下沾襟。
清河崔基，寓居青州。朱氏女，恣容絕倫，崔傾懷招攬，約女為妾。後三更中，忽聞叩門外，崔披衣出迎，女雨淚嗚咽，云：「適得暴疾喪亡，忻愛永奪，悲不自勝。」女於懷中抽兩疋絹與崔，曰：「近自織此絹，欲為君作□衫，未得裁縫，今以贈離，」崔以錦八尺□之，女取錦曰：「從此絕矣！」言畢，豁然而滅。至旦，告其家，女父曰：「女昨夜忽然病，夜亡」崔曰：「君家絹帛無零失耶？」□云：「此女舊織余兩疋絹在箱中，女亡之始，婦出絹欲裁為送終衣轉盼失之。」崔因此具說事狀。
藺啟之家在南鄉，有樗蒲婁廟。啟之有女，名僧因忽氣而寤，云：「樗蒲君遣婢迎僧，坐鬥帳中，仍陳盛筵，以金銀為俎案，五色玉為杯碗，與僧共食，一宿而醒也。」
太原王肇宗病亡，亡後形見於其母劉及妻韓共語，就母索酒，舉杯與之，曰：「好酒！」語妻曰：「與卿三年別耳！」及服終，妻疾，曰：「同穴之義，古之所難，幸者如存，豈非至願？」遂不服藥而歿。
汝南周義取沛國劉旦孫女為妻，義豫章艾縣令弟，路中得病，未至縣十里，義語必不濟，便留家人在後，先與弟至縣，一宿死。婦至，臨屍，義舉手別婦，婦為梳頭，因復拔婦釵。斂訖，婦房宿，義乃上床謂婦曰：「與卿共事雖淺，然情相重，不幸至此，兄不仁，離隔人室家，終沒不得執別，實為可恨！我向舉手別，又拔卿釵，因欲起，人多氣逼不果。」自此每夕來寢息，與平生無異。
武昌小吏吳龕得一浮石，取其床頭，化成一女，端正，與龕為夫妻。
陳留董逸少時，有鄰女梁瑩，年稚色艷，逸愛慕傾魂，貽椒獻寶，瑩亦納而未獲果。後逸鄰人鄭充在逸所宿，二更中，門前有叩掌聲，充臥望之，亦識瑩，語逸曰：「梁瑩今來。」逸驚躍出迎，把臂入舍，遂與瑩寢，瑩仍求去，逸攬持不置，申款達旦，逸欲留之，云：「為汝□豚作食，」食竟去。逸起閉戶施帳，瑩因變形為貍，從樑上走去。
南康營民任考之，伐船材，忽見大社樹上有猴懷孕，考之便煮木逐猴，騰赴如飛。樹既孤，下又有人，猴知不脫，因以左手抱樹枝，右手撫腹。考之禽得，搖擺地殺之，割其腹，有一子，形狀垂產。是夜夢見一人稱神，以殺猴責讓之。後考之病經旬，初如狂，因漸化為虎，毛爪悉生，音聲亦變，遂逸走入山，永失蹤跡。
南齊馬道猷為尚書令史，永明元年坐省中，忽見鬼滿前而傍人不見。須臾，兩鬼入其耳中，推出魂，魂落屐上，指以示人：「諸君見否？」旁人並不見，問魂形狀雲何？道猷曰：「魂正似蝦蟆，雲必無活理，鬼今猶在耳中。」視其耳皆腫，明日便死。
廣州顯明寺道人法力，向晨詣廁，於戶中遇一鬼，狀如崑崙，兩目盡黃，裸身無衣。法力素有膂力，便縛著堂柱，以杖鞭之，終無聲。乃以鐵鎖縛之，觀其能變去否。日已昏暗，失鬼所在。

