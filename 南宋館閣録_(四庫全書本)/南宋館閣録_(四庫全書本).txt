　　欽定四庫全書　　　　　史部十二
　　南宋館閣録　　　　　　職官類一〈官制之屬〉提要
　　〈臣〉等謹案南宋館閣録十卷宋陳騤撰續録十卷無撰人名氏騤字叔進台州臨海人紹興二十四年進士第一慶元初官至知樞宻院事兼㕘知政事忤韓侂胄提舉洞霄宮卒諡文簡事跡具宋史本傳陳氏書録解題謂淳熙中騤長蓬山與同僚録建炎以來事為此書李燾為序續録者後人因舊文而增附之今考是録所載自建炎元年至淳熙四年續録所載自淳熙五年至咸淳五年皆分沿革省舍儲蔵修纂撰述故實官秩廩祿職掌九門典故條格纎悉畢備亦一代文獻之藪也世所傳本訛闕殆不可讀惟永樂大典所載差為完具今互相考訂補其脫漏者三十一條正其舛錯者一十六條而其紀載諸人爵里有與宋史互異者並為臚注以資㕘考惟前録中沿革一門續録中廩祿一門永樂大典所載亦全卷皆佚無從補葺蓋是書殘缺已在明以前矣今亦姑仍其舊焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








　　李燾原序
　　館閣録十卷淳熈四年秋天台陳騤叔進與其僚所共編集也上世官修其方故物不坻伏後世弗安厥官其方莫修職業因以放失夫方雲者書也究其本原事跡及朝夕所當思營者悉書之法術具焉使居是官者奉以周旋雖百世可考爾周官三百六十官各有書小行人適四方則物為一書多至五書蓋古之人將有行也舉必及三惟始𠂻終依據審諦則其設施斯可傳乆〈按原本自此以下脫去今據文獻通考増入〉六龍駐蹕臨安踰四十年三省樞宻院制度尚稽復舊惟三館秘閣巋然傑出非百司比自唐開元韋述所集記注元祐間宋宣獻之孫匪躬作館閣録紹興改元程俱致道作麟臺故事宋氏皆祖韋氏而程氏故事並國初它則多闕蓋未知其有宋録也惜最後四卷俄空焉余屢蒐采弗獲欲補又弗暇毎毎太息今所編集第斷自建炎以來凢物巨細靡有脫遺視程氏誠當且宻官修其方行古道者不當如是耶昏忘倦遊喜見此書乃援筆為之序















　　欽定四庫全書
　　南宋館閣録目録
　　卷一　沿革
　　卷二　省舎
　　卷三　儲藏
　　卷四　修纂〈上下〉
　　卷五　撰述
　　卷六　故實
　　卷七　官聫〈上〉
　　卷八　官聫〈下〉
　　卷九　廩祿
　　卷十　職掌



