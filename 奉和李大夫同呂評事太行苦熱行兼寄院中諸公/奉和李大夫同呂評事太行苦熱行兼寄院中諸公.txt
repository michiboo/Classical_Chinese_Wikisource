
駟馬上太行，修途互遼碣。 
王程無留駕，日昃未遑歇。 
請問此何時，恢台朱明月。 
長蛇稽天討，上將方北伐。 
明主命使臣，皇華得時傑。 
已忘羊腸險，豈憚溼風熱。 
搖策汗滂滄，登岸思紆結。 
炎雲如煙火，谿谷將恐竭。
晝景赩可畏，涼飆何由發。 
山長飛鳥墮，目極行車絕。 
趙魏方俶擾，安危俟明哲。 
歸路豈不懷，飲冰有苦節。 
會同傳檄至，疑議立談決。 
況有阮元瑜，翩翩秉書札。 
起予歌赤阪，永好踰白雪。 
誰念剖竹人，無因執羈紲。

