　　欽定四庫全書　　　　　集部三
　　範文正集　　　　　　　別集類二〈宋〉
　　提要
　　〈臣〉等謹案文正集二十巻別集四巻補編五巻宋范仲淹撰仲淹字希文其先邠人徙蘇州官至樞宻副使參知政事事蹟具宋史本傳是編本名丹陽集凡詩賦五巻二百六十八首襍文十五巻一百六十五首元祐四年蘇軾為之序淳熈丙午鄱陽從事綦煥校定舊刻又得詩文三十七篇為遺集附於後即今別集其補編五巻則
　　國朝康熈中仲淹裔孫能濬所搜輯也仲淹人品事業卓絶一時本不借文章以傳而貫通經術眀達政體凡所論著一一皆有本之言固非虛飾詞藻者所能亦非髙談心性者所及蘇軾稱其天聖中所上執政萬言書天下傳誦考其平生所為無出此者葢行求無愧於聖賢學求有濟於天下古之所謂大儒者有體有用不過如此初不必說太極衍先天而後謂之能聞聖道亦不必講封建議井田而後謂之不愧王佐也觀仲淹之人與仲淹之文可以知空言實效之分矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀






