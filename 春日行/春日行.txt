
深宮高樓入紫清，金作蛟龍盤繡楹。
佳人當窗弄白日，弦將手語彈鳴箏。
春風吹落君王耳，此曲乃是昇天行。
因出天池泛蓬瀛，樓船蹙沓波浪驚。
三千雙蛾獻歌笑，撾鐘考鼓宮殿傾。
萬姓聚舞歌太平，我無爲，人自寧。
三十六帝欲相迎，仙人飄翩下雲軿。
帝不去，留鎬京。
安能爲軒轅，獨往入窅冥。
小臣拜獻南山壽，陛下萬古垂鴻名。

