夫舉族稱官。蓋製作之常意。況王氏承帝王之後，派分貴仕，代亦眾矣。斯皆增輝圖牒，稱望天下。若乃複序述祖宗之盛德，謂悠悠繁詞，故略而不書也。夫人襄陽人也，性稟專貞，早貪詩禮。閑柔淑慎，葉窈窕之風規；纂組女工，得家人之深旨。軍器常侍先娶潁川祿氏，數奇不耦，夫人祿氏早亡。軍器常侍時護漢南，鼓盆歌罷，曰：「粢祀之職，禮不可虧。潔以蘋蘩，必資中饋。」由是思鵲巢之共理，詠雞鳴以求賢。慕王氏奕世之宗，以夫人繼室。夫人承訓結褵，移天配德，克崇婦道，懿績可嘉。閨門之美，實光彤管。軍器常侍自漢南更命荊門，歲滿入覲，複領軍器使。柰何天不福善，偕老願乖，軍器常侍尋臥疾薨於私第。夫人居喪晝哭，髡發誓誌，動循法則，不尚繁華。言必洽於族姻，喜怒不形於色。棲心象外，宏譽宜家。其仁賢體度，蓋為外戚之表儀矣。將及魚軒荷寵，昭示懿圖，麟角功高，隙駒難駐。嗚呼！徽音潛翳，閱水興悲，賦命有涯，奄隨川逝。以大中十四年春正月十二日，終於長安縣修德裏，享年卅有五。以其年四月五日，窆於萬年縣灞陵之原，鄰軍器常侍之塋，禮也。嗣子五人，或腰金備寵，近侍丹墀，或朱紱青袍，皆宣翊讚。德門之盛，世莫能儔，而複泣銜哀，俾述遺範。言必實錄，托而用文。誌而銘曰：
青門道兮國之旁，素滻北兮龍之鄉。紛旟旐兮引靈襄，泉路永兮歌白楊。生何促兮死何長，音容寂兮雲泱泱。唯有松楸樹，悲風起夕陽。
