　　欽定四庫全書　　　　　集部六
　　省愆集　　　　　　　　別集類五〈明〉
　　提要
　　〈臣〉等謹案省愆集二巻明黃淮撰淮字宗豫永嘉人洪武丁丑進士除中書舍人燕王簒位命入直文淵閣陞翰林院編修累進右春坊大學士輔皇太子監國為漢王髙煦所譛坐繫詔獄十年洪熙初復官授武英殿大學士累加少保卒諡文簡事跡具明史本傳淮當革除之際身事兩朝不免為白圭之玷史又言淮性頗隘同列有小過輙以聞解縉之死淮有力焉人品亦不甚醇然通逹治體多所獻替其輔導仁宗従容調䕶尤為有功雖以是被謗獲罪而賜環以後復躋禁近迨至引年歸里受三朝寵遇者又數十年遭際之隆㡬與三楊相埒其文章舂容安雅亦與三楊體格畧同此集乃其繫獄時所作故以省愆為名當患難幽憂之日而和平溫厚無所怨尤可謂不失風人之㫖故特存之以見其著作之梗概至其退直入覲歸田三稿同編為介庵集者門徑與三楊不異東里諸集既已著録則是可姑置焉乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






