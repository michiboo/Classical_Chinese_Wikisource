　　欽定四庫全書　　　　　史部七
　　粵閩巡視紀略　　　　　傳記𩔖四〈雜録之屬〉提要
　　〈臣〉等謹案粵閩巡視紀略六卷
　　國朝杜臻撰康熙二十二年臺灣既平諸逆殄滅沼海人民皆安堵復業臻時為工部尚書奉
　　詔與內閣學士石柱往粵閩撫視畫定疆理以十一月啟程至二十三年五月竣事因述其所經理大略為此書首沿海總圖次粵略三卷次閩略二卷次附紀澎湖臺灣一卷葢臻巡厯由廣達閩故以為先後之序臺灣則未經親履其地第據咨訪所得者録之故附於編末也書中排日記載凡沿海形勢及營伍制度兵數多寡縷列甚詳於諸洋列戍控置事宜俱能得其要領其山水古蹟及前人題詠間為考証亦可以資博覽葢據所目見言之與摭拾輿記者迥別頗有合於周爰咨諏之義焉乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










