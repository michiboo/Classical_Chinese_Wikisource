明語林宣城吳肅公雨若甫纂新安吳拱嶽仲喬校閱
予弱冠膺世亂，耽讀明史，家貧不能置書，逢人丐貸。叔父季埜先生又嘗教以史學，謬不自揆，思有所載紀，以備一代之遺，雅不欲編蒲緝柳為能事也。披覽之下，會有賞心，間刪潤而劄識之，擬匯為《語林》一書，以續何氏之後；然誌不在焉，或錄或遺，未有成編也。既喪亂窮餓，曩者紀載，百無一存；即所識為《語林》者，零落笥中且二十餓年，毀蝕聽之已耳。新安友人吳仲喬及其弟與可，見而慨然，欲授之剞氏。於遲迴不欲也。以其中不無紕陋，四方博雅，無從考核；而向所采諸書籍，已經放散，即缺略何由補、訛謬何由勘哉？仲喬與可曰："先生固有言矣：義慶之後，患無孝標；元朗之後，不有元美乎？蒲柳之緝，亦庸獨非史學所存耶？"嗟夫，自予叔父之歿，二十餘年，予學益孤，氣益困，往者紀載之役，徒為虛願；而戔戔是編，藝林之璝綴，顧反足以存，何異舍函牛之鼎而計酸鹹於餖飣乎？不忍付之毀蝕，聊以塞仲喬、與可之意。抑有歉者：時易代更，風會各別，嘉言懿跡，今之與古不相侔矣；何妨增置門匯，而斤斤局前人已成之目，何為者哉？然而不及革也已。辛酉秋日，晴巖吳肅公自題
劉氏《世說》，事取高超，言求簡遠。蓋典午之流風，清談之故習，書固宜然。至有明之世，迥異前軌；文獻攸歸，取征後代。茲所採摭，可用效顰。亦使後人考風，不獨詞林博雅。
劉氏、何氏，皆首四科。然徵文述事，則膾炙之助多，勸懲之義少。門匯已銓，無庸更定，優者不憚廣收，劣者惟取備戒。簡賾不侔，或相什伯，蓋亦善長惡短之義。如任誕、簡傲，世每不察，舉為雅談。鄭衛不刪，觀者宜辨。
狂士竹林，希蹤於沂浴；荒主寢居，托韻於玄風，君子固已致嘆。乃若輔嗣平叔，蔚為莊、易之宗；支遁法深，高標梵竺之戶。聞木樨香，而謬謂無隱之指悟；服五石散，而幸發開朗之神明。異說詭趨，訛種眩道。吾徒著述，曷敢不慎？
《世說》清新，詞多創獲。雖屬臨川雅構，半庀原史雋材。《明書》冗蔓，幾等稗家。若《名世匯苑》、《玉堂叢語》、《見聞錄》等書，踵襲譜狀，殊失體裁。茲所修葺，略任愚衷。雖不盡雅馴，亦去太甚。
《晉書》詭瑣，半類俳諧。劉知幾氏，謂非實錄；唐《藝文志》，列之說家，即《新語》不無遺議。予茲所采，名集碑版，要於信能羽翼。若野史互紛，不免毀訾任臆，是非任耳；或好譽而誕，或濫美而誣。訛謬參稽，疑誤必缺。
《明史》諸書，取資治理，偉略雖詳，而節善無取，朝臣悉載而幽士難收。是編實史籍餘珍，門徑稍寬，尺度殊短，即事優而冗，難以悉入。理言韻致，代不數人，人不數端。見聞寡陋，多所掛遺，以俟後人折衷，有如元美之於元朗。鄙人滋幸。
名臣巨儒，多稱爵謚；單門介士，直舉姓名。履歷不能具詳，系裏因文偶見。至異同疏解，代年先後，俱未遑及。愧予非義慶，庸患世無孝標。
康熙壬寅吳肅公識
宣城吳肅公雨若甫纂新安吳拱嶽仲喬校閱
卷一德行上
卷二德行下言語
卷三政事文學
卷四言志方正
卷五雅量識鑒
卷六賞譽品藻
卷七箴規棲逸
卷八捷悟博識豪爽
卷九夙惠賢媛容止自新
卷十術解巧藝企羨
卷十一寵禮傷逝任誕簡傲排調
卷十二輕詆假譎黜免儉嗇侈汰忿狷
卷十三讒險尤悔紕陋惑溺
卷十四讎隙
上嘗欲以吳公時舊內賜徐武寧，武寧辭。一日，侍飲，上強之醉，命內侍送居舊內。中夜酒醒，問何處，內侍曰："舊內也。"大驚，即起，趨丹陛，北面稽首而出。
至正間，蘄黃寇犯龍泉。章三益[溢]從子存仁，為賊所得。公以兄止一子，不可亡後，出語賊曰："幼兒無知，願以身代。"賊方購公，遂大喜。因就問計，公正色拒之。賊怒系公，刃磨其脅，逼之降。公卒不屈，已間得脫。
朱備萬[善]謫遼陽，放歸，買一區為終老計。方往經營，聞主人貧無依，惻然憫之，竟以券還，不復問直。人以為與蘇長公同。
徐中山北定中原，市不易肆，以兵千人守元故宮，使宦寺護其宮人嬪妃，給餼廩如故。
唐侍讀[之淳]父應奉[肅]，謫死臨濠。侍讀求其遺文，雖荒郵敗壁，高崖斷石，靡不搜訪纂錄。時時伏讀，聲淚淒咽，聞者掩涕。
胡惟庸既敗，有訴鄭湜交通者。吏捕之急，湜諸兄爭欲行。湜曰："弟在，忍使諸兄罹刑辟耶？"獨詣吏請行。其伯兄濂，先有事京師，迎謂之曰："吾家長，當任罪。"湜曰："兄老矣，吾往辨之。"二人爭入獄。上聞，俱召至廷，慰勞之。謂近臣曰："有人如此，而肯從人為非耶？"詔賜饌，授之官。
徽人程平，謫戍延安。其孫通上書，言："臣壯無父，祖猶父也；臣祖老無子，孫猶子也，更相為命。今邊僥戍卒如林，豈少臣祖者？"辭極哀楚。上密召平至，立通階下，東西向，顧謂通曰："識若人乎？"祖孫相持泣，哽咽不能仰視。上嗟嘆良久，除其籍，驛送還鄉。後通為遼府紀善，平卒，通免歸，廬墓三年。
劉謹父戍雲南，謹六歲，輒知痛父。一日，問家人曰："雲南何許？"家人以西南指之，朝夕向西南遙拜。
祥符丘鐸母歿，葬鳴鳳山原，泣曰："鐸生，咫尺不離膝下。今逝矣，委親魄於荒原乎！"乃結廬墓側，朝夕上食如生時。當冷夜月黑，悲風蕭颼，輒繞墓悲號，曰："鐸在此，鐸在此！"虎聞哭聲輒避去。
宋公訥為祭酒時，行言並教，鏟磢不遺餘力。寢食學廂，不復家宿。及疾革，監官請還，公厲聲曰："是何風雲氣少，兒女情多！況在丁社兩祭齋戒中耶？"
主事常允恭，杜環父執友。允恭客死家破，母老無依，念金陵多故人，庶幾一遇。往，得杜氏所在，而環父亦前死。天方霖雨，母敝衣沾濡，踉蹌入門。環見驚泣，呼妻子出拜，更衣食之。母問："予兒平生所厚皆安在？予幼子遠，不可至也。"環知他無足倚，慰撫之曰："即無人，環在也。"而母視環家貧，固欲他訪。環令媵女從之，果無所遇，環購帛製衣衾，家人以下，咸母事之，十年罔倦。會環以禮郎祠會稽，遭遇其幼子伯章。環泣語之，伯章逾時一省而去。母竟死環家，死時舉手向環曰："累君，累君！曩君生子孫，類君仁德勿替。"環為殯葬，歲時致祭。環仕終太常丞。
劉司業崧初舉鄉試，捷至，適自田中摘粟歸。悵然泣下曰："奈二親何？"居官不以妻子自隨，孤燈夜讀，五更衣冠，起坐待旦以為常。
吳琳致仕家居，朝廷嘗遣使察之。使者潛至其旁舍，見一農人孤坐小幾，起拔稻秧，徐布田間，貌甚端謹。使者乃問曰："此有吳尚書，何在？"農人斂手對曰："琳是也。"使者還以狀聞，上益重之。
寧海人王敏，夜讀空舍中，有鄰女叩門求宿，同舍友欲內之，敏不可，拒門疾呼，使聞於外。女愧謝屏息，遂逸去。有藩將欲試之，召與飲。幃婦人偏室，酒酣內敏，遽鑰門去。敏皇遽大呼，排戶乘廄馬逸去。
靖難師入金川門，門卒龔翊慟哭去之。後宣德中，翊以好學，成名鄉里。周文襄兩薦為學官，辭曰："即仕無害，但負向來城門一慟耳！"
東湖樵夫，樵浙東臨海間。日負薪入市，口不二價。文皇詔至臨海，湖上人相率走縣中聽詔，歸語藉藉："新皇帝登極矣！"樵愕然，問："帝安在？"曰："燒宮自焚矣！"樵大哭，棄所負薪，投湖中死。
黃叔揚[鉞]，殯父在陂上舊廬。御史按部至，問曰："此有黃給事，何在？"邑中無有知其家者。一鄰老引御史舟至陂，暮秋刈禾，堆積村巷，路多泥淖，御史乃徒步抵其舍。叔揚從廬中對語移時，家人慾具雞黍，曰："豈有居喪，割雞禮客者？"以菜粥對食而別。
黃叔揚殉節琴川，詔戮其家。時親族避匿，友人楊福日夜泣琴川橋，多方求叔揚屍。數日，屍忽自立水中。福親抱而起，成禮葬之屏處，亦終身不往。
建文帝出亡，尚書徐貞留之信宿。後文皇聞其事，逮族誅之。一女年十三，命屬樂籍。樂官陳儀潸然不忍，陰匿養之，不令坫汙。洪熙遇赦，儀為擇配良家。
方正學篤於師友。宋景濂葬夔州，正學自漢中枉道二百里，走祭墓所，慟哭而返。
姚廣孝少與王仲光[賓]友善，姚既貴，旋裏鳴騶詣仲光。仲光閉戶不納，姚曰："仲光高士！"明日徒步造門，乃相接。坐談既久，姚徐勸仲光仕。仲光忽茗甌墮地而仆。口目俱欹。
王璡知寧波府，廉潔峭竣。一日，見魚肉兼饌，怒庖設過侈。撤而瘞之，人號"埋羹太守"。
江南徙豪清，鄞人黃潤玉，年十三，詣有司請代其父。有司少之，對曰："父去日益老，兒去日益長。"
楊文定[溥]鄉試首選，胡若思[儼]實典文衡。後若思為祭酒，文定已在禁垣，位望益崇，終身執門生禮，若思亦不辭，人兩高之。
王英為御史時，家居，邑令盛饌邀英，英辭不往。一鄰叟適治飯相邀，英便往赴。或怪問："既辭邑令，而顧飯鄰叟可乎？"英曰："叟貧，治具故自難。"
上嘗疑楊文敏[榮]多受邊將馬，以問西楊。楊極言其無他，且稱榮"習厄塞險易、鹵孽情偽，廷臣罕及"。上曰："榮數短汝，非義[夏]原吉，汝去內閣久矣！汝顧為之地耶？"頓首曰："願以容臣者，容榮使改過。"
楊文敏從文皇北征，昏迷失道。金文靖[幼孜]、胡文穆[廣]同行，金忽墜馬，胡不顧而去。文敏下馬，為整轡扶持；已稍前，復墜，鞍盡裂。文敏即推讓所乘，而自乘驏騎，從夜及曙，勞憊勿恤。翌午，方詣中軍。上慰勞之，徐問所以，嘆嘉其義。謝曰："僚友誼固然。"曰："廣詎非僚友耶？"
陳檢討[繼]，少奉母至孝。御史聞而往廉之，見檢討方隨母抱甕行灌，傴僂甚恭。母以壺漿畀之，拜而後飲。
金聲是金問兄，好古嗜學，問事之如嚴師。嘗病熱劇，醫云："得螺可治。"時方盛寒，問解衣循河，得百枚以進，聲病良已。
楊鼎在太學，有郡守聞鼎賢，欲以女妻之，鼎以不告父母為辭。守屬其鄉人徐大司馬[琦]，謂祭酒陳敬宗曰："鼎清貧而彼富裕，父母豈庸見咎？"敬宗以告，鼎曰："原憲雖貧，於道則富；猗頓雖富，於道則貧。鼎何敢貪富，遠愧古人？"
夏忠靖[原吉]有謹密文書，為吏所汙。吏驚懼，即肉袒以俟。忠靖叱起，袖之。明日，朝畢，至便殿請罪，曰："臣昨日不謹，因風起筆汙文奏，當死。"出之懷中，上命易之。
忠靖嘗撫案嘆息，顏色愀然。筆欲下而止者再。夫人問之，公曰："是歲終大辟奏也，吾筆一下，死生決矣！"
張思齊藩臬山右，長子紀徒步省覲。道於曲沃，沃令見其良苦，以一驢送之。既見公，公怪問："驢何自得？"紀不敢隱，具以實告。公怒棰紀，驅驢還令，且切責之。
東楊諸子，俱有俊才，不令習舉業，曰："毋使與寒士爭進。"
楊仲舉[翥]戍武昌日，楊文貞[士奇]以學官失印，流落無依。雨中偶憩仲舉家，見仲舉方教童子句諉。與之談，深相契合，仲舉因就文貞授《易》。文貞以無資為言，仲舉即推館與之，而自教授他處，往返日十餘里，不以為勞。
師司農[逵]少孤，事母孝。年十三，母疾危殆，思食藤花。菜地不嚐有，逵急出城廿五里得之。歸已二鼓，道遇虎，逵驚而呼天，虎舍之去。
況伯律[鐘]與平思忠少有交，況守蘇州，平方釋戍家居。況數延見平，執禮甚恭，令二子給侍，曰："非無仆隸，欲使兒輩知君為吾故人。"
況伯律守蘇時，一吏遺火，府治為燼，簿牘靡存。及火熄，況出坐礫中，呼吏痛杖。亟自造疏，一引為己咎，更不及吏。變初擬必死，況聞嘆曰："此守事也，小吏豈足當此！"
柴司馬[車]以主事采木，道經廣信。廣信守與車有舊，饋蜜一甕。車疑其重，發視皆白金。車笑曰："故人知君，君乃不知故人！"竟不受。
陳祭酒[敬宗]瞽宗之政，肅若朝廷。以是致忿。諸生有訟之法司者。周文襄[忱]勸其申雪，代為屬草，詞理展轉。公驚曰："得無誑君？"周笑曰："律奏事不實耳。"公曰："被誣罪小，欺君罪大！"具實以聞，事亦竟白。
鄺忠肅[埜]義方世篤，按察陜西，嘗以俸易一褐寄父。父移書責之曰："汝職刑名，不能理冤澤物，乃以不義汙我耶？"後忠肅以父在教職居閑，謀於僚友，請父入闈衡文。父聞之大怒，曰："朝廷典章，爾乃用私幹紊！且汝為憲司，我為考官，何以防範？"復以書責之。忠肅捧書跪誦，泣涕受教，砥勵終身。
楊尚書[翥]仁厚絕俗，鄰人作窒，檐溜其家，入不能平。答曰："晴多雨少。"又鄰人生子，恐所乘驢鳴驚之，即鬻驢步行。
仰瞻以理卿家居，夏時嘗仕郡學訓道，瞻師事之。後經其門，必下驢，趨而過。人窺之，雖暮夜亦然。
劉忠湣[球]事兄甚謹，同居合食，始終靡間。從弟玭作令莆田，奉夏布一疋，即封還。貽書戒之曰："守清白以光前人，此非所望。"
編修董璘有時名，以母病歸養。一日，母思鰣，時不可得。禱於鎮江神，命漁者舉網，忽得二鰣以歸，鄉里異之。
曹學士[鼐]為太和典史，因捕盜獲一女，色艷美。目而心動，輒自書："曹鼐不可！"終夕，竟不及亂。
石亨陷徐有貞，秦川馬士權教授京師，慨然不平，每持論公卿間。亨並收士權，錦衣拷掠追訊，瀕死不承。有貞得免死，感馬義，許以女婚其子。既而有貞負盟，馬終不言。時論皆重士權，而薄有貞。
英廟既復辟，葬景帝，欲令汪妃殉葬。李文達賢曰："汪妃雖立，旋遭幽廢。若令從死，情所不堪。況煢煢幼女，尤可悼念。"帝惻然從之，遣居舊邸。又嘗念建庶人久幽掖庭，親親之義，實所不忍。以問文達，文達為將順之遣居鳳陽。
軒介肅[輗]初舉進士，奉命督淮糧。舟行溺水，左右挽出之。時冬冱寒，衣盡濕，以被自裹。有司送新衣，卻之不內，徐待舊衣之幹。
謝鳴治[鐸]蔬食布衣，囊無長物，稍有餘財，周賑宗親。方正學殞身滅族，沈鬱百年，公以鄉人不避忌諱，收綴遺文，梓行於世。
陳恭湣[選]旬宣東粵時，市舶司韋泰倚貢市為奸。公繩以法，泰以他事誣公，賄公黜吏張褧，令誣公。褧拷掠瀕死，不從。既而文致，公被逮道死。褧上疏訟冤，條奏泰等不法，天下壯之。
恭湣父負韜亦為御史，恭湣既貴，唯服先人故衣帶。客至，瓦器蔬食，相對未嘗有愧色。自河東聞喪還，行李蕭然，惟車一輛而已。
王忠肅[翺]出鎮遼東，一中貴持明珠遺之。公固讓，不得已受之，乃自綴於衣領間。居數年，中貴死，其猶子以貧不敢見。忠肅使人召之，曰："何不買宅？"曰："貧不能也。"忠肅乃解其珠，出之衣領間，與之。值千金，買第尚有餘也。
吳匏庵[寬]初歸林下，謁親友。一業皮工，韋布時鄰好也。即步入其門，與低坐短檐，道故舊甚治。工亦喜謂匏庵曰："與若飲可乎？"曰："諾！"工乃布酒脯，對酌鬥室中。是日，有貴官設宴候公，吏跡得之，相與愕然。匏庵顧謂吏曰："官府酒易，故人酒不易。"吏笑而去。
中原西北，長幼之禮甚嚴。長者語必呼名，幼者獻必長跽。雍世隆[泰]為憲副，歸訪其同塾友王生。生時已棄士而農，遇諸途，曰："雍泰，汝謂貧賤友不予棄，約期訪汝韋曲間。"世隆敬諾。至期，冠帶以俟。生布衣氍毿，背只雞，持瓢酒，至據上坐。世隆兄事之，與飲而別。
楊繼宗[承芳]知嘉興，夫人受團卒熟鵝、彘首。繼宗自外歸，食之，徐問所自。夫人以告，繼宗大恚，聲鼓集僚吏，告以不能律家，使妻納賄不義。因吞皂莢丸，吐出之。趣吏具舟，即日遣妻子歸。
羅一峰[倫]既歸，結茅金牛山，取給壟畝，不受饋遺。客晨至留飲，妻語其子曰："瓶粟罄矣，轉貸旁舍。"比舉火，日已近午，曠然殊不為意。
薛司馬[遠]歷官四十年，家無長物，食無兼味，室無媵妾。曰："吾少事親不足，今安忍有餘？"
太倉王芳守教不殺，仁及蟻蠛。嘗於旅舍，遇慈人費廷槐，相晤語，嘆為奇士。適廷槐病滯下，困頓塵土。芳便移至己舍，寢食撫護，有如同生。至便溺狼藉，手自滌除。廷槐感涕，索筆書曰："生平心曲，百不一伸，天乎？已矣，埋我道傍，乞書『慈谿費廷槐不瞑目之柩'。"語脫而逝，不瞑。芳祝曰："古今旦暮，孰為彭殤？費兄達人，而怛化耶？"摩之不瞑，舉其首，枕之股，拊膺謂曰："四海一家，誰非兄弟？骨肉弗面，命也何恫？"廷槐喉間砉然有聲，兩目漸瞑。舟載虎丘，稱貸棺，斂厝僧寺。乃走訃其父，後舉柩弗前，遲芳至，絜酒哭送，柩乃舉。
吳獻臣[廷]舉居太學，與羅玘善。玘病，獻臣治藥餌，負之登廁，中夜十數反。後同玘進士，玘語人曰："四十年前生我者父母，四十年後生我者，獻臣也。"
鄒汝愚[智]謫死雷州，吳獻臣尹順德，經紀其喪。會劉忠宣[大夏]行部至，訝尹何以不迎，徐問知所以，深嘉嗟異。因共資還其喪，獻臣自是知名。
陳茂烈乞歸終養，身自治畦蒼頭，給薪妻子。服食粗糲，人所不堪，而泰然自足。太守憫其勞，遣二力助汲。既三日，往白太守曰："是使野人添事，而溢口食也。"卒還之。
朱公垂[裳]少厲清節，躬自炊爨。為御史，寒約如故，人稱"長齋御史"。
三原公王[恕]，致仕歸，見子侄買田宅皆鄰業，因呼而讓之曰："某某，皆吾故舊，豈宜奪之俾遠去？"仍給以原券，不問值。
楊文懿[廷陳]，凡有賜賫，必為親供，餘輒分與族眾。及後朝廷恩眷日隆，至給三俸。以親不逮養，請以少傅俸於鄉邑給受，以供祭祀，及周恤親族之貧者，詔允之。
劉忠宣以忤瑾系獄，時同系者請以賄免，忠宣曰："如此而死，禍止一身；稱貸求免，則累及子孫，且喪一生矣！安事此為？"及發戍，氈帽布被，徒步過大明門，匍匐頓首，策一蹇既日行。
忠宣戍肅州，披堅執銳，與諸卒同起處，並不攜一子侄同行。或問故，曰："吾仕宦，不為子侄乞恩澤；今發配老死，令子侄補伍，豈人情乎？"
韓紹宗為刑部郎，母張嚴甚。紹宗婦閻，亦兩封宜人，張時命與嫂負水。紹宗歸見之，乃命二隸人為代。張怒持杖將笞之，指紹宗罵曰："汝有皂隸可代，無則不吃水耶？"紹宗怡色曰："兒婦身強有力，豈不堪負水？嫂弱有妊，是以令代。"張乃解。紹宗是邦奇父。
徐文靖[溥]少時，言動不茍。嘗效古人，以二瓶貯黃、黑豆，以記善惡。善輒投黃，不善投黑。始黑多黃少，已漸參半，久之黃益多。平生如是，雖貴勿輟。
呂涇野[柟]家居，絕非義之饋，鏟請托之跡，門庭清肅，無異寒素。有為權貴以三百金求序文，公曰："人心如青天白日，何意視如鳥獸？"
景伯時[暘]窮時，與維揚火城相知。及為中允，數稱說之。比伯時卒，孑孑遺孤，門戶衰落，曩時親昵不相往來。火君顧念益勤，時時過江問遺，逾於生時。伯時有遺文數十卷，火君捐百金梓行之，曰："何忍使故人菁華，遂隕於地？"
陳公甫自京師還，舟至廣東陽江，有寇乘小艇，盡劫舟人財物。公甫於舟尾呼白："我有行李，可便取去，他物且置！"寇曰："汝是何人？"曰："我陳獻章也！"寇舉手作禮曰："小人無知，驚混君子。舟中人亦當是先生友，何忍若此？"悉還之。
柳御史彥暉，貸陸坦金而不立券，獨其子仲益知之。後彥暉卒，仲益戍遼陽。數年赦還，貧甚，絲積粒聚，得如數。拜坦墓，納金坦子。子以無券辭，仲益曰："若雖不知，吾知之，吾翁與若翁知之。吾弗償，異日何面目見兩翁地下？"
孫清幼孤，母沒未葬，流賊入境，清守柩弗去。親友或勸之，不從。賊兩經其門，皆不人，鄰裏有依之得免者。
王海日[華]，六歲與群兒戲水濱，有醉者漓足，遺所負囊。視之，金也。王度必復來，恐人持去，投之水中，坐守之。已而其人果至，公指其處乃去。
吳石岡[宗周]，雖貴而老，謹事其兄。嘗謁郡，過兄門，迫未及下。歸既悔之，未脫衣冠，急往詣兄。兄果弗懌，走入內，臥不起。公呼再四，跪榻前曰："周有罪！"兄乃起曰："往殊不爾，吾姑教若。"遂具食，歡飲而別。
趙司成[永]，一日過魯侍讀[鐸]，將往壽西淫[李東陽]。侍讀曰："我固當偕，然無以贄。"歸索方帕，無有。躊躇間，憶家尚有枯魚，命取之，已食其半。度更無他物，既挾半魚以往。西涯煮魚沽酒，以飲二公，即事倡和而罷。
韓尚書[邦問]，是王文成父執。一日，公卿賀冬至。文成貂蟬朝服，乘馬而趨。俄從人報："尚書在後。"文成急下馬，執笏道左。尚書至，不下輿，第拱手曰："伯安行矣！"遂去。文成唯唯，俟其過乃上馬。
楊介夫[廷和]宦遊歸，即為鄉人建一惠坊、通萬利，灌涸田萬頃，是為"學士堰"。次以坊費修城缺，城完賊至，民賴以全。次置義田，以贍族眾。三歸，而修創利物者三焉。
許道克學士，以母喪家居。一族叔負米，路遇學士，曰："為我負之。"公忻然負之隨行，抵家而別。行人指目，殊自不覺。
支琮少貧甚，遇寒，其母衾單不能寐，盡解衣覆之，己危坐待旦。客候之良久，不出，呼："敬將安在？"乃短衣出見，云："方以所服覆母，恐覺之，故遲。"客太息去。
羅念庵[洪先]以修撰歸，道蕪湖時，項東甌理稅事，有楊賈犯重辟，願以千金求修撰為解。修撰時病急，舅先許之，以為既不諱，可藉為櫬，乃言之項。修撰覺之，呼項曰："君子愛人以德，使吾為清白鬼，我既死，君寧無俸可賻乎？"已，病間，舅理前語，修撰曰："項必以我故，不脫賈獄，賈寧復有活理？"及潛書謝項，賈得脫而不知。
朱升篤厚人理，愷悌無惎，刊夷町畦，兼容諏劣，有大賢之度。
董三泉仕宦十年，布袍革靴而外，不蓄他物。遷蓬州守，諸子請曰："平生誌節，兒輩能諒。一切生事，不敢少覬。顧大人年高，蜀多美材，可預為計。"公頷之。既致政，諸子迎之，問及曩語，公曰："吾聞杉不如柏。"諸子謂當有柏材，公笑曰："茲有柏子在，可種之耳。"
文待詔性不喜聞人過，有欲道及者，輒亂以他語，使不得言以為常。俞中丞[諫]一日過文待詔，見其門渠沮洳，顧曰："通此者若干，堪輿言當第。"待詔謝曰："公幸無念渠。渠通，當損傍民舍。"異日，俞公悔曰："吾欲通文生渠，奈何先言之？我終不能為文生德也。"
憲副黃卷解職，田間俾家眾耕作，身與其配操忤臼，炊釜作食，躬荷而饁之。
中丞宋邦輔既歸，杜門掃軌，課子躬耕，夫人親餉。有司或有饋，卻之曰："某德未至於可養，貧未至於可周，受之無名。"'
張永思少失父，獨與母居，年七十猶定省如兒時。夜置褥母榻下，一聞罄欬，蹶然起，未嘗一夕入內。有司與之厚者，間有饋。曰："非但仆所恥，亦老母所羞。"
楊御史爵，周給事怡，久系詔獄。已而上聞空中神語，乃詔出之。爵歸，怡使人問之，因遺金四兩。使者至，見有鋤菜於野者，問之，爵也。乃出書、呈金，爵曰："主安得此，毋乃改其故乎？"使者以貸告，乃受之。
朱邦憲父守福州，其故吏後來官雲間，欲為邦憲買田宅，邦憲輒不肯。邑令日造請其廬，歡飲，欲請間為壽，不敢發言而止。令死，邦憲經紀其喪，千里還葬。
廖廷皓母采蔬於圃，為虎所攫，皓急追及之，抱虎頭，且泣且訴，願以身代。既以拳入虎口，母遂得脫。
江山何宗道，有至性，精名理。嘗有盜夜入其室，宗道心覺其人而不呼。將取釜，始言曰："盍留此，備吾母晨炊？"盜赧然，盡還所竊，大呼曰："盜孝子不祥！"自是，其人不復為盜。
程文純仕宦四十年，始終一德。致政歸，與昆季共居處。獨所宿樓居，兄子復鬻其半。文純作籬自障。嘗自吟詩曰："風雨半間樓。"
萬宗伯士和為令時，嘗無禮於直指。直指銜之。及案粵，欲巧詆以法。悉取諸錢穀籍，稽其出納，無所得；則搒掠管榷吏，欲誣引公。吏死不承，已而曰："有之。"直指喜，詢之。對曰："萬公無他，自不合飲吾粵地一勺水！"
李椽學梅母喪，廬墓三年，獨棲林莽間，苦貧，日拮據生理。出必返，雖深夜亦然。一夜至溪滸，暴雨溪漲，不可渡。乃持蓋立溪上，望墓踴號，曰："兒在此！"如是達旦。又大雪，鄰裏意椽苦，或他往，深夜往瞷，席槁臥雪中，沒不可辨。環視久之，始見雪中隱隱一髻。
卜者袁景休能詩，而死無子。夫婦寄棺蕭寺旁，上雨旁風，暴露十年。其友林若撫草疏告哀，莫有應者。閩人林古度，取一摺扇，畫兩棺貯荒室，而題詩其上，俾寺僧為募。新安程月樵見而慨然出資，以庀窀穸。
林隱士春秀，號雲波，家貧，嗜酒不能得。其友鄭鐸，多良醞，日呼與飲，醉輒狂不可制。鐸度其飲戶，為制一壺，鐫"雲波"二字。至則飲之，三十年如一日。
沈征君[壽民]高操絕俗，義卻饋遺。弘光鉤黨之獄，楊宮允[昌祚]為濟百金，資其患窘。宮允晚歲，亟貸償之。宮允曰："向君非有丐於我，我實急君；今我即多故，豈復計此？"征君謂門人曰："不及今酬之，後此將誰致？"又少時他所嘗與居間者，其人貧，亦鬻產代之，曰："向者，彼以我故也。"有涎征君易與者，脅其賠累。沒齒窘窮，終弗與校。
征君改革後，晦跡蘭溪，躬自刈種。歲侵，炊煙時絕，麥爛浥不堪食，甘之怡然。蘭令季君亟訪之，屏騶徒步，始得造廬一面。欲買田畝、構書院居之，皆謝不可。令不得已，托邑人祝生餉米豆。受而發之，有白金二百，乃以半畀祝、以半置屋隙草間。後有親黨將謁令，乞書於征君，指草間金畀之。
劉仁宅是忠宣父，以楊文定舉為御史。文定歸裏還朝，道華容，便相造。見忠宣方幼，問："汝父安在？"對曰："在道中。"曰："母安在？"曰："鄰家治面。"文定起，遍視家所有，遂援忠宣達寢所。見床上惟蒲蓆布被，喜曰："所操若此，不負御史！"
嚴文靖[訥]構一樓，既成而落之，縱酒宴客，四顧惘然，若不豫色者。客征之，乃曰："吾不察上棟直東鄰，是鄰代我受禍也。"亟更之，使東向，而南北其棟直。
劉憲副廷梅，聘婦胡氏，委禽而有父之喪。母蕭恭人，趣從俗成婚，廷梅不可。母曰："吾惙惙，不能奉若祖父母，誰代吾奉者？"胡翁聞而遣女於歸。公謝弗成巹，已以孤而執喪；胡以女而主饋，養王舅姑焉。
太祖既一海內，命周元素畫江山於便殿壁間。元素曰："陛下東征西伐，熟知險易，請規大勢，臣從中潤色之。"上既援毫，揮灑既畢，顧元素成之。元素頓首謂："江山已定，臣無所措手矣。"上笑頷之。
袁凱洪武中為御史，上一日錄囚畢，令送東宮覆審，遞減之。凱復命，上問："朕與東宮孰是？"凱頓首曰："陛下法之正，東宮心之慈。"上善其言。
復見心，故元學士，元亡削髮為僧，而髭髯如故。高帝時召見，怪問之。對曰："削髮除煩惱，留須表丈夫。"
國初郊祀文，有"予我"字。上怒，欲罪作者。桂學士彥良曰："湯祀天，曰『予小子履'；武祭天，曰『我將我享。'儒生泥古不通，頃上譴呵。"上意乃釋。
太祖一日問朱備萬[善]："卿家豐城，鄉里人物何如？"對曰："鄉有長安、長樂，裏有鳳舞、鸞歌，人則張華、雷煥，物則龍泉、太阿。"
施狀元槃在翰林，宣宗問曰："吳下有何勝地？"答曰："有四寺、四橋。"問其名，應聲對曰："四寺者，承天、萬壽、永定、隆興；四橋者，鳳凰、來苑、吉利、太平。"
康對山嘗曰："經籍，古人之魄也，有魂焉，吾得其魂而已。譬之酒，善飲者漉其醇，不善飲者啜其醨。"
費文憲[宏]云："觀書當如酷吏斷獄，用意深刻，而後能日知其所無；記書當如勇將決勝，焚舟沈爨，而後能月無忘其所能。"
世宗入繼大統，方在沖年，登極之日，袞衣曳地，上數俯視，不悅。楊廷和奏云："陛下垂衣裳而天下治。"
嘉靖初，講官顧鼎臣講《孟子》"咸丘蒙"章，至"放勛殂落"語，侍臣皆驚。顧徐云："是時，堯年已百有二十。"
馮南江系獄論死，行可年甫十四，日哭長安街，攀貴人輿訴之。俄方相獻夫至，問："汝父何在？"行可曰："朝廷且殺諫臣，而宰相不知，尚謂國有人乎？"方嘿然。
嘉靖南郊創圜丘，汪鋐請概遷禁垣外冢墓。帝不忍，限止一里之內。宗伯張潮言："一里之內，家不下萬餘，倘於瞻對無妨，悉容仍舊。"執政者許為褻穢圜丘，潮曰："在圜丘似褻，然天無不覆，即遠遷，何所逃？"詰者語塞。
會稽守擬築禹廟，山壟延袤十里，民皆驚愕。汪清湖曰："論平成之功，殫一方財力，不以為泰。然茅茨土階，盡力溝洫者，豈忍為此？"役遂寢。
陶文僖[大臨]嘗曰："學有根，室有基，不實則欹。"又言："善猶水也，為之先者源，為之後者理；始而濫一觴，終而潤九里。"
何良俊云："六義者，既無意義可尋，復菲言筌可得。索之於近，則寄在冥漠；求之於遠，則不下帶衽。"
朱恭靖[希周]為南冢宰，當考察南科，無一人去者。或以為私，公曰："一曹皆賢，使必去一人以為公，萬一皆不肖，亦姑去一二以塞責乎？"
陸太宰光祖，初令濬，有富民枉坐重辟，眾以嫌莫敢白。公至，破械出之。臺使者以為言，對曰："當論其枉、直，不當論其貧、富。果不枉，夷齊無生理；果枉，陶朱無死法。"
吳疏山[悌]令宣城，以縣歲輸於郡，吏多索羨餘。悌立守，左吏敲兌，白郡守請增。守側立睨視，曰："未也。"悌曰："某立自正，故見其有；公立自邪，故見其無耳。"守慚。
有謂山西紫碧山產石髓可益壽，中官求之，經年不可得。按察王維，令民取小石相類者以進。中官怒謂其偽，且以書記可驗，那得雲無？維曰："鳳凰麒麟，不見書記乎？"
給事薛畏齋，自言平生受益者三：一曰貧，二曰病，三曰患難。貧故知節用，病故知保身，患難故知處世。
烈宗一日夢兩日並出，問群臣主何祥。群臣莫能對，周陽羨[延儒]曰："應在東宮。"上大悅。
陳祖以明經授新繁縣丞，有嫗道哭甚哀。祖問之，寡而無子，惟一孫十歲，為巨蛇所噬。祖令具狀，遂移牒城隍，期日引蛇至。已而果有群蛇蜿蜒階除，噬人者死，餘不驚而去。
秦從龍與高帝畫策，密書漆板，問答秘計，左右皆莫聞。
鬍子祺按察廣西，聞宋元祐黨人碑尚在融州巖谷中，命出而碎之。
方克勤守濟寧，日具衣冠坐，召諸吏授詩書、法律，庭不陳械，惟設韋鞭而已。
姚克一守蘇州，欲見處士錢芹，不可得。因俞貞木道意，錢曰："芹固願見，然芹民也，禮不可往見於庭。若明公弘下士之風，請俟月朔，會於學宮。"姚如期致，迎拜，請質經義。錢曰："此士子業，公有官守，會有時務。"因袖出一簡授姚，不交一言而退。視之，皆戰守制勝之策。
周新按察浙江，初至，有蠅集馬首。使人跡之，得暴屍莽中，有木留帶間。公取視之，乃商以識布者，匿不言。及蒞事，使征布，有合記者即執。訊之，果殺商盜也。
新間微行，直觸其屬令，令收系獄，與囚語，遂得一邑疾苦。未幾，吏迓之出，一邑大驚。
方素易所在，輒著廉明。為衡州同知，民有告虎噬人者。素易齋沐為文，檄山神。明日，虎自斃於道，時人以比韓退之驅鱷。
河南新安饑，知縣陶鎔貸亟驛糧賑之，全活甚眾。乃上章自劾"民危旦夕，不及奏報，專擅亦安敢辭。"上嘉勞之，曰："可謂能稱任使矣！"
何澦為刑曹郎，京師人語曰："毋縱誕，避何鐵面。"
況鐘知蘇州，初至，佯不解事。吏抱案請署，鐘顧左右問吏，吏所欲，行止輒聽。吏乃大喜，謂太守愚。閱月，集諸吏詰之曰："某事應行，若故止我；某事不應行，若故誘我行。是皆有賄！"縛諸吏，投庭下。諸吏皆大懼，謂太守神明。
正統中彩繪宮殿，需牛膠萬餘斤，敕使督周文襄供辦。公時赴京，道遇使者，請公還給。公曰："第行至京，自有處分。"及至京，乃言庫所貯皮，歲久且壞，請出煎給；歸撥餘米、買皮輸納。以新易陳，實為兩得。
文襄閱死獄，每使吏抱成案，讀之至數萬言。反手立聽，時忽肯首，喜曰："幸此可生。"
英廟北狩，鹵大入寇。時壩上倉場，糧料山積，於忠肅急令縱火焚之。或以事重須待詔，公曰："事有經權，今寇在目前，緩之適以資鹵，致持久坐困，於我非計。"
陳都憲鎰巡撫陜西，民飲其德，呼為"髯爺爺"。有疾者，誓為公舁輿以禱，出則民爭來舁，麾之不止。
黃用章[紱]參政四川，道崇慶，忽風起輿前，擁不得行。用章曰："即有冤，吾為若理。"風遂止。既抵州，沐禱於城隍，夢中若有人曰"州西寺、州西寺"雲。密訪州西，果有寺，當孔道，倚山為巢。乃率吏兵急抵寺，盡系諸僧。一少而獰，詰之無牒。命塗醋堊額，曬洗之，有巾痕。用章叱之，盡得奸狀：夜投宿者，沈寺陰巨池中，眾分其資；有妻女，分隱窖中。於是殺僧毀寺，行旅晏然。
韓王內使李毅等，不樂府中，忽作令旨啟城，挾弓跨騎，越關詣京，奏訐王過。所司請勘，尹直曰："毅不安王府，逃亡，罪一；詐令旨開門，罪二；越關，罪三；摭王小過當殺，罪四。豈得聽彼虛言以勘王？"遂押還府。
吳石岡守臨江，郡有僧剎道觀，並列孔廟，扁曰"三教坊"。下車，既廢而易之日"崇儒"。毀其屋，以葺官廨；汰其僧道，悉配以尼。刊說《社學辨惑啟迷》，一郡翕然。
劉文靖、李西涯、謝木齋同在政府，遭遇聖明。時人語曰："李公謀，劉公斷，謝公尤侃侃。"
蔣恭靖守維揚時，上南巡，六師俱發。計夫役舟騎，供費不資。揚民洶洶，無以自存。恭靖惟站設二十，更番疊遣。計初議，減可什八，他亦推類遞減之。上供無缺，而民不擾。
祝某守南昌，有民犬咋寧府鶴，卒來訟云："鶴本禦賜，金牌可驗。"祝判云："鶴帶金牌，犬不識字，禽獸相傷，何與人事？"竟縱犬主。又兩家牛鬥，一至死，判云："兩牛相爭，一死一生，死者同享，生者同耕。"
汪應軫知泗州，武廟將南巡，中使繹絡道路，恣為求索。公率壯士百餘，列舟次，呼聲震地。中使沮喪，公麾從人速牽舟，頃刻百里出泗境。後至者，斂戢不敢肆，公反禮遇之。於是皆咎前使而德公。
大司徒雍泰巡鹽南淮，見竈丁鰥貧者幾二千人。比及二年，具與完室。既去，淮人詠之曰："客邊檢橐渾無物，海上遺民盡有家。"
楊文忠當國，區畫調度，取辦俄傾。常命中書十餘輩，操牘以從，公一一口授，動中機宜。
故事：吏部大僚所接見，每不能數語，以示嚴冷。徐存齋佐銓獨曰："果爾，何以盡人才？"乃折節怡色，見必深坐，亹亹咨訪邊腹要害，吏治民瘼，錯及寒暄可憐語，冀以窺見其人。
韓襄毅才識明敏，凡臨眾奏事，動發數百言，皆引經據律。其所設施，永愜輿情。其後官民皆遵守之，號曰"韓都例"。
徐九經尹句容，循廉最著。嘗圖一菜於堂，曰："古人有言：『民不可有此色，官不可無此味'。"及去，兒稚挽衣，泣曰："毋去我！"其長者曰："幸惠訓我。"九經泣曰："儉則不費，勤則不墮，忍則不爭：保身及家之道也。"父老鏤所畫菜，而書儉、勤、忍於上，曰：徐公三字經。
譚讓為南昌通判，初政嚴厲。夜有書廨壁者曰："虎豹在山，雷行於天，人宜自度，不可犯譚。"讓顧視笑曰："為政不能使民無犯，而使民不可犯耶？"更治簡緩。
楊雲才多心計，為荊州同知，適改拓郡城。時錢穀已有成額，而臺使者檄下，欲增二尺許。監司守令，爭欲溢故額，雲才曰："無庸也。"乃馳至陶所，視其模，怒曰："是不可用！"自製模付之。諸公視模，了無以異。蓋陰溢其模，積之正如所增數。城成，白其故，監司大服。
嚴文靖語其子曰："吾才小弱而慈，不稱大任。所不愧者，吏部一官，能使長安金賤而士貴，其縉紳不四顧而有憾於巖穴。"
周萊峰[思兼]知平度州，巡行阡陌，不從輿隸，僅縛一藍輿，置飯一盂其上，令鄉民以次舁行。民歡呼迎曰："吾父來！"
宋景濂初學於聞人夢吉，繼學於吳萊。自少至老，未嘗一日去書不觀。致仕後，在青蘿山辟一室，曰靜軒，閉戶纂述，人罕見其面。
曾侍郎魯博通史藉，有叩者，佳言如屑，理蘊霏微。偕宋文憲修《元史》，時謂公能以舌為筆，潛溪以筆為舌。
危學士素修《元史》，欲訪尋元事，不得。每袖餅餌、果實，以啖老兵，得語即書之。
太祖召宋景濂作《靈芝甘露頌》，賜宴而醉，不能屬草。歸令方希哲代為之。次日以進，太祖讀之曰："殊不似學士筆。"景濂愕然，因叩首謝："臣實醉，門人方孝孺代為之。"太祖曰："此當勝卿。"立召見試，大加寵禮。
王冕七八歲時，父命牧牛壟上。嘗竊入學舍，聽諸生誦。已忘其牛。或牽牛來責蹊田，父怒撻之。母曰："兒癡若此，盍聽其所為？"因去依僧寺，夜潛出，坐佛膝上，執策映長明燈，讀之達旦。像偶獰惡，冕雖小，恬弗怪。
蜀王椿博通經藝，旁及釋典，太祖常呼為"蜀秀才"。王至中都，首辟西堂，以書自娛。閱武之餘，輒與儒生李叔、蘇伯衡及名僧來復等，講道論文，殆無虛日。
葉子奇博達今古，詭德匿時。以群吏竊飲祭酒，株連就獄。獄中以瓦研墨，著《草木子》，以草計時，以木計歲。
王止仲[行]髫時，從其父昌門為人市藥，暮則為主嫗看稗官演說，背誦至數十本。主人翁異之，授之《魯論》，輒成誦，乃令遍閱所庋書。未弱冠，辭去，授徒於城北望齊門，議論踔厲，貫穿今古。洪武初，延為庠師，弟子雜進問難，肆應不窮。
王止仲少微，為人行貨，長遊諸生間。為言濟南生《詩》、伏生《書》、胡安國《春秋》，灑灑不窮。諸生皆大異之，然視其居徒墅立，故未嘗有書。
徵士梁孟在禮局，討論精審，諸儒推服。書成，將授以官，以老辭歸，結屋石門山，四方多從之學，稱為"梁五經"。
隱者楊溁，避雨泊舟黃鉞舍旁。見鉞方倚檐讀，因就視之，問："孺子學如此，日讀幾何？"鉞對曰："過目不忘，然苦無書。"溁曰："我有書藏，洋海店架，不下萬卷，能從吾往乎？"鉞喜，遂往。既至，溁令其子福與同業，三年盡其書而返。
吳文太與丁敏為友，皆貧而湛吟詠，無間日夕。二人嘗閉戶共為詩。人見其終日突無煙，往規之，方瞠目撚須，咿唔相對，都不復省饑餓。
楊文定在獄十餘年，上命叵測，日與死為鄰。家人供食，嘗數絕糧。公日手五經、諸子不輟，曰："朝聞道，夕死可矣。"
毗陵陳濟，善記不遺。其子道侍側，問曰："外人稱翁善記，試探一書，請誦可乎？"曰："可。"因探得朱子成書，曰："是最難記，可引其端。"子如其言。遂朗誦終篇，不訛一字。文廟嘗號濟"兩腳書廚"。
陳簡討繼少孤貧，嘗受學於俞貞木。每歸飯輒反，貞木頗怪其速，竊視之。則至密蘆中，懷出一餅，哺之即行。貞木以是留食於家，以為常。
曹月川研精理學，口事著述，座下足兩磚處皆穿。
呂文懿[原]《宋元通鑒續編》，義例精審。書成，鬚髮盡白。嘗曰："使我進二階，不若稽古獲一事。"
景泰間，吉安劉公[宣]代戍於龍驤衛，為衛使畜馬，晝夜讀書廄中。使初不知，偶與塾師論《春秋》，師驚異之，以語使，使乃加優遇。
劉侍講定之，為文常對客揮毫，稿不易幅。成化初，入秘閣，析疑稽古，一揮九劄，停註演迤，頓挫奔放，變化不窮。一日，中使傳旨，命制元宵詩，憑幾成七言絕句百首以進。
憲宗於內閣得古帖，斷缺不可讀，命中使持至館中。適傅瀚在，即韻為二詩以復。上大悅，賜之珍饌法醞。
倪公謙落筆千言，每應制賦詩，中使立候以進。奉使朝鮮，有所題詠，即席揮灑，不加點竄。遠夷驚吐舌，以為神，因梓行其所作。
鄒智才十二歲能文章，經史過目不忘。居龍泉庵，貧無繼晷之給，掃樹葉蓄之，焚以自照，讀常達旦。
楊君謙好蓄書，聞有異本，必購求繕寫。結廬支硎山下，課讀經史，以松枝為籌，必精熟乃已。顏其堂曰松籌。
羅圭峰每有撰構，輒棲居喬木之巔，神思欲飛。或時閉坐一室，客於隙間窺，見其容色枯槁，有死人氣。
陳剩夫家始寒微，幼賣油給養。一日經裏塾，聞講書義，大悅，遂從師學。已而曰："吾一於學，何以給親養？"復請於師，願旦夕受業，晝仍出賣油。逾年學大進，卒成名儒。
楊升庵強記博學，著述繁浩。所撰七十餘種，所編纂亦不下百餘。晚戍滇中，簡籍不可得，惟抽討腹笥，而筆舌間未嘗窶乏。
吳趨之裏有娶婦者，夜而風雨燭滅，無與乞火。哄然驚。謂曰："南濠都少唧[字敬玄]家，有讀書燈在。"叩門果得火。
王元美年十四，其師駱行簡賦《寶刀篇》，得"漠"字韻，思久不屬。元美得句云："少年醉舞洛陽街，將軍血戰黃沙漠。"駱深器服之。
方西樵[獻夫]予告南歸，屬吏書繳銀圖書疏。適劉鈗來候，止之曰："大臣雖歸，不能無言，言非此不達，昔三揚亦攜以歸矣。"遂口誦三疏，方酌用之。後典籍呈原稿，不差隻字。於時博通典實，推鈗為首，蘇州劉棨貳焉，謂之"二劉"。
楊忠湣生七歲，家貧，父使飯牛。間往裏塾，睹群兒讀書，心好之。歸謂兄："請得受學。"兄曰："若幼，何學？"艴然曰："幼者任牧牛，乃不任學耶？"兄言於父，聽之學，然猶不廢牧也。
楊椒山讀書僧舍，恆至夜分。會寒無下襦，繞屋行，且溫且誦，脛以上微暖，得稍假寐。五更起汲水，手凍屬於綆，呵之乃解。
李於鱗少不慧，同學生戲呼為李攀鬼。及長，為制義皆勾棘不可句，每試輒蹶。年三十五，始學為詩。齊人多以入聲為平，謂之轉韻。於鱗刻意正之，間不諧，為座客所姍。即嚼其唇，血濺幾席，曰："所不澡腸刮胃，以祛宿習者，有如此血！"
於鱗結七子社。一日，李伯承徑入其社，於鱗不悅，以"玉河白燕"為題，使人伺伯承句，輒為報。伯承詩先成，七人共大嘆賞，遂閣筆定交。
王昭明潛心遁世，著《六經說》。既沒，而子孫貧甚，不能存其書。管志道與周道甫，各得其一二，皆以為帳中之秘。
龍遊童子鳴，少為書賈，挾策問字，輒曉大義，遂置積書帆檣，窮心日夜，吟詩蕭散。燕山詞客如雲，所至分曹命簡，聽漏刻燭，爭響晷刻間。子鳴方危坐匡床，目瞪不出聲，比誦一篇，風調夐絕，群客沮喪，子鳴退然無有也。嘗閉戶屢易而出，出則強人彈射，往往未愜，並稿削之。學於歸熙甫，卒而祭之。
梅禹金[鼎祚]篤誌篡輯，嘗納妾鄒氏，一月不出。人怪其昵，問之，則已輯《青泥蓮花記》十三卷。
瞽者唐汝詢，五歲時從父兄耳學，無不暗記。箋註唐詩，旁引該博，酒間誦《上林》、《子虛》賦，杜、白長篇，鏗金戛玉，瑯瑯不遺一字。
蔣八公內閣[德璟]語操閩音。其談古事，則征二十一史，如河瀉泉流。叢殘小說，無不畢舉。談近事，則十三陵跡，五府、六部之故，九關十二鎮兵馬錢糧，新舊之籍，皆可手畫而口數也。嘗一日應閣中二十餘誥敕，文詞典核，同官嘆駭。
周太史是修嘗曰："忠臣不以得失為憂，故其言無不直；烈女不以死生為慮，故其行無不果。"因取忠節遺事，輯為《觀感錄》，朝夕省覽。
程濟與同邑高翔，俱起明經。翔厲名節，濟好術數。翔曰："願為忠臣。"濟曰："願為知士。"後翔九十死難，濟用術脫建文帝，莫知所終。
王良按察浙江，謁嶽鄂王廟，曰："茍愧武穆，非人也！"
楊文敏十三歲時，從教授周質夫，與同門講學，論古名相，皆嘆為不可及。公徐曰："臯、夔、伊、周誠不易，其餘毋乃可學？"
王莊毅[竑]嘗曰："士當希朱雲、汲黯，安能侷促效轅下駒？"
莊毅既歸，躬營宅兆先壟之傍。或曰："大臣終官，國家為營葬，公胡庸此？"答曰："竑以譾薄，奉命總帥，自分馬革裹屍，幸無敗績，謬膺獎擢，所懼妨賢。今幸優遊林下，以終餘年，誌願畢矣！何敢希意外之寵？"
李時勉少負大志，每自厲曰："顏、曾希聖，四勿、三省。"
陳敬宗司成二十年，諸生多至卿貳，公久不調。冢宰王直，從容言以司寇相轉何如，曰："某托公為知己，與天下英才終日講學，庸詎不樂，而顧以桎梏之徒見辱哉？"
練御史綱歸吳後，葺舊業尹山之陽，為終焉之計。復建庵，寫范文正公、文信公像，語人曰："初吾自分，用則學范公，否則為文信公死耳。今兩失之，奉其遺像以見誌。"
吳康齋讀《伊洛淵源》，至"程伯淳見獵"，心喜曰："審如是，是吾亦可學賢聖。"遂絕意舉業，潛心義理。常自詠曰："誠能通鬼神，誌當貫金石。"
夏正夫[寅]嘗自警曰："此生不學，一可惜；此身閑過，二可惜；此身一敗，三可惜。"
楊承芳年四十有三，乞致仕，疏曰："視錢若水致仕，臣已多三歲；視陶弘景奉朝請，臣尤多七歲。臣得與弘景、若水遊地下，足矣！"
陳白沙答李憲長曰："平生山水稍癖，待明年服闋後，采藥羅浮，訪醫南嶽，上下黃龍洞，嘯歌祝融峰，少償夙願。"
劉忠宣在兵部職方，規調兵食。太宰才之，欲以少司馬太僕進公。公謂人曰：『京堂顯地，人亦豈不欲？顧吾秀才時，見郡邑政有失者，輒自奮曰：『吾他日必不爾！'某所宜行，某所宜罷，其行與罷，又復云何？今幸登朝，不得一親民官，非素誌，且亦恐人負官。"亟堅請外。
忠宣教子讀書，兼令力田。嘗督耕雨中，曰："習勤忘勞，習逸戒惰。"
楊文懿語徐少詹[原缺]曰："平昔才無半鬥，而喜作文；飲可數合，而喜與賓客燕酣；行不能里許，而喜遊陟。今皆不復爾。比入朝班，率皆少年新貴。獨以白髮青衫，漫廁其後，雖未謀引去，官味固已索然。"
楊文懿在館職，十六年不遷。或諷公援有力者，謝曰："嫠婦抱節三十年，今老改誌耶？"
葉文莊[盛]崇尚名節，動跂古人，為文師歐陽，而功業自期韓、範。
余肅敏[子俊]嘗曰："人臣為國，力隨事盡。即近且小，不可不計百年；至大利害，當身任之，毋養交市恩，為遠怨自全之地。"故其經理延綏，謗議紛如，而執之不易。
謝文肅[鐸]居閑起，復謂人曰："初心冀祿為親，今亦何及？茍仕非義也。"遂以疾聞。閉門讀書，暇則侍逸老，眺方巖、雁宕，仕進之念泊然。
黃伯固[鞏]，常自書壁曰："茅屋石田，為生太拙；鴟夷馬革，自許何愚？"
何遵為諸生，學師王純甫策問范滂母事。遵歸，告其母曰："兒設為滂，大人為滂母乎？"母笑而許之。
國朝仕進，以翰林為極選，競進恐後。戴莊簡[珊]獨避不往，曰："願就部曹，習民事，為國立勛業。"
王伯安十歲就塾，問師何為第一事，師曰："讀書登第耳。"伯安憮然曰："毋乃希聖？"
董蘿石少耽吟詠，放浪江湖，晚更折節師事王伯安。或謂其老，那復自苦。蘿石笑曰："吾方揚鬐渤海，振羽雲霄，且憫若苦，顧以吾為苦耶？去矣，吾從吾所好！"自號曰"從吾道人"。
劉源清諸生時，讀《唐史張巡許遠傳》，起曰："巡、遠何如人，吾異日為人臣，宜何如？"同舍生相顧愕然。
給諫田汝耕，與崔銑交舊雅好。何舍人景明每過兩人，浮白吟詩。閹瑾既誅，嘆曰："引裾請劍，自許丈夫。顧事會蹉跎，跡與心違，命與世左，每自悲感於懷耳。"
王廷陳語余懋昭曰："仆林居無營，上不慕古，下不肖俗。為疏為懶，不敢為狂；為拙為愚，不敢為惡。高竹林之賢，而醜其放；懷三閭之忠，而過其沈；嘉鴟夷之逝，而汙其富。每景物會意，命酒自歌，酒不盡量，歌不盡調。倦則偃臥，厭苦俗途，究心老莊，保養性命，此仆大略也。"
太初山人一無所好，獨喜為詩。時出入畦徑，曰："吾舍此，益與世絕。"或勸其仕，或探其學，輒撫掌大笑不答。
楊椒山喜鴉惡雀，云："鴉報凶，雀報喜；鴉近忠，雀近諛。"
王子裕[問]僉事廣東，投劾而歸。築室湖濱，自言："願屏居三十年，讀盡天下有字之書，撰述以畢吾誌。"
錢孝直[敬忠]，父坐系時，甫能言，輒詣圜土。父教以讀書，灑淚受策。時頭觸圜墻，夢囈呼泣，暫成名贖父死。五入省闈，卒成進士，疏救父出之。嘗曰："上不敢效陳圭，近不敢作馮行可。"
羅狀元[洪先]傳艫日，外舅吳太僕曰："婿乃辦此，非所料也。"羅面發赤，徐對曰："丈夫事業，更有許大者。三年遞一人，那足異？"是日袖米，偕何善山、黃洛村，聯榻蕭寺中，講學不置。
陳仲醇[繼儒]云："予出不能負向平五嶽之笈，入不能辟香山五畝之園。惟買舟袱被，於名勝處避客息躬。所謂每月一遊，則日日可度；每歲一遊，可閱三十年。"
魏璫既誅，未盡澄汰。黃石齋諫項少保曰："正人不盡升，可矣；僉人不盡拾遺，可乎？草盛苗稀，淵明所以帶月而荷鋤也。"
金駕部鉉嘗讀《邵子》，署其後曰："甲申之春，定我進退。進雖遇時，外而弗內；退若苦衷，遠而弗滯。外止三時，遠不卒歲。優哉遊哉，庶沒吾世。"及死闖難，人始見之。蓋前此二年，壬午七月晦日題也。又巡皇城，過御河輒流連不能去，歸語弟曰："吾見御河清泚，菪神誌依依者。何也？"後竟投御河死。
章楓山以僉事福建，考績赴部，遂疏致政。冢宰慰留之，曰："不罷軟，不貪酷，不老病。如何可退？"楓山矢口云："古人正色立朝，某之罷軟多矣；古人一介不取，某貪多矣；古人視民如傷，某酷多矣；年未艾而早斑，亦老疾矣。"
麻孟璇[三衡]幼孤，祖母徐安人嚴，頻撲笞之。家人笑曰："臀知痛否？"答曰："使痛與膚習，吾異日好作楊繼盛受廷杖耳。"
高帝覽《孟子》草(土)芥"、"寇讎"章，謂："非人臣所宜言。"欲去其配亨，詔："有諫者，以不敬論，金吾射之！"錢司寇唐抗疏入諫，輿櫬自隨，袒胸受箭，曰："臣得為孟軻死，死有餘榮！"帝見其誠，命太醫療其箭創，孟子配享得不廢。
劉長史璟是劉誠意子。嘗至燕，與文皇弈。璟勝，文皇怒，曰："那得不相讓？"璟正色曰："可讓處，璟不敢不讓；不可讓處，璟何可讓？"
景清初赴舉時，過宿淳化。主家有女，為妖所憑。是夜清在，而妖不來。女詰之，曰："吾避景秀才也。"清為書"景清在此"，而妖遂絕。
西僧大寶法王來朝，或請上親勞之。夏忠靖不可，曰："彜人慕化近來，宜示以義。萬乘一屈下，必有走死而不顧者。"上曰："爾欲效韓愈耶？"已而法王入，上命忠靖拜。忠靖曰："王臣雖微，位列諸侯之上，況彜狄乎？"卒不拜。
御史周新彈劾敢言，貴戚畏之，目為"冷麵寒鐵公"。
給事周彧剛直敢言，有彈奏必著緋衣。諸大臣每早候彧長安門外，彧緋衣，各令取素服，為待罪具。
楊文定在內閣，子某自石首來，備言所過州縣，迎送饋遺之勤，獨不為江陵令範理所劄。文定異之，即薦知德安，再擢貴州布政使。或勸致書謝，理曰："宰相為朝廷用人，豈私於理？"卒不謝。
陳黃門諤，累以直諫瀕死，三黜弗移。後授京兆，嘗出行犯太子蹕。太子訴上，上曰："陳府尹是我父母官。"不問。
宣德中，召用舊臣多依違者，唯黃忠宣持正不阿。命觀劇，曰："臣故不好劇。"命弈，曰："臣幼奉嚴父師訓，讀書外，無益之事，非所敢問。"
顧中丞佐性嚴重，未嘗口毀譽人。旦晚東朝房小憩，前呵雙藤立戶。官僚行道，以此為候，往往有挽驢駐馬，折而還者。
薛文清自大理入，一日，召入便殿，上方服短衣小帽。文清望見，遲回不進者久之。上遽易服見之，左右曰："此正是薛夫子。"時擬之"不冠不見黯"。
初，西楊薦文清於王振。既至，李文達謂薛宜詣振謝。薛曰："原德亦為是言耶？受爵公朝，拜恩私窒，瑄所不為。"後遇諸朝，復不為禮，振遂思中之。
王振慕陳祭酒[敬宗]名，無緣晤覿。周文襄[忱]間以語祭酒，祭酒曰："為人師表，而求謁中貴，他日何以見諸生？"或語振："祭酒書最高，托為求書者，先之禮幣，彼將報謝。"振乃遣幣乞書程子《四箴》，祭酒走筆書訖，而反其幣，竟不往見。
門達誣陷袁彬，漆工楊暄(塤)抗疏論救，復條達不法事。上令達自訊，達嚴刑迫之，暄(塤)知達意，謬曰："李學士以書授我，我實不知，請眾鞠之。"明日，眾既至，暄(塤)大呼曰："達以酒肉啖我，使我陷學士。皇天后土，實鑒臨之！暄(塤)即死，曷敢誣善人？"達語塞，彬得釋。
汪直在西廠，聲勢烜赫，人莫敢犯。嘗怒兵部郎楊士偉，校突入其家，拷掠逼辱，及其妻孥。眾咸錯愕，莫敢言。陳愧齋[音]與之比鄰，登墉呵之曰："有國法，何得遽爾！"校曰："爾何人，敢不畏西廠？"答曰："聞侍講陳音乎？"校為縮頸。
汪直頗欲延攬名士，雅重楊承芳。時承芳憂居，直往吊於墓。既拜起，手拂楊須曰："往聞君名，今貌乃爾。"楊曰："繼宗貌陋，虧體辱親，竊所不敢。"直不復言。
內臣黃賜母死，朝士無不弔祭。翰林官猶未詣，徐侍講瓊言於眾曰：『時且如此，那得不往？"眾或應或默，陳愧齋忽奮然曰："堂堂翰林，相率拜中官之門，謂斯文萬世何？"詞氣憤激，聲淚俱下，言者大沮。
陳恭湣[選]提學南畿，試卷並不彌封編號，曰："吾不自信，何以信人？"時韓襄毅頗尚崇飾，方憂制家居。聞公至，悉屏儀衛，曰："毋令陳御史知。"
李文祥與萬安同年，安欲引文祥附己，使孫弘壁延禮之。屬題畫鳩，文祥即奮筆云："春來風雨尋常事，莫把天恩作己恩！"
張昺令鉛山，邑有大木，蔭二十餘畝，民祀為神，慢輒為祟。昺出勘田，欲伐去，以廣墾治。父老咸諫，昺檄鄰邑共伐之，莫有從者。公執愈堅，期日率徒，戎服而往。有衣冠者三人，拜謁道左，乞公中止。公叱之，忽不見。命運斤，樹有血，眾懼不前。公手斧倡之，樹乃仆。上有巨巢，三婦人墮地，冥然欲絕。已問之，乃知樹妖所攝，民惑遂解。
邑有羊角巫，能殺人。一嫗訟巫殺其子，昺遣捕縛至。杖之，杖者手傷，而巫自若。命系獄，及夜，烈風飛石，屋瓦若崩。公知巫所為'，乃衣冠庭坐，及旦取巫。眾皆勸阻，公不許，厲聲叱巫，巫忽墮一珠及書一帙。公會僚屬焚書碎珠，巫即仆死。
孝廟初耕籍田，行九推禮。教坊司以雜劇陳，或出狎語。馬端肅［文升］時為都御史，厲色曰："天子當知稼穡艱難，豈宜以此瀆亂宸聽？"斥去之。
屠滽督師兩廣，中官有家順德者，囑滽為修其家廟。時吳廷舉作順德令，滽以語之，廷舉曰："安有官為奄治廟者？且歲饑民貧，不可！"又市舶監遺金令市葛，廷舉市二葛以進，曰；"葛故雷產，敝邑無有。奉此為式，不中請還金。"監恚取金去。
逆瑾擅權，外官朝者多造第拜。方壽卿［良］以僉事補官，入朝既叩頭左順門。鴻臚令向東揖瑾，方徑趨出。或以例官謁瑾。壽卿厲聲曰："官可棄，身可殺，膝安可屈？"竟不往。瑾大怒，勒致仕去。
王文恪［鏊］與壽寧有姻，絕不與通，歲時問遺，必斥去。或以為過，公曰："昔萬循老攀附昭德，吾嘗恥之，今乃自附壽寧耶？"
羅景鳴［玘］是李西涯門生，李處劉瑾、張永之間，或多委蛇。景鳴責引大義，願削門人之籍。
康陵頗佞佛，自稱大慶法王。外廷聞欲諫，患未有徵。俄內批番僧請田為大慶法王壽，而書號並聖旨。傅尚書［珪］佯不知，奏曰："孰為法王？敢抗天子、亂祖法？大不敬，當誅！"詔不問，田亦止。
蔣子修［欽］劾劉瑾，方夜屬草，燈下聞筐篋間鬼聲戢戢。子修自念：疏上定掇奇禍，當是先人軫念，尼止吾事。已而聲振四壁，子修嘆曰："吾義不得顧私，且緘默。終為先人羞。"因奮筆曰："死耳，不可易也！"聲遂止。疏再上，再受杖，竟死。
武宗觀魚揚州，得巨魚，戲言直五百金。時蔣恭靖［瑤］為守，江彬惡其不屈，請以畀守，使人促值甚急。恭靖脫夫人簪珥及綈服以進，曰："臣貧而庫無緡錢，不能具此。"帝屬目久之，徐曰："酸儒耳。"勿較。
武宗南狩，中使矯詔，令泗州進美婦善歌吹者。汪公應軫奏云："泗婦女荒陋，近亦流亡，無以應敕旨。向募桑婦十餘人，倘納宮中，俾受蠶事，實於治化有補。"事遂寢。
江西諸司賀寧王壽，皆朝服。按察蔡介夫［清］至，謂其屬曰："是覲君之服，而以朝王，非禮也。"去其鞞。又三司於朔望皆先朝王，乃謁先師。介夫改令先謁孔子。已宴，王即席譙清不能詩，清亦讓王無禮。
馮御史恩疏劾張孚敬、汪鋐、方獻夫為根本腹心、門庭三彗。逮下詔獄，辨甚強項。觀者嘖嘖嘆曰："是御史鐵膝，鐵口，鐵膽，鐵骨。"相傳為"四鐵御史"。
吳疏山同諸御史詣夏桂州。桂州方服宮錦，御史皆嘖嘖稱羨，有搴裳視者。疏山獨無言。桂州曰："吳子云何？"疏山曰："候公衣畢，當以政務相請。"
霍文敏［韜］為南宗伯，呂仲木為貳。文敏時短夏貴溪，仲木乘間諷曰："大臣有過，規之可也，背噂非禮。"文敏疑其黨，心銜之。已，仲木滿考之都，謁貴溪。貴溪時方柄國，心折仲木，欲亟援為助，及見甚歡。已，亦數短文敏，仲木毅然曰："霍君天下才也，公奈何欲以寸朽棄棟樑？"貴溪又心謂仲木黨文敏。
世宗意欲用吳宗伯山入閣。山子聞，詣西直告其父曰："上意如此，恐亦需一揖嚴公許。"山怒斥之曰："兒不解事，孰謂閣老可以揖求？"卒不往。
吳宗伯生一女，嚴世蕃欲求為姻。因置酒享宗伯，而以大學士李本為介。酒未行，宗伯與李弈，李以手掩局，語宗伯曰："知今日之飲乎？"宗伯謝不知。李為道世蕃意，宗伯遽曰："山老矣，何從得女？"世善意阻，大恚。
楊文襄［一清］以召入，文衡山見獨後，楊公亟謂曰："生不知而父之與我友耶？"衡山曰："先人棄不肖三十年，以一字及者，不肖弗敢忘也。故不知相公之與先子友也！"竟弗肯謝。楊公悵然久之，曰："老悖甚愧，見生幸寬我。"
靳文僖［貴］繼夫人，未三十而寡。有司奏請旌之，吳宗伯曰："旌輿之設，為匹夫匹婦，發潛德之幽光，以風世激俗。若士大夫節義孝順，固其常分。靳夫人生受殊封，奈何爭寵靈於微賤？"已，學士徐階為言，山曰："閣老夫人，寧復有再醮理耶？"
張羅峰當國，甚器重何粹夫［瑭］，舉翊聖治，期大用之。始入京晤，輒面數張十三愆，眾為愕然。
鄔懋卿為副都御史，莆田林潤曰："此窮奇也，而豸其服乎！"
趙文華督師江南，下令問："有故人子朱生安在？為好致之。"令一日三及門，樓船輝耀趣邦憲。邦憲弗顧，自掉扁舟，褐衣詣趙。趙酒歡，握手從容言："丈夫乘時取功名，多顧金錢，庀母夫人甘毳。硜硜匹夫節，奚以為？"言之再三，卒不應。趙為嘆息去。
分宜柄國，粥爵有定值，而館職尤重。陸平泉［樹聲］以吉士還裏，詣闕，世蕃頗知其廉，使人索松綾二百疋，當予翰苑。陸謝曰："本不敢希翰苑，又實無一綾。"張龍湖［治］，陸之座主，為解於分宜。且為具錦幣四雙、白金四十，召陸與俱往，而令嚴太史介之行，至則授刺，使自投之。陸不言，懷其刺入，一揖而出。分宜送之及門，見金幣，問誰具，對曰："不知。"
海忠介［瑞］為閩邑博士，御史行詣學宮，令長以下，皆伏堂階。忠介直立曰："若至院臺，敢不以屬劄見？此師長教士之地，不當詘。"兩訓導夾跽，忠介中立不屈，時謂"筆床博士"。
江陵奪情，宣城諸生吳仕期，為書萬言斥之。江陵私人龍宗武，為太平同知，阿江陵，捕期系獄。時沈太史懋學不直江陵，宗武嚴刑迫期，使嗾太史。期笑曰："男子負血性，而為不平之鳴，寧受人教者？"搒掠無完膚，題壁間云："寶劍埋冤獄，忠魂繞白雲。"卒死獄中。
葛端肅［守禮］終身不置姬侍，夫人為置一姬，公固不肯，夫人臾之再四，乃一往見。姬直侍臥內，略不羞澀，公即拂衣出，竟不復往。夫人挈之山西，數年召其家還之，猶處子。人以方之司馬文正、張忠定。
江陵相奪情，吳編修中行、趙檢討用賢、艾員外穆、沈主事思孝，抗疏極論，同日受杖，削籍編戍。進士鄒元標號哭於傍，視四君杖罷，出疏袖中，亦受杖歸。
沈烏城{氵隺}媚妖姆客氏，交歡其子，昆弟畜之。臺省合章抨之，不動。大司寇王紀奮袂起曰："身為大臣，奈何與{父者}相同朝！"歷陳其奸惡，削籍去。破帽策蹇，一時榮之。
鄭克敬奉使復命，賜燕不食。光祿卿以聞，上詰其故，對曰："今日臣父沒忌，不忍食酒肉。"上曰："君命也。"對曰："臣聞有父子而後有君臣。"
於文定［慎行］在南宮日，早期偶失。中貴遣閣校許為隱匿，意以示交。文定亟馳謝曰："失朝事小，欺君罪大。忝為大臣，豈敢以欺自處？可列吾名以進。如有所隱，當上書自受，反於中貴不便。"其人慚而止。
毅宗怒劉都憲［宗周］抗直，詔部提訊，諸輔臣固請以免，囚往慰之，頗有德色。宗周略不致謝，唯讓諸輔臣某事大錯、某事不為，娓娓不已。及過寶應，喬侍御［可聘］來訪，語及延儒，曰："尤錯！"語及甡，曰："差勝首輔，錯亦不少。"
崇禎末，以邊急敕中璫監軍。所至橫甚，守令拜謁。天津同知張星，獨憤恥之，投告乞休。督撫不許，已趨謁璫，璫倨上坐，此使跽見。星怒曰："若等監軍事，而辱天子命吏耶？星何戀一官，而屈若輩為！"拂衣趨出不顧。
徐華陽［元太］，以考功郎知貢舉。江陵欲並中其二子，同考官互相諯諉，視為奇貨。一子卷落公房，竟塗抹之。江陵怒謫公泰安。已江陵疾，遣子嗣修禱於泰山。巡撫檄公治具陪往，公書報曰："是役也，子為父禱，非臣為君禱也。"毅不肯往，謂人曰："曾謂泰山不如林放乎！"
高江尹新城，數以亢直忤稅監。中官盧受嘗宴之，會雪而寒，命索衣。受出貂裘衣之，衣至，解還。受欲因以贈，江笑口："予思不受狐白於子方，吾賢不及子思，而君裘美逾子方，吾何敢受？"受侄旁強之，遽拂衣起。
張司空［守道］居官無岸異，而未嘗濡染權幸。崔呈秀投刺來詣，謝弗與通，瞷亡往答。洎遷南太常，南中方營建璫祠，督監某招搖諸大紳，致其報謁，入祠多罄折俯拜。司空又瞷亡弗入。遇諸途，叱輿人迂道避去。
吳舍人懷賢與傅應星(升)同官。以應星(升)為魏璫甥，亢不為禮。楊忠烈劾璫二十四大罪，懷賢擊節稱賞，繕稿而旁識之曰："宜如韓魏公治任守忠，即時安置。"遂以誹謗坐楊、左獄，論死。
太祖天威嚴重，翻錄之際，侍臣或手顫不成書。陳性善獨安雅自若，書法端楷。
孫襄敏［炎］總制處州，苗將叛，襲執襄敏，幽窖中，列卒環守，夜以燖雁、鬥酒饋曰："以此與公訣。"襄敏拔佩刀割雁，舉卮仰天酌酒。食竟，顧所衣曰："此紫綺裘，乃上賜者。"遂服而死。
方克勤一日延客，客飲醉，使酒謾罵，克勤禮待之益恭。及酒解來謝，克勤陽不知，曰："昔之夜，吾亦大醉，不識君何謝也。"
卓侍郎[敬]被執，文皇憐其才，以管仲、魏徵動之。侍郎不屈，後臨刑從容嘆曰："變起宗親，略無規畫，敬死有餘辜！"神色自若。
夏忠靖襟宇閎深，不見涯涘。有從史汙金織賜衣，懼伏請罪，公曰："猶可浣也。"又吏壞所寶硯石，公曰："物固有壞時。"並慰遣之。
夏尚書以頻年北征，力諫忤旨，詔籍其家。時公方治儲口北，錦衣逮公迫。公從容曰："姑少俟，恐有侵漁。死吾安之，不以相累也。"
周文襄撫吳，一日舟從錫山來，天未曙，公盛服待旦。舟抵閶門，觸於石，燭仆公衣。公易服，舟人伏罪。公曰："衣故無恙，恐風露，偶易耳。"
魏尚書致仕，時往於田，遇御史官舟，公引纜而行。御史怪問，對曰："魏驥。"又問，曰："蕭山魏驥。"又問，曰："尚書歸老蕭山魏驥也。"御史惶恐謝罪。
陳僖敏鎰掌憲，薦王文。已而文與僖敏同官，每陵僖敏。凡入臺，僖敏後至，文輒命堂吏鳴鼓，集諸道升揖。洎僖敏至，略不校。一日，僖敏先至，吏請鳴鼓。僖敏不肯，曰："少需。"諸道咸不平。文至，知僖敏遲鼓以待，忸怩曰："吾久在陳公度中。"
葉與中[盛]嘗求於節庵[謙]為其妻作墓表。不數日，有德勝之役，於進少保。與中疏劾於妄報首功。於朝退，謂郎中王偉曰："科中葉公近求作一文，不意今日有此。若稍遲，當不免俗。"即命紙，一揮而訖。朝士推於高致。
郭定襄[登]鎮大同，鹵追城下，人心洶洶。乃身自登城視師，方酣戰，左右急呼。公笑命進食，飲啖自若，了不為異。徐曰："雞未熟，菜猶可噉。"
門達初誣陷袁錦衣，搒掠瀕死，久乃得釋。及達敗謫戍，袁治具餞送如禮。不念舊惡，人以為難。
俞允文家貧，不治生產。夫人洴澼助之，不給也。允文怡然曰："不能三食乎，則姑二食。"乃至"不二食乎"，則又曰："姑一食。"
章楓山[懋]在司成，其子自金華徒步來省，道逢巡檢笞之，已知請罪。公曰："吾子垢衣敝履，不識固宜。"笑而遣之。
三原公鎮滇，中官鎮守者曲為諛悅，公不動，且裁抑其政，剪其與。中官恨，令刺客雜從徒中，將賊公。公於馬上遽問曰："從者何多一人？"因檢之得實，杖而遣之。中官欲自殺，公偕三司謂之曰："我不過除民害，即所罪，亦不過為公清惡，何為過自疑？"中官惶恐謝，乃更自戢。
王康僖[承祐]少有雅量，諸老嫂嘗試之：暑月如廁，必置扇外舍牖間，使婢藏之。出視無扇，輒往，三置三藏之。乃不復置，亦終無慍色。諸老嫂相與笑曰："七叔量如海，可鼻吸三斗醋。"
秦襄毅[紘]督兩廣，朝廷遣官校逮之。方治事自若，檢處軍務兵食畢，乃就道，而軍容騶從，略不稍損。官校以其大臣重望，不敢言及。度嶺始白衣囚苜，請自系，曰："曩非故違朝旨，顧兩廣任重，蠻彜具瞻。一旦至此，一身何足恤，恐正自損國威耳。"就系而去。
武宗南巡，幸臣竊柄，天下洶洶。有書生上書楊石齋，數其過。公延禮之，至泣下，曰："久當不負良意。"
宸濠作逆，報至南京，公卿計無所出。喬白巖[宇]時任留守，從容籌畫若平時。客至，則談笑飲弈自若。京師人恃以安。
王陽明鄱陽會戰，坐舟中對士友論學。俄報伍文定焚須幾敗，眾皆色怖。公笑曰："此兵家之常。"已而捷至，公起行賞畢，還坐曰："頃報寧王已擒，想當不偽。但殺傷眾耳。"理前語如故。
黃伯固[鞏]劾江彬，員外陸震亦具疏。見鞏草，即自毀，同署名進。彬大恨，下詔獄，五日三訊，杖五十，死矣復蘇。書示諸子，曰："吾筆亂，吾神不亂也。"
宋御史[瑮]家居，有牛蹊柳氏田。柳氏故悍格，殺牛而遣子弟詬毀。瑮敕家人毋與競。有狂醉者，罵久墮水中，瑮使人援出之，易以己衣，迎謂之曰："與而家世好，即奈何以小忿棄之？"乃鞭牧兒，以肩輿送歸，謝其父老。父老大慚。
太學孫育，邃庵相公鄉人，受知遇獨隆。霍文敏既劾罷公，猶欲根柢公門士。育遂私於霍，錄公他事以自托。已而育死，公易服吊之，育子泣曰："人子不敢言親過，然父實負公，敢辱公吊？"公曰："予為人所陷，餘波及人，我實累汝父。彼身家是虞，借予以脫耳。子顧不諒我，又負汝父矣。"人皆服公。
楊伯修[爵]以建言系獄，數年得釋。抵家未幾，校忽至，伯修曰："若復來乎？"校素敬慕伯修，慰之曰："有他往，特一省公。"伯修笑曰："吾知之。"與校飯。飯糲，校不堪，伯修略茹自若。食已，曰："行乎？"校曰："請一人為別。"伯修立屏後呼曰："朝廷有旨見逮，吾行矣！"即攬袂行。
徐文貞[階]督學浙中，試卷有"顏苦孔卓"之語，文貞署云："杜撰！"後發卷，秀才前對曰："揚子《法言》，非敢杜撰。"文貞應聲云："不幸早第，苦讀書未多。"因降階，再揖謝秀才去。
蘇州曹太守，新構一室，喜藻繪其檻壁，羅致諸畫史。有陰入沈石田姓名，出片紙拆之，遂遄往訖工。或曰："謁貴遊可免。"先生曰："往役，義也；求免貴遊，不再辱乎？"
胡孝思以迎駕詩，被誣坐詛咒不道。系禁時年已八十，了無怖懾。取詔獄、柱械之類，曰《制獄八景》，為詩紀之。客笑曰："君正坐此，尚何吾伊為？"孝思淡然不輟，曰："作詩當死，不作詩遂免死乎？"人謂孝思意氣勝蘇長公。
張太嶽[居正]執政，權傾一時。朱正色令江陵，相府家奴犯者，或榜系窮治，不少貸。太嶽奇之，廣為延譽，卒至通顯。
李興化[春芳]廷試後，同志集飲。適某堂上遣官至，延入內，與語而別。人皆知傳臚信至，賀之，李坦然曰："拙卷亦與進呈。"神色不動。
熹廟時，逮者至吳縣，令持牒見周[順昌]吏部。吏部慨然曰："吾辦此久矣！"顧左右曰："一僧求庵額，未應。"因命筆書"小雲樓"三字，擲筆笑："了此，別無餘事矣！"
雷介公[縯祚]在獄，讀《易》不去手。親友往視之，出蔬菜，浮白蕭然，不知患難。以布作帷，大書其上："平生仗忠義，此日任風波。"
阮大鋮矯詔殺周儀部[鑣]，儀部言笑自若，口占絕句云："死生千古事，猶留一寸心。"語左右曰："為惡而死，則死有餘辱；為善而死，則死有餘榮。"遂與雷公就縊。
陸貞山[粲]將劾張、桂，夜草疏而鬼哭於庭，貞山叱曰："非二氏家鬼耶？何自阻我？"草具亟上之。
高祖微時，過臨淮。郭山甫奇之，深相結納，備陳天表之異。退語諸子曰："吾視若曹，都非田舍郎，往往有封侯相，今始知皆以此公。"
滁陽王將以仁孝配高祖，而未決。夫人張氏曰："今天下亂，君舉大事，正當收覽豪傑。一旦被為他人所親，誰與共事者？"王遂決。
高帝渡江至太平，陶安率父老迎謁，驚相謂曰："龍姿鳳質，非常人也！"
劉誠意在勝國，屢仕不合，時無知者。惟西蜀趙天澤奇之，以為諸葛孔明之流。
吳元年，中書省設座，將奉小明王，行正旦賀禮。劉伯溫大怒曰："彼牧豎，奉之何為？"遂陳天命所在，太祖大悟。
高帝欲擇相，問伯溫："楊憲、汪廣洋、胡惟庸，孰可者？"伯溫對曰："皆不可。"帝怪問之，曰："憲有相材無相器，廣洋褊淺不足用，惟庸僨轅破犁犢也。"後皆如劉言。
徐中山既定中原，遂蹙元主於開平，闕其圍一角，使逸去。常開平不欲，中山曰："是雖彜也，然常久帝天下，吾主上又何加焉？將裂地而封之乎？抑遂甘心也？既皆不可，縱之固便。"
會稽楊維楨，以文主盟四海。王彜獨薄之，曰："文不明道，而徒以色態惑人取媚，所謂淫於文者也。"作《文妖》數百言詆之。
練則成為御史，家居恆發堂下甃磚，令諸子朝運而出，暮運而入。微問家人："郎君誰健者？"曰："大郎運獨多。"則成曰："是存吾祀。"洎則成忤上論死，諸子戍邊，長子以健獨存。
建文帝既得燕謀，密敕張信手致文皇。信以告母，母曰："不可。若父嘗言王氣在燕，王者不死，非女能執。不如轉禍為福。"信遂改圖推戴。
太和楊伯川，有人倫鑒。楊士奇十四五時，與陳孟潔往詣之。伯川以二人皆故人子，款洽移時。酒酣，顧孟潔曰："子不失風流進士，楊郎雖寒士，後當大用。惟予老，不及見，其勉之！"
宣宗雅好微行，常幸楊文貞第。文貞切諫，帝頗不以為然。文貞曰："德未洽於幽隱，有如冤夫怨卒，積而思逞。何以為備？"已而果有盜伏莽中，伺帝幸玉泉寺，挾弓矢為逆，校捕得實，帝乃服士奇言。
阿魯臺既納款，收女真、吐蕃諸部，聽其約束，請制於朝，將盟諸部長。上以問諸臣，咸請許之。黃文簡[淮]對曰："夷人狼子野心，使各自為長，則力易制；若並為一，後且難圖。"上顧左右曰："淮如立高岡，無遠勿見，眾人平原耳。"
仁廟為太子，居守南京，讒言間作。一日，召赴行在，敕已具命，使未定。夏忠靖請往，上問故，對曰："太子久不蒙召，一旦聞命，恐不免疑慮。"已而仁廟聞召，果驚怖，慮有後命，欲自裁。問誰銜命，知是原吉，曰："原吉來，必能調護。"既見，悉上旨，仁宗乃安，即日就道。
榆木川之變，楊文敏、金文靖以六師在外，秘不發喪。軍旅肅然，寂無知者。有欲以他事稱敕，馳訃太子，文敏不可，曰："天子崩，而擅稱敕加寶，罪且不測。"乃具啟並遺命以行。
王振謂三楊曰："國家之事，三公是賴。然今且俱耄，毋乃倦勤？"西楊曰："盡瘁以報，死而後已。"東楊曰："去死無幾，亦何能報？歸老為幸。簡後進之良，而效之可也。"振問其人，遂舉苗衷、馬愉、曹鼐、陳循、高谷等。既退，西楊讓曰："何言之易？"對曰："是幸於君！今實厭我，公誠自固，彼遂已乎？設謀樹其心腹，以中旨代吾三人，亦復奈何之？數人者，吾與也。嗣我而相，將協誌以圖，亦何患焉？"西楊稱善。
正統初，侍臣以蝗旱，言大臣不職，妨賢路所致。有請罷歸，以謝天譴者，太宰郭璡獨不可，曰："主上幼沖，吾輩皆先帝簡任受付託，若皆罷去，誰與共理修省改過，以回天意？貪位故非所嫌。"
賀三老是曹欽妻父，見欽怙勢日盛，絕不與往來。欽嘗欲為求一官，力辭不可。及欽反，親戚誅竄，三老獲免。
謝尚書翺，最為英宗信任。仲孫以蔭入監，洎秋試，持有司印卷白尚書。尚書目："汝有階得仕，何乃強所不能，以冀非望？"遽裂卷火之。
景泰時，立春與聖節同日。眾議欲先行慶賀，或雲先迎春，咸無定說。俄忠肅至，眾質之。忠肅曰："先迎春而後慶賀，不見『春王正月'乎？春加王上。"眾以為是。[按景帝生是八月，恐是太后壽節耳]
王文恪《姑蘇志》成，遣送楊君謙。君謙方櫛沐，不暇展冊，但搖首呼："謬，謬！"使者還述，文恪以君謙多謠諑，不之較。一日會君謙，問前語。君謙曰："府誌修於我明，當以『蘇州'名誌。姑蘇，吳王臺名，亦安取此？"文恪始服。
林鶚知蘇州時，蘇學廟像毀，或請加飾。林曰："像非古也，浮屠用之。太祖建國學，易木主，一反前陋，今必從之。"或曰："聖賢像可毀乎？"曰："木偶耳，毀之何害？"遂悉易之。
劉東山[大夏]自兩廣來總帥，毛倫於道上謁公舟次，拜起，泣涕不已。公曰："奸人之尤也！"竟公任，擯弗用。後果附逆瑾為亂。
劉忠宣[大夏]為職方，有獻下交南策者。下部索永樂時英公調兵食數，公急取匿。尚書為榜吏至再，忠宣密告曰："釁一開，西南立糜爛矣："尚書悟，乃已。
孝宗嘗面諭忠宣，曰："事有不可者，每欲卿一議，以非所部輒止。自是宜密揭以進。"對曰："不敢，李孜省可戒也！朝廷以私揭行，是踵斜封墨敕之弊。陛下宜遠法帝王，近法祖宗，外付府部，內咨內閣。揭貼，臣不敢效順。"
楊文忠[廷和]才器恢廓，早已見推。余肅敏[子俊]是其鄉先達，歸老之日，獨持《大明律》與別目："介夫異日，當相天下。為我熟此，以助謀斷。"
劉大司馬機初葬其父，族人泥於陰陽，皆以生年與葬期值，不克就壙。陸淵來吊，族人道所以。機從苫塊聞之，趨出泣拜曰："願即以機生年月葬父。"遂葬之。
羅圭峰[圯]家居時，宸濠有異圖，賫金饋公山中，圭峰一夕遁去，莫知所之。未幾濠反。
千戶陽英奉使河南，以襄鄧為憂，疏請選吏賑恤，漸圖解散，願占籍者聽。絕礦盜，禁交通，勢自不可。後千斤之亂益熾，鄧本端訟。英之先見，一言可當十萬師，比之茂陵徐福。
楊石齋[廷和]已定計擒江彬，顧彬爪牙勁卒皆邊兵，恐倉卒致變。謀於王晉溪[瓊]，曰："當錄其扈從南巡之功，出受賞於通州。"於是，邊兵盡出，彬遂成擒。
戴銑等以劾瑾下詔獄，錦衣牟斌為輕刑緩械，且力為救。瑾令復獄詞，去疏首"權奄"字。斌不可，謂其儕曰："存此，則諸君臣節，可白他日。昔鄒浩以失原卷被罪，吾儕毋自為計。"
寘鐇之反，仇鉞陷賊中。京師訛言鉞已降鐇，侯保勛與鐇有姻，將為外應。李西涯[東陽]曰："鉞必不爾，勛以賊姻，遂疑不用，則諸與賊通者，不復反正矣。"楊文襄[一清]亦謂張永曰："寧夏不足平，仇鉞故在。"已皆如其言。
彭澤將討鄢本恕，辭於楊文忠。楊曰："以君才，制勝何有。即賊誅，毋早班師。"及至破誅本恕等，班師而余黨蝟起。澤已發而復留，嘆曰："楊公先見，非所及也。"
彭眘庵[勗]七歲時，嘗從鄉父老入佛剎，眾皆拜，獨不肯拜。剎僧強之，彭叱曰："彼踝跣者，不衣不冠，我何拜焉？"人大奇之。
世宗入繼，議大禮未決。張永嘉[孚敬]言："稱興獻以皇叔，鬼神不安；稱聖母以叔母，將毋臣母。謂上以繼統而尊其親，則可；謂以繼嗣而自絕其親，則不可。惟別立興獻王廟，隆以帝禮，聖母亦以子貴，庶不失尊親之孝。"時楊文襄家居，曰："後生此議，聖人復起不能易也。"
何文定[瑭]博學篤行，嘗言："象山、慈湖之學，流入禪定，充塞仁義。"
陳少司馬[洪謨]初守漳，畬人拾大羽於海濱，長七尺餘，五色爛焉。以為鳳，獻之。洪謨命置之庫，了不為異。已中使鎮閩者索之，答曰："業久焚卻。"
王虎谷[雲風]為祠祭郎，請嚴試僧道，必精通玄典，乃可給度牒。王晉溪[瓊]曰："兄謂此遂可塞異端？若果行之，彼希得牒，精通玄典者正復不少。今二氏之徒，茍謀衣食尚不可塞；若更多識玄典，與吾儒爭勝負，其若之何？"虎谷嘆服。
張肖甫[佳胤]為諸生，光州劉繪為太守，奇之，召致門下，語其子黃裳曰："此今之乖崖。"
於谷峰嘗言："上度莫量。"宋太宰[纁]獨愀然曰："時事得失，惟言官極論，可以動宸聽；茍怒及言官，猶藉警省。而一切置之如痿痹之疾，痛養不仁，即刀圭在手，抑何可療？"
石公[星]署司徒，稽有羨金，可供國儲，欣然色喜。宋公獨謂："不然，朝廷錢穀，寧蓄不用，不可搜索無餘。使人主知其羨，或生侈心。"或言太倉陳腐，漕可改折。公曰："少許贏餘，便欲折；一旦脫有不給，從何措置？"
陸貞山[粲]居前有五聖廟，民咸溺之。一日，貞山病，卜者謂祟由五聖。家人請祀，陸曰："天下有名為正，神爵稱王，而挈妻攜母、就食人家者？且挾詐取財，人道所禁，何況為神？乃亦有此，必山魈之類耳。今與神約：能禍人，宜加予；予三日不死，必毀其廟！"三日病良已，竟毀之。
何心隱，捭闔之流，託身講學，頗有知人鑒。嘗遊京師，詣耿定向。會張江陵來訪，偶坐，各不及深語。既去，何謂耿曰："此人能操天下柄。分宜欲滅道學而不能，華亭欲興道學亦不能。能興且滅，其若人乎？"久之，又曰："此能殺我，子姑識之。"已而果然。
鄭貴妃負寵神廟，比熹宗大婚，禮：妃當主婚。廷臣謀於中貴王安，曰："主婚乃與政之漸，不可長也。奈何？"或獻計曰："以位，則貴妃尊；以分，則穆廟恭妃長。盍以恭妃主之？"曰："無璽，奈何？"曰："以恭妃出令，而封以御璽，誰曰不然？"安從之。鄭氏不復振。
梅衡湘[國楨]總督三鎮，鹵忽來獻鐵，雲是新產。公曰："此詐也，幸我弛鐵禁耳。"乃慰遣之。因以鐵鑄劍，而鐫識：某年月日某王獻鐵。且檄諸邊，可勿市釜。後鹵來責釜，公曰："國既產鐵，釜可自冶。"使言無有，乃出劍以示，遂叩首服罪。自是鹵莫敢詐。
徐都諫[燿]聲氣自矜，而時有委蛇。謝升起冢宰，言官多阻之，燿獨婉解。李映碧[清]為同官，密問曰："何推異己耶？"燿曰："彼羽翼已成，知其必不能遏而故阻之，此正人君子他日隱憂也。從而玉成之，差得寬假。"
沈征君劾武陵墨衰綰樞，不身履行間；而任熊文燦以誤軍機，剿既愆期，撫尤失術，敗衄可卜，釀禍無窮。又言璫孽阮大鋮等"招納亡命，妄畫條陳"。未幾師敗獻反，楊相縊，熊尚書戮，楚蜀為墟；大鋮枋南都，卒以國市，悉如其言。人謂其不矜茂陵徙薪之功，獨高谷口躬耕之節。
曾襄湣[銑]復套之策，朝廷大加褒賞，議在必行。王公以旗為本兵，亦以為便。時余德甫[日德]客於王公，公密咨之。德甫曰："吾聞茲事實夏相主之，夏相驕，嚴相險，而相為敵。曾公且不自保，何暇成功名乎？"
高帝嘗語廷臣："古之人，太上為聖，其次為賢，其次為君子。若宋濂者，事朕十九年，未嘗有一言之偽，誚一人之短，寵辱不驚，初終靡異，匪直君子，抑亦可以為賢。"
劉誠意豪放負氣，不屑用世。孫丹陽[炎]守處州，恆苦招致，不得。乃移書陳天命幾數千言，劉不答。逡巡就見，置酒與飲，論古今成敗，滾滾不休。劉乃嘆曰："基自以為勝公，觀公議論，基何敢望？"
太祖每面試舉子，輒親定高下註選。至方孝孺，獨不註，曰："異人也，吾不能用，留為子孫光輔。"
王待制[禕]死節時，仲縉年才十三，從宋太史學。太史奇之，名其齋曰"繼誌"。
宋太史謂詹承旨[同文]："酒酣耳熱，捉筆四顧，文氣絪縕，從口鼻間流出，頃刻盈紙，爛爛成五采。"
吳宗伯口小時能文，識之者曰："此兒玉光劍氣，終不能掩。"
楊文貞目陳一德為"純明程伯子，灑落邵堯夫"。
世目曾子啟[棨]文章如源泉混混，沛然千里；又如園林得春，群芳爛然。
楊文定[溥]初應試鄉舉，胡若思典衡，見其文曰："異日必能為董子之正言，而不效公孫弘之阿曲。"時以若思為知言。
王紳曰："薛德溫直內方外，果敢自取，得許子平仲之傳。"
蒲州衛述，學於河津，忠信無詭，能透金石，可謂不愧師承。
李南陽嘗曰："臯陶言『九德'，王翺有其五：亂而敬，擾而毅，簡而廉，剛而塞，強而義。"
彭惠安[韶]贊九臯曰："淡然無欲，不識姜姬，而況苞苴，孰我敢施？古『三不惑'，於公見之。"人謂確論。
吳元博未遇時，受知徐武功[有貞]。人或從武功乞墓表，武功曰："若欲名宦為觀美耶？抑藉文以傳耶？"答曰："發潛闡幽，固將為親不朽。"武功曰："若爾，何乞我為？吳寬秀才，足永爾親矣！盍往求之？"
鄒汝愚謫雷州，吳獻臣方尹順德，敕邑民李煥，於古樓村建亭居之，扁曰"謫仙"。
王濟之年十六，隨父遊京師，讀書太學。一時先達名流，屈年行求為友。值冢宰王九臯新逝，葉文莊曰："失一王翺，得一王鏊，安知非後來九臯？"
葉文莊見夏季爵[時正]文，謂："如春空層雲，動含雨意；及其穎脫，又如簇繭抽絲，秋鶴引吭。"
世稱邱文莊不可及者三：自少至老，手不釋卷，好學一也；詩文滿天下，不為中官搦管，介慎二也；歷官四十載，僅得張淮一園，邸第始終不易，廉靜三也。
邱文莊文章流布遠邇，即席限韻，動輒千言。士林稱其瑰奇跌宕，如壯濤激浪，飛雪迸雷。
南京祭酒陳敬宗，與北監李時勉，聲譽矯矯，世稱南陳北李。
陳伯獻口稱林文安[瀚]曰："賤者即之，不知其貴；卑者即之，不知其尊；不肖者即之，不知公賢智；非意相干者即之，始知公凜然莫可犯。"
錢寧鬻鈔浙中，方良力諍不得，遂疏乞致仕。大理寺丞黃鞏，以書賀之曰："宇宙數百年，不可無此一舉；內外百執事，不可無此一人；丈夫生世如朝露，官爵如雨泡，不可無此一著！"
黃孔昭在文選，留意人才，澄清自任。謝方石云："見其喜，則知賢者之得進；見其憂，則知小人之不得退。"
孫太初過江，人未有知者。方寒溪一見，大為延譽。太初詩調既豪，精神朗異，聲望遂崇。
李空同以袁海叟[凱]為詩家冠冕，顧東橋[鄰]以空同為詩家武庫。
湯公讓[胤勣]歌詩，豪放奇崛，援筆揮灑。人比之風雨晦冥中，電光翕焱，人多為之奪氣。
開封婁良，少與賈恪齊名，諺曰："婁良賈恪，氣如山嶽。"
桑民懌[悅]一覽成誦，千言不草。人謂其氣陵五侯，目空百代。真文陣之健兒，人群之逸驥。
董中峰[玘]有女，欲得佳婿，曰："吾女奇甚，里中兒卒無當者。"甬川尚書[張時徹]過中峰，從容言曰："富貴所不可知，芝草瑯玕，陳生束其人乎？"中峰即艤舟甬江之上，呼視之，親為期日遣焉。
升庵楊公，嘗與李雲陽對坐終目，出語人曰："見李生如臨水月。"
陳翁某，愛其女，不輕字人。-日，從群兒中瞰吳國倫，得之曰："兒雖遊於鬥雞蹴踘間，儼然丈夫之度。"
王伯谷[稚登]與里中少年遊，恆邑邑若三日新婦。後遇鳳洲先生，酬應忘疲，嘆曰："終日跨蹇驢，不越數堠；一乘飛黃，便自千里。"
閩人傅汝舟，與侯官高濲，詩學齊名，時人語曰："高垂腹，傅脫粟，言齗齗，中歌曲。"濲早善屬詞，不樂制舉業，每謂章飾比偶，猶之去須眉以傅粉黛。洗意爵祿，結居霞上。
蔣山卿見祝希哲所撰《建康觀雲記》，吐舌曰："文不在茲乎？偏才曲學，真河伯未離龍門，難與言水！"
唐荊川於文上，少有推許，嘗曰："宋有歐、蘇，明有王、趙。"趙是平涼趙時春，王謂晉江王慎中。
徐東山故善包御史節，節與中人競，遂遠戍。東山範白金為叵羅，銘之曰："不愧明時，無負此心。"以遺節。
王子衡[廷陳]雲獻吉"執符於雅謨，遊精於漢魏，如鳳矯龍變，人罔不知其祥，亦罔不駭其異。"
文待詔[征明]極愛金琮書，得片紙皆裝潢成卷，題曰"積玉"。
王元美曰："謝茂秦[榛]介越之資，被以巽質，布衣風格，從來未有，孟潔然亦當退舍。"
王元美云："宗子相[臣]自閩中手一編遺予，乃五、七言近體。予摘其佳句，書之屏間。雖沈侯采王筠之華，皮生推浩然之秀，不是過也。"
盧次楩[柟]被誣系獄，乃感慨著《幽鞠放懷賦》三十餘篇以自廣。王元美云："盧諸賦，雖不盡離津筏，然宋景差蟬綬左徒之門，豈必先少楩入室？"
吳中行、趙用賢疏劾江陵，同時受杖。許文穆[國]制酒杯為銘以送。玉杯銘曰："斑斑者何？卞生淚；英英者何？藺生氣：以贈中行。"犀杯銘曰："文羊一角，其理沈黝，不惜剖心，寧辭碎首：以贈用賢。"
周山人詩遊武林，提學孔天胤自翰林出，雅負知詩，閱嶽鄂王廟壁詩，曰："何物疥吾壁！"急命隸人篲墨掃之。至詩所題，大驚嘖嘖，立命駕往謁，相與定交。詩時敝衣，匿蕭寺中。
太祖親征江南，命王禕進《江西頌》。太祖覽之，喜曰："故知浙東有二名儒，卿與宋濂耳。學問之博，卿不如濂；才思之敏，濂不如卿。"
宋潛溪旁通釋氏，釋宗泐亦好儒雅。上每稱之曰："泐秀才，宋和尚。"
歐陽玄評宋景濂文："氣韻沈雄，如淮陰將兵，百戰百勝，誌不少懾；神思飄逸，如列子禦風，翩然騫舉，不沾塵土；辭調爾雅，如殷彜周鼎，龍文漫滅，古意獨存；態度橫生，如晴霽終南，眾騶前陳，應接不暇。非才具眾長，識邁往古，亦何可辦？"
論者謂劉如孫[三吾]：文章不及宋景濂，而渾厚過之；先見不如劉誠意，而直諒過之；勇退不如詹同文，而事功過之。故曰：尺短寸長。
王希範[洪]在翰林，與王偁、王恭、王褒，俱負時名，人稱"四王"。偁最自負，顧推重希範，不敢以雁行進。希範嘗與修撰張洪自誦所作詩，竊比漢魏，張哂而未答；復自謂曰："終不作六朝語。"張曰："六朝人豈易及？無論士衡、靈運，且自視比江、沈云何？子詩傍大李門墻，猶未窺其庭奧。"希範始屈服，曰："平生喜讀大李詩，君評我甚當。"
成祖嘗手書大臣蹇義等名授解縉，令疏其品。縉具實對曰："蹇義天資厚重，中無定見；夏原吉有德量，不遠小人；劉儶雖有才幹，不知顧義；鄭賜可謂君子，然短於才；李至剛誕而附勢，雖才不端；黃福秉心易直，確有執守；陳瑛刻於用法，好惡頗端；宋禮戇直而苛，人怨不恤；陳洽疏通警敏，亦不失正；方賓簿書之才，駔獪之心。"後仁宗以示楊士奇，曰："今人率謂縉狂士，觀所評論，皆有定見。"
李文達嘗曰："今學者多病薛文清言之不華，是以相如、子雲勝於曾子。"一時以為篤論。
邱文莊嘗曰："我朝相業，三楊偉矣。然當其時，南交叛逆，軒龍易位，敕使旁午頻泛，曾無一言。及權歸常侍，遠征麓川，兵連禍結，極於土木，誰任其咎？"
葉文莊、姚文敏[夔]、林莊敏[聰]、尹恭簡[旻]、張汀州[寧]，同在諫垣，行藝相副。尹嘗問張："宣德以來，科中人物，誰當第一？"張曰："季聰。"尹曰："季聰何敢望與中？"
楊文懿謂張子房不見詞章、房玄齡僅辦符檄；劉文成功業造邦，文章傳世，可謂千古人豪。或疑公逮仕季元，專門象緯，何異訾伊尹之屢就、公旦之多才。
楊文恪[濂]稱章文懿懋曰："朱軒[黃仲昭]儒雅、定山[莊昹]豪邁，公斂華就實，獨立其間。一峰風節，白沙習靜，公既博復約，自成一家。至於收四海無瑕之譽，膺五福無疆之年，則同時諸老，未之或先者也。"
世謂何喬新出有功烈，處有德言。信道之篤，無愧薛瑄；著述之多，比方邱濬。
陳茂烈隱衷粹行，王中丞應鵬謂："廉約如石守道，而所養獨純；孝行如徐仲車，而所處尤困。"
獻吉嘗曰："吾嘗觀公卿於成化、弘治間，王三原居則嶽屹，動財雷擊，大事斧斷，小事海蓄；劉華容志在納約，行在精審，茍濟其事，小枉安焉。自正德以來，靡靡難睹矣。"
韓貫道[文]既卒，朝士皆曰："貫道愚同寧子，卒保其身；耄似武公，不弛於學。"
或問呂仲木[柟]曰："何仲默何如？""其詩本漢魏，可取也；其文沿六朝，不可取也，然其人則美矣。"問李獻吉，曰："曹、劉、鮑、謝之業，而欲兼張、程之學，可謂系小子失丈夫。"問康德涵[海]，曰："漢馬遷之才，而學則未達。"問馬伯循，曰："見善而能聚，見惡而能勸，其志遠哉！"問張仲修，曰："直而敏，足以從政矣！"
北地李夢陽，信陽何景明，濟南邊貢，姑蘇徐禎卿，當時稱"藝林四傑"。李天才雄放，徐陶洽精融，何藻思逸發，邊華采不足而質樸有餘。
陳白沙曰："胡居仁執守甚堅，灑落不如莊孔暘；林緝熙氣質甚平，果決不如沈真卿。惟灑落，有壁立萬仞之志；惟果決，有真金百煉之剛。"
李康惠[承勛]嘗問林公見素朝士短長，林一一評答。李問："公所長云何？"林遜謝不答，"然則有短乎？"林憮然請問。康惠曰："予每侍教，所聞唯節義文章，而未嘗及學問。公所長，毋乃即公所短？"
元美曰："用修筆任手運，誦由目成，固一代之雄匠。惜其繁飾人工，或累天悟。班郢之思獨苦，膏肓之病難醫，良可嘆也！"
鄭端簡曉曰："西楊玉質金相，通達國體；東楊揮斤遊刃，遇事立斷；南楊安貞履節，調羹釀醴：參合成名，並稱賢相。"
一曰：楊文貞之雅也，文定之敦，商文毅之愨也，劉文靖之質也，所謂"守文"相也。楊文敏、李文達之練也，楊文忠之果也，幾能濟時矣。
皇甫子循[汸]，詩名與元美相埒。或問其優劣，周道甫曰："子循如齊魯，變可至道；元美若秦楚，強遂稱王。"
嘉靖初，增城、餘姚，以談道小別門徑，幾墮參商。黃省曾兩師事之，常言："王公如握日中天，湛公如流光萬土；王如瀵本崑崙，湛如派達萬川；日必有光，流何離本？"
元美評陽明：少好古文，爽朗多奇；晚取詞達，不欲深造。既以氣節名，又建不世勛，迨有誌聖道，一切掃除之。識者不謂盡然，慕好之者亦挾以兩相重。其禦烏合，籠豪傑，待宵人，蹈險出危，俶儻權譎，種種變幻。
弇州外史論文臣三伯：靖遠[王驥]材而欲，興濟[楊善]材而巧，武功[徐有貞]材而躁。其隱伎忍割，皆有陰慝。
人謂弘治三臣：恕似魏玄成、韓稚圭，文升合姚、宋而小遜，大夏似李沆、司馬光。又恕強差近名，大夏弱差近實，文升練差用術。
龕州論相臣曰："廷和始以易進，嫌而居位，自稱其才勝也，不可則止。冕與紀其庶幾。宏內勁於權幸，外伸於奸藩，惜為德不終，假辭國老。一清有應變之略，無格心之本，捭闔操舍，將道也而行之揆地。孚敬乘機遘會，一言拜相，強直自遂。言詭遇而獲，器不勝才，上僭下逼，禍豈不幸。嵩以順為正，內固寵而外籠賄，即微，孽子必敗。階才不下廷和，惟小用權術，收采物情，不無遺憾，與廷和皆救時相也。拱剛愎而忮，小才不足道。居正申商之習，器滿為驕，群小激之，虎負不可下，魚爛不復顧，故沒身而名穢家滅矣。"
胡元瑞少以撰著見推元美，《詩藪》一書，評騭今古。錢謙益謂其愚賤自專，妍媸任目，"要其指意，無關品藻，徒用攀附勝流，容悅貴顯，斯真詞壇之行乞，藝苑之輿臺也。耳食目論，沿襲師承，昔之刻畫《卮言》者，徒拾元美之土苴；今之揶揄《詩藪》者，仍奉元瑞之餘竅。以致袁、鐘諸子，踵弊乘隙，澄汰過當。"橫流不及，不亦恧乎！
錢牧齋論詩，專諛西涯，而詆諆空同。摭擊七纂，不遺餘力。謂於麟"句摭字捃，行致墨尋，興會索然，神明不屬，被斷淄以袞繡，刻凡銅為追蠡"："限隔人代，描摹聲調，論古則判唐、選為鴻溝；言今則別中、盛如河漢，謬種流傳，俗學沈錮，昧者視舟壑之密移，愚人求津劍於已逝。"又云："征吾長夜，於麟既跋扈於前；才勝相如，伯玉亦簸揚於後。"而"斯文未喪，作者難誣。當葵邱震驚之日，仲蔚已有微言；迨稷下鼓吹之時，元美亦持異議。"
世言劉念臺[宗周]理學似周元公，死節似江古心，論諫似胡淡庵，鉤黨似李元劄，絕俗似範史雲。
高帝嘗怒宋景濂，欲誅之，高後因卻膳，命以齋進。上問故，後曰："聞誅宋先生，聊為持齋，以資冥福。"上即馳使赦之。
高祖嘗禦西鷹房，觀海東青。應奉唐肅，上應制詩云："雪融鹿道萬里風，坐令狐兔草間空。詞臣不敢忘規諫，卻憶當年魏鄭公。"上覽詩曰："朕聊玩之耳，不甚好也。"
李希顏性行峻茂，貫酣群籍。高帝手書，欲為諸王師。教頗嚴毅，有勿若者，或擊額以管。帝撫而怒，高後問故，曰："惡有以堯舜，訓其子顧怒之耶？"帝威乃霽。
仁宗留守南京，時畏讒邪。解大紳應制《題虎顧彪圖》曰："虎為百獸尊，誰敢攖其怒。惟有父子情，一步一回顧。"成祖覽詩大感悟。
胡文穆母喪，服闋還朝，文帝問民疾苦，對曰："百姓猶自安，惟有司窮治建文餘黨，枝牽蔓引，波及善良，覺殊苦。"上立命罷追詰者。
楊文貞歸省過南京，聞黃忠宣疾，遂往問之。公聞文貞來，甚喜，強衣冠出迎，執文貞手曰："今日豈公遄歸時耶？不見谷永論宗室事乎？"文貞應曰："某不學無術，然未嘗不內愧。"
曹月川以父最綏佛，乃作《夜行燭》一書，其言曰："佛氏以空為性，非天命之性，人受之中；老子以虛為道，非率性之道，人由之路。"父遂悔悟。
周恂如[忱]行部崑山，甫登岸，盛怒撻人。教諭朱冕進曰："請稍待，府中治之。"公至寓府，召冕問故。對曰："下車之初，觀瞻所屬，因怒傷人，有累盛德。"公悚然謝過。
王公度[竑]與李執中，皆一時名臣。比居鄉，王抗誌寡交，李出入裏閈，博弈諧謔。王曰："執中八座大臣，胡為逐細民戲狎，不自愛？"李曰："所謂大臣者，豈立異鄉曲、矯激為耶？"人兩是之。
薛德溫以王振誣陷，縛詣西市，且斬之。有老僕大哭廚下，振問："何哭？"對曰："聞今日薛夫子將刑。"振心動，德溫得釋。
王振矯詔，梏李祭酒[時勉]。會昌伯孫繼宗雅知祭酒賢，會其生辰，太后使內豎來上壽，伯曰："今日宴殊不樂。"使問故，伯曰："比歲皆得賢公卿賀，國子李先生饋不過方帨，然得其辱臨為幸。今方荷校，使予席無此，安所藉榮？"內使反報，太后讓帝，時勉遂釋。
林都諫聰，為王文所陷，坐比擅選法死。胡忠安[濙]不肯署，稱病臥數日。景帝遣問，對曰："老臣無病，聞殺林聰，驚悸成疾。"帝立釋聰。
景帝初欲易儲，將謀之金英，殊難為言，謂之曰："七月二日，東宮之誕也。"英對曰："陛下誤矣，太子之生，乃十一月二日也。"帝默然。
景泰冊懷湣為太子，尚書楊仲舉[翥]以郕邸舊人，自吳入賀。陳僉事[祚]一見，語之曰："異哉！此行不以諫以賀。"
成化時，傳奉官八百餘人，多因梁芳以進。一日，上內宴，伶人戲為老人部糧，以米濕責解戶。解戶曰："非我之罪，船縫之病。"老人曰："盍塞之？"對曰："欲塞船縫，無『糧'方可。"上為之悟。
陳白沙就學康齋。一日，晨光初動，窗外見康齋手自颺谷，其子從之，作厲聲云："秀才起居，作如此懶惰，奚為於伊川之門？"白沙悚然。
白沙名重一時，英傑皆北面宗之。胡叔心[居仁]獨斥其禪，寓書張東白[元禎]曰："公甫清虛灑脫，不屑為下學，而欲一切虛無以求道妙，如以手捉風，無所持護。道本大同，而曰至無而動；理本至實，而曰致虛立本，使人皆不可曉。望以相喻，公甫高明，應憬然有省。"又寓書羅一峰謂："公甫塵微六合，瞬息千古，只儱侗自大，非見此道之精微，實乃莊、佛之餘緒。聖賢之言，平易切實，端不如是。"
張廷祥[元禎]《和白沙》詩："有靜必有動，夭理實自然。茍徒泥於靜，反為靜所纏。我與二氏異，正在些子間。寄語了心人，素琴姑上弦。"又謂其門人容彥昭、陳秉常曰："生安以下，罔不由學。學中光明，如燭如鏡。茍一事未解，如燭被物籠，鏡受垢蝕。學所以撤籠剝垢，正以資之，非以害之也。微學，而籠無由撤，蝕終不磨矣。又狂生略窺影響，便爾叫拍，謂得人未有之真樂，鄙禮法為土苴，咄簡冊為糟粕，顛瞀老死，可憎可湣。"
黎文僖[淳]門生尹華亭，嘗寄以雲布。文僖不受，責之曰："古之為令，拔葵秇麻；今之為令，織布添花。吾不須著此妖服！"
瞿副使俊治廣，見僚屬有貪墨者，則多遺之帚，曰："此不足君所耶？何君庭之多穢也！"
李西涯致政後，楊邃庵[一清]載酒肴，過其懷麓堂為壽。觴有金卮，西涯目矚之，曰："公近亦有此耶？"邃庵有慚色，自是不敢復用以觴。
秦王請陜西良田，賄緣中官，武宗許之。趨閣臣草制，楊公廷和、蔣公冕引疾不出。梁公儲獨承命，上草制曰："太祖之令，禁益藩封。誠慮土地既廣，將啟異圖。朕念親親，畀地於王，慎毋收聚奸人，多蓄士馬；毋聽奸人，謀為不軌，以危社稷。"上覽制驚曰："寧遽爾耶？"遂勿與。
蘇郡守以民多隱田，為丈量之法，民頗患之，劉文恭[鉉]《林居投守》詩曰："量盡山田與水田，只留滄海與青天。如今那有閑洲渚，寄語沙鷗莫浪眠。"守為罷役。
王龍溪[畿]學主良知，當下自足。羅念庵[洪先]曰："註念反觀，孰無少覺；因言發慮，理亦宜然。顧以私慾之盤固，血氣之飛浮，而欲從心所發，任意而行，以存心為拘逼，視改過為粘綴，薄取善為擬跡，指盡倫為情緣。將使天下蕩然無歸，悍然自恣，斯為病道不淺！"已而邂逅龍溪，龍溪問："何以贈我？"曰："以陽明先生之學，惜也速亡，未至究竟。公等受鍛煉已久，證印最明，今不能求先生所未至，非先生負公等，公等實負先生。"
陳長公[察]歸裏，監司歲造公。或其人非長者而侈，則徐出所飯麥，強飯之，曰："余田父，甘也。"又多吳語，剌剌是非，咸逡巡避去。
李淑僉事浙江，城慈谿甫半而郭居者，賄趙文華，俾拓之。乃置酒城外山上，使人射矢著，睥睨曰："城易及矢，乃爾奈何？"淑則令人挾矢，從它山射而至酒所，曰："益城至此，不能使矢無及也。"文華色變，罷。
有年少上書王司寇，稱"元美先生"。司寇拂然曰："豎子胡以『元美'我？"徐叔明[原缺，學謨]曰："誰使君開輕薄之端，為山人紈袴領袖，而今更惡其稱？"
王元美意嘗不肯下子瞻。一日，陳仲醇[繼儒]曰："公不及子瞻者一事：子瞻生平不喜作墓誌，公所撰不下五百篇，較似輸。"元美憮然。
魏莊渠[校]與呂涇野[柟]云："近來學者，多病好名之心，聽過高之論，鮮不害道者。歐陽崇一訥行敏言，公當以此意告之。"
王冏伯[士勛]，元美子，嘗語錢受之："先人構弇山園，壘石架蜂，以堆積為工。吾為泌園，土石竹樹，與池水映帶，取空曠自然而已。"受之笑曰："兄殆以為園喻家學乎？"冏伯笑而不答。
王都、沈迅之入垣省，皆上特簡。王語沈曰："勿言受皇上特恩者，不止我二人；當思負上特恩者，恐又增此二臣。"迅為悚然。迅後以保障鄉里，闔門死難。
李給諫清賜環北上，其族兄喬，為吳相國[甡]甥，謂之曰："弟行，何以益吾舅？"清曰："只不為累。"曰："何累？"答曰："不肖者黷利，則倚同邑相公為招搖；賢者好名，則假同邑相公以標榜，皆累也！"
宋景濂、劉伯溫、葉琛、章三益，同赴召，出雙溪。舟溯桐江而西，忽有美丈夫，戴黃冠，服白鹿皮裘，腰綰青絲繩，立於江濱，揖劉而笑，且以語侵之。劉急延入舟中，宋疑問："此何人？"劉曰："櫥廬徐方舟也。"四人聞其名，躍而起，歡甚，酌酒別去。後劉數薦起之，避居江臯，莫知其跡。
馬山人不知其名，居馬跡山，故稱馬山人。為柁工，從上大戰彭蠡，賴以濟。不受官賞，惟日求美酒，命光祿給之。一日，天寒雪甚，醉臥屋角上，解衣覆之。俄而竟去，不知所終。
焦先生，本高帝故人，家江阻之虞門裏。帝為天子，遂隱去。洪武初，征之甚急。先生恐為有司累，間之金陵，持雞酒馳道而入。帝與班坐，歡飲如微時，贈以金玉角三帶，取其角者。亡何，掛帶而去。
李希顏足跡不涉城市。一日，藩司騶輿來訪，希顏方在途中枕囊側臥。前驅蹴之，已知是希顏，遂與班荊，傾囊以別。
鐵笛道人初號梅花道人，會稽有鐵崖山，其高百丈，上有萼綠梅花數百。層樓出梅上，積書數百卷，蕭然塵外。道人時時唱《清江歌》，人為作《回波引》和之。
錢芹以督府掾謝職歸，姚克一[善]數求見之，不得。俞貞木亦見禮於克一，克一使吏饋之菜，誤致芹所。芹受之，吏覺其誤，以語貞木。貞木曰："府公得先生受遺乎？先生賢府公，故也。其歸報府君。"吏遂以告，克一大喜，曰："錢先生許我矣！"詰旦往謁，使吏先。芹不可，亦不欲庭謁，請月見於澤宮。
韓高士[奕]與王仲光友善，偕隱於醫。姚克一守吳，造請之。高士匿布簾內，答雲不在。一日，伺賓在，掩入其室。高士走楞伽山，克一隨至，則泛小舟入太湖。克一太息曰："韓先生所謂名可得聞，身不可得見。"
初，黃鉞與楊溁子福同學，篤誌有聲，州邑辟賢良。溁怨鉞曰："吾遭亂世，家破族散，攜兒耕讀遠郊，以畢餘生。以子好學，舉書供業。一何不善晦，並累吾兒？"鉞曰："毋恐，當詣尹為言。"遂說尹，罷福。
陳亮少懷靜默，秉摻無競，洪、永間，詔求遺逸，郡縣或相推轂。亮曰："昔唐堯在上，下有箕潁。吾投跡明時，遊戲泉石，那便以爵服縈人？"
王仲光[賓]高節不仕，姚克一枉謁之。仲光以手抵門，問："汝為誰？"對曰："姚善。"乃啟門留坐。及報謁，向府門再拜而返。善知之，急馳追，固請之。卒不肯，曰："非公事，亦何敢入？"
仲光既遭鼎革，益晦跡清狂，獨居無妻子。家貧，賣藥自資。嘗以藥黥麵皮肘股間，皆成瘡痏。髽發短服，芒履竹杖，行歌道傍。故舊有訪之者，輒箕踞捫虱，不相酬對。
靖難師入金川，河西傭衣葛衣遁去，依莊浪豪魯家為傭，取值積買羊裘被之。雖極寒，必覆葛衣。葛破縷縷，不肯脫。夏即衣新布，故葛必覆其上。人問，不答，每聞其吟哦，或哭泣聲。有留都官至，識傭，欲呼與語。傭走避，都官去，乃還。或問都官，都官亦不答。
王仲光遁跡西山，姚少師以舊訪之，謂曰："寂寂空山，何堪久住？"答曰："多情花鳥，不肯放人。"
補鍋匠往來夔、慶間，為人補鍋，所至不三日輒去。夜嘗寄宿蕭寺。有馬翁亦不知何許人，教授童子，題詩稱馬二，或馬生，或塞馬先生。一日，補鍋匠忽遇於市，相顧愕然，已而相持哭。哭已，相率入山谷中，坐語竟日。又相持哭，且別去，言："今永訣，不可復相見！"
性天遁金華東山，披麻戴笠，終身不易，不言姓名，又曰："大呆將死。"囑主人曰："斂吾屍，懸於林木足矣。"
雪庵和尚居松柏灘，時時買楚詞，袖之登小舟。急掉灘中流，朗誦一葉，輒投一葉於水。投已輒哭，哭已又復讀，終卷乃已。又不戒酒，日註一壺，無客至，即拉牧豎與飲。半酡，呼兒童歌，曰："我歌，爾和。"如是秘跡以死。
耶溪樵夫樵會稽，日粥二束薪，足食則已。食已，畫詩於溪沙，已則亂其沙。人怪之，一日從後遽持之，得二句曰：無地可容王蠋死，有薇堪濟伯夷貧。"
袁敬所，不知其名，永樂革除，流寓常山松嶺。為人易直能飲，飲酣輒寫淵明《五柳傳》及詩，擲筆悲吟，繼之濺淚。常夜宿旅店，聞人行聲，披衣起，題詩於壁，悲吟達旦。江西一布商曰："若吾鄉某編修也。"敬所趨掩其口。商佯不顧而去。
卓彥恭嘗過洞庭，月下有漁舟掉其旁。卓問："有魚不？"答曰："無魚有詩。"乃鼓枻歌曰："八十滄浪一老翁，蘆花江水碧連空。世間多少乘除事，良夜月明鼓釣筒。"問其名，不答。
陳海雍隱於清江，遁世無悶。陳白沙常以《易》義叩康齋，康齋曰："過清江，可叩龍潭老人。"蓋海雍也。白沙往謁，適龍潭被蓑笠犁於田，乃延至家，與析疑義。白沙既去，龍潭曰："吳子非愛我者。"
杜淵孝[瓊]學綜今古，行有至性。每求賢詔下，有司首舉。郡守況鐘兩薦，皆固辭不就。自號鹿冠老人，晚居東原，戴鹿皮冠，持方竹杖，出遊朋舊，逍遙移日。歸而菜羹糲食，怡然自得。門人私謚曰"淵孝"。
何廷矩以文行，為學使者所器重。見陳白沙，即棄舉業從之遊。會將秋試，毅然謝去，學使者遣人追之，謝曰："泉石疾已在膏肓矣。"
趙弼太僕罷官裏居，與農夫耦耕，盤跚泥淖中，晏然自足。分巡姚祥至其廬，弼時耘田，遂棄鋤，於田畔見之，詞色自如。祥問："生事何窶？"曰："差勝秀才時。"
長興吳珫隱居蒙山，窮經著述；而安仁劉尚書麟，方守紹興罷官，卜築於南坦；建業龍按察霓，掛冠隱西溪；郡人陸御史昆，亦在罷。於是，皆就珫為主，而招太初山人孫一元相盟於社，稱"苕溪五隱"而珫為之長。湖南至今，以為雅談。
鐵腳道人嘗愛赤腳走雪中，興發則朗誦南華秋水篇，嚼梅花滿口，和雪咽之，曰："吾欲寒香沁人肺腑。"
孫太初束發入太白，繼入終南，泛觀恆、岱，躡衡、廬，返嵩山，渡汴謁闕里。久之，逾江淮，下吳越，玄巾白韐，混遊貴賤。常以鐵笛鶴瓢自隨，憤激悲歌，俯仰千載，思古豪傑不得一當。自誦云："平生陳正字，死不受人憐！"初談導引，人疑其仙。晚居湖，乃嬰婚娶，人莫能識。
邢用理[量]居葑門，獨處不娶，以卜自隱。每作一二卦，即閉肆，不與人接。苔生坐隅，突常不煙，其庭可以捕鼠。客有造者，多挾鈔以往，停午則買食他處，復就清談。
邢麗文[參，量孫]湛然高素，絕意婚宦。嘗獨居遇雪，囊貧無粟，兀坐累日如枯株。徐昌谷念之，叩門慰問。邢方苦吟自若，略不言他，第誦所得句自喜。連朝雨，徐復往視，見屋方三角墊，邢怡然執書，坐其一角，不食累夕。
閭丘賓用隱於吳市，躬耕養親，常跨牛行歌，人莫測其際。
鄭善夫嘗入武夷、雁宕，陟峻搜冥，都忘內顧，養屙自遠，殆輕人爵。一時以靈運、叔夜相擬。
劉南坦[麟]斂跡嘉遁，蚤參玄論，雅幕樓居，而力不能構。文征仲為寫《層樓圖》遺之，命曰"神樓"。楊用復作《後神樓曲》，南坦常懸置北壁下以自娛。
蔣子健破屋半間，隱居虹橋，一介不茍，八十年如一日。江進之宰其邑，目為"東海冥鴻"。
宋登春寓荊州，買田天鵝池，自署鵝池生。徐學謨守荊，往物色之。至再，始見。明日，戴紫籜冠，衣皂繒衫，報謁，踞上坐，隸皆竊罵。徐為授窒城中，約來看移居。屬有參謁，日旰往，生鍵扉臥不內。守令人穴垣入，生科跣，席一稿徑臥壁下。強超之，索酒酣別。守後坐事廢，生裹敗衲，為道士裝，行乞三千里，訪之海上。
童子鳴以書賈博雅高行，見推公卿間。韓邦憲守衢，過其家龍丘山塢，序布衣兄弟之誼，又下教邑樹綽楔左閭，以風在野，子鳴固辭。
虞原璩隱居不仕，溫州何文淵時孥小舟造訪，辨難商確。一夕久坐，不覺夜分。村落無所覓酒。文淵笑曰："醯可代也。"璩遂出新醯，侑以韭蔬，對酌劇論。時人謂之"醋交"。文淵嘗曰："此地不容易到。"璩曰："此客正亦不容易來也。"
吳中錢孔周所與遊：唐伯虎、徐昌谷、湯子重、王履約、履吉，文征仲，室廬靚深，嘉禾秀野，征仲寫《贈碧梧高士圖》。
沈石田嗜竹，辟水南隙地，構宇其中。將以千本環植之，未易卒致，乃作《化竹疏》。
沈石田嘗以暑月泊舟村落，一父老以客舟難之。石田曰："我是好人，無勞憂恐。"父老曰："六月出門，豈是好人？"石田慚悚自失。
鄭端簡家居，角巾布衣，每策杖獨往，訪故所識，與論桑麻晴雨。或時共飯，山蔬水藻，相對終日，見者不知其為名卿。
錢叔寶[谷]築室支硎山下，靈霞四封，流泉回繞，藝名花數百種。歲時佳客過從，非其人，以一石支門不顧。
王永壽家蓄一琴一鶴，每客至，彈琴，鶴婆娑舞階下，助客歡。後一日鶴死，為《瘞鶴文》。已無病而卒，以琴殉葬。
謝憲臒然鶴立，葛巾木履，日攜《離騷》，往來西湖浩歌，薄暮而返。
孫宗伯[承恩]，與華亭對巷而居。徐賓客甚盛，延接不暇。孫閉門深臥而已。一日，著布袍負暄，挾策讀書。其仆竊語："同為尚書，彼車馬填溢，相公第鬼莫顧問者。"公聞，呼謂之曰："任爾輩他往，留我獨處，教鬼負去。"
傅汝舟年二十，輒謝諸生。其弟汝楫，並著才名，州縣辟為黌宮弟子，岸謝不就，號臥芝山人。
海寧許相卿，築室紫雲山中。嘗制短蓑長笠，以二鶴自隨。遇佳日，披蓑戴笠，身騎黃犢，往來阡陌間。喜與田翁野叟為爾汝交，就彼食飲。或一言目為貴人，輒投袂而起。
許給事相卿，以排擊巨璫，引疾不仕。故人張璁、夏言，相繼枋用，各貽書物探所欲官。悉卻之，對使者曰："我方憫子勞，子不憐我病。官豈渠家物耶，以之私人而顧及我？去矣！傾子一尊，聊酣予意。"竟不答書。
陳羽伯[鳳]讀書習隱，常月夜掛琴松間，調所馴山猿，得詩擁膝自吟，聲與猿嘯相應。
海豐楊太宰[巍]，好奇多雅致，官遊所歷，皆取其卷石以歸。積成小山，間時舉酒酬石，每一石，舉酒-觥，亦自飲也。於谷山[慎行]雅慕其事，山園種菊二十餘本，當菊盛開時，無共飲者，獨造花下，呼酒澆之，歡焉。酬酢遍菊本二十許，亦徑酩酊。
吳孺子家故饒資，中歲妻子死，遂捐產買古書畫，癖山水之勝。所至僦居僧寺，自飲一銅竈飯，不足則哺麋。日買兩錢菜，又以樹葉為齏羹。語人曰："免我低眉向人，覺此亦飽逾粱肉。"
吳介肅[嶽]撫真定時，以分宜焰，乃移疾屏居南旺湖上。茅屋瘠田，僅贍衣食。出惟跨一驢。或諷其矯，答曰："輿人菲所能辦，騎馬則老不能。驢實便我，矯則吾不知。"後起公檄至，僕夫白狀，方趺坐導引，搖首不答。已乃下床，取觀便擲去。
陳白雲[昂]隱於詩，莆田倭寇，攜妻豫章，織屨賣卜以食。又由楚入蜀，附僧舟傭爨，所至其僧輒死。後客金陵姚太守，守又死。為人傭詩文，裏巷慶吊代祝誄，易百錢斗米，而自榜片紙扉上，無則又賣卜織屨佐之。閩人林古度見門榜，突入問之，一扉之內，床蓆缶竈，敗紙退筆，錯處狼籍。檢誦之，輒反向流涕嗚咽。古度以鄉人也，時就餅餌過之。張藐山[慎言]語人曰："今入市，見賣菜傭，皆宜物色之，恐有白雲先生在。"
崑崙山人張詩試順天，試士皆自負幾凳，山人命僮代之，試官不許。山人遂拂衣去，不復試。以詩名豪俊，所居一畝之宅，隙間種竹，每風雪飄蕭，披襟流盼，欣然命酌，醉輒跨驢，信其所之，風雨自如。李士行稱其："不狂，不屈，春風不足融其情，醇醪不足況其味。"
邢子願雅慕張月鹿，觀風入吳，命駕就訪。張方臥病，入榻前慰藉，間問所欲。張曰："老人無嗜，唯嗜邱園。"邢嗟嘆，檄縣令，贈買山錢。
程金家居，履不及縣簿門，車不及城府。歲課二蒼頭，各治五畝，從田畯躬督之。里人笑曰："漢陽薄二千石，而弊弊焉力二五畝田，何倒置也？"
高祖方欲刑人，而劉伯溫適入，亟語之夢。以頭有血而土傅之不祥，將以應之。伯溫曰："頭上血，眾字也；傅以土，得眾得土也，應在三日。"上為停三日待之，海寧降報至。
景中丞遊太學，同舍生有秘書，景假閱，約一宵還。已乃故負約，同舍生怒，遽訟之祭酒。景曰："清私稿耳。"因背誦徹卷，不遺一字。問生，茫然莫對，祭酒咤生。及出，以書還之，曰："以子過珍秘，聊特相戲耳。"
徐武功嘗築一堰，下木石則若無者。因叩一僧，僧無答，第曰："聖人無欲。"有貞悟目："僧蓋言龍有欲也。下當有龍穴，龍惜其珠，惟鐵能融珠。吾有以制之矣！"乃熔鐵數萬斤，沸而下之。龍一夕徙，而決口塞。
辛未會試，江陰袁舜臣題謎詩云："六經蘊藉已久，一劍十年在手。杏花頭上一枝，恐泄天機無口。一點累累大如鬥，掩卻半床何所有。完名直待桂冠歸，本來面目君知否？"劉瑊一見曰："此『辛未狀元'四字也。"瑊即是科榜眼。
沐陽伯金忠征閩寇，周鼎參幕下。有四明章文仲來謁，曰："聞幕下周伯器奇才，願與之角。"沐陽出《南征百韻》詩，朗誦一過，兩人各書一通，不遺一字。
平潮馮汝弼，與諸子避倭。假宿東園候報，因拆二字，作口號云："曲川地可耕，長刀砍低樹。元來腹有文，軍口三十去。"令諸子合之。其三子敏效，年十五，應聲曰："是『剿寇'二字。"明日得報大捷。
屠長卿束發操觚，睥睨一世，長篇短什，信心矢口。常戲命兩人對案，分拈二題，各賦百韻，咄嗟之間，二章並就。與人對弈，口誦詩文，書嘗不逮誦。
永樂間，西域進獨腳異鳥。上以問解大紳，對曰："此名商羊，左肋有肉鼓，右肋有肉鐘。發鼓則舞，考鐘則嗚。"試之果然。
宣宗閱畫，見龍有翼而飛者，以問三楊，不能對。時陳繼官卑在下列，出前對曰："龍有翅曰應龍。"問所出，曰《爾雅》。驗之果然。
處士王淮，博極群書。嘗與湯公讓[胤勣]遇於吳興蕭寺，以辨博相誇詡，對語移日，不相下，及征青陵臺事，各舉其二。淮問："公讓止此乎？"復舉其一，歷歷口誦無遺。公讓嘆服，語太守嶽璿曰："柏原行秘書也。"
弘治中，有熊入西直，諸司請備盜，何孟春曰："宜慎火。"已而乾清宮災。同列問孟春："何以知其火？"曰："宋紹興己酉永嘉災，亦先有熊入自南液。州守高世則曰：『熊於字為能火'。予偶憶及，不幸而中耳。"
康德涵殫精歷數，尤妙刀圭。用六壬、太乙占事知來，往往輒驗。惟薄博弈不為。
楊用修登第時，楊三南疏三事，詗之，皆生平所未了。用修從容酬對，本末融貫。三南嘆曰："真才子！"
武廟一日閱《文獻通考》，問天文註張為何星，欽天監悉莫能對。遣內使問翰林，楊用修曰："註張，柳星也。《周禮》『以註鳴者'，註釋『註'為『咮'，鳥喙也。南方諸(朱)鳥七宿，柳為鳥之喙也。《史記律書》『西至註張'，《漢書》『柳為鳥喙'。"因取二書示內使以復，同館嘆服。
泰陵一日遣中涓問李西涯："龍生九子，其名狀云何？"涯以詢編修羅屺，屺疏以對："一曰囚牛，好音，以飾胡琴；二曰睚眥，好殺，以飾刀首；三曰嘲風，好險，以置殿角；四曰蒲牢，好鳴，以刻鐘鈕；五曰狻猊，好坐，今佛座獅子是也；六曰霸下，好負重，今以負碑；七曰犴狴，好觸邪，今畫獄門；八曰贔屓，今以鏤碑緣；九曰蚩吻，好吞，今殿脊獸是也。"
唐應德於學無所不窺，天文、樂律、兵刑、地誌，以迄弧矢、勾股、壬奇、禽乙、刺槍、拳棒，靡不精心扣擊，究極原委。
高皇帝親祀歷代帝王，各獻爵畢。獨於漢高增一爵，曰："我與公，不階尺士而有天下，比他氏不同。"
方正學嘗以月夜，同客登巾山絕頂，飲酒望月，縱談千古，竟夕不眠。顧謂客曰："昔蘇子瞻夜登黃樓，觀王定國諸公登桓山，吹笛飲酒，乘月而歸，以為太白死三百年無此樂矣。斯樂，又子瞻死後三百年所無也。"
孫襄敏持辨風生，舉辭如雲，人莫當其口。元季，丁復、夏煜以詩名，公遊兩人間，好立機栝，下紙可盡。與煜對飲，務出奇相勝。每得一爽句，拍案大呼，投劍起舞，嘩聲撼四鄰。
永樂中，交趾入貢，使言飲量絕人。上令舉善飲者款之，曾子棨自請往。上問："卿飲幾何？"曰："當此二使足矣！亦豈必盡臣量？"遂往飲徹夜，二使皆醉，愧去。明日入謝，上悅曰："文學不復言，即飲戶，詎不作我明狀元耶？"
曾子棨病革，呼酒至醉，自題銘曰："六十非夭，宮詹非小。我以為多，人以為少。易簣蓋棺，此外何求？白雲青山，樂哉斯丘。"
湯公讓少入學，為生徒。應天尹下學，傳籌召諸生，後至當笞。大呼折尹，聲撼庭木，攘袂走出，題詩府署，闔扉而去。
湯公讓以周文襄薦，驛召至京。於少保請試之，立將臺下，摘古今將略、兵事問之。應對侃侃，萬眾環列，聲訇然如鐘。以錦衣千戶，通問裕陵於沙漠，大酋脫脫不花問中國事，抗對不少屈。又箕踞坐上，岸幀誦所著《平蠻論》，鹵語譯者："彼髯何人，恨不殺之！"
沈孟淵遁處不仕，逍遙林亭之間。每日治具，以待客來。若無客，則令人於溪上遙望，惟恐不至。
高文義夫人，悍妒無子，雖置一妾，不容人寢。一日，陳芳洲飲間語及之，遂從屏後出詬。芳洲怒掀案，以棒撲夫人仆地，數之曰："汝實絕高氏，罪不容死！行且奏聞，置汝於法。"自是，文義得禦妾，生一子峘。人曰："陳公一吼，高氏有後。"
一力士李金槍來吳，徐武功召試其藝。武功微哂，因呼家人："取吾棒！"棒乃鈍鐵所為，重六十餘斤，顧命李試之，李謝不習。武功笑起，運棒如飛，時時及李頸，李懾伏不敢起。公擲棒叱之去，曰："豈與若校技？"
韓襄毅方集兩司議，兵適引數賊入。公握刀起，授一布政曰："公斬此。"布政失色。公笑曰："殺一纍囚猶爾，臨陣亦何如？"即自持刀連斷之，一坐眩絕。
成化間，宋景濂墓壞。巡撫孫仁為遷葬成都，適蜀府承奉宋昌新作壽，藏於成都東門外。孫仁令人求以葬先生，承奉以其同姓，慨然許之，計費直可千金。
王威寧在大同，會大雪方飲，諸伎抱琵琶捧觴。一千戶入，與談鹵事甚晰。越大喜，曰："寒矣。"手金卮飲之。復談，則又喜，命弦琵琶侑酒，即並金卮予之。已又談，則又喜，指諸伎最麗者曰："欲之乎？以乞汝。"自是，千戶所至為死。
三原以太宰召，過訪威寧。三原時望重朝野，威寧留之，坐甫定，出酒二三行，女伎攜樂器，紛然而出。三原欲起，越挽使更坐，曰："卿自用卿法，我自用我法。"
李獻吉既以論壽寧下獄，得釋，適醉，遇壽寧於市，罵其"生事害人"，以鞭梢擊墮其齒。壽寧恚極，欲陳其事，以前疏未久，隱忍而止。
康德涵六十，征名伎百人為百歲會。既畢，了無一錢，第持箋命詩，送王邸處，置曰："差勝錦纏頭也。"時鄠杜王敬夫名位差亞，而才情勝之。倡和詞章，流布人間，為關西風流領袖。浸淫汴、洛間，遂以成俗。
徐昌谷構別墅於邑北邙，前後冢累累。或顰蹙曰："目中見此，使人不樂。"徐笑曰："不然，目中日見此輩，乃使人不敢不樂。"
崔子鐘好劇飲，嘗至五鼓，踏月長安街，席地座。李文正時以元相朝，天偶早，遙望之曰："非子鐘耶？"崔便趨至輿傍，拱立曰："相公得少住乎？"李便脫衣行觴，火城漸繁，始分手別。崔每一舉，百觥不醉，醉輒呼："劉伶小子，恨不見我！"
陳約之[束]少崔侍郎[銑]三十歲，雅知飲量不敵。恃其少壯，值崔病初起，即往謁，與轟飲。至夜分，約之大醉，跌宕不能支。崔謂從者曰："彼不自知，顧乘我瑕而鬥我。微我健，不幾敗北踉蹌耶？"復舉十餘白，乃別。陳竟病咯血，不起。
王文成遊匡廬天池山，直上佛手巖。巖懸山半，下臨無際，人莫至者。公徐步蜿蜒，竦立瞻顧，人服其膽。
貴溪用事，劉子素[繪]在省垣，抗疏詆之。貴溪度無以難，遣其客李寶，以相術來說，子素怒起。捽寶柱下。已而從給舍，為貴溪手玉碗行酒。子素揮碗碎地，客盡驚出。明日，劾疏上。
常明卿多力善射，雖為文法吏，時韎韋跗註，兩健騎而馳。諸徹侯弟子，從俠少年飲，常前突據上坐。起角射，咸不及。聞問稍知為常評事，奉大白為壽，常引滿沾醉，馳去弗顧。
吳人袁景休，賣卜市上。劉子威[鳳]文章負重名，景林每抉摘其字句鉤棘、文義紕繆，向人為姍笑。子威大怒，屬郡尉攝而笞之，曰："若敢復姍笑劉侍御耶？"景休仰面對曰："願更受笞，不能改口沓舌為諛。"
胡襄懋[宗憲]宴將士爛柯山，酒酣樂作，令沈嘉則作《鐃歌鼓吹》十章，援筆立就。至"狹巷短兵相接處，殺人如草不聞聲"，胡起，捋嘉則須曰："沈郎雄快乃爾！"
儀真王維寧家資巨萬，性豪嗜客。每宴，續至者常增數席。人或勸其後計，王曰："丈夫在世當用財，豈為財用？"及業盡，不能自存，猶好酒不已。或勸其硯耕自給，曰："吾學書為口耶？"
唐汝迪值柄相，子世蕃欲困以酒，引巨犀奉觴，謝不能任；強之，艴然拂衣起，覆犀於地，酒淋漓。更謬起為謝，顧之，已揮鞭躍馬去。
盧柟以冤系坐死，謝茂秦攜其賦，京師貴人間絮泣，曰："及柟在，而諸君不以時白之。乃惘惘從千古哀湘而吊賈，胡為乎？"及出獄，為介之趙王。王立召見，賜金百鎰，諸王更置邸延柟，柟坐右座，辯說揮霍，江波肆湧。及鳴毫，颯颯倏忽，為辭賦各得以意去。既被酒，故態畢發，時罵其坐人。還顧橐中，所餘金幾何，趣付酒家。
趙王得謝茂秦《竹枝詞》，酷愛之。命所幸賈姬，按琵琶扣度歌之。及謝來詣王，王宴之便殿。酒行樂作，王命止諸樂，獨縆瑟佐琵琶，聲繁屏後。已，復止眾妓，獨奏一闋，茂秦傾聽，未敢言。王曰："此先生《竹枝詞》也。"遂命諸伎擁賈姬出拜，倩容旖旎，光華照人，藉地竟《竹枝詞》十章。茂秦臥山亭，王使姬以衽代薦，承之以肱。明日更制《新竹枝》十四闕，姬復按譜搊歌，不失毫髮。王竟以賈歸茂秦。
福清何壁跅跎放跡，聚徒眾部署為俠。上官捕之，窮而逸去。後聞歙令張濤，楚人好奇，為詩四章，投匭撼之。濤大驚，延為上客，贈以千金。濤開府於遼，將疏薦，以布衣拜大將。會罷鎮，未果。
沈伯和以忠俠，為駙馬楊春元所推服。春元為言國本危疑，謀擁護太子。伯和奮臂曰："吾不能為商山老人，獨不能為安金藏乎？"代藩之議，抗章剴直。客嘗訪其村居，見床頭樹銅簡二，高與身等。夜分謂客曰："彼不悔禍，當持此簡，擊殺老魅於朝堂，旋自刑以明國法，何暇與喋喋爭嚷筆牘間乎？"因執簡起舞，有風肅然，晶光閃爍上下，寒燈吐芒，四壁颯拉。
沈太史懋學，嘗上春官不第。走之塞上，長揖大將軍，獵飛狐，穿塞抵花馬池而後歸。陵風長嘯，慨然有封狼居胥意。
周忠介[順昌]忤璫被逮，蘇民憤怒，擊緹騎至死。倡者五人[顏佩韋、馬傑、沈揚、楊念如、周文元]，俱就系論斬。或曰："相國蘇人，必為之地。"五人笑曰："彼方媚璫，犴狴刺剟，屍血狼籍，吾五人足承歡一臠乎！"
高祖嘗至一驛，見一童子方執役，問其年，曰七歲。上云："七歲孩童當馬驛。"應聲對曰："萬年天子坐龍廷。"上大悅，復其家。
瞿宗吉十四歲時，見楊廉夫《香奩八題》，即席倚和。淩彥翀[雲翰]是其大父行，彥翀作《梅》詞："霜天曉角"、《柳》詞"柳梢青"各一首，號"梅柳爭春"。宗吉一日盡和之，彥翀驚嘆，呼為小友。
楊東裏一歲而孤，母改適羅理。理為德安丞，歲時祀先，恆命諸子，公獨不見命。時尚六歲，以問母，母泣語故，因慟哭。日益感發，私磨磚土如主式，於外別室祀其三世。每旦入焚香謁拜，出入扃鑰，秘無知者。左右窺以告羅，羅伺之而信，遂皆感泣，命復姓。
解大紳六歲時，穎悟絕人。其從祖常戲之曰："小兒何所愛？"即應聲吟曰："愛者芝蘭室。更欲附飛龍，上天看紅日。"又曰："小兒何所愛？夜夢筆生花。花根在何處，丹府是吾家。"
解學士童時，婦翁過其家。解父抱置椅上，婦翁云："父立子坐，禮乎？"解遽答曰："嫂溺叔援，權也。"
方希直五六歲時，便自雄邁，雙瞳炯炯，目十行下，鄉人呼為小韓子。
李西涯四歲，能作大書，景帝召見，抱置膝，賜上林珍果。六歲、八歲，復兩召之，試講《尚書》。
劉禦醫[溥]八歲賦《溝水》詩云："門前一溝水，日夜向東流。借問歸何處，滄溟是住頭。"
李西涯、程篁墩，在英廟朝俱以神童薦。時程九歲、李七歲。上出句曰："螃蟹渾身甲冑。"程對曰："鳳凰遍體文章。"李對曰："蜘蛛滿腹經論。"上曰："此兒宰相器。"
張棨五歲時，口授書即了了。常雞鳴，忽呼其母曰："《小學》云：『事父母，雞初鳴，咸盥嗽'。今雞已鳴，何不起？"母曰："汝才讀書，豈便曉此？"應曰："我願為此，徒曉耶？"
曾魯七歲，能暗誦九經，一字不遺。
何喬新年十一，翰林周仲規至其書齋，問所閱何書，對曰："陳子桱《通鑒續編》也。"曰："子桱書法何如？"曰："先輩著述，非後生所敢議。然呂文煥之降元，不書其叛；張世傑之溺海，不書其死節；曹彬、包拯之卒，不書其官；羲軒則采怪誕不經之談，遼、金則失內夏外彜之義：似有未當。"仲規大驚，因白其父曰："三郎學識，不易及也！"
洪鐘四歲，隨父入京，見石坊大書，索筆擬之，遂得古法。至京，設肆粥字。憲宗聞而召之，命書。即地上連畫。已命書"聖壽無疆"字，鐘握筆不動。上曰："得毋未解？"對曰："是豈可地上書？"上稱善，命舁幾加凳其上，-揮而就。
羅一峰五歲時，隨母入園中收果，長幼競取，獨不為動，必賜而後受。學於裏師，時乏書，師令遍逐諸生受讀，諸生未成句，羅已成誦。
倪文毅甫五歲，聞鄰塾書，即請入遊。間侍文僖公，問曰："地上有天，地下當亦有天。"蓋已悟渾天之理。
楊用修七歲作《擬古戰場文》，有曰："青樓斷紅粉之魂，白日照青苔之骨。"時人傳誦，謂淵雲再出。
陳太僕沂，五歲屬對，八歲摹古人畫，十歲能詩，十二歲作《赤寶山賦》，傳誦人口。
董中峰[屺]八歲能詩翰。一日，詠胡桃曰："形狀如雞子，剛柔實未分。擘開混沌殼，渾是一團仁。"
王陽明十一歲，其祖竹軒公攜往京師。過金山，與客同賦詩。眾詩未成，陽明傍占曰："金山一點大如拳，擲破維揚水底天。醉倚妙高臺上月，玉簫吹徹洞龍眠。"又命賦蔽月山房，亦矢口而成。
陶文僖甫就外傅朱先生者，好為劄，使童子灑掃，拂展幾席。夷貴於賤，夏不得揮扇。文僖獨安之，曰："習則不勞，靜則無暑。"
張江陵父故微賤，給事御史府。顧華玉按部至，聞江陵奇童。時江陵方七八歲，舉止不凡。入見，華玉命作破，以"子曰"二字為題。江陵應聲曰："匹夫而為百世師，一言而為天下法。"華玉大異之，解所佩犀帶以贈。
張孝廉廷臣，八歲從父令錢唐。有沿司檄覬以上下，廷臣見之曰："偽也。"問何以知，曰："於前檄篆不類。"諦驗而信。父曰："兒任官矣！"有塾客邀遊西湖，而一吏主飲具。廷臣拂衣起，曰："是將有居間設耶？"歸語父，果侵牟被訐者。
林章七歲能詩，塾師試題群羊，落句云："曾從北海風霜裏，伴過蘇卿十九年。"題韓文公像云："獨立藍關雪，回看秦嶺雲。非幹馬不迸，步步戀明君。"
楊孟春幼穎敏，八九歲背誦六經，著書十萬餘言。名曰《論鑒》。
吳鰲潭[先曾祖，諱詔相，汝州知州]應童子試，縣尹佳其牘，問年幾何，曰十三。尹曰："子豈外黃兒？"矢口對曰："君可中牟令？"
蜀既平，明升母子俘至闕下，太祖責以歸命不早。彭氏曰："向以先夫疆士委託臣妾，夫業一日未亡，妾一日未應死。今已甘斧鑕，死無復恨。"酬對從容，辭色無阻。上義之，賜冠帶，居第京師。
潮州周伯玉，與妻郭真順避地村寨。寨眾推伯玉為主，真順謂曰："予觀寨眾，矜能輕敵。矜能則兵驕，輕敵則寡謀；必敗乃事。"伯玉如言謝去。後寨眾爭長，果殺其主。寨人多積粟，真順勸伯玉散之，日與婢子索綯而食。賊至，盡焚農家積粟。真順引索，與伯玉貫系。賊見謂是捕鹵，恣箕起居，因得從間道脫。太祖定嶺南，將軍俞良輔來征，諸寨皆恐，真順作《俞將軍引》，遮道上之。一寨獲全。
胡郡奴，是大理卿閏女。閏死節，郡奴方四歲，沒入功臣家，執事爨下。長識大義，發至寸即自截去，日以灰汙面，禿垢無人狀。後被流離，依姻家，誓不有家。鄉人憐之，曰："此忠臣女。"爭饋遺。郡奴所受，免餓而已。
戴德彜嫂項氏，聞靖難師渡江，度德彜必仗節，禍且及，令諸戴盡以室逃。二子方在抱，亟藏山中。焚家乘，毀廟主，獨以身留。及收者至，一無所得。械項詰之，焚炙遍體，乳膚為潰，竟不承。故忠臣惟戴族獨全。
建文之難，衛卒儲福以不食死。妻范氏，事福母甚謹，每哭輒走山谷中。一日浣澗邊，有草若席，因取織之，售以養姑。姑卒，範營葬，為廬於側。年八十餘卒，草亦不生。
姚少師有姊，嘗事之如母。既貴還，往拜之，姊不肯出。家人曰："少師貴人，執禮甚恭，那得終拒？"姊不得已，出立中堂。少師望見既下拜，拜未竟，姊遽入扃戶，且讓之，終身不見。
朱成國戰歿，其子獨脫身歸，拜母王夫人。夫人讓之曰："汝父死國難，汝隨行間，不能自奮，乃脫身還。是爵祿為重，殉節為輕！"立命死之，以庶子襲封。
林以乘[大輅]為郎時，以論救黃鞏坐系。妻黃氏，留邸舍中，朝夕籲天。緹騎誣以詛咒，並逮下獄。以乘備常楚毒，訊者危詞怵黃，黃慷慨曰："妾夫被系，焚香告天，所幸者庶皇輿不出，生民休息，忠良獲宥，國法無頗耳，庸有其他？兒女子無知，使吾夫重獲罪戾，惟一死謝官家，並謝吾夫。"言辭激昂，神色暇裕。
丘仲深與三原冢宰不協，有太醫院劉文泰求遷不得，訐奏三原，時人疑仲深教之。洎仲深卒，文泰往吊，夫人叱之出曰："為若故，使我相公齮王公，負不義名於天下，安用若吊？"聞者快之。
沈瓊蓮，烏程女子，以父兄之籍，得通掖庭。嘗試《守宮論》，其發語云："甚矣！秦之無道也，宮豈必守哉？"孝宗攉居第一，給事禁中，為女學士。
林鶚守蘇州，母程淑人每夜輒令陳其日所行事，或有過，則笞之。
錦衣王佐，故陸炳父執友。佐死，有三別墅，炳賺其二，復欲得其最麗者。其子不可，乃誣以他罪，並捕其母。炳與其僚列坐，張刑具脅之。母膝行前，道子罪甚悉。子恚呼曰："兒頃刻死，母忍助天為虐耶？"母叱之曰："死即死，何說？"指炳座而顧曰："而父坐此非一日，作此等事亦非一。生汝不肖，天道也，復奚說！"炳面發赤，膊汗簌簌，趣遣出，事遂寢。
趙王以賈姬畀茂秦，秦死大名，姬率二子厝柩大寺傍。每夜操琵琶一曲，歌《竹枝詞》，慟絕而罷。已乃以千金裝，付二子歸葬。自破樂器，歸老闤闠。
嘉靖之季，寇發建寧。貢士遊銓，有女且笄。妻張，慮其不測，數提誨之曰："凡我婦質，順適其晏，以一所天，幸矣。彼變之窘，惟溺與刃！"女謹識之，銓讓其不祥，張曰："婦聞士尚節必崇於夙，女愛身必明於素。君將砥節，胡是不解無惡不祥？使婦與女能明不祥，祥莫大焉！"寇至，果赴井死。
左蘿石[懋第]太君陳氏，諳書史而好談節義。孝映碧[清]為給諫，疏請靖難殉義諸謚。太君誦之，咨嗟嘆賞，擊節稱快。及蘿石以侍郎北使殉節，人謂母教居多。
成樞曹[德]殉難，妻妾寓金沙，歲餘訛傳德實不死、間行抵江南。妻妾聞之，忿然曰："彼若未死，吾屬必死！名殉實逃，何顏面人世？"
中山王長身高顴赤色，儕伍咸莊憚之。
王冕好穿曳地袍，行步翩翩，兩袂軒翥。
張三丰大耳圓目，須髯如戟，項作一髻。
常開平王長身白皙，猿臂善射。一曰狀類獼猴，指臂間多秋毫。
丁德興驍勇善戰，面黑貌偉，上以"黑丁"呼之。
李希彥嘗首箬笠，衣緋袍。時臨盛會，客嘲之。曰："戴者本質，著乃君賜。"
師逵入太學，為御史所劾。逮至闕下，囚服入見，狀貌偉麗，面如玉盤，戟髯拂拂。太祖目而偉之，即以逵為御史。
陳京兆[諤]嘗奏事，聲響洪徹，聽者颯然。上令餓之數日，奏對如前，乃曰："爾賦自殊耶？"每呼為"大聲秀才"。
慶成王生百子，長襲王，餘九十九人並鎮國將軍。每會，紫玉盈坐，至不能相識，而人俱龍準。
嶽季方[正]修頎美髯，神采秀發。侍講杜寧曰："此我輩中人。"
於忠肅骨相異常，音如洪鐘。嘗扈從征高煦，罪人既得，上命數其不軌，辭嚴正，矢口成文。
徐有貞之相甫受命，其止不容。既退，英宗謂左右曰："惜有貞之寡命也！"許彬常退朝而入閣，會雪，踣於地，扶服而登，有貞側項大噱。薛瑄奏事，誤稱學士；嶽正言於前，唾濺御服：皆相繼出。論者謂容之弗慎雲。
倫文敘長身玉立，頭顱大二尺許。
韓襄毅姿貌軒偉，自大同入奏事，憲宗偉之，留為兵部侍郎，求可代襄毅者。李文達舉王越，越故亦美姿貌，上嘗目屬之。既征入，故偉服而短其袂，上熟視久曰："是故快御史耶？可弁而將。"遂命代雍。
吳清惠[廷舉]長身而瘠，面如削瓜，恆敝衣帶，穿不事修飾。
陶自強[魯]機明內蘊，而神觀不足。或從令尉列見，上官輒昏睡不恤。
周伯器魋顏蹙鼻，長上短下。
萬安眉目如刻畫，外寬然長者，而內深刺骨。
彭濟物[澤]腰帶十二圍，雖與人偶語，叱叱聲若詈。
陳白沙身長八尺，目光若星，右臉有七黑子，如北斗。嘗戴方巾，逍遙林下，望之若神仙。
張元禎短小不及四尺，貌尤寢陋。孝宗朝充日講官，聲音朗徹，聞者竦然。上命設矮幾，就而聽之。
陳壽巡撫延綏，適大鹵在邊。壽自出帳，擁數十騎，據胡床，麾指飲食如無事。鹵望見之，遂引去。
陳太常音不事修飾，蓬垢自喜，時一苦吟，輒遺世務。
祝京兆生而枝指，自號枝山。
楊文襄生而隱宮，貌類寺人。
康德涵云：往歲西歸，見劉少師[健]於洛陽裏第，留入臥內，微揭帳帷示之，童顏黑髮，雙瞳炯然。
楊文懿生而天庭有七黑子，如北斗狀。
倪尚書謙有四乳，雙瞳若電。子嶽，尤瑰異秀偉，望之若神。
顧文康長七尺，虬鬚虎顴，目炯炯射人。聲吐若鐘，在班行，上每目屬之。
徐存齋生而白皙，秀眉目，美鬚髯。端坐竟日，無跛倚，湛若冰玉。及接之，藹然春溫襲人，談論霏霏皆芬屑。
謝布衣貌醜，一目，弱冠為俠齊魯間。
霍文敏重瞳虬髯，一代偉人。
徐文長美姿儀，面白皙，音朗然如鶴唳。常中夜呼嘯，群鶴應之。
司寇蕭道亨，長身偉貌，瞻視非常。萬曆中，獻俘禮成，上方禦午樓，朝暾正耀。道亨前，口敘數百言，吐納清越，神觀煥爛。時人以方魏陽元。
陸傑撫湖廣，會肅廟巡幸召見，傑偉貌美須髯，進退從容。語近侍曰："陸都堂可謂大臣。"
王履吉俗言未嘗出口，風儀玉立，舉止軒揭其心。每抑下，雖聲稱振疊，而蘊藉自將。
梅國楨三試不第，因攜家長安，與酒人、俠客浮觴。角射或效武夫，結束或如羽流。長髯大鼻，聲如洪鐘，望者卻走。
文待詔晚年，衣紅罽袍，戴卷檐帽，坐白紙窗欞下，擁爐曝背，劇談娓娓，坐客移日忘去。
孫伯諧[友箎]山居獨行，洞簫在佩，不顧俗誚，飄然自怡。
丁戊山人傅汝舟，方顙碧目，小指有四印文。
聶壽卿[大年]一目重瞳，長身紫髯，博通經史，儀觀偉然。
張處士子靜[淵]長髯秀目，而儀貌樸野，吳吳作湖語。及酣吟興發，以手拄頰，瞳目直視，且思且革，俄盈數十紙，顧盼風生。
麻孟璇[三衡]圓顙方頤，虬髯玉面，身昂藏而娟秀，雅好飭其巾服。乘馬過者，邑觀者相逐。常命畫師，仿岳忠武像貌己。笑謂人曰："正恐頭頸相似。"
趙參議承謙長七尺餘，虬髯軒鼻。少為諸生，裏舍兒已目屬之，而辭貌嚴泠，不骫骳傅人意。間有所不可，目光怒射，面須蝟張，且語且叱。稍已，則理須歡然，亡留滯。
宋仲溫[克]少任俠使氣，好擊劍走馬，及飲博遊戲。遇貴遊，以目攝之。晚痛刮劘豪習，聲譽籍甚。
靖江王不得於母，作歌鳴諷，群僚公宴，令伶人歌焉。參政岑萬遽起曰："此非臣等所忍聞也，以子議母，如上聞奈何？"王悚然，立命焚之，母子歡好如初。
薛文清少好詩賦，稍長讀周、程、張、朱書。嘆曰："此道學正脈也！"遂焚其所作詩賦，潛心道奧，至忘寢食。
徐昌谷天才高朗，少即摛詞，文匠齊梁，詩沿晚季。迨舉進士，見獻吉，始大悔改，悉取所著稿焚之。
王伯安十一歲，奕奕神會，好走狗鬥雞六博，從諸少年遊。一日，入市買雀，與鬻雀者爭。相者異之，出篋錢市雀，送伯安曰："自愛、自愛，異日萬戶侯也！"伯安奮激讀書，以經術自喜。
羅文莊[欽順]少讀禪家《證道歌》，遽謂其理神妙，天下莫喻。已研繹聖經及洛閩諸書，始大悔曰："昔朱子斥象山為禪，蓋晰之審矣！"又言嘗從老僧聞參庭前柏子之語，嗒焉靜坐，遂窮日夜。忽灑然朗澈，見天地萬物，俱在瑩湛中。蓋此心虛靈之妙，非性之理也。著《困知錄》以自述。
陸文裕嗜古玩，羅列一室。聞魏莊渠來，悉令撤去。
董蘿石少耽吟詠，至廢寢食，恆杖肩瓢笠，笑傲江湖。年六十乃精名理，欣然有得，淡而忘歸。
劉誠意少嘗與夏煜、孫炎輩遊西湖，望西北雲成五色，光射湖水。眾謂慶雲，擬賦詩。劉獨引白，慷慨曰："此王氣也。在金陵。後十年有英主，我當輔之！"
高祖與友諒鏖戰鄱陽，劉誠意忽躍起大呼，上亦驚起，誠意手揮，急令更舟。坐未訖，顧前舟已為炮碎。
劉青田在建德，適張士誠來伐。李岐陽[文忠]奮欲戰，青團固止，曰："不三日，賊走矣。"三日登城，望顧其下曰："賊走，急追勿失！"眾見壁壘旗鼓如故，疑不敢發，往視，果空壁，竟追取其帥。
周顛仙自南昌從太祖時，自言入火不熱。上命巨甕覆之，積蘆五尺許。火盡啟視，端坐如故。寓蔣山，與寺僧怒，不食已半月。帝幸翠微，召之，步趨如常。帝曰："能不食一月乎？"對曰："能。"乃坐之密室，廿有三日，上至賜食，乃食。
太祖將援南昌，問顛仙："陳氏方強，吾此行何如？"顛仙仰視良久，曰："此上無陳氏也。"因命從行，舟次皖城，無風不能進。上問之，曰："行且風矣！"不數里風作。
張三[原缺，豐]不修邊幅，人謂之邋遢。日行千里，靜則瞑目旬日。一啖斗升俱盡，時或辟穀，數月不饑。
孝陵嘗微行至一寺，群僧悉出，伏迎道左。上問："若何以知朕至？"對曰："鐵冠道人云。"因召至，上方食餅未半，問："道人能先知，當言我國事。"道人乃誦語數十，有曰："戊寅閏五龍歸海，壬午青蛇火裏逃。"後悉如言。
建文之生，高帝知其不終，乃以匣錮之，戒曰："嬰大難乃啟。"及金川失守，內璫捧匣至。發視，得僧牒楊應能名，及髡具緇衣，遂髡發從隧道出。
程編修濟有奇術。建文小河之捷，勒名紀功，濟時在軍中，夜起祭，人莫解者。及成祖至徐州，見碑大怒，趣左右椎碎之。椎再下，遽命止，籍其名後按族之。濟名正當椎脫，遂免。
姚廣孝嘗遊嵩山佛寺，袁珙相之曰："寧馨胖和尚，目三角影白，形如病虎，性必嗜殺，它日劉秉忠之流。"燕王聞之，因召至燕，與使者飲酒肆。王易服，雜衛士中入肆，珙一見，趨拜曰："龍姿鳳質，天高地厚，大明麗中，神略內蘊，真太平天子！"王曰："度何時？"對曰："年逾四十，紫髯過臍，其候也。"世傳二語曰："辨宰相子嵩山佛寺，識天子子長安酒家。"
徐武功陰陽方術，無不精貫。正統末，熒惑入南斗，徐語其友劉溥曰："禍作矣！"急遣其室以行。及南宮復辟，眾就武功謀。武功升堂而視象緯，曰："事在今夕，不可失也！"
英廟北狩，瞽者全寅筮得乾之復寅，附奏曰："大吉四，初應也，初潛四躍。明年，歲在午庚。午，躍候也；庚，更新也。龍歲一躍秋潛，秋躍浹歲也。明秋，駕當復繇勿用，應或之。或之者，疑之也。還而復也，幽然象龍也，數九也，四近五躍，近飛龍在醜。醜曰赤奮若，復在午，午色赤也；午奮於醜，若順也，天順之也。其於丁象，大明也。位於南，火方也。寅其生也，午其王也，壬其合也。其復辟，當九年之後，歲丁丑，月寅日午，合於壬乎。"後悉如言。
韓公雍總督兩廣，獲術者，懼惑眾，命斬之。公試問曰："知斬汝者誰？"曰："緋衣人。"公命更白衣斬之，問其人，乃裴姓也。
劉偉知府比病，命其子曰："即死毋埋我。"死後，鄉人往往見之。劉氏聞之，發棺視，唯一履在。
嚴分宜日集天下堪輿，遍求吉壤，有術者指一地曰："葬此，後子孫當相天下。"如言啟土治窆，內有古冢，按碑識，乃是分宜遠祖。
冷起敬少從沙門，更業儒，初不解畫。一日，於四明見李思訓筆法，忽發胸臆，效之月餘，山水人物，尤加工麗，遂入神品。尤精音律，為太常協律郎，郊廟樂章，多所裁定。
王安道[履]畫師夏圭，評者謂行筆秀勁，布置茂密，作家士氣咸備。及遊華山，見奇秀天出，乃知三十年學畫，不過紙絹相承，指名家效。於是屏去舊習，以意匠就天則。人問所師，曰："吾師心，心師目，目師華山。"作圖四十，記四篇，詩百五十首。云："文章當使移易不動，匆與馬首之絡相似。"
宋文憲一黍上能作十餘字。
高廷禮詩既有名，山水尤妙。或求畫者，輒自戲曰："令我作無聲詩耶？"時稱廷禮"二妙"。
謝孔昭每營一障，庋或逾年，舉筆立就。蘇性初為人畫，一幅終歲不成。時人語曰："謝速蘇遲，各極其致。"
嶽季方書法高簡，旁通雕繢。嘗戲畫蒲萄，遂稱絕品。
周文安[洪謨]嘗手制《旋璣玉衡圖》，以木代之，規劃精巧。
沈石田每營一障，長林巨壑，小市寒墟，高明委曲，風趣冷然。使覽者若雲霧山川，集於幾上。
王敬夫將填詞，以厚資募國工，杜門學按瑟琶、三弦，曲其技而後出之。康德涵於歌彈尤妙，每敬夫曲成，德涵為奏之。
豐道生坊家蓄古碑刻既富，一一臨摹，自大小篆、古今隸、草，無不明了。其中年得意處，殘篇小碣，人驟見之，莫以為今人。
周伯器[鼎]界畫烏欄，信手與目，未嘗折紙為範，而毫髮不爽。
梁辰魚善度曲，囀喉發響，聲出金石。昆有魏良輔者，造曲律。世稱崑山腔者，自良輔始，而辰魚獨得其妙。
祝希哲少度新聲，傅粉登場。即梨園子弟，自謂弗及。書法自《急就》迄虞、趙，上下千年，具臻神妙。
楊忠湣受樂於韓苑洛，閉戶耽思，夢舜授以黃鐘，遂合呂律試樂之。日有九鶴，飛集於庭。
諸生汪宗孝有義概，好拳捷之戲，緣壁行如平地，躍而騎屋，瓦無聲。已更自檐下屹立，不加於色。偃二丈竹水上，驅童子過之，皆股慄，乃身先往數十過，已復驅童子從之。
馮子履備兵雲中，屬彜酋那吉人市操強弓，請與戲下士角射。公曰："吾與若射。"鹵射利近，乃特選其侯。公連射皆中，酋盡輸其衣裘鞍馬。已乃前其侯，使自射而賞之，復盡予所奪，酋大愧服去。
方子振八歲知弈，時於書案下置局布算，專藝入神。年至十三，天下無敵。
西洋人利瑪竇，精歷象推算、勾股圭測之術，規玻璃為眼鏡，燭遠者見數百里外物，顯微者能鑒疥蟲毛爪。範銅為小鐘，以繩貫懸之，機關相輸軋，應時自叩，周十二辰，刻漏不失。他所制器，皆機巧眩人，從來未有。
楊鼎鄉薦，聞陳祭酒敬宗之賢，乃求入南監。不攜一僮，躬執爨事。
楊仲舉[翥]講道胥溪，生徒日眾。楊文貞自廬陵來，邂逅求館。公叩其中而善之，乃告主人曰："吾不足為若師，當求我所師者事之。"遂辭去。
文清初授御史，文貞當國，令人邀文清一識面。文清謝以糾劾之任，無相識理。一日，楊於班行中識之，曰："薛公見且不可得，況可得而屈乎？"
楊東裏一日新修廳事，戒家人亟治具。往邀楊仲舉過飲，曰："門戶初辟，必一君子先行。"
張益初與夏昹同年，俱喜作文寫竹，後累見益作《石渠閣賦》出己上，遂不復作文；益見昹竹妙絕，亦不復寫竹。
張司馬悅任留都，雖中官皆敬禮之。守備陳某嘗設席，獨延公置上坐，子弟問："更召何入？"曰："他人那可同此席？"
賀給事欽聞陳白沙議論，嘆曰："至性不顯，寶藏猶埋。世即用我，而我奚用焉？"即日解官歸，執弟子禮。既歸，肖白沙小像，懸於家。有大事，必咨啟而行。
劉閔恭日無二粥，身無完衣，而處之裕如。徐貫、劉大夏每拜其門，輒曰："今之顏子。"
耿文恪[裕]為禮書時，嘗謂人曰："吾暮自部歸，必過三原王公門，見蒼頭每持秤市油。吾雖貧，入仕未常市油，見之不能無深愧。以是每過，輒面城而行。"
陳粹之按察豫章罷歸，無以朝夕，月廩於公三石。南州人過者，輒望其閭而拜。
有朝鮮使，於鴻臚寺見舉人劉甲，問知其貫，曰："是劉公鄉人耶？公起居何似？"劉問故，曰："吾聞中國李西涯、劉東山久矣！"後劉公遠戍安南，使貢者問廣令曰："劉司馬遠戍西鄙，得毋恙否？"
嶺南人遊國學，北中人士必問之曰："遊白沙先生門否？"以一字一墨為驗，而因以輕重其人。
蔡虛齋友寧永貞、孫九峰，拜何椒丘，願為弟子。既又友儲殖庵、楊月湖，好古獨信，貞風淵軌，使人躁息妄消。
徐健嘗與白良輔論學，不合而罷。比曉，白詣徐，叩門揖曰："吾中夜乃思得之，始知吾子賢予遠甚。"
邵二泉寶云："論名臣，於正統、景泰間，劉忠湣敦君臣大義，章恭毅明國家大紀，於肅湣建社稷大功；皆願為執鞭，而不可得！"
許襄毅[進]謂邢知州曰："吾遙知關西有二高，一為華嶽，一為雍世隆。"
劉瑾慕康德涵才名，欲招致，康不肯往。及獻吉系獄，康慨然詣瑾。瑾大喜過望，延置上坐，急趨治具。康曰："仆有所言，許我乃得留。"瑾曰："惟先生命。"康曰："昔高力士為李白脫靴，君能之乎？"瑾曰："請即為先生脫之。"康曰："仆何敢當李白？李夢陽之才，百倍於白。一不當公，遂下之吏，亦安肯屈白乎？"瑾從屈謝。明日，夢陽得釋。
王龍溪少年任俠，日耽飲博。陽明欲一晤，不可得，令弟子六博投壺，歌呼飲酒。因命密瞷龍溪，隨至酒肆，索與共博，龍溪笑曰："腐儒豈能爾？"曰："吾師門固日如此。"龍溪大驚，求見陽明，一接眉宇，便稱弟子。
廖道南曰："予在翰林。見有亭一區，曰『柯亭'，有柏二株，曰『柯學士柏'。抑何流風遺澤，令人永矢勿諼？"
胡原荊[涍]為御史，言事侵中貴人，削藉從戶部給繻。跨一驢，都門客爭勞之，一中貴人沃之酒，以好罽衫強被原荊背，曰："毋謂我曹無人，即從君死不難也！"
文征仲望隆朝野，周王以古鼎、古鏡，徽王以寶缶珍貨幾數百鎰，求饋曰："王無求於先生，不爾，仰慕之私無以自致。"先生固謝勿啟。四夷貢道吳門者，爭望裏而拜，以不得見文先生為恨。
黃憲副卷孤介悃樸而甚好客，常服犢鼻衣，身自臨庖。一日，耿楚侗來詣，縱談名理，因及疆場，奮臂自矢。已，有婢從屏間曰："烹雞已熟。"時劇談方適，應曰："少需。"如是者三，乃起入治具，盥手更出，歡笑移日，胾肋狼籍，了不為意。楚侗出語人曰："吾乃今遊羲皇世矣。"
陸子淵云："章楓山樂易不事邊幅，喜與後生談論，終日忘倦。言若不甚切深，而其應皆如景響，所謂國家之蓍蔡。"
李尚書古仲嘗言："劉清惠[麟]觴予峴山逸老堂，了無夙具，旋以乳羊博市沽，風雨蕭蕭，欣然達夜。"
顧涇陽[憲成]曰："自予十歲時，聞海忠介名，真如天上人，不可及；既稍知學，讀忠介《直言天下第一事疏》，其有功於社稷，可千萬世。"
唐荊川以古文負重名，胡梅林嘗出徐文長所代，謬謂己作。荊川驚曰："此殆輩吾！"後又出他文，荊川曰："向固謂非公作，然其人果誰耶？願一見之！"乃呼文長偕飲，結歡而去。
一直指按粵，惡萬公士和，欲捃摭之。時黃公佐家居，高不可致，忽出謁直指。直指心喜能致公，自起迎公，公入揖曰："老夫久不詣公府，今為萬君來。聞欲涅之，其人亦安可緇？"
萬士和之饒，唐[原缺]以雙磁罌贈之，曰："饒非乏磁，而予以磁贈，知君不取磁於饒也。"
山人陸中行，吐納風流，寄詞逸婉。弄扁舟五湖間，信風來遄。一日過吳門，黃淳甫異之，灑灑晨夕，拍浮曰："見陸生，引人自遠，何必山水？"
趙高邑吏部[南星]，過王半庵司空[原缺]，圖史縱橫，異香絪繞，少為流連。歸嘆曰："司空故有佳致，不及陳少宰口口[於廷]自有香也。"一日，語葉福清[向高]曰："冢宰不足喜，喜與陳孟諤同官。"
袁公安[宏道]，於陶石簣[望齡]樓架上，得一闕編，惡楮敗煤。挑燈讀之，驚呼問："誰作？今耶，古耶？"已知徐文長，兩人躍起，燈影下且叫且哦，僮僕皆錯愕起。公安向人或作書，必首稱文長先生。有來詣者，即出詩與讀。
陳臥子[子龍]舉進士，客來賀，則曰："一第不足喜，所喜者出黃石齋先生門下。"
劉念臺[宗周]家居，閉門掃軌。給事中徐耀請見，念臺謝之。耀曰："昔人不得見劉元城，以為如過泗州不得見大聖。耀若徒返，亦何顏對鄉里父老？"都督劉應國見，輒涕泗再拜，自言："不遠萬里，接遘名賢，喜極難為情，不自禁其悲哽。"
周仲馭[騼]見劉念臺，念臺留飯。仲馭語人以匕著長短若何，杯盤小大若何，為一生未有之榮。
沈征君遊金陵，年未弱冠。時鄭玄嶽為司農，於同邑徐生得其文，嘖嘖欣賞。便投刺相訪，折節定交。嘗命其於留之書舍，子適他往，公怒笞之，曰："沈生天下士，可同他客乎？"
征君足跡不涉城市，垂四十年。當事委曲納交，罕得見面。有別駕跡其在僧剎，潛追躡及之。退語人曰："今年晤沈耕巖，前年捫黃山天都峰，都忘塵世。二者，吾任寧國大快事，亦生平大快事！"
洪武初，甘露降，上召宋文憲賜坐，躬執金杓，煉湯於鼎。以甘露投之，手註於卮，以賜文憲，曰："此和氣所凝，延年愈疾，與卿共之。"
劉仲璟豐發偉貌，論議英發。上一日召見，喜曰："真伯溫兒！"特置閣門使，使仲璟為之，曰："欲汝日夕左右。"
詹同、劉基，嘗侍上燕乾清，同醉還史館。未幾，上乘步輦至，同餘酲猶未解。上曰："卿醉耶？"同對曰："臣雖醉，猶能賦詩，贈黃秀才。"問詩何在，對曰："在史館。"上顧命濂取以進，笑曰："朕即和同詩，卿當為朕書之。"濂書訖，以賜夏昹。
宋學士不勝杯勺，一日應制，獻《秋水賦》。賜宴，敕大官進膳、內官行觴。上顧問濂飲何以不盡，將撒，命更嚼一觴。濂再起固辭，引杯縮瑟。上笑，強之曰："卿男子，何不慷慨？"濂飲遂醉，行步欹側。上命賦詩，書無行列，甫綴五韻，上親禦翰墨，賦《楚辭》一章，仍命侍臣賦《醉學士歌》，且曰："俾後世知朕君臣同樂。"
景濂乞歸，上御製詩餞之云："白下開尊話別離，知君此後跡應希。"公續之云："微臣願作衡陽雁，一度秋風一度歸。"上悅，賜白金錦幣文綺，曰："為卿作百歲衣。"自是，歲一來朝。
羅復仁以編修乞休，高祖賜一布衣，而題其上曰："性雖粗率，忠直可喜。賜此布衣，歸於田裡。"
蹇忠定[義]賜第大明門內，上命中人進式，皆不稱，親為畫圖，命工戒期落成。
金侍郎[問]在仁廟時，嘗賜《歐陽集》二十冊，寶藏之。已而不戒於火，失其八。後宣廟於文華顧問，因從容及賜書事。宣宗即令內侍補之，雖紙色不同，而兩朝恩賜復完。
宣廟幸楊文貞第，夜已二鼓，文貞驚起，朝服逆之。鑾仗繞屋，不知上所在，惟降階北面拜。上方倚東闌看月，笑而呼曰："朕在此！"賜物充庭際。
文貞在內閣，夫人已蚤世，止一婢侍巾櫛。一日，中宮行慶賀，命婦悉往。太后以公無命婦，召婢至，貌既寢，衣復儉陋。命妃嬪為梳整，易以首飾衣服而遣之，且笑云："若歸，楊先生應不復相識矣！"翌日，命所司如制封之，不為例。
況伯律守蘇日，李斯式角巾布袍，獻詩為贄，願為博士弟子。伯律讀詩，大加稱賞。即召學官，俾鳴金導入學。明日，仍野服進見，伯律為制儒衣遺之。
歸安淩賢有獨行，不樂仕進。陸平侯自荊還，薦於朝，宣宗作《招隱歌》征之。既入，命以司馬，又命掌都察院，並辭不受。上曰："欲學疏廣耶？朕遂汝高。"御書"賜老堂"褒遣之。
張英公[輔]雅重李司成[時勉]，乞休假，受講國子，諸侯皆從。既竣而宴，英公登諸侯，揖司成而讓之，曰："二三小子，備役行間，若有軍事，執殳前導。今日之事，敢逾先典？"卒皆旁列。
於肅湣窮年不歸私第，以疾在告。景帝使興安、舒良往視，知其自奉簡嗇，輟尚膳醯醬之屬賜之。幸萬歲山，伐竹為瀝，畀以和藥。或以寵過甚，興安曰："彼忘身以圖國，雖寵之，亦豈為過？"
楊仲舉介節道履，久著朝野。也先之退，詣闕表賀。景帝製衣一襲，親命服之，以觀其修短。及薨，子津八歲朝京師，帝復躬引入內，賜果食，授主簿。
王忠肅[翺]在銓，衡公忠上，孚寵遇特隆。上呼之"老王"而不名。
劉忠宣、戴莊簡嘗對事畢，上令中使出白金二笏，以賜曰："佐卿茶果。朕聞朝覲日，文臣有閉門謝客以避嫌者。如卿等，雖日延接，亦復何害？朕知卿，故有是賜。然亦毋庸謝，恐諸侍臣不無內愧者。"
孝廟君臣，密勿劉、戴，尤勤造膝。戴老病乞休，屬劉上前臾之。上曰："主人留客堅，客且為強留。珊獨不能為朕留耶？且天下尚未平，何忍舍朕？"因泫然久之。二人皆叩首感泣，出而相謂曰："死此官矣！"
章楓山請告家居，天下以其出處卜治亂。孝宗臨御，思得醇儒，以變士習，特起為祭酒。公適居憂，詔復司業，攝監事，仍虛祭酒以待。
盧次楩被誣輸作，元美方治獄大名，乃飛書邑吏，具筆劄受次楩所著書若干卷。已而趣至郡臺，把臂為布衣飲三日。
國朝輔臣，八十有賜者，毛文簡[澄]、賈文靖[詠]，然亡專使璽節；守正被旌者，劉文靖[健]、謝文正[遷]，諸公有專使璽書，無特賜象龍之袞。則林下大臣，不復沾被。華亭[階]得之璽書褒美，隱然阿衡師尚父。
江淩柄國，禮遇殊絕。旨敕題覆，稱元輔太師而不名。禦講而暑，上先立其處，令內使扇殿隅試之，冬則藉以氈罽。講畢，張幄文華之東偏，以待語密勿。疾則手和椒湯以賜。御書褒語顏額無算，而江陵亦漸恣。
林見素再起司寇，方抵任，屬文征仲應貢至京。林首造其館，延譽公卿間。冢宰喬白巖深信重林，乃奏授翰林待詔。林曰："吾此出，庶不徒行。"
張肖甫開御史臺於句容，諸生盛仲交才氣橫溢，忽大醉，撾鼓戟門。肖甫曰："何物狂生，必仲交也！"使人拉入，痛飲達旦。
邢侗就童子試，學使者[原缺]賞其文，因即院署治具迎賓，為行冠禮。
徐文長在胡公幕，多與群少昵飲市肆。幕中有急，召之不得。夜深，開戟門以待。偵者得狀，以報曰："徐秀才方大醉嚎囂，不可致。"胡公反稱善。督府嚴重，文武將吏惴揣無敢仰視，而文長戴敝烏巾，衣白布浣衣，直闖門入。無忌諱，公益優容之。
高帝聞中山王訃至，披發徒步往哭，親至龍江迎祭之。
孫蕡為翰林典籍，坐為藍玉題畫論死，臨刑口占曰："鼉鼓三聲急，西山日又斜。黃泉無客舍，今夜宿誰家？"後高祖聞詩曰："如此才，何不復奏，率爾行刑？"遂並誅監斬。
張適少與高啟、楊基齊名，作吏桂林，衣食不給，竟抱案以死。而辛楚寒薄、困厄之意，溢之於辭，天下讀而哀之。
餘姚成器聞劉忠湣[球]死，即邑中龍泉山巔，為文祭之，以餕頒諸同志。文凡萬言，時謂"祭忠文"。
於忠肅之死，指揮朵甘，故彜人，隸曹吉祥麾下，以酒酬地，欷歔長慟，吉祥恚而扶之。明日，復酬慟如故，吉祥莫能禁。
湯胤勣以參將戰死延綏，朝士皆嘆曰："公讓以醜鹵一箭，破其書囊。"程克勤謂其不死，使提數萬出陰山，功名詎下衛、霍！
於少保以冤死，田畯行伍，無弗哭者。為之語曰："鷺鶿水上走，何處尋魚嗛？"
姚文敏[夔]知貢舉，試院災，天下貢士死者相藉。公設祭於郊，既畢，自謂："不能致防，災及賢俊。"伏地慟哭，觀者萬數。
三原馬伯循[埋]，赴任過河池，見驛丞貌類黃伯固。問之，乃其弟叔開也，泫然下涕，厚禮之。既作詩贈之，云："六年復睹先生面，為過河池見叔開。"鞏乃其同諫謫友也。
李空同之婦左氏卒，翼日奠烹牲腸，腸自團織，文理若流蘇，垂綏夾耳，提攀在上。空同觀之，慟而賦《結腸》之篇凡三章，詞致淒惋。又使陳鰲譜之琴，為《結腸操》，且曰："天下有殊理之事，無非情之音。"
正德間，王虎谷、喬白巖、王晉溪，稱"晉中三傑"。楊月湖曰："虎谷廉過晉溪，方剛過白巖，惜其早逝。使永年立朝，何殊汲黯？"
何遵疏斥江彬，被杖時，父鐸與家人墓祭，有烏悲鳴而前，心異之。抵舍，聞工部有以言獲罪者，鐸長號曰："遵其死矣！"已而果然。
鄭繼之居湖上，多病。病少間，必往佳山水，遊賞竟日。一日，語顧華玉曰："明年海上，有紫氣東來，是吾觀化至矣！"赴官留省，中道奄殂。華玉嘆曰："靈運樂遊，嵇康慕仙，超然驗封，千載同然矣！"
世廟時，主事周磧山[天佐]，以救楊爵死。民有張弼者，祭於柩前，哭之哀。人曰："舊識乎？"曰："否，吾傷公以忠諫死！"
海忠介卒於官，士大夫醵金以斂，士民罷市。慟哭者累日。喪出江上，白衣冠而送者彌望原野，雨泣動天，簞食壺漿之祭，千里不絕。
王元美謂宗子相"天才奇秀，前賢罕儷。中道摧殞，每一念之，不勝威明絕鍔之痛。"
中玄疾革，適江陵還朝，邀往視之。握手欷歔，以墓文相托，江陵心動。中玄卒，張夫人以所遺器玩，悉賫獻江陵，謂："先相公未有冢嗣，不腆敝器莫之守也，以充下陳。"江陵惻然，為請恤葬謚。人謂夫人勝姚崇、算張說，然亦江陵悔心之萌、悼亡之誼。
楊君謙[循吉]既辭官，益詭跡自如，貧無聊賴。武宗向臧賢誰善為詞，賢與君謙有故，遂舉君謙。君謙冠武人冠，韎韐戎錦以出。群怪之，了不為異。既見上，應制為新聲，受賞亡異伶伍。
羅圭峰動止詭異，徑情直行，人目之為鬼王。
王稚欽既以任誕削秩家居，愈益自放，達官貴人來購文，好見輒蓬首垢面，囚服應之。間衣紅紵窄衫跨馬，或騎牛，嘯歌田間，人多避匿。
桑悅調柳州，殊不欲往。人問之，輒曰："宗元小生，擅此州名久。吾一旦往，掩奪其上，不能自安。"
邊庭實以按察移疾還，每醉則使兩伎肩臂挾路，唱樂，觀者如堵。
隨人顏木與王廷陳並名，罷官家居，有故人參政造訪，木匿不見。參政行部他邑，忽田父荷炙雞甗酒，中道入門，戟呵止之，乃木也。因共飲劇醉，委甗擔去，不知其方。
張夢晉與唐伯虎齊名，會數賈飲虎邱山亭，且詠詩。張望見，笑曰："我且戲之。"遂更衣為丐，乞食坐前。已前請曰："謬勞諸君食，無以報，雖不能句，而以狗尾續如何？"賈大笑，漫舉詠中事，試之如響。復丐酒，連舉大白，揮毫頃成絕句數首，不謝而去。急易維蘿陰下。賈使人伺之，無所見，大駭以為仙。
楊用修謫戍永昌，遍遊臨安、大理諸郡。所至攜娼伶以從，諸夷酋欲得其詩翰，不可。乃以精白綾作裓，遣諸妓服之。使酒間乞書，楊欣然命筆，醉墨淋漓，裙袖俱滿。在瀘州，常醉，胡粉傅面，作雙丫髻插花。門生舁之，諸伎捧觴，遊行城市，了不為怍。
中牟舉人張民表，任俠好客，往往蕩舟郭外南陂。頂高冠，飄二帶，帶繡東坡"半升僅漉淵明酒，三寸才容子夏冠"之句。乘敗車，無頂幔，一老牸牽之。朗吟車中，日醉陂頭老杏下。門人子弟，扶掖以歸，兀傲自放，世莫測其淺深。
陳中丞九疇，以將略樹勛，為王瓊、桂萼所忌，不獲竟誌。晚益縱誕聲酒，常宴客不給，輒縱一捷馬走百里外，必有所獲而歸，人都不敢問。
史癡翁年八十，自知死期，預命所知歌《虞殯》，相攜出聚寶門，謂之"生殯"。
邳州湯指揮慕癡翁名，拿舟過訪。時方溽暑煩冤，癡散發披襟，笑語甚適。徑攜手登舟遊下邳，家人不知也。癡女及笄，婿貧不能具禮。詭詞觀燈，偕其妻攜女，至婿家，大噱而去。
常平事倫中法罷歸，益為蕩恣。從外舅滕洗馬飲，大醉，衣紅，腰雙刀，馳馬。馬顧見水中影，驚蹶，刃出於腹，潰而死。
翰林故事：兩學士典司教習，體貌嚴重。王稚欽為庶常，俟其退食，棲院署樹杪，窺其起居，大聲叫呼。
吳孺子與客談對竟日，客去閉門，藉虎皮危坐移日。人問之，曰："我尋味好客話言，折除對俗夫時耳。"又好潔，不畏寒，遇水清冷，雖盛冬便解衣赴濯。樹蘭百本，花時，閉室護擁。有索看者，窗中捉鼻，作兒女聲拒之。
孺子癖好山水，遊雁宕絕糧，取啖蘆菔，四十日不返。逾天臺、石樑，采萬歲藤，屢犯虎豹，制為曲機，可憑而寐。
宋登春過邢子願，言：將訪徐宗伯[學謨]吳中。尋錢塘弄江濤，脫履江幹，乘潮解去。"子願，子願，君視登春，豈杉柏四周中人？"子願曰："唉，燕趙士自昔死魚腸、龍雀，不聞死潮。"後登春卒赴潮死。
張幼於[獻翼]與張孝資為放浪之交，刺取古人越禮任誕之事，仿而行之。或紫衣挾伎，或徒跣行乞，遨遊通邑大都，自為儔侶。或歌或哭，恬不知恥，然每故人亡忌，輒為位置酒，向空酬酢。孝資生日，乞生祭於幼於。孝資為屍，幼於率子弟衰麻環哭，上食，設孝資坐而饗之。翌日，行卒哭禮，設伎樂，哭罷痛飲，謂之收淚。
阮堅之司理晉安，以中秋，大會詞人於烏石山之鄰霄臺，名士宴集者七十餘人。屠長卿幅巾布衲，奮袖作《漁陽撾》，鼓聲一作，廣場無人，山雲怒飛，海水起立。
王孟端嘗寓京師，月夜聞簫聲起鄰家，倚床坐聽，乘興寫竹石。次日叩門投贈，主人喜過望，以駝葭緞為報，更求配幅。孟端曰："我受簫聲，報以簫材。賈豎不足當我名筆，那得相混？"亟索畫碎之。
景泰中，召治中劉實修《元史》，筆削任心，無所咨承。見他人書不合己意，輒大笑，聲徹陛閣間。
桑悅為邑博士，提學使者抵邑，顧問悅安在。長吏素恨悅，皆曰："自負不肯迎謁。"乃使吏往召之。悅曰："連宵淫雨，傳舍皆圯。守妻子亡暇，何候若？"促之急，悅益怒曰："若真無耳者！即提學，力能屈博士，可屈桑先生乎？為若期：三日先生來；不三日，不來。"及既謁，長揖就列。掾訶之，前曰："汲長孺不拜大將軍，明公奈何以麵皮相恐，薄待寥廓之士耶？"
陳愧齋與人無貴賤賢愚，輒傾盡。遇事漫無可否，但曰："也罷。"人謂"也罷先生"。
康德涵罷官居鄠杜，楊侍御庭儀，少師介弟，以使事北上過德涵。德涵置酒，醉，自彈琵琶唱新辭。楊徐謂："家兄居恆相念君，但得一字，仆為道地史局。"語未畢，德涵大怒，手琵琶擊之，格胡床迸碎。楊踉蹌走免，德涵入口咄咄蜀子，不復相見。
吳獻臣巡撫南直，察院中嘗畜小雞，自蒔瓜茄。有時正坐堂，忽念及雞雛，或瓜茄當灌，徒眾盈庭，棄之入內，俄傾而出。
李獻吉既以直節忤時，起憲江西。俞中丞諫督兵平寇，用二廣例，抑諸司跪。李獨直立，俞怪問："足下何官？'李答云："公奉天子詔，督諸軍；吾奉天子詔，督諸生。"竟出勿顧。又部使過客多謁李，李年位既不甚高，見則據正坐，使侍側，往往不堪。
孫大初寓武林，費文憲罷相東歸，訪之。孫適晝寢，故臥不起久之。費坐語益恭，孫乃出，又了不謝。送之及門，矯首東望曰："海上碧雲起，遂接赤城，是大奇事！"文憲出，謂馭者曰："吾一生未嘗見此人！"
何大復在京師日，每宴敘常閉目坐，不與連榻者交一言。敕隸人攜圊至會所，手挾一冊坐其上，傲然不屑，客散徐起。
故事：閣臣日給酒饌會食。貴溪家厚而侈，不食上官供，所攜酒饌豐飫，什器鏤金。嚴嵩共事二載，日對案自食大官供，寥寥草具，夏不以一匕及也。
嚴嵩為宗伯，數置酒延貴溪，皆不許。間許至期復辭，所徵集諸方異物，紅羊、貔貍、消熊、棧鹿，俱付烏有。一日，候出直，乃啟齒，次揆翟諸城[鑾]力為從臾，乃曰："吾以某日自閣出，即相造也。"至日，諸城為先憩朝房以俟，乃貴溪復過家寢它姬所。薄暮始至，就坐，甫三勺，略取沾唇，忽傲然長揖命輿。諸城亦不敢後，三人者竟不交一言，嵩大銜之。
王山人逢年謁袁文榮[煒]於政府，時天子方修祠祀、新禮樂，文榮使以筆劄從事承明，遂屬草應制文字。會有所更竄，山人謂："閣下以時文取科，以青詞拜相，惡知天下有古文哉？"竟不辭而去。文榮遣騎追之弗及。山人自負，謂謾世敵嵇康，綴文敵馬遷，賦詩敵阮籍，騷敵屈、宋，書敵二王，作《五敵詩》。
陸處士治晚年貧甚，有貴官子因所知以畫請。處士作數幅答之，其人厚具贄幣以酬。處士曰："吾為所知，非為貧也！"立卻之。
崔子忠畫法規古人，敦尚簡遠。興至，解衣盤礴，間遺知己。庸夫俗子，用金帛相購請，雖值窮餓，掉頭弗顧。其故人宋玫居諫垣，數求之不予，誘而致之邸舍，謂曰："更浹旬不聽出，則子之盎魚盆樹且立槁矣。"子忠不得已，乃予畫。畫成別去，坐鄰舍，使僮往取之，曰："有樹石簡略處，須一增潤。"玫欣然付與，立取碎之而去。
一時相子，乞湯臨川[顯祖]為父傳。臨川唾曰："嚴、夏、高、張，被狐貉啖盡，以筆綴之，如以帚聚塵。惟青霞、君典，時在吾心眼中。"臨川為龍宗武諛草，士論惜之。
姚孟長[希孟]為諸生時，申相公裏居，結夏園亭，與客對弈。孟長入，箕踞散發，熟視良久，揶揄而出。或謂宜少遜，曰："何居乎伴食宰相？"
繆當時[昌期]讀書西溪，與田夫牧豎偶語呴濡，爾汝相狎。至軒車遺門，意有不可，直視旁睇，手掇衣裾，一揖之外，忽忽不相酬對。
楊忠烈方疏劾逆奄，當時匹馬過從，每離立長安道上，停車拊馬，戟手罵璫。及忤璫就微，經毗陵驛舍，緹騎抹首靴褲，猙獰植立。當時與客談時宰謅附當路狀，俯躬起立，仾聲罄折，曲盡情態。緹騎為鬨笑失聲，跌宕嗢噱自若。
永樂甲辰，上策進士，本孫日恭第一，邢寬第三。已更易之，笑曰："暴不如寬。"蓋合日、恭字為暴雲。
吳文定初下第歸，聞母病，抵關不及報轄，關主拘系之。公不為意，以詩上之云："扁舟載得愁千斛，聞說君王不稅愁。"主關者慚而釋之。
景泰間，劉主靜為洗馬，兵侍王偉戲曰："君職洗馬，日洗幾何？"劉曰："大司馬業洗凈矣，少司馬猶未也。"眾噱然。後王謂劉曰："眾人假庶子，君是真庶子。"蓋主靜母，庶也。
陸式齋大參留滯郎署，已遷職方。李西涯學士戲語之曰："先生其知幾乎，曷為又入職方？"式齋應聲曰："太史非附熱者，奈何只管翰林？"
何仲默與李獻吉曰："君江西以後諸作，色黯淡而中理披曼，讀之若搖鞞鐸。"李曰："君作如搏沙弄泥，散而不塋，闊者鮮把持，至其行文，又無針線。"
劉希賢曰："丘仲深一屋散錢，殊欠索子。"仲深應之曰："希賢一屋索子，惟欠散錢。"
閣中試《春陰》詩，命題不欲泥律體。王欽佩[韋]作歌行，其警句云："朱闌十二晝沈沈，畫棟泥融燕初乳。"後儲柴墟過欽佩，索觀之。擊節稱賞曰："絕似溫、李。"[原缺]亦在座，曰："本是摩詰、蘇州，何言溫、李？"蓋以欽佩姓名合為戲。
費文憲為侍郎，兄為太常卿。一日公宴，以長少易位。劉瑾適過之，云："費秀才以羊易牛。"公云："趙中官指鹿為馬。"瑾怫然去。
孫太白自誇其"青崖貼天日，下照芝草班"之句，不減曹氏父子。崑崙山人張詩掉頭大笑，太白為之短氣。詩謂坐客："今日崑崙山壓倒太白！"
陸平泉見贊寧《筍譜》，曰："禿翁老饞，不惜口業。好事者據為食史，不知此乃淇園渭川刑書也。"
席都御書以議大禮稱旨，擢尚書，驟加少保。一內臣見其束玉，陽為不識，曰："此毋乃大理石耶？"
世廟時，客語鳳洲曰："大內有眚，十目十手，是何祲也？"鳳洲曰："諸君不嚐讀《大學》乎？『十目所視，十手所指'為誰？"分宜知而銜之。
癸未會試，主司出策，語詆陽明學。陽明弟子徐珊，拂衣而出，時論高之。後為辰州同知，侵餉事發，自縊死。時人語曰："君子學道則愛人，小人學道則縊死。"
高中玄是介溪門生，然雅相諧謔。為編修日，介溪自內直回，往候之。適其鄉人環立，介溪一至，眾拱以前。中玄曰："偶憶韓詩，敢為師道之？"嚴問何語，曰："大雞昂然來，小雞聳而待。"介溪亦笑。人素嘲江西人為"雞"，故云。
祝枝山右手駢拇指，或戲曰："君之富於筆劄，應以多指。"枝山曰："誠不以富，亦指以異。"
常熟嚴相公面麻，新鄭高相作文用腹草。在翰林時，高戲曰："公豆在面上。"嚴應聲曰："公草在腹中。"
莫廷韓過袁太沖家，見有書琵琶果者，相與大笑。適屠赤水至，曰："枇杷不是此琵琶。"袁曰："只為當年識字差。"莫云："若使琵琶能結果，滿城簫鼓盡開花。"為之絕倒。
吳中一布衣詣沈一貫，給事錢夢臯在座，戲之云："昔之山人為山內閑人，今之山人為山外遊人。"布衣對云："昔之給事給黃門事，今之給事給相門事。"一座咳然。
何中丞棟汰侈豪誕，嘗與許中丞輕車褻裘，時時過所狎宋妓家。時人為語曰："微服而過宋，何、許子之不憚煩。"
李西涯在翰院教習庶常，頗事諧謔，出句曰："庭前花未放。"眾易之，各對，皆弗稱。因曰："何不言『閣下李先生'？"
洪熙中，修《永樂大典》。一日，諸儒群集，有及《凡例》未允者。王偁孟楊曰："譬之欲構層樓華屋，乃計工於箍桶都料，那得不誤？"座上皆有慚色。
邱仲深與三原不協，劉文泰以訐奏三原，左遷，怨邱在政府，不能為地。怏怏向人曰："貌似虞杞，學比荊公。"
莊定山以諫謫，退處三十年。邱仲深常嫉之，曰："引天下士夫背朝廷者，昹也。我當國，必殺之。"及既執政，公卿皆曰："定山人物，宜以翰林處之。"仲深曰："我不識所謂『定山'。"
王元美訾歸熙甫文，熙甫作《人序》亦曰："一二妄庸人為巨子，爭相附和。"元美曰："庸則有之，妄則不敢。"熙甫聞之，曰："未有庸而不妄者。"
錢謙益論李空同"倚恃氣節，淩轢臺長"，剽竊聲響，"如嬰兒之學語，童子之洛誦。"又曰："國家日中月滿，盛極孽衰，粗材笨伯，乘運而起，雄伯詞盟，劫持一世，二百年流傳訛種，正始淪亡，榛蕪塞路，讀書種子斷絕。"
道衍為文皇治兵，作重屋，周繚厚垣，以瓴甃瓶缶密甃之，口向內，其上以鑄。下畜鵝鴨，日夕鳴噪，不聞鍛聲。
陳黃門諤以直言觸上，怒命衛士出瘞之，僅露其首。既出就瘞所，叱曰："若不聞朝廷瘞人以大甕耶？"衛士如言，置之大甕，遂得屈伸自如。
英廟有意采辦江南。徐有貞度不可言，將入對，謂薛文清曰："予多言恐忤上，若度稍可從，後觸止之。"薛以為信，尾其後。有貞即大聲曰："薛瑄欲有所言。"上問瑄云何，文滑倉卒，即以江南買辦為言，上不悅。
豐存禮[坊]高才吊詭，訓詁"十三經"，皆鉤新索隱，託名古本。或詐雲得之異域，臨摹碑刻，撰定法書，以真易贗，人莫能詰。
梅克生[國楨]令固安時，有中官征責於民，操豚蹄餉公。公歡然為烹豚置酒，曰："今日為公了此。"中官大喜。俄而牒追民至，公奮髯怒罵，趣粥妻償貴人，否乃死杖下。中官口喜。少選戒吏，偽遣人持金買民妻，追與偕入。公持金付中官，叱買者挾婦去。民夫婦不知，哀慟訣別，淒切盈耳。中官亦慟，不願得金。公固不可，叱去益力，中官與民夫婦參立悲咽，卒毀券而去。
伊王初有飛語，以二萬金饋嚴世蕃，事轉急，益以八萬乃解。及世蕃敗，王使校索所饋。嵩曰："誡有之，顧兒曹用盡，請先以二萬為謝。"校喜，嵩乃出上賜金有印識者，給之。而使人以盜報於郡。郡為發兵，嵩奴為導，追及鄱陽，發之果賜金也。校不能悉，下獄論死。
劉子威謂方太古"少有名，能致客，然譎不可測，不知其中所挾何術"。人都以為善。
孫文介[慎行]愛鄭鄤，鄤重餌其僮，公所讀書必以報，故為闡析若夙知者，文介以為才。黃石齋北上，太夫人托宿其家，故去紈綺，夫人語石齋，以為儉。石齋過，見治雞臛，不以供，曰："進老母。"每飯，入內數次，曰："老母非某侍，不歡也。"石齋以為孝。
周[延儒，原缺]以貪欺賜死，猶作詩自鳴，曰："恩深慚報淺，主聖作臣忠。國法冰霜勁，皇慈覆載洪。可憐惟赤子，宜慎是黃封。獻替今何極，留章達帝聰。"人謂："[延儒，原缺]欺罔，之死不忘。"
太祖一日禦東閣，靜坐聞履聲橐橐，問為誰？對曰："老臣危素。"上曰："我以為文天祥也。"命赴和州，看余闕廟。
嘉興桑悅，恃才放達，睨傲一世。其會試文有云："腹中有長劍，一日幾回磨。"為邱文莊所黜，悅遂終身不第。
有靳人督學南畿，惡唐伯虎，欲斥之。張夢晉[靈]悒鬱不自遣，伯虎曰："子為所知，何憂之甚？"夢晉曰："不聞龍王欲斬有尾族，蝦蟆亦哭乎？"果為所斥。於是躬操力作，饔飧不繼。人或笑之，答曰："昔謝豹化為蟲，行地中，以足覆面，作忍恥狀。使靈用子言，固當如是。亦安得更銜鑿落耶？"
李襄敏[秉]剛介不阿，統鈞時澄清仕路。一時嗜進者咸嫉之。已為大臣構妒，遂致罷免。前祭酒陳鑒，作詩送之曰："古道自無三黜慍，直臣又見一番歸。"
董中峰文學蘊藉，行誼修潔。竟為永嘉中傷，一廢遂不復起。
楊用修自滇戍暫歸瀘，已七十餘，而滇士有讒之撫臣者。撫臣故俗戾人，使指揮以鋃鐺系之。用修不得已至滇，撫臣已沒敗。然用修遂不得歸，病寓禪寺以沒。
江景曦侍郎嘗為客設一雞，客卒不至。時在暑，懸之井中，幾七晝夜。京師為之語曰："經年請客屠正伯，七日懸雞江景曦。"
高文義升侍講學士，歷官已二十年。公宴，狁以新花補綴舊錦袍。人謂："高學士錦上添花。"
陳白沙家在新會，兩司往返，幾日談論。至午留款，只魚餐而已。
景伯時官祭酒，每升監，乘一牝鸁蹀蹀行。旁觀者率不能堪，景故自若。
李西涯冬月不爐，披冊操觚，不勝其栗。輒就日暴之，日移亦移。
胡壽安性清儉，任信陽，未嘗肉食。其子自徽來省，日烹二雞子。胡怒，即遣之歸。
劉與和[廷梅]令歙時，嘗與汪伯玉偕行。而穗自靴出。汪以為誤，引之愈長。劉曰："槁也，聊代錦罽。"伯玉大笑，與和曰："吾曩讀書時，坐一木罌，積槁其中。腰以下皆暖。今僅槁吾足，殊自覺侈。"
客從梁公實[有譽]遊者，間過飯，一肉不再簋。既復過，具鮭菜，不能肉。青衫沓拖，當繡處時嚙殘，則縵以系襚之。
遼王好營宮室，置亭院凡二十四區，顏以佳名，充以美妓，綿亙包絡，參差虧蔽。琪花瑤樹，異獸文禽，靡不畢致。王頗善新聲，常自製雜劇傳奇，命美人譜之，日與諸名士觴飲嘯歌。
大理王延喆[文恪公子]嘗元夕宴客。客席必懸一珍珠燈，飲皆古玉杯。恆日歸，肩輿至門；門啟，則健婦舁之後堂。坐定，群妾笄而盛服者二十餘，列坐其側，各挾二侍女，約發以珠琲，群飲至醉。有所屬意，則憑其肩，聲樂前導，入室酣飲乃寢。
王諭德維禎過何中丞楝，值其生辰，因留預宴。其綠窗朱戶，坐而理絲調竹者，皆家姬也；外舍黛綠者廿餘人，皆征伎也。王託故而出，然未常不心羨之。
吳尚寶驥開宴窮水陸，以溧陽子鵝懸室中凡七，白飯飯之。日啖其一，七日而周。籠必以方，滿則方而脂肥，骨亦為脆。
嚴嵩當國，鄔懋卿總淫鹽法，巡行旁邑。其妻從行，裝五采輿，以十二女舁之。令長膝行蒲伏，以文錦飾廁，白金飾溺器。
嚴世蕃當籍，有金累絲帳，輕細洞徹；金鑲象牙，金觸器。執政恐駭上聽，悉熔之，以金數報。
大同僉事以人雙陸饋世蕃：飾女童三十人，分紅白繡衫二色，織紫絨罽為局。每當對直，當食子，則應移女子，麾當食者出局，世蕃為啟齒。
胡宗憲開府浙中，值迎春節，張筵江館，集飲名貫。選伎女二百人侍，每十人以佳者一人領之。傍無幾席，屏去僕役，酒炙樂器，俱伎手承。又窮極精好，蘭輝綺錯，燈火數里，竟夜乃散。有中貴賞金，胡少之，曰："天下法錦在公手，遂乏纏頭耶？"
有饋徐文長洮絨十許疋，遂大製衣被，下及所嬖私褻之服，靡不備者，一日都盡。
江陵南還，真定守錢普制一步輿，前軒後寢，旁翼兩廡，左右各一童侍，為揮箑炷香。凡用卒三十二人舁之。所過州邑郵，牙盤上食，水陸過百品，猶下箸不慊。普為吳饌，江陵甘之，曰："僅得一飽。"於是，吳善庖者，召募殆盡。
江陵園池，故分宜所建，池以瀉鹵，種蓮花不甚茂。錦衣大帥臺醵，置蓮花千餘盎，賂守池者，值江陵入朝而布之池。追請觀之，江陵頷之，為一舉觴，而心知所謂不問。自是，復醵牡丹如之。江陵奉母夫人一再玩賞，歲以為恆。
周輔延儒、賀輔逢聖，俱起自田間，賀輔清謹，周警敏而尚通。其赴闕時，傔從如雲，舳艫銜尾，拜塵者畫鷁櫛比。逢聖以次輔不敢先，一輕舟隔數程踵後，人無知者。識者目擊之，深虞盛滿，謂吐哺相道而酬接猥冗，異日臨事，徇人失己，咎責有歸。
陳中丞智剛躁，一日蒞事，偶岸冠取簪，失墜於地。起自拾簪，觸磚數四，若怒之者。蠅拂其面，怒叱"擒之"，從者倉皇取索具，徐問為誰，復叱曰："蠅也！"有勸以寬者，乃鐫"戒暴怒"於木而樹其前。及有忤，又輒舉木撻之。
徐武功自金齒歸，覽玄象以將星在吳，每晨起運鐵簡，冀復起用。及聞韓襄毅鎮兩廣，乃投簡太息曰："孺子能將乎？"居嘗咄咄，繞屋馳走，曰："人不知我！"
丘仲深博極窮古，然剛褊少度。嘗與劉文靖爭論，至帽脫於地，左右皆笑。
獻吉與仲默交最厚，獻吉為瑾逆所構，仲默為上書長沙，力為營救。後以論文相搏，遂致小間。仲默晚出，名遽成，獻吉不能平。
獻吉督學江西，與御史江萬以事相訐，不能忍，即率諸生，手鋃鐺欲系執之。御史杜門不敢應。
嚴嵩初鄉試，御史李遂司省試，得嵩。當宴鹿鳴，諸生前為壽，時嵩貌羸衣鶉，遂不復盼接。後嵩奉使廣西，道謁，遂投刺，講鈞劄。遂出叵測，漫應之。次日，始修門生禮，布幣再拜，曰："某非敢薄公，以公向厭嵩，恐終見棄耳。"其急睚眥如此。
豐南隅坊嘗與沈明臣為忘年交，人或惡之，曰："是嘗笑公文。"即大怒，設醮詛之。
袁文榮遇門生極無禮，嘗召申瑤泉、余同麓、王荊石代撰文，不稱輒罵詈，甚則扃鑰書門而出。荊石自言："一日幾餓死。"
楊君謙狷狹，好持人短長，以學問窮訐人，至赬面不顧。
高新鄭不能容忍，物有所忤，觸之立碎。每張目怒視，惡聲繼之。
張相奪情，怒言者風起。王荊石慮叵測，同馬文莊[自強]造喪次求解。江陵跽，以手撚須曰："饒我，饒我。"已，呼刃欲自刎者，曰："殺我，殺我。"
繆當時規切人過失，不少鯁避，人護前諱短，面頸赤髮，更剌剌不休。魏閹方熾，士大夫或中立祈免者，輒眾中面數之，其人赧而亡去，猶顧問曰："彼得無未諭吾語？"又嘗為人撰制詞，或訴之曰："彼賣公去矣！"一日來謁，使人尾其後，追還其名刺，以所撰稿即通衢焚之。
王汝玉作《神竈賦》，上親定為第一。及安南平復，詔汝玉撰表，上益喜。會黃淮侍側，上顧謂："汝玉俊才。"淮曰："彼嘗以是自矜，退有後言。"上頷之，遂以罪死。
黃文簡好詆訾同列，一日，宣廟問淮何在，東楊對以淮方病瘵，瘵能染人。自是，遂詔免奏對。
嶽文肅相，曹、石惡之，使人譖上前曰："正有令名於外。"帝問故，曰："初罪己之詔，正出語人曰：『此非上意，我諷上為之。'自賈其直，故人多稱之。"上以為然。
徐有貞南內之役，與曹、石等比謀陷於公，蜚語布聞，皆謂矯詔賫符，迎立襄儲。蕭維楨為正其獄，上之，英廟亦念謙有大功，持不可。有貞曰："不殺于謙，今日之事無名。"上遂決。
楊善以巧取功名，而險忮多岸谷。為序班時，坐事下獄，庶常章樸亦同在系，頗與相狎，言家有《方孝孺集》。時有厲禁，善佯從借觀，而密奏之。文皇誅樸，而復善官。
張元凱武將能詩，初為王百穀所拔，後稍見重有司，即讒娟百穀，時以為"中山狼"。
王子衡巡按陜西，以事裁抑中官廖鑾，鑾大恨。尋督學北京，會權閹納賄，公焚其書。廖乃合諸奄，朋謀讒構，遂轗軻終身。
王瓊素忌彭澤，澤又因酒使氣。時上嬖人錢寧，挾威公卿，俯首折節，澤每切齒。瓊揣知，因寧所遣親近來，故邀澤飲。且醉，微挑之，澤即謾罵："朱寧奴才壞天下！"瓊又謬謂："公勿妄言。"澤益憤不可止。寧果大怒，以土魯番事中之。
世廟好道冠，沈香束發冠，嚴、夏各賜其一，同冠以入朝。嵩故籠輕紗，上顧問之，對曰："何敢竟同至尊？"加上柱國，言受，而嵩固辭目："人臣無上。"中涓入閣問事，嵩知言倨，必謬為款昵，厚遺滿懷，袖計以傾言。
分宜敗，擬世蕃極刑。分宜托華亭客楊豫孫、範惟丕居間，以重賂求解。華亭欲弗受，二客曰："徒生彼心，不如受之，以釋其疑。"賂入，華亭心動，欲為道地，二客曰："徒滋眾論，不如殺之，以絕眾口。"世蕃遂棄市。
新鄭修隙華亭，蔡國熙故華亭門士，攘臂請行，至則風郡邑摭刺三子論戍。三子牽衣號泣，華亭曰："吾方逃死，安能相活？"即跳西湖之上。陸光祖向蔡動以門墻故誼，蔡曰："凡吾所以為相公地也。"
新鄭議抑中官，大忤馮璫，旨未俞允。新鄭以上沖年，安能調旨，事由內使，行且並逐耳。璫謀新鄭益急，江陵比之行視陵地，往返三日，抵邸稱病，新鄭遂逐。已而有王大臣之獄，新鄭幾族。
太祖時，有上書而衍者，上怒。或阿旨，謂不敬當誅。適宋文憲致仕陛辭，從容為解。已，上閱其書有善者，乃召阿者而讓之曰："方怒而又激之，是以膏沃火也！向非宋先生，不幾誤朕耶？"
文皇命解大紳等翻閱建文時章奏，有指斥者詔悉焚去。既而謂縉等曰："卿等宜皆有之。"眾默未對，修撰李貫進曰："臣實無之。"上曰："爾獨以無為賢耶？"貫慚懼。
趙介，番禹人，以淵明自擬。南海文士李韡以薦起，介止之不可。臨別謂曰："堯天雖長，劉日實短。子獨何心？"韡竟去。後倅南康，鬱鬱不樂，乃悔曰："趙伯貞真高士！"
屈直一日與一御史言："平生未嘗茍取，如浙一縣令饋金求進，當時叱出，今猶耿耿，覺其太甚。"御史色沮愈恭，直怪之。既退問之，即前饋金者。
陸參政容至遷安，劉御史招飲。陸戲曰："有驢腸羹即赴。"以劉衛輝人，舊有"西風一陣板腸香"之誚，故狎之。乃暮歸縣，官卒吏人捧饌以進。問之，曰："聞公嗜驢腸，故以獻。"既自悔，不敢戲言。
曹元無他才，以媚瑾入閣。將死，自誌墓曰："我死，誰肯銘我！"
劉菃、戴銑等，以言事下詔獄。牟益之[斌]為鎮撫，任御史自訴：諸僚上奏時署其名，己實他出。益之曰："古人恥不與黨人，爾得與名，乃悔耶？"
陸貞山之劾張、桂，霍渭南[韜]黨張、桂，因以抨之，得重譴。後霍頗悔恨前事，嘗薦十餘賢，而貞山與焉。使人鄭重通殷勤，貞山謝曰："天下事佹為若敗，而何汙我也？"霍亦不望。
陸莊簡[光祖]在吏部，黜陟自任，都不關白臺省。孫太宰丕揚方在省中，劾其專擅。既落職陛辭，因望覓孫，揖謂之曰："承公教，殊荷相成。但今者吏部之門，幹謁錯至，茍非自行其意，亦復何由秉公？曩疏得毋甚誤！"孫沈思良久，憮然謝過。即日草奏，自劾失言，而力薦陸，陸亦復起。
鐘伯敬[惺]嘗遊虎丘，遇兩貴人子侮之，故相蹴蹋。伯敬以惡少，謹避之。明日，有兩生通刺求見，肅衣冠執弟子禮，俯身以俟。及出見，則向兩生也，兩生慚無地。
王弇州才華絕代，學尚該雅，於文最不滿歸熙甫。晚而意氣銷歇，浮華解駁，亦自尤咎。自謂："《卮言》之作，年未四十，與於鱗輩是古非今，此長彼短。顧以災木已久，不復能秘，惟隨事改政，勿誤後人。"其贊熙甫畫像曰："風行水上，自成文章。千載有公，繼韓歐陽。余豈異趨，久而自傷。"其虛心克己，不自掩護。又嘗語所親曰："吾心知績溪之功，為華亭所壓，而不能白其枉；心薄新安之文，為江陵所脅，而不能正其訛：此生平兩違心事。"蓋胡宗憲破倭之績，以附嚴見出於華亭[徐階]，汪伯玉以壽諛張相父，得名故也。
管東溟[志道]為主事，請復午朝，總攬萬幾。江陵諷御史龔某劾而降調，尋復以外計罷去。海忠介折簡讓龔："奈何不能為國容一正人？"龔自愧悔，每握筆嘆恨："生平名節，壞此禿管中！"
高公之去，疏劾盈庭，葛端肅獨不肯，徐養正、劉自強強之，不可。二人為《白頭疏》上之，葛罷而二人向用。高公復相，起葛公，從容語劉曰："《白頭疏》向亦何忍？"劉曰："若無此疏，安得在此？"高公曰："葛公何以在此？"劉為赧然。
倪文煥既削籍歸，同鄉喬中書可聘往謁。文煥神色阻喪，悔不自存。喬問："楊、左以忤璫罹禍，君子也，公糾之何故？"曰："一時有一時之君子，一時有一時之小人。當我居言路，舉朝罵楊、左小人，我自糾小人耳。由今日看渠，卻原是君子。"
成樞曹德語人曰："我嘗望東林如山嶽，及渡江後，始悉錢謙益、熊明遇所為。夙昔之意，索然盡矣！"
文廟渡江，周公是修與胡廣約同死難。既而周使人覘胡動靜，見胡方問家人飼豕。周聞而笑曰："一豕尚莫舍，亦安肯捨生？"
戴元禮，國初名醫。初召至京，見一醫肆，迎求溢戶。元禮意必良工，試一屬目，按方發劑，了不異人。俄一人取藥去，醫追語曰："可下錫彈丸許。"元禮怪叩之，曰："古方也。"索書觀之，乃誤以"餳"為"錫"。
姚廣孝身事浮屠，學為詭異，著《道餘錄》毀斥程、朱。其友張洪嘗曰："少師於我厚，今其死，無以報，但見《道餘錄》輒為焚棄。"
陳嗣初家居，有求見者，稱林逋十世孫。嗣初與之坐，少選入內，出一編令其人讀之：則和靖終身不娶無子。客默然。
王佑貌美無須，媚事王振。振曰："侍郎無須，何也？"對曰："公無須，兒安得有？"
項文曜為兵部侍郎，素附於公，每朝出入，必附耳語。人以為於公婢。
景泰易儲，陳循草詔已，與眾。覆奏署名，王文端有難色，循持筆作半跪，乞文端署之。
憲宗崩，內豎於宮中得疏一篋，皆房中術，署曰："臣安進。"孝宗遣懷恩袖至閣下，曰："是豈大臣所為？"安慚汗不能語。
國子生虎臣慷慨有氣節。聞萬歲山架棕棚備登眺，上疏極諫，上奇之。祭酒費誾謂且賈禍，乃會六堂鳴鼓聲罪，縲紲加頸以待。俄旨出，令吏部銓選，與臣七品。誾大慚，臣名遂播天下。
分宜年老，上時有所問，對不稱旨，屬世蕃草，輒報可。分宜仗之，諸曹請事，輒顧問："東樓云何？"
黃綰為禮部不職，為言官所詆，自陳背刺"精忠報國"四字。詔下法司覆勘，天下笑之。
大禮議起，陸澄以刑曹詆張、桂邪說。後議定，澄丁憂服闋，復上疏諛兩人正論，而悔前之失言，願改過自新，得補禮部。已，上閱其前疏，大怒謂："始造悖理之論，以惑群蒙，逢迎取媚；復假悔罪，為辭悖逆奸巧，有坫禮司。出之！"
顏山農讀書，不能句讀，而好以意穿鑿文義，為奇邪之談，間亦灑然可聽。淺中無識之士，或趨附之。嘗言：貪財好色，皆天機所發，但不可著以成固我。挾詐人財，官捕笞，論戍。
何心隱師事山農，既而心悔。凡山農弟子，必毆三拳，而後受拜。值山農淫於村婦，心隱辟隱處，伺而扼之，亦毆三拳，使拜，削弟子籍。
茅鹿門[坤]遊胡襄懋幕府，嘗大會，文士畢集。胡隱徐渭文，語鹿門曰："能識是為誰筆？"鹿門讀未半，遽曰："此非吾荊川不能！"胡笑謂渭："茅公雅意師荊川，今北面吾子矣！"茅大慚慍，面赤勉卒讀，曰："惜後不逮。"
王逢年得古琴，自謂真蔡中郎焦尾。晚年無聊，持過王奉常敬美，曰："願以此贖城南數頃，以具饘粥。"奉帝唯唯。數日，出詒之曰："焦尾果神物，昨宵風清月白，焚香撫操，二玄鶴從空下，飛鳴盤舞，扶之而上，不知所之。"逢年俯首，曰："固宜有是。"
陳瑞巡撫湖廣，適江陵父死，瑞詣其家，出麻巾袖中，加絰而戴之，哭盡哀。因跪見江陵母，哭前致詞，母指旁廝役曰："若屬幸一垂盼。"瑞起揖廝曰："瑞安能重公？公乃能重瑞耳！"聞者掩口。
魏忠賢因食時，偶曰："吾最不喜粥。"尚書周應秋以為"竹"也，令園丁一日斬之至盡。
吳閣學甡初出範濟世門，濟世以移宮齮齕東林，甡願引退。濟世答以："公道昭明，彈冠其時，何遽言退？"甡嘆息其語，人皆傳笑。及甡為相，致書喬侍御可聘，亦以"正人滿朝，天下太平"為言。可聘曰："今寇鹵交訌，兵耗餉匱，擢幾輩同志，遂致太平耶？"
鄭輔以偉善讀書，而票擬非長。偶疏有"何況"二字，誤謂人名也，批擬提問，致被訐責。嘗懸筆不能下，周玉繩哂之，以偉嘆曰："吾富於萬卷，而窘於數行，乃為後生所笑！"
楊文貞子稷惡已著聞，王文端為文貞言之，遂請省墓，實欲制其子。稷知，每驛遞先置所親譽之，揚言"人忌公功名盛，故特謗稷耳"。及見稷，氈帽油靴，樸訥循理，家中圖書蕭然。文貞疑文端妒己，還京出之吏部。
劉文介主試順天，陳循、王文皆以子屬。已，二子皆不中，循、文因劾儼"考閱不明，題語誹謗"。帝重違二臣，令其子準會試，文復疏辯。張寧曰："大臣而私其子，如國體何？"
陳繼方落魄嗜酒，每賦詩，必酒酣以往，才始暢發。嘗好一姬，姬請賦百首，乃肯相就。遂力為賦，至六十餘，竟醉憊以死。
李西涯與楊邃庵極相善，佞幸謀欲害邃庵，西涯力救，邃庵德之。及西涯病劇，同列往視，西涯以謚為憂。邃庵曰："國朝文臣未有謚『文正'者，請以謚公可乎？"西涯於床上頓首稱謝。
楊君謙才列仕版，即建危言，棄官如屣，晚年騷屑之甚。
武宗南巡，因徐髯仙進《打虎詞》以希進用，議者以為血氣既衰，茍得不戒。
嚴世蕃嗜古珍玩，購以獻者無算，甚至發人冢墓。時人謠曰："諧不諧，問椎埋；求尊官，且探丸。"
弇州作《曇陽子傳》幾數萬言，文飾玄言，多語神怪，極其誕妄，至稱曇陽"先師"，甘心門下。
吳少君家蘭溪城東，有腴田盡易磽瘦，鑿溝引山泉，繞入玉雪廚銅池，以此破其家。嘗以數縑市一大瓢，摩挲鑢鐋，暗室發光。過荊溪，盜發其篋，怒而碎之。抱而泣累日，王元美作《破瓢道人歌》。
方太古嘗與黃省曾遇於途，誦所吟新詩。會雨至，黃匆遽欲歸，方益徐誦不輟。已而雨大濡浥，乃徐步別去。明日，謂客曰："昨興頗洽。"
屠赤水[隆]放情詩酒，中白簡罷官。談空核玄，自詭出世。或挾乩稱慧虛子，遂篤倍之。病革，猶扶床凝望，幾慧虛飈輪迎我。
吳入孫七政能詩好客，有園池，日與四方詞客賦詩宴賞。客醉遺溺，戽水出諸城外，引隍水滌之，累數百金。
胡惟庸以劉斌意嘗沮其相，怨之。後基告歸，以淡洋故多醝盜，請設巡司蒞之。惟庸使人上書，言基故善相地，以淡洋有王氣，購之不得，故有是請，上命奪基祿。後誠意病，惟庸乃遣醫來視疾，既飲藥，有物積腹中如卷石，遂不起。
馬順子年二十，病劇。一日欻起，捉順發曰："我劉球也！死老奴、令而異日禍逾我！"順拜謝，俄而子乃死。
徐有貞南遷之議，於公廷斥之。已，求補祭酒，因門人楊宜以請，公亦才而許之，為言於景帝。帝曰："才而不端，不可以師多士。"有貞以公沮之，乃益恨公。曹、石將兵而橫，公復裁抑之；張軌征苗，公劾其失律；楊善以賞薄，亦以公故，遂比謀陷公。
於公在本兵，嘗倚任範廣。張賜[即軌也]故怨廣，及於公死，並誣殺之。亡何，賜出，忽途中自揖，左右驚問故，曰："範廣也。"歸，發病死。
王允寧[維楨]以母老病，乞南得祭酒。道華山，為文祭之，言"母素敬神，當得蒙庇，吾太史能為文，以不朽神。"後王以地震死西安，李戶部愈素恨王，假華山神，為文詈而僇之。
歷城尹公旻，素不善尹直。禮侍缺，他有舉薦，上不允，以直為之。翌日，廷遇歷城，舉笏謝之。歷城曰："公簡在帝心者。"自是益相仇怨。
龍宗武既以媚江脧，殺義士吳仕期，遂獵遷少參。江陵敗，論戍廉州。逃歸，為有司所捕。笞之，宗武恚，發狂飲穢，自謂："我仕期。"呼己子為宗武，而大椎椎殺之。
盧柟雅負才望，濬令陽浮慕之，約旦日過盧飲。盧喜，因翁媼具酒饌甚恭。日昃，令不至，盧遂鬥酒自勞。比令至，稱辭不能具賓主禮。令恚，曰："乃為傖父子所辱！"遂以家人獄，陰中之。
杜拯為工部侍郎，恣橫鄉里。其治墓門，或竊議其不利，聞而擒之，笞其臀三十。其人歸，聚族而篡取拯，亦笞之三十。拯還墓治創，夜有逾垣入者，斬拯。官為捕治，忽數人自首於官曰："杜侍郎殺某某，官不問；而獨問其見殺，何也？今為死者，亦足矣！"
蔚鐘以河南僉事歸，一少年美而狷利武捷，通書自云："河南部人，有官事願托為奴。"鐘甚嬖之。兩月餘，委寄逾諸幹。與之莊所，分遣諸從者征逋責。抵暮，則鐘已橫屍地上，失其首。廄中駿馬，與少年偕逸矣。蓋河南怨家募使殺之，竟不得主名。
孝子王世民，父為族子所殺，不忍柝骸而檢，聽宗人割仇田以償。世民受之，誓勿茹毫末。賦役外，歲藉所入，市金而扃之。佯與仇為好，即飲仇家，歸必計脯餚醬醢之屬，估而識其值。鑄利斧，鐫姓名其上，乃殺仇。自首，出牘與金若干，曰："此仇田所出也。"又出他鏹若干，曰："此飲仇費也。"
倪文煥媚璫，劾周忠介，蘇民憤，殺緹騎五人，坐斬。已文煥家居，忽忽不樂，見五人嚴裝仗劍，旌旆導周公。庭井石闌，飛舞空中，良久而墮，聲轟若雷。已，忠介子茂蘭血疏頌父冤，詔誅文煥。
徽人程夢庚，有白定古鼎值千金。崔呈秀心悅而丐之，夢庚吝不應。已謁相馮銓，見鼎在銓所，問所自，乃夢庚饋也，遂大銜恨。富人吳養春之獄，呈秀嗾其逆仆徐天榮，並連坐死。
阮大鋮既殺雷、周二公，國破竄閩。渡仙霞嶺，忽騶從徒卻不能前，空中聞戈戟鏗鍧。大鋮馬上嚄唶，呼："二公謝罪！"馬驚，旁突崖谷。大鋮墜，曳馬韝數十里，肢體靡潰。仆從云：空中有衣朱綠者雲。
吳肅公，字雨若，號晴巖，宗周裔也。從叔氏垌、征君沈壽民學。垌謝去舉子業，肅公亦深村鍵戶，力窮聖學，以崇實用。凡異端邪說、堪輿祿命之術，舉不能惑。時《姚江傳業錄》充斥宇內，肅公辭而辟之，以明道為格物，即集義以為仁，著《正王論》。其大旨曰：傳註者，聖人之教之所寓以明也，陽明悉牾而異之，自謂得性天之妙，於語言聲臭之表，契虛無之悟，為易簡直捷之宗，卒之言天愈渺而見性愈微，比釋氏而弗惜也。灑灑千言，澠淄立判。從遊者日眾，立《明誠會約》，詳《全集》。遠近知者，率稱晴巖先生。當事請見，謝弗納。褒衣博帶，望而知為有道之儒。治古文，直逼左、史；詩不屑三唐以下。所著有《街南文集》。壽民避跡湖北，抱疾，肅公侍湯藥兩月。易簣時，為師櫛纚治發簪，群稱義弟子雲。
吳肅公，字雨若，號晴巖，一號逸鴻，宣城人。諸生，入清不事進取，賣字行醫兼授徒自給。自題其像云："翩翩者五十年韋布之身，峨峨者三百年方角之巾。"預作墓誌云："幅衣皂帽，衣袂軒舉。"宋遺民四先生[林霽山、鄭所南、謝臯羽、梁隆吉]詩序云："宋之天下亡於蒙古，而人心不與之俱亡。"可以知其所誌矣。善病多廢疾，目眇臂攣，疝痔鼻淵，晚而喘咳足痿，而著述勤劬不肯休。卒於己卯[康熙三十八年]，年七十四。事具自撰《街南遺老吳晴巖既配麻氏合葬墓誌銘》。有《明誠錄》、《正王或問》、《大學述》、《五行問》、《易問》、《讀書論世》、《葬惑論》、《皇明通識》，皆未刻。刻行者《街南文集》二十卷、《續集》七卷，附《讀劄問》三卷、《律陶》一卷。李清為之序，稱其文探源經術，貫穿古今。所表章非理學之微，即綱常之大。王方岐稱與古人參會於芒忽之間，而亦未嘗步趨繩尺，求肖乎古人。。。。。。。非不苦吟，而不肯傳者，則於《雪坪詩序》言之：謂於詩不工，歲不下二三十首，然雅不欲以詩著；又漫違時好，愁苦峭特之音，如啼猿寒鳥，付之荒濱衰草宜耳。蓋自貴其文，期必傳世，詩非其至者，固莫如善藏矣。《明語林》十四卷、《闡義》十二卷，俱有刻本。
