　　欽定四庫全書　　　　　集部五
　　松雪齋集　　　　　　　別集類四〈元〉
　　提要
　　〈臣〉等謹案松雪齋集十巻外集一巻元趙孟頫撰孟頫字子昻宋太祖之後以秀王伯圭賜第湖州故為湖州人年十四以父蔭入仕宋亡家居㑹程鉅夫訪遺逸於江南以孟頫入見即授兵部郎中累官翰林學士承㫖卒追封魏國公諡文敏事蹟具元史本傳楊載作孟頫行狀稱所著有松雪齋詩集不詳巻數明萬厯間江元禧所編松雪齋集寥寥數篇實非足本惟焦竑經籍志載孟頫集十巻與此本目次相合而史所稱琴原樂原得律呂不傳之妙者檢勘均在其中外集雜文十九首亦他本所未載葢全帙也孟頫以宋朝皇族改節仕元頗不諧於物論觀其和姚子敬韻詩有同學故人今已稀重嗟出處寸心違句是晚年亦不免於自悔然論其才蓺則風流文采冠絶當時不但翰墨為元代第一即其文章亦揖讓於虞楊范掲之間不甚出其後也集前有戴表元序見剡源文集中末題大徳戊戌嵗葢孟頫自汾州知州謁告歸里時裒集所作請表元序之者表元不妄許與而此序推挹甚至其有所以取之矣後人編錄全集仍録此序以為冠非無意也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　松雪齋集序
　　吳興趙子昂與余交十五年凡五見每見必以詩文相振激子昂才極高氣極爽余跂之不能及然而未嘗不為余盡也最後又見於杭始大出其平生之作曰松雪齋詩文集者若干卷屬余評之餘惟人之各以其材自致於世必能相及也而後相知必相知也而後能相為言余於子昂不相及而何以知何以言乎子昂曰雖然必言之餘曰必言之則就吾二人之今所歴者請以杭喻淛東西之山水莫美於杭雖兒童婦女未嘗至杭者知其美也使之言杭亦不敢不以為美也而不如吾二人之能言何者吾二人嘗身歴而知之而彼未嘗至也他日試以其説問居杭之人則言之不能以皆一彼所取於杭者異也今人之於詩之於文未嘗身歴而知之而言之同者亦未之有也子昂未弱冠時出語巳驚其里中儒先稍長大而四方萬里重購以求其文車馬所至填門傾郭得片紙隻字人人心愜意滿而去此非可以聲色致也而子昂豈謂其皆知我哉故古之相知者必若韓孟歐梅同聲壹跡綢繆傾吐而後為遇而後世乃慾望此於道途解後之間則又過矣余評子昂古賦凌厲頓迅在楚漢之間古詩沈涵鮑謝自餘諸作猶傲睨高適李翺雲子昂自知之以為如何大徳戊戌仲春既望剡源戴表元敘









