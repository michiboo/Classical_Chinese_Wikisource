
谷口鄭子真，躬耕在巖石。
高名動京師，天下皆籍籍。
斯人竟不起，雲臥從所適。
茍無濟代心，獨善亦何益。
惟君家世者，偃息逢休明。
談天信浩蕩，說劒紛縱橫。
謝公不徒然，起來爲蒼生。
祕書何寂寂，無乃羈豪英。
且復歸碧山，安能戀金闕。
舊宅樵漁地，蓬蒿已應沒。
卻顧女幾峯，胡顏見雲月。
徒爲風塵苦，一官已白鬚。
氣同萬里合，訪我來瓊都。
披雲覩青天，捫蝨話良圖。
留侯將綺里，出處未雲殊。
終與安社稷，功成去五湖〈一本二詩合作一首〉。

