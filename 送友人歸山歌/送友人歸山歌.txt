
山寂寂兮無人，又蒼蒼兮多木。
羣龍兮滿朝，君何爲兮空谷。
文寡和兮思深，道難知兮行獨。
悅石上兮流泉，與松間兮草屋。
入雲中兮養雞，上山頭兮抱犢。
神與棗兮如瓜，虎賣杏兮收穀。
愧不才兮妨賢，嫌既老兮貪祿。
誓解印兮相從，何詹尹兮何卜。
山中人兮欲歸，雲冥冥兮雨霏霏，水驚波兮翠菅靡。
白鷺忽兮翻飛，君不可兮褰衣。
山萬重兮一雲，混天地兮不分。
樹晻曖兮氛氳，猿不見兮空聞。
忽山西兮夕陽，見東臯兮遠村。
平蕪綠兮千里，眇惆悵兮思君。

