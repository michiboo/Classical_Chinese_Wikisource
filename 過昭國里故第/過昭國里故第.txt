
不復見故人，一來過故宅。
物變知景暄，心傷覺時寂。
池荒野筠合，庭綠幽草積。
風散花意謝，鳥還山光夕。
宿昔方同賞，詎知今念昔。
緘室在東廂，遺器不忍覿。
柔翰全分意，芳巾尚染澤。
殘工委筐篋，餘素經刀尺。
收此還我家，將還復愁惕。
永絕攜手歡，空存舊行跡。
冥冥獨無語，杳杳將何適。
唯思今古同，時緩傷與戚。

