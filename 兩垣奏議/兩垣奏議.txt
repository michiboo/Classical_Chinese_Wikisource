四庫總目提要明逯中立撰。中立有《周易劄記》，已著錄。是書凡奏議六篇，皆中立為給事中時所上。以歷官吏、兵二科，故稱兩垣。其中《論公用舍》、《論修史用人》及《論會推閣臣》三疏，本末略具《明史》本傳。蓋中立以是三疏，一忤旨停俸，一見忌輔臣，一被貶外授，故史特摘錄於本傳。其《請罷織造》、《論東倭》及《請停例金》三疏，雖事不施行，然亦皆錚錚不阿，無愧封駁之職，不得以卷帙之少廢之矣。舊本附刻中立所作《周易劄記》後。今既分隸四庫，則列於《經部》為不倫，故析出別著錄焉。
臣惟朝廷有用舍之權，而天下有是非之公用舍，合於公則人服，而議論自息。用舎不合於公，則人不服，而議論日滋。故曰：王道，本乎人情。自古又未有上下異指，大小臣異心，邪正倒置，衆論沸騰，而可以言治者。臣睹近來諸臣相繼而罷者，率多砥行好修，守正不阿之士。如郎中譚一召疏中所云，得罪棄置者六十餘人。臣不敢謂其皆皭然君子，然而為君子者多也。而偶以一事，固執一言，觸忤遂令其牢落下僚，跧伏田間，壯志紆而不伸，忠猷藴而未竟。此臣所以深為諸臣惜也。方今中外多故，苦無任事之人，而今被斥諸臣，雖位有崇卑，才有偏全，皆國家所作養，生平所砥礪。今不使之為國家用，而反令藉之以成其私名，致感時者有憐才之嘆，司銓者有乏才之憂。此臣所以為世道惜也，夫諸臣有以爭國是而去者，有以詆輔臣而去者，又有以申救株連疑及輔臣而去者。陛下怒言者，則曰出朕獨斷，而輔臣王錫爵之自解，亦曰有主上親筆。臣謂所罷者，非正人也，則斷自宸衷，固主上去邪之眀，即擬自閣臣，正大臣為國之忠。若所罷者果正人也，出於閣臣之票擬，而有心斥逐者為妬賢，出於主上之裁決，而不能匡救者，為竊位彼職贊宻勿。身膺隆眷，不補牘力爭，而坐視忠良屏棄，讒佞鴟張，雖間有揭救，然而諸臣之擯斥者如故也。大臣以人事君之道，恐不如是。故臣又為輔臣惜也。今陛下欲安輔臣，則罷言者。言者罷，而論者愈多。論者多，而輔臣益不自安。即髙攀龍一疏，惓惓為國惜才，即部院大臣亦許其願忠之心矣。中外諸臣亦多為之申解矣。孫繼有譚一召之疏，不無過激而扶正抑邪之言，不無可採。陛下重罰二臣，以謝輔臣。二臣罰，而輔臣能自安乎？臣聞防口甚於防川，聖如虞舜，猶察邇言而用之。況泰交一疏，輔臣不以淹棄諸臣，請乎陛下以心旅托輔臣，則何不行輔臣之言，從中外臣工之願，眀諭吏部於先後廢謫諸臣，隨材錄用，以示大公。則君有容直之名，臣無敢言之譽。國家收多賢之益，廟堂無處分之煩。衆囂自息，輔臣自安矣。宋劉安世曰：愛惜人才，乃人主自為社稷計。程顥曰：朝廷不失於舉錯，使議論何自而沸騰。釋羣疑而收人心，莫要於此。然臣又有言焉：留都銓卿以沈鯉推而不用，尚寶司丞以李懋檜補而不允，至於鄒元標，慷慨大節，海內屬目，而不能一日立朝。夫以陛下寛仁，獨不能容一二直臣乎？以輔臣見知於主，獨不能為國用一二直臣乎？端人短氣，正士結舌，清眀之朝不宜有此。輔臣不思極力叩閽，仰回天聽，以收民譽，而樹令名，而徒忿。衆口之呶呶，以歸過於君父。此臣所以義激於中，不容黙黙也。臣一介草茅，蒙拔置吏垣，感時效愚，罔知忌諱。伏惟聖眀裁納 。
臣待罪諫垣，竊見傳造太嶽太和山各宮殿。頂帳費以萬金，奉旨本山量解香稅銀七千兩。仍命工部補足三千兩矣。又戒諸臣之奏擾矣。夫以供奉眀神，而費止萬金，又有眀旨之凜凜也，臣何敢復有陳説。第考之祀，典叅之時勢，則見織造之命，萬萬可已者。敢披瀝為皇上陳之。臣惟太和山不列於嶽鎮，玄武神不見於經傳所云。靜樂王太子入山脩鍊，白日飛昇皆道家傅會之説，儒者所不談。雖我朝創廟宇，設提督以崇祀之，然非若天地嶽鎮海瀆等神為祭之正也。古雲，黷於祭祀時，謂弗欽禮，煩則亂，事神則難。而況宮殿帷帳又供奉之，彌文而非祭祀之常經乎?故織造之可已也。為國家釐祀典也，東南災沴頻，仍杼柚其空，即袍服上，供撫臣無嵗不請減請罷矣。今又以頂帳之故，嚴行新舊各堂添設機張，人匠併工織造，手指瘁於拮据，皮肉殘於鞭撲，且吏胥有需索之擾，州縣有徴解之苦，費以萬金，而閭閻所費又數倍於此者乎。夫以東南凋敝之時，而何忍加之以額外之徵輸也，故織造之可已也，為東南愛民力也，王者為天下守財，即財賦殷富之日，猶當加意撙節，而況公私交困，府藏殫竭。昨見主計之臣，謂各邊鎮上半年例銀，共該一百四十餘萬，東那西湊，尚少一半。若太和山宮殿頂帳，何益於神，而出帑金以佐之，雖曰數止三千，然一銖一兩，孰非赤子之膏脂乎？是何取盡錙銖，而用若泥沙也。故織造之可已也。為帑藏惜財用也。方今徐淮兗豫之間，千里一壑，積骸盈野，仳離之狀，愁嘆之聲，慘目悲心，有不忍見且聞者。昨河南撫臣張一元之疏，可見矣。天下之患，莫大於下有疾苦而上不收卹。乃日者，科臣王徳完為民請賑，疏兩上，而不報。今頂悵無益之費，近習無稽之言，即以科部執奏而不允。此臣之所以未解也。臣謂太和山之香稅，積之徒以供內。臣之乾沒推之，可以救中原之捐瘠。織造之萬金，以為頂帳之費，則曰不經。以為賑濟之資，則曰德意。臣又查萬厯十四年，以山陜等處災傷，發帑金三十九萬兩。十七年，以江南等處災傷，發帑金三十萬兩。遣官分賑。今中原災傷，不減於曩時，而賑卹之惠，反嗇於曩時。皇上為民父母，忍視數百萬生靈嗷嗷待斃，而不為之拯救者乎？伏願亟停織造之命，即以太和山香稅銀一萬兩，並再發內帑銀二十萬兩，遣廉能之官，宣布德音，太霈皇仁，以示聖天子軫念災民之意。則罷不經之費，至儉也。弘賑恤之恩，至仁也。廓轉圜之量，至明也。皇上何憚而不為此也。然臣又有言焉。京師者，四方之極也。今都門外宮觀之侈，丹堊輝煌，旛幔之飾，綦組絢爛，而委巷小民至傾貲破産，以脩庵觀，而供齋醮。異説之惑世，誣民甚矣。皇上又復括已盡之財，剝窮民之脂，以供宮殿帷帳之飾。則何以禁止愚民，風示四方。孟子曰：楊墨之道不息，孔子之道不著。又曰：君子反經而已矣。經正，則庻民興。庻民興，斯無邪慝矣。眀正道，以息邪説。唯聖眀留意焉 。
自東倭未靖，而請封請貢之説，興也。中外諸臣言者甚夥，其揣情形析利害者，亦甚備。雖三尺豎子，亦知其不可矣。臣即再陳説，亦不能加於諸臣上矣。顧是説也，宋應昌始之，顧養謙成之，本兵石星力主之，沈惟敬宻計於倭冦，劉黃裳昌言於朝，請封易而為請貢。請貢易而為開市，開市易而為和親，頃又專意請封。業已奉有眀旨矣，臣竊維貢不可許，而封亦不可許也。是東征諸臣誤本兵，而本兵因以誤國也。臣始不能無言也。臣聞忠臣之謀國也，為國家計，不為一身計。為乆逺計，不為旦夕計。自倭冦狂逞，盤據朝鮮，我皇上宵旰而憂。為之遣將出師者，既一年餘矣，蹂躪我屬國，戕殺我士卒，縻費我金錢，是中國仇也。而臣子之羞也，今不思滅此朝食，而反欲寵，以封號金冊銀章赫奕島外，此可令四方見乎？以國體論，則倭不當封。昨見朝鮮疏中有雲，倭冦築城蓋房，運糧練兵，陽退而復進，假和而逞兇。倭之情狀，亦可槩見。而當事者以為難慿日夜催促表文，以冀了事。目前臣未聞空言可以畏敵，表文可以守取，即稱臣稱貢，禮卑言甘，臣之所不敢信也。以倭情論，則倭不必封。倭俗狙詐，而狼貪。聖祖絶其貢，不與通。著之為訓，沿海設備，嗣是屢貢屢犯。至嘉靖間，東南之慘極矣。世祖赫然用武，一大創之。而有三十餘年之安。今無以制其死命，而以封為羈縻。彼闗酋雄，長海外即稱帝稱王，夫誰禁之？而乃遣數十萬之師，犯我屬國，丐此虗名也。勢必請封，請市要求不已，我不能拒絶於今日，而安能拒絶於異日。啟奸民勾引之端，開外國窺伺之門，為國家患無已時。以利害論，則倭不可封。此其事之可否得失，滿朝臣工知之，朝鮮知之，而何當事者以冥冥決事。不曰選將，不曰練兵，不曰沿海脩備，而今日議封，眀日議貢，倭盤據於釡山，為攻取之計。我冀望於僥倖，為茍且之謀，倭以欵要我，而操術常行。於欵之外，我以欵自愚。而智慮常陷於欵之中。排盈庭之公論，損戰守之長策，沮忠臣義士之氣，為逃責議功之資。此人臣之利，非國家之福也。旦夕之謀，非乆逺之計也。豈不羞朝廷，而汚青史哉！臣謂倭欵不罷，則戰守之計不決。戰守之計不決，則釀禍將來，貽憂君父。異時追尤首事，即斬諸臣之頭不足以謝國事矣。且皇上獨不見西事乎？當互市之始，豈不藉口羈縻，得以息肩飭備。而今邊務廢弛，將士玩愒，不可收拾。識者恨之。今日又欲襲其故智，以為退倭良策。尚可謂國有人乎。伏望皇上深思。倭情之叵測，収回許封之成命，眀諭尚書石星，總督顧養謙，閉關謝使。一意防禦，毋推諉避事，毋因循養亂，毋狃一時之便，而貽後日之悔。侍郎宋應昌郎，中劉黃裳，倂亟賜罷斥，仍正其欺罔誤國之罪。則內外逺近曉然知上意，所向在於安攘大計。孰不更相激厲，以圖事功，所謂三軍之士不戰而氣自倍，倭何足慮哉 ！
先該輔臣王錫爵，題請纂修正史，起原任詹事劉虞夔充總裁官。輿論嘖嘖，以為非人臣。曰是輔臣援所私，而不顧天下之公議也。方具疏叅論，旋聞同官業已上請。竊謂輔臣必聞言而悔滌心而聽。則臣可無言矣。既奉旨，先該呂坤保薦劉虞夔急，宜起用。今御史紛紛叅駁，孰為公論。著該部院定議來説，欽此。臣仰見皇上深居大內，留神章奏，采公論於外廷，付定議於部院，而毫不以成心與也，繼而思曰，是出於宸衷之主裁與，則呂坤保薦事，在往年猶然。簡在聖心，虞夔何人，而當此隆眷也。抑出於閣臣之票擬與，則是以桃李之私情謬為推引，而奈何假呂坤之一薦以自文也。臣請得而畢其説，撫按之臣鎮輯一方，境內士夫所改容而禮者也，非巨奸豪宦不以列彈章。其薦人也，不得不寛廟堂之上提，衡天下宇內才品所懸鏡而別者也。非宏才碩望，不以辱弓旌。其用人也，不得不嚴撫按之保薦，或偶取其鄉論。廟堂之起用，必詳核其官評。試查各處撫按所薦舉地方人才者，能人人而用之乎？彼虞夔生平，具在去嵗拾遺疏中。真士類所不齒，聖世所不容者，不即罷斥，已為漏網遺奸，此固滿朝公論，輔臣獨不知乎？知之而何故復用之乎？夫用虞夔也，為得意門生，而私之也。私虞夔而借明旨以塗天下也。借堂官以箝臺臣也。則黨護之心化而為機械。儻皇上試召輔臣而問，不知輔臣何詞以對。且今天下多故，需人甚急，廢謫諸臣無賜環之日。中外士紳日夜望輔臣補牘力諍，今未能進一君子，而先進一邪臣，輔臣又將何詞以謝天下乎。伏乞明諭輔臣，以後用人當秉公心，勿植私黨，以後擬旨當持大體，勿挾私見。則國家之休也。亦所以成輔臣之令名也。臣再惟修史鉅典也，必博訪名流，廣招俊士，前輔臣疏，有欲取之別署，取之外僚取之閒，廢取之山林隱逸，而必曰文行兼優，又曰行義無虧，然邪媚如虞夔者，首與總栽之選矣。苐恐天下之為虞夔者不少也，洿行無節，徒飾浮華之詞，夤縁干進者亦不少也。儻誤蒙收録，則修史之典，適以啓邪臣奔競之途，而開小人仕進之竇耳。即掇英摛藻，何足以昭法誡，而垂萬世哉！復望諭輔臣及吏部，嚴行諮訪，務求端方直亮，博聞有道術之士，毋得濫及匪人，以汚清朝盛舉。則仕路肅清，而國史可傳不朽矣 。
臣待罪諌垣，伏睹陛下寤寐英賢，軫恤民瘼，邇者如孟一脈，沈鯉，屢推不允者。今擢用矣。覽科臣所上中州饑民圖說，憫然動念，發帑銀遣官賑救。至宮闈之內，亦捐金佐之矣。大小臣工，莫不踴躍。而頌曰，陛下天地之量，而堯舜之心也。顧臣見近來請用廢謫，諸臣連章累牘，留中不下。夫今天下多事，正當廣招俊乂，搜羅巖穴，而諸臣者徃徃以戅直蒙譴。其抱效忠之悃，具可用之才甚多也。一列擯斥之籍，永無登進之階。是陛下之量猶有未廓歟！臣謂天地之生才實難，國家之需才甚急，諸臣不及時録用，恐嵗華相催，精神意氣漸隳。是清朝有不盡之才，而正人有後時之嘆矣。且銓臣為陛下用人也，尚書陳有年又陛下所特簡者也。以請用司屬奉旨切責，累疏求去。陛下亦屢降溫綸留矣，夫畀以銓衡之寄寵，以知眷之渥。則何不推心委任，盡行其志，而乃令其抱牘逡巡，有懐而莫展也。伏乞明諭吏部，於先後廢謫諸臣，遇缺次用隨材序遷，則忠直在列，而國家收多賢之益矣。臣又見昨該雲南撫臣請減加金，未蒙俞納。夫雲南年例金嵗止二千兩，萬厯二十年加至五千兩，是加増之數反多於原額，旋以閣臣之請減去一千矣。又以撫臣之疏而増。旋以計臣之請，復減一千矣。又以科臣之疏，而増隨減隨増綸綍，不信非所以重詔令，而垂史冊也。臣聞滇南採金，逺渉川陜風雨瘴癘之所，侵虎豹盜賊之所，傷辛苦艱難，觸目悽慘，是金以千計，而民間所費與死亡傷夷者，不可勝計也。陛下居髙處優，言千則千耳。獨不念供之者甚艱乎？況今緬氛方熾，徴兵轉餉之費，公私殫竭。而今又益以額外之徴，求其何以堪。伏乞明諭戸部，令該省止觧年例金二千兩，如以為內用，不給請俯從撫臣之懇，停免舊嵗所増一千兩。則約巳裕民，滇氓徼再造之福矣。臣再惟近日言及於罪逐之臣，陛下以為市恩言，及於滇南之金。陛下以為奏凟，臣亦豈不知緘黙可以自容哉。第念職司耳目誼切，匡正當此才乏民困之日，而坐視端人淹於屏斥，窮陬疲於征輸，耳目之謂，何臣之罪。且不容於堯舜之世，是以冐昧塵凟，仰回天聼，惟願陛下以用沈鯉，孟一脈之心，盡召逐臣，以賑中原之心。逺徹遐壤，則至仁天壤同流，而聖德古今罕並矣 。
頃該吏部，以會推閣臣之故上干。聖怒，嚴旨督責，降處司官旋以言者申救，斥為編氓。朝論惜之。臣言官也，誼不能黙黙無言。臣伏惟陛下念閣務繁劇，簡任輔臣，不即斷自宸衷，而先付之廷，推以示公也。銓臣博訪旁搜，疏名上請，公論採之，盈庭可否。決於聖斷，非敢專也。亦非敢私也。且威福者，朝廷之權也。該部亦不得而專也。予奪者，君上之恩也。該部亦不得而市也。以今聖明在上，清議在下，一時臣工非至愚不肖，誰敢罔上行私。自速罪戾。而況郎中顧憲成者，砥行好修，往以直言獲譴，陛下起自謫籍而用之矣。司銓未乆復遭擯斥，士紳相顧咨嗟，咸謂憲成以直道被黜。而陛下有不容直之名。將何以勸任事之心，鼓豪傑之氣乎？夫用舍者，國家之大政也。銓臣者，又用舍人之人也。邇來相繼，屏去不竟。其用孫鑨去矣。陳有年杜門求去矣。司官之空署削籍而去者，至再至三矣。今顧憲成又以罪去。前者將竭後焉不續，人才凋謝可為寒心。語曰察察不可為，容容多後福。臣恐今而後非，如王國光，楊巍也者。則不能一日為太宰，非如徐一檟，謝廷寀，劉希孟也者，則不能一日為部臣。臧否混並，舉錯倒置，將使黜陟重典為權門，供愛憎銓衡重地為私門。樹桃李天下，不知有是非人心，不知有勸懲，風靡波流，莫究所終矣。大抵近年以來，君臣道隔，上下異心上，所謂可而下，未必是也。下所謂可，而上未必是也。用舍一慿喜怒，黜罰幾於無章。公議壅閼，繁言滋起，臣謂人才消長之機，理道廢興之漸，正在於此。故願陛下虛心而觀也。然臣又有言焉，會推閣臣，非自十九年始也。皇祖二十八年，廷推六員，而張治，李本二臣用。即今元輔王錫爵之入閣也，亦會推也。葢特簡與廷推，祖宗朝並行巳乆。而要之廷推，必諧於僉議特簡，或由於私援。故舜舉臯陶，湯舉伊尹，而必曰選於衆。今輔臣趙志臯等不稽故典，不惟逺圖，妄為牽引，熒激聖怒。即掲救數語，譬之強笑。而神不偕來，欲以動聽，難矣。方今疆場交聳，公私耗竭，而嗷嗷思亂者，又十室而九。識者抱厝火積薪之憂，所幸公道昭白，仕路清夷，宰輔無私人，朝廷無過舉，可以囘氣化而收人心。而今時事，至此可為。長嘆臣職司獻納，冐昧塵凟，非為銓司惜一郎官也，為國家惜人才也，為國家惜政體也。亦願廟堂之上，共捐成心，而重為國體人才惜也。臣不勝惓惓 。
