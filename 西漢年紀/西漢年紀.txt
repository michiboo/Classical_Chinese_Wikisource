《西漢年紀》三十卷，〈永樂大典本。〉宋王益之撰。益之字行甫，金華人，官大理司直。所著有《漢官總錄》、《職原》等書，見馬端臨《經籍考》，蓋能熟於兩漢掌故者。今他書散佚，惟此本以載入《永樂大典》獨存。考益之自序，稱《年紀》三十卷，《考異》十卷、《鑒論》若干卷，各自爲書。今此本不載《鑒論》，而《考異》則散附《年紀》各條之下，與序不合。殆後人離析其文，如胡三省之於《通鑑考異》歟？又序稱自高祖迄王莽之誅，而此本終於平帝，居攝以後闕焉。且其文或首尾不完，中間已有脫佚。蓋編入《永樂大典》之時，已殘闕矣。司馬光《通鑑》所載《漢紀》，皆本班、馬二書及荀《紀》爲據，其餘鮮所採掇。益之獨旁取《楚漢春秋》、《說苑》諸書，廣徵博引，排比成書，視《通鑑》較爲詳密。至所作《考異》，於一切年月舛誤，記載異同，名地錯出之處，無不參稽互覈，折衷一是。多出二劉《刊誤》、吳仁傑《補遺》之外，尤《通鑑考異》所未及。其考證亦可謂精審矣。今依益之自序目次，釐爲三十卷。其《考異》亦卽從舊本，仍附各條之下，以便檢核，不復拘自序之文，別爲編次焉。
