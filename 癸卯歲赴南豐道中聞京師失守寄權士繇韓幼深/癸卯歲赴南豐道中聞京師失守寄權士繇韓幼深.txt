
種田不遇歲，策名不遭時。 
胡塵晦落日，西望泣路岐。 
猛虎嘯北風，麇麚皆載馳。 
深泥駕疲牛，踸踔余何之。 
詰屈白道轉，繚繞清溪隨。 
荒谷嘯山鬼，深林啼子規。 
長歎指故山，三奏歸來詞。 
不逢眼中人，調苦車逶遲。 
士繇松筠操，幼深瓊樹姿。 
別來平安否，何階一申眉。 
白雲失帝鄉，遠水恨天涯。 
昂藏雙威鳳，曷月還西枝。 
努力愛華髮，盛年振羽儀。 
但令迍難康，不負滄州期。 
莫作新亭泣，徒使夷吾嗤。

