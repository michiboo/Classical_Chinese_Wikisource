　　欽定四庫全書　　　　　集部六
　　定山集　　　　　　　　別集類五〈明〉
　　提要
　　〈臣〉等謹案定山集十巻明莊㫤撰㫤字孔暘江浦人成化丙戌進士官至南京吏部郎中事蹟具明史本傳㫤官檢討時不奉詔作鼇山詩進培養聖徳疏以是遷謫垂三十年與陳獻章羅倫皆講主靜之學寔開姚江之先其為詩祖擊壤集多為人所㸃其中病眼詩殘書漢楚燈前壘草閣江山霧裡詩之句楊慎亦嘗稱之其他如山隨病起青逾峻菊到秋深瘦亦香土屋背牆烘野日午溪隨步領和風酒琖漫傾剛月上釣絲纔颺恰風和等句亦頗有詩意然此類如沙中金屑深苦無多且有句無篇亦罕逢全美其文多本太極之㫖以闡明性理為宗與古來作者尤當別論矣是集詩五巻初刻為弓元所編再刻於定山書院為陳常道所編三刻於蕭惟馨此本乃其裔孫清佐所重刋也乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　　〈臣〉　陸　費　墀









