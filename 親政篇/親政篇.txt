< 王鏊
< 古文觀止
　　《易》之〈泰〉曰：「上下交而其志同。」其〈否〉曰：「上下不交，而天下無邦。」葢上之情達於下，下之情達於上，上下一體，所以為「泰」。上之情壅閼而不得下達，下之情壅閼而不得上聞，上下閒隔，雖有國而無國矣，所以為「否」也。交則泰，不交則否，自古皆然，而不交之弊，未有如近世之甚者。君臣相見，止於視朝數刻，上下之閒，章奏批答相關接，刑名法度相維持而已。非獨沿襲故事，亦其地勢使然。何也？國家常朝於奉天門，未嘗一日廢，可謂勤矣。然堂陛懸絕，威儀赫奕，御史糾儀，鴻臚舉不如法，通政司引奏，上特是之，謝恩見辭，惴惴而退。上何嘗治一事，下何嘗進一言哉？此無他，地勢懸絕，所謂堂上遠於萬里。雖欲言，無由言也。
　　愚以為欲上下之交，莫若復古內朝之法。葢周之時有三朝：庫門之外為正朝，詢謀大臣在焉；路門之外為治朝，日視朝在焉；路門之內曰內朝，亦曰燕朝。〈玉藻〉云：「君日出而視朝，退適路寢聽政。」葢視朝而見羣臣，所以正上下之分；聽政而適路寢，所以通遠近之情。漢制，大司馬、左右前後將軍、侍中、散騎諸吏，為中朝；丞相以下，至六百石，為外朝。唐皇城之北，南三門曰承天、元正、冬至，受萬國之朝貢，則御焉，葢古之外朝也；其北曰太極門，其西曰太極殿，朔望則坐而視朝，葢古之正朝也；又北曰兩儀殿，常日聽朝而視事，葢古之內朝也。宋時常朝則文德殿，五日一起居則垂拱殿，正旦、冬至、聖節稱賀則大慶殿，賜宴則紫宸殿或集英殿，試進士則崇政殿。侍從以下，五日一員上殿，謂之「輪對」，則必入陳時政利害。內殿引見，亦或賜坐，或免穿鞾，葢亦三朝之遺意焉。
　　葢天有三垣，天子象之。正朝，象太極也；外朝，象天市也；內朝，象紫微也。自古然矣。國朝聖節、正旦、冬至大朝會則奉天殿，卽古之正朝也；常日則奉天門，卽古之外朝也；而內朝獨缺。然非缺也，華葢、謹身、武英等殿，豈非內朝之遺制乎？洪武中如宋濂、劉基，永樂以來如楊士奇、楊榮等，日侍左右。大臣蹇義、夏元吉等，常奏對便殿。於斯時也，豈有壅隔之患哉？
　　今內朝未復，臨御常朝之後，人臣無復進見。三殿高閟，鮮或窺焉。故上下之情壅而不通，天下之弊由是而積。孝宗晚年，深有慨於斯，屢召大臣於便殿，講論天下事，方將有為，而民之無祿，不及覩至治之美，天下至今以為恨矣。惟陛下遠法聖祖，進法孝宗，盡剗近世壅隔之弊。常朝之外，即文華、武英，倣古內朝之意，大臣三日或五日一次起居，侍從、臺諫各一員上殿輪對。諸司有事咨決，上據所見決之。有難決者，與大臣面議之，不時引見羣臣。凡謝恩見辭之類，皆得上殿陳奏，虛心而問之，和顏色而道之。如此，人人得以自盡。陛下雖深居九重，而天下之事，燦然畢陳於前。外朝所以正上下之分，內朝所以通遠近之情，如此豈有近時壅隔之弊哉？唐、虞之世，明目達聰，嘉言罔伏，野無遺賢，亦不過是而已。




