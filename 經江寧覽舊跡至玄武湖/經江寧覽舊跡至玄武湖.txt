
南國更數世，北湖方十洲。 
天清華林苑，日晏景陽樓。 
果下回仙騎，津傍駐綵斿。 
鳧鷖喧鳳管，荷芰鬥龍舟。 
七子陪詩賦，千人和棹謳。 
應言在鎬樂，不讓橫汾秋。 
風俗因紓慢，江山成易由。 
駒王信不武，孫叔是無謀。 
佳氣日將歇，霸功誰與修。 
桑田東海變，麋鹿姑蘇遊。 
否運爭三國，康時劣九州。 
山雖幕府在，館豈豫章留。 
水淀還相閱，菱歌亦故遒。 
雄圖不足問，唯想事風流。

