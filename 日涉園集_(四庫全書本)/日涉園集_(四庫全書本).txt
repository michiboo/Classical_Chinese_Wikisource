　　欽定四庫全書　　　　　集部三
　　提要
　　日涉園集十巻　　　　別集類二〈宋〉
　　臣等謹案日涉園集十巻宋李彭撰彭字商老南康軍建昌人陳振孫書録解題以為公擇之從孫王明清揮麈録謂李定仲求以不得預蘇舜欽賽神㑹興大獄彭即其孫也二説未知孰是宋史不為立傳其行履已不可考趙彥衛雲麓漫鈔載呂居仁江西詩𣲖圖録自黃庭堅以下二十五人彭名在第十五居韓駒之亞則彭本文章之士故事跡不見於史也其集書録解題作十巻世久無傳今檢永樂大典所載彭詩頗多抄撮編次共得七百二十餘首諸體咸備謹校定訛謬仍釐為十巻以還其舊集中所與酬倡者如蘇軾張耒劉羲仲等皆一代勝流故其詩具有軌度無南宋人粗獷之態呂居仁稱其詩文富贍宏博非後生容易可到劉克荘後村詩話亦稱其博覽強記而獨惜其詩體拘狹少變化今觀所作克莊所論為近之然邉幅未宏而捶鍊精研時多警䇿頗見磨淬之功在江西𣲖中與謝逸洪朋諸人足相頡頑終非江湖末近所能及也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀





