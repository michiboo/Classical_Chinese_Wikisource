
高詞棄浮靡，貞行表鄉閭。
未真南宮拜，聊偃東山居。
大藩本多事，日與文章疎。
每一覩之子，高詠遂起予。
宵晝方連燕，煩恡亦頓祛。
格言雅誨闕，善謔矜數餘。
久跼思遊曠，窮慘遇陽舒。
虎丘愜登眺，吳門悵躊躇。
方此戀攜手，豈雲還舊墟。
告諸吳子弟，文學爲何如。
跡與孤雲遠，心將野鶴俱。
那同石氏子，每到府門趨。

