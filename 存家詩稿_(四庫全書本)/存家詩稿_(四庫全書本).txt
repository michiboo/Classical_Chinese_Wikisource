　　欽定四庫全書　　　　集部六
　　存家詩稿　　　　　　別集類五〈明〉
　　提要
　　〈臣〉等謹案存家詩稿八巻明楊巍撰巍字伯謙號夢山海豐人嘉靖丁未進士累官吏部尚書贈少保巍敭歴中外居官有能聲自跋稱幼習舉子業不知詩至嘉靖乙夘外補晉臬提學曹忭始導之為詩歸田後與山人呂時臣相倡和得詩六百餘篇屬邢侗鄒觀光評隲而存之蓋其中嵗學詩與唐髙適事頗相類而天分超卓自然拔俗故能不染埃𡏖獨發清聲王士禎池北偶談稱其五言簡古得陶體為明人所少又舉其前年視我山中病落日獨騎驄馬來記得任家亭子上連翹花發共銜杯一絶蓋其神韻清雋與士禎論詩宗旨相近故尤賞之然其他髙曠簡古之作尚復不少固與當時嘈雜之音相去逺矣士禎嘗選訂其詩為三巻屬謝重輝刻之今未見此即鄒觀光刪定之本也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









