天列鉤陳之象，國維環衛之儀。蒼旻立程，圖諜斯載，心膂之寄，賢良是疇，苟非副慎選，曷以將軍累代而居其位焉！
將軍姓王氏，諱榮，字榮與。本太原人也。肇自軒後，延於周室。自靈王喪道，黜太子晉於河東，時人號為王家，子孫因以命氏。子晉生敬宗為司徒。至秦始皇大將軍翦，子曰賁，孫曰離，皆以武略著名，列於《戰國策》。及漢昌邑中尉吉，博通墳典，形於書籍。生二子，長曰霸，居太原，次曰駿，居琅琊。公即霸之後矣，自翦至魏，凡三十四代。有昶，為征南將軍。後遇西晉陵替，子孫有過江者，為江東盛族。其不往者，代有賢豪，史傳備彰，此無縷載。隋季喪亂，龍蛇起陸。爰有唐之始祖，舉義師於北京。惟公之先宗，向雄風於西土，繇是奕葉承緒，因家上京。曾祖元，皇越州長。王父思獻，唐元功臣行右龍武軍大將軍。父崇俊，皇開府儀同三司行左龍武軍大將軍事莒國公兼京城功德使，贈太子太保。慶有所屬，世無乏賢，猗歟將軍，即太保之元子也。
高門有嗣，美玉無瑕。識鑒精通，知謀周達。忠孝立誌，溫良飾躬。總角精乎兩經，弱冠窮於三略。文武不墜，剛柔得中。風姿逸群，果斷在己。公門家子也。肅宗皇帝美公先父有勤勞於國，有訓導於家，爰自妙年，授公左龍武軍司戈。廣德初轉本軍中候，未幾遷同州伏龍府折衝，賜紫金魚袋。本軍宿衛，皆特降恩煦，寵於勳賢。代宗之初，蕃戎豕突，烽燧西舉，鑾輿東巡，公之父子，俱為侍從，翼戴往複，公家是先。特拜公陝府元從遊擊將軍守左龍武軍馮翊府左郎將上柱國太原縣開國伯，食邑七百戶。公以恪居韶淑之年，誌出雲霄之路。勤守職業，色養無虧。雖居長，上以公代有勳績，將施延賞之恩，特賜故右龍武軍將軍李敬照之長女，以其令淑有聞，由內而降為公之夫人也。恩逾國戚，寵過常倫。服玩禮儀，無非常賜，渥澤滂霈，未之前聞。公謙衝有恆，恭儉無替。並謂禍生不意，家釁洊臻。公柴骨棘心，居苫枕塊，左右墳闕，薦奠朝晡。睹之者涕零，聞之者惻怛。可謂至孝之至。恭仁之（闕）數年後遷右神武軍翊府中郎將，尋改右清道率府率。
建中末，賊泚扇奸，乘其不虞，禍起肘腋，宮室蜂蠆，車駕郊畿。公乃奔馳扶輪，躬奉矢石，出歿生死，羽衛君王。是知仁者必有勇也。上嘉其誠，特封武威郡王，食邑三千戶，實封五百戶。逮於克複城闕，載酬厥勳，興元初拜奉天定難功臣雲麾將軍守右監門衛率府率，尋充左龍武軍南仗使。八年轉左內率府率，軍職如故。公家之事，知無不為，晝警夜巡，考課尤著。有詔補本軍通直將軍，職其將遷，望亦增重，鬆竹之操，森然可觀。貞元末特拜左龍武軍事。居文明之代，翊舜禹之君，嗣業既彰，軍風載振。昔宏農楊氏，四世三公，今太原王君，三代三品。
於戲！德宗皇帝奄忽升遐，順宗欽明，踐祚皇極。公以冊立之重，拜御史中丞，尋加鎮軍大將軍，賜一子正員八品，改贈先父太子太保。殊常之澤，並集公門。雖承湛露之恩，不易履冰之誡。霜仗增肅，天門益雄，規謨昭彰，職事修舉，前後倫類，莫之與京。於是書芳躅於武經，寫丹青於麟閣。俄乃紫微遷位，皇室薦哀。二帝山陵，六軍扈蹕，羽儀爭勝，公也推先煥采。
寶曆新升，恩加近侍，遷本軍大將軍兼御史大夫，佩玉腰金，珠門彩戟。昔馬援有「伏波」之號，班超揚「定遠」之名。雖門望同途，終華裔別實。豈若登壇柱國，授鉞中朝，晝列彤庭，暮嚴清禁，渙汗之重，孰雲比肩。至如君盡其臣忠，子及於父位，萬乃有一，公其獲諸。公之性也。矜孤湣窮，寬仁厚德，不伐其善，無施其勞，忠孝仁義，全乎始終。財帛洽於姻親，粟祿沾於鄉黨。享福居崇，固其宜矣。公當拜命之始，將軍（疑）有事於南郊。獻鋒銳者盈於九門，積玉帛者來於萬國。公為六軍之首，將持百代之名，敷陳盛儀，回出群格。美望充於朝野，嘉聲達於聖聰。因賜二子出身，用旌厥德。公竭乃筋力，罄於心神。靡監自哀，積勤致疾。天醫繼路，禦餌盈庭。雖上命以惜賢，竟膏肓之罔救。
公累官十任，曆事五朝。謀猷克申，威惠斯在。猶以遺訓，貽乎子孫。身後之儀，靡不詳告。有始有卒，公其得之。公嚐謂知己曰：「大丈夫誓當開拓疆境，掃滌欃槍，誅鋤奸凶，廓清華夏。致君堯舜之上，榮名管葛之前。豈可保位金門，坐安天祿而已！」何乃壽齡不永，事與願違，未盡所試，奄辭明代。嗚呼！元和二年十月二十一日，薨於道政裏之私第，享年五十有六。萬乘眷勳勤之德，徹食傷嗟；三軍思撫育之情，攀轅慟泣。意夫卞氏之玉，絕跡於良時；隋侯之珠，韜光於幽壤。翩翩盛德，足繼前修；亹餘風，揚乎後代。亦可謂歿而不忘者也。來年十一月二十四日，丹既舉，青烏告期，有司上聞，錫葬殊等。出天廚以饗奠，俾中貴以臨喪。鹵簿溢於郊衢，笳簫震於阡陌。寵光存歿，澤被幽明。棲神於鳳城東南龍首原先塋之左，禮之至也。
夫人隴西郡夫人李氏，婦德柔明，母儀貞順，視孤惸以灑泣，撫靈櫬以銷魂，追思飾終，罄竭家產。嗣子朝散郎前行左內率府錄事參軍太原縣開國公諒及王女等，或婉淑衝和，或貞剛勵節，各稟家訓，修於令聞。絕漿豈獨於曾參，負米猶思於子路。終天罔極，叩地何追，慮嘉躅之遺聞，請修文以記德。予以素承交契，見托臨終，辭之不俞，聊載貞石。銘曰：
禺禺聖君兮諤諤良臣，惟德是輔兮皇天匪親。國有環衛兮天有鉤陳，心膂之寄兮疇諮哲人。將軍之孫兮將軍之子，開國承家兮提綱振紀。君臣浹洽兮永冀終始，形圖彩閣兮名列青史。彼蒼者天兮殲我中賢，皇王軫悼兮士旅潸然。於以展恩兮式奠几筵，於以飾終兮鹵簿旌旃。龍首之原兮鳳城之前，蕭蕭白楊兮窅窅黃泉。立石刻銘兮紀勳紀德，揚名播美兮千年萬年。
