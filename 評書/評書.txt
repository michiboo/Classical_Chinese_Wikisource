虞文靖公曰：「大德、延祐間稱善書者，必歸巴西、漁陽、吳興。謂鄧文原、鮮于樞與趙榮祿也。然鄧書太枯，鮮于太俗，豈能子昂萬一也。魏晉以來，未嘗不通六書之義。吳興公書冠天下，以其深究六書也。」
米元章評蔡襄書「如少年女子，訪雨尋雲，體態妖嬈，行步緩慢，多飾鉛華。」
王延之曰：「勿欺數行尺牘，即表三種人身。」言書法之難也。
蘇子美似古人筆勁，蔡君謨似古人筆圓。勁易而圓難也。
古人例多能書，如管寧，人但知其清節，而不知其銀鉤之敏；劉曜，人但知其獰凶，而不知其章時之工；又有能書而姓名不著者。後漢錦車馮夫人名嫽，善史書，僅見《西域傳》；張伯高以書酣，身名亞皇象，僅見《抱朴子》；曹蜍、李志與右軍同時，書亦爭衡，其人不足稱耳。
劉靜能曰：「庚、謝、蕭、阮守法而法在：歐、虞、褚、薛竊法而法降；為黃、米諸公之放蕩，猶持法外之意；周、吳輩則慢法矣。下而至張即之怪誕百出。」不有子昂，孰回其瀾？
有功無性，神采不生；有性無功，神采不實。
得形體不若得筆法。學字如女子梳掠，惟性虛者尤能作態度也。世之學阮妍者，不得其骨力婉媚，惟見攣拳委曲；學薄紹之者，不得其批妍淵微，徒見其經營險急。所謂醜女效顰，見者必走也。
不屑為鐘、索、羲、獻之後塵，乃甘心作項羽、史弘肇之高弟。
范成大云：「古人書法，字中有筆，筆中無鋒，乃為極致。」宋潛溪跋張旭《酒德頌》云：「出幽入明，殆類鬼神雷電。」信然。趙秉文作《草書集韻序》曰：「草書尚矣，由漢而下，崔、張精其之能，魏、晉以來，鐘、王擅其美。自茲以降，代不乏人。夫其徘徊閒雅之容，飛走流柱之勢，驚竦峭拔之氣，卓犖跌岩之志，矯若游龍，疾若驚蛇。似邪而復直，欲斷而還連。千態萬狀，不可端倪，亦閒中之一樂也。」
方遜志先生云：「趙承旨書如程不識將兵，號令嚴明，不使毫髮出法度外，故動無遺失；鮮于太常如漁陽健兒，姿體充偉而少韻度；康裡公如攣雛出巢，神采可愛而結構未熟；宋仲珩行草如天驥行中原，一日千里，超澗度險，不動氣力，雖若不可縱跡，而馳驟必合程度。」又云：「子昂妙在行草，奕奕得晉人韻度，所乏者格力不展；子山最善懸腕，行草逸邁可喜，所乏者沉著不足。」又題褚遂良《哀冊》云：「古人所為，常使意勝於法，而後世常法勝於意。夫書亦六藝之一，大儒未嘗不留心焉。」
蓋師法古而結體密，源流遠而意象深，乃為法書。若確守六書，古人謂之「氈裘氣」；東坡所謂「鸚哥之學止數言」；山谷所謂「蝦蟆之禪，惟一跳也」。
李邕書，《雲麾將軍》第一，其融液屈衍，一法《蘭亭》，但放筆差增其豪，豐體更溢其媚，如盧詢下朝，風度閒雅，縈轡回策，盡有蘊藉，三郎顧之，不覺嘆矣。 
