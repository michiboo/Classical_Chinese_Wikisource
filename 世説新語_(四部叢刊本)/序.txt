
刻世說新語序
　　　　　　　　　吳　郡　袁　褧　撰
嘗攷載記所述晉人話言簡約玄澹爾雅有韻世言
江左善淸談今閱新語信乎其言之也臨川撰爲此
書採掇綜敘明畼不繁孝標所注能收錄諸家小史
分釋其義詁訓之賞見於高似孫緯略余家藏宋本
是放翁校刋本謝湖躬耕之暇毛披心寄自謂可觀
爰付梓人傳之同好因嘆昔人論司馬氏之祚亡於
淸談斯言也無乃過甚矣乎竹林之儔希慕沂樂䔵
亭之集詠歌堯風陶荊州之勤敏謝東山之恬鎭解
莊易則輔嗣平叔擅其宗析𣑽言則道林法深領其
乗或詞冷而趣遠或事𤨏而意奧風旨各殊人有興
託王𫇮弘祖士雅之流才通氣峻心翼王室又斑斑
載諸冊簡是可非之者哉詩不云乎濟濟多士文王
以寧余以琅琊王之渡江諸賢弘賛之力爲多非強
說也夫諸晤言率遇藻裁遂爲終身品目故𩔗以標
格相高玄虛成習一時雅尚有東京㕑俊之流風焉
然曠達拓落濫觴莫拯取譏世敎撫卷惜之此於諸
賢不無遺憾焉耳矣刻成序之嘉靖乙未歳立秋日
也

