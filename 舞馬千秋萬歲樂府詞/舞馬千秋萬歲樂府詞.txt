
金天誕聖千秋節，玉醴還分萬壽觴。
試聽紫騮歌樂府，何如騄驥舞華岡。
連鶱勢出魚龍變，躞蹀驕生鳥獸行。
歲歲相傳指樹日，翩翩來伴慶雲翔。
聖皇至德與天齊，天馬來儀自海西。
腕足徐行拜兩膝，繁驕不進踏千蹄。
髬髵奮鬣時蹲踏，鼓怒驤身忽上躋。
更有銜杯終宴曲，垂頭掉尾醉如泥。
遠聽明君愛逸才，玉鞭金翅引龍媒。
不因茲白人間有，定是飛黃天上來。
影弄日華相照耀，噴含雲色且裴徊。
莫言闕下桃花舞，別有河中蘭葉開。

