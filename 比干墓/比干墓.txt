
大位天下寶，維賢國之鎮。
殷道微而在，受辛纂頹胤。
山鳴鬼又哭，地裂川亦震。
媟黷皆佞諛，虔劉盡英雋。
孤卿帝叔父，特進貞而順。
玉牀逾皜潔，銅柱方歊焮。
奉國歷三朝，觀竅明一瞬。
季代猖狂主，蓄怒提白刃。
之子彌忠讜，憤然更勇進。
撫膺誓隕越，知死故不恡。
已矣竟剖心，哲婦亦同殉。
驪龍暴雙骨，太嶽摧孤仞。
周發次商郊，冤骸悲莫殣。
鋒劒剿遺孽，報復一何迅。
駐罕歌淑靈，命徒對旅櫬。
自爾銜幽酷，於嗟流景駿。
丘墳被宿莽，壇戺緣飛燐。
貞觀戒北征，維皇念忠信。
荒墳護草木，刻桷吹煨燼。
代遠恩更崇，身頹名益振。
帝詞書樂石，國饌羅芳釁。
偉哉烈士圖，奇英千古徇。

