
國之重鎮惟幽都，東威九夷北制胡。
五軍精卒三十萬，百戰百勝擒單于。
前臨滹沱後易水，崇山沃野亙千里。
昔時燕山重賢士，黃金築臺從隗始。
倏忽興王定薊丘，漢家又以封王侯。
蕭條魏晉爲橫流，鮮卑竊據朝五州。
我唐區夏餘十紀，軍容武備赫萬祀。
彤弓黃鉞授元帥，墾耕大漠爲內地。
季秋膠折邊草腓，治兵羽獵因出師。
千營萬隊連旌旗，望之如火忽電馳。
匈奴懾竄窮髮北，大荒萬里無塵飛。
君不見〈一本無君不見三字〉隋家昔爲天下宰，窮兵黷武征遼海。
南風不競多死聲，鼓臥旗折黃雲橫。
六軍將士皆死盡，戰馬空鞍歸故營。
時移道革天下平，白環入貢滄海清。
自有農夫已高枕，無勞校尉重橫行。

