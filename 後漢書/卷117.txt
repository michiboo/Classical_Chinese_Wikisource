
　　執金吾一人，中二千石。〈漢官秩雲比二千石。〉本注曰：掌宮外戒司非常水火之事。〈胡廣曰：「衛尉巡行宮中，則金吾徼於外，相為表裏，以擒姦討猾。」〉月三繞行宮外，及主兵器。吾猶御也。〈應劭曰：「執金革以禦非常。」漢官曰：「員吏二十九人，其十人四科，一人二百石，文學三人百石，二人斗食，十三人佐學事，主緹騎。」〉丞一人，比千石。〈漢官秩雲六百石。〉緹騎二百人。本注曰：無秩，比吏食奉。〈漢官曰：「執金吾緹騎二百人，〔持戟〕五百二十人，輿服導從，光滿道路，群僚之中，斯最壯矣。世祖歎曰；『仕宦當作執金吾。』」〉
　　武庫令一人，六百石。本注曰：主兵器。丞一人。
　　右屬執金吾。本注曰：本有式道、左右中候三人，六百石。車駕出，掌在前清道，還持麾至宮門，宮門乃開。中興但一人，又不常置，每出，以郎兼式道候，事已罷，不復屬執金吾。又省中壘、寺互、都船令、丞、尉及左右京輔都尉。
　　太子太傅一人，中二千石。本注曰：職掌輔導太子。禮如師，不領官屬。〈荀綽《晉百官表注》曰：「唐、虞官。」〉
　　大長秋一人，二千石。本注曰：承秦將行，宦者。景帝更為大長秋，或用士人。中興常用宦者，職掌奉宣中宮命。凡給賜宗親，及宗親當謁見者關通之，中宮出則從。〈張晏曰：「皇后卿。」〉丞一人，六百石。本注曰：宦者。
　　中宮仆一人，千石。本注曰：宦者。主馭。本注曰：太僕，秩二千石，中興省「太」，減秩千石，以屬長秋。
　　中宮謁者令一人，六百石。本注曰：宦者。中宮謁者三人，四百石。本注曰：宦者。主報中章。
　　中宮尚書五人，六百石。本注曰：宦者。主中文書。
　　中宮私府令一人，六百石。本注曰：宦者。主中藏幣帛諸物，裁衣被補浣者皆主之。〈丁孚漢儀曰：「中宮藏府令，秩千石，儀比御府令。」〉丞一人。本注曰：宦者。
　　中宮永巷令一人，六百石。本注曰：宦者。主宮人。丞一人。本注曰：宦者。
　　中宮黃門冗從僕射一人，六百石。本注曰：宦者。主中黃門冗從。〈丁孚漢儀曰：「給事中宮侍郎六人，比尚書郎，宦者為之。給事黃門四人，比黃門侍郎。給事羽林郎一人，比羽林將虎賁官騎下。」〉
　　中宮署令一人，六百石。本注曰：宦者。主中宮請署天子數。女騎六人，丞、復道丞各一人。本注曰：宦者。復道丞主中閣道。
　　中宮藥長一人，四百石。本注曰：宦者。
　　右屬大長秋。本注曰：承秦，有詹事一人，位在長秋上，亦宦者，主中諸官。成帝省之，以其職並長秋。是後皇后當法駕出，則中謁、中宦者職吏權兼詹事奉引，訖罷。宦者誅後，尚書選兼職吏一人奉引雲。其中長信、長樂宮者，置少府一人，職如長秋，及余吏皆以宮名為號，員數秩次如中宮。〈長樂五官史，朱瑀之類是也。〉本注曰：帝祖母稱長信宮，故有長信少府，長樂少府，位在長秋上，及職吏皆宦者，秩次如中宮。長樂又有衛尉，仆為太僕，皆二千石，在少府上。〈丁孚漢儀曰：「丞，六百石。」〉其崩則省，不常置。
　　太子少傅，二千石。本注曰：亦以輔導為職，悉主太子官屬。
　　太子率更令一人，千石。本注曰：主庶子、舍人更直，職似光祿。
　　太子庶子，四百石。本注曰：無員，如三署中郎。
　　太子舍人，二百石。本注曰：無員，更直宿衛，如二署郎中。
　　太子家令一人，千石。本注曰：主倉穀飲食，職似司農、少府。
　　太子倉令一人，六百石。本注曰：主倉穀。
　　太子食官令一人，六百石。本注曰：主飲食。
　　太子仆一人，千石。本注曰：主車馬，職如太僕。
　　太子廄長一人，四百石。本注曰：主車馬。
　　太子門大夫，六百石。本注曰：《舊注》雲職比郎將。舊有左右戶將，別主左右戶直郎，建武以來省之。
　　太子中庶子，六百石。本注曰：員五人，職如侍中。
　　太子洗馬，比六百石。本注曰：《舊注》雲員十六人，職如謁者。太子出，則當直者在前導威儀。
　　太子中盾一人，四百石。本注曰：主周衛徼循。
　　太子衛率一人，四百石。本注曰：主門衛士。
　　右屬太子少傅。本注曰：凡初即位，未有太子，官屬皆罷，唯舍人不省，領屬少府。
　　將作大匠一人，二千石。〈蔡質漢儀曰：「位次河南尹，光武中元二年省，謁者領之，章帝建初元年復置。」〉本注曰：承秦，曰將作少府，景帝改為將作大匠。掌修作宗廟、路寢、宮室、陵園木土之功，並樹桐梓之類列於道側。〈漢官篇曰「樹栗、漆、梓、桐」，胡廣曰：「古者列樹以表道，並以為林囿。四者皆木名，治宮室並主之。」毛詩傳曰：「椅，梓屬也。」陸（機）〔璣〕草木疏曰：「梓實桐皮曰椅，今（民）〔人〕雲梧桐是也。梓，今人所謂梓楸者是也。」〉丞一人，六百石。
　　左校令一人，六百石。本注曰：掌左工徒。丞一人。〈安帝復也。〉
　　右校令一人，六百石。本注曰：掌右工徒。丞一人。〈安帝復也。〉
　　右屬將作大匠。〈前書曰屬官又有左、右中候，（右）〔石〕庫、東園主章、左右前後中校七令丞，成帝省。〉
　　城門校尉一人，比二千石。本注曰：掌雒陽城門十二所。
　　司馬一人，千石。本注曰：主兵城門。每門候一人，六百石。本注曰：雒陽城十二門，其正南一門曰平城門，北宮門屬衛尉。其餘上西門，雍門，廣陽門，津門，小苑門，開陽門，粍門，中東門，上東門，穀門，夏門，凡十二門。
　　右屬城門校尉。
　　北軍中候一人，六百石。本注曰：掌監五營。
　　屯騎校尉一人，比二千石。本注曰：掌宿衛兵。司馬一人，千石。
　　越騎校尉一人，比二千石。本注曰：掌宿衛兵。司馬一人，千石。
　　步兵校尉一人，比二千石。本注曰：掌宿衛兵。司馬一人，千石。
　　長水校尉一人，比二千石。本注曰：掌宿衛兵。司馬、胡騎司馬各一人，千石。本注曰：掌宿衛，主烏桓騎。
　　射聲校尉一人，比二千石。本注曰：掌宿衛兵。司馬一人，千石。
　　右屬北軍中候。本注曰：舊有中壘校尉，領北軍營壘之事。有胡騎、虎賁校尉，皆武帝置。中興省中壘，但置中候，以監五營。胡騎並長水。虎賁主輕車，並射聲。
　　凡中二千石，丞比千石。真二千石，丞、長史六百石。比二千石，丞比六百石。令、相千石，丞、尉四百石；其六百石，丞、尉三百石。長、相四百石及三百石，丞、尉皆二百石。諸侯、公主家丞，秩皆比百石。諸邊鄣塞尉、諸陵校尉長，皆二百石。有常例者不署秩。
　　司隸校尉一人，比二千石。〈蔡質漢儀曰：「職在典京師，外部諸郡，無所不糾。封侯、外滅、三公以下，無尊卑。入宮，開中道稱使者。每會，後到先去。」〉本注曰：孝武帝初置，〈荀綽晉百官表注曰：「司隸校尉，周官也。征和中，陽石公主巫蠱之獄起，乃依周置司隸。」臣昭曰：周無司隸，豈即司寇乎？〉持節，掌察舉百官以下，及京師近郡犯法者。〈前書曰：「置從中都官徒千二百人，捕巫蠱，督大姦猾，後罷其兵。」〉元帝去節，成帝省，建武中復置，並領一州。〈蔡質漢儀曰：「司隸詣臺廷議，處九卿上，朝賀處公卿下陪卿上。初除，謁大將軍、三公，通謁持板揖。公儀、朝賀無敬。臺召入宮對。見尚書持板，朝賀揖。」〉從事史十二人。本注曰：都官從事，主察舉百官犯法者。〈蔡質漢儀曰：「都官主雒陽百官朝會，與三府掾同。」博物記曰：「中興以來，都官從事多出之河內，掊擊貴戚。」〉功曹從事，主州選署及眾事。別駕從事，校尉行部則奉引，錄眾事。簿曹從事，主財穀簿書。其有軍事，則置兵曹從事，主兵事。其餘部郡國從事，每郡國各一人，主督促文書，察舉非法，皆州自辟除，故通為百石雲。假佐二十五人。本注曰：主簿錄閣下事，省文書。門亭長主州正。門功曹書佐主選用。《孝經》師主監試經。《月令》師主時節祠祀。律令師主平法律。簿曹書佐主簿書。其餘都官書佐及每郡國，各有典郡書佐一人，各主一郡文書，以郡吏補，歲滿一更。司隸所部郡七。
　　河南尹一人，主京都，特奉朝請。其京兆尹、左馮翊、右扶風三人，漢初都長安，皆秩中二千石，謂之三輔。中興都雒陽，更以河南郡為尹，以三輔陵廟所在，不改其號，但減其秩。其餘弘農、河內、河東三郡。其置尹，馮翊、扶風及太守丞奉之本位，在《地理志》。
