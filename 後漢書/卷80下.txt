張升字彥眞，陳留尉氏人，富平侯放之孫也。升少好學，多關覽，而任情不羈。其意相合者，則傾身交結，不問窮賤；如乖眞志好者，雖王公大人，終不屈從。常嘆曰：「死生有命，富貴在天。其有知我，雖胡越可親；苟不相識，從物何益？」
仕郡爲綱紀，以能出守外黃令。吏有受賕者，即論殺之。或譏：「升守領一時，何足趨明威戮乎？」對曰：「昔仲尼暫相，誅齊之侏儒，手足異門而出，故能威震強國，反其侵地。君子仕不爲己，職思其憂，豈以久近而異其度哉？」遇黨錮去官，後竟見誅，年四十九。
著賊、誄、頌、碑、書，凡六十篇。
趙壹字元叔，漢陽西縣人也。體貌魁梧，身長九尺，美須豪眉，望之甚偉。而恃才倨傲，爲鄉黨所擯，乃作《解擯》。後屢抵罪，幾至死，友人救，得免。壹乃貽書謝恩曰：
昔原大夫贖桑下絶氣，傳稱其仁；秦越人還虢太子結脈，世著其神。設曩之二人不遭仁遇神，則結絶之氣竭矣。然而E05F脯出乎車軨，針石運乎手爪。今所賴者，非直車軨之糒脯，手爪之針石也。乃收之於斗極，還之於司命，使乾皮復含血，枯骨復被肉，允所謂遭仁遇神，眞所宜傳而著之。餘畏禁，不敢班班顯言，竊爲《窮鳥賦》一篇。其辭曰：
有一窮鳥，戢翼原野。畢網加上，機F737在下，前見蒼隼，後見驅者，繳彈張右，羿子彀左，飛丸激矢，交集於我。思飛不得，欲鳴不可，舉頭畏觸，搖足恐墮。內獨怖急，乍冰乍火。幸賴大賢，我矜我憐，昔濟我南，今振我西。鳥也雖頑，猶識密思。內以書心，外用告天。天乎祚賢，歸賢永年，且公且侯，子了孫孫。
又作《刺世疾邪賦》，以舒其怨憤。曰：
伊五帝之不同禮，三王亦又不同樂，數極自然變化，非是故相反駁。德政不能救世混亂，賞罰豈足懲時清濁？春秋時禍敗之始，戰國愈復增其荼毒。秦、漢無以相逾越，乃更加其怨酷。寧計生民之命，唯利己而自足。
於茲迄今，情僞萬方。佞諂日熾，剛克消亡。舐痔結駟，正色徒行。嫗禹名勢，撫拍豪強。偃蹇反俗，立致咎殃。捷懾逐物，日富月昌。渾然同惑，孰溫孰涼？邪夫顯進，直士幽藏。
原斯瘼之攸興，實執政之匪賢。女謁掩其視聽兮，近習秉其威權。所好則鑽皮出其毛羽，所惡則洗垢求其瘢痕。雖欲謁誠而盡忠，路絶嶮而靡緣。九重旣不可啓，又群吠之狺狺。安危於於旦夕，肆嗜欲於目前。奚異涉海之失舵，積薪而待燃？榮納由於閃揄，孰知辯其蚩姸？故法禁屈撓干勢族，恩澤不逮於單門。寧飢寒於堯、舜之荒歲兮，不飽暖於當今之豐年。乘理雖死而非亡，違義雖生而匪存。
有秦客者，乃爲詩曰：「河清不可俟，人命不可延。順風激靡草，富貴者稱賢。文籍雖滿腹，不如一囊錢。伊優北堂上，抗臟倚門邊。
魯生聞此辭，繫而作歌曰：勢家多所宜，咳唾自成珠。被褐懷金玉，蘭蕙化爲芻。賢者雖獨悟，所困在群愚。且各守爾分，勿復空馳驅。哀哉復哀哉，此是命矣夫！
光和元年，舉郡上計，到京師。是時，司徒袁逢受計，計吏數百人，皆拜伏庭中，莫敢仰視。壹獨長揖而已。逢望而異之，令左右往讓之，曰：「下郡計吏而揖三公，何也？」對曰：「昔酈食其長揖漢王，今揖三公，何遽怪哉？」逢則斂衽下堂，執其手，延置上坐，因問西方事，大悅，顧謂坐中曰：「此人漢陽趙元叔也。朝臣莫有過之者，吾請爲諸君分坐。」坐者皆屬觀。旣出，往造河南尹羊陟，不得見。壹以公卿中非陟無足以託名者，乃日往到門，陟自強許通，尙臥未起。壹徑入上堂，遂前臨之，曰：「竊伏西州，承高風舊矣。乃今方遇而忽然，奈何命也！」因舉聲哭，門下驚，皆奔入滿側。陟知其非常人，乃起，延與語，大奇之。謂曰：「子出矣。」陟明旦大從車騎，奉謁造壹。時，諸計吏多盛飭車馬帷幕，而壹獨柴車草屛，露宿其傍，延陟前坐於車下，左右莫不嘆愕。陟遂與言談，至熏夕，極歡而去，執其手曰：「良璞不剖，必有泣血以相明者矣！」陟乃與袁逢共稱薦之。名動京師，士大夫想望其風采。
及西還，道經弘農，過侯太守皇甫規，門者不即通，壹遂遁去。門吏懼，以白之，規聞壹名大驚，乃追書謝曰：「蹉跌不面，企德懷風，虛心委質，爲日久矣。側聞仁者愍其區區，冀承清誨，以釋遙悚。今旦，外白有一尉兩計吏，不道屈尊門下，更啓乃知已去。如印綬可投，夜豈待旦。惟君明睿，平其夙心。寧當慢慠，加於所天。事在悖惑，不足具責。倘可原察，追修前好，則何福如之！謹遣主簿奉書。下筆氣結，汗流竟趾。」壹報曰：「君學成師範，縉紳歸慕，仰高希驥，歷年滋多。旋轅兼道，渴於言侍，沐浴晨興，昧旦守門，實望仁君，昭其懸遲。以貴下賤，握發垂接。高可敷玩墳典，起發聖意；下則抗論當世，消弭時災。豈悟君子，自生怠倦，失恂恂善誘之德，同亡國驕惰之志！蓋見機而作，不俟終日，是以夙退自引，畏使君勞。昔人或歷説而不遇，或思士而無從，皆歸之於天，不尤於物。今壹自譴而已，豈敢有猜！仁君忽一匹夫，於德何損？而遠辱手筆，追路相尋，誠足愧也。壹之區區，曷云量己？其嗟可去，謝也可食，誠則頑薄，實識其趣。但關節B05A動，膝炙壞潰，請俟他日，乃奉其情。輒誦來貺，永以自慰。」遂去不顧。
州郡爭致禮命，十辟公府，幷不就，終於家。初袁逢使善相者相壹，云「仕不過郡吏」，竟如其言。
著賦、頌、箴、誄、書、論及雜文十六篇。
劉梁字曼山，一名岑，東平寧陽人也。梁宗室子孫，而少孤貧，賣書於市以自資。
常疾世多利交，以邪曲相黨，乃著《破群論》。時之覽者以爲：「仲尼作《春秋》，亂臣知懼。今此論之作，俗士豈不愧心！」其文不存。
又著《辯和同之論》。其辭曰：
夫事有違而得道，有順而失義，有愛而爲害，有惡而爲美。其故何乎？蓋明智之所得，暗僞之所失也。是以君子之於事也，無適無莫，必考之以義焉。
得由和興，失由同起，故以可濟否謂之和，好惡不殊謂之同。《春秋傳》曰：「和如羹焉，酸苦以劑其味，君子食之以平其心。同如水焉，若以水濟水，誰能食之？琴瑟之專一，誰能聽之？」是以君子之行，周而不比，和而不同；以救過爲正，以匡惡爲忠。經曰：「將順其美，匡救其惡，則上下和睦能相親也。」
昔楚恭王有疾，召其大夫曰：「不穀不德，少主社稷。失先君之緒，覆楚國之師，不穀之罪也。若以宗廟之靈，得保首領以歿，請爲靈若厲。」大夫許諸。及其卒也，子囊曰：「不然。夫事君者，從其善，不從其過。赫赫楚國，而君臨之，撫正南海，訓及諸夏，其寵大矣。有是寵也，而知其過，可不謂恭乎！」大夫眾之。此諱而得道者也。及靈王驕淫，暴虐無度，芋尹申亥從王之欲，以殯於乾溪，殉之二女。此順而失義者也。鄢陵之役，晉楚對戰，陽穀獻酒，子反以斃。此愛而害之者也。臧武仲曰：「孟孫之惡我，藥石也；季孫之愛我，美疢也。疢毒滋厚，石猶生我。」此惡而爲美者也。孔子曰：「智之難也！有臧武仲之智，而不容於魯國，抑有由也。作不順而施不恕也。」蓋善其知義，譏其違道也。
夫知而違之，僞也；不知而失之，暗也。暗爲僞焉，其患一也。患之所在，非徒在智之不及，又在及而違這者矣。故曰「智及之，仁不能守之，雖得之，必失之」也。《夏書》曰：「念茲在茲，庶事恕施。」忠智之謂矣。
故君子之行，動則思義，不爲利回，不爲義疚，進退周旋，唯道是務。苟失其道，則兄弟不阿；苟得其義，雖仇讎不廢。故解狐蒙祁奚之薦，二叔被周公之害，勃鞮以逆文爲成，傅瑕以順厲爲敗，管蘇以憎忤取進，申侯以愛從見退：考之以義也。故曰：「不在逆順，以義爲斷；不在憎愛，以道爲貴。」《禮記》曰：「愛而知其惡，憎而知其善。」考義之謂也。
桓帝時，舉孝廉，除北新城長。告縣人曰：「昔文翁在蜀，道著巴漢；庚桑瑣隸，風移碨磥。吾雖小宰，猶有社稷，苟赴期會，理文墨，豈本志乎！」乃更大作講舍，延聚生徙數百人，朝夕自往勸誡，身執經卷，試策殿最，儒化大行。此邑至後猶稱其教焉。
特召入拜尙書郎。累遷，後爲野王令，未行。光和中，病卒。
孫楨，亦以文才知名。
邊讓字文禮，除留浚儀人也。少辯博，能屬文。作《章華賦》，雖多淫麗之辭，而終之以正，亦如相如之諷也。其辭曰：
楚靈王旣遊雲夢之澤，息於荊臺之上。前方淮之水，左洞庭之波，右顧彭蠡之E257，南眺巫山之阿。延目廣望，聘觀終日。顧謂左史倚相曰：「盛哉斯樂，可以遺老而忘死也！」於是遂作章華之臺，築乾谿之室，窮木土之技，單珍府之實。舉國營之，數年乃成。設長夜之淫宴，作北裏之新聲。於是伍舉知夫陳、蔡之將生謀也。乃作斯賦以諷之：
胄高陽之苗胤兮，承聖祖之洪澤。建列籓於南楚兮，等威靈於二伯。超有商之大彭兮，越隆周之兩虢。達皇佐之高勛兮，馳仁聲之顯赫。惠風春施，神武電斷，華夏肅清，五服攸亂。旦垂精於萬機兮，夕回輦於門館。設長夜之歡飲兮，展中情之EA5F婉。竭四海之妙珍兮，盡生人之秘玩。
爾乃攜窈窕，從好仇，徑肉林，登糟丘，蘭餚山竦，椒酒淵流。激玄醴於清池兮，靡微風而行舟。登瑤臺以回望兮，冀彌日而消憂。於是招宓妃，命湘娥，齊倡列，鄭女羅。揚《激楚》之清宮兮，展新聲而長歌。繁手超於北裏，妙舞麗於《陽阿》。金石類聚，絲竹群分。神輕袿，曳華文，羅衣飄颻，組綺繽紛。縱輕軀以迅赴，若孤鵠之失群；振華袂以逶迤，若遊龍之登雲。於是歡嬿旣洽，長夜向半，琴瑟易調，繁手改彈。清聲發而響激，微音逝而流散。振弱支而紆繞兮，若綠繁之垂干；忽飄颻以輕逝兮，似鸞飛於天漢。舞無常態，鼓無定節，尋聲響應，修短靡跌。長袖奮而生風，清氣激而繞結。爾乃姸媚遞進，巧弄相加，俯仰異容，忽兮神化。體迅輕鴻，榮曜春華，進如浮雲，退如激波。雖復柳惠，能不咨嗟！於是天河旣回，淫樂未終，清籥發徵，《激楚》揚風。於是音氣發於絲竹兮，飛響軼於雲中。比目應節而雙躍兮，孤雌感聲而鳴雄。美繁手之輕妙兮，嘉新聲之彌隆。於是眾變已盡，群樂旣考。歸乎生風之廣夏兮，修黃軒之要道。攜西子之弱腕兮，援毛嬪之素肘。形便娟以嬋媛兮，若流風之靡草。美儀操之姣麗兮，忽遺生而忘老。
爾乃清夜晨，妙技單，收尊俎，徹鼓盤。惘焉若酲，撫劍而嘆。慮理國之須才，悟稼穡之艱難。美呂尙之佐周，善管仲之輔桓。將超世而作理，焉沈湎於此歡！於是罷女樂，墮瑤臺。思夏禹之卑官，慕有虞之土階。舉英奇於仄陋，拔髦秀於蓬萊。君明哲以知人，官隨任而處能。百揆時敍，庶績咸熙。諸侯慕義，不召同期。繼高陽之絶軌，崇成、莊之洪基。雖齊醒之一匡，豈足方於大持？爾乃育之以仁，臨之以明。致虔報於鬼神，盡肅恭乎上京。馳淳化於黎元，永歷世而太平。
大將軍何進聞讓才名，欲辟命之。恐不至，詭以軍事徵召。旣到，署令史，進以禮見之。讓善占射，能辭對。時，賓客滿堂，莫不羨其風。府掾孔融、王朗幷修刺候焉。
議郎蔡邕深敬之，以爲讓宜處高任，乃薦於何進曰：
伏惟幕府初開，博選清英，華髮舊德，幷爲元鬼。雖振鷺之集西雍，濟濟之在周庭，無以或加。竊見令史陳留邊讓，天授逸才，聰明賢智。髫B368夙孤，不盡家訓。及就學廬，便受大典。初涉諸經，見本知義。授者不能對其問，章句不能逮其意。心通性達，口辯辭長。非禮不動，非法不言。若處狐疑之論，定嫌審之分，經典交至，撿括參合，眾夫寂焉，莫之能奪也。使讓生在唐、虞，則元、凱之次，運値仲尼，則顔、冉之亞，豈徒俗之凡偶近器而已者哉！階級名位，亦宜超然。若復隨輩而進，非所以章瑰偉之高價，昭知人之絶明也。傳曰：「函牛之鼎以亨雞，多汁則淡而不可食，少計則熬而不可熟。」此言大器之於小用，固有所不宜也。邕竊BE7B邑，怪此寶鼎未受犧牛大羹之和，久在煎熬臠割之間。願明將軍回謀垂慮，裁加少納，貢之機密，展之力用。若以年齒爲嫌，則顔回不得貫德行之首，子奇終無理阿之功。苟堪其事，古今一也。
讓後以高才擢進，屢遷，出爲九江太守，不以爲能也。
初平中，王室大亂，讓去官還家。恃才氣，不屈曹操，多輕侮之言。建安中，其鄉人有構讓於操，操告郡就殺之。文多遺失。
酈炎字文勝，范陽人，酈食其之後也。炎有文才，解音律，言論給捷，多服其能理。靈帝時，州郡辟命，皆不就，有志氣。作詩二篇曰：
大道夷且長，窘路狹且促。修冀無卑棲，遠趾不步局。舒吾陵霄羽，奮此千里足。超邁絶塵驅，倏忽誰能逐。賢愚豈常類，稟性在清濁。富貴有人籍，貧賤無天錄。通塞苟由已，志士不相卜。陳平敖里社，韓信釣河曲。終居天下宰，食此萬鍾祿。德音流千載，功名重山嶽。
靈芝生河洲，動搖因洪波。蘭榮一何晚，嚴霜瘁其柯。哀哉二芳草，不植太山阿。文質道所貴，遭時用有嘉。絳、灌臨衡宰，謂誼崇浮華。賢才抑不用，遠投荊南沙。抱玉乘龍驥，不逢樂與和。安得孔仲尼，爲世陳四科。
炎後風病慌忽。性至孝，遭母憂，病甚發動。妻始産而驚死，妻家訟之，收繫獄。炎病不能理對，嘉平六年，遂死獄中，時年二十八。尙書盧植爲之誄贊，以昭其懿德。
侯瑾字子瑜，敦煌人也。少孤貧，依宗人居。性篤學，恆傭作爲資，暮還輒燃柴以讀書。常以禮自牧，獨處一房，如對嚴賓焉。州郡累召，公車有道徵，幷稱疾不到。作《矯世論》以譏切當時，而徙入山中，覃思著述。以莫知於世，故作《應賓難》以自寄。又案《漢記》撰中興以後行事，爲《皇德傳》三十篇，行於世。餘所作雜文數十篇，多亡失。河西人敬其才而不敢名之，皆稱爲侯君雲。
高彪字義方，吳郡無錫人也。家本單寒，至彪爲諸生，遊太學。有雅才而訥於言。嘗從馬融欲訪大義，融疾，不獲見，乃復剌遺融書曰：「承服風問，從來有年，故不待介者而謁大君子之門，冀一見龍光，以敍腹心之願。不圖遭疾，幽閉莫啓。昔周公旦父文兄武，九命作伯，以尹華夏，猶揮沐吐餐，垂接白屋，故周道以隆，天下歸德。公今養疴傲士，故其宜也。」融省書慚，追謝還之，彪逝而不顧。
後郡舉孝廉，試經第一。除郎中，校書東觀。數奏賦、頌、奇文，因事諷諫，靈帝異之。
時，京兆第五永爲督軍御史，使督幽州。百官大會，祖餞於長樂觀。議郎葵邑等皆賦詩，彪乃獨作箴曰：「文武將墜，乃俾俊臣。整我皇綱，董此不虔。古之君子，即戎忘身。明其果毅，尙其桓桓。呂尙七十，氣冠三軍，詩人作歌，如鷹如鸇。天有太一，五將三門；地有九變，丘陵山川；人有計策，六奇五間。總茲三事，謀則咨詢。無曰己能，務在求賢，淮陰之勇，廣野是尊。周公大聖，石碏純臣，以威克愛，以義滅親。勿謂時險，不正其身。勿謂無人，莫識己眞。忘富遺貴，福祿乃存。枉道依合，復無所觀。先公高節，越可永遵。佩藏斯戒，以厲終身。」邕等甚美其文，以爲莫尙也。
後遷外黃令，帝敕同僚臨送，祖於上東門，詔東觀畫彪像以勸學者。彪到官，有德政，上書薦縣人申徒蟠等。病卒於官，文章多亡。
子岱，亦知名。
張超字子幷，河間鄚人也，留侯良之後也。有文才。靈帝時，從車騎將軍朱雋徵黃巾，爲別部司馬。著賦、頌、碑文、薦、檄、箋、書、謁文、嘲，凡十九篇。超又善於草書，妙絶時人，世共傳之。
禰衡字正平，平原般人也。少有才辯，而尙氣剛傲，好矯時慢物。興平中，避難荊州。建安初，來遊許下。始達潁川，乃陰懷一剌，旣而無所之適，至於刺字漫滅。是時，許都新建，賢士大夫，四方來集。或問衡曰：「盍從陳長文、司馬伯達乎？」對曰：「吾焉能從屠沽兒耶！」又問：「荀文若、趙稚長云何？」衡曰：「文若可借面弔喪，稚長可使監廚請客。」唯善魯國孔融及弘農楊脩。常稱曰：「大兒孔文舉，小兒楊德祖。餘子碌碌，莫足數也。」融亦深愛其才。
衡始弱冠，而融年四十，遂與爲交友。上疏薦之曰：
臣聞洪水橫流，帝思俾乂，旁求四方，以招賢俊。昔孝武繼統，將弘祖業，疇咨熙載，群士響臻。陛下睿聖，纂承基緒，遭遇厄運，勞謙日昃。惟岳降神，異人幷出。竊見處士平原禰衡，年二十四，字正平，淑質貞亮，英才卓礫。初涉藝文，昇堂睹奧。目所一見，輒誦於口；耳所瞥聞，不忘於心。性與道合，思若有神。弘羊潛計，安世默識，以衡準之，誠不足怪。忠果正直，志懷霜雪。見善若驚，疾惡若仇。任座抗行，史魚厲節，殆無以過也。鷙鳥累伯，不如一鶚。使衡立朝，必有可觀。飛辯騁辭，溢氣坌涌，解疑釋結，臨敵有餘。昔賈誼求試屬國，詭繫單於；終軍欲以長纓，牽致勁越。弱冠慷慨，前世美之。近日路粹、嚴象，亦用異才，擢拜臺郎，衡宜與爲比。如得龍躍天衢，振翼雲漢，揚聲紫微，垂光虹蜺，足以昭近署之多士，增四門之穆穆。鈞天廣樂，必有奇麗之觀；帝室皇居，必蓄非常之寶。若衡等輩，不可多得。《激楚》、《楊阿》，至妙之容，臺牧者之所貪；飛兔、騕褭，絶足奔放，良、樂之所急。臣等區區，敢不以聞。
融旣愛衡才，數稱述於曹操。操欲見之，而衡素相輕疾，自稱狂病，不肯往，而數有恣言。操懷忿，而以其才名，不欲殺之。聞衡善擊鼓，乃召爲鼓史，因大會賓客，閲試音節。諸史過者，皆令脫其故衣，更著岑牟、單絞之服。次至衡，衡方爲《漁陽》參撾，蹀𨄌而前，容態有異，聲節悲壯，聽者莫不慷慨。衡進至操前而止，吏呵之曰：「鼓史何不改裝，而輕敢進乎？」衡曰：「諾。」於是先解衵衣，次釋餘服，裸身而立，徐取岑牟、單絞而著之，畢，復參撾而去，顔色不怍。操笑曰：「本欲辱衡，衡反辱孤。」
孔融退而數之曰：「正平大雅，固當爾邪？」因宣操區區之意。衡許往。融復見操，説衡狂疾，今求得自謝。操喜，敕門者有客便通，待之極晏。衡乃著布單衣、疏巾，手持三尺梲杖，坐大營門，以杖捶地大駡。吏曰：「外有狂生，坐於營門，言語悖逆，請收案罪。」操怒，謂融曰：「禰衡竪子，孤殺之猶雀鼠耳。顧此人素有虛名，遠近將謂孤不能容之，今送與劉表，視當何如。」於是遣人騎送之。臨發，眾人爲之祖道，先供設於城南，乃更相戒曰：「禰衡勃虐無禮，今因其後到，咸當以不起折之也。」及衡至，眾人莫肯興，衡坐而大號。眾問其故，衡曰：「坐者爲冢，臥者爲屍。屍冢之間，能不悲乎！」
劉表及荊州士大夫，先服其才名，甚賓禮之，文章言議，非衡不定。表嘗與諸文人共草章奏，幷極其才思。時衡出，還見之，開省未周，因毀以抵地。表憮然爲駭。衡乃從求筆札，須臾立成，辭義可觀。表大悅，益重之。
後復侮慢於表，表恥，不能容，以江夏太守黃祖性急，故送衡與之，祖亦善待焉。衡爲作書記，輕重疏密，各得體宜。祖持其手曰：「處士，此正得祖意，如祖腹中之所欲言也。」
祖長子射，爲章陵太守，尤善於衡。嘗與衡俱遊，共讀蔡邕所作碑文，射愛其辭，還恨不繕寫。衡曰：「吾雖一覽，猶能識之，唯其中石缺二字，爲不明耳。」因書出之，躬馳使寫碑，還校，如衡所書，莫不嘆伏。射時大會賓客，人有獻鸚鵡者，射舉巵於衡曰：「願先生賦之，以娛嘉賓。」衡攬筆而作，文無加點，辭采甚麗。
後黃祖在蒙衝船上，大會賓客，而衡言不遜順，祖慚，乃呵之。衡更熟視曰：「死公！雲等道？」祖大怒，令五百將出，欲加箠。衡方大駡，祖恚，遂令殺之。祖主簿素疾衡，即時殺焉。射徒跣來救，不及。祖亦悔之，乃厚加棺斂。衡時年二十六，其文章多亡雲。
贊曰：情志旣動，篇辭爲貴。抽心呈貌，非雕非蔚。殊狀共體，同聲異氣。言觀麗則，永監淫費。
