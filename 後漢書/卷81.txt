孔子曰：「與其不得中庸，必也狂狷乎！」又云：「狂者進取，狷者有所不為也。」此蓋失於周全之道，而取諸偏至之端者也。然則有所不為，亦將有所必為者矣；既雲進取，亦將有所不取者矣。如此，性尚分流，為否異適矣。
中世偏行一介之夫，能成名立方者，蓋亦眾也。或志剛金石，而克扞於強御。或意嚴冬霜，而甘心於小諒。亦有結朋協好，幽明共心；蹈義陵險，死生等節。雖事非通圓，良其風軌，有足懷者。而情跡殊雜，難為條品；片辭特趣，不足區別。措之則事或有遺，載之則貫序無統。以其名體雖殊，而操行俱絕，故總為《獨行篇》焉。庶備諸闕文，紀志漏脫云爾。
譙玄字君黃，巴郡閬中人也。少好學，能說《易》、《春秋》。仕於州郡。成帝永始二年，有日食之災，乃詔舉敦樸遜讓、有行義者各一人。州舉玄，詣公車，對策高第，拜議郎。
帝始作期門，數為微行。立趙飛燕為皇后，後專寵懷忌，皇子多橫夭。玄上書諫曰：「臣聞王者承天，繼宗統極，保業延祚，莫急胤嗣。故《易》有幹蠱之義，《詩》詠眾多之福。今陛下聖嗣未立，天下屬望，而不惟社稷之計，專念微行之事，愛幸用於所惑，曲意留於非正。竊聞後宮皇子，產而不育。臣聞之怛然，痛心傷剝，竊懷憂國，不忘須臾。夫警衛不修，則患生非常。忽有醉酒狂夫，分爭道路。既無尊嚴之儀，豈識上下之別！此為胡狄起於轂下，而賊亂發於左右也。願陛下念天下之至重，愛金玉之身，均九女之施，存無窮之福，天下幸甚。」
時，數有災異，玄輒陳其變。既不省納，故久稽郎官。後遷太常丞，以弟服去職。
平帝元始元年，日食，又詔公卿舉敦樸直言。大鴻臚左咸舉玄詣公車對策，復拜議郎，遷中散大夫。四年，選明達政事、能班化風俗者八人。時並舉玄，為繡衣使者，持節，與太僕王惲等分行天下，觀覽風俗，所至專行誅賞。事未及終，而王莽居攝，玄於是縱使者車，變易姓名，間竄歸家，因以隱遁。
後公孫述僭號於蜀，連聘不詣。述乃遣使者備禮征之；若玄不肯起，便賜以毒藥。太守乃自齎璽書至玄廬，曰：「君高節已著，朝廷垂意，誠不宜復辭，自招凶禍。」玄仰天嘆曰：「唐堯大聖，許由恥仕；周武至德，伯夷守餓。彼獨何人，我亦何人。保志全高，死亦奚恨！」遂受毒藥。玄子瑛泣血叩頭於太守曰：「方今國家，東有嚴敵，兵師四出。國用軍資，或不常充足。願奉家錢千萬，以贖父死。」太守為請，述聽許之。玄遂隱藏田野，終述之世。
時，兵戈累年，莫能修尚學業，玄獨訓諸子勤習經書。建武十一年卒。明年，天下平定，玄弟慶以狀詣闕自陳。光武美之，策詔本郡祠以中牢，敕所在還玄家錢。
時，亦有犍為費貽，不肯仕述，乃漆身為厲，陽狂以避之，退藏山藪十餘年。述破後，仕至合浦太守。
瑛善說《易》，以授顯宗，為北宮衛士令。
李業字巨游，廣漢梓潼人也。少有志操，介特。習《魯詩》，師博士許晃。元始中，舉明經，除為郎。
會王莽居攝，業以病去官，杜門不應州郡之命。太守劉咸強召之，業乃載病詣門。咸怒，出教曰：「賢者不避害，譬猶彀弩射市，薄命者先死。聞業名稱，故欲與之為治，而反託疾乎？」令詣獄養病，欲殺之。客有說咸曰：「趙殺鳴犢，孔子臨河而逝。未聞求賢而脅以牢獄者也。」咸乃出之，因舉方正。王莽以業為酒士，病不之官，遂隱藏山谷，絕匿名跡，終莽之世。
及公孫述僭號，素聞業賢，征之，欲以為博士，業固疾不起。數年，述羞不致之，乃使大鴻臚尹融持毒酒、奉詔命以劫業：若起，則受公侯之位；不起，賜之以藥。融譬旨曰：「方今天下分崩，孰知是非？而以區區之身，試於不測之淵乎！朝廷貪慕名德，曠官缺位，於今七年，四時珍御，不以忘君。宜上奉知己，下為子孫，身名俱全，不亦優乎！今數年不起，猜疑寇心，凶禍立加，非計之得者也。」業乃嘆曰：「危國不入，亂國不居。親於其身為不善者，義所不從。君子見危授命，何乃誘以高位重餌哉？」融見業辭志不屈，復曰：「宜呼室家計之。」業曰：「丈夫斷之於心久矣，何妻、子之為？」遂飲毒而死。述聞業死，大驚，又恥有殺賢之名，乃遣使吊祠，賻贈百匹。業子翬，逃避不受。
蜀平，光武下詔表其閭，《益部紀》載其高節，圖畫形象。
初，平帝時，蜀郡王皓為美陽令，王嘉為郎。王莽篡位，並棄官西歸。及公孫述稱帝，遣使征皓、嘉，恐不至，遂先系其妻、子。使者謂嘉曰：「速裝，妻、子可全。」對曰：「犬馬猶識主，況於人乎！」王皓先自刎，以首付使者。述怒，遂誅皓家屬。王嘉聞而嘆曰：「後之哉！」乃對使者伏劍而死。
是時，犍為任永及業同郡馮信，並好愛博古。公孫述連征命，待以高位，皆托青盲，以避世難。永妻淫於前，匿情無言；見子入井，忍而不救。信侍婢亦對信奸通。及聞述誅，皆盥洗更視曰：「世適平，目即清。」淫者自殺。光武聞而征之，並會病卒。
劉茂字子衛，太原晉陽人也。少孤，獨侍母居。家貧，以筋力致養，孝行著於鄉里。及長，能習《禮經》，教授常數百人。哀帝時，察孝廉，再遷五原屬國候，遭母憂去官。服竟後為沮陽令。會王莽篡位，茂棄官，避世弘農山中教授。
建武二年歸，為郡門下掾。時，赤眉二十餘萬眾攻郡縣，殺長吏及府掾史。茂負太守孫福逾牆藏空穴中，得免。其暮，俱奔盂縣。晝則逃隱，夜求糧食。積百餘日，賊去，乃得歸府。明年，詔書求天下義士。福言茂曰：「臣前為赤眉所攻，吏民壞死，奔走趣山。臣為賊所圍，命如絲髮，賴茂負臣逾城，出保盂縣。茂與弟觸冒兵刃，緣山負食，臣及妻子得度死命，節義尤高。宜蒙表擢，以厲義士。」詔書即征茂，拜議郎，遷宗正丞。後拜侍中，卒官。
延平中，鮮卑數百餘騎寇漁陽，太守張顯率吏士追出塞，遙望虜營煙火，急趣之。兵馬掾嚴授慮有伏兵，苦諫止，不聽。顯蹙令進，授不獲已，前戰，伏兵發，授身被十創，歿於陣。顯拔刃追散兵，不能制，虜射中顯，主簿衛福、功曹徐咸遽赴之，顯遂墮馬，福以身擁蔽，虜並殺之。朝廷愍授等節，詔書褒嘆，厚加賞賜，各除子一人為郎中。
永初二年，劇賊畢豪等入平原界，縣令劉雄將吏士乘船追之。至厭次河，與賊合戰。雄敗，執雄，以矛刺之。時小吏所輔前叩頭求哀，願以身代雄。豪等縱雄而刺輔，貫心洞背即死。東郡太守捕得豪等，具以狀上。詔書追傷之，賜錢二十萬，除父奉為郎中。
溫序字次房，太原祁人也。仕州從事。建武二年，騎都尉弓里戍將兵平定北州，到太原，歷訪英俊大人，問以策謀。戍見序奇之，上疏薦焉。於是征為侍御史，遷武陵都尉，病免官。
六年，拜謁者，遷護羌校尉。序行部至襄武，為隗囂別將苟宇所拘劫。宇謂序曰：「子若與我並威同力，天下可圖也。」序曰：「受國重任，分當效死，義不貪生、苟背恩德。」宇等復曉譬之。序素有氣力，大怒，叱宇等曰：「虜何敢迫脅漢將！」因以節楇殺數人。賊眾爭欲殺之。宇止之曰：「此義士死節，可賜以劍。」序受劍，銜須於口，顧左右曰：「既為賊所迫殺，無令須污土。」遂伏劍而死。
序主簿韓遵、從事王忠持屍歸斂。光武聞而憐之，命忠送喪到洛陽，賜城傍為冢地，賻谷千斛、縑五百匹，除三子為郎中。長子壽，服竟為鄒平侯相。夢序告之曰：「久客思鄉里。」壽即棄官，上書乞骸骨歸葬。帝許之，乃反舊塋焉。
彭脩字子陽，會稽毘陵人也。年十五時，父為郡吏，得休，與脩俱歸，道為盜所劫。脩困迫，乃拔佩刀前持盜帥曰：「父辱子死，卿不顧死邪？」盜相謂曰：「此童子義士也，不宜逼之。」遂辭謝而去。鄉黨稱其名。
後仕郡為功曹。時，西部都尉宰祐行太守事，以微過收吳縣獄吏，將殺之。主簿鍾離意爭諫甚切，祐怒，使收縛意，欲案之，掾史莫敢諫。脩排閣直入，拜於庭，曰：「明府發雷霆於主薄，請聞其過。」祐曰：「受教三日，初不奉行，廢命不忠，豈非過邪？」脩因拜曰：「昔任座面折文侯，硃雲攀毀欄檻，自非賢君，焉得忠臣？今慶明府為賢君，主簿為忠臣。」祐遂原意罰，貰獄吏罪。
後州辟從事。時，賊張子林等數百人作亂，郡言州，請脩守吳令。脩與太守俱出討賊，賊望見車馬，競交射之，飛矢雨集。脩障扞太守，而為流矢所中死，太守得全。賊素聞其恩信，即殺弩中脩者，余悉降散。言曰：「自為彭君故降，不為太守服也。」
索盧放字君陽，東郡人也。以《尚書》教授千餘人。初署郡門下掾。更始時，使者督行郡國，太守有事，當就斬刑，放前言曰：「今天下所以苦毒王氏，歸心皇漢者，實以聖政寬仁故也。而傳車所過，未聞恩澤。太守受誅，誠不敢言，但恐天下惶懼，各生疑變。夫使功者不如使過，願以身代太守之命。」遂前就斬。使者義而赦之，由是顯名。
建武六年，征為洛陽令，政有能名。以病乞身。徙諫議大夫，數納忠言，後以疾去。建武末，復征不起，光武使人輿之，見於南宮雲台，賜谷二千斛，遣歸，除子為太子中庶子。卒於家。
周嘉字惠文，汝南安城人也。高祖父燕，宣帝時為郡決曹掾。太守欲枉殺人，燕諫不聽，遂殺囚而黜燕。囚家守闕稱冤，詔遣復考。燕見太守曰：「願謹定文書，皆著燕名，府君但言時病而已。」出謂掾史曰：「諸君被問，悉當以罪推燕。如有一言及於府君，燕手劍相刃。」使者乃收燕系獄。屢被掠楚，辭無屈橈。當下蠶室，乃嘆曰：「我平王之後，正公玄孫，豈可以刀鋸之餘下見先君？」遂不食而死。燕有五子，皆至刺史、太守。
嘉仕郡為主簿。王莽末，郡賊入汝陽城，嘉從太守何敞討賊，敞為流矢所中，郡兵奔北，賊圍繞數十重，白刃交集，嘉乃擁敞，以身扞之。因呵賊曰：「卿曹皆人隸也。為賊既逆，豈有還害其君者邪？嘉請以死贖君命。」因仰天號泣。群賊於是兩兩相視，曰：「此義士也！」給其車馬，遣送之。
後太守寇恂舉為孝廉，拜尚書侍郎。光武引見，問以遭難之事。嘉對曰：「太守被傷，命懸寇手。臣實弩怯，不能死難。」帝曰：「此長者也。」詔嘉尚公主，嘉稱病篤，不肯當。
稍遷零陵太守，視事七年，卒。零陵頌其遺愛，吏民為立祠焉。
嘉從弟暢，字伯持，性仁慈，為河南尹。永初二年夏，旱，久禱無應，暢因收葬洛城傍客死骸骨，凡萬餘人。應時澎雨，歲乃豐稔。位至光祿勛。
範式字巨卿，山陽金鄉人也，一名汜。少游太學，為諸生，與汝南張劭為友。劭字元伯。二人並告歸鄉里。式謂元伯曰：「後二年當還，將過拜尊親，見孺子焉。」乃共剋期日。後期方至，元伯具以白母，請設饌以候之。母曰：「二年之別，千里結言，爾何相信之審邪？」對曰：「巨卿信士，必不乖違。」母曰：「若然，當為爾B372酒。」至其日，巨卿果到，升堂拜飲，盡歡而別。
式仕為郡功曹。後元伯寢疾篤，同郡郅君章、殷子徵晨夜省視之。元伯臨盡，嘆曰：「恨不見吾死友！」子徵曰：「吾與君章盡心於子，是非死友，復欲誰求？」元伯曰：「若二子者，吾生友耳。山陽范巨卿，所謂死友也。」尋而卒。式忽夢見元伯玄冕垂纓屣履而呼曰：「巨卿，吾以某日死，當以爾時葬，永歸黃泉。子未我忘，豈能相及？」式B837然覺寤，悲嘆泣下，具告太守，請往奔喪。太守雖心不信而重違其情，許之。式便服朋友之服，投其葬日，馳往赴之。式未及到，而喪已發引，既至壙，將窆，而柩不肯進。其母撫之曰：「元伯，豈有望邪？」遂停柩移時，乃見有素車白馬，號哭而來。其母望之曰：「是必范巨卿也。」巨卿既至，叩喪言曰：「行矣元伯！死生路異，永從此辭。」會葬者千人，咸為揮涕。式因執紼而引柩，於是乃前。式遂留止冢次，為修墳樹，然後乃去。
後到京師，受業太學。時諸生長沙陳平子亦同在學，與式未相見，而平子被病將亡，謂其妻曰：「吾聞山陽范巨卿，烈士也，可以托死。吾歿後，但以屍埋巨卿戶前。」乃裂素為書，以遺巨卿。既終，妻從其言。時式出行適還，省書見瘞，愴然感之，向墳揖哭，以為死友。乃營護平子妻兒，身自送喪於臨湘。未至四五里，乃委素書於柩上，哭別而去。其兄弟聞之，尋求不復見。長沙上計掾史到京師，上書表式行狀，三府並辟，不應。
舉州茂才，四遷荊州刺史。友人南陽孔嵩，家貧親老，乃變名姓，傭為新野縣阿里街卒。式行部到新野，而縣選嵩為導騎迎式。式見而識之，呼嵩，把臂謂曰：「子非孔仲山邪？」對之嘆息，語及平生。曰：「昔與子俱曳長裾，游息帝學。吾蒙國恩，致位牧伯，而子懷道隱身，處於卒伍，不亦惜乎！」嵩曰：「侯嬴長守於賤業，晨門肆志於抱關。子欲居九夷，不患其陋。貧者士之宜，豈為鄙哉！」式敕縣代嵩，嵩以為先傭未竟，不肯去。
嵩在阿里，正身厲行，街中子弟，皆服其訓化。遂辟公府。之京師，道宿下亭，盜共竊其馬，尋問知其嵩也，乃相責讓曰：「孔仲山善士，豈宜侵盜乎！」於是送馬謝之。嵩官至南海太守。
式後遷廬江太守，有威名，卒於官。
李善字次孫，南陽淯陽人也，本同縣李元蒼頭也。建武中疫疾，元家相繼死沒，唯孤兒續始生數旬，而貲財千萬，諸奴婢私共計議，欲謀殺續，分其財產。善深傷李氏而力不能制，乃潛負續逃去，隱山陽瑕丘界中， 親自哺養， 乳為生湩。推燥居濕，備嘗艱勤。續雖在孩抱，奉之不異長君，有事輒長跪請白，然後行之。閭里感其行，皆相率修義。續年十歲，善與歸本縣，修理舊業。告奴婢於長吏，悉收殺之。時鐘離意為瑕丘令，上書薦善行狀。光武詔拜善及續並為太子舍人。
善顯宗時辟公府，以能理劇，再遷日南太守。從京師之官，道經淯陽，過李元冢。未至一里，乃脫朝服，持鋤去草。及拜墓，哭泣甚悲，身自炊爨，執鼎俎以修祭祀。垂泣曰：「君夫人，善在此。」盡哀，數日乃去。到官，以愛惠為政，懷來異俗。遷九江太守，未至，道病卒。續至河間相。
王忳字少林，廣漢新都人也。忳嘗詣京師，於空舍中見一書生疾困，愍而視之。書生謂忳曰：「我當到洛陽，而被病，命在須臾。腰下有金十斤，願以相贈，死後乞藏骸骨。」未及問姓名而絕。忳即鬻金一斤，營其殯葬，余金悉置棺下，人無知者。後歸數年，縣署忳大度亭長。初到之日，有馬馳入亭中而止。其日，大風飄一繡被，復墮忳前，即言之於縣，縣以歸忳。忳後乘馬到雒縣，馬遂奔走，牽忳入它舍。主人見之喜曰：「今禽盜矣。」問忳所由得馬，忳具說其狀，並及繡被。主人悵然良久，乃曰：「被隨旋風，與馬俱亡，卿何陰德而致此二物？」忳自念有葬書生之事，因說之，並道書生形貌及埋金處。主人大驚，號曰：「是我子也。姓金名彥。前往京師，不知所在，何意卿乃葬之。大恩久不報，天以此章卿德耳。」忳悉以被、馬還之，彥父不取，又厚遺忳。忳辭讓而去。時，彥父為州從事，因告新都令，假忳休，自與俱迎彥喪，余金俱存。忳由是顯名。
仕郡功曹，州治中從事。舉茂才，除郿令。到官，至斄亭。 亭長曰：「亭有鬼，數殺過客，不可宿也。」忳曰：「仁勝凶邪，德除不祥，何鬼之避！」即入亭止宿。夜中聞有女子稱冤之聲。忳咒曰：「有何枉狀，可前求理乎？」女子曰：「無衣，不敢進。」忳便投衣與之。女子乃前訴曰：「妾夫為涪令，之官過宿此亭，亭長無狀，賊殺妾家十餘口，埋在樓下，悉取財貨。」忳問亭長姓名。女子曰：「即今門下游徼者也。」忳曰：「汝何故數殺過客？」對曰：「妾不得白日自訴，每夜陳冤，客輒眠不見應，不勝感恚，故殺之。」忳曰：「當為汝理此冤，勿復殺良善也。」因解衣於地，忽然不見，明旦召游徼詰問，具服罪，即收系，及同謀十餘人悉伏辜。遣吏送其喪歸鄉里，於是亭遂清安。
張武者，吳郡由拳人也。父業，郡門下掾，送太守妻、子還鄉里，至河內亭，盜夜劫之，業與賊戰死，遂亡失屍骸。武時年幼，不及識父。後之太學受業，每節，常持父遺劍，至亡處祭醊，泣而還。太守第五倫嘉其行，舉孝廉。遭母喪過毀，傷父魂靈不返，因哀慟絕命。
陸續字智初，會稽吳人也。世為族姓。祖父閎，字子春，建武中為尚書令。美姿貌，喜着越布單衣，光武見而好之，自是常敕會稽郡獻越布。
續幼孤，仕郡戶曹史。時歲荒民飢，太守尹興使續於都亭賦民饘粥。續悉簡閱其民，訊以名氏。事畢，興問所食幾何？續因口說六百餘人，皆分別姓字，無有差謬。興異之。刺史行部，見續，闢為別駕從事。以病去，還為郡門下掾。
是時，楚王英謀反，陰疏天下善士。及楚事覺，顯宗得其錄，有尹興名，乃征興詣廷尉獄。續與主簿梁宏、功曹史駟勛及掾史五百餘人詣洛陽詔獄就考，諸吏不堪痛楚，死者大半。唯續、宏、勛掠考五毒，肌肉消爛，終無異辭。續母遠至京師，覘候消息，獄事特急，無緣與續相聞，母但作饋食，付門卒以進之，續雖見考苦毒，而辭色慷慨，未嘗易容，唯對食悲泣，不能自勝。使者怪而問其故。續曰：「母來，不得相見，故泣耳。」使者大怒，以為門卒通傳意氣，召將案之。續曰：「因食餉羹，識母所自調和，故知來耳。非人告也。」使者問：「何以知母所作乎？」續曰：「母嘗截肉，未嘗不方，斷蔥以寸為度，是以知之。」使者問諸謁舍，續母果來，於是陰嘉之，上書說續行狀。帝即赦興等事，還鄉里，禁錮終身。續以老病卒。
長子稠，廣陵太守，有理名。中子逢，樂安太守。少子褒，力行好學，不慕榮名，連征不就。褒子康，已見前傳。
戴封字平仲，濟北剛人也。年十五，詣太學，師事鄮令東海申君。申君卒，送喪到東海，道當經其家。父母以封當還，豫為娶妻。封暫過拜親，不宿而去。還京師卒業。時同學石敬平溫病卒，封養視殯斂，以所齎糧市小棺，送喪到家。家更斂，見敬平行時書物皆在棺中，乃大異之。封后遇賊，財物悉被略奪，唯余縑七匹，賊不知處，封乃追以與之，曰：「知諸君乏，故送相遺。」賊驚曰：「此賢人也。」盡還其器物。
後舉孝廉，光祿主事，遭伯父喪去官。詔書求賢良方正直言之士、有至行能消災伏異者，公卿郡守各舉一人。郡及大司農俱舉封。公車征，陛見，對策第一，擢拜議郎。遷西華令。時汝、潁有蝗災，獨不入西華界。時督郵行縣，蝗忽大至。督郵其日即去，蝗亦頓除，一境奇之。其年大旱，封禱請無獲，乃積薪坐其上以自焚。火起而大雨暴至，於是遠近嘆服。
遷中山相。時諸縣囚四百餘人，辭狀已定，當行刑。封哀之，皆遣歸家，與剋期日，皆無違者。詔書策美焉。永元十二年，征拜太常，卒官。
李充字大遜，陳留人也。家貧，兄弟六人同食遞衣。妻竊謂充曰：「今貧居如此，難以久安。妾有私財，願思分異。」充偽酬之曰：「如欲別居，當醖酒具會，請呼鄉里內外，共議其事。」婦從充置酒晏客。充於坐中前跪曰母曰：「此婦無狀，而教充離間母兄，罪合遣斥。」便呵叱其婦，逐令出門，婦銜涕而去。坐中驚肅，因遂罷散。充後遭母喪，行服墓次，人有盜其墓樹者，充手自殺之。服闋，立精舍講授。
太守魯平請署功曹，不就。平怒，乃援充以捐溝中，因謫署縣都亭長。不得已，起親職役。後和帝公車征，不行。延平中，詔公卿、中二千石各舉隱士大儒，務取高行，以勸後進，特徵充為博士。時魯平亦為博士，每與集會，常嘆服焉。
充遷侍中。大將軍鄧騭貴戚傾時，無所下借，以充高節，每卑敬之。嘗置酒請充，賓客滿堂，酒酣，騭跪曰：「幸托椒房，位列上將。幕府初開，欲辟天下奇偉，以匡不逮，惟諸君博求其器。」充乃為陳海內隱居懷道之士，頗有不合，騭欲絕其說，以肉啖之。充抵肉於地，曰：「說士猶甘於肉！」遂出，徑去。騭甚望之。同坐汝南張孟舉往讓充曰：「一日聞足下與鄧將軍說士未究，激刺面折，不由中和，出言之責，非所以光祚子孫者也。」充曰：「大丈夫居世，貴行其意，何能遠為子孫計哉！」由是見非於貴戚。
遷左中郎將，年八十八，為國三老。安帝常特進見，賜以几杖。卒於家。
繆肜字豫公，汝南召陵人也。少孤，兄弟四人，皆同財業。及各娶妻，諸婦遂求分異，又數有鬥爭之言。肜深懷憤嘆，乃掩戶自撾曰：「繆肜，汝修身謹行，學聖人之法，將以齊整風俗，奈何不能正其家乎！」弟及諸婦聞之，悉叩頭謝罪，遂更為敦睦之行。
仕縣為主簿。時縣令被章見考，吏皆畏懼自誣，而肜獨證據其事。掠考苦毒，至乃體生蟲蛆，因復傳換五獄，逾涉四年，令卒以自免。
太守隴西梁湛召為決曹史。安帝初，湛病卒官，肜送喪還隴西。始葬，會西羌反叛，湛妻、子悉避亂它郡，肜獨留不去，為起墳冢。乃潛穿井旁以為窟室，晝則隱竄，夜則負土，及賊平而墳已立。其妻、子意肜已死，還見大驚。關西咸稱傳之，共給車馬衣資，肜不受而歸鄉里。
辟公府，舉尤異，遷中牟令。縣近京師，多權豪。肜到，誅諸奸吏及託名貴戚賓客者百有餘人，威名遂行。卒於官。
陳重字景公，豫章宜春人也。少與同郡雷義為友，俱學《魯詩》、《顏氏春秋》。太守張雲舉重孝廉，重以讓義，前後十餘通記，雲不聽。義明年舉孝廉，重與俱在郎署。
有同署郎負息錢數十萬，責主日至，詭求無已，重乃密以錢代還。郎後覺知而厚辭謝之。重曰：「非我之為，將有同姓名者。」終不言惠。又同舍郎有告歸寧者，誤持鄰舍郎絝以去。主疑重所取，重不自申說，而市絝以償之。後寧喪者歸，以絝還主，其事乃顯。
重後與義俱拜尚書郎，義代同時人受罪，以此黜退。重見義去，亦以病免。
後舉茂才，除細陽令。政有異化，舉尤異，當遷為會稽太守，遭姊憂去官。後為司徒所辟，拜侍御史，卒。
雷義字仲公，豫章鄱陽人也。初為郡功曹，嘗擢舉善人，不伐其功。義嘗濟人死罪，罪者後以金二斤謝之，義不受。金主伺義不在，默投金於承塵上。後葺理屋宇，乃得之。金主已死，無所復還，義乃以付縣曹。
後舉孝廉，拜尚書侍郎，有同時郎坐事，當居刑作。義默自表取其罪，以此論司寇。同台郎覺之，委位自上，乞贖義罪。順帝詔皆除刑。
義歸，舉茂才，讓於陳重，刺史不聽，義遂陽狂被發走，不應命。鄉里為之語曰：「膠漆自謂堅，不如雷與陳。」三府同時俱辟二人。義遂為守灌謁者。使持節督郡國行風俗，太守令長坐者凡七十人。旋拜侍御史，除南頓令，卒官。
子授，官至蒼梧太守。
范冉字史雲，陳留外黃人也。少為縣小吏，年十八，奉檄迎督郵，冉恥之，乃遁去。到南陽，受業於樊英。又游三輔，就馬融通經，歷年乃還。
冉好違時絕俗，為激詭之行。常慕梁伯鸞、閔仲叔之為人。與漢中李固、河內王奐親善，而鄙賈偉節、郭林宗焉。奐後為考城令，境接外黃，屢遣書請冉，冉不至。及奐遷漢陽太守，將行，冉乃與弟協步齎麥酒，於道側設壇以待之。冉見奐車徒駱驛，遂不自聞，惟與弟共辯論於路。奐識其聲，即下車與相揖對。奐曰：「行路倉卒，非陳契闊之所，可共到前亭宿息，以敘分隔。」冉曰：「子前在考城，思欲相從，以賤質自絕豪友耳。今子遠適千里，會面無期，故輕行相候，以展訣別。如其相追，將有慕貴之譏矣。」便起告違，拂衣而去。奐瞻望弗及，冉長逝不顧。
桓帝時，以冉為萊蕪長，遭母憂，不到官。後辟太尉府，以狷急不能從俗，常佩韋於朝。議者欲以為侍御史，因遁身逃命於梁沛之間，徒行敝服，賣卜於市。
遭黨人禁錮，遂推鹿車，載妻子，捃拾自資。或寓息客廬，或依宿樹廕。如此十餘年，乃結草室而居焉。所止單陋，有時糧粒盡，窮居自若，言貌無改。閭里歌之曰：「甑中生塵范史雲，釜中生魚范萊蕪。」
及黨禁解，為三府所辟，乃應司空命。是時西羌反叛，黃巾作難，制諸府掾屬，不得妄有去就。冉首自劾退，詔書特原不理罪。又辟太尉府，以疾不行。
中平二年，年七十四，卒於家。臨命遺令敕其子曰：「吾生於昏暗之世，值乎淫侈之俗，生不得匡世濟時，死何忍自同於世！氣絕便斂，斂以時服，衣足蔽形，棺足周身，斂畢便穿，穿畢便埋。其明堂之奠，乾飯寒水，飲食之物，勿有所下。墳封高下，令足自隱。知我心者，李子堅、王子炳也。今皆不在，制之在爾，勿令鄉人宗親有所加也。」於是三府各遣令史奔吊。大將軍何進移書陳留太守，累行論諡，僉曰宜為貞節先生。會葬者二千餘人，刺史郡守各為立碑表墓焉。
戴就字景成，會稽上虞人也。仕郡倉曹掾，楊州刺史歐陽參奏太守成公浮臧罪，遣部從事薛安案倉庫簿領，收就於錢唐縣獄。幽囚考掠，五毒參至。就慷慨直辭，色不變容。又燒鋘斧，使就挾於肘腋。就語獄卒：「可熟燒斧，勿令冷。」每上彭考，因止飯食不肯下，肉焦毀墯地者，掇而食之。主者窮竭酷慘，無復余方，乃臥就覆船下，以馬通薰之。一夜二日，皆謂已死，發船視之，就方張眼大罵曰：「何不益火，而使滅絕！」又復燒地，以大針刺指爪中，使以把土，爪悉墯落。主者以狀白安，安呼見就，謂曰：「太守罪穢狼藉，受命考實，君何故以骨肉拒B473邪？」就據地答言：「太守剖符大臣，當以死報國。卿雖銜命，固宜申斷冤毒，奈何誣枉忠良，強相掠理，令臣謗其君，子證其父！薛安庸騃，忸行無義，就考死之日，當白之於天，與群鬼殺汝於亭中。如蒙生全，當手刃相裂！」安深奇其壯節，即解械，更與美談，表其言辭，解釋郡事。征浮還京師，免歸鄉里。
太守劉寵舉就孝廉，光祿主事，病卒。
趙苞字威豪，甘陵東武城人。從兄忠，為中常侍，苞深恥其門族有宦官名勢，不與忠交通。
初仕州郡，舉孝廉，再遷廣陵令。視事三年，政教清明，郡表其狀，遷遼西太守。抗厲威嚴，名振邊俗。以到官明年，遣使迎母及妻子，垂當到郡，道經柳城，值鮮卑萬餘人入塞寇鈔，苞母及妻子遂為所劫質，載以擊郡。苞率步騎二萬，與賊對陣。賊出母以示苞，苞悲號謂母曰：「為子無狀，欲以微祿奉養朝夕，不圖為母作禍。昔為母子，今為王臣，義不得顧私恩、毀忠節，唯當萬死，無以塞罪。」母遙謂曰：「威豪，人各有命，何得相顧，以虧忠義！昔王陵母對漢使伏劍，以固其志，爾其勉之。」苞即時進戰，賊悉摧破，其母妻皆為所害。苞殯斂母畢，自上歸葬。靈帝遣策弔慰，封鄃侯。
苞葬訖，謂鄉人曰：「食祿而避難，非忠也；殺母以全義，非孝也。如是，有何面目立於天下！」遂歐血而死。
向栩字甫興，河內朝歌人，向長之後也。少為書生，性卓詭不倫。恆讀《老子》，狀如學道。又似狂生，好被發，著絳綃頭。常於灶北坐板床上，如是積久，板乃有膝踝足指之處。不好語言而喜長嘯。賓客從就，輒伏而不視。有弟子，名為「顏淵」、「子貢」、「季路」、「冉有」之輩。或騎驢入市，乞丐於人。或悉要諸乞兒俱歸止宿，為設酒食。時人莫能測之。郡禮請辟，舉孝廉、賢良方正、有道，公府辟，皆不到。又與彭城姜肱、京兆韋著並征，栩不應。
後特徵，到，拜趙相。及之官，時人謂其必當脫素從儉，而栩更乘鮮車，御良馬，世疑其始偽。及到官，略不視文書，舍中生蒿萊。
征拜侍中，每朝廷大事，侃然正色，百官憚之。會張角作亂，栩上便宜，頗譏刺左右，不欲國家興兵，但遣將於河上北向讀《孝經》，賊自當消滅。中常侍張讓讒栩不欲令國家命將出師，疑與角同心，欲為內應。收送黃門北寺獄，殺之。
諒輔字漢儒，廣漢新都人也。仕郡為五官掾。時夏大旱，太守自出祈禱山川，連日而無所降。輔乃自暴庭中，慷慨咒曰：「輔為股肱，不能進諫納忠，薦賢退惡，和調陰陽，承順天意，至令天地否隔，萬物焦枯，百姓喁喁，無所訴告，咎盡在輔。今郡太守改服責己，為民祈福，精誠懇到，未有感徹。輔今敢自祈請，若至日中不雨，乞以身塞無狀。」於是積薪柴聚茭茅以自環，搆火其旁，將自焚焉。未及日中時，而天雲晦合，須臾澍雨，一郡沾潤，世以此稱其志誠。
劉翊字子相，潁川潁陰人也。家世豐產，常能周旋而不有其惠。曾行於汝南界中，有陳國張季禮遠赴師喪，遇寒冰車毀，頓滯道路。翊見而謂曰：「君慎終赴義，行宜速達。」即下車與之，不告姓名，自策馬而去。季禮意其子相也，後故到潁陰，還所假乘。翊閉門辭行，不與相見。
常守志臥疾，不屈聘命。河南種拂臨郡，引為功曹，翊以拂名公之子，乃為起焉。拂以其擇時而仕，甚敬任之。陽翟黃綱恃程夫人權力，求占山澤以自營植。拂召翊問曰：「程氏貴盛，在帝左右，不聽則恐見怨，與之則奪民利，為之奈何？」翊曰：「名山大澤不以封，蓋為民也。明府聽之，則被佞B062之名矣。若以此獲禍，貴子申甫，則自以不孤也。」拂從翊言，遂不與之。乃舉翊為孝廉，不就。
後黃巾賊起，郡縣饑荒，翊救給乏絕，盜其食者數百人。鄉族貧者，死亡則為具殯葬，嫠獨則助營妻娶。
獻帝遷都西京，翊舉上計掾。是時寇賊興起，道路隔絕，使驛稀有達者。翊夜行晝伏，乃到長安。詔書嘉其忠勤，特拜議郎，遷陳留太守。翊散所握珍玩，唯余車馬，自載東歸。出關數百里，見士大夫病亡道次，翊以馬易棺，脫衣斂之。又逢知故困餒於路，不忍委去，因殺所駕牛，以救其乏。眾人止之，翊曰：「視沒不救，非志士也。」遂俱餓死。
王烈字彥方，太原人也。少師事陳寔，以義行稱鄉里。有盜牛者，主得之，盜請罪曰：「刑戮是甘，乞不使王彥方知也。」烈聞而使人謝之，遺布一端。或問其故，烈曰：「盜懼吾聞其過，是有恥惡之心。既懷恥惡，必能改善，故以此激之。」後有老父遺劍於路，行道一人見而守之，至暮，老父還尋，得劍，怪而問其姓名，以事告烈。烈使推求，乃先盜牛者也。諸有爭訟曲直，將質之於烈，或至塗而反，或望廬而還。其以德感人若此。
察孝廉，三府並辟，皆不就。遭黃巾、董卓之亂，乃避地遼東，夷人尊奉之。太守公孫度接以昆弟之禮，訪州政事，欲以為長史。烈乃為商賈自穢，得免。曹操聞烈高名，遣征不至。建安二十四年，終於遼東，年七十八。
贊曰：乘方不忒，臨義罔惑。惟此剛潔，果行育德。
