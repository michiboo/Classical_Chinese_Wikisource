
　　是年初營北郊，明堂、辟雍、靈台未用事。遷呂太后於園。上簿太后尊號曰高皇后，當配地，郊高廟。語在《光武紀》。
　　北效在雒陽城北四里，為方壇四陛。三十三年正月辛未，郊。別祀地祇、位南面西上，高皇后配，西面北上，皆在壇上，地理群神從食，皆在壇下，如元始中故事。中嶽在未，四岳各在其方孟辰之地，中營內。海在東；西瀆河西，濟北，淮來，江南；他山川各如其方，皆在外營內。四陛DD3C及中外營門封神如南郊。地祇、高后用犢各一頭，五嶽共牛一頭，海、四瀆共牛一頭，群神共二頭。奏樂亦如南郊。既送神，瘞俎實於壇北。
　　明帝即位，永平二年正月辛未，初祀五帝於明堂，光武帝配。五帝坐位堂上，各處其方。黃帝在未，皆如南郊之位。光武帝位在青帝之南少退，西面。牲各一犢，奏樂如南郊。卒事，遂升靈台，以望雲物。
　　迎時氣，五郊之兆。自永平中，以《禮讖》及《月令》有五郊迎氣服色，因采元始中故事，兆五郊於雒陽四方。中兆在未，壇皆三尺，階無等。
　　立春之日，迎春於東郊，祭青帝句芒。車旗服飾皆青。歌《青陽》，八佾舞《雲翹》之舞。及因賜文官太傅、司徒以下縑各有差。
　　立夏之日，迎夏於南郊，祭赤帝祝融。車旗服飾皆赤。歌《朱明》，八佾舞《雲翹》之舞。
　　先立秋十八日，迎黃靈於中北，祭黃帝后土。車旗服飾皆黃。歌《朱明》，八佾舞《雲翹》、《育命》之舞。
　　立秋之日，迎秋於西郊，祭白帝蓐收。車旗服飾皆白。歌《西皓》，八佾舞《育命》之舞。使謁者以一特牲先祭先虞於壇，有事，天子入囿射牲，以祭宗廟，名曰貙劉。語在《禮儀志》。
　　立冬之日，迎冬於北郊，祭黑帝玄冥。車旗服飾皆黑。歌《玄冥》，八佾舞《育命》之舞。
　　章帝即位，元和二年正月，詔曰：「山川百神，應祀者未盡。其議增修群祀宜享祀者。」
　　二月，上東巡狩，將至泰山，道使使者奉一太牢祠帝堯於濟陰成陽靈台。上至泰山，修光武山南壇兆。辛未，柴祭天地群神如故事。壬申，宗祀五帝於孝武所作汶上明堂，光武帝配，如雒陽明堂禮。癸酉，更告祀高祖、太宗、世宗、中宗、世祖、顯宗於明堂，各一太牢。卒事，遂覲東後，饗賜王侯群臣。因行郡國，幸魯，祠東海恭王，及孔子七十二弟子。四月，還京都。庚申，告至，祠高廟、世祖，各一特牛。又為靈台十二門作詩，各以其月祀而奏之。和帝無所增改。
　　安帝即位，元初六年，以《尚書》歐陽家說，謂六宗者，在天地四方之中，為上下四方之宗。以元始中故事，謂六宗《易》六子之氣日、月、雷公、風伯、山、澤者為非是。三月庚辰，初更立六宗，祀於雒陽西北戍亥之地，禮比太社也。
　　延光三年，上東巡狩，至泰山，柴祭，及祠汶上明堂，如元和二年故事。順帝即位，修奉常祀。
　　桓帝即位十八年，好神仙事。延熹八年，初使中常侍之陳國苦縣祠老子。九年，親祠老子於濯龍。文罽為壇，飾淳金釒�器，設華蓋之坐，用郊天樂也。
