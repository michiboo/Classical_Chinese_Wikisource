
﻿《五行傳》曰：「治宮室，飾臺榭，內淫亂，犯親戚，侮父兄，則稼穡不成。」謂土失其性而爲災也。又曰：「思心不容，是謂不聖。厥咎霿，厥罰恆風，厥極凶短折。時則有脂夜之妖，時則有華孽，時則有牛禍，時則有心腹之痾，時則有黃眚、黃祥，惟金、水、木、火沴土。」華孽，劉歆傳爲蠃蟲之孽，謂螟屬也。
﻿世祖建武二十二年九月，郡國四十二地震，南陽尤甚，地裂壓殺人。其後武谿蠻夷反，爲寇害，至南郡，發荊州諸郡兵，遣武威將軍劉尚擊之，爲夷所圍，復發兵赴之，尚遂爲所沒。
﻿章帝建初元年三月甲寅，山陽、東平地震。
﻿和帝永元四年六月丙辰，郡國十三地震。《春秋漢含孳》曰：「女主盛，臣制命，則地動坼，畔震起，山崩淪。」是時竇太后攝政，兄竇憲專權，將以是受禍也。後五日，詔收憲印綬，兄弟就國，逼迫皆自殺。
﻿五年二月戊午，隴西地震。儒說民安土者也，將大動，行大震。九月，匈奴單于於除鞬叛，遣使發邊郡兵討之。
﻿七年九月癸卯，京都地震。儒說奄官無陽施，猶婦人也。是時和帝與中常侍鄭衆謀奪竇氏權，德之，因任用之，及幸常侍蔡倫，二人始並用權。
﻿九年三月庚辰，隴西地震。閏月，塞外羌犯塞，殺略吏民，使征西將軍劉尚擊之。
﻿安帝永初元年，郡國十八地震。李固曰：「地者陰也，法當安靜。今乃越陰之職，專陽之政，故應以震動。」是時鄧太后攝政專事，訖建光中，太后崩，安帝乃得制政，於是陰類並勝，西羌亂夏，連十餘年。
﻿二年，郡國十二地震。
﻿三年十二月辛酉，郡國九地震。
﻿四年三月癸巳，郡國四地震。
﻿五年正月丙戌，郡國十地震。
﻿七年正月壬寅，二月丙午，郡國十八地震。
﻿元初元年，郡國十五地震。
﻿二年十一月庚申，郡國十地震。
﻿三年二月，郡國十地震。十一月癸卯，郡國九地震。
﻿四年，郡國十三地震。
﻿五年，郡國十四地震。
﻿六年二月乙巳，京都、郡國四十二地震，或地坼裂，湧水，壞敗城郭、民室屋，壓人。冬，郡國八地震。
﻿永寧元年，郡國二十三地震。
﻿建光元年九月己丑，郡國三十五地震，或地坼裂，壞城郭室屋，壓殺人。是時安帝不能明察，信宮人及阿母聖等讒言，破壞鄧太后家，於是專聽信聖及宦者，中常侍江京、樊豐等皆得用權。
﻿延光元年七月癸卯，京都、郡國十三地震。九月戊申，郡國二十七地震。
﻿二年，京都、郡國三十二地震。
﻿三年，京都、郡國二十三地震。是時以讒免太尉楊震，廢太子。
﻿四年十一月丁巳，京都、郡國十六地震。時安帝旣崩，閻太后攝政，兄弟閻顯等並用事，遂斥安帝子，更徵諸國王子，未至，中黃門遂誅顯兄弟。
﻿順帝永建三年正月丙子，京都、漢陽地震。漢陽屋壞殺人，地坼湧水出。是時順帝阿母宋娥及中常侍張昉等用權。
﻿陽嘉二年四月己亥，京都地震。是時爵號宋娥爲山陽君。
﻿四年十二月甲寅，京都地震。
﻿永和二年四月丙申，京都地震。是時宋娥構姦誣罔，五月事覺，收印綬，歸田裡。十一月丁卯，京都地震。是時太尉王龔以中常侍張昉等專弄國權，欲奏誅之，時龔宗親有以楊震行事諫之止雲。
﻿三年二月乙亥，京都、金城、隴西地震裂，城郭、室屋多壞，壓殺人。閏月己酉，京都地震。十月，西羌二千餘騎入金城塞，爲涼州害。
﻿四年三月乙亥，京都地震。
﻿五年二月戊申，京都地震。
﻿建康元年正月，涼州部郡六，地震。從去年九月以來至四月，凡百八十地震，山谷坼裂，壞敗城寺，傷害人物。三月，護羌校尉趙沖爲叛胡所殺。九月丙午，京都地震。是時順帝崩，梁太后攝政，欲爲順帝作陵，制度奢廣，多壞吏民冢。尚書欒巴諫事，太后怒，癸卯，詔書收巴下獄，欲殺之。丙午地震，於是太后乃出巴，免爲庶人。
﻿桓帝建和元年四月庚寅，京都地震。九月丁卯，京都地震。是時梁太后攝政，兄兾持權。至和平元年，太后崩，然兾猶秉政專事，至延熹二年，乃誅滅。
﻿三年九月己卯，地震，庚寅又震。
﻿元嘉元年十一月辛巳，京都地震。
﻿二年正月丙辰，京都地震。十月乙亥，京都地震。
﻿永興二年二月癸卯，京都地震。
﻿永壽二年十二月，京都地震。
﻿延熹四年，京都、右扶風、涼州地震。
﻿五年五月乙亥，京都地震。是時桓帝與中常侍單超等謀誅除梁兾，聽之，並使用事專權。又鄧皇后本小人，性行無恆，苟有顏色，立以爲後，後卒坐執左道廢，以憂死。
﻿八年九月丁未，京都地震。
﻿靈帝建寧四年二月癸卯，地震。是時中常侍曹節、王甫等皆專權。
﻿熹平二年六月，地震。
﻿六年十月辛丑，地震。
﻿光和元年二月辛未，地震。四月丙辰，地震。靈帝時宦者專恣。
﻿二年三月，京兆地震。
﻿三年自秋至明年春，酒泉表氏地八十餘動，湧水出，城中官寺民舍皆頓，縣易處，更築城郭。
﻿獻帝初平二年六月丙戌，地震。
﻿興平元年六月丁丑，地震。
﻿和帝永元元年七月，會稽南山崩。會稽，南方大名山也。京房《易傳》曰：「山崩，陰乘陽，弱勝強也。」劉向以爲山陽，君也；水陰，民也；君道崩壞，百姓失所也。劉歆以爲崩猶弛也。是時竇太后攝政，兄竇憲專權。
﻿七年七月，趙國易陽地裂。京房《易傳》曰：「地裂者，臣下分離，不肯相從也。」是時南單于衆乖離，漢軍追討。
﻿十二年夏，閏四月戊辰，南郡秭歸山高四百丈，崩填谿，殺百餘人。明年冬，巫蠻夷反，遣使募荊州吏民萬餘人擊之。
﻿元興元年五月癸酉，右扶風雍地裂。是後西羌大寇涼州。
﻿殤帝延平元年五月壬辰，河東垣山崩。是時鄧太后專政。秋八月，殤帝崩。
﻿安帝永初元年六月丁巳，河東楊地陷，東西百四十步，南北百二十步，深三丈五尺。
﻿六年六月壬辰，豫章員谿原山崩，各六十三所。
﻿元初元年三月己卯，日南地坼，長百八十二里。其後三年正月，蒼梧、鬱林、合浦盜賊羣起，劫略吏民。
﻿二年六月，河南雒陽新城地裂。
﻿延光二年七月，丹陽山崩四十七所。
﻿三年六月庚午，巴郡閬中山崩。
﻿四年十月丙午，蜀郡越巂山崩，殺四百餘人。丙午，天子會日也。是時閻太后攝政。其十一月，中黃門孫程等殺江京，立順帝，誅閻後兄弟，明年，閻後崩。
﻿順帝陽嘉二年六月丁丑，雒陽宣德亭地坼，長八十五丈，近郊地。時李固對策，以爲「陰類專恣，將有分離之象，所以附郊城者，是上帝示象以誡陛下也」。是時宋娥及中常侍各用權分爭，後中常侍張逵、蘧政與大將軍梁商爭權，爲商作飛語，欲陷之。
﻿桓帝建和元年四月，郡國六地裂，水湧出，井溢，壞寺屋，殺人。時梁太后攝政，兄兾枉殺李固、杜喬。三年，郡國五山崩。
﻿和平元年七月，廣漢梓潼山崩。
﻿永興二年六月，東海朐山崩。冬十二月，泰山、琅邪盜賊羣起。
﻿永壽三年七月，河東地裂，時梁皇后兄兾秉政，桓帝欲自由，內患之。
﻿延熹元年七月乙巳，左馮翊雲陽地裂。
﻿三年五月甲戌，漢中山崩。是時上寵恣中常侍單超等。
﻿四年六月庚子，泰山、博尤來山判解。
﻿八年六月丙辰，緱氏地裂。
﻿永康元年五月丙午，雒陽高平永壽亭、上黨泫〈工玄反。〉氏地各裂。是時朝臣患中常侍王甫等專恣。冬，桓帝崩。明年，竇氏等欲誅常侍、黃門，不果，更爲所誅。
﻿靈帝建寧四年五月，河東地裂十二處，裂合長十里百七十步，廣者三十餘步，深不見底。
﻿和帝永元五年五月戊寅，南陽大風，拔樹木。
﻿安帝永初元年，大風拔樹。是時鄧太后攝政，以清河王子年少，號精耳，故立之，是爲安帝。不立皇太子勝，以爲安帝賢，必當德鄧氏也；後安帝親讒，廢免鄧氏，令郡縣迫切，死者八九人，家至破壞。此爲瞉霿也，是後西羌亦大亂涼州十有餘年。
﻿二年六月，京都及郡國四十大風拔樹。
﻿三年五月癸酉，京都大風，拔南郊道梓樹九十六枚。
﻿七年八月丙寅，京都大風拔樹。
﻿元初二年二月癸亥，京都大風拔樹。
﻿六年夏四月，沛國、勃海大風，拔樹三萬餘枚。
﻿延光二年三月丙申，河東、潁川大風拔樹。六月壬午，郡國十一大風拔樹。是時安帝親讒，曲直不分。
﻿三年，京都及郡國三十六大風拔樹。
﻿靈帝建寧二年四月癸巳，京都大風雨雹，拔郊道樹十圍已上百餘枚。其後晨迎氣黃郊，道於雒水西橋，逢暴風雨，道鹵簿車或發蓋，百官霑濡，還不至郊，使有司行禮。迎氣西郊，亦壹如此。
﻿中平五年六月丙寅，大風拔樹。
﻿獻帝初平四年六月，右扶風大風，發屋拔木。
﻿中興以來，脂夜之妖無錄者。
﻿章帝七八年閒，郡縣大螟傷稼，語在〈魯恭傳〉，而〈紀〉不錄也。是時章帝用竇皇后讒，害宋、梁二貴人，廢皇太子。
﻿靈帝熹平四年六月，弘農、三輔螟蟲爲害。是時靈帝用中常侍曹節等讒言，禁錮海內清英之士，謂之黨人。
﻿中平二年七月，三輔螟蟲爲害。
﻿明帝永平十八年，牛疫死。是歲遣竇固等征西域，置都護、戊己校尉。固等適還而西域叛，殺都護陳睦、戊己校尉關寵。於是大怒，欲復發興討，會秋明帝崩，是思心不容也。
﻿章帝建初四年冬，京都牛大疫。是時竇皇后以宋貴人子爲太子，寵幸，令人求伺貴人過隙，以讒毀之。章帝不知竇太后不善，厥咎霿也。或曰，是年六月馬太后崩，土功非時興故也。
三三二七頁一一行　章帝建初元年三月甲（申）〔寅〕　校補謂帝紀作「甲寅」。按：是年三月癸卯朔，無甲申，今依帝紀改。
三三二八頁　四行　匈奴單于於除（難）鞬叛　集解引錢大昕說，謂「難」字衍。又引惠棟說，謂紀無「難」字。今據刪。
三三二八頁　八行　使征西將軍劉尚擊之　按：集解引錢大昕說，謂此又一劉尚，乃南陽宗室，襲封朝陽侯者。又引周壽昌說，謂袁紀作「執金吾劉尚」。非建武二十二年之武威將軍，彼前以擊夷而敗沒矣。本紀作「行征西將軍」，此無「行」字。
三三二八頁一四行　郡國四地震　按：集解引洪亮吉說，謂安紀「四」作「九」。
三三二九頁　一行　七年正月壬寅二月丙午郡國十八地震　錢大昭雲本紀但有二月丙午之事，此「正月壬寅」四字疑衍。按：校補謂當衍者乃「二月丙午」四字。是年四月丙申晦，日有食之，紀、志並同。四月晦為丙申，則二月不得有丙午。紀本有誤，而此志「二月丙午」四字，疑後人據紀妄增也。
三三二九頁　七行　壞敗城郭　按：汲本、殿本「壞敗」作「敗壞」。
三三二九頁一０行　建光元年九月己丑　按：集解引洪亮吉說，謂安紀作「十一月己丑」。
三三二九頁一一行　信宮人及阿母聖等讒（雲）〔言〕　據何焯校改。
三三二九頁一二行　皆得用權　校補引錢大昭說，謂「用」閩本作「擅」。今案：殿本亦作「擅」。
三三二九頁一四行　京都郡國三十二地震　按：集解引錢大昕說，謂安帝紀無「十二」字。
三三三０頁　一行　四年十〔一〕月丁巳　集解引錢大昕說，謂順帝紀作「十一月」。按：延光四年十月乙酉朔，無丁巳，今依紀改。
三三三０頁　一行　兄弟閻顯等並用事　按：「兄弟」原作「弟兄」，逕乙正。
三三三０頁　七行　永和二年四月（庚）〔丙〕申　集解引錢大昕說，謂順帝紀作「丙申」。按：是年四月戊寅朔，無庚申，今從帝紀改。
三三三０頁一四行　涼州（都）〔部〕郡六地震　據集解引陳景雲說改。
三三三０頁一四行　凡百八十（日）〔地〕震　集解引洪亮吉說，謂「日」字衍。又引惠棟說，謂紀雲「地百八十震」，非百八十日也。按：校補謂「日」乃「地」之訛。言震不言地，則無以明其確為地震，故紀亦必雲「地百八十震」也。今據校補說改。
三三三一頁　一行　尚書欒巴諫事　按：集解王先謙謂「事」疑「爭」之誤。
三三三一頁一一行　聽之　按：疑當作「德之」，與上文和帝永元七年「和帝與中常侍鄭眾謀奪竇氏權，德之」同。
三三三二頁　二行　光和元年二月辛未　按：集解引錢大昕說，謂靈帝紀作「己未」。
三三三二頁　四行　酒泉表氏地八十餘動　按：集解引惠棟說，謂「氏」紀作「是」，古字通。
三三三二頁　九行　劉歆以為崩猶（地）〔弛〕也　校補謂「地」乃「弛」之訛，前志引劉歆說「崩，弛崩也」可證，各本皆失正。今據改。
三三三二頁一三行　明年冬（至）〔巫〕蠻夷反　校補謂據紀「至」乃「巫」之訛。今據改。
三三三三頁　二行　河東（恆）〔垣〕山崩　集解引洪亮吉說，謂恆山在上曲陽，不屬河東，應如殤紀作「垣山」為是。今據改。
三三三三頁　五行　元初元年三月己卯　校補謂紀作「二月己卯」。按：是年二月壬辰朔，無己卯，紀訛。
三三三三頁　六行　劫略吏民　按：「吏民」原作「民吏」，逕據汲本、殿本乙正。
三三三三頁一三行　（事）〔是〕上帝示象以誡陛下也　據汲本、殿本改。
三三三四頁　六行　延熹元年七月乙巳　按：集解引洪亮吉說，謂案桓紀作「己巳」，下雲「甲子，太尉黃瓊免」，則宜以續志「乙巳」為是。
三三三四頁　七行　三年五月（戊申）〔甲戌〕　集解引洪亮吉說，謂桓紀「戊申」作「甲戌」。按：是年五月甲子朔，有甲戌，無戊申，今據紀改。
三三三四頁　八行　泰山博尤來山判解　按：校補謂紀作「岱山及博尤來山並頹裂」。就志言之，泰山郡名，博縣名，尤來山名，判解是從中分裂，特指尤來一山。自紀言之，則岱山亦言山，與尤來山並頹裂，明是兩山矣。
三三三四頁一０行　永康元年五月丙午　按：集解引洪亮吉說，謂桓紀作「丙申」。
三三三四頁一一行　竇氏等欲誅常侍黃門　按：「氏」疑當作「武」。
三三三五頁　二行　以清河王子年少號精耳　校補謂「精耳」疑當作「精敏」。今按：「耳」疑「聰」字之訛，聰字脫其右半，遂成「耳」字也。
三三三五頁一三行　其後晨迎氣黃郊　按：汲本、殿本「黃」作「東」，訛，此與禮儀志合。
三三三六頁一０行　於是大怒　按：「於是」下疑脫「帝」字。
三三三六頁一二行　章帝不知竇太后不善　按：張森楷校勘記謂竇後在章帝世不應稱太后，「太」疑當作「皇」。
