元謂：書法遷變，流派混淆，非溯其源，曷返於古？蓋由隸字變為正書、行草，其轉移皆在漢末、魏、晉之間；而正書、行草之分為南、北兩派者，則東晉、宋、齊、梁、陳為南派，趙、燕、魏、齊、周、隋為北派也。南派由鍾繇、衛瓘及王羲之、獻之、僧虔等，以至智永、虞世南；北派由鍾繇、衛瓘、索靖及崔悅、盧諶、高遵、沈馥、姚元標、趙文深、丁道護等，以至歐陽詢、褚遂良。南派不顯於隋，至貞觀始大顯。然歐、褚諸賢，本出北派，洎唐永徽以後，直至開成，碑版、石經尚沿北派餘風焉。南派乃江左風流，疏放妍妙，長於啟牘，減筆至不可識。而篆隸遺法，東晉已多改變，無論宋、齊矣。北派則是中原古法，拘謹拙陋，長於碑榜。而蔡邕、韋誕、邯鄲淳、衛覬、張芝、杜度篆隸、八分、草書遺法，至隋末唐初貞觀、永徽金石可考。猶有存者。兩派判若江河，南北世族不相通習。至唐初，太宗獨善王羲之書，虞世南最為親近，始令王氏一家兼掩南北矣。然此時王派雖顯，縑楮無多，世間所習猶為北派。趙宋閣帖盛行，不重中原碑版，於是北派愈微矣。
元二十年來留心南北碑石，證以正史，其間蹤跡流派，朗然可見。近年魏、齊、周、隋舊碑，新出甚多，但下真跡一等，更可摩辨而得之。竊謂隸字至漢末，如元所藏漢華嶽廟碑四明本，物、亢、之、也等字，全啟真書門徑。急就章草，實開行草先路。舊稱（宣和書譜）王導初師鍾、衛，攜宣示表過江，此可見書派南遷之跡。晉、宋之間，世重獻之之書，右軍之體反不見貴，齊、梁以後始為大行。（南史·劉休傳：羊欣重王子敬正隸書，世共宗之，右軍之體反不見重。及休，始好右軍法，因此大行。）梁亡之後，秘閣二王之書初入北朝，顏之推始得而秘之。（顏氏家訓雲：梁氏秘閣散逸以來，吾見二王真草多矣，家中嚐得十卷，方知陶隱居、阮交州、蕭祭酒諸書，莫不得羲之之體。由此論觀之，可見南北實不相襲。）加以真偽淆雜，當時已稱難辨。（陶隱居答武帝啟雲：羲之從失郡告靈不仕以後，略不複自書，有代書一人，世不能別，見其緩異，呼為末年書。子敬年十七八，全仿此人書，故遂與之相似。）僧智永為羲之七世孫，與虞世南同郡。世南幼年學書於智永，（見世南本傳。）由陳入隋，官卑不遷，書亦不顯爾。時隋善書者為房彥謙、丁道護諸人，皆習北派書法，方嚴遒勁，不類世南。世南入唐，高年宿德，祖述右軍。太宗書法亦出羲之，故賞虞派，購羲之真行二百九十紙，為八十卷，命魏徵、虞世南、褚遂良定真偽。（見唐書藝文誌。）夫以兩晉君臣忠賢林立，而晉書禦撰之傳，乃特在羲之，其篤好可知矣。慕羲、獻者惟尊南派，故竇臮述書賦自周至唐二百七人之中，列晉、宋、齊、梁、陳一百四十五人，（周一人，秦一人，漢二人，魏五人，吳二人，晉六十三人，宋二十五人，齊十五人，梁二十一人，陳二十一人，北齊一人，隋五人，唐四十五人。）於北齊隻列一人，其風流派別可想見矣。羲、獻諸跡，皆為南朝秘藏，北朝世族豈得摩習！蘭亭一紙唐初始出，歐、褚奉敕臨此帖時已在中年，以往書法既成後矣。歐陽詢書法，方正勁挺，實是北派。試觀今魏、齊碑中格法勁正者，即其派所從出。（詳見跋中。）唐書稱詢始習王羲之書，後險勁過之，因自名其體；嚐見索靖所書碑，宿三日乃去。夫唐書稱初學羲之者，從帝所好，權詞也；悅索靖碑者，體歸北派，微詞也。蓋鍾、衛二家為南北所同，托始至於索靖，則惟北派祖之，枝幹之分，實自此始。褚遂良雖起吳、越，其書法遒勁，乃本褚亮，與歐陽詢同習隋派，實不出於二王。（唐書本傳雲：父友歐陽詢甚重之。）褚書碑石，雜以隸筆，今有存者，可複按也。詳見跋中。褚臨蘭亭，改動王法，不可強同。虞世南死，太宗歎無人可與論書，魏徵薦遂良曰：遂良下筆遒勁，甚得王逸少體。此乃徵知遂良忠直，可任大事，薦其人，非薦其書。其實褚法本為北派，與世南不同。此後李邕、蘇靈芝等，亦皆北派，故與魏、齊諸碑相似也。詳見跋中。唐時南派字跡但寄縑楮，北派字跡多寄碑版。碑版人人共見，縑楮罕能遍習。至宋人閣、潭諸帖刻石盛行，而中原碑碣任其鑏蝕，遂與隋、唐相反。宋帖展轉摩勒，不可究詰。漢帝、秦臣之跡，並由虛造，鍾、王、郗、謝，豈能如今所存北朝諸碑皆是書丹原石哉？宋以後，學者昧於書有南北兩派之分，而以唐初書家舉而盡屬王羲、獻。豈知歐、褚生長齊、隋，近接魏、周，中原文物，具有淵原，不可合而一之也。北朝族望質樸，不尚風流，拘守舊法，罕肯通變。惟是遭時離亂，體格猥拙，然其筆法勁正遒秀，往往畫石出鋒，猶如漢隸。其書碑誌，不署書者之名，即此一端，亦守漢法。惟破體太多，宜為顏之推、江式等所糾正。其書家著名見於北史、魏、齊、周書、水經注、金石略諸書者，不下八十餘人。（趙崔悅、盧諶，魏崔潛、崔宏、盧邈、崔浩、崔簡、崔衡、崔光、崔高客、崔亮、張黎、穀渾、沈含馨、盧魯元、黎廣、江強、江式、江順和、屈恆、高遵、盧伯源、崔挺、遊明根、劉芳、劉懋、郭祚、沈法會、李思穆、柳僧習、夏侯道遷、庾道、王世弼、王由、蔣少遊、李苗、曹世表、裴敬憲、沈嵩、竇遵、柳楷、孫伯禮、劉仁之、宇文忠之、沈馥、北齊杜弼、李鉉、張景仁、樊遜、姚元標、韓毅、袁買奴、李超、李繪、趙彥深、崔季舒、蕭慨、源楷、賈德胄、顏之推、姚淑、王思誠、釋道常，北周冀儁、趙文深、黎景熙、沈遐、泉元禮、蕭撝、薛溫、薛慎、柳宏、裴漢、楊素、虞世基、虞綽、盧昌衡、趙仲將、劉顗、房彥謙、閻毗、竇慶、竇璡，隋丁道護、龐敻、侯孝直。）此中如魏崔悅、崔潛、崔宏、盧諶、盧偃、盧邈，皆世傳鍾、衛、索靖之法。（見崔浩傳。）齊姚元標亦得崔法。（崔浩傳雲：武平中，姚元標以工書知名，見潛書以為過於浩也。顏氏家訓雲：北朝喪亂之餘，書跡鄙陋，加以專輒造字猥拙甚於江南。惟有姚元標工於楷隸，留心小學，後生師之者眾。齊末秘書繕寫，賢於往日多矣。武平造像藥方記書法極佳，或元標筆歟？）周冀儁、趙文淵皆為名家，豈書法遠不及南朝哉？我朝乾隆、嘉慶間，元所見所藏北朝石碑，不下七八十種。其尤佳者，如刁遵墓誌、司馬紹墓誌、高植墓誌、賈使君碑、高貞碑、高湛墓誌、孔廟乾明碑、鄭道昭碑、武平道興造像藥方記，建德、天保諸造像記，啟法寺、龍藏寺諸碑，直是歐、褚師法所由來，豈皆拙書哉？南朝諸書家載史傳者，如蕭子雲、王僧虔等，皆明言沿習鍾、王，（蕭傳雲：子雲自言善效元常、逸少，而微變字體。王傳雲：宋文帝謂其跡逾子敬。）實成南派。至北朝諸書家，凡見於北朝正史、隋書本傳者，但雲世習鍾、衛、索靖，工書、善草隸，工行草、長於碑榜，諸語而已，絕無一語及於師法羲、獻。正史具在，可按而知。此實北派所分，非敢臆為區別。譬如兩姓世係，譜學秩然，乃強使革其祖姓，為後他族，可歟？（北朝諸史雲：魏初重崔、盧之書，自非朝廷文誥，四方書檄，初不妄染，故世無遺文，尤善草隸。崔悅與范陽盧諶齊名，諶法鍾繇，悅法衛瓘，而俱習索靖之草，皆盡其妙。諶傳子偃，偃傳子邈，悅傳子潛，潛傳子宏，世不替業。又穀渾善隸書，黎廣從司徒崔浩學楷篆，世傳其法。高遵頗有筆劄，盧伯源習鍾繇法，劉懋善草隸，沈法會能隸書，李思穆工隸，庾道工草隸，王由善草隸，裴敬憲工隸草，竇遵善隸篆，劉仁之工真草，張景仁工草隸，姚元標工書知名，韓毅以工書顯，蕭慨善草隸，源楷善草隸，劉逖工草書，冀儁善隸書，泉元禮頗閑草隸，蕭撝善草隸，薛慎善草書，柳宏工草隸，虞世基善草隸，虞綽工草隸，盧昌衡工草行書，房彥謙善草隸，閻毗草隸尤善，竇慶工草隸，楊素工草隸，竇璡工草隸，凡此各正史本傳無一語及於師法二王者。此外，書斷、書史、書勢、筆陣圖等書之言，皆未足深據。）其間惟梁王褒本屬南派，褒入北周，貴遊翕然學褒書，趙文淵亦改習褒書，然竟無成。至於碑榜，王褒亦推先文淵。可見南北判然兩不相涉。述書賦注稱唐高祖書師王褒，得其妙，故有梁朝風格。據此可見南派入北，惟有王褒。高祖近在關中，及習其書。太宗更篤好之，遂居南派。淵源所在，具可考已。南、北朝經學本有質實輕浮之別，南、北朝史家亦每以夷、虜互相詬詈，書派攸分何獨不然？元、明書家，多為閣帖所囿，且若禊序之外更無書法，豈不陋哉！元筆劄最劣，見道已遲，惟從金石、正史得觀兩派分合，別為碑跋一卷，以便稽覽。所望穎敏之士，振拔流俗，究心北派，守歐、褚之舊規，尋魏、齊之墜業，庶幾漢、魏古法不為俗書所掩，不亦禕歟！

