
匹馬行將久，征途去轉難。
不知邊地別，秪訝客衣單。
谿冷泉聲苦，山空木葉乾。
莫言關塞極，雲雪尚漫漫。
古鎮青山口，寒風落日時。
巖巒鳥不過，冰雪馬堪遲。
出塞應無策，還家賴有期。
東山足松桂，歸去結茅茨。
登頓驅征騎，棲遲愧寶刀。
遠行今若此，微祿果徒勞。
絕坂水連下，羣峰雲共高。
自堪成白首，何事一青袍。

