　　欽定四庫全書
　　海內十洲記
　　提要
　　〈臣〉等謹案海內十洲記一卷舊本題漢東方朔撰十洲者祖洲瀛洲懸洲炎洲長洲元洲流洲生洲鳯麟洲聚窟洲也又後附以滄海島方丈洲扶桑蓬邱崑崙五條其言或稱臣朔似對君之詞或稱武帝又似追記之文又盛稱武帝不能盡朔之術故不得長生則似道家誇大之語大抵恍惚支離不可究詰考劉向所録朔書無此名書中載武帝幸華林園射虎事案文選應貞晉武帝華林園集詩李善註引洛陽圖經曰華林園在城內東北隅魏明帝起名芳林園齊王芳改為華林武帝時安有是號葢六朝詞人所依託觀其引衛叔卿事知出神仙傳後引五嶽真形圖事知出漢武內傳後也然自隋志已著於録李善注張衡南都賦宋玉風賦鮑照舞賦張衡思元賦曹植洛神賦郭璞遊仙詩第一首第七首江淹擬郭璞遊仙詩夏侯元東方朔畫贊陸倕新刻漏銘並引其文為證足見其詞條豐蔚有助文章陸徳明經史釋文亦於莊子北𡨋條下引此書曰水黒色謂之𡨋海無風洪波百丈則通儒訓詁且據其文矣唐人詞賦引用尤多固録異者所不能廢也諸家著録或入地理循名責實未見其然今與山海經同退置小説家焉乾隆四十五年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　欽定四庫全書
　　海內十洲記
　　祖洲在東海　　　瀛洲在東海
　　𤣥洲在北海　　　炎洲在南海
　　長洲在南海　　　元洲在北海
　　流洲在西海　　　生洲在東海
　　鳳麟洲在西海　　聚窟洲在西海
　　漢武帝既聞王母説八方巨海之中有祖洲瀛洲𤣥洲炎洲長洲元洲流洲生洲鳳麟洲聚窟洲有此十洲乃人跡所稀絶處又始知東方朔非世常人是以延之曲室而親問十洲所在所有之物名故書記之方朔雲臣學仙者耳非得道之人以國家之盛美將招名儒墨於文教之內抑絶俗之道於虛詭之跡臣故韜隱逸而赴王庭藏養生而侍朱闕矣亦由尊上好道且復欲抑絶其威儀也曽隨師主履行比至朱陵扶桑蜃海冥夜之丘純陽之陵始青之下月宮之間內逰七丘中旋十洲踐赤縣而遨五嶽行陂澤而息名山臣自少及今周流六天廣陟天光極於是矣未若凌虛之子飛眞之宮上下九天洞視百萬北極勾陳而並華蓋南翔太丹而棲大夏東之通陽之霞西薄寒穴之野日月所不逮星漢所不與其上無復物其下無復底臣所識乃及於是愧不足以酬廣訪矣
　　祖洲近在東海之中地方五百里去西岸七萬里上有不死之草草形如菰苗長三四尺人已死三日者以草覆之皆當時活也服之令人長生昔秦始皇大苑中多枉死者橫道有鳥如烏狀銜此草覆死人靣當時起坐而自活也有司聞奏始皇遣使者齎草以問北郭谷先生谷先生雲此草是東海祖洲上有不死之草生瓊田中或名為養神芝其葉似菰苗叢生一株可活一人始皇於是慨然言曰可採得否乃使使者徐福發童男童女五百人率攝樓船等入海㝷祖洲遂不返福道士也字君房後亦得道雲
　　瀛洲在東海中地方四千里大扺是對㑹稽去西岸七十萬里上生神芝仙草又有玉石髙且千丈岀泉如酒味甘名之為玉醴泉飲之數升輙醉令人長生洲上多仙家風俗似吳人山川如中國也
　　𤣥洲在北海之中戍亥之地方七千二百里去南岸三十六萬里上有太𤣥都仙伯眞公所治多丘山又有風山聲響如雷電對天西北門上多太𤣥仙官宮室宮室各異饒金芝玉草乃是三天君下治之處甚肅肅也炎洲在南海中地方二千里去北岸九萬里上有風生獸似豹青色大如貍張網取之積薪數車以燒之薪盡而獸不然灰中而立毛亦不燋斫刺不入打之如灰囊以鐵鎚鍜其頭數十下乃死而張口向風須臾復活以石上菖蒲塞其鼻即死取其腦和菊花服之盡十斤得壽五百年又有火林山山中有火光獸大如鼠毛長三四寸或赤或白山可三百里許晦夜即見此山林乃是此獸光照狀如火光相似取其獸毛以緝為布時人號為火浣布此是也國人衣服垢汚以灰汁浣之終無潔淨唯火燒此衣服兩盤飯間振擺其垢自落潔白如雪亦多仙家
　　長洲一名青丘在南海辰巳之地地方各五千里去岸二十五萬里上饒山川及多大樹樹乃有二千圍者一洲之上專是林木故一名青丘又有仙草靈藥甘液玉英靡所不有又有風山山恆震聲有紫府宮天眞仙女遊於此地
　　元洲在北海中地方三千里去南岸十萬里上有五芝𤣥澗澗水如漿飲之長生與天地相畢服此五芝亦得長生不死亦多仙家
　　流洲在西海中地方三千里去東岸十九萬里上多山川積石名為昆吾冶其石成鐵作劍光明洞照如水精狀割玉物如割泥亦饒仙家
　　生洲在東海丒寅之間接蓬萊十七萬里地方二千五百里去西岸二十三萬里上有仙家數萬天氣安和芝草長生地無寒暑安養萬物亦多山川仙草衆芝一洲之水味如飴酪至良洲者也
　　鳳麟洲在西海之中央地方一千五百里洲四面有弱水繞之鴻毛不浮不可越也洲上多鳳麟數萬各為羣又有山川池澤及神藥百種亦多仙家煮鳳喙及麟角合煎作膏名之為續膠或名連金泥此膠能續弓弩已斷之刀劍斷折之金更以膠連續之使力士掣之他處乃斷所續之際終無斷也武帝天漢三年帝幸北海祠恆山四月西國王使至獻此膠四兩吉光毛裘武帝受以付外庫不知膠裘二物之妙用也以為西國雖逺而上貢者不竒稽留使者未遣又時武帝幸華林園射虎而弩斷使者時從駕又上膠一分使口濡以續弩帝驚曰異物也乃使武士數人共對掣引之終日不脫如未續時也膠色青如碧玉吉光毛裘黃色蓋神馬之𩔖也裘入水數日不沉入火不燋帝於是乃悟厚謝使者而遣去賜以牡桂乾薑等諸物是西方國之所無者又益思東方朔之逺見周穆王時西胡獻昆吾割玉刀及夜光常滿盃刀長一尺盃受三升刀切玉如切泥盃是白玉之精光明夜照㝠夕出盃於中庭以向天比明而水汁已滿於盃中也汁甘而香美斯實靈人之器秦始皇時西胡獻切玉刀無復常滿盃耳如此膠之所出從鳯麟洲來劍之所出必從流洲來並是西海中所有也
　　聚窟洲在西海中申未之地地方三千里北接崑崙二二十六萬里去東岸二十四萬里上多眞仙靈官宮第比門不可勝數及有獅子辟邪鑿齒天鹿長牙銅頭鐵額之獸洲上有大山形似人鳥之𧰼因名之為神鳥山山多大樹與楓木相𩔖而花葉香聞數百里名為反魂樹扣其樹亦能自作聲聲如羣牛吼聞之者皆心震神駭伐其木根心於玉釜中煮取汁更微火煎如黑𩛿狀令可丸之名曰驚精香或名之為震靈丸或名之為反生香或名之為震檀香或名之為人鳥精或名之為卻死香一種六名斯靈物也香氣聞數百里死者在地聞香氣乃卻活不復亡也以香薰死人更加神驗征和三年武帝幸安定西胡月支國王遣使獻香四兩大如雀卵黑如桑椹帝以香非中國所有以付外庫又獻猛獸一頭形如五六十日犬子大似貍而色黃命國使將入呈帝見之使者抱之似犬羸細禿悴尤怪其非也問使者此小物可弄何謂猛獸使者對曰夫威加百禽者不必繫之以大小是以神麟故為巨𧰼之王鸞鳯必為大鵬之宗百足之蟲制於螣蛇亦不在於巨細也臣國去此三十萬里國有常占東風入律百旬不休青雲干呂連月不㪚者當知中國時有好道之君我王固將賤百家而貴道儒薄金玉而厚靈物也故搜竒藴而貢神香步天林而請猛獸乗毳車而濟弱淵策驥足以度飛沙契濶途遙辛苦蹊路於今已十三年矣神香起夭殘之死疾猛獸卻百邪之魅夫此二物實濟衆生之至要助政化之昇平豈圖陛下反不知眞乎是臣國占風之謬矣今日仰鑒天姿亦乃非有道之君也眼多視則貪色口多言則犯難身多動則滛賊心多飾則奢侈未有用此四者而成天下之治也武帝恧然不平又問使者猛獸何方而伏百獸食噉何物膂力何比其所生何鄉耶使者曰猛獸所出或生崑崙或生𤣥圃或生聚窟或生天路其夀不窮食氣飲露解人言語仁惠忠恕當其仁也愛䕶蠢動不犯虎豹當其威也一聲呌發千人伏息牛馬百物驚斷絙繫武士奄忽失其勢力當其神也立興風雲吐嗽雨露百邪迸走蛟龍騰鶩處於太上之廄役御獅子名曰猛獸蓋神光無常能為大禽之宗主乃攫天之元王辟邪之長帥者也靈香雖少斯更生之神丸也疫病災死者將能起之及聞氣者即活也芳又特甚故難歇也於是帝使使者令猛獸發聲試聽之使者乃指獸命喚一聲獸𦧇唇良乆忽呌如天大雷霹又兩目如䃱磹之交光光朗衝天良乆乃止帝登時顛蹶掩耳震動不能自止侍者及武士虎賁皆失仗伏地諸內外牛馬豕犬之屬皆絶絆離繫驚駭放蕩乆許咸定帝忌之因以此獸付上林苑令虎食之於是虎聞獸來乃相聚屈積如死虎伏獸入苑徑上虎頭溺虎口去十步已來顧視虎虎輙閉目帝恨使者言不遜欲収之明日失使者及猛獸所在遣四出㝷討不知所止到後元元年長安城內病者數百亡者大半帝試取月支香燒之於城內其死未三月者皆活芳氣經三月不歇於是信知其為神物也乃更秘録餘香後一旦又失之檢函封印如故無復香也帝愈懊恨不禮待於使者益貴方朔之遺語自愧求李君之不勤慚衛叔卿於堦庭矣越明年帝崩於五柞宮已亡月支國人鳥山震檀卻死等香也向使厚待使者帝崩之時何縁不得靈香之用耶自合命殞矣
　　滄海島在北海中地方三千里去岸二十一萬里海四靣繞島各廣五千里水皆蒼色仙人謂之滄海也島上俱是大山積石至多石𧰼八石石腦石桂英流丹黃子石膽之輩百餘種皆生於島石服之神仙長生島中有紫石宮室九老仙都所治仙官數萬人居焉
　　方丈洲在東海中心西南東北岸正等方丈方靣各五千里上專是羣龍所聚有金玉琉璃之宮三天司命所治之處羣仙不欲昇天者皆徃來此洲受太𤣥生籙仙家數十萬耕田種芝草課計頃畆如種稻狀亦有玉石泉上有九源丈人宮主領天下水神及龍蛇巨鯨隂精水獸之輩
　　扶桑在東海之東岸岸直陸行登岸一萬里東復有碧海海廣狹浩汗與東海等水既不鹹苦正作碧色甘香味美扶桑在碧海之中地方萬里上有太帝宮太眞東王父所治處地多林木葉皆如桑又有椹樹長者數千丈大二千餘圍樹兩兩同根偶生更相依倚是以名為扶桑仙人食其椹而一體皆作金光色飛翔空𤣥其樹雖大其葉椹故如中夏之桑也但椹稀而色赤九千歲一生實耳味絶甘香美地生紫金丸玉如中夏之瓦石狀眞仙靈官變化萬端蓋無常形亦有能分形為百身為十丈者也
　　蓬丘蓬萊山是也對東海之東北岸周廻五千里外別有圓海繞山圓海水正黒而謂之㝠海也無風而洪波百丈不可得徃來上有九老丈人九天眞王宮蓋太上眞人所居唯飛仙有能到其處耳
　　崑崙號曰崑崚在西海之戌地北海之亥地去岸十三萬里又有弱水周迴繞帀山東南接積石圃西北接北戶之室東北臨大活之井西南至承淵之谷此四角大山實崑崙之支輔也積石圃南頭是王母吿周穆王雲咸陽去此四十六萬里山髙平地三萬六千里上有三角方廣萬里形似偃盆下狹上廣故名曰崑崙山三角其一角正北干辰之輝名曰閬風巔其一角正西名曰𤣥圃堂其一角正東名曰崑崙宮其一角有積金為天墉城面方千里城上安金臺五所玉樓十二所其北戶山承淵山又有墉城金臺玉樓相鮮如流精之闕光碧玉之堂瓊華之室紫翠丹房錦雲燭日朱霞九光西王母之所治也眞官仙靈之所宗上通璿璣元氣流布五常玉衡理九天而調隂陽品物羣生希竒特出皆在於此天人濟濟不可具記此乃天地之根紐萬度之綱柄矣是以太上名山鼎於五方鎮地理也號天柱於珉城𧰼綱輔也諸百川極深水靈居之其隂難到故治無常處非如丘陵而可得論爾乃天地設位物𧰼之宜上聖觀方縁形而著爾乃處𤣥風於西極坐王母於坤鄉昆吾鎮於流澤扶桑植於碧津離合火生而火獸生於炎野坎總衆隂是以仙都宅於海島艮位名山蓬山鎮於寅丒巽體元女養巨木於長洲髙風鼓於羣龍之位暢靈符於瑕丘至妙𤣥深幽神難盡眞人𨼆宅靈陵所在六合之內豈唯數處而已哉此蓋舉其標末耳臣朔所見不慱未能宣通王母及上元夫人聖㫖昔曾聞之於得道者説此十洲大丘靈阜皆是眞仙隩神官所治其餘山川萬端並無覿者矣其北海外又有鐘山在北海之子地隔弱水之北一萬九千里髙一萬三千里上方七千里周旋三萬里自生玉芝及神草四十餘種上有金䑓玉闕亦元氣之所舎天帝居治處也鐘山之南有平邪山北有蛟龍山西有勁草山東有束木山四山並鐘山之枝幹也四山髙鐘山三萬里官城五所如一登四面山下望乃見鐘山爾四面山乃天帝君之城域也仙眞之人岀入道經自一路從平邪山東南入穴中乃到鐘山北阿門外也天帝君總九天之維貴無比焉山源周迴其有四城之髙但當心有觀於崑崙也昔禹治洪水既畢乃乗蹻車度弱水而到此山祠上帝於北阿歸大功於九天又禹經諸五嶽使工刻石識其里數髙下其字科斗書非漢人所書今丈尺里數皆禹時書也不但刻剫五嶽諸名山亦然刻山之獨髙處爾今書是臣朔所具見其王母所道諸靈藪禹所不履唯書中夏之名山爾臣先師谷希子者太上眞官也昔授臣崑崙鐘山蓬萊山及神州眞形圖昔來入漢留以寄知故人此書又尤重於嶽形圖矣昔也傳授年限正同爾陛下好道思㣲甄心內向天尊下降並傳授寳秘臣朔區區亦何嫌惜而不止所有哉然術家幽其亊道法秘其師術泄則事多疑師顯則妙理㪚願且勿宣臣之意也武帝欣聞至説明年遂復從受諸眞形圖常𢃄之肘後八節當朝拜靈書以書求度脫焉朔謂滑稽逆知預觀帝心故弄萬乗傲公侯不可得而師友不可得而喜怒故武帝不能盡至理於此人







　　海內十洲記
