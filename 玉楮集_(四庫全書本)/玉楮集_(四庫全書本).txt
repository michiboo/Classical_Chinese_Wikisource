　　欽定四庫全書　　　　　集部四
　　玉楮集　　　　　　　　別集類三〈宋〉
　　提要
　　〈臣〉等謹按玉楮集八巻宋岳珂撰珂字肅之號亦齋又號倦翁鄂忠武王飛之孫官敷文閣待制厯戶部侍郎淮東總領所著桯史寳真齋法書賛諸書俱別著録此集起自戊戌迄於庚子凡三嵗所作共三百八十五篇取列子刻玉為楮三年不成之意自為序而録之考珂於紹定癸已元夕京口觀燈因作詩及佑陵事韓正倫疑其借端諷已遂搆怨陷以他罪會事白得釋至戊戌復召用故首篇有五年坐竒謗之語他詩亦屢及此詩止録此三年者其意實原於此敘雲木以不材夀雁以不鳴棄犧尊以青黃喪大瓠以浮游取葢有慨乎其言之也雖時傷淺露少詩人一唱三歎之致而軒爽磊落氣格亦有可觀者王士禎居易録稱是集流傳絶少安丘張貞得髙唐王家舊鈔本乃始録而傳之焉乾隆四十一年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










　　玉楮集原序
　　予自戊戌西遡沔鄂庚子東游當塗嵗凡三周裒彚詩藁得三百五十有八名以玉禇因為之序昔宋人有刻玉為楮三年而成一葉雜於楮葉中而莫之辨工葢如是其巧也或從而笑之曰天地之生物自質自形日月之照臨風雨之滋澤寒暑之代謝亦惟因其固有而遂其本然使必三年而成一葉則物之有葉者寡矣以人之偽象天之真葢又如是其拙也今夫發於性情著於詠歌雕鎪腎腸摹寫月露旬鍛月鍊以求其大巧夫誰不然至於風行水上渙而成文雲出岫間了非有意澄江浄練風雨滿城尚絅去華貴乎直遂茲巧也葢寓乎至拙之中匪徒工之所能嫓夫以他山之攻昆吾之切追琢毫芒以取其象似故必待積月以致其力則其成也難遇物感形因時言志不責以浮靡惟取其自然故不待引日以全其大則其成也易彼三年而僅成一葉此三年而為篇者幾四百其巧與拙將誰實辨之木以不材夀雁以不鳴棄犧尊以青黃喪大瓠以浮游取覽吾巻者其寘我於巧拙之間乎嘉煕庚子閏月已丑晦序












