　　欽定四庫全書　　　　　集部五
　　一山文集目録　　　　　別集類四〈元〉
　　卷一
　　賦
　　五言古詩
　　七言古詩
　　長短句詩
　　卷二
　　五言律詩
　　七言律詩
　　五言長律詩
　　七言長律詩
　　五言絶句詩
　　六言絶句詩
　　七言絶句詩
　　卷三
　　序上
　　卷四
　　序下
　　卷五
　　記
　　卷六
　　傳
　　卷七
　　文
　　贊
　　辭
　　卷八
　　書
　　説
　　卷九
　　雜著
　　臣等謹按一山文集九卷元李繼本撰繼本名延興以字行東安人占籍北平登至正丁酉進士授太常奉禮兼翰林檢討考其代雄縣知縣所作禱雨文內稱洪武二十七年則其人明初尚存此集前有李敏序稱為其子方曙方煦所輯而景泰中黎公頴序則曰其孫容城教諭伸所編意其父子相繼為之朱彛尊明詩綜蒐羅最備獨未錄是集殆以未仕於明故與楊維禎一例不載顧嗣立元百家詩選內亦未收入則疑流傳頗少嗣立偶未見也其詩文俊偉疏達能不失前人規範在元末諸家中尚為錚錚獨異者長歌縱橫磊落尤為擅場中有學李白不成流為盧仝馬異格調者好髙之弊固愈於卑靡不振者矣乾隆四十一年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　　〈臣〉　陸　費　墀















　　一山文集原序
　　六經載道之文也諸子明道之文也載道之文如日麗乎天明道之文如水行乎地而出無窮其有功於國家其有功於吾道豈小補哉抑世之工於文章者固多能明夫道者蓋鮮矣漢上李先生繼本前翰林學士承㫖李彥聞之子也稟中州清淑之氣竒才卓犖絶人早以能詩名動搢紳登至正丁酉科進士第未幾中原俶擾先生遂隱居不仕上考唐虞三代及兩漢之文下遡伊洛諸儒之源流於勢利澹如若將終身焉而河朔學者尊仰徳業擔囊負笈不逺數百里來學先生性雖髙邁能隨其才識上下而胥教誨之故登髙科躋膴仕屢有其人是皆教育有素啟廸有方故也敏嘗從之遊且相知之深每嘆其文本根以六經出入乎羣書上下乎諸子之間故其文章渾厚雄深而人莫易窺其涯涘譬之春江波濤一碧千里夏雲竒峰疊見層出又若新秋雨霽玉宇無塵爽氣襲袂冬則如髙山晴雪逺樹寒煙其文之變化靡常大率類此其千變萬化固無常矣究其所以無非著明是理也其所以助國家禆治道也不既多乎今年春先生之子方曙方昫訪予於金臺客邸酒邊詢及先生之文皆覽涕而言曰先人平日撰述最多今之所存者迺兵燹散落之餘僅二百餘篇耳幸有以序之敏於先生之文固不敢妄議姑述其梗槩如此雲門人李敏拜手謹書
　　一山文集者元翰林檢討東安李繼本先生所著也先生乃學士承㫖楚國公仕贍之子王宗嗣榜第三甲進士平生素以文鳴所作甚富扵千百中僅存七八其孫容城教諭伸編次其詩文一帙今廵按福建監察御史許公間乃以示頴命為校正頴既仍分類定卷訂其字之舛訛始終反覆莊誦三四則知先生之文浩乎困乎非淺陋凡近可得而窺其涯涘也嗚呼元氣流行乎天地之間其英華純粹鍾於人必為絶出之才苟不施於政事以揚其美則假為文辭以鳴國家之盛非立言學古之君子其孰能之哉先生為中州大儒家學之傳淵源有自經史子集無不貫舉其詞義如河流滂沛不待疏決而無壅窒如庖丁解牛不待鼔刀自得肯綮之妙其作為文章法度森嚴無冗長之語溫潤者又如玉産於藍田粹然不見其瑕疵瑩潔者又如珠孕於合浦粲然不覩其滛媚也舂容典重者又如金鐘大鏞之在東序動中律呂皦然不聞其亂襍之聲也先生之文若是何可冺沒而不傳於世哉然傳與不傳顯晦係之焉耳當晦之時固有待於知者既得知者又寜有自祕不廣其傳於海內者哉此先生之文有待於御史公而後顯者其神交𡨋合於百年之後豈偶然哉御史公以名進士出按歴外服振肅紀綱繩糾之暇又得以用心於文事非崇重儒道之君子疇克爾歟君子樂道人之善成人之美頴故序之於左景泰癸酉二月吉日𠉀官縣儒學教諭黎公穎書
