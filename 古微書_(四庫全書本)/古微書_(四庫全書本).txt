　　欽定四庫全書　　　　　　　　經部七
　　古微書　　　　　　　　　　　五經總義類〈附録〉提要
　　〈臣〉等謹按古微書三十六卷明孫㲄編㲄字子雙華容人考劉向七畧不著緯書然民間私相𫝊習則自秦以來有之非惟盧生所上見史記秦本紀即呂不韋十二月紀稱某令失則某災至伏生洪範五行𫝊稱某事失則某徴見皆讖緯之說也漢書儒林傳孟喜得易家候隂陽災變書尤其明證荀爽謂起自哀平據其盛行之日言之耳隋志著録八十一篇燔燒之後湮滅者多至今僅有𫝊本者朱彛尊經義考稱易乾鑿度乾坤鑿度禮含文嘉猶存顧炎武日知録又稱見孝經援神契然含文嘉乃宋張師禹所撰非其舊文援神契則自宋以來不著於録殆炎武一時筆誤實無此書則𫝊於世者僅乾鑿度乾坤鑿度二書耳我
　　皇上光崇文治四庫宏開二酉祕藏罔弗津逮又於永樂大典之中搜得易緯稽覽圖通卦驗坤靈圖是類謀辨終備乾元序制記六書為數百年通儒所未見其餘則仍不可稽蓋遺編殘闕十不存其一矣㲄嘗雜採舊文分為四部總謂之微書一曰樊微輯秦以前逸言一曰綫微輯漢晉間箋疏一曰闕微徴皇古七十二代之文一曰刪微即此書今三書皆不𫝊惟此編在遂獨被微書之名實其中之一種也所採凡尚書十一種春秋十六種易八種禮三種樂三種詩三種論語四種孝經九種河圖十種洛書五種以今所得完本校之㲄不過粗存梗概又唐瞿曇悉逹開元占經去隋未逺所引諸緯如河圖聖洽符孝經雌雄圖之類多者百餘條少者數十條㲄亦未睹其書故多所遺漏又摘伏勝尚書大𫝊中鴻範五行𫝊一篇指為神禹所作尤屬杜撰然其採摭編綴使學者生於千百年後猶見東京以上之遺文以資考證其功亦不可沒經義考毖緯一門其所引據出㲄書者八九則用力亦可謂勤矣緯與經名雖相輔實各自為書卦氣之說孟喜始據以詁易何休鄭元援引尤多宋歐陽脩乞校正五經劄子欲於註疏中全削其文而說不果用魏了翁作九經正義始盡削除此實說經家謹嚴之㫖與孫復說春秋而廢𫝊鄭樵說詩而廢序深文巧詆務排漢學者不同然義理則當尊正軌考証則不廢旁稽如鄭元註禮五天帝具有姓名此與道家符籙何異宋儒闢之是也至於蔡沈書集𫝊所稱周天三百六十五度四分度之一實洛書増耀度尚書考靈耀之文黒道二去黃道北赤道二去黃道南白道二去黃道西青道二去黃道東實河圖帝覽嬉之文朱子注楚詞崑崙者地之中也地下有八柱互相牽制名山大川孔穴相通實河圖括地象之文三足烏陽精也實春秋元命包之文〈案此四條皆朱彛尊經義考之說〉以至七日來復自王弼以來承用六日七分之說朱子作易本義亦弗能易實稽覽圖之文洛書四十五㸃邵子以來𫝊為秘鑰其法出於太乙九宮實易乾鑿度之文是宋儒亦未能盡廢之然則㲄輯此編於經義亦不無所禆未可盡斥為好異故今仍附録五經總義之末焉乾隆四十五年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

　　古微書原序
　　昔聞之仲尼愛義子長愛奇予小子亦竊有愛焉曰愛其古世之人得一醆一斚流傳三古間則必什襲之而寳之而矜之曰我得古矣古人之奧帙逸文豈直一醆一斚耶夫以聲響俱邈誦覽所畧舉世之不必經見者而我得見之其可愛孰甚矣又況乎爇天香奏雲璈羅上古之天球赤刀而環列丈室中又豈直一醆一斚之細耶荀子曰夫學貧而富鄉也窶然貧之夫也俄而治天下之大噐舉在此非竆古力哉是以古人之學恆富今人之學恆貧古人之學恆富然而非富於書也今人之學怛貧然而非貧於書也漢雖秦餘哉書皆道古故其學最富至唐若宋而人人著籍矣人人著籍則人人競傳人人競傳古安得復存今日者著錄之繁篇帙之廣詎不什百倍於漢然而試探其業力與其所就今之不若宋猶宋之不若唐者何哉寖侈於近日之書而寖減於古何怪乎書愈富學之愈貧也余不佞家世藏書稍有異本輙從羲頡以降斷乎陳隋取其凡蒂於古綫於古駢枝於古響象依悠於古者聚而成書伯之以刪曰以旌讖緯之伏遁仲之以焚曰以攬灝噩之什一叔之以綫曰以索箋疏之象罔季之以闕曰以甄𤣥古之記歴為巻不多證學差逺庶古人之奧帙逸文將湮不湮而亦使海內竆古之儒不至貧於學之無從遡者頼是乎或曰古則傳矣古而既傳安用是書也使古而不傳者子又安得其所傳而傳於世曰是不然予所愛傳而未嘗傳傳於古人之篇不盡傳於今人之誦覽者也集古者梯崖抇冡形命可遺彼性也好之而力之富又足以聚之然自予視之猶以林囘之樹子當千壁焉何也謂非其神也文也者古人之神而傳焉故可寳也茍古之所傳帖則腕矣畫則日矣之二物夫寧非神雖然義弗主焉文以神秘神以義尊夫文而無其義亦不足以規億載矣余貧夫也擴余目於穹壤間曽不數里置諸古博士之林無秒分焉謂耳目之褊也而多未逮則信有矣若夫予以為寳愛而人將瓦礫視之曰是直斷缺無用之文嵬𤨏不經之學抑何敢強焉孫㲄序














　　古微書畧例
　　一曰刪微
　　地南北為經東西為緯今也經存而緯亾是有南北無東西也聖人之言理數具舉既師其理安遺其數可付之刪後之文無足取也哉茲所遇圖緯諸家雖細録也雖偽收也惟斷章者亦取焉首刪微
　　一曰焚微
　　書以焚亾亦以焚重非焚之重焚而有不焚故焚重也漢桓錮黨黨愈烈齊武滅僧僧愈繁時勢固然然則上古至文星星皪皪雖秦之炎而寒煙落灺中猶可拾取焉是亦鳳之一毛而虬一甲也次焚微
　　一曰綫微
　　象緯者天之轉注也海嶽者地之轉注也畿輔之內數百里所談所習莫非君舉莫非朝事蓋其近也春秋而降末光絶焰殆無盛於漢儒倍漢而欲談經吾烏識其所本矣所得漢晉間疏箋輙復登之以為經翼次綫微一曰闕微
　　書刪矣焚矣孔子而前遂無帝系帝系而上遂無七十二代之皇哉春秋夏五或不月月或不事闕之也闕之而又書之者以待備也聖人闕之以待備吾輩安得不備之以待闕三代以降而有能力遡混芒者雖齒之邃古之篇亦何讓焉次闕微
　　一是集皆逺古漆書竹簡之遺非唐宋縹緗所盛傳者即歴史經籍藝文諸志及內府天下書目亦僅存其名而亾其書雖藏書家疑未必有也茲所錄著每一書各指一事其牘長者孤行為卷短狹者萍合之烏集之彚以成卷正不足文字觀耳
　　一是集多得之十三經註疏及二十一史書志太平御覽玉海通典通考通志畧諸大部所援引中或載數段或數行或數句前所見者俟後續之後所得者徴前冠之中有異同者詰前後絡之皆眞琭珞非贋琬琰蒐羅緝綴纍月竆年故其首尾都無倫次正不必苛其端緒摘其掛漏也
　　一邇年坊肆翻刻古書汗牛充棟如古今逸史漢魏叢書古書十九種秘冊彚函每一部中各百十家皆是流行篇卷故於此集絶不雷同至如百川學海百家名書古今說海歴代小史稗海小說等又皆唐宋以後耳目近事亦此中所不贅也
　　一是集文多贅軋理或奧實故每卷之首輙有小引為之論次其卷中篇目間有難晥者竊以數語疏釋之至本文有古注者錄其原注無原注者復汎拾異說與之旁通使讀之者開卷而豁然則又賁居子苦心之餘事也





　　說緯
　　緯之興其興於符命乎五德承運逓有感生故首尚書焉符命之替也災異滋多獲麟而經亦孔子之龍與馬也故次春秋有災有異天人之道洽易數幽𤣥乃可證嚮也易緯至博而傳尚存故又次之禮行變化樂動神示皆倚易而滋矣又次之久矣夫樂之不作也蓋後詩而亡也故詩次樂焉正樂刪詩復為誰孔子也孔子邁九聖而無其遇迄為素王諸賢悼惜故論語緯又次之語莫大於孝孝至通天北落為降紫麟聿來而孔子之元命亦可知矣孝經緯又次之嗟嗟此以悲河不圖也惟河與洛天諄諄命羣聖以闢諸經以祖焉是不可以無述終之以河洛緯



