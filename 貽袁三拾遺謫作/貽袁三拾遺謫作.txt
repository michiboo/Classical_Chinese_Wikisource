
傾蓋洛之濱，依然心事親。
龍門何以峻，曾是好詞人。
珥筆朝文陛，含章諷紫宸。
帝城多壯觀，被服長如春。
天子儉爲德，而能清約身。
公卿盡虛位，天下自趣塵。
如君物望美，令德聲何已。
高帝黜儒生，文皇謫才子。
朝廷非不盛，譴謫良難恃。
路出大江陰，川行碧峰裏。
斯言徒自玷，白玉豈爲滓。
希聲盡衆人，深識唯知己。
知己怨生離，悠悠天一涯。
寸心因夢斷，孤憤爲年移。
花滿芙蓉闕，春深朝夕池。
空令千萬里，長望白雲垂。

