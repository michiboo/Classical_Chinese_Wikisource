洛郊無俎豆，弊廄慚老馬。
小雁過爐峰，影落楚水下。
長船倚雲泊，石鏡秋涼夜。
豈解有鄉情，弄月聊嗚啞。
別柳當馬頭，官槐如兔目。
欲將千里別，持我易斗粟。

南雲北雲空脈斷，靈臺經絡懸春綫。
青軒樹轉月滿牀，下國飢兒夢中見。
維爾之昆二十餘，年來持鏡頗有鬚。
辭家三載今如此，索米王門一事無。
荒溝古水光如刀，庭南拱柳生蠐螬。
江干幼客真可念，郊原晚吹悲號號。
