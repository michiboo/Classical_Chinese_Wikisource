
謝病始告歸，依然入桑梓。
家人皆佇立，相候衡門裏。
疇類皆長年，成人舊童子。
上堂家慶畢，願與親姻邇。
論舊或餘悲，思存且相喜。
田園轉蕪沒，但有寒泉水。
衰柳日蕭條，秋光清邑里。
入門乍如客，休騎非便止。
中飲顧王程，離憂從此始。
兩妹日長成，雙鬟將及人。
已能持寶瑟，自解掩羅巾。
念昔別時小，未知疎與親。
今來識離恨，掩淚方殷勤。
小弟更孩幼，歸來不相識。
同居雖漸慣，見人猶默默。
宛作越人言，殊鄉甘水食。
別此最爲難，淚盡有餘憶。


