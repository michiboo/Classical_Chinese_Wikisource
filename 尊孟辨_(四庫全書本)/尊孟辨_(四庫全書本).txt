　　欽定四庫全書　　　　　經部八
　　尊孟辨　　　　　　　　四書類
　　提要
　　〈臣〉等謹案尊孟辨三卷續辨二卷別録一卷宋余允文撰允文字隠之建安人陳振孫直齋書録解題載是書巻數與今本合朱彛尊經義考僅雲附載朱子全集中而條下註闕字蓋自明中葉以後已無完本矣今考永樂大典所載凡辨司馬光疑孟者十一條附史剡一條辨李覯常語者十七條鄭叔友藝圃折衷者十條續辨則辨王充論衡刺孟者十條辨蘇軾論語説者八條此後又有原孟三篇總括大意以反覆申明之其尊孟辨及續辨別録之名亦釐然具有條理蓋猶完書今約畧篇頁以尊孟辨為三卷續辨為二巻別録為一巻冠原序於前而繫朱子讀余氏尊孟辨説於後首尾完具復還舊觀亦可謂久湮復顯之秘帙矣考朱子集中有與劉共父書稱允文干預宋家産業出言不遜恐引惹方氏復來生事今陳呉二婦作狀經府告之則允文蓋武斷於鄉里者其人品殊不足重又周宻癸辛雜識載晁説之著論非孟子建炎中宰相進擬除官髙宗以孟子𤼵揮王道説之何人乃敢非之勒令致仕然則允文此書其亦窺伺意㫖迎合風氣而作非真能闢邪衛道者歟然當羣疑蠭起之日能別白是非而定一尊於經籍不為無功但就其書而觀固卓然不磨之論也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

　　尊孟辨原序
　　道不眀由無公議也議不公由無真儒也冠圓履方孰不為儒誦詩讀書孰不學道必有得焉而後能自信必自信焉而後信於人目或蔽於所見耳或蔽於所聞耳目之蔽心之蔽也公議何有哉易曰問以辯之中庸曰辯之弗眀弗措也道之不眀乆矣辯其可已乎昔戰國有孟軻氏願學孔子術儒術道王道言稱堯舜辭闢楊墨倡天下以仁義聖人之道蝕而復眀孟子力也孟氏沒斯道將晦七篇之書倖免秦火後之讀其書者雖於時措之宜未能盡識至其翕然稱曰孔孟豈可厚誣天下後世以為無真儒無公議哉噫道同則相知道不同則不相知蘭陵荀卿大儒也以性為惡以禮為偽異哉其所謂道無惑乎不知孟氏併七十二子而非之也夲朝先正司馬溫公與夫李君泰伯鄭君叔友皆一時名儒意其交臂孟氏而篤信其書矣溫公則疑而不敢非泰伯非之而近於詆叔友詆之而逮乎罵夫溫公之疑疑信也俟後學有以辯眀之彼二君子昧是意其失至此人之譏誚不䘏也豈以少年豪邁之氣攻呵古人而追悔不及歟伊川程先生謂孟子有泰山巖巖之氣象乃知非而詆詆而罵者殆猶煙霧蓊興時焉蔽之耳何損於巖巖余懼世之學者隨波逐流蕩其心術仁義之道益泯於是取三家之説折以公議而辯之非敢必人之信姑以自信而已命之曰尊孟辨俟有道者就而正焉隆興紀元初春望日建安余允文隱之序







