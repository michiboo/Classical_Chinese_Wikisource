

睿想入希夷，真遊到具茨。
玉鑾登嶂遠，雲輅出花遲。
泉壑凝神處，陽和布澤時。
六龍多順動，四海正雍熙。

萬點瑤臺雪，飛來錦帳前。
瓊枝應比淨，鶴髮敢爭先。
散影成花月，流光透竹煙。
今朝謝家興，幾處郢歌傳。

舍下虎溪徑，煙霞入暝開。 
柴門兼竹靜，山月與僧來。 
心瑩紅蓮水，言忘綠茗杯。 
前峰曙更好，斜漢欲西迴。

涼夜褰簾好，輕雲過月初。
碧空河色淺，紅葉露聲虛。
道阻天難問，機忘世易疎。
不知雙翠鳳，棲棘復何如。

握手雲棲路，澘然恨幾重。
誰知綠林盜，長占彩霞峰。
心死池塘草，聲悲石徑松。
無因芳杜月，琴酒更相逢。

不醉百花酒，傷心千里歸。
獨收和氏玉，還採舊山薇。
出處離心盡，榮枯會面稀。
預愁芳草色，一徑入衡闈。

夜雨深館靜，苦心黃卷前。
雲陰留墨沼，螢影傍華編。
夢鳥富清藻，通經仍妙年。
何愁丹穴鳳，不飲玉池泉。

暮天微雨散，涼吹片帆輕。 
雲物高秋節，山川孤客情。 
霜蘋留楚水，寒雁別吳城。 
宿浦有歸夢，愁猿莫夜鳴。

孤樹延春日，他山捲曙霞。
客心湖上鴈，歸思日邊花。
行李迷方久，歸期涉歲賒。
故人雲路隔，何處寄瑤華？

節物堪為樂，江湖有主人。 
舟行深更好，山趣久彌新。 
尊酒平生意，煙花異國春。 
城南無夜月，長袖莫留賓。

山城日易夕，愁生先掩扉。
俸薄不沽酒，家貧忘授衣。
露重蕙花落，月冷莎難飛。
効拙慚無補，雲林歎再歸。

一笑不可得，同心相見稀。
摘菱頻貰酒，待月未扃扉。
星影低驚鵲，蟲聲傍旅衣。
卑棲歲已晚，共羨鴈南飛。

好欲棄吾道，今宵又遇君。
老夫相勸酒，稚子待題文。
月下誰家笛，城頭幾片雲。
如何此幽興，明日重離羣。

赤縣新秋夜，文人藻思催。
鐘聲自仙掖，月色近霜臺。
一葉兼螢度，孤雲帶鴈來。
明朝紫書下，應問長卿才。

佳期難再得，清夜此雲林。
帶竹新泉冷，穿花片月深。
含毫凝逸思，酌水話幽心。
不覺星河轉，山枝驚曙禽。

誰知白雲外，別有綠蘿春。
苔繞溪邊徑，花深洞裏人。
逸妻看種藥，稚子伴垂綸。
潁上逃堯者，何如此養真。

郢人何苦調，飲水仍布衾。
煙火晝不起，蓬蒿春欲深。
前庭少喬木，鄰舍聞新禽。
雖有徵賢詔，終傷不遇心。

沈冥衆所遺，咫尺絕佳期。
始覺衡門下，翛然太古時。
雞聲共鄰巷，燭影隔茅茨。
坐惜牛羊逕，芳蓀白露滋。

秋空萬里淨，嘹唳獨南征。
風急翻霜冷，雲開見月驚。
塞長怯去翼，影滅有餘聲。
悵望遙天外，鄉愁滿目生。

滅跡人間世，忘歸象外情。
竹壇秋月冷，山殿夜鐘清。
仙侶披雲集，霞杯達曙斜。
同歡不可再，朝暮赤龍迎。

客到衡門下，林香蕙草時。
好風能自至，明月不須期。
秋日翻荷影，晴光脆柳枝。
留歡美清夜，寧覺曉鐘遲。

悽然雙樹下，垂淚遠公房。
燈續生前火，爐添沒後香。
陰堦明片雪，寒竹響空廊。
寂滅應爲樂，塵心徒自傷。

勝景不易遇，入門神頓清。
房房占山色，處處分泉聲。
詩思竹間得，道心松下生。
何時來此地，擺落世間情。

碧落忘歸處，佳期不厭逢。
晚涼生玉井，新暑避煙松。
欲醉流霞酌，還醒度竹鐘。
更憐琪樹下，歷歷見遙峰。

舊居三顧後，晚節重幽尋。
野逕到門盡，山窗連竹陰。
昔年鶯山谷，今日鳳歸林。
物外凌雲操，誰能繼此心。

灞陵誰寵葬，漢主念蕭何。
盛業留青史，浮榮逐逝波。
隴雲仍作雨，薤露已成歌。
悽愴平津閣，秋風弔客過。

苦雨滴蘭砌，秋風生葛衣。
潢污三逕絕，砧杵四鄰稀。
分與玄豹隱，不爲湘燕飛。
慚君角巾折，猶肯問衡闈。

秀色橫千里，歸雲積幾重。
欲依毛女岫，初卷少姨峰。
蓋影隨征馬，衣香拂臥龍。
秪應函谷上，真氣日溶溶。

茅屋多新意，芳林昨試移。
野人知石路，戲鳥認花枝。
慢水縈蓬戶，閑雲掛竹籬。
到家成一醉，歸馬不能騎。

龍節知無事，江城不掩扉。
詩傳過客遠，書到故人稀。
坐嘯看潮起，行春送鴈歸。
望舒三五夜，思盡謝玄暉。

偶與息心侶，忘歸才子家。
玄談兼藻思，綠茗代榴花。
岸幘看雲卷，含毫任景斜。
松喬若逢此，不復醉流霞。

不遂青雲望，愁看黃鳥飛。 
梨花度寒食，客子未春衣。 
世事隨時變，交情與我違。 
空餘主人柳，相見卻依依。

無雙錦帳郎，絕境有林塘。
鶴靜疎羣羽，蓬開失衆芳。
晴山看不厭，流水趣何長。
日晚催歸騎，鐘聲下夕陽。

不知香署客，謝病翠微間。
去幄蘭將老，辭車雉亦閑。
近窗雲出洞，當戶竹連山。
對酒溪霞晚，家人採蕨還。

黃卷在窮巷，歸來生道心。
五株衰柳下，三徑小園深。
倒薤翻成字，寒花不假林。
龐眉謝羣彥，獨酌且閑吟。

晦日連苦雨，動息更邅迴。
生事萍無定，愁心雲不開。
翟門悲暝雀，墨竈上寒苔。
始信宜城守，乘流畏曝腮。

夜來詩酒興，月滿謝公樓。
影閉重門靜，寒生獨樹秋。
鵲驚隨葉散，螢遠入煙流。
今夕遙天末，清光幾處愁。

製錦蜀江靜，飛鳧漢闕遙。
一茲風靡草，再視露盈條。
旅望多愁思，秋天更泬寥。
河陽傳麗藻，清韻入歌謠。

卑棲卻得性，每與白雲歸。
徇祿仍懷橘，看山免採薇。〈上四句一作「別山如昨日，春露已霑衣。采蕨頻盈手，看花空厭歸」。〉
暮禽先去馬，新月待開扉。
霄漢時回首，知音青瑣闈。

芳信來相續，同心遠更親。
數重雲外樹，不隔眼中人。
夢寐花驄色，相思黃鳥春。
更聞公幹病，一夜二毛新。

愁人待曉雞，秋雨暗淒淒。
度燭螢時滅，傳書鴈漸低。
客來知計誤，夢裏泣津迷。
無以逃悲思，寒螿處處啼。〈一本作十句。從迷字下云：每食皆彈鋏，歸山耐杖蔾，叔牙先得路，何人救沈泥。〉

泉壑帶茅茨，雲霞生薜帷。
竹憐新雨後，山愛夕陽時。
閑鷺棲常早，秋花落更遲。
家童掃蘿逕，昨與故人期。

不厭晴林下，微風度葛巾。
寧唯北牕月，自謂上皇人。
叢篠輕新暑，孤花占晚春。
寄言莊叟蝶，與爾得天真。

食貧無盡日，有願幾時諧。
長嘯秋光晚，誰知志士懷。
朝煙不起竈，寒葉欲連堦。
飲水仍留我，孤燈點夜齋。

鄉心不可問，秋氣又相逢。
飄泊方千里，離悲復幾重。
迴雲隨去鴈，寒露滴鳴蛩。
延頸遙天末，如聞故國鐘。

山中人不見，雲去夕陽過。
淺瀨寒魚少，叢蘭秋蝶多。
老年疎世事，幽性樂天和。
酒熟思才子，溪頭望玉珂。

養拙慣雲臥，爲郎如鳥棲。
不知仙閣峻，惟覺玉繩低。
帳喜香煙暖，詩慚賜筆題。
未央春漏促，殘夢謝晨雞。

性拙偶從宦，心閑多掩扉。
雖看北堂草，不忘舊山薇。
花月霽來好，雲泉堪夢歸。
如何建章漏，催著早朝衣。

一夕盈千念，方知別者勞。
衰榮難會面，魂夢暫同袍。
片月臨堦早，晴河度鴈高。
應憐蔣生逕，秋露滿蓬蒿。

初服棲窮巷，重陽憶舊遊。
門閑謝病日，心醉授衣秋。
酒盡寒花笑，庭空暝雀愁。
今朝落帽客，幾處管弦留。

斜日片帆陰，春風孤客心。
山來指樵路，岸去惜花林。
海氣蒸雲黑，潮聲隔雨深。
鄉愁不可道，浦宿聽猨吟。

東林生早涼，高枕遠公房。
大士看心後，中宵清漏長。
驚蟬出暗柳，微月隱迴廊。
何事沈痾久，含毫問藥王。

野寺千家外，閑行晚暫過。
炎氛臨水盡，夕照傍林多。
境對知心妄，人安覺政和。
繩牀搖麈尾，佳趣滿滄波。

朝花飛暝林，對酒傷春心。
流年催素髮，不覺映華簪。
垂老遇知己，酬恩看寸陰。
如何紫芝客，相憶白雲深。

寧知待漏客，清夜此從容。
暫別迎車雉，還隨護法龍。
香煙輕上月，林嶺靜聞鐘。
郢曲傳甘露，塵心洗幾重。

淑麗詩傳美，徽章禮飾哀。
有恩加象服，無日祀高禖。
曉月孤秋殿，寒山出夜臺。
通靈深眷想，青鳥獨飛來。

欲知愚谷好，久別與春還。
鶯暖初歸樹，雲晴卻戀山。
石田耕種少，野客性情閑。
求仲應難見，殘陽且掩關。

白髮壯心死，愁看國步移。
關山慘無色，親愛忽驚離。
影絕龍分劍，聲衰鳥戀枝。
茫茫雲海外，相憶不相知。

薄質慚加首，愁陰幸庇身。
卷舒無定日，行止必依人。
已沐脂膏惠，寧辭雨露頻。
雖同客衣色，不染洛陽塵。

淵明遺愛處，山芥綠芳初。
翫此春陰色，猶滋夜雨餘。
隔溪煙葉小，覆石雪花舒。
采采還相贈，瑤華信不如。

遠近化人天，王城指日邊。
宰君迎說法，童子伴隨緣。
到處花爲雨，行時杖出泉。
今霄松月下，門閉想安禪。

遠宦碧雲外，此行佳興牽。
湖山入閭井，鷗鳥傍神仙。
斜日背鄉樹，春潮迎客船。
江樓新詠發，應與政聲傳。
湖山不可厭，東望有餘情。
片玉登科後，孤舟任興行。
月中嚴子瀨，花際楚王城。
歲暮雲臯鶴，聞天更一鳴。

隨緣忽西去，何日返東林。
世路寧磋別，空門久息心。
人煙一飯少，山雪獨行深。
天外猨啼處，誰聞清梵音。

徇祿近滄海，乘流看碧霄。
誰知仙吏去，宛與世塵遙。
遠帆背歸鳥，孤舟抵上潮。
懸知訟庭靜，窗竹日蕭蕭。

制勝三軍勁，澄清萬里餘。
星飛龐統驥，箭發魯連書。
海月低雲斾，江霞入錦車。
遙知太阿劍，計日斬鯨魚。

三歎把離袂，七哀深我情。
雲天愁遠別，豺虎擁前程。
駐馬戀攜手，隔河聞哭聲。
相思昏若夢，淚眼幾時明。

東去有餘意，春風生賜衣。
鳳凰銜詔下，才子采蘭歸。
斗酒百花裏，情人一笑稀。
別離須計日，相望在彤闈。

抱琴爲傲吏，孤棹復南行。
幾度秋江水，皆添白雪聲。
佳期來客夢，幽思緩王程。
佐牧無勞問，心和政自平。

至人無滯跡，謁帝復思玄。
魏闕辭花綬，春山有杏田。
紫霞開別酒，黃鶴舞離弦。
今夜思君夢，遙遙入洞天。

得意今如此，清光不可攀。
臣心堯日下，鄉思楚雲間。
楊柳依歸棹，芙蓉棲舊山。
采蘭兼衣錦，何似買臣還。

憐君展驥去，能解倚門愁。
就養仍榮祿，還鄉即晝遊。
橘花低客舍，蓴菜繞歸舟。
與報垂綸叟，知吾世網留。

春風起東道，握手望京關。
柳色從鄉至，鶯聲送客還。
嘶驂顧近驛，歸路出他山。
舉目情難盡，羈離失志間。

憶家望雲路，東去獨依依。
水宿隨漁火，山行到竹扉。
寒花催酒熟，山犬喜人歸。
遙羨書窗下，千峰出翠微。

理邑想無事，鳴琴不下堂。
井田通楚越，津市半漁商。
盧橘垂殘雨，紅蓮拆早霜。
送君催白首，臨水獨思鄉。

執簡朝方下，乘軺去不賒。
感恩輕遠道，入幕比還家。
碣石春雲色，邯鄲古樹花。
飛書報明主，烽火靜天涯。

失志思浪跡，知君晦近名。
出關塵漸遠，過郢興彌清。
山盡溪初廣，人閑舟自行。
探幽無旅思，莫畏楚猨鳴。

楚鄉飛鳥沒，獨與碧雲還。 
破鏡催歸客，殘陽見舊山。 
詩成流水上，夢盡花落間。 
儻寄相思字，愁人定解顏。

漢家仍用武，才子晚成名。 
惆悵江陵去，誰知魏闕情。 
碧雲愁楚水，春酒醉宜城。 
定想褰帷政，還聞坐嘯聲。

東土忽無事，專城復任賢。 
喜觀班瑞禮，還在偃兵年。 
膏雨帶滎水，歸人耕圃田。 
遙知下車日，萬井起新煙。

無事共干世，多時廢隱淪。 
相看戀簪組，不覺老風塵。 
勸酒憐金別，傷心倍去春。 
徒言樹萱草，何處慰離人。

春草晚來色，東門愁送君。
盛才仍下位，明代負奇文。
且樂神仙道，終隨鴛鷺羣。
梅生寄黃綬，不日在青雲。

年少工文客，言離卻解顏。
不嗟荊寶退，能喜綵衣還。
新月來前館，高陽出故關。
相思東北望，燕趙隔青山。

林表吳山色，詩人思不忘。 
向家流水便，懷橘綵依香。 
滿酌留歸騎，前程未夕陽。 
愴茲江海去，誰惜杜蘅芳。

南望瀟湘渚，詞人遠憶家。 
客心隨楚水，歸棹宿江花。 
不畏心期阻，惟愁面會賒。 
雲天有飛翼，方寸佇瑤華。

事邊仍戀主，舉酒復悲歌。 
粉署含香別，轅門載筆過。 
鶯聲出漢苑，柳色過漳河。 
相憶情難盡，離居春草多。

上國隨緣佳，來途若夢行。 
浮天滄海遠，去世法舟輕。 
水月通禪觀，魚龍聽梵聲。 
惟憐一燈影，萬里眼中明。

行人臨水去，新詠復新悲。 
萬里高秋月，孤山遠別時。 
掛帆嚴子瀨，酹酒敬亭祠。 
歲晏無芳杜，如何寄所思。

青絲絡驄馬，去府望梁城。 
節下趨庭處，秋來懷橘情。 
別筵寒日晚，歸路碧雲生。 
千里相思夜，愁看新月明。

邊事多勞役，儒衣逐鼓鼙。 
日寒關樹外，峰盡寒雲西。 
河廣篷難度，天遙雁漸低。 
班超定封遠，之子去思齊。

絳節引雕戈，鳴騶勸玉珂。 
戎城去日遠，漢使隔年多。 
雁宿常連雪，沙飛半渡河。 
明廣朝即邇，杕杜早成歌。

幾年深道要，一舉過賢關。 
名與玄珠出，鄉宜晝錦還。 
蓮舟同宿浦，柳岸向家山。 
欲見寧親孝，儒依稚子斑。

去世能成道，遊仙不定家。 
歸期千歲鶴，行邁五雲車。 
海上春應盡，壺中日未斜。 
不知相憶處，琪樹幾枝花。

衣冠周柱史，才學我鄉人。 
受命辭雲陛，傾城送使臣。 
去程滄海月，歸思上林春。 
始覺儒風遠，殊方禮樂新。

萬里三韓國，行人滿目愁。 
辭天使星遠，臨水澗霜秋。 
雲佩迎仙島，虹旌過蜃樓。 
定知懷魏闕，迴首海西頭。

鄉路歸何早，雲間喜擅名。 
思親盧橘熟，帶雨客帆輕。 
夜火臨津驛，晨鐘隔浦城。 
華亭養仙羽，計日再飛鳴。

南風起別袂，心到衡湘間。 
歸客楚山遠，孤舟雲水閒。 
愛君採蓮處，花島連家山。 
得意且寧省，人生難此還。

有意兼程去，飄然二翼輕。 
故鄉多久別，春草不傷情。 
洗缽泉初暖，焚香曉更清。 
自言難解縛，何日伴師行。

秋日思還客，臨流語別難。 
楚城將坐嘯，郢曲有餘悲。 
山晚桂花老，江寒蘋葉衰。 
應須楊得意，更誦長卿辭。

欲知儒道貴，縫掖見諸侯。 
且感千金諾，寧辭萬里遊。 
雁峰侵瘴遠，桂水出雲流。 
坐惜離居晚，相思綠蕙秋。

平津東閣在，別是竹林期。 
萬葉秋聲裡，千家落照時。 
門隨深巷靜，窗過遠鐘遲。 
客位苔生處，依然又賦詩。

秀色橫千里，歸雲積幾重。 
欲依毛女岫，初卷少姨峰。 
蓋影隨征馬，衣香拂臥龍。 
祗應函谷上，真氣日溶溶。

曙色傳芳意，分明錦繡叢。 
蘭生霽後日，花發夜來風。 
不向三峰裡，全勝一縣中。 
遙知大苑內，應待五花驄。

曉日餘冰上，春池一明鏡。 
多從履處薄，偏向飲時清。 
比雪光仍在，因風片不成。 
更隨舟楫去，猶可助堅貞。

起見西樓月，依依向浦斜。 
動搖生淺浪，明滅照寒沙。 
水渚猶疑雪，梅林不辨花。 
送君無可贈，持此代瑤華。

極目煙霞外，孤舟一使星。 
興中尋白雪，夢裡過滄溟。 
夜月松江戍，秋風竹塢亭。 
不知行遠近，芳草日青青。

花院日扶疏，江雲自卷舒。 
主人熊軾任，歸客雉門車。 
曙月稀星裡，春煙紫禁餘。 
行看石頭戍，記得是南徐。

東水將孤客，南行路幾千。 
虹翻潮上雨，鳥落瘴中天。 
謫去寧留恨，思歸豈待年。 
銜杯且一醉，別淚莫潸然。

歸客愛鳴榔，南征憶舊鄉。 
江山追宋玉，雲雨憶荊王。 
醉裡宜城近，歌中郢路長。 
憐君從此去，日夕望三湘。

別思亂無緒，妖氛猶未清。 
含香五夜客，持賦十年兄。 
霜拂金波樹，星迴玉斗城。 
自憐江上鶴，垂翅羨飛鳴。

歸舟同不繫，纖草剩忘憂。 
禁掖曾通籍，江城舊列侯。 
暮帆依夏口，春雨夢荊州。 
何日朝雲陛，隨君拜冕旒。

薄稅歸天府，輕徭賴使臣。 
歡霑賜帛老，恩及卷綃人。 
去問殊官俗，來經幾劫春。 
東南御亭上，莫問有風塵。

少年從事好，此去別愁輕。 
滿座詩人興，隨君郢路行。 
蒹葭侵驛樹，雲水抱山城。 
遙愛下車日，江皋春草生。

多才白華子，初擅桂枝名。 
嘉慶送歸客，新秋帶雨行。 
離人背水去，喜鵲近家迎。 
別贈難為此，衰年畏後生。

香花閉一林，真士此看心。 
行道白雲近，然燈翠壁深。 
焚筵清水月，禪坐冷山陰。 
更說東溪好，明朝乘興尋。

野興引才子，獨行幽徑遲。 
雲留下山處，鳥靜出溪時。 
拙宦不忘隱，歸休常在茲。 
知音倘相訪，炊黍掃茅茨。

有別時留恨，銷魂況在今。 
風濤初振海，鵷鷺各辭林。 
舊國關河絕，新秋草露深。 
陸機嬰世綱，應負故山心。

秋堂復夜闌，舉目盡悲端。 
霜堞鳥聲苦，更樓月色寒。 
美人深別意，斗酒少留歡。 
明發將何贈，平生雙玉盤。

還家百戰後，訪故幾人存。 
兄弟得相見，榮枯何處論。 
新詩添卷軸，舊業見兒孫。 
點檢平生事，焉能出篳門。

汲井向新月，分流入眾芳。 
溼花低桂影，翻葉靜泉光。 
露下添餘潤，蜂驚引暗香。 
寄言養生客，來此共提筐。

東閣一何靜，鶯聲落日愁。 
夔龍暫為別，昏旦思兼秋。 
蕙草出籬外，花枝寄竹幽。 
上方傳雅頌，七夕讓風流。

谷口逃名客，歸來遂野心。 
薄田供歲酒，喬木待新禽。 
溪路春雲重，山廚夜火深。 
桃源應漸好，仙客許相尋。

霞景青山上，誰知此勝遊。 
龍沙傳往事，菊酒對金秋。 
步石隨雲起，題詩向水流。 
忘歸更有處，松下片雲幽。

金榜開青瑣，驕奢半隱淪。 
玉簫惟送酒，羅袖愛留賓。 
竹館煙催瞑，梅園雪誤春。 
滿朝辭賦客，盡是入林人。

黃鳥鳴園柳，新陽改舊陰。 
春來此幽興，宛是謝公心。 
掃逕蘭芽出，添池山影深。 
虛名隨振鷺，安得久棲林。

得地移根遠，交柯繞指柔。 
露香濃結桂，池影鬥蟠虯。 
黛葉輕筠綠，金花笑菊秋。 
何如南海外，雨露隔炎洲。

數畝園林好，人知賢相家。
結茅書閣儉，帶水槿籬斜。
古樹生春蘚，新荷卷落花。
聖恩加玉鉉，安得臥青霞。

乞還方未遂，日夕望雲林。 
況復逢青草，何妨問此心。 
閉門公務散，枉策故情深。 
遙夜他鄉宿，同君梁甫吟。

曉日早鶯啼，江城旅思迷。 
微官同寄傲，移疾阻招攜。 
遠水閭閻內，青山雉堞西。 
王孫莫久臥，春草欲萋萋。

莫言山路僻，還被好風催。 
行客淒涼過，村籬冷落開。 
晚溪寒水照，晴日數蜂來。 
重憶江南酒，何因把一杯。

昔聞生澗底，今見起毫端。 
眾草此時沒，何人知歲寒。 
豈能裨棟宇，且欲出門闌。 
只在丹青筆，凌雲也不難。

信風催過客，早發梅花橋。 
數雁起前渚，千艘爭便潮。 
將隨浮雲去，日惜故山遙。 
惆悵煙波末，佳期在碧霄。

南行風景好，昏旦水皋閒。 
春色郢中樹，晴霞湖上山。 
去家旅帆遠，回首暮潮還。 
蕙草知何贈，故人雲漢間。

秋館煙雨合，重城鐘漏深。 
佳期阻清夜，孤興發離心。 
燭影出綃幕，蟲聲連素琴。 
此時蓬閣友，應念昔同衾。

粉署花驄入，丹霄紫誥垂。 
直廬驚漏近，賜被覺霜移。 
漢主前瑤席，穰侯許鳳池。 
應憐後行雁，空羨上林枝。

小雨飛林頂，浮涼入晚多。 
能知留客處，偏與好風過。 
濯錦翻紅蕊，跳珠亂碧荷。 
芳尊深幾許，此興可酣歌。

上林春更好，賓鴈不知歸。
顧影憐青籞，傳聲入紫微。
夜陪池鷺宿，朝出苑花飛。
寧憶寒鄉侶，鸞凰一見稀。

含毫意不淺，微月上簾櫳。 
門靜吏人息，心閒囹圄空。 
繁星入疏樹，驚鵲倦秋風。 
始覺牽卑劇，宵眠亦在公。

日入林島異，鶴鳴風草間。
孤帆泊枉渚，飛雨來前山。
客意念留滯，川途忽阻艱。
赤亭仍數里，夜待安流還。

鶯鳴蕙草綠，朝興情人期。 
林沼忘言處，鴛鴻養翮時。 
春泉滋藥暖，晴日度花遲。 
此會無辭醉，良辰難再追。

