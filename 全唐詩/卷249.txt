
皇甫冉，字茂政，潤州丹陽人，晉高士謐之後。十歲能屬文，張九齡深器之。天寶十五載，舉進士第一，授無錫尉，歷左金吾兵曹。王縉爲河南帥，表掌書記。大曆初，累遷右補闕，奉使江表，卒於家。冉詩天機獨得，遠出情外。集三卷，今編詩二卷。 
縈迴楓葉岸，留滯木蘭橈。
吳岫新經雨，江天正落潮。
故人勞見愛，行客自無聊。
君問前程事，孤雲入剡遙。

〈一本作排律一首〉
堯心知稼穡，精意遶山川。
風雨神祇應，笙鏞詔命傳。
沐蘭秪掃地，酌桂佇靈仙。
拂霧陳金策，焚香拜玉筵。

雲開小有洞，日出大羅天。
三鳥隨王母，雙童翊子先。
何時種核桃，幾度看桑田。
倏忽煙霞散，空巖騎吏旋。

遠山誰辨江南北，長路空隨樹淺深。
流蕩飄颻此何極，唯應行客共知心。

巫峽見巴東，迢迢出半空。
雲藏神女館，雨到楚王宮。
朝暮泉聲落，寒暄樹色同。
清猿不可聽，偏在九秋中。

長安九城路，戚里五侯家。
結束趨平樂，聯翩抵狹斜。
高樓臨遠水，複道出繁花。
唯見相如宅，蓬門度歲華。

時人多不見，出入五湖間。
寄酒全吾道，移家愛遠山。
更看秋草暮，欲共白雲還。
雖在風塵裹，陶潛身自閑。

西陵遇風處，自古是通津。 
終日空江上，雲山若待人。 
汀洲寒事早，魚鳥興情新。 
迴望山陰路，心中有所親。

高僧本姓竺，開士舊名林。 
一入春山裡，千峰不可尋。 
新年芳草遍，終日白雲深。 
欲徇微官去，懸知訝此心。

詞客金門未有媒，遊吳適越任舟迴。
遠水迢迢分手去，天邊山色待人來。

朝朝春事晚，泛泛行舟遠。
淮海思無窮，悠揚煙景中。
幸將仙子去，復與故人同。
高枕隨流水，輕帆任遠風。
鐘聲野寺逈，草色故城空。
送別高臺上，裴回共惆悵。
懸知白日斜，定是猶相望。

吳洲見芳草，楚客動歸心。
屈宋鄉山古，荊衡煙雨深。
艱難十載別，羈旅四愁侵。
澧月通沅水，湘雲入桂林。
已看生白髮，當爲乏黃金。
江海時相見，唯聞梁甫吟。

江南煙景復如何，聞道新亭更可過。
處處蓻蘭春浦綠，萋萋藉草遠山多。
壺觴須就陶彭澤，時俗猶傳晉永和。
更使輕橈徐轉去，微風落日水增波。

紅霞紫氣晝氳氳，絳節青幢迎少君。 
忽從林下昇天去，空使時人禮白雲。

中司龍節貴，上客虎符新。
地控吳襟帶，才高漢縉紳。
泛舟應度臘，入境便行春。
處處歌來暮，長江建業人。

不見關山去，何時到郯中。
已聞成竹木，更道長兒童。
籬落雲常聚，村墟水自通。
朝朝憶玄度，非是對清風。

辛勤萬里道，簫索九秋殘。
月照閩中夜，天凝海上寒。
王程無地遠，主意在人安。
遙寄登樓作，空知行路難。

何處多明月，津亭暑夜深。
煙霞不可望，雲樹更沈沈。
好是吳中隱，仍爲洛下吟。
微官朝復夕，牽強亦何心。

支公身欲老，長在沃州多。
慧力堪傳敎，禪功久伏魔。
山雲隨坐夏，江草伴頭陀。
借問迴心後，賢愚去幾何。

秋興因危堞，歸心過遠山。
風霜征雁早，江海旅人閑。
驛樹寒仍密，漁舟晚自還。
仲宣何所賦，秪歎在荊蠻。

玉佩石榴裙，當年嫁使君。
專房猶見寵，傾國衆皆聞。
歌舞常無對，幽明忽此分。
陽臺千萬里，何處作朝雲。

北人南去雪紛紛，雁叫汀沙不可聞。
積水長天隨遠客，荒城極浦足寒雲。
山從建業千峰出，江至潯陽九派分。
借問督郵纔弱冠，府中年少不如君。

舊國迷江樹，他鄉近海門。
移家南渡久，童稚解方言。

人群不相見，乃在白雲間。
問我將何適，羨君今獨閑。
朝朝汲淮水，暮暮上龜山。
幸已安貧定，當從鬢髮斑。

從軍非隴頭，師在古徐州。
氣勁三河卒，功多萬里侯。
元戎閫外令，才子幄中籌。
莫聽關山曲，還生出塞愁。

由來山水客，復道向新安。
半是乘潮便，全非行路難。
晨裝林月在，野飯浦沙寒。
嚴子千年後，何人釣舊灘。

晚節聞君趨道深，結茅栽樹近東林。
大師幾度曾摩頂，高士何年遂發心。
北渚三更聞過雁，西城萬里動寒砧。
不見支公與玄度，相思擁膝坐長吟。

淮海風濤起，江關憂思長。
同悲鵲遶樹，獨作雁隨陽。
山晚雲初雪，汀寒月照霜。
由來濯纓處，漁父愛滄浪。

道向毗陵豈是歸，客中誰與換春衣。
今夜孤舟行近遠，子荊零雨正霏霏。

湖中之山兮波上青，桂颯颯兮雨冥冥。
君歸兮春早，滿山兮碧草。
晨舂暮汲兮心何求，澗戶巖扉兮身自老。
東嶺西峰兮同白雲，雞鳴犬吠兮時相聞。
幽芳媚景兮當嘉月，踐石捫蘿兮恣超忽。
空山寂寂兮潁陽人，旦夕孤雲隨一身。

啓庭戶，列芳鮮，目眇眇，心綿綿，因風託雨降瓊筵。
紛下拜，屢加籩，人心望歲祈豐年。
露霑衣，月隱壁，氣淒淒，人寂寂，風迴雨度虛瑤席。
來無聲，去無跡，神心降和福遠客。

不是向空林，應當就磐石。
白雲知隱處，芳草迷行跡。
如何秪役心，見爾攜琴客。

江臯兮春早，江上兮芳草。
雜蘼蕪兮杜蘅，作叢秀兮欲羅生。
被遙隰兮經長衍，雨中深兮煙中淺。
目眇眇兮增愁，步遲遲兮堪搴。
澧之浦兮湘之濱，思夫君兮送美人。
吳洲曲兮楚鄉路，遠孤城兮依獨戎。
新月能分裛露時，夕陽照見連天處。
問君行邁將何之，淹泊沿洄風日遲。
處處汀洲有芳草，王孫詎肯念歸期。

桂水饒楓杉，荊南足煙雨。
猶疑黛色中，復是雒陽岨。
朝見巴江客，暮見巴江客。
雲帆儻暫停，中路陽臺夕。

功成方自得，何事學干求。
果以浮名誤，深貽達士羞。
九江連漲海，萬里任虛舟。
歲晚同懷客，相思波上鷗。

漢之廣矣中有洲，洲如月兮水環流。
流聒聒兮湍與瀨，草青青兮春更秋。
苦竹林，香楓樹，樵子罛師幾家住。
萬山飛雨一川來，巴客歸船傍洲去。
歸人不可遲，芳杜滿洲時。
無限風煙皆自悲，莫辭貧賤阻心期。
家住洲頭定近遠，朝泛輕橈暮當返。
不能隨爾臥芳洲，自念天機一何淺。

東臯若近遠，苦雨隔還期。
閨歲風霜晚，山田收穫遲。
茅簷燕去後，樵路菊黃時。
平子遊都久，知君坐見嗤。

野性難馴狎，荒郊自閉門。
心閑同海鳥，日夕戀山村。
屢枉瓊瑤贈，如今道術存。
遠峯時振策，春雨耐香源。
復有故人在，寧聞廬鵲喧。
青青草色綠，終是待王孫。

麥秋中夏涼風起，送君西郊及灃水。
孤煙遠樹動離心，隔岸江流若千里。
早年江海謝浮名，此路雲山愜爾情。
上古全經皆在口，秦人如見濟南生。

重陽秋已晚，千里信仍稀。
何處登高望，知君正憶歸。
還當採時菊，定未授寒衣。
欲識離居恨，郊園正掩扉。

一官知所傲，本意在雲泉。
濡翰生新興，群峰忽眼前。
黛中分遠近，筆下起風煙。
巖翠深樵路，湖光出釣船。
寒侵赤城頂，日照武陵川。
若覽名山誌，仍聞招隱篇。
遂令江海客，惆悵憶閑田。

落日事搴陟，西南投一峯。
誠知秋水淺，但怯無人蹤。

長信多秋氣，昭陽借月華。
那堪閉永巷，聞道選良家。

白首滄洲客，陶然得此生。
龐公採藥去，萊氏與妻行。
乍見還州里，全非隱姓名。
枉帆臨海嶠，貰酒秣陵城。
伐木吳山曉，持竿越水清。
家人恣貧賤，物外任衰榮。
忽爾辭林壑，高歌至上京。
避喧心已慣，念遠夢頻成。
石路寒花發，江田臘雪明。
玄纁倘有命，何以遂躬耕。

對酒閑齋晚，開軒臘雪時。
花飄疑節候，色淨潤簾帷。
委樹寒枝弱，縈空去雁遲。
自然堪訪戴，無復四愁詩。

寂然空佇立，往往報疎鐘。
高館誰留客，東南二室峰。
川原通霽色，田野變春容。
惆悵層城暮，猶言歸路逢。

使臣懷餞席，亞尹有前溪。
客是仙舟裏，途從御苑西。
泉聲喧暗竹，草色引長堤。
故絳青山在，新田綠樹齊。
天秋聞別鵠，關曉待鳴雞。
應歎沈冥者，年年津路迷。

古廟川原迥，重門禁籞連。
海童紛翠蓋，羽客事瓊筵。
御路分疎柳，離宮出苑田。
興新無向背，望久辨山川。
物外將遺老，區中誓絕緣。
函關若遠近，紫氣獨依然。

清冬洛陽客，寒漏建章臺。 
出禁因風徹，縈窗共月來。 
偏將殘瀨雜，乍與遠鴻哀。 
遙夜重城警，流年滴水催。 
閒齋堪坐聽，況有故人杯。

此去那知道路遙，寒原紫府上迢迢。
莫辭別酒和瓊液，乍唱離歌和鳳簫。
遠水東流浮落景，繚垣西轉失行鑣。
華山秦塞長相憶，無使音塵頓寂寥。

墨妙無前，性生筆先。
迴溪已失，遠嶂猶連。
側徑樵客，長林野煙。
青峰之外，何處雲天。

青山前，青山後，登高望兩處。
兩處今何有？煙景滿川原，離人堪白首。

肅寺祠靈境，尋真到隱居。
夤緣幽谷遠，蕭散白雲餘。
晚節持僧律，他年著道書。
海邊曾狎鳥，濠上正觀魚。
寂靜求無相，淳和覩太初。
一峰綿歲月，萬性任盈虛。
籬隔溪鐘度，窗臨澗木疎。
謝公懷舊壑，迴駕復何如。

寂寞坐遙夜，清風何處來？
天高散騎省，月冷建章臺。
鄰笛哀聲急，城砧朔氣催。
芙蓉已委絕，誰復可爲媒。

悲猨何處發？郢路第三聲。
遠客知秋暮，空山益夜清。
啾啾深衆木，嗷嗷入孤城。
坐覺盈心耳，翛然適楚情。

寺有泉兮泉在山，鏘金鳴玉兮長潺潺。
作潭鏡兮澄寺內，泛巖花兮到人間。
土膏脈動知春早，隈隩陰深長苔草。
處處縈迴石磴喧，朝朝盥漱山僧老。
僧自老，松自新，流活活，無冬春。
任疏鑿兮與汲引，若有意兮山中人。
偏依佛界通仙境，明滅玲瓏媚林嶺。
宛如太室臨九潭，詎減天台望三井。
我來結綬未經秋，已厭微官憶舊遊。
且復遲迴猶未去，此心秪爲靈泉留。

上方偏可適，季月況堪過。
遠近水聲至，東西山色多。
夕陽留徑草，新葉變庭柯。
已度清明節，春秋如客何。

人閒當歲暮，田野尚逢迎。 
萊子多嘉慶，陶公得此生。 
寒蕪連古渡，雲樹近嚴城。 
雞黍無辭薄，貧交但貴情。

坐憶山中人，窮棲事南畝。 
煙霞相親外，墟落今何有。 
潘郎作賦年，陶令辭官後。 
達生遺自適，良願固無負。 
田取潁水流，樹入陽城口。 
歲暮憂思盈，離居不堪久。

出郭離言多，迴車始知遠。 
寂然層城暮，更念前山轉。 
總轡越成皋，浮舟背梁苑。 
朝朝勞延首，往住若在眼。 
落日孤雲還，邊愁迷楚關。 
如何漵花發，復對遊子顏。 
古寺杉栝裡，連檣洲渚間。 
煙生海西岸，雲見吳南山。 
驚風掃蘆荻，翻浪連天白。 
正是揚帆時，偏逢江上客。 
由來許佳句，況乃愜所適。 
嵯峨天姥峰，翠色春更碧。 
氣淒湖上雨，月淨剡中夕。 
釣艇或相逢，江蘺又堪摘。 
迢迢始寧墅，蕪沒謝公宅。 
朱槿列摧墉，蒼苔遍幽石。 
顧予任疏懶，期爾振羽翮。 
滄洲未可行，須售金門策。

千里獨遊日，有懷誰與同。 
言過細陽令，一遇朗陵公。 
清節邁多士，斯文傳古風。 
閭閻知俗變，原野識年豐。 
吾道方在此，前程殊未窮。 
江天經峴北，客思滿巴東。 
夢渚夕愁遠，山丘晴望通。 
應嗟出處異，流蕩楚雲中。

鴻悲月白時將謝，正可招尋惜遙夜。
翠帳蘭房曲且深，寧知戶外清霜下。

醫王猶有疾，妙理競難窮。 
餌藥應隨病，觀身轉悟空。 
地閒花欲雨，窗冷竹生風。 
幾日東林去，門人待遠公。

接影武昌城，分行漢南道。
何事閑門外，空對青山老。

少室盡西峯，鳴臯隱南面。
柴門縱復關，終日窗中見。

上路各乘軒，高明盡鳴玉。
寧知澗下人，自愛輕波淥。

草徧潁陽山，花開武陵水。
春色既已同，人心亦相似。

山館長寂寂，閑雲朝夕來。
空庭復何有，落日照青苔。

冰結楊柳津，從吳去入秦。 
徒雲還上國，誰為作中人。 
驛樹同霜霰，漁舟伴苦辛。 
相如求一謁，詞賦遠隨身。

平明登古戍，徒倚待寒潮。 
江海方回合，雲林自寂寥。 
詎能知遠近，徒見蕩煙霄。 
即此滄洲路，嗟君久折腰。

露冕臨平楚，寒城帶早霜。 
時同借河內，人是臥淮陽。 
積水澄天塹，連山入帝鄉。 
因高欲見下，非是愛秋光。

遠懷不可道，歷稔倦離憂。 
洛下聞新雁，江南想暮秋。 
澄清佐八使，綱紀案諸侯。 
地識吳平久，才當晉用求。 
時賢幾殂謝，摛藻繼風流。 
更有西陵作，還成北固遊。 
歸途限尺牘，王事在扁舟。 
山色臨湖盡，猿聲入夢愁。

江上春常早，閩中客去稀。 
登山怨迢遞，臨水惜芳菲。 
煙樹何時盡，風帆幾日歸。 
還看復命處，盛府有光輝。

何事成遷客，思歸不見鄉。 
遊吳經萬里，弔屈向三湘。 
水與荊巫接，山通鄢郢長。 
名羞黃綬繫，身是白眉郎。 
獨結南枝恨，應思北雁行。 
憂來沽楚酒，老鬢莫凝霜。

公車待詔赴長安，客裏新正阻舊歡。
遲日未能銷野雪，晴花偏自犯江寒。
東溟道路通秦塞，北闕威儀識漢官。
共許郄詵工射策，恩榮請向一枝看。

驚湍流不極，夜度識雲岑。
長帶溪沙淺，時因山雨深。
方同七里路，更遂五湖心。
揭厲朝將夕，潺湲古至今。
花源君若許，雖遠亦相尋。

入貢列諸生，詩書業早成。 
家承孔聖後，身有魯儒名。 
楚水通滎浦，春山擁漢京。 
愛君方弱冠，為賦少年行。

一帆何處去，正在望中微。 
浦迥搖空色，汀迴見落暉。 
每爭高鳥度，能送遠人歸。 
偏似南浮客，悠揚無所依。

採茶非採菉，遠遠上層崖。 
布葉春風暖，盈筐白日斜。 
舊知山寺路，時宿野人家。 
借問王孫草，何時泛碗花。

雲林不可望，溪水更悠悠。 
共載人皆客，離家春是秋。 
遠山方對枕，細雨莫迴舟。 
來往南徐路，多為芳草留。

烽火驚戎塞，豺狼犯帝畿。
川原無稼穡，日月翳光輝。
里社枌榆毀，宮城騎吏非。
羣生被慘毒，雜虜耀輕肥。
多士從芳餌，唯君識禍機。
心同合浦葉，命寄首陽薇。
恥作纖鱗喣，方隨高鳥飛。
山經商嶺出，水泛漢池歸。
離別霜凝鬢，逢迎淚迸衣。
京華長路絕，江海故人稀。
秉節身常苦，求仁志不違。
秪應窮野外，耕種且相依。

洛陽歲暮作征客， □□□□□□□。 
相望依然一水間，相思已如千年隔。 
晴煙霽景滿天津，鳳閣龍樓映水濱。 
豈無朝夕軒車度，其奈相逢非所親。 
鞏樹甘陵愁遠道，他鄉一望人堪老。 
君報還期在早春，橋邊日日看芳草。

郢匠掄材日，轅輪必盡呈。
敢言當一幹，徒欲隸諸生。
末學慙鄒魯，深仁錄弟兄。
餘波知可挹，弱植更求榮。
績媿他年敗，功期此日成。
方因舊桃李，猶冀載飛鳴。
道淺猶懷分，時移但自驚。
關門驚暮節，林壑廢春畊。
十里嵩峯近，千秋潁水清。
煙花迷戍谷，墟落接陽城。
渺默思鄉夢，遲迴知己情。
勞歌終此曲，還是苦辛行。

江湖同避地，分手自依依。 
盡室今為客，經秋空念歸。 
歲儲無別墅，寒服羨鄰機。 
草色村橋晚，蟬聲江樹稀。 
夜涼宜共醉，時難惜相違。 
何事隨陽侶，汀洲忽背飛。

嫩葉生初茂，殘花少更鮮。 
結根龍藏側，故欲並青蓮。

官渡老風煙，潯陽媚雲日。 
漢將營前見，胡笳曲中出。 
復在此簷端，垂陰仲長室。

遙夜此何其，霜空殘杳靄。 
方嗟異鄉別，暫是同公會。 
海林秋更疏，野水寒猶大。 
離人轉吳岫，旅雁從燕塞。 
日夕望前期，勞心白雲外。

西塞雲山遠，東風道路長。 
人心勝潮水，相送過潯陽。

花枝出建章，鳳管發昭陽。
借問承恩者，雙蛾幾許長。

秋夜深深北送君，陰蟲切切不堪聞。
歸舟明日毗陵道，迴首姑蘇是白雲。

由來詠團扇，今已值秋風。
事逐時皆徃，恩無日再中。
早鴻聞上苑，寒露下深宮。
顏色年年謝，相如賦豈工。

旗鼓軍威重，關山客路賒。
待封甘度隴，回首不思家。
城下春山路，營中瀚海沙。
河源雖萬里，音信寄來查。

閑看秋水心無事，臥對寒鬆手自栽。
廬岳高僧留偈別，茅山道士寄書來。
燕知社日辭巢去，菊爲重陽冒雨開。
淺薄將何稱獻納，臨岐終日自遲迴。

昔聞玄度宅，門向會稽峯。
君住東湖下，清風繼舊蹤。
秋深臨水月，夜半隔山鐘。
世故多離別，良宵詎可逢。

豔唱召燕姬，清弦待盧女。
由來道姓秦，誰不知家楚。
傳盃見目成，結帶明心許。
寧辭玉輦迎，自堪金屋貯。
朝朝作行雲，襄王迷處所。

孤雲獨鶴自悠悠，別後經年尚泊舟。
漁父置詞相借問，郎官能賦許依投。
折芳遠寄三春草，乘興閑看萬里流。
莫怪杜門頻乞假，不堪扶病拜龍樓。

出家童子歲，愛此雪山人。
長路經千里，孤雲伴一身。
水中應見月，草上豈傷春。
永日空林下，心將何物親。

春風來幾日，先入辟疆園。
身外無餘事，閑吟晝閉門。

纔見吳洲百草春，已聞燕雁一聲新。
秋風何處催年急，偏逐山行水宿人。

湘水風日滿，楚山朝夕空。
連峰雖已見，猶念長雲中。

東郭訪先生，西郊尋隱路。
久爲江南客，自有雲陽樹。
已得閑園心，不知公府步。
開門白日晚，倚杖青山暮。
果熟任霜封，籬疎從水度。
窮年無牽綴，往事惜淪悞。
唯見耦耕人，朝朝自來去。

南徐風日好，悵望毘陵道。
毘陵有故人，一見恨無因。
獨戀青山久，唯令白髮新。
每嫌持手板，時見著頭巾。
煙景臨寒食，農桑接仲春。
家貧仍嗜酒，生事今何有。
芳草遍江南，勞心憶攜手。

