
殘臘泛舟何處好，最多吟興是瀟湘。
就船買得魚偏美，踏雪沽來酒倍香。
猿到夜深啼嶽麓，雁知春近別衡陽。
與君剰採江山景，裁取新詩入帝鄉。
君行君文天合知，見君如此我興悲。
秪殘三口兵戈後，纔到孤村雨雪時。
著臥衣裳難辦洗，旋求糧食莫供炊。
地鑪不暖柴枝濕，猶把蒙求授小兒。
秋來誰料病相縈，枕上心猶算去程。
風射破忩燈易滅，月穿疎屋夢難成。
故園何啻三千里，新雁纔聞一兩聲。
我自與人無舊分，非幹人與我無情。
握手相看誰敢言，軍家刀劍在腰邊。
遍搜寶貨無藏處，亂殺平人不怕天。
古寺拆為修寨木，荒墳開作甃城塼。
郡侯逐出渾閒事，正是鑾輿幸蜀年。
君為秋浦三年宰，萬慮關心兩鬢知。
人事旋生當路縣，吏才難展用兵時。
農夫背上題軍號，賈客船頭插戰旗。
他日親知問官況，但教吟取杜家詩。
風攪長空寒骨生，光於曉色報忩明。
江湖不見飛禽影，巖谷時聞折竹聲。
巢穴幾多相似處，路岐兼得一般平。
擁袍公子休言冷，中有樵夫跣足行。
仙境閒尋採藥翁，草堂留話一宵同。
若看山下雲深處，直是人間路不通。
泉領藕花來洞口，月將松影過溪東。
求名心在閒難遂，明日馬蹄塵土中。
山深長恨少同人，覽景無時不憶君。
庭果自從霜熟後，野猿頻向屋邊聞。
琴臨秋水彈明月，酒就東山酌白雲。
仙桂算攀攀合得，平生心力盡於文。
南來北去二三年，年去年來兩鬢斑。
舉世盡從愁裏老，誰人肯向死前閒。
漁舟火影寒歸浦，驛路鈴聲夜過山。
身事未成歸未得，聽猿鞭馬入長關。
天生仙檜是長材，栽檜希逢此最低。
一自舊山來砌畔，幾番凡木與雲齊。
迥無斜影教僧踏，免有閒枝引鶴棲。
今日偶題題似着，不知題後更誰題。
濛濛煙雨蔽江村，江館愁人好斷魂。
自別家來生白髮，為侵星起謁朱門。
也知柳欲開春眼，爭奈萍無入土根。
兄弟無書雁歸北，一聲聲覺苦於猿。
吾宗不謁謁詩宗，常仰門風繼國風。
空有篇章傳海內，更無親族在朝中。
其來雖愧源流淺，所得須憐雅頌同。
三十年吟到今日，不妨私薦亦成公。
張公一子才三歲，聞客吟聲便出來。
喚物舌頭猶未穏，誦詩心孔迥然開。
天生便是成家慶，年長終為間世才。
月裏桂枝知有分，不勞諸丈作梯媒。
一為重陽上古臺，亂時誰見菊花開。
偷𢸧白髮真堪笑，牢鏁黃金實可哀。
是箇少年皆老去，爭知荒塚不榮來。
大家拍手高聲唱，日未沈山且莫迴。
坐牀難穏露蟬新，便作東西馬上身。
醲酒卻輸耽睡客，好山翻對不吟人。
無多志氣禁難別，強半年光屬苦辛。
篋裏篇章頭上雪，未知誰戀杏園春。
邯鄲李鐔才崢嶸，酒狂詩逸難干名。
氣直不與兒輩洽，醉來擬共天公爭。
孤店夜燒枯葉坐，亂時秋踏早霜行。
一間茅屋住不穏，剛出為人平不平。
家隔重湖歸未期，更堪南去別深知。
前程笑到山多處，上馬愁逢歲盡時。
四海內無客足地，一生中有苦心詩。
朱門秪見朱門事，獨把孤寒問阿誰。
少見古人無遠慮，如君真得古人情。
登科作尉官雖小，避世安親祿已榮。
一路水雲生隠思，幾山猿鳥認吟聲。
知君未作終焉計，要著文章待太平。
青桂朱袍不賀兄，賀兄榮是見兒榮。
孝經始向堂前徹，官誥當從幕下迎。
戲把藍袍包果子，嬌將竹笏惱先生。
自慚亂世無知已，弟姪鞭牛傍隴耕。
年少髭鬚雪欲侵，別家三日幾般心。
朝從賈客憂風色，夜逐漁翁宿葦林。
秋水鷺飛紅蓼晩，暮山猿叫白雲深。
重陽酒熟茱茰紫，卻向江頭倚棹吟。
從亂移家擬傍山，今來方辦買山錢。
九州有路休為客，百歲無愁即是仙。
野叟並田鋤暮雨，溪禽同石立寒煙。
他人似我還應少，如此安貧亦荷天。
茅齋深僻絶輪蹄，門徑緣莎細接溪。
垂釣石臺依竹壘，待賓茶竈就巖泥。
風生谷口猿相叫，月照松頭鶴並棲。
不是無端過時日，擬從忩下躡雲梯。
家貧無計早離家，離得家來蹇滯多。
巳是數程行雨雪，更堪中路阻兵戈。
幾州戶口看成血，一旦天心卻許和。
四面煙塵少無處，不知吾土自如何？
暑天長似秋天冷，帶郭林亭畫不如。
蟬噪檻前遮日竹，鷺窺池面弄萍魚。
拋山野客橫琴醉，種藥家僮踏雪鋤。
衆惜君才堪上第，莫因居此與名疎。
夏辭旌斾已秋深，永夕思量淚滿襟。
風月易斑搜句鬢，星霜難改感恩心。
尋花洞裏連春醉，望海樓中徹曉吟。
雖有夢魂知處所，去來多被角聲侵。
到頭身事欲何為，忩下工夫鬢上知。
乍可百年無稱意，難教一日不吟詩。
風驅早雁衝湖色，雨挫殘蟬㸃柳枝。
自古書生也如此，獨堪惆悵是明時。
少見修行得似師，茅堂佛像亦隨時。
禪衣衲後雲藏線，夏臘高來雪印眉。
耕地誡侵連塚土，伐薪教䕶帶巢枝。
有時問着經中事，卻道山僧總不知。
年年名路謾辛勤，襟袖空多馬上塵。
畫戟門前難作客，釣魚船上易安身。
冷煙黏柳蟬聲老，寒渚澄星雁叫新。
自是儂家無住處，不關天地窄於人。
刳得心來忙處閒，閒中方寸濶於天。
浮生自是無空性，長壽何曾有百年。
罷定磬敲松罅月，解眠茶煮石根泉。
我雖未似師披衲，此理同師悟瞭然。
野吟何處最相宜，春景暄和好入詩。
高下麥苗新雨後，淺深山色晩晴時。
半巖雲腳風牽斷，平野花枝鳥踏垂。
倒載干戈是何日，近來麋鹿欲相隨。
一別三年長在夢，夢中時躡石稜層。
泉聲入夜方堪聽，山色逢秋始好登。
巖鹿慣隨鋤藥叟，溪鷗不怕洗苔僧。
人間有許多般事，求要身閒直未能。
此身雖賤道長存，非謁朱門謁孔門。
秪望至公將卷讀，不求朝士致書論。
垂綸雨結漁鄉思，吹木風傳雁夜魂。
男子受恩須有地，平生不受等閒恩。
避時多喜葺居成，七字君題萬象清。
開戶曉雲連地白，訪人秋月滿山明。
庭前樹瘦霜來影，洞口泉噴雨後聲。
有景供吟且如此，算來何必躁於名。
文星漸見射台星，皆仰為霖沃衆情。
天澤逼來逢聖主，辭林盛去得書生。
雲妝嶽色供吟景，月浩湘流遞政聲。
美化事多難諷誦，未如耕釣口分明。
忽地晴天作雨天，全無暑氣似秋間。
看看水沒來時路，漸漸雲藏望處山。
風趂鷺鷥雙出葦，浪催漁父盡歸灣。
一心凖擬閒登眺，卻被詩情使不閒。
豈為無心求上第，難安帝里為家貧。
江南江北閒為客，潮去潮來老卻人。
兩岸雨收鶯語柳，一樓風滿角吹春。
花前不獨垂鄉淚，曾是朱門寄食身。
此生何路出塵埃，猶把中才謁上才。
閉戶十年專筆硯，仰天無處認梯媒。
馬前霜葉催歸去，枕上邊鴻喚覺來。
若許登門換鬐鬛，必應辛苦事風雷。
古陌寒風來去吹，馬蹄塵旋上麻衣。
雖然干祿無休意，爭奈趨時不見機。
詩思趂雲從嶽涌，鄉心隨雁遶湖飛。
肯將骨肉輕離別，未遇人知未得歸。
十五年來筆硯功，秪今猶在苦貧中。
三秋客路湖光外，萬里鄉關楚邑東。
鳥逕杖藜山翳雨，猿林欹枕樹搖風。
朱門處處若相似，此命到頭通不通。
此院重來事事乖，半欹茅屋草侵堦。
啄生鴉憶啼松枿，接果猿思嘯石崖。
壁上塵粘蒲葉扇，牀前苔爛筍皮鞋。
分明記得談空日，不向秋風更愴懷。
自從亂後別京關，一入煙蘿十五年。
重出故山生白髮，卻裝新卷謁清賢。
忩迴旅夢城頭角，柳結鄉愁雨後蟬。
名姓暗投心暗祝，永期收拾向門前。
罷卻名場擬入秦，南行無罪似流人。
縱經商嶺非馳驛，須過長沙弔逐臣。
舶載海奴鐶硾耳，象駞蠻女綵纏身。
如何待取丹霄桂，別赴嘉招作上賓。
夫因兵死守蓬茅，麻薴衣衫鬢髮焦。
桑柘廢來猶納稅，田園荒後尚徵苗。
時挑野菜和根煮，旋斫生柴帶葉燒。
任是深山更深處，也應無計避征徭。
杖藜時復過荒郊，來到君家不忍拋。
每見苦心修好事，未嘗開口怨平交。
一溪寒色漁收網，半樹斜陽鳥傍巢。
必若天工主人事，肯交吾子委衡茅。
竹門茅屋帶村居，數畝生涯自有餘。
鬢白秪應秋鍊句，眼昏多為夜抄書。
雁驚風浦漁燈動，猿叫霜林橡實疎。
待得功成即西去，時清不問命何如。
吾家此弟有何知？多愧君開道業基。
不覺裹頭成大漢，昨來竹馬作童兒。
還緣世遇兵戈閙，秪恐身修禮樂遲。
及見和詩詩自好，碢〈徒和切，碾輪石也。〉公不到更何時？
經亂衰翁居破村，村中何事不傷魂。
因供寨木無桑柘，為著鄉兵絶子孫。
還似平寧徵賦稅，未嘗州縣畧安存。
至於雞犬皆星散，日落前山獨倚門。
多少僧中僧行高，偈成流落遍僧抄。
經忩月靜灘聲到，石逕人稀蘚色交。
垂露竹粘蟬落殻，窣雲松載鶴棲巢。
煮茶童子閒勝我，猶得依時把磬敲。
一迴落第一寧親，多是途中過卻春。
心火不銷雙鬢雪，眼泉難濯滿衣塵。
苦吟風月惟添病，遍識公卿未免貧。
馬壯金多有官者，榮歸卻笑讀書人。
此中偏稱夏中遊，時有風來暑氣收。
澗底松搖干尺雨，庭中竹撼一忩秋。
求猿句寄山深寺，乞鶴書傳海畔洲。
閒與先生話身事，浮名薄宦總悠悠。
此馬堪憐力壯時，細勻行步恐塵知。
騎來未省將鞭觸，病後長教覓藥醫。
顧主強擡和淚眼，就人輕刷帶瘡皮。
秪今筋骨渾全在，春暖莎青放未遲。
寒雨蕭蕭燈焰青，燈前孤客難為情。
兵戈閙日別鄉國，鴻雁過時思弟兄。
冷極睡無離枕夢，苦多吟有徹雲聲。
出門便作還家計，直至如今計未成。
聞有湯泉獨去尋，一缾一鉢一無金。
不愁亂世兵相害，卻喜寒山路入深。
野老禱神鵶噪廟，獵人衝雪鹿驚林。
患身是幻逢禪主，水洗皮膚語洗心。
十載同棲廬嶽雲，寒燒枯葉夜論文。
在生未識公卿面，至死不離麋鹿羣。
從見蓬蒿叢壞屋，長憂雨雪透荒墳。
把君詩句高聲讀，想得天高也合聞。
池陽今日似漁陽，大變凶年作小康。
江路靜來通客貨，郡城安後絶戎裝。
分開野色收新麥，驚斷鶯聲摘嫩桑。
縱有逋民歸未得，遠聞仁政旋還鄉。
韋杜相逢眼自明，事連恩地倍牽情。
聞歸帝里愁攀送，知到師門話姓名。
朝客半修前輩禮，古人多重晩年榮。
從來有淚非無淚，未似今朝淚滿襟。
化行邦域二年春，樵唱漁歌日日新。
未降詔書酬善政，不知天澤答何人。
秋登嶽寺雲隨步，夜宴江樓月滿身。
他日朱門恐難掃，沙堤新築必無塵。
為僧難得不為僧，僧戒僧儀未是能。
弟子自知心了了，吾師應為醉騰騰。
多生覺悟非關衲，一㸃分明不在燈。
秪道詩人無佛性，長將二雅入三乘。
去草軍書出帝鄉，便從城外學戎裝。
好隨漢將收胡土，莫遣胡兵近漢疆。
灑磧雪粘旗力重，凍河風揭角聲長。
此行也是男兒事，莫向征人恃桂香。
君説無家秪弟兄，此中言別若為情。
干戈閙日分頭去，山水寒時信路行。
月下斷猿空有影，雪中孤雁卻無聲。
我今骨肉雖飢凍，幸喜團圓過亂兵。
分應天與吟詩老，如此兵干不廢詩。
生在世間人不識，死於泉下鬼應知。
啼花蜀鳥春同苦，叫雪巴猿晝共飢。
今日逢君惜分手，一枝何校一年遲。
九土雄師竟若何，未如良牧與天和。
月留清俸資家少，歲計陰功及物多。
四野綠雲籠稼穡，千山明月靜干戈。
行人耳滿新安事，盡是無愁父老歌。
九土如今盡用兵，短戈長㦸困書生。
思量在世頭堪白，畫度歸山計未成。
皇澤正霑新將士，侯門不是舊公卿。
到頭詩卷須藏卻，各向漁樵混姓名。
閑來吟遶牡丹叢，花豔人生事畧同。
半雨半風三月內，多愁多病百年中。
開當韶景何妨好，落向僧家即是空。
一境別無唯此有，忍教醒坐對支公。
此生今日似前生，重著麻衣特地行。
經亂後囊新卷軸，出山來見舊公卿。
雨籠蛬壁吟燈影，風觸蟬枝噪浪聲。
聞道中興重人物，不妨西去馬蹄輕。
落地愁生曉鼓初，地寒才薄欲何如。
不辭更寫公卿卷，卻是難修骨肉書。
御苑早鶯啼暖樹，釣鄉春水浸貧居。
擬離門館東歸去，又恐重來事轉疎。
何言寸祿不沾身，身沒詩名萬古存。
況有數篇關教化，得無餘慶及兒孫。
漁樵共壘墳三尺，猿鶴同棲月一村。
天下未寧吾道喪，更誰將酒酹吟魂。
一帆程歇九秋時，漠漠蘆花拂浪飛。
寒浦更無船並宿，暮山時見鳥雙歸。
照雲烽火驚離抱，翦葉風霜逼暑衣。
江月漸明汀露濕，靜驅吟魄入玄微。
一莖兩莖初似絲，不妨驚度少年時。
幾人亂世得及此，今我滿頭何足悲。
九轉靈丹那勝酒，五音清樂未如詩。
家山蒼翠萬餘尺，藜杖楮冠輸老兒。
省出蓬蒿修謁初，蒙知曾不見生疎。
侯門數處將書薦，帝里經年借宅居。
未必有詩堪諷誦，秪憐無援過吹噓。
如今足得成持取，莫使江湖卻釣魚。
旌旗鬛鬛漢將軍，閒出巡邊帝命新。
沙塞旋收饒帳幙，犬戎時殺少煙塵。
冰河夜渡偷來馬，雪嶺朝飛獵去人。
獨作書生疑不穏，軟弓輕劍也隨身。
人間寺應諸天號，真行僧禪此寺中。
百歲有涯頭上雪，萬般無染耳邊風。
掛帆波浪驚心白，上馬塵埃翳眼紅。
畢竟浮生謾勞役，算來何事不成空？
九華天際碧嵯峩，無奈春來入夢何。
難與英雄論教化，卻思猿鳥共煙蘿。
風前柳態閒時少，雨後花容淡處多。
都大人生有離別，且將詩句代離歌。
莫認雙林是佛林，禪棲無地亦無金。
塔前盡禮灰來相，衲下誰宗印了心。
笠象胤明雙不見，線源分派本難尋。
吾師覺路余知處，太藏經門一夜吟。
竹樹無聲或有聲，霏霏漠漠散還凝。
嶺梅謝後重妝蘂，巖水鋪來卻結冰。
牢繫鹿兒防獵客，滿添茶鼎候吟僧。
好將膏雨同功力，松徑莓苔又一層。
一渾乾坤萬象收，惟應不壅大江流。
虎狼遇獵難藏跡，松柏因風易舉頭。
玉帳英雄攜妓賞，山村鳥雀共民愁。
豈堪久蔽蒼蒼色，須放三光照九州。
先生高興似樵漁，水鳥山猿一處居。
石徑可行苔色厚，釣竿時斫竹叢疎。
欺春秪愛和醅酒，諱老猶看夾注書。
莫道無金空有壽，有金無壽欲何如？
東忩未明塵夢蘇，呼童結束登征途。
落葉鋪霜馬蹄滑，寒猿嘯月人心孤。
時逆帽簷風刮頂，旋呵鞭手凍粘鬚。
青雲快活一未見，爭得安閒釣五湖？
江南景蔟此林亭，手板藍裾自可輕。
洞裏客來無俗話，郭中人到有公情。
閒敲巖果呼猿接，時釣溪魚引鶴爭。
笑我有詩三百首，馬蹄紅日急於名。
天上詩名天下傳，引來齊列玉皇前。
大仙錄後頭無雪，至藥成來竈絶煙。
笑躡紫雲金作闕，夢拋塵世鐵為船。
九華山叟驚凡骨，同到蓬萊豈偶然。
李生李生何所之，家山窣雲胡不歸。
兵戈到處弄性命，禮樂向人生是非。
卻與野猿同橡塢，還將溪鳥共漁磯。
也知不是男兒事，爭奈時情賤布衣。
莫將時態破天真，秪合高歌醉過春。
易落好花三箇月，難留浮世百年身。
無金潤屋渾閒事，有酒扶頭是了人。
恩地未酬閒未得，一迴醒話一沾巾。
出京無計住京難，深入東風轉索然。
滿眼有花寒食下，一家無信楚江邊。
此時晴景愁於雨，是處鶯聲苦卻蟬。
公道算來終達去，更從今日望明年。
江上見僧誰是了，修齋補衲日勞身。
未勝漁父閒垂釣，獨背斜陽不採人。
縱有風波猶得睡，總無蓑笠始為貧。
瓦瓶盛酒瓷甌酌，荻蒲蘆灣是要津。
庭戶蕭條燕雀喧，日高忩下枕書眠。
秪聞留客教沽酒，未省逢人説料錢。
洞口禮星披鶴氅，溪頭吟月上漁船。
九華山叟心相許，不計官卑贈一篇。
秋吟一軸見心胷，萬象搜羅詠欲空。
才大卻嫌天上桂，世危翻立陣前功。
㢘頗解武文無說，謝眺能文武不通。
雙美總輸張太守，二南章句六鈞弓。
家隨兵盡屋空存，稅額寧容減一分。
衣食旋營猶可過，賦輸長急不堪聞。
蠶無夏織桑充寨，田廢春耕犢勞軍。
如此數州誰會得，殺民將盡更邀勳。
還鄉夫子遇賢侯，撫字情知不自由。
莫把一名專懊惱，放教雙眼絶冤讐。
猩袍懶著辭公宴，鶴氅閒披訪道流。
猶有九華知己在，羨君高臥早回頭。
驅馳岐路共營營，秪為人間利與名。
紅杏園中終擬醉，白雲山下懶歸耕。
題橋每念相如志，佩印當期季子榮。
謾道彊親堪倚賴，到頭須是有前程。
回頭不忍看羸僮，一路行人我最窮。
馬跡蹇於槐影裏，釣船拋在月明中。
帽簷曉滴林蟬露，衫袖時飄卷雁風。
子細尋思底模様，騰騰又過玉關東。
一登高閣眺清秋，滿目風光盡勝遊。
何處畫橈尋綠水，幾家鳴笛咽紅樓。
雲山巳老應長在，歲月如波秪暗流。
惟有禪居離塵俗，了無榮辱掛心頭。
東歸還著舊麻衣，爭免花前有淚垂。
每歲春光九十日，一生年少幾多時。
青雲寸祿心耕早，明月仙枝分種遲。
不為感恩酬未得，五湖閒作釣魚師。
因話天台歸思生，布囊藤杖笑離城。
不教日月拘身事，自與煙蘿結野情。
龍鎮古潭雲色黑，露淋秋檜鶴聲清。
此中是處堪終隠，何要世人知姓名。
閒居不問世如何，雲起山門日已斜。
放鶴去尋三島客，任人來看四時花。
松醪臘醖安神酒，布水宵煎覓句茶。
畢竟金多也頭白，算來爭得似君家。
江寺禪僧似悟禪，壞衣芒履住茅軒。
懶求施主修真像，翻説經文是妄言。
出浦釣船驚宿雁，伐巖樵斧迸寒猿。
行人莫問師宗㫖，眼不浮華耳不喧。
何事居窮道不窮，亂時還與靜時同。
家山雖在干戈地，弟姪常修禮樂風。
忩竹影搖書案上，野泉聲入硯池中。
少年辛苦終身事，莫向光陰惰寸功。
為政為人漸見心，長才聊屈宰長林。
莫嫌月入無多俸，須喜秋來不廢吟。
寒雨旋疎叢菊豔，晩風時動小松陰。
訟庭閒寂公書少，留客看山索酒斟。
見君生計羨君閒，求食求衣有底難。
養一箔蠶供釣線，種千莖竹作漁竿。
葫蘆杓酌春濃酒，舴艋舟流夜漲灘。
卻笑儂家最辛苦，聽蟬鞭馬入長安。
上得孤城向晩春，眼前何事不傷神。
遍看原上纍纍塚，曾是城中汲汲人。
盡謂黃金堪潤屋，誰思荒骨旋成塵。
一名一宦平生事，不放愁侵易過身。
近來㕘謁陡生疎，因向雲山僻處居。
出為羇孤營糲食，歸同弟姪讀生書。
風凋古木秋陰薄，月滿寒山夜景虛。
但得中興知己在，算應身未老樵漁。
春在門闌秋未離，不因人薦只因詩。
半年賓館成前事，一日侯門失舊知。
霜島樹凋猿叫夜，湖田穀熟雁來時。
西風萬里東歸去，更把愁心説向誰？
茅亭客到多稱奇，茅亭之上難題詩。
出塵景物不可狀，小手篇章徒爾為。
牛畔稻苗新雨後，鶴邊松韻晩風時。
君今酷愛人間事，爭得安閒老在茲。
深山大雪懶開門，門逕行蹤自爾新。
無酒禦寒雖寡況，有書供讀且資身。
便均情愛同諸弟，莫更生疎似外人。
晝短夜長須強學，學成貧亦勝他貧。
吟送越僧歸海涯，僧行渾不覺程賒。
路沿山腳潮痕出，睡倚松根日色斜。
撼錫度岡猿抱樹，挈瓶盛浪鷺翹沙。
到㕘禪後知無事，看引秋泉灌藕花。
不似當官秪似閒，野情終日不離山。
方知薄宦難拘束，多與高人作往還。
牛笛漫吹煙雨裏，稻苗平入水雲間。
羨君公退就欹枕，免向他門厚客顔。
平生操立有天知，何事謀身與志違。
上國獻詩還不遇，故園經亂又空歸。
山城欲暮人煙斂，江月初寒釣艇歸。
且把風寒作閒事，懶能和淚拜庭闈。
古寺沈沈僧未眠，搘頤將客說閒緣。
一溪月色非塵世，滿洞松聲似雨天。
簷底水涵抄律燭，忩間風引煮茶煙。
無由住得吟相伴，心繫青雲十五年。
茅屋周回松竹陰，山翁時挈酒相尋。
無人開口不言利，只我白頭空愛吟。
月在釣潭秋睡重，雲橫樵逕野情深。
此中一日過一日，有底閒愁得到心。
連天一水浸吳東，十幅帆飛二月風。
好景採拋詩句裏，別愁驅入酒杯中。
漁依岸柳眠圓影，鳥傍嵒花戲暖紅。
不是桂枝終不得，自緣年少好從戎。
念子為儒道未亨，依依心向十年兄。
莫依亂世輕依託，須學前賢隠姓名。
大國未知何日靜，舊山猶可入雲耕。
不如自此同歸去，帆掛秋風一信程。
自言因病學休糧，本意非求不死方。
徒有至人傳道術，更無齋客到禪房。
雨中林鳥歸巢晩，霜後嵒猿拾橡忙。
爭似吾師無一事，穏披雲衲坐藤牀。
本為榮家不為身，讀書誰料轉家貧。
三年行卻千山路，兩地思歸一主人。
絡岸柳絲懸細雨，繡田花朶弄殘春。
多情御史應嗟見，未上青雲白髮新。
秪共寒燈坐到明，塞鴻衝雪一聲聲。
亂時為客無人識，廢寺吟詩有鬼驚。
且把酒杯添志氣，已將身事託公卿。
男兒仗劍酬恩在，未肯徒然過一生。
匣中長劍未酬恩，不遇男兒不合論。
悶向酒杯吞日月，閒將詩句問乾坤。
寧辭馬足勞關路，肯為漁竿憶水村。
兩鬢欲斑三百首，更教裝寫傍誰門。
無論南北與西東，名利牽人處處同。
枕上事仍多馬上，山中心更甚關中。
川原晩結陰沈氣，草樹秋生索漠風。
百歲此身如且健，大家閒作臥雲翁。
兄弟將知大自強，亂時同葺讀書堂。
嵒泉遇雨多還閙，溪竹惟風少即涼。
藉草醉吟花片落，傍山閒步藥苗香。
團圓便是家肥事，何必盈倉與滿箱。
見説西川景物繁，維揚景物勝西川。
青春花柳樹臨水，白日綺羅人上船。
夾岸畫樓難惜醉，數橋明月不教眼。
送君懶問君回日，才子風流正少年。
暗算鄉程隔數州，欲歸無計淚空流。
已違骨肉來時約，更束琴書何處遊。
畫角引風吹斷夢，垂楊和雨結成愁。
去年今日還如此，似與青春有舊讐。
年光身事旋成空，畢竟何門遇至公。
人世鶴歸雙鬢上，客程蛇遶亂山中。
牧童向日眠春草，漁父隈巖避晩風。
一醉未醒花又落，故鄉回首楚關東。
江上數株桑棗樹，自從離亂更荒涼。
那堪旅館經殘臘，秪把空書寄故鄉。
典盡客衣三尺雪，鍊精詩句一頭霜。
故人多在芙蓉幕，應笑孜孜道未光。
男兒三十尚蹉跎，未遂青雲一桂科。
在客易為銷歲月，到家難住似經過。
帆飛楚國風濤濶，馬度藍關雨雪多。
長把行藏信天道，不知天道竟如何。
時清秪合力為儒，不可家貧與善疎。
賣卻屋邊三畝地，添成忩下一牀書。
沿溪摘果霜晴後，出竹吟詩月上初。
鄉里老農多見笑，不知稽古勝耕鋤。
客路客路何悠悠，蟬聲向背槐花愁。
爭知百歲不百歲，未合白頭今白頭。
四五朶山妝雨色，兩三行雁貼雲秋。
輸他江上垂綸者，秪在船中老便休。
吾今別汝汝聽言，去住人情足可安。
百口度荒均食易，數年經亂保家難。
莫愁寒族無人薦，但願春官把卷看。
天道不欺心意是，帝鄉吾土一般般。
偏坐漁舟出葦林，葦花零落向秋深。
秪將波上鷗為侶，不把人間事繫心。
傍岸歌來風欲起，卷絲眠去月初沈。
若教我似君閒放，贏得湖山到老吟。
此去青雲莫更疑，出人才行足人知。
況當朝野搜賢日，正是孤寒取士時。
仙島煙霞通鶴信，早春雷雨與龍期。
我今不得同君去，兩鬢霜欺桂一枝。
高興那言去路長，非君不解愛潯陽。
有時猿鳥來公署，到處煙霞是道鄉。
釣艇滿江魚賤菜，紙窯連嶽楮多桑。
陶潛舊隠依稀在，好繼高蹤結草堂。
浮世浮名能幾何？致身流落向天涯。
少年心壯輕為客，一日病來思在家。
山頂老猿啼古木，渡頭新雁下平沙。
不堪吟罷西風起，黃葉滿庭寒日斜。
〈後四句一作「經雨凍蟬隨葉墮，過湖秋雁趁風斜。前程雖有投人處，爭奈鄉關日漸賒。」〉
多慚到處有詩名，轉覺吟詩僻性成。
渡水卻嫌船著岸，過山翻恨馬貪程。
如讐雪月年年景，似夢笙歌處處聲。
未合白頭今已白，自知非為別愁生。
難把歸書説遠情，奉親多闕拙為兄。
早知寸祿榮家晩，悔不深山共汝耕。
枕上算程關月落，帽前搜景嶽雲生。
如今已作長安計，秪得辛勤取一名。
石壁早聞僧説好，今來偏與我相宜。
有山有水堪吟處，無雨無風見景時。
漁父晩船分浦釣，牧童寒笛倚牛吹。
畫人畫得從他畫，六幅應輸八句詩。
山衣草屐染莓苔，雙眼猶慵向俗開。
若比吾師居世上，何如野客臥嵒隈。
才聞錫杖離三楚，又説隨緣向五臺。
乘醉吟詩問禪理，為誰須去為誰來。
竹門茅屋帶村居，數畝生涯自有餘。
鬢白秪應秋鍊句，眼昏多為夜抄書。
雁驚風浦漁燈動，猿叫霜林橡實疎。
待得功成即西去，時清不問命何如。
酒甕琴書伴病身，熟諳時事樂於貧。
寧為宇宙閒吟客，怕作乾坤竊祿人。
詩㫖未能忘救物，世情奈值不容真。
平生肺腑無言處，白髮吾唐一逸人。
一教誰雲闢二途，律禪禪律智歸愚。
念珠在手隳禪衲，禪衲披肩壞念珠。
象外空分空外象，無中有作有中無。
有無無有師窮取，山到平來海亦枯。
永嘉名郡昔推名，連屬荀家弟與兄。
教化靜師龔渤海，篇章高體謝宣城。
山從海岸妝吟景，水自城根演政聲。
今日老輸崔博士，不妨疎逸伴雙旌。
時難轉覺保身難，難向師門欲繼顔。
若把白衣輕易脫，卻成青桂偶然攀。
身居劍㦸爭雄地，道在乾坤未喪間。
必許酬恩酬未晩，且須容到九華山。
懷君勞我寫詩情，窣窣陰風有鬼聽。
縣宰不仁工部餓，酒家無識翰林醒。
眼昏經史天何在，心盡英雄國未寧。
好向賢侯話吟侶，莫教辜負少微星。
得君書後病顔開，雲拉同人訪我來。
在路不妨衝雨雪，到山還免踏塵埃。
吟瀋水閣何宵月，坐破松巖幾處苔。
貧舍欵賓無別物，止於空戰大尊罍。
他鄉終日憶吾鄉，及到吾鄉值亂荒。
雲外好山看不見，馬頭岐路去何忙。
無衣織女桑猶小，闕食農夫麥未黃。
許大乾坤吟未了，揮鞭回首出陵陽。
池閣初成眼豁開，眼前霽景屬微才。
試攀簷果猿先見，纔把漁竿鶴即來。
修竹巳多猶可種，豔花雖少不勞栽。
南昌一榻延徐孺，楚國千鍾逼老萊。
未稱執鞭奔紫陌，惟宜䇿杖步蒼苔。
籠禽豈是摩霄翼，潤木元非澗下材。
鑒己每將天作鏡，陶情常以海為杯。
和君詩向吟聲大，蟲豸聞之謂蟄雷。
