
劉叉，元和時人。少任俠，因酒殺人亡命。會赦出，更折節讀書，能為歌詩。聞韓愈接天下士，步歸之，作《氷柱》、《雪車》二詩。後以爭語不能下賔客，因持愈金數斤去，曰：「此䛕墓中人得耳，不若與劉君為壽。」遂行歸齊魯，不知所終。詩一卷。
師干久不息，農為兵兮民重嗟。
騷然縣宇，土崩水潰。
畹中無熟穀，壠上無桑麻。
王春判序，百卉茁甲含葩。
有客避兵奔逰僻，䟦履險阨至三巴。
貂裘蒙茸巳敝縷，鬢髮蓬舥。
雀驚鼠伏，寧遑安處。
獨臥旅舍無好夢，更堪走風沙。
天人一夜剪瑛琭，詰旦都成六出花。
南畝未盈尺，纎片亂舞空紛拏。
旋落旋逐朝暾化，簷間氷柱若削出交加。
或低或昂，小大瑩潔，隨勢無等差。
始疑玉龍下界來人世，齊向茅簷布爪牙。
又疑漢高帝，西方未斬虵。
人不識，誰為當風杖莫邪？
鏗鏜氷有韻，的皪玉無瑕。
不為四時雨，徒於道路成泥柤；
不為九江浪，徒為汨沒天之涯；
不為雙井水，滿甌泛泛烹春茶；
不為中山漿，清新馥鼻盈百車；
不為池與沼，養魚種芰成霪䨟；
不為醴泉與甘露，使名異瑞世俗誇。
特稟朝澈氣，潔然自許靡間其邇遐。
森然氣結一千里滴，瀝聲沈十萬家。
明也雖小，暗之大不可遮。
勿被曲瓦，直下不能抑羣邪。
奈何時逼，不得時在我目中，倐然漂去無餘㱔。
自是成毀任天理，天於此物豈宜有忒賖。
反令井蛙壁蟲變容易，背人縮首競呀呀。
我願天子回造化，藏之韞櫝翫之生光華。
臘令凝綈三十日，繽紛密雪一復一。
孰雲濶澤在枯荄，闤闠餓民凍欲死。
死中猶被豺狼食，官車初還城壘未完備。
人家千里無煙火，雞犬何太怨？
天不䘏吾甿，如何連夜瑤花亂？
皎潔既同君子節，沾濡多著小人面。
寒鏁侯門見客稀，色迷塞路行商斷。
小小細細如塵間，輕輕緩緩如樸𫂙。
官家不知民餒寒，盡驅牛車盈道載屑玉。
載載欲何之？秘藏深宮以禦炎酷。
徒能自衞九重間，豈信車轍血，㸃㸃盡是農夫哭。
刀兵殘喪後，滿野誰為載白骨？
遠戍久乏糧，太倉誰為運紅粟？
戎夫尚逆命，扁箱鹿角誰為敵？
士夫困征討，買花載酒誰為適？
天子端然少旁求，股肱耳目皆姦慝。
依違用事佞上方，猶驅餓民運造化防暑阨。
吾聞躬耕南畝舜之聖，為民吞蝗唐之德；
未聞壚孽苦蒼生，相羣相黨上下為蟊賊。
廟堂食祿不自慙，我為斯民歎息還歎息！
捐神終日談虛空，不必歸命於胎中。
我神不西亦不東，煙收雲散何濛濛。
嘗令體如微微風，綿綿不斷道自沖。
世人逢一不逢一，一回存想一回岀。
只知一切望一切，不覺一日損一日。
勸君修真復識真，世上道人多忤人。
披圖醮錄益亂神，此法那能堅此身？
心田自有靈地珍，惜哉自有不自親，
明真汨沒隨埃塵。
古人皆執古，不辭凍餓悲。
今人亦執古，自取行坐危。
老菊凌霜葩，獰松抱雪姿。
武王亦至明，寧哀首陽飢。
仲尼豈非聖，但為互鄉嗤。
寸心生萬路，今古棼若絲。
逐逐行不盡，茫茫休者誰。
來恨不可遏，去悔何足追。
玉石共笑唾，駑驥相奔馳。
請君勿執古，執古徒自隳。
酸寒孟夫子，苦愛老叉詩。
生澀有百篇，謂是瓊瑤辭。
百篇非所長，憂來豁窮悲。
唯有剛腸鐵，百鍊不柔虧。
退之何可罵，東野何可欺。
文王已雲沒，誰顧好爵縻。
生死守一丘，寧計飽與飢。
萬事付杯酒，從人笑狂癡。
奉子一杯酒，為子照顔色。
但願腮上紅，莫管頦下白。
自古無長生，生者何戚戚。
登山勿厭高，四望都無極。
丘隴逐日多，天地為我窄。
秪見李耳書，對之空脈脈。
何曾見天上，著得劉安宅。
若問長生人，昭昭孔聖籍。
盡欲調太羮，自古無好手。
所以山中人，兀兀但飲酒。
作詩無知音，作不如不作。
未逢賡載人，此道終寂寞。
有虞今巳歿，來者誰為託？
朗詠豁心胸，筆與淚俱落。
洛陽宮闕照天地，四面山川無毒氣。
誰令漢祖都秦闕，從此姦雄轉相熾。
白虹千里氣，血頸一劍義。
報恩不到頭，徒作輕生士。
渴飲潁水流，餓喘吳門月。
黃金如可種，我力終不竭。
莫問卜，人生吉凶皆自速。
伏羲文王若無死，今人不為古人哭。
穆王八駿走不歇，海外去尋長日月。
五雲望斷阿母宮，歸來落得新白髮。
殺氣不上天，陰風吹血雨。
冤魂不入地，髑髏哭沙月。
人命固有常，此地何夭折。
棘針生獰義路閒，野泉相弔聲潺潺。
哀哉異教溺頹俗，淳源一去何時還。
君莫嫌醜婦，醜婦死守貞。
山頭一怪石，長作望夫名。
鳥有並翼飛，獸有比肩行。
丈夫不立義，豈如鳥獸情。
烈士或愛金，愛金不為貧。
義死天亦許，利生鬼亦嗔。
胡為輕薄兒，使酒殺平人。
大妻唱舜歌，小妻鼓湘瑟。
狂夫逰冶歸，端坐仍作色。
不讀關雎篇，安知后妃德。
文王久不出，賢士如土賤。
妻孥從餓死，敢愛黃金篆。
自問彭城子，何人授汝顛。
酒腸寬似海，詩膽大於天。
斷劍徒勞匣，枯琴無復弦。
相逢不多合，賴是向林泉。
望空問真宰，此路為誰開。
峽色侵天去，江聲滾地來。
孔明深有意，鍾會亦何才。
信此非人事，悲歌付一杯。
直到桑乾北，逢君夜不眠。
上樓腰腳健，懷土眼睛穿。
斗柄寒垂地，河流凍徹天〈一作「河源冷接天」〉。
羇魂泣相向，何事有詩篇。
日出扶桑一丈高，人間萬事細如毛。
野夫怒見不平處，磨損胸中萬古刀。
碣石何青青，挽我雙眼晴。
愛爾多古峭，不到人間行。
寒衣草木皮，飢飯葵藿根。
不為孟夫子，豈識市井門。
一條古時水，向我手心流。
臨行瀉贈君，勿薄細碎讐。
雪打杉松殘，補書書不完。
嬾學渭上翁，辛苦把釣竿。
