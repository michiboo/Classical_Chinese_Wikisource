
越女芙蓉妝，浣紗清淺水。
忽驚春心曉，不敢思君子。
君子縱我思，寧來浣溪裏。
素女結念飛天行，白玉參差鳳凰聲，天仙借女雙翅猛。
五燈繞身生，入煙去無影。
三清弄玉秦公女，嫁得天上人。
瓊簫碧月喚朱雀，攜手上謁玉晨君。
夫妻同壽，萬萬青春。
我心勞我身，遠道誰與論。
心如木中火，憂至常自燔。
披訪結恩地，世人輕報恩。
女無良媒識，知入何人門。
寒日行深山，路由谷中村。
田翁樵採熟，男女謳吟喧。
借問身命謀，上言媿乾坤。
時清公賦薄，力勤地利繁。
下念草木年，坐家見重孫。
舉案饋賓客，糟漿盈陶尊。
醉閑鹿裘暖，白髮舞軒軒。
仰羨太古人，余將破行轅。
遑遑問身事，師友難為言。
離歌又行去，落日低寒泉。
喔喔雞鳴曉，蕭蕭馬辭櫪。
草草名利區，居人少於客。
生期三萬日，童耄半虛擲。
修短命半中，憂歡複相敵。
朝提黃金爵，暮造青松宅。
來往日相悲，北邙田土窄。
峨峨西天嶽，錦繡明翠壁。
中有不死鄉，千年無人跡。
心期周太子，下馬拜虛碧。
鶴駕如可從，他年執煙策。
星出方問宿，睡眼始朦朧。
天光見地色，上路車幢幢。
時物既老大，眾山何枯空。
青冥見古柏，寥朗聞疏鴻。
獨步天地間，無因為君忠。
白毛尋人憂，生此頭髮中。
躍馬非壯歲，報恩無高功。
斯言化為火，日夜焚深衷。
嬋娟本家鏡，與妾歸君子。
每憶並照時，相逢明月裏。
春風忽分影，白日難依倚。
珠粉不結花，玉璫寧輝耳。
心期不可見，不保長如此。
華髮一欺人，青銅化為鬼。
良人有歸日，肯學妖桃李。
瑤匣若浮雲，冥冥藏玉水。
侍兒不遣照，恐學孤鸞死。
勞者謠燭蛾，致身何營營。
雪山本師在，心地如鏡清。
往與本師別，人間買浮名。
朝光畏不久，內火燒人情。
迷路喜未遠，宿留化人城。
前心宛如此，了了隨靜生。
維持薝蔔花，卻與前心行。
〈（第十五句缺一字。）〉
幽人無近跡，別易會則稀。
黃鶴亦姓丁，寥寥何處飛。
時見海上山，繞雲心依依。
諒無馭風術，中路愁虛歸。
童發慕道心，壯年墮塵機。
白日不饒我，如今事皆非。
羣羊化石盡，雙鳧與我違。
□岳黃金富，軒轅曉霞衣。
誰令日在眼，容色煙雲微。
楚客秋更悲，皇皇無聲地。
時無無事人，我命與身異。
良時如飛鳥，回掌成故事。
蹉跎秋定還，凝冽堅冰至。
人生不期老，華髮誰能避。
感此惜壯年，壯年少為貴。
我生雖努力，榮途難自致。
徒為擊角歌，且慚雕劍字。
吾師罕言命，感激潛傷思。
驚鴻一斷行，天遠會無因。
無因忽相會，感歎若有神。
我鄉路三千，百里一主人。
一宿獨何戀，何況舊鄉鄰。
牢落歲華晏，相憐客中貧。
迎霜君衣暖，與我同一身。
誰在天日下，此生能不勤。
青萍寄流水，安得長相親。
明發更遠道，山河重苦辛。
白露沾衣隋主宮，雲亭月館楚淮東。
盤龍樓艦浮冤水，雕錦帆幢使亂風。
長夜應憐桀何罪，告成合笑禹無功。
傷心近似驪山路，陵樹無根秋草中。
五鳳樓南望洛陽，龍門回合抱蒼蒼。
受朝前殿雲霞暖，封嶽行宮草木香。
四海為家知德盛，二京有宅卜年長。
東人猶憶時巡禮，願覲元和日月光。
玄髮迎憂光色闌，衰華因鏡強相看。
百川赴海返潮易，一葉報秋歸樹難。
初弄藕絲牽欲斷，又驚機素翦仍殘。
顏生豈是光陰晚，余亦何人不自寬。
十二峰巒鬥翠微，石煙花霧犯容輝。
青春楚女妒雲老，白日神人入夢稀。
銀箭暗凋歌夜燭，珠泉頻點舞時衣。
誰傷宋玉千年後，留得青山辨是非。
日動蕭煙上泰壇，帝從黃道整和鑾。
風前貔武回雕仗，雲裏神龍起畫竿。
金鳥赦書鳴九夜，玉山壽酒舞千官。
始知報本終朝禮，舊典時巡只自難。
憶昔開元天地平，武皇十月幸華清。
山蒸陰火雲三素，日落溫泉雞一鳴。
彩羽鳥仙歌不死，翠霓童妾舞長生。
仍聞老叟垂黃髮，猶說龍髯縹緲情。
塞草黃來見雁稀，隴雲白後少人歸。
新絲強入未衰鬢，別淚應沾獨宿衣。
幾夕精誠拜初月，每秋河漢對空機。
更看出獵相思苦，不射秋田朝雉飛。
辛苦關西車騎官，幾年旌節客河蘭。
金泥舞虎精神暗，銀縷交龍氣色寒。
欲和古詩成竇錦，倍悲秋扇損齊紈。
莫勞雁足傳書信，願向淩煙閣上看。
雲木疎黃秋滿川，茱萸風裏一尊前。
幾迴為客逢佳節，曾見何人再少年。
霜報征衣冷針指，雁驚幽夢淚嬋娟。
古來醉樂皆難得，留取窮通付上天。
柴煙衣上繡春雲，清隱山書小篆文。
明月在天將鳳管，夜深吹向玉晨君。
上陽宮裏女，玉色楚人多。
西信無因得，東游奈樂何。
竹間深路馬驚嘶，獨入蓬門半似迷。
勞問圃人終歲事，桔槔聲裏雨春畦。
柳塘煙起日西斜，竹浦風回雁弄沙。
煬帝春遊古城在，壞宮芳草滿人家。
吳王劍池上，禪子石房深。
久慕白雲性，忽勞青玉音。
孤高知勝鶴，清雅似聞琴。
此韻書珍重，煩師出定吟。
〈（末句缺一字。）〉
重錦化為泥，翦刀誤人事。
夜裁遠道書，翦破相思字。
妾心不自信，遠道終難寄。
客心固多疑，肯信非人意。
萬里不言遠，歸書長相次。
可即由此書，空房□忌諱。
山深先冬寒，敗葉與林齊。
門巷非世路，何人念窮棲。
哀風破山起，夕雪誤鳴雞。
巢鳥侵旦出，饑猿無聲啼。
晨興動煙火，開雲伐冰溪。
老木寒更瘦，陰雲晴亦低。
我貧自求力，顏色常低迷。
時思靈台下，遊子正悽悽。
雪壯冰亦堅，凍澗如平地。
幽人毛褐暖，笑就糟床醉。
喚人空谷應，開火寒猿至。
拾薪煮秋栗，看鼎書古字。
忽憶南澗遊，衣巾多雲氣。
露腳尋逸僧，諮量意中事。
鬼書報秦亡，天地亦云閉。
赤龍吟大野，老母哭白帝。
蒼蒼無白日，項氏徒先濟。
六合已姓劉，鴻門事難制。
坑降嬴政在，衣錦人望替。
宿昔見漢兵，龍蛇滿旌棨。
始矜山可拔，終歎騅不逝。
區區亞父心，未究天人際。
蕭張馬無汗，盛業垂千世。
冬日誠可愛，不如夜漏多。
幸君霜露裏，車馬犯寒過。
學耕不逢年，稂莠敗黍禾。
豈唯親賓散，鳥鼠移巢窠。
獨見青松心，淩霜庇柔蘿。
壯日賤若此，留恩意如何。
因憶古丈夫，一言重山河。
臨風彈楚劍，為子奏燕歌。
浮客倦長道，秋深夜如年。
久行惜日月，常起雞鳴前。
夕計今日程，息車在苕川。
霜中水南寺，金磬泠泠然。
疇昔此林下，歸心巢頂禪。
身依寤昏寐，智月生虛圓。
羈旅違我程，去留難雙全。
觀身話往事，如夢游青天。
明發止賓從，寄聲琴上弦。
聊書越人意，此曲名思仙。
流水為我鄉，扁舟為我宅。
二毛去天遠，幾日人間客。
曈曈銜山景，渺渺翔雲跡。
從時無定心，病處不煖席。
煩君問岐路，為我生悽戚。
百年衣食身，未死皆有役。
曾傷無遺嗣，縱有復何益。
終古北邙山，樵人賣松柏。
煙蕪歌風臺，此是赤帝鄉。
赤帝今已矣，大風邈淒涼。
惟昔仗孤劍，十年朝八荒。
人言生處樂，萬乘巡東方。
高臺何巍巍，行殿起中央。
興言萬代事，四坐沾衣裳。
我為異代臣，酌水祀先王。
撫事復懷昔，臨風獨彷徨。
別地泰華陰，孤亭潼關口。
夏日可畏時，望山易遲久。
暫因車馬倦，一逐雲先後。
碧霞氣爭寒，黃鳥語相誘。
三峰多異態，迥舉仙人手。
天晴捧日輪，月夕弄星斗。
幽疑白帝近，明見黃河走。
遠心不期來，真境非吾有。
鳥鳴草木下，日息天地右。
躑躅因風松，青冥謝仙叟。
不知無聲淚，中感一顏厚。
青霄上何階，別劍空朗扣。
故鄉此關外，身與名相守。
跡比斷根蓬，憂如長飲酒。
生離抱多恨，方寸安可受。
咫尺岐路分，蒼煙蔽回首。
湛湛琴前酒，期自賞青春。
胡為緘笑語，深念不思身。
寂寂花舞多，嚶嚶鳥言頻。
心悲兄弟遠，願見相似人。
江界田土卑，競來東作勤。
歲寒虛盡力，家外無強親。
杳窅青雲望，無途同苦辛。
堯澤潤天下，許由心不知。
真風存綿綿，常與達者期。
有道吾不仕，有生吾不欺。
澹然靈府中，獨見太古時。
地脈發醴泉，巖根生靈芝。
天文若通會，星影應離離。
亭亭傅氏巖，何獨萬古思。
硠硠雲溪裏，翠竹和雲生。
古泉積澗深，竦竦如刻成。
楚客臥雲老，世間無姓名。
因茲千畝業，以代雙牛耕。
亂林不可留，寸莖不可輕。
風煖鬬出地，仰齊故年莖。
幽室結白茅，密葉羅眾清。
照水寒澹蕩，對山綠崢嶸。
蒼松含古貌，秋桂儼白英。
相看受天風，深夜戛擊聲。
朝草天子奏，夜語思憂琴。
因聲含香氣，其韻流水音。
仙樂朱鳳意，靈芝紫鸞心。
翻然遠求友，豈獨雙歸林。
松吹暑中冷，星花池上深。
倘俾有聲樂，請以絲和金。
殷殷生念厚，戚戚勞者多。
二時晝夜等，百歲詎幾何。
日下文翰苑，側身識經過。
千慮恐一失，翔陽已蹉跎。
臨觴翦眾憂，靜寄絲桐歌。
思歸繞十指，五聲不相和。
暮天還巢翼，明日隕葉柯。
高謝岩穀人，鹿衣帶女蘿。
生不去親愛，浮名若風波。
誰令不及此，親愛隔山河。
胡風吹雁翼，遠別無人鄉。
君近雁來處，幾回斷君腸。
昔奉千日書，撫心怨星霜。
無書又千日，世路重茫茫。
燕國有佳麗，蛾眉富春光。
自然君歸晚，花落君空堂。
君其若不然，歲晚雙鴛鴦。
顧兔蝕殘月，幽光不如星。
女兒晚事夫，顏色同秋螢。
秋日邊馬思，武夫不遑甯。
燕歌易水怨，劍舞蛟龍腥。
風折連枝樹，水翻無蒂萍。
立身多門戶，何必燕山銘。
生世不如鳥，雙雙比翼翎。
季秋天地閒，萬物生意足。
我憂長於生，安得及草木。
試從古人願，致酒歌秉燭。
燕趙皆世人，詎能長似玉。
俯憐老期近，仰視日車速。
蕭颯御風君，魂夢願相逐。
百年夜銷半，端為重纓束。
南國春早煖，渚蒲正月生。
東風吹雁心，上下和樂聲。
繞水半空去，拂雲偕相迎。
如防失群怨，預有侵夜驚。
渺邈天外影，支離塞中鶯。
自顧摧頹羽，偏感南北情。
乍甘煙霧勞，不顧龍沙榮。
雖樂未歸意，終不能自鳴。
喜去春月滿，歸來秋風清。
啼餘碧窗夢，望斷陰山行。
不及瑤?〈（一本缺）〉燕，寄身金宮楹。
山上涼雲收，日斜川風止。
娥皇五十弦，秋深漢江水。
初因無象外，牽感百憂裏。
霜露結瑤華，煙波勞玉指。
將隨落葉去，又繞疏蘋起。
哀響雲合來，清餘桐半死。
女顏萬歲後，豈複嬋娟子。
不道神無悲，那能久如此。
魂魄無不之，九山徒相似。
沒沒竟不從，唯傷遠人耳。
斑斑淚篁下，恐有學瑟鬼。
高蟬旦夕唳，景物浮涼氣。
木葉漸驚年，錦字因絡緯。
稍斷當窗夢，更淒臨水意。
清香筍蒂風，曉露蓮花淚。
餘引未全歇，凝悲尋迥至。
星井慾望河，月扇看藏笥。
誰念因聲感，放歌寫人事。
清砧擊霜天外發，楚僧期到石上月。
寒峰深虛獨繞盡，夜水淺急不可越。
窅機冥智難思量，無盡性月如空王。
眼界行處不著我，天花下來惟有香，我今胡為寄他鄉。
琴仙人，得仙去。
萬古釣龍空有處，我持曲鉤思白魚。
仙溪綠盡含空虛，天鈞蹤跡無遺餘。
燒香寄影在巖樹，東禮海日雞鳴初。
嬋娟春盡暮心秋，鄰里同年半白頭。
為問蓬萊近消息，海波平靜好東遊。
九衢金吾夜行行，上宮玉漏遙分明。
霜飆乘陰掃地起，旅鴻迷雪繞枕聲。
遠人歸夢既不成，留家惜夜歡心發。
羅幕畫堂深皎潔，蘭煙對酒客幾人。
獸火揚光二三月，細腰楚姬絲竹間。
白紵長袖歌閒閒，豈識苦寒損朱顏。
弄舟朅來南塘水，荷葉映身摘蓮子。
暑衣清淨鴛鴦喜，作浪舞花驚不起。
殷勤護惜纖纖指，水菱初熟多新刺。
採蓮朅來水無風，蓮潭如鑒松如龍。
夏衫短袖交斜紅，豔歌笑鬬新芙蓉，戲魚往聽蓮葉東。
鳳皇城南玉山高，石腳聳立爭雄豪。
攢峰胎玉氣色潤，百泉透雲流不盡。
萬古分明對眼開，五煙窈窕呈祥近。
有客師事金身仙，用金買得山中田。
閑開玉水灌芝草，靜醉天酒松間眠。
心期南溟萬里外，出山幾遇光陰改。
水玉丁東不可聞，冰華皎潔應如待。
秋風引吾歌去來，玉山彩翠遙相催。
殷勤千樹玉山頂，碧洞寥寥寒錦苔。
北風送微寒，徒侶勤遠征。
憂人席不煖，殘月馬上明。
飄飄岐路間，長見日初生。
重嶂曉色淺，疎猨寒啼清。
人間多岐路，常恐終身行。
回見四方人，車輪無留聲。
空穀亦堪隱，下田非懶耕。
古人有遺訓，飽食非親榮。
我生禮義鄉，少小見太平。
聖賢猶羈旅，況復非其名。
〈（一本下有「人生能幾許，三十塵中行。感此長歎息，百年何所營。」四句。）〉
隴頭水，千古不堪聞。
生歸蘇屬國，死別李將軍。
細響風凋草，清哀雁落雲。
黃昏潮落南沙明，月光涵沙秋雪清。
水文不上煙不蕩，平平玉田冷空曠。
細柳連營石塹牢，平安狼火赤星高。
岩雲入角雕龍爽，寒日搖旗畫獸豪。
搜伏雄兒欺魍魎，射聲遊騎怯分毫。
聖人唯有河湟恨，寰海無虞在一勞。
人日春風綻早梅，謝家兄弟看花來。
吳姬對客歌千曲，秦女留人酒百杯。
絲柳向空輕婉轉，玉山看日漸裴回。
流光易去歡難得，莫厭頻頻上此台。
古鑑含靈氣象和，蛟龍盤鼻護金波。
隱山道士未曾識，負局先生不敢磨。
曾向春窗分綽約，誤回秋水照蹉跎。
世間縱有應難比，十斛明珠酬未多。
聖母祠堂藥樹香，邑君承命薦椒漿。
風雲大感精神地，雷雨頻過父母鄉。
盡日一川侵草綠，回車二麥繞山黃。
野人久會神仙事，敢奏歌鐘慶萬箱。
去年八月此佳辰，池上閑閑四五人。
久行月影愁迷夢，誤入華光笑認春。
一與清風上芸閣，再期秋雨過龍津。
今年此日何由見，蓬戶蕭條對病身。
青門佩蘭客，淮水誓風流。
名在鄉書貢，心期月殿遊。
平沙大河急，細雨二陵秋。
感此添離恨，年光不少留。
團團銅鏡似潭水，心愛玉顏私自親。
一經離別少年改，難與清光相見新。
憶向郊壇望武皇，九軍旗帳下南方。
六龍日馭天行健，神母呈圖地道光。
濃暖氣中生曆草，是非煙裏愛瑤漿。
至今滿耳簫韶曲，徒羨瑤池舞鳳凰。
魚鏁生衣門不開，玉筐金月共塵埃。
青山石婦千年望，雷雨曾知來不來。
山蟬秋晚妨人語，客子驚心馬亦嘶。
能閱幾時新碧樹，不知何日寂金閨。
若逢海月明千里，莫忘何郎寄一題。
婺女星邊氣不秋，金華山水似瀛州。
含香太守心清淨，去與神仙日日游。
楚山清洛兩無期，夢裏春風玉樹枝。
何況芙蓉樓上客，海門江月亦相思。
畫中留得清虛質，人世難逢白鶴身。
應見茅盈哀老弟，為持金籙救生人。
姓丁黃鶴遼東去，客倩仙翁海上人。
聞道姓名多改變，只今偕是聖朝臣。
鄉無竹圃為三徑，貧寄鄰家已二年。
惟有素風身未墜，世間開口不言錢。
舊房西壁畫支公，昨暮今晨色不同。
遠客閒心無處所，獨添香火望虛空。
風行露宿不知貧，明月為心又是身。
欲問月中無我法，無人無我問何人。
滿山雨色應難見，隔澗經聲又不聞。
紫閣夜深多入定，石臺誰為掃秋雲。
曾答雁門偈，為憐同社人。
多慚惠休句，偕得此陽春。
歸臺新柱史，辭府舊英髦。
勸酒蓮幕貴，望塵驄馬高。
詩情分繡段，劍彩拂霜毫。
此舉關風化，誰云別恨勞。
雕楹彩檻壓通波，魚鱗碧幕銜曲玉。
夜深星月伴芙蓉，如在廣寒宮裏宿。
道士夜誦蘂珠經，白鶴下遶香煙聽。
夜移經盡人上鶴，仙風吹入秋冥冥。
吏散重門印不開，玉琴招鶴舞裴回。
野人為此多東望，雲雨仍從海上來。
西臺御史重難言，落木疎籬遶病魂。
一望青雲感驄馬，款行黃草出柴門。
公門得休靜，禪寺少逢迎。
任客看花醉，隨僧入竹行。
歸時常犯夜，雲裏有經聲。
何響與天通，瑤箏掛望中。
彩弦非觸指，錦瑟忽聞風。
雁柱虛連勢，鸞歌且墜空。
夜和霜擊磬，晴引鳳歸桐。
幽咽誰生怨，清泠自匪躬。
秦姬收寶匣，搔首不成功。
