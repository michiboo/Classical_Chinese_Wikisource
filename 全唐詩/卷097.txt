

台階好赤松，別業對青峯。
茆室承三顧，花源接九重。
虹旗縈秀木，鳳輦拂疎筇。
逕直千官擁，溪長萬騎容。
水堂開禹膳，山閣獻堯鍾。
皇鑑清居遠，天文睿獎濃。
巖泉他夕夢，漁釣往年逢。
共榮丞相府，偏降逸人封〈封嗣立爲逍遙公，故有末句〉。

漢宅規模壯，周都景命隆。
西賓讓東主，法駕幸天中。
太史占星應，春官奏日同。
旌門起長樂，帳殿出新豐。
翕習黃山下，紆徐清渭東。
金麾張畫月，珠幰戴松風。
是節嚴陰始，寒郊散野蓬。
薄霜沾上路，殘雪繞離宮。
賜帛矜耆老，褰旒問小童。
復除恩載洽，望秩禮新崇。
臣忝承明召，多慙獻賦雄。

漢王建都邑，渭水對青門。
朝市俱東逝，墳陵共北原。
荒涼蕭相闕，蕪沒邵平園。
全盛今何在，英雄難重論。
故基仍嶽立，遺堞尚雲屯。
當極土功壯，安知人力煩。
天遊戒東首，懷昔駐龍軒。
何必金湯固，無如道德藩。
微臣諒多幸，參乘偶殊恩。
預此陳古事，敢奏興亡言。

武帝伐昆明，穿池習五兵。
水同河漢在，館有豫章名。
我后光天德，垂衣文教成。
黷兵非帝念，勞物豈皇情。
春仗過鯨沼，雲旗出鳳城。
靈魚銜寶躍，仙女廢機迎。
柳拂旌門暗，蘭依帳殿生。
還如流水曲，日晚棹歌清。

九日陪天仗，三秋幸禁林。
霜威變綠樹，雲氣落青岑。
水殿黃花合，山亭絳葉深。
朱旗夾小徑，寶馬駐清潯。
苑吏收寒果，饔人膳野禽。
承歡不覺暝，遙響素秋砧。

步輦尋丹嶂，行宮在翠微。
川長看鳥滅，谷轉聽猿稀。
天磴扶階迥，雲泉透戶飛。
閑花開石竹，幽葉吐薔薇。
徑狹難留騎，亭寒欲進衣。
白龜來獻壽，仙吹返彤闈。

法駕乘春轉，神池象漢廻。
雙星移舊石，孤月隱殘灰。
戰鷁逢時去，恩魚望幸來。
山花緹騎繞，堤柳幔城開。
思逸橫汾唱，歡留宴鎬杯。
微臣雕朽質，羞覩豫章材。

北闕垂旒暇，南宮聽履廻。
天臨翔鳳轉，恩向躍龍開。
蘭氣薰仙帳，榴花引御杯。
水從金穴吐，雲是玉衣來。
池影搖歌席，林香散舞臺。
不知行漏晚，清蹕尚裴徊。

朝日斂紅煙，垂竿向綠川。
人疑天上坐，魚似鏡中懸。
避檝時驚透，猜鉤每誤牽。
湍危不理轄，潭靜欲留船。
釣玉君徒尚，徵金我未賢。
爲看芳餌下，貪得會無筌。

大君制六合，良佐參萬機。
大業永開泰，臣道日光輝。
鹽梅和鼎食，家聲衆所歸。
漢章題楚劒，鄭武襲緇衣。
理識當朝遠，文華振古希。
風雲神契合，舟檝道心微。
廟堂喜容與，時物逓芳菲。
御柳垂仙掖，公槐覆禮闈。
昔陪鵷鷺後，今望鵾鵬飛。
徒御清風頌，巴歌聊自揮。

嘗聞天女貴，家即帝宮連。
亭插宜春果，山衝太液泉。
橋低烏鵲夜，臺起鳳皇年。
故事猶如此，新圖更可憐。
紫巖妝閣透，青嶂妓樓懸。
峰奪香爐巧，池偷明鏡圓。
梅花寒待雪，桂葉晚留煙。
興盡方投轄，金聲還復傳。

並命登仙閣，分曹直禮闈。
大官供宿膳，侍史護朝衣。
卷幔天河入，開窗月露微。
小池殘暑退，高樹早涼歸。
冠劒無時釋，軒車待漏飛。
明朝題漢柱，三署有光輝。

閶闔連雲起，巖廊拂霧開。
玉珂龍影度，珠履雁行來。
長樂宵鐘盡，明光曉奏催。
一經推舊德，五字擢英才。
儼若神仙去，紛從霄漢廻。
千春奉休曆，分禁喜趨陪。

南省推丹地，東曹拜瑣闈。
惠移雙管筆，恩降五時衣。
出入宜真選，遭逢每濫飛。
器慙公理拙，才謝子雲微。
案牘遺常禮，朋僚隔等威。
上台行揖讓，中禁動光輝。
旭日千門起，初春八舍歸。
贈蘭聞宿昔，談樹隱芳菲。
何幸鹽梅處，唯憂對問機。
省躬知任重，寧止冒榮非。

春風搖碧樹，秋霧卷丹臺。
復有相宜夕，池清月正開。
玉流含吹動，金魄度雲來。
熠爚光如沸，翩翾景若摧。
半環投積草，碎璧聚流杯。
夜久平無煥，天晴皎未隤。
鏡將池作匣，珠以岸爲胎。
有美司言暇，高興獨悠哉。
揮翰初難擬，飛名豈易陪。
夜光殊在握，了了見沈灰。

子雲推辨博，公理擅詞雄。
始自尚書省，旋聞給事中。
言從溫室祕，籍向瑣闈通。
顧我叨郎署，慙無草奏功。
分曹八舍斷，解袂五時空。
宿昔陪餘論，平生賴擊蒙。
神仙應東掖，雲霧限南宮。
忽枉瓊瑤贈，長歌蘭渚風。

大士生天竺，分身化日南。
人中出煩惱，山下即伽藍。
小澗香爲剎，危峰石作龕。
候禪青鴿乳，窺講白猿參。
藤愛雲間壁，花憐石下潭。
泉行幽供好，林挂浴衣堪。
弟子哀無識，醫王惜未談。
機疑聞不二，蒙昧即朝三。
欲究因緣理，聊寬放棄慙。
超然虎溪夕，雙樹下虛嵐。

今夕重門啟，遊春得夜芳。
月華連晝色，燈影雜星光。
南陌青絲騎，東鄰紅粉妝。
管弦遙辨曲，羅綺暗聞香。
人擁行歌路，車攢鬬舞場。
經過猶未已，鐘鼓出長楊。

層城起麗譙，憑覽出重霄。
茲地多形勝，中天宛寂寥。
四榮摩鸛鶴，百拱厲風飆。
北際燕王館，東連秦帝橋。
晴光七郡滿，春色兩河遙。
傲睨非吾土，躊躇適遠囂。
離居欲有贈，春草寄長謠。

虜障天驕起，秦城地脉分。
柏壇飛五將，梅吹動三軍。
鋒刃奔濤色，旌旗焰火文。
朔風吹汗漫，飄礫灑轒輼。
海氣如秋雨，邊烽似夏雲。
二庭無歲月，百戰有功勳。
形影隨魚貫，音書在雁羣。
歸來拜天子，凱樂助南薰。

胡騎犯邊埃，風從丑上來。
五原烽火急，六郡羽書催。
冰壯飛狐冷，霜濃候雁哀。
將軍朝授鉞，戰士夜銜枚。
紫塞金河裏，蔥山鐵勒隈。
蓮花秋劒發，桂葉曉旗開。
秘略三軍動，妖氛百戰摧。
何言投筆去，終作勒銘回。

盈盈粉署郎，五日宴春光。
選客虛前館，徵聲徧後堂。
玉釵翠羽飾，羅袖鬱金香。
拂黛隨時廣，挑鬟出意長。
囀歌遙合態，度舞暗成行。
巧落梅庭裏，斜光暎曉妝。

會府應文昌，商山鎮國陽。
聞君監郡史，蹔罷尚書郎。
王事嗟相失，人情貴不忘。
累年同畫省，四海接文場。
點翰芳春色，傳杯明月光。
故交從此去，遙憶紫芝香。

秦雞常下雍，周鳳昔鳴岐。
此地推雄撫，惟良寄在斯。
家傳七豹貴，人擅八龍奇。
高傳生光彩，長林歎別離。
天人開祖席，朝寀候征麾。
翠帟當郊敞，彤幨向野披。
芃芃秋麥盛，苒苒夏條垂。
奏計何時入？臺階望羽儀。

二庭追虜騎，六月動周師。
廟略天人授，軍麾相國持。
復言徵二妙，才命重當時。
畫省連征橐，橫門共別詞。
雲迎出塞馬，風卷度河旗。
計日方夷寇，旋聞杕杜詩。

羽檄西北飛，交城日夜圍。
廟堂盛徵選，戎幕生光輝。
雁行度函谷，馬首向金微。
湛湛山川暮，蕭蕭涼氣稀。
餞途予憫默，赴敵子英威。
今日楊朱淚，無將灑鐵衣。

疇昔參鄉賦，中年忝吏途。
丹脣曾學史，白首不成儒。
天子開昌籙，羣生偶大爐。
散材仍葺廈，弱羽遽摶扶。
寵邁乘軒鶴，榮過食稻鳧。
何功遊畫省，何德理黃樞。
弔影慙非據，傾心事遠圖。
盜泉寧止渴，惡木匪投軀。
任直翻多毀，安身遂少徒。
一朝逢糺謬，三省竟無虞。
白簡初心屈，黃紗始望孤。
患平終不怒，持劾每相驅。
埋劒誰當辨，偷金以自誣。
誘言雖委答，流議亦真符。
首夏方憂圄，高秋獨向隅。
嚴城看熠耀，圜戶對蜘蛛。
累餉唯妻子，披冤是友于。
物情牽倚伏，人事限榮枯。
門客心誰在，隣交迹倘無。
撫襟雙涕落，危坐日憂趨。
聖旨垂明德，冤囚豈濫誅。
會希恩免理，終望罪矜愚。
司寇宜哀獄，台庭幸恤辜。
漢皇虛詔上，容有報恩珠。

昔傳瘴江路，今到鬼門關。
土地無人老，流移幾客還。
自從別京洛，頹鬢與衰顏。
夕宿含沙裏，晨行岡路間。
馬危千仞谷，舟險萬重灣。
問我投何地？西南盡百蠻。

兩京多節物，三日最遨遊。
麗日風徐卷，香塵雨暫收。
紅桃初下地，綠柳半垂溝。
童子成春服，宮人罷射鞲。
禊堂通漢苑，解席繞秦樓。
束皙言談妙，張華史漢遒。
無亭不駐馬，何浦不橫舟。
舞籥千門度，帷屏百道流。
金丸向鳥落，芳餌接魚投。
濯穢憐清淺，迎祥樂獻酬。
靈芻陳欲棄，神藥曝應休。
誰念招魂節，翻爲禦魅囚。
朋從天外盡，心賞日南求。
銅柱威丹徼，朱崖鎮火陬。
炎蒸連曉夕，瘴癘滿冬秋。
西水何時貸？南方詎可留。
無人對爐酒，寧緩去鄉憂。

遇坎即乘流，西南到火洲。
鬼門應苦夜，瘴浦不宜秋。
歲貸胸穿老，朝飛鼻飲頭。
死生離骨肉，榮辱間朋遊。
棄置一身在，平生萬事休。
鷹鸇遭誤逐，豺虎怯真投。
憶昨京華子，傷今邊地囚。
願陪鸚鵡樂，希並鷓鴣留。
日月渝鄉思，煙花換客愁。
幸逢蘇伯玉，回借水亭幽。
山柏張青蓋，江蕉卷綠油。
乘閑無火宅，因放有漁舟。
適越心當是，居夷迹可求。
古來堯禪舜，何必罪驩兜。

家住東京裏，身投南海西。
風烟萬里隔，朝夕幾行啼。
聖主謳歌洽，賢臣法令齊。
忽聞銅柱使，走馬報金雞。
棄市沾皇渥，投荒漏紫泥。
魂疲山鶴路，心醉跕鳶溪。
天鑒誅元惡，宸慈恤遠黎。
五方思寄刃，萬姓喜然臍。
自幼輸丹懇，何嘗玷白圭。
承言竄遐魅，雪枉間深狴。
墳壠無由謁，京華豈重躋。
炎方誰謂廣，地盡覺天低。
百卉雜殊怪，昆蟲理賴暌。
閉藏元不蟄，搖落反生荑。
瘧瘴因茲苦，窮愁益復迷。
火雲蒸毒霧，陽雨濯陰霓。
周乘安交趾，王恭輯畫題。
少寬窮涸鮒，猶愍觸藩羝。
配宅隣州廨，斑苗接野畦。
山空聞鬬象，江靜見游犀。
翰墨思諸季，裁縫憶老妻。
小兒應離褓，幼女未攀筓。
夢蝶翻無定，蓍龜詎有倪。
誰能竟此曲，曲盡氣酸嘶。

魑魅來相問，君何失帝鄉。
龍鍾辭北闕，蹭蹬守南荒。
覽鏡憐雙鬢，沾衣惜萬行。
抱愁那去國，將老更垂裳。
影答余他歲，恩私宦洛陽。
三春給事省，五載尚書郎。
黃閤遊鸞署，青縑御史香。
扈巡行太液，陪宴坐明光。
渭北昇高苑，河南祓禊場。
煙花恆獻賦，泉石每稱觴。
暇日從休澣，高車暎道傍。
迎賓就丞相，選士謁昭王。
侍寵言猶得，承歡謂不忘。
一朝貽厚譴，五宅竟同防。
兇豎曾軀策，權豪豈易當。
款顏因侍從，接武在文章。
且懼威非贙，寧知心是狼。
身猶納履誤，情爲覆盆傷。
可歎緣成業，非關行昧藏。
喜逢今改旦，正朔復歸唐。
河讖隨龍馬，天書逐鳳皇。
朝容欣舊則，宸化美初綱。
告善雕旌建，收冤錦斾張。
宰臣更獻納，郡守各明揚。
禮樂移三統，舟車會八方。
雲沙降白遂，秦隴獻燒當。
三赦重天造，千推極國詳。
大招思復楚，于役限維桑。
漲海緣真臘，崇山壓古棠。
雕題飛棟宇，儋耳間衣裳。
伏枕神餘劣，加餐力未強。
空庭遊翡翠，窮巷倚桄榔。
緣體分殊昔，回眸宛異常。
吉兇恆委鄭，年壽會詢唐。
家本傳清白，官移重挂牀。
上京無薄產，故里絕窮莊。
碧玉先時費，蒼頭此自將。
興言歎家口，何處待贏糧？
計吏從都出，傳聞大小康。
降除沾二弟，離拆已三房。
劒外懸銷骨，荆南預斷腸。
音塵黃耳間，夢想白眉良。
復此單栖鶴，銜雛願遠翔。
何堪萬里外，雲海已溟茫。
戚屬甘胡越，聲名任粃糠。
由來休憤命，命也信蒼蒼。
獨坐尋周易，清晨詠老莊。
此中因悟道，無問入猖狂。

我來交趾郡，南與貫胸連。
四氣分寒少，三光置日偏。
尉佗曾馭國，翁仲久遊泉。
邑屋遺甿在，魚鹽舊產傳。
越人遙捧翟，漢將下看鳶。
北斗崇山挂，南風漲海牽。
別離頻破月，容鬢驟催年。
昆弟推由命，妻孥割付緣。
夢來魂尚擾，愁委疾空纏。
虛道崩城淚，明心不應天。

朝發崇山下，暮坐越常陰。
西從杉谷度，北上竹溪深。
竹溪道明水，杉谷古崇岑。
差池將不合，繚繞復相尋。
桂葉藏金嶼，藤花閉石林。
天窗虛的的，雲竇下沈沈。
造化功偏厚，真仙跡每臨。
豈徒探怪異，聊欲緩歸心。

渙汗天中發，伶俜海外旋。
長沙遇太守，問舊幾人全。
國寶亡雙傑，天才喪兩賢。
大名齊弱歲，高德並中年。
禮樂羊叔子，文章王仲宣。
相看尚玄鬢，相次入黃泉。
流放蠻陬闊，鄉關帝里偏。
親朋雲霧擁，生死歲時傳。
崔昔揮宸翰，蘇嘗濟巨川。
絳衣陪下列，黃閤謬差肩。
及此俱冥昧，云誰敘播遷。
隼輿懷舊轍，鱣館想虛筵。
家愛方休杵，皇慈更撤縣。
銘旌西蜀路，騎吹北邙田。
隴樹應秋矣，江帆故杳然。
罷琴明月夜，留劒白雲天。
涕泗湘潭水，淒涼衡嶠煙。
古來修短分，神理竟難筌。

聞有玄都客，成仙不易祈。
蓬萊向清淺，桃杏欲芳菲。
縮地黃泉出，昇天白日飛。
少微星夜落，高掌露朝晞。
吐甲龍應出，銜符鳥自歸。
國人思負局，天子惜被衣。
花月留丹洞，琴笙閣翠微。
嗟來子桑扈，爾獨返於幾。

普天皆滅焰，匝地盡藏煙。
不知何處火？來就客心然。

回波爾時佺期，流向嶺外生歸。
身名已蒙齒錄，袍笏未復牙緋。

寶馬香車清渭濱，紅桃碧柳禊堂春。
皇情尚憶垂竿佐，天祚先呈捧劒人。
東山朝日翠屏開，北闕晴空綵仗來。
喜遇天文七曜動，少微今夜近三台。

濯龍門外主家親，鳴鳳樓中天上人。
自有金杯迎甲夜，還將綺席代陽春。

北闕彤雲掩曙霞，東風吹雪舞仙家。
瓊章定少千人和，銀樹長芳六出花。

洛陽舊有神明宰，輦轂由來天地中。
餘邑政成何足貴，因君取則四方同。

傳聞聖旨向秦京，誰念羈囚滯洛城。
扈從由來是方朔，爲申冤氣在長平。

無事今朝來下獄，誰期十月是橫河。
君看鷹隼俱堪擊，爲報蜘蛛收網羅。

北邙山上列墳塋，萬古千秋對洛城。
城中日夕歌鐘起，山上唯聞松栢聲。

周原五稼起，雲海百川歸。
願此零陵燕，長隨征斾飛〈《春雨》，《詩式》〉。


