
　　卷303_1 《銅雀妓》劉商 
　　魏主矜蛾眉，美人美於玉。高臺無晝夜，歌舞竟未足。 
　　盛色如轉圜，夕陽落深谷。仍令身歿後，尚縱平生欲。 
　　紅粉淚縱橫，調弦向空屋。舉頭君不在，惟見西陵木。 
　　玉輦豈再來，嬌鬟為誰綠。那堪秋風裏，更舞陽春曲。 
　　曲罷情不勝，憑闌向西哭。台邊生野草，來去罥羅縠. 
　　況複陵寢間，雙雙見麋鹿。 
　　卷303_2 《哭韓淮端公兼上崔中丞》劉商 
　　堅貞與和璧，利用歸幹將。金玉徒自寶，高賢無比方。 
　　挺生岩松姿，孤直淩雪霜。亭亭結清陰，不競桃李芳。 
　　讀書哂霸業，翊贊思皇王。千載有疑議，一言能否臧。 
　　儒風久淪弊，顏閔壽不長。邦國豈殄瘁，斯人今又亡。 
　　別離長春草，存沒隔楚鄉。聞問尚書慟，淚凝向日黃。 
　　奄忽薤露晞，杳冥泉夜長。賢愚自修短，天色空蒼蒼。 
　　銘旌斂歸魂，荊棘生路傍。門柳日蕭索，繐帷掩空堂。 
　　燈孤晦處明，高節歿後彰。芳蘭已灰燼，幕府留餘香。 
　　常愛獨坐尊，繡衣如雁行。至今虛左位，言發淚沾裳。 
　　卷303_3 《秋夜聽嚴紳巴童唱竹枝歌》劉商 
　　巴人遠從荊山客，回首荊山楚雲隔。思歸夜唱竹枝歌， 
　　庭槐葉落秋風多。曲中歷歷敘鄉土，鄉思綿綿楚詞古。 
　　身騎吳牛不畏虎，手提蓑笠欺風雨。猿啼日暮江岸邊， 
　　綠蕪連山水連天。來時十三今十五，一成新衣已再補。 
　　鴻雁南飛報鄰伍，在家歡樂辭家苦。天晴露白鐘漏遲， 
　　淚痕滿面看竹枝。曲終寒竹風嫋嫋，西方落日東方曉。 
　　卷303_4 《烏夜啼（一作烏棲曲）》劉商 
　　繞樹啞啞驚複棲，含煙碧樹高枝齊。月明露濕枝亦滑， 
　　城上女牆西月低。愁人出戶聽烏啼，團團明月墮牆西。 
　　月中有桂樹，日中有伴侶。何不上天去，一聲啼到曙。 
　　卷303_5 《隨陽雁歌送兄南遊》劉商 
　　塞鴻聲聲飛不住，終日南征向何處。大漠窮陰多冱寒， 
　　分飛不得長懷安。春去秋來年歲疾，湖南薊北關山難。 
　　寒飛萬里胡天雪。夜度千門漢家月。去住應多兩地情， 
　　東西動作經年別。南州風土複何如，春雁歸時早寄書。 
　　卷303_6 《賦得射雉歌送楊協律表弟赴婚期》劉商 
　　昔日才高容貌古，相敬如賓不相睹。手奉蘋蘩喜盛門， 
　　心知禮義感君恩。三星照戶春空盡，一樹桃花竟不言。 
　　結束車輿強游往，和風霽日東皋上。鸞鳳參差陌上行， 
　　麥苗縈隴雉初鳴。修容盡飾將何益，極慮呈材欲導情。 
　　六藝從師得機要，百發穿楊含絕妙。白羽風馳碎錦毛， 
　　青娥怨處嫣然笑。楊生詞賦比潘郎，不似前賢貌不揚。 
　　聽調琴弄能和室，更解彎弧足自防。秋深為爾持圓扇， 
　　莫忘魯連飛一箭。 
　　卷303_7 《泛舒城南溪賦得沙…張侍禦赴河南元博士赴揚州拜覲僕射》劉商 
　　終日閭閻逐群雞，喜逢野鶴臨清溪。綠苔春水水中影， 
　　夜月平沙沙上棲。驚謂汀洲白蘋發，又疑曲渚前年雪。 
　　紫頂昂藏肯狎人，一聲嘹亮沖天闕。素質翩翩帶落暉， 
　　湖南渭陽相背飛。東西分散別離促，宇宙蒼茫相見稀。 
　　皇華地仙如鶴馭，乘駕飄飄留不住。延望乘虛入紫霞， 
　　陌頭回首空煙樹。會使摶風羽翮輕，九霄雲路隨先鳴。 
　　卷303_8 《姑蘇懷古送秀才下第歸江南》劉商 
　　姑蘇台枕吳江水，層級鱗差向天倚。秋高露白萬林空， 
　　低望吳田三百里。當時雄盛如何比，千仞無根立平地。 
　　台前夾月吹玉鸞，臺上迎涼撼金翠。銀河倒瀉君王醉， 
　　灩酒峨冠眄西子。宮娃酣態舞娉婷，香飆四颯青城墜。 
　　伍員結舌長噓嚱，忠諫無因到君耳。城烏啼盡海霞銷， 
　　深掩金屏日高睡。王道潛隳伍員死，可歎鬥間瞻王氣。 
　　會稽勾踐擁長矛，萬馬鳴蹄掃空壘。瓦解冰銷真可恥， 
　　凝豔妖芳安足恃。可憐荒堞晚冥濛，麋鹿呦呦達遺址。 
　　君懷逸氣還東吳，吟狂日日游姑蘇。興來下筆到奇景， 
　　瑤盤迸灑蛟人珠。大鵬矯翼翻雲衢，嵩峰霽後淩天孤。 
　　海潮秋打羅剎石，月魄夜當彭蠡湖。有時凝思家虛無， 
　　霓幢彷彿遊仙都。琳琅暗戛玉華殿，天香靜嫋金芙蕖。 
　　君聲日下聞來久，清贍何人敢敵手。我逃名跡遁西林， 
　　不得灞陵傾別酒。莫便五湖為隱淪，年年三十升仙人。 
　　卷303_9 《金井歌》劉商 
　　文明化洽天地清，和氣氤氳孕至靈。瑞雪不散抱層嶺， 
　　陽谷霞光射山頂。薙草披沙石竇開，生金曜日明金井。 
　　虞衡相賀為禎祥，畏人采攫持殳戕。羊馳馬走塵滿道， 
　　郡邸封章開建章。君王儉德先簡易，贍國肥家在仁義。 
　　山澤藏金與萬人，宣言郡邑無專利。閭閻少長競奔湊， 
　　黃金滿袖家富有。歡心蹈舞歌皇風，願載謳歌青史中。 
　　卷303_10 《柳條歌送客》劉商 
　　露井夭桃春未到，遲日猶寒柳開早。高枝低枝飛鸝黃， 
　　千條萬條覆宮牆。幾回離別折欲盡，一夜東風吹又長。 
　　毿毿拂人行不進，依依送君無遠近。青春去住隨柳條， 
　　卻寄來人以為信。 
　　卷303_11 《胡笳十八拍。第一拍》劉商 
　　漢室將衰兮四夷不賓，動干戈兮征戰頻。 
　　哀哀父母生育我，見離亂兮當此辰。紗窗對鏡未經事， 
　　將謂珠簾能蔽身。一朝胡騎入中國，蒼黃處處逢胡人。 
　　忽將薄命委鋒鏑，可惜紅顏隨虜塵。 
　　卷303_12 《胡笳十八拍。第二拍》劉商 
　　馬上將余向絕域，厭生求死死不得。戎羯腥膻豈是人， 
　　豺狼喜怒難姑息。行盡天山足霜霰，風土蕭條近胡國。 
　　萬里重陰鳥不飛，寒沙莽莽無南北。 
　　卷303_13 《胡笳十八拍。第三拍》劉商 
　　如羈囚兮在縲絏，憂慮萬端無處說。使余刀兮剪餘發， 
　　食餘肉兮飲餘血。誠知殺身願如此，以余為妻不如死。 
　　早被蛾眉累此身，空悲弱質柔如水。 
　　卷303_14 《胡笳十八拍。第四拍》劉商 
　　山川路長誰記得，何處天涯是鄉國。自從驚怖少精神， 
　　不覺風霜損顏色。夜中歸夢來又去，朦朧豈解傳消息。 
　　漫漫胡天叫不聞，明明漢月應相識。 
　　卷303_15 《胡笳十八拍。第五拍》劉商 
　　水頭宿兮草頭坐，風吹漢地衣裳破。羊脂沐發長不梳， 
　　羔子皮裘領仍左。狐襟貉袖腥複膻，晝披行兮夜披臥。 
　　氈帳時移無定居，日月長兮不可過。 
　　卷303_16 《胡笳十八拍。第六拍》劉商 
　　怪得春光不來久，胡中風土無花柳。天翻地覆誰得知， 
　　如今正南看北斗。姓名音信兩不通，終日經年常閉口。 
　　是非取與在指撝，言語傳情不如手。 
　　卷303_17 《胡笳十八拍。第七拍》劉商 
　　男兒婦人帶弓箭，塞馬蕃羊臥霜霰。寸步東西豈自由， 
　　偷生乞死非情願。龜茲觱篥愁中聽，碎葉琵琶夜深怨。 
　　竟夕無雲月上天，故鄉應得重相見。 
　　卷303_18 《胡笳十八拍。第八拍》劉商 
　　憶昔私家恣嬌小，遠取珍禽學馴擾。如今淪棄念故鄉， 
　　悔不當初放林表。朔風蕭蕭寒日暮，星河寥落胡天曉。 
　　旦夕思歸不得歸，愁心想似籠中鳥。 
　　卷303_19 《胡笳十八拍。第九拍》劉商 
　　當日蘇武單于問，道是賓鴻解傳信。學他刺血寫得書， 
　　書上千重萬重恨。髯鬍少年能走馬，彎弓射飛無遠近。 
　　遂令邊雁轉怕人，絕域何由達方寸。 
　　卷303_20 《胡笳十八拍。第十拍》劉商 
　　恨淩辱兮惡腥膻，憎胡地兮怨胡天。生得胡兒欲棄捐， 
　　及生母子情宛然。貌殊語異憎還愛，心中不覺常相牽。 
　　朝朝暮暮在眼前，腹生手養甯不憐。 
　　卷303_21 《胡笳十八拍。第十一拍》劉商 
　　日來月往相催遷，迢迢星歲欲周天。無冬無夏臥霜霰， 
　　水凍草枯為一年。漢家甲子有正朔，絕域三光空自懸。 
　　幾回鴻雁來又去，腸斷蟾蜍虧複圓。 
　　卷303_22 《胡笳十八拍。第十二拍》劉商 
　　破瓶落井空永沈，故鄉望斷無歸心。寧知遠使問姓名， 
　　漢語泠泠傳好音。夢魂幾度到鄉國，覺後翻成哀怨深。 
　　如今果是夢中事，喜過悲來情不任。 
　　卷303_23 《胡笳十八拍。第十三拍》劉商 
　　童稚牽衣雙在側，將來不可留又憶。還鄉惜別兩難分， 
　　甯棄胡兒歸舊國。山川萬里複邊戍，背面無由得消息。 
　　淚痕滿面對殘陽，終日依依向南北。 
　　卷303_24 《胡笳十八拍。第十四拍》劉商 
　　莫以胡兒可羞恥，恩情亦各言其子。手中十指有長短， 
　　截之痛惜皆相似。還鄉豈不見親族，念此飄零隔生死。 
　　南風萬里吹我心，心亦隨風度遼水。 
　　卷303_25 《胡笳十八拍。第十五拍》劉商 
　　歎息襟懷無定分，當時怨來歸又恨。不知愁怨情若何， 
　　似有鋒鋩擾方寸。悲歡並行情未快，心意相尤自相問。 
　　不緣生得天屬親，豈向仇讎結恩信。 
　　卷303_26 《胡笳十八拍。第十六拍》劉商 
　　去時只覺天蒼蒼，歸日始知胡地長。重陰白日落何處， 
　　秋雁所向應南方。平沙四顧自迷惑，遠近悠悠隨雁行。 
　　征途未盡馬蹄盡，不見行人邊草黃。 
　　卷303_27 《胡笳十八拍。第十七拍》劉商 
　　行盡胡天千萬裏，唯見黃沙白雲起。馬饑跑雪銜草根， 
　　人渴敲冰飲流水。燕山彷彿辨烽戍，鼙鼓如聞漢家壘。 
　　努力前程是帝鄉，生前免向胡中死。 
　　卷303_28 《胡笳十八拍。第十八拍》劉商 
　　歸來故鄉見親族，田園半蕪春草綠。明燭重燃煨燼灰， 
　　寒泉更洗沈泥玉。載持巾櫛禮儀好，一弄絲桐生死足。 
　　出入關山十二年，哀情盡在胡笳曲。 
　　卷303_29 《雜言同豆盧郎中郭南七裏橋哀悼姚倉曹》劉商 
　　橋邊足離別，終日為悲辛。登橋因歎逝，卻羨別離人。 
　　橋下東流水，芳樹櫻桃蕊。流水與潮回，花落明年開。 
　　可憐三語掾，長作九泉灰。宿昔歡遊在何處， 
　　花前飲足求仙去。 
　　卷303_30 《春日臥病》劉商 
　　楚客經年病，孤舟人事稀。晚晴江柳變，春暮塞鴻歸。 
　　今日方知命，前身自覺非。不能憂歲計，無限故山薇。 
　　卷303_31 《題禪居廢寺》劉商 
　　凋殘精舍在，連步訪緇衣。古殿門空掩，楊花雪亂飛。 
　　鶴巢松影薄，僧少磬聲稀。青眼能留客，疏鐘逼夜歸。 
　　卷303_32 《題山寺（一作題悟空寺）》劉商 
　　扁舟水淼淼，曲岸複長塘。古寺春山上，登樓憶故鄉。 
　　雲煙橫極浦，花木擁迴廊。更有思歸意，晴明陟上方。 
　　卷303_33 《題楊侍郎新亭》劉商 
　　毗陵過柱史，簡易在茅茨。芳草如花種，修篁帶筍移。 
　　徑幽人未賞，簷靜燕初窺。野客憐霜壁，青松畫一枝。 
　　卷303_34 《同徐城季明府遊重光寺題晃師壁（作同遊重光寺題僧壁）》劉商 
　　野寺僧房遠，陶潛引客來。鳥喧殘果落，蘭敗幾花開。 
　　真性知無住，微言慾望回。竹風清磬晚，歸策步蒼苔。 
　　卷303_35 《送林袞侍禦東陽秩滿赴上都》劉商 
　　幾年烏府內，何處逐鳧歸。關吏迷驄馬，銅章累繡衣。 
　　野亭山草綠，客路柳花飛。況複長安遠，音書從此稀。 
　　卷303_36 《送人之江東》劉商 
　　含香仍佩玉，宜入鏡中行。盡室隨乘興，扁舟不計程。 
　　渡江霖雨霽，對月夜潮生。莫慮當炎暑，稽山水木清。 
　　卷303_37 《送李元規昆季赴舉》劉商 
　　見誦甘泉賦，心期折桂歸。鳳雛皆五色，鴻漸又雙飛。 
　　別思看衰柳，秋風動客衣。明朝問禮處，暫覺雁行稀。 
　　卷303_38 《送楊閑侍禦拜命赴上都》劉商 
　　賀客移星使，絲綸出紫微。手中霜作簡，身上繡為衣。 
　　驄馬朝天疾，台烏向日飛。親朋皆避路，不是送人稀。 
　　卷303_39 《賦得月下聞蛩送別》劉商 
　　物候改秋節，炎涼此夕分。暗蟲聲遍草，明月夜無雲。 
　　清迥簷外見，淒其籬下聞。感時兼惜別，羈思自紛紛。 
　　卷303_40 《重陽日寄上饒李明府》劉商 
　　重陽秋雁未銜蘆，始覺他鄉節候殊。旅館但知聞蟋蟀， 
　　郵童不解獻茱萸。陶潛何處登高醉，倦客停橈一事無。 
　　來歲公田多種黍，莫教黃菊笑楊朱。 
　　卷303_41 《同諸子哭張元易》劉商 
　　盛德高名總是空，神明福善大朦朧。遊魂永永無歸日， 
　　流水年年自向東。素帷旅櫬鄉關遠，丹旐孤燈客舍中。 
　　伯道共悲無後嗣，孀妻老母斷根蓬。 
　　卷303_42 《合肥至日愁中寄鄭明府》劉商 
　　失計為卑吏，三年滯楚鄉。不能隨世俗，應是昧行藏。 
　　白璧空無玷，黃沙只自傷。暮天鄉思亂，曉鏡鬢毛蒼。 
　　灰管移新律，窮陰變一陽。歲時人共換，幽憤日先長。 
　　拙宦慚知己，無媒悔自強。迍邅羞薄命，恩惠費餘光。 
　　眾口誠難稱，長川卻易防。魚竿今尚在，行此掉滄浪。 
　　卷303_43 《送廬州賈使君拜命》劉商 
　　考績朝稱貴，時清武用文。二天移外府，三命佐元勳。 
　　佩玉兼高位，摐金閱上軍。威容冠是鐵，圖畫閣名芸。 
　　人詠甘棠茂，童謠竹馬群。懸旌風肅肅，臥轍淚紛紛。 
　　特達恩難報，升沈路易分。侯嬴不得從，心逐信陵君。
