身外無徭役，開門百事閒。
倚松聽唳鶴，策杖望秋山。
萍任連池綠，苔從匝地斑。
料無車馬客，何必掃柴關。
閑臥銷長日，親朋笑我疏。
詩篇隨分有，人事度年無。
情性僻難改，愁懷酒為除。
誰能思此計，空備滿牀書。
白日逍遙過，看山復遶池。
展書尋古事，翻卷改新詩。
賒酒風前酌，留僧竹裏棋。
同人笑相問，羨我足閒時。
好景時牽目，茅齋興有餘。
遠山經雨後，庭樹得秋初。
道侶憐栽藥，高人笑養魚。
優遊隨本性，甘被棄慵疎。
永日廚煙絕，何曾暫廢吟。
閒時隨思緝，小酒恣情斟。
看月嫌松密，垂綸愛水深。
世間多少事，無事可關心。
一生能幾日，愁恨也無端。
遇酒酕醄飲，逢花爛熳看。
青雲非失路，白髮未相干。
以此多攜解，將心但自寬。
萬事徒紛擾，難關枕上身。
朗吟銷白日，沈醉度青春。
演步憐山近，閒眠厭客頻。
市朝曾不到，長免滿衣塵。
野性多疎惰，幽棲更稱情。
獨行看影笑，閑坐弄琴聲。
懶拜腰肢硬，慵趨禮樂生。
業文隨日遣，不是為求名。
生計甘寥落，高名媿自由。
慣無身外事，不信世間愁。
好酒盈杯酌，閒詩任筆酬。
涼風從入戶，雲水更宜秋。
拙直難和洽，從人笑掩關。
不能行戶外，甯解走塵間。
被酒長酣思，無愁可上顏。
何言歸去事，著處是青山。
縣去帝城遠，為官與隱齊。
馬隨山鹿放，雞雜野禽棲。
繞舍惟藤架，侵階是藥畦。
更師嵇叔夜，不擬作書題。
方拙天然性，為官是事疎。
惟尋向山路，不寄入城書。
因病多收藥，緣餐學釣魚。
養身成好事，此外更空虛。
微官如馬足，只是在泥塵。
到處貧隨我，終年老趁人。
簿書銷眼力，桮酒耗心神。
早作歸休計，深居養此身。
簿書多不會，薄俸亦難銷。
醉臥慵開眼，閒行嬾繫腰。
移花兼蝶至，買石得雲饒。
且自心中樂，從他笑寂寥。
曉鐘驚睡覺，事〈（一作世，一作是。）〉事便相關。
小市柴薪貴，貧家砧杵閒。
讀書多旋忘，賒酒數空還。
長羨劉伶輩，高眠出世間。
性疎常愛臥，親故笑悠悠。
縱出多攜枕，因衙始裹頭。
上山方覺老，過寺暫忘愁。
三考千餘日，低腰不擬休。
客至皆相笑，詩書滿臥床。
愛閑求病假，因醉棄官方。
鬢髮寒唯短，衣衫瘦漸長。
自嫌多檢束，不似舊來狂。
一日看除目，終年損道心。
山宜衝雪上，詩好帶風吟。
野客嫌知印，家人笑買琴。
只應隨分過，已是錯彌深。
鄰里皆相愛，門開數見過。
秋涼送客遠，夜靜詠詩多。
就架題書目，尋欄記藥窠。
到官無別事，種得滿庭莎。
窮達天應與，人間事莫論。
微官長似客，遠縣豈勝村。
竟日多無食，連宵不閉門。
齋心調筆硯，唯寫五千言。
縣僻仍牢落，遊人到便回。
路當邊地去，村入郭門來。
酒戶愁偏長，詩情病不開。
可曾衙小吏，恐謂踏青苔。
自下青山路，三年著綠衣。
官卑食肉僭，才短事人非。
野客教長醉，高僧勸早歸。
不知何計是，免與本心違。
月出方能起，庭前看種莎。
吏來山鳥散，酒熟野人過。
岐路荒城少，煙霞遠岫多。
同官數相引，下馬上西陂。
作吏荒城裏，窮愁欲不勝。
病多唯識藥，年老漸親僧。
夢覺空堂月，詩成滿硯冰。
故人多得路，寂寞不相稱。
誰念東山客，棲棲守印床。
何年得事盡，終日逐人忙。
醉臥誰知叫，閒書不著行。
人間長檢束，與此豈相當。
朝朝眉不展，多病怕逢迎。
引水遠通澗，壘山高過城。
秋燈照樹色，寒雨落池聲。
好是吟詩夜，披衣坐到明。
簿籍誰能問，風寒趁早眠。
每旬常乞假，隔月探支錢。
還往嫌詩僻，親情怪酒顛。
謀身須上計，終久是歸田。
閉門風雨裏，落葉與階齊。
野客嫌杯小，山翁喜枕低。
聽琴知道性，尋藥得詩題。
誰更能騎馬，閑行只杖藜。
腥膻都不食，稍稍覺神清。
夜犬因風吠，鄰雞帶雨鳴。
守官常臥病，學道別稱名。
小有洞中路，誰能引我行。
宦名渾不計，酒熟且開封。
晴月銷燈色，寒天挫筆鋒。
驚禽時並起，閑客數相逢。
舊國蕭條思，青山隔幾重。
假日多無事，誰知我獨忙。
移山入縣宅，種竹上城牆。
驚蝶遺花蘂，遊蜂帶蜜香。
唯愁明早出，端坐吏人旁。
門外青山路，因循自不歸。
養生宜縣僻，說品喜官微。
淨愛山僧飯，閒披野客衣。
誰憐幽谷鳥，不解入城飛。
一官無限日，愁悶欲何如。
掃舍驚巢燕，尋方落壁魚。
從僧乞淨水，憑客報閒書。
白髮誰能鑷，年來四十餘。
朝朝門不閉，長似在山時。
賓客抽書讀，兒童斫竹騎。
久貧還易老，多病嬾能醫。
道友應相怪，休官日已遲。
戚戚常無思，循資格上官。
閒人得事晚，常骨覔仙難。
醉臥疑身病，貧居覺道寬。
新詩久不寫，自算少人看。
漫作容身計，今知拙有餘。
青衫迎驛使，白髮憶山居。
道友憐蔬食，吏人嫌草書。
須為長久事，歸去自耕鋤。
主印三年坐，山居百事休。
焚香開敕庫，踏月上城樓。
飲酒多成病，吟詩易長愁。
殷勤問漁者，暫藉手中鉤。
長憶青山下，深居遂性情。
壘階溪石淨，燒竹灶煙輕。
點筆圖雲勢，彈琴學鳥聲。
今朝知縣印，夢裏百憂生。
自知狂僻性，吏事固相疎。
只是看山立，無嫌出縣居。
印朱沾墨硯，戶籍雜經書。
月俸尋常請，無妨乏斗儲。
作吏無能事，為文舊致功。
詩標八病外，心落百憂中。
拜別登朝客，歸依煉藥翁。
不知還往內，誰與此心同。
乍拋衫笏覺身輕，依舊還稱學道名。
欲泥山僧分屋住，羞從野老借牛耕。
妻兒盡怕為逋客，親故相邀遣到城。
無奈同官珍重意，幾回臨路卻休行。
青衫脫下便狂歌，種薤栽莎劚古坡。
野客相逢添酒病，春山暫上著詩魔。
亦知官罷貧還甚，且喜閒來睡得多。
欲與九衢親故別，明朝拄杖始經過。
九陌宅重重，何門憐此翁。
荒庭唯菊茂，幽徑與山通。
落葉帶衣上，閒雲來酒中。
此心誰得見，林下鹿應同。
先憶花時節，家山聽更歸。
愛詩看古集，憶酒典寒衣。
睡少身還健，愁多食不肥。
自憐疎嬾性，無事出門稀。
閒居無事擾，舊病亦多痊。
選字詩中老，看山屋外眠。
片霞侵落日，繁葉咽鳴蟬。
對此心還樂，誰知乏酒錢。
不自識疎鄙，終年住在城。
過門無馬跡，滿宅是蟬聲。
帶病吟雖苦，休官夢已清。
何當學禪觀，依止古先生。
受得山野性，住城多事違。
青山在宅南，回首東西稀。
淺淺一井泉，數家同汲之。
獨我惡水濁，鑿井庭之陲。
自鑿還自飲，亦為眾所非。
吁嗟世間事，潔身誠難為。

日出窮巷喜，溫然勝重衣。
重衣豈不煖，所煖人不齊。
兀兀復行行，不離階與墀。


丈夫非馬蹄，安得知路岐。
窮賤餐茹薄，興與養性宜。
乃知長生術，豪貴難得之。
終年城裏住，門戶似山林。
客怪身名晚，妻嫌酒病深。
寫方多識藥，失譜廢彈琴。
文字非經濟，空虛用破心。
休看小字大書名，向日持經眼卻明。
時過無心求富貴，身閒不夢見公卿。
因尋岳寺葷辛斷，自到王城禮數生。
斜月照床新睡覺，西風半夜鶴來聲。
三年賃舍親仁里，寂寞何曾似在城。
飲酒自緣防冷病，尋人多是為閒行。
軒車無路通門巷，親友因詩道姓名。
自別青山歸未得，羨君長聽石泉聲。
客行野田間，比屋皆閉戶。
借問屋中人，盡去作商賈。
官家不稅商，稅農服作苦。
居人盡東西，道路侵壟畝。
采玉上山顛，探珠入水府。
邊兵索衣食，此物同泥土。
古來一人耕，三人食猶飢。
如今千萬家，無一把鋤犁。
我倉常空虛，我田生蒺藜。
上天不雨粟，何由活烝黎。
居止日蕭條，庭前唯藥苗。
身閑眠自久，眼荖〈（音咤，事異也。一作暗。）〉視還遙。
簷燕酬鶯語，鄰花雜絮飄。
客來無酒飲，搔首擲空瓢。
深閉柴門長不出，功夫自課少閒時。
翻音免問他人字，覆局何勞對手棋。
生計如雲無定所，窮愁似影每相隨。
到頭歸向青山是，塵路茫茫欲告誰。
寂寞日何為，閒居春色遲。
驚風起庭雪，寒雨長簷澌。
強飲樽中酒，嘲山世外詩。
此生仍且在，難與老相離。
〈一作王建詩。〉
秋來梨果熟，行哭小兒飢。
鄰富雞長往，莊貧客漸稀。
借牛耕地晚，賣樹納錢遲。
牆下當官道，依前夾竹籬。
野人慣去山中住，自到城來悶不勝。
宮樹蟬聲多卻樂，侯門月色少於燈。
飢來唯擬重餐藥，歸去還應只別僧。
聞道舊溪茆屋畔，春風新上數枝藤。
為客久未歸，寒山獨掩扉。
曉來山鳥散，雨過杏花稀。
天遠雲空積，溪深水自微。
此情對春色，盡醉欲忘機。
十年通籍入金門，自媿名微枉搢紳。
煉得丹砂疑不食，從茲白髮日相親。
家山迢遞迴無路，杯酒稀疏病到身。
漢有馮唐唐有我，老為郎吏更何人。
旅人無事喜，終日思悠悠。
逢酒嫌杯淺，尋書怕字稠。
貧來許錢聖，夢覺見身愁。
寂寞中林下，飢鷹望到秋。
夜睡常驚起，春光屬野夫。
新銜添一字，舊友遜前途。
喜過還疑夢，狂來不似儒。
愛花持燭看，憶酒犯街沽。
天上名應定，人間盛更無。
報恩丞相合，何啻殺微軀。
年年九陌看春還，舊隱空勞夢寐間。
遲日逍遙芸草長，聖朝清淨諫臣閒。
偶逢遊客同傾酒，自有前騶恥見山。
道侶書來相責誚，朝朝欲報作何顏。
憶昔未出身，索寞無精神。
逢人話天命，自賤如埃塵。
君今才出身，颯爽鞍馬春。
逢人話天命，自重如千鈞。
信涉名利道，舉動皆喪真。
君今自世情，何況天下人。
閒處無人到，乖疎稱野情。
日高搔首起，林下散衣行。
泉引窗前過，雲看石罅生。
別來愁欲老，虛負出山名。
客行無定止，終日路岐間。
馬為賒來貴，僮緣借得頑。
詩書愁觸雨，店舍喜逢山。
舊業嵩陽下，三年未得還。
半年留醉待花開，曉去迎春夜始回。
風暖慢行尋曲水，天晴遠望立高臺。
亦知無處將詩請，唯得終朝把酒催。
今日柳條全弄色，遊人相伴看春來。
正月一日後，尋春更不眠。
自知還近僻，眾說過於顛。
看水寧依路，登山欲到天。
悠悠芳思起，多是晚風前。
官卑長少事，縣僻又無城。
未曉沖寒起，迎春忍病行。
樹枝風掉軟，菜甲土浮輕。
好箇林間鵲，今朝足喜聲。
詩酒相牽引，朝朝思不窮。
苔痕雪水裏，春色竹煙中。
迎雨緣池草，摧花倚樹風。
書非名利事，愛此少人同。
塵中主印吏，誰遣有高情。
趁煖簷前坐，尋芳樹底行。
土融凝墅色，冰敗滿池聲。
漸覺春相泥，朝來睡不輕。
疎頑無異事，隨例但添年。
舊曆藏深篋，新衣薄絮綿。
暖風渾酒色，晴日暢琴弦。
同伴無辭困，遊春貴在先。
看春長不足，豈更覺身勞。
寺裏花枝淨，山中水色高。
嫩雲輕似絮，新草細如毛。
併起詩人思，還應費筆毫。
悠悠小縣吏，顦顇入新年。
遠思遭詩惱，閒情被酒牽。
戀花林下飲，愛草野中眠。
疎懶今成性，誰人肯更憐。
處處春光遍，遊人亦不稀。
向陽傾冷酒，看影試新衣。
嫩樹行移長，幽禽語旋飛。
同來皆去盡，沖夜獨吟歸。
朝朝看春色，春色似相憐。
酒醒鶯啼裏，詩成蝶舞前。
摘花盈手露，折竹滿庭煙。
親故多相笑，疏狂似少年。
卑官還不惡，行止得逍遙。
晴野花侵路，春陂水上橋。
塵埃生暖色，藥草長新苗。
看卻煙光散，狂風處處飄。
身被春光引，經時更不歸。
嚼花香滿口，書竹粉黏衣。
弄日鶯狂語，迎風蝶倒飛。
自知疎嬾性，得事亦應稀。
曉脫青衫出，閒行氣味長。
一瓶春酒色，數頃野花香。
朝客聞應羨，山僧見亦狂。
不將僮僕去，恐為損風光。
閒人祇是愛春光，迎得春來喜欲狂。
買酒怕遲教走馬，看花嫌遠自移牀。
嬌鶯語足方離樹，戲蝶飛高始過牆。
顛倒醉眠三數日，人間百事不思量。
春來眠不得，誰復念生涯。
夜聽四鄰樂，朝尋九陌花。
輕煙浮草色，微雨濯年華。
乞假非關病，朝衣在酒家。
野步出茆齋，閑行坐石臺。
久悲鄉路遠，猶喜杏花開。
鷗鷺皆飛去，帆檣何處來。
因凝千里目，落日尚徘徊。
廣陵寒食天，無霧復無煙。
暖日凝花柳，春風散管弦。
園林多是宅，車馬少於船。
莫喚遊人住，遊人困不眠。
滿郭是春光，街衢土亦香。
竹風輕履舄，花露膩衣裳。
穀鳥鳴還豔，山夫到更狂。
可憐遊賞地，煬帝國傾亡。
江北煙光裏，淮南勝事多。
市鄽持燭入，鄰里漾船過。
有地惟栽竹，無家不養鵝。
春風蕩城郭，滿耳是笙歌。
〈一作張籍詩〉
今朝一百五，出戶雨初晴。
舞愛雙飛蝶，歌聞百囀鶯。
江深青草岸，花滿白雲城。
為政多孱懦，應無酷吏名。
出城煙火少，況復是今朝。
閑坐將誰語，臨觴只自謠。
階前春蘚遍，衣上落花飄。
伎樂州人戲，使君心寂寥。
窮巷少芳菲，蒼苔一徑微。
酒醒聞客別，年長送春歸。
宿願眠雲嶠，浮名繫鎖闈。
未因丞相庇，難得脫朝衣。
寂寂春將老，閒人強自歡。
迎風鶯語澀，帶雨蝶飛難。
傍砌木初長，眠花景漸闌。
臨軒平目望，情思若為寬。
昨迎今復送，來晚去逡巡。
芳盡空繁樹，愁多獨病身。
靜思傾酒嬾，閒望上樓頻。
為向春風道，明年早報春。
留春不得被春欺，春若無情遣泥誰。
寂寞自疑生冷病，淒涼還似別親知。
隨風未辨歸何處，澆酒唯求住少時。
一去近當三百日，從朝至夜是相思。
閑齋深夜靜，獨坐又閒行。
密樹月籠影，疎籬水隔聲。
斷猨時叫谷，棲鳥每搖檉。
寂寞求名士，誰知此夕情。
秋來不復眠，但覺思悠然。
菊色慾經露，蟲聲漸替蟬。
詩情生酒裏，心事在山邊。
舊里無因到，西風又一年。
昨宵白露下，秋氣滿山城。
風勁衣巾脆，窗虛筆墨輕。
臨書愛真跡，避酒怕狂名。
祇擬隨麋鹿，悠悠過一生。
〈（一本題作秋日山中。前四句作「秋來長早起，拄杖繞階行。風冷衣裳脆，天寒筆硯清。」餘同。））〉
疎散永無事，不眠常夜分。
月中松露滴，風引鶴同聞。
酒熟菊還芳，花飄盞亦香。
與君先一醉，舉世待重陽。
風色初晴利，蟲聲向晚長。
此時如不飲，心事亦應傷。
帝里閒人少，誰同把酒桮。
硯山籬下菊，今日幾枝開。
曉角驚眠起，秋風引病來。
長年歸思切，更值雁聲催。
蕭蕭晚景寒，獨立望江壖。
沙渚幾行雁，風灣一隻船。
落霞澄返照，孤嶼隔微煙。
極目思無盡，鄉心到眼前。
衰殘歸未遂，寂寞此宵情。
舊國當千里，新年隔數更。
寒猶近北峭，風漸向東生。
誰見長安陌，晨鐘度火城。
慇懃惜此夜，此夜在逡巡。
燭盡年還別，雞鳴老更新。
儺聲方去疫，酒色已迎春。
明日持杯處，誰為最後人。
年年到此日，瀝酒拜街中。
萬戶千門看，無人不送窮。
送窮窮不去，相泥欲何為。
今日官家宅，淹留又幾時。
古人皆恨別，此別恨消魂。
只是空相送，年年不出門。
靄靄紛紛不可窮，戛笙歌處盡隨龍。
來依銀漢一千里，歸傍巫山十二峰。
呈瑞每聞開麗色，避風仍見掛喬松。
憐君翠染雙蟬鬢，鏡裏朝朝近玉容。
愁雲殘臘下陽臺，混卻乾坤六出開。
與月交光呈瑞色，共花爭豔傍寒梅。
飛隨郢客歌聲遠，散逐宮娥舞袖回。
其那知音不相見，剡溪乘興為君來。
霏微著草樹，漸布與階平。
遠近如空色，飄颺無落聲。
飛鴉疑翅重，去馬覺蹄輕。
遙想故山下，樵夫應滯行。
銀輪玉兔向東流，瑩淨三更正好遊。
一片黑雲何處起，皂羅籠卻水精毬。
亭亭千萬里，三五復秋中。
此夕光應絕，常時思不同。
九霄微有露，四海靜無風。
惆悵逡巡別，誰能看碧空。
長空埃壒滅，皎皎月華臨。
色正秋將半，光鮮夜自深。
九霄晴更徹，四野氣難侵。
靜照遙山出，孤明列宿沉。
高人應不寐，驚鵲復何心。
漏盡東方曉，佳期何處尋。
銀漢波瀾溢，經旬雨未休。
細聽宜隔牖，遠望憶高樓。
風急飄還斷，雲低落更稠。
走童驚掣電，饑鳥啄浮漚。
絲網張空際，蛛繩續瓦溝。
青蛙多入戶，潢潦欲勝舟。
雷怒疑山破，池渾似土流。
灰人漫禳厭，水馬恣沈浮。
廣陌應翻浪，貧居恐作湫。
陽精藏不耀，陰氣盛難收。
遠色重林暮，繁聲四壁秋。〈（一本無此四句。）〉
望晴思見日，防冷欲披裘。
枕潤眠還懶，車羸出轉憂。
散空煙漠漠，迸溜竹修修。〈（一本無此二句。）〉
樹暗蟬吟咽，巢傾燕語愁。
琴書涼簟淨，燈燭夜窗幽。
天下那能向，龍邊豈易求。
濕煙凝竈額，荒草覆牆頭。
酒思淒方罷，詩情耿始抽。
下床先仗屐，汲井恐飄甌。
危坐徒相憶，佳期未有由。
勞君寄新什，終日不能酬。
清氣潤華屋，東風吹雨勻。
花低驚豔重，竹淨覺聲真。
山際凝如霧，雲中散似塵。
蕭蕭下碧落，點點救生民。
緩灑雷霆細，微沾瓦礫新。
詩成難繼和，造化筆通神。
凶神扇�惡神行，洶湧挨排白霧生。
風擊水凹波撲凸，雨漴山口地嵌坑。
龍噴黑氣翻騰滾，鬼掣紅光劈劃揁〈（音征，引也。）〉。
哮吼忽雷聲揭石，滿天啾唧鬧轟轟。
江昏山半晴，南阻絕人行。
葭菼連雲色，松杉共雨聲。
早秋仍燕舞，深夜更鼉鳴。
為報迷津客，訛言未可輕。
