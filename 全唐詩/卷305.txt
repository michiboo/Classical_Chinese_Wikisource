
　卷305_1 《登城樓作》陳翊 
　　井邑白雲間，嚴城遠帶山。沙墟陰欲暮，郊色淡方閑。 
　　孤徑回榕岸，層巒破枳關。寥寥分遠望，暫得一開顏。 
　　卷305_2 《宴柏台》陳翊 
　　華台陳桂席，密榭宴清真。柏葉猶霜氣，桃花似漢津。 
　　青尊照深夕，綠綺映芳春。欲憶相逢後，無言嶺海人。 
　　卷305_3 《過馬侍中亭》陳翊 
　　草色照雙扉，軒車到客稀。苔衣香屐跡，花綬少塵飛。 
　　薄望憐池淨，開畦愛雨肥。相過忘日昃，坐待白雲歸。 
　　卷305_4 《寄邵校書楚萇》陳翊 
　　愛酒時稱僻，高情自不凡。向人方白眼，違俗有青岩。 
　　雲際開三徑，煙中掛一帆。相期同歲晚，閑興與松杉。 
　　卷305_5 《龍池春草》陳翊 
　　青春光鳳苑，細草遍龍池。曲渚交蘋葉，回塘惹柳枝。 
　　因風初苒苒，覆岸欲離離。色帶金堤靜，陰連玉樹移。 
　　日光浮靃靡，波影動參差。豈比生幽遠，芳馨眾不知。 
　　卷305_6 《郊行示友人》陳翊 
　　水開長鏡引諸巒，春洞花深落翠寒。 
　　醉向絲蘿驚自醒，與君清耳聽松湍。 
　　卷305_7 《送別蕭二》陳翊 
　　橘花香覆白蘋洲，江引輕帆入遠遊。 
　　千里雲天風雨夕，憶君不敢再登樓。 
　　卷305_8 《遊仙》劉複 
　　稅駕倚扶桑，逍遙望九州。二老佐軒轅，移戈戮蚩尤。 
　　功成棄之去，乘龍上天遊。天上見玉皇，壽與天地休。 
　　俯視崑崙宮，五城十二樓。王母何窈眇，玉質清且柔。 
　　揚袂折瓊枝，寄我天東頭。相思千萬歲，大運浩悠悠。 
　　安用知吾道，日月不能周。寄音青鳥翼，謝爾碧海流。 
　　卷305_9 《寺居清晨》劉複 
　　高枕對曉月，衣巾清且涼。露華朝未晞，滴瀝含虛光。 
　　隔竹聞汲井，開扉見焚香。幽心感衰病，結念依法王。 
　　青冥早雲飛，杳靄空鳥翔。此情皆有釋，悠然知所忘。 
　　卷305_10 《出東城》劉複 
　　步出東城門，獨行已彷徨。伊洛泛清流，密林含朝陽。 
　　芳景雖可矚，憂懷在中腸。人生幾何時，苒苒隨流光。 
　　願得心所親，尊酒坐高堂。一為浮沉隔，會合殊未央。 
　　雙戲水中鳧，和鳴自翱翔。我無此羽翼，安可以比方。 
　　卷305_11 《經禁城》劉複 
　　日沒路且長，遊子欲涕零。荒城無人路，秋草飛寒螢。 
　　東南古丘墟，莽蒼馳郊坰.黃雲晦斷岸，枯井臨崩亭。 
　　昔人竟何之，窮泉獨冥冥。蒼苔沒碑版，朽骨無精靈。 
　　俯仰寄世間，忽如流波萍。金石非汝壽，浮生等臊腥。 
　　不如學神仙，服食求丹經。 
　　卷305_12 《出三城留別幕中三判官》劉複 
　　翔禽托高柯，倦客念主人。恩義有所知，四海同一身。 
　　況皆曠大姿，翰音見良辰。陳規佐武略，高視據要津。 
　　常願投素誠，今果得所申。金罍列四座，廣廈無氛塵。 
　　留連徂暑中，觀望歷數旬。河山險以固，士卒勇且仁。 
　　飭裝去未歸，相追越城闉。愧無青玉案，緘佩永不泯。 
　　卷305_13 《送劉秀才南歸（一作陳存詩）》劉複 
　　鳥啼楊柳垂，此別千萬裏。古路入商山，春風生灞水。 
　　停車落日在，罷酒離人起。蓬戶寄龍沙，送歸情詎已。 
　　卷305_14 《送王倫（一作汪倫）》劉複 
　　春江日未曛，楚客酣送君。翩翩孤黃鶴，萬里滄洲雲。 
　　四方各有志，豈得常顧群。山連巴湘遠，水與荊吳分。 
　　清光日修阻，尺素安可論。相思寄夢寐，瑤草空氛氳。 
　　卷305_15 《長相思》劉複 
　　長相思，在桂林，蒼梧山遠瀟湘深。秋堂零淚倚金瑟， 
　　朱顏搖落隨光陰。長宵嘹唳鴻命侶，河漢蒼蒼隔牛女。 
　　甯知一水不可渡，況複萬山修且阻。彩絲織綺文雙鴛， 
　　昔時贈君君可憐。何言一去瓶落井，流塵歇滅金爐前。 
　　卷305_16 《長歌行》劉複 
　　淮南木落秋雲飛，楚宮商歌今正悲。青春白日不與我， 
　　當壚舉酒勸君持。出門驅馳四方事，徒用辛勤不得意。 
　　三山海底無見期，百齡世間莫虛棄。 
　　君不見金城帝業漢家有，東制諸侯欲長久。 
　　奸雄竊命風塵昏，函谷重關不能守。龍蛇出沒經兩朝， 
　　胡虜憑陵大道銷。河水東流宮闕盡，五陵松柏自蕭蕭。 
　　卷305_17 《春遊曲》劉複 
　　春風戲狹斜，相見莫愁家。細酌蒲桃酒，嬌歌玉樹花。 
　　裁衫催白紵，迎客走朱車。不覺重城暮，爭棲柳上鴉。 
　　卷305_18 《雜曲》劉複 
　　寶劍飾文犀，當風似切泥。逢君感意氣，貰酒杜陵西。 
　　趙女顏雖少，宛駒齒正齊。嬌多不肯別，更待夜烏啼。 
　　卷305_19 《春雨》劉複 
　　細雨度深閨，鶯愁欲懶啼。如煙飛漠漠，似露濕淒淒。 
　　草色行看靡，花枝暮欲低。曉聽鐘鼓動，早送錦障泥。 
　　卷305_20 《夕次襄邑》劉複 
　　何處成吾道，經年遠路中。客心猶向北，河水自歸東。 
　　古戍飄殘角，疏林振夕風。輕舟難載月，那與故人同。 
　　卷305_21 《夏日》劉複 
　　映日紗窗深且閑，含桃紅日石榴殷。銀瓶綆轉桐花井， 
　　沉水煙銷金博山。文簟象床嬌倚瑟，彩奩銅鏡懶拈環。 
　　明朝戲去誰相伴，年少相逢狹路間。 
　　卷305_22 《送黃曄明府岳州湘陰赴任（一作劉三複詩）》劉複 
　　擬占名場第一科，龍門十上困風波。三年護塞從戎遠， 
　　萬里投荒失意多。花縣到時銅墨貴，葉舟行處水雲和。 
　　遙知布惠蘇民後，應向祠堂吊汨羅。 
　　卷305_23 《禪門寺暮鐘》劉複 
　　簨簴高懸于闐鐘，黃昏發地殷龍宮。 
　　遊人憶到嵩山夜，疊閣連樓滿太空。 
　　卷305_24 《同張深秀才游華嚴寺》冷朝陽 
　　同遊雲外寺，渡水入禪關。立掃窗前石，坐看池上山。 
　　有僧飛錫到，留客話松間。不是緣名利，好來長伴閑。 
　　卷305_25 《中秋與空上人同宿華嚴寺》冷朝陽 
　　掃榻相逢宿，論詩舊梵宮。磬聲迎鼓盡，月色過山窮。 
　　庭簇安禪草，窗飛帶火蟲。一宵何惜別，回首隔秋風。 
　　卷305_26 《宿柏岩寺》冷朝陽 
　　幽寺在岩中，行唯一徑通。客吟孤嶠月，蟬噪數枝風。 
　　秋色生苔砌，泉聲入梵宮。吾師修道處，不與世間同。 
　　卷305_27 《登靈善寺塔》冷朝陽 
　　飛閣青霞裏，先秋獨早涼。天花映窗近，月桂拂簷香。 
　　華嶽三峰小，黃河一帶長。空聞指歸路，煙處有垂楊。 
　　卷305_28 《瀑布泉》冷朝陽 
　　潺湲半空裏，霖落石房邊。風激珠光碎，山欹練影偏。 
　　急流難起浪，迸沫只如煙。自古惟今日，淒涼一片泉。 
　　卷305_29 《冬日逢馮法曹話懷》冷朝陽 
　　分襟二年內，多少事相干。禮樂風全變，塵埃路漸難。 
　　秋林新葉落，霜月滿庭寒。雖喜逢知己，他鄉歲又闌。 
　　卷305_30 《送唐六赴舉》冷朝陽 
　　秋色生邊思，送君西入關。草衰空大野，葉落露青山。 
　　故國煙霞外，新安道路間。碧霄知己在，香桂月中攀。 
　　卷305_31 《送遠上人歸京》冷朝陽 
　　夏臘歲方深，思歸徹曙吟。未離銷雪院，已有過雲心。 
　　寒磬清函谷，孤鐘宿華陰。別京遊舊寺，月色似雙林。 
　　卷305_32 《別郎上人》冷朝陽 
　　過雲尋釋子，話別更依依。靜室開來久，遊人到自稀。 
　　觸風香氣盡，隔水磬聲微。獨傍孤松立，塵中多是非。 
　　卷305_33 《立春》冷朝陽 
　　玉律傳佳節，青陽應此辰。土牛呈歲稔，彩燕表年春。 
　　臘盡星回次，寒餘月建寅。風光行處好，雲物望中新。 
　　流水初銷凍，潛魚欲振鱗。梅花將柳色，偏思越鄉人。 
　　卷305_34 《送紅線》冷朝陽 
　　采菱歌怨木蘭舟，送客魂銷百尺樓。 
　　還似洛妃乘霧去，碧天無際水空流。 
　　卷305_35 《南至日太史登臺書雲物》於尹躬 
　　至日行時令，登臺約禮文。官稱伯趙氏，色辨五方雲。 
　　晝漏聽初發，陽光望漸分。司天為歲備，持簡出人群。 
　　惠愛周微物，生靈荷聖君。長當有嘉瑞，鬱鬱複紛紛。 
　　卷305_36 《贈別二首》柳郴 
　　江浦程千里，離尊淚數行。無論吳與楚，俱是客他鄉。 
　　何處最悲辛，長亭臨古津。往來舟楫路，前後別離人。 
　　卷305_37 《句》柳郴 
　　他鄉生白髮，舊國有青山。 
　　（《賊平後送客還鄉》。見《紀事》）。 
　　卷305_38 《望終南春雪》李子卿 
　　山勢抱西秦，初年瑞雪頻。色搖鶉野霽，影落鳳城春。 
　　輝耀銀峰逼，晶明玉樹親。尚寒由氣勁，不夜為光新。 
　　荊岫全疑近，昆丘宛合鄰。餘輝倘可借，回照讀書人。
