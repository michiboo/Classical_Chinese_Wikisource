
明月出天山，蒼茫雲海間。
長風幾萬里，吹度玉門關。
漢下白登道，胡窺青海灣。
由來征戰地，不見有人還。
戍客望邊邑，思歸多苦顏。
高樓當此夜，歎息未應閑。

獨漉水中泥，水濁不見月。
不見月尚可，水深行人沒。
越鳥從南來，胡鷹亦北渡。
我欲彎弓向天射，惜其中道失歸路。
落葉別樹，飄零隨風。
客無所託，悲與此同。
羅幃舒捲，似有人開。
明月直入，無心可猜。
雄劍掛壁，時時龍鳴。
不斷犀象，繡澀苔生。
國恥未雪，何由成名。
神鷹夢澤，不顧鴟鳶。
為君一擊，鵬搏九天。

登高丘，望遠海。
六鼇骨已霜，三山流安在。
扶桑半摧折，白日沈光彩。
銀臺金闕如夢中，秦皇漢武空相待。
精衛費木石，黿鼉無所憑。
君不見驪山茂陵盡灰滅，牧羊之子來攀登。
盜賊劫寶玉，精靈竟何能。
窮兵黷武今如此，鼎湖飛龍安可乘。

長安白日照春空，綠楊結煙垂裊風。
披香殿前花始紅，流芳發色繡戶中。
繡戶中，相經過，飛燕皇后輕身舞，紫宮夫人絕世歌。
聖君三萬六千日，歲歲年年奈樂何？

君歌楊叛兒，妾勸新豐酒。
何許最關人，烏啼白門柳。
烏啼隱楊花，君醉留妾家。
博山爐中沈香火，雙煙一氣凌紫霞。

雙燕復雙燕，雙飛令人羨。
玉樓珠閣不獨棲，金窗繡戶長相見。
柏梁失火去，因入吳王宮。
吳宮又焚蕩，雛盡巢亦空。
憔悴一身在，孀雌憶故雄。
雙飛難再得，傷我寸心中。

蒼蒼雲松，落落綺皓。
春風爾來爲阿誰，蝴蝶忽然滿芳草。
秀眉霜雪顏桃花，骨青髓綠長美好。
稱是秦時避世人，勸酒相歡不知老。
各守麋鹿志，恥隨龍虎爭。
歘起佐太子，漢王乃復驚。
顧謂戚夫人，彼翁羽翼成。
歸來商山下，泛若雲無情。
舉觴酹巢由，洗耳何獨清。
浩歌望嵩嶽，意氣還相傾。

于闐採花人，自言花相似。
明妃一朝西入胡，胡中美女多羞死。
乃知漢地多名姝，胡中無花可方比。
丹青能令醜者妍，無鹽翻在深宮裏。
自古妬蛾眉，胡沙埋皓齒。

玉不自言如桃李，魚目笑之卞和恥。
楚國青蠅何太多，連城白璧遭讒毀。
荊山長號泣血人，忠臣死爲刖足鬼。
聽曲知寧戚，夷吾因小妻。
秦穆五羊皮，買死百里奚。
洗拂青雲上，當時賤如泥。
朝歌鼓刀叟，虎變磻谿中。
一舉釣六合，遂荒營丘東。
平生渭水曲，誰識此老翁。
奈何今之人，雙目送飛鴻。

拂彼白石，彈吾素琴。
幽澗愀兮流泉深，善手明徽高張清。
心寂歷似千古，松颼飀兮萬尋。
中見愁猨弔影而危處兮，呌秋木而長吟。
客有哀時失職而聽者，淚淋浪以霑襟。
乃緝商輟羽，潺湲成音。
吾但寫聲發情於妙指，殊不知此曲之古今。
幽澗泉，鳴深林。

漢家秦地月，流影照明妃。 
一上玉關道，天涯去不歸。 
漢月還從東海出，明妃西嫁無來日。 
燕支長寒雪作花，蛾眉憔悴沒胡沙。 
生乏黃金枉圖畫，死留青冢使人嗟。

昭君拂玉鞍，上馬啼紅頰。 
今日漢宮人，明朝胡地妾。

中山孺子妾，特以色見珍。
雖然不如延年妹，亦是當時絕世人。
桃李出深井，花豔驚上春。
一貴復一賤，關天豈由身。
芙蓉老秋霜，團扇羞網塵。
戚姬髡髮入舂市，萬古共悲辛。

白帝城邊足風波，瞿塘五月誰敢過。 
荊州麥熟繭成蛾，繰絲憶君頭緒多。 
撥穀飛鳴奈妾何。

〈一作「設辟邪伎鼓吹雉子斑曲辭」〉
辟邪伎作鼓吹驚，雉子班之奏曲成，喔咿振迅欲飛鳴。
扇錦翼，雄風生。
雙雌同飲啄，趫悍誰能爭。
乍向草中耿介死，不求黃金籠下生。
天地至廣大，何惜遂物情。
善卷讓天子，務光亦逃名。
所貴曠士懷，朗然合太清。

相逢紅塵內，高揖黃金鞭。 
萬戶垂楊裡，君家阿那邊。

〈一作「古有所思行」〉
我思仙人乃在碧海之東隅。
海寒多天風，白波連山倒蓬壺。
長鯨噴涌不可涉，撫心茫茫淚如珠。
西來青鳥東飛去，願寄一書謝麻姑。

別來幾春未還家，玉窗五見櫻桃花。
況有錦字書，開緘使人嗟。
至此腸斷彼心絕，雲鬟綠鬢罷梳結。
愁如回□亂白雪，去年寄書報陽台。
今年寄書重相催，東風兮東風，為我吹行雲使西來。
待來竟不來，落花寂寂委青苔。

錦水東北流，波蕩雙鴛鴦。
雄巢漢宮樹，雌弄秦草芳。
寧同萬死碎綺翼，不忍雲間兩分張。
此時阿嬌正嬌妒，獨坐長門愁日暮。
但願君恩顧妾深，豈惜黃金買詞賦。
相如作賦得黃金，丈夫好新多異心。
一朝將聘茂陵女，文君因贈白頭吟。
東流不作西歸水，落花辭條羞故林。
兔絲固無情，隨風任傾倒。
誰使女蘿枝，而來強縈抱。
兩草猶一心，人心不如草。
莫卷龍鬚席，從他生網絲。
且留琥珀枕，或有夢來時。
覆水再收豈滿杯，棄妾已去難重回。
古來得意不相負，只今惟見青陵台。
〈此詩一作：
錦水東流碧，波蕩雙鴛鴦。
雄巢漢宮樹，雌弄秦草芳。
相如去蜀謁武帝，赤車駟馬生輝光。
一朝再覽大人作，萬乘忽欲凌雲翔。
聞道阿嬌失恩寵，千金買賦要君王。
相如不憶貧賤日，位高金多聘私室。
茂陵姝子皆見求，文君歡愛從此畢。
淚如雙泉水，行墮紫羅襟。
五更雞三唱，清晨白頭吟。
長吁不整綠雲鬢，仰訴青天哀怨深。
城崩杞梁妻，誰道土無心。
東流不作西歸水，落花辭枝羞故林。
頭上玉燕釵，是妾嫁時物。
贈君表相思，羅袖幸時拂。
莫卷龍鬚席，從他生網絲。
且留琥珀枕，還有夢來時。
鷫鸘裘在錦屏上，自君一掛無由披。
妾有秦樓鏡，照心勝照井。
願持照新人，雙對可憐影。
覆水卻收不滿杯，相如還謝文君回。
古來得意不相負，只今惟有青陵台。〉

若耶溪旁采蓮女，笑隔荷花共人語。
日照新妝水底明，風飄香袂空中舉。
岸上誰家遊冶郎，三三五五映垂楊。
紫騮嘶入落花去，見此踟躕空斷腸。

洞庭白波木葉稀，燕鴻始入吳雲飛。
吳雲寒，燕鴻苦，風號沙宿瀟湘浦。
節士悲秋淚如雨，白日當天心。
照之可以事明主，壯士憤，雄風生。
安得倚天劒，跨海斬長鯨。

〈代隴上健兒陳安〉
狂風吹古月，竊弄章華臺。
北落明星動光彩，南征猛將如雲雷。
手中電擊倚天劒，直斬長鯨海水開。
我見樓船壯心目，頗似龍驤下三蜀。
揚兵習戰張虎旗，江中白浪如銀屋。
身居玉帳臨河魁，紫髯若戟冠崔嵬。
細柳開營揖天子，始知灞上爲嬰孩。
羌笛橫吹阿嚲迴，向月樓中吹落梅。
將軍自起舞長劒，壯士呼聲動九垓。
功成獻凱見明主，丹青畫象麒麟臺。

〈梁之雅歌有五章，今作一章〉
大君若天覆，廣運無不至。
軒後爪牙嘗先太山稽，如心之使臂。
小白鴻翼於夷吾，劉葛魚水本無二。
土校可成牆，積德爲厚地。

燕南壯士吳門豪，築中置鉛魚隱刀。
感君恩重許君命，太山一擲輕鴻毛。

紫燕黃金瞳，啾啾搖綠鬉。
平明相馳逐，結客洛門東。
少年學劒術，凌轢白猨公。
珠袍曳錦帶，匕首插吳鴻。
由來萬夫勇，挾此生雄風。
託交從劇孟，買醉入新豐。
笑盡一杯酒，殺人都市中。
羞道易水寒，從令日貫虹。
燕丹事不立，虛沒秦帝宮。
舞陽死灰人，安可與成功。

妾髮初覆額，折花門前劇。
郎騎竹馬來，繞牀弄青梅。
同居長干里，兩小無嫌猜。
十四爲君婦，羞顏未嘗開。
低頭向暗壁，千喚不一迴。
十五始展眉，願同塵與灰。
常存抱柱信，豈上望夫臺。
十六君遠行，瞿塘灩澦堆。
五月不可觸，猿聲天上哀。
門前遲行跡，一一生綠苔。
苔深不能掃，落葉秋風早。
八月胡蝶來，雙飛西園草。
感此傷妾心，坐愁紅顏老。
早晚下三巴，預將書報家。
相迎不道遠，直至長風沙。

憶妾深閨里，煙塵不曾識。
嫁與長幹人，沙頭候風色。
五月南風興，思君下巴陵。
八月西風起，想君發揚子。
去來悲如何，見少離別多。
湘潭幾日到，妾夢越風波。
昨夜狂風度，吹折江頭樹。
淼淼暗無邊，行人在何處。
好乘浮雲驄，佳期蘭渚東。
鴛鴦綠蒲上，翡翠錦屏中。
自憐十五餘，顏色桃花紅。
那作商人婦，愁水復愁風。
〈此篇一作張潮，黃庭堅作李益〉

小時不識月，呼作白玉盤。
又疑瑤臺鏡，飛在青雲端。
仙人垂兩足，桂樹作團團。
白兔擣藥成，問言與誰餐。
蟾蜍蝕圓影，大明夜已殘。
羿昔落九烏，天人清且安。
陰精此淪惑，去去不足觀。
憂來其如何，悽愴摧心肝。

三十六離宮，樓臺與天通。
閣道步行月，美人愁煙空。
恩疎寵不及，桃李傷春風。
淫樂意何極，金輿向回中。
萬乘出黃道，千旗揚彩虹。
前軍細柳北，後騎甘泉東。
豈問渭川老，寧邀襄野童。
但慕瑤池宴，歸來樂未窮。

白馬誰家子，黃龍邊塞兒。
天山三丈雪，豈是遠行時。
春蕙忽秋草，莎雞鳴曲池。
風催寒梭響，月入霜閨悲。
憶與君別年，種桃齊蛾眉。
桃今百餘尺，花落成枯枝。
終然獨不見，流淚空自知。

揚清歌，發皓齒，北方佳人東隣子。
且吟白紵停綠水，長袖拂面爲君起。
寒雲夜卷霜海空，胡風吹天飄塞鴻。
玉顏滿堂樂未終，館娃日落歌吹濛。

月寒江清夜沈沈，美人一笑千黃金。
垂羅舞縠揚哀音，郢中白雪且莫吟。
子夜吳歌動君心，動君心，冀君賞。
願作天池雙鴛鴦，一朝飛去青雲上。

吳刀剪綵縫舞衣，明妝麗服奪春暉。
揚眉轉袖若雪飛，傾城獨立世所稀。
激楚結風醉忘歸，高堂月落燭已微，玉釵掛纓君莫違。

胡雁鳴，辭燕山，昨發委羽朝度關。
一一銜蘆枝，南飛散落天地間。
連行接翼往復還，客居煙波寄湘吳。
凌霜觸雪毛體枯，畏逢矰繳驚相呼。
聞弦虛墜良可吁，君更彈射何爲乎。

漢帝寵阿嬌，貯之黃金屋。
咳唾落九天，隨風生珠玉。
寵極愛還歇，妒深情卻疏。
長門一步地，不肯暫迴車。
雨落不上天，水覆難再收。
君情與妾意，各自東西流。
昔日芙蓉花，今成斷根草。
以色事他人，能得幾時好。

幽州胡馬客，綠眼虎皮冠。
笑拂兩隻箭，萬人不可干。
彎弓若轉月，白雁落雲端。
雙雙掉鞭行，遊獵向樓蘭。
出門不顧後，報國死何難。
天驕五單于，狼戾好兇殘。
牛馬散北海，割鮮若虎餐。
雖居燕支山，不道朔雪寒。
婦女馬上笑，顏如赬玉盤。
飜飛射鳥獸，花月醉雕鞍。
旄頭四光芒，爭戰若蜂攢。
白刃灑赤血，流沙爲之丹。
名將古誰是，疲兵良可歎。
何時天狼滅，父子得閑安。

