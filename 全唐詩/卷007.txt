公主本豆盧氏女，有才色。天寶四載，奚霫無主，安祿山請立其質子，而以公主配之，上遣中使護送至虛池驛，悲愁，作詩一首。〈註：《全唐詩》作「宜芬公主」，一般考證係「宜芳公主」之誤。〉
出嫁辭鄉國
由來此別難
聖恩愁遠道
行路泣相看
沙塞容顔盡
邊隅粉黛殘
妾心何所斷
他日望長安 
貝州宋廷芬之問裔孫也，生一男五女，男獨愚不可教，而五女皆警慧、善屬文，曰若華、若昭、若倫、若憲、若荀。若昭文尤高且悉，稟性貞素，不願歸人，欲以學名家。貞元中，並召入宮，帝與侍臣賡和五人者咸預，高其風操，不以妾侍命之，呼學士。倫、荀先卒。自貞元七年袐禁圖籍，詔若華總領。元和末，贈河內郡君。齡一首。
〈註：考證稱作者係宋若莘，《全唐詩》誤作「華」。〉
〈雲安公主下嫁，暢為儐相，才思敏捷，應對如流，六宮大異之。暢吳音以詩嘲焉。一云若昭作。〉
十二層樓倚翠空
鳳鸞相對立梧桐
雙成走報監門衛
莫使吳歈入漢宮 
穋宗拜若昭尚宮，嗣若華。祑厯穆、敬、文三朝，皆呼先生，進封梁國夫人。詩一首。
垂衣臨八極
肅穆四門通
自是無爲化
非關輔弼功
修文招隱伏
尚武殄妖兇
德炳韶光熾
恩霑雨露濃
衣冠陪御宴
禮樂盛朝宗
萬壽稱觴舉
千年信一同 
寶厯初，若昭卒，若憲復代司宮籍。詩一首。
端拱承休命
時清荷聖皇
四聰聞受諫
五服遠朝王
景媚鶯初囀
春殘日更長
命筵多濟濟
盛樂復鏘鏘
酆鎬誰將敵
橫汾未可方
願齊山嶽壽
祉福永無疆 
鮑君徽，字文姬，鮑徵君女，善詩，與尚宮五宋齊名。德宗嘗召入宮與侍臣賡和，賞賚甚厚。存詩四首。
睿澤先寰海
功成展武韶
戈鋋清外壘
文物盛中朝
聖祚山河固
宸章日月昭
玉筵鸞鵠集
仙管鳳皇調
御柳新低綠
宮鶯乍囀嬌
願將億兆慶
千祀奉神堯 
高高秋月明
北照遼陽城
塞迥光初滿
風多暈更生
征人望鄉思
戰馬聞鼙驚
朔風悲邊草
胡沙暗虜營
霜凝匣中劍
風憊原上旌
早晚謁金闕
不聞刁斗聲 
枝上花，花下人
可憐顔色俱青春
昨日看花花灼灼
今朝看花花欲落
不如盡此花下歡
莫待春風總吹卻
鶯歌蝶舞韶光長
紅爐煮茗松花香
妝成罷吟恣遊後
獨把芳枝歸洞房 
閑朝向曉出簾櫳，茗宴東亭四望通。 
遠眺城池山色裡，俯聆弦管水聲中。 
幽篁引沼新抽翠，芳槿低檐欲吐紅。 
坐久此中無限興，更憐團扇起清風。
蕭妃，武陵郡王伯良妃。詩一首。
昨夜夢君歸，賤妾下鳴機。 
極知意氣薄，不著去時衣。 
故言如夢裡，賴得雁書飛。
