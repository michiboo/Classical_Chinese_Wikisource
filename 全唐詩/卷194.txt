
漢家宮殿含雲煙，兩宮十里相連延。
晨霞出沒弄丹闕，春雨依微自甘泉。
春雨依微春尚早，長安貴遊愛芳草。
寶馬橫來下建章，香車卻轉避馳道。
貴遊誰最貴，衛霍世難比。
何能蒙主恩，幸遇邊塵起。
歸來甲第拱皇居，朱門峨峨臨九衢。
中有流蘇合歡之寶帳，一百二十鳳凰羅列含明珠。
下有錦鋪翠被之粲爛，博山吐香五雲散。
麗人綺閣情飄颻，頭上鴛釵雙翠翹。
低鬟曳袖迴春雪，聚黛一聲愁碧霄。
山珍海錯棄藩籬，烹犢炰羔如折葵。
既請列侯封部曲，還將金印授廬兒。
歡榮若此何所苦，但苦白日西南馳。

荊山之白玉兮，良工琱琢雙環連，月蝕中央鏡心穿。
故人贈妾初相結，恩在環中尋不絕。
人情厚薄苦須臾，昔似連環今似玦。
連環可碎不可離，如何物在人自移。
上客勿遽歡，聽妾歌路難。
旁人見環環可憐，不知中有長恨端。

妾家住橫塘，夫壻郗家郎。
玉盤的歷雙白魚，寶簟玲瓏透象牀。
象牀可寢魚可食，不知郎意何南北。
岸上種蓮豈得生，池中種槿豈得成。
丈夫一去花落樹，妾獨夜長心未平。

漢帝外家子，恩澤少封侯。
垂楊拂白馬，曉日上青樓。
上有顏如玉，高情世無儔。
輕裾含碧煙，窈窕似雲浮。
良時無還景，促節爲我謳。
忽聞豔陽曲，四坐亦已柔。
賓友仰稱歎，一生何所求。
平明擊鍾食，入夜樂未休。
風雨愆歲候，兵戎橫九州。
焉知坐上客，草草心所憂。

豪家沽酒長安陌，一旦起樓高百尺。
碧疏玲瓏含春風，銀題彩幟邀上客。
迴瞻丹鳳闕，直視樂遊苑。
四方稱賞名已高，五陵車馬無近遠。
晴景悠揚三月天，桃花飄俎柳垂筵。
繁絲急管一時合，他壚鄰肆何寂然。
主人無厭且專利，百斛須臾一壺費。
初醲後薄爲大偷，飲者知名不知味。
深門潛醞客來稀，終歲醇醲味不移。
長安酒徒空擾擾，路傍過去那得知。

二十登漢朝，英聲邁今古。
適從東方來，又欲謁明主。
猶酣新豐酒，尚帶灞陵雨。
邂逅兩相逢，別來問寒暑。
寧知白日晚，暫向花間語。
忽聞長樂鐘，走馬東西去。

日出照東城，春烏鵶鵶雛和鳴。
雛和鳴，羽猶短，巢在深林春正寒，引飛欲集東城暖。
羣雛�褷睥睨高，舉翅不及墜蓬蒿。
雄雌來去飛又引，音聲上下懼鷹隼。
引雛烏，爾心急將何如，何得比日搜索雀卵噉爾雛。

野鵲野鵲巢林梢，鴟鳶恃力奪鵲巢。
吞鵲之肝啄鵲腦，竊食偷居還自保。
鳳凰五色百鳥尊，知鳶爲害何不言？
霜鸇野鷂得殘肉，同啄羶腥不肯逐。
可憐百鳥紛縱橫，雖有深林何處宿。

啣泥燕，聲嘍嘍。
尾涎涎，秋去何所歸。
春來復相見，豈不解決絕高飛碧雲裏。
何爲地上啣泥滓，銜泥雖賤意有營。
杏梁朝日巢欲成，不見百鳥畏人林野宿。
翻遭網羅俎其肉，未若銜泥入華屋。
燕銜泥，百鳥之智莫與齊。

淮海生雲暮慘澹，廣陵城頭顰鼓暗。
寒聲坎坎風動邊，忽似孤城萬里絕，四望無人煙。
又如虜騎截遼水，胡馬不食仰朔天。
座中亦有燕趙士，聞顰不語客心死。
何況鰥孤火絕無晨炊，獨婦夜泣官有期。

千年土中兩刃鐵，土蝕不入金星滅。
沈沈青脊鱗甲滿，蛟龍無足蛇尾斷。
忽欲飛動中有靈，豪士得之敵國寶。
仇家舉意半夜鳴，小兒女子不可近。
龍蛇變化此中隱，夏雲奔走雷闐闐，恐成霹靂飛上天。

石氏滅，金谷園中水流絕。
當時豪右爭驕侈，錦爲步障四十里。
東風吹花雪滿川，紫氣凝閣朝景妍。
洛陽陌上人迴首，絲竹飄颻入青天。
晉武平吳恣歡燕，餘風靡靡朝廷變。
嗣世衰微誰肯憂，二十四友日日空追遊。
追遊詎可足，共惜年華促。
禍端一發埋恨長，百草無情春自綠。

出身天寶今年幾，頑鈍如鎚命如紙。
作官不了卻來歸，還是杜陵一男子。
北風慘慘投溫泉，忽憶先皇遊幸年。
身騎廐馬引天仗，直入華清列御前。
玉林瑤雪滿寒山，上昇玄閣遊絳煙。
平明羽衛朝萬國，車馬合沓溢四鄽。
蒙恩每浴華池水，扈獵不蹂渭北田。
朝廷無事共歡燕，美人絲管從九天。
一朝鑄鼎降龍馭，小臣髯絕不得去。
今來蕭瑟萬井空，唯見蒼山起煙霧。
可憐蹭蹬失風波，仰天大呌無奈何。
弊裘羸馬凍欲死，賴遇主人杯酒多。

昔有道士求神仙，靈真下試心確然。
千鈞巨石一髮懸，臥之石下十三年。
存道忘身一試過，名奏玉皇乃升天。
雲氣冉冉漸不見，留語弟子但精堅。

石上鑿井欲到水，惰心一起中路止。
豈不見古來三人俱弟兄，結茅深山讀仙經。
上有青冥倚天之絕壁，下有颼飀萬壑之松聲。
仙人變化爲白鹿，二弟翫之兄誦讀。
讀多七過可乞言，爲子心精得神仙。
可憐二弟仰天泣，一失毫釐千萬年。

雄藩鎮楚郊，地勢鬱岧嶢。
雙旌擁萬戟，中有霍嫖姚。
海雲助兵氣，寶貨益軍饒。
嚴城動寒角，晚騎踏霜橋。
翕習英豪集，振奪士卒驍。
列郡何足數，趨拜等卑寮。
日宴方雲罷，人逸馬蕭蕭。
忽如京洛間，遊子風塵飄。
歸來視寶劍，功名豈一朝。

有一人兮昇紫霞，書名玉牒兮蕚綠華。
仙容矯矯兮雜瑤珮，輕衣重重兮蒙絳紗。
雲雨愁思兮望淮海，鼓吹蕭條兮駕龍車。
世淫濁兮不可降，胡不來兮玉斧家。

衆仙翼神母，羽蓋隨雲起。
上遊玄極杳冥中，下看東海一盃水。
海畔種桃經幾時，千年開花千年子。
玉顏眇眇何處尋，世上茫茫人自死。

學仙貴功亦貴精，神女變化感馬生。
石壁千尋啓雙檢，中有玉堂鋪玉簟。
立之一隅不與言，玉體安隱三日眠。
馬生一立心轉堅，知其丹白蒙哀憐。
安期先生來起居，請示金鐺玉佩天皇書。
神女呵責不合見，仙子謝過手足戰。
大瓜玄棗冷如冰，海上摘來朝霞凝。
賜仙復坐對食訖，頷之使去隨煙升。
乃言馬生合不死，少姑教勅令付爾。
安期再拜將生出，一授素書天地畢。

周宣大獵兮岐之陽，刻石表功兮煒煌煌。
石如鼓形數止十，風雨缺訛苔蘚澀。
今人濡紙脫其文，既擊既埽白黑分。
忽開滿卷不可識，驚潛動蟄走云云。
喘逶迤，相糾錯，乃是宣王之臣史籀作。
一書遺此天地間，精意長存世冥寞。
秦家祖龍還刻石，碣石之罘李斯跡。
世人好古猶共傳，持來比此殊懸隔。

鸜鵒鸜鵒，衆皆如漆，爾獨如玉。
鸜之鵒之，衆皆蓬蒿下。
爾自三山來〈叶音黎〉，三山處子下人間。
綽約不妝冰雪顏，仙鳥隨飛來掌上。
來掌上，時拂拭。
人心鳥意自無猜，玉指霜毛本同色。
有時一去凌蒼蒼，朝遊汗漫暮玉堂。
巫峽雨中飛暫濕，杏花林裏過來香。
日夕依仁全羽翼，空欲銜環非報德。
豈不及阿母之家青鳥兒，漢宮來往傳消息。

圓天方地局，二十四氣子。
劉生絕藝難對曹，客爲歌其能。
請從中央起，中央轉鬬破欲闌。
零落勢背誰能彈，此中舉一得六七。
旋風忽散霹靂疾，履機乘變安可當。
置之死地翻取強，不見短兵反掌收已盡。
唯有猛士守四方，四方又何難。
橫擊且緣邊，豈如昆明與碣石。
一箭飛中隔遠天，神安志愜動十全，滿堂驚視誰得然。

