
李峴，信安郡王禕之第三子。樂善下士，以門蔭入仕，歷京兆府尹。天寶中，楊國忠惡其不附己，出爲長沙太守。時京兆雨災，米麥踴貴，百姓謠曰：「欲得米粟賤，無過追李峴。」其爲政得人心如此。乾元二年，拜中書侍郎同平章事。坐言事切直，謫蜀州刺史。代宗召爲禮部尚書，尋復知政事。初收東京，按治逆黨，多所全活，終衢州刺史。集一卷，今存詩一首。
闔閭葬日勞人力，嬴政穿來役鬼功。
澄碧尚疑神物在，等閑雷雨起潭中。

李棲筠，字貞一，世爲趙人，吉甫之父。舉進士、高第，調冠氏主簿。太守李峴視若布衣交，擢殿中侍御史，爲李峴三司判官，三遷吏部員外郎、判南曹，累進工部侍郎。元載忌之，出爲常州刺史。以治行，加銀青光祿大夫，封贊皇縣子，拜浙西都團練觀察使，尋爲御史大夫，力抗權邪。卒，贈吏部尚書。棲筠喜獎善，而樂人攻己短，爲天下士所歸，稱贊皇公。詩二首。
一徑深窈窕，上升翠微中。
忽然靈洞前，日月開仙宮。
道士十二人，往還馭清風。
焚香入深洞，巨石如虛空。
夙夜備蘋藻，詔書祠張公。
五雲何裴回，玄鶴下蒼穹。
我本道門子，願言出塵籠。
掃除方寸間，幾與神靈通。
宿昔勤夢想，契之在深衷。
遲迴將不還，章綬擊我躬。
稽首謝真侶，辭滿歸崆峒。

十處投人九處違，家鄉萬里又空歸。
嚴霜昨夜侵人骨，誰念高堂未授衣。

徐浩，字季海，越州人。少舉明經，工草隸，以張說薦，爲麗正殿校理。三遷右拾遺，張守珪表佐幽州幕，改監察御史，歷憲部郎中。肅宗即位，拜中書舍人。時天下事殷，詔令俱出其手，文詞贍給。加尚書右丞，除國子祭酒，尋貶盧州長史。代宗徵還，仍拜中書舍人，遷工部侍郎、嶺南節度觀察使，又爲吏部侍郎、集賢殿學士。爲李棲筠所彈，貶明州別駕，終彭王傅，卒贈太子少師。世稱其書法如怒猊抉石，渴驥奔泉。詩二首。 
茲山昔飛來，遠自琅琊臺。 
孤岫龜形在，深泉鰻井開。 
越王屢登陟，何相傳詞才。 
塔廟崇其巔，規模稱壯哉。 
禪堂清溽潤，高閣無恢炱。 
照耀珠吐月，鏗轟鐘隱雷。 
揆余久纓弁，末路遭邅迴。 
一棄滄海曲，六年稽嶺隈。 
逝川惜東駛，馳景憐西頹。 
腰帶愁疾減，容顏衰悴催。 
賴居茲寺中，法士多瑰能。 
洗心聽經論，禮足蠲凶災。 
永願依勝侶，清江乘度杯。

畝澮敷四海，川源滌九州。 
既膺九命錫，乃建洪範疇。 
鼎革固天啟，運興匪人謀。 
肇開宅土業，永庇昏墊憂。 
山足靈廟在，門前清鏡流。 
象筵陳玉帛，容衛儼戈矛。 
探穴圖書朽，卑宮堂殿修。 
梅梁今不壞，松祏古仍留。 
負責故鄉近，朅來申俎羞。 
為魚知造化，歎鳳仰徽猷。 
不復聞夏樂，唯餘奏楚幽。 
婆娑非舞羽，鏜鞳異鳴球。 
盛德吾無間，高功誰與儔。 
災淫破凶慝，祚聖擁神休。 
出谷鶯初語，空山猿獨愁。 
春暉生草樹，柳色暖汀洲。 
恩貸題輿重，榮殊衣錦遊。 
宦情同械繫，生理任桴浮。 
地極臨滄海，天遙過鬥牛。 
精誠如可諒，他日寄冥搜。

薛令之，閩之長溪人。肅宗爲太子時，令之以右補闕兼侍讀。積歲不遷，乃棄官，徒步歸鄉里。及肅宗即位，以舊恩召，而令之已前卒。詩二首。 
朝日上團團，照見先生盤。
盤中何所有，苜蓿長闌干。
飯澁匙難綰，羹稀筯易寬。
只可謀朝夕，何由保歲寒。

草堂棲在靈山谷，勤苦詩書向燈燭。
柴門半掩寂無人，惟有白雲相伴宿。

鄒紹先，劉長卿同時人，曾爲河南判官，與長卿相往還。詩一首。
楓葉下秋渚，二妃愁渡湘。
疑山空杳藹，何處望君王。
日落水雲裏，悠悠心自傷。

李穆，劉長卿壻。詩一首。 
處處雲山無盡時，桐廬南望轉參差。
舟人莫道新安近，欲上潺湲行自遲〈時劉在新安郡〉。

馮著，韋應物同時人。嘗受李廣州署爲錄事，應物有詩以送其行。詩四首。
寂寞草中蘭，亭亭山上松。
貞芳日有分，生長耐相容。
結根各得地，幸沾雨露功。
參辰無停泊，且顧一西東。
君但開懷抱，猜恨莫怱怱。

洛陽宮中花柳春，洛陽道上無行人。
皮裘氈帳不相識，萬戶千門閉春色。
春色深，春色深〈一本無此三字〉，君王一去何時尋。
春雨灑，春雨灑，周南一望堪淚下。
蓬萊殿中寢胡人，鳷鵲樓前放胡馬。
聞君欲行西入秦，君行不用過天津。
天津橋上多胡塵，洛陽道上愁殺人。

男兒轗軻徒搔首，入市脫衣且沽酒。
行路難，權門慎勿干，平人爭路相摧殘。
春秋四氣更迴換，人事何須再三歎。
君不見雀爲鴿，鷹爲鳩，東海成田谷爲岸。
負薪客，歸去來，龜反顧，鶴裴回，黃河岸上起塵埃〈一本作「負薪起塵埃」，無「客歸去」至「岸上」十四字〉。
相逢未相識，何用強相猜。
行路難，故山應不改，茅舍漢中在。
白酒杯中聊一歌，蒼蠅蒼蠅奈爾何。

雙燕碌碌飛入屋，屋中老人喜燕歸。
裴回繞我牀頭飛，去年爲爾逐黃雀。
雨多屋漏泥土落，爾莫厭老翁茅屋低，梁頭作窠梁下棲。
爾不見東家黃鷇鳴嘖嘖，蛇盤瓦溝鼠穿壁。
豪家大屋爾莫居，嬌兒少婦採爾雛。
井旁寫水泥自足，銜泥上屋隨爾欲。

王迥，家鹿門，號白雲先生，與孟浩然善。詩一首。
屈宋英聲今止已，江山繼嗣多才子。
作者於今盡相似，聚宴王家其樂矣。
共賦新詩發宮徵，書於屋壁彰厥美。

李曄，宗室子，官弘農太守、宗正卿，賈至常爲撰制詞。詩一首。
華省祕僊蹤，高堂露瓦松。
葉因春後長，花爲雨來濃。
影混鴛鴦色，光含翡翠容。
天然斯所寄，地勢太無從。
接棟臨雙闕，連甍近九重。
寧知深澗底，霜雪歲兼封。

敬括，字叔弓，河東人。少以文詞稱鄉，舉進士，又應制登科。累官右拾遺、內供奉、殿中侍御史。天寶末，以不附楊國忠，出爲刺史。遷給事中、兵部侍郎、大理卿。大曆初，詔選循良爲近輔，以括爲同州刺史，入爲御史大夫，卒。詩一首。
前庭一葉下，言念忽悲秋。
變節金初至，分寒火正流。
氣含涼夜早，光拂夏雲收。
助月微明散，沿河麗景浮。
禮標時令爽，詩興國風幽。
自此觀邦正，深知王業休。

