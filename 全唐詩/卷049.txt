

配天昭聖業，率土慶輝光。 
春發三條路，酺開百戲場。 
流恩均庶品，縱觀聚康莊。 
妙舞來平樂，新聲出建章。 
分曹日抱戴，赴節鳳歸昌。 
幸奏承雲樂，同晞湛露陽。 
氣和皆有感，澤厚自無疆。 
飽德君臣醉，連歌奉柏梁。

魏武中流處，軒皇問道回。 
長堤春樹發，高掌曙雲開。 
龍負王舟渡，人占仙氣來。 
河津會日月，天仗役風雷。 
東顧重關盡，西馳萬國陪。 
還聞股肱郡，元首詠康哉。

設險諸侯地，承平聖主巡。 
東君朝二月，南旆擁三辰。 
寒出重關盡，年隨行漏新。 
瑞雲叢捧日，芳樹曲迎春。 
舞詠先馳道，恩華及從臣。 
汾川花鳥意，併奉屬車塵。

昔者河邊叟，誰知隱與仙。 
姓名終不識，章句此空傳。 
跡為坐忘晦，言猶強著詮。 
精靈竟何所，祠宇獨依然。 
道在紆宸睠，風行動睿篇。 
從茲化天下，清淨復何先。

宗臣事有征，廟算在休兵。 
天與三台座，人當萬里城。 
朔南方偃革，河右暫揚旌。 
寵錫從仙禁，光華出漢京。 
山川勤遠略，原隰軫皇情。 
為奏薰琴唱，仍題寶劍名。 
聞風六郡伏，計日五戎平。 
山甫歸應疾，留侯功復成。 
歌鍾旋可望，衽席豈難行。 
四牡何時入，吾君憶履聲。

萬乘華山下，千巖雲漢中。 
靈居雖窅密，睿覽忽玄同。 
日月臨高掌，神仙仰大風。 
攢峰勢岌岌，翊輦氣雄雄。 
揆物知幽贊，銘勳表聖衷。 
會應陪玉檢，來此告成功。

孟月攝提貞，乘時我后征。 
晨嚴九折度，暮戒六軍行。 
日御馳中道，風師卷太清。 
戈鋋林表出，組練雪間明。 
動植希皇豫，高深奉睿情。 
陪遊七聖列，望幸百神迎。 
氣色煙猶喜，恩光草尚榮。 
之罘稱萬歲，今此復同聲。

大君畢能事，端扆樂成功。 
運與千齡合，歡將萬國同。 
漢酺歌聖酒，韶樂舞薰風。 
河洛榮光遍，雲煙喜氣通。 
春華頓覺早，天澤倍知崇。 
草木皆沾被，猶言不在躬。

寶筵延厚命，供帳序群公。 
形勝宜春接，威儀建禮同。 
晞陽人似露，解慍物從風。 
朝慶千齡始，年華二月中。 
輝光遍草木，和氣發絲桐。 
歲歲無為化，寧知樂九功。

漢王思鉅鹿，晉將在弘農。 
入蜀舉長算，平吳成大功。 
與渾雖不協，歸皓實為雄。 
孤績淪千載，流名感聖衷。 
萬乘度荒隴，一顧凜生風。 
古節猶不棄，今人爭效忠。

迢遞終南頂，朝朝閶闔前。 
朅來青綺外，高在翠微先。 
雙鳳褰為闕，群龍儼若仙。 
還知到玄圃，更是謁甘泉。 
夜雨塵初滅，秋空月正懸。 
詭容紛入望，霽色宛成妍。 
東極華陰踐，西彌嶓冢連。 
奔峰出嶺外，瀑水落雲邊。 
漢帝宮將苑，商君陌與阡。 
林華鋪近甸，煙靄繞晴川。 
既庶仁斯及，分憂政已宣。 
山公啟事罷，吉甫頌聲傳。 
濟濟金門步，洋洋玉樹篇。 
徒歌雖有屬，清越豈同年。

積陽雖有晦，經月未爲灾。
上念人天重，先祈雲漢回。
仁心及草木，號令起風雷。
照爛陰霞止，交紛瑞雨來。
三辰破黍稷，四達屏氛埃。
池溜因添滿，林芳爲灑開。
聽中聲滴瀝，望處影徘徊。
惠澤成豐歲，昌言發上才。
無論驗石鼓，不是御雲臺。
直頌皇恩浹，崇朝遍九垓。

未央鐘漏晚，仙宇藹沈沈。
武衞千廬合，嚴扃萬戶深。
左掖知天近，南窗見月臨。
樹搖金掌露，庭徙玉樓陰。
他日聞更直，中宵屬所欽。
聲華大國寶，夙夜近臣心。
逸興乘高閣，雄飛在禁林。
寧思竊抃者，情發爲知音。

清風閶闔至，軒蓋承明歸。
雲月愛秋景，林堂開夜扉。
何言兼濟日，尚與宴私違。
興逐蒹葭變，文因棠棣飛。
人倫用忠孝，帝德已光輝。
贈弟今爲貴，方知陸氏微。

時來不自意，宿昔謬樞衡。 
翊聖負明主，妨賢愧友生。 
罷歸猶右職，待罪尚南荊。 
政有留棠舊，風因繼組成。 
高軒問疾苦，烝庶荷仁明。 
衰廢時所薄，祗言僚故情。

陟鄰初稟訓，獻策幸逢時。 
朝列且云忝，君恩復若茲。 
庭闈際海曲，軺傳荷天慈。 
顧己歡烏鳥，聞君泣素絲。 
才明應主召，福善豈神欺。 
但願白心在，終然涅不淄。

軒掖殊清祕，才華固在斯。 
興因膏澤灑，情與惠風吹。 
所美應人譽，何私亦我儀。 
同聲感喬木，比翼謝長離。 
價以陸生滅，賢慚鮑叔知。 
薄遊嘗獨愧，芳訊乃兼施。 
此夜金閨籍，伊人瓊樹枝。 
飛鳴復何遠，相顧幸媞媞。

轍跡陳家巷，詩書孟子鄰。 
偶來乘興者，不值草玄人。 
契是忘年合，情非累日申。 
聞君還薄暮，見眷及茲辰。 
贈我如瓊玖，將何報所親。

石室先鳴者，金門待制同。 
操刀嘗願割，持斧竟稱雄。 
應敵兵初起，緣邊虜欲空。 
使車經隴月，征旆繞河風。 
忽枉兼金訊，非徒秣馬功。 
氣清蒲海曲，聲滿柏臺中。 
顧己塵華省，欣君震遠戎。 
明時獨匪報，嘗欲退微躬。

芳月盡離居，幽懷重起予。 
雖言春事晚，尚想物華初。 
遲日皦方照，高齋澹復虛。 
筍成林向密，花落樹應疏。 
贈鯉情無間，求鶯思有餘。 
暄妍不相待，含歎欲焉如。

宅生惟海縣，素業守郊園。 
中覽霸王說，上徼明主恩。 
一行罷蘭徑，數載歷金門。 
既負潘生拙，俄從周任言。 
逶迤戀軒陛，蕭散反丘樊。 
舊逕稀人跡，前池耗水痕。 
併看芳樹老，唯覺敝廬存。 
自我棲幽谷，逢君翳覆盆。 
孟軻應有命，賈誼得無冤。 
江上行傷遠，林間偶避喧。 
地偏人事絕，時霽鳥聲繁。 
獨善心俱閉，窮居道共尊。 
樂因南澗藻，憂豈北堂萱。 
幽意加投漆，新詩重贈軒。 
平生徇知己，窮達與君論。

漢相推人傑，殷宗伐鬼方。 
還聞出將重，坐見即戎良。 
上策應為豫，中權且用光。 
令申兵氣倍，威憺虜魂亡。 
樹比公孫大，城如道濟長。 
夏雲登隴首，秋露泫遼陽。 
武德舒宸睠，文思餞樂章。 
感恩身既許，激節膽猶嘗。 
祖帳傾朝列，軍麾駐道傍。 
詩人何所詠，尚父欲鷹揚。

將相有更踐，簡心良獨難。 
遠圖嘗畫地，超拜乃登壇。 
戎即崑山序，車同渤海單。 
義無中國費，情必遠人安。 
他日文兼武，而今栗且寬。 
自然來月窟，何用刺樓蘭。 
南至三冬晚，西馳萬里寒。 
封侯自有處，征馬去嘽嘽。

征驂入雲壑，始憶步金門。
通籍微軀幸，歸途明主恩。
匪唯徇行役，兼得慰晨昏。
是節暑云熾，紛吾心所尊。
海縣且悠緬，山郵日駿奔。
徒知惡囂事，未暇息陰論。
嶢武經陳迹，衡湘指故園。
水聞南澗險，煙望北林繁。
遠靄千巖合，幽聲百籟喧。
陰泉夏猶凍，陽景晝方暾。
懿此高深極，徒令夢想存。
盛明期有報，長往復奚言。

記言聞直史，築室面層阿。 
豈不承明入，終云幽意多。 
沈冥高士致，休澣故人過。 
前嶺遊氛滅，中林芳氣和。 
茲辰阻佳趣，望美獨如何。

祗役已云久，乘閒返服初。 
塊然屏塵事，幽獨坐林閭。 
清曠前山遠，紛喧此地疏。 
喬木凌青靄，修篁媚綠渠。 
耳和繡翼鳥，目暢錦鱗魚。 
寂寞心還間，飄颻體自虛。 
興來命旨酒，臨罷閱仙書。 
但樂多幽意，寧知有毀譽。 
尚想爭名者，誰云要路居。 
都忘下流歎，傾奪竟何如。

高齋復晴景，延眺屬清秋。 
風物動歸思，煙林生遠愁。 
紛吾自窮海，薄宦此中州。 
取路無高足，隨波適下流。 
歲華空冉冉，心曲且悠悠。 
坐惜芳時歇，胡然久滯留。

橘柚南中暖，桑榆北地陰。
何言榮落異，因見別離心。
吾亦江鄉子，思歸夢寐深。
聞君去水宿，結思渺雲林。
牽綴從浮事，遲回謝所欽。
東南行舫遠，秋浦念猿吟。

極望涔陽浦，江天渺不分。 
扁舟從北去，鷗鳥自為群。 
他日懷真賞，中年負俗紛。 
適來果微尚，倏爾會斯文。 
復想金閨籍，何如夢渚雲。 
我行多勝寄，浩思獨氛氳。

棲宿豈無意，飛飛更遠尋。
長途未及半，中夜有遺音。
月思關山笛，風號流水琴。
空聲兩相應，幽感一何深。
避繳歸南浦，離羣呌北林。
聯翩俱不定，憐爾越鄉心。

香閣起崔嵬，高高沙版開。 
攀躋千仞上，紛詭萬形來。 
草間商君陌，雲重漢后臺。 
山從函谷斷，川向斗城回。 
林裡春容變，天邊客思催。 
登臨信為美，懷遠獨悠哉。

披軒肆流覽，雲壑見深重。 
空水秋彌淨，林煙晚更濃。 
坐隅分洞府，簷際列群峰。 
窈窕生幽意，參差多異容。 
還慚大隱跡，空想列仙蹤。 
賴此昇攀處，蕭條得所從。

城樓枕南浦，日夕顧西山。 
宛宛鸞鶴處，高高煙霧間。 
仙井今猶在，洪久不還。 
金編莫我授，羽駕亦難攀。 
簷際千峰出，雲中一鳥閒。 
縱觀窮水國，游思遍人寰。 
勿復塵埃事，歸來且閉關。

指塗躋楚望，策馬傍荆岑。
稍稍松篁入，泠泠磵谷深。
觀奇逐幽暎，歷險忘嶇嶔。
上界投佛影，中天揚梵音。
焚香懺在昔，禮足誓來今。
靈異若有對，神仙真可尋。
高僧聞逝者，遠俗是初心。
蘚駁經行處，猿啼燕坐林。
歸真已寂滅，留迹豈湮沈。
法地自茲廣，何云千萬金。

茲山蘊靈異，走望良有歸。
丘禱雖已久，甿心難重違。
遲明申藻薦，先夕旅巖扉。
獨宿雲峰下，蕭條人吏稀。
我來不外適，幽抱自中微。
靜入風泉奏，涼生松栝圍。
窮年滯遠想，寸晷閱清暉。
虛美悵無屬，素情緘所依。
詭隨嫌弱操，羇束謝貞肥。
義濟亦吾道，誠存爲物祈。
靈心倏已應，甘液幸而飛。
閉閣且無責，隨車安敢希。
多慙德不感，知復是耶非。

南國更數世，北湖方十洲。 
天清華林苑，日晏景陽樓。 
果下回仙騎，津傍駐綵斿。 
鳧鷖喧鳳管，荷芰鬥龍舟。 
七子陪詩賦，千人和棹謳。 
應言在鎬樂，不讓橫汾秋。 
風俗因紓慢，江山成易由。 
駒王信不武，孫叔是無謀。 
佳氣日將歇，霸功誰與修。 
桑田東海變，麋鹿姑蘇遊。 
否運爭三國，康時劣九州。 
山雖幕府在，館豈豫章留。 
水淀還相閱，菱歌亦故遒。 
雄圖不足問，唯想事風流。

〈一本峴山上有恨字〉
昔年亟攀踐，征馬復來過。 
信若山川舊，誰如歲月何。 
蜀相吟安在，羊公碣已磨。 
令圖猶寂寞，嘉會亦蹉跎。 
宛宛樊城岸，悠悠漢水波。 
逶迤春日遠，感寄客情多。 
地本原林秀，朝來煙景和。 
同心不同賞，留歎此巖阿。

天宇何其曠，江城坐自拘。 
層樓百餘尺，迢遞在西隅。 
暇日時登眺，荒郊臨故都。 
纍纍見陳跡，寂寂想雄圖。 
古往山川在，今來郡邑殊。 
北疆雖入鄭，東距豈防吳。 
幾代傳荊國，當時敵陝郛。 
上流空有處，中土復何虞。 
枕席夷三峽，關梁豁五湖。 
承平無異境，守隘莫論夫。 
自罷金門籍，來參竹使符。 
端居向林藪，微尚在桑榆。 
直似王陵戇，非如甯武愚。 
今茲對南浦，乘雁與雙鳧。

城隅有樂遊，表裡見皇州。 
策馬既長遠，雲山亦悠悠。 
萬壑清光滿，千門喜氣浮。 
花間直城路，草際曲江流。 
憑眺茲為美，離居方獨愁。 
已驚玄髮換，空度綠荑柔。 
奮翼籠中鳥，歸心海上鷗。 
既傷日月逝，且欲桑榆收。 
豹變焉能及，鶯鳴非可求。 
願言從所好，初服返林丘。

山檻憑南望，川途眇北流。 
遠林天翠合，前浦日華浮。 
萬井緣津渚，千艘咽渡頭。 
漁商多末事，耕稼少良疇。 
自守陳蕃榻，嘗登王粲樓。 
徒然騁目處，豈是獲心遊。 
向跡雖愚谷，求名異盜丘。 
息陰芳木所，空復越鄉憂。

高深不可厭，巡屬復來過。 
本與眾山絕，況茲韶景和。 
危樓入水倒，飛檻向空摩。 
雜樹緣青壁，樛枝掛綠蘿。 
潭清能徹底，魚樂好跳波。 
有象言雖具，無端思轉多。 
同懷不在此，孤賞欲如何。

嘗聞薛公淚，非直雍門琴。 
竄逐留遺跡，悲涼見此心。 
府中因暇豫，江上幸招尋。 
人事已成古，風流獨至今。 
閒情多感歎，清景暫登臨。 
無復甘棠在，空餘蔓草深。 
晴光送遠目，勝氣入幽襟。 
水去朝滄海，春來換碧林。 
賦懷湘浦弔，碑想漢川沈。 
曾是陪遊日，徒為梁父吟。

方駕與吾友，同懷不異尋。 
偶逢池竹處，便會江湖心。 
夏近林方密，春餘水更深。 
清華兩輝映，閒步亦窺臨。 
蘋藻復佳色，鳧鷖亦好音。 
韶芳媚洲渚，蕙氣襲衣襟。 
蕭散皆為樂，裴回從所欽。 
謂予成夙志，歲晚共抽簪。

定省榮君賜，來歸是晝遊。 
林鳥飛舊里，園果讓新秋。 
枝長南庭樹，池臨北澗流。 
星霜屢爾別，蘭麝為誰幽。 
善積家方慶，恩深國未酬。 
棲棲將義動，安得久情留。

郡閣晝常掩，庭蕪日復滋。
簷風落鳥毳，窗葉掛蟲絲。
拙病宦情少，羇閑秋氣悲。
理人無異績，爲郡但經時。
唯有江湖意，沈冥空在茲。

憶昨聞佳境，駕言尋昔蹊。 
非惟初物變，亦與舊遊暌。 
幽渚為君說，清晨即我攜。 
途深獨睥睨，歷險共攀躋。 
林筍苞青籜，津楊委綠荑。 
荷香初出浦，草色復緣堤。 
樂處將鷗狎，譚端用馬齊。 
且言臨海郡，兼話武陵溪。 
異壤風煙絕，空山巖逕迷。 
如何際朝野，從此待金閨。

遙夜人何在，澄潭月裏行。
悠悠天宇曠，切切故鄉情。
外物寂無擾，中流澹自清。
念歸林葉換，愁坐露華生。
猶有汀洲鶴，宵分乍一鳴。

拙宦今何有，勞歌念不成。 
十年乖夙志，一別悔前行。 
歸去田園老，倘來軒冕輕。 
江間稻正熟，林裡桂初榮。 
魚意思在藻，鹿心懷食苹。 
時哉苟不達，取樂遂吾情。

園綺值秦末，嘉遁此山阿。 
陳跡向千古，荒途始一過。 
碩人久淪謝，喬木自森羅。 
故事昔嘗覽，遺風今豈訛。 
泌泉空活活，樵叟獨皤皤。 
是處清暉滿，從中幽興多。 
長懷赤松意，復憶紫芝歌。 
避世辭軒冕，逢時解薜蘿。 
盛明今在運，吾道竟如何。

薄宦晨昏闕，尊尊義取斯。
窮愁年貌改，寂歷爾胡爲。
不諂詞多忤，無容禮益卑。
微生尚何有？遠跡固其宜。
思擾梁山曲，情遙越鳥枝。
故園從海上，良友邈天涯。
雲雨歎一別，川原勞載馳。
上慙伯樂顧，中負叔牙知。
去國誠寥落，經途弊險巇。
歲逢霜雪苦，林屬蕙蘭萎。
欲贈幽芳歇，行悲舊賞移。
一從關作限，兩見月成規。
苒苒窮年籥，行行盡路岐。
征鞍稅北渚，歸帆指南垂。
樹晚猶葱蒨，江寒尚渺瀰。
土風從楚別，山水入湘奇。
石瀨相奔觸，煙林更蔽虧。
層崖夾洞浦，輕舸汎澄漪。
松篠行皆傍，禽魚動輙隨。
惜哉邊地隔，不與故人窺。
疇昔陪鵷鷺，朝陽振羽儀。
來音雖寂寞，接景每逶迤。
朝罷冥塵事，賓來話酒巵。
邀歡逐芳草，結興選華池。
及此風成歎，何時霧可披。
自憐無用者，誰念有情離。
望美音容闊，懷賢夢想疲。
因聲達霄漢，持拙守東陂。

昔歲嘗陳力，中年退屏居。
承顏方弄鳥，放性或觀魚。
曾是安疵拙，誠非議卷舒。
林園事益簡，煙月賞恆餘。
不意棲愚谷，無階奉詔書。
湛恩均大造，弱植媿空虛。
肅命趨仙闕，僑裝撫傳車。
念行開祖帳，憐別降題輿。
誰謂風期許，叨延禮數殊。
義沾投分末，情及解攜初。
追餞扶江介，光輝燭里閭。
子雲應寂寞，公叔爲吹噓。
景物春來異，音容日向疎。
川原行稍穩，鐘鼓聽猶徐。
林隔王公轝，雲迷班氏廬。
戀親唯委咽，思德更躊躇。
徇義當由此，懷安乃闕如。
願酬明主惠，行矣豈徒歟。

嘗蓄名山意，茲爲世網牽。
征途屢及此，初服已非然。
日落青巖際，溪行綠篠邊。
去舟乘月後，歸鳥息人前。
數曲迷幽嶂，連圻觸闇泉。
深林風緒結，遙夜客情懸。
非梗胡爲泛，無膏亦自煎。

故人宣城守，亦在江南偏。 
如何分虎竹，相與間山川。 
章綬胡為者，形骸非自然。 
含情津渡闊，倚望脰空延。 
遠近聞佳政，平生仰大賢。 
推心徒有屬，會面良無緣。 
日夕遵前渚，江村投暮煙。 
念行祗意默，懷遠豈言宣。 
委曲風波事，難為尺素傳。

雲間有數鶴，撫翼意無違。 
曉日東田去，煙霄北渚歸。 
歡呼良自適，羅列好相依。 
遠集長江靜，高翔眾鳥稀。 
豈煩仙子馭，何畏野人機。 
卻念乘軒者，拘留不得飛。

〈後缺〉
嵩嶽神惟降，汾川鼎氣雄。
生才作霖雨，繼代有清通。
天下稱賢相，朝端挹至公。
自家來佐國，移孝入爲忠。
霜露多前感，丘園想舊風。
扈巡過晉北，問俗到河東。
便道恩華降，還鄉禮教崇。
野尊延故老，朝服見兒童。

貴賤雖殊等，平生竊下風。
雲泥勢已絕，山海納還通。
忽歎登龍者，翻將弔鶴同。
琴詩猶可託，劍履獨成空。
疇昔嘗論禮，興言每匪躬。
人思崔琰議，朝掩祭遵公。
作善神何酷，依仁命不融。
天文虛北斗，人事罷南宮。
上幸既傷舊，下流彌感衷。
無恩報國士，徒欲問玄穹。

函谷雖云險，黃河已復清。
聖心無所隔，空此置關城。

嶙嶙故城壘，荒涼空戍樓。 
在德不在險，方知王道休。

上苑春先入，中園花盡開。 
唯餘幽徑草，尚待日光催。

〈《統籤》作一首〉
滔滔大江水，天地相終始。
經閱幾世人，復歎誰家子。

東望何悠悠，西來晝夜流。
歲月既如此，爲心那不愁。

自君之出矣，不復理殘機。 
思君如滿月，夜夜減清輝。

松葉堪為酒，春來釀幾多。 
不辭山路遠，踏雪也相過。

