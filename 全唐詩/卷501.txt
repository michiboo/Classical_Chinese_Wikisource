除官東守洛陽宮，恩比藩方任更雄。
拜表出時傳七刻，排班衙日有三公。
旌旗嚴重臨關外，庭宇清深接禁中。
三十六峰詩酒思，朝朝閒望與誰同。
兼秩恩歸第一流，時尋仙路向瀛洲。
鐘聲迢遞銀河曉，林色蔥籠玉露秋。
紫殿講筵鄰御座，青宮賓榻入龍樓。
從來共結歸山侶，今日多應獨自休。
南山雪色徹皇州，鐘鼓聲交曉氣浮。
鴛鷺簪裾上龍尾，蓬萊宮殿壓鼇頭。
夕郎夜直吟仙掖，天樂和聲下禁樓。
贈答詩成才思敵，病夫欲和幾朝愁。
魚鑰千門啟，雞人唱曉傳。
冕旒臨玉殿，丞相入爐煙。
列位同居左，分行忝在前。〈（給事中與御使史班同行，在東給事中立在臺官前，故有此句。）〉
仰聞天語近，俯拜佩聲連。
彩仗祥光動，彤庭霽色鮮。
威儀誰可紀，柱史有新篇。
聖朝同舜日，作相有夔龍。
理化知無外，烝黎盡可封。
燮和皆達識，出入並登庸。
武騎增餘勇，儒冠貴所從。
贈詩全六義，出鎮越千峰。
連日陳天樂，芳筵疊酒鐘。
烏臺情已洽，鳳閣分彌濃。〈（元和十四年，崔相公與門下相公連御史臺令，又在中書矣。）〉
棧轉旌搖水，崖高馬蹋松。
恩深施遠俗，化美見前蹤。〈（太和四年，門下相公出鎮至今西蜀理化，清淨民俗，歌謠不絕。）〉
江曉流巴字，山晴聳劍峰。
雙油擁上宰，四海羨臨邛。
先路聲華遠，離京詔旨重。
歲除今向盡，春色即相逢。
嫩葉抽赬蘂，新苔長翠茸。
冰銷魚潎潎，林暖鳥噰噰。
泉落聞難盡，花開看不供。
青城方眷戀，黃閣竟從容。
計日歸台席，還聽長樂鐘。
西亭秋望好，寧要更垂簾。
夫子牆還峻，酇侯宅過謙。
微風紅葉下，新雨綠苔黏。
窗外松初長，欄中藥旋添。
海圖裝玉軸，書目記牙籤。
竹色晴連地，山光遠入簷。
酒濃杯稍重，詩冷語多尖。
屬和才雖淺，題高免客嫌。
官清書府足閒時，曉起攀花折柳枝。
九陌城中尋不盡，千峰寺裏看相宜。
高人酒味多和藥，自古風光只屬詩。
見說往來多靜者，未知前日更逢誰。
笑辭聘禮深坊住，門館長閒似退居。
太學官資清品秩，高人公事說經書。
年華未是登朝晚，春色何因向酒疏。
且看牡丹吟麗句，不知此外復何如。
獻壽人皆慶，南山復北堂。
從今千萬日，此日又初長。
結搆立嘉名，軒窗四面明。
丘牆高莫比，蕭宅僻還清。
池際龜潛戲，庭前藥旋生。
樹深簷稍邃，石峭徑難平。
道曠襟情遠，神閒視聽精。
古今功獨出，大小隱俱成。
曙雨新苔色，秋風長桂聲。
攜詩就竹寫，取酒對花傾。
古寺招僧飯，方塘看鶴行。
人間無此貴，半仗暮歸城。
茅屋臨江起，登庸復應期。
遙知歸去日，自致太平時。
幽藥禪僧護，高窗宿鳥窺。
行人盡歌詠，唯子獨能詩。
天福坤維厚，忠賢擁節旄。
江同渭濱遠，山似傅岩高。
元氣符才格，文星照筆毫。
五言全麗則，六義出風騷。
聖日麻雙下，洪爐柄共操。
寵榮連雨露，先後比蕭曹。
唱絕時難和，吟多客詎勞。
四方雖紙貴，誰怕費錢刀。
寒日南宮晚，閑吟半醉歸。
位高行路靜，詩好和人稀。
古樹苔文匝，遙峰雪色微。
寧知逢彩筆，寂寞有光輝。
聖代無為化，郎中似散仙。
晚眠隨客醉，夜坐學僧禪。
酒用林花釀，茶將野水煎。
人生知此味，獨恨少因緣。
罷草王言星歲久，嵩高山色日相親。
蕭條雨夜吟連曉，撩亂花時看盡春。
此世逍遙應獨得，古來閒散有誰鄰。
林中長老呼居士，天下書生仰達人。
酒挈數瓶杯亦闊，詩成千首語皆新。
綸闈並命誠宜賀，不念衰年寄上頻。
九陌喧喧騎吏催，百官拜表禁城開。
林疏曉日明紅葉，塵靜寒霜覆綠苔。
玉佩聲微班始定，金函光動按初來。
此時共想朝天客，謝食方從閣裏回。
往還知分熟，酬贈思同新。
嗜飲殷偏逸，閒吟卿亦貧。
古苔寒更翠，修竹靜無鄰。
促席燈浮酒，聽鴻霜滿身。
淺才唯是我，高論更何人。
攜手宜相訪，窮行少路塵。
淅淅復修修，涼風似水流。
此生難免老，舉世大同愁。
螢影明苔蘚，鴻聲傍鬥牛。
猶分省署直，何日是歸休。
辭得官來疾漸平，世間難有此高情。
新秋月滿南溪裏，引客乘船處處行。
蓮華峰下郡齋前，繞砌穿池貯瀑泉。
君到亦應閒不得，主人草聖復詩仙。
九衢難會宿，況復是寒天。
朝客清貧老，林僧默悟禪。
眠遲消漏水，吟苦墮寒涎。
異日來尋我，滄江有釣船。
霜台同處軒窗接，粉署先登語笑疏。
皓月滿簾聽玉漏，紫泥盈手發天書。
吟詩清美招閒客，對酒逍遙臥直廬。
榮貴人間難有比，相公離此十年餘。
河傾月向西，九陌鼓聲齊。
塵靜霜華遠，煙生曙色低。
禁門人已度，宮樹鳥猶棲。
疎懶勞相問，登山有舊梯。
新居多野思，不似在京城。
牆上雲相壓，庭前竹亂生。
尋師望藥力，依譜上琴聲。
好是中秋夜，無塵有月明。
四郊初雨歇，高樹滴猶殘。
池滿紅蓮濕，雲收綠野寬。
花開半山曉，竹動數村寒。
鬥雀翻衣袂，驚魚觸釣竿。
樽前多野客，膝下盡郎官。
劚石通泉脈，移松出藥欄。
關東分務重，天下似公難。
半醉思韋白，題詩染彩翰。
閒臥襟情遠，西風菊漸芳。
虛窗通曉景，珍簟卷秋光。
果墜青莎徑，塵離綠蘚牆。
藥奩開靜室，書閣出叢篁。
對酒吟難盡，思山夢稍長。
王言生彩筆，朝服惹爐香。
松影幽連砌，蟲聲冷到床。
詩成誰敢和，清思若懷霜。
今朝街鼓何人聽，朝客開門對雪眠。
豈比直廬丹禁裏，九重天近色彌鮮。
一年離九陌，壁上掛朝袍。
物外詩情遠，人間酒味高。
思歸知病長，失寢覺神勞。
衰老無多思，因君把筆毫。
一會一分離，貧遊少定期。
酒多為客穩，米貴入城遲。
晴日偷將睡，秋山乞與詩。
縱然眉得展，不似見君時。
不來知盡怪，失意懶春遊。
聞鳥寧驚夢，看花怕引愁。
賭棋招敵手，沽酒自扶頭。
何似華筵上，推辭候到籌。
冬日易慘惡，暴風拔山根。
塵沙落黃河，濁波如地翻。
飛鳥皆束翼，居人不開門。
獨我赴省期，冒此馳轂轅。
陝城城西邊，逢子亦且奔。
所趨事一心，相見如弟昆。
我慘得子舒，我寒得子溫。
同行十日程，僮僕性亦敦。
到京人事多，日無閑精魂。
念子珍重我，吐辭發蒙昏。
反復千萬意，一百六十言。
格高思清冷，山低濟渾渾。
嘗聞朋友惠，贈言始為恩。
金玉日消費，好句長存存。
倒篚別收貯，不與俗士論。
每當清夜吟，使我如哀猿。
閒居多僻靜，猶恐道相違。
只是夜深坐，那堪春未歸。
嫩苔粘野色，香絮撲人衣。
縱有野僧到，終朝不話非。
本求仙郡是閒居，豈向郎官更有書。
溪石誰思玉匠愛，煙鴻願與弋人疏。
自來江上眠方穩，舊在城中病悉除。
唯見君詩難便舍，寒宵吟到曉更初。
昨是兒童今是翁，人間日月急如風。
常聞欲向滄江去，除我無人與子同。
看月空門裏，詩家境有餘。
露寒僧梵出，林靜鳥巢疏。
遠色當秋半，清光勝夜初。
獨無臺上思，寂寞守吾廬。
下伏秋期近，還知扇漸疏。
驚飆墜鄰果，暴雨落江魚。
貴寺雖同秩，閑曹只管書。
朝朝廊下食，相庇在餚菹。
棲棲滄海一耕人，詔遣江邊作使君。
山頂雨餘青到地，濤頭風起白連雲。
詩成客見書牆和，藥熟僧來就鼎分。
珍重來章相借分，芳名未識已曾聞。
粟如流水帛如山，依念倉邊語笑間。
篇什縱橫文案少，親朋撩亂吏人閒。
杯觴引滿從衣濕，牆壁書多任手頑。
遙賀來年二三月，彩衣先輩過春關。
貢籍常同府，周行今一時。
諫曹誠已忝，京邑豈相宜。
黑髮年來盡，滄江歸去遲。
何時得攜手，林下靜吟詩。
〈（一本以後四句為絕句。）〉
以病辭朝謁，迂疏種藥翁。
心彌念魚鳥，詔遣理兵戎。
繞戶旌旗影，吹人鼓角風。
雪晴嵩岳頂，樹老陝城宮。
蒞職才微薄，歸山路未通。
名卿詩句峭，誚我在關東。
未得滄江外，衰殘讀藥書。
聖朝優上秩，仁里許閒居。
樹對枝相接，泉同井不疏。
酬章深自鄙，欲寄復躊躇。
幽齋琴思靜，晚下紫宸朝。
舊隱同溪遠，周行隔品遙。
深槐蟬唧唧，疎竹雨蕭蕭。
不是相尋懶，煩君舉酒瓢。
日日在心中，青山青桂叢。
高人多愛靜，歸路亦應同。
罷吏方無病，因僧得解空。
新詩勞見問，吟對竹林風。
筐封紫葡萄，筒卷白茸毛。
臥暖身應健，含消齒免勞。
衾衣疎不稱，梨栗鄙難高。
曉起題詩報，寒澌滿筆毫。
皇恩特許拜杭壇，欲謝旌旄去就難。
偷擬白頭瞻畫戟，四神俱散髮毛寒。
得陪桃李植芳叢，別感生成太昊功。
今日無言春雨後，似含冷涕謝東風。
上方清淨無因住，唯願他生得住持。
只恐無生復無我，不知何處更逢師。
道同無宿約，三伏自從容。
窗豁山侵座，扇搖風下松。
客吟多繞竹，僧飯只憑鐘。
向晚分歸路，莓苔行跡重。
窮居稀出入，門戶滿塵埃。
病少閒人問，貧唯密友來。
茅齋從掃破，藥酒遣生開。
多事經時別，還愁不宿回。
就林燒嫩筍，繞樹揀香梅。
相對題新什，遲成舉罰杯。
布囊懸蹇驢，千里到貧居。
飲酒誰堪伴，留詩自與書。
愛眠知不醉，省語似相疏。
軍吏衣裳窄，還應暗笑餘。
欲出心還懶，閒吟繞寢床。
道書蟲食盡，酒律客偷將。
愁至為多病，貧來減得狂。
見君何所似，如熱得清涼。
曉立侍爐煙，夜歸蓬蓽眠。
露華明菊上，螢影滅燈前。
清漏和砧疊，棲禽與葉連。
高人來此宿，為似在山顛。
雨裏難逢客，閑吟不復眠。
蟲聲秋並起，林色夜相連。
愛酒此生裏，趨朝未老前。
終須攜手去，滄海棹魚船。
客來初夜裏，藥酒自開封。
老漸多歸思，貧惟長病容。
苦寒燈焰細，近曉鼓聲重。
僧可還相舍，深居閉古松。
內殿臣相命，開樽話舊時。
夜鐘催鳥絕，積雪阻僧期。
林靜寒聲遠，天陰曙色遲。
今宵復何夕，鳴佩坐相隨。
訪師師不遇，禮佛佛無言。
依舊將煩惱，黃昏入宅門。
忍寒停酒待君來，酒作淩澌火作灰。
半夜出門重立望，月明先自下高臺。
入門愁自散，不假見僧翁。
花落煎茶水，松生醒酒風。
拂床尋古畫，拔刺看新叢。
別有遊人見，多疑住此中。
蕙帶纏腰復野蔬，一莊水竹數房書。
舉頭忽見南山雪，便說休官相近居。
遶鬢滄浪有幾莖，珥貂相問夕郎驚。
只應為酒微微變，不是因年漸漸生。
東觀詩成號良史，中台官罷揖高名。
即提彩筆裁天詔，誰得吟詩自在行。
曉起閒看雨，垂簷自滴階。
風清想林壑，雲濕似江淮。
石信浮漚重，泥從積蘚埋。
氣消濃酒力，心助獨吟懷。
颯颯通琴韻，蕭蕭靜竹齋。
彩毫無限思，念與夕郎乖。
疏散無世用，為文乏天格。
把筆日不休，忽忽有所得。
所得良自慰，不求他人識。
子獨訪我來，致詩過相飾。
君子無浮言，此詩應亦直。
但慮憂我深，鑒亦隨之惑。
子在名場中，屢戰還屢北。
我無數子明，端坐空歎息。
昨聞過春關，名係吏部籍。
三十登高科，前塗浩難測。
詩人多峭冷，如水在胸臆。
豈隨尋常人，五藏為酒食。
期來作酬章，危坐吟到夕。
難為間其辭，益貴我紙墨。
〈（一作《和兵部鄭府侍郎省中四松》。注云：「松是中書相公任兵部侍郎日手栽。數年後鄭澣繼之，因為詩獻相公，合與唐扶、劉禹鍚等同和。」）〉
四松相對植，蒼翠映中臺。
擢幹淩空去，移根劚石開。
陰陽氣潛煦，造化手親栽。
日月滋佳色，煙霄長異材。
清音勝在澗，寒影遍生苔。
靜遶霜沾履，閒看酒滿杯。
同榮朱戶際，永日白雲隈。
密葉聞風度，高枝見鶴來。
賞心難可盡，麗什妙難裁。
此地無因到，循環幾百回。
