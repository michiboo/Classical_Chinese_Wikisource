張泌，字子澄，淮南人。仕南唐為句容縣尉，累官至內史舍人。詩一卷。
蝶散鶯啼尚數枝，日斜風定更離披。
看多記得傷心事，金谷樓前委地時。
別夢依依到謝家，小廊迴合曲闌斜。
多情只有春庭月，猶為離人照落花。
酷憐風月為多情，還到春時別恨生。
倚柱尋思倍惆悵，一場春夢不分明。
戍樓吹角起征鴻，獵獵寒旌背晚風。
千里暮煙愁不盡，一川秋草恨無窮。
山河慘澹關城閉，人物蕭條市井空。
只此旅魂招未得，更堪回首夕陽中。
客離孤館一燈殘，牢落星河欲曙天。
雞唱未沈函谷月，鴈聲新度㶚陵煙。
浮生已悟荘周蝶，壯志仍輸祖逖鞭。
何事悠悠策羸馬，此中辛苦過流年。
空江浩蕩景蕭然，盡日菰蒲泊釣船。
青草浪高三月渡，綠楊花撲一溪煙。
情多莫舉傷春目，愁極兼無買酒錢。
猶有漁人數家住，不成村落夕陽邊。
暖風芳草竟芊綿，多病多愁負少年。
弱柳未勝寒食雨，好花爭奈夕陽天。
溪邊物色堪圖畫，林畔鶯聲似管弦。
獨有離人開淚眼，強憑杯酒亦潸然。
煙郭遙聞向晚雞，水平舟靜浪聲齊。
高林帶雨楊梅熟，曲岸籠雲謝豹啼。
二女廟荒汀樹老，九疑山碧楚天低。
湘南自古多離怨，莫動哀吟易慘悽。
秋風丹葉動荒城，慘澹雲遮日半明。
晝夢卻因惆悵得，晩愁多為別離生。
江淹彩筆空留恨，荘叟元譚未及情。
千古怨魂銷不得，一江寒浪若為平。
征帆初掛酒初酣，莫景離情兩不堪。
千里晚霞雲夢北，一洲霜橘洞庭南。
溪風送雨過秋寺，磵石驚龍落夜潭。
莫把羇魂弔湘魄，九疑愁絶鎻煙嵐。
六街晴色動秋光，雨霽憑高只易傷。
一曲晩煙浮渭水，半橋斜日照咸陽。
休將世路悲塵事，莫指雲山認故鄉。
回首漢宮樓閣暮，數聲鐘鼓自微茫。
暫到高唐暁又還，丁香結夢水潺潺。
不知雲雨歸何處，歴歴空留十二山。
碧戶扄魚鏁，蘭窗掩鏡臺。
落花疑悵望，歸燕自裵囬。
詠絮知難敵，傷春不易裁。
恨從芳草起，愁為晚風來。
衣惹湘雲薄，眉分楚岫開。
香濃眠舊枕，夢好醉春杯。
小障眀金鳳，幽屏㸃翠苔。
寳箏橫塞雁，怨笛落江梅。
卓氏仍多酒，相如正富才。
莫教琴上意，翻作鶴聲哀。
香清粉澹怨殘春，蝶翅蜂鬚戀蘂塵。
閑倚晚風生悵望，靜留遲日學因循。
休將薜荔為青𤨏，好與玫瑰作近鄰。
零落若教隨暮雨，又應愁殺別離人。
雨微微，煙霏霏，小庭半拆紅薔薇。
鈿箏斜倚畫屏曲，零落㡬行金雁飛。
蕭關夢斷無尋處，萬疊春波起南浦。
凌亂楊花撲繡簾，晩窗時有流鶯語。
空塘水碧春雨微，東風㪚漫楊柳飛。
依依南浦夢猶在，脈脈高唐雲不歸。
江頭日暮多芳草，極目傷心煙悄悄。
隔江紅杏一枝眀，似玉佳人俯清沼。
休向春臺更廻望，銷魂自古因惆悵。
銀河碧海共無情，兩處悠悠起風浪。
風透踈簾月滿庭，倚欄無事倍傷情。
煙垂柳帶纖腰軟，露滴花房怨臉眀。
愁逐野雲銷不盡，情隨春浪去難平。
幽窗謾結相思夢，𣣔化西園蝶未成。
雨溟溟，風泠泠，老松瘦竹臨煙汀。
空江冷落野雲重，村中鬼火微如星。
夜驚溪上漁人起，滴瀝篷聲滿愁耳。
子規叫斷獨未眠，罨岸春濤打船尾。
交趾同星坐，龍泉佩鬥文。
燒香翠羽帳，看舞鬰金裙。
鷁首衝瀧浪，犀渠拂嶺雲。
莫教銅柱北，祇說馬將軍。
日暮秋風吹野花，上清歸客意無涯。
桃源寂寂煙霞閉，天路悠悠星漢斜。
還似世人生白髮，定知仙骨變黃芽。
東城南陌頻相見，應是壺中別有家。
