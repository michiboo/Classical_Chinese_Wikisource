
　　卷329_1 《祗役江西路上以詩代書寄內》權德輿 
　　辛苦事行役，風波倦晨暮。搖搖結遐心，靡靡即長路。 
　　別來如昨日，每見缺蟾兔。潮信催客帆，春光變江樹。 
　　宦遊豈雲愜，歸夢無複數。愧非超曠姿，循此侷促步。 
　　笑言思暇日，規勸多遠度。鶉服我久安，荊釵君所慕。 
　　伊予多昧理，初不涉世務。適因擁腫材，成此懶慢趣。 
　　一身常抱病，不復理章句。胸中無町畦，與物且多忤。 
　　既非大川楫，則守南山霧。胡為出處間，徒使名利汙。 
　　羈孤望予祿，孩稚待我餔.未能即忘懷，恨恨以此故。 
　　終當稅鞿鞅，豈待畢婚娶。如何久人寰，俯仰學舉措。 
　　衡茅去迢遞，水陸兩馳騖。晰晰窺曉星，塗塗踐朝露。 
　　靜聞田鶴起，遠見沙鴇聚。怪石不易躋，急湍那可溯。 
　　漁商聞遠岸，煙火明古渡。下碇夜已深，上碕波不駐。 
　　畏途信非一，離念紛難具。枕席有餘清，壺觴無與晤。 
　　南方出蘭桂，歸日自分付。北窗留琴書，無乃委童孺。 
　　春江足魚雁，彼此勤尺素。早晚到中閨，怡然兩相顧。 
　　卷329_2 《夜泊有懷》權德輿 
　　棲鳥向前林，暝色生寒蕪。孤舟去不息，眾感非一途。 
　　川程方浩淼，離思方鬱紆。轉枕眼未熟，擁衾淚已濡。 
　　窘然風水上，寢食疲朝晡。心想洞房夜，知君還向隅。 
　　卷329_3 《自桐廬如蘭溪有寄》權德輿 
　　東南江路舊知名，惆悵春深又獨行。新婦山頭雲半斂， 
　　女兒灘上月初明。風前蕩颺雙飛蝶，花里間關百囀鶯。 
　　滿目歸心何處說，欹眠搔首不勝情。 
　　卷329_4 《相思樹》權德輿 
　　家寄江東遠，身對江西春。空見相思樹，不見相思人。 
　　卷329_5 《石楠樹》權德輿 
　　石楠紅葉透簾春，憶得妝成下錦茵。 
　　試折一枝含萬恨，分明說向夢中人。 
　　卷329_6 《斗子灘》權德輿 
　　斗子灘頭夜已深，月華偏照此時心。 
　　春江風水連天闊，歸夢悠揚何處尋。 
　　卷329_7 《黃檗館》權德輿 
　　驅車振楫越山川，候曉通宵冒煙雨。 
　　青楓浦上魂已銷，黃檗館前心自苦。 
　　卷329_8 《清明日次弋陽》權德輿 
　　自歎清明在遠鄉，桐花覆水葛溪長。 
　　家人定是持新火，點作孤燈照洞房。 
　　卷329_9 《中書夜直寄贈》權德輿 
　　通籍在金閨，懷君百慮迷。迢迢五夜永，脈脈兩心齊。 
　　步履疲青瑣，開緘倦紫泥。不堪風雨夜，轉枕憶鴻妻。 
　　卷329_10 《病中寓直代書題寄》權德輿 
　　愚夫何所任，多病感君深。自謂青春壯，甯知白髮侵。 
　　寢興勞善祝，疏懶愧良箴。寂寞聞宮漏，那堪直夜心。 
　　卷329_11 《端午日禮部宿齋有衣服彩結之貺以詩還答》權德輿 
　　良辰當五日，偕老祝千年。彩縷同心麗，輕裾映體鮮。 
　　寂寥齋畫省，款曲擘香箋。更想傳觴處，孫孩遍目前。 
　　卷329_12 《酬九日》權德輿 
　　重九共遊娛，秋光景氣殊。他日頭似雪，還對插茱萸。 
　　卷329_13 《和九日從楊氏姊游》權德輿 
　　秋光風露天，令節慶初筵。易象家人吉，閨門女士賢。 
　　招邀菊酒會，屬和柳花篇。今日同心賞，全勝落帽年。 
　　卷329_14 《上巳日貢院考雜文不遂赴九華觀祓禊之會以二絕句申贈》權德輿 
　　三日韶光處處新，九華仙洞七香輪。 
　　老夫留滯何由往，瑉玉相和正繞身。 
　　禊飲尋春興有餘，深情婉婉見雙魚。 
　　同心齊體如身到，臨水煩君便祓除。 
　　卷329_15 《和九華觀見懷貢院八韻》權德輿 
　　上巳好風景，仙家足芳菲。地殊蘭亭會，人似山陰歸。 
　　丹灶綴珠掩，白雲岩徑微。真宮集女士，虛室涵春輝。 
　　拘限心杳杳，歡言望依依。滯茲文墨職，坐與琴觴違。 
　　麗曲滌煩虛，幽緘發清機。支頤一吟想，恨不雙翻飛。 
　　卷329_16 《桃源篇》權德輿 
　　小年嘗讀桃源記，忽睹良工施繪事。岩徑初欣繚繞通， 
　　溪風轉覺芬芳異。一路鮮雲雜彩霞，漁舟遠遠逐桃花。 
　　漸入空濛迷鳥道，寧知掩映有人家。龐眉秀骨爭迎客， 
　　鑿井耕田人世隔。不知漢代有衣冠，猶說秦家變阡陌。 
　　石髓雲英甘且香，仙翁留飯出青囊。相逢自是松喬侶， 
　　良會應殊劉阮郎。內子閑吟倚瑤瑟，玩此沉沉銷永日。 
　　忽聞麗曲金玉聲，便使老夫思閣筆。 
　　卷329_17 《新月與兒女夜坐聽琴舉酒》權德輿 
　　泥泥露凝葉，騷騷風入林。以茲皓月圓，不厭良夜深。 
　　列坐屏輕箑，放懷弦素琴。兒女各冠笄，孫孩繞衣襟。 
　　乃知大隱趣，宛若滄洲心。方結偕老期，豈憚華髮侵。 
　　笑語向蘭室，風流傳玉音。愧君袖中字，價重雙南金。 
　　卷329_18 《七夕》權德輿 
　　今日雲輧渡鵲橋，應非脈脈與迢迢。 
　　家人競喜開妝鏡，月下穿針拜九霄。 
　　卷329_19 《縣君赴興慶宮朝賀載之奉行冊禮，因書即事》權德輿 
　　合巹交歡二十年，今朝比翼共朝天。風傳漏刻香車度， 
　　日照旌旗彩仗鮮。顧我華簪鳴玉佩，看君盛服耀金鈿。 
　　相期偕老宜家處，鶴發魚軒更可憐。 
　　卷329_20 《元和元年蒙恩封成紀縣伯時室中封安喜縣君…聊申賀贈》權德輿 
　　啟土封成紀，宜家縣安喜。同欣井賦開，共受閨門祉。 
　　珩璜聯采組，琴瑟諧宮征。更待懸車時，與君歡暮齒。 
　　卷329_21 《河南崔尹即安喜從兄宜於室家四十餘歲…因成絕句》權德輿 
　　五色金光鸞鳳飛，三川墨妙巧相輝。 
　　尊崇善祝今如此，共待曾玄捧翟衣。 
　　卷329_22 《奉使豐陵職司鹵簿，通宵涉路，因寄內》權德輿 
　　彩仗列森森，行宮夜漏深。殳鋋方啟路，鉦鼓正交音。 
　　曙月思蘭室，前山辨谷林。家人念行役，應見此時心。 
　　卷329_23 《酬南園新亭宴會璩新第慰慶之作，時任賓客》權德輿 
　　南宮煙景濃，平視中南峰。官閑似休沐，盡室來相從。 
　　日抱漢陰甕，或成蝴蝶夢。樹老欲連雲，竹深疑入洞。 
　　歡言交羽觴，列坐儼成行。歌吟不能去，待此明月光。 
　　好逑蘊明識，內顧多慚色。不厭梁鴻貧，常譏伯宗直。 
　　予婿信時英，諫垣金玉聲。男兒才弱冠，射策幸成名。 
　　偃放斯自足，翛然去營欲。散木固無堪，虛舟常任觸。 
　　大隱本吾心，喜君流好音。相期懸車歲，此地即中林。 
　　卷329_24 《七夕見與諸孫題乞巧文》權德輿 
　　外孫爭乞巧，內子共題文。隱映花奩對，參差綺席分。 
　　鵲橋臨片月，河鼓掩輕雲。羨此嬰兒輩，吹呼徹曙聞。 
　　卷329_25 《太常寺宿齋有寄》權德輿 
　　轉枕挑燈候曉雞，相君應歎太常妻。 
　　長年多病偏相憶，不遣歸時醉似泥。 
　　卷329_26 《朝回閱樂寄絕句》權德輿 
　　子城風暖百花初，樓上龜茲引導車。 
　　曲罷卿卿理騶馭，細君相望意何如。 
　　卷329_27 《中書宿齋有寄》權德輿 
　　銅壺漏滴鬥闌幹，泛灩金波照露盤。 
　　遙想洞房眠正熟，不堪深夜鳳池寒。 
　　卷329_28 《中書送敕賜齋饌戲酬》權德輿 
　　常日每齊眉，今朝共解頤。遙知大官膳，應與眾雛嬉。 
　　卷329_29 《敕賜長壽酒因口號以贈》權德輿 
　　恩沾長壽酒，歸遺同心人。滿酌共君醉，一杯千萬春。 
　　卷329_30 《湖南觀察使故相國袁公輓歌二首（一作劉禹錫詩）》權德輿 
　　五驅龍虎節，一入鳳凰池。令尹自無喜，羊公人不疑。 
　　天歸京兆日，葉下洞庭時。湘水秋風至，淒涼吹素旗。 
　　丹旐發江皋，人悲雁亦號。湘南罷亥市，漢上改詞曹。 
　　表墓雙碑立，尊名一字褒。常聞平楚獄，為報裏門高。 
　　卷329_31 《玉山嶺上作》權德輿 
　　悠悠驅匹馬，征路上連岡。晚翠深雲竇，寒苔淨石樑。 
　　荻花偏似雪，楓葉不禁霜。愁見前程遠，空郊下夕陽。 
　　卷329_32 《題邵端公林亭》權德輿 
　　春光何處好，柱史有林塘。鶯囀風初暖，花開日欲長。 
　　鑿池通野水，掃徑閱新芳。更置盈尊酒，時時醉楚狂。 
　　卷329_33 《酬裴傑秀才新櫻桃》權德輿 
　　新果真瓊液，來應宴紫蘭。圓疑竊龍頷，色已奪雞冠。 
　　遠火微微辨，殘星隱隱看。茂先知味易，曼倩恨偷難。 
　　忍用烹騂駱，從將玩玉盤。流年如可駐，何必九華丹。 
　　卷329_34 《次滕老莊》權德輿 
　　征途無旅館，當晝喜逢君。羸病仍留客，朝朝掃白雲。 
　　卷329_35 《宿嚴陵》權德輿 
　　身羈從事驅征傳，江入新安泛暮濤。 
　　今夜子陵灘下泊，自慚相去九牛毛。 
　　卷329_36 《題雲師山房》權德輿 
　　雲公蘭若深山裏，月明松殿微風起。 
　　試問空門清淨心，蓮花不著秋潭水。 
　　卷329_37 《棲霞寺雲居室》權德輿 
　　一徑縈紆至此窮，山僧盥漱白雲中。 
　　閑吟定後更何事，石上松枝常有風。 
　　卷329_38 《舟行夜泊》權德輿 
　　蕭蕭落葉送殘秋，寂寞寒波急暝流。 
　　今夜不知何處泊，斷猿晴月引孤舟。 
　　卷329_39 《發硤石路上卻寄內》權德輿 
　　莎柵東行五穀深，千峰萬壑雨沉沉。 
　　細君幾日路經此，應見悲翁相望心。 
　　卷329_40 《冬至宿齋時郡君南內朝謁因寄》權德輿 
　　清齋獨向丘園拜，盛服想君興慶朝。 
　　明日一陽生百福，不辭相望阻寒宵。 
　　卷329_41 《和河南羅主簿送校書兄歸江南》權德輿 
　　兄弟泣殊方，天涯指故鄉。斷雲無定處，歸雁不成行。 
　　草莽人煙少，風波水驛長。上虞親渤澥，東楚隔瀟湘。 
　　古戍陰傳火，寒蕪曉帶霜。海門潮灩灩，沙岸荻蒼蒼。 
　　京輦辭芸閣，衡方憶草堂。知君始寧隱，還緝舊荷裳。 
　　卷329_42 《與故人夜坐道舊》權德輿 
　　笑語歡今夕，煙霞愴昔遊。清羸還對月，遲暮更逢秋。 
　　勝理方自得，浮名不在求。終當制初服，相與臥林丘。 
　　卷329_43 《句》權德輿 
　　耒水波紋細，湘江竹葉輕。（耒口，見《衡州名勝志》）。 
　　古時樓上清明夜，月照樓前撩亂花。今日成陰複成子， 
　　可憐春盡未歸家。（見《野客從談》） 
　　新婦磯頭雲半斂，女兒灘畔月初明。（見《野客叢談》） 
　　回合千峰裏，晴光似畫圖。 
　　征車隨反照，候吏映白雲。（《石塘路有懷院中諸公》）
