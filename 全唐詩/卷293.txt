
青楓江色晩，楚客獨傷春。
共對一尊酒，相看萬里人。
猜嫌成謫宦，正直不防身。
莫畏炎方久，年年雨露新。
柴桑官舍近東林，兒稚初髫即道心。
側寄繩牀嫌憑几，斜安苔幘嬾穿簪。
高僧靜望山僮逐，走吏喧來水鴨沈。
翠竹黃花皆佛性，莫教塵境誤相侵。
綠槐垂穗乳烏飛，忽憶山中獨未歸。
青鏡流年看髮變，白雲芳草與心違。
乍逢酒客春遊慣，久別林僧夜坐稀。
昨日聞君到城闕，莫將簪弁勝荷衣。
五柳茅茨楚國賢，桔槔蔬圃水涓涓。
黃花寒後難逢蝶，紅葉晴來忽有蟬。
韓康助採君臣藥，支遁同看內外篇。
爲問潛夫空著論，如何侍從賦甘泉。
傷秋不是惜年華，別憶春風碧玉家。
強向衰藂見芳意，茱茰紅實似繁花。
新從劉太尉，結束向并州。
絡腦青絲騎，盤囊錦帶鉤。
出關逢將校，下嶺擁戈矛。
匣閉黃雲冷，山傳畫角秋。
劍鋒將破虜，函道罷登樓。
豈作書生老？當封萬戶侯！
朱絲紐弦金㸃雜，雙蔕芙蓉共開合。
誰家稚女著羅裳，紅粉青眉嬌暮妝？
木難作牀牙作席，雲毋屏風光照壁。
玉顔年幾新上頭，廻身斂笑多自羞。
紅銷月落不復見，可惜當時誰拂面。
吉日兮臨水沐，青蘭兮白芷。
假山鬼兮請東皇，託靈均兮邀帝子。
次參差兮正苦，舞婆娑兮未巳。
鸞旌圓蓋望欲來，山雨霏霏江浪起。
神既降兮我獨知，目成再拜為陳詞。
神之去廻，風嫋嫋，雲容與。
桂尊瑤席不復陳，蒼山綠水暮愁人。
殘鶯一何怨，百囀相尋續。
始辨下將高，稍分長復促。
綿蠻巧狀語，機節終如曲。
野客賞應遲，幽増聞詎足。
禪齋深樹夏陰清，零落空餘三兩聲。
金谷箏中傳不似，山陽笛裏寫難成。
憶昨亂啼無遠近，晴宮曉色偏相引。
送暖初隨柳色來，辭芳暗逐花枝盡。
歌殘鶯，歌殘鶯，悠然萬感生。
謝朓羇懷方一聼，何郎閒吟本多情。
乃知衆鳥非儔比，暮噪晨鳴倦人耳。
共愛奇音那可親，年年出谷待新春。
此時斷絶為君惜，明日玄蟬催髮白。
雲起山蒼蒼，林居蘿薜荒。
幽人老深境，素髮與青裳。
雨滌莓苔綠，風揺松桂香。
洞泉分溜淺，巖筍出藂長。
敗屨安松砌，餘棊在石牀。
書名一為別，還路已堪傷。
明府之官官舍春，春風辭我兩三人。
可憐江縣閑無事，手板支頤獨詠貧。
漢陽雲樹清無極，蜀國風煙思不堪。
莫怪別君偏有淚，十年曾事晉征南。
新琴傳鳯凰，晴景稱高張。
白玉連徽淨，朱絲繫爪長。
輕埃隨拂拭，雜籟滿鏗鏘。
暗想山泉合，如親蘭蕙芳。
正聲消鄭衛，古狀掩笙簧。
遠識賢人意，清風願激揚。
暑氣發炎州，焦煙遠未收。
嘯風兼熾燄，揮汗訝成流。
鸛鵲投林盡，龜魚擁石稠。
漱泉齊飲酎，衣葛劇兼裘。
長簟貪欹枕，輕巾嬾掛頭。
招商如有曲，一為取新秋。
伏波簫鼓水雲中，長㦸如霜大斾紅。
油幕曉開飛鳥絶，翩翩上將獨趨風。
月沒遼城暗出師，雙龍金角曉天悲。
黃塵滿目隨風散，不認將軍燕尾旗。
臘月江天見春色，白花青柳疑寒食。
洛陽舊社各東西，楚國遊人不相識。
翠蛾紅臉不勝情，管絕弦餘發一聲。
銀燭搖搖塵暗下，卻愁紅粉淚痕生。
湖草青青三兩家，門前桃杏一般花。
遷人到處唯求醉，聞説漁翁有酒賒。
每逢佳節何曾坐，唯有今年不得遊。
張邴臥來休送客，菊花楓葉向誰秋。
悠悠多路岐，相見又別離。
東風催節換，燄燄春陽散。
楚草漸煙綿，江雲亦蕪漫。
送子恨何窮，故關如夢中。
遊人盡還北，旅雁辭南國。
楓樹幾回青，逐臣歸不得。
主人琱盤盤素絲，寒女眷眷墨子悲。
乃言假使餳為之，八珍重沓失顔色。
手援玉筯不敢持，始狀芙蓉新出水。
仰坼重衣傾萬蕊，又如合歡交亂枝。
紅茸向暮花參差，吳蠶絡蠒抽尚絶。
細縷纎毫看欲滅，雪髮羞垂倭墮鬟。
繡囊畏並茱茰結，我愛此絲巧妙絶。
世間無為君，作歌陳座隅。
趨陪禁掖雁行隨，遷放江潭鶴髮垂。
素浪遙疑太液水，青楓忽似萬年枝。
嵩南春遍愁䰟夢，壺口雲深隔路岐。
共望漢朝多沛澤，蒼蠅早晩得先知。
水國春雷早，闐闐若衆車。
自憐遷逐者，猶滯蟄藏餘。
晝漏傳清唱，天恩禁旅秋。
雁親承露掌，砧隔曝衣樓。
賜膳中人送，餘香侍女收。
仍聞勞上直，晩步鳯池頭。
悠悠次楚鄉，楚口下涔陽。
雪隱洲渚暗，沙高蘆荻黃。
漁人共留滯，水鳥自喧翔。
懷土年空盡，春風又淼茫。
峽口巴江外，無風浪亦翻。
蒹葭新有雁，雲雨不離猨。
行客思鄉遠，愁人賴酒昬。
檀郎好聨句，共滯謝家門。
相送臨寒水，蒼然望故關。
江蕪連夢澤，楚雪入商山。
話我他年舊，看君此日還。
因將自悲淚，一灑別離間。
種柳南江邊，閉門三四年。
豔花那勝竹，凡鳥不如蟬。
嗜酒漸嬰渴，讀書多欲眠。
平生故交在，白首遠相憐。
西楚見南關，蒼蒼落日間。
雲離大雷樹，潮入秣陵山。
登戍因高望，停橈放溜閒。
陳公有賢榻，君去豈空還。
江天清更愁，風柳入江樓。
雁惜楚山晩，蟬知秦樹秋。
淒涼多獨醉，零落半同遊。
豈復平生意，蒼然蘭杜洲。
今朝蟬忽鳴，遷客若為情。
便覺一年老，能令萬感生。
微風方滿樹，落日稍沈城。
為問同懷者，淒涼聼幾聲。
擁櫂江天曠，蒼然下郢城。
冰霜葭菼變，雲澤鷓鴣鳴。
酒倦臨流醉，人逢置榻迎。
嘗聞藉東觀，不獨魯諸生。
袈裟出塵外，山徑幾盤緣。
人到白雲樹，鶴沈青草田。
龕泉朝請盥，松籟夜和禪。
自昔聞多學，逍遙注一篇。
解帶獨裵回，秋風如水來。
軒墀濕繁露，琴幾拂輕埃。
晨鳥猶在葉，夕蟲□餘苔。
蒼然發高興，相仰坐難陪。
謝朓懷西府，單車觸火雲。
野蕉依戍客，廟竹暎湘君。
夢渚巴山斷，長沙楚路分。
一杯從別後，風月不相聞。
田家喜雨足，鄰老相招攜。
泉溢溝塍壞，麥高桑柘低。
呼兒催放犢，宿客待烹雞。
搔首蓬門下，如將軒冕齊。
羇貧不易去，此日始西東。
旅舍秋霖葉，行人寒草風。
酒醒餘恨在，野餞暫遊同。
莫使禰生刺，空留懷䄂中。
粉堞連青氣，喧喧雜萬家。
夷人祠竹節，蜀鳥乳桐花。
酒報新豐景，琴迎抵峽斜。
多聞滯遊客，不似在天涯。
不事蘭臺貴，全多韋帶風。
儒官比劉向，使者得陳農。
晩燒平蕪外，朝陽疊浪東。
歸來喜調膳，寒筍出林中。
獄成收夜燭，整豸出登車。
黃葉辭荊楚，青山背漢初。
早朝新羽衛，晩下步徒胥。
應念長沙謫，思鄉不食魚。
天遠風煙異，西南見一方。
亂山來蜀道，諸水出辰陽。
堆案青油暮，看棋畫角長。
論文誰可制，記室有何郎？
萬里南遊客，交州見柳條。
逢迎人易合，時日酒能消。
浪曉浮青雀，風溫解黑貂。
囊金如未足，莫恨故鄉遙。
青春三十餘，衆藝盡無如。
中散詩傳畫，將軍扇續書。
楚田晴下雁，江日暖遊魚。
惆悵空相送，歡遊自此疎。
蒼蒼峴亭路，臘月漢陽春。
帶雪半山寺，行沙隔水人。
王祥因就宦，萊子不違親。
正恨殊鄉別，千條楚柳新。
蘆荻湘江水，蕭蕭萬里秋。
鶴高看迥野，蟬遠入中流。
訪友多成滯，攜家不厭遊。
惠連仍有作，知得從兄酬。
伏餘西景移，風雨灑輕絺。
燕拂青蕪地，蟬鳴紅葉枝。
衰鬢千莖雪，他鄉一樹花。
今朝與君醉，忘卻在長沙。
煙蕪滿洞青山遶，幢節飄空紫鳯飛。
金闕乍看迎日麗，玉簫遙聼隔花微。
多開石髓供調膳，時御霓裳奉易衣。
莫學遼東華表上，千年始欲一廻歸。
風息斜陽盡，遊人曲落間。
採花因覆酒，行草轉看山。
柳散新霜下，天晴早雁還。
傷秋非騎省，玄髮白成斑。
送人冠獬豸，值節佩茱茰。
均賦徵三壤，登車出五湖。
水風淒落日，岸葉䬃衰蕪。
自恨塵中使，何因在路隅。
已歎漳濱臥，何言駐隙難。
異才傷促短，諸友哭門闌。
古道松聲暮，荒阡草色寒。
延陵今葬子，空使魯人觀。
一見林中客，閒知州縣勞。
白雲秋色遠，蒼嶺夕陽高。
自説名因石，誰逢手種桃。
丹經儻相授，何用戀青袍。
靜夜四無隣 
荒居舊業貧 
雨中黃葉樹 
燈下白頭人 
以我獨沈久 
愧君相訪頻 
平生自有分 
況是蔡家親
雁稀秋色盡，落日對寒山。
避事多稱疾，留僧獨閉關。
心歸塵俗外，道勝有無間。
仍憶東林友，相期久不還。
年深宮院在，舊客自相逢。
閉戶臨寒竹，無人有夜鐘。
降龍今已去，巢鶴竟何從。
坐見繁星曉，淒涼識舊峯。
太一天壇天柱西，垂蘿為幌石為梯。
前登靈境青霄絶，下視人間白日低。
松籟萬聲和管磬，丹光五色雜虹蜺。
春山一入尋無路，鳥響煙深水滿溪。
南客何時去，相逢問故人。
望鄉空淚落，嗜酒轉家貧。
疎嬾辭微祿，東西任老身。
上樓多看月，臨水共傷春。
五柳終期隱，雙鷗自可親。
應憐折腰吏，冉冉在風塵。
江草知寒柳半衰，行吟怨別獨遲遲。
何人講席投如意，唯有東林遠法師。
蒼蒼楚色水雲間，一醉春風送爾還。
何處鄉心最堪羨，汝南初見洛陽山。
古時愁別淚，滴作分流水。
日夜東西流，分流幾千里。
通塞兩不見，波瀾各自起。
與君相背飛，去去心如此。
元日爭朝闕，奔流若會溟。
路塵和薄霧，騎火接低星。
門響雙魚鑰，車喧百子鈴。
冕旒當翠殿，幢㦸滿彤庭。
積歲方編瑞，乘春即省刑。
大官陳禹玉，司歷獻堯蓂。
壽酒三觴退，簫韶九奏停。
太陽開物象，霈澤及生靈。
南陌高山碧，東方曉氣青。
自憐揚子賤，歸草太玄經。
寒柳接胡桑，軍門向大荒。
幕營隨月魄，兵氣長星芒。
橫吹催春酒，重裘隔夜霜。
冰開不防虜，青草滿遼陽。
蒼茫明月上，夜久光如積。
野幕冷胡霜，關樓宿邊客。
隴頭秋露暗，磧外寒沙白。
唯有故鄉人，霑裳此聞笛。
上上開鶉野，師師出鳯城。
因知聖主念，得遂老農情。
隴麥垂秋合，郊塵得雨清。
時新薦玄祖，歲足富蒼生。
卻馬川原靜，聞雞水土平。
薫弦歌舜德，和鼎致堯名。
覽物欣多稼，垂衣御大明。
史官何所錄，稱瑞滿天京。
藹藹鳯凰宮，蘭臺玉署通。
夜霜凝樹羽，朝日照相風。
官附三台貴，儒開百氏宗。
司言陳禹命，侍講發堯聦。
香卷青編內，鉛分綠字中。
綴籖從太史，鏘珮揖羣公。
池接天泉碧，林交御果紅。
寒龜登故葉，秋蝶戀疎藂。
顔謝徵文並，鐘裵直事同。
離羣驚海鶴，屬思怨江楓。
地遠姑蘇外，山長越絶東。
慙當哲匠後，下曲本難工。
雨後園林好，幽行迥野通。
遠山芳草外，流水落花中。
客醉悠悠慣，鶯啼處處同。
夕陽自一望，日暮杜陵東。
南登秦嶺頭，迴首始堪憂。
漢闕青門遠，商山藍水流。
三湘遷客去，九陌故人遊。
從此思鄉淚，雙垂不復收。
草綠春陽動，遲遲澤畔遊。
戀花同野蝶，愛水劇江鷗。
身外唯須醉，人間盡是愁。
那知鳴玉者，不羨賣瓜侯。
高樓晴見水，楚色靄相和。
野極空如練，天遙不辨波。
永無人跡到，時有鳥行過。
況是蒼茫外，殘陽照最多。
南見青山道，依然去國時。
已甘長避地，誰料有還期。
雨霽殘陽薄，人愁獨望遲。
空殘華髮在，前事不堪思。
霜景催危葉，今朝半樹空。
蕭條故國異，零落旅人同。
颯岸浮寒水，依堦擁夜蟲。
隨風偏可羨，得到洛陽宮。
昨聞歸舊寺，暫別欲經年。
樵客應同步，鄰僧定伴禪。
後峯秋有雪，遠澗夜鳴泉。
偶與支公論，人間自共傳。
惠持遊蜀久，䇿杖欲西還。
共別此宵月，獨歸何處山？
對鷗沙草畔，洗足野雲間。
知有元暉會，齋心受八關。
故交君獨在，又欲與君離。
我有新秋淚，非關宋玉悲。
樂遊春苑望鵞毛，宮殿如星樹似毫。
漫漫一川橫渭水，太陽初出五陵高。

王屋南崖見洛城，石龕松寺上方平。
半山槲葉當窗下，一夜曾聞雪打聲。
地暖雪花摧，天春斗柄廻。
朱泥一丸藥，柏葉萬年杯。
旅雁辭人去，繁霜滿鏡來。
今朝彩盤上，神燕不須雷。
古時杜宇稱望帝，魂作杜鵑何微細。
跳枝竄葉樹木中，搶翔瞥捩雌隨雄。
毛衣慘黑自顦顇，衆鳥安肎相尊崇。
隳形不敢棲華屋，短翮唯願巢深叢。
穿皮啄朽觜欲禿，苦飢始得食一蟲。
誰言養雛不自哺，此語亦足為愚蒙。
聲音咽噦若有謂，號啼畧與嬰兒同。
口乾垂血轉廹促，似欲上訴於蒼穹。
蜀人聞之皆起立，至今相效傳遺風。
乃知變化不可窮，豈知昔日居深宮，嬪妃左右如花紅。
日暖風微南陌頭，青田紅樹起春愁。
伯勞相逐行人別，岐路空歸野水流。
遍地尋僧同看雪，誰期載酒共登樓。
為言惆悵嵩陽寺，明月高松應獨遊。
曉髮梳臨水，寒塘坐見秋。
鄉心正無限，一雁度南樓。
白雲高吟際，青霄遠望中。
誰言路遐曠，宮徵暗相通。
朝為耕種人，暮作刀槍鬼。
相看父子血，共染城壕水。

