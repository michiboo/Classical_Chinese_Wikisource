方領蕙帶折角巾，杜若已老蘭苕春。
南山削秀藍玉合，小雨歸去飛涼雲。
熟杏暖香梨葉老，草梢竹柵鏁池痕。
鄭公鄉老開酒尊，坐汎楚奏吟招魂。
石軋銅杯，吟詠枯瘁。
蒼鷹擺血，白鳳下肺。
桂子自落，雲弄車蓋。
木死沙崩惡谿島，阿母得仙今不老。
窞中跳汰截清涎，隈壖臥水埋金爪。
崖蹬蒼苔弔石髮，江君掩帳篔簹折。
蓮花去國一千年，雨後聞腥猶帶鐵。
人間春蕩蕩，帳暖香揚揚。
飛光染幽紅，誇嬌來洞房。
舞席泥金蛇，桐竹羅花牀。
眼逐春瞑醉，粉隨淚色黃。
王子下馬來，曲沼鳴鴛鴦。
焉知腸車轉，一夕巡九方。

苦風吹朔寒，沙驚秦木折。
舞影逐空天，畫鼓餘清節。
蜀書秋信斷，黑水朝波咽。
嬌魂從回風，死處懸鄉月。

雜雜胡馬塵，森森邊士戟。
天教胡馬戰，曉雲皆血色。
婦人攜漢卒，箭箙囊巾幗。
不慙金印重，踉蹌腰鞬力。
恂恂鄉門老，昨夜試鋒鏑。
走馬遣書勳，誰能分粉墨。

青門放彈去，馬色連空郊。
何年帝家物，玉裝鞍上搖。
去去走犬歸，來來坐烹羔。
千金不了饌，狢肉稱盤臊。
試問誰家子，乃老能佩刀。
西山白蓋下，賢俊寒蕭蕭。

曉菊泫寒露，似悲團扇風。
秋涼經漢殿，班子泣衰紅。
本無辭輦意，豈見入空宮。
腰衱佩珠斷，灰蝶生陰松。

蝶飛紅粉臺，桞掃吹笙道。
十日懸戶庭，九秋無衰草。
調歌送風轉，杯池白魚小。
水宴截香腴，菱科映青罩。
䒠蒙梨花滿，春昬弄長嘯。
唯愁苦花落，不悟世衰到。
撫舊唯銷魂，南山坐悲峭。
草生龍坡下，鵶噪城堞頭。
何人此城裏，城角栽石榴。
青絲繫五馬，黃金絡雙牛。
白魚駕蓮船，夜作十里遊。
歸來無人識，暗上沈香樓。
羅牀倚瑤瑟，殘月傾簾鉤。
今日槿花落，明朝桐樹秋。
莫負平生意，何名何莫愁。
紅羅複帳金流蘇，華燈九枝懸鯉魚。
麗人暎月開銅鋪，春水滴酒猩猩沽。〈（一本有價字。）〉
重一篋，香十株，赤金瓜子兼雜麩。
五絲封青鳧，阿侯此笑千萬餘。
南軒漢轉簾影疎，桐林啞啞挾子烏。
劍崖鞭節青石珠，白騧吹湍凝霜鬚。
漏長送珮承明廬，倡樓嵳峩明月孤。
新客下馬故客去，綠蟬秀黛重拂梳。
昨日發蔥嶺，今朝下蘭渚。
喜從千里來，亂笑含春語。
龍沙溼漢旗，鳳扇迎秦素。
久別遼城鶴，毛衣已應故。
芳蹊密影成花洞，柳結濃煙花帶重。
蟾蜍碾玉掛明弓，捍撥裝金打仙鳳。
寶枕垂雲選春夢，鈿合碧寒龍腦凍。
阿侯繫錦覓周郎，憑仗東風好相送。
火烏日暗崩騰雲，秦皇虎視蒼生群。
燒書滅國無暇日，鑄劍佩玦惟將軍。
玉壇設醮思沖天，一世二世當萬年。
燒丹未得不死藥，拏舟海上尋神仙。
鯨魚張鬣海波沸，耕人半作征人鬼。
雄豪氣猛如燄煙，無人為決天河水。
誰最苦兮誰最苦，報人義士深相許。
漸離擊築荊卿歌，荊卿把酒燕丹語。
劍如霜兮膽如鐵，出燕城兮望秦月。
天授秦封祚未移，袞龍衣點荊卿血。
朱旗卓地白虎死，漢皇知是真天子。
去年陌上歌離曲，今日君書遠遊蜀。
簾外花開二月風，臺前淚滴千行竹。
琴心與妾腸，此夜斷還續。
想君白馬懸雕弓，世間何處無春風。
君心未肻鎮如石，妾顏不久如花紅。
夜殘高碧橫長河，河上無梁空白波。
西風未起悲龍梭，年年織素攢雙蛾。
江山迢遰無休絕，淚眼看燈乍明滅。
自從孤館深鎖牕，桂花幾度圓還缺。
鵶鵶向曉鳴森木，風過池塘響叢玉。
白日蕭條夢不成，橋南更問仙人卜。
青騘馬肥金鞍光，龍腦入縷羅衫香。
美人狹坐飛瓊觴，貧人喚雲天上郎。
別起高樓臨碧篠，絲曳紅鱗出深沼。
有時半醉百花前，背把金丸落飛鳥。
自說生來未爲客，一身美妾過三百。
豈知斸地種苗家，官稅頻催勿人織。
長得積玉誇豪毅，每揖閑人多意氣。
生來不讀半行書，只把黃金買身貴。
少年安得長少年，海波尚變爲桑田。
榮枯遞傳急如箭，天公不肯於公偏。
莫道韶華鎮長在，髮白面皺專相待。
侵侵槲葉香，木花滯寒雨。
今夕山上秋，永謝無人處。
石蹊遠荒澀，棠實懸辛苦。
古者定幽尋，呼君作私路。
碧峰海面藏靈書，上帝揀作神仙居。
清明笑語聞空虛，鬬乘巨浪騎鯨魚。
春羅書字邀王母，共讌紅樓最深處。
鶴羽衝風過海遲，不如卻使青龍去。
猶疑王母不相許，垂露娃鬟更傳語。
鬈髮胡兒眼睛綠，高樓夜靜吹橫竹。
一聲似向天上來，月下美人望鄉哭。
直排七點星藏指，暗合清風調宮徵。
蜀道秋深雲滿林，湘江半夜龍驚起。
玉堂美人邊塞情，碧牕皓月愁中聽。
寒碪能擣百尺練，粉淚凝珠滴紅線。
胡兒莫作隴頭吟，隔牕暗結愁人心。
崑崙使者無消息，茂陵煙樹生愁色。
金盤玉露自淋漓，元氣茫茫收不得。
麒麟背上石文裂，虬龍鱗下紅枝折。
何處偏傷萬國心，中天夜乆高明月。
御服沾霜露，天衢長蓁棘。
金隱秋塵姿，無人為帶餙。
玉堂歌聲寢，芳林煙樹隔。
雲陽臺上歌，鬼哭複何益。
鐵劍常光光，至●威屢逼。
強梟噬母心，犇厲索人魄。
相看兩相泣，淚下如波激。
寧用清酒為，欲作黃泉客。
不說玉山頹，且無飲中色。
勉從天帝訴，天上寡沈厄。
無處張繐帷，如何望松柏。
妾身晝團團，君魂夜寂寂。
蛾睂自覺長，頸粉誰憐白。
矜持昭陽意，不肎看南陌。
別浦雲歸桂花渚，蜀國弦中雙鳳語。
芙蓉葉落秋鸞離，越王夜起遊天姥。
暗珮清臣敲水玉，渡海蛾睂牽白鹿。
誰看挾劍赴長橋，誰看浸髮題春竹。
竺僧前立當吾門，梵宮真相睂棱尊。
古琴大軫長八尺，嶧陽老樹非桐孫。
涼館聞弦驚病客，藥囊暫別龍鬚席。
請歌直請卿相歌，奉禮官卑復何益。
上林蝴蝶小，試伴漢家君。
飛向南城去，誤落石榴裙。
脈脈花滿樹，翾翾燕遶雲。
出門不識路，羞問陌頭人。
嫩葉憐芳抱新蕊，泣露枝枝滴夭淚。
粉牕香咽穨曉雲，錦堆花密藏春睡。
戀屏孔雀搖金尾，鶯舌分明呼婢子。
冰洞寒龍半匣水，一隻商鸞逐煙起。
芳草落花如錦地，二十長遊醉鄉裏。
紅纓不動白馬驕，垂柳金絲香拂水。
吳娥未笑花不開，綠鬢聳墮蘭雲起。
陸郎倚醉牽羅袂，奪得寶釵金翡翠。
不見山巔樹，摧杌下為薪。日睹井中泥，上出作埃塵。〈《箜篌謠》一作「豈甘井中泥，時至出作塵。」〉

情知一丘趣，不謝千里印。

倚劍登高臺，悠悠送春目。〈以上並見《海錄碎事》。〉
