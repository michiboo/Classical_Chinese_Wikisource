
陶翰，潤州人。開元十八年擢進士第，又擢宏詞科。以《冰壺賦》得名，官禮部員外郎。詩一卷。
進軍飛狐北，窮寇勢將變。
日落沙塵昏，背河更一戰。
騂馬黃金勒，琱弓白羽箭。
射殺左賢王，歸奏未央殿。
欲言塞下事，天子不召見。
東出咸陽門，哀哀淚如霰。

請君留楚調，聽我吟燕歌。
家在遼水頭，邊風意氣多。
出身爲漢將，正值戎未和。
雪中凌天山，冰上渡交河。
大小百餘戰，封侯竟蹉跎。
歸來灞陵下，故舊無相過。
雄劒委塵匣，空門垂雀羅。
玉簪還趙女，寶瑟付齊娥。
昔日不爲樂，時哉今奈何。

行吏到西華，乃觀三峯壯。
削成元氣中，傑出天河上。
如有飛動色，不知青冥狀。
巨靈安在哉，厥跡猶可望。
方此顧行旅，末由飭仙裝〈裝，唐韻側亮切，行裝也，或改作仗，非〉。
蔥蘢記星壇，明滅數雲嶂。
良友垂真契，宿心所微尚。
敢投歸山吟，霞徑一相訪。

驄馬拂繡裳，按兵遼水陽。
西分鴈門騎，北逐樓煩王。
聞道五軍集，相邀百戰場。
風沙暗天起，虜騎森已行。
儒服揖諸將，雄謀吞大荒。
金門來見謁，朱紱生輝光。
數年侍御史，稍遷尚書郎。
人生志氣立，所貴功業昌。
何必守章句，終年事鉛黃。
同時獻賦客，尚在東陵傍。

志士固不羈，與道常周旋。
進則天下仰，已之能晏然。
褐衣東府召，執簡南臺先。
雄義每特立，犯顏豈圖全。
謫居東南遠，逸氣吟芳荃。
適會寥廓趣，清波更夤緣。
扁舟入五湖，發纜洞庭前。
浩蕩臨海曲，迢遙濟江壖。
徵奇忽忘返，遇興將彌年。
乃悟范生智，足明漁父賢。
郡臨新安渚，佳賞此城偏。
日夕對層岫，雲霞映晴川。
閑居戀秋色，偃臥含貞堅。
倚伏聊自化，行藏互推遷。
君其振羽翮，歲晏將沖天。

退無偃息資，進無當代策。
冉冉時將暮，坐爲周南客。
前登闕塞門，永眺伊城陌。
長川黯已空，千里寒氣白。
家本渭水西，異日同所適。
秉志師禽尚，微言祖莊易。
一辭林壑間，共繫風塵役。
交朋忽先進，天道何紛劇。
豈念嘉遯時，依依偶沮溺。

楚客西上書，十年不得意。
平生相知者，晚節心各異。
長揖五侯門，拂衣謝中貴。
丈夫多別離，各有四方事。
拔劒因高歌，蕭蕭北風至。
故人有斗酒，是夜共君醉。
努立強加餐，當年莫相棄。

松柏亂巖口，山西微徑通。
天開一峯見，宮闕生虛空。
正殿倚霞壁，千樓標石叢。
夜來猨鳥靜，鐘梵響雲中。
岑翠映湖月，泉聲亂溪風。
心超諸境外，了與懸解同。
明發唯改視，朝日長崖東。
湖色濃蕩漾，海光漸曈朦。
葛仙跡尚在，許氏道猶崇。
獨往古來事，幽懷期二公。

驅馬擊長劒，行役至蕭關。
悠悠五原上，永眺關河前。
北虜三十萬，此中常控弦。
秦城亙宇宙，漢帝理旌旃。
刁斗鳴不息，羽書日夜傳。
五軍計莫就，三策議空全。
大漠橫萬里，蕭條絕人煙。
孤城當瀚海，落日照祈連。
愴矣苦寒奏，懷哉式微篇。
更悲秦樓月，夜夜出胡天。

南國久蕪漫，我來空鬱陶。
君看章華宮，處處生黃蒿。
但見陵與谷，豈知賢與豪。
精魂托古木，寶玉捐江臯。
倚棹下晴景，迴舟隨晚濤。
碧雲暮寥落，湖上秋天高。
往事那堪問，此心徒自勞。
獨餘湘水上，千載聞離騷。

扶蘇秦帝子，舉代稱其賢。
百萬猶在握，可爭天下權。
束身就一劒，壯志皆棄捐。
塞下有遺跡，千齡人共傳。
疎蕪盡荒草，寂歷空寒煙。
到此盡垂淚，非我獨潸然。

夜來三渚風，晨過臨淮島。
湖中海氣白，城上楚雲早。
鱗鱗魚浦帆，漭漭蘆洲草。
川路日浩蕩，惄焉心如擣。
且言任倚伏，何暇念枯槁。
范子名屢移，蘧公志常保。
古人去已久，此理今難道〈一作「古人已云云，此理誰足道」〉。

艤棹乘早潮，潮來如風雨。
樟臺忽已隱，界峯莫及覩。
崩騰心爲失，浩蕩目無主。
豗㦎浪始聞〈一作「風停浪始開」〉，漾漾入魚浦。
雲景共澄霽，江山相吞吐。
偉哉造化工，此事從終古。
流沫誠足誡，商歌調易苦。
頗因忠信全，客心猶栩栩。

山月松篠下，月明山景鮮。
聊爲高秋酌，復此清夜弦。
晤語方獲志，棲心亦彌年。
尚言興未逸，更理逍遙篇。

墨客鍾張侶，材高吳越珍。
千門來謁帝，駟馬去榮親。
吏邑沿清洛，鄉山指白蘋。
歸期應不遠，當及未央春。

奉義朝中國，殊恩及遠臣。
鄉心遙渡海，客路再經春。
落日誰同望，孤舟獨可親。
拂波銜木鳥，偶宿泣珠人。
禮樂夷風變，衣冠漢制新。
青雲已干呂，知汝重來賓。

忽來枝上囀，還似谷中聲。
乍使香閨靜，偏傷遠客情。
間關難辨處，斷續若頻驚。
玉勒留將久，青樓夢不成。
千門候曉發，萬井報春生。
徒有知音賞，慙非臯鶴鳴。

