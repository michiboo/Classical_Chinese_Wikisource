
羊士諤，泰山人，登貞元元年進士第，累至宣歙巡官。元和初拜監察御史。坐誣李吉甫，出為資州刺史。詩一卷。
南館垂楊早，東風細雨頻。
輕寒消玉斚，幽賞滯朱輪。
千里巴江守，三年故國春。
含情非遲客，懸榻但生塵。
蕭條梧竹下，秋物映園廬。
宿雨方然桂，朝饑更摘蔬。
陰苔生白石，時菊覆清渠。
陳力當何事，忘言媿道書。
蟲思庭莎白露天，微風吹竹曉悽然。
今來始悟朝廻客，暗寫歸心向石泉。
女幾山頭春雪消，路旁仙杏發柔條。
心期欲去知何日，惆悵回車上野橋。
翡翠無窮掩夜泉，猶疑一半作神仙。
秋來還照長門月，珠露寒花是野田。
臨風玉管吹參差，山塢春深日又遲。
李白桃紅滿城郭，馬融閒臥望京師。
槐柳蕭踈遶郡城，夜添山雨作江聲。
秋風南陌無車馬，獨上高樓故國情。
山陰道上桂花初，王謝風流滿晉書。
曾作江南步從事，秋來還復憶鱸魚。

曲水三春弄綵毫，樟亭八月又觀濤。
金罍幾醉烏程酒，鶴舫閒吟把蟹螯。
曉風山郭雁飛初，霜拂回塘水榭虛。
鼓角清明如戰壘，梧桐揺落似貧居。
青門遠憶中人産，白首閒看太史書。
城下秋江寒見底，賓筵莫訝食無魚。

紅衣落盡暗香殘，葉上秋光白露寒。
越女含情已無限，莫教長袖倚蘭干。
〈此首題一作《翫荷花》〉

登臨何事見瓊枝，白露黃花自繞籬。
惟有樓中好山色，稻畦殘水入秋池。
〈此首題一作《寄裴校書》〉
萋萋麥隴杏花風，好是行春野望中。
日暮不辭停五馬，鴛鴦飛去綠江空。

忘懷不使海鷗疑，水映桃花酒滿巵。
亭上一聲歌白薴，野人歸棹亦行遲。
路旁垂柳古今情，春草春泉咽又生。
借問山僧好風景，看花攜酒幾人行。
東風朝日破輕嵐，仙棹初移酒未酣。
玉笛閒吹折楊柳，春風無事傍魚潭。

雨餘芳草淨沙塵，水綠灘平一帶春。
唯有啼鵑似留客，桃花深處更無人。〈此首一作於鵠詩〉
一到花間一忘歸，玉桮瑤瑟減光輝。
歌筵更覆青油幕，忽似朝雲瑞雪飛。
莫問華簪髮己斑，歸心滿目是靑山。
獨上層城倚危檻，柳營春盡馬嘶閒。
別來玄鬢共成霜，雲起無心出帝鄉。
蜀國魚箋數行字，憶君秋夢過南塘。
九劍盈庭酒滿巵，戍人歸日及瓜時。
元戎靜鎮無邊事，遣向營中偃畫旗。
馬嘶芳草自淹留，別館何人屬細侯。
仙杏破顔逢醉客，綵鴛飛去避行舟。
洞簫日暖移賓榻，垂柳風多掩妓樓。
坐閲清暉不知暮，煙橫北渚水悠悠。
柏寢閉何時，瑤華自滿枝。
天清凝積素，風暖動芬絲。
留步蒼苔暗，停觴白日遲。
因吟茂陵草，幽賞待妍詞。
殿省秘清曉，䕫龍升紫微。
星辰拱帝座，劍履翊天機。
耿耿金波缺，沉沉玉漏稀。
綵箋蹲鷙獸，畫扇列名翬。
志業丹青重，恩華雨露霏。
三台昭建極，一德慶垂衣。
昌運瞻文教，雄圖本武威。
殊勲如帶遠，佳氣似煙非。
抗節衷無隠，同心尚弼違。
良哉致君日，維嶽有光輝。
晚沐金仙宇，迎秋白帝祠。
軒裳煩吏職，風物動心期。
清鏡開塵匣，華簪指髮絲。
南宮有高步，歲晏豈磷緇。
仙郎佐氏〈一本缺〉謀，廷議寵元侯。
城郭須來貢，河湟亦順流。
亞夫高壘靜，充國大田秋。
當奮燕然筆，銘功向隴頭。
瑞花飄朔雪，灝氣滿南宮。
迢遰層城掩，徘徊午夜中。
金閨通籍恨，銀燭直廬空〈一本缺〉。
誰問烏臺客，家山憶桂叢。
松篠雖苦節，冰霜慘其間。
欣然發佳色，如喜東風還。
幽抱想前躅，冥鴻度南山。
春臺一以眺，逹士亦解顔。
偃息非老圃，沉吟閟玄關。
馳暉忽復失，壯氣不得閒。
君子當濟物，丹梯誰共攀？
心期自有約，去掃蒼苔斑。
解巾侍雲陛，三命早為郎。
復以雕龍彩，旋歸振鷺行。
玉書期養素，金印己〈一本缺〉懷黃。
茲夕南宮詠，遐情媿不忘。
雲景含初夏，休歸曲陌深。
幽簾宜永日，珍樹始清陰。
遲客唯長簟，忘言有匣琴。
畫披靈物態，書見古人心。
芳草多留步，鮮颷自滿襟。
勞形非立事，瀟灑媿頭簪。
爽節時清眺，秋懷悵獨過。
神臯值宿雨，曲水已增波。
白鳥凌風迥，紅蕖濯露多。
伊川有歸思，君子復如何。
石座雙峰古，雲泉九曲深。
寂寥疏鑿意，蕪沒歳時侵。
繞席流還壅，浮杯咽復沉。
追懷王謝侶，更似會稽岑。〈始詣流杯之地，蔓草己沒石，泉渠不絶如線。躬自䟽導，終日潺潺，蓋數十年無復遊者。〉
誰謂天池翼，相期宅畔吟。
光輝輕尺璧，然諾重黃金。
幾醉東山妓，長懸北闕心。
蕙蘭留雜佩，桃李想華簪。〈時郄詹事昻自黃拾遺貶清化尉門，年三十餘，且為府主，與郄意氣友善，賦詩高會，文字猶存。〉
閉閣余何事，鳴騶亦屢尋。
軒裳遵往轍，風景憩中林。
橫吹多淒調，安歌送好音。
初筵方側弁，故老忽沾襟。〈時老僧常覚在，自言目覩黃門遊集之日，歴歴可聽，及聞絲竹發聲，泫然流涕。〉
盛世當弘濟，平生諒所欽。
無能愧陳力，惆悵拂瑤琴。
幽蘭誰復奏，閉匣以端憂。
知止慙先覺，歸歟想故侯。
山蟬鈴閣晚，江雨麥田秋。
唯有空門學，相期老一丘。
蟬噪城溝水，芙蓉忽己繁。
紅花迷越艶，芳意遇湘沅。
湛露宜清暑，披香正滿軒。
朝朝秖自賞，穠李亦何言。
月滿自高丘，江通無狹流。
軒窗開到曉，風物坐含秋。
鵲警銀河斷，蛩悲翠幕幽。
清光望不極，耿耿下西樓。

桂華臨洛浦，如挹李膺仙。
茲夕披雲望，還吟擲地篇。
鳯池分直夜，牛渚泛舟年。
會是風流賞，惟君內史賢。

圓景曠佳賓，徘徊夜漏頻。
金波徒汎酒，瑤瑟己生塵。
露白移長簟，風清掛幅巾。
西園舊才子，想見洛陽人。〈時枉盧雲夫書分司入洛。〉
零雨慰斯人，齋心薦綠蘋。
山風簫鼓響，如祭敬亭神。

積潤通千里，推誠奠一巵。
回颷經畫壁，忽似偃雲旗。
霽色朝雲盡，亭皋露亦晞。
褰開臨曲檻，蕭瑟換輕衣。
地遠秦人望，天晴社燕飛。
無功慙歳晚，唯念故山歸。

一雨晴山郭，驚秋碧樹風。
蘭巵誰與薦，玉斾自無悰。
雲景嘶賓雁，嵐陰露彩虹。
閒吟嬾閉閣，旦夕郡樓中。
愛此丘中物，煙霜盡日看。
無窮碧雲意，更助綠窗寒。
秋齋膏沐暇，旭日照軒墀。
露重芭蕉葉，香凝橘柚枝。
簡書隨吏散，寶騎與僧期。
報國得何力，流年己覺衰。
漢臣旌節貴，萬里䕶牂牁。
夏月天無暑，秋風水不波。
朝衣蟠艾綬，戎幕偃雕戈。
滿歳歸龍闕，良哉佇作歌。
何獨文翁化，風流與代深。
泉雲無舊轍，騷雅有遺音。
遠目窮巴漢，閒情閱古今。
忘言意不極，日暮但橫琴。
掾史當授衣，郡中稀物役。
嘉辰悵己失，殘菊誰為惜。
櫺軒一尊泛，天景洞虛碧。
暮節獨賞心，寒江鳴湍石。
歸期北州里，舊友東山客。
飄蕩雲海深，相思桂花白。
城隅凝綵畫，紅樹帶青山。
遲客金尊晚，談空玉柄閒。
馳暉三峽水，旅夢百勞關。
非是淮陽薄，丘中只望還。
珍樹寒始花，氛氳九秋月。
佳期若有待，芳意常無絶。
嫋嫋碧海風，濛濛綠枝雪。
急景自餘妍，春禽幸流悅。
山郭通衢隘，瑤壇紫府深。
燈花助春意，舞綬織歡心。
閑似淮陽臥，恭聞樂職吟。
唯將聖明化，聊以達飛沈。
雲天宜北戶，塔廟似西方。
林下僧無事，江清日復長。
石泉盈掬冷，山實滿枝香。
寂寞傳心印，玄言亦己忘。
二毛非騎省，朝鏡忽秋風。
絲縷寒衣上，霜華舊簡中。
承明那足厭，車服媿無功。
日日山城守，淹留巖桂叢。
憶作同門友，承明奉直廬。
禁闈人自異，休澣跡非疎。
珥筆金華殿，三朝玉璽書。
恩光榮侍從，文彩應符徐。〈王自貞元以至元和，並掌客命。〉
青眼真知我，玄談愧起予。
蘭巵招促膝，松砌引長裾。〈王尤精太玄，自謂深知。時在憲司，休注釋與予，自公冠服輒詣松庭，永日言集。〉
麗日流鶯早，涼天墜露初。
前山臨紫閣，曲水眺紅蕖。
誰謂音塵曠，俄驚歳月除。
風波移故轍，符守忽離居。
濟物陰功在，分憂盛業餘。
弱翁方大用，延首遲雙魚。
物外真何事，幽廊步不窮。
一燈心法在，三世影堂空。
山果青苔上，寒蟬落葉中。
歸來還閉閣，棠樹幾秋風。
碧落風如洗，清光鏡不分。
弦歌方對酒，山谷盡無雲。
振臥淮陽病，悲秋宋玉文。
今來強攜妓，醉舞石榴裙。
何乃詩人興，妍詞屬舜華。
風流感異代，窈窕比同車。
凝艶垂清露，驚秋隔終紗。
蟬鳴復蟲思，惆悵竹陰斜。
壯齡非濟物，柔翰誤爲儒。
及此齋心暇，翛然與道俱。
散材誠獨善，正覺豈無徒。
半偈蓮生水，幽香桂滿爐。
息陰慙蔽芾，講義得醍醐。
跡似桃源客，身攖竹使符。
華夷參吏事，巴漢混州圖。
偃草懷君子，移風念嗇夫。
翳桑俄有績，宿麥復盈租。
圓寂期超詣，凋殘幸已蘇。
解空囊不智，滅景谷何愚。
幾日遵歸轍，東菑殆欲蕪。
雨霜以成歳，看舊感前聞。
愛景隨朝日，凝陰積暮雲。
□□□□□，忘言酒暫醺。
□□□□□，□□□□□。
逸才豈凡獸，服猛愚人得。
山澤生異姿，蒙戎蔚佳色。
青氈持與藉，重錦裁爲飾。
臥閣幸相宜，溫然承宴息。
追風豈無策，持斧有遐想。
鳯去留孤根，嵓懸非朽壤。
苔斑自天生，玉節垂雲長。
勿謂山之幽，丹梯亦可上。
南國疑逋客，東山作老夫。
登朝非大隠，出谷是真愚。
氣直慙龍劍，心清愛玉壺。
聊持循吏傳，早晚□為徒。
暇日留□事，期雲亦□開。
鄉心持歳酒，津下賞山梅。
晚實和商鼎，濃香拂壽杯。
唯應招北客，日日踏青來。
傳聞黃閣守，茲地賦長沙。
少壯稱時傑，功名惜歲華。
岩廊初建剎，賓從亟鳴笳。
玉帳空嚴道，甘棠見野花。
碑殘猶墮淚，城古自歸鴉。
籍籍清風在，懷人諒不遐。
令節逢煙雨，園亭但掩關。
佳人宿妝薄，芳樹彩繩閑。
歸思偏消酒，春寒為近山。
花枝不可見，別恨灞陵間。
事外心如寄，虛齋臥更幽。
微風生白羽，畏日隔清油。
用拙懷歸去，沉痾畏借留。
東山自有計，蓬鬢莫先秋。
自嘆淮陽臥，誰知去國心。
幽亭來北戶，高韻得南金。
苔甃窺泉少，籃輿愛竹深。
風蟬一清暑，應喜脫朝簮。
桐竹離披曉，涼風似故園。
驚秋對旭日，感物坐前軒。
江燕飛還盡，山榴落尚繁。
平生信有意，衰久已忘言。
郡閣山斜對，風煙隔短墻。
清池如寫月，珍樹盡凌霜。
行樂知無悶，加餐頗自強。
心期空歳晚，魚意久相忘。
琥珀盃中物，瓊枝席上人。
樂聲方助醉，燭影己含春。
自顧行將老，何辭坐逹晨。
傳觴稱厚德，不問吐車茵。
玉立出巖石，風清曲□□。
偶成聊近意，靜對想凝神。
牛渚中流月，蘭亭上道春。
古來心可見，寂寞為斯人。
南國冰霜晚，年華已暗歸。
閑招別館客，遠念故山薇。
野艇虛還觸，籠禽倦更飛。
忘言亦何事，酣賞步清輝。
守土親巴俗，腰章□漢儀。
春行樂職詠，秋感伴牢詞。
舊里藏書閣，閒門閉槿籬。
遙慙退朝客，下馬獨相思。
湯沐成陳跡，山林遂寂寥。
鵲飛應織素，鳯起獨吹簫。
玉殿中參罷，雲軿上漢遙。
皇情非不極，空輟未央朝。

授冊榮天使，陳詩感聖恩。
山河啓梁國，縞素及於門。
泉向金巵咽，霜來玉樹繁。
都人聽哀輓，淚盡望寒原。
起來林上月，瀟灑故人情。
鈴閣人何事，蓮塘曉獨行。
衣沾竹露爽，茶對石泉清。
鼓吹前賢薄，羣蛙試一鳴。
池島清陰裏，無人泛酒船。
山蜩金奏響，荷露水精圓。
靜勝朝還暮，幽觀白已玄。
家林正如此，何事賦歸田。
夷落朝雲候，王正小雪辰。
緬懷朝紫陌，曾是灑朱輪。
氣耿簮裾肅，風嚴刻漏頻。
暗飛金馬仗，寒舞玉京塵。
豸角隨中憲，龍池列近臣。
蘂珠凝瑞彩，懸圃浄華茵。
帝澤千箱慶，天顔萬物春。
明廷猶咫尺，高詠愧巴人。
夜長秋始半，圓景麗銀河。
北渚清光溢，西山爽氣多。
鶴飛聞墜露，魚戲見增波。
千里家林望，涼颷換綠蘿。
腰章非逹士，閉閣是潛夫。
匣劍寜求試，籠禽但自拘。
江清牛渚鎮，酒熟步兵廚。
唯此前賢意，風流似不孤。
別館青山郭，遊人折柳行。
落花經上已，細雨帶清明。
鶗鴂流芳暗，鴛鴦曲水平。
歸心何處醉，寶瑟有餘聲。
右職移青綬，雄藩拜紫泥。
江回玉壘下，氣爽錦城西。
皋鶴驚秋律，琴烏怨夜啼。
離居同舍念，宿昔奉金閨。〈元和初接武南臺，周旋兩院。〉
一雨東風晚，山鶯獨報春。
淹留巫峽夢，惆悵洛陽人。
柳意籠丹檻，梅香覆錦茵。
年華行可惜，瑤瑟莫生塵。
殘暑三巴地，沉陰八月天。
氣昏高閣雨，夢倦下簾眠。
愁鬢華簮小，歸心社燕前。
相思杜陵野，溝水獨潺湲。
十畆蒼苔遶畫廊，幾株紅樹過清霜。
高情還似看花去，閑對南山步夕陽。
掩抑危絃咽又通，朔雲邊月想朦朧。
當時誰佩將軍印，長使蛾眉怨不窮。

一曲徘徊星漢稀，夜闌幽怨重依依。
忽似摐金來上馬，南枝棲鳥盡驚飛。

破撥聲繁恨已長，低鬟斂黛更摧藏。
潺湲隴水聽難盡，併覺風沙繞杏梁。
玉顔紅燭忽驚春，微步凌波暗拂塵。
自是當歌斂眉黛，不因惆悵為行人。
津柳江風白浪平，棹移高館古今情。
扁舟一去鴟夷子，應笑分符計日程。
病起淮陽自有時，秋來未覺長年悲。
坐逢在日唯相望，嫋嫋涼風滿桂枝。
故里心期奈別何，手移芳樹憶庭柯。
東皋黍熟君應醉，梨葉初紅白露多。
無心唯有白雲知，閑臥高齋夢蝶時。
不覺東風過寒食，雨來萱草出巴籬。
洛陽歸客滯巴東，處處山櫻雪滿叢。
峴首當時為風景，豈將官舍作池籠。
才子長沙暫左遷，能將意氣慰當年。
至今猶有東山妓，長使歌詩被管弦。
退食鵷行振羽儀，九霄雙闕迥參差。
雲披綵仗春風度，日暖香堦晝刻移。
玉樹籠煙鳷鵲觀，石渠流水鳯凰池。
時清執法慚無事，未有長楊漢主知。
南郭東風賞杏壇，幾株芳樹昨留歡。
卻憶落花飄綺席，忽驚如實滿雕盤。
蛾眉半斂千金薄，鷤鴂初鳴百草闌。
志士古來悲節換，美人啼鳥亦長嘆。
百雉層城上將壇，列營西照雪峰寒。
文章立事須銘鼎，談笑論功恥據鞍。
草檄青油推健筆，曵裾黃閣聳危冠。
雙金未比三千字，負弩空慙知者難。
珠履行臺擁附蟬，外郎高步似神仙。
陳詞今見唐風盛，從事遙瞻衛國賢。
擲地好詞凌綵筆，浣花春水膩魚箋。
東山芳意須同賞，子看囊盛幾日傳。
〈右軍書云：「青李、來禽、櫻桃、日給藤子，皆囊盛爲佳，函封多不生。」〉
寜辭舊路駕朱轓，重使疲人感漢恩。
今日鳴騶到嶓峽，還勝博望至河源。
功名無力愧勤王，已近終南得草堂。
身外盡歸天竺偈，腰間唯有會稽章。
何時臘酒逢山客，可惜梅枝亞石牀。
歳晚我知仙客意，懸心應在白雲鄉。
晴天春意併無窮，過臘江樓日日風。
瓊樹花香故人別，蘭巵酒色去年同。
閑吟鈴閣巴歌裏，回首神臯瑞氣中。
自愧朝衣猶在篋，歸來應是白頭翁。
結纜蘭香渚，柴車上連岡。
晏溫值初霽，去遶山河長。
獻歳冰雪盡，細泉生路旁。
行披煙杉入，激澗橫石樑。
層閣表精廬，飛甍切雲翔。
沖襟得高步，清眺極遠方。
潭嶂積佳氣，荑英多早芳。
具觀澤國秀，重使春心傷。
念遵煩促途，榮利騖隟光。
勉君脫冠意，共匿無何鄉。
憶昔曾遊曲水濱，春來長有探春人。
遊春人靜空地在，直至春深不似春。
獨訪山家歇還涉，茅屋斜連隔松葉。
主人聞語未開門，繞籬野菜飛黃蝶。
登高何處見瓊枝，白露黃花自繞籬。
惟有樓中好山色，稻畦殘水入秋池。
風泉留古韻，笙磬想遺音。
桂朽有遺馥，鶯飛安可待。

塵沙藹如霧，長波驚飆度。
雁起汀洲寒，馬嘶高城暮。

銀釭倦秋館，綺瑟瞻永路。
重有攜手期，清光倚玉樹。
〈以上並見張為《主客圖》。〉
