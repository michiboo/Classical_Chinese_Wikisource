
綿州江水之東津，魴魚鱍鱍色勝銀。
漁人漾舟沈大網，截江一擁數百鱗。
眾魚常才盡卻棄，赤鯉騰出如有神。
潛龍無聲老蛟怒，回風颯颯吹沙塵。
饔子左右揮雙刀，膾飛金盤白雪高。
徐州禿尾不足憶，漢陰槎頭遠遁逃。
魴魚肥美知第一，既飽歡娛亦蕭瑟。
君不見朝來割素鬐，咫尺波濤永相失。
蒼江魚子清晨集，設網提綱萬魚急。
能者操舟疾若風，撐突波濤挺叉入。
小魚脫漏不可記，半死半生猶戢戢。
大魚傷損皆垂頭，屈強泥沙有時立。
東津觀魚已再來，主人罷鱠還傾杯。
日暮蛟龍改窟穴，山根鱣鮪隨雲雷。
干戈兵革鬥未止，鳳凰麒麟安在哉。
吾徒胡為縱此樂，暴殄天物聖所哀。
〈太宗子越王貞為綿州刺史，作台於州城西北〉
綿州州府何磊落，顯慶年中越王作。
孤城西北起高樓，碧瓦朱甍照城郭。
樓下長江百丈清，山頭落日半輪明。
君王舊跡今人賞，轉見千秋萬古情。
左綿公館清江濆，海棕一株高入雲。
龍鱗犀甲相錯落，蒼棱白皮十抱文。
自是眾木亂紛紛，海棕焉知身出群。
移栽北辰不可得，時有西域胡僧識。
楚公畫鷹鷹戴角，殺氣森森到幽朔。
觀者貪愁掣臂飛，畫師不是無心學。
此鷹寫真在左綿，卻嗟真骨遂虛傳。
梁間燕雀休驚怕，亦未摶空上九天。
〈一作嚴別駕相逢歌〉
我行入東川，十步一回首。
成都亂罷氣蕭颯，浣花草堂亦何有。
梓中豪俊大者誰，本州從事知名久。
把臂開尊飲我酒，酒酣擊劍蛟龍吼。
烏帽拂塵青螺粟，紫衣將炙緋衣走。
銅盤燒蠟光吐日，夜如何其初促膝。
黃昏始扣主人門，誰謂俄頃膠在漆。
萬事盡付形骸外，百年未見歡娛畢。
神傾意豁真佳士，久客多憂今愈疾。
高視乾坤又可愁，一軀交態同悠悠。
垂老遇君未恨晚，似君須向古人求。
山行落日下絕壁，西望千山萬山赤。
樹枝有鳥亂鳴時，暝色無人獨歸客。
馬驚不憂深谷墜，草動只怕長弓射。
安得更似開元中，道路即今多擁隔。
涪右眾山內，金華紫崔嵬。上有蔚藍天，垂光抱瓊台。
繫舟接絕壁，杖策窮縈回。四顧俯層巔，澹然川穀開。
雪嶺日色死，霜鴻有餘哀。焚香玉女跪，霧裏仙人來。
陳公讀書堂，石柱仄青苔。悲風為我起，激烈傷雄才。
〈宅在射洪縣東七裏東武山下〉
拾遺平昔居，大屋尚修椽。悠揚荒山日，慘澹故園煙。
位下曷足傷，所貴者聖賢。有才繼騷雅，哲匠不比肩。
公生揚馬後，名與日月懸。同游英俊人，多秉輔佐權。
彥昭超玉價，郭振起通泉。到今素壁滑，灑翰銀鉤連。
盛事會一時，此堂豈千年。終古立忠義，感遇有遺編。
野寺隱喬木，山僧高下居。石門日色異，絳氣橫扶疏。
窈窕入風磴，長蘆紛卷舒。庭前猛虎臥，遂得文公廬。
俯視萬家邑，煙塵對階除。吾師雨花外，不下十年餘。
長者自布金，禪龕只晏如。大珠脫玷翳，白月當空虛。
甫也南北人，蕪蔓少耘鋤。久遭詩酒汙，何事忝簪裾。
王侯與螻蟻，同盡隨丘墟。願聞第一義，回向心地初。
金篦刮眼膜，價重百車渠。無生有汲引，茲理儻吹噓。
〈明甫〉
丈人屋上烏，人好烏亦好。人生意氣豁，不在相逢早。
南京亂初定，所向邑枯槁。遊子無根株，茅齋付秋草。
東征下月峽，掛席窮海島。萬里須十金，妻孥未相保。
蒼茫風塵際，蹭蹬騏驎老。志士懷感傷，心胸已傾倒。
將老憂貧窶，筋力豈能及。征途乃侵星，得使諸病入。
鄙人寡道氣，在困無獨立。俶裝逐徒旅，達曙淩險澀。
寒日出霧遲，清江轉山急。僕夫行不進，駑馬若維縶。
汀洲稍疏散，風景開怏悒。空慰所尚懷，終非曩遊集。
衰顏偶一破，勝事難屢挹。茫然阮籍途，更灑楊朱泣。
溪行衣自濕，亭午氣始散。冬溫蚊蚋在，人遠鳧鴨亂。
登頓生曾陰，欹傾出高岸。驛樓衰柳側，縣郭輕煙畔。
一川何綺麗，盡目窮壯觀。山色遠寂寞，江光夕滋漫。
傷時愧孔父，去國同王粲。我生苦飄零，所曆有嗟歎。
豪俊初未遇，其跡或脫略。
代公尉通泉，放意何自若。
及夫登袞冕，直氣森噴薄。
磊落見異人，豈伊常情度。
定策神龍後，宮中翕清廓。
俄頃辨尊親，指揮存顧托。
群公有慚色，王室無削弱。
迥出名臣上，丹青照台閣。
我行得遺跡，池館皆疏鑿。
壯公臨事斷，顧步涕橫落。
高詠寶劍篇，神交付冥漠。
少保有古風，得之陝郊篇。惜哉功名忤，但見書畫傳。
我遊梓州東，遺跡涪江邊。畫藏青蓮界，書入金榜懸。
仰看垂露姿，不崩亦不騫。鬱鬱三大字，蛟龍岌相纏。
又揮西方變，發地扶屋椽。慘澹壁飛動，到今色未填。
此行疊壯觀，郭薛俱才賢。不知百載後，誰複來通泉。
薛公十一鶴，皆寫青田真。畫色久欲盡，蒼然猶出塵。
低昂各有意，磊落如長人。佳此志氣遠，豈惟粉墨新。
萬里不以力，群遊森會神。威遲白鳳態，非是倉庚鄰。
高堂未傾覆，常得慰嘉賓。曝露牆壁外，終嗟風雨頻。
赤霄有真骨，恥飲洿池津。冥冥任所往，脫略誰能馴。
姚公美政誰與儔，不減昔時陳太丘。
邑中上客有柱史，多暇日陪驄馬遊。
東山高頂羅珍羞，下顧城郭銷我憂。
清江白日落欲盡，複攜美人登彩舟。
笛聲憤怨哀中流，妙舞逶迤夜未休。
燈前往往大魚出，聽曲低昂如有求。
三更風起寒浪湧，取樂喧呼覺船重。
滿空星河光破碎，四座賓客色不動。
請公臨深莫相違，回船罷酒上馬歸。
人生歡會豈有極，無使霜過沾人衣。
使君意氣淩青霄，憶昨歡娛常見招。
細馬時鳴金騕褭，佳人屢出董嬌饒。
東流江水西飛燕，可惜春光不相見。
願攜王趙兩紅顏，再騁肌膚如素練。
通泉百里近梓州，請公一來開我愁。
舞處重看花滿面，尊前還有錦纏頭。
王郎酒酣拔劍斫地歌莫哀，我能拔爾抑塞磊落之奇才。
豫章翻風白日動，鯨魚跋浪滄溟開。
且脫佩劍休裴回，西得諸侯棹錦水。
欲向何門趿珠履，仲宣樓頭春色深。
青眼高歌望吾子，眼中之人吾老矣。
前者途中一相見，人事經年記君面。
後生相動何寂寥，君有長才不貧賤。
君今起柁春江流，余亦沙邊具小舟。
幸為達書賢府主，江花未盡會江樓。
中軍待上客，令肅事有恆。前驅入寶地，祖帳飄金繩。
南陌既留歡，茲山亦深登。清聞樹杪磬，遠謁雲端僧。
回策匪新岸，所攀仍舊藤。耳激洞門飆，目存寒穀冰。
出塵閟軌躅，畢景遺炎蒸。永願坐長夏，將衰棲大乘。
羈旅惜宴會，艱難懷友朋。勞生共幾何，離恨兼相仍。
我來入蜀門，歲月亦已久。豈惟長兒童，自覺成老醜。
常恐性坦率，失身為杯酒。近辭痛飲徒，折節萬夫後。
昔如縱壑魚，今如喪家狗。既無遊方戀，行止複何有。
相逢半新故，取別隨薄厚。不意青草湖，扁舟落吾手。
眷眷章梓州，開筵俯高柳。樓前出騎馬，帳下羅賓友。
健兒簸紅旗，此樂或難朽。日車隱崑崙，鳥雀噪戶牖。
波濤未足畏，三峽徒雷吼。所憂盜賊多，重見衣冠走。
中原消息斷，黃屋今安否。終作適荊蠻，安排用莊叟。
隨雲拜東皇，掛席上南斗。有使即寄書，無使長回首。
〈得開字，章留後同游〉
野寺根石壁，諸龕遍崔嵬。前佛不復辨，百身一莓苔。
雖有古殿存，世尊亦塵埃。如聞龍象泣，足令信者哀。
使君騎紫馬，捧擁從西來。樹羽靜千里，臨江久裴回。
山僧衣藍縷，告訴棟樑摧。公為顧賓徒，咄嗟檀施開。
吾知多羅樹，卻倚蓮華台。諸天必歡喜，鬼物無嫌猜。
以茲撫士卒，孰曰非周才。窮子失淨處，高人憂禍胎。
歲晏風破肉，荒林寒可回。思量入道苦，自哂同嬰孩。
棕拂且薄陋，豈知身效能。不堪代白羽，有足除蒼蠅。
熒熒金錯刀，擢擢朱絲繩。非獨顏色好，亦用顧盼稱。
吾老抱疾病，家貧臥炎蒸。咂膚倦撲滅，賴爾甘服膺。
物微世競棄，義在誰肯征。三歲清秋至，未敢闕緘藤。
〈竹兼可為簟，名桃笙〉
江心蟠石生桃竹，蒼波噴浸尺度足。
斬根削皮如紫玉，江妃水仙惜不得。
梓潼使君開一束，滿堂賓客皆歎息。
憐我老病贈兩莖，出入爪甲鏗有聲。
老夫複欲東南征，乘濤鼓枻白帝城。
路幽必為鬼神奪，拔劍或與蛟龍爭。
重為告曰：杖兮杖兮，爾之生也甚正直，慎勿見水踴躍學變化為龍。
使我不得爾之扶持，滅跡於君山湖上之青峰。
噫，風塵澒洞兮豺虎咬人，忽失雙杖兮吾將曷從。
〈梓州作，寄成都故居〉
我生性放誕，雅欲逃自然。嗜酒愛風竹，卜居必林泉。
遭亂到蜀江，臥屙遣所便。誅茅初一畝，廣地方連延。
經營上元始，斷手寶應年。敢謀土木麗，自覺面勢堅。
台亭隨高下，敞豁當清川。雖有會心侶，數能同釣船。
干戈未偃息，安得酣歌眠。蛟龍無定窟，黃鵠摩蒼天。
古來達士志，寧受外物牽。顧惟魯鈍姿，豈識悔吝先。
偶攜老妻去，慘澹淩風煙。事蹟無固必，幽貞愧雙全。
尚念四小松，蔓草易拘纏。霜骨不甚長，永為鄰里憐。
國初已來畫鞍馬，神妙獨數江都王。
將軍得名三十載，人間又見真乘黃。
曾貌先帝照夜白，龍池十日飛霹靂。
內府殷紅馬腦碗，婕妤傳詔才人索。
碗賜將軍拜舞歸，輕紈細綺相追飛。
貴戚權門得筆跡，始覺屏障生光輝。
昔日太宗拳毛騧，近時郭家師子花。
今之新圖有二馬，複令識者久歎嗟。
此皆騎戰一敵萬，縞素漠漠開風沙。
其餘七匹亦殊絕，迥若寒空動煙雪。
霜蹄蹴踏長楸間，馬官廝養森成列。
可憐九馬爭神駿，顧視清高氣深穩。
借問苦心愛者誰，後有韋諷前支遁。
憶昔巡幸新豐宮，翠華拂天來向東。
騰驤磊落三萬匹，皆與此圖筋骨同。
自從獻寶朝河宗，無複射蛟江水中。
君不見金粟堆前松柏裏，龍媒去盡鳥呼風。
國步猶艱難，兵革未衰息。萬方哀嗷嗷，十載供軍食。
庶官務割剝，不暇憂反側。誅求何多門，賢者貴為德。
韋生富春秋，洞徹有清識。操持紀綱地，喜見朱絲直。
當令豪奪吏，自此無顏色。必若救瘡痍，先應去蟊賊。
揮淚臨大江，高天意淒惻。行行樹佳政，慰我深相憶。
將軍魏武之子孫，於今為庶為清門。
英雄割據雖已矣，文彩風流猶尚存。
學書初學衛夫人，但恨無過王右軍。
丹青不知老將至，富貴於我如浮雲。
開元之中常引見，承恩數上南熏殿。
淩煙功臣少顏色，將軍下筆開生面。
良相頭上進賢冠，猛將腰間大羽箭。
褒公鄂公毛發動，英姿颯爽來酣戰。
先帝天馬玉花驄，畫工如山貌不同。
是日牽來赤墀下，迥立閶闔生長風。
詔謂將軍拂絹素，意匠慘澹經營中。
斯須九重真龍出，一洗萬古凡馬空。
玉花卻在禦榻上，榻上庭前屹相向。
至尊含笑催賜金，圉人太僕皆惆悵。
弟子韓幹早入室，亦能畫馬窮殊相。
幹惟畫肉不畫骨，忍使驊騮氣凋喪。
將軍畫善蓋有神，必逢佳士亦寫真。
即今飄泊干戈際，屢貌尋常行路人。
途窮反遭俗眼白，世上未有如公貧。
但看古來盛名下，終日坎壈纏其身。
曾城有高樓，制古丹雘存。迢迢百餘尺，豁達開四門。
雖有車馬客，而無人世喧。游目俯大江，列筵慰別魂。
是時秋冬交，節往顏色昏。天寒鳥獸休，霜露在草根。
今我送舅氏，萬感集清尊。豈伊山川間，回首盜賊繁。
高賢意不暇，王命久崩奔。臨風欲慟哭，聲出已複吞。
〈溪在閬州東百餘裏〉
天下甲馬未盡銷，豈免溝壑常漂漂。
劍南歲月不可度，邊頭公卿仍獨驕。
費心姑息是一役，肥肉大酒徒相要。
嗚呼古人已糞土，獨覺志士甘漁樵。
況我飄轉無定所，終日戚戚忍羈旅。
秋宿霜溪素月高，喜得與子長夜語。
東遊西還力實倦，從此將身更何許。
知子松根長茯苓，遲暮有意來同煮。
〈在閬中縣東南，即彭道將魚池〉
崢嶸巴閬間，所向盡山谷。安知有蒼池，萬頃浸坤軸。
呀然閬城南，枕帶巴江腹。芰荷入異縣，粳稻共比屋。
皇天不無意，美利戒止足。高田失西成，此物頗豐熟。
清源多眾魚，遠岸富喬木。獨歎楓香林，春時好顏色。
南有漢王祠，終朝走巫祝。歌舞散靈衣，荒哉舊風俗。
高堂亦明王，魂魄猶正直。不應空陂上，縹緲親酒食。
淫祀自古昔，非唯一川瀆。干戈浩茫茫，地僻傷極目。
平生江海興，遭亂身侷促。駐馬問漁舟，躊躇慰羈束。
前有毒蛇後猛虎，溪行盡日無村塢。
江風蕭蕭雲拂地，山木慘慘天欲雨。
女病妻憂歸意速，秋花錦石誰複數。
別家三月一得書，避地何時免愁苦。
今我不樂思岳陽，身欲奮飛病在床。
美人娟娟隔秋水，濯足洞庭望八荒。
鴻飛冥冥日月白，青楓葉赤天雨霜。
玉京群帝集北斗，或騎騏驎翳鳳凰。
芙蓉旌旗煙霧樂，影動倒景搖瀟湘。
星宮之君醉瓊漿，羽人稀少不在旁。
似聞昨者赤松子，恐是漢代韓張良。
昔隨劉氏定長安，帷幄未改神慘傷。
國家成敗吾豈敢，色難腥腐餐風香。
周南留滯古所惜，南極老人應壽昌。
美人胡為隔秋水，焉得置之貢玉堂。
憶昔先皇巡朔方，千乘萬騎入咸陽。
陰山驕子汗血馬，長驅東胡胡走藏。
鄴城反復不足怪，關中小兒壞紀綱，張後不樂上為忙。
至今今上猶撥亂，勞身焦思補四方。
我昔近侍叨奉引，出兵整肅不可當。
為留猛士守未央，致使岐雍防西羌。
犬戎直來坐禦林，百官跣足隨天王。
願見北地傅介子，老儒不用尚書郎。

憶昔開元全盛日，小邑猶藏萬家室。
稻米流脂粟米白，公私倉廩俱豐實。
九州道路無豺虎，遠行不勞吉日出。
齊紈魯縞車班班，男耕女桑不相失。
宮中聖人奏雲門，天下朋友皆膠漆。
百餘年間未災變，叔孫禮樂蕭何律。
豈聞一絹直萬錢，有田種穀今流血。
洛陽宮殿燒焚盡，宗廟新除狐兔穴。
傷心不忍問耆舊，複恐初從亂離說。
小臣魯鈍無所能，朝廷記識蒙祿秩。
周宣中興望我皇，灑血江漢身衰疾。
〈時梓州刺史章彝兼侍御史留後東川〉
君不見東川節度兵馬雄，校獵亦似觀成功。
夜發猛士三千人，清晨合圍步驟同。
禽獸已斃十七八，殺聲落日回蒼穹。
幕前生致九青兕，駱駝陂峞垂玄熊。
東西南北百里間，彷彿蹴踏寒山空。
有鳥名鴝鵒，力不能高飛逐走蓬。
肉味不足登鼎俎，何為見羈虞羅中。
春搜冬狩侯得同，使君五馬一馬驄。
況今攝行大將權，號令頗有前賢風。
飄然時危一老翁，十年厭見旌旗紅。
喜君士卒甚整肅，為我回轡擒西戎。
草中狐兔盡何益，天子不在咸陽宮。
朝廷雖無幽王禍，得不哀痛塵再蒙。
嗚呼，得不哀痛塵再蒙。
自平宮中呂太一，收珠南海千餘日。
近供生犀翡翠稀，複恐征戎干戈密。
蠻溪豪族小動搖，世封刺史非時朝。
蓬萊殿前諸主將，才如伏波不得驕。
四海十年不解兵，犬戎也複臨鹹京。
失道非關出襄野，揚鞭忽是過胡城。
豺狼塞路人斷絕。烽火照夜屍縱橫。
天子亦應厭奔走，群公固合思昇平。
但恐誅求不改轍，聞道嬖孽能全生。
江邊老翁錯料事，眼暗不見風塵清。
黃雀飽野粟，群飛動荊榛。今君抱何恨，寂寞向時人。
老驥倦驤首，蒼鷹愁易馴。高賢世未識，固合嬰饑貧。
國步初返正，乾坤尚風塵。悲歌鬢髮白，遠赴湘吳春。
我戀岷下芋，君思千里蓴。生離與死別，自古鼻酸辛。
〈賈至〉
九載一相逢，百年能幾何。複為萬里別，送子山之阿。
白鶴久同林，潛魚本同河。未知棲集期，衰老強高歌。
歌罷兩淒惻，六龍忽蹉跎。相視發皓白，況難駐羲和。
胡星墜燕地，漢將仍橫戈。蕭條四海內，人少豺虎多。
少人慎莫投，多虎信所過。饑有易子食，獸猶畏虞羅。
子負經濟才，天門鬱嵯峨。飄搖適東周，來往若崩波。
南宮吾故人，白馬金盤陀。雄筆映千古，見賢心靡他。
念子善師事，歲寒守舊柯。為吾謝賈公，病肺臥江沱。
閬州城東靈山白，閬州城北玉台碧。
鬆浮欲盡不盡雲，江動將崩未崩石。
那知根無鬼神會，已覺氣與嵩華敵。
中原格鬥且未歸，應結茅齋看青壁。
嘉陵江色何所似，石黛碧玉相因依。
正憐日破浪花出，更複春從沙際歸。
巴童蕩槳欹側過，水雞銜魚來去飛。
閬中勝事可腸斷，閬州城南天下稀。
昔我去草堂，蠻夷塞成都。今我歸草堂，成都適無虞。
請陳初亂時，反復乃須臾。大將赴朝廷，群小起異圖。
中宵斬白馬，盟歃氣已粗。西取邛南兵，北斷劍閣隅。
布衣數十人，亦擁專城居。其勢不兩大，始聞蕃漢殊。
西卒卻倒戈，賊臣互相誅。焉知肘腋禍，自及梟獍徒。
義士皆痛憤，紀綱亂相逾。一國實三公，萬人慾為魚。
唱和作威福，孰肯辨無辜。眼前列杻械，背後吹笙竽。
談笑行殺戮，濺血滿長衢。到今用鉞地，風雨聞號呼。
鬼妾與鬼馬，色悲充爾娛。國家法令在，此又足驚籲。
賤子且奔走，三年望東吳。弧矢暗江海，難為遊五湖。
不忍竟舍此，複來薙榛蕪。入門四松在，步屟萬竹疏。
舊犬喜我歸，低徊入衣裾。鄰舍喜我歸，酤酒攜胡蘆。
大官喜我來，遣騎問所須。城郭喜我來，賓客隘村墟。
天下尚未甯，健兒勝腐儒。飄搖風塵際，何地置老夫。
於時見疣贅，骨髓幸未枯。飲啄愧殘生，食薇不敢餘。
四松初移時，大抵三尺強。別來忽三載，離立如人長。
會看根不拔，莫計枝凋傷。幽色幸秀發，疏柯亦昂藏。
所插小藩籬，本亦有隄防。終然有掁撥，得愧千葉黃。
敢為故林主，黎庶猶未康。避賊今始歸，春草滿空堂。
覽物歎衰謝，及茲慰淒涼。清風為我起，灑面若微霜。
足為送老資，聊待偃蓋張。我生無根帶，配爾亦茫茫。
有情且賦詩，事蹟可兩忘。勿矜千載後，慘澹蟠穹蒼。
蒼江多風飆，雲雨晝夜飛。茅軒駕巨浪，焉得不低垂。
遊子久在外，門戶無人持。高岸尚如谷，何傷浮柱欹。
扶顛有勸誡，恐貽識者嗤。既殊大廈傾，可以一木支。
臨川視萬里，何必闌檻為。人生感故物，慷慨有餘悲。
平生江海心，宿昔具扁舟。豈惟青溪上，日傍柴門遊。
蒼皇避亂兵，緬邈懷舊丘。鄰人亦已非，野竹獨修修。
船舷不重扣，埋沒已經秋。仰看西飛翼，下愧東逝流。
故者或可掘，新者亦易求。所悲數奔竄，白屋難久留。
我有陰江竹，能令朱夏寒。陰通積水內，高入浮雲端。
甚疑鬼物憑，不顧翦伐殘。東偏若面勢，戶牖永可安。
愛惜已六載，茲晨去千竿。蕭蕭見白日，洶洶開奔湍。
度堂匪華麗，養拙異考盤。草茅雖薙葺，衰疾方少寬。
洗然順所適，此足代加餐。寂無斤斧響，庶遂憩息歡。
草有害於人，曾何生阻修。其毒甚蜂蠆，其多彌道周。
清晨步前林，江色未散憂。芒刺在我眼，焉能待高秋。
霜露一沾凝，蕙葉亦難留。荷鋤先童稚，日入仍討求。
轉致水中央，豈無雙釣舟。頑根易滋蔓，敢使依舊丘。
自茲藩籬曠，更覺松竹幽。芟夷不可闕，疾惡信如讎。
江雨颯長夏，府中有餘清。我公會賓客，肅肅有異聲。
初筵閱軍裝，羅列照廣庭。庭空六馬入，駊騀揚旗旌。
回回偃飛蓋，熠熠迸流星。來纏風飆急，去擘山嶽傾。
材歸俯身盡，妙取略地平。虹霓就掌握，舒捲隨人輕。
三州陷犬戎，但見西嶺青。公來練猛士，欲奪天邊城。
此堂不易升，庸蜀日已寧。吾徒且加餐，休適蠻與荊。
客從西北來，遺我翠織成。開緘風濤湧，中有掉尾鯨。
逶迤羅水族，瑣細不足名。客雲充君褥，承君終宴榮。
空堂魑魅走，高枕形神清。領客珍重意，顧我非公卿。
留之懼不祥，施之混柴荊。服飾定尊卑，大哉萬古程。
今我一賤老，裋褐更無營。煌煌珠宮物，寢處禍所嬰。
歎息當路子，干戈尚縱橫。掌握有權柄，衣馬自肥輕。
李鼎死岐陽，實以驕貴盈。來瑱賜自盡，氣豪直阻兵。
皆聞黃金多，坐見悔吝生。奈何田舍翁，受此厚貺情。
錦鯨卷還客，始覺心和平。振我粗席塵，愧客茹藜羹。
男兒生無所成頭皓白，牙齒欲落真可惜。
憶獻三賦蓬萊宮，自怪一日聲輝赫。
集賢學士如堵牆，觀我落筆中書堂。
往時文彩動人主，此日饑寒趨路旁。
晚將末契托年少，當面輸心背面笑。
寄謝悠悠世上兒，不爭好惡莫相疑。
賈生慟哭後，寥落無其人。安知蔡夫子，高義邁等倫。
獻書謁皇帝，志已清風塵。流涕灑丹極，萬乘為酸辛。
天地則創痍，朝廷當正臣。異才複間出，周道日惟新。
使蜀見知己，別顏始一伸。主人薨城府，扶櫬歸咸秦。
巴道此相逢，會我病江濱。憶念鳳翔都，聚散俄十春。
我衰不足道，但願子意陳。稍令社稷安，自契魚水親。
我雖消渴甚，敢忘帝力勤。尚思未朽骨，複睹耕桑民。
積水駕三峽，浮龍倚長津。揚舲洪濤間，仗子濟物身。
鞍馬下秦塞，王城通北辰。玄甲聚不散，兵久食恐貧。
窮穀無粟帛，使者來相因。若憑南轅吏，書劄到天垠。
