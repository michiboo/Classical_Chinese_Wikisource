
張巡，蒲州河東人。開元末，舉進士第三，以書判拔萃入等。天寶中，爲真源令。祿山之亂，巡起兵討賊。後至睢陽，與太守許遠嬰城固守經年。乏食，城陷死之。巡博通羣書，爲文操紙筆立就。有《謝金吾表》云：「想峨眉之碧峰，豫遊西蜀，追綠耳於懸圃，保壽南山。臣被圍四十七日，凡一千八百餘戰。當臣效命之時，是賊滅亡之日。」文辭悲壯，讀者哀之。詩二首。 
岧嶢試一臨，虜騎附城陰。 
不辨風塵色，安知天地心。 
營開邊月近，戰苦陣雲深。 
旦夕更樓上，遙聞橫笛音。

接戰春來苦，孤城日漸危。 
合圍侔月暈，分手若魚麗。 
屢厭黃塵起，時將白羽揮。 
裹瘡猶出陣，飲血更登陴。 
忠信應難敵，堅貞諒不移。 
無人報天子，心計欲何施。

張抃，滑人。與張巡固守睢陽，城陷，死難者三十六人，抃其一也。宋汪應辰作廟記云：「初顯於湖湘間，後及江右，至玉山，皆祀之。」碑載詩一首。
一水悠悠百粵通，片帆無奈信秋風。 
幾層峽浪寒舂月，盡日江天雨打篷。 
漂泊漸搖青草外，鄉關誰念雪園東。 
未知今夜依何處，一點漁燈出葦叢。

賀蘭進明，開元十六年進士。祿山亂，以御史大夫爲節度使，守臨淮。張巡被圍睢陽，遣南霽雲乞師。進明嫉巡聲威，不應，巡遂陷沒。肅宗時，爲北海太守，詣行在。上以爲南海太守，攝御史大夫，嶺南節度使，後貶秦州司馬。詩七首。
秦庭初指鹿，羣盜滿山東。
忤意皆誅死，所言誰肯忠。
武關猶未啓，兵入望夷宮。
爲祟非涇水，人君道自窮。

崇蘭生澗底，香氣滿幽林。
采采欲爲贈，何人是同心。
日暮徙盈把，裴回憂思深。
慨然紉雜佩，重奏丘中琴。

君不見巖下井，百尺不及泉。
君不見山上苗，數寸凌雲煙。
人生賦命亦如此，何苦太息自憂煎。
但願親友長含笑，相逢不乏杖頭錢。
寒夜邀歡須秉燭，豈得常思花柳年。

君不見門前柳，榮耀暫時蕭索久。
君不見陌上花，狂風吹去落誰家。
鄰家思婦見之歎，蓬首不梳心歷亂。
盛年夫壻長別離，歲暮相逢色已換。

君不見芳樹枝，春花落盡蜂不窺。
君不見樑上泥，秋風始高燕不棲。
蕩子從軍事征戰，蛾眉嬋娟守空閨。
獨宿自然堪下淚，況復時聞烏夜啼。

君不見雲中月，暫盈還復缺。
君不見林下風，聲遠意難窮。
親故平生或聚散，歡娛未盡尊酒空。
歎息青青陵上柏，歲寒能有幾人同。

君不見東流水，一去無窮已。
君不見西郊雲，日夕空氛氳。
羣鴈裴回不能去，一鴈悲鳴復失羣。
人生結交在終始，莫以升沈中路分。

閭丘曉，爲濠州刺史。祿山之亂，張鎬檄之救宋州張巡圍，以後期杖死。詩一首。
舟人自相報，落日下芳潭。 
夜火連淮市，春風滿客船。 
水窮滄海畔，路盡小山南。 
且喜鄉園近，言榮意未甘。

庾光先，新野人，官至吏部侍郎。嘗陷安祿山，不受僞署。詩一首。
百越城池枕海圻，永嘉山水復相依。
懸蘿弱篠垂清淺，宿雨朝暾和翠微。
鳥訝山經傳不盡，花隨月令數仍稀。
幸陪謝客題詩句，誰與王孫此地歸。

韋丹，字文明，京兆萬年人。早孤，從外祖顏真卿學，擢明經，調安遠令。以讓庶兄，入紫閣山，復舉五經高第。順宗爲太子時，以殿中侍御史爲舍人，尋拜司封郎中，使新羅。故事鬻州縣官十人，以便其私，號私覿官。丹曰：「使外國不足於貲，宜上請，安有賣官受錢？」奏聞，帝命有司與之。還爲容州刺史，遷河南少尹，召拜諫議大夫。奏劉闢當誅，憲宗褒美，使代李康爲劒南東川節度使。丹至漢中，上言康守方盡力，不可易。乃徵還，終江南西道觀察使。宣宗讀《元和實錄》，見丹政事卓然，詔上丹功狀，刻於碑。謂宰相周墀曰：「丹有子否？與好官。」乃拜其子宙爲侍御史，三遷度支郎中。丹有詩二首。
王事紛紛無暇日，浮生冉冉只如雲。
已爲平子歸休計，五老巖前必共聞。

空山泉落松窗靜，閑地草生春日遲。
白髮漸多身未退，依依常在永禪師。

蕭昕，字中明，梁鄱陽王七世孫。居河南，中博學宏詞科，調壽安尉。累遷左補闕，從明皇幸蜀，奉冊於靈武。代宗立，進中書舍人，禮部侍郎。德宗朝，以太子太師致仕。詩二首。 
海內昔凋瘵，天網斯浡潏。 
龜靈啟聖圖，龍馬負書出。 
大哉明德盛，遠矣彝倫秩。 
地敷作乂功，人免為魚恤。 
既彰千國理，豈止百川溢。 
永賴至於今，疇庸未雲畢。

麗錦疋雲終，襜襜展向風。 
花開翻覆翠，色亂動搖紅。 
縷散悠揚裡，文迴照灼中。 
低垂疑步障，吹起作晴虹。 
既與丘遲夢，深知卓氏功。 
還鄉將製服，從此表亨通。

李希仲，趙郡人。天寶初，宰偃師。范陽兵起，挈家避亂，入江淮。詩三首。
吉日初齊戒，靈巫穆上皇。
焚香布瑤席，鳴珮奠椒漿。
緩舞花飛滿，清歌水去長。
迴波送神曲，雲雨滿瀟湘。

旄頭有精芒，胡騎獵秋草。
羽檄南渡河，邊庭用兵早。
漢家愛征戰，宿將今已老。
辛苦羽林兒，從戎榆關道。

一身救邊速，烽火通薊門。
前軍飛鳥斷，格鬬塵沙昏。
寒日鼓聲急，單于夜將奔。
當須徇忠義，身死報國恩。

楊志堅，臨川人，與顏真卿同時。詩一首。
平生志業在琴詩，頭上如今有二絲。
漁父尚知谿谷暗，山妻不信出身遲。
荊釵任意撩新鬢，明鏡從他別畫眉。
今日便同行路客，相逢即是下山時。

