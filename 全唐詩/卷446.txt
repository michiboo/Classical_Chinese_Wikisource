
稽山鏡水歡遊地，犀帶金章榮貴身。
官職比君雖校小，封疆與我且為鄰。
郡樓對玩千峰月，江界平分兩岸春。
杭越風光詩酒主，相看更合與何人。
我住浙江西，君去浙江東。
勿言一水隔，便與千里同。
富貴無人勸君酒，今宵為我盡杯中。
燭下尊前一分手，舟中岸上兩回頭。
歸來虛白堂中夢，合眼先應到越州。
煙波盡處一點白，應是西陵古驛台。
知在台邊望不見，暮潮空送渡船回。
賀上人回得報書，大誇州宅似仙居。
厭看馮翊風沙久，喜見蘭亭煙景初。
日出旌旗生氣色，月明樓閣在空虛。
知君暗數江南郡，除卻餘杭盡不如。
君問西州城下事，醉中疊紙為君書。
嵌空石面標羅剎，壓捺潮頭敵子胥。
神鬼曾鞭猶不動，波濤雖打欲何如。
誰知太守心相似，抵滯堅頑兩有餘。
秦城南省清秋夜，江郡東樓明月時。
去我三千六百里，得君二十五篇詩。
陽春曲調高難和，淡水交情老始知。
坐到天明吟未足，重封轉寄與微之。
滿帙填箱唱和詩，少年為戲老成悲。
聲聲麗曲敲寒玉，句句妍辭綴色絲。
吟玩獨當明月夜，傷嗟同是白頭時。
由來才命相磨折，天遣無兒欲怨誰。
海內聲華並在身，篋中文字絕無倫。
遙知獨對封章草，忽憶同為獻納臣。
走筆往來盈卷軸，除官遞互掌絲綸。
制從長慶辭高古，詩到元和體變新。
各有文姬才稚齒，俱無通子繼餘塵。
琴書何必求王粲，與女猶勝與外人。
合中同直前春事，船裏相逢昨日情。
分袂二年勞夢寐，並床三宿話平生。
紫微北畔辭宮闕，滄海西頭對郡城。
聚散窮通何足道，醉來一曲放歌行。
我嗟身老歲方徂，君更官高興轉孤。
軍門郡閣曾閑否，禹穴耶溪得到無。
酒盞省陪波卷白，骰盤思共彩呼盧。
一泓鏡水誰能羨，自有胸中萬頃湖。
連夜江雲黃慘澹，平明山雪白模糊。
銀河沙漲三千里，梅嶺花排一萬株。
北市風生飄散面，東樓日出照凝酥。
誰家高士關門戶，何處行人失道途。
舞鶴庭前毛稍定，擣衣砧上練新鋪。
戲團稚女呵紅手，愁坐衰翁對白鬚。
壓瘴一州除疾苦，呈豐萬井盡歡娛。
潤含玉德懷君子，寒助霜威憶大夫。
莫道煙波一水隔，何妨氣候兩鄉殊。
越中地暖多成雨，還有瑤台瓊樹無。
一生休戚與窮通，處處相隨事事同。
未死又憐滄海郡，無兒俱作白頭翁。
展眉只仰三桮後，代面唯憑五字中。
爲向兩州郵吏道，莫辭來去遞詩筒。
鬢毛不覺白毿毿，一事無成百不堪。
共惜盛時辭闕下，同嗟除夜在江南。
家山泉石尋常憶，世路風波子細諳。
老校於君合先退，明年半百又加三。
白首餘杭白太守，落魄拋名來已久。
一辭渭北故園春，再把江南新歲酒。
杯前笑歌徒勉強，鏡裏形容漸衰朽。
領郡慚當潦倒年，鄰州喜得平生友。
長洲草接松江岸，曲水花連鏡湖口。
老去還能痛飲無，春來曾作閒遊否。
憑鶯傳語報李六，倩雁將書與元九。
莫嗟一日日催人，且貴一年年入手。
上馬復呼賓，湖邊景氣新。
管弦三數事，騎從十餘人。
立換登山屐，行攜漉酒巾。
逢花看當妓，遇草坐為茵。
西日籠黃柳，東風蕩白蘋。
小橋裝雁齒，輕浪甃魚鱗。
畫舫牽徐轉，銀船酌慢巡。
野情遺世累，醉態任天真。
彼此年將老，平生分最親。
高天從所願，遠地得為鄰。
雲樹分三驛，煙波限一津。
翻嗟寸步隔，卻厭尺書頻。
浙右稱雄鎮，山陰委重臣。
貴垂長紫綬，榮駕大朱輪。
出動刀槍隊，歸生道路塵。
雁驚弓易散，鷗怕鼓難馴。
百吏瞻相面，千夫捧擁身。
自然閑興少，應負鏡湖春。
可憐風景浙東西，先數餘杭次會稽。
禹廟未勝天竺寺，錢湖不羨若耶溪。
擺塵野鶴春毛暖，拍水沙鷗濕翅低。
更對雪樓君愛否，紅欄碧甃點銀泥。
城頭傳鼓角，燈下整衣冠。
夜鏡藏須白，秋泉漱齒寒。
欲將閑送老，須著病辭官。
更待年終後，支持歸計看。
盡日前軒臥，神閑境亦空。
有山當枕上，無事到心中。
簾卷侵床日，屏遮入座風。
望春春未到，應在海門東。
浦乾潮未應，堤濕凍初銷。
粉片妝梅朵，金絲刷柳條。
鴨頭新綠水，雁齒小紅橋。
莫怪珂聲碎，春來五馬驕。
湖上春來似畫圖，亂峰圍繞水準鋪。
松排山面千重翠，月點波心一顆珠。
碧毯線頭抽早稻，青羅裙帶展新蒲。
未能拋得杭州去，一半句留是此湖。
昏昏老與病相和，感物思君歎復歌。
聲早雞先知夜短，色濃柳最占春多。
沙頭雨染斑斑草，水面風驅瑟瑟波。
可道眼前光景惡，其如難見故人何。
失為庭前雪，飛因海上風。
九霄應得侶，三夜不歸籠。
聲斷碧雲外，影沉明月中。
郡齋從此後，誰伴白頭翁。
宴遊寢食漸無味，杯酒管弦徒繞身。
賓客歡娛僮僕飽，始知官職為他人。
三郡何因此結緣，貞元科第忝同年。
故情歡喜開書後，舊事思量在眼前。
越國封疆吞碧海，杭城樓合入青煙。
吳興卑小君應屈，為是蓬萊最後仙。
曉報櫻桃發，春攜酒客過。
綠餳粘盞杓，紅雪壓枝柯。
天色晴明少，人生事故多。
停杯替花語，不醉擬如何。
三月盡是頭白日，與春老別更依依。
憑鶯爲向楊花道，絆惹春風莫放歸。
一榼扶頭酒，泓澄瀉玉壺。
十分蘸甲酌，瀲豔滿銀盂。
捧出光華動，嘗看氣味殊。
手中稀琥珀，舌上冷醍醐。
瓶裏有時盡，江邊無處沽。
不知崔太守，更有寄來無。
三載臥山城，閑知節物情。
鶯多過春語，蟬不待秋鳴。
氣嗽因寒發，風痰欲雨生。
病身無所用，唯解卜陰晴。
揀得琅玕截作筒，緘題章句寫心胸。
隨風每喜飛如鳥，渡水常憂化作龍。
粉節堅如太守信，霜筠冷稱大夫容。
煩君贊詠心知愧，魚目驪珠同一封。
席上爭飛使君酒，歌中多唱舍人詩。
不知明日休官後，逐我東山去是誰。
北院人稀到，東窗事最偏。
竹煙行灶上，石壁臥房前。
性拙身多暇，心慵事少緣。
還如病居士，唯置一床眠。
五十錢唐守，應為送老官。
濫蒙辭客愛，猶作近臣看。
鑿落愁須飲，琵琶悶遣彈。
白頭雖強醉，不似少年歡。
騰騰兀兀在人間，貴賤賢愚盡往還。
膻膩筵中唯飲酒，歌鐘會處獨思山。
存神不許三屍住，混俗無妨兩鬢斑。
除卻餘杭白太守，何人更解愛君閑。
靈菊植幽崖，擢穎凌寒飆。
春露不染色，秋霜不改條。
早潮才落晚潮來，一月周流六十回。
不獨光陰朝復暮，杭州老去被潮催。
已留舊政布中和，又付新詞與豔歌。
但是人家有遺愛，就中蘇小感恩多。
平鋪一合錦筵開，連擊三聲畫鼓催。
紅蠟燭移桃葉起，紫羅衫動柘枝來。
帶垂鈿胯花腰重，帽轉金鈴雪面回。
看即曲終留不住，雲飄雨送向陽臺。
正抽碧線繡紅羅，忽聽黃鶯斂翠蛾。
秋思冬愁春悵望，大都不稱意時多。
錫杖登高寺，香爐憶舊峰。
偶來舟不系，忽去鳥無蹤。
豈要留離偈，甯勞動別容。
與師俱是夢，夢裏暫相逢。
去年十月半，君來過浙東。
今年五月盡，我發向關中。
兩鄉默默心相別，一水盈盈路不通。
從此津人應省事，寂寥無復遞詩筒。
吟山歌水嘲風月，便是三年官滿時。
春爲醉眠多閉閤，秋因晴望暫褰帷。
更無一事移風俗，唯化州民解詠詩。
耆老遮歸路，壺漿滿別筵。
甘棠無一樹，那得淚潸然。
稅重多貧戶，農饑足旱田。
唯留一湖水，與汝救凶年。
在郡六百日，入山十二回。
宿因月桂落，醉為海榴開。
黃紙除書到，青宮詔命催。
僧徒多悵望，賓從亦裴回。
寺闇煙埋竹，林香雨落梅。
別橋憐白石，辭洞戀青苔。
漸出松間路，猶飛馬上杯。
誰教冷泉水，送我下山來。
征途行色慘風煙，祖帳離聲咽管弦。
翠黛不須留五馬，皇恩只許住三年。
綠藤陰下鋪歌席，紅藕花中泊妓船。
處處回頭盡堪戀，就中難別是湖邊。
憑仗江波寄一辭，不須惆悵報微之。
猶勝往歲峽中別，灩澦堆邊招手時。
東樓勝事我偏知，氣象多隨昏旦移。
湖卷衣裳白重疊，山張屏障綠參差。
海仙樓塔晴方出，江女笙簫夜始吹。
春雨星攢尋蟹火，秋風霞颭弄濤旗。
宴宜雲髻新梳後，曲愛霓裳未拍時。
太守三年嘲不盡，郡齋空作百篇詩。
主人頭白官仍冷，去後憐君是底人。
試謁會稽元相去，不妨相見卻殷勤。
莫惜新衣舞柘枝，也從塵汙汗沾垂。
料君即卻歸朝去，不見銀泥衫故時。
三十年前路，孤舟重往還。
繞身新眷屬，舉目舊鄉關。
事去唯留水，人非但見山。
啼襟與愁鬢，此日兩成斑。
別業埇城北，拋來二十春。
改移新徑路，變換舊村鄰。
有稅田疇薄，無官弟侄貧。
田園何用問，強半屬他人。
汴河無景思，秋日又淒淒。
地薄桑麻瘦，村貧屋舍低。
早苗多間草，濁水半和泥。
最是蕭條處，茅城驛向西。
憶君我正泊行舟，望我君應上郡樓。
萬里月明同此夜，黃河東面海西頭。
自別錢塘山水後，不多飲酒嬾吟詩。
欲將此意憑迴櫂，報與西湖風月知。
決決湧岩穴，濺濺出洞門。
向東應入海，從此不歸源。
似葉飄辭樹，如雲斷別根。
吾身亦如此，何日返鄉園。
向公心切向財疏，淮上休官洛下居。
三郡政能從獨步，十年生計復何如。
使君灘上久分手，別駕渡頭先得書。
且喜平安又相見，其餘外事盡空虛。
秋館清涼日，書因解悶看。
夜窗幽獨處，琴不為人彈。
遊宴慵多廢，趨朝老漸難。
禪僧教斷酒，道士勸休官。
渭曲莊猶在，錢唐俸尚殘。
如能便歸去，亦不至饑寒。
叩齒晨興秋院靜，焚香冥坐晚窗深。
七篇真誥論仙事，一卷檀經說佛心。
此日盡知前境妄，多生曾被外塵侵。
自嫌習性猶殘處，愛詠閑詩好聽琴。
本性好絲桐，塵機聞即空。
一聲來耳裏，萬事離心中。
清暢堪銷疾，恬和好養蒙。
尤宜聽三樂，安慰白頭翁。
辭章諷詠成千首，心行歸依向一乘。
坐倚繩床閑自念，前生應是一詩僧。
掌綸不稱吾應笑，典郡無能我自知。
別詔忽驚新命出，同寮偶與夙心期。
春坊瀟灑優閑地，秋鬢蒼浪老大時。
獨佔二疏應未可，龍樓見擬覓分司。
閑官臥疾絕經過，居處蕭條近洛河。
水北水南秋月夜，管弦聲少杵聲多。
東宮白庶子，南寺遠禪師。
何處遙相見，心無一事時。
葷膻停夜食，吟詠散秋懷。
笑問東林老，詩應不破齋。
酒醒閑獨步，小院夜深涼。
一領新秋簟，三間明月廊。
未收殘盞杓，初換熱衣裳。
好是幽眠處，松陰六尺床。
老愛東都好寄身，足泉多竹少埃塵。
年豐最喜唯貧客，秋冷先知是瘦人。
幸有琴書堪作伴，苦無田宅可為鄰。
洛中縱未長居得，且與蘇田遊過春。
忽忽心如夢，星星鬢似絲。
縱貧長有酒，雖老未拋詩。
儉薄身都慣，疏頑性頗宜。
飯粗餐亦飽，被暖起常遲。
萬里歸何得，三年伴是誰。
華亭鶴不去，天竺石相隨。
王尹貰將馬，田家賣與池。
開門閑坐日，繞水獨行時。
懶慢交遊許，衰羸相府知。
官寮幸無事，可惜不分司。
君以曠懷宜靜境，我因蹇步稱閑官。
閉門足病非高士，勞作雲心鶴眼看。
履道坊西角，官河曲北頭。
林園四鄰好，風景一家秋。
門閉深沈樹，池通淺沮溝。
拔青松直上，鋪碧水準流。
籬菊黃金合，窗筠綠玉稠。
疑連紫陽洞，似到白蘋洲。
僧至多同宿，賓來輒少留。
豈無詩引興，兼有酒銷憂。
移榻臨平岸，攜茶上小舟。
果穿聞鳥啄，萍破見魚遊。
地與塵相遠，人將境共幽。
泛潭菱點鏡，沉浦月生鉤。
廚曉煙孤起，庭寒雨半收。
老饑初愛粥，瘦冷早披裘。
洛下招新隱，秦中忘舊遊。
辭章留鳳閣，班籍寄龍樓。
病愜官曹靜，閑慚俸祿優。
琴書中有得，衣食外何求。
濟世才無取，謀身智不周。
應須共心語，萬事一時休。
忽憶郡南山頂上，昔時同醉是今辰。
笙歌委曲聲延耳，金翠動搖光照身。
風景不隨宮相去，歡娛應逐使君新。
江山賓客皆如舊，唯是當筵換主人。
煙景淡濛濛，池邊微有風。
覺寒蛩近壁，知暝鶴歸籠。
長貌隨年改，衰情與物同。
夜來霜厚薄，梨葉半低紅。
散秩留司殊有味，最宜病拙不才身。
行香拜表為公事，碧洛青嵩當主人。
已出閒遊多到夜，卻歸慵臥又經旬。
錢唐五馬留三匹，還擬騎遊攪擾春。
別來王閣老，三歲似須臾。
鬢上斑多少，杯前興有無。
官從分緊慢，情莫問榮枯。
許入朱門否，籃輿一病夫。
朱欄映晚樹，金魄落秋池。
還似錢唐夜，西樓月出時。
小竹圍庭匝，平池與砌連。
閑多臨水坐，老愛向陽眠。
營役拋身外，幽奇送枕前。
誰家臥床腳，解系釣魚船。
吾廬不獨貯妻兒，自覺年侵身力衰。
眼下營求容足地，心中准擬掛冠時。
新昌小院松當戶，履道幽居竹繞池。
莫道兩都空有宅，林泉風月是家資。
門庭有水巷無塵，好稱閑官作主人。
冷似雀羅雖少客，寬於蝸舍足容身。
疏通竹徑將迎月，掃掠莎台欲待春。
濟世料君歸未得，南園北曲謾為鄰。
三年閑悶在餘杭，曾為梅花醉幾場。
伍相廟邊繁似雪，孤山園裏麗如妝。
蹋隨遊騎心長惜，折贈佳人手亦香。
賞自初開直至落，歡因小飲便成狂。
薛劉相次埋新壟，沈謝雙飛出故鄉。
歌伴酒徒零散盡，唯殘頭白老蕭郎。
天祿閣門開，甘泉侍從回。
圖書皆帝籍，寮友盡仙才。
騎省通中掖，龍樓隔上臺。
猶憐病宮相，詩寄洛陽來。
晚歸騎馬過天津，沙白橋紅返照新。
草色連延多隙地，鼓聲閑緩少忙人。
還如南國饒溝水，不似西京足路塵。
金穀風光依舊在，無人管領石家春。
曾嗟放逐同巴峽，且喜歸還會洛陽。
時命到來須作用，功名未立莫思量。
銀銜叱撥欺風雪，金屑琵琶費酒漿。
更待城東桃李發，共君沉醉兩三場。
何因散地共徘徊，人道君才我不才。
騎少馬蹄生易蹶，用稀印鎖澀難開。
妻知年老添衣絮，婢報天寒撥酒醅。
更愧小胥咨拜表，單衫沖雪夜深來。
穿籬繞舍碧逶迤，十畝閒居半是池。
食飽窗間新睡後，腳輕林下獨行時。
水能性淡為吾友，竹解心虛即我師。
何必悠悠人世上，勞心費目覓親知？
年來數出覓風光，亦不全閑亦不忙。
放鞚體安騎穩馬，隔袍身暖照晴陽。
迎春日日添詩思，送老時時放酒狂。
除卻髭須白一色，其餘未伏少年郎。
暖閣春初入，溫爐興稍闌。
晚風猶冷在，夜火且留看。
獨宿相依久，多情慾別難。
誰能共天語，長遣四時寒。
水一塘，䑳一隻。
䑳頭漾漾知風起，䑳背蕭蕭聞雨滴。
醉臥船中欲醒時，忽疑身是江南客。

船緩進，水平流。
一莖竹篙剔船尾，兩幅青幕覆船頭。
亞竹亂藤多照岸，如從鳳口向湖州。
天氣妍和水色鮮，閑吟獨步小橋邊。
池塘草綠無佳句，虛臥春窗夢阿憐。
弊宅須重葺，貧家乏羨財。
橋憑川守造，樹倩府僚栽。
朱板新猶濕，紅英暖漸開。
仍期更攜酒，倚檻看花來。
非琴非瑟亦非箏，撥柱推弦調未成。
欲散白頭千萬恨，只消紅袖兩三聲。
欲隨年少強遊春，自覺風光不屬身。
歌舞屏風花障上，幾時曾畫白頭人。
晚來籃輿雪中回，喜遇君家門正開。
唯要主人青眼待，琴詩談笑自將來。
洞房門上掛桑弧，香水盆中浴鳳雛。
還似初生三日魄，嫦娥滿月即成珠。
愛惜肯將同寶玉，喜歡應勝得王侯。
弄璋詩句多才思，愁殺無兒老鄧攸。
閒遊何必多徒侶，相勸時時舉一杯。
博望苑中無職役，建春門外足池台。
綠油剪葉蒲新長，紅蠟黏枝杏欲開。
白馬朱衣兩宮相，可憐天氣出城來。
記得舊詩章，花多數洛陽。
及逢枝似雪，已是鬢成霜。
向後光陰促，從前事意忙。
無因重年少，何計駐時芳。
欲送愁離面，須傾酒入腸。
白頭無藉在，醉倒亦何妨。
洛陽陌上少交親，履道城邊欲暮春。
崔在吳興元在越，出門騎馬覓何人。
閑繞洛陽城，無人知姓名。
病乘籃輿出，老著茜衫行。
處處花相引，時時酒一傾。
借君溪閣上，醉詠兩三聲。
孟夏愛吾廬，陶潛語不虛。
花樽飄落酒，風案展開書。
鄰女偷新果，家僮漉小魚。
不知皇甫七，池上興何如。
上馬行數里，逢花傾一杯。
更無停泊處，還是覓君來。

