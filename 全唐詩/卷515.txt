故人同泛處，遠色望中明。
靜見沙痕露，微思月魄生。
周回餘雪在，浩𣺌暮雲平。
戲鳥隨蘭棹，空波盪石鯨。
刼灰難問理，島樹偶知名。
自省曾追賞，無如此日情。
清貌淩寒玉，朝來拜拾遺。
行承天子詔，去感主人知。
劒佩分班日，風霜獨立時。
名高住不得，非與九霄期。
於上非無援，才多卻累身。
雲霄未得路，江海作閒人。
久別唯謀道，相逢不話貧。
行藏一如此，可便老風塵。
夏滿隨所適，江湖非繫緣。
卷經離嶠寺，隔葦上秋船。
水落無風夜，猿啼欲雨天。
石門期獨往，謝守有遺篇。
夢後何人見，孤亭似舊時。
褰開誠得地，㝠感竟因詩。
不往過應少，悲來下獨遲。
顧慙非謝客，靈貺杳難追。
孤亭臨絶岸，猨鳥識幽蹊。
花落曾誰到，詩成獨未題。
潮痕經雨在，石筍與杉齊。
謝守便登陟，秋來屐齒低。
澤潞西邊路，蘭橈北去人。
出門誰恨別，投分不緣貧。
桮酒從年少，知音在日新。
東湖發詩意，夏卉竟如春。
四望非人境，從前洞穴深。
潭清蒲遠岸，嵐積樹無陰。
看草初移屐，捫蘿忽並簪。
世嫌山水僻，誰伴謝公吟。
風亭絃管絶，玉漏一聲新。
綠茗香醒酒，寒燈靜照人。
清班無意戀，素業本來貧。
明發青山道，誰逢去馬塵。
能□得從軍，清嬴□□□。
綺羅徒滿目，山水不離心。
暫別愁花老，相思倚竹陰。
家貧無以養，未可話抽簪。
識來無定居，此去復何如？
一與耕者遇，轉將朝客疎。
資身唯藥草，教子但詩書。
曾許黃庭本，斯言豈合虛。
山深雲景別，有寺亦堪過。
才子將迎遠，林僧氣性和。
潭清蒲影定，松老鶴聲多。
豈不思公府，其如野興何。
清貎不識睡，見來嘗苦吟。
風塵歸省日，江海寄家心。
與鶴期前島，隨僧過遠林。
相於竟何事，無語與知音。
粉壁通蓮徑，扁舟到不迷。
葦聲過枕上，湖色滿忩西。
但見修行苦，誰論夏臘低。
閒看種來樹，已覺與身齊。
五城初罷講，海上憶閒行。
觸雪麻衣靜，登山竹錫輕。
天寒嶽寺出，日晚島泉清。
坐與幽期遇，何人識此情。
五湖僧獨往，此去與誰期。
興遠常憐鶴，禪餘肯廢詩。
望雲回寺晚，為講到城遲。
還想安居日，應當後夏時。
半似無名位，門當靜處開。
人心皆向德，物色不供才。
酒興春邊過，軍謀意外來。
取名榮相府，卻慮詔書催。
舊隱縠溪上，憶歸年巳深。
學徒花下別，鄉路雪邊尋。
騎吏陪春賞，江僧伴晚吟。
高科如在意，當自惜光陰。
命合終山水，才非不稱時。
冢邊空有樹，身後獨無兒。
散盡詩篇本，長存道德碑。
平生誰見重，應只是王維。
青冥通去路，誰見獨隨緣。
此地春前別，何山夜後禪。
石橋隠深樹，朱闕見晴天。
好是修行處，師當住㡬年。
高人心易足，三表乞身閒。
與世長疎索，唯僧得往還。
直聲留闕下，生事在林間。
時復逢清景，乘車看遠山。
地里光圖讖，樵人共說深。
悠然想高躅，坐使變荒岑。
疏鑿因殊舊，亭臺亦自今。
靜容猨暫下，閒與鶴同尋。
轉斾馴禽起，褰帷瀑溜侵。
石稀潭見底，嵐暗樹無陰。
躋險難通屐，攀棲稱抱琴。
雲風開物意，潭水識人心。
攜榼廵花遍，移舟惜景沈。
世嫌山水僻，誰伴謝公吟。
同是越人從小別，忽歸鄉里見皆驚。
湖邊訪舊知誰在，幕下留歡但覺榮。
望嶺又生紅槿思，登車豈倦白雲程。
況當季父承㤙日，廉問南州政已成。
坐將文教鎮藩維，花滿東南聖主知。
公務肯容私暫入，豐年長與德相隨。
無賢不是朱門客，有子皆如玉樹枝。
自愛此身居樂土，詠歌林下日忘疲。
青㝠路口絶人行，獨與僧期上赤城。
樹列煙嵐春更好，溪藏冰雪夜偏明。
空山雉雊禾苗短，野館風來竹氣清。
若過石橋看瀑布，不妨高處便題名。
春隄一望思無涯，樹勢還同水勢斜。
深映菰蒲三十里，晴分功利㡬千家。
謀成既不勞人力，境遠偏宜隔浪花。
若與青山長作固，汀洲肯恨柳絲遮。
麥風吹雨正徘徊，忽報書從郡閤來。
道薄謬應宗伯選，詩成徒費謝公才。
九霄示路空知感，十上驚魂尚未回。
勝寄幸容溪館宿，龍鍾慙見妓筵開。
儻期霽後陪新興，一滴還須當一桮。
丹頂分明音響別，況聞來處隔雲濤。
情懸碧落飛何晚，立近清池意自高。
向夜雙棲驚玉漏，臨軒對舞拂朱袍。
仙郎為爾開籠早，莫慮迴翔損羽毛。
江南才子日紛紛，少有篇章得似君。
清話未同山寺宿，離歌已向客亭聞。
梅天馬上愁黃鳥，澤國帆前見白雲。
通籍名高年又少，回頭應笑晚從軍。
軒車此去也逢時，地近湘南頗入詩。
一月計程那是遠，中年出守未為遲。
水邊花氣熏章服，嶺上嵐光照畫旗。
想得化行風土變，州人應為立生祠。
白頭為郡清秋別，山水南行豈覺賖。
楚老只應思入境，吳兒從此去移家。
館依高嶺分樟葉，路出重江見葦花。
務退唯當吟詠苦，留心曾不在生涯。
西入山門十里程，粉墻書字甚分明。
蕭帝壞陵深虎跡，廣師遺院閉松聲。
長廊畫剝僧形影，石壁塵昏客姓名。
何必更將空色遣，眼前人事是浮生。
南湖春色通平遠，貪記詩情㤀酒桮。
帆自巴陵山下過，雨從神女峽邊來。
青蒲映水踈還密，白鳥翻空去復回。
盡日與君同看望，瞭然勝見畫屏開。
久聞從事滄江外，誰謂無官巳白頭。
來備戎裝嘶數騎，去持丹詔入孤舟。
蟬鳴遠驛殘陽樹，鷺起湖田片雨秋。
到日重陪丞相宴，鏡湖新月在城樓。
萬里去長征，連年慣野營。
入羣來擇馬，拋伴去擒生。
箭撚鵰翎濶，弓盤鵲角輕。
問看行近遠，西過受降城。
客行皆有為，師去是閒逰。
野望攜金策，禪棲寄石樓。
山深松翠冷，潭靜菊花秋。
㡬處題青壁，袈裟濺瀑流。
窗下聞雞後，蒼茫映遠林。
纔分天地色，便禁虎狼心。
是處程塗遠，何山洞府深。
此時堪竚望，萬象豁塵襟。
久客未還鄉，中秋倍可傷。
暮天飛旅雁，故國在衡陽。
島外歸雲迥，林間墜葉黃。
數宵千里夢，時見舊書堂。
昨夜忽巳過，冰輪始覺虧。
孤光猶不定，浮世更堪疑。
影落澄江海，寒生靜路岐。
皎然銀漢外，長有衆星隨。
世事澆浮後，艱難向此生。
人心不自足，公道為誰平。
德喪淳風盡，年荒蔓草盈。
堪悲山下路，非祗客中行。
短亭分袂後，倚檻思偏孤。
雨雪落殘臘，輪蹄在遠塗。
人情難故舊，草色易凋枯。
共有男兒事，何年入帝都。
浮生猶役役，未得便尋真。
白日如無路，青山豈有人。
煙收遙岫小，雨過晚川新。
倚杖何凝望，中宵夢往頻。
樂道辭榮祿，安居桂水東。
得閒多事外，知足少年中。
藥圃無凡草，松庭有素風。
朝昏吟步處，琴酒與誰同。
釣艇同琴酒，良宵背水濱。
風波不起處，星月盡隨身。
浦迥湘煙卷，林香嶽氣春。
誰知此中興，寧羨五湖人。
娥皇揮涕處，東望九疑天。
往事難重問，孤峰尚慘然。
夜深寒峒響，秋近碧蘿鮮。
未省明君意，遺蹤萬古傳。
世路□□久，嗟君進取身。
十年雖苦志，萬里托何人。
處困非乖道，求名本為親。
惟應□□意，先與化龍鱗。
自古分功定，唯應缺又盈。
一宵當皎潔，四海盡澄清。
靜覺風微起，寒過雪乍傾。
孤高稀此遇，吟賞倍牽情。
山店燈前客，醻身未有媒。
鄉關貧後別，風雨夜深來。
上國求丹桂，衡門長綠苔。
堪驚雙鬢雪，不待歲寒催。
清秋時節近，分袂獨悽然。
此地折高柳，何門聽暮蟬。
浪揺湖外日，山背楚南天。
空感迢迢事，榮歸在㡬年。
帆掛狂風起，茫茫既往時。
波濤如未息，舟楫亦堪疑。
旅雁投孤島，長天下四維。
前程有平處，誰敢與心期。
一歲重陽至，羈逰在異鄉。
登高思舊友，滿目是窮荒。
草際飛雲片，天涯落雁行。
故山籬畔菊，今日為誰黃。
獨立身難達，新春與志違。
異鄉青草長，故國白頭歸。
岸濶湖波溢，程遙楚岫微。
高秋期再會，此去莫忘機。
雅道辛勤久，潛疑鬢雪侵。
未能酬片善，難更免孤吟。
有景皆牽思，無愁不到心。
遙天一輪月，㡬夜見西沈。
塞下閒為客，鄉心豈易安。
程塗過萬里，身事尚孤寒。
竟日風沙急，臨秋草木殘。
何年方致主，時拂劍塵看。
江館迢遙處，知音信漸賖。
夜深鄉夢覺，忩下月明斜。
起雁看荒草，驚波尚白沙。
那堪動鄉思，故國在天涯。
天然根性異，萬物盡難陪。
自古承春早，嚴冬鬭雪開。
豔寒宜雨露，香冷隔塵埃。
堪把依松竹，良塗一處栽。
炎夏尋靈境，高僧澹蕩中。
命棊隈綠竹，盡日有清風。
流水離經閣，閒雲入梵宮。
此時袪萬慮，直似出塵籠。
林中鶯又囀，為客恨因循。
故里遙千里，青春過數春。
弟兄來漸少，歲月去何頻。
早晚榮歸計，中堂會所親。
處世唯披衲，禪門㡬歲寒。
法空無所染，性悟不多看。
竟日門長掩，相逢草自殘。
有時尋道侶，飛錫度峯巒。
深嶂多幽景，閒居野興清。
滿庭秋雨過，連夜綠苔生。
石面橫琴坐，松陰採藥行。
超然塵事外，不似絆浮名。
數樹荒庭上，芬芳映綠苔。
自緣逢暖發，不是為人開。
色艷鶯猶在，香消蝶巳回。
相從無勝事，誰向此傾桮。
當代知音少，相思在此身。
一分南北路，長問往來人。
是處應為客，何門許掃塵。
憑書正惆悵，蜀魄數聲新。
世上名利牽，塗中意慘然。
到家能㡬日，為客便經年。
跡似萍隨水，情同鶴在田。
何當功業遂，歸路下遙天。
獨住神仙境，門當瀑布開。
地多臨水石，行不惹塵埃。
風起松花散，琴鳴鶴翅回。
還歸九天上，時有故人來。
青春思楚地，閒步出秦城。
滿眼是岐路，何年見弟兄。
煙霞裝媚景，霄漢指前程。
盡日徘徊處，歸鴻過玉京。
秦帝防邊繳，關心倍可嗟。
一人如有德，四海盡為家。
往事乾坤在，荒基草木遮。
至今徒者骨，猶自哭風沙。
此去非關興，君行不當遊。
無因兩處馬，共飲一溪流。
巳作亭下別，未忘燈下情。
吟多欲就枕，更漏轉分明。
林居向晚饒清景，惜去非關戀酒桮。
石凈每因杉露滴，地幽漸覺水禽來。
藥蔬秋後供僧盡，竹杖吟中望月回。
紅葉閒飄籬落迥，行人遠見草堂開。
洞房昨夜停紅燭，待暁堂前拜舅姑。
裝罷低聲問夫壻，畵眉深淺入時無。
江邊離別心，言罷各霑襟。
以我去帆遠，知君離恨深。
雲開孤鳥出，浪起白鷗沈。
更作來年約，陽臺許伴尋。
隔煙花草遠濛濛，恨箇來時路不同。
正是停橈相遇處，鴛鴦飛去急流中。
綠槐花墮御溝邊，步出都門雨後天。
日暮野人耕種罷，烽樓原上一條煙。
碧甃磷磷不記年，青蘿鎻在小山顛。
向來下視千山水，疑是蒼梧萬里天。
方物就中名最遠，只應愈疾味偏佳。
若交盡乞人人與，采盡商山枳殻花。
野色晴宜上閣看，樹陰遙映御溝寒。
豪家舊宅無人住，空見朱門鎖牡丹。
杏園北寺題名日，數到如今四十年。
㸃檢生涯與官職，一莖野竹在身邊。
丁丁向晚急還稀，啄遍庭槐未肻歸。
終日與君除蠧害，莫嫌無事不頻飛。
荷花明滅水煙空，惆悵來時徑不同。
欲到前洲堪入處，鴛鴦飛出碧流中。
星月相逢現此身，自然無跡又無塵。
秋來若向金天會，便是青蓮葉上人。
春溪繚繞出無窮，兩岸桃花正好風。
恰是扁舟堪入處，鴛鵞飛起碧流中。
省中官最美，無似水曹郎。
前代佳名遜，當時重姓張。
白鬚吟麗句，紅葉吐朝陽。
徒有歸山意，君恩未可忘。
王府登朝後，巴鄉典郡新。
江分入峽路，山見採鞭人。
舊業孤城夢，生祠㡬處身。
知君素清儉，料得卻來貧。
詩人中最屈，無與使君儔。
白髮雖求退，明時合見收。
登山猶自徤，縦酒可多愁。
好是能騎馬，相逢見鄂州。
樽前荊楚客，雲外思滎迴。
秦野春巳盡，商山花正開。
鷗驚帆乍起，虹見雨初來。
自有歸期在，蟬聲處處催。
木落霜飛天地清，空江百里見潮生。
鮮飇出海魚龍氣，晴雪噴山雷鼓聲。
雲日半陰川漸滿，客帆皆過浪難平。
高樓曉望無窮意，丹葉黃花繞郡城。
湖上微風小檻涼，翻翻菱荇滿廻塘。
野船着岸入春草，水鳥帶波飛夕陽。
蘆葉有聲疑露雨，浪花無際似瀟湘。
飄然蓬艇東歸客，盡日相看憶楚鄉。
慵拙幸便荒僻地，縦聞猨鳥亦何愁。
偶因藥酒欺梅雨，卻著寒衣過麥秋。
歲計有餘添橡實，生涯一半在漁舟。
世人若便無知巳，應向此溪成白頭。
七千里別寜無恨，且貴従軍樂事多。
不駐莭旄先候發，偶逢山寺亦難過。
蠻人獨放畬田火，海獸羣逰落日波。
遠作受恩身不易，莫拋書劍近笙歌。
