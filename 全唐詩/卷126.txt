
侍從有鄒枚，瓊筵就水開。
言陪柏梁宴，新下建章來。
對酒山河滿，移舟草樹廻。
天文同麗日，駐景惜行杯。

楊子談經所，淮王載酒過。
興闌啼鳥換，坐久落花多。
逕轉廻銀燭，林開散玉珂。
嚴城時未啓，前路擁笙歌。

座客香貂滿，宮娃綺幔張。
澗花輕粉色，山月少燈光。
積翠紗窗暗，飛泉繡戶涼。
還將歌舞出，歸路莫愁長。

柳暗百花明，春深五鳳城。
城烏睥睨曉，宮井轆轤聲。
方朔金門侍，班姬玉輦迎。
仍聞遣方士，東海訪蓬瀛。

建禮高秋夜，承明候曉過。
九門寒漏徹，萬井曙鐘多。
月迥藏珠斗，雲消出絳河。
更慙衰朽質，南陌共鳴珂。

寒山轉蒼翠，秋水日潺湲。
倚杖柴門外，臨風聽暮蟬。
渡頭餘落日，墟里上孤煙。
復值接輿醉，狂歌五柳前。

所思竟何在，悵望深荊門。
舉世無相識，終身思舊恩。
方將與農圃，藝植老丘園。
目盡南飛鴈，何由寄一言。

寒更傳曉箭，清鏡覽衰顏。
隔牖風驚竹，開門雪滿山。
灑空深巷靜，積素廣庭閑。
借問袁安舍，翛然尚閉關。

雲館接天居，霓裳侍玉除。
春池百子外，芳樹萬年餘。
洞有仙人籙，山藏太史書。
君恩深漢帝，且莫上空虛。

高樓月似霜，秋夜鬱金堂。
對坐彈盧女，同看舞鳳凰。
少兒多送酒，小玉更焚香。
結束平陽騎，明朝入建章。

貧居依谷口，喬木帶荒村。
石路枉廻駕，山家誰候門。
漁舟膠凍浦，獵火燒寒原。
唯有白雲外，疎鐘聞夜猿。

舊簡拂塵看，鳴琴候月彈。
桃源迷漢姓，松樹有秦官。
空谷歸人少，青山背日寒。
羨君棲隱處，遙望白雲端。

公門暇日少，窮巷故人稀。
偶值乘籃轝，非關避白衣。
不知炊黍谷，誰解埽荊扉。
君但傾茶椀，無妨騎馬歸。

晚年唯好靜，萬事不關心。
自顧無長策，空知返舊林。
松風吹解帶，山月照彈琴。
君問窮通理，漁歌入浦深。

野巾傳惠好，茲貺重兼金。
嘉此幽棲物，能齊隱吏心。
早朝方暫掛，晚沐復來簪。
坐覺囂塵遠，思君共入林。

憐君不得意，況復柳條春。
爲客黃金盡，還家白髮新。
五湖三畝宅，萬里一歸人。
知爾不能薦，羞稱獻納臣。

聞道皇華使，方隨皁蓋臣。
封章通左語，冠冕化文身。
樹色分揚子，潮聲滿富春。
遙知辨璧吏，恩到泣珠人。

忽解羊頭削，聊馳熊首轓。
揚舲發夏口，按節向吳門。
帆暎丹陽郭，楓攢赤岸村。
百村多候吏，露冕一何尊。

寧親爲令子，似舅即賢甥。
別路經花縣，還鄉入錦城。
山臨青塞斷，江向白雲平。
獻賦何時至，明君憶長卿。

單車曾出塞，報國敢邀勳。
見逐張征虜，今思霍冠軍。
沙平連白雪，蓬捲入黃雲。
慷慨倚長劒，高歌一送君。

握手一相送，心悲安可論。
秋風正蕭索，客散孟嘗門。
故驛通槐里，長亭下槿原。
征西舊旌節，從此向河源。

先生何處去，王屋訪茅君。
別婦留丹訣，驅雞入白雲。
人間若剩住，天上復離羣。
當作遼城鶴，仙歌使爾聞。

言從石菌閣，新下穆陵關。
獨向池陽去，白雲留故山。
綻衣秋日裏，洗鉢古松間。
一施傳心法，唯將戒定還。

草色日向好，桃源人去稀。
手持平子賦，目送老萊衣。
每候山櫻發，時同海燕歸。
今年寒食酒，應是返柴扉。

宛洛有風塵，君行多苦辛。
四愁連漢水，百口寄隨人。
槐色陰清晝，楊花惹暮春。
朝端肯相送，天子繡衣臣。

薄賦歸天府，輕徭賴使臣。
歡霑賜帛老，恩及卷綃人。
去問珠官俗，來經石𧉧春。
東南御亭上，莫使有風塵。〈石𧉧春，用《文選》「石𧉧應節而揚葩」語。江淹《石。劫賦序》：「一名紫虈，蚌蛤類也，春而發花。」按《本草》謂之石決明。御亭，舊本作高亭，楊慎改爲卸亭。《丹鉛總錄》云：「卸亭在晉陵，庾信詩『卸亭一回望，風塵千里昏』，是也。」按庾集元作御亭。《姑蘇志》：「望亭驛去郡北五十里，先名御亭，唐太守李襲譽以庾詩中回望語，改望亭。」則高亭當作御亭或望亭爲是。李嘉祐有《望亭詩》。〉

送君從此去，轉覺故人稀。
徒御猶廻首，田園方掩扉。
出門當旅食，中路授寒衣。
江漢風流地，遊人何歲歸。

已恨親皆遠，誰憐友復稀。
君王未西顧，遊宦盡東歸。
塞迥山河淨，天長雲樹微。
方同菊花節，相待洛陽扉。

不識陽關路，新從定遠侯。
黃雲斷春色，畫角起邊愁。
瀚海經年到，交河出塞流。
須令外國使，知飲月氏頭。

絕域陽關道，胡沙與塞塵。
三春時有雁，萬里少行人。
苜蓿隨天馬，葡萄逐漢臣。
當令外國懼，不敢覓和親。

天官動將星，漢上柳條青。
萬里鳴刁斗，三軍出井陘。
忘身辭鳳闕，報國取龍庭。
豈學書生輩，窗間老一經。

遙思葭菼際，寥落楚人行。
高鳥長淮水，平蕪故郢城。
使車聽雉乳，縣鼓應雞鳴。
若見州從事，無嫌手板迎。

少年何處去，負米上銅梁。
借問阿戎父，知爲童子郎。
魚牋請詩賦，橦布作衣裳。
薏苡扶衰病，歸來幸可將。

萬壑樹參天，千山響杜鵑。
山中一夜雨，樹杪百重泉。
漢女輸橦布，巴人訟芋田。
文翁翻教授，不敢倚先賢。

五湖千萬里，況復五湖西。
漁浦南陵郭，人家春穀谿。
欲歸江淼淼，未到草萋萋。
憶想蘭陵鎮，可宜猿更啼。

萬里春應盡，三江雁亦稀。
連天漢水廣，孤客郢城歸。
鄖國稻苗秀，楚人菰米肥。
懸知倚門望，遙識老萊衣。

南國有歸舟，荊門泝上流。
蒼茫葭菼外，雲水與昭丘。
檣帶城烏去，江連暮雨愁。
猿聲不可聽，莫待楚山秋。

襃斜不容幰，之子去何之。
鳥道一千里，猿聲十二時。
官橋祭酒客，山木女郎祠。
別後同明月，君應聽子規。

鐃吹喧京口，風波下洞庭。
赭圻將赤岸，擊汰復揚舲。
日落江湖白，潮來天地青。
明珠歸合浦，應逐使臣星。

橫吹雜繁笳，邊風捲塞沙。
還聞田司馬，更逐李輕車。
蒲類成秦地，莎車屬漢家。
當令犬戎國，朝聘學昆邪。

郊外誰相送，夫君道術親。
書生鄒魯客，才子洛陽人。
祖席依寒草，行車起暮塵。
山川何寂寞，長望淚沾巾。

南陌去悠悠，東郊不少留。
同懷扇枕戀，獨念倚門愁。
路遶天山雪，家臨海樹秋。
魯連功未報，且莫蹈滄洲。

杜門不復出，久與世情疎。
以此爲良策，勸君歸舊廬。
醉歌田舍酒，笑讀古人書。
好是一生事，無勞獻子虛。

微官易得罪，謫去濟川陰。
執政方持法，明君照此心。
閭閻河潤上，井邑海雲深。
縱有歸來日，各愁年鬢侵。

主人能愛客，終日有逢迎。
貰得新豐酒，復聞秦女箏。
柳條疎客舍，槐葉下秋城。
語笑且爲樂，吾將達此生。

端居不出戶，滿目望雲山。
落日鳥邊下，秋原人外閑。
遙知遠林際，不見此簷間。
好客多乘月，應門莫上關。

世上皆如夢，狂來止自歌。
問年松樹老，有地竹林多。
藥倩韓康賣，門容尚子過。
翻嫌枕席上，無那白雲何。

畫樓吹笛妓，金椀酒家胡。
錦石稱貞女，青松學大夫。
脫貂貰桂醑，射雁與山廚。
聞道高陽會，愚公谷正愚。

巖壑轉微逕，雲林隱法堂。
羽人飛奏樂，天女跪焚香。
竹外峰偏曙，藤陰水更涼。
欲知禪坐久，行路長春芳。

不知香積寺，數里入雲峰。
古木無人徑，深山何處鐘？ 
泉聲咽危石，日色冷青松。 
薄暮空潭曲，安禪製毒龍。

暮持筇竹杖，相待虎谿頭。
催客聞山響，歸房逐水流。
野花叢發好，谷鳥一聲幽。
夜坐空林寂，松風直似秋。

龍鍾一老翁，徐步謁禪宮。
欲問義心義，遙知空病空。
山河天眼裏，世界法身中。
莫怪銷炎熱，能生大地風。

竹徑從初地，蓮峰出化城。
窗中三楚盡，林上九江平。
軟草承趺坐，長松響梵聲。
空居法雲外，觀世得無生。

門前洛陽客，下馬拂征衣。
不枉故人駕，平生多掩扉。
行人返深巷，積雪帶餘暉。
早歲同袍者，高車何處歸。

促織鳴已急，輕衣行向重。
寒燈坐高館，秋雨聞疎鐘。
白法調狂象，玄言問老龍。
何人顧蓬徑，空愧求羊蹤。

紗帽烏皮幾，閑居懶賦詩。
門看五柳識，年筭六身知。
靈壽君王賜，彫胡弟子炊。
空勞酒食饌，持底解人頤。

松菊荒三逕，圖書共五車。
烹葵邀上客，看竹到貧家。
鵲乳先春草，鶯啼過落花。
自憐黃髪暮，一倍惜年華。

麗日照殘春，初晴草木新。
牀前磨鏡客，樹下灌園人。
五馬驚窮巷，雙童逐老身。
中廚辦麤飯，當恕阮家貧。

空山新雨後，天氣晚來秋。
明月松間照，清泉石上流。
竹喧歸浣女，蓮動下漁舟。
隨意春芳歇，王孫自可留。

中歲頗好道，晚家南山陲。
興來每獨往，勝事空自知。
行到水窮處，坐看雲起時。
偶然值林叟，談笑無還期。

清川帶長薄，車馬去閑閑。
流水如有意，暮禽相與還。
荒城臨古渡，落日滿秋山。
迢遞嵩高下，歸來且閉關。

谷口疎鐘動，漁樵稍欲稀。
悠然遠山暮，獨向白雲歸。
菱蔓弱難定，楊花輕易飛。
東臯春草色，惆悵掩柴扉。

幽尋得此地，詎有一人曾。
大壑隨階轉，羣山入戶登。
庖廚出深竹，印綬隔垂藤。
即事辭軒冕，誰雲病未能。

寂寞掩柴扉，蒼茫對落暉。
鶴巢松樹遍，人訪蓽門稀。
綠竹含新粉，紅蓮落故衣。
渡頭煙火起，處處采菱歸。

太乙近天都，連山接海隅。
白雲迴望合，青靄入看無。
分野中峰變，陰晴眾壑殊。
欲投人處宿，隔水問樵夫。
一從歸白社，不復到青門。
時倚檐前樹，遠看原上村。
青菰臨水拔，白鳥向山翻。
寂寞於陵子，桔槔方灌園。

宿雨乘輕屐，春寒著弊袍。
開畦分白水，間柳發紅桃。
草際成棋局，林端舉桔槔。
還持鹿皮幾，日暮隱蓬蒿。

屏居淇水上，東野曠無山。
日隱桑柘外，河明閭井間。
牧童望村去，獵犬隨人還。
靜者亦何事，荊扉乘晝關。

野老纔三戶，邊村少四鄰。
婆娑依里社，簫鼓賽田神。
灑酒澆芻狗，焚香拜木人。
女巫紛屢舞，羅襪自生塵。

風勁角弓鳴，將軍獵渭城。
草枯鷹眼疾，雪盡馬蹄輕。
忽過新豐市，還歸細柳營。
迴看射鵰處，千里暮雲平。

好讀高僧傳，時看辟穀方。
鳩形將刻杖，龜殼用支牀。
柳色春山暎，梨花夕鳥藏。
北窗桃李下，閑坐但焚香。

楚塞三湘接，荊門九派通。
江流天地外，山色有無中。
郡邑浮前浦，波瀾動遠空。
襄陽好風日，留醉與山翁。

秋空自明迥，況復遠人間。
暢以沙際鶴，兼之雲外山。
澄波澹將夕，清月皓方閑。
此夜任孤櫂，夷猶殊未還。

井邑傅巖上，客亭雲霧間。
高城眺落日，極浦暎蒼山。
岸火孤舟宿，漁家夕鳥還。
寂寥天地暮，心與廣川閑。

逆旅逢佳節，征帆未可前。
窗臨汴河水，門渡楚人船。
雞犬散墟落，桑榆蔭遠田。
所居人不見，枕席生雲煙。

單車欲問邊，屬國過居延。
征蓬出漢塞，歸雁入胡天。
大漠孤煙直，長河落日圓。
蕭關逢候騎，都護在燕然。

新妝可憐色，落日卷羅帷。
鑪氣清珍簟，牆陰上玉墀。
春蟲飛網戶，暮雀隱花枝。
向晚多愁思，閑窗桃李時。

憐爾解臨池，渠爺未學詩。
老夫何足似，弊宅倘因之。
蘆筍穿荷葉，菱花罥雁兒。
郗公不易勝，莫著外家欺。

獨坐悲雙鬢，空堂欲二更。
雨中山果落，燈下草蟲鳴。
白髮終難變，黃金不可成。
欲知除老病，唯有學無生。

重門朝已啓，起坐聽車聲。
要欲聞清佩，方將出戶迎。
晚鐘鳴上苑，疎雨過春城。
了自不相顧，臨堂空復情。

春樹遶宮牆，宮鶯囀曙光。
忽驚啼暫斷，移處弄還長。
隱葉棲承露，攀花出未央。
遊人未應返，爲此始思鄉。

雙燕初命子，五桃新作花。
王昌是東舍，宋玉次西家。
小小能織綺，時時出浣紗。
親勞使君問，南陌駐香車。

卑棲卻得性，每與白雲歸。
徇祿仍懷橘，看山免採薇〈錢起集作「別山如昨日，春露已霑衣。采蕨頻盈手，看花空厭歸。」〉。
暮禽先去馬，新月待開扉。
霄漢時回首，知音青瑣闈。

歸鞍白雲外，繚繞出前山。
今日又明日，自知心不閑。
親勞簪組送，欲趂鶯花還。
一步一迴首，遲遲向近關。

愚谷與誰去，唯將黎子同。
非須一處住，不那兩心空。
寧問春將夏，誰論西復東。
不知吾與子，若箇是愚公。

吾家愚谷裏，此谷本來平。
雖則行無跡，還能響應聲。
不隨雲色暗，只待日光明。
緣底名愚谷，都由愚所成。

借問愚公谷，與君聊一尋。
不尋翻到谷，此谷不離心。
行處曾無險，看時豈有深。
寄言塵世客，何處欲歸臨。

行行西陌返，駐幰問車公。
挾轂雙官騎，應門五尺僮。
老年如塞北，強起離牆東。
爲報壺丘子，來人道姓蒙。

古墓成蒼嶺，幽宮象紫臺。
星辰七曜隔，河漢九泉開。
有海人寧渡，無春雁不廻。
更聞松韻切，疑是大夫哀。

何悟藏環早，纔知拜璧年。
翀天王子去，對日聖君憐。
樹轉宮猶出，笳悲馬不前。
雖蒙絕馳道，京兆別開阡。

蘭殿新恩切，椒宮夕臨幽。
白雲隨鳳管，明月在龍樓。
人向青山哭，天臨渭水愁。
雞鳴常問膳，今恨玉京留。

騎吹凌霜發，旌旗夾路陳。
凱容金節護，冊命玉符新。
傅母悲香褓，君家擁畫輪。
射熊今夢帝，秤象問何人。

蒼舒留帝寵，子晉有仙才。
五歲過人智，三天使鶴催。
心悲陽祿館，目斷望思臺。
若道長安近，何爲更不來。

西望昆池闊，東瞻下杜平。
山朝豫章館，樹轉鳳凰城。
五校連旗色，千門疊鼓聲。
金環如有驗，還向畫堂生。

功德冠羣英，彌綸有大名。
軒皇用風后，傅說是星精。
就第優遺老，來朝詔不名〈《英華》注云，疊押名字〉。
留侯常辟穀，何苦不長生。

謀猷爲相國，翊戴奉宸輿。
劒履升前殿，貂蟬託後車。
齊侯疏土宇，漢室賴圖書。
僻處留田宅，仍纔十頃餘。

舊里趨庭日，新年置酒辰。
聞詩鸞渚客，獻賦鳳樓人。
北首辭明主，東堂哭大臣。
猶思御朱輅，不惜汙車茵。

久踐中台座，終登上將壇。
誰言斷車騎，空憶盛衣冠。
風日咸陽慘，笳簫渭水寒。
無人當便闕，應罷太師官。

天上去西征，雲中護北平。
生擒白馬將，連破黑鵰城。
忽見芻靈苦，徒聞竹使榮。
空留左氏傳，誰繼卜商名。

返葬金符守，同歸石窌妻。
卷衣悲畫翟，持翣待鳴雞。
容衞都人慘，山川駟馬嘶。
猶聞隴上客，相對哭征西。

塗芻去國門，祕器出東園。
太守留金印，夫人罷錦軒。
旌旗轉衰木，簫鼓上寒原。
墳樹應西靡，長思魏闕恩。

錦衣餘翟茀，繡轂罷魚軒。
淑女詩長在，夫人法尚存。
凝笳隨曉斾，行哭向秋原。
歸去將何見，誰能返戟門。

束帶將朝日，鳴環映牖辰。
能令諫明主，相勸識賢人。
遺掛空留壁，廻文日覆塵。
金蠶將畫柳，何處更知春？

女史悲彤管，夫人罷錦軒。
卜塋占二室，行哭度千門。
秋日光能淡，寒川波自翻。
一朝成萬古，松柏暗平原。

帝城風日好，況復建平家。
玉枕雙文簟，金盤五色瓜。
山中無魯酒，松下飯胡麻。
莫厭田家苦，歸期遠復賒。

