上苑桃花朝日明
蘭閨豔妾動春情
井上新桃偷面色
檐邊嫩柳學身輕
花中來去看舞蝶
樹上長短聽啼鶯
林下何須遠借問
出衆風流舊有名 
羲農首出
軒昊膺期
唐虞繼踵
湯禹乘時
天下光宅
海內雍熙
上玄降鑒
方建隆基 
太陰凝至化，貞耀蘊軒儀。德邁娥臺敞，仁高姒幄披。捫天遂啟極，夢日乃昇曦。
瞻紫極，望玄穹。翹至懇，罄深衷。聽雖遠，誠必通。垂厚澤，降雲宮。
乾儀混成沖邃，天道下濟高明。闓陽晨披紫闕，太一曉降黃庭。圓壇敢申昭報，方璧冀展虔情。丹襟式敷衷懇，玄鑒庶察微誠。
巍巍叡業廣，赫赫聖基隆。菲德承先顧，禎符萃眇躬。銘開武巖側，圖薦洛川中。微誠詎幽感，景命忽昭融。有懷慚紫極，無以謝玄穹。
朝壇霧卷，曙嶺煙沈。爰設筐幣，式表誠心。筵輝麗璧，樂暢和音。仰惟靈鑒，俯察翹襟。
昭昭上帝，穆穆下臨。禮崇備物，樂奏鏘金。蘭羞委薦，桂醑盈斟。敢希明德，聿罄莊心。
樽浮九醖，禮備三周。陳誠菲奠，契福神猷。
奠璧郊壇昭大禮，鏘金拊石表虔誠。始奏《承雲》娛帝賞，復歌《調露》暢《韶》《英》。
荷恩承顧托，執契恭臨撫。廟略靜邊荒，天兵曜神武。有截資先化，無為遵舊矩。禎符降昊穹，大業光寰宇。
肅肅祀典，邕邕禮秩。三獻已周，九成斯畢。爰撤其俎，載遷其實。或升或降，唯誠唯質。
禮終肆類，樂闋九成。仰惟明德，敢薦非馨。顧慚菲奠，久駐雲軿。瞻荷靈澤，悚戀兼盈。
式乾路，辟天扉。回日馭，動雲衣。登金闕，入紫微。望仙駕，仰恩徽。
總章陳昔典
衢室禮惟神
宏規則天地
神用葉陶鈞
負扆三春旦
充庭萬宇賓
顧己誠虛薄
空慚馭兆人 
仰膺曆數
俯順謳歌
遠安邇肅
俗阜時和
化光玉鏡
訟息金科
方興典禮
永戢干戈 
至人光俗
大孝通神
謙以表性
恭惟立身
洪規載啓
茂典方陳
譽隆三善
祥開萬春 
千官肅事
萬國朝宗
載延百辟
爰集三宮
君臣德合
魚水斯同
睿圖方永
周曆長隆 
禮崇宗祀
志表嚴禋
笙鏞合奏
文物惟新
敬遵茂典
敢擇良辰
絜誠斯著
奠謁方申 
笙鏞間玉宇
文物昭清輝
晬影臨芳奠
休光下太微
孝思期有感
明絜庶無違 
履艮包羣望
居中冠百靈
萬方資廣運
庶品荷財成
神功諒匪測
盛德實難名
藻奠申誠敬
恭祀表惟馨
出震位，開平秩
扇條風，乘甲乙
龍德盛，鳥星出
薦珪篚，陳誠實 
赫赫離精御炎陸
滔滔熾景開隆暑
冀延神鑒俯蘭尊
式表虔襟陳桂俎 
律中夷則
序應收成
功宣建武
義表惟明
爰申禮奠
庶展翹誠
九秋是式
百穀斯盈 
葭律肇啓隆冬
蘋藻攸陳饗祭
黃鍾既陳玉燭
紅粒方殷稔歲 
其一
九玄眷命
三聖基隆
奉成先旨
明臺畢功
宗祀展敬
冀表深衷
永昌帝業
式播淳風 
其二
舒雲致養
合大資生
德以恆固
功由永貞
升歌薦序
垂幣翹誠
虹開玉照
鳳引金聲 
神功不測兮運陰陽
包藏萬宇兮孕八荒
天符既出兮帝業昌
願臨明祀兮降禎祥 
坎澤祠容備舉
坤壇祭典爰申
靈睠遙行祕躅
嘉貺薦委殊珍
肅禮恭禋載展
翹襟邈志逾殷
方期交際懸應 
祗荷坤德
欽若乾靈
慚惕罔寘
興居匪寧
恭崇禮則
肅奉儀形
惟憑展敬
敢薦非馨 
菲躬承睿顧
薄德忝坤儀
乾乾遵後命
翼翼奉先規
撫俗勤雖切
還淳化尚虧
未能弘至道
何以契明祇 
顧德有慚虛菲
明祇屢降禎符
汜水初呈祕象
溫洛薦表昌圖
玄澤流恩載洽
丹襟荷渥增愉 
蘭俎既升
蘋羞可薦
金石載設
咸英已變
林澤斯總
山川是徧
敢用敷誠
實惟忘倦 
沈潛演貺分三極
廣大凝禎總萬方
既薦羽旌文化啓
還呈干戚武威揚
夕惕同龍契
晨兢當鳳扆
崇儒習舊規
偃伯循先旨
絕壤飛冠蓋
遐區麗山水
幸承三聖餘
忻屬千年始 
百禮崇容
千官肅事
靈降舞兆
神凝有粹
奠享咸周
威儀畢備
奏夏登列
歌雍撤肆 
皇皇靈睠
穆穆神心
暫動凝質
還歸積陰
功玄樞紐
理寂高深
銜恩佩德
聳志翹襟 
其一
言旋雲洞兮躡煙塗
永寧中宇兮安下都
包涵動植兮順榮枯
長貽寶貺兮贊璇圖 
其二
調雲闋兮神座興
驂雲駕兮儼將升
騰絳霄兮垂景祜
翹丹懇兮荷休徵
先德謙撝冠昔
嚴規節素超今
奉國忠誠每竭
承家至孝純深
追崇懼乖尊意
顯號恐玷徽音
既迫王公屢請
方乃俯遂羣心
有限無由展敬
奠醑每闕親斟
大禮虔申典冊
蘋藻敬薦翹襟 
九春開上節
千門敞夜扉
蘭燈吐新燄
桂魄朗圓輝
送酒惟須滿
流杯不用稀
務使霞漿興
方乘汎洛歸
山窗遊玉女
澗戶對瓊峯
巖頂翔雙鳳
潭心倒九龍
酒中浮竹葉
杯上寫芙蓉
故驗家山賞
惟有風入松 
高人葉高志
山服往山家
迢迢間風月
去去隔煙霞
碧岫窺玄洞
玉竈鍊丹砂
今日星津上
延首望靈槎 
覩先妃營建之所，倍切煢衿，逾悽遠慕，聊題既事，用述悲懷。
陪鑾遊禁苑
侍賞出蘭闈
雲偃攢峯蓋
霞低插浪旂
日宮疏澗戶
月殿啓巖扉
金輪轉金地
香閣曳香衣
鐸吟輕吹發
幡搖薄霧霏
昔遇焚芝火
山紅連野飛
花臺無半影
蓮塔有全輝
實賴能仁力
攸資善世威
慈緣興福緒
於此罄歸依
風枝不可靜
泣血竟何追 
若夫圓嶠方壺，涉滄波而靡際；金台玉闕，陟縣圃而無階。唯聞山海之經，空覽神仙之記。爰有石淙者，即平樂澗也。爾其近接嵩嶺，俯屆箕峰，瞻少室兮若蓮，睇潁川兮如帶。既而躡崎嶇之山徑，蔭蒙密之藤蘿。洶湧洪湍，落虛潭而送響；高低翠壁，列幽澗而開筵。密葉舒帷，屏梅氛而盪燠；疏鬆引吹，清麥候以含涼。就林藪而王心神，對煙霞而滌塵累。森沈邱壑，即是桃源；淼漫平流，還浮竹箭。紉薜荔而成帳，聳蓮石而如樓。洞口全開，溜千年之芳髓；山腰半坼，吐十里之香粳。無煩昆閬之遊，自然形勝之所，當使人題彩翰，各寫瓊篇。庶無滯於幽棲，冀不孤於泉石。各題四韻，咸賦七言。
明朝遊上苑
火急報春知
花須連夜發
莫待曉風吹 
看朱成碧思紛紛
憔悴支離爲憶君
不信比來長下淚
開箱驗取石榴裙 

仰幽巖而流盼
撫桂枝以凝想
將千齡兮此遇
荃何爲兮獨往 
舊愛柏梁臺
新寵昭陽殿
守分辭芳輦
含情泣團扇
一朝歌舞榮
夙昔詩書賤
頹恩誠已矣
覆水難重薦
秋風起函谷
勁氣動河山
偃松千嶺上
雜雨二陵間
低雲愁廣隰
落日慘重關
此時飄紫氣
應驗真人還 
由來稱獨立
本自號傾城
柳葉眉間發
桃花臉上生
腕搖金釧響
步轉玉環鳴
纖腰宜寶襪
紅衫豔織成
懸知一顧重
別覺舞腰輕 
朝來臨鏡臺
妝罷暫裴回
千金始一笑
一召詎能來 
帝里重陽節，香園萬乘來。
卻邪萸入佩，獻壽菊傳杯。
墖類承天湧，門疑待佛開。
睿詞懸日月，長得仰昭回。


桂葉雙眉久不描
殘妝和淚汚紅綃
長門盡日無梳洗
何必珍珠慰寂寥 
