
雒陽城見梅迎雪，魚口橋逢雪送梅。
劍水寺前芳草合，鏡湖亭上野花開。
江鴻斷續翻雲去，海燕差池拂水回。
想得心知近寒食，潛聽喜鵲望歸來。
深夜星漢靜，秋風初報涼。
階篁淅瀝響，露葉參差光。
冰兔半升魄，銅壺微滴長。
薄帷乍飄卷，襟帶輕搖颺。
此際昏夢清，斜月滿軒房。
屣履步前楹，劒戟森在行。
重城宵正分，號鼓互相望。
獨坐有所思，夫君鸞鳳章。
天津落星河，一葦安可航。
龍泉白玉首，魚服黃金裝。
報國未知効，惟鵜徒在梁。
裴回顧戎旃，顥氣生東方。
衰葉滿欄草，斑毛盈鏡霜。
羸牛未脫轅，老馬強騰驤。
吟君白雪唱，慙愧巴人腸。
杳靄祥雲起，飄颺翠嶺新。
縈峰開石秀，吐葉間松春。
林靜翻空少，山明度嶺頻。
迴崕時掩鶴，幽澗或隨人。
姑射朝凝雪，陽臺晩伴神。
悠悠九霄上，應坐玉京賓。
飛龍久馭宇，真氣尚興雲。
五色傳嘉瑞，千齡表聖君。
從風忽蕭索，依漢更氛氳。
影徹天初霽，光鮮日未曛。
表祥近自遠，垂化聚還分。
寧作無依者，空傳陶令文。
聖主祠名岳，高峰發慶雲。
金柯初繚繞，玉葉漸氛氳。
氣色含珠日，晴光吐翠雰。
依稀來鶴態，髣髴列仙羣。
萬樹流光影，千潭寫錦文。
蒼生欣有望，祥瑞在吾君。
西陵沙岸回流急，〈西陵渡在蕭山縣西二十里，錢王以「陵」非吉語，改曰「西興」。〉船底黏沙去㟁遙。
驛吏遞呼催下䌫，棹郎閒立道齊橈。
猶瞻伍相青山廟，〈盧文輔《伍子胥祠銘》曰：「《漢史》胥山今名青山」，謬也。〉未見雙童白鶴橋。
欲責舟人無次第，自知貪酒過春潮。
欲向仙峰煉九丹，獨瞻華頂禮仙壇。
石標琪樹凌空碧，水掛銀河映月寒。
天外鶴聲隨絳節，洞中雲氣隱琅玕。
浮生未有從師地，空誦仙經想羽翰。〈見《天台勝蹟錄》。〉
伯勞飛遲燕飛疾，垂楊綻金花笑日。
綠窗嬌女字鶯鶯，金雀婭鬟年十七。
黃姑上天阿母在，寂寞霜姿素蓮質。
門掩重關蕭寺中，芳草花時不曾出。
憶昔我祖神仙主，玄元皇帝周柱史。
曾師軒黃友堯湯，混跡和光佐周武。
周之天子無仙氣，成武康昭都瞥爾。
穆王麤識神仙事，八極輪蹄方逞志。
鶴髮韜真世不知，日月星辰幾回死。
金鼎作丹丹化碧，三萬六千神入宅。
仙兄受術幾千年，已是當時駕鴻客。
海光悠容天路長，春風玉女開宮院。
紫筆親教書姓名，玉皇詔刻青金簡。
桂窗一別三千春，秦妃鏡裏蛾眉新。
忽控香虬天上去，海隅刼石霄花塵。
一從仙駕辭中土，頑日昏風老無主。
九州爭奪無時休，八駿垂頭避豺虎。
我亦玄元千世孫，眼穿望斷蒼煙根。
花麟白鳳竟𠖇寞，飛春走月勞神昏。
百年命促奔馬疾，愁腸盤結心摧崪。
今朝稽首拜仙兄，願贈丹砂化秋骨。
鳳儀常欲附，蚊力自知微。
願假罇罍末，膺門自此依。


貂蟬公獨步，鴛鷺我同羣。
插羽先飛酒，交鋒便著文。


窮陰初莽蒼，離思漸氛氳。
殘雪午橋㟁，斜陽伊水濱。
春種一粒粟，秋成萬顆子。
四海無閑田，農夫猶餓死。

鋤禾日當午，汗滴禾下土。
誰知盤中餐，粒粒皆辛苦。
陶令門前罥接䍦，亞夫營裏拂朱旗。
人事推移無舊物，年年春至綠垂絲。

千條垂柳拂金絲，日暖牽風葉學眉。
愁見花飛狂不定，還同輕薄五陵兒。
寄玉蓮花藏，緘珠貝葉扃。
院閒容客讀，講倦許僧聽。
部列雕金榜，題存刻石銘。
永添鴻寳集，莫雜小乘經。
假金方用眞金鍍，若是真金不鍍金。
十載長安得一第，何須空腹用高心。〈來詩有「金湯鍍了」之句。〉
瘴煙長暖無霜雪，槿豔繁花滿樹紅。 
每歎芳菲四時厭，不知開落有春風。
昔陪天上三清客，今作端州萬里人。
湘浦更聞猿夜嘯，斷腸無淚可霑巾。
瘴江昏霧連天合，欲作家書更斷腸。
今日病身悲狀候，豈能埋骨向炎荒。
紅蕉花様炎方識，瘴水溪邊色最深。
葉滿叢深殷似火，不唯燒眼更燒心。
花開花落無時節，春去春來有底憑。
燕子不藏雷不蟄，燭煙昏霧暗騰騰。
雨中鵲語喧江樹，風處蛛絲颺水潯。
開拆遠書何事喜，數行家信抵千金。

長安別日春風早，嶺外今來白露秋。
莫道淮南悲木葉，不聞揺落更堪愁。
見說三聲巴峽深，此時行者盡沾襟。
端州江口連雲處，始信哀猿傷客心。
自報金吾主禁兵，腰間寶劒重橫行。
接輿也是狂歌客，更就將軍乞一聲。
宮殿沈沈曉欲分，昭陽更漏不堪聞。
珊瑚枕上千行淚，不是思君是恨君。
汲水添池活白蓮，十年鬐鬛盡生天。
凡庸不識慈悲意，自葬江魚入九泉。

剃髮多緣是代耕，好聞人死惡人生。
袛園説法無高下，爾輩何勞尚世情。
〈白樂天分司東洛，朝賢悉會興化亭送別，酒酣，各請一字至七字詩，以題為韻〉
月。
光輝，皎潔。
耀乾坤，靜空濶。
圓滿中秋，玩爭詩哲。
玉兔鏑難穿，桂枝人共折。
萬象照乃無私，瓊臺豈遮君謁。
抱琴對彈別鶴聲，不得知音聲不切。
君詠風月夕，余當童稚年。
閒窗讀書罷，偷詠左司篇。〈韋應物為滁州刺史，有《登北樓》詩。紳後為刺史，繼和存句止此，見《方輿覽勝》。〉
