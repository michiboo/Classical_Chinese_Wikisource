
　　卷330_1 《奉酬禮部閣老轉韻離合見贈（時為秘書監）》張薦 
　　移居既同裏，多幸陪君子。弘雅重當朝，弓旌早見招。 
　　植根瓊林圃，直夜金閨步。勸深子玉銘，力競相如賦。 
　　間闊向春闈，日複想光儀。格言信難繼，木石強為詞。 
　　卷330_2 《和潘孟陽春日雪回文絕句》張薦 
　　遲遲日氣暖，漫漫雪天春。知君欲醉飲，思見此交親。 
　　卷330_3 《享文恭太子廟樂章》張薦 
　　三獻具舉，九旗將旋。追勞表德，罷享賓天。 
　　風引仙管，堂虛畫筵。芳馨常在，瞻望悠然。 
　　卷330_4 《禮部權侍郎閣老史館張秘監閣老有離合酬贈…聊繼此章》崔邠 
　　脈脈羨佳期，月夜吟麗詞。諫垣則隨步，東觀方承顧。 
　　林雪消豔陽，簡冊漏華光。坐更芝蘭室，千載各芬芳。 
　　節苦文俱盛，即時人並命。翩翻紫霄中，羽翮相輝映。 
　　卷330_5 《享文恭太子廟樂章》崔邠 
　　醴齊泛樽彝，軒縣動干戚。入室僾如在，升階虔所曆。 
　　奮疾合威容，定利舒皦澤。方崇廟貌禮，永被君恩錫。 
　　卷330_6 《和權載之離合詩（時為中書舍人）》楊於陵 
　　校德盡珪璋，才臣時所揚。放情寄文律，方茂經邦術。 
　　王猷符發揮，十載契心期。晝游有嘉話，書法無隱辭。 
　　信茲酬和美，言與芝蘭比。昨來恣吟繹，日覺祛蒙鄙。 
　　卷330_7 《郡齋有紫薇雙本自朱明接於徂暑其花芳馥…因詩紀述》楊於陵 
　　晏朝受明命，繼夏走天衢。逮茲三伏候，息駕萬里途。 
　　省躬既跼蹐，結思多煩紆。簿領幸無事，宴休誰與娛。 
　　內齋有嘉樹，雙植分庭隅。綠葉下成幄，紫花紛若鋪。 
　　摛霞晚舒豔，凝露朝垂珠。炎沴晝方鑠，幽姿閑且都。 
　　夭桃固難匹，芍藥寧為徒。懿此時節久，詎同光景驅。 
　　陶甄試一致，品匯乃散殊。濯質非受彩，無心那奪朱。 
　　粵予負羈縶，留賞益踟躕。通夕靡雲倦，西南山月孤。 
　　卷330_8 《贈毛仙翁》楊於陵 
　　先生赤松侶，混俗遊人間。昆閬無窮路，何時下故山。 
　　千年猶孺質，秘術救塵寰。莫便沖天去，雲雷不可攀。 
　　卷330_9 《答權載之離合詩（時為給事中）》許孟容 
　　史才司秘府，文哲今超古。亦有擅風騷，六聯文墨曹。 
　　聖賢三代意，工藝千金字。化識從臣謠，人推仙閣吏。 
　　如登昆閬時，口誦靈真詞。孫簡下威鳳，系霜瓊玉枝。 
　　卷330_10 《奉和武相公春曉聞鶯》許孟容 
　　碧樹當窗啼曉鶯，間關入夢聽難成。 
　　千回萬囀盡愁思，疑是血魂哀困聲。 
　　卷330_11 《享文恭太子廟樂章》許孟容 
　　觴牢具品，管弦有節。祝道寅恭，神儀昭晰。 
　　桐珪早貴，象輅追設。磬達樂成，降歆豐潔。 
　　卷330_12 《和權載之離合詩（時為給事中）》馮伉 
　　車馬退朝後，聿懷在文友。動詞宗伯雄，重美良史功。 
　　亦曾吟鮑謝，二妙尤增價。雨霜鴻唳天，匝樹鳥鳴夜。 
　　覃思各縱橫，早擅希代名。息心欲焚硯，自靦陪群英。 
　　卷330_13 《享文恭太子廟樂章二首》馮伉 
　　撰日瞻景，誠陳樂張。禮容秩秩，羽舞煌煌。 
　　肅將滌濯，祗薦芬芳。永錫繁祉，思深享嘗。 
　　幹旄羽鑰相虧蔽，一進一退殊行綴。 
　　昔獻三雍盛禮容，今陳六佾崇儀制。 
　　卷330_14 《和權載之離合詩》潘孟陽 
　　詠歌有離合，永夜觀酬答。笥中操彩箋，竹簡何足編。 
　　意深俱妙絕，心契交情結。計彼官接聯，言初並清切。 
　　翔集本相隨，羽儀良在斯。煙雲競文藻，因喜玩新詩。 
　　卷330_15 《春日雪以回文絕句呈張薦權德輿》潘孟陽 
　　春梅雜落雪，發樹幾花開。真須盡興飲，仁裏願同來。 
　　卷330_16 《元日和布澤》潘孟陽 
　　至德生成泰，鹹歡照育恩。流輝沾萬物，布澤在三元。 
　　北闕祥雲迥，東方嘉氣繁。青陽初應律，蒼玉正臨軒。 
　　恩洽因時令，風和比化原。自慚同草木，無以答乾坤。 
　　卷330_17 《和權載之離合詩（時為國子司業）》武少儀 
　　少年慕時彥，小悟文多變。木鐸比群英，八方流德聲。 
　　雷陳美交契，雨雪音塵繼。恩顧各飛翔，因詩睹瑰麗。 
　　傅野絕遺賢，人稀有盛遷。早欽風與雅，日詠贈酬篇。 
　　卷330_18 《諸葛丞相廟（《蜀志》一作武侯祠）》武少儀 
　　執簡焚香入廟門，武侯神象儼如存。因機定蜀延衰漢， 
　　以計連吳振弱孫。欲盡智能傾僭盜，善持忠節轉庸昏。 
　　宣王請戰貽巾幗，始見才吞亦氣吞。
