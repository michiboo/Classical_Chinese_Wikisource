

富嘉謨，雍州武功人，舉進士。長安中，累官晉陽尉，預修《三教珠英》。中興初，歷左臺御史，與吳少微友善，屬詞並以經典爲本，文體一變，號爲富吳體。張說稱其文如孤峰絕岸，壁立萬仞，濃雲鬱興，震雷俱發，誠可畏也。若施於廊廟，則駭矣。集十卷，今存詩一首。
北陸蒼茫河海凝，南山闌干晝夜冰。
素彩峨峨明月升，深山窮谷不自見。
安知採斵備嘉薦，陰房涸冱掩寒扇。
陽春二月朝始暾，春光潭沱度千門。
明冰時出御至尊，彤庭赫赫九儀備。
腰玉煌煌千官事，明冰畢賦周在位。
憶昨沙漠寒風漲，崑崙長河冰始壯。
漫汗崚嶒積亭障，噰噰鳴雁江上來。
禁苑池臺冰復開，搖青涵綠映樓臺。
豳歌七月王風始，鑿冰藏用昭物軌，四時不忒千萬祀。

吳少微，新安人，舉進士，累至晉陽尉，與富嘉謨同官。中興初，以韋嗣立薦，拜右臺御史，嘗爲幷州長史張仁亶撰進九鼎銘表。集十卷，今存詩六首。
月出映層城，孤圓上太清。
君王眷愛歇，枕席涼風生。
怨咽不能寢，踟躕步前楹。
空階白露色，百草寒蟲鳴。
念昔金房裏，猶嫌玉座輕。
如何嬌所誤，長夜泣恩情。

左憲多才雄，故人尤鷙鶚。
護贈單于使，休軺太原郭。
館次厭煩歊，清懷尋寂寞。
西緣十里餘，北上開化閣。
初入雲樹間，冥蒙未昭廓。
漸出欄榥外，萬里秋景焯。
歲晏風落山，天寒水歸壑。
覽物頌幽景，三乘動玄鑰。
但敷利解言，永用忘昏著。

吾友適不死，於戲社稷臣。
直祿非造利，長懷大庇人。
乃通承明籍，遘此敦牂春。
藥厲其可畏，皇穹故匪仁。
疇昔與夫子，孰云異天倫。
同病一相失，茫茫不重陳。
子之文章在，其殆尼父新。
鼓興斡河岳，貞詞毒鬼神。
可悲不可朽，車輤沒荒榛。
聖主賢爲寶，吁茲大國貧。
〈《紀事》云：「少微與嘉謨齊名，並爲御史，臥疾，聞其亡，號哭賦詩。其詞莫不歎美，既而病亟，歎曰：『生死人之大分，何恨焉？然官職十分，未作其一，乃至是耶。』慷慨而終。」〉

大漢昔未定，強秦猶擅場。
中原逐鹿罷，高祖鬱龍驤。
經始謀帝座，茲焉壯未央。
規模窺棟宇，表裏浚城隍。
羣后崇長樂，中朝增建章。
句陳被蘭錡，樂府奏芝房。
翡翠明珠帳，鴛鴦白玉堂。
清晨寶鼎食，閑夜鬱金香。
天馬來東道，佳人傾北方。
何其赫隆盛，自謂寶靈長。
歷數有時盡，哀平嗟不昌。
冰堅成巨猾，火德遂頹綱。
奧位匪虛校，貪天竟速亡。
魂神吁社稷，豹虎鬬巖廊。
金狄移灞岸，銅盤向洛陽。
君王無處所，年代幾荒涼。
宮闕誰家域，蓁蕪罥我裳。
井田唯有草，海水變爲桑。
昔在高門內，於今岐路傍。
餘基不可識，古墓列成行。
狐兔驚魍魎，鴟鳥嚇獝狂。
空城寒日晚，平野暮雲黃。
烈烈樊青棘，蕭蕭吹白楊。
千秋幷萬歲，空使詠歌傷。

洛陽芳樹向春開，洛陽女兒平旦來。
流車走馬紛相催，折芳瑤華向曲臺。
曲臺自有千萬行，重花累葉間垂楊。
北林朝日境明光，南國微風蘇合香。
可憐窈窕女，不作邯鄲娼。
妙舞輕迴拂長袖，高歌浩唱發清商。
歌終舞罷歡無極，樂往悲來長歎息。
陽春白日不少留，紅榮碧樹無顏色。
碧樹風花先春度，珠簾粉澤無人顧。
如何年少忽遲暮，坐見明月與白露。
明月白露夜已寒，香衣錦帶空珊珊。
今日陽春一妙曲，鳳皇樓上與君彈。

城南有怨婦，含情傍芳叢。
自謂二八時，歌舞入漢宮。
皇恩數流眄，承幸玉堂中。
綠柏黃花催夜酒，錦衣羅袂逐春風。
建章西宮煥若神，燕趙美女三千人。
君王厭德不忘新，況羣豔冶紛來陳。
是時別君不再見，三十三春長信殿。
長信重門晝掩關，清房曉帳幽且閑。
綺窗蟲網氛塵色，文軒鶯對桃李顏。
天王貴宮不貯老，浩然含淚今來還。
自憐春色轉晚暮，試逐佳遊芳草路。
小腰麗女奪人奇，金鞍少年曾不顧〈有逸句〉。
歸來誰爲夫，請謝西家婦，莫辭先醉解羅襦。

員半千，晉州臨汾人。本名餘慶，其師王義方器之曰，五百歲一賢者生，子宜當之，因改名半千。應八科師舉，授武陟尉。歲旱，發粟賑饑，爲薛元超所稱。垂拱中，補左衞胄曹，充吐蕃宣慰使。則天曰：「久聞卿名，謂是古人，不意乃在朝列。」即使入閣供奉。證聖中，爲弘文館學士，仍分日待制，五遷正諫大夫，預修《三教珠英》。中宗時，爲濠州刺史。睿宗徵拜太子右諭德，兼崇文館學士。性樂山水，開元中，卜居堯山，年九十四卒。集十卷，今存詩三首。
路出金河道，山連玉塞門。
旌旗雲裏度，楊柳曲中喧。
喋血多壯膽，裹革無怯魂。
嚴霜斂曙色，大明辭朝暾。
塵銷營卒壘，沙靜都尉垣。
霧卷白山出，風吹黃葉翻。
將軍獻凱入，萬里絕河源。

趙有兩毛遂，魯聞二曾參。
慈母猶且惑，況在行路心。
冠冕無醜士，賄賂成知己。
名利我所無，清濁誰見理。
敝服空逢春，緩帶不著身。
出遊非懷璧，何憂乎忌人。
正須自保愛，振衣出世塵。

孝享云畢，維徹有章。
雲感玄羽，風悽素商。
瞻望神座，祗戀匪遑。
禮終樂闋，肅雍鏘鏘。

日暮銅雀迥，秋深玉座清。
蕭森松柏望，委鬱綺羅情。
君恩不再得，妾舞爲誰輕。

獨坐年將暮，常懷志不通。
有時須問影，無事却書空。
棄置如天外，平生似夢中。
蓬心猶是客，華髪欲成翁。
跡滯魂逾窘，情乖路轉窮。
別離同夜月，愁思隔秋風。
老少悲顏駟，盈虛悟翟公。
時來不可問，何用求童蒙。

昔歲驚楊柳，高樓悲獨守。
今年芳樹枝，孤棲怨別離。
珠簾晝不捲，羅幔曉長垂。
苦調琴先覺，愁容鏡獨知。
頻年雁度無消息，罷却鴛文何用織。
夜還羅帳空有情，春著裙腰自無力。
青軒桃李落紛紛，紫庭蘭蕙日氛氳。
已能顦顇今如此，更復含情一待君。

湛湛江水見底清，荷花蓮子傍江生。
採蓮將欲寄同心，秋風落花空復情。
櫂歌數曲如有待，正見明月度東海。
海上雲盡月蒼蒼，萬里分輝滿洛陽。
洛陽閨閣夜何央，蛾眉嬋娟斷人腸。
寂寥金屏空自掩，青熒銀燭不生光。
應憐水宿洞庭子，今夕迢遙天一方。

忽見寒梅樹，開花漢水濱。
不知春色早，疑是弄珠人。

高館基曾山，微冪生花草。
傍對野村樹，下臨車馬道。
清朗悟心術，幽遐備瞻討。
迴合峰隱雲，聯綿渚縈島。
氣似滄洲勝，風爲青春好。
相及盛年時，無令歎衰老。

齊澣，字洗心，定州義豐人。聖曆中，制科登第，調蒲州司法參軍，歷監察御史。開元中，遷中書舍人，論駁書詔，皆準古義。宋璟，蘇頲並重之，與修四庫羣書。杜暹表宋璟爲吏部尚書，澣及蘇晉爲侍郎，時稱高選。後爲江南採訪使，以瓜步多風濤，乃移漕路於京口。又立伊婁埭，迄今利濟。終平陽太守。詩二首。
煢煢孤思逼，寂寂長門夜。
妾妬亦知非，君恩那不借。
携琴就玉階，調悲聲未諧。
將心託明月，流影入君懷。

宮殿沈沈月欲分，昭陽更漏不堪聞。
珊瑚枕上千行淚，不是思君是恨君。

祝欽明，字文思，京兆始平人，舉明經。長安元年，累遷太子率更令，兼崇文館學士。中宗在春宮，欽明充侍讀。及即位，擢拜國子祭酒，同中書門下三品，歷刑部、禮部二尚書。嘗與羣臣侍宴，欽明自言能八風舞，據地搖頭，睆目顧盼。吏部侍郎盧藏用歎曰：「祝公是舉，五經掃地矣。」景雲初，爲侍御史倪若水所劾，貶饒州刺史。詩一首。
閟宮實實，清廟微微。
降格無象，馨香有依。
式昭纂慶，方融嗣徽。
明禋是享，神保聿歸。

劉知幾，後名子玄，以詞學知名。弱冠舉進士，授獲嘉主簿。證聖中，詔九品以上各言時政，知幾上陳四事，詞甚切直。累遷左史，擢鳳閣舍人。景龍初，轉太子中允，仍修國史。時監修者多，知幾奏記蕭至忠言五不可，以爲汗青無日，頭白可期。又著《史通》二十卷，備論史策之體。徐堅重其書，謂居史職者宜置座右。景雲中，遷太子左庶子，兼崇文館學土。開元初，爲左散騎常侍。在史職二十年，嘗對鄭惟忠曰：「史才須有三長，才也、學也、識也。」時人以爲知言。詩一首。
妙算申帷幄，神謀出廟廷。
兩階文物備，七德武功成。
校獵長楊苑，屯軍細柳營。
將軍獻凱入，歌舞溢重城。

胡雄，開元時人。詩一首。
送文迎武遞參差，一始一終光聖儀。
四海生人歌有慶，千齡孝享肅無虧。

張齊賢，聖曆初爲太常奉禮郎，累遷諫議大夫。詩一首。
祼圭既濯，鬱鬯既陳。
畫幕雲舉，黃流玉醇。
儀充獻酌，禮盛衆禋。
地察惟孝，愉焉饗親。

鄭善玉，開元時人。詩一首。
酌鬱既灌，取蕭方爇。
籩豆靜器，簠簋芬飶。
魚腊薦美，牲牷表絜。
是戢是將，載迎載列。

丘悅，開元時人。詩一首。
孝哉我后，沖乎廻聖。
道映重華，德輝文命。
慕深視篋，情殷撫鏡。
萬國移命，兆人承慶。


