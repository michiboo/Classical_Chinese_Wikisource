
郎士元，字君胄，中山人。天寶十五載擢進士第，寶應初，選畿縣官。詔試中書，補渭南尉。歷右拾遺，出爲郢州刺史，與錢起齊名。自丞相以下，出使作牧，二君無詩祖餞，時論鄙之，故語曰：「前有沈、宋，後有錢、郎。」集二卷，今編詩一卷。
昔別醉衡霍，邇來憶南州。 
今朝平津邸，兼得瀟湘遊。 
稍辨郢門樹，依然芳杜洲。 
微明三巴峽，咫尺萬里流。 
飛鳥不知倦，遠帆生暮愁。 
涔陽指天末，北渚空悠悠。 
枕上見漁父，坐中常狎鷗。 
誰言魏闕下，自有東山幽。

數年音信斷，不意在長安。 
馬上相逢久，人中欲認難。 
一官今懶道，雙鬢竟羞看。 
莫問生涯事，祗應持釣竿。

高閣晴江上，重陽古戍閑。
聊因送歸客，更此望鄉山。
惜別心能醉，經秋鬢自斑。
臨流興不盡，惆悵水雲間。

秋入長沙縣，蕭條旅宦心。 
煙波連桂水，官舍映楓林。 
雲日楚天暮，沙汀白露深。 
遙知訟堂裡，佳政在鳴琴。

悠然富春客，憶與暮潮歸。 
擢第人多羨，如君獨步稀。 
亂流江渡淺，遠色海山微。 
若訪新安路，嚴陵有釣磯。

昨日三峰尉，今朝萬里人。 
平生任孤直，豈是不防身。 
海霧多為瘴，山雷乍作鄰。 
遙憐北戶月，與子獨相親。

南去秋江遠，孤舟興自多。 
能將流水引，更入洞庭波。 
夏口帆初上，潯陽雁正過。 
知音在霄漢，佐郡豈蹉跎。

錦車登隴日，邊草正萋萋。 
舊好尋君長，新愁聽鼓鼙。 
河源飛鳥外，雪嶺大荒西。 
漢壘今猶在，遙知路不迷。

雙旌漢飛將，萬里授橫戈。 
春色臨邊盡，黃雲出塞多。 
鼓鼙悲絕漠，烽戍隔長河。 
莫斷陰山路，天驕已請和。

將軍稟天姿，義勇冠今昔。 
走馬百戰場，一劍萬人敵。 
雖為感恩者，竟是思歸客。 
流落荊巫間，裴回故鄉隔。 
離筵對祠宇，灑酒暮天碧。 
去去勿復言，銜悲向陳跡。

雨餘深巷靜，獨酌送殘春。 
車馬雖嫌僻，鶯花不棄貧。 
蟲絲黏戶網，鼠跡印床塵。 
借問山陽會，如今有幾人。

東南富春渚，曾是謝公遊。 
今日奚生去，新安江正秋。 
水清迎過客，霜葉落行舟。 
遙想赤亭下，聞猿應夜愁。

含香臺上客，剖竹海邊州。
楚地多歸信，閩溪足亂流。
今朝永嘉興，重見謝公遊。

皎然青瑣客，何事動行軒。 
苦節愁知己，清吟去掖垣。 
秋城臨海樹，寒月上營門。 
鄒魯詩書國，應無鼙鼓喧。

遊吳還適越，來往任風波。 
復送王孫去，其如春草何。 
岸明殘雪在，潮滿夕陽多。 
季子留遺廟，停舟試一過。

暮蟬不可聽，落葉豈堪聞。 
共是悲秋客，那知此路分。 
荒城背流水，遠雁入寒雲。 
陶令門前菊，餘花可贈君。

已知成傲吏，復見解朝衣。 
應向丹陽郭，秋山獨掩扉。 
草堂連古寺，江日動晴暉。 
一別滄州遠，蘭橈幾歲歸。

秦原獨立望湘川，擊隼南飛向楚天。 
奉詔不言空問俗，清時因得訪遺賢。 
荊門曉色兼梅雨，桂水春風過客船。 
疇昔常聞陸賈說，故人今日豈徒然。

縈迴楓葉岸，留滯木蘭橈。 
吳岫新經雨，江天正落潮。 
故人勞見愛，行客自無憀。 
若問前程事，孤雲入剡遙。

常知罷官意，果與世人疏。 
復此涼風起，仍聞濠上居。 
故山期採菊，秋水憶觀魚。 
一去蓬蒿徑，羨君閒有餘。

暫屈文為吏，聊將祿代耕。 
金陵且不遠，山水復多名。 
楚塞因高出，寒潮入夜生。 
離心逐春草，直到建康城。

知有前期在，歡如此夜中。
無將故人酒，不及古淳風。
或掉輕舟或杖藜，尋常適意釣前溪。 
草堂竹逕在何處，落日孤煙寒渚西。

聞君感歎二毛初，舊友相依萬里餘。 
烽火有時驚暫定，甲兵無處可安居。 
客來吳地星霜久，家在平陵音信疏。 
昨日風光還入戶，登山臨水意何如。

誰能繡衣客，肯駐木蘭舟。 
連雁沙邊至，孤城江上秋。 
歸帆背南浦，楚塞入西樓。 
何處看離思，滄波日夜流。

村映寒原日已斜，煙生密竹早歸鴉。 
長溪南路當群岫，半景東鄰照數家。 
門通小徑連芳草，馬飲春泉踏淺沙。 
欲待主人林上月，還思潘岳縣中花。

昨夜山月好，故人果相思。 
清光到枕上，嫋嫋涼風時。 
永意能在我，惜無攜手期。

斂屨入寒竹，安蟬過漏聲。 
高松殘子落，深井凍痕生。 
罷磬風枝動，懸燈雪屋明。 
何當招我宿，乘月上方行。

寶刀塞下兒，身經百戰曾百勝。 
壯心竟未嫖姚知，白草山頭日初沒。 
黃沙戍下悲歌發，蕭條夜靜邊風吹，獨倚營門望秋月。

溪上遙聞精舍鐘，泊舟微徑度深松。
青山霽後雲猶在，畫出東南四五峰。

適楚豈吾願，思歸秋向深。 
故人江樓月，永夜千里心。 
葉落覺鄉夢，鳥啼驚越吟。 
寥寥更何有，斷續空城砧。

柳陌乍隨州勢轉，花源忽傍竹陰開。 
能將瀑水清人境，直取流鶯送酒杯。 
山下古松當綺席，簷前片雨滴春苔。 
地主同聲復同舍，留歡不畏夕陽催。

連山盡塞水縈迴，山上戍門臨水開。
珠簾直下一百丈，日暖遊鱗自相向。
昔人愛險閉層城，今人復愛閑江清〈張繼集作：今人復愛閒江清〉。
沙洲楓岸無來客，草綠花開山鳥鳴。

鳳吹聲如隔綵霞，不知牆外是誰家。 
重門深鎖無尋處，疑有碧桃千樹花。

寒皋那可望，旅望又初還。 
迢遞高樓上，蕭條曠野閒。 
暮晴依遠水，秋興屬連山。 
浮客時相見，霜凋動翠顏。

石林精舍武溪東，夜扣禪關謁遠公。 
月在上方諸品靜，僧持半偈萬緣空。 
秋山竟日聞猿嘯，落木寒泉聽不窮。 
惟有雙峰最高頂，此心期與故人同。

草露經前代，津梁及後人。 
此方今示滅，何國更分身。 
月色空知夜，松陰不記春。 
猶憐下生日，應在一微塵。

窅窅雲旗去不還，陰陰祠宇閉空山。
我來始悟丹青妙，稽首如逢冰雪顏。

入谷多春興，乘舟棹碧潯。 
山雲昨夜雨，溪水曉來深。

〈樂府詩作一首。〉
蛾眉對湘水，遙哭蒼梧山。 
萬乘既已歿，孤舟誰忍還。 
至今楚竹上，猶有淚痕斑。

南有涔陽路，渺渺多新愁。 
桂酒神降時，迴風江上秋。 
彩雲忽無處，碧水空安流。

聞君作尉向江潭，吳越風煙到自諳。 
客路尋常隨竹影，人家大底傍山嵐。 
緣溪花木偏宜遠，避地衣冠盡向南。 
惟有夜猿啼海樹，思鄉望國意難堪。

懶尋芳草徑，來接侍臣筵。 
山色知殘雨，牆陰覺暮天。 
鶯啼漢宮柳，花隔杜陵煙。 
地與東城接，春光醉目前。

色比瓊漿猶嫩，香同甘露仍春。
十千提攜一斗，遠送瀟湘故人。

直道多不偶，美才應息機。 
灞陵春欲暮，雲海獨言歸。 
為客成白首，入門嗟布衣。 
蓴羹若可憶，慚出掩柴扉。

遠近作人天，王城指日邊。 
宰君迎說法，童子伴隨緣。 
到處花為雨，行時杖出泉。 
今宵松月下，開閣想安禪。

高僧本姓竺，開士舊名林。 
一入春山裡，千峰不可尋。 
新年芳草遍，度日白雲深。 
欲問微官去，懸知訝此心。

季月還鄉獨未能，林行溪宿厭層冰。 
尺素欲傳三署客，雪山愁送五天僧。 
連空朔氣橫秦苑，滿目寒雲隔灞陵。 
借問從來香積寺，何時攜手更同登。

逸人歸路遠，弟子出山迎。 
服藥顏猶駐，耽書癖已成。 
柴扉多歲月，藜杖見公卿。 
更作儒林傳，應須載姓名。

秋興因危堞，歸心過遠山。 
風霜征雁早，江海旅人還。 
驛樹寒仍密，漁舟晚更閒。 
仲宣何所賦，祗欲滯柴關。

多時仙掖裡，色並翠琅玕。 
幽意含煙月，清陰庇蕙蘭。 
枝繁宜露重，葉老愛天寒。 
竟日雙鸞止，孤吟為一看。

楚客秋多興，江林月漸生。 
細枝涼葉動，極浦早鴻聲。 
勝賞睽前夕，新詩報遠情。 
曲高慚和者，惆悵閉寒城。

春半梁山正落花，台衡受律向天涯。 
南去猿聲傍雙節，西來江色繞千家。 
風吹畫角孤城曉，林映蛾眉片月斜。 
已見廟謨能喻蜀，新文更喜報金華。

草深那可訪，地久阻相傳。 
散漫三秋雨，疏蕪萬里煙。 
都迷採蘭處，強記館娃年。
客有遊吳者，臨風思眇然。

世路還相見，偏堪淚滿衣。 
那能郢門別，獨向鄴城歸。 
平楚看蓬轉，連山望鳥飛。 
蒼蒼歲陰暮，況復惜馳暉。

衰病已經年，西峰望楚天。 
風光欺鬢髮，秋色換山川。 
寂寞浮雲外，支離漢水邊。 
平生故人遠，君去話潸然。

未習風波事，初為東越遊。 
露霑湖草晚，月照海山秋。 
梅市門何處，蘭亭水向流。 
西興待潮信，落日滿孤舟。

從軍非隴頭，師在古徐州。 
氣勁三河卒，功全萬戶侯。 
元戎閫外略，才子握中籌。 
莫聽關山曲，還生塞上愁。

墟落歲陰暮，桑榆煙景昏。 
蟬聲靜空館，雨色隔秋原。 
歸客不可望，悠然林外村。 
終當報芸閣，攜手醉柴門。

白蘋楚水三湘遠，芳草秦城二月初。
連鴈北飛看欲盡，孤舟南去意何如。
渡江野老思求瘼，候館郴人憶下車。
別後天涯何所寄，故交惟有袖中書。

憐君才與阮家同，掌記能資亞相雄。 
入楚豈忘看淚竹，泊舟應自愛江楓。 
誠知客夢煙波裡，肯厭猿鳴夜雨中。 
莫信衡湘書不到，年年秋雁過巴東。

曙雪蒼蒼兼曙雲，朔風煙鴈不堪聞。
貧交此別無他贈，唯有青山遠送君。

穆陵關上秋雲起，安陸城邊遠行子。 
薄暮寒蟬三兩聲，迴頭故鄉千萬里。

西樓迥起寒原上，霽日遙分萬井間。 
小苑城隅連渭水，離宮曙色近京關。 
亭皋寂寞傷孤客，雲雪蕭條滿眾山。 
時命如今猶未偶，辭君擬欲拂衣還。

昨日始聞鶯，今朝蟬又鳴。 
朱顏向華髮，定是幾年程。 
故國白雲遠，閒居青草生。 
因垂數行淚，書寄十年兄。

一歲一歸寧，涼天數騎行。
河來當塞曲，山遠與沙平。
縱獵旗風卷，聽笳帳月生。
新鴻引寒色，迴日滿京城。

城上西樓倚暮天，樓中歸望正淒然。 
近郭亂山橫古渡，野莊喬木帶新煙。 
北風吹雁聲能苦，遠客辭家月再圓。 
陶令好文常對酒，相招一和白雲篇〈張繼集作：相招那惜醉為眠〉。

白首思歸歸不得，空山聞鴈鴈聲哀。
高城落日望西北，又見秋風逐水來。

湘山木落洞庭波，湘水連雲秋鴈多。
寂寞舟中誰借問，月明只自聽漁歌。

歲晏蒼郊蓬轉時，遊人相見說歸期。 
宓君堂上能留客，明日還家應未遲。

看取庭蕪白露新，勸君不用久風塵。
秋來多見長安客，解愛鱸魚能幾人。

妙吹楊葉動悲笳，胡馬迎風起恨賒。 
若是雁門寒月夜，此時應卷盡驚沙。

天生一藝更無倫，寥亮幽音妙入神。 
吹向別離攀折處，當應合有斷腸人。

