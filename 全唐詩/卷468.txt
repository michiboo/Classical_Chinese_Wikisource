
劉言史，邯鄲人。與李賀同時。歌詩美麗恢贍，自賀外世莫能比。亦與孟郊善。初，客鎮冀王武俊，奏為棗強令，辭疾不受，因稱為劉棗強。後客漢南李夷簡，署司空掾，尋卒。歌詩六卷，今編一卷。
地遠易驕崇，用刑匪精研。
哀哉苦婦身，夫死百殃纏。
草草催出門，衣墮發披肩。
獨隨軍吏行，當夕余欲遷。
來時已厭生，到此自不全。
臨江臥黃砂，二子死在邊。
氣噦不發聲，背頭血涓涓。
有時強為言，只是尤青天。
稿蓐無一枝，冷氣兩懸懸。
窮荒夷教卑，骨肉病棄捐。
況非本族音，肌露誰為憐。
事痛感行賓，住得貪程船。
必當負嚴法，豈有胎孕篇。
遊畋複釋麛，羔兔尚免鸇。
何處擯逐深，一罪三見顛。
校尉勳望重，幕府才且賢。
蘭裙間珠履，食玉處花筵。
但勿輕所暗，莫慮無人焉。
粉細越筍芽，野煎寒溪濱。
恐乖靈草性，觸事皆手親。
敲石取鮮火，撇泉避腥鱗。
熒熒爨風鐺，拾得墜巢薪。
潔色既爽別，浮氳亦殷勤。
以茲委曲靜，求得正味真。
宛如摘山時，自歠指下春。
湘瓷泛輕花，滌盡昏渴神。
此遊愜醒趣，可以話高人。
星寥寥兮月細輪，佳期可想兮不可親。
雲衣香薄妝態新，彩軿悠悠度天津。
玉幌相逢夜將極，妖紅慘黛生愁色。
寂寞低容入舊機，歇著金梭思往夕。
人間不見因誰知，萬家閨豔求此時。
碧空露重彩盤濕，花上乞得蜘蛛絲。
商風動葉初，蕭索一貧居。
老性容茶少，羸肌與簟疏。
舊醅難重漉，新菜未勝鉏。
才薄無潘興，便便畫偃廬。
擾擾浮生外，華陽一洞春。
道書金字小，仙圃玉苗新。
芝草迎飛燕，桃花笑俗人。
樓臺爭聳漢，雞犬亦嫌秦。
願得青芽散，長年駐此身。
剎利王孫字迦攝，竹錐橫寫叱蘿葉。
遙知漢地未有經，手牽白馬繞天行。
龜茲磧西胡雪黑，大師凍死來不得。
地盡年深始到船，海裏更行三十國。
行多耳斷金環落，冉冉悠悠不停腳。
馬死經留卻去時，往來應盡一生期。
出漠獨行人絕處，磧西天漏雨絲絲。
夷女采山蕉，緝紗浸江水。
野花滿髻妝色新，閑歌欸乃深峽裏。
欸乃知從何處生，當時泣舜腸斷聲。
翠華寂寞嬋娟沒，野筱空餘紅淚情。
青煙冥冥覆杉桂，崖壁淩天風雨細。
昔人幽恨此地遺，綠芳紅豔含怨姿。
清猿未盡鼯鼠切，淚水流到湘妃祠。
北人莫作瀟湘遊，九疑雲入蒼梧愁。
放螢去，不須留，聚時年少今白頭。
架中科鬥萬餘卷，一字千回重照見。
青雲杳渺不可親，開囊欲放增餘怨。
且逍遙，還酩酊，仲舒漫不窺園井。
那將寂寞老病身，更就微蟲借光影。
欲放時，淚沾裳。沖籬落，千點光。
〈潞府李相公席上作。〉
泰陵遺樂何最珍，彩繩冉冉天仙人。
廣場寒食風日好，百夫伐鼓錦臂新。
銀畫青綃抹雲發，高處綺羅香更切。
重肩接立三四層，著屐背行仍應節。
兩邊丸劍漸相迎，側身交步何輕盈。
閃然欲落卻收得，萬人肉上寒毛生。
危機險勢無不有，倒掛纖腰學垂柳。
下來一一芙蓉姿，粉薄鈿稀態轉奇。
坐中還有沾巾者，曾見先皇初教時。
杜陵村人不田穡，入穀經溪複緣壁。
每至南山草木春，即向侯家取金碧。
幽豔凝華春景曙，林夫移得將何處。
蝶惜芳叢送下山，尋斷孤香始回去。
豪少居連鳷鵲東，千金使買一株紅。
院多花少栽未得，零落綠娥纖指中。
咸陽親戚長安裏，無限將金買花子。
澆紅濕綠千萬家，青絲玉轤聲啞啞。
〈王中丞，武俊也。〉
石國胡兒人見少，蹲舞尊前急如鳥。
織成蕃帽虛頂尖，細㲲胡衫雙袖小。
手中拋下蒲萄盞，西顧忽思鄉路遠。
跳身轉轂寶帶鳴，弄腳繽紛錦靴軟。
四座無言皆瞪目，橫笛琵琶遍頭促。
亂騰新毯雪朱毛，傍拂輕花下紅燭。
酒闌舞罷絲管絕，木槿花西見殘月。
竹裏梅花相竝枝，梅花正發竹枝垂。
風吹總向竹枝上，直似王家雪下時。
下馬邯鄲陌頭歇，寂寥崩隧臨車轍。
古柏重生枝亦乾，餘燎見風幽焰滅。
白蒿微發紫槿新，行人感此複悲春。
鶴老身更卬，龜死殼亦靈。
正信非外沿，終始全本情。
童子不戲塵，積書就岩扃。
身著木葉衣，養鹿兼牸耕。
偶隨下山雲，荏苒失故程。
漸入機險中，危思難太行。
十發九縷絲，悠然東周城。
言詞野麋態，出口多累形。
因依漢元寮，未似羈細輕。
冷灶助新熱，靜砧與寒聲。
斷蓬在門欄，豈當桃李榮。
寄食若蠹蟲，侵損利微生。
固非拙為強，懦劣外療並。
素堅冰櫱心，潔持保堅貞。
修文返正風，刊字齊古經。
慚將衰末分，高棲喧世名。
峭壁蒼蒼苔色新，無風晴景自勝春。
不知何樹幽崖裏，臘月開花似北人。
獨坐爐邊結夜愁，暫時思去亦難留。
手持金箸垂紅淚，亂撥寒灰不舉頭。
〈一作樂府。〉
花頷紅騣一何偏，綠槐香陌欲朝天。
仍嫌眾裏嬌行疾，傍鐙深藏白玉鞭。
噴沫團香小桂條，玉鞭兼賜霍嫖姚。
弄影便從天禁出，碧蹄聲碎五門橋。
南越逢初伏，東林度一朝。
曲池煎畏景，高閣絕微飆。
竹簟移先灑，蒲葵破複搖。
地偏毛瘴近，山毒火威饒。
裛汗絺如濯，親床枕竝燒。
墜枝傷翠羽，萎葉惜紅蕉。
且困流金熾，難成獨酌謠。
望霖窺潤礎，思吹候生條。
旅恨生烏滸，鄉心系洛橋。
誰憐在炎客，一夕壯容銷。
茲晨戒流火，商飆早已驚。
雲天收夏色，木葉動秋聲。
風豔霏霏去，羈人處處遊。
明年縱相見，不在此枝頭。
偶至無塵空翠間，雨花甘露境閑閑。
身心未寂終為累，非想天中獨退還。
秋江欲起白頭波，賈客瞻風無渡河。
千船火絕寒宵半，獨聽鐘聲覺寺多。
裛露凝氛紫豔新，千般婉娜不勝春。
年年此樹花開日，出盡丹陽郭裏人。
柔枝濕豔亞朱欄，暫作庭芳便欲殘。
深藏數片將歸去，紅縷金針繡取看。
繞屋扶疏聳翠莖，苔滋粉漾有幽情。
丹陽萬戶春光靜，獨自君家秋雨聲。
紫禁梨花飛雪毛，春風絲管翠樓高。
城裏萬家聞不見，君王試舞鄭櫻桃。
蟬鬢紅冠粉黛輕，雲和新教羽衣成。
月光如雪金階上，迸卻頗梨義甲聲。
不耐簷前紅槿枝，薄妝春寢覺仍遲。
夢中無限風流事，夫婿多情亦未知。
〈楊生，蜀客。〉
垂絲蜀客涕濡衣，歲盡長沙未得歸。
腸斷錦帆風日好，可憐桐鳥出花飛。
霜月明明雪複殘，孤舟夜泊使君灘。
一聲鐘出遠山裏，暗想雪窗僧起寒。
舊業叢台廢苑東，幾年為梗複為蓬。
杜鵑啼斷回家夢，半在邯鄲驛樹中。
遠客那能返故廬，蒼梧埋骨痛何如。
他時親戚空相憶，席上同悲一紙書。
磧淨山高見極邊，孤烽引上一條煙。
蕃落多晴塵擾擾，天軍獵到鸊鵜泉。
平沙漫漫馬悠悠，弓箭閑拋郊水頭。
鼠毛衣裏取羌笛，吹向秋天眉眼愁。
獨立陽臺望廣州，更添羈客異鄉愁。
晚潮未至早潮落，井邑暫依沙上頭。
強梳稀發著綸巾，舍杖空行試病身。
花間自欲裴回立，稚子牽衣不許人。
舊時豔質如明玉，今日空心是冷灰。
料得襄王惆悵極，更無雲雨到陽臺。
大底從頭總是悲，就中偏愴築城詞。
依然想得初成日，寄出秋山與我時。
竺國鄉程算不回，病中衣錫遍浮埃。
如今漢地諸經本，自過流沙遠背來。
空林衰病臥多時，白髮從成數寸絲。
西行卻過流沙日，枕上寥寥心獨知。
永嘉人事盡歸空，逸少遺居蔓草中。
至今池水涵餘墨，猶共諸泉色不同。
楚俗飜花自送迎，密人來往豈知情。
夜行獨自寒山寺，雪徑泠泠金錫聲。
繞屋扶疏千萬竿，年年相誘獨行看。
日光不透煙常在，先校諸家一月寒。
楚寺春風臘盡時，含桃先坼一千枝。
老僧不語傍邊坐，花發人來總不知。
往年偏共仰師游，聞過流沙淚不休。
此身豈得多時住，更著塵心起外愁。
琉璃地上紺宮前，發翠凝紅已十年。
夜久月明人去盡，火光霞焰遞相燃。
花冠蕊帔色嬋娟，一曲清簫淩紫煙。
不知今日重來意，更住人間幾百年。
黃昏騎得下天龍，巡遍茅山數十峰。
采芝卻到蓬萊上，花裏猶殘碧玉鐘。
等閒何處得靈方，丹臉雲鬟日月長。
大羅過卻三千歲，更向人間魅阮郎。
曾隨阿母漢宮齋，鳳駕龍軿列玉堦。
當時白燕無尋處，今日雲鬟見玉釵。
碧池萍嫩柳垂波，綺席絲鏞舞翠娥。
為報會稽亭上客，永和應不勝元和。
閏餘春早景沉沉，禊飲風亭恣賞心。
紅袖青娥留永夕，漢陰寧肯羨山陰。
華髮離披臥滿頭，暗蟲衰草入鄉愁。
枕前人去空庭暮，又見芭蕉白露秋。
羌竹繁弦銀燭紅，月光初出柳城東。
忽見隱侯裁一詠，還須書向郡樓中。
遊春未足春將度，訪紫尋紅少在家。
借問流鶯與飛蝶，更知何處有幽花。
〈本內宮人。〉
寶鈿雲和玉禁仙，深含媚靨嫋朱弦。
春風不怕君王恨，引出幽花落外邊。
入巷蕭條起悲緒，兒女猶居舊貧處。
塵滿空床屋見天，獨作驢鳴一聲去。
遲日新妝遊冶娘，盈盈彩艇白蓮塘。
掬水遠濕岸邊郎，紅綃縷中玉釧光。
孀妻棲戶仍無嗣，欲訪孤墳誰引至。
裴回無處展哀情，惟有衣襟知下淚。
遠火熒熒聚寒鬼，綠焰欲銷還復起。
夜深風雪古城空，行客衣襟汗如水。
岧岧香積淩空翠，天上名花落幽地。
老僧相對竟無言，山鳥卻呼諸佛字。
亂石田中寄孤本，亭亭不住淩虛引。
欲以袈裟拂著來，一邊碧玉無輕粉。
閑逐維私向武城，北風青雀片時行。
孤帆瞥過荊州岸，認得瞿塘急浪聲。
鹿袖青藜鼠耳巾，潛夫豈解拜朝臣。
白屋藜床還共入，山妻老大不羞人。
金榜榮名俱失盡，病身為庶更投魑。
春娥慢笑無愁色，別向人家舞柘枝。
得罪除名謫海頭，驚心無暇與身愁。
中使不知何處住，家書莫寄向春州。
消渴天涯寄病身，臨邛知我是何人。
今年社日分餘肉，不值陳平又不均。
傴僂山夫發似絲，松間石上坐多時。
瓢飲不曾看酒肆，世人空笑亦何為。
一頭細發兩分絲，臥見芭蕉白露滋。
欲令居士身無病，直待眾生苦盡時。
年少共憐含露色，老人偏惜委塵紅。
如何遂得心中事，每要花時不厭風。
此地緣疏語未通，歸時老病去無窮。
定知不徹南天竺，死在條支陰磧中。
故人丹旐出南威，少婦隨喪哭漸歸。
遙想北原新壟上，日寒光淺水松稀。
絕景寥寥日更遲，人間甲子不同時。
未知樵客終何得，歸後無家是看棋。
〈貝州漳南縣，贈楊炯𤏐。〉
一片白葛巾，潛夫自能結。
籬邊折枯蒿，聊用簪華髮。
有時醉倒長松側，酒醒不見心還憶。
谷鳥銜將卻趁來，野風吹去還尋得。
十年紫竹溪南住，跡同玄豹依深霧。
草堂窗底漉春醅，山寺門前逢暮雨。
臨汝袁郎得相見，閑雲引到東陽縣。
魯性將他類此身，還拈野物贈傍人。
空留梲仗犢鼻褌，濛濛煙雨歸山村。
錯莫天色愁，輓歌出重闉。
誰家白網車，送客入幽塵。
銘旌下官道，葬輿去轔轔。
蕭條黃蒿中，奠酒花翠新。
米雪晚霏微，墓成悄無人。
烏鳶下空地，煙火殘荒榛。
生人更多苦，入戶事盈身。
營營日易深，卻到不得頻。
寂寥孤隧頭，草綠棠梨春。
洛陽城北山，古今葬冥客。
聚骨朽成泥，此山土多白。
近來送葬人，亦去聞歸聲。
豈能車輪疾，漸是墓侵城。
城中人不絕，哀輓相次行。
莫非北邙後，重向洛城生。
蔔地起孤墳，全家送葬去。
歸來卻到時，不復重知處。
疊疊葬相續，土乾草已綠。
列紙瀉壺漿，空向春雲哭。
晚來林沼靜，獨坐間瓢尊。
向己非前跡，齊心欲不言。
微涼生亂筱，輕馥起孤萱。
未得渾無事，瓜田草正繁。
信陵門館下，多病有歸思。
墜履忘情後，寒灰更濕時。
委欄芳蕙晚，憑幾雪髫垂。
明日秋關外，單車風雨隨。
