
庾承宣，貞元十年及第，太和中終檢校吏部尚書、天平軍節度使。詩一首。
宿霧開天霽，寒郊見初日。
林疎照逾遠，冰輕影微出。
豈假陽和氣，暫忘玄冬律。
愁抱望自寛，羈情就如失。
欣欣事幾許，曈曈狀非一。
傾心儻知期，良願自茲畢。
鄭澣，餘慶之子，貞元十年舉進士第，為右補闕，敢言無所諱；文宗時入翰林，為侍講學士，累進尚書左丞；出為山南西道節度使；俄以戶部尚書召，未拜，卒，諡曰「宣」。集三十卷，今存詩五首。
至道無名，至人長生。
爰觀繪事，似挹眞形。
方口渥丹，濃眉刷青。
松姿本秀，鶴質自輕。
道德神仙，內藴心靈。
紅肌絲髮，外彰華精。
色如含芳，貌若和光。
胚渾造化，含吐陰陽。
吾聞安期，隱見不常。
或在世間，或遊上蒼。
猗歟眞人，得非後身。
寫此仙骨，久而不磷。
皎皎眀眸，瞭然如新。
藹藹童顔，的然如春。
金石可並，丹青不冺。
通天臺上，有見常人。
俗士觀瞻，方悟幽塵。
君子圖之，敬兮如神。
太尉留琴地，時移重可尋。
徽弦一掩抑，風月助登臨。
榮駐青油騎，高張白雪音。
秪言酬唱美，良史記王箴。
靜對煙波夕，猶思棟宇清。
臥龍空有處，馴鳥獨忘情。
顧步襟期遠，參差物象橫。
自宜雕樂石，爽氣際青城。
丞相當時植，幽襟對此開。
人知舟檝器，天假棟梁材。
錯落龍鱗出，䙰褷鶴翅迴。
重陰羅武庫，細響靜山臺。
得地公堂裏，移根澗水隈。
吳臣夢寐遠，秦嶽歲年摧。
轉覺飛纓繆，何因繼組來。
幾尋珠履跡，願比角弓培。
栢悅猶依社，星高久照台。
後凋應共操，無復問良媒。
石室寒飆驚，孫枝雅器裁。
坐來山水操，玄斷吊遺埃。
但慮彩色汚，無虞臂胛肥。〈段成式記：長安菩薩寺有畫維摩變，為俗講僧文淑裝之，筆跡盡矣，故興元鄭尚書題句云云。〉
張彚，貞元十年進士。詩三首。
躋險入幽林，翠微含竹殿。
泉聲無休歇，山色時隱見。
潮來雜風雨，梅落成霜霰。
一從方外遊，頓覺塵心變。
木德生和氣，微微入曙風。
暗催南向葉，漸翥北歸鴻。
澹蕩侵冰谷，悠揚轉蕙藂。
拂塵廻廣路，泛籟過遙空。
暖上煙光際，雲移律候中。
扶揺如可借，從此戾蒼穹。
寒氣方窮律，陰精正結冰。
體堅風帯壯，影素月臨凝。
冬賦凌人掌，春期命婦昇。
鑿來壺色徹，納處鏡光澄。
魯史曾留問，豳詩舊見稱。
同觀里射享，王道頌還興。
陳通方，閩縣人，貞元十年登第，王播薦為江西院官。詩二首。
習習和風扇，悠悠淑氣微。
陽升知候改，律應喜春歸。
池柳晴初拆，林鶯暖欲飛。
川原浮彩翠，臺館動光輝。
泛豔揺丹闕，揚芳入粉闈。
發生當有分，枯朽幸因依。
緩步洛城下，軫懷金谷園。
昔人隨水逝，舊樹逐春繁。
冉冉搖風弱，菲菲裛露翻。
歌臺豈易見，舞袖乍如存。
戲蝶香中起，流鶯暗處喧。
徒聞施錦帳，此地擁行軒。
應念路傍憔悴翼，昔年喬木幸同遷。〈《紀事》云：通方登第，與王播同年。播年五十六，通方甚少，因期集，撫播背曰：「王老奉贈一第，言其日暮途遠及第，同贈官也。」播恨之。後通方丁家艱，辛苦萬狀。播為正郎判鹽鐵，通方窮悴，求之，即不甚給。時李虛中為副使，通方以詩求為汲引云云。播不得已，薦為江西院官。〉
李應，貞元十一年登進士第。詩一首。
玄鳥初來日，靈仙望裏分。
冰容朝上界，玉輦擁朝雲。
碧落流輕豔，紅霓間綵文。
帶煙時縹緲，向斗更氤氳。
髣髴隨風馭，迢遙出曉雰。
茲辰三見後，希得從元君。
陳師穆，貞元十一年進士第。詩一首。
晴暁初春日，高心望素雲。
彩光浮玉輦，紫氣隱元君。
縹緲中天去，逍遙上界分。
鸞驂攀不及，仙吹遠難聞。
禮候於斯覩，明循在解紛。
人歸懸想處，霞色自氛氳。
李季何，貞元十一年進士第。詩一首。
靄靄青春曙，飛仙駕五雲。
浮輪初縹緲，承蓋下氤氳。
薄影隨風度，殊容向日分。
羽毛紛共遠，環佩杳猶聞。
靜合煙霞色，遙將鸞鶴羣。
年年瞻此節，應許從元君。
李程，字表臣，隴西人，貞元十二年登進士第。累辟使府，為監察御史，充翰林學士。元和中，知制誥，拜禮部侍郎。敬宗即位，以吏部侍郎同平章事。後罷為河東節度使。程在翰苑日過八塼，乃至時號八塼學士。詩五首。
曲臺送春目，景物麗新晴。
靄靄煙收翠，忻忻木向榮。
靜看遲日上，閒愛野雲平。
風慢遊絲轉，天開遠水明。
登高塵慮息，觀徼道心清。
更有遷喬意，翩翩出谷鶯。
琢玉性惟堅，成壺體更圓。
虛心含萬象，應物受寒泉。
溫潤資天質，清貞稟自然。
日融光乍散，雪照色逾鮮。
至鑒功寜宰，無私照豈偏。
明將水鏡對，白與粉闈連。
拂拭終為美，提攜佇見傳。
勿令毫髮累，遺恨鮑公篇。
常愛凌寒竹，堅貞可喻人。
能將先進禮，義與後凋鄰。
冉冉猶全節，青青尚有筠。
陶鈞二儀內，柯葉四時春。
待鳳花仍吐，停霜色更新。
方持不易操，對此欲觀身。
五雲從表瑞，藻繪宛成圖。
柯葉何時改，丹青此不渝。
非煙色尚麗，似蓋狀應殊。
渥彩看猶在，輕陰望已無。
方將遇翠幄，那羨起蒼梧。
欲識從龍處，今逢聖合符。
茫茫塵累愧腥膻，強把蜉蝣望列仙。
閑指紫霄峯下路，卻歸白鹿洞中天。
吹簫鳳去經何代，茹玉方傳得幾年。
他日更來人世看，又應東海變桑田。
高弁，貞元十二年進士第。詩一首。
層臺聊一望，遍賞帝城春。
風煖聞啼鳥，冰開見躍鱗。
晴山煙外翠，香蘂日邊新。
已變青門柳，初銷紫陌塵。
金湯千里國，車騎萬方人。
此處雲霄近，憑高願致身。
席䕫，貞元十二年宏詞及第。詩二首。
時令忽已變，行看被霜菊。
可憐後時秀，當此凜風肅。
淅瀝翠枝翻，淒清金蕊馥。
凝姿節堪重，澄艶景非淑。
寧袪青女威，願盈君子掬。
持來泛罇酒，永以照幽獨。
共愛東南美，青青歎有筠。
貞姿衆木異，秀色四時均。
枝葉當無改，風霜豈憚頻。
虛心如待物，勁節自留春。
鮮潤期棲鳳，嬋娟可並人。
可憐初籜卷，粉澤更宜新。
李行敏，貞元十二年宏詞登第。詩一首。
縑素傳休祉，丹青狀慶雲。
非煙凝漠漠，似蓋乍紛紛。
尚駐從龍意，全舒捧日文。
光因五色起，影向九霄分。
裂素觀嘉瑞，披圖賀聖君。
寧同窺汗漫，方此覩氛氳。
陳諷，貞元十年擢進士第。詩一首。
宿霧開天霽，寒郊見初日。
林疎照逾遠，冰輕影微出。
豈假陽和氣，暫忘玄冬律。
愁抱望自寛，羈情就如失。
欣欣事幾許，曈曈狀非一。
傾心儻知期，良願自茲畢。
崔䕶，字殷功，博陵人，貞元十二年登第，終嶺南節度使。詩六首。
春事日已歇，池塘曠幽尋。
殘紅披獨墜，嫩綠間淺深。
偃仰捲芳褥，顧步愛新陰。
謀春未及竟，夏初遽見侵。
結根挺涯涘，垂影覆清淺。
睡臉寒未開，嬾腰晴更軟。
揺空條已重，拂水帶方展。
似醉煙景凝，如愁月露泫。
絲長魚悞恐，枝弱禽驚踐。
長別幾多情，含春任攀搴。
上已餘風景，芳辰集遠坰。
綵舟浮泛蕩，繡轂下娉婷。
林樹迴蔥蒨，笙歌入杳冥。
湖光迷翡翠，草色醉蜻蜓。
鳥弄桐花日，魚翻榖雨萍。
從今留勝會，誰看畫蘭亭。
廬峯開石鏡，人説舞山雞。
物象纎無隱，禽情祗自迷。
景當煙霧歇，心喜錦翎齊。
宛轉烏呈彩，婆娑鳳欲棲。
何言資羽族，在地得天倪。
應笑翰音者，終朝飲敗醯。
去年今日此門中，人面桃花相映紅。
人面不知何處去，桃花依舊笑春風。
〈《太平廣記》云：初䕶舉進士不第，清明獨遊都城南，得村居，花木叢萃，叩門，久，有女子自門隙問之，對曰「尋春獨行，酒渴求飲。」女子啟關以盂水至，獨倚小桃柯，佇立而意屬殊厚。崔辭，起送至門，如不勝情而入。後絶不復至。及來歲清明，徑往尋之，戶扄無人，因題此詩於左扉。後數日，復往尋之，有老父出曰：「吾女笄年，知書，未適人。自去年已來，常恍惚若有所失。比日與之出，及歸見左扉有字，讀之入門而病，遂絶食數日死。得非君耶殺吾女？」持崔大哭。崔感慟，請入臨，見其女儼然在牀，舉其首，枕其股，哭而祝曰：「某在斯。」須臾開目復活，老父大喜，遂以女歸之。〉
黯黯嚴城罷鼓鼙，數聲相續出寒棲。
不嫌驚破紗忩夢，卻恐為奴半夜啼。

