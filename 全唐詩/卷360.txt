

錢塘山水有奇聲。
暫謫仙官領百城。
女妓還聞名小小。
使君誰許喚卿卿。
鼇驚震海風雷起。
蜃鬬噓天樓閣成。
莫道騷人在三楚。
文星今向鬥牛明。
曾向空門學坐禪。
如今萬事盡忘筌。
眼前名利同春夢。
醉裏風情敵少年。
野草芳菲紅錦地。
遊絲撩亂碧羅天。
心知洛下閒才子。
不作詩魔卽酒（一作醉）顛。
雖陪三品散班中。
資歷從來事不同。
名姓也曾鐫石柱。
詩篇未得上屏風。
甘陵舊黨凋零盡。
魏闕新知禮數崇。
煙水五湖如有伴。
猶應堪作釣魚翁。
蘇州刺史例能詩。
西掖今來替左司。
二八城門開道路。
五千兵馬引旌旗。
水通山寺笙歌去。
騎過虹橋劍戟隨。
若共吳王鬬百草。
不如應（一作知惟）是欠西施。
莫嗟華髪與無兒。
卻是人間（一作生）久遠期。
雪裏高山頭白早。
海中仙果子生遲。
於公必有高門慶。
謝守何煩曉鏡悲。
倖免如新分非淺。
祝君長詠夢熊詩（高山本高，於門使之高，二義故殊，古之詩流曉此。）。
巴山楚水淒涼地，
二十三年棄置身。
懷舊空吟聞笛賦，
到鄉翻似爛柯人。
沉舟側畔千帆過，
病樹前頭萬木春。
今日聽君歌一曲，
暫憑杯酒長精神。
自到山陽不許辭。
高齋日夜有佳期。
管弦正合看書院。
語笑方酣各詠詩。
銀漢雪晴褰翠幕。
清淮月影落金卮。
洛陽歸客明朝去。
容趁城東花發時。
僧房藥樹依寒井。
井有香泉樹有靈。
翠黛葉生籠石甃。
殷紅子熟照銅瓶。
枝繁本是仙人杖。
根老新成瑞犬形。
上品功能甘露味。
還知一勺可延齡。
養來鸚鵡觜初紅。
宜在朱樓繡戶中。
頻學喚人緣性慧。
偏能識主為情通。
斂毛睡足難銷日。
嚲翅愁時願見風。
誰遣聰明好顏色。
事須安置入深籠。
曾經謝病各遊梁。
今日相逢憶孝王。
少有一身兼將相。
更能四面占文章。
開顏坐上催飛盞。
回首庭中看舞槍。
借問風前兼月下。
不知何客對胡牀。
將星夜落使星來。
三省清臣到外臺。
事重各銜天子詔。
禮成同把故人盃。
捲簾松竹雪初霽。
滿院池塘春欲回。
第一林亭迎好客。
殷勤莫惜玉山頹。
新竹翛翛韻曉風。
隔窗依砌尚蒙籠。
數間素壁初開後。
一段清光入坐中。
欹枕閒看知自適。
含毫朗詠與誰同。
此君若欲長相見。
政事堂東有舊叢。
昨日看成送鶴詩。
高籠提出白雲司。
朱門乍入應迷路。
玉樹容棲莫揀枝。
雙舞庭中花落處。
數聲池上月明時。
三山碧海不歸去。
且向人間呈羽儀。
禁漏晨鐘聲欲絕。
旌旗組綬影相交。
殿含佳氣當龍首。
閣倚晴天見鳳巢。
山色蔥籠丹檻外。
霞光泛灧翠松梢。
多慚再入金門籍。
不敢為文學解嘲。
把取菱花百鍊鏡。
換他竹葉十旬杯。
嚬眉厭老終難去。
蘸甲須歡便到來。
妍醜太分迷忌諱。
松喬俱傲絕嫌猜。
校量功力相千萬。
好去從空白玉臺。
可憐五（一作玉）馬風流地。
暫輟金貂侍從才。
閣上掩書劉向去。
門前修刺孔融來（馮自館閣出為河南尹）。
崤陵路靜寒無雨。
洛水橋長晝起雷。
共（一作卻）羨府中棠棣好。
先於城外百花開（時公伯仲四人並以顯官雒，士宗榮之。）。
愛名之世忘名客。
多事之時無事身。
古老相傳見來久。
歲年雖變貌常新。
飛章上達三清路。
受籙平交五嶽神。
笑聽鼕鼕朝暮鼓。
只能催得市朝人。
鳳池西畔圖書府。
玉樹玲瓏景氣閒。
長聽餘風送天樂。
時登高閣望人寰。
青山雲繞欄干外。
紫殿香來步武間。
曾是先賢翔集地。
每看壁記一慚顏。
凌雲羽翮掞天才。
揚（一作敭）歷中樞與外臺。
相印昔辭東閣去。
將星還拱北辰來。
殿庭捧日彯纓入。
閣道看山曳履回。
口不言功心自適。
吟詩釀酒待花開。
閒步南園煙雨晴。
遙聞絲竹出牆聲。
欲拋丹筆三川去。
先教清商一部成。
花木手栽偏有興。
歌詞自作別生情。
多才遇景皆能詠。
當日人傳滿鳳城。
才子聲名白侍郎。
風流雖老尚難當。
詩情逸似陶彭澤。
齋日多如周太常。
矻矻將心求淨法。
時時偷眼看春光。
知君技癢思歡讌。
欲倩天魔破道場。
尚書劍履出明光。
居守旌旗赴洛陽。
世上功名兼將相。
人間聲價是文章。
衙門曉闢分天仗。
賓幕初開辟省郎。
從發坡頭向東望。
春風處處有甘棠（自華[陜]（陵）至河南，皆故林也。）。
鼎食華軒到眼前。
拂衣高謝豈徒然。
九霄路上辭朝客。
四皓叢中作少年。
他日臥龍終得雨。
今朝放鶴且沖天。
洛陽舊有衡茆在。
亦擬抽身伴地仙。
麥隴（一作蛟龍）和風吹樹枝。
商山逸客出關時。
身無拘束起長晚。
路足交親行自遲。
官拂象筵終日待。
私將雞黍幾人期。
君來不用飛書報。
萬戶先從紙貴知。
詞人各在一涯居。
聲味雖同跡自疏。
佳句傳因多好事。
尺題稀為不便書。
已通戎略逢黃石。
仍占星文耀碧虛。
聞說朝天在來歲。
霸陵春色待行車。
吟君苦調我霑纓。
能使無情盡有情。
四望車中心未釋。
千秋亭下賦初成。
庭梧已有棲雛處。
池鶴今無子和聲。
從此期君比瓊樹。
一枝吹折一枝生。
衙前有樂饌常精。
宅內連池酒任傾。
自是官高無狎客。
不論年長少歡情。
驪龍頷被探珠去。
老蚌胚還應月生。
莫羨三春桃與李。
桂花成實向秋榮。
吳郡魚書下紫宸。
長安廄吏送朱輪。
二南風化承遺愛。
八詠聲名躡後塵。
梁氏夫妻為寄客。
陸家兄弟是州民。
江城春日追遊處。
共憶東歸舊主人。
龍門賓客會龍宮。
東去旌旗駐上東。
二八笙歌雲幕下。
三千世界雪花中。
離堂未暗排紅燭。
別曲含淒颺晚風。
才子從今一分散。
便將詩詠向吳儂。
吟君新什慰蹉跎。
屈指同登耳順科。
鄧禹功成三紀事。
孔融書就八年多。
已經將相誰能爾。
拋卻丞郎爭奈何。
獨恨長洲數千里。
且隨魚鳥泛煙波。
十萬天兵貂錦衣。
晉城風日斗生輝。
行臺僕射深恩重。
從事中郎舊路歸。
疊鼓蹙成汾水浪。
閃旗驚斷塞鴻飛。
邊庭自此無烽火。
擁節還來坐紫微。
元君後輩先零落。
崔相同年不少留。
華屋坐來能幾日。
夜臺歸去便千秋。
背時猶自居三品（三川吳郎品同）。
得老終須卜一丘（投老之日，願與樂天為鄰。）。
若使吾徒還早達。
亦應簫鼓入松楸。
風雲變化饒年少。
光景蹉跎屬老夫。
秋隼得時凌汗漫。
寒龜飲氣受泥塗。
東隅有失誰能免。
北叟之言豈便無。
振臂猶堪呼一擲。
爭知掌下不成盧。
幾年侍從作名臣。
卻向青雲索得身。
朝士忽為方外士。
主人仍是眼中人。
雙鸞遊處天京好。
五馬行時海嶠春。
遙羨光陰不虛擲。
肯令絲竹暫生塵。
見學胡琴見藝成。
今朝追想幾傷情。
撚弦花下呈新曲。
放撥燈前謝改名。
但是好花皆易落。
從來尤物不長生。
鸞臺夜直衣衾冷。
雲雨無因入禁城。
舊相臨戎非稱意。
詞人作尹本多情。
從容自使邊塵靜。
談笑不聞桴鼓聲。
章句新添塞下曲。
風流舊占洛陽城。
昨來亦有吳趨詠。
惟寄東都與北京。
謾讀圖書三十車。
年年為郡老天涯。
一生不得文章力。
百口空為飽煖家。
綺季衣冠稱鬢面。
吳公政事副詞華。
還思謝病吟歸去。
同醉城東桃李花。
樹繞荒臺葉滿池。
簫聲一絕草蟲悲。
鄰家猶學宮人髻。
園客爭偷御果枝。
馬埒蓬蒿藏狡兔。
鳳樓煙雨嘯愁鴟。
何郎獨在無恩澤。
不似當初傅粉時。
久學文章含白鳳。
卻因政事賜今魚。
郡人未識聞謠詠。
天子知名與詔書。
珍重賀詩呈錦繡。
願言歸計並園廬。
舊來詞客多無位。
金紫同遊誰得如。
吟君歎逝雙絕句。
使我傷懷奏短歌。
世上空驚故人少。
集中惟覺祭文多。
芳林新葉催陳葉。
流水前波讓後波。
萬古到今同此恨。
聞琴淚盡欲如何。
柘枝本出楚王家。
玉面添嬌舞態奢。
鬆（一作鬒）鬢改梳鸞鳳髻。
新衫別識鬬雞紗。
鼓催殘拍腰身軟。
汗透羅衣雨點花。
畫筵曲罷辭歸去（一作畫席曲殘辭別去）。
便隨王母上煙霞。
薝蔔林中黃土堆。
羅襦繡黛已成灰。
芳魂雖死人不怕。
蔓草逢春花自開。
幡蓋向風疑舞袖。
鏡燈臨曉似妝臺。
吳王嬌女墳相近。
一片行雲應往來。
天下咽喉今大寧。
軍城喜氣徹青冥。
庭前劍戟朝迎日。
筆底文章夜應星。
三省壁中題姓字。
萬人頭上見儀形。
汴州忽復承平事。
正月看燈戶不扃。
兩首新詩百字餘。
朱弦玉磬韻難如。
漢家丞相重徵後。
梁苑仁風一變初。
四面諸侯瞻節制。
八方通貨溢河渠。
自從卻（一作郄）縠為元帥。
大將歸來盡把書。
銀璫謁者引蜺旌。
霞帔仙官到赤城。
白鶴迎來天樂動。
金龍擲下海神驚。
元君伏奏歸中禁。
武帝親齋禮上清。
何事夷門請詩送。
梁王文字上聲名。
越聲長苦有誰聞。
老向湘山與楚雲。
海嶠新辭永嘉守。
夷門重見信陵君。
田園松菊今迷路。
霄漢鴛鴻久絕羣。
幸遇甘泉尚詞賦。
不知何客薦雄文。
邅迴二紀重為郎。
洛下遙分列宿光。
不見當關呼早起。
曾無侍史與焚香。
三花秀色通春幌。
十字清波遶宅牆。
白髮青衫誰比數。
相憐只是有梁王（相公昔以大僚分司，故有同病相憐之句。）。
長憶梁王逸興多。
西園花盡興如何。
近來溽暑侵亭館。
應覺清談勝綺羅。
境入篇章高韻發。
風穿號令衆心和。
承明欲謁先相報。
願拂朝衣逐曉珂。
仙院文房隔舊宮。
當時盛事盡成空。
墨池半在頹垣下。
書帶猶生蔓草中。
巡內因經九重苑。
裁詩又繼二南風。
為兄手寫殷勤句。
遍歷三台各一通。
章句慚非第一流。
世間才子昔陪遊。
吳宮已歎芙蓉死（張司業詩云：吳宮四面秋江水，天清露白芙蓉死。）。
邊月空悲蘆管秋（李白書）。
任向洛陽稱傲吏（分司白賓客）。
苦教河上領諸侯（天平相公）。
石渠甘對圖書老。
關外楊公安穩不。
北都留守將天兵。
出入香（一作天）街宿禁扃。
鼙鼓夜聞驚朔雁。
旌旗曉動拂參星。
孔璋舊檄家家有。
叔度新歌處處聽。
夷落遙知眞漢相。
爭來屈膝看儀刑。
邊烽寂寂盡收兵。
宮樹蒼蒼靜掩扃。
戎羯歸心如內地。
天狼無角比凡星。
新成麗句開緘後。
便入清歌滿坐聽。
吳苑晉祠遙望處。
可憐南北太（一作大）相形。
飛蓬卷盡塞雲寒。
戰馬閒嘶漢地寬。
萬里胡天無警急。
一籠烽火報平安。
燈前妓樂留賓宴。
雪後山河出獵看。
珍重新詩遠相寄。
風情不似四登壇。
清淮南岸家山樹。
黑水東邊第一栽。
影近畫梁迎曉日。
香隨綠酒入金杯。
根留本土依江潤。
葉起寒稜映月開。
早晚陰城比梧竹。
九霄還放綵雛（一作鵬）來。
才兼文武播雄名。
遺愛芳塵滿洛城。
身在行臺為僕射。
書來甪里訪先生。
閒遊占得嵩山色。
醉臥高聽洛水聲。
千里相思難命駕。
七言詩裏寄深情。
功成頻獻乞身章。
擺落襄陽鎮洛陽。
萬乘旌旗分一半。
八方風雨會中央。
兵符今奉黃公略。
書殿曾隨翠鳳翔。
心寄華亭一雙鶴。
曰陪高步繞池塘。
酒法衆傳吳米好。
舞衣偏尚越羅輕。
動搖浮蟻香濃甚。
裝束輕鴻意態生。
閱曲定知能自適。
舉杯應歎不同傾。
終朝相憶終年別。
對景臨風無限情。
新恩通籍在龍樓。
分務神都近舊丘。
自有園公紫芝侶（時賓行四人盡在洛中）。
仍追少傅赤松遊。
華林霜葉紅霞晚。
伊水晴光碧玉秋。
更接東山文酒會。
始知江左未風流（王儉云：江左風流宰相，唯有謝安。）。
空齋寂寂不生塵。
藥物方書繞病身。
纖草數莖勝靜地。
幽禽忽至似佳賓。
世間憂喜雖無定。
釋氏銷磨盡有因。
同向洛陽閒度日。
莫教風景屬他人。
常修清淨去繁華。
人識王城長者家。
安上香煙鋪貝葉。
佛前燈焰透蓮花。
持齋已滿招閒客。
理曲先聞命小娃。
明日若過方丈室。
還應問為法來邪。
閒門共寂任張羅。
靜室同虛養太和。
塵世歡娛開意少。
醉鄉風景獨遊多。
散金疏傅尋常樂。
枕麴劉生取次歌。
計會雪中爭挈榼。
一月道場齋戒滿。
今朝華幄管弦迎。
銜杯本自多狂態。
事佛無妨有佞名。
酒力半酣愁已散。
文鋒未鈍老猶爭。
平陽不獨容賓醉。
聽取喧呼吏舍聲。
從（一作是）君勇斷拋名後。
世路榮枯見幾回。
門外紅塵人自走。
甕頭清酒我初開。
三冬學任胸中有。
萬戶侯須骨上來。
何幸相招同醉處。
洛陽城裏好池臺。
高名大位能兼有。
恣意遨遊是特恩。
二室煙霞成步障。
三川風物是家園。
晨窺苑樹韶光動。
晚度河橋春思繁。
弦管常調客常滿。
但逢花處卽開樽。
淒涼同到故人居。
門枕寒流古木疏。
向秀心中嗟棟宇。
蕭何身後散圖書。
本營歸計非無意。
唯算生涯尚有餘。
忽憶前言更惆悵。
丁寧相約速懸車（敦詩與予及樂天三人同甲子，平生相約同休洛中。）。
太華蓮峯降巖靈。
兩川棠樹接郊坰。
政同兄弟人人樂。
曲奏塤篪處處聽。
楊葉百穿榮會府。
芝泥五色耀天庭。
各拋筆硯誇旄鉞。
莫遣文星讓將星。
洛城無事足杯盤。
風雪相和歲欲蘭。
樹上因依見寒鳥。
坐中收拾盡閒官。
笙歌要請頻何爽。
笑語忘機拙更歡。
遙想兔園今日會。
瓊林滿眼映旂竿。
城外園林初夏天。
就中野趣在西偏。
薔薇亂發多臨水。
鸂鶒雙遊不避船。
水底遠山雲似雪。
橋邊平岸草如煙。
白家唯有杯觴興。
欲把頭盤打少年。
少年曾醉酒旗下。
同輩黃衣頷亦黃。
蹴踏青雲尋入仕。
蕭條白髮且飛觴。
令徵古事歡生雅。
客喚閒人興任狂。
猶勝獨居荒草院。
蟬聲聽盡到寒螿。
