
王昌齡，字少伯，京兆人。登開元十五年進士第，補秘書郎。二十二年，中宏詞科，調汜水尉，遷江寧丞。晚節不護細行，貶龍標尉卒。昌齡詩緒密而思清，與高適、王之渙齊名，時謂王江寧。集六卷，今編詩四卷。 
向晚橫吹悲，風動馬嘶合。 
前驅引旗節，千里陣雲帀。 
單于下陰山，砂礫空颯颯。 
封侯取一戰，豈復念閨閤。

蟬鳴空桑林，八月蕭關道。
出塞入塞寒，處處黃蘆草。
從來幽幷客，皆共塵沙老。
莫學遊俠兒，矜誇紫騮好。

飲馬渡秋水，水寒風似刀。
平沙日未沒，黯黯見臨洮。
昔日長城戰，咸言意氣高。
黃塵足今古，白骨亂蓬蒿〈此首一本題作望臨洮〉。

奉詔甘泉宮，總徵天下兵。
朝廷備禮出，郡國豫郊迎。
紛紛幾萬人，去者無全生。
臣願節宮廐，分以賜邊城。
〈一本無以下二首，同塞上曲題作三首〉

邊頭何慘慘，已葬霍將軍。
部曲皆相弔，燕南代北聞。
功勳多被黜，兵馬亦尋分。
更遣黃龍戍，唯當哭塞雲〈一本此首題作塞上曲〉。

秋風夜渡河，吹卻鴈門桑。
遙見胡地獵，韝馬宿嚴霜。
五道分兵去，孤軍百戰場。
功多翻下獄，士卒但心傷。

向夕臨大荒，朔風軫歸慮。
平沙萬里餘，飛鳥宿何處？
虜騎獵長原，翩翩傍河去。
邊聲搖白草，海氣生黃霧。
百戰苦風塵，十年履霜露。
雖投定遠筆，未坐將軍樹。
早知行路難，悔不理章句。

秋草馬蹄輕，角弓持弦急。
去爲龍城戰，正值胡兵襲。
軍氣橫大荒，戰酣日將入。
長風金鼓動，白露鐵衣濕。
四起愁邊聲，南庭時佇立。
斷蓬孤自轉，寒雁飛相及。
萬里雲沙漲，平原冰霰澀。
惟聞漢使還，獨向刀環泣。

西陵俠少年，送客短長亭。
青槐夾兩道，白馬如流星。
聞道羽書急，單于寇井陘。
氣高輕赴難，誰顧燕山銘。

走馬遠相尋，西樓下夕陰。
結交期一劒，留意贈千金。
高閣歌聲遠，重門柳色深。
夜闌須盡飲，莫負百年心。

曠野饒悲風，颼颼黃蒿草。
繫馬倚白楊，誰知我懷抱。
所是同袍者，相逢盡衰老。
北登漢家陵，南望長安道。
下有枯樹根，上有鼯鼠窠。
高皇子孫盡，千載無人過。
寶玉頻發掘，精靈其奈何？
人生須達命，有酒且長歌。

勿聽白頭吟，人間易憂怨。 
若非滄浪子，安得從所願。 
北上太行山，臨風閱吹萬。 
長雲數千里，倏忽還膚寸。 
觀其微滅時，精意莫能論。 
百年不容息，是處生意蔓。 
始悟海上人，辭君永飛遯。

桃花四面發，桃葉一枝開。
欲暮黃鸝囀，傷心玉鏡臺。
清箏向明月，半夜春風來。

南渡洛陽津，西望十二樓。
明堂坐天子，月朔朝諸侯。
清樂動千門，皇風被九州。
慶雲從東來，泱漭抱日流。
昇平貴論道，文墨將何求？
有詔徵草澤，微誠將獻謀。
冠冕如星羅，拜揖曹與周。
望塵非吾事，入賦且遲留。
幸蒙國士識，因脫負薪裘。
今者放歌行，以慰梁甫愁。
但營數斗祿，奉養每豐羞。
若得金膏遂，飛雲亦何儔。

〈《樂府詩集》作《採蓮曲》〉
越女作桂舟，還將桂為楫。 
湖上水渺漫，清江不可涉。 
摘取芙蓉花，莫摘芙蓉葉。 
將歸問夫婿，顏色何如妾。

儒有輕王侯，脫略當事務。
本家藍田下，非爲漁弋故。
無何困躬耕，且欲馳永路。
幽居與君近，出谷同所騖。
昨日辭石門，五年變秋露。
雲龍未相感，干謁亦已屢。
子爲黃綬羈，余忝蓬山顧。
京門望西嶽，百里見郊樹。
飛雨祠上來，靄然關中暮。
驅車鄭城宿，秉燭論往素。
山月出華陰，開此河渚霧。
清光比故人，豁達展心晤。
馮公尚戢翼，元子仍跼步。
拂衣易爲高，淪跡難有趣。
張范善終始，吾等豈不慕。
罷酒當涼風，屈伸備冥數。

商風入我絃，夜竹深有露。 
絃悲與林寂，清景不可度。 
寥落幽居心，颼飀青松樹。 
松風吹草白，溪水寒日暮。 
聲意去復還，九變待一顧。 
空山多雨雪，獨立君始悟。

林色與溪古，深篁引幽翠。
山尊在漁舟，棹月情已醉。
始窮清源口，壑絕人境異。
春泉滴空崖，萌草拆陰地。
久之風榛寂，遠聞樵聲至。
海雁時獨飛，永然滄洲意。
古時青冥客，滅跡淪一尉。
吾子躊躇心，豈其紛埃事。
緱峯信所剋，濟北余乃遂。
齊物意已會，息肩理猶未。
卷舒形性表，脫略賢哲議。
仲月期角巾，飯僧嵩陽寺。

哀哀獻玉人，楚國同悲辛。
泣盡繼以血，何由辨其真。
賴承琢磨惠，復使光輝新。
猶畏讒口疾，棄之如埃塵。

東林月未升，廓落星與漢。 
是夕鴻始來，齋中起長歎。 
懷哉望南浦，眇然夜將半。 
但有秋水聲，愁使心神亂。 
握中何為贈，瑤草已衰散。 
海鱗未化時，各在天一岸。

巖間寒事早，衆山木已黃。
北風何蕭蕭，茲夕露爲霜。
感激未能寐，中宵時慨慷。
黃蟲初悲鳴，玄鳥去我梁。
獨臥時易晚，離羣情更傷。
思君若不及，鴻雁今南翔。

櫧柟無冬春，柯葉連峯稠。
陰壁下蒼黑，煙含清江樓。
景開獨沿曳，響答隨興酬。
旦夕望吾友，如何迅孤舟。
疊沙積爲崗，崩剝雨露幽。
石脈盡橫亙，潛潭何時流。
既見萬古色，頗盡一物由。
永與世人遠，氣還草木收。
盈縮理無餘，今往何必憂。
郴土羣山高，耆老如中州。
孰雲議舛降，豈是娛宦遊。
陰火昔所伏，丹砂將爾謀。
昨臨蘇耽井，復向衡陽求。
同疚來相依，脫身當有籌。
數月乃離居，風湍成阻脩。
野人善竹器，童子能谿謳。
寒夜波蕩漾，羇鴻去悠悠。

獨飲灞上亭，寒山青門外。
長雲驟落日，桑棗寂已晦。
古人驅馳者，宿此凡幾代。
佐邑由東南，豈不知進退。
吾宗秉全璞，楚得璆琳最。
茅山就一徵，柏署起三載。
道契非物理，神交無留礙。
知我滄溟心，脫略腐儒輩。
孟冬鑾輿出，陽谷羣臣會。
半夜馳道喧，五侯擁軒蓋。
是時燕齊客，獻術蓬瀛內。
甚悅我皇心，得與王母對。
賤臣欲干謁，稽首期殞碎。
哲弟感我情，問易窮否泰。
良馬足尚踠，寶刀光未淬。
昨聞羽書飛，兵氣連朔塞。
諸將多失律，廟堂始追悔。
安能召書生，願得論要害。
戎夷非草木，侵逐使狼狽。
雖有屠城功，亦有降虜輩。
兵糧如山積，恩澤如雨霈。
羸卒不可興，磧地無足愛。
若用匹夫策，坐令軍圍潰。
不費黃金資，寧求白璧賚。
明主憂既遠，邊事亦可大。
荷寵務推誠，離言深慷慨。
霜搖直指草，燭引明光珮。
公論日夕阻，朝廷磋跎會。
孤城海門月，萬里流光帶。
不應百尺松，空老鍾山靄。

汝山方聯延，伊水纔明滅。
遙見入楚雲，又此空館月。
紛然馳夢想，不謂遠離別。
京邑多歡娛，衡湘蹔沿越。
明湖春草遍，秋桂白花發。
豈惟長思君，日夕在魏闕。

高臥南齋時，開帷月初吐。
清輝淡水木，演漾在窗戶。
苒苒幾盈虛，澄澄變今古。
美人清江畔，是夜越吟苦。
千里其如何，微風吹蘭杜。

殺氣凝不流，風悲日彩寒。
浮埃起四遠，遊子彌不歡。
依然宿扶風，沽酒聊自寬。
寸心亦未理，長鋏誰能彈。
主人就我飲，對我還慨歎。
便泣數行淚，因歌行路難。
十五役邊地，三回討樓蘭。
連年不解甲，積日無所餐。
將軍降匈奴，國使沒桑乾。
去時三十萬，獨自還長安。
不信沙場苦，君看刀箭瘢。
鄉親悉零落，冢墓亦摧殘。
仰攀青松枝，慟絕傷心肝。
禽獸悲不去，路傍誰忍看。
幸逢休明代，寰宇靜波瀾。
老馬思伏櫪，長鳴力已殫。
少年與運會，何事發悲端。
天子初封禪，賢良刷羽翰。
三邊悉如此，否泰亦須觀。

暮霞照新晴，歸雲猶相逐。
有懷晨昏暇，想見登眺目。
問禮侍彤襜，題詩訪茅屋。
高樓多古今，陳事滿陵谷。
地久微子封，臺餘孝王築。
裴回顧霄漢，豁達俯川陸。
遠水對孤城，長天向喬木。
公門何清靜，列戟森已肅。
不歎攜手稀，常思著鞭速。
終當拂羽翰，輕舉隨鴻鵠。

楚客醉孤舟，越水將引棹。
山爲兩鄉別，月帶千里貌。
羇譴同繒綸，僻幽聞虎豹。
桂林寒色在，苦節知所效。

幽娟松篠徑，月出寒蟬鳴。
散髮臥其下，誰知孤隱情。
吟時白雲合，釣處玄潭清。
瓊樹方杳靄，鳳兮保其貞。

遷客就一醉，主人空金罍。
江湖青山底，欲去仍裴回。
郭侯未相識，策馬伊川來。
把手相勸勉，不應老塵埃。
孟陽逢山舊，仙館留清才。
日晚勸趣別，風長雲逐開。
幸隨板輿遠，負譴何憂哉。
唯有仗忠信，音書報雲雷。

縣職如長纓，終日檢我身。
平明趨郡府，不得展故人。
故人念江湖，富貴如埃塵。
跡在戎府掾，心遊天台春。
獨立浦邊鶴，白雲長相親。
南風忽至吳，分散還入秦。
寒夜天光白，海淨月色真。
對坐論歲暮，絃悲豈無因。
平生馳驅分，非謂桮酒仁。
出處兩不合，忠貞何由伸。
看君孤舟去，且欲歌垂綸。

鞍馬上東門，裴回入孤舟。
賢豪相追送，即櫂千里流。
赤岸落日在，空波微煙收。
薄宦忘機括，醉來即淹留。
月明見古寺，林外登高樓。
南風開長廊，夏夜如涼秋。
江月照吳縣，西歸夢中遊。

石溪流已亂，苔徑人漸微。
日暮東林下，山僧還獨歸。
昔爲廬峰意，況與遠公違。
道性深寂寞，世情多是非。
會尋名山去，豈復望清輝。

皇恩暫遷謫，待罪逢知己。
從此武陵溪，孤舟二千里。
桃花遺古岸，金澗流春水。
誰識馬將軍，忠貞抱生死。

天地寒更雨，蒼茫楚城陰。
一尊廣陵酒，十載衡陽心。
倚仗不可料，悲歡豈易尋。
相逢成遠別，後會何如今。
身在江海上，雲連京國深。
行當務功業，策馬何駸駸。

相逢楚水寒，舟在洞庭驛。
具陳江波事，不異淪棄跡。
杉上秋雨聲，悲切蒹葭夕。
彈琴收餘響，來送千里客。
平明孤帆心，歲晚濟代策。
時在身未充，瀟湘不盈畫。
湖小洲渚聯，澹淡煙景碧。
魚鱉自有性，龜龍無能易。
譴黜同所安，風土任所適。
閉門觀玄化，攜手遺損益。

江城建業樓，山盡滄海頭。
副職守茲縣，東南櫂孤舟。
長安故人宅，秣馬經前秋。
便以風雪暮，還爲縱飲留。
貂蟬七葉貴，鴻鵠萬里遊。
何必念鐘鼎，所在烹肥牛。
爲君嘯一曲，且莫彈箜篌。
徒見枯者豔，誰言直如鉤。
岑家雙瓊樹，騰光難爲儔。
誰言青門悲，俯期吳山幽。
日西石門嶠，月吐金陵洲。
追隨探靈怪，豈不驕王侯。

太清聞海鶴，遊子引鄉眄。
聲隨羽儀遠，勢與歸雲便。
青桂春再榮，白雲暮來變。
遷飛在禮儀，豈復淚如霰。

劉生隱岳陽，心遠洞庭水。
偃帆入山郭，一宿楚雲裏。
竹映秋館深，月寒江風起。
煙波桂陽接，日夕數千里。
嫋嫋清夜猿，孤舟坐如此。
湘中有來鴈，雨雪候音旨。

蒼蒼竹林暮，吾亦知所投。
靜坐山齋月，清溪聞遠流。
西峰下微雨，向曉白雲收。
遂解塵中組，終南春可遊。

自從別京華，我心乃蕭索。
十年守章句，萬里空寥落。
北上登薊門，茫茫見沙漠。
倚劒對風塵，慨然思衞霍。
拂衣去燕趙，驅馬悵不樂。
天長滄洲路，日暮邯鄲郭。
酒肆或淹留，漁澤屢棲泊。
獨行備艱難，孰辭千鼎鑊。
皇情念淳古，時俗何浮薄。
理道須任賢，安人在求瘼。
故交負奇才，逸氣包謇諤。
隱軫經濟策，縱橫建安作。
才望忽先鳴，風期無宿諾。
飄颻勞州縣，迢遞限言謔。
東馳眇貝丘，西顧彌虢略。
淇水徒自深，浮雲不堪託。
吾謀適可用，天道豈遼廓。
不然買山田，一身與耕鑿。

