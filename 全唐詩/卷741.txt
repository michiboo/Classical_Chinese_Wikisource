陳貺，南閩人。隱廬山三十年。玄宗聘至，獻《景陽臺懷古》詩，玄宗稱善，授以官，固辭，賜粟帛，遣還。詩一首。
景陽六朝地，運極自依依。
一會皆同是，到頭誰論非。
酒濃沈遠慮，花好失前機。
見此尤宜戒，正當家國肥。
劉洞，廬陵人。詩於陳貺。後主召見，獻詩百篇。有集行世，存詩一首。
石城古岸頭，一望思悠悠。
幾許六朝事，不禁江水流。
千里長江皆渡馬，十年養士得何人。

翻憶潘郎章奏內，愔愔日暮好沾巾。〈《江南野錄》：金陵受圍，洞為七言詩，榜路傍云云。「家園愔愔，如日將暮」，潘佑諫表中語也。〉

百骸同草木，萬象入心靈。〈《夜坐》，《吟窻語錄》。〉
江為，宋州人。避亂，家建陽，遊廬山，師陳貺為詩。集一卷，今存詩八首。
迢迢江漢路，秋色又堪驚。
半夜聞鴻雁，多年別弟兄。
高風雲影斷，微雨菊花明。
欲寄東歸信，裴回無限情。
越信隔年稀，孤舟幾夢歸。
月寒花露重，江晚水煙微。
峰直帆相望，沙空鳥自飛。
何時洞庭上，春雨滿蓑衣。
天末江城晚，登臨客望迷。
春潮平島嶼，殘雨隔虹蜺。
鳥與孤帆遠，煙和獨樹低。
鄉山何處是？目斷廣陵西。
倚樓高望極，展轉念前途。
晚葉紅殘楚，秋江碧入吳。
雲中來鴈急，天末去帆孤。
明月誰同我，悠悠上帝都。
明月孤舟遠，吟髭鑷更華。
天形圍澤國，秋色露人家。
水館螢交影，霜洲橘委花。
何當尋舊隱，泉石好生涯。
〈《五代史補》：「為在福州，有故人慾投江南，為與草表，事發並誅。臨刑詞色不撓，賦此詩。」〉
街鼓侵人急，西傾日欲斜。
黃泉無旅店，今夜宿誰家。
萬里黃雲凍不飛，磧煙烽火夜深微。
胡兒移帳寒笳絕，雪路時聞探馬歸。
錦纜龍舟萬里來，醉鄉繁盛忽塵埃。
空餘兩岸千株柳，雨葉風花作恨媒。
吟登蕭寺旃檀閣，醉倚王家玳瑁筵。〈《題白鹿寺》〉

遠遠朝宗出白雲，方圓隨處性長存。〈《水》，見《吟窗雜錄》〉
高越，字仲遠，幽州人。仕吳，授祕書郎，累遷中書舍人，終勤政殿學士戶部侍郎。詩一首。
〈越歸南唐初，投鄂帥張宣又不見知，以鷹詩誚之。〉
雪爪星眸世所稀，摩天專待振毛衣。
虞人莫謾張羅網，未肯平原淺草飛。
