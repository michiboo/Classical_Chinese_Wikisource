
〈石筍在成都西門外。二株雙蹲。一南一北。陸游曰。其狀不類筍。乃累石為之。〉

君不見益州城西門，陌上石筍雙高蹲。
古來相傳是海眼，苔蘚蝕盡波濤痕。
雨多往往得瑟瑟〈石筍街乃真珠樓基。昔胡人立大秦寺。其門十間。悉以珠玉貫之為簾。後摧毀。故多瑟瑟。乃碧珠也。〉，此事恍惚難明論。
恐是昔時卿相墓，立石為表今仍存。
惜哉俗態好蒙蔽，亦如小臣媚至尊。
政化錯迕失大體，坐看傾危受厚恩。
嗟爾石筍擅虛名，後來未識猶駿奔。
安得壯士擲天外，使人不疑見本根。

君不見秦時蜀太守，刻石立作三犀牛。
自古雖有厭勝法，天生江水向東流。
蜀人矜誇一千載，汎溢不近張儀樓〈即宣明門樓。〉。
今年灌口損戶口，此事或恐為神羞。
終藉堤防出眾力，高擁木石當清秋。
先王作法皆正道，鬼怪何得參人謀。
嗟爾三犀不經濟，缺訛只與長川逝。
但見元氣常調和，自免洪濤恣凋瘵。
安得壯士提天綱，再平水土犀奔茫。

〈一作司空曙詩〉

古時杜宇稱望帝，魂作杜鵑何微細。
跳枝竄葉樹木中，搶佯瞥捩雌隨雄。
毛衣慘黑貌顦顇，衆鳥安肯相尊崇。
隳形不敢棲華屋，短翮唯願巢深叢。
穿皮啄朽觜欲禿，苦飢始得食一蟲。
誰言養雛不自哺，此語亦足爲愚蒙。
聲音咽咽如有謂，號啼略與嬰兒同。
口乾垂血轉迫促，似欲上訴於蒼穹。
蜀人聞之皆起立，至今斅學傳遺風。
迺知變化不可窮，豈知昔日居深宮，嬪嬙左右如花紅。

〈太常博士均之孫，成都人。〉

大師銅梁秀，籍籍名家孫。
鳴呼先博士，炳靈精氣奔。
惟昔武皇后，臨軒御乾坤。
多士盡儒冠，墨客藹雲屯。
當時上紫殿，不獨卿相尊。
世傳閭丘筆〈六朝以有韻者為文，無韻者為筆，所謂閭丘筆也。或改筆為字，謂杜審言以詩，閭丘均以字。同侍武后者，誤。〉，峻極逾崑崙。
鳳藏丹霄暮，龍去白水渾。
青熒雪嶺東，碑碣舊制存。
斯文散都邑，高價越璵璠。
晚看作者意，妙絕與誰論。
吾祖詩冠古，同年蒙主恩。
豫章夾日月，歲久空深根。
小子思疏闊，豈能達詞門。
窮愁一揮淚，相遇即諸昆。
我住錦官城，兄居祇樹園。
地近慰旅愁，往來當丘樊。
天涯歇滯雨，粳稻臥不翻。
漂然薄遊倦，始與道侶敦。
景晏步修廊，而無車馬喧。
夜闌接軟語，落月如金盆。
漠漠世界黑，驅車爭奪繁。
惟有摩尼珠，可照濁水源。

落景下高堂，進舟泛回溪。
誰謂築居小，未盡喬木西。
遠郊信荒僻，秋色有餘淒。
練練峰上雪，纖纖雲表霓。
童戲左右岸，罟弋畢提攜。
翻倒荷芰亂，指揮徑路迷。
得魚已割鱗，采藕不洗泥。
人情逐鮮美，物賤事已睽。
吾村靄暝姿，異舍雞亦棲。
蕭條欲何適，出處無可齊。
衣上見新月，霜中登故畦。
濁醪自初熟，東城多鼓鼙。

〈一作《題壁上韋偃畫歌》。偃，京兆人，善畫馬；《名畫記》作鶠。〉

韋侯別我有所適，知我憐君畫無敵。
戲拈禿筆掃驊騮，欻見騏驎出東壁。
一匹齕草一匹嘶，坐看千里當霜蹄。
時危安得真致此，與人同生亦同死。

〈一作《戲題王宰畫山水圖歌》。宰，蜀人，善畫玲瓏嵌空山水。〉

十日畫一水，五日畫一石。
能事不受相促迫，王宰始肯留真跡。
壯哉崑崙方壺圖，掛君高堂之素壁。
巴陵洞庭日本東，赤岸水與銀河通，中有雲氣隨飛龍。
舟人漁子入浦漵，山木盡亞洪濤風。
尤工遠勢古莫比，咫尺應須論萬里。
焉得并州快剪刀，翦取吳松半江水。

老夫清晨梳白頭，玄都道士來相訪。
握發呼兒延入戶，手提新畫青松障。
障子松林靜杳冥，憑軒忽若無丹青。
陰崖卻承霜雪幹，偃蓋反走虯龍形。
老夫平生好奇古，對此興與精靈聚。
已知仙客意相親，更覺良工心獨苦。
松下丈人巾屨同，偶坐似是商山翁。
悵望聊歌紫芝曲，時危慘澹來悲風。
〈韋偃畫〉
天下幾人畫古松，畢宏已老韋偃少。
絕筆長風起纖末，滿堂動色嗟神妙。
兩株慘裂苔蘚皮，屈鐵交錯回高枝。
白摧朽骨龍虎死，黑入太陰雷雨垂。
松根胡僧憩寂寞，龐眉皓首無住著。
偏袒右肩露雙腳，葉裏松子僧前落。
韋侯韋侯數相見，我有一匹好東絹，重之不減錦繡段。
已令拂拭光淩亂，請公放筆為直幹。
赤縣官曹擁材傑，軟裘快馬當冰雪。
長安苦寒誰獨悲，杜陵野老骨欲折。
南山豆苗早荒穢，青門瓜地新凍裂。
鄉里兒童項領成，朝廷故舊禮數絕。
自然棄擲與時異，況乃疏頑臨事拙。
饑臥動即向一旬，敝裘何啻聯百結。
君不見空牆日色晚，此老無聲淚垂血。
君不見徐卿二子生絕奇，感應吉夢相追隨。
孔子釋氏親抱送，並是天上麒麟兒。
大兒九齡色清澈，秋水為神玉為骨。
小兒五歲氣食牛，滿堂賓客皆回頭。
吾知徐公百不憂，積善袞袞生公侯。
丈夫生兒有如此二雛者，名位豈肯卑微休。
有柏生崇岡，童童狀車蓋。偃蹙龍虎姿，主當風雲會。
神明依正直，故老多再拜。豈知千年根，中路顏色壞。
出非不得地，蟠據亦高大。歲寒忽無憑，日夜柯葉改。
丹鳳領九雛，哀鳴翔其外。鴟鴞志意滿，養子穿穴內。
客從何鄉來，佇立久籲怪。靜求元精理，浩蕩難倚賴。
群橘少生意，雖多亦奚為。惜哉結實小，酸澀如棠梨。
剖之盡蠹蟲，采掇爽其宜。紛然不適口，豈只存其皮。
蕭蕭半死葉，未忍別故枝。玄冬霜雪積，況乃回風吹。
嘗聞蓬萊殿，羅列瀟湘姿。此物歲不稔，玉食失光輝。
寇盜尚憑陵，當君減膳時。汝病是天意，吾諗罪有司。
憶昔南海使，奔騰獻荔支。百馬死山谷，到今耆舊悲。
蜀門多棕櫚，高者十八九。其皮割剝甚，雖眾亦易朽。
徒布如雲葉，青黃歲寒後。交橫集斧斤，凋喪先蒲柳。
傷時苦軍乏，一物官盡取。嗟爾江漢人，生成複何有。
有同枯棕木，使我沈歎久。死者即已休，生者何自守。
啾啾黃雀啅，側見寒蓬走。念爾形影幹，摧殘沒藜莠。
楩楠枯崢嶸，鄉黨皆莫記。不知幾百歲，慘慘無生意。
上枝摩皇天，下根蟠厚地。巨圍雷霆坼，萬孔蟲蟻萃。
凍雨落流膠，沖風奪佳氣。白鵠遂不來，天雞為愁思。
猶含棟樑具，無複霄漢志。良工古昔少，識者出涕淚。
種榆水中央，成長何容易。截承金露盤，嫋嫋不自畏。
百草競春華，麗春應最勝。
少須好顏色，多漫枝條剩。
紛紛桃李枝，處處總能移。
如何貴此重，卻怕有人知。
〈山在青城縣北，黃帝封青城山為五嶽丈人〉
自為青城客，不唾青城地。
為愛丈人山，丹梯近幽意。
丈人祠西佳氣濃，緣雲擬住最高峰。
掃除白髮黃精在，君看他時冰雪容。
〈王筠詩百憂俱集斷人腸〉
憶年十五心尚孩，健如黃犢走複來。
庭前八月梨棗熟，一日上樹能千回。
即今倏忽已五十，坐臥只多少行立。
強將笑語供主人，悲見生涯百憂集。
入門依舊四壁空，老妻睹我顏色同。
癡兒未知父子禮，叫怒索飯啼門東。
成都猛將有花卿，學語小兒知姓名。
用如快鶻風火生，見賊唯多身始輕。
綿州副使著柘黃，我卿掃除即日平。
子章髑髏血模糊，手提擲還崔大夫。
李侯重有此節度，人道我卿絕世無。
既稱絕世無，天子何不喚取守京都。
竇侍禦，驥之子，鳳之雛。
年未三十忠義俱，骨鯁絕代無。
炯如一段清冰出萬壑，置在迎風寒露之玉壺。
蔗漿歸廚金碗凍，洗滌煩熱足以寧君軀。
政用疏通合典則，戚聯豪貴耽文儒。
兵革未息人未蘇，天子亦念西南隅。
吐蕃憑陵氣頗粗，竇氏檢察應時須。
運糧繩橋壯士喜，斬木火井窮猿呼。
八州刺史思一戰，三城守邊卻可圖。
此行入奏計未小，密奉聖旨恩宜殊。
繡衣春當霄漢立，彩服日向庭闈趨。
省郎京尹必俯拾，江花未落還成都。
江花未落還成都，肯訪浣花老翁無。
為君酤酒滿眼酤，與奴白飯馬青芻。
〈一作《高樹為風雨所拔歎》〉

倚江柟樹草堂前，故老相傳二百年。
誅茅卜居總為此，五月彷彿聞寒蟬。
東南飄風動地至，江翻石走流雲氣。
幹排雷雨猶力爭，根斷泉源豈天意。
滄波老樹性所愛，浦上童童一青蓋。
野客頻留懼雪霜，行人不過聽竽籟。
虎倒龍顛委榛棘，淚痕血點垂胸臆。
我有新詩何處吟，草堂自此無顏色。

八月秋高風怒號，捲我屋上三重茅。
茅飛度江灑江郊，高者掛罥長林梢，下者飄轉沈塘坳。
南村群童欺我老無力，忍能對面為盜賊。
公然抱茅入竹去，脣焦口燥呼不得，歸來倚杖自歎息。
俄頃風定雲墨色，秋天漠漠向昏黑。
布衾多年冷似鐵，嬌兒惡臥踏裏裂。
床頭屋漏無乾處，雨腳如麻未斷絕。
自經喪亂少睡眠，長夜霑溼何由徹！
安得廣廈千萬間，大庇天下寒士俱歡顏，風雨不動安如山！
嗚呼！何時眼前突兀見此屋，吾廬獨破受凍死亦足！

西蜀冬不雪，春農尚嗷嗷。
上天回哀眷，朱夏雲鬱陶。
執熱乃沸鼎，纖絺成縕袍。
風雷颯萬里，霈澤施蓬蒿。
敢辭茅葦漏，已喜黍豆高。
三日無行人，二江聲怒號。
流惡邑里清，矧茲遠江皋。
荒庭步鸛鶴，隱几望波濤。
沈痾聚藥餌，頓忘所進勞。
則知潤物功，可以貸不毛。
陰色靜隴畝，勸耕自官曹。
四鄰耒耜出，何必吾家操。

當時浣花橋，溪水纔尺餘。
白石明可把，水中有行車。
秋夏忽泛溢，豈惟入吾廬。
蛟龍亦狼狽，況是鱉與魚。
茲晨已半落，歸路跬步疏。
馬嘶未敢動，前有深填淤。
青青屋東麻，散亂床上書。
不意遠山雨，夜來復何如。
我遊都市間，晚憩必村墟。
乃知久行客，終日思其居。

元年建巳月〈是月代宗改元。復以建巳月為四月。〉，郎有焦校書。
自誇足膂力，能騎生馬駒。
一朝被馬踏，唇裂版齒無。
壯心不肯已，欲得東擒胡。
元年建巳月，官有王司直。
馬驚折左臂，骨折面如墨。
駑駘漫深泥，何不避雨色。
勸君休歎恨，未必不為福。

步屧隨春風，村村自花柳。
田翁逼社日，邀我嘗春酒。
酒酣誇新尹，畜眼未見有。
回頭指大男，渠是弓弩手。
名在飛騎籍，長番歲時久。
前日放營農，辛苦救衰朽。
差科死則已，誓不舉家走。
今年大作社，拾遺能住否。
叫婦開大瓶，盆中為吾取。
感此氣揚揚，須知風化首。
語多雖雜亂，說尹終在口。
朝來偶然出，自卯將及酉。
久客惜人情，如何拒鄰叟。
高聲索果栗，欲起時被肘。
指揮過無禮，未覺村野醜。
月出遮我留，仍嗔問升斗。

春旱天地昏，日色赤如血。 
農事都已休，兵戈況騷屑。 
巴人困軍須，慟哭厚土熱。 
滄江夜來雨，真宰罪一雪。 
穀根小蘇息，沴氣終不滅。 
何由見寧歲，解我憂思結。 
崢嶸群山雲，交會未斷絕。 
安得鞭雷公，滂沱洗吳越〈時聞浙右多盜〉。

漁陽突騎猶精銳，赫赫雍王都節制。
猛將飄然恐後時，本朝不入非高計。
祿山北築雄武城，舊防敗走歸其營。
繫書請問燕耆舊，今日何須十萬兵〈寶應元年九月。魯王適改封雍王。為天下兵馬元帥。統河東、朔方及諸道行營回紇等兵十餘萬。討史朝義。會兵於陝州。甫在梓聞王授鉞。作此詩以諷河北諸將。飄然而來。猶恐後時。乃擁兵不朝。豈高計乎。末又舉祿山往事以戒之。〉。

天邊老人歸未得，日暮東臨大江哭。
隴右河源不種田，胡騎羌兵入巴蜀。
洪濤滔天風拔木，前飛禿鶖後鴻鵠。
九度附書向洛陽，十年骨肉無消息。

大麥乾枯小麥黃，婦女行泣夫走藏。
東至集壁西梁洋〈四川皆屬山南西道。〉，問誰腰鐮胡與羌。
豈無蜀兵三千人，部領辛苦江山長。
安得如鳥有羽翅，託身白雲還故鄉。

苦戰身死馬將軍，自雲伏波之子孫。
干戈未定失壯士，使我歎恨傷精魂。
去年江南討狂賊，臨江把臂再難得。
別時孤雲今不飛，時獨看雲淚橫臆。

〈遂州在涪江少南。故曰江南。蓋必死於段子璋之亂者。〉

去秋涪江木落時，臂槍走馬誰家兒。
到今不知白骨處，部曲有去皆無歸。
遂州城中漢節在，遂州城外巴人稀。
戰場冤魂每夜哭，空令野營猛士悲。

赤驥頓長纓，非無萬里姿。
悲鳴淚至地，為問馭者誰。
鳳凰從東來，何意復高飛。
竹花不結實，念子忍朝飢。
古時君臣合，可以物理推。
賢人識定分，進退固其宜。
市人日中集，於利競錐刀。
置膏烈火上，哀哀自煎熬。
農人望歲稔，相率除蓬蒿。
所務穀為本，邪贏無乃勞。
舜舉十六相，身尊道何高。
秦時任商鞅，法令如牛毛。
漢光得天下，祚永固有開。
豈惟高祖聖，功自蕭曹來。
經綸中興業，何代無長才。
吾慕寇鄧勳，濟時信良哉。
耿賈亦宗臣，羽翼共裴回。
休運終四百，圖畫在雲臺。

