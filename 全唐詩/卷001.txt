帝姓李氏，諱世民，神堯次子，聰明英武。貞觀之治，庶幾成康，功德兼隆，由漢以來，未之有也。而銳情經術，初建秦邸，卽開文學館，召名儒十八人爲學士。旣卽位，殿左置弘文館，悉引內學士，番宿更休。聽朝之間，則與討論典籍，雜以文詠。或日昃夜艾，未嘗少怠。詩筆草隸，卓越前古。至於天文秀發，沈麗高朗，有唐三百年風雅之盛，帝實有以啓之焉。在位二十四年，謚曰文。集四十卷。《館閣書目》：詩一卷，六十九首。今編詩一卷。
予以萬幾之暇，游息藝文。觀列代之皇王，考當時之行事。軒昊舜禹之上，信無間然矣。至於秦皇周穆，漢武魏明，峻宇雕牆，窮侈極麗；徵稅殫於宇宙，轍跡徧於天下；九州無以稱其求，江海不能贍其欲，覆亡顛沛，不亦宜乎？予追蹤百王之末，馳心千載之下，慷慨懷古，想彼哲人。庶以堯舜之風，蕩秦漢之弊；用咸英之曲，變爛熳之音；求之人情，不爲難矣。故觀文敎於六經，閱武功於七德。臺榭取其避燥溼，金石尙其諧神人，皆節之於中和，不係之於淫放。故溝洫可悅，何必江海之濱乎？麟閣可玩，何必兩陵之間乎？忠良可接，何必海上神仙乎？豐鎬可遊，何必瑤池之上乎？釋實求華，以人從欲，亂於大道，君子恥之，故述《帝京篇》以明雅志雲爾。
翠野駐戎軒，盧龍轉征斾。
遙山麗如綺，長流縈似帶。
海氣百重樓，巖松千丈蓋。
茲焉可遊賞，何必襄城外？

楚王雲夢澤，漢帝長楊宮。
豈若因農暇，閱武出轘嵩。
三驅陳銳卒，七萃列材雄。
寒野霜氛白，平原燒火紅。
琱戈夏服箭，羽騎綠沈弓。
怖獸潛幽壑，驚禽散翠空。
長煙晦落景，灌木振嚴風。
所爲除民瘼，非是悅林叢。
烈烈寒風起，慘慘飛雲浮。 
霜濃凝廣隰，冰厚結清流。 
金鞍移上苑，玉勒騁平疇。 
旌旗四望合，置羅一面求。 
楚踣爭兕殪，秦亡角鹿愁。 
獸忙投密樹，鴻驚起礫洲。 
騎斂原塵靜，戈迴嶺日收。 
心非洛汭逸，意在渭濱遊。 
禽荒非所樂，撫轡更招憂。
披襟眺滄海，憑軾翫春芳。
積流橫地紀，疎派引天潢。
仙氣凝三嶺，和風扇八荒。
拂潮雲布色，穿浪日舒光。
照岸花分彩，迷雲雁斷行。
懷卑運深廣，持滿守靈長。
有形非易測，無源詎可量。
洪濤經變野，翠島屢成桑。
之罘思漢帝，碣石想秦皇。
霓裳非本意，端拱且圖王。
重巒俯渭水，碧嶂插遙天。 
出紅扶嶺日，入翠貯巖煙。 
疊松朝若夜，複岫闕疑全。 
對此恬千慮，無勞訪九仙。
高軒曖春色，邃閣媚朝光。
彤庭飛綵旆，翠幌曜明璫。
恭己臨四極，垂衣馭八荒。
霜戟列丹陛，絲竹韻長廊。
穆矣熏風茂，康哉帝道昌。
繼文遵後軌，循古鑒前王。
草秀故春色，梅豔昔年妝。
巨川思欲濟，終以寄舟航。
寒隨窮律變，春逐鳥聲開。
初風飄帶柳，晚雪間花梅。
碧林青舊竹，綠沼翠新苔。
芝田初雁去，綺樹巧鸎來。
晚霞聊自怡，初晴彌可喜。
日晃百花色，風動千林翠。
池魚躍不同，園鳥聲還異。
寄言博通者，知予物外志。
一朝春夏改，隔夜鳥花遷。
陰陽深淺葉，曉夕重輕煙。
哢鸎猶響殿，橫絲正網天。
珮高蘭影接，綬細草紋連。
碧鱗驚櫂側，玄燕舞檐前。
何必汾陽處，始復有山泉。
夏律昨留灰，秋箭今移晷。
峨嵋岫初出，洞庭波漸起。
桂白發幽巖，菊黃開灞涘。
運流方可歎，含毫屬微理。
寒驚薊門葉，秋發小山枝。
松陰背日轉，竹影避風移。
提壺菊花岸，高興芙蓉池。
欲知涼氣早，巢空燕不窺。
爽氣浮丹闕，秋光澹紫宮。
衣碎荷疎影，花明菊點叢。
袍輕低草露，蓋側舞松風。
散岫飄雲葉，迷路飛煙鴻。
砌冷蘭凋佩，閨寒樹隕桐。
別鶴棲琴裏，離猿啼峽中。
落野飛星箭，弦虛半月弓。
芳菲夕霧起，暮色滿房櫳。
山亭秋色滿，巖牖涼風度。
疎蘭尚染煙，殘菊猶承露。
古石衣新苔，新巢封古樹。
歷覽情無極，咫尺輸光暮。
碧昏朝合霧，丹卷暝韜霞。 
結葉繁雲色，凝瓊遍雪華。 
光樓皎若粉，映幕集疑沙。 
泛柳飛飛絮，妝梅片片花。 
照璧臺圓月，飄珠箔穿露。 
瑤潔短長階，玉叢高下樹。 
映桐珪累白，縈峰蓮抱素。 
斷續氣將沈，徘徊歲雲暮。 
懷珍愧隱德，表瑞佇豐年。 
蕊間飛禁苑，鶴處舞伊川。 
儻詠幽蘭曲，同懽黃竹篇。
嶺銜宵月桂，珠穿曉露叢。
蟬啼覺樹冷，螢火不溫風。
花生圓菊橤，荷盡戲魚通。
晨浦鳴飛雁，夕渚集棲鴻。
颯颯高天吹，氛澄下熾空。
二儀初創象，三才乃分位。
非惟樹司牧，固亦垂文字。
緜代更膺期，芳圖無輟記。
炎漢承君道，英謨纂神器。
潛龍既可躍，逵兔奚難致。
前史殫妙詞，後昆沈雅思。
書言揚盛跡，補闕興洪志。
川谷猶舊途，郡國開新意。
梅山未覺朽，穀水誰雲異。
車服隨名表，文物因時置。
鳳戟翼康衢，鑾輿總柔轡。
清濁必能澄，洪纖幸無棄。
觀儀不失序，遵禮方由事。
政宣竹律和，時平玉條備。
文囿雕奇彩，藝門蘊深致。
雲飛星共流，風揚月兼至。
類禋遵令典，壇壝資良地。
五勝竟無違，百司誠有庇。
粵予承暇景，談叢引泉祕。
討論窮義府，看覈披經笥。
大辨良難仰，小學終先匱。
聞道諒知榮，含毫孰忘媿。
北闕三春晚，南榮九夏初。
黃鶯弄漸變，翠林花落餘。
瀑流還響谷，猿啼自應虛。
早荷向心卷，長楊就影舒。
此時歡不極，調軫坐相於。
高軒臨碧渚，飛檐迥架空。
餘花攢鏤檻，殘柳散雕櫳。
岸菊初含橤，園梨始帶紅。
莫慮崑山暗，還共盡杯中。
結伴戲方塘，攜手上雕航。
船移分細浪，風散動浮香。
遊鸎無定曲，驚鳧有亂行。
蓮稀釧聲斷，水廣櫂歌長。
棲烏還密樹，泛流歸建章。
華林滿芳景，洛陽徧陽春。
朱顏含遠日，翠色影長津。
喬柯囀嬌鳥，低枝映美人。
昔作園中實，今來席上珍。
拂霞疑電落，騰虛狀寫虹。
屈伸煙霧裏，低舉白雲中。
紛披乍依迥，掣曳或隨風。
念茲輕薄質，無翅強搖空。
鑿門初奉律，仗戰始臨戎。
振鱗方躍浪，騁翼正凌風。
未展六奇術，先虧一簣功。
防身豈乏智，殉命有餘忠。
菊散金風起
荷疏玉露圓
將秋數行雁
離夏幾林蟬
雲凝愁半嶺
霞碎纈高天
還似成都望
直見峨眉前
爽氣澄蘭沼
秋風動桂林
露凝千片玉
菊散一叢金
日岫高低影
雲空點綴陰
蓬瀛不可望
泉石且娛心
石鯨分玉溜，劫燼隱平沙。 
柳影冰無葉，梅心凍有花。 
寒野凝朝霧，霜天散夕霞。 
歡情猶未極，落景遽西斜。
凍雲宵徧嶺，素雪曉凝華。
入牖千重碎，迎風一半斜。
不妝空散粉，無樹獨飄花。
縈空慙夕照，破彩謝晨霞。
歲陰窮暮紀，獻節啓新芳。
冬盡今宵促，年開明日長。
冰消出鏡水，梅散入風香。
對此歡終宴，傾壺待曙光。
綺筵移暮景，紫閣引宵煙。
隔棟歌塵合，分階舞影連。
聲流三處管，響亂一重絃。
不似秦樓上，吹簫空學仙。
蘭氣已熏宮，新橤半粧叢。
色含輕重霧，香引去來風。
拂樹濃舒碧，縈花薄蔽紅。
還當雜行雨，髣髴隱遙空。
春暉開紫苑，淑景媚蘭場。
映庭含淺色，凝露泫浮光。
日麗參差影，風傳輕重香。
會須君子折，佩裏作芬芳。
階蘭凝曙霜，岸菊照晨光。
露濃晞晚笑，風勁淺殘香。
細葉凋輕翠，圓花飛碎黃。
還持今歲色，復結後年芳。
驅馬出遼陽，萬里轉旂常。
對敵六奇舉，臨戎八陣張。
斬鯨澄碧海，卷霧掃扶桑。
昔去蘭縈翠，今來桂染芳。
雲芝浮碎葉，冰鏡上朝光。
回首長安道，方歡宴柏梁。
岸曲絲陰聚，波移帶影疎。
還將眉裏翠，來就鏡中舒。
散影玉階柳，含翠隱鳴蟬。
微形藏葉裏，亂響出風前。
疾風知勁草，板蕩識誠臣。
勇夫安識義，智者必懷仁。
