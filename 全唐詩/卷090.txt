

張均，說長子。開元中，歷官大理卿，受祿山僞命爲中書令。肅宗立，免死，長流合浦。集二十卷，今存詩七首。
客來已兩春，更瞻韶光早。
花鳥既環合，江山復駢抱。
樓形寫北潭，堞勢凌青島。
白雲謝歸鴈，馳懷洛陽道。

離憂耿未和，春慮忽蹉跎。
擇木猿知去，尋泥燕獨過。
驚花飜霽日，垂柳拂煙波。
激意屢怡賞，無如鄉念何。

客心驚暮序，賓鴈下滄洲。
共賞重陽節，言尋戲馬遊。
湖風扶戍柳，江雨暗山樓。
且酌東籬酒，聊祛南國憂。

遠水沈西日，寒沙聚夜鷗。
平湖乘月滿，飛棹接星流。
黃葉鳴淒吹，蒼葭掃暗洲。
願移滄浦賞，歸待潁川遊。
灣潭幽意深，杳靄涌寒岑。
石痕秋水落，嵐氣夕陽沈。
澄徹天爲底，淵玄月作心。
青溪非大隱，歸弄白雲潯。

晚景寒鵶集，秋風旅鴈歸。
水光浮日出，霞彩暎江飛。
洲白蘆花吐，園紅柿葉稀。
長沙卑溼地，九月未成衣。

瘴江西去火爲山，炎徼南窮鬼作關。
從此更投人境外，生涯應在有無間。

張垍，說次子。尚寧親公主，拜駙馬都尉。許於禁中置內宅，侍爲文章，坐事，出爲盧溪司馬，入爲太常卿。祿山亂，受僞相命，死賊中。詩一首。
郡館臨清賞，開扃坐白雲。
訟虛棠戶曙，觀靜竹簷曛。
懸榻迎賓下，趨庭學禮聞。
風傳琴上意，遙向日華紛。


