
周朴，字太朴，吳興人。避地福州，寄食烏石山僧寺。黃巢寇閩，欲降之，朴不從，遂見害。詩一卷。
層閣疊危壁，瑞因千古名。
幾連楊子路，獨倚潤州城。
雲近銜江色，鵰高背磬聲。
僧居上方久，端坐見營營。
院深塵自外，如佛值玄公。
常跡或非次，志門因得中。
衣巾離暑氣，牀榻向涼風。
是事不逾分，秪應明德同。
甌閩在郊外，師院號東禪。
物得居來正，人經論後賢。
爮槽柳塞馬，蓋地月支綖。
鸛鵲尚巢頂，誰堪舉世傳？
大溈清復深，萬象影沈沈。
有客衣多毳，空門偈勝金。
王侯皆作禮，陸子只來吟。
我問師心處，師言無處心。
愁多難得寐，展轉讀書牀。
不是旅人病，豈知秋夜長。
歸鄉憑遠夢，無夢更思鄉。
枕上移窗月，分明是淚光。
旅人遊汲汲，春氣又融融。
農事蛙聲裏，歸程草色中。
獨慙出榖雨，未變暖天風。
子玊和予去，應憐恨不窮。
桐廬江水閑，終日對柴關。
因想別離處，不知多少山。
釣舟春岸泊，庭樹曉鶯還。
莫便求棲隠，桂枝堪恨顔。
隴樹塞風吹，遼城角幾枝。
霜凝無暫歇，君貌莫應衰。
萬里平沙際，一行邊雁移。
那堪朔煙起，家信正相離。
隨風身不定，今夜在蒼梧。
客淚有時有，猨聲無處無。
潮添瘴海濶，煙拂粵山孤。
卻憶零陵住，吟詩半玉壺。
菴前古折碑，夜靜念經時。
月皎海霞散，露濃山草垂。
鬼聞拋故塚，禽聽離寒枝。
想得天花墜，馨香拂白睂。
湖州安吉縣，門與白雲齊。
禹力不到處，河聲流向西。
去衙山色遠，近水月光低。
中有高人在，沙中曵杖藜。
良夜歳應足，嚴風為變春。
遍回寒作暖，通改舊成新。
秀樹因馨雨，融冰雨泛蘋。
韶光不偏黨，積漸煦疲民。
柳色尚沈沈，風吹秋更深。
山河空遠道，鄉國自鳴砧。
巷有千家月，人無萬里心。
長城哭崩後，寂絶至如今。
峩峩雙髻山，瀑布瀉雲間。
塵世自疑水，禪門長去關。
茯神松不異，藏寳石俱閒。
向此師清業，如何方可攀。
不學世所惜，是何無了公。
靈匡虛院外，虎跡亂山中。
畫夜必連去，古今爭敢同。
禪情豈堪問，問答更無窮。
王君上升處，信首古居前。
皂樹即須朽，白龜應亦全。
雲間猶一日，塵裏已千年。
碧色壇如黛，時人誰可仙。
舊居桐栢觀，歸去愛安閒。
倒樹造新屋，化人修古壇。
晚花霜後落，山雨夜深寒。
應有同溪客，相尋學錬丹。
年高來遠戍，白首罷干戎。
夜色薊門火，秋聲邊塞風。
磧浮悲老馬，月滿引新弓。
百戰陰山去，唯添上將雄。
繫馬向山立，一桮聊奠君。
野煙孤客路，寒草故人墳。
琴韻歸流水，詩情寄白雲。
日斜休哭後，松韻不堪聞。
野寺度殘夏，空房欲暮時。
夜聽猨不睡，秋思客先知。
竹迥煙生薄，山高月上遲。
又登塵路去，難與老僧期。
浮世師休話，晉時燈照巖。
禽飛穿靜戶，藤結入高杉。
存沒詩千首，廢興經數函。
誰知將俗耳，來此避囂讒。
秦築長城在，連雲磧氣侵。
風吹邊草急，角絶塞鴻沉。
世世征人往，年年戰骨深。
遼天望鄉者，回首盡霑襟。
寺還名玉泉，澄水亦遭賢。
物尚猶如此，人爭合偶然。
溪流雲斷外，山峻鳥飛還。
初日長廊下，高僧正坐禪。
早被嬋娟誤，欲妝臨鏡慵。
承㤙不在貌，教妾若為容。
風暖鳥聲碎，日高花影重。
年年越溪女，相憶采芙蓉。
不掩盈窗日，天然格調高。
涼風移蟋蟀，落葉在離騷。
迴筆挑燈燼，懸圖見海潮。
因論三國志，空載幾英豪。
萬里重山遶福州，南橫一道見溪流。
天邊飛鳥東西沒，塵裏行人早晩休。
曉日青山當大海，連雲古塹對高樓。
那堪望斷他鄉目，只此蕭條自白頭。
齊心樓上望浮雲，萬古千秋空姓名。
堯水永銷天際去，姫風一變世間平。
高蹤盡共煙霞在，大道長將日月明。
從此安然寰海內，後來無復謾相傾。
昇山自古道飛來，此是神功不可猜。
氣色雖然離禹穴，峰巒猶自接天台。
巖邊折樹泉衝落，頂上浮雲日照開。
南望閩城塵世界，千秋萬古卷塵埃。
三年翦拂感知音，哭向青山永夜心。
竹在曉煙孤鳳去，劍荒秋水一龍沈。
新墳日落松聲小，舊色春殘草色深。
不及此時親執紼，石門遙想淚霑襟。
良匠用材為塔了，神光寺更得高名。
風雲會處千尋出，日月中時八面明。
海水旋流倭國野，天文方戴福州城。
相輪頂上望浮世，塵裏人心應總平。
開元寺裏七重塔，遙對方山影擬齊。
雜俗人看離世界，孤高僧上覺天低。
唯堪片片紫霞映，不與濛濛白霧迷。
心若無私羅漢在，參差免向日虹西。
荒郊一望欲銷魂，涇水縈紆傍遠村。
牛馬放多春草盡，原田耕破古碑存。
雲和積雪蒼山晩，煙伴殘陽綠樹昏。
數里黃沙行客路，不堪回首思秦原。
灼灼春園晩色分，露珠千㸃映寒雲。
多情舞蝶穿花去，解語流鶯隔水聞。
冷酒桮中宜泛灔，暖風林下自氛氳。
仙桃不肯全開拆，應借餘芳待使君。
黃紙晴空墜一緘，聖朝恩澤洗冤讒。
李膺門客為閑客，梅福官銜改舊銜。
名自石渠書典籍，香從芸閣著衣衫。
寰中不用憂天旱，霖雨看看屬傅巖。
松店茅軒向水開，東頭舍賃一裵徊。
窗吟苦為秋江靜，枕夢驚因曉角催。
鄰舍見愁賖酒與，主人知去索錢來。
眼看白筆為霖雨，肻使紅鱗便曝腮。
曉擎弓箭入初場，一發曾穿百步楊。
仙籍舊題前進士，聖朝新奏校書郎。
馬疑金馬門前馬，香認芸香閣上香。
閑伴李膺紅燭下，慢吟絲竹淺飛觴。
東南一境清心目，有此千峰挿翠微。
人在下方衝月上，鶴從高處破煙飛。
巖深水落寒侵骨，門靜花開色照衣。
欲識蓬萊今便是，更於何處學忘機。
受降城必破，回落隴頭移。
蕃道北海北，謀生今始知。
一陣風來一陣砂，有人行處沒人家。
黃河九曲冰先合，紫塞三春不見花。
石國胡兒向磧東，愛吹橫笛引秋風。
夜來雲雨皆飛盡，月照平沙萬里空。
生在巫山更向西，不知何事到巴溪。
中宵為憶秋雲伴，遙隔朱門向月啼。
桃花春色暖先開，明媚誰人不看來。
可惜狂風吹落後，殷紅片片㸃莓苔。
薛老峰頭三箇字，須知此與石齊生。
直教截斷蒼苔色，浮世人儕眼始明。
羣玉詩名冠李唐，投詩換得校書郎。
吟魂醉魄知何處，空有幽蘭隔岸香。
建造上方藤影裏，高僧往往似天台。
不知名樹簷前長，曾問道人巖下來。
古陵寒雨集，高鳥夕陽明。
高情千里外，長嘯一聲初。
〈以上見張為《主客圖》〉

月離山一丈，風吹花數苞。
〈見《吟窗雜錄》〉

曉來山鳥閙，雨過杏花稀。
〈見《優古堂詩話》〉

曲渚回灣鎖釣舟。
平潮晩影沈清底，遠岳危欄等翠尖。
〈以上見《海錄碎事》〉

白日纔離滄海底，清光先照戶窗前。
〈《靈巖廣化寺》。見《閩志》〉

連雲天塹有山色，極目海門無雁行。
可憐黃雀銜將去，從此莊周夢不成。
〈《詠蝶》，志見泉州〉

禪是大溈詩是朴，大唐天子只三人。
〈《贈大溈》〉
