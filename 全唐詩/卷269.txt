
鼎氣孕河汾，英英濟舊勳。
劉生曾任俠，張率自能文。
官佐征西府，名齊將上軍。
秋山遙出浦，野鶴暮離羣。
遠恨邊笳起，勞歌騎吏聞。
廢關人不到，荒戍日空曛。
草木涼初變，陰晴景半分。
疊蟬臨積水，亂燕入過雲。
麗藻終思我，衰髯亦爲君。
閑吟寡和曲，庭葉漸紛紛。

數歲平津邸，諸生出門時。 
羈孤力行早，疏賤託身遲。 
芳草看無厭，青山到未期。 
貧居悲老大，春日上茅茨。 
衛玠瓊瑤色，玄成鼎鼐姿。 
友朋漢相府，兄弟謝家詩。 
律合聲雖應，勞歌調自悲。 
流年不可住，惆悵鏡中絲。

萬里華戎隔，風沙道路秋。 
新恩明主啟，舊好使臣修。 
旌節隨邊草，關山見戍樓。 
俗殊人左衽，地遠水西流。 
日暮冰先合，春深雪未休。 
無論善長對，博望自封侯。

芳菲那變易，年鬢自蹉跎。
室與千峯對，門唯二仲過。
宦情知己少，生事託人多。
草色微風長，鶯聲細雨和。
幾時猶滯拙，終日望恩波。
縱欲論相報，無如漂母何。

深溪人不到，杖策獨緣源。 
花落尋無徑，雞鳴覺近村。 
數翁皆藉草，對奕復傾尊。 
看畢初為局，歸逢幾世孫。 
雲迷入洞處，水引出山門。 
惆悵歸城郭，樵柯跡尚存。

誰語恓惶客，偏承顧盼私。
應逾骨肉分，敢忘死生期。
山縣唯荒壘，雲屯盡老師。
庖人寧自代，食蘗謬相推。
黃綬名空罷，青春鬢又衰。
還來掃門處，猶未報恩時。
獨立花飛滿，無言月下遲。
不知丞相意，更欲遣何之。

將軍帶十團，重錦制戎衣。 
猿臂銷弓力，虯鬚長劍威。 
首登平樂宴，新破大宛歸。 
樓上誅姬笑，門前問客稀。 
暮烽玄兔急，秋草紫騮肥。 
未奉君王詔，高槐晝掩扉。

十年相見少，一歲又還鄉。
去住人惆悵，東西路渺茫。
古陂無茂草，高樹有殘陽。
委棄秋來稻，彫疎採後桑。
月輪生舜廟，河水出關牆。
明日過閭里，光輝芸閣郎。

儒墨兼宗道，雲泉隱舊廬。
盂城今寂寞，輞水自紆餘。
內學銷多累，西林易故居。
深房春竹老，細雨夜鐘疎。
陳跡留金地，遺文在石渠。
不知登座客，誰得蔡邕書。

副相威名重，春卿禮樂崇。 
錫珪仍拜下，分命遂居東。 
高旆翻秋日，清鐃引細風。 
蟬稀金谷樹，草遍德陽宮。 
教用儒門儉，兵依武庫雄。 
誰雲千載後，周召獨為公。

東城獨屏居，有客到吾廬。
發廩因舂黍，開畦復翦蔬。
許酣令乞酒，辭窶任無魚。
徧出新成句，更通未悟書。
藤絲秋不長，竹粉雨仍餘。
誰爲須張燭，涼空有望舒。

都門連騎出，東野柳如絲。
秦苑看山處，王孫逐草時。
歡遊難再得，衰老是前期。
林靜鶯啼遠，春深日過遲。
落花今夕思，秉燭古人詩。
對酒當爲樂，雙杯未可辭。

步出青門去，疎鐘隔上林。
四郊多難日，千里獨歸心。
暮鳥聲偏苦，秋雲色易陰。
亂墳松柏少，野徑草茅深。
灞涘袁安履，汾南宓賤琴。
何由聽白雪，秪益淚霑襟。

白玉郎仍少，羊車上路平。 
秋風搖遠草，舊業起高情。 
亂樹通秦苑，重原接杜城。 
溪雲隨暮淡，野水帶寒清。 
廣樹留峰翠，閒門響葉聲。 
近樵應已燒，多稼又新成。 
解佩從休沐，承家豈退耕。 
恭侯有遺躅，何事學泉明。

何須學從宦，其奈本無機。
蕙草芳菲歇，青山早晚歸。
廣庭餘落照，高枕對閑扉。
樹色迎秋老，蟬聲過雨稀。
艱難逢事異，去就與時違。
遙憶衡門外，蒼蒼三徑微。

是日重泉下，言探徑寸珠。 
龍鱗今不逆，魚目也應殊。 
掌上星初滿，盤中月正孤。 
酬恩光莫及，照乘色難踰。 
欲問投人否，先論按劍無。 
儻憐希代價，敢對此冰壺。

九陌朝臣滿，三朝候鼓賒。 
遠珂時接韻，攢炬偶成花。 
紫貝為高闕，黃龍建大牙。 
參差萬戟合，左右八貂斜。 
羽扇紛朱檻，金鑪隔翠華。 
微風傳曙漏，曉日上春霞。 
環珮聲重疊，蠻夷服等差。 
樂和天易感，山固壽無涯。 
渥澤千年聖，車書四海家。 
盛明多在位，誰得守蓬麻。

遠國通王化，儒林得使臣。
六君成典冊，萬里奉絲綸。
雲水連孤棹，恩私在一身。
悠悠龍節去，渺渺蜃樓新。
望裏行還暮，波中歲又春。
昏明看日御，靈怪問舟人。
城邑分華夏，衣裳擬縉紳。
他時禮命畢，歸路勿迷津。

海內兵猶在，關西賦未均。
仍勞持斧使，尚宰茂陵人。
遙夜重城掩，清宵片月新。
綠琴聽古調，白屋被深仁。
跡與儒生合，心惟靜者親。
深情先結契，薄宦早趨塵。
貧病休何日，艱難過此身。
悠悠行遠道，冉冉過良辰。
明主知封事，長沮笑問津。
棲遑忽相見，欲語淚霑巾。

謝公親校武，草碧露漫漫。 
落葉停高駕，空林滿從官。 
迎籌皆疊鼓，揮箭或移竿。 
名借三軍勇，功推百中難。 
主皮山郡晚，飲算柳營寒。 
明日開鈴閣，新詩雙玉盤。

章溪與貢水，何事會波瀾。
萬里歸人少，孤舟行路難。
春光浮曲浪，暮色隔連灘。
花發從南早，江流向北寬。
故交參盛府，新角聳危冠。
楚劒期終割，隋珠惜未彈。
酒醒愁轉極，別遠淚初乾。
願保喬松質，青青過大寒。

茂德為邦久，豐貂舊相尊。 
發生傳雨露，均養助乾坤。 
曉肆登樓目，春銷戀闕魂。 
女牆分吏事，遠道啟津門。 
湓浦潮聲盡，鍾陵暮色繁。 
夕陽移夢土，芳草接湘源。 
封內群甿復，兵間百賦存。 
童牛耕廢畝，壕木繞新村。 
野步漁聲溢，荒祠鼓舞喧。 
高齋成五字，遠岫發孤猿。 
一顧承英達，多榮及子孫。 
家貧仍受賜，身老未酬恩。 
屬和瑤華曲，堪將繫組綸。

異井甘如醴，深仁遠未涯。 
氣寒堪破暑，源淨自蠲邪。 
修綆懸冰甃，新桐蔭玉沙。 
帶星凝曉露，拂霧湧秋華。 
綠溢涵千仞，清泠飲萬家。 
何能葛洪宅，終日閉煙霞。

孤舟北去暮心傷，細雨東風春草長。
杳杳短亭分水陸，隆隆遠鼓集漁商。
千叢野竹連湘浦，一派寒江下吉陽。
欲問長安今遠近，初年塞雁有歸行。

慣習干戈事鞍馬，初從少小在邊城。
身微久屬千夫長，家遠多親五郡兵。
嬾說疆場曾大獲，且悲年鬢老長征。
寒鴻過盡殘陽裏，樓上悽悽暮角聲。

老人獨坐倚官樹，欲語潸然淚便垂。
陌上歸心無產業，城邊戰骨有親知。
餘生尚在艱難日，長路多逢輕薄兒。
綠水青山雖似舊，如今貧後復何爲。

清如寒玉直如絲，世故多虞事莫期。
建德津亭人別夜，新安江水月明時。
爲文易老皆知苦，謫宦無名倍足悲。
不學朱雲能折檻，空羞獻納在丹墀。

曉隨樵客到青冥，因禮山僧宿化城。
鐘梵已休初入定，有無皆離本難名。
雲開半夜千林靜，月上中峰萬壑明。
爲報故人雷處士，塵心終日自勞生。

逸妻稚子應溝壑，歸路茫茫東去遙。 
涼葉下時心悄悄，空齋夢裡雨蕭蕭。 
星霜漸見侵華髮，生長虛聞在聖朝。 
知己只今何處在，故山無事別漁樵。

城上高樓飛鳥齊，從公一遂躡丹梯。 
黃河曲盡流天外，白日輪輕落海西。 
玉樹九重長在夢，雲衢一望杳如迷。 
何心更和陽春奏，況復秋風聞戰鼙。

侍臣鳴珮出西曹，鸞殿分階翊綵旄。
瑞氣迴浮青玉案，日華遙上赤霜袍。
花間焰焰雲旗合，鳥外亭亭露掌高。
肯念萬年芳樹裏，隨風一葉在蓬蒿。

質明齋祭北風微，騶馭千羣擁廟扉。
玉帛纔敷雲淡淡，笙鏞未撤雨霏霏。
路邊五稼添膏長，河上雙旌帶溼歸。
若出敬亭山下作，何人敢和謝玄暉。

蕭關掃定犬羊羣，閉閣層城白日曛。
櫪上驊騮嘶鼓角，門前老將識風雲。
旌旗四面寒山暎，絲管千家靜夜聞。
誰道古來多簡冊，功臣唯有衛將軍〈一作「更想他時看竹帛，功成不獨霍將軍」〉。

謫宦軍城老更悲，近來頻夜夢丹墀。
銀杯乍滅心中火，金鑷唯多鬢上絲。
繞院綠苔聞雁處，滿庭黃葉閉門時。
故人高步雲衢上，肯念前程杳未期。

重陽寒寺滿秋梧，客在南樓顧老夫。 
步蹇強登遊藻井，髮稀那更插茱萸。 
橫空過雨千峰出，大野新霜萬葉枯。 
更望尊中菊花酒，殷勤能得幾回沽。

縣屬幷州北近胡，悠悠此別宦仍孤。
應知史筆思循吏，莫料轅門笑魯儒。
古塞草青宜牧馬，春城月暗好啼烏。
彫殘貴有親仁術，梅福何須去隱吳。

二毛羈旅尚迷津，萬井鶯花雨後春。 
宮闕參差當晚日，山河迤邐靜纖塵。 
和風醉裡承恩客，芳草歸時失意人。 
南北東西各自去，年年依舊物華新。

枯松老柏仙山下，白帝祠堂枕古逵。
遷客無辜祝史告，神明有喜女巫知。
遙思桂浦人空去，遠過衡陽雁不隨。
度嶺梅花翻向北，回看不見樹南枝。

遠別悠悠白髮新，江潭何處是通津。
潮聲偏懼初來客，海味唯甘久住人。
漠漠煙光前浦晚，青青草色定山春。
汀洲更有南迴雁，亂起聯翩北向秦。

聞道昭陽宴，嚬蛾落葉中。
清歌逐寒月，遙夜入深宮。

反照入閭巷，憂來與誰語。
古道無人行，秋風動禾黍。

高秋夜分後，遠客雁來時。
寂寞重門掩，無人問所思。

雙林花已盡，葉色占殘芳。
若問同遊客，高年最斷腸。

匹馬曉路歸，悠悠渭川道。 
晴山向孤城，秋日滿白草。

石馬雙雙當古樹，不知何代公侯墓。
墓前靡靡春草深，唯有行人看碑路。

傭賃難堪一身老，皤皤力役在青春。
林園手種唯吾事，桃李成陰歸別人。

雖言千騎上頭居，一世生離恨有餘。 
葉下綺窗銀燭冷，含啼自草錦中書。

國使翻翻隨旆旌，隴西岐路足荒城。 
氈裘牧馬胡雛小，日暮蕃歌三兩聲。

秋來池館清，夜聞宮漏聲。 
迢遞玉山迥，泛灩銀河傾。 
琴上松風至，窗裡竹煙生。 
多君不家食，孰雲事巖耕。

今日登高閣，三休忽自悲。
因知筋力減，不及徃年時。
草樹還如舊，山河亦在茲。
龍鍾兼老病，更有重來期。

草長花落樹，羸病強尋春。
無復少年意，空餘華髮新。
青原高見水，白社靜逢人。
寄謝南宮客，軒車不見親。

年深宮院在，閒客自相逢。
閉戶臨寒竹，無人有夜鐘。
降龍今已去，巢鶴竟何從。
坐見繁星曉，淒涼識舊峯。
今朝蟬忽鳴，遷客若爲情。
便覺一年謝，能令萬感生。
微風方滿樹，落日稍沈城。
爲問同懷者，淒涼聽幾聲。
漠漠重雲暗，蕭蕭密雨垂。
爲霖淹古道，積日滿荒陂。
五稼何時穫，孤村幾戶炊。
亂流發通圃，腐葉著秋枝。
暮爨新樵溼，晨漁舊浦移。
空餘去年菊，花發在東籬。

開簾見新月，便即下階拜。 
細語人不聞，北風吹裙帶。

旅行雖別路，日暮各思歸。 
欲下今朝淚，知君亦溼衣。

白首獨一身，青山爲四隣。
雖行故鄉陌，不見故鄉人。

孔融過五十，海內故人稀。
相府恩猶在，知君未拂衣。

送客攀花後，尋僧坐竹時。
明朝莫回望，青草馬行遲。

雖過老人宅，不解老人心。
何事斜陽裏，栽松欲待陰。

憶昨秋風起，君曾歎逐臣。
何言芳草日，自作九泉人。

舊友無由見，孤墳草欲長。
月斜鄰笛盡，車馬出山陽。

白髮悤悤色，青山草草心。
遠公仍下世，從此別東林。

高樹多涼吹，疏蟬足斷聲。〈見海錄碎事。〉

