
金閣妝新杏，瓊筵弄綺梅。 
人間都未識，天上忽先開。 
蝶繞香絲住，蜂憐艷粉迴。 
今年春色早，應為剪刀催。

芙蓉秦地沼，盧橘漢家園。
谷轉斜盤徑，川迴曲抱原。
風來花自舞，春入鳥能言。
侍宴瑤池夕，歸途笳吹繁。

高嶺逼星河，乘輿此日過。 
野含時雨潤，山雜夏雲多。 
睿藻光巖穴，宸襟洽薜蘿。 
悠然小天下，歸路滿笙歌。

鳳剎侵雲半，虹旌倚日邊。 
散花多寶塔，張樂布金田。 
時菊芳仙醞，秋蘭動睿篇。 
香街稍欲晚，清蹕扈歸天。

令節三秋晚，重陽九日歡。 
仙杯還泛菊，寶饌且調蘭。 
御氣雲霄近，乘高宇宙寬。 
今朝萬壽引，宜向曲中彈。

閏月再重陽，仙輿歷寶坊。
帝歌雲稍白，御酒菊猶黃。
風鐸喧行漏，天花拂舞行。
豫游多景福，梵宇日生光。

北闕層城峻，西宮復道懸。
乘輿歷萬戶，置酒望三川。
花柳含丹日，山河入綺筵。
欲知陪賞處，空外有飛煙。

廣樂張前殿，重裘感聖心。
砌蓂霜月盡，庭樹雪雲深。
舊渥驂宸御，慈恩忝翰林。
微臣一何幸，再得聽瑤琴。

紺宇橫天室，回鑾指帝休。
曙陰迎日盡，春氣抱巖流。
空樂繁行漏，香煙薄綵斿。
玉膏從此泛，仙馭接浮丘。

蹔幸珠筵地，俱憐石瀨清。
泛流張翠幕，拂迥掛紅旌。
雅曲龍調管，芳樽蟻汎觥。
陪歡玉座晚，復得聽金聲。

帳殿鬱崔嵬，仙遊實壯哉。 
曉雲連幕捲，夜火雜星回。 
谷暗千旗出，山鳴萬乘來。 
扈從良可賦，終乏掞天才。

復道開行殿，鉤陳列禁兵。 
和風吹鼓角，佳氣動旗旌。 
後騎迴天苑，前山入御營。 
萬方俱下拜，相與樂昇平。

翼翼高旌轉，鏘鏘鳳輦飛。
塵銷清蹕路，雲濕從臣衣。
白羽搖丹壑，天營逼翠微。
芳聲耀今古，四海警宸威。

王子賓仙去，飄颻笙鶴飛。
徒聞滄海變，不見白雲歸。
天路何其遠，人間此會稀。
空歌日雲暮，霜月漸微微。

水府淪幽壑，星軺下紫微。
鳥驚司僕馭，花落侍臣衣。
芳樹搖春晚，晴雲繞座飛。
淮王正留客，不醉莫言歸。

〈一作沈佺期詩〉
仙媛乘龍日，天孫捧雁來。
可憐桃李樹，更繞鳳皇臺。
燭照香車入，花臨寶扇開。
莫令銀箭曉，爲盡合歡杯。

妾住越城南，離居不自堪。 
採花驚曙鳥，摘葉餧春蠶。 
懶結茱萸帶，愁安玳瑁簪。 
待君消瘦盡，日暮碧江潭。

〈一作沈佺期詩〉
粉席秋期緩，針樓別怨多。
奔龍爭渡月，飛鵲亂填河。
失喜先臨鏡，含羞未解羅。
誰能留夜色，來夕倍還梭。

〈一作王維詩〉
直事披三省，重關閉七門。
廣庭憐雪淨，深屋喜爐溫。
月幌花虛馥，風窗竹暗喧。
東山白雲意，茲夕寄琴尊。

〈一作登總持寺閣〉
梵宇出三天，登臨望八川。
開襟坐霄漢，揮手拂雲煙。
函谷青山外，昆池落日邊。
東京楊柳陌，少別已經年。

歸來物外情，負杖閱巖耕。 
源水看花入，幽林採藥行。 
野人相問姓，山鳥自呼名。 
去去獨吾樂，無然愧此生。

宦遊非吏隱，心事好幽偏。
考室先依地，爲農且用天。
輞川朝伐木，藍水暮澆田。
獨與秦山老，相歡春酒前。

〈一作春泉洗藥〉
今日遊何處？春泉洗藥歸。
悠然紫芝曲，晝掩白雲扉。
魚樂偏尋藻，人閑屢採薇。
丘中無俗事，身世兩相違。

公子正邀歡，林亭春未蘭。 
攀巖踐苔易，迷路出花難。 
窗覆垂楊煖，階侵瀑水寒。 
帝城歸路直，留興接鵷鸞。

浩渺浸雲根，煙嵐出遠村。 
鳥歸沙有跡，帆過浪無痕。 
望水知柔性，看山欲斷魂。 
縱情猶未已，回馬欲黃昏。

薄暮曲江頭，仁祠暫可留。 
山形無隱霽，野色遍呈秋。 
荷覆香泉密，藤緣寶樹幽。 
平生厭塵事，過此忽悠悠。

遠方來下客，輶軒攝使臣。 
弄琴宜在夜，傾酒貴逢春。 
駟馬留孤館，雙魚贈故人。 
明朝散雲雨，遙仰德為鄰。

臥來生白髮，覽鏡忽成絲。
遠愧餐霞子，童顏且自持。
舊遊惜疎曠，微尚日磷緇。
不寄西山藥，何由東海期。

入衛期之子，吁嗟不少留。 
情人去何處，淇水日悠悠。 
恆碣青雲斷，衡漳白露秋。 
知君心許國，不是愛封侯。

二百四十載，海內何紛紛。
六國兵同合，七雄勢未分。
從成拒秦帝，策決問蘇君。
雞鳴將狗盜，論德不論勳。

聞道雲中使，乘驄往復還。 
河兵守陽月，塞虜失陰山。 
拜職嘗隨驃〈方回云：漢有隨驃，今騎候〉，銘功不讓班。 
旋聞受降日，歌舞入蕭關。

風馭忽冷然，雲臺路幾千。 
蜀門峰勢斷，巴字水形連。 
人隔壺中地，龍遊洞裡天。 
贈言回馭日，圖畫彼山川。

潁郡水東流，荀陳兄弟遊。 
偏傷茲日遠，獨向聚星州。 
河潤在明德，人康非外求。 
當聞力為政，遙慰我心愁。

餞子西南望，煙綿劍道微。 
橋寒金雁落，林曙碧雞飛。 
職拜輿方遠，仙成履會歸。 
定知和氏璧，遙掩玉輪輝。

柳變曲江頭，送君函谷遊。 
弄琴寬別意，酌醴醉春愁。 
戀本亦何極，贈言微所求。 
莫令金谷水，不入故園流。

行李戀庭闈，乘軺振綵衣。 
南登指吳服，北走出秦畿。 
去國夏雲斷，還鄉秋雁飛。 
旋聞郡計入，更有使臣歸。

別駕促嚴程，離筵多故情。
交深季作友，義重伯爲兄。
鎮靜移吳俗，風流在漢京。
會看陳仲舉，從此拜公卿。

臥病人事絕，嗟君萬里行。 
河橋不相送，江樹遠含情。 
別路追孫楚，維舟弔屈平。 
可惜龍泉劍，流落在豐城。

弦歌試宰日，城闕賞心違。 
北謝蒼龍去，南隨黃鵠飛。 
夏雲海中出，吳山江上微。 
甿謠豈雲遠，從此慶緇衣。

帝憂河朔郡，南發海陵倉。 
坐嘆青春別，逶迤碧水長。 
飲冰朝受命，衣錦晝還鄉。 
為問東山桂，無人何自芳。

同氣有三人，分飛在此晨。 
西馳巴嶺徼，東去洛陽濱。 
強飲離前酒，終傷別後神。 
誰憐散}花萼，獨赴日南春。

漢廣不分天，舟移杳若仙。
秋虹暎晚日，江鶴弄晴煙。
積水浮冠蓋，遙風逐管弦。
嬉遊不可極，留恨此山川。

□□□□□，□□□□□。
仍隨五馬謫，載與兩禽奔。
明主無由見，羣公莫與言。
幸君逢聖日，何惜理虞翻。

五嶺恓惶客，三湘憔悴顏。 
況復秋雨霽，表裡見衡山。 
路逐鵬南轉，心依雁北還。 
唯餘望鄉淚，更染竹成斑。

越嶺千重合，蠻谿十里斜。
竹迷樵子徑，萍匝釣人家。
林暗交楓葉，園香覆橘花。
誰憐在荒外，孤賞足雲霞。

南國無霜霰，連年見物華。 
青林暗換葉，紅蕊續開花。 
春去聞山鳥，秋來見海槎。 
流芳雖可悅，會自泣長沙。

倚櫂望茲川，銷魂獨黯然。 
鄉連江北樹，雲斷日南天。 
劍別龍初沒，書成雁不傳。 
離舟意無限，催渡復催年。

乘興入幽棲，舟行日向低。
巖花候冬發，谷鳥作春啼。
沓嶂開天小，叢篁夾路迷。
猶聞可憐處，更在若邪溪。

馬上逢寒食，愁中屬暮春。
可憐江浦望，不見洛陽人。
北極懷明主，南溟作逐臣。
故園腸斷處，日夜柳條新。

影殿臨丹壑，香臺隱翠霞。
巢飛銜象鳥，砌蹋雨空花。
寶鐸搖初霽，金池暎晚沙。
莫愁歸路遠，門外有三車。

香岫懸金剎，飛泉屆石門。
空山唯習靜，中夜寂無喧。
說法初聞鳥，看心欲定猿。
寥寥隔塵市，何異武陵源。

陽月南飛雁，傳聞至此回。
我行殊未已，何日復歸來？
江靜潮初落，林昏瘴不開。
明朝望鄉處，應見隴頭梅。

度嶺方辭國，停軺一望家。
魂隨南翥鳥，淚盡北枝花。 
山雨初含霽，江雲欲變霞。 
但令歸有日，不敢恨長沙。

合浦途未極，端溪行蹔臨。
淚來空泣臉，愁至不知心。
客醉山月靜，猿啼江樹深。
明朝共分手，之子愛千金。

舊交此零落，雨泣訪遺塵。
劒幾傳好事，池臺傷故人。
國香蘭已歇，里樹橘猶新。
不見吳中隱，空餘江海濱。

貴藩堯母族，外戚漢家親。
業重興王際，功高復辟辰。
愛賢唯報國，樂善不防身。
今日衣冠送，空傷置醴人。

金精何日閉，玉匣此時開。
東望連吾子，南瞻近帝臺。
地形龜食報，墳土燕銜來。
可歎虞歌夕，紛紛騎吹回。

像設千年在，平生萬事違。 
綵旌翻葆吹，圭翣奠靈衣。 
壟日寒無影，郊雲凍不飛。 
君王留此地，駟馬欲何歸。

同盟會五月，歸葬出三條。
日慘咸陽樹，天寒渭水橋。
稍看朱鷺轉，尚識紫騮驕。
寂寂泉臺恨，從茲罷玉簫。

邦家錫寵光，存沒貴忠良。
遂裂山河地，追尊父子王。
人悲槐里月，馬踏槿原霜。
別向天京北，悠悠此路長。

樹羽迎朝日，撞鐘望早霞。
故人悲宿草，中使慘晨笳。
氣有衝天劒，星無犯斗槎。
唯餘孔公宅，長接魯王家。

賢相稱邦傑，清流舉代推。
公才掩諸夏，文體變當時。
賓弔飜成鶴，人亡惜喻龜。
洛陽今紙貴，猶寫太沖詞。

贈秩徽章洽，求書秘草成。
客隨朝露盡，人逐夜舟驚。
蒿裡衣冠送，松門印綬迎。
誰知楊伯起，今日重哀榮。

韋門旌舊德，班氏業前書。
謫去因丞相，歸來爲倢伃。
周原烏相冢，越嶺雁隨車。
冥漠辭昭代，空憐賦子虛。

綠車隨帝子，青瑣翊宸機。
昔枉朝歌騎，今虛夕拜闈。
柳河悽輓曲，薤露濕靈衣。
一厝窮泉閉，雙鸞遂不飛。

有卉祕神仙，君臣有禮焉。
忻當苦口喻，不畏入腸偏。
扁鵲功成日，神農定品年。
丹成如可待，雞犬自聞天。

瑞塔千尋起，仙輿九日來。 
萸房陳寶席，菊蕊散花臺。 
御氣鵬霄近，升高鳳野開。 
天歌將梵樂，空裡共裴回。

三乘歸淨域，萬騎餞通莊。 
就日離亭近，彌天別路長。 
荊南旋杖缽，渭北限津梁。 
何日紆真果，還來入帝鄉。

年光竹裏遍，春色杏間遙。
煙氣籠青閣，流文蕩畫橋。
飛花隨蝶舞，豔曲伴鶯嬌。
今日陪歡豫，還疑陟紫霄。

羌笛寫龍聲，長吟入夜清。
關山孤月下，來向隴頭鳴。
逐吹梅花落，含春柳色驚。
行觀向子賦，坐憶舊鄰情。

既接南鄰磬，還隨北里笙。
平陵通曙響，長樂警宵聲。
秋至含霜動，春歸應律鳴。
豈惟恆待扣，金簴有餘清。

〈一作沈佺期詩，題雲梅花落〉
鐵騎幾時迴，金閨怨早梅。
雪寒花已落，風暖葉還開。
夕逐新春管，香迎小歲桮。
盛時何足貴，書裏報輪臺。

日暮風亭上，悠悠旅思多。
故鄉臨桂水，今夜渺星河。
暗草霜華發，空亭鴈影過。
興來誰與語，勞者自爲歌。

〈一作沈佺期詩，題雲巫山高〉
神女向高唐，巫山下夕陽。
裴回作行雨，婉戀逐荊王。
電影江前落，雷聲峽外長。
霽雲無處所，臺館曉蒼蒼。

〈一作沈佺期詩〉
非君惜鸞殿，非妾妬娥眉。
薄命由驕虜，無情是畫師。
嫁來胡地日，不竝漢宮時。
辛苦無聊賴，何堪上馬辭。

〈一作沈佺期詩〉
昔年分鼎地，今日望陵臺。
一旦雄圖盡，千秋遺令開。
綺羅君不見，歌舞妾空來。
恩共漳河水，東流無重回。

〈一作沈佺期詩〉
巫山峰十二，環合象昭回。 
俯聽琵琶峽，平看雲雨臺。 
古槎天外落，瀑水日邊來。 
何忍猿啼夜，荊王枕席開。

〈一作康庭芝詩，一作沈佺期詩〉
天使下西樓，含光萬里秋。
臺前似掛鏡，簾外如懸鉤。
張尹將眉學，班姬取扇儔。
佳期應借問，爲報大刀頭。

〈一作王昌齡詩〉
聖德超千古，皇風扇九圍。
天回萬象出，駕動六龍飛。
淑氣來黃道，祥雲覆紫微。
太平多扈從，文物有光輝。

〈一作太宗詩〉
曖曖去塵昏灞岸，飛飛輕蓋指河梁。
雲峰衣結千重葉，雪岫花開幾樹粧。
深悲黃鶴孤舟遠，獨對青山別路長。
卻將分手霑襟淚，還用持添離席觴。

青門路接鳳凰臺，素滻宸遊龍騎來。
澗草自迎香輦合，巖花應待御筵開。
文移北鬥成天象，酒遞南山作壽杯。
此日侍臣將石去，共歡明主賜金回。

離宮祕苑勝瀛洲，別有仙人洞壑幽。
巖邊樹色含風冷，石上泉聲帶雨秋。
鳥向歌筵來度曲，雲依帳殿結爲樓。
微臣昔忝方明御，今日還陪八駿遊。

