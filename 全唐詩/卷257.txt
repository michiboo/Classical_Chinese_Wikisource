
息夫牧，蕭頴士門人，詩一首。
有琴斯鳴，於宰之庭。
君子蒞止，其心孔平。
政既告成，德以永貞。
鳴琴有衎，於潁之畔。
彼之才髦，其年未冠。
聞詩聞禮，斐兮璨璨。
鳴琴其怡，於潁之湄。
二子翰飛，言戾京師。
有鬱者桂，爰攀其枝。
琴既鳴矣，宵既清矣。
烘煁有煒，酒醴惟旨。
喟我寤歎，吁其別矣。

宋華，濮陽宰。詩一首。
蟬其鳴矣，於彼疎桐。
庇影容跡，何所不容。
嘒嘒其長，永託於風。
未見君子，我心仲仲。
既見君子，樂且有融。

彼蟬鳴矣，於林之表。
含風飲露，以樂吾道。
有懷載遷，伊誰雲保。
未見君子，我心悄悄。
既見君子，披豁予抱。

蟬鳴蟬鳴，幽暢乎而。
肅肅爾庭，遠近涼颸。
言赴高柳，叢篁間之。
思而不見，如渴如饑。
亦既覯止，我心則夷。

蟬鳴伊何，時運未與。
匪歎秋徂，怨斯路阻。
願言莫從，鬱悒誰語。
君子至止，慰我延佇。
何斯違斯，倏爾遐舉。

歲之秋深，蟬其夕吟。
披衣軒除，蕭蕭風林。
我友來斯，言告離衿。
何以敘懷，臨水鳴琴。
何以贈言，委順浮沈。

鄒象先，開元二十三年進士，與蕭頴士爲同年生，仕臨渙尉。詩一首。
六月度開雲，三峯翫山翠。
爾時黃綬屈，別後青雲致。〈按《紀事》，象先尉臨渙，頴士自京邑無成東歸，有贈象先詩。來年蕭補正字，象先寄詩，重述前事，蕭後亦有荅詩。〉

韋建，開元、天寶間人，爲河南令。與蕭穎士、劉長卿遊。詩二首。
湖廣舟自輕，江天欲澄霽。
是時清楚望，氣色猶霾曀。
躑躕金霞白，波上日初麗。
煙紅落鏡中，樹木生天際。
杳杳涯欲斑，濛濛雲復閉。
言垂星漢明，又覩寰瀛勢。
微興從此愜，悠然不知歲。
試歌滄浪清，遂覺乾坤細。
肯念客衣薄，將期永投袂。
遲迴漁父間，一雁聲嘹唳。

泊舟淮水次，霜降夕流清。
夜久潮浸岸，天寒月近城。
平沙依鴈宿，候館聽雞鳴。
鄉國雲霄外，誰堪羈旅情。

殷寅，陳郡人。早孤，事母以孝聞。應宏詞舉，爲永寧尉，與蕭頴士善。詩二首。
別業在徴山，登高望畿甸。
嚴令天地肅，城闕如何見。
藹藹王侯門，華軒日遊衒。
幸逢休明代，山虜尚交戰。
投策去園林，率名皆拜選。
聖君性則哲，濟濟多英彥。
裴楷能清通，山濤急推薦。
謏才甘自屏，薄伎忝餘眷。
雖承國士恩，尚乏中人援。
疇昔相知者，今茲秉天憲。
朱紱何赫赫，繡衣復蔥蒨。

應曆生周日，脩祠表漢年。
復茲秦嶺上，更似霍山前。
昔贊神功啓，今符聖祚延。
已題金簡字，仍訪玉堂仙。
睿祖光元始，曾孫體又玄。
言因六夢接，慶葉九齡傳。
北闕心超矣，南山壽固然。
無由同拜慶，竊抃賀陶甄。

柳中庸，名淡，以字行，河東人，宗元之族，御史幷之弟也。與弟中行皆有文名，蕭頴士以女妻之。仕爲洪府戶曹。詩十三首。
玉樹起涼煙，凝情一葉前。
別離傷曉鏡，搖落思秋弦。
漢壘關山月，胡笳塞北天。
不知腸斷夢，空遶幾山川。

紅粉當三五，青娥豔一雙。
綺羅迴錦陌，弦管入花江。
落雁驚金彈，拋杯瀉玉缸。
誰知褐衣客，顦顇在書窗。

草短花初拆，苔青柳半黃。 
隔簾春雨細，高枕曉鶯長。 
無事含閒夢，多情識異香。 
欲尋蘇小小，何處覓錢塘。

春暮越江邊，春陰寒食天。
杏花香麥粥，柳絮伴鞦韆。
酒是芳菲節，人當桃李年。
不知何處恨，已解入箏弦。

抽弦促柱聽秦箏，無限秦人悲怨聲。
似逐春風知柳態，如隨啼鳥識花情。
誰家獨夜愁燈影，何處空樓思月明。
更入幾重離別恨，江南歧路洛陽城。

黃河流出有浮橋，晉國歸人此路遙。
若傍闌干千里望，北風驅馬雨蕭蕭。

歲歲金河復玉關，朝朝馬策與刀環。
三春白雪歸青冢，萬里黃河遶黑山。

關山萬里遠征人，一望關山淚滿巾。
青海戍頭空有月，黃沙磧裏本無春。

高檻連天望武威，窮陰拂地戍金微。
九城弦管聲遙發，一夜關山雪滿飛。

繁陰乍隱洲，落葉初飛浦。
蕭蕭楚客帆，暮入寒江雨。

翠幕卷迴廊，銀燈開後堂。
風驚擁砌葉，月冷滿庭霜。
綺席人將醉，繁弦夜未央。
共憐今促席，誰道客愁長。

夜渚帶浮煙，蒼茫晦遠天。
舟輕不覺動，纜急始知牽。
聽笛遙尋岸，聞香暗識蓮。
唯看去帆影，常恐客心懸。

楚塞望蒼然，寒林古戍邊。
秋風人渡水，落日雁飛天。

