
蕭至忠，德言曾孫。少爲畿尉，以清謹稱。神龍初，自吏部員外擢御史中丞。遷吏部侍郎，掌選事，請謁杜絕。尋遷中書侍郎，兼中書令。睿宗立，出爲晉州刺史。先天二年，復爲中書令，與竇懷貞、魏知古、崔湜、陸象先、徐堅等撰《姓族系錄》二百卷，書成，加爵。後坐附太平公主伏誅。詩九首。
望幸三秋暮，登高九日初。
朱旗巡漢苑，翠帟俯秦墟。
寵極萸房遍，恩深菊酎餘。
承歡何以荅，萬億奉宸居。

天蹕三乘啓，星輿六轡行。
登高凌寶塔，極目徧王城。
神衞空中遶，仙歌雲外清。
重陽千萬壽，率舞頌昇平。

西郊窈窕鳳皇臺，北渚平明法駕來。
匝地金聲初度曲，周堂玉溜好傳杯。
灣路分遊畫舟轉，岸門相向碧亭開。
微臣此時承宴樂，髣髴疑從星漢迴。

〈以下六首，一作劉憲詩〉
命將擇耆年，圖功勝必全。
光輝萬乘餞，威武二庭宣。
中衢橫鼓角，曠野蔽旌旃。
推食天廚至，投醪御酒傳。
涼風過鴈苑，殺氣下雞田。
分閫恩何極，臨岐動睿篇。

公主林亭地，清晨降玉輿。
畫橋飛渡水，仙閣逈臨虛。
新晴看蛺蝶，早夏摘芙蕖。
文酒娛遊盛，忻叨侍從餘。

北斗樞機任，西京肺腑親。
疇昔王門下，今茲制幸晨。
恩來山水被，聖作管弦新。
遶座薰紅藥，當軒暗綠筠。
摘荷纔早夏，聽鳥尚餘春。
行漏金徒曉，風煙是觀津。

岧嶤倉史臺，敞朗紺園開。
戒旦壺人警，翻霜羽騎來。
下輦登三襲，褰旒望九垓。
林披館陶牓，水浸昆明灰。
網戶飛花綴，幡竿度鳥迴。
豫遊仙唱動，瀟灑初塵埃。

地靈傳景福，天駕儼鉤陳。
佳哉藩邸舊，赫矣梵宮新。
香塔魚山下，禪堂鴈水濱。
珠幡映白日，鏡殿寫青春。
甚懽延故吏，大覺拯生人。
幸承歌頌末，長奉屬車塵。

龍驂曉入望春宮，正逢春雪舞春風。
花光倂在天文上，寒氣行銷御酒中。

李迥秀，字茂之，涇陽人。初爲相州參軍，後累官鳳閣舍人。長安中，同平章事。中宗朝，終兵部尚書，卒，贈侍中。詩四首。
重九臨商節，登高出漢宮。
正逢萸實滿，還對菊花叢。
霽雲開就日，仙藻麗秋風。
微臣預在鎬，竊抃遂無窮。

沙界人王塔，金繩梵帝遊。
言從祇樹賞，行翫菊叢秋。
御酒調甘露，天花拂綵旒。
堯年將佛日，同此慶時休。

詰旦重門聞警蹕，傳言太主奏山林。
是日迴輿羅萬騎，此時歡喜賜千金。
鷺羽鳳簫參樂曲，荻園竹徑接帷陰。
手舞足蹈方無已，萬年千歲奉薰琴。

金牓岧嶤雲裏開，玉簫參差天際迴。
莫驚側弁還歸路，秖爲平陽歌舞催。

楊廉，自省郎爲給事中。詩二首。
遠目瞰秦坰，重陽坐灞亭。
既開黃菊酒，還降紫微星。
簫鼓諳仙曲，山河入畫屏。
幸茲陪宴喜，無以效丹青。

萬乘臨真境，重陽眺遠空。
慈雲浮鴈塔，定水映龍宮。
寶鐸含飆響，仙輪帶日紅。
天文將瑞色，輝煥滿寰中。

韋安石，京兆萬年人，舉明經。久視中，以鸞臺侍郎同鳳閣鸞臺平章事，數折辱二張、三思。復相中宗，不附太平公主。睿宗時，爲姜皎所搆，貶卒。詩三首。
重九開秋節，得一動宸儀。
金風飄菊蘂，玉露泫萸枝。
睿覽八紘外，天文七曜披。
臨深應在即，居高豈忘危〈《紀事》云：「中宗九日登高，應制二十四人，韋安石、蘇瓌詩先成，於經野、盧懷慎詩後成。時景龍三年也。」〉。

蜂蟻屯夷落，熊羆逐漢飛。
忘軀百戰後，屈指一年歸。
厚眷紓天藻，深慈解御衣。
興酣歌舞出，朝野歎光輝。

梁園開勝景，軒駕動宸衷。
早荷承湛露，脩竹引薰風。
九醞傾鍾石，百獸協絲桐。
小臣陪宴鎬，獻壽奉維嵩。

竇希玠，扶風人。中宗時爲禮部尚書。開元初，太子少傅、開府儀同三司，世爲外戚，貴盛莫比。詩一首。
鑾輿巡上苑，鳳駕瞰層城。
御座丹烏麗，宸居白鶴驚。
玉旗縈桂葉，金杯汎菊英。
九晨陪聖膳，萬歲奉承明。

陸景初，蘇州吳人，宰相元方子。景雲中，與崔湜同知政事。睿宗以其能紹先業，賜名象先。詩一首。
九秋光順豫，重節霽良辰。
登高識漢苑，問道侍軒臣。
菊花浮秬鬯，萸房插縉紳。
聖化邊陲謐，長洲鴻雁賓。

鄭南金，中宗時人。詩一首。
重陽玉律應，萬乘金輿出。
風起韻虞弦，雲開吐堯日。
菊花浮聖酒，茱香掛衰質。
欲知恩煦多，順動觀秋實。

李咸，中宗時學士。詩一首。
重陽乘令序，四野開晴色。
日月數初幷，乾坤聖登極。
菊黃迎酒泛，松翠凌霜直。
遊海難爲深，負山徒倦力。

趙彥伯，中宗時弘文館學士。詩三首。
九日報仙家，三秋轉歲華。
呼鷹下鳥路，戲馬出龍沙。
簪掛丹萸蘂，杯浮紫菊花。
所願同微物，年年共辟邪〈詩內第三四句與趙彥昭同〉。

紅萼競燃春苑曙，䒠茸新吐御筵開。
長年願奉西王讌，近侍慚無東朔才。

千鍾聖酒御筵披，六出祥英亂遶枝。
即此神仙對瓊圃，何煩轍跡向瑤池。

於經野，中宗時爲戶部尚書。詩一首。
御氣三秋節，登高九曲門。
桂筵羅玉俎，菊醴溢芳樽。
遵渚歸鴻度，承雲舞鶴鶱。
微臣濫陪賞，空荷聖明恩。

盧懷慎，滑州人，第進士。歷監察御史，遷右御史臺中丞，黃門侍郎。開元初，進同紫微黃門平章事，卒，諡文成。詩二首。
時和素秋節，宸豫紫機關。
鶴似聞琴至，人疑宴鎬還。
曠望臨平野，潺湲俯瞑灣。
無因酬大德，空此媿崇班。

代邸東南龍躍泉，清漪碧浪遠浮天。
樓臺影就波中出，日月光疑鏡裏懸。
雁沼洄流成舜海，龜書薦社應堯年。
大川既濟慙爲楫，報德空思奉細涓。

