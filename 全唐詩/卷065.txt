
蘇味道，趙州欒城人，與里人李嶠俱以文翰顯，時人謂之蘇李。弱冠擢進士第，累轉咸陽尉，裴行儉引管書記。延載中，歷鳳閣舍人、檢校侍郎。證聖元年，出爲集州刺史，俄召拜天官侍郎。聖曆初，遷鳳閣侍郎同鳳閣鸞臺三品，前後居相位數載，多識臺閣故事。神龍時，坐張易之黨貶眉州刺史，還爲益州長史卒。集十五卷，今編詩一卷。

溫液吐涓涓，跳波急應弦。
簪裾承睿賞，花柳發韶年。
聖酒千鍾洽，宸章七曜懸。
微臣從此醉，還似夢鈞天。

崇朝遘行雨，薄晚屯密雲。
緣階起素沫，竟水聚圓文。
河柳低未舉，山花落已芬。
清尊久不薦，淹留遂待君。

飛雨欲迎旬，浮雲已送春。
還從濯枝後，來應洗兵辰。
氣合龍祠外，聲過鯨海濱。
伐邢知有屬，已見靜邊塵。

火樹銀花合，星橋鐵鎖開。
暗塵隨馬去，明月逐人來。
遊伎皆穠李，行歌盡落梅。
金吾不禁夜，玉漏莫相催。

氤氳起洞壑，遙裔匝平疇。
乍似含龍劒，還疑映蜃樓。
拂林隨雨密，度徑帶煙浮。
方謝公超步，終從彥輔遊。

紆餘帶星渚，窈窕架天潯。
空因壯士見，還共美人沈。
逸照含良玉，神花藻瑞金。
獨留長劒彩，終負昔賢心。

金祇暮律盡，玉女暝氛歸。
孕冷隨鐘徹，飄華逐劒飛。
帶日浮寒影，乘風進晚威。
自有貞筠質，寧將庶草腓。

玲瓏映玉檻，澄澈瀉銀牀。
流聲集孔雀，帶影出羵羊。
桐落秋蛙散，桃舒春錦芳。
帝力終何有，機心庶此忘。

濟北甄神貺，河西濯錦文。
聲應天池雨，影觸岱宗雲。
燕歸猶可候，羊起自成羣。
何當握靈髓，高枕絕囂氛。

綠綺膺河檢，清壇俯洛濱。
天旋俄制蹕，孝享屬嚴禋。
陟配光三祖，懷柔洎百神。
霧開中道日，雪歛屬車塵。
預奉咸英奏，長歌億萬春。

振鷺齊飛日，遷鶯遠聽聞。明光共待漏，清鑒各披雲。
喜得廊廟舉，嗟爲臺閣分。故林懷柏悅，新幄阻蘭薰。
冠去神羊影，車迎瑞雉羣。遠從南斗外，遙仰列星文。

故事推三獨，茲辰對兩闈。
夕鴉共鳴舞，屈草接芳菲。
盛府持清橐，殊章動繡衣。
風連臺閣起，霜就簡書飛。
凜凜當朝色，行行滿路威。
惟當擊隼去，復覩落鵰歸。

薄遊忝霜署，直指戒冰心。
荔浦方南紀，蘅臯暫北臨。
山晴關塞斷，川暮廣城陰。
場圃通圭甸，溝塍礙石林。
野童來捃拾，田叟去謳吟。
蟋蟀秋風起，蒹葭晚露深。
帝城猶鬱鬱，征傳幾駸駸。
迴憶披書地，勞歌謝所欽。

江路一悠哉，滔滔九派來。
遠潭昏似霧，前浦沸成雷。
鱗介多潛育，漁商幾泝洄。
風搖蜀柹下，日照楚萍開。
近漱湓城曲，斜吹蠡澤隈。
錫龜猶入貢，浮獸罷爲災。
津吏揮橈疾，郵童整傳催。
歸心詎可問，爲視落潮迴。

藩戚三雍暇，禪居二室隈。
忽聞從桂苑，移步踐花臺。
敏學推多藝，高談屬辯才。
是非寧滯著，空有掠嫌猜。
五行幽機暢，三蕃妙鍵開。
味同甘露灑，香似逆風來。
砌古留方石，池清辨燒灰。
人尋鶴洲返，月逐虎谿迴。
企躅瞻飛蓋，攀遊想渡杯。
願陪爲善樂，從此去塵埃。

琱輿藻衞擁千官，仙洞靈谿訪九丹。
隱曖源花迷近路，參差嶺竹掃危壇。
重崖對聳霞文駮，瀑水交飛雨氣寒。
天洛宸襟有餘興，裴回周矖駐歸鑾。

