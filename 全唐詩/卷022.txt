
卷22_1【舞曲歌辭·吳俞兒舞歌·劍俞】
陸龜蒙
枝月喉，棹霜脊，北斗離離在寒碧。
龍魂清，虎尾白，秋照海心同一色。
纛影咤沙干影側。神豪發直，
四睨之人股佶栗，欲定不定定不得。
舂牘殘，兒且止，狄胡有膽大如山，怖亦死。

卷22_2【舞曲歌辭·吳俞兒舞歌·矛俞】
陸龜蒙
手盤風，頭背分，電光戰扇，欲刺敲心留半線。
纏肩繞脰縖合，眩旋，卓植赴列，奪避中節。
前沖函禮穴，上指孛彗滅，與君一用來有截。

卷22_3【舞曲歌辭·吳俞兒舞歌·弩俞】
陸龜蒙
牛來開弦，人為置鏃。捩機關，迸山谷。
鹿駭澀，隼擊遲。析毫中睫，洞腋分龜。
達堅壘，殘雄師，可以冠猛樂壯曲。
抑揚蹈厲，有裂犀兕之氣者非公與。

卷22_4【舞曲歌辭·東海有勇婦】
李白
梁山感杞妻，慟器為之傾。金石忽暫開，都由激深情。
東海有勇婦，何慚蘇子卿。學劍越處子，超騰若流星。
捐軀報夫仇，萬死不顧生。白刃耀素雪，蒼天感精誠。
十步兩躩躍，三呼一交兵。斬首掉國門，蹴踏五藏行。
割此伉儷憤，粲然大義明。北海李使君，飛章奏天庭。
舍罪警風俗，流芳播滄瀛。志在列女籍，行帛已光榮。
淳于免詔獄，漢主為緹縈。津妾一棹歌，脫父於嚴刑。
十子若不肖，不如一女英。豫讓斬空衣，有心竟無成。
要離殺慶忌，壯夫素所輕。妻子亦何辜，焚之買虛名。
豈如東海婦，事立獨揚名。

卷22_5【舞曲歌辭·章和二年中（鼙舞曲）】
李賀
雲蕭索，風拂拂，麥芒如慧黍和粟。
關中父老百領襦，關東吏人乏詬租。
健犢春耕土膏黑，菖蒲叢叢沿水脈。
殷勤為我下田鉏，百錢攜賞絲桐客。
遊春漫光塢花白，野林散香神降席。
拜神得壽獻天子，七星貫斷姮娥死。

卷22_6【舞曲歌辭·公莫舞歌】
李賀
方花古礎排九楹，刺豹淋血盛銀罌。
華筵鼓吹無桐竹，長刀直立割鳴箏。
橫楣粗錦生紅緯，日炙錦嫣王未醉。
腰下三看寶玦光，項莊掉箭攔前起。
材官小臣公莫舞，座上真人赤龍子。
芒碭雲瑞抱天回，咸陽王氣清如水。
鐵樞鐵楗重束關，大旗五丈撞雙環。
漢王今日須秦印，絕臏刳腸臣不論。

卷22_7【舞曲歌辭·拂舞辭】
李賀
吳娥聲絕天，空雲閒裴回。
門外滿車馬，亦鬚生綠苔。
尊有烏程酒，勸君千萬壽。
全勝漢武錦樓上，曉望晴寒飲花露。
東方日不破，天光無老時。
丹成作蛇乘白霧，千年重化玉井龜。
從蛇作龜二千載。吳堤綠草年年在。
背有八卦稱神仙，邪鱗頑甲滑腥涎。

卷22_8【舞曲歌辭·白鳩辭】
李白
鏗鳴鐘，考朗鼓。歌白鳩，引拂舞。
白鳩之白誰與鄰，霜衣雪襟誠可珍。
含哺七子能平均。食不咽，性安馴。
首農政，鳴陽春。天子刻玉杖，鏤形賜耆人。
白鷺亦白非純真，外潔其色心匪仁。
闕五德，無司晨，胡為啄我葭下之紫鱗。
鷹鸇鵰鶚，貪而好殺。鳳凰雖大聖，不願以為臣。

卷22_9【舞曲歌辭·獨漉篇】
李白
獨漉水中泥，水濁不見月。
不見月尚可，水深行人沒。
越鳥從南來，胡鷹亦北度。
我欲彎弓向天射，惜其中道失歸路。
落葉別樹，飄零隨風。
客無所託，悲與此同。
羅帷舒捲，似有人開。
明月直入，無心可猜。
雄劍掛壁，時時龍鳴。
不斷犀象，繡澀苔生。
國恥未雪，何由成名。
神鷹夢澤，不顧鴟鳶。
為君一擊，摶鵬九天。

卷22_10【舞曲歌辭·獨漉歌】
王建
獨獨漉漉，鼠食貓肉。
烏日中，鶴露宿，黃河水直人心曲。

卷22_11【舞曲歌辭·白紵辭二首】
崔國輔
洛陽梨花落如霰，河陽桃葉生復齊。
坐恐玉樓春欲盡，紅綿粉絮裛妝啼。
董賢女弟在椒風，窈窕繁華貴後宮。
璧帶金釭皆翡翠，一朝零落變成空。

卷22_12【舞曲歌辭·白紵辭二首】
楊衡
玉纓翠佩雜輕羅，香汗微漬朱顏酡。為君起唱白紵歌，
清聲裊雲思繁多，凝笳哀琴時相和。金壺半傾芳夜促，
梁塵霏霏暗紅燭。令君安坐聽終曲，墜葉飄花難再復。
躡珠履，步瓊筵。輕身起舞紅燭前，芳姿艷態妖且妍。
回眸轉袖暗催弦，涼風蕭蕭流水急。月華泛艷紅蓮濕，
牽裙攬帶翻成泣。

卷22_13【舞曲歌辭·白紵辭】
李白
揚清歌，發皓齒，北方佳人東鄰子。且吟白紵停淥水，
長袖拂面為君起。寒雲夜卷霜海空，胡風吹天飄塞鴻。
玉顏滿堂樂未終，館娃日落歌吹朦。
月寒江清夜沉沉，美人一笑千黃金，垂羅舞榖揚哀音。
郢中白雪且莫吟，子夜吳歌動君心。動君心，冀君賞，
願作天池雙鴛鴦，一朝飛去青雲上。
吳刀翦彩縫舞衣，明妝麗服奪春輝，揚眉轉袖若雪飛。
傾城獨立世所稀，激楚結風醉忘歸。高堂月落燭已微，
玉釵掛纓君莫違。

卷22_14【舞曲歌辭·白紵歌二首】
王建
天河漫漫北斗粲，宮中烏啼知夜半。新縫白紵舞衣成，
來遲邀得吳王迎。低鬟轉面掩雙袖，玉釵浮動秋風生。
酒多夜長夜未曉，月明燈光兩相照，後庭歌聲更窈窕。
館娃宮中春日暮，荔枝木瓜花滿樹。城頭烏棲休擊鼓，
青娥彈瑟白紵舞。夜天憧憧不見星，宮中火照西江明。
美人醉起無次第，墮釵遺佩滿中庭。此時但願可君意，
回晝為宵亦不寐，年年奉君君莫棄。

卷22_15【舞曲歌辭·白紵歌】
張籍
皎皎白紵白且鮮，將作春衫稱少年。裁縫長短不能定，
自持刀尺向姑前。復恐蘭膏污纖指，常遣傍人收墮珥。
衣裳着時寒食下，還把玉鞭鞭白馬。

卷22_16【舞曲歌辭·白紵歌】
柳宗元
翠帷雙卷出傾城，龍劍破匣霜月明。朱唇掩抑悄無聲，
金簧玉磬宮中生。下沉秋水激太清，天高地迥凝日晶，
羽觴蕩漾何事傾。

卷22_17【舞曲歌辭·冬白紵歌】
元稹
吳宮夜長宮漏款，簾幕四垂燈焰暖。西施自舞王自管，
雪紵翻翻鶴翎散，促節牽繁舞腰懶。舞腰懶，王罷飲，
蓋覆西施鳳花錦，身作匡床臂為枕。朝佩擬擬王晏寢，
酒醒閽報門無事。子胥死後言為諱，近王之臣諭王意。
共笑越王窮惴惴，夜夜抱冰寒不睡。

卷22_18【舞曲歌辭·霓裳辭十首】
王建
弟子部中留一色，聽風聽水作霓裳。
散聲未足重來授，直到床前見上皇。
中管五弦初半曲，遙教合上隔簾聽。
一聲聲向天頭落，效得仙人夜唱經。
自直梨園得出稀，更番上曲不教歸。
一時跪拜霓裳徹，立地階前賜紫衣。
旋翻新譜聲初足，除卻梨園未教人。
宣與書家分手寫，中官走馬賜功臣。
伴教霓裳有貴妃，從初直到曲成時。
日長耳里聞聲熟，拍數分毫錯總知。
弦索扌從扌從隔彩雲，五更初發一山聞。
武皇自送西王母，新換霓裳月色裙。
敕賜宮人澡浴回，遙看美女院門開。
一山星月霓裳動，好字先從殿裡來。
傳呼法部按霓裳，新得承恩別作行。
應是貴妃樓上看，內人舁下彩羅箱。
朝元閣上山風起，夜聽霓裳玉露寒。
宮女月中更替立，黃金梯滑並行難。
知向華清年月滿，山頭山底種長生。
去時留下霓裳曲，總是離宮別館聲。

卷22_19【舞曲歌辭·柘枝詞】
將軍奉命即須行，塞外領強兵。
聞道烽煙動，腰間寶劍匣中鳴。

卷22_20【舞曲歌辭·柘枝詞三首】
薛能
同營三十萬，震鼓伐西羌。戰血粘秋草，征塵攪夕陽。
歸來人不識，帝里獨戎裝。
懸軍征拓羯，內地隔蕭關。日色崑崙上，風聲朔漠間。
何當千萬騎，颯颯貳師還。
意氣成功日，春風起絮天。樓台新邸第，歌舞小嬋娟。
急破催搖曳，羅衫半脫肩。

卷22_21【舞曲歌辭·屈柘詞】
溫庭筠
楊柳縈橋綠，玫瑰拂地紅。繡衫金騕袤，花髻玉瓏璁。
宿雨香潛潤，春流水暗通。畫樓初夢斷，晴日照湘風。
