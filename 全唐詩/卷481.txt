
青莎滿地無三徑，白髮緣頭忝四人。
官職謬齊商嶺客，姓名那重漢廷臣。
聖朝寡罪容衰齒，愚叟多慙未退身。
惟有門人憐鈍拙，勸教沈醉洛陽春。
龍樓寄引簪裾客，鳯闕陪趨朔望朝。
疎受杜門期脫屣，買臣歸邸忽乘軺。
印封龜紐知頒爵，冠飾蟬緌更珥貂。
飛詔寵榮歡里舍，豈徒斑白與垂髫。
鞏樹翻紅秋日斜，水分伊洛照餘霞。
弓開後騎低初月，鶚駐前旌拂暮鴉。
閨信坐遲青玉案，弄兒閒望白羊車。
今來憶事涼風晩，煙浦空悲黃菊花。
江橫渡濶煙波晚，潮過金陵落葉秋。
嘹唳塞鴻經楚澤，淺深紅樹見揚州。
夜橋燈火連星漢，水郭帆檣近鬥牛。
今日市朝風俗變，不須開口問迷樓。
嚴城畫角三聲閉，清宴金樽一夕同。
銀燭坐隅聼子夜，寶箏筵上起春風。
酒徵舊對慙衰質，曲換新詞感上宮。
淮海一從雲雨散，杳然俱是夢魂中。
日衝海浪翻銀屋，江轉秋波走雪山。
青嶂迥開蹲虎戍，碧流潛伏躍龍關。
地分吳楚星辰內，水廹滄溟宇宙間。
焚卻戍船無戰伐，使知風教被烏蠻。
〈元和二年，余以前進士為鎮海軍書奏從事。秋九月，兵亂，余以不從書奏飛檄之詐，遭庶人李錡暴怒，腰領不殊者再三。後軍平，尚書李公欲具事以聞，余以本乃誓節、非欲求榮，請罷所奏。〉
昔年從宦干戈地，黃綬青春一魯儒。
弓犯控弦招武旅，劍當抽匣問狂夫。
帛書投筆封魚腹，玄髮衝冠捋虎鬚。
談笑謝金何所媿，不為偷買用兵符。
香印煙火息，法堂鐘磬餘。
紗燈耿晨焰，釋子安禪居。
林葉脫紅影，竹煙含綺疎。
星珠錯落耀，月宇參差虛。
顧眺匪恣適，曠襟懷卷舒。
江海淼清盪，丘陵何所如。
滔滔可問津，耕者非長沮。
茅嶺感仙客，蕭園成古墟。
移步下碧峰，涉澗更躊躇。
烏噪啄秋果，翠驚銜素魚。
廻塘彩鷁來，落景標林箊。
漾漾棹翻月，蕭蕭風襲裾。
勞歌起舊思，戚歎竟難攄。
卻數共遊者。凋落非里閭。
〈里言金山有龍盤䕶，《吳志》雲「金陵虎踞」，又雲「萬歲樓，往年清夜浮於江中，有宿樓者覺之，金鏁縻於城上。」〉
樓高雉堞千師壘，峰拔驚波萬壑攢。
山絶地維消虎踞，水浮天險尚龍盤。
蜃噓雲拱飛江島，鼇噴仙巖隔海瀾。
長對碧波臨古渡，幾經風月與悲歡。
〈家於無錫四十載，今敝廬數堵猶存，今列題於後。〉
〈余頃居梅里，常於惠山肄業，舊室猶在，垂白重遊，追感多思，因效吳均體。〉
上家山，家山依舊好。
昔去松桂長，今來容鬚老。
上家山，臨古道。
高低入雲樹，蕪沒連天草。
草色綠萋萋，寒蛩遍草啼。
噪鴉啼樹遠，行雁帖雲齊。
嵒光翻落日，僧火開經室。
竹洞磬聲長，松樓鐘韻疾。
苔階泉溜缺，石甃青莎密。
舊徑行處迷，前交坐中失。
歎息整華冠，持杯強自歡。
笑歌憐稚孺，絃竹縱吹彈。
山明溪月上，酒滿心聊放。
丱髮此淹留，垂絲匪閒曠。
青山不可上，昔事還惆悵。
況復白頭人，追懷空望望。
昔余過稚齒，從師昧知奧。
徒懷利物心，不獲藏身寶。
曳婁一縫掖，出處勞昏早。
醒醉迷啜哺，衣裳辨顛倒。
忠誠貫白日，直已憑蒼昊。
捲舌墮讒諛，驚波息行潦。
衰禽識舊木，疲馬知歸道。
楊柳長庭柯，蘭荃覆階草。
旌旄光里舍，騎服歡妻嫂。
綠髩絶新知，蒼鬚稀舊老。
冠緌身忝貴，齋沐心常禱。
笙磬諒諧和，庭除還灑掃。
棲遲還竹巷，物役浸江島。
倐忽變星霜，悲傷滿衷抱。
故山一別光陰改，秋露清風歳月多。
松下壯心年少去，池邊衰影老人過。
白雲生滅依巖岫，青桂榮枯託薜蘿。
惟有此身長是客，又驅旌斾寄煙波。
雙鸂鶒，錦毛斕斑長比翼。
戱繞蓮藂迴錦臆，照灼花叢兩相得。
漁歌驚起飛南北，繚繞追隨不迷惑。
雲間上下同棲息，不作驚禽遠相憶。
東家少婦機中語，剪斷迴文泣機杼。
徒嗟孔雀銜毛羽，一去東南別離苦，
五里裵回竟何補？
早梅花，滿枝發。
東風報春春未徹，紫萼迎風玉珠裂。
楊柳未黃鶯結舌，委素飄香照新月。
橋邊一樹傷離別，遊蕩行人莫攀折。
不競江南豔陽節，任落東風伴春雪。
翡翠飛飛繞蓮塢，一啄嘉魚一鳴舞。
蓮莖觸散蓮葉欹，露滴珠光似還浦。
虞人掠水輕浮弋，翡翠驚飛飛不息。
直上層空翠影高，還向雲間雙比翼。
彈射莫及弋不得，日暮虞人空歎息。
〈頃年無錫閒居，里人獻鶴雛，余馴養之周歲，羽毛既成，見其宛頸長鳴，有煙霄之志，開籠放之，一舉沖天，復迴翔，久之乃去。〉
羽毛似雪無瑕㸃，顧影秋池舞白雲。
閒整素儀三島近，迴飄清唳九霄聞。
好風順舉應摩日，逸翮將成莫戀羣。
凌勵坐看空碧外，更憐鳬鷺老江濆。
煙水吳都郭，閶門架碧流。
綠楊深淺巷，青翰往來舟。
朱戶千家室，丹楹百處樓。
水光揺極浦，草色辨長洲。
憶作麻衣翠，曾為旅棹遊。
放歌隨楚老，清宴奉諸侯。〈貞元中，余以布衣多逰吳郡中。韋夏卿首為知遇，常陪宴席；段平仲、李季何、劉從周、綦毋咸十餘輩日同杯酒。及余以太和七年領鎮會稽，則當時賓客、羣吏、樂徒、寺僧、里客無一人存者，至於韋公子，凋喪畧盡。〉
花寺聼鶯入，春湖看雁留。
里吟傳綺唱，鄉語認歈謳。
橋轉攢虹飲，波通鬬鷁浮。
竹扉梅圃靜，水巷橘園幽。
縫堵荒麋苑，穿巖破虎丘。
舊風猶越鼓，餘俗尚吳鉤。
故館曾閒訪，遺基亦遍捜。
吹臺山木盡，香徑佛宮秋。
帳殿菰蒲掩，雲房露霧收。
薴蘿妖覆滅，荊棘鬼包羞。
風月俄黃綬，經過半白頭。〈元和七年余以校書郎從役再至蘇州，時范十五傳正為郡。而貞元中賓客散落，半已殂謝；及宴而伶人、酒徒悉往日者，問僧惟令、起二人已疾。〉
重來冠蓋客，非復別離愁。〈太和七年太和七年余鎮會稽，劉禹錫為郡，則元和中蘇州相識，知與不知，索然皆盡，河柳衰謝，邑居更易，乃甚令威之歎也！〉
候火分通陌，前旌駐外郵。
水風揺綵斾，堤柳引鳴騶。
問吏兒孫隔，呼名禮敬修。
顧瞻殊宿昔，語黙過悲憂。
義感心空在，容衰日易偷。
還持滄海詔，從此布皇猷。
翠巖幽谷高低寺，十里松風碧嶂連。
開盡春花芳草澗，遍通秋水月明泉。
石文照日分霞壁，竹影侵雲拂暮煙。
時有猨猱擾鍾磬，老僧無復得安禪。

人煙不隔江城近，水石雖清海氣深。
波動只觀羅剎相，靜居難識梵王心。
魚扃晝鏁龍宮寶，雁塔高摩欲界金。
近日尤聞重雕飾，世人遙禮二檀林。
〈七年冬十有三日，早渡浙江，寒雨方霖，軍吏悉在江次。越人年榖未成，霪雨不止，田畝浸溢，水不及穗者數寸。余至驛，命押衙裴行宗先齎祝辭，東望拜大禹廟，且以百姓請命。雨收雲息，日朗者三旬有五日，刈穫皆畢，有以見神之不欺也。〉
雨送奔濤遠，風收駭浪平。
截流張斾影，分岸走鼙聲。
獸逐銜波湧，龜艨噴棹輕。
海門凝霧暗，江渚濕雲橫。
雁翼看舟子，魚鱗辨水營。
騎交遮戍合，戈簇擁沙明。
謬履一夫長，將詢百吏情。
下車占黍稷，冬雨害粢盛。
望禱依前聖，垂休冀厚生。
半江猶慘澹，全野已澄清。
愛景三辰朗，祥農萬庾盈。
浦程通曲嶼，海色媚重城。
弓日鞬櫜動，旗風虎豹爭。
及郊揮白羽，入里卷紅旌。
愷悌思陳力，端莊冀表誠。
臨人與安俗，非止奉師貞。
〈到越州日初，引家累登新樓望鏡湖。見元相微之題壁詩雲「我是玉京天上客，謫居猶得小蓬萊。四面尋常對屏障，一家終日在樓臺。」微之與樂天此時只隔江津，日有酬和相答。時余移官九江，各乖音問，頃在越之日荏苒多故，未能書壁。今追思為《新樓詩》二十首。〉
戎容罷引旌旗卷，朱戶褰開雉堞高。
山聳翠微連郡閣，地臨滄海接靈鼇。
坐疑許宅驅雞犬，笑類樊妻化羽毛。
惆悵桂枝零落促，莫思方朔種仙桃。
海榴亭早開繁蘂，光照晴霞破碧煙。
高近紫霄疑菡萏，迥依江月半嬋姢。
懷芳不作翻風艷，別萼猶含泣露妍。
揺落舊叢雲水隔，不堪行坐數流年。
烏盈兔缺天涯迥，鶴背松梢拂檻低。
湖鏡坐隅看匣滿，海濤生處辨雲齊。
夕嵐明滅江帆小，煙樹蒼茫客思迷。
蕭索感心俱是夢，九天應共草萋萋。
〈七年冬所造，自西軒延架城隅樓前，植其杜鵑，因以為名，宴遊多在其上。〉
杜鵑如火千房圻，丹檻低看晩景中。
繁艷向人啼宿露，落英飄砌怨春風。
早梅昔待佳人折，好月誰將老子同。
惟有此花隨越鳥，一聲啼處滿山紅。
〈八年春造，架州城西南，臨眺於外，盡見湖山，別開水扉，通杜鵑樓，不啟重扃，清夜可以閒宴，因以「滿桂」為名也。〉
為憐湖水通宵望，不學樊楊卻月樓。
惟待素䂓澄滿鏡，莫看纎魄掛如鉤。
卷簾方影侵紅燭，繞竹斜暉透碧流。
蕭瑟曉風聞木落，此時何異洞庭秋。
〈亭在鏡湖上，即元相所建，亭至宏敞，春秋為競渡大設會之所。余為増以板檻，延入湖中，足加步廊以列環衛。〉
綠波春水湖光滿，丹檻連楹碧嶂遙。
蘭鷁對飛漁棹急，彩虹翻影海旗揺。
鬪疑斑虎歸三島，散作遊龍上九霄。
鼉鼓若雷爭勝負，柳堤花岸萬人招。
〈此寺摧毀積歲，貞元十六年，余為布衣，東游天台，故人江西觀察使崔公以殿中謫官移疾剡溪，崔公坐中有僧人修真，自言居龍宮寺，起謂余言：「異日〈一本此下有「必當鎮此」四字〉為修此寺。」時以狂易之言不之應。僧相視久之而退。至元和二年，余以前進士為故薛革常侍招至越中，此僧已臥疾，使門人相告「曩日所言『必當鎮此修寺』之託，幸不見忘」，僧又偶言寺中靈祗所相告耳。余問疾而已，不能對。及後符其言，而訊其存沒，則僧及門人悉已殂謝，寺更頹毀，惟荒基餘像而已。因召僧人會真，余出俸錢為葺之，累月而畢，以成其往願。〉
銀地溪邊遇衲師，笑將花宇指潛知。
定觀玄度生前事，不道靈山別後期。
真相有無因色界，化城興滅在蓮基。
好令滄海龍宮子，長䕶金人舊浴池。
削平水土窮滄海，畚鍤東南盡會稽。
山擁翠屏朝玉帛，穴通金闕架雲霓。
秘文鏤石蔵青壁，寶檢封雲化紫泥。
清廟萬年長血食，始知明德與天齊。
〈寺在州城東北隅，越中謂之小北邙。〉
寺深松桂無塵事，地接荒郊帶夕陽。
啼鳥歇時山寂寂，野花殘處月蒼蒼。
絳紗凝焰開金像，清梵銷聲閉竹房。
邱壠漸平連茂草，九原何處不心傷。
〈在鏡湖中，山形如龜，山上有寺名「永安」，則元相所移置者。〉
一峰凝黛當明鏡，十仭喬松倚翠屏。
秋月滿時侵兔魄，素波揺處動龜形。
舊深崖谷藏仙島，新結樓臺起佛扃。
不學大蛟憑水怪，等閒雪雨害生靈。
綠荷舒捲涼風曉，紅萼開縈紫菂重。
游女漢皋爭笑臉，二妃湘浦並愁容。
自含秋露貞姿結，不競春妖冶態穠。
終恐玉京仙子識，卻將歸種碧池峰。
江城霧斂輕霜早，園橘千株欲變金。
朱實摘時天路近，素英飄處海雲深。
懼同枳棘愁遷徙，每抱馨香委照臨。
憐爾結根能自保，不隨寒暑換貞心。
〈寺在城郭最囂煩處，自有一峰，巖壑皆入寺中。〉
最深城郭在人煙，疑借壺中到梵天。
巖樹桂花開月殿，石樓風鐸繞金仙。
地無塵染多靈草，室鑒真空有定泉。
應是法宮傳覺路，使無煩惱見青蓮。
開花占得春光早，雪綴雲裝萬萼輕。
凝艷拆時初照日，落英頻處乍聞鶯。
舞空柔弱看無力，帶月蔥蘢似有情。
多事東風入閨闥，盡飄芳思委江城。
薔薇繁艷滿城陰，爛漫開紅次第深。
新蘂度香翻宿蝶，密房飄影戲晨禽。
竇閨織婦慙詩句，南國佳人怨錦衾。
風月寂寥思往事，暮春空賦白頭吟。
東南舊美凌霜操，五月凝陰入坐寒。
煙惹翠梢含玉露，粉開春籜聳琅玕。
莫令戲馬童兒見，試引為龍道士看。
知爾結根香實在，鳯皇終擬下雲端。
〈琪樹垂條如弱柳，結子如碧珠，三年子可一熟，每歲生者相續，一年綠，二年碧，三年者紅綴於條上，璀錯相間。〉
石橋峰上棲玄鶴，碧闕巖邊䕃羽人。
冰葉萬條垂碧實，玉珠千日保青春。
月中泣露應同浥，澗底侵雲尚有塵。
徒使茯苓成琥珀，不為松老化龍鱗。〈一本第三聨缺，第七句作「長向月中清泣露」。〉
海邊佳樹生奇彩，知是仙山取得栽。
瓊蘂籍中聞閬苑，紫芝圖上見蓬萊。
淺深芳萼通宵換，委積紅英報曉開。
寄語春園百花道，莫爭顔色泛金杯。
煙波野寺經過處，水國蒼茫夢想中。
雲散浦間江月迥，日曛洲渚海潮通。
坐看魚鳥沈浮遠，靜見樓臺上下同。
聞道化城方便喻，只應從此到龍宮。
靈汜橋邊多感傷，分明湖派繞廻塘。
岸花前後聞幽鳥，湖月高低怨綠楊。
能促歳陰惟白髮，巧乘風馬是春光。
何須化鶴歸華表，卻數凋零念越鄉。
〈西施採蓮、歐冶鑄劍所。〉
嵐光花影繞山陰，山轉花稀到碧潯。
傾國美人妖艷遠，鑿山良冶鑄鑪深。
凌波莫惜臨妝面，瑩鍔當期出匣心。
應是蛟龍長不去，若耶秋水尚沈沈。
〈此詩一首，在越所作，今編入卷內。大和八年十月，冬暄無雪，自訪禹廟所禱。其日，廻舟至湖半，陰雲四合，飛霰大降者三日，積雪盈尺，浙江中流乃分陰雪，杭州並無所霑。〉
金奏雲壇畢，同雲拂雪來。
玉田千畝合，瓊室萬家開。
湖暗冰封鏡，山明樹變梅。
裂繒分井陌，連璧混樓臺。
麻引詩人興，鹽牽謝女才。
細疑歌響盡，旋作舞腰廻。
著水鵞毛失，鋪松鶴羽摧。
半崖雲掩映，當砌月裵回。
遇物纎能狀，隨方巧若裁。
玉花全綴萼，珠蚌盡呈胎。
志士書頻照，鮫人杼正催。
妬妝凌粉匣，欺酒上瓊杯。
海使迷奔轍，江濤認暗雷。
疾飄風作馭，輕集霰為媒。
劍客休矜利，農師正念摧。
瑞彰知有感，靈貺表無災。
堯歴占新慶，虞階想舊陪。
粉凝鸞閣下，銀結鳯池隈。
鷄樹花驚笑，龍池絮欲猜。
勞歌會稽守，遙祝永康哉。
〈此一首亦在越所作，寺內靈異，隨注其下。以越人題詩者前後皆不備言，今編於《追昔遊》卷中。寺內　𤺆禪師草廬持經，感普賢見於前。〉
花界無生地，慈宮有相天。
化娥騰寶像，留影閟金仙。〈寺內因普賢見身於持經僧前，因此置寺。〉
殿湧全身塔，池開半月泉。
十峰排碧落，雙澗合清漣。〈寺前後有十峰廻繞，雙澗合流之。〉
藥草經行遍，香燈次第燃。
戒珠高臘䕶，心印祖僧傳。〈此寺僧律嚴肅，持經皆承師教。〉
瓶識先羅漢，衣存舊福田。〈寺內有約法師水瓶，梁朝宮人所製袈裟。〉
幻身觀火宅，昏眼照青蓮。
住覺超真境，依遊渡法船。
化城珠百億，靈跡冠三千。
蕭壁將沈影，梁薪尚綴煙。〈寺前昭明太子畫真，又梁時薪公影尚在。〉
色塵知有數，劫燼豈無年。
龍噴疑通海，鯨吞想漏川。〈寺內有梁朝銅龍吐泉、銅鯨飲水以注諸院。〉
磬疎聞啟梵，鐘息見安禪。
指喻三車覺，開迷五陰纏。
教通方便入，心達是非詮。
貝葉千花藏，檀林萬寶篇。
坐嚴獅子迅，幢飾網珠懸。
極樂知無礙，分明應有緣。
還將意功德，留偈法王前。
