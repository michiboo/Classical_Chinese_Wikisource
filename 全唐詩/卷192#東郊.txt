
高臺造雲端，遐瞰周四垠。
雄都定鼎地，勢據萬國尊。
河嶽出雲雨，土圭酌乾坤。
舟通南越貢，城背北邙原。
帝宅夾清洛，丹霞捧朝暾。
蔥蘢瑤臺榭，𥦖窱雙闕門。
十載構屯難，兵戈若雲屯。
膏腴滿榛蕪，比屋空毀垣。
聖主乃東眷，俾賢拯元元。
熙熙居守化，泛泛太府恩。
至損當受益，苦寒必生溫。
平明四城開，稍見市井喧。
坐感理亂跡，永懷經濟言。
吾生自不達，空鳥何翩翻。
天高水流遠，日晏城郭昏。
裴回訖旦夕，聊用寫憂煩。

芳節欲雲晏，遊遨樂相從。
高閣照丹霞，飀飀含遠風。
寂寥氛氳廓，超忽神慮空。
旭日霽皇州，岧嶢見兩宮。
嵩少多秀色，羣山莫與崇。
三川浩東注，瀍澗亦來同。
陰陽降大和，宇宙得其中。
舟車滿川陸，四國靡不通。
舊堵今即葺，庶甿亦已豐。
周覽思自奮，行當遇時邕。

翠嶺香臺出半天，萬家煙樹滿晴川。
諸僧近住不相識，坐聽微鐘記往年。

高原出東城，鬱鬱見咸陽。
上有千載事，乃自漢宣皇。
頹壖久凌遲，陳跡翳丘荒。
春草雖復綠，驚風但飄揚。
周覽京城內，雙闕起中央。
微鐘何處來，暮色忽蒼蒼。
歌吹喧萬井，車馬塞康莊。
昔人豈不爾，百世同一傷。
歸當守沖漠，跡寓心自忘。

登高創危構，林表見川流。
微雨颯已至，蕭條川氣秋。
下尋密竹盡，忽曠沙際遊。
紆曲水分野，綿延稼盈疇。
寒花明廢墟，樵牧笑榛丘。
雲水成陰澹，竹樹更清幽。
適自戀佳賞，復茲永日留。

置酒臨高隅，佳人自城闕。
已翫滿川花，還看滿川月。
花月方浩然，賞心何由歇。

高臺一悄望，遠樹間朝暉。
但見東西騎，坐令心賞違。
始霽郊原綠，暮春啼鳥稀。
徒然對芳物，何能獨醉歸。

茲樓日登眺，流歲暗蹉跎。
坐厭淮南守，秋山紅樹多。

殘霞照高閣，青山出遠林。
晴明一登望，瀟灑此幽襟。

端令倚懸檻，長望抱沈憂。
寧知故園月，今夕在茲樓。
衰蓮送餘馥，華露湛新秋。
坐見蒼林變，清輝愴已休。

園林過新節，風花亂高閣。
遙聞擊鼓聲，蹴鞠軍中樂。

高閣一長望，故園何日歸？
煙塵擁函谷，秋雁過來稀。

南樓夜已寂，暗鳥動林間。
不見城郭事，沈沈唯四山。

悵然高閣望，已掩東城關。
春風偏送柳，夜景欲沈山。

時暇陟雲構，晨霽澄景光。
始見吳都大，十里鬱蒼蒼。
山川表明麗，湖海吞大荒。
合沓臻水陸，駢闐會四方。
俗繁節又暄，雨順物亦康。
禽魚各翔泳，草木遍芬芳。
於茲省甿俗，一用勸農桑。
誠知虎符忝，但恨歸路長。

伐鼓通嚴城，車馬溢廣躔。
煌煌列明燭，朝服照華鮮。
金門杳深沈，尚聽清漏傳。
河漢忽已沒，司閽啓晨關。
丹殿據龍首，崔嵬對南山。
寒生千門裏，日照雙闕間。
禁旅下成列，爐香起中天。
輝輝覩明聖，濟濟行〈音航〉俊賢。
媿無鴛鷺姿，短翮空飛還。
誰當假毛羽，雲路相追攀。

何處醉春風，長安西復東。
不因俱罷職，豈得此時同。
貰酒宣平里，尋芳下苑中。
往來楊柳陌，猶避昔年驄。

山水本自佳，遊人已忘慮。
碧泉更幽絕，賞愛未能去。
潺湲寫幽磴，繚繞帶嘉樹。
激轉忽殊流，歸泓又同注。
羽觴自成翫，永日亦延趣。
靈草有時香，仙源不知處。
還當候圓月，攜手重遊寓。

鑿山導伊流，中斷若天闢。
都門遙相望，佳氣生朝夕。
素懷出塵意，適有攜手客。
精舍遶層阿，千龕鄰峭壁。
緣雲路猶緬，憩澗鐘已寂。
花樹發煙華，淙流散石脈。
長嘯招遠風，臨潭漱金碧。
日落望都城，人間何役役。

東風日已和，元化亮無私。
草木同時植，生條有高卑。
罷官守園廬，豈不懷渴飢。
窮通非所干，跼促當何爲。
佳辰幸可遊，親友亦相追。
朝從華林宴，暮返東城期。
掇英出蘭臯，翫月步川坻。
軒冕誠可慕，所憂在縶維。

兩山鬱相對，晨策方上干。
靄靄眺都城，悠悠俯清瀾。
邈矣二三子，茲焉屢遊盤。
良時忽已周，獨往念前歡。
好鳥始雲至，衆芳亦未闌。
遇物豈殊昔，慨傷自有端。

良遊因時暇，乃在西南隅。
綠煙凝層城，豐草滿通衢。
精舍何崇曠，煩跼一弘舒。
架虹施廣蔭，構雲眺八區。
既此塵境遠，忽聞幽鳥殊。
新林泛景光，叢綠含露濡。
永日亮難遂，平生少歡娛。
誰能遽還歸，幸與高士俱。

官舍耿深夜，佳月喜同遊。
橫河俱半落，泛露忽驚秋。
散彩疎羣樹，分規澄素流。
心期與浩景，蒼蒼殊未收。

野水灩長塘，煙花亂晴日。
氤氳綠樹多，蒼翠千山出。
遊魚時可見，新荷尚未密。
屢往心獨閑，恨無理人術。

東風散餘沍，陂水淡已綠。
煙芳何處尋，杳藹春山曲。
新禽哢暄節，晴光泛嘉木。
一與諸君遊，華觴忻見屬。

水曲一追遊，遊人重懷戀。
嬋娟昨夜月，還向波中見。
驚禽棲不定，流芳寒未徧。
攜手更何時，佇看花似霰。

岸篠覆廻溪，廻溪曲如月。
沈瀋水容綠，寂寂流鶯歇。
淺石方凌亂，遊禽時出沒。
半雨夕陽霏，緣源雜花發。
明晨重來此，同心應已闕。

清賞非素期，偶遊方自得。
前登絕嶺險，下視深潭黑。
密竹已成暮，歸雲殊未極。
春鳥依谷暄，紫蘭含幽色。
已將芳景遇，復款平生憶。
終念一歡別，臨風還默默。

晨登西齋望，不覺至夕曛。
正當秋夏交，原野起煙氛。
坐聽涼飆舉，華月稍披雲。
漠漠山猶隱，灩灩川始分。
物幽夜更殊，境靜興彌臻。
息機非傲世，於時乏嘉聞。
究空自爲理，況與釋子羣。

微雨衆卉新，一雷驚蟄始。
田家幾日閑，耕種從此起。
丁壯俱在野，場圃亦就理。
歸來景常晏，飲犢西澗水。
飢劬不自苦，膏澤且爲喜。
倉廩無宿儲，徭役猶未已。
方慙不耕者，祿食出閭里。

積雨時物變，夏綠滿園新。
殘花已落實，高筍半成筠。
守此幽棲地，自是忘機人。

夏雨萬壑湊，灃漲暮渾渾。
草木盈川谷，澶漫一平吞。
槎梗方瀰泛，濤沫亦洪翻。
北來注涇渭，所過無安源。
雲嶺同昏黑，觀望悸心魂。
舟人空斂棹，風波正自奔。

鵷鴻俱失侶，同爲此地遊。
露浥荷花氣，風散柳園秋。
煙草凝衰嶼，星漢泛歸流。
林高初上月，塘深未轉舟。
清言屢往復，華樽始獻酬。
終憶秦川賞，端坐起離憂。

形跡雖拘檢，世事澹無心。
郡中多山水，日夕聽幽禽。
幾閣文墨暇，園林春景深。
雜花芳意散，綠池暮色沈。
君子有高躅，相攜在幽尋。
一酌何爲貴，可以寫沖襟。

時事方擾擾，幽賞獨悠悠。
弄泉朝涉澗，採石夜歸州。
揮翰題蒼峭，下馬歷嵌丘。
所愛唯山水，到此即淹留。

川明氣已變，巖寒雲尚擁。
南亭草心綠，春塘泉脈動。
景煦聽禽響，雨餘看柳重。
逍遙池館華，益媿專城寵。

南譙古山郡，信是高人居。
自歎乏弘量，終朝親簿書。
於時忽命駕，秋野正蕭疎。
積逋誠待責，尋山亦有餘。
測測石泉冷，曖曖煙谷虛。
中有釋門子，種果結茅廬。
出身厭名利，遇境即躊躇。
守直雖多忤，視險方晏如。
況將塵埃外，襟抱從此舒。

始入松路永，獨忻山寺幽。
不知臨絕檻，乃見西江流。
吳岫分煙景，楚甸散林丘。
方悟關塞眇，重軫故園愁。
聞鐘戒歸騎，憩澗惜良遊。
地疎泉谷狹，春深草木稠。
茲焉賞未極，清景期杪秋。

密竹行已遠，子歸啼更深。
綠池芳草氣，閑齋春樹陰。
晴蝶飄蘭逕，遊蜂遶花心。
不遇君攜手，誰復此幽尋。

野水煙鶴唳，楚天雲雨空。
翫舟清景晚，垂釣綠蒲中。
落花飄旅衣，歸流澹清風。
緣源不可極，遠樹但青蔥。

夏衣始輕體，遊步愛僧居。
果園新雨後，香臺照日初。
綠陰生晝靜，孤花表春餘。
符竹方爲累，形跡一來疎。

州民知禮讓，訟簡得遨遊。
高亭憑古地，山川當暮秋。
是時秔稻熟，西望盡田疇。
仰恩慙政拙，念勞喜歲收。
澹泊風景晏，繚繞雲樹幽。
節往情惻惻，天高思悠悠。
嘉賓幸雲集，芳罇始淹留。
還希習池賞，聊以駐鳴騶。

屢訪塵外跡，未窮幽賞情。
高秋天景遠，始見山水清。
上陟巖殿憩，暮看雲壑平。
蒼茫寒色起，迢遞晚鐘鳴。
意有清夜戀，身爲符守嬰。
悟言緇衣子，蕭灑中林行。

朝下抱餘素，地高心本閑。
如何趨府客，罷秩見秋山。
疎樹共寒意，遊禽同暮還。
因君悟清景，西望一開顏。

清境豈雲遠，炎氛忽如遺。
重門布綠陰，菡萏滿廣池。
石髮散清淺，林光動漣漪。
緣崖摘紫房，扣檻集靈龜。
浥浥餘露氣，馥馥幽襟披。
積喧忻物曠，耽玩覺景馳。
明晨復趨府，幽賞當反思。

靈飆動閶闔，微雨灑瑤林。
復此新秋夜，高閣正沈沈。
曠歲恨殊跡，茲夕一披襟。
洞戶含涼氣，網軒構層陰。
況自展良友，芳罇遂盈斟。
適悟委前妄，清言怡道心。
豈戀腰間綬，如彼籠中禽。

廣庭獨閑步，夜色方湛然。
丹閣已排雲，皓月更高懸。
繁露降秋節，蒼林鬱芊芊。
仰觀天氣涼，高詠古人篇。
撫己亮無庸，結交賴羣賢。
屬予翹思時，方子中夜眠。
相去隔城闕，佳期屢徂遷。
如何日夕待，見月三四圓。

吏舍跼終年，出郊曠清曙。
楊柳散和風，青山澹吾慮。
依叢適自憩，緣澗還復去。
微雨靄芳原，春鳩鳴何處？
樂幽心屢止，遵事跡猶遽。
終罷斯結廬，慕陶真可庶。

清露澄境遠，旭日照林初。
一望秋山淨，蕭條形跡疎。
登原忻時稼，採菊行故墟。
方願沮溺耦，淡泊守田廬。

北望極長廊，斜扉映藂竹。
亭午一來尋，院幽僧亦獨。
唯聞山鳥啼，愛此林下宿。

青苔幽巷徧，新林露氣微。
經聲在深竹，高齋獨掩扉。
憩樹愛嵐嶺，聽禽悅朝暉。
方耽靜中趣，自與塵事違。

山景寂已晦，野寺變蒼蒼。
夕風吹高殿，露葉散林光。
清鐘始戒夜，幽禽尚歸翔。
誰復掩扉臥，不詠南軒涼。

石壁精舍高，排雲聊直上。
佳遊愜始願，忘險得前賞。
崖傾景方晦，谷轉川如掌。
綠林含蕭條，飛閣起弘敞。
道人上方至，清夜還獨往。
日落羣山陰，天秋百泉響。
所嗟累已成，安得長偃仰。

北鄰有幽竹，潛筠穿我廬。
往來地已密，心樂道者居。
殘花廻往節，輕條蔭夏初。
聞鐘北牕起，嘯傲永日餘。

結茅臨絕岸，隔水聞清磬。
山水曠蕭條，登臨散情性。
稍指緣原騎，還尋汲澗逕。
長嘯倚亭樹，悵然川光暝。

繚繞西南隅，鳥聲轉幽靜。
秀公今不在，獨禮高僧影。
林下器未收，何人適煮茗。

攀崖復緣澗，遂造幽人居。
鳥鳴泉谷暖，土起萌甲舒。
聊登石樓憩，下翫潭中魚。
田婦有嘉獻，潑撒新歲餘。
常怪投錢飲，事與賢達疎。
今我何爲答，鰥寡慾焉如。

高年不復出，門徑衆草生。
時夏方新雨，果藥發餘榮。
疎澹下林景，流暮幽禽情。
身名兩俱遣，獨此野寺行。

釋子喜相偶，幽林俱避喧。
安居同僧夏，清夜諷道言。
對閣景恆晏，步庭陰始繁。
逍遙無一事，松風入南軒。

受命恤人隱，茲遊久未遑。
鳴騶響幽澗，前旌耀崇岡。
青冥臺砌寒，綠褥草木香。
填壑躋花界，疊石構雲房。
經製隨巖轉，繚繞豈定方。
新泉泄陰壁，高蘿蔭綠塘。
攀林一棲止，飲水得清涼。
物累誠可遣，疲甿終未忘。
還歸坐郡閣，但見山蒼蒼。

石門有雪無形跡，松壑凝煙滿衆香。
餘食施庭寒鳥下，破衣掛樹老僧亡。

曹溪舊弟子，何緣住此山。
世有征戰事，心將流水閑。
埽林驅虎出，宴坐一林間。
藩守寧爲重，擁騎造雲關。

躡石欹危過急澗，攀崖迢遞弄懸泉。
猶將虎竹爲身累，欲付歸人絕世緣。

淙流絕壁散，虛煙翠澗深。
叢際松風起，飄來灑塵襟。
窺蘿翫猿鳥，解組傲雲林。
茶果邀真侶，觴酌洽同心。
曠歲懷茲賞，行春始重尋。
聊將橫吹笛，一寫山水音。

池上鳴佳禽，僧齋日幽寂。
高林晚露清，紅藥無人摘。
春水不生煙，荒岡筠翳石。
不應朝夕遊，良爲蹉跎客。

清露夏天曉，荒園野氣通。
水禽遙泛雪，池蓮迥披紅。
幽林詎知暑，環舟似不窮。
頓灑塵喧意，長嘯滿襟風。

亭宇麗朝景，簾牖散暄風。
小山初構石，珍樹正然紅。
弱藤已扶樹，幽蘭欲成叢。
芳心幸如此，佳人時不同。

羣木晝陰靜，北牕涼氣多。
閑居逾時節，夏雲已嵯峨。
搴葉愛繁綠，緣澗弄驚波。
豈爲論夙志，對此青山阿。

晝晷已雲極，宵漏自此長。
未及施政教，所憂變炎涼。
公門日多暇，是月農稍忙。
高居念田裡，苦熱安可當。
亭午息羣物，獨遊愛方塘。
門閉陰寂寂，城高樹蒼蒼。
綠筠尚含粉，圓荷始散芳。
於焉灑煩抱，可以對華觴。

棲身齒多暮，息心君獨少。
慕謝始精文，依僧欲觀妙。
冽泉前堦注，清池北窗照。
果藥雜芬敷，松筠疎蒨峭。
屢躋幽人境，每肆芳辰眺。
採栗玄猿窟，擷芝丹林嶠。
紵衣豈寒禦，蔬食非飢療。
雖甘巷北單，豈塞青紫耀。
郡有優賢榻，朝編貢士詔。
欲同朱輪載，勿憚移文誚。

居士近依僧，青山結茅屋。
疎松映嵐晚，春池含苔綠。
繁華冒陽嶺，新禽響幽谷。
長嘯攀喬林，慕茲高世躅。

適從郡邑喧，又茲三伏熱。
山中清景多，石罅寒泉潔。
花香天界事，松竹人間別。
殿分嵐嶺明，磴臨懸壑絕。
昏旭窮陟降，幽顯盡披閱。
嶔駭風雨區，寒知龍蛇穴。
情虛澹泊生，境寂塵妄滅。
經世豈非道，無爲厭車轍。

借地結茅棟，橫竹掛朝衣。
秋園雨中綠，幽居塵事違。
陰井夕蟲亂，高林霜果稀。
子有白雲意，構此想巖扉。

