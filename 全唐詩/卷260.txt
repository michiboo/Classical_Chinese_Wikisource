
秦系，字公緒，會稽人。天寶末，避亂剡溪，北都留守薛兼訓奏爲右衛率府倉曹參軍，不就。建中初，客泉州，南安有九日山，大松百餘章，俗傳東晉時所植。系結廬其上，穴石爲研，注《老子》，彌年不出。張建封聞系不可致，請就加校書郎。自號東海釣客，與劉長卿善，以詩相贈答。權德輿曰：「長卿自以爲五言長城，系用偏師攻之。」雖老益壯，其後東渡秣陵，年八十餘卒。南安人思之，號其山爲高士峰。詩一卷。 
不逐時人後，終年獨閉關。
家中貧自樂，石上臥常閑。
墜栗添新味，寒花帶老顏。
侍臣當獻納，那得到空山。

不餌住雲溪，休丹罷藥畦。
杏花虛結子，石髓任成泥。
掃地青牛臥，栽松白鶴棲。
共知仙女麗，莫是阮郎妻。

常恨相知晚，朝來枉數行。
臥雲驚聖代，拂石候仙郎。
時果連枝熟，春醪滿甕香。
貧家仍有趣，山色滿湖光。

終年常避喧，師事五千言。
流水閑過院，春風與閉門。
山茶邀上客，桂實落前軒。
莫強敎余起，微官不足論。

湖裏尋君去，樵風往返吹。
樹喧巢鳥出，路細葑田移。
漚薴成魚網，枯根是酒巵。
老年唯自適，生事任羣兒。

從來席不暖，爲爾便淹流。
雞黍今相會，雲山昔共遊。
上簾宜晚景，臥簟覺新秋。
身事何須問，余心正四愁。

策杖政成時，清溪弄釣絲。
當年潘子貌，避病沈侯詩。
漉酒迎賓急，看花署字遲。
楊梅今熟未，與我兩三枝。

忽道仙翁至，幽人學拜迎。
華簪窺甕牖，珍味代藜羹。
洗硯魚仍戲，移樽鳥不驚。
蘭亭攀敘卻，會此越中營。

一似桃源隱，將令過客迷。 
礙冠門柳長，驚夢院鶯啼。 
澆藥泉流細，圍棋日影低。 
舉家無外事，共愛草萋萋。

長謠朝復暝，幽獨幾人知。 
老鶴兼雛弄，叢篁帶筍移。 
白雲將袖拂，青鏡出簷窺。 
邀取漁家叟，花間把酒卮。

寂寂池亭裡，軒窗間綠苔。 
游魚牽荇沒，戲鳥踏花摧。 
小徑僧尋去，高峰鹿下來。 
中年曾屢辟，多病復遲迴。

白雲知所好，柏葉幸加餐。
石鏡妻將照，仙書我借看。
鳥來翻藥椀，猿飲怕魚竿。
借問簷前樹，何枝曾掛冠。

真人俄整舄，雙鶴屢飛翔。 
恐入壺中住，須傳肘後方。 
霓裳雲氣潤，石徑朮苗香。 
一去何時見，仙家日月長。

雞犬漁舟裡，長謠任興行。 
那邀落日醉，已被遠山迎。 
書篋將非重，荷衣著甚輕。 
謝安無箇事，忽起為蒼生。

衰草經行處，微燈舊道場。 
門人失譚柄，野鳥上禪床。 
科斗書空古，旃檀缽自香。 
今朝數行淚，卻灑約公房。

空山歲計是胡麻，窮海無梁泛一槎。
稚子唯能覓梨栗，逸妻相共老煙霞。
高吟麗句驚巢鶴，閑閉春風看落花。
借問省中何水部，今人幾箇屬詩家。

由來那敢議輕肥，散髮行歌自採薇。 
逋客未能忘野興，辟書翻遣脫荷衣。 
家中匹婦空相笑，池上群鷗盡欲飛。 
更乞大賢容小隱，益看愚谷有光輝。

少小爲儒不自強，如今嬾復見侯王。
覽鏡已知身漸老，買山將作計偏長。
荒涼鳥獸同三逕，撩亂琴書共一牀。
猶有郎官來問疾，時人莫道我佯狂。

閑閑麋鹿或相隨，一兩年來鬢欲衰。 
琴硯共依春酒甕，雲霞覆著破柴籬。 
注書不向時流說，種藥空令道者知。
久帶紗巾仍藉草，山中那得見朝儀。

帶郭茅亭詩興饒，回看一曲倚危橋。 
門前山色能深淺，壁上湖光自動搖。 
閒花散落填書帙，戲鳥低飛礙柳條。 
向此隱來經幾載，如今已是漢家朝。

十年木屐步苔痕，石上松間水自喧。 
三辟草堂仍被褐，數行書札忽臨門。 
臥多共息嵇康病，才劣虛同郭隗尊。 
亞相已能憐潦倒，山花笑處莫啼猿。

天師百歲少如童，不到山中竟不逢。 
洗藥每臨新瀑水，步虛時上最高峰。 
籬間五月留殘雪，座右千年廕老松。 
此去人寰今遠近，回看雲壑一重重。

時人多笑樂幽棲，晚起閒行獨杖藜。 
雲色卷舒前後嶺，藥苗新舊兩三畦。 
偶逢野果將呼子，屢折荊釵亦為妻。 
擬共釣竿長往復，嚴陵灘上勝耶溪。

客在煙霞裡，閑閑逐狎鷗。 
終年常裸足，連日半蓬頭。 
帶月乘漁艇，迎寒綻鹿裘。 
已於人事少，多被掛冠留。 
素業堆千卷，清風至一丘。 
蒼黃倒藜杖，傴僂睹銀鉤。 
跡愧巢由隱，才非管樂儔。 
從來自多病，不是傲王侯。

久是煙霞客，潭深釣得魚。
不知芸閣上，遺校幾多書。

稷卨今爲相，明君復是堯。
寧知買臣困，猶負會稽樵。

長策胸中不復論，荷衣藍縷閉柴門。 
當時漢祖無三傑，爭得咸陽與子孫。

數片荷衣不蔽身，青山白鳥豈知貧。
如今非是秦時世，更隱桃花亦笑人。

禪室繩牀在翠微，松間荷笠一僧歸。
磬聲寂歷宜秋夜，手冷燈前自衲衣。

簷前朝暮雨添花，八十真僧飯一麻。 
入定幾時將出定，不知巢燕污袈裟。

欲強登高無力也，籬邊黃菊為誰開。 
共知不是潯陽郡，那得王弘送酒來。

霞外主人門不扃，數株桃樹藥囊青。 
閒行池畔隨孤鶴，若問多應道姓丁。

黃精蒸罷洗瓊杯，林下從留石上苔。
昨日圍棋未終局，多乘白鶴下山來。

盤石垂蘿即是家，回頭猶看五枝花。 
松間寂寂無煙火，應服朝來一片霞。

昨日年催白髮新，身如麋鹿不知貧。 
時時亦被群兒笑，賴有南山四老人。

荷衣半破帶莓苔，笑向陶潛酒甕開。 
縱醉遠須上山去，白雲那肯下山來。

簑笠雙童傍酒船，湖山相引到房前。 
團蕉何事教人見，暫借空林床守坐禪。

禪室遙看峰頂頭，白雲東去水長流。
松間儻許幽人住，不更將錢買沃州。

久臥雲間已息機，青袍忽著狎鷗飛。 
詩興到來無一事，郡中今有謝玄暉。

黯黯嚴城罷鼓鼙，數聲相續出寒棲。
不嫌驚破紗窗夢，卻恐爲妖半夜啼。

