
牟融，有贈歐陽詹、張藉、韓翃諸人詩，蓋貞元元和間人也。詩一卷。
醉來重整華陽巾，搔首驚看白髮新。
莫道愁多因病酒，只緣命薄不辭貧。
龍魚失水難為用，龜玉蒙塵未見珍。
正是聖朝全盛日，詎知林下有閒人。
十年學道困窮廬，空有長才重老儒。
功業要當垂永久，利名那得在須臾。
山中荊璞誰知玉，海底驪龍不見珠。
寄語故人休悵怏，古來賢逹事多殊。
銜盃誰道易更闌，沈醉歸來不自歡。
惆悵後時孤劍冷，寂寥無寐一燈殘。
竹窗涼雨鳴秋籟，江郭清砧𢷬夜寒。
多少客懷消不得，臨風搔首浩漫漫。
未秋為別已終秋，咫尺婁江路阻脩。
心上惟君知委曲，眼前獨我逐漂流。
從來姑息難為好，到底依棲總是諏。
西望家山成浩歎，臨風搔首不勝愁。
雨晴江館柳依依，握手那堪此別離。
獨鶴孤琴隨遠斾，紅亭綠酒惜分岐。
月明野店聞雞早，花暗關城匹馬遲。
後夜定知相憶處，東風回首不勝悲。
卜築藏修地自偏，尊前詩酒集羣賢。
半岩松暝時藏鶴，一枕秋聲夜聼泉。
風月謾勞酬逸興，漁樵隨處度流年。
南州人物依然在，山水幽居勝輞川。
江村搖落暫逢秋，況是聞君獨遠遊。
浙水風煙思弔古，楚鄉人物賦登樓。
書沈寒雁雲邊影，夢繞清猨月下愁。
念我故人勞碌久，不如投老臥滄洲。
林前風景晚蒼蒼，林下懷人路杳茫。
白髮流年淹舊業，碧山茅屋臥斜陽。
客邊秋興悲張翰，病裏春情笑沈郎。
何事登樓□□□，幾廽搔首□思歸。
異鄉歳晚悵離懷，遊子馳驅媿不才。
夜夜砧聲催客去，年年雁影帶寒來。
半林殘葉迎霜落，三徑黃花近節開。
㡬度無聊倍惆悵，臨風搔首獨興哀。
偶來絶頂興無窮，獨有山僧筆最工。
綠徑日長袁戶在，紫荃秋晩謝庭空。
離花影度湘江月，遺珮香生洛浦風。
欲結歳寒盟不去，忘機相對畫圖中。
西風吹冷透貂裘，行色匆匆不暫㽞。
帆帶夕陽投越浦，心隨明月到杭州。
風清聽漏驚鄉夢，燈下聞歌亂別愁。
懸想到杭州興地，尊前應與話離憂。
何事離懷入夢頻，貧居寂寞四無鄰。
詩因韻險難成律，酒為愁多不顧身。
眼底故人驚歲別，尊前華髮逐時新。
十年飄泊如萍跡，一度登臨一悵神。

搔首臨風獨倚欄，客邊驚覺歲華殘。
棲遲未遇常鋾薦，邂逅寧彈貢禹冠。
有興不愁詩韻險，無聊只怕酒杯乾。
何如日日長如醉，付與詩人一笑看。
悠悠旌斾出東樓，特出仙郎上帝州。
劉旻才高能富國，蕭何人傑足封侯。
關河弱柳垂金縷，水驛青簾拂畫樓。
欲盡故人尊酒意，春風江上暫停舟。
別來有路隔仙凡，幾度臨風欲去難。
樂道無時忘鶴伴，談玄何日到星壇。
山中勝景常留客，林下清風好煉丹。
使我浮生塵鞅脫，相從應得一盤桓。
林間曲徑掩衡茅，遶屋青青翡翠稍。
一枕秋聲鸞舞月，半窗雲影鶴歸巢。
曾聞賈誼陳奇策，肯學揚雄賦解嘲。
我有清風高節在，知君不負歲寒交。
落落長才負不羈，中原回首益堪悲。
英雄此日誰能薦，聲價當時衆所推。
一代高風留異國，百年遺跡剰殘碑。
經過詞客空惆悵，落日寒煙賦《黍離》。
錦袍日暖耀冰蠶，上客陪遊酒半酣。
笑拂吟鞭邀好興，醉欹烏帽逞雄談。
樓前弱柳揺金縷，林外遙山隔翠嵐。
正是太平行樂處，春風花下且停驂。
蘿徑蕭然曲業存，閒雲流水四無隣。
身留白屋潛蹤跡，門□□吟學隠淪。
吟對琴尊江上月，笑看花木鏡中春。
遺書自有親□處，何必驅馳擾世塵？
羽衣縹緲拂塵囂，悵別河梁贈柳條。
閬苑雲深孤鶴逈，蓬萊天近一身遙。
香浮寳輦仙風潤，花落瑤壇絳雨消。
自是長生林下客，也陪鴛鷺入清朝。
山中舊宅四無隣，草浄雲和逈絶塵。
神棗胡麻能飯客，桃花流水䕃通津。
星壇火伏煙霞暝，林壑春香鳥雀馴。
若使凡緣終可脫，也應從此度閒身。
為客囊無季子金，半生蹤跡任浮沈。
服勤因念劬勞重，思養徒懷感慨深。
島外斷雲凝遠日，天涯芳草動愁心。
家林千里遙相憶，㡬度停車一悵吟。
搔首驚聞楚些歌，拂衣歸去淚懸河。
劬勞長想三春恨，思養其如寸草何。
淛水夢懷千里遠，蘇臺愁望白雲多。
傷心獨有黃堂客，幾度臨風詠蓼莪。
千里雲山戀舊遊，寒窗涼雨夜悠悠。
浮亭花竹頻勞夢，別路風煙半是愁。
芳草傍人空對酒，流年多病倦登樓。
一杯重向樽前醉，莫遣相思累白頭。
十年學道苦勞神，贏得尊前一病身。
天上故人皆是貴，山中明月獨相親。
客心淡泊偏宜靜，吾道從容不厭貧。
幾度臨風一囬首，笑看華髮及時新。
舊日儀容只宛然，笑談不覺度流年。
凡緣未了嗟無子，薄命能孤不怨天。
一醉便同塵外客，百杯疑是酒中仙。
人生隨處堪為樂，管甚秋香滿鬢邊。
世路紅塵懶步趨，長年結屋傍巖隅。
獨留鄉井誠非隠，老向山林不自愚。
肯信白圭終在璞，誰憐滄海竟遺珠。
閒來撫景窮吟處，尊酒臨風不自娛。
滿頭華髮向人垂，長逝音容逈莫追。
先壠每懷風木夜，畫堂無復綵衣時。
停車遙望孤雲影，翹首驚看弔鶴悲。
獨有賢人崇孝義，傷心共詠蓼莪詩。
蘿屋蕭蕭事事幽，臨風搔首遠凝眸。
東園松菊存遺業，晚景桑榆樂舊遊。
吟對清尊江上月，笑談華髮鏡中秋。
牀頭濁酒時時漉，上客相過一任留。
草堂寂寂景偏幽，到此令人一縱眸。
松菊寒香三徑晚，桑榆煙景兩淮秋。
近山紅葉堆林屋，隔浦青簾拂畫樓。
終日忘情能自樂，清尊應得遣閒愁。
長年樂道遠塵氛，靜築藏修學隠淪。
吟對琴樽庭下月，笑看花木檻前春。
閒來欲著登山屐，醉裏還披漉酒巾。
林壑能忘軒冕貴，白雲黃鶴好相親。
青山重疊巧裁攅，引水流泉夜激湍。
嵐鎻巖扉清晝暝，雲歸松壑翠陰寒。
不因李相門前見，曾向袁生畫裏看。
我老不堪詩思杳，幾囬吟倚曲欄干。
蕭蕭行李上征鞍，滿目離情慾去難。
客裏故人尊酒別，天涯遊子弊裘寒。
官橋楊柳和愁折，驛路梅花帶雪看。
重到京華舊遊地，春風佳麗好盤桓。
故人為客上神州，傾蓋相逢感昔逰。
屈指年華嗟遠別，對牀風雨話離愁。
清樽不負花前約，白髮驚看鏡裏秋。
此際那堪重分手，綠波芳草暫停舟。
寂寥荒館閉閒門，苔徑陰陰屐少痕。
白髮顛狂塵夢斷，青氊泠落客心存。
高山流水琴三弄，明月清風酒一樽。
醉後曲肱林下臥，此生榮辱不須論。

蕭蕭華髮滿頭生，深遠蓬門倦送迎。
獨喜𠖇心無外慕，自憐知命不求榮。
閒情慾賦思陶令，臥病何人問馬卿。
林下貧居甘困守，儘教城市不知名。
長庚烈烈獨遙天，盛世應知降謫仙。
月裏昔曾分兔藥，人間今喜得椿年。
文章政事追先逹，冠蓋聲華羨昔賢。
尊酒與君稱壽畢，春風入醉綺羅筵。
碧溪流水泛桃花，樹繞天台逈不賒。
洞裏無塵通客境，人間有路入仙家。
雞鳴犬吠三山近，草靜雲和一徑斜。
此地不知何處去，暫留瓊珮臥煙霞。
秋江煙景晚蒼蒼，江上離人促去航。
千里一官嗟獨往，十年雙鬢付三霜。
雲迷樓曲親庭遠，夢遶通山客路長。
不必臨風悲冷落，古來白首尚為郎。
江上西風一櫂歸，故人此別會應稀。
清朝盡道無遺逸，當路誰曾訪少微。
謾有才華嗟未逹，閒尋鷗鳥暫忘機。
臨岐不用空惆悵，未必新豐老布衣。
東湖煙水浩漫漫，湘浦秋聲入夜寒。
風外暗香飄落粉，月中清影無離鸞。
多情袁尹頻移席，有道喬仙獨倚闌。
幾度篝簾相對處，無邊詩思到吟壇。
山中地僻好藏修，寂寂幽居架小樓。
雲樹四圍當戶暝，煙嵐一帶隔簾浮。
舉杯對月邀詩興，撫景令人豁醉眸。
我亦人間肥遁客，也將蹤跡寄林丘。
白雲深鎖沃州山，冠蓋登臨衆仰攀。
松徑風清聞鶴淚，曇花香暝見僧還。
玄機隠隠應難覺，塵事悠悠了不關。
興盡凡緣因未晚，裵回依舊到人間。
山房寂寂蓽門開，此日相期社友來。
雅興共尋方外樂，新詩爭羨郢中才。
茶煙褭褭籠禪榻，竹影蕭蕭掃徑苔。
醉後不知明月上，狂歌直到夜深回。

瞭然塵事不相關，錫杖時時獨看山。
白髮任教䨇鬢改，黃金難買一生閒。
不留活計存嚢底，贏得詩名滿世間。
自笑微軀長碌碌，㡬時來此學無還。
曾向幽亭一榻分，清風滿座絶塵氛。
丹山鳳泣鉤簾聼，滄海龍吟對酒聞。
漠漠暝陰籠砌月，盈盈寒翠動湘雲。
歳寒高節誰能識，獨有王猷愛此君。
㡬度乘閒謁梵宮，此郎聲價重江東。
貴侯知重曾忘勢，閒客頻來也悟空。
滿地新蔬和雨綠，半林殘葉帶霜紅。
□□□□□□□，□□□□□□□。
故人千里隔天涯，㡬度臨風動遠思。
賈誼上書曾伏闕，仲舒陳策欲匡時。
高風落落誰同調，往事悠悠我獨悲。
何日歸來話疇昔，一樽重敘舊襟期。

朔風獵獵慘寒沙，關月寥寥咽暮笳。
放逐一心終去國，驅馳千里未還家。
青蠅點玊原非病，滄海遺珠世所嗟。
直道未容淹屈久，暫勞蹤跡寄天涯。
新卜幽居地自偏，士林爭羨使君賢。
數椽瀟灑臨溪屋，十畝膏腴附郭田。
流水斷橋芳草路，淡煙疎雨落花天。
秋成凖擬重來此，沈醉何妨一榻眠。
僧家勝景瞰平川，霧重嵐深馬不前。
宛轉數聲花外鳥，往來㡬葉渡頭船。
青山遠隔紅塵路，碧殿深籠綠樹煙。
聞道此中堪遁跡，肯容一榻學逃禪。
渡口潮平促去舟，莫辭尊酒暫相留。
弟兄聚散天邊雁，蹤跡浮瀋水上鷗。
千里好山青入楚，幾家深樹碧藏樓。
知君此去情偏切，堂上椿萱雪滿頭。
感君三尺鐵，揮霍鬼神驚。
浩氣中心發，雄風兩腋生。
犬戎從此滅，巢穴不時平。
萬里橫行去，封侯賴有成。
梵王生別思，之子事遐征。
煙水浮杯渡，雲山隻履行。
三生塵夢醒，一錫衲衣輕。
此去家林近，飄飄物外情。
有客櫂扁舟，相逢不暫留。
衣冠重文物，詩酒足風流。
官路生歸興，家林想舊遊。
臨岐分手後，乘月過蘇州。
瀟灑藏修處，琴書與畫圖。
白丁門外遠，俗子眼前無。
楚楚臨軒竹，青青暎水蒲。
道人能愛靜，諸事近清枯。

盡日衡門閉，蒼苔一徑新。
客心非厭靜，悟道不憂貧。
白屋懸塵榻，清樽憶故人。
近來疎懶甚，詩債後吟身。

閒客幽棲處，瀟然一草廬。
路通元亮宅，門對子雲居。
按劍心猶壯，琴書樂有餘。
黃金都散盡，收得鄴侯書。

寂寥荒館下，投老欲何為。
草色凝陳榻，書聲出董帷。
閒雲長作伴，歸鶴獨相隨。
才薄知無用，安貧不自危。
咫尺西江路，悲歡暫莫聞。
青年俱未達，白社獨離羣。
曲徑荒秋草，衡茅掩夕曛。
相思不相見，愁絕賦停雲。
瀟灑碧玉枝，清風追晉賢。
數㸃渭川雨，一縷湘江煙。
不見鳳皇尾，誰識珊瑚鞭。
柯亭可相遇，驚聼奏鈞天。
盛世嗟沈伏，中情怏未舒。
途窮悲阮籍，病久憶相如。
無客空塵榻，閒門閉草廬。
不勝岑絶處，高臥半牀書。
珠林春寂寂，寶地夜沈沈。
玄奧凝神久，禪機入妙深。
叅同大塊理，窺測至人心。
定處波羅蜜，須從物外尋。
曲徑遶叢林，鐘聲雜梵音。
松風吹定衲，蘿月照禪心。
撫景吟行遠，談玄入悟深。
不能塵鞅脫，聊復一登臨。
楊柳春江上，東風一櫂輕。
行嚢歸客興，尊酒故人情。
書史名當代，聲華重兩京。
臨岐分手處，無奈別離生。
十年江漢客，幾度帝京遊。
跡比風前葉，身如水上鷗。
醉吟愁裏月，羞對鏡中秋。
悵望頻囬首，西風憶故丘。
京國久知名，江河近識荊。
不辭今日醉，便有故人情。
細雨孤鴻遠，西風一櫂輕。
暫時分手去，應不負詩盟。
柳拖金縷拂朱欄，花撲香塵滿繡鞍。 
尊酒臨風酬令節，越羅衣薄覺春寒。
帆影隨風過富陽，櫓聲揺月下錢塘。
千山積雪凝寒碧，夢入楓宸遶御牀。
