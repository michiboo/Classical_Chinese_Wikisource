
杜儼，新安丞。詩一首。
書劒催人不暫閑，洛陽羈旅復秦關。
容顏歲歲愁邊改，鄉國時時夢裏還。

趙良器，兵部員外。詩二首。
聖祖發神謀，靈符葉帝求。
一人光錫命，萬國荷時休。
雷解圜丘畢，雲需曲水遊。
岸花迎步輦，仙仗擁行舟。
睿藻天中降，恩波海外流。
小臣同品物，陪此樂皇猷。

淑德延公胄，宜家接帝姻。
桂宮男掌僕，蘭殿女昇嬪。
恩澤昭前命，盈虛變此辰。
萬年今已矣，彤管列何人。

黃麟，金部員外郎。詩一首。
蟲響亂啾啾，更人正數籌。 
魂歸洞庭夜，霜臥洛陽秋。 
微月有時隱，長河到曉流。 
起來還囑雁，鄉信在吳洲。

郭向，太子尉。詩一首。
抱玉三朝楚，懷書十上秦。
年年洛陽陌，花鳥弄歸人。

郭良，金部員外郎。詩二首。
鳳轄將軍位，龍門司隸家。
衣冠爲隱逸，山水作繁華。
徑出重林草，池搖兩岸花。
誰知貴公第，亭院有煙霞。

早行星尚在，數里未天明。
不辨雲林色，空聞風水聲。
月從山上落，河入斗間橫。
漸至重門外，依稀見洛城。

王喬，安定太守。詩一首。
故人軒騎罷歸來，舊宅園林閑不開。
唯餘挾瑟樓中婦，哭向平生歌舞臺。

徐九臯，河陰尉。詩五首。
玉塞抵長城，金徽暎高闕。
遙心萬餘里，直望三邊月。
霜靜影逾懸，露晞光漸沒。
思君不可見，空歎將焉歇。

塞北狂胡旅，城南敵漢圍。
巉巖一鼓氣，拔利五兵威。
虜騎瞻山哭，王師拓地飛。
不應須寵戰，當遂勒金徽。

亡國秦韓代，榮身劉項年。
金槌擊政後，玉斗碎增前。
聖主稱三傑，明離保四賢。
已申黃石祭，方慕赤松仙。

四海遊長倦，百年愁半侵。
賴窺明鏡裏，時見丈夫心。

天下今無事，雲中獨未寧。 
忝驅更戍卒，方遠送邊庭。 
馬飲長城水，軍占太白星。 
國恩行可報，何必守經營。

閻寬，醴泉尉。詩五首。
江風久未歇，山雨復相仍。
巨浪天涯起，餘寒川上凝。
憂人勞夕惕，鄉事憊晨興。
遠聽知音駭，誠哉不可陵。

問俗周楚甸，川行眇江潯。
興隨曉光發，道會春言深。
回眺佳氣象，遠懷得山林。
佇應舟楫用，曷務歸閑心。

庭樹發華滋，瑤草復葳蕤。
好鳥飛相從，愁人深此時。
天中有靈匹，日夕嚬蛾眉。
願逐飄風花，千里入遙帷。
心逝愛不見，空歌悲莫悲。

月生東荒外，天雲收夕陰。
愛見澄清景，象吾虛白心。
耳目靜無譁，神超道性深。
乘興得至樂，寓言因永吟。

下帷長日盡，虛館早涼生。
芳草猶未薦，如何蜻蛚鳴。
秋風已振衣，客去何時歸。
爲問當途者，寧知心有違。

李收，右武衛〈一作左威衛〉錄事。詩二首。
粉壁畫雲成，如能上太清。
影從霄漢發，光照掖垣明。
暎篠多幽趣，臨軒得野情。
獨思作霖雨，流潤及生靈。

幽人惜春暮，潭上折芳草。
佳期何時還，欲寄千里道。

程彌綸，開寶間進士。詩一首。
曲阜國，尼丘山。
周公邈難問，夫子猶啓關。
履風雩兮若見，游夏興兮魯顏。
天孫天孫，何爲今兮學且難，負星明而東〈一無東字〉遊閑閑。

屈同仙，千牛兵曹。詩二首。
君不見〈一本無此三字〉漁陽八月塞草腓，征人相對併思歸。
雲和朔氣連天黑，蓬雜驚沙散野飛。
是時天地陰埃遍，瀚海龍城皆習戰。
兩軍鼓角暗相聞，四面旌旗看不見。
昭君遠嫁已年多，戎狄無厭不復和。
漢兵候月秋防塞，胡騎乘冰夜渡河。
河塞東西萬餘里，地與京華不相似。
燕支山下少春暉，黃沙磧裏無流水。
金戈玉劍十年征，紅粉青樓多怨情。
厭向殊鄉久離別，秋來愁聽擣衣聲。

越豔誰家女，朝遊江岸傍。
青春猶未嫁，紅粉舊來娼。
錦袖盛朱橘，銀鉤摘紫房。
見人羞不語，回艇入溪藏。

豆盧復，前崇玄生。詩二首。
但有離宮處，君王每不居。
旗門芳草合，輦路小槐疎。
殿閉山煙滿，窗凝野靄虛。
豐年多望幸，春色待鑾輿。

客裏愁多不記春，聞鶯始歎柳條新。
年年下第東歸去，羞見長安舊主人。

荊冬倩，校書郎。詩一首。
路闢天光遠，春還月道臨。
草濃河畔色，槐結路邊陰。
未映君王史，先標胄子襟。
經明如可拾，自有致雲心。

梁洽，開寶間進士。詩一首。
發源自嶓冢，東注經襄陽。
一道入溟渤，別流爲滄浪。
求思詠游女，投弔悲昭王。
水濱不可問，日暮空湯湯。

鄭紹，武進尉。詩一首。
溪水碧悠悠，猨聲斷客愁。
漁潭逢釣楫，月浦值孤舟。
訪泊隨煙火，迷途視鬥牛。
今宵越鄉意，還取醉忘憂。

朱斌，處士。詩一首。
白日依山盡，黃河入海流。
欲窮千里目，更上一層樓。

梁德裕，四門助教。詩二首。
彩雲呈瑞質，五色發人寰。
獨作龍虎狀，孤飛天地間。
隱隱臨北極，峨峨象南山。
恨在帝鄉外，不逢枝葉攀。

幽澗生蕙若，幽渚老江蘺。
榮落人不見，芳香徒爾爲。
不及綠萍草，生君紅蓮池。
左右美人弄，朝夕春風吹。
葉洗玉泉水，珠清湛露滋。
心亦願如此，託君君不知。

常非月，西河尉。詩一首。
舉手整花鈿，翻身舞錦筵。
馬圍行處匝，人壓看場圓。
歌要齊聲和，情教細語傳。
不知心大小，容得許多憐。

張良璞，長安尉。詩一首。
享年八十已，歷數窮蒼生。
七虎門源上，咆哮關內鳴。
建都用鶉宿，設險因金城。
舜曲煙火起，汾河珠翠明。
海雲引天仗，朔雪留邊兵。
作孽人怨久，其亡鬼信盈。
素靈感劉季，白馬從子嬰。
昏虐不務德，百代無芳聲。

孫欣，開寶間人。詩一首。
仙闈井初鑿，靈液沁成泉。
色湛青苔裏，寒凝紫綆邊。
銅瓶向影落，玉甃抱虛圓。
永願調神鼎，堯時泰萬年。

王羨門，開寶間人。詩一首。
君王巡海內，北闕下明臺。
雲物天中少，煙花歲後來。
河從御苑出，山向國門開。
寂寞東京裏，空留賈誼才。

芮挺章，國子進士。天寶三年編《國秀集》，集中幷載挺章詩二首。
春江可憐事，最在美人家。
鸚鵡能言鳥，芙蓉巧笑花。
地銜金作埒，水抱玉爲沙。
薄晚青絲騎，長鞭赴狹斜。

任氣稱張放，銜恩在少年。
玉階朝就日，金屋夜升天。
軒騎青雲際，笙歌綠水邊。
建章明月好，留醉伴風煙。

樓頴，天寶中進士，作《國秀集序》。詩五首。
朝涉伊水門，伊水入門流。
愜心乃成興，澹然汎孤舟。
霏微傍青靄，容與隨白鷗。
竹陰交前浦，柳花媚中洲。
日落陰雲生，彌覺茲路幽。
聊以恣所適，此外知何求。

水竹誰家宅，幽庭向苑門。
今知季倫沼，舊是辟疆園。
飢鷺窺魚靜，鳴鴉帶子喧。
興成秪自適，欲白返忘言。

納涼每選地，近得青門東。
林與繚垣接，池將沁水通。
枝交帝女樹，橋映美人虹。
想是忘機者，悠悠在興中。

林間求適意，池上得清飆。
稍稍斜回檝，時時一度橋。
水光壁際動，山影浪中搖。
不見李元禮，神仙何處要。

西施昔日浣紗津，石上青苔思殺人。
一去姑蘇不復返，岸旁桃李爲誰春。

李康成，天寶中，與李、杜同時。其赴使江東，劉長卿有詩送之。嘗撰《玉臺後集》，自陳後主、隋煬帝、江總、庾信、沈、宋、王、楊、盧、駱而下二百九人，詩六百七十首，彙爲十卷，自載其詩八篇，今存四首。 
楊柳青青鶯欲啼，風光搖蕩綠蘋齊，金陰城頭日色低。
日色低，情難極，水中鳧鷖雙比翼〈《文苑英華》首有梅花落，好使香車度二句〉。

采蓮去，月沒春江曙。
翠鈿紅袖水中央，青荷蓮子雜衣香，雲起風生歸路長。
歸路長，那得久。
各迴船，兩搖手。

紫陽仙子名玉華，珠盤承露餌丹砂。
轉態凝情五雲裏，嬌顏千歲芙蓉花。
紫陽綵女矜無數，遙見玉華皆掩嫭。
高堂初日不成妍，洛渚流風徒自憐。
璇階霓綺閣，碧題霜羅幕。
仙娥桂樹長自春，王母桃花未嘗落。
上元夫人賓上清，深宮寂歷厭層城。
解佩空憐鄭交甫，吹簫不逐許飛瓊。
溶溶紫庭步，渺渺瀛臺路。
蘭陵貴士謝相逢，濟北風生尚迴顧。
滄洲傲吏愛金丹，清心迴望雲之端。
羽蓋霓裳一相識，傳情寫念長無極。
長無極，永相隨。
攀霄歷金闕，弄影下瑤池。
夕宿紫府雲母帳，朝餐玄圃崑崙芝。
不學蘭香中道絕，卻教青鳥報相思。

自君之出矣，弦吹絕無聲。
思君如百草，撩亂逐春生。

因緣苟會合，萬里猶同鄉。
運命倘不諧，隔壁無津梁。

