

煬皇嗣君位，隋德滋昏幽。
日作及身禍，以爲長世謀。
居常恥前王，不思天子遊。
意欲出明堂，便登浮海舟。
令行山川改，功與玄造侔。
河淮可支合，峰�生回溝。
封隕下澤中，作山防逸流。
船�狀龍鷁，若負宮闕浮。
荒娛未央極，始到滄海頭。
忽見海門山，思作望海樓。
不知新都城，已爲征戰丘。
當時有遺歌，歌曲太冤愁。
四海非天獄，何爲非天囚。
天囚正凶忍，爲我萬姓讐。
人將引天釤，人將持天鎪。
所欲充其心，相與絕悲憂。
自得隋人歌，每爲隋君羞。
欲歌當陽春，似覺天下秋。
更歌曲未終，如有怨氣浮。
奈何昏王心，不覺此怨尤。
遂令一夫唱，四海欣提矛。
吾聞古賢君，其道常靜柔。
慈惠恐不足，端和忘所求。
嗟嗟有隋氏，惛惛誰與儔。

天下昔無事，僻居養愚鈍。 
山野性所安，熙然自全順。 
忽逢暴兵起，閭巷見軍陣。 
將家瀛海濱，自棄同芻糞。 
往在乾元初，聖人啟休運。 
公車詣魏闕，天子垂清問。 
敢誦王者箴，亦獻當時論。 
朝廷愛方直，明主嘉忠信。 
屢授不次官，曾與專征印。 
兵家未曾學，榮利非所徇。 
偶得凶醜降，功勞愧方寸。 
爾來將四歲，慚恥言可盡。 
請取冤者辭，為吾忝官引。 
冤辭何者苦，萬邑餘灰燼。 
冤辭何者悲，生人盡鋒刃。 
冤辭何者甚，力役遇勞困。 
冤辭何者深，孤弱亦哀恨。 
無謀救冤者，祿位安可近。 
而可愛軒裳，其心又干進。 
此言非所戒，此言敢貽訓。 
實欲辭無能，歸耕守吾分。

軍國多所需，切責在有司。
有司臨郡縣，刑法競欲施。
供給豈不憂，徴斂又可悲。
州小經亂亡，遺人實困疲。
大鄉無十家，大族命單羸。
朝餐是草根，暮食仍木皮。
出言氣欲絕，意速行步遲。
追呼尚不忍，況乃鞭撲之。
郵亭傳急符，來往跡相追。
更無寬大恩，但有迫促期。
欲令鬻兒女，言發恐亂隨。
悉使索其家，而又無生資。
聽彼道路言，怨傷誰復知。
去冬山賊來，殺奪幾無遺。
所願見王官，撫養以惠慈。
奈何重驅逐，不使存活爲。
安人天子命，符節我所持。
州縣忽亂亡，得罪復是誰。
逋緩違詔令，蒙責固其宜。
前賢重守分，惡以禍福移。
亦云貴守官，不愛能適時。
顧惟孱弱者，正直當不虧。
何人采國風，吾欲獻此辭。

昔歲逢太平，山林二十年。
泉源在庭戶，洞壑當門前。
井稅有常期，日晏猶得眠。
忽然遭世變，數歲親戎旃。
今來典斯郡，山夷又紛然。
城小賊不屠，人貧傷可憐。
是以陷隣境，此州獨見全。
使臣將王命，豈不如賊焉。
令彼徴斂者，迫之如火煎。
誰能絕人命，以作時世賢。
思欲委符節，引竿自刺船。
將家就魚麥，歸老江湖邊。

天下未偃兵，儒生預戎事。
功勞安可問，且有忝官累。
昔常以荒浪，不敢學爲吏。
況當在兵家，言之豈容易。
忽然向三嶺，境外爲偏帥。
時多尚矯詐，進退多欺貳。
縱有一直方，則上似姦智。
誰爲明信者，能辨此勞畏。

冬來三度雪，農者歡歲稔。
我麥根已濡，各得在倉廩。
天寒未能起，孺子驚人寢。
雲有山客來，籃中見冬簟。
燒柴爲溫酒，煮鱖爲作瀋。
客亦愛桮尊，思君共桮飲。
所嗟山路閑，時節寒又甚。
不能苦相邀，興盡還就枕。

自顧無功勞，一歲官再遷。
跼身班次中，常竊媿恥焉。
加以久荒浪，惛愚性頗全。
未知在冠冕，不合無拘牽。
勤強所不及，於人或未然。
豈忘惠君子，恕之識見偏。
且欲因我心，順爲理化先。
彼雲萬物情，有願隨所便。
愛君得自遂，令我空淵禪。

衆坐吾獨歡，或問歡爲誰。
高人黨茂宗，復來官憲司。
昔吾順元和，與世行自遺。
茂宗正作吏，日有趨走疲。
及吾汙冠冕，茂宗方矯時。
誚吾順讓者，乃是干進資。
今將問茂宗，茂宗欲何辭。
若雲吾無心，此來復何爲。
若雲吾有羞，於此還見嗤。
誰言萬類心，閑之不可窺。
吾欲喻茂宗，茂宗宜聽之。
長轅有修轍，馭者令爾馳。
山谷安可怨，筋力當自悲。
嗟嗟黨茂宗，可爲識者規。

昔年苦逆亂，舉族來南奔。
日行幾十里，愛君此山村。
峰谷呀回映，誰家無泉源。
修竹多夾路，扁舟皆到門。
瀼溪中曲濱，其陽有閑園。
鄰里昔贈我，許之及子孫。
我嘗有匱乏，鄰里能相分。
我嘗有不安，鄰里能相存。
斯人轉貧弱，力役非無冤。
終以瀼濱訟，無令天下論。

風霜枯萬物，退谷如春時。 
窮冬涸江海，杯湖澄清漪。 
湖盡到谷口，單船近階墀。 
湖中更何好，坐見大江水。 
攲石為水涯，半山在湖裡。 
谷口更何好，絕壑流寒泉。 
松桂蔭茅舍，白雲生坐邊。 
武昌不干進，武昌人不厭。 
退谷正可遊，杯湖任來泛。 
湖上有水鳥，見人不飛鳴。 
谷口有山獸，往往隨人行。 
莫將車馬來，令我鳥獸驚。

海內厭兵革，騷騷十二年。 
陽華洞中人，似不知亂焉。 
誰能家此地，終老可自全。 
草堂背巖洞，幾峰軒戶前。 
清渠匝庭堂，出門仍灌田。 
半崖盤石徑，高亭臨極巔。 
引望見何處，迤逶隴北川。 
杉松幾萬株，蒼蒼滿前山。 
巖高曖華陽，飛溜何潺潺。 
洞深迷遠近，但覺多洄淵。 
晝遊興未盡，日暮不欲眠。 
探燭飲洞中，醉昏漱寒泉。 
始知天下心，耽愛各有偏。 
陶家世高逸，公忍不獨然。 
無或畢婚嫁，竟為俗務牽。

小溪在城下，形勝堪賞愛。
尤宜春水滿，水石更殊怪。
長山勢迴合，井邑相縈帶。
石林繞舜祠，西南正相對。
階庭無爭訟，郊境罷守衛。
時時溪上來，勸引辭學輩。
今誰不務武，儒雅道將廢。
豈忘二三子，旦夕相勉勵。

顧吾漫浪久，不欲有所拘。
每到潓泉上，情性可安舒。
草堂在山曲，澄瀾涵階除。
松竹陰幽徑，清源湧坐隅。
築塘列圃畦，引流灌時蔬。
復在郊郭外，正堪靜者居。
愜心則自適，喜尚人或殊。
此中若可安，不服銅虎符。

往年在瀼濱，瀼人皆忘情。
今來遊瀼鄉，瀼人見我驚。
我心與瀼人，豈有辱與榮。
瀼人異其心，應爲我冠纓。
昔賢惡如此，所以辭公卿。
貧窮老鄉里，自休還力耕。
況曾經逆亂，日厭聞戰爭。
尤愛一溪水，而能存讓名。
終當來其濱，飲啄全此生。

漫遊樊水陰，忽見舊部曲。
尚言軍中好，猶望有所屬。
故令爭者心，至死終不足。
與之一桮酒，喻使燒戎服。
兵興向十年，所見堪歎哭。
相逢是遺人，當合識榮辱。
勸汝學全生，隨我畬退谷。

山澤多飢人，閭里多壞屋。
戰爭且未息，徴斂何時足。
不能救人患，不合食天粟。
何況假一官，而茍求其祿。
近年更長吏，數月未爲速。
來者罷而官，豈得不爲辱。
勸爲辭府主，從我遊退谷。
谷中有寒泉，爲爾洗塵服。

東鄰有漁父，西鄰有山僧。
各問其性情，變之俱不能。
公爲二千石，我爲山海客。
志業豈不同，今已殊名跡。
相里不相類，相友且相異。
何況天下人，而欲同其意。
人意茍不同，分寸不相容。
漫問軒裳客，何如耕釣翁。

自厭久荒浪，於時無所任。
耕釣以爲事，來家樊水陰。
甚醉或漫歌，甚閑亦漫吟。
不知愚僻意，稱得雲客心。
雲客方持斧，與人正相臨。
符印隨坐起，守位常森森。
縱能有相招，豈暇來山林。

積雪閑山路，有人到庭前。
雲是孟武昌，令獻苦雪篇。
長吟未及終，不覺爲淒然。
古之賢達者，與世竟何異。
不能救時患，諷諭以全意。
知公惜春物，豈非愛時和。
知公苦陰雪，傷彼災患多。
姦兇正驅馳，不合問君子。
林鶯與野獸，無乃怨於此。
兵興向九歲，稼穡誰能憂。
何時不發卒，何日不殺牛。
耕者日已少，耕牛日已希。
皇天復何忍，更又恐斃之。
自經危亂來，觸物堪傷歎。
見君問我意，只益胸中亂。
山禽飢不飛，山木凍皆折。
懸泉化爲冰，寒水近不熱。
出門望天地，天地皆昏昏。
時見雙峰下，雪中生白雲。

往年壯心在，嘗欲濟時難。
奉詔舉州兵，令得誅暴叛。
上將屢顛覆，偏師嘗救亂。
未曾弛戈甲，終日領簿案。
出入四五年，憂勞忘昏旦。
無謀靜兇醜，自覺愚且愞。
豈欲皁櫪中，爭食麧〈下汲切〉與藖〈下辨切。麧，糠中可食者，牛馬食餘草節曰藖〉。
去年辭職事，所懼貽憂患。
天子許安親，官又得閑散。
自家樊水上，性情尤荒慢。
雲山與水木，似不憎吾漫。
以茲忘時世，日益無畏憚。
漫醉人不嗔，漫眠人不喚。
漫遊無遠近，漫樂無早晏。
漫中漫亦忘，名利誰能算。
聞君勸我意，爲君一長歎。
人誰年八十，我已過其半。
家中孤弱子，長子未及冠。
且爲兒童主，種藥老谿澗。

吾聞近南海，乃是魑魅鄉。
忽見孟夫子，歡然遊此方。
忽喜海風來，海帆又欲張。
漂漂隨所去，不念歸路長。
君有失母兒，愛之似阿陽。
始解隨人行，不欲離君傍。
相勸早旋歸，此言慎勿忘。

誰能守清躅，誰能嗣世儒。 
吾見何君饒，為人有是夫。 
黜官二十年，未曾暫崎嶇。 
終不病貧賤，寥寥無所拘。 
忽然逢知己，數月領官符。 
猶是尚書郎，收賦來江湖。 
人皆悉蒼生，隨意極所須。 
比盜無兵甲，似偷又不如。 
公能獨寬大，使之力自輸。 
吾欲探時謠，為公伏奏書。 
但恐抵忌諱，未知肯聽無。 
不然且相送，醉歡於坐隅。

廣亭蓋小湖，湖亭實清曠。
軒窗幽水石，怪異尤難狀。
石尊能寒酒，寒水宜初漲。
岸曲坐客稀，桮浮上搖漾。
遠水入簾幕，淅瀝吹酒舫。
欲去未回時，飄飄正堪望。
酣興思共醉，促酒更相向。
舫去若驚鳧，溶瀛滿湖浪。
朝來暮忘返，暮歸獨惆悵。
誰肯愛林泉，從吾老湖上。

風霜雖慘然，出遊熙天正。 
登臨日暮歸，置酒湖上亭。 
高燭照泉深，光華溢軒楹。 
如見海底日，曈曈始欲生。 
夜寒閉窗戶，石溜何清泠。 
若在深洞中，半崖聞水聲。 
醉人疑舫影，呼指遞相驚。 
何故有雙魚，隨吾酒舫行。 
醉昏能誕語，勸醉能忘情。 
坐無拘忌人，勿限醉與醒。

我從蒼梧來，將耕舊山田。
踟躕爲故人，且復停歸船。
日夕得相從，轉覺和樂全。
愚愛涼風來，明月正滿天。
河漢望不見，幾星猶粲然。
中夜興欲酣，改坐臨清川。
未醉恐天旦，更歌促繁弦。
歡娛不可逢，請君莫言旋。

漫家郎亭下，復在樊水邊。
去郭五六里，扁舟到門前。
山竹繞茅舍，庭中有寒泉。
西邊雙石峰，引望堪忘年。
四鄰皆漁父，近渚多閑田。
且欲學耕釣，於斯求老焉。

時節方大暑，試來登殊亭。
憑軒未及息，忽若秋氣生。
主人既多閑，有酒共我傾。
坐中不相異，豈恨醉與醒。
漫歌無人聽，浪語無人驚。
時復一回望，心目出四溟。
誰能守纓佩，日與災患幷。
請君誦此意，令彼惑者聽。

吾愛石魚湖，石魚在湖裏。
魚背有酒樽，繞魚是湖水。
兒童坐小舫，載酒勝一桮。
座中令酒舫，空去復滿來。
湖岸多欹石，石下流寒泉。
醉中一盥漱，快意無比焉。
金玉吾不須，軒冕吾不愛。
且欲坐湖畔，石魚長相對。

東泉人未知，在我左山東。
引之傍山來，垂流落庭中。
宿霧含朝光，掩映如殘虹。
有時散成雨，飄灑隨清風。
衆源發淵竇，殊怪皆不同。
此流又高懸，��〈孚袁切〉在長空。
山林何處無，茲地不可逢。
吾欲解纓佩，便爲泉上翁。

出門見南山，喜逐松徑行。
窮高欲極遠，始到白雲亭。
長山繞井邑，登望宜新晴。
州渚曲湘水，縈迴隨郡城。
九疑千萬峰，嵺嵺天外青。
煙雲無遠近，皆傍林嶺生。
俯視松竹間，石水何幽清。
涵映滿軒戶，娟娟如鏡明。
何人病惛濃，積醉且未醒。
與我一登臨，爲君安性情。

問吾常讌息，泉上何處好。
獨有潓陽亭，令人可終老。
前軒臨潓泉，憑几漱清流。
外物自相擾，淵淵還復休。
有時出東戶，更欲簷下坐。
非我意不行，石渠能留我。
峰石若鱗次，欹垂復旋迴。
爲我引潓泉，泠泠簷下來。
天寒宜泉溫，泉寒宜天暑。
誰到潓陽亭，其心肯思去。

九疑第二峰，其上有仙壇。
杉松映飛泉，蒼蒼在雲端。
何人居此處，雲是魯女冠。
不知幾百歲，燕坐餌金丹。
相傳羽化時，雲鶴滿峰巒。
婦中有高人，相望空長歎。

小山爲郡城，隨水能縈紆。
亭亭最高處，今是西南隅。
杉大老猶在，蒼蒼數十株。
垂陰滿城上，枝葉何扶疎。
乃知四海中，遺事誰謂無。
及觀茅閣成，始覺形勝殊。
憑軒望熊湘，雲榭連蒼梧。
天下正炎熱，此然冰雪俱。
客有在中坐，頌歌復何如。
公欲舉遺材，如此佳木歟。
公方庇蒼生，又如斯閣乎。
請達謠頌聲，願公且踟躕。

巉巉小山石，數峰對窊亭。
窊石堪爲樽，狀類不可名。
巡迴數尺間，如見小蓬瀛。
尊中酒初漲，始有島嶼生。
豈無日觀峰，直下臨滄溟。
愛之不覺醉，醉臥還自醒。
醒醉在尊畔，始爲吾性情。
若以形勝論，坐隅臨郡城。
平湖近階砌，近山復青青。
異木幾十株，林條冒簷楹。
盤根滿石上，皆作龍蛇形。
酒堂貯釀器，戶牖皆罌缾。
此尊可常滿，誰是陶淵明。

朝陽巖下湘水深，朝陽洞口寒泉清。
零陵城郭夾湘岸，巖洞幽奇帶郡城。
荒蕪自古人不見，零陵徒有先賢傳。
水石爲娛安可羨，長歌一曲留相勸。

無爲洞口春水滿，無爲洞傍春雲白。
愛此踟躕不能去，令人悔作衣冠客。
洞傍山僧皆學禪，無求無欲亦忘年。
欲問其心不能問，我到山中得無悶。

九疑山深幾千里，峰谷崎嶇人不到。
山中舊有仙姥家，十里飛泉遶丹竈。
如今道士三四人，茹芝鍊玉學輕身。
霓裳羽蓋傍臨壑，飄颻似欲來雲鶴。

長松萬株遶茅舍，怪石寒泉近巖下。
老翁八十猶能行，將領兒孫行拾稼。
吾羨老翁居處幽，吾愛老翁無所求。
時俗是非何足道，得似老翁吾即休。

長松亭亭滿四山，山間乳竇流清泉。
洄溪正在此山裏，乳水松膏常灌田。
松膏乳水田肥良，稻苗如蒲米粒長。
糜色如珈玉液酒，酒熟猶聞松節香。
溪邊老翁年幾許，長男頭白孫嫁女。
問言只食松田米，無藥無方向人語。
浯溪石下多泉源，盛暑大寒冬大溫。
屠蘇宜在水中石，洄溪一曲自當門。
吾今欲作洄溪翁，誰能住我舍西東。
勿憚山深與地僻，羅浮尚有葛仙翁。

扁舟欲到瀧口湍，春水湍瀧上水難。
投竿來泊丹崖下，得與崖翁盡一歡。
丹崖之亭當石顛，破竹半山引寒泉。
泉流掩映在木杪，有若白鳥飛林間。
往往隨風作霧雨，濕人巾履滿庭前。
丹崖翁，愛丹崖，棄官幾年崖下家。
兒孫棹船抱酒甕，醉裏長歌揮釣車。
吾將求退與翁遊，學翁歌醉在魚舟。
官吏隨人往未得，卻望丹崖慙復羞。

石魚湖，似洞庭，夏水欲滿君山青。
山爲樽，水爲沼，酒徒歷歷坐洲島。
長風連日作大浪，不能廢人運酒舫。
我持長瓢坐巴丘，酌飲四座以散愁。

靈橘無根井有泉，世間如夢又千年。
鄉園不見重歸鶴，姓字今爲第幾仙。
風泠露壇人悄悄，地閑荒徑草綿綿。
如何躡得蘇君跡，白日霓旌擁上天。

石宮春雲白，白雲宜蒼苔。
拂雲踐石徑，俗士誰能來。

石宮夏水寒，寒水宜高林。
遠風吹蘿蔓，野客熙清陰。

石宮秋氣清，清氣宜山谷。
落葉逐霜風，幽人愛松竹。

石宮冬日煖，煖日宜溫泉。
晨光靜水霧，逸者猶安眠。

偶存名跡在人間，順俗與時未安閑。
來謁大官兼問政，扁舟卻入九疑山。

湘江二月春水平，滿月和風宜夜行。
唱橈欲過平陽戍，守吏相呼問姓名。

千里楓林煙雨深，無朝無暮有猨吟。
停橈靜聽曲中意，好是雲山韶濩音。

零陵郡北湘水東，浯溪形勝滿湘中。
溪口石顛堪自逸，誰能相伴作漁翁。

下瀧船似入深淵，上瀧船似欲昇天。
瀧南始到九疑郡，應絕高人乘興船。

