
雨露滿儒服，天心知子虛。
還勞五經笥，更訪百家書。
贈別傾文苑，光華比使車。
晚雲隨客散，寒樹出關疎。
相見應朝夕，歸期在玉除。

纓佩不爲美，人羣寧免辭。
杳然黃鵠去，未負白雲期。
此別清興盡，高秋臨水時。
好山枉帆僻，浪跡到家遲。
他日詔書下，梁鴻安可追。

去名即棲遁，何必歸滄浪。
種藥幽不淺，杜門喧自忘。
林眠多曉夢，鴉散驚初陽。
片雪幽雲至，迴風鄰果香。
佳期碧天末，惆悵紫蘭芳。

禪林絕過客，柱史正焚香。
馴鴿不猜隼，慈雲能護霜。
驄聲隔暗竹，吏事散空廊。
霄漢期鴛鷺，狐狸避憲章。
遶堦春色至，屈草待君芳。

惆悵佳期阻，園林秋景閑。
終朝碧雲外，唯見暮禽還。
泉石思攜手，煙霞不閉關。
杖藜仍把菊，對卷也看山。
望望離心起，非君誰解顏。

萬重雲樹下，數畝子平居。
野院羅泉石，荊扉背里閭。
早冬耕鑿暇，弋雁復烹魚。
靜掃寒花徑，唯邀傲吏車。
晚來留客好，小雪下山初。

數歲白雲裏，與君同採薇。
樹深煙不散，溪靜鷺忘飛。
更憶東巖趣，殘陽破翠微。
脫巾花下醉，洗藥月前歸。
風景今還好，如何與世違。

祿微賴學稼，歲起歸衡茅。
窮達戀明主，耕桑亦近郊。
夜來霽山雪，陽氣動林梢。
蘭蕙暖初吐，春鳩鳴欲巢。
蓬萊時入夢，知子憶貧交。

霞景已斜照，煙溪方暝投。
山家歸路僻，轍跡亂泉流。
野老採薇暇，蝸廬招客幽。
麏麚突荒院，鸕鵲步閑疇。
偶此愜真性，令人輕宦遊。

新豐佳氣滿，聖主在溫泉。
雲曖龍行處，山明日馭前。
順風求至道，側席問遺賢。
靈雪瑤墀降，晨霞綵仗懸。
滄溟不讓水，疵賤也朝天。

遊目隨山勝，迴橈愛浦長。
往來幽不淺，昏旦興難忘。
木末看歸翼，蓮西失夕陽。
人聲指閭井，野趣惜林塘。
稍近垂楊路，菱舟擁岸香。

何事重逢迎，春醪晚更清。
林端花自老，池上月初明。
路入仙郎次，烏連柱史名。
竹陰疎柰院，山翠傍蕪城。
引滿不辭醉，風來待曙更。

荷蓑趣南逕，戴勝鳴條枚。
溪雨有餘潤，土膏寧厭開。
溝塍落花盡，耒耜度雲迴。
誰道耦耕倦，仍兼勝賞催。
日長農有暇，悔不帶經來。

善鼓雲和瑟，常聞帝子靈。
馮夷空自舞，楚客不堪聽。
苦調淒金石，清音入杳冥。
蒼梧來怨慕，白芷動芳馨。
流水傳瀟浦，悲風過洞庭。
曲終人不見，江上數峰青。

欃槍一掃滅，閶闔九重開。
海晏鯨鯢盡，天旋日月來。
聖情蘇品物，龍御闢雲雷。
曉漏移仙仗，朝陽出帝臺。
周慚散馬出，禹讓濬川迴。
欲識封人願，南山舉酒杯。

谷口好泉石，居人能陸沈。
牛羊下山小，煙火隔雲深。
一逕入溪色，數家連竹陰。
藏虹辭晚雨，驚隼落殘禽。
涉趣皆流目，將歸羨在林。
卻思黃綬事，辜負紫芝心。

官小志已足，時清免負薪。
卑棲且得地，榮耀不關身。
自愛賞心處，叢篁流水濱。
荷香度高枕，山色滿南鄰。
道在即爲樂，機忘寧厭貧。
卻愁丹鳳詔，來訪漆園人。

守靜信推分，灌園樂在茲。
且忘堯舜力，寧顧尚書期。
晚景采蘭暇，空林散帙時。
卷荷藏露滴，黃口觸蟲絲。
三徑與囂遠，一瓢常自怡。
情人半雲外，風月詎相思。

車徒鳳掖東，去去洛陽宮。
暫以青蒲隔，還看紫禁同。
經過乘雨露，瀟灑出鴛鴻。
官署名臺下，雲山舊苑中。
暮天雙闕靜，秋月九重空。
且喜成周地，詩人播國風。

決勝無遺策，辭天便起纓。
出身唯殉死，報國且能兵。
受命麒膦殿，參謀驃騎營。
短簫催別酒，斜日駐前旌。
義勇千夫敵，風沙萬里行。
幾年丹闕下，侯印錫書生。

林下不成興，仲容微祿牽。
客程千里遠，別念一帆懸。
欲歡卑棲去，其如勝趣偏。
雲山深郡郭，花木淨潮田。
坐嘯帷應下，離居月復圓。
此時知小阮，相憶綠尊前。

始願今如此，前途復若何。
無媒獻詞賦，生事日蹉跎。
不遇張華識，空悲甯戚歌。
故山歸夢遠，新歲客愁多。
刷羽思喬木，登龍恨失波。
散才非世用，回音謝雲蘿。

愛君藍水上，種杏近成田。
拂逕清陰合，臨流彩實懸。
清香和宿雨，佳色出晴煙。
懿此傾筐贈，想知懷橘年。
芳馨來滿袖，瓊玖願詶篇。
把玩情何極，雲林若眼前。

隱來未得道，歲去媿雲松。
茅屋空山暮，荷衣白露濃。
唯憐石苔色，不染世人蹤。
潭靜宜孤鶴，山深絕遠鐘。
有時丹竈上，數點綵霞重。
勉事壺公術，仙期待赤龍。

萬化一朝盡，窮泉悲此君。
如何丹竈術，能誤紫芝焚。
不遂蒼生望，空留封禪文。
遠年隨逝水，真氣盡浮雲。
山閉龍蛇蟄，林寒麋鹿羣。
傷心載酒地，仙菊爲誰薰。

年壯才仍美，時來道易行。
寵兼三獨任，威肅貳師營。
將略過南仲，天心寄北京。
雲旂臨塞色，龍笛出關聲。
漢月隨霜去，邊塵計日清。
漸知王事好，文武用書生。

國用資戎事，臣勞爲主憂。
將徴任土貢，更發濟川舟。
擁傳星還去，過池鳳不留。
唯高飲水節，稍淺別家愁。
落葉淮邊雨，孤山海上秋。
遙知謝公興，微月上江樓。

翠羽雖成夢，遷鶯尚後羣。
名逃郄詵策，興發謝玄文。
昏旦扁舟去，江山幾路分。
上潮吞海日，歸雁出湖雲。
詩思應須苦，猨聲莫厭聞。
離居見新月，那得不思君。

掖垣攜愛客，勝地賞年光。
向竹過賓館，尋山到妓堂。
歌聲掩金谷，舞態出平陽。
地滿簪裾影，花添蘭麝香。
鶯啼春未老，酒冷日猶長。
安石風流事，須歸問省郎。

戎狄寇周日，衣冠適洛年。
客亭新驛騎，歸路舊人煙。
吾道將東矣，秋風更颯然。
雲愁百戰地，樹隔兩鄉天。
旅思蓬飄陌，驚魂雁怯弦。
今朝一尊酒，莫惜醉離筵。

池館蟪蛄聲，梧桐秋露晴。
月臨朱戟靜，河近畫樓明。
捲幔浮涼入，聞鐘永夜清。
片雲懸曙斗，數雁過秋城。
羽扇揚風暇，瑤琴悵別情。
江山飛麗藻，謝朓讓前名。

空谷春雲滿，愚公晦跡深。
一隨玄豹隱，幾換綠蘿陰。
絕徑人稀道，芳蓀我獨尋。
廚煙住峭壁，酒氣出重林。
蝴蝶晴還舞，黃鸝晚暫吟。
所思青瑣客，瑤草寄幽心。

磻石老紅鮮，徴君臥幾年。
飛泉出林下，一徑過崖巔。
雞犬逐人靜，雲霞宜地偏。
終朝數峰勝，不遠一壺前。
仲月霽春雨，香風生藥田。
丹溪不可別，瓊草色芊芊。

悔作掃門事，還吟招隱詩。
今年芳草色，不失故山期。
遙想白雲裏，采苓春日遲。
溪花藏石徑，巖翠帶茅茨。
九轉莫飛去，三迴良在茲。
還嗤茂陵客，貧病老明時。

承顏看彩服，不覺別丹墀。
味道能忘病，過庭更學詩。
繚垣多畫戟，遠岫入書帷。
竹靜攜琴處，林香讓果時。
聲同叨眷早，交澹在年衰。
更枉兼金贈，難爲繼組詞。

將門高勝霍，相子寵過韋。
宦貴攀龍後，心傾待士時。
壺觴開雅宴，鴛鷺眷相隨。
舞退燕姬曲，歌徴謝朓詩。
晚鐘過竹靜，醉客出花遲。
莫惜留餘興，良辰不可追。

日愛蘅茅下，閑觀山海圖。
幽人自守樸，窮谷也名愚。
倒嶺和溪雨，新泉到戶樞。
叢蘭齊稚子，蟠木老潛夫。
憶戴差過剡，遊仙慣入壺。
濠梁時一訪，莊叟亦吾徒。

雲卷東臯下，歸來省故蹊。
泉移憐石在，林長覺原低。
舊里情難盡，前山賞未迷。
引藤看古木，嘗酒咒春雞。
興與時髦背，年將野老齊。
才微甘引退，應得遂霞棲。

誰謂江山阻，心親夢想偏。
容輝常在目，離別任經年。
郡國通流水，雲霞共遠天。
行春鶯幾囀，遲客月頻圓。
雁有歸鄉羽，人無訪戴船。
願徴黃霸入，相見玉堦前。

玄雲低禁苑，飛雪滿神州。
虛白生臺榭，寒光入冕旒。
粉凝宮壁靜，乳結洞門幽。
細繞迴風轉，輕隨落羽浮。
怒濤堆砌石，新月孕簾鉤。
爲報詩人道，豐年頌聖猷。

隱几無名老，何年此陸沈。
丘園自得性，婚嫁不嬰心。
歲計因山薄，霞棲在谷深。
設罝連草色，曬藥背松陰。
觸興雲生岫，隨耕鳥下林。
搘頤笑來客，頭上有朝簪。

交情頻更好，子有古人風。
晤語清霜裏，平生苦節同。
心惟二仲合，室乃一瓢空。
落葉寄秋菊，愁雲低夜鴻。
薄寒燈影外，殘漏雨聲中。
明發南昌去，迴看御史驄。

濟旱惟宸慮，爲霖即上台。
雲銜七曜起，雨拂九門來。
綸閣飛絲度，龍渠激霤迴。
色翻池上藻，香裛鼎前杯。
湘燕皆舒翼，沙鱗豈曝腮。
尺波應萬假，虞海載沿洄。

去家隨旅雁，幾日到南荊。
行邁改鄉邑，苦辛淹晦明。
畏途在淫雨，未暮息趨程。
窮木對秋館，寒鵶愁古城。
迷津坐爲客，對酒默含情。
感激念知己，匣中孤劒鳴。

同心而早世，天道亦何論。
獨有山陽宅，平生永不諼。
青溪引白鳥，流涕弔芳蓀。
蔓草入空室，叢篁深毀垣。
舊遊還在眼，神理更忘言。
唯見東山月，人亡不去門。

當年不出世，知子餐霞人。
樂道復安土，遺榮長隱身。
蘅茅古林曲，秔稻清江濱。
桂棹爲漁暇，荷衣禦暑新。
欵顏行在役，幽興惜今晨。
分手天涯去，再來芳杜春。

巨魚縱大壑，遂性似乘時。
奮躍風生鬣，騰凌浪鼓鰭。
龍攄回地軸，鯤化想天池。
方快吞舟意，尤殊在藻嬉。
傾危嗟幕燕，隱晦誚泥龜。
喻士逢明主，才猷得所施。

文武資人望，謀猷簡聖情。 
南州初臥鼓，東土復維城。 
寄重分符去，威仍出閫行。 
鬥牛移八座，日月送雙旌。 
別戀瞻天起，仁風應物生。 
佇聞收組練，鏘玉會承明。

多年金馬客，名遂動歸輪。 
佐郡紫書下，過門朱綬新。 
揚舲望海嶽，入境背風塵。 
水驛偏乘月，梅園別受春。 
帶經臨府吏，鱠鯉待鄉人。 
始見美高士，逍遙在搢紳。

太白明無象，皇威未戢戈。
諸侯持節鉞，千里控山河。
漢驛雙旌度，胡沙七騎過。
驚蓬連雁起，牧馬入雲多。
不賣盧龍塞，能消瀚海波。
須傳出師頌，莫奏式微歌。

共許徐方牧，能臨河內人。
郡移棠轉茂，車至鹿還馴。
吏事嘉師旅，鴛行惜搢紳。
別心傾祖席，愁望盡征輪。
紫誥徴黃晚，蒼生借寇頻。
願言青瑣拜，早及上林春。

美政惟兄弟，時人數俊賢。
皇枝雙玉樹，吏道二梅仙。
自理堯唐俗，唯將禮讓傳。
采蘭花萼聚，就日雁行聯。
黃綬俄三載，青雲未九遷。
廟堂爲宰制，幾日試龍泉。

際晚綠煙起，入門芳樹深。
不才叨下客，喜宴齒諸簪。
夜月仍攜妓，清風更在林。
彩毫揮露色，銀燭動花陰。
自接通家好，應知待士心。
向隅逢故識，茲夕願披襟。

在林非避世，守拙自離羣。
弱羽謝風水，窮愁依典墳。
良知不遐棄，新詠獨相聞。
能使幽興苦，坐忘清景曛。
前山帶喬木，暮鳥聯歸雲。
向夕野人思，難忘騎省文。

才妙心仍遠，名疏跡可追。 
清秋聞禮暇，新雨到山時。 
勝事唯愁盡，幽尋不厭遲。 
弄雲憐鶴去，隔水許僧期。 
賢相敦高躅，雕龍憶所思。 
芙蓉洗清露，願此謝公詩。

衣冠在漢庭，臺榭接天成。
彩鳳翻簫曲，祥鱣入館名。
歌鐘芳月曙，林嶂碧雲生。
亂水歸潭淨，高花映竹明。
退朝追宴樂，開閤醉簪纓。
長袖留嘉客，棲烏下禁城。

把手意難盡，前山日漸低。
情人那忍別，宿鳥尚同棲。
寸晷戀言笑，佳期欲阻暌。
離雲愁出岫，去水咽分溪。
莊叟幾虛說，楊朱空自迷。
傷心獨歸路，秋草更萋萋。

能清謝朓思，暫下承明廬。
遠山新水下，寒臯微雨餘。
更憐歸鳥去，宛到臥龍居。
笑指叢林上，閑雲自卷舒。
寧心鳴鳳日，卻意釣璜初。
處貴有餘興，伊周位不如。

疏傅獨知止，曾參善愛親。
江山侍行邁，長幼出囂塵。
握手想千古，此心能幾人。
風光滿長陌，草色傍征輪。
日夕望荊楚，鶯鳴芳杜新。
漁煙月下淺，花嶼水中春。
點翰遙相憶，含情向白蘋。

子喬來魏闕，明主賜衣簪。
從宦辭人事，同塵即道心。
還追大隱跡，寄此鳳城陰。
昨夜新煙雨，池臺清且深。
伏泉通粉壁，迸筍出花林。
晚沐常多暇，春醪時獨斟。
西南漢宮月，復對綠窗琴。

入門花柳暗，知是近臣居。
大隱心何遠，高風物自疎。
翛然靜者事，宛得上皇餘。
雞犬偷仙藥，兒童授道書。
清吟送客後，微月上城初。
彩筆有新詠，文星垂太虛。
承恩金殿宿，應薦馬相如。

不知誰氏子，鍊魄家洞天。 
鶴待成丹日，人尋種杏田。 
靈山含道氣，物性皆自然。 
白鹿顧瑞草，驪龍蟠玉泉。 
得茲象外趣，便割區中緣。 
石竇采雲母，霞堂陪列仙。 
主人善止客，柯爛忘歸年。

天樸非外假，至人常晏如。 
心期邈霄漢，詞律響瓊琚。 
舉酒常歎息，無人達子虛。 
夜光失隋掌，驥騄伏鹽車。 
考室晉山下，歸田秦歲初。 
寒雲隨路合，落照下城餘。 
千里還同術，無勞怨索居。

名貫四科首，班宜二妙齊。 
如何厭白簡，未得步金閨。 
寓直晦秋雨，吟餘聞遠雞。 
漏聲過旦冷，雲色向窗低。 
誰謂霄漢近，翻嗟心事暌。 
蘭滋人未握，霜曉鶚還棲。 
佇見田郎字，親勞御筆題。

六合紆玄覽，重軒啟上清。 
石林飛棟出，霞頂泰階平。 
拂曙鑾輿上，晞陽瑞雪晴。 
翠微迴日馭，丹巘駐天行。 
御氣升銀漢，垂衣俯錦城。 
山通玉苑迥，河抱紫關明。 
感物乾文動，凝神道化成。 
周王陟喬嶽，列辟讓英聲。

守貴常思儉，平津此意深。 
能卑丞相宅，何謝故人心。 
種蕙初抽帶，移篁不改陰。 
院梅朝助鼎，池鳳夕歸林。 
覺路經中得，滄州夢裡尋。 
道高仍濟代，恩重豈投簪。 
報國誰知己，推賢共作霖。 
興來文雅振，清韻擲雙金。

再命果良願，幾年勤說詩。 
上公頻握髮，才子共垂帷。 
琢玉成良器，出門偏愴離。 
腰章佐墨綬，耀錦到茅茨。 
樹老見家日，潮平歸縣時。 
衣催蓮女織，頌聽海人詞。 
鴻鵠志應在，荃蘭香未衰。 
金門定回音，雲路有佳期。

釋子吾家寶，神清慧有餘。 
能翻梵王字，妙盡伯英書。 
遠鶴無前侶，孤雲寄太虛。 
狂來輕世界，醉裡得真如。 
飛錫離鄉久，寧親喜臘初。 
故池殘雪滿，寒柳霽煙疏。 
壽酒還嘗藥，晨餐不薦魚。 
遙知禪誦外，健筆賦閒居。

出守求人瘼，推賢動聖情。 
紫臺初下詔，皁蓋始專城。 
寵借飛霜簡，威加卻月營。 
雲衢降五馬，林木引雙旌。 
夙仰敦詩禮，嘗聞偃甲兵。 
戍樓雲外靜，訟閣竹間清。 
化佇還珠美，心將片玉貞。 
寇恂朝望重，計日謁承明。

翊聖銜恩重，頻年按節行。 
安危皆報國，文武不緣名。 
受脤乃調鼎，為霖更洗兵。
幕開丞相閣，旗總貳師營。 
料敵知無戰，安邊示有徵。 
代雲橫馬首，燕雁拂笳聲。 
去鎮關河靜，歸看日月明。 
欲知瞻戀切，遲暮一書生。

鳳輦幸秦久，周人徯帝情。 
若非君敏德，誰鎮洛陽城。 
前席命才彥，舉朝推令名。 
綸言動北斗，職事守東京。 
鄭履下天去，蘧輪滿路聲。 
出關秋樹直，對闕遠山明。 
肅肅保釐處，水流宮苑清。 
長安日西笑，朝夕袞衣迎。

能荷鐘鼎業，不矜紈綺榮。 
侯門三事後，儒服一書生。 
昔志學文史，立身為士英。 
驪珠難隱耀，皋鶴會長鳴。 
休命且隨牒，候時常振纓。 
寒蟬思關柳，匹馬向蒲城。 
秋日黯將暮，黃河如欲清。 
黎人思坐嘯，知子樹佳聲。

心期悵已阻，交道復何如。 
自我辭丹闕，惟君到故廬。 
忘機貧負米，憶戴出無車。
鄰犬吠初服，家人愁斗儲。
秋堂入閒夜，雲月思離居。
窮巷聞砧冷，荒枝應鵲疏。
宦名隨落葉，生事感枯魚。
臨水仍揮手，知音未棄余。

文士皆求遇，今人誰至公。 
靈臺一寄宿，楊柳再春風。 
更惜忘形友，頻年失志同。 
羽毛齊燕雀，心事阻鴛鴻。 
留滯慚歸養，飛鳴恨觸籠。 
橘懷鄉夢裡，書去客愁中。 
殘雪迷歸雁，韶光棄斷蓬。 
吞悲問唐舉，何路出屯蒙。

明代少知己，夜光頻暗投。 
迍邅終薄命，動息盡窮愁。 
自欲歸飛鷁，當為不繫舟。 
雙垂素絲淚，幾弊皁貂裘。 
暮鳥棲幽樹，孤雲出舊丘。 
蛩悲衣褐夕，雨暗轉蓬秋。 
客裡馮諼劍，歌中甯戚牛。 
主人能縱酒，一醉且忘憂。

冥搜過物表，洞府次溪傍。 
已入瀛洲遠，誰言仙路長。 
孤煙出深竹，道侶正焚香。 
鳴磬愛山靜，步虛宜夜涼。 
仍同象帝廟，更上紫霞岡。 
霽月懸琪樹，明星映碧堂。 
傾思丹灶術，願采玉芝芳。 
儻把浮丘袂，乘雲別舊鄉。

盛業山河列，重名劍履榮。 
珥貂為相子，開閤引時英。 
美景池臺色，佳期宴賞情。 
詞人載筆至，仙妓出花迎。 
暗竹朱輪轉，迴塘玉佩鳴。 
舞衫招戲蝶，歌扇隔啼鶯。 
飲德心皆醉，披雲興轉清。 
不愁懽樂盡，積慶在和羹。

下馬失炎暑，重門深綠篁。 
宮臣禮嘉客，林表開蘭堂。 
茲夕興難盡，澄罍照墨場。 
鮮風吹印綬，密坐皆馨香。 
美景惜文會，清吟遲羽觴〈一本無上四句。〉。 
東林晚來好，目極趣何長。 
鳥道掛疏雨，人家殘夕陽。 
城隅擁歸騎，留醉戀瓊芳。

古也憂婚嫁，君能樂性腸。 
長男棲月宇，少女炫霓裳。 
問爾餐霞處，春山芝桂旁。 
鶴前飛九轉，壺裡駐三光。 
與我開龍嶠，披雲靜藥堂。 
胡麻兼藻綠，石髓隔花香。 
帝力言何有，椿年喜漸長。 
窅然高象外，寧不傲羲皇。

半面喜投分，數年欽盛名。 
常思夢顏色，誰憶訪柴荊。 
忽聽款扉響，欣然倒屣迎。 
蓬蒿駐騶馭，雞犬傍簪纓。 
酌水即嘉宴，新知甚故情。 
僕夫視日色，棲鳥催車聲。 
自爾宴言後，至今門館清。 
何當更乘興，林下已苔生。

鳳扆任匡濟，雲溪難退還。 
致君超列辟，得道在榮班。 
朱戟繚垣下，高齋芳樹間。 
隔花開遠水，廢卷愛晴山。 
晚沐值清興，知音同解顏。 
藉蘭開賜酒，留客下重關。 
仙犬逐人靜，朝車映竹閒。 
則知真隱逸，未必謝區寰。 
軒後三朝顧，赤松何足攀。

幾年家絕壑，滿徑種芳蘭。 
帶石買松貴，通溪漲水寬。 
誦經連谷響，吹律減雲寒。 
誰謂桃源裡，天書問考槃。 
一從解蕙帶，三入偶蟬冠。 
今夕復何夕，歸休尋舊歡。 
片雲隔蒼翠，春雨半林湍。 
藤長穿松蓋，花繁壓藥欄。 
景深青眼下，興絕綵毫端。 
笑向同來客，登龍此地難。

千里趨魏闕，一言簡聖聰。 
河流引關外，國用贍秦中。 
有詔許其策，隨山興此功。 
連雲積石阻，計日安波通。 
飛櫂轉年穀，利人勝歲豐。 
言歸漢陽路，拜手蓬萊宮。 
紫殿賜衣出，青門酣酌同。 
晚陽過微雨，秋水見新鴻。 
坐惜去車遠，愁看離館空。 
因思郢川守，南楚滿清風。

德佐調梅用，忠輸擊虜年。 
子房推廟略，漢主託兵權。 
受命榮中禁，分麾鎮左賢。 
風生黑山道，星下紫微天。 
始願文經國，俄看武定邊。 
鬼方堯日遠，幕府代雲連。 
汗馬將行矣，盧龍已肅然。 
關防驅使節，花月眷離筵。 
自忝知音遇，而今感義偏。 
淚聞橫吹落，心逐去旌懸。 
帝念夔能政，時須說濟川。 
勞還應即爾，朝暮玉墀前。

文星垂太虛，辭伯綜群書。 
彩筆下鴛掖，褒衣來石渠。 
典墳探奧旨，造化睹權輿。 
述聖魯宣父，通經漢仲舒。 
窗明宜縹帶，地肅近丹除。 
清晝刪詩暇，高秋作賦初。 
露盤侵漢聳，宮柳度鴉疏。 
靜對連雲閣，晴聞過闕車。 
舊僚雲出矣，晚歲復何如。 
海嶠瞻歸路，江城夢直廬。 
含毫思兩鳳，望遠寄雙魚。 
定笑巴歌拙，還參麗曲餘。

青瑣留才子，春池靜禁林。 
自矜仙島勝，宛在掖垣深。 
引派彤庭裡，含虛玉砌陰。 
漲來知聖澤，清處見天心。 
蘭氣飄紅岸，文星動碧潯。 
鳳棲長近日，虯臥欲為霖。 
席寵雖高位，流謙乃素襟。 
焚香春漏盡，假寐曉鶯吟。 
丹地宜清泚，朝陽復照臨。 
司言兼逸趣，鼓興接知音。 
六義驚摛藻，三臺響擲金。 
為憐風水外，落羽此漂沈。

