
楊師道，字景猷，華陰人，隋宗室也，清警有才思。入唐，尚桂陽公主，封安德郡公。貞觀中，拜侍中，參豫朝政，遷中書令，罷爲吏部尚書，師道善草隸，工詩，每與有名士燕集，歌詠自適，帝每見其詩，必吟諷嗟賞。後賜宴，帝曰：「聞公每酣賞，捉筆賦詩，如宿搆者，試爲朕爲之。」師道再拜，少選輒成，無所竄定，一座嗟伏，卒諡曰懿。集十卷，今編詩一卷。
春山臨渤海，征旅輟晨裝。
回瞰盧龍塞，斜瞻肅慎鄉。
洪波迴地軸，孤嶼映雲光。
落日驚濤上，浮天駭浪長。
仙臺隱螭駕，水府汎黿梁。
碣石朝煙滅，之罘歸雁翔。
北巡非漢後，東幸異秦皇。
搴旗羽林客，跋距少年場。
龍擊驅遼水，鵬飛出帶方。
將舉青丘繳，安訪白霓裳。

休沐乘閑豫，清晨步北林。
池塘藉芳草，蘭芷襲幽衿。
霧中分曉日，花裏弄春禽。
野逕香恆滿，山階筍屢侵。
何須命輕蓋，桃李自成陰。

暮春還舊嶺，徙倚翫年華。
芳草無行逕，空山正落花。
垂藤掃幽石，臥柳礙浮槎。
鳥散茅簷靜，雲披澗戶斜。
依然此泉路，猶是昔煙霞。

寶馬權奇出未央，雕鞍照曜紫金裝。
春草初生馳上苑，秋風欲動戲長楊。
鳴珂屢度章臺側，細蹀經向濯龍傍。
徒令漢將連年去，宛城今已獻名王。

霜重麟膠勁，風高月影圓。
烏飛隨帝輦，雁落逐鳴弦。

圓池類璧水，輕翰染煙華。
將軍欲定遠，見棄不應賒。

皇猷被寰宇，端扆屬元辰。
九重麗天邑，千門臨上春。

二八如回雪，三春類早花。
分行向燭轉，一種逐風斜。

隴頭秋月明，隴水帶關城。
笳添離別曲，風送斷腸聲。
映雪峰猶暗，乘冰馬屢驚。
霧中寒雁至，沙上轉蓬輕。
天山傳羽檄，漢地急徵兵。
陣開都護道，劒聚伏波營。
於茲覺無渡，方共濯胡纓。

雲暗蒼龍闕，沈沈殊未開。
窗臨鳳凰沼，颯颯雨聲來〈洪邁以此四句爲絕句〉。
電影入飛閣，風威凌吹臺。
長簷響奔溜，清簟肅浮埃。
早荷葉稍沒，新篁枝半摧。
茲晨悵多緒，懷友自難裁。
況復重城內，日暮獨裴回。
玉階良史筆，金馬掞天才。
高甍通散騎，複道駕蓬萊。
思君贈桃李，於此冀瓊瓌。

漢家伊洛九重城，御路浮橋萬里平。
桂戶雕梁連綺翼，虹梁繡柱映丹楹。
朝光欲動千門曙，麗日初照百花明。
燕趙蛾眉舊傾國，楚宮腰細本傳名。
二月桑津期結伴，三春淇水逐關情。
蘭叢有意飛雙蝶，柳葉無趣隱啼鶯。
扇裏細妝將夜並，風前獨舞共花榮。
兩鬟百萬誰論價，一笑千金判是輕。
不爲披圖來侍寢，非因主第奉身迎。
羊車詎畏青門閉，兔月今宵照後庭。

玉琯涼初應，金壺夜漸闌。
滄池流稍潔，仙掌露方漙。
雁聲風處斷，樹影月中寒。
爽氣長空淨，高吟覺思寬。

眷言懷隱逸，輟駕踐幽叢。
白雲飛夏雨，碧嶺橫春虹。
草綠長楊路，花疎五柞宮。
登臨日將晚，蘭桂起香風。

清晨控龍馬，弄影出花林。
躞蹀依春澗，聯翩度碧潯。
苔流染絲絡，水潔寫雕簪。
一御瑤池駕，詎憶長城陰。

洛城花燭動，戚里畫新蛾。
隱扇羞應慣，含情愁已多。
輕啼濕紅粉，微睇轉橫波。
更笑巫山曲，空傳暮雨過。

北林鵲夜飛，南軒月初進。
調弦發清徵，蕩心祛褊吝。
變作離鴻聲，還入思歸引。
長歎未終極，秋風飄素鬢。

絲傳園客意，曲奏楚妃情。
罕有知音者，空勞流水聲。

久擅龍門質，孤竦嶧陽名。
齊娥初發弄，趙女正調聲。
嘉客勿遽反，繁弦曲未成。

短長插鳳翼，洪細摹鸞音。
能令楚妃歎，復使荊王吟。
切切孤竹管，來應雲和琴。

桂樹春暉滿，巢烏刷羽儀。
朝飛麗城上，夜宿碧林陲。
背風藏密葉，向日逐疎枝。
仰德還能哺，依仁遂可窺。
驚鳴雕輦側，王吉自相知。

輦路夾垂楊，離宮通建章。
日落橫峰影，雲歸起夕涼。
雕軒動流吹，羽蓋息迴塘。
薙草生還綠，殘花落尚香。
青巖類姑射，碧澗似汾陽。
幸屬無爲日，歡娛尚未央。

