

張循之，洛陽人，與弟仲之並以學業著名。則天時，上書忤旨，被誅。詩六首。
巫山高不極，合沓狀奇新。
暗谷疑風雨，陰崖若鬼神。
月明三峽曉，潮滿九江春。
爲問陽臺客，應知入夢人。

傍海皆荒服，分符重漢臣。
雲山百越路，市井十洲人。
執玉來朝遠，還珠入貢頻。
連年不見雪，到處即行春。

長門落景盡，洞房秋月明。
玉階草露積，金屋網塵生。
妾妬今應改，君恩惜未平。
寄語臨邛客，何時作賦成。

流景一何速，年華不可追。
解佩安所贈，怨咽空自悲。

郡北乘流去，花間竟日行。
海魚朝滿市，江鳥夜喧城。
讓酒非關病，援琴不在聲。
應緣五斗米，數日滯淵明。

西掖馳名久，東陽出守時。
江山婺女分，風月隱侯詩。
別恨雙溪急，留歡五馬遲。
迴舟暎沙嶼，未遠剩相思。

王晙，滄州景城人。擢明經第，調清苑尉，歷殿中侍御史，出爲渭南尉。景龍末，授桂州都督，累遷太僕少卿、隴右羣牧使。開元二年，襲吐蕃於臨洮，以功加銀青光祿大夫，進幷州都督長史。又以破突厥功，拜兵部尚書，朔方軍大總管。後代張說爲兵部尚書，同中書門下三品，充朔方軍節度大使，終戶部尚書，朔方節度。詩一首。
於穆聖皇，六葉重光。
太原刻頌，后土疏場。
寶鼎呈符，歊雲孕祥。
禮樂備矣，降福穰穰。
張柬之，字孟將，襄陽人。涉獵經史，尤好三禮。舉進士，賢良對策第一，授監察御史。聖曆中，爲鳳閣舍人，弘文館學士。長安中，令舉宰相材，以姚崇薦，遷鳳閣侍郎，知政事。及誅二張兄弟，柬之首謀也。中宗即位，以功擢天官尚書，封漢陽王，遷中書令，爲武三思所搆，貶死。集十卷，今存詩五首。
南國多佳人，莫若大堤女。
玉牀翠羽帳，寶袜蓮花距。
魂處自目成，色授開心許。
迢迢不可見，日暮空愁予。

青田白鶴丹山鳳，婺女姮娥兩相送。
誰家絕世綺帳前，豔粉紅脂映寶鈿。
窈窕玉堂褰翠幙，參差繡戶懸珠箔。
絕世三五愛紅妝，冶袖長裙蘭麝香。
春去花枝俄易改，可歎年光不相待。

俠客重恩光，驄馬飾金裝。
瞥聞傳羽檄，馳突救邊荒。
歙野山川動，囂天旌斾揚。
吳鉤明似月，楚劒利如霜。
電斷衝胡塞，風飛出洛陽。
轉戰磨笄俗，橫行戴斗鄉。
手擒郅支長，面縛谷蠡王。
將軍占太白，小婦怨流黃。
騕褭青絲騎，娉婷紅粉妝。
三春鶯度曲，八月鴈成行。
誰堪坐愁思，羅袖拂空牀。

柳臺臨新堰，樓堞相重複。
窈窕鳳皇姝，傾城復傾國。

杏間花照灼，樓上月裴回。
帶嬌移玉柱，含笑捧金杯。

袁恕己，滄州東光人。長安中，歷司刑少卿，預誅二張。又從相王統南衙兵，備非常，以功爲中書侍郎，進中書令，封南陽郡王。後貶死環州。詩一首。
綺閣雲霞滿，芳林草樹新。
鳥驚疑欲曙，花笑不關春。
山對彈琴客，谿留垂釣人。
請看車馬客，行處有風塵。

劉幽求，冀州武強人。聖曆中，舉制科，中第。臨淄王入誅韋庶人，幽求預參大策，是夜所下制敕百餘道，皆出其手，以功授中書舍人。睿宗即位，行尚書右丞，遷吏部尚書，拜侍中。開元初，改尚書左右僕射爲左右丞相，乃以幽求爲左丞相。後坐怨望，貶卒。詩一首。
心爲明時盡，君門尚不容。
田園迷徑路，歸去欲何從。

章玄同，武后時人。久視中，張錫爲相，請還廬陵王，坐流循州。玄同有流所贈詩，蓋亦當時貶謫者。詩一首。
黃葉因風下，甘從洛浦隈。
白雲何所爲，還出帝鄉來。

王易從，中宗朝爲鄠縣尉，張仁愿奏分判軍事。詩一首。
漢主事祁連，良人在高闕。
空臺寂已暮，愁坐變容髪。
汎豔春幌風，裴回秋戶月。
可憐軍書斷，空使流芳歇。

盧僎，吏部尚書從愿之從父也。自聞喜尉入爲學士，終吏部員外郎。詩十四首。
賦生期獨得，素業守微班。
外忝文學知，鴻漸鵷鷺間。
內傾水木趣，築室依近山。
晨趨天日晏，夕臥江海閑。
松風生坐隅，仙禽舞亭灣。
曙雲林下客，霽月池上顏。
雖曰坐郊園，靜默非人寰。
時步蒼龍闕，寧異白雲關。
語濟豈時顧，默善忘世攀。
世網余何觸，天涯謫南蠻。
回首思洛陽，喟然悲貞艱。
舊林日夜遠，孤雲何時還？

虎嘯山城晚，猨鳴江樹秋。
紅林架落照，青峽送歸流。
歸流赴淮海，征帆下揚州。
族父江陽令，盛業繼前修。
文掩崔亭伯，德齊陳太丘。
時哉惜未與，千載且爲儔。
憶昔山陽會，長懷東上游。
稱觴阮林下，賦雪謝庭幽。
道濃禮自略，氣舒文轉遒。
高情薄雲漢，酣態坐芳洲。
接席復連軫，出入陪華輈。
獨善與兼濟，語默奉良籌。
歲月歡無已，風雨暗颼颼。
掌憲時持節，爲邦邈海頭。
子人惠雖樹，蒼生望且留。
微躬趨直道，神甸忝清猷。
仙臺適西步，蠻徼忽南浮。
宇內皆安樂，天涯獨遠投。
忠信徒堅仗，神明豈默詶。
觀生海漫漫，稽命天悠悠。
雲昏巴子峽，月遠吳王樓。
懷昔明不寐，悲令歲屬周。
喟無排雲翮，暫得抒離憂。
空灑霑紅淚，萬里逐行舟。

泰伯玄風遠，延州德讓行。
闔棺追大節，樹羽冊鴻名。
地戶迎天仗，皇階失帝兄。
還聞漢明主，遺劒泣東平。

朝天馳馬絕，冊帝□宮祖。
恍惚陵廟新，蕭條池館古。
萬化一朝空，哀樂此路同。
西園有明月，修竹韻悲風〈第二句缺一字〉。

君不見巴鄉氣候與華別，年年十月梅花發。
上苑今應雪作花，寧知此地花爲雪。
自從遷播落黔巴，三見江上開新花。
故園風花虛洛汭，窮峽凝雪度歲華。
花情縱似河陽好，客心倍傷邊候早。
春候颯驚樓上梅，霜威未落江潭草。
江水侵天去不還，樓花覆簾空坐攀。
一向花前看白髮，幾回夢裏憶紅顏。
紅顏白髮雲泥改，何異桑田移碧海。
却想華年故國時，唯餘一片空心在。
空心弔影向誰陳，雲臺仙閣舊遊人。
儻知巴樹連冬發，應憐南國氣長春。

紫陌開行樹，朱城出晚霞。
猶憐慣去國，疑是夢還家。
風弱知催柳，林青覺待花。
交親望歸騎，幾處擁年華。

金鼎屬元方，璅闈連季常。
畏盈聊出守，分命乃維良。
曉騎辭朝遠，春帆向楚常。
賢哉謙自牧，天下詠餘芳。

佳氣曉蔥蔥，乾行入震宮。
前星移北極，少海被南風。
視膳銅樓下，吹笙玉座中。
訓深家以正，義舉俗爲公。
父子成釗合，君臣禹啓同。
仰天歌聖道，猶愧乏雕蟲。

風后軒皇佐，雲峰謝客居。
承恩來翠嶺，締賞出丹除。
飛蓋松谿寂，清笳玉洞虛。
窺巖詳霧豹，過水略泉魚。
鄉入無何有，時還上古初。
伊臯羞過狹，魏丙服麤疎。
白雪緣情降，青霞落卷舒。
多慚郎署在，輙繼國風餘。

握鏡均荒服，分衡得大同。
徵賢一臺上，補吏五谿中。
雨露將天澤，文章播國風。
漢庭睽直諒，楚峽望清通。
馬逐霜鴻漸，帆沿曉月空。
還期鳳池拜，照耀列星宮。

抱玉三朝楚，懷書十上秦。
年年洛陽陌，花鳥弄歸人。

去國三巴遠，登樓萬里春。
傷心江上客，不是故鄉人。

秋郊日半隱，野樹煙初映。
風水正蕭條，那堪動離詠。

桂樹生南海，芳香隔楚山。
今朝天上見，疑是月中攀。

牛鳳及，長壽中撰《唐書》，劉軻與馬植論史官書，嘗稱之。詩一首。
八神扶玉輦，六羽警瑤谿。
戒道伊川北，通津澗水西。
御圖開洛匱，刻石與天齊。
瑞日波中上，仙禽霧裏低。
微臣矯羽翮，抃舞接鸞鷖。


