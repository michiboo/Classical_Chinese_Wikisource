中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。

張南史，字季直，幽州人。好奕棊，其復折節讀者，遂入詩境。以試參軍，避亂，居揚州。再召，末赴而卒。詩一卷。
南樓渚風起，樹杪見滄波。
稍覺征帆上，蕭蕭暮雨多。
沙洲殊未極，雲水更相和。
欲問任公子，垂綸意若何。
秋日金華直，遙知玉佩清。
九重門更肅，五色詔初成。
槐落宮中影，鴻高苑外聲。
翻從魏闕下，江海寄幽情。
重門啟曙關，一葉報秋還。
露井桐柯濕，風庭鶴翅閒。
忘情簪白筆，假夢入青山。
惆悵只應此，難裁語默間。
歲暮一為別，江湖聊自寬。
且無人事處，誰謂客行難。
郢曲憐公子，吳州憶伯鸞。
蒼蒼遠山際，松柏獨宜寒。
嘆息不相見，紅顏今白頭。
重為西候別，方起北風愁。
六月胡天冷，雙城汾水流。
盧諶即故吏，還復向并州。
音書不可論，河塞雪紛紛。
雁足期蘇武，狐裘見薛君。
城池通紫陌，鞍馬入黃雲。
遠棹漳渠水，平流幾處分。
苦縣家風在，茅山道錄傳。
聊聽驄馬使，卻就紫陽仙。
江海生岐路，雲霞入洞天。
莫令千歲鶴，飛到草堂前。
昨宵淒斷處，對月與臨風。
鶴病三江上，蘭衰百草中。
題詩隨謝客，飲酒寄黃翁。
早歲心相待，還因貴賤同。
秋夜月偏明，西樓獨有情。
千家看露濕，萬里覺天清。
映水金波動，銜山桂樹生。
不知飛鵲意，何用此時驚。
淮海風濤起，江關憂思長。
同悲鵲繞樹，獨坐雁隨陽。
山晚雲藏雪，汀寒月照霜。
由來濯纓處，漁父愛滄浪。
寒日白雲里，法侶自提攜。
竹徑通城下，松門隔水西。
方同沃洲去，不自武陵迷。
彷彿心疑處，高峰是會稽。
九拒危城下，蕭條送爾歸。
寒風吹畫角，暮雪犯征衣。
道里猶成間，親朋重與違。
白雲愁欲斷，看入大梁飛。
日暗城烏宿，天寒櫪馬嘶。
詞人留上客，妓女出中閨。
積雪連燈照，迴廊映竹迷。
太常今夜宴，誰不醉如泥。
臘後年華變，關西驛騎遙。
塞鴻連暮雪，江柳動寒條。
山水還鄣郡，圖書入漢朝。
高樓非別處，故使百憂銷。
北洫敞高明，憑軒見野情。
朝回五馬跡，更勝百花名。
海樹凝煙遠，湖田見鶴清。
雲光侵素壁，水影盪閒楹。
俗賴褰帷謁，人歡倒屣迎。
始能崇結構，獨有謝宣城。
儒服山東士，衡門洛下居。
風塵游上路，簡冊委空廬。
戎馬生郊日，賢人避地初。
竄身初浩蕩，投跡豈躊躇。
翠羽憐窮鳥，瓊枝顧散樗。
還令親道術，倒欲混樵漁。
敝縕袍多補，飛蓬鬢少梳。
誦詩陪賈誼，酌酒伴應璩。
鶴膝兵家備，鳧茨儉歲儲。
泊舟依野水，開徑接園蔬。
暫閱新山澤，長懷故里閭。
思賢乘朗月，覽古到荒墟。
在竹慚充箭，為蘭倖免鋤。
那堪聞相府，更遣詣公車。
蹇足終難進，顰眉竟未舒。
事從因病止，生寄負恩餘。
不見神仙久，無由鄙吝祛。
帝庭張禮樂，天閣繡簪裾。
日色浮青瑣，香煙近玉除。
神清王子敬，氣逐馬相如。
銅漏時常靜，金門步轉徐。
唯看五字表，不記八行書。
宿昔投知己，周旋謝起予。
只應高位隔，詎是故情疏。
為報周多士，須憐楚子虛。
一身從棄置，四節苦居諸。
柳發三條陌，花飛六輔渠。
靈盤浸沆瀣，龍首映儲胥。
北海樽留客，西江水救魚。
長安同日遠，不敢詠歸歟。
同人永日自相將，深竹閒園偶辟疆。
已被秋風教憶鱠，更聞寒雨勸飛觴。
歸心莫問三江水，旅服徒沾九日霜。
醉里欲尋騎馬路，蕭條幾處有垂楊。
春來遊子傍歸路，時有白雲遮獨行。
水流亂赴石潭響，花開不知山樹名。
誰家魚網求鮮食，幾處人煙事火耕。
昨日已嘗村酒熟，一杯思與孟嘉傾。
閒園柳綠井桃紅，野徑荒墟左右通。
清迥獨連江水北，芳菲更似洛城東。
時看雨歇人歸岫，每覺潮來樹起風。
聞道金門堪避世，何須身與海鷗同。
孤雲獨鶴自悠悠，別後經年尚泊舟。
漁父致詞相借問，仙郎能賦許依投。
折芳遠計三春草，乘興閒看萬里流。
莫怪杜門頻乞假，不堪扶病拜龍樓。
晚節聞君道趣深，結茅栽樹近東林。
禪師幾度曾摩頂，高士何年更發心。
北渚三更聞過雁，西城萬木動寒砧。
不見支公與玄度，相思擁膝坐長吟。
雪，雪。
花片，玉屑。
結陰風，凝暮節。
高嶺虛晶，平原廣潔。
初從雲外飄，還向空中噎。
千門萬戶皆靜，獸炭皮裘自熱。
此時雙舞洛陽人，誰悟郢中歌斷絕。
月，月。
暫盈，還缺。
上虛空，生溟渤。
散彩無際，移輪不歇。
桂殿入西秦，菱歌映南越。
正看雲霧秋卷，莫待關山曉沒。
天涯地角不可尋，清光永夜何超忽。
泉，泉。
色淨，苔鮮。
石上激，雲中懸。
津流竹樹，脈亂山川。
扣玉千聲應，含風百道連。
太液並歸池上，雲陽舊出宮邊。
北陵井深鑿不到，我欲添淚作潺湲。
竹，竹。
披山，連谷。
出東南，殊草木。
葉細枝勁，霜停露宿。
成林處處雲，抽筍年年玉。
天風乍起爭韻，池水相涵更綠。
卻尋庾信小園中，閒對數竿心自足。
花，花。
深淺，芬葩。
凝為雪，錯為霞。
鶯和蝶到，苑占宮遮。
已迷金谷路，頻駐玉人車。
芳草欲陵芳樹，東家半落西家。
願得春風相伴去，一攀一折向天涯。
草，草。
折宜，看好。
滿地生，催人老。
金殿玉砌，荒城古道。
青青千里遙，悵悵三春早。
每逢南北離別，乍逐東西傾倒。
一身本是山中人，聊與王孫慰懷抱。
