
盧殷，范陽人，為登封尉。詩十三首。
伴鳳樓中妾，如龍櫪上宛。
同年辭舊寵，異地受新恩。
香閣更衣處，塵蒙噴草痕。
連嘶將忍淚，俱戀主人門。
河耿月涼時，牽牛織女期。
歡娛方在此，漏刻竟由誰。
定不嫌秋駛，唯當乞夜遲。
全勝客子媍，十載泣生離。
露下涼生簟，無人月滿庭。
難聞逆河浪，徒望白榆星。
樹遶孤棲鵲，窗飛就暗螢。
移時宿蘭影，思共習芳馨。
五月行將近，三年客未廽。
夢成千里去，酒醒百憂來。
晚暮時看槿，悲酸不食梅。
空將白團扇，從寄復裵回。
欲隱從龍質，仍餘觸石文。
霏微依碧落，髣髴悞非雲。
度月光無隔，傾河影不分。
如逢作霖處，當爲起氤氳。
累年無的信，每夜夢邊城。
袖掩千行淚，書封一尺情。
自到西川住，唯君別有情。
常逢對門遠，又隔一重城。
艱難別離久，中外往還深。
已改當時法，空餘舊日心。
稻黃撲撲黍油油，野樹連山澗自流。
憶得年時馮翊部，謝郎相引上樓頭。
楚蘭不佩佩吳鉤，帶酒城頭別舊遊。
年事已多筋力在，試將弓箭到幷州。
秋空雁度青天遠，疎樹蟬嘶白露寒。
階下敗蘭猶有氣，手中團扇漸無端。
深藏高柳背斜暉，能軫孤愁減昔圍。
猶畏旅人頭不白，再三移樹帶聲飛。
萍颯風池香滿船，楊花漠漠暮春天。
玉人此日心中事，何似乘羊入市年。
獨孤申叔，字子重，以愽學宏詞為校書郎。詩一首。
精廬殘夜景，天宇滅埃氛。
幽磬此時擊，餘音幾處聞。
隨風樹杪去，支策月中分。
斷絕如殘漏，淒清不隔雲。
羇人方罷夢，獨鴈忽迷羣。
響盡河漢落，千山空糾紛。
嚴公弼，梓州人，擢進士第，襲父震爵封鄖國公。詩一首。
西湖創置自房公，心匠縱橫造化同。
見說鳳池推獨步，高名何事滯川中。
巖公貺，公弼之弟。詩一首。
鳳沼才難盡，餘思鑿西湖。
珍木羅修岸，冰光映坐隅。
琴臺今寂寞，竹島尚縈紆。
猶藴濟川志，芳名終不渝。
荘南傑，進士與賈島同時。雜歌行一卷。今存詩五首。
楚雲錚錚戞秋露，巫雲峽雨飛朝暮。
古磬高敲百尺樓，孤猨夜哭千丈樹。
雲軒碾火聲瓏瓏，連山卷盡長江空。
鶯啼寂寞花枝雨，鬼嘯荒郊松栢風。
滿堂怨咽悲相續，苦調中含古離曲。
繁弦響絶楚魂遙，湘江水碧湘山綠。
穿屋穿墻不知止，爭樹爭巢入營死。
林間公子挾彈弓，一丸致斃花叢裏。
小口黃雛未有知，青天不解高高飛。
虞人設網當要路，白日啾嘲禍萬機。
旌旗閃閃揺天末，長笛橫吹虜塵闊。
跨下嘶風白練獰，腰間切玉青蛇活。
擊革摐金燧牛尾，犬羊兵敗如山死。
九泉寂寞葬秋蟲，濕雲荒草啼秋思。
紫錦紅嚢香滿風，金鸞玉軾揺丁冬。
沙鷗白羽剪晴碧，野桃紅艷燒春空。
芳草緜延鏁平地，壠蝶䨇雙舞幽翠。
鳳葉龍吟白日長，落花聲底仙娥醉。
兔走烏飛不相見，人事依稀速如電。
王母夭桃一度開，玉樓紅粉千回變。
車馳馬走咸陽道，石家舊宅空荒草。
秋雨無情不惜花，芙蓉一一驚香倒。
勸君莫謾栽荊棘，秦皇虛費驅山力。
英風一去更無言，白骨沈埋暮山碧。
李溟，與賈島同時。詩一首。
喬木掛斗邑，水驛壞門開。
向月片帆去，背雲行雁來。
晩年名利跡，寧免路岐哀。
前計不能息，若為玄鬢廽。
賀蘭朋吉，與賈島同時。詩一首。
荒居無四隣，誰肯訪來頻。
古樹秋中葉，他鄉病裏身。
雁聲風送急，螢影月流新。
獨為成名晩，多慙見友人。
王魯復，字夢周，連江人，從事邕府。詩四首。
文字元無底，功夫轉到難。
苦心三百首，暫請侍郎看。
萬古汨羅深，騷人道不沈。
明明唐日月，應見楚臣心。
星落少微宮，高人入古風。
幾年才子淚，併寫五言中。
能師還世名還在，空閉禪堂滿院苔。
花樹不隨人寂寞，數枝猶自出牆來。
徐希仁，與盧仝同時。詩一首。
清氣宿我心，結為清泠音。 
一夜吟不足，君來相和吟。
