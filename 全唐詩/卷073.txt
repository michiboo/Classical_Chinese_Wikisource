
蘇頲，字廷碩，瓌之子。幼敏悟，一覽至千言，輙覆誦，擢進士第，調烏程尉，舉賢良方正，歷監察御史。神龍中，遷給事中、脩文館學士、中書舍人。明皇愛其文，由工部侍郎進紫微侍郎，知政事，與李乂對掌書命。帝曰：「前世李嶠、蘇味道，文擅當時，號蘇李，今朕得頲及乂，何愧前人。」襲父封爵，號小許公。後罷爲益州長史，復入知吏部選事，卒，謚文憲。頲以文章顯，與燕國公張說稱望略等，世稱燕許。集三十卷，今編詩二卷。

禮物斯具，樂章乃陳。
誰其作主，皇考聖真。
對越在天，聖明佐神。
窅然汾上，厚澤如春。

漢東不執象，河朔方鬬龍。
夏滅漸寧亂，唐興終奮庸。
皇威正赫赫，兵氣何匈匈。
用武三川震，歸淳六代醲。
成臯覩王業，天下致人雍。
即此巡於岱，曾孫受命封。

在昔堯舜禹，遺塵成典謨。
聖皇東巡狩，況乃經此都。
樓觀紛迤邐，河山幾縈紆。
緬懷祖宗業，相繼文武圖。
尚德既無險，觀風諒有孚。
豈如汾水上，簫鼓事遊娛。

隋運與天絕，生靈厭氛昏。
聖期在寧亂，士馬興太原。
立極萬邦推，登庸四海尊。
慶膺神武帝，業付皇曾孫。
緬慕封唐道，追惟歸沛魂。
詔書感先義，典禮巡舊藩。
高殿綵雲合，春旗祥風翻。
率西見汾水，奔北空塞垣。
款曲童兒佐，依遲故老言。
里頒慈惠賞，家受復除恩。
下輦崇三教，建碑當九門。
孝思敦至美，億載奉開元。

樹德豈孤邁，降神良竝出。
偉茲廊廟楨，調彼鹽梅實。
正悅虞垂舉，翻悲鄭僑卒。
同心不可忘，交臂何爲失。
清路荷前幸，明時稱右弼。
曾聯野外遊，尚記帷中密。
新慟情莫遣，舊遊詞更述。
空令還辱和，長歎知音日。

朝上高樓上，俯見洛陽陌。
搖蕩吹花風，落英紛已積。
美人不共此，芳好空所惜。
攬鏡塵網滋，當窗苔蘚碧。
緬懷在雲漢，良願暌枕席。
翻似無見時，如何久爲客。

楚有章華臺，遙遙雲夢澤。
復聞擁符傳，及是收圖籍。
佳政在離人，能聲寄侯伯。
離懷朔風起，試望秋陰積。
中路悽以寒，羣山靄將夕。
傷心聊把袂，怊悵麒麟客。

永日奏文時，東風搖蕩夕。
浩然思樂事，翻復餞征客。
淮水春流清，楚山暮雲白。
勿言行路遠，所貴專城伯。

飲馬膠川上，傍膠南趣密。
林遙飛鳥遲，雲去晴山出。
落暉隱桑柘，秋原被花實。
慘然遊子寒，風露將蕭瑟。

暗發三泉山，窮秋聽騷屑。
北林夜鳴雨，南望曉成雪。
祗詠北風涼，詎知南土熱。
沙溪忽沸渭，石道乍明滅。
宛若銀磧橫，復如瑤臺結。
指程賦所戀，遇虞不遑歇。
重纊濡莫解，懸旌凍猶揭。
下奔泥棧榰，上覯雲梯設。
搏頰羸馬頓，回眸惴人跌。
憧憧往復還，心注思逾切。
冉冉年將病，力困衰怠竭。
天彭信方隅，地勢誠斗絕。
忝曳尚書履，叨兼使臣節。
京坻有歲饒，亭障無邊孽。
歸奏丹墀左，騫能俟來哲。

煩暑避蒸鬱，居閑習高明。
長風自遠來，層閣有餘清。
散灑納涼氣，蕭條遺世情。
奈何誇大隱，終日繫塵纓。

畫舸疾如飛，遙遙汎夕暉。
石黥吹浪隱，玉女步塵歸。
獨有銜恩處，明珠在釣磯。

壯麗天之府，神明王者宅。
大君乘飛龍，登彼復懷昔。
圓闕朱光燄，橫山翠微積。
河汧流作表，縣聚開成陌。
即舊在皇家，維新具物華。
雲連所上居恆屬，日更時中望不斜。
三月滄池搖積水，萬年青樹綴新花。
暴嬴國此嘗圖霸，霸業後仁先以詐。
東破諸侯西入秦，咸陽北阪南渭津。
詩書焚爇散學士，高閣奢踰嬌美人。
事往覆輈經遠喻，春還按蹕憑高賦。
戎觀愛力深惟省，越厭陳方何足務。
清吹遙遙發帝臺，宸文耿耿照天迴。
伯夷位事愚臣忝，喜奏聲成鳳鳥來。

君不見天津橋下東流水，南望龍門北朝市。
楊柳青青宛地垂，桃紅李白花參差。
花參差，柳堪結，此時憶君心斷絕。

遠遊躋劒閣，長想屬天台。
萬里隔三載，此邦余重來。
音容曠不覩，夢寐殊悠哉。
邊郡饒藉藉，晚庭正回回。
喜傳上都封，因促傍吏開。
向悟海鹽客，已而梁木摧。
變衣寢門外，揮涕少城隈。
却記分明得，猶持委曲猜。
師儒昔訓獎，仲季時童孩。
服義題書篋，邀歡汎酒杯。
蹔令風雨散，仍迫歲時迴。
其道惟正直，其人信美偲。
白頭還作尉，黃綬固非才。
可歎懸蛇疾，先貽問鵩災。
故鄉閉窮壤，宿草生寒荄。
零落九原去，蹉跎四序催。
曩期冬贈橘，今哭夏成梅。
執禮誰爲賵，居常不徇財。
北登嵔�坂，東望姑蘇臺。
天路本懸絕，江波復泝洄。
念孤心易斷，追往恨艱裁。
不遂卿將伯，孰云陳與雷。
吾衰亦如此，夫子復何哀。

曉入宜春苑，穠芳吐禁中。
剪刀因裂素，妝粉爲開紅。
彩異驚流雪，香饒點便風。
裁成識天意，萬物與花同。

御道紅旗出，芳園翠輦遊。
繞花開水殿，架竹起山樓。
荷芰輕薰幄，魚龍出負舟。
寧知穆天子，空賦白雲秋。

樓觀空煙裏，初年瑞雪過。
苑花齊玉樹，池水作銀河。
七日祥圖啓，千春御賞多。
輕飛傳綵勝，天上奉薰歌。

靈媛乘秋發，仙裝警夜催。
月光窺欲渡，河色辨應來。
機石天文寫，針樓御賞開。
竊觀棲鳥至，疑向鵲橋迴。

嘉會宜長日，高筵順動時。
曉光雲外洗，晴色雨餘滋。
降鶴因韶德，吹花入御詞。
願陪陽數節，億萬九秋期。
〈《紀事》作「幷數登高日，延齡命賞時。宸遊天上轉，秋物雨來滋。降鶴承仙馭，吹花入睿詞。微臣復何幸，長得奉恩私」。語多不同，今並載之。〉

平明敞帝居，霰雪下凌虛。
寫月含珠綴，從風薄綺疏。
年驚花絮早，春夜管弦初。
已屬雲天外，欣承霈澤餘。

帝女出天津，和戎轉罽輪。
川經斷腸望，地與析支鄰。
奏曲風嘶馬，銜悲月伴人。
旋知偃兵革，長是漢家親。

仙蹕御層氛，高高積翠分。
巖聲中谷應，天語半空聞。
豐樹連黃葉，函關入紫雲。
聖圖恢宇縣，歌賦小橫汾。

碧虛清吹下，藹藹入仙宮。
松磴攀雲絕，花源接澗空。
受符邀羽使，傳訣注香童。
詎似閑居日，徒聞有順風。

洛邑通馳道，韓郊在屬城。
館將花雨映，潭與竹聲清。
賢俊鸞棲棘，賓遊馬佩衡。
願言隨狎鳥，從此濯吾纓。

清道豐人望，乘時漢主遊。
恩暉隨霰下，慶澤與雲浮。
泉暖驚銀磧，花寒愛玉樓。
鼎臣今有問，河伯且應留。

鳴爵三農稔，勾龍百代神。
運昌叨輔弼，時泰喜黎民。
樹缺池光近，雲開日影新。
生全應有地，長願樂交親。

南宮夙拜罷，東道晝遊初。
飲餞傾冠蓋，傳呼問里閭。
樹悲懸劒所，溪想釣璜餘。
明發輝光至，增榮駟馬車。

武擔獨蒼然，墳山下玉泉。
鱉靈時共盡，龍女事同遷。
松柏銜哀處，幡花種福田。
詎知留鏡石，長與法輪圓。

河尹政成期，爲汾昔所推。
不榮三入地，還美再臨時。
擁傳雲初合，聞鶯日正遲。
道傍多出餞，別有吏民思。

茂禮雕龍昔，香名展驥初。
水連南海漲，星拱北辰居。
稍發仙人履，將題別駕輿。
明年徵拜入，荆玉不藏諸。

陌上有光輝，披雲向洛畿。
賞來榮扈從，別至惜分飛。
泉溜含風急，山煙帶日微。
茂曹今去矣，人物喜東歸。

漢室有英台，荀家寵俊才。
九卿朝已入，三子暮同來。
不授綸爲草，還司鼎用梅。
兩京王者宅，駟馬日應迴。

聞道還沂上，因聲寄洛濱。
別時花欲盡，歸處酒應春。
聚散同行客，悲歡屬故人。
少年追樂地，遙贈一霑巾。

舊國才因地，當朝史命官。
遺文徵闕簡，還思采芳蘭。
傳發關門候，觴稱邑里歡。
早持京副入，旋佇洛書刊。

朝聞講藝餘，晨省拜恩初。
訓胄尊庠序，榮親耀里閭。
朱丹華轂送，斑白綺筵舒。
江上春流滿，還應薦躍魚。

危途曉未分，驅馬傍江濆。
滴滴泣花露，微微出岫雲。
松梢半吐月，蘿翳漸移曛。
旅客腸應斷，吟猿更使聞。

海外秋鷹擊，霜前旅雁歸。
邊風思鞞鼓，落日慘旌麾。
浦暗漁舟入，川長獵騎稀。
客悲逢薄暮，況乃事戎機。

傳置遠山蹊，龍鍾蹴澗泥。
片陰常作雨，微照已生霓。
鬢髪愁氛換，心情險路迷。
方知向蜀者，偏識子規啼。

三月松作花，春行日漸賒。
竹障山鳥路，藤蔓野人家。
透石飛梁下，尋雲絕磴斜。
此中誰與樂，揮涕語年華。

彤管承師訓，青圭備禮容。
孟孫家代寵，元女國朝封。
柔軌題貞順，閑規賦肅雍。
寧知落照盡，霜吹入悲松。

寵贈追胡廣，親臨比賀循。
幾聞投劒客，多會服緦人。
草閉墳將古，松陰地不春。
二陵猶可望，存歿有忠臣。

陽翟疏豐構，臨平演慶源。
學筵尊授几，儒服寵乘軒。
審諭留中密，開陳與上言。
徂暉一不借，空有賜東園。

主第山門起灞川，宸遊風景入初年。
鳳皇樓下交天仗，烏鵲橋頭敞御筵。
往往花間逢綵石，時時竹裏見紅泉。
今朝扈蹕平陽館，不羨乘槎雲漢邊。

東望望春春可憐，更逢晴日柳含煙。
宮中下見南山盡，城上平臨北斗懸。
細草徧承回輦處，輕花微落奉觴前。
宸遊對此歡無極，鳥哢聲聲入管絃。

疏龍磴道切昭回，建鳳旗門繞帝臺。
七葉仙蓂依月吐，千株御柳拂煙開。
初年競貼宜春勝，長命先浮獻壽杯。
是日皇靈知竊幸，羣心就捧大明來。

駸駸羽騎歷城池，帝女樓臺向晚披。
霧灑旌旗雲外出，風回巖岫雨中移。
當軒半落天河水，繞徑全低月樹枝。
簫鼓宸遊陪宴日，和鳴雙鳳喜來儀。

降鶴池前回步輦，棲鸞樹杪出行宮。
山光積翠遙疑逼，水態含青近若空。
〈以上二句，初云，山光逼嶼疑無地，水態迎帆若有風，時爲趙郡李乂、范陽盧從願所賞，但末句又押風字，故易之〉
直視天河垂象外，俯窺京室畫圖中。
皇歡未使恩波極，日暮樓船更起風。

東嶽封廻宴洛京，西墉通晚會公卿。
樓臺絕勝宜春苑，燈火還同不夜城。
正覩人間朝市樂，忽聞天上管弦聲。
酺來萬舞羣臣醉，喜戴千年聖主明。

西京鳳邸躍龍泉，佳氣休光鎮在天。
軒后霧圖今已得，秦王水劒昔常傳。
恩魚不入昆明釣，瑞鶴長如太液仙。
願侍巡遊同舊里，更聞簫鼓濟樓船。

翠輦紅旗出帝京，長楊鄠杜昔知名。
雲山一一看皆美，竹樹蕭蕭畫不成。
羽騎將過持袂拂，香車欲度捲簾行。
漢家曾草巡遊賦，何似今來應聖明。

昔日嘗聞公主第，今時變作列仙家。
池傍坐客穿叢篠，樹下遊人掃落花。
雨雪長疑向函谷，山泉直似到流沙。
君還洛邑分明記，此處同來閱歲華。

直省清華接建章，向來無事日猶長。
花間燕子棲鳷鵲，竹下鵷雛繞鳳皇。
內史通宵承紫誥，中人落晚愛紅妝。
別離不慣無窮憶，莫誤卿卿學太常。

雙流脈脈錦城開，追餞年年往復廻。
秪道歌謠迎半刺，徒聞禮數揖中台。
黃鶯急囀春風盡，斑馬長嘶落景催。
莫愴分飛岐路別，還當奏最掖垣來。

子推山上歌龍罷，定國門前結駟來。
始覩元昆鏘玉至，旋聞季子佩刀廻。
晴花處處因風起，御柳條條向日開。
自有長筵歡不極，還將綵服詠南陔。

蜀王望蜀舊臺前，九日分明見一川。
北料鄉關方自此，南辭城郭復依然。
青松繫馬攢巖畔，黃菊留人籍道邊。
自昔登臨湮滅盡，獨聞忠孝兩能傳。



