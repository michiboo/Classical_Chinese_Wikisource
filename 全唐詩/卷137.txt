
蒲葉日已長，杏花日已滋。
老農要看此，貴不違天時。
迎晨起飯牛，雙駕耕東菑。
蚯蚓土中出，田烏隨我飛。
羣合亂啄噪，嗷嗷如道飢。
我心多惻隱，顧此兩傷悲。
撥食與田烏，日暮空筐歸。
親戚更相誚，我心終不移。

仲夏日中時，草木看欲燋。
田家惜工力，把鋤來東臯。
顧望浮雲陰，往往誤傷苗。
歸來悲困極，兄嫂共相譊。
無錢可沽酒，何以解劬勞？
夜深星漢明，庭宇虛寥寥。
高柳三五株，可以獨逍遙。

北山種松柏，南山種蒺藜。
出入雖同趣，所向各有宜。
孔丘貴仁義，老氏好無爲。
我心若虛空，此道將安施。
暫過伊闕間，晼晚三伏時。
高閣入雲中，芙蓉滿清池。
要自非我室，還望南山陲。

野老本貧賤，冒暑鋤瓜田。
一畦未及終，樹下高枕眠。
荷蓧者誰子，皤皤來息肩。
不復問鄉墟，相見但依然。
腹中無一物，高話羲皇年。
落日臨層隅，逍遙望晴川。
使婦提蠶筐，呼兒榜漁船。
悠悠泛綠水，去摘浦中蓮。
蓮花豔且美，使我不能還。

浮雲在虛空，隨風復卷舒。
我心方處順，動作何憂虞。
但言嬰世網，不復得間居。
迢遞別東國，超遙來西都。
見人乃恭敬，曾不問賢愚。
雖若不能言，中心亦難誣。
故鄉滿親戚，道遠情日疎。
偶欲陳此意，復無南飛鳧。

草木花葉生，相與命爲春。
當非草木意，信是故時人。
靜念惻羣物，何由知至真。
狂歌問夫子，夫子莫能陳。
鳳皇飛且鳴，容裔下天津。
清淨無言語，茲焉庶可親。

黃河流向東，弱水流向西。
趨舍各有異，造化安能齊。
妾本邯鄲女，生長在叢臺。
既聞容見寵，復想玄爲妻。
刻畫尚風流，幸會君招攜。
逶迤歌舞座，婉孌芙蓉閨。
日月方向除，恩愛忽焉暌。
棄置誰復道，但悲生不諧。
羨彼匹婦意，偕老常同棲。

日暮登春山，山鮮雲復輕。
遠近看春色，踟躕新月明。
仙人浮丘公，對月時吹笙。
丹鳥飛熠熠，蒼蠅亂營營。
羣動汩吾真，訛言傷我情。
安得如子晉，與之遊太清。

耽耽銅鞮宮，遙望長數里。
賓客無多少，出入皆珠履。
樸儒亦何爲，辛苦讀舊史。
不道無家舍，效他養妻子。
冽冽玄冬暮，衣裳無準擬。
偶然著道書，神人養生理。
公卿時見賞，賜賚難具紀。
莫問身後事，且論朝夕是。

空山暮雨來，衆鳥竟棲息。
斯須照夕陽，雙雙復撫翼。
我念天時好，東田有稼穡。
浮雲蔽川原，新流集溝洫。
裴回顧衡宇，僮僕邀我食。
臥覽牀頭書，睡看機中織。
想見明膏煎，中夜起唧唧。

四鄰競豐屋，我獨好卑室。
窈窕高臺中，時聞撫新瑟。
狂飆動地起，拔木乃非一。
相顧始知悲，中心憂且慄。
蚩蚩命子弟，恨不居高秩。
日入賓從歸，清晨冠蓋出。
中庭有奇樹，榮早衰復疾。
此道猶不知，微言安可述。

真人居閬風，時奏清商音。
聽者即王母，泠泠和瑟琴。
坐對三花枝，行隨五雲陰。
天長崑崙小，日久蓬萊深。
上由玉華宮，下視首陽岑。
神州亦清淨，要自有浮沈。
惻惻苦哉行，呱呱遊子吟。
廬山逢若士，思欲化黃金。
雨雪沒太山，誰能無歸心。
逍遙在雲漢，可以來相尋。

春至鶬鶊鳴，薄言向田墅。
不能自力作，黽勉娶鄰女。
既念生子孫，方思廣田圃。
閑時相顧笑，喜悅好禾黍。
夜夜登嘯臺，南望洞庭渚。
百草被霜露，秋山響砧杵。
卻羨故年時，中情無所取。

衆人恥貧賤，相與尚膏腴。
我情既浩蕩，所樂在畋漁。
山澤時晦暝，歸家蹔閑居。
滿園植葵藿，繞屋樹桑榆。
禽雀知我閑，翔集依我廬。
所願在優游，州縣莫相呼。
日與南山老，兀然傾一壺。

逍遙阡陌上，遠近無相識。
落日照秋山，千巖同一色。
網罟繞深莽，鷹鸇始輕翼。
獵馬既如風，奔獸莫敢息。
駐旗滄海上，犒士吳宮側。
楚國有夫人，性情本貞直。
鮮禽徒自致，終歲竟不食。

田家趨壠畝，當晝掩虛關。
鄰里無煙火，兒童共幽閑。
桔槔懸空圃，雞犬滿桑間。
時來農事隙，採藥遊名山。
但言所採多，不念路險艱。
人生如蜉蝣，一往不可攀。
君看西王母，千載美容顏。

平生養情性，不復計憂樂。
去家行賣畚，留滯南陽郭。
秋至黍苗黃，無人可刈獲。
稚子朝未飯，把竿逐鳥雀。
忽見梁將軍，乘車出宛洛。
意氣軼道路，光輝滿墟落。
安知負薪者，咥咥笑輕薄。

楚山有高士，梁國有遺老。
築室既相鄰，向田復同道。
糗糒常共飯，兒孫每更抱。
忘此耕耨勞，媿彼風雨好。
蟪蛄鳴空澤，鶗鴂傷秋草。
日夕寒風來，衣裳苦不早。

梧桐蔭我門，薜荔網我屋。
迢迢兩夫婦，朝出暮還宿。
稼穡既自種，牛羊還自牧。
日旰懶耕鋤，登高望川陸。
空山足禽獸，墟落多喬木。
白馬誰家兒，聯翩相馳逐。

種桑百餘樹，種黍三十畝。
衣食既有餘，時時會親友。
夏來菰米飯，秋至菊花酒。
孺人喜逢迎，稚子解趨走。
日暮閑園裏，團團蔭榆柳。
酩酊乘夜歸，涼風吹戶牖。
清淺望河漢，低昂看北斗。
數甕猶未開，明朝能飲否。

朝隨秋雲陰，乃至青松林。
花閣空中遠，方池巖下深。
竹風亂天語，溪響成龍吟。
試問真君子，遊山非世心。

精廬不住子，自有無生鄉。
過客知何道，裴回雁子堂。
浮雲歸故嶺，落月還西方。
日夕虛空裏，時時聞異香。

遙山起真宇，西向盡花林。
下見宮殿小，上看廊廡深。
苑花落池水，天語聞松音。
君子又知我，焚香期化心。

南陽隱居者，築室丹溪源。
溪冷懼秋宴，室寒欣景暾。
山雞鳴菌閣，水霧入衡門。
東嶺或舒嘯，北窗時討論。
封君渭陽竹，逸士漢陰園。
何必崆峒上，獨爲堯所尊。

田家俯長道，邀我避炎氛。
當暑日方晝，高天無片雲。
桑間禾黍氣，柳下牛羊羣。
野雀棲空屋，晨昏不復聞。
前登澳梁坂，極望溫泉分。
逆旅方三舍，西山猶未曛。

主家隱溪口，微路入花源。 
數日朝青閣，彩雲猶在門。 
雙樓夾一殿，玉女侍玄元。 
扶橑盡蟠木，步檐多畫繙。 
新松引天籟，小柏繞山樊。 
坐弄竹陰遠，行隨溪水喧。 
石池辨春色，林獸知人言。 
未逐鳳皇去，真宮在此原。

全神不言命，所尚道家流。 
迨此遠南楚，遂令思北遊。 
先生秀衡嶽，玉立居玄丘。 
門帶江山靜，房隨瑤草幽。 
逍遙三花發，罔象五雲浮。 
自有太清紀，曾垂華髮憂。 
大年方橐籥，小智即蜉蝣。 
七日赤龍至，莫令余獨留。

朝出猛獸林，躨跜登高峰。 
僮僕履雲霧，隨我行太空。 
羲和舒靈暉，倏忽西極通。 
迴首望涇渭，隱隱如長虹。 
九逵合蒼蕪，五陵遙瞳矇。 
鹿遊大明殿，霧溼華清宮。 
網羅蠛蠓時，顧齒熊羆鋒。 
失途走江漢，不能有其功。 
氣逐招搖星，魂隨閶闔風。 
惟言宇宙清，復使車書同。 
林木被繁霜，合沓連山紅。 
鵬鶚勵羽翼，俯視荊棘叢。 
誓將食鶬鴞，然後歸崆峒。

溫泉作天邑，直北開新洲。 
未有菰蒲生，即聞鳧雁遊。 
六亭在高岸，數島居中流。 
晦日望清波，相與期泛遊。 
西道苦轉轂，北堤疲行舟。 
清泠水木陰，纔可適我憂。

五年一巡狩，西幸過東畿。 
周國易居守，周人多怨思。 
君王敷惠政，程作貴從時。 
大廈非一木，沈沈臨九逵。 
慶雲宿飛棟，嘉樹羅青墀。 
疏屏宜朝享，方塘堪水嬉。 
雲中仰華蓋，桁下望春旗。 
天意知如此，星言歸洛師。

天紀啟真命，君生臣亦生。 
乃知赤帝子，復有蒼龍精。 
神武建皇極，文昌開將星。 
超超渭濱器，落落山西名。 
畫閫入受脤，鑿門出扞城。 
戎人昧正朔，我有軒轅兵。 
隴路起豐鎬，關雲隨旆旌。 
河湟訓兵甲，義勇方橫行。 
韓魏多銳士，蹶張在幕庭。 
大非四決軋，石堡高崢嶸。 
攻伐若振槁，孰雲非神明。 
嘉謀即天意，驟勝由師貞。 
枯草被西陸，烈風昏太清。 
戢戈旄頭落，牧馬崑崙平。 
賓從儼冠蓋，封山紀天聲。 
來朝芙蓉闕，鳴玉飄華纓。 
直道濟時憲，天邦遂輕刑。 
抗書報知己，松柏亦以榮。 
嘉命列上第，德輝照天京。 
在車持簡墨，粲粲皆詞英。 
顧我搶榆者，莫能翔青冥。 
遊燕非騏驥，躑躅思長鳴。

直道已三出，幸從江上迴。 
新居茅茨迥，起見秋雲開。 
十里次舟楫，二橋交往來。 
楚言滿鄰里，雁叫喧池臺。 
魚鱉樂仁政，浮沈亦至哉。 
小山宜大隱，要自望蓬萊。

河流有深曲，舟子莫能知。 
弭棹臨沙嶼，微吟西日馳。 
平明春色霽，兩岸好風吹。 
去去川途盡，悠悠親友離。 
漢宮成羽翼，伊水弄參差。 
為惜淮南子，如何攀桂枝。

渭水收暮雨，處處多新澤。
宮苑傍山明，雲林帶天碧。
君子聳高駕，英聲邈今昔。
鏘珮出中臺，彯纓入仙掖。
夙心幸清鑒，晚志欣良覿。
鳴盜非足徵，願言同下客。

南國久爲思，西都嘗作賓。
雲開天地色，日照山河春。
善聽在知己，揚光唯達人。
妙年弄柔翰，弱冠偶良晨。
擢第文昌閣，還家滄海濱。
寸心何所望，東掖有賢臣。

自初賓上國，乃到鄒人鄉。 
曾點與曾子，俱升闕里堂。 
武皇恢大略，逸翮思寥廓。 
三居清憲臺，兩拜文昌閣。 
為道既貞信，處名猶謇諤。 
鐵柱勵風威，錦軸含光輝。 
夜聞持簡立，朝看伏奏歸。 
洞門清珮響，廣路玉珂飛。 
驤首入丹掖，摶空趨太微。 
絲綸逢聖主，出入飄華組。 
愔愔宿帝梧，侃侃居文府。 
海內語三獨，朝端謀六戶。 
善計在弘羊，清巖歸仲舉。 
侍郎跨方朔，中丞蔑周處。 
天眷擇循良，惟賢降寵章。 
分符指聊攝，為政本農桑。 
籍籍歌五褲，祁祁頌千箱。 
隨車微雨灑，逐扇清風颺。 
既以遷列國，復茲鄰帝鄉。 
褰帷乃仍舊，坐嘯非更張。 
居敬物無擾，履端人自康。 
薄遊出京邑，引領東南望。 
林晚鳥雀噪，田秋稼穡黃。 
成皋天地險，廣武征戰場。 
道喪苦兵賦，時來開井疆。 
霏霏渠門色，晻晻制巖光。 
徒念京索近，猶悲溱洧長。 
大明潛照耀，淑慝自昭彰。 
昔歲幸西土，今茲歸洛陽。 
同焉知鄭伯，當輔我周王。

橘柚植寒陵，芙蓉蒂脩阪。 
無言不得意，得意何由展。 
況我行且徒，而君往猶蹇。 
既傷人事近，復言天道遠。 
薄暮入空亭，中夜不能飯。 
南聽鴻雁盡，西見招搖轉。 
千門漢主宮，百里周王苑。 
杲杲初景出，油油鮮雲卷。 
會朝幸歲正，校獵從新獮。 
念君久京國，雙涕如露泫。 
無人薦子雲，太息竟誰辨。

曰予輕皎潔，坦率賓混元。
忽乃異羣萃，高歌信陵門。
信陵好賓客，清夜開華軒。
月光麗池閣，野氣浮林園。
偶坐爛明星，歸志潛崩奔。
漾舟清潭裏，慰我別離魂。
落日下西山，左右慘無言。
蕭條風雨散，窅靄江湖昏。
秋荷尚幽鬱，暮鳥復翩翻。
紙筆亦何爲，寫我心中冤。

北陵散寒鳥，西山照初日。 
婉孌晉陽京，踟躕野人室。 
南軒草間去，後乘林中出。 
靄靄長路暖，遲遲狹路歸。 
蜉蝣時蔽月，枳棘復傷衣。 
城上東風起，河邊早雁飛。 
夏王紀冬令，殷人乃正月。 
涯口度新雲，山陰留故雪。 
幸逢耆耋話，餘待親鄰別。 
總轡出叢薄，歇鞍登峻隅。 
春源既蕩漭，伏戰亦睢盱。 
未獲遵平道，徒言信薄夫。

本自江海人，且無寥廓志。
大明耀天宇，靄靄風雨被。
迢遞別荊吳，飄颻涉沂泗。
廣川俟舟檝，峻坂傷騏驥。
蹭蹬失歸道，崎嶇從下位。
西出太華陰，北走少梁地。
蔥蘢墟落色，泱漭關河氣。
恥從俠烈遊，甘爲刀筆吏。
寶劒茱萸匣，豈忘知音貴。
大道且泛然，沈浮未雲異。

五月黃梅時，陰氣蔽遠邇。 
濃雲連晦朔，菰菜生鄰里。 
落日燒霞明，農夫知雨止。 
幾悲衽席溼，長歎垣牆毀。 
矘郎天宇開，家族躍以喜。 
渙汗發大號，坤元更資始。 
散衣出中園，小徑尚滑履。 
池光搖萬象，倏忽滅復起。 
嘉樹如我心，欣欣豈雲已。

北河旄星隕，鬼方獮林胡。 
群師舞弓矢，電發歸燕墟。 
皇皇軒轅君，贊贊皋陶謨。 
方思壯軍實，遠近遞生俘。 
車馬踐大逵，合沓成深渠。 
牧人過橐駝，校正引騊駼。 
烈風朝送寒，雲雪靄天隅。 
草木同一色，誰能辨榮枯。 
四履封元戎，百金酬勇夫。 
大邦武功爵，固與炎皇殊。

鬼方生獫狁，時寇盧龍營。 
帝念霍嫖姚，詔發咸林兵。 
天星下文閣，簡師臨我城。 
三陌觀勇夫，五餌謀長纓。 
雷野大車發，震雲靈鼓鳴。 
太華色莽蒼，清渭風交橫。 
胡馬悲雨雪，詩人歌旆旌。 
閼氏為女奴，單于作邊氓。 
神皇麒麟閣，大將不書名。

太史登觀臺，天街耀旄頭。 
大君忽霆震，詔爵冠軍侯。 
南必梁孫源，西將圉崑丘。 
河隴徵擊卒，虎符到我州。 
朝集咸林城，師言亂啁啾。 
殺氣變木德，凜凜如高秋。 
元戎啟神皇，廟堂發嘉謀。 
息兵業稼穡，歸馬復休牛。 
和風開陰雪，大耀中天流。 
歡聲殷河嶽，涵盪非煙浮。 
邦牧新下車，德禮彼甿謳。 
乾坤日交泰，吾亦遂優游。

河水日夜流，客心多殷憂。 
維梢歷宋國，結纜登商丘。 
漢皇封子弟，周室命諸侯。 
搖搖世祀怨，傷古復兼秋。 
鳴鴻念極浦，征旅慕前儔。 
太息梁王苑，時非牧馬遊。

新宮驪山陰，龍袞時出豫。 
朝陽照羽儀，清吹肅逵路。 
群鴉隨天車，夜滿新豐樹。 
所思在腐餘，不復憂霜露。 
河低宮閣深，燈影鼓鐘曙。 
繽紛集寒枝，矯翼時相顧。 
冢宰收琳琅，侍臣盡鴛鷺。 
高舉摩太清，永絕矰繳懼。 
茲禽亦翱翔，不以微小故。

皇家有恆憲，齋祭崇明祀。 
嚴車伊洛間，受誓文昌裡。 
沈沈雲閣見，稍稍城烏起。 
曙色照衣冠，虛庭鳴劍履。 
裴回念私覿，悵望臨清汜。 
點翰欲何言，相思從此始。

東望春明門，駕言聊出遊。 
南行小徑盡，綠竹臨清流。 
君出罷六安，居此澹忘憂。 
園林與城市，閭里隨人幽。 
披顏闢衡闈，置酒登崇丘。 
山河臨咫尺，宇宙窮寸眸。 
是時春載陽，佳氣滿皇州。 
宮殿碧雲裡，鴛鴦初命儔。 
良辰方在茲，志士安得休。 
成名苟有地，何必東陵侯。

玄鳥雙雙飛，杏林初發花。
喣媮命僮僕，可以樹桑麻。
清旦理犂鋤，日入未還家。

有客山中至，言傳故人訊。
蕩漾敷遠情，飄颻吐清韻。
猗歟春臯上，無乃成秋興。

念別求須臾，忽至嚶鳴時。
菜田燒故草，初樹養新枝。
所寓非幽深，夢寐相追隨。

依依親隴畝，寂寂無隣里。
不聞雞犬音，日見和風起。
賴君遺掞藻，憂來散能弭。

