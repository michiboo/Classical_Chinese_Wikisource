擾擾都城曉四開，不關名利也塵埃。
千門甲第身遙入，萬里銘旌死後來。
洛水暮煙〈（一作天，一作雲。）〉橫莽蒼，邙山秋日露崔嵬。
須知此事堪為鏡，莫遣黃金漫作堆。
少年金紫就光輝，直指邊城虎翼飛。
一卷旌收千騎虜，萬全身出百重圍。
黃雲斷塞尋鷹去，白草連天射雁歸。
白首漢廷刀筆吏，丈夫功業本相依。
一面妖桃千里蹄，嬌姿駿骨價應齊。
乍牽玉勒辭金棧，催整花鈿出繡閨。
去日豈無沾袂泣，歸時還有頓銜嘶。
嬋娟躞蹀春風裏，揮手搖鞭楊柳堤。
綺閣香銷華廄空，忍將行雨換追風。
休憐柳葉雙眉翠，卻愛桃花兩耳紅。
侍宴永辭春色裏，趁朝休立漏聲中。
恩勞未盡情先盡，暗泣嘶風兩意同。
〈（此篇一作陳標詩。）〉
〈（一作袁不約詩。）〉
佳人臥病動經秋，簾幕襤縿不掛鉤。
四體強扶藤夾膝，雙鬟慵插玉搔頭。
花顏有幸君王問，藥餌無徵待詔愁。
惆悵近來消瘦盡，淚珠時傍枕函流。
舞停歌罷鼓連催，軟骨仙蛾暫起來。
紅罨畫衫纏腕出，碧排方胯背腰來。
旁收拍拍金鈴擺，卻踏聲聲錦袎摧。
看著遍頭香袖褶，粉屏香帕又重隈。
畫鼓拖環錦臂攘，小娥雙換舞衣裳。
金絲蹙霧紅衫薄，銀蔓垂花紫帶長。
鸞影乍廻頭並舉，鳳聲初歇翅齊張。
一時歘腕招殘拍，斜斂輕身拜玉郎。
促疊蠻鼉引柘枝，捲簾虛帽帶交垂。
紫羅衫宛蹲身處，紅錦靴柔踏節時。
微動翠蛾拋舊態，緩遮檀口唱新詞。
看看舞罷輕雲起，卻赴襄王夢裏期。
寂寞春風舊柘枝，舞人休唱曲休吹。
鴛鴦鈿帶拋何處，孔雀羅衫付阿誰。
畫鼓不聞招節拍，錦靴空想挫腰肢。
今來座上偏惆悵，曾是堂前教徹時。
謝家雙植本圖榮，樹老人因地變更。
朱頂鶴知深蓋偃，白眉僧見小枝生。
高臨月殿秋雲影，靜入風簷夜雨聲。
縱使百年為上壽，綠陰終借暫時行。
憶昨天台到赤城，幾朝仙籟耳中生。
雲龍出水風聲過，海鶴鳴皋日色清。
半山移步險，桂花當洞拂衣輕。
今來儘是人間夢，劉阮茫茫何處行。
天台南洞一靈仙，骨聳冰棱貌瑩然。
曾對浦雲長昧齒，重來華表不知年。
溪橋晚下玄龜出，草露朝行白鹿眠。
猶憶夜深華蓋上，更無人處話丹田。
錦堂晝永繡簾垂，立卻花驄待出時。
紅粉美人擎酒勸，青衣年少臂鷹隨。
輕將玉杖敲花片，旋把金鞭約柳枝。
近地獨遊三五騎，等閑行傍曲江池。
〈（時以天平公薦罷歸。）〉
一聞周召佐明時，西望都門強策羸。
天子好文才自薄，諸侯力薦命猶奇。
賀知章口徒勞說，孟浩然身更不疑。
唯是勝遊行未遍，欲離京國尚遲遲。
秋溪南岸菊霏霏，急管煩弦對落暉。
紅葉樹深山徑斷，碧雲江靜浦帆稀。
不堪孫盛嘲時笑，願送王弘醉夜歸。
流落正憐芳意在，砧聲徒促授寒衣。
扁舟亭下駐煙波，十五年遊重此過。
洲觜露沙人渡淺，樹稍藏竹鳥啼多。
山銜落照欹紅蓋，水蹙斜文卷綠羅。
腸斷中秋正圓月，夜來誰唱異鄉歌。
清夜浮埃暫歇〈（一作暫出，一作歇井。）〉鄽，塔輪金照露華鮮。
人行中路月生海，鶴語上方星滿天。
樓影半連深岸水，鐘聲寒徹遠林煙。
僧房閉盡下樓去，一半夢魂離世緣。
東去江干是勝遊，鼎湖興望不堪愁。
謝安近日違朝旨，傅說當時允帝求。
暫向聊城飛一箭，長為滄海繫扁舟。
分明此事無人見，白首相看未肯休。
揚子江頭昔共迷，一為京兆隔雲泥。
故人昨日同時弔，舊馬今朝別處嘶。
向壁愁眉無復畫，扶牀稚齒已能啼。
也知世路名堪貴，誰信莊周論物〈（一作物調，一作物諭。）〉齊。
楚謠襦袴整三年，喉舌新恩下九天。
鼓角雄都分節鉞，蛇龍舊國罷樓船。
崑河已在兵鈐內，堂柳空留鶴嶺前。
多病無由酬一顧，鄢陵千騎去翩翩。
孤城高柳曉鳴鴉，風簾半鉤清露華。
九峰聚翠宿危檻，一夜孤光懸冷沙。
出岸遠暉帆欲落，入谿寒影雁差斜。
杜陵歸去春應早，莫厭青山謝脁家。
錦城春色溯江源，三峽經過幾夜猨。
紅樹兩厓開霽色，碧巖千仞漲波痕。
蕭蕭暮雨荊王夢，漠漠春煙蜀帝魂。
長怨相如留滯處，富家還憶卓王孫。
南下天台厭絕冥，五湖波上汎如萍。
江鷗自戲為蹤跡，野鹿閑驚是性靈。
任子偶垂滄海釣，戴逵虛認少微星。
金門後俊徒相唁，且為人間寄茯苓。
西南山最勝，一界是諸天。
上路穿巖竹，分流入寺泉。
躡雲丹井畔，望月石橋邊。
洞壑江聲遠，樓臺海氣連。
塔明春嶺雪，鐘散暮松煙。
何處去猶恨，更看峰頂蓮。
峰巒開一掌，朱檻幾環延。
佛地花分界，僧房竹引泉。
五更樓下月，十裏郭中煙。
後塔聳亭後，前山橫閣前。
溪沙涵水靜，澗石點苔鮮。
好是呼猿久，西巖深響連。
萬古太陰精，中秋海上生。
鬼愁緣辟照，人愛為高明。
歷歷華星遠，霏霏薄暈縈。
影流江不盡，輪曳穀無聲。
似鏡當樓曉，如珠出浦盈。
岸沙全借白，山木半含清。
小檻迴圈看，長堤蹋陣行。
殷勤未歸客，煙水夜來情。
座上辭安國，禪房戀沃州。
道心黃葉老，詩思碧雲秋。
卷軸朝廷餞，書函內庫收。
陶欣入社叟，生怯論經儔。
日色屏初揭，風聲筆未休。
長波溢海岸，大點出嵩丘。
不絕羲之法，難窮智永流。
殷勤一牋在，留著看銀鈎。
八十空門子，深山土木骸。
片衣閑自衲，單食老長齋。
道性終能遣，人情少不乖。
樔枸居上院，薜荔俯層階。
洗缽前臨水，窺門外有柴。
朗吟揮竹拂，高楫曳芒鞋。
迸筍斜穿塢，飛泉下噴崖。
種花忻土潤，撥石慮沙埋。
舊往師招隱，初臨我詠懷。
何當緣興翫，更為表新牌。
扁舟何所往，言入善人邦。
舊愛鵬摶海，今聞虎渡江。
士因為政樂，儒為說詩降。
素履冰容靜，新詞玉潤樅。
金魚聊解帶，畫鷁稍移樁。
邀妓思逃席，留賓命倒缸。
史材誰是伍，經術世無雙。
廣廈當宏構，洪鐘併待撞。
成龍須講邴，展驥莫先龐。
應念宗中末，秋螢照一窗。
十里指東平，軍前首出征。
諸侯青服舊，禦史紫衣榮。
入陳梟心死，分圍虎力生。
畫時安楚塞，刻日下齊城。
號令朝移幕，偷蹤夜斫營。
雲梯曾險上，地道慣深行。
舉旆招降將，投戈趁敗兵。
自慚居虜者，當此立功名。
二十便封侯，名居第一流。
綠鬟深小院，清管下高樓。
醉把金船擲，閑敲玉鐙遊。
帶盤紅鼴鼠，袍砑紫犀牛。
錦袋歸調箭，羅鞋起撥球。
眼前長貴盛，那信世間愁。
五十年天子，離宮舊粉牆。
登封時正泰，御宇日初長。
上位先名實，中興事憲章。
舉戎輕甲冑，餘地取河湟。
道帝玄元祖，儒封孔子王。
因緣百司署，叢會一人湯。
渭水波搖綠，秦山草半黃。
馬頭開夜照，鷹眼利星芒。
下箭朱弓滿，鳴鞭皓腕攘。
畋思獲呂望，諫祇避周昌。
兔跡貪前逐，梟心不早防。
幾添鸚鵡勸，頻賜荔支嘗。
月鎖千門靜，天高一笛涼。
細音搖翠佩，輕步宛霓裳。
禍亂根潛結，昇平意遽忘。
衣冠逃犬虜，鼙鼓動漁陽。
外戚心殊迫，中途事可量。
雪埋妃子貌，刃斷祿兒腸。
近侍煙塵隔，前蹤輦路荒。
益知迷寵佞，惟恨喪忠良。
北闕尊明主，南宮遜上皇。
禁清餘鳳吹，池冷映龍光。
祝壽山猶在，流年水共傷。
杜鵑魂厭蜀，蝴蝶夢悲莊。
雀卵遺雕栱，蟲絲罥畫梁。
紫苔侵壁潤，紅樹閉門芳。
守吏齊鴛瓦，耕民得翠璫。
歡康昔時樂，講武舊兵場。
莫草深巖靄，幽花墜徑香。
不堪垂白叟，行折御溝楊。
玉管朝朝弄，清歌日日新。
折花當驛路，寄與隴頭人。
晚日催弦管，春風入綺羅。
杏花如有意，偏落舞衫多。
萬里春應盡，三江雁亦稀。
連天漢水廣，孤客未言歸。
入夜秋砧動，千聲起四鄰。
不緣樓上月，應為隴頭人。
蟋蟀鳴洞房，梧桐落金井。
為君裁舞衣，天寒剪刀冷。
妾有羅衣裳，秦王在時作。
為舞春風多，秋來不堪著。
楊柳千尋色，桃花一苑芳。
風吹入簾裏，唯有惹衣香。
為底胡姬酒，長來白鼻騧。
摘蓮拋水上，郎意在浮花。
風勁角弓鳴，將軍獵渭城。
草枯鷹眼疾，雪盡馬蹄輕。
〈（此首即王維《觀獵詩》前四句。）〉
飛絲惹綠塵，軟葉對孤輪。
今朝入園去，物色強著人。
故國三千里，深宮二十年。
一聲河滿子，雙淚落君前。
自倚能歌日，先皇掌上憐。
新聲何處唱，腸斷李延年。
萬里邊城遠，千山行路難。
舉頭唯見日，何處是長安。
漢庭無大議，戎虜幾先和。
莫羨傾城色，昭君恨最多。
南風吹五兩，日暮竟陵城。
腸斷巴江月，夜蟬何處聲。
南簷架短廊，沙路白茫茫。
盡日不歸處，一庭梔子香。
車輪不可遮，馬足不可絆。
長怨十字街，使郎心四散。
新人千里去，故人千里來。
剪刀橫眼底，方覺淚難裁。
登山不愁峻，涉海不愁深。
中擘庭前棗，教郎見赤心。
青青樹中草，託根非不危。
草生樹卻死，榮枯君可知。
七里垂釣叟，還傍釣臺居。
莫恨無名姓，嚴陵不賣魚。
窗中獨自起，簾外獨自行。
愁見蜘蛛織，尋思直到明。
碓上米不舂，窗中絲罷絡。
看渠駕去車，定是無四角。
不見心相許，徒云腳漫勤。
摘荷空摘葉，是底採蓮人。
窗外山魈立，知渠腳不多。
三更機底下，摸著是誰梭。
郎去摘黃瓜，郎來收赤棗。
郎耕種麻地，今作西舍道。
輕車何草草，獨唱後庭花。
玉座誰為主，徒悲張麗華。
儂居石城下，郎到石城遊。
自郎石城出，長在石城頭。
大堤花月夜，長江春水流。
東風正上信，春夜特來遊。
自君之出矣，萬物看成古。
千尋葶藶枝，急奈長長苦。
行吟洞庭句，不見洞庭人。
盡日碧江夢，江南紅樹春。
高齋長對酒，下客亦沾魚。
不為江南去，還來郡北居。
碧落新樓迥，清池古樹閑。
先賢盡為宰，空看縣南山。
坐見三生事，宗傳一衲來。
已知無法說，心向定中灰。
河洛多塵事，江山半舊遊。
春風故人夜，又醉白蘋洲。
碧樹吳洲遠，青山震澤深。
無人蹤范蠡，煙水暮沉沉。
三十未封侯，顛狂遍九州。
平生鏌鎁劍，不報小人讐。
高才何必貴，下位不妨賢。
孟簡雖持節，襄陽屬浩然。
首陽山下路，孤竹節長存。
為問無心草，如何庇本根。
寒葉墜清霜，空簾著燼香。
生前既無事，何事更悲傷。
蘇武節旌盡，李陵音信稀。
花當隴上發，人向隴頭歸。
一葉飄然下弋陽，殘霞昏日樹蒼蒼。
吳溪漫淬干將劍，卻是猨聲斷客腸。
陰陰古寺杉松下，記得長明一焰燈。
盡日看山人不會，影堂中是別來僧。
岳陽新尉曉衙參，卻是傍人意未甘。
昨夜與君思賈誼，長沙猶在洞庭南。
寒耿稀星照碧霄，月樓吹角夜江遙。
五更人起煙霜靜，一曲殘聲遍落潮。
文武千官歲仗兵，萬方同軌奏昇平。
上皇一御含元殿，丹鳳門開白日明。
龍虎旌旗雨露飄，玉樓歌斷碧山遙。
玄宗上馬太真去，紅樹滿園香自銷。
千門開鎖萬燈明，正月中旬動帝京。
三百內人連袖舞，一時天上著詞聲。
猩猩血彩系頭標，天上齊聲舉畫橈。
卻是內人爭意切，六宮紅袖一時招。
八月平時花萼樓，萬方同樂奏千秋。
傾城人看長竿出，一伎初成趙解愁。
興慶池南柳未開，太真先把一枝梅。
內人已唱春鶯囀，花下傞傞軟舞來。
車駕東來值太平，大酺三日洛陽城。
小兒一伎竿頭絕，天下傳呼萬歲聲。
紫陌酺歸日欲斜，紅塵開路薛王家。
雙鬟笑說樓前鼓，兩仗爭輪好落花。
虢國潛行韓國隨，宜春深院映花枝。
金輿遠幸無人見，偷把邠王小管吹。
平時東幸洛陽城，天樂宮中夜徹明。
無奈李謨偷曲譜，酒樓吹笛是新聲。
日映宮城霧半開，太真簾下畏人猜。
黃翻綽指向西樹，不信寧哥回馬來。
南來驅馬渡江濆，消息前年此月聞。
唯是賈生先慟哭，不堪天意重陰雲。
鄴中城下漳河水，日夜東流莫記春。
腸斷宮中望陵處，不堪臺上也無人。
年少多情杜牧之，風流仍作杜秋詩。
可知不是長門閉，也得相如第一詞。
濃豔初開小藥欄，人人惆悵出長安。
風流卻是錢塘寺，不踏紅塵見牡丹。
咫尺雲山便出塵，我生長日自因循。
憑君畫取江南勝，留向東齋伴老身。
西來漸覺細塵紅，擾擾舟車路向東。
可惜夏天明月夜，土山前面障南風。
小徑上山山甚小，每憐僧院笑僧禪。
人間莫道無難事，二十年來已是玄。
新教邠娘羯鼓成，大酺初日最先呈。
冬兒指向貞貞說，一曲乾鳴兩杖輕。
開元皇帝掌中憐，流落人間二十年。
長說承天門上宴，百官樓下拾金錢。
歌喉漸退出宮闈，泣話伶官上許歸。
猶說入時歡聖壽，內人初著五方衣。
宜春花夜雪千枝，妃子偷行上密隨。
便喚耍娘歌一曲，六宮生老是蛾眉。
春風南內百花時，道唱梁州急遍吹。
揭手便拈金碗舞，上皇驚笑悖拏兒。
寂寞空門支道林，滿堂詩板舊知音。
秋風吹葉古廊下，一半繩牀燈影深。
日落寒郊煙物清，古槐陰黑少人行。
關門西去華山色，秦地東來河水聲。
禁門宮樹月痕過，媚眼唯看宿燕窠。
斜拔玉釵燈影畔，剔開紅焰救飛蛾。
元和天子昔平戎，惆悵金輿尚未通。
盡日洛橋閑處看，秋風時節上陽宮。
莫折宮前楊柳枝，玄宗曾向笛中吹。
傷心日暮煙霞起，無限春愁生翠眉。
凝碧池邊斂翠眉，景陽樓下綰青絲。
那勝妃子朝元閣，玉手和煙弄一枝。
風樹離離月稍明，九天龍氣在華清。
宮門深鎖無人覺，半夜雲中羯鼓聲。
天闕沉沉夜未央，碧雲仙曲舞霓裳。
一聲玉笛向空盡，月滿驪山宮漏長。
紅樹蕭蕭閣半開，上皇曾幸此宮來。
至今風俗驪山下，村笛猶吹阿濫堆。
水遶宮牆處處聲，殘紅長綠露華清。
武皇一夕夢不覺，十二玉樓空月明。
深綠衣裳小小人，每來聽裏解相親。
天生合去雲霄上，一尺松栽已出塵。
宛羅重縠起歌筵，活鳳生花動碧煙。
一聲唱斷無人和，觸破秋雲直上天。
日映宮牆柳色寒，笙歌遙指碧雲端。
珠鉛滴盡無心語，強把花枝冷笑看。
等閑緝綴閑言語，誇向時人喚作詩。
昨日偶拈莊老讀，萬尋山上一毫釐。
古來名下豈虛為，李白顛狂自稱時。
唯恨世間無賀老，謫仙長在沒人知。
遶舍煙霞為四鄰，寒泉白石日相親。
塵機不盡住不得，珍重玉山山上人。
河流西下雁南飛，楚客相逢淚濕衣。
張翰思歸何太切，扁舟不住又東歸。
雲暗山橫日欲斜，郵亭下馬對殘花。
自從身逐征西府，每到花時不在家。
離鴻聲怨碧雲淨，楚瑟調高清曉天。
盡日相看俱不語，西風搖落數枝蓮。
行人候曉久裴徊，不待雞鳴未得開。
堪羨寒溪自無事，潺潺一夜宿關來。
江流不動月西沈，南北行人萬里心。
況是相逢雁天夕，星河寥落水雲深。
三十年持一釣竿，偶隨書薦入長安。
由來不是求名者，唯待春風看牡丹。
日光斜照集靈臺，紅樹花迎曉露開。
昨夜上皇新授籙，太真含笑入簾來。
虢國夫人承主恩，平明騎馬入宮門。
卻嫌脂粉汚顏色，淡掃蛾眉朝至尊。
〈（此篇一作杜甫詩。）〉
行卻江南路幾千，歸來不把一文錢。
鄉人笑我窮寒鬼，還似襄陽孟浩然。
徧識青霄路上人，相逢只是語逡巡。
可勝飲盡江南酒，歲月猶殘李白身。
燒得硫黃漫學仙，未勝長付酒家錢。
竇常不喫齊推樂，卻在人間八十年。
月照宮城紅樹芳，綠窗燈影在雕梁。
金輿未到長生殿，妃子偷尋阿䳰湯。
旌旗不整奈君何，南去人稀北去多。
塵土已殘香粉豔，荔枝猶到馬嵬坡。
蹙金妃子小花囊，銷耗胸前結舊香。
誰為君王重解得，一生遺恨繫心腸。
雨霖鈴夜卻歸秦，猶見張徽一曲新。
長說上皇和淚教，月明南內更無人。
兒郎漫說轉喉輕，須待情來意自生。
只是眼前絲竹和，大家聲裏唱新聲。
〈（此篇題一作《聽劉端公田家歌》。）〉
十二年前邊塞行，坐中無語歎歌情。
不堪昨夜先垂淚，西去陽關第一聲。
〈（此篇題一作《耿家歌》。）〉
十指纖纖玉筍紅，雁行輕遏翠弦中。
分明似說長城苦，水咽雲寒一夜風。
金屑檀槽玉腕明，子弦輕撚為多情。
只愁拍盡涼州破，畫出風雷是撥聲。
紅鉛拂臉細腰人，金繡羅衫軟著身。
長恐舞時殘拍盡，卻思雲雨更無因。
千重鉤鎖撼金鈴，萬顆真珠瀉玉瓶。
恰值滿堂人慾醉，甲光才觸一時醒。
垂老秋歌出塞庭，遏雲相付舊秦青。
少年翻擲新聲盡，卻向人前側耳聽。
雲愁鳥恨驛坡前，孑孑龍旗指望賢。
無復一生重語事，柘黃衫袖掩潸然。
一夜梅花笛裏飛，冷沙晴檻月光輝。
北風吹盡向何處，高入塞雲燕雁稀。
去年來送行人處，依舊蟲聲古岸南。
斜日照溪雲影斷，水葓花穗倒空潭。
寒色蒼蒼老柏風，石苔清滑露光融。
半夜四山鐘磬盡，水精宮殿月玲瓏。
月明如水山頭寺，仰面看天石上行。
夜半深廊人語定，一枝松動鶴來聲。
古寺名僧多異時，道情虛遣俗情悲。
千年鶴在市朝變，來去舊山人不知。
清晝房廊山半開，一瓶新汲灑莓苔。
古松百尺始生葉，颯颯風聲天上來。
延年不語望三星，莫說夫人上涕零。
爭奈世間惆悵在，甘泉宮夜看圖形。
===題金陵渡===
<poem>
金陵津渡小山樓，一宿行人自可愁。
潮落夜江斜月裏，兩三星火是瓜州。
壯士悽惶到山下，行人惆悵上山頭。
生前此路已迷失，寂寞孤魂何處遊。
十里長街市井連，月明橋上看神仙。
人生只合揚州死，禪智山光好墓田。
幾年詩酒滯江干，水積雲重思萬端。
今日南方惆悵盡，樂游原上見長安。
累累墟墓葬西原，六代同歸蔓草根。
唯是歲華流盡處，石頭城下水千痕。
名花八葉嫩黃金，色照書窗透竹林。
無奈美人閑把嗅，直疑檀口印中心。
散亂隨風處處勻，庭前幾日雪花新。
無端惹著潘郎鬢，驚殺綠窗紅粉人。
曉風抹盡燕支顆，夜雨催成蜀錦機。
當晝開時正明媚，故鄉疑是買臣歸。
忽聞射獵出軍城，人著戎衣馬帶纓。
倒把角弓呈一箭，滿川狐兔當頭行。
牛渚南來沙岸長，遠吟佳句望池陽。
野人未必非毛遂，太守還須是孟嘗。
爭走金車叱鞅牛，笑聲唯是說千秋。
兩邊角子羊門裏，猶學容兒弄缽頭。
熱戲爭心劇火燒，銅槌暗熱不相饒。
上皇失喜寧王笑，百尺幢竿果動搖。
宮樓一曲琵琶聲，滿眼雲山是去程。
回顧段師非汝意，玉環休把恨分明。
蒼苔古澀自雕疎，誰道中郎筆力餘。
長愛當時遇王粲，每來碑下不關書。
朱氏西齋萬卷書，水門山闊自高疎。
我來穿穴非無意，願向君家作壁魚。
骨峭情高彼岸人，一杯長泛海為津。
僧儀又入清流品，卻恐前生是許詢。
〈（此篇題一作酬信上人贈張僧繇畫僧。）〉
瘦頸隆肩碧眼生，翰林親贊虎頭能。
終年不語看如意，似證禪心入大乘。
新樣花文配蜀羅，同心雙帶蹙金蛾。
慣將喉舌傳軍好，馬跡鈴聲遍兩河。
萬樹垂楊拂御溝，溶溶漾漾遶神州。
都緣濟物心無阻，從此恩波處處流。
二十年沈滄海間，一遊京國也應閑。
人人盡到求名處，獨向青龍寺看山。
一粒硫黃入貴門，寢堂深處問玄言。
時人盡說韋山甫，昨日餘干弔子孫。
錦江城外錦城頭，回望秦川上軫憂。
正值血魂來夢裏，杜鵑聲在散花樓。
五條弦出萬端情，撚撥間關漫態生。
唯羨風流田太守，小金鈴子耳邊鳴。
紫清人下薛陽陶，末曲新笳調更高。
無奈一聲天外絕，百年已死斷腸刀。
千里南來背日行，關門無事一侯嬴。
山根百尺路前去，十夜耳中汾水聲。
石榴未拆梅猶小，愛此山花四五株。
斜日庭前風褭褭，碧油千片漏紅珠。
八寸黃楊惠不輕，虎頭光照簟文清。
空心想此緣成夢，拔劍燈前一夜行。
薄俗何心議感恩，諂容卑迹賴君門。
春申還道三千客，寂寞無人殺李園。
偶因歌態詠嬌嚬，傳唱宮中十二春。
卻為一聲河滿子，下泉須弔舊才人。
蜀國僧吹蘆一枝，隴西遊客淚先垂。
至今留得新聲在，卻為中原人不知。
細蘆僧管夜沉沉，越鳥巴猿寄恨吟。
吹到耳邊聲盡處，一條絲斷碧雲心。
月落江城樹繞鴉，一聲蘆管是天涯。
分明西國人來說，赤佛堂西是漢家。
玉律潛符一古琴，哲人心見聖人心。
盡日南風似遺意，九疑猨鳥滿山吟。
惆悵雲陵事不回，萬金重更築仙臺。
莫言天上無消息，猶是夫人作鳥來。
龍蛇百戰爭天下，各制雄心指此溝。
寧似九州分國土，地圖初割海中流。
長聞為政古諸侯，使佩刀人盡佩牛。
誰謂今來正耕墾，卻銷農器作戈矛。
亭亭孤月照行舟，寂寂長江萬里流。
鄉國不知何處是，雲山漫漫使人愁。
秋風四面足風沙，塞外征人暫別家。
千里不辭行路遠，時光早晚到天涯。
長洲苑外草蕭蕭，卻算游城歲月遙。
唯有別時今不忘，暮煙疎雨過楓橋。
萬國見清道，一身成白頭。〈（《上令狐相公》。）〉
〈（以下見《紀事》。）〉
此地榮辱盛，豈宜山中人。〈（《晚秋》）〉
椿兒遶樹春園裏，桂子尋花夜月中。〈（見《桂苑叢談》。）〉
一身扶杖二兒隨。〈（見《野客叢談》。）〉
夏雨蓮苞破，秋風桂子凋。〈（《題天竺寺》。）〉
〈（以下並見《海錄碎事》。）〉
杜鵑花發杜鵑叫，烏臼花生烏臼啼。
茶風無奈筆，酒禿不勝簪。
