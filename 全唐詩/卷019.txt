
卷19_1【相和歌辭·箜篌引】
李賀
公乎公乎，提壺將焉如。
屈平沉湘不足慕，徐衍入海誠為愚。
公乎公乎，床有菅席盤有魚，北里有賢兄，
東鄰有小姑，隴畝油油黍與葫，瓦甒濁醪蟻浮浮。
黍可食，醪可飲，公乎公乎其奈居，
被發奔流竟何如？賢兄小姑哭嗚嗚。

卷19_2【相和歌辭·公無渡河】
李白
黃河西來決崑崙，咆吼萬里觸龍門。
波滔天，堯咨嗟，大禹理百川，兒啼不窺家。
殺湍湮洪水，九州始蠶麻。其害乃去。
茫然風沙，被發之叟狂而痴。
清晨徑流欲奚為，旁人不惜妻止之，公無渡河苦渡之。
虎可搏，河難憑，公果溺死流海湄，有長鯨白齒若雪山。
公乎公乎，掛骨於其間，箜篌所悲竟不還。

卷19_3【相和歌辭·公無渡河】
王建
渡頭惡天兩岸遠，波濤塞川如疊坂。
幸無白刃驅向前，何用將身自棄捐。
蛟龍齧屍魚食血，黃泥直下無青天。
男兒縱輕婦人語，惜君性命還須取。
婦人無力挽斷衣，舟沉身死悔難追。
公無渡河公自為。

卷19_4【相和歌辭·公無渡河】
溫庭筠
黃河怒浪連天來，大響谹谹如殷雷。
龍伯驅風不敢上，百川噴雪高崔嵬。
二十五弦何太哀，請公勿渡立裴回。
下有狂蛟鋸為尾，裂帆截棹磨霜齒。
神錐鑿石塞神潭，白馬趁走覃赤塵起。
公乎躍馬揚玉鞭，滅沒高蹄日千里。

卷19_5【相和歌辭·公無渡河】
王睿
濁波洋洋兮凝曉霧，公無渡河兮公苦渡。
風號水激兮呼不聞，提壺看入兮中流去。
浪擺衣裳兮隨步沒，沉屍深入兮蛟螭窟。
蛟螭盡醉兮君血干，推出黃沙兮泛君骨。
當時君死妾何適，遂就波瀾合魂魄。
願持精衛銜石心，窮取河源塞泉脈。

卷19_6【相和歌辭·江南曲】
宋之問
妾住越城南，離居不自堪。採花驚曙鳥，摘葉餵春蠶。
懶結茱萸帶，愁安玳瑁簪。侍臣消瘦盡，日暮碧江潭。

卷19_7【相和歌辭·江南曲】
劉昚虛
美人何蕩漾，湖上風月長。玉手欲有贈，裴回雙鳴璫。
歌聲隨淥水，怨色起朝陽。日暮還家望，雲波橫洞房。

卷19_8【相和歌辭·江南曲】
丁仙芝
長干斜路北，近浦是兒家。有意來相訪，明朝出浣紗。
發向橫塘口，船開值急流。知郎舊時意，且請攏船頭。
昨暝逗南陵，風聲波浪阻。入浦不逢人，歸家誰信汝。
未曉已成妝，乘潮去茫茫。因從京口渡，使報邵陵王。
始下芙蓉樓，言發琅邪岸。急為打船開，惡許傍人見。

卷19_9【相和歌辭·江南曲八首】
劉希夷
暮宿南洲草，晨行北岸林。日懸滄海闊，水隔洞庭深。
煙景無留意，風波有異潯。歲游難極目，春戲易為心。
朝夕無榮遇，芳菲已滿襟。
艷唱潮初落，江花露未晞。春洲驚翡翠，朱服弄芳菲。
畫舫煙中淺，青陽日際微。錦帆衝浪濕，羅袖拂行衣。
含情罷所采，相嘆惜流暉。
君為隴西客，妾遇江南春。朝游含靈果，夕采弄風蘋。
果氣時不歇，蘋花日自新。以此江南物，持贈隴西人。
空盈萬里懷，欲贈竟無因。
皓如楚江月，靄若吳岫雲。波中自皎鏡，山上亦氛氳。
明月留照妾，輕雲持贈君。山川各離散，光氣乃殊分。
天涯一為別，江北自相聞。
艤舟乘潮去，風帆振草涼。潮平見楚甸，天際望維揚。
洄溯經千里，煙波接兩鄉。雲明江嶼出，日照海流長。
此中逢歲晏，浦樹落花芳。
暮春三月晴，維揚吳楚城。城臨大江汜，回映洞浦清。
晴雲曲金閣，珠樓碧煙里。
月明芳樹群鳥飛，風過長林雜花起。
可憐離別誰家子，於此一至情何已。
北堂紅草盛丰茸，南湖碧水照芙蓉。
朝游暮起金花盡，漸覺羅裳珠露濃。
自惜妍華三五歲，已嘆關山千萬重。
人情一去無還日，欲贈懷芳怨不逢。
憶昔江南年盛時，平生怨在長洲曲。
冠蓋星繁湘水上，衝風摽落洞庭淥，
落花舞袖紅紛紛，朝霞高閣洗晴雲。
誰言此處嬋娟子，珠玉為心以奉君。

卷19_10【相和歌辭·江南曲】
於鵠
偶向江邊采白蘋，還隨女伴賽江神。
眾中不敢分明語，暗擲金錢卜遠人。

卷19_11【相和歌辭·江南曲】
李益
嫁得瞿塘賈，朝朝誤妾期。早知潮有信，嫁與弄潮兒。

卷19_12【相和歌辭·江南曲】
李賀
汀洲白蘋草，柳惲乘馬歸。江頭楂樹香，岸上蝴蝶飛。
酒杯若葉露，玉軫蜀桐虛。朱樓通水陌，沙暖一雙魚。

卷19_13【相和歌辭·江南曲】
李商隱
郎船安兩槳，儂舸動雙橈。掃黛開宮額，裁裙約楚腰。
乖期方積思，臨醉欲拼嬌。莫以采菱唱，欲羨秦台簫。

卷19_14【相和歌辭·江南曲】
韓翃
長樂花枝雨點消，江城日暮好相邀。
春樓不閉葳蕤鎖，綠水回通宛轉橋。

卷19_15【相和歌辭·江南曲】
溫庭筠
妾家白蘋浦，日上芙蓉楫。軋軋搖槳聲，移舟入茭葉。
溪長茭葉深，作底難相尋。避郎郎不見，鸂鶒自浮沉。
拾萍萍無根，採蓮蓮有子。不作浮萍生，寧作藕花死。
岸傍騎馬郎，烏帽紫游韁。含愁復含笑，回首問橫塘。
妾住金陵步，門前朱雀航。流蘇持作帳，芙蓉持作梁。
出入金犢幰，兄弟侍中郎。前年學歌舞，定得郎相許。
連娟眉繞山，依約腰如杵。鳳管悲若咽，鸞弦嬌欲語。
扇薄露紅鉛，羅輕壓金縷。明月西南樓，珠簾玳瑁鈎。
橫波巧能笑，彎蛾不識愁。花開子留樹，草長根依土。
早聞金溝遠，底事歸郎許。不學楊白花，朝朝淚如雨。

卷19_16【相和歌辭·江南曲】
張籍
江南人家多橘樹，吳姬舟上織白紵。
土地卑濕饒蟲蛇，連木為牌入江住。
江村亥日長為市，落帆渡橋來浦里。
青莎覆城竹為屋，無井家家飲潮水。
長江午日酤春酒，高高酒旗懸江口。
倡樓兩岸懸水柵，夜唱竹枝留北客。
江南風土歡樂多，悠悠處處盡經過。

卷19_17【相和歌辭·江南曲】
羅隱
江煙濕雨鮫綃軟，漠漠遠山眉黛淺。
水國多愁又有情，夜槽壓酒銀船滿。
繃絲采怨凝曉空，吳王台榭春夢中。
鴛鴦鸂鶒喚不起，平鋪淥水眠東風。
西陵路邊月悄悄，油壁輕車嫁蘇小。

卷19_18【相和歌辭·江南曲】
陸龜蒙
為愛江南春，涉江聊采蘋。水深煙浩浩，空對雙車輪。
車輪明月團，車蓋浮雲盤。雲月徒自好，水中行路難。
遙遙洛陽道，夾岸生春草。寄語棹船郎，莫夸風浪好。

卷19_19【相和歌辭·江南曲】
陸龜蒙
魚戲蓮葉間，參差隱葉扇。鸀鳿窺，瀲灩無因見。
魚戲蓮葉東，初霞射紅尾。傍臨謝山側，恰值清風起。
魚戲蓮葉西，盤盤舞波急。潛依曲岸涼，正對斜光入。
魚戲蓮葉南，欹危午煙疊。光搖越鳥巢，影亂吳娃楫。
魚戲蓮葉北，澄陽動微漣。回看帝子渚，稍背鄂君船。

卷19_20【相和歌辭·度關山】
李端
雁塞日初晴，胡關雪復平。危竿緣廣漠，古竇傍長城。
拔劍金星出，彎弧玉羽鳴。誰知系虜者，賈誼是書生。

卷19_21【相和歌辭·關山曲】
馬戴
金鎖耀兜鍪，黃雲拂紫騮。叛羌旗下戮，陷壁夜中收。
霜霰戎衣故，關河磧氣秋。箭創殊未合，更遣擊蘭州。
火發龍山北，中宵易左賢。勒兵臨漢水，驚雁散胡天。
木落防河急，軍孤受敵偏。猶聞漢皇怒，按劍待開邊。

卷19_22【相和歌辭·登高丘而望遠】
李白
登高丘而望遠海，六鰲骨已霜，三山流安在？
扶桑半摧折，白日沉光彩。銀台金闕如夢中，
秦皇漢武空相待。精衛費木石，黿鼉無所憑。
君不見驪山茂陵盡灰滅，牧羊之子來攀登。
盜賊劫寶玉，精靈竟何能。窮兵黷武今如此，
鼎湖飛龍安可乘？

卷19_23【相和歌辭·蒿里】
貫休
兔不遲，烏更急，但恐穆王八駿，著鞭不及。
所以蒿里，墳出蕺蕺。氣凌雲天，龍騰鳳集。
盡為風消土吃，狐掇蟻拾。
黃金不啼玉不泣，白楊騷屑。
亂風愁月，折碑石人，莽穢榛沒，牛羊窸窣。
時見牧童兒，弄枯骨。

卷19_24【相和歌辭·輓歌】
趙微明
寒日蒿上明，淒淒郭東路。素車誰家子，丹旐引將去。
原下荊棘叢，叢邊有新墓。人間痛傷別，此是長別處。
曠野何蕭條，青松白楊樹。

卷19_25【相和歌辭·輓歌二首】
於鵠
陰風吹黃蒿，輓歌渡秋水。車馬卻歸城，孤墳月明里。
雙轍出郭門，綿綿東西道。送死多於生，幾人得終老。
見人切肺肝，不如歸山好。不聞哀哭聲，默默安懷抱。
時盡從物化，又免生憂擾。世間壽者稀，盡為悲傷惱。

卷19_26【相和歌辭·輓歌】
孟雲卿
草草門巷喧，塗車儼成位。冥寞何所須，盡我生人意。
北邙路非遠，此別終天地。臨穴頻撫棺，至哀反無淚。
爾形未衰老，爾息猶童稚。骨肉不可離，皇天若容易。
房帷即虛張，庭宇為哀次。薤露歌若斯，人生盡如寄。

卷19_27【相和歌辭·輓歌】
白居易
丹旐何飛揚，素驂亦悲鳴。晨光照閭巷，輀車儼欲行。
蕭條九月天，哀輓出重城。借問送者誰，妻子與弟兄。
蒼蒼上古原，峨峨開新塋。含酸一慟哭，異口同哀聲。
舊壟轉蕪絕，新墳日羅列。
春風草綠北邙山，此地年年生死別。

卷19_28【相和歌辭·對酒】
崔國輔
行行日將夕，荒村古冢無人跡。
朦朧荊棘一鳥飛，屢唱提壺酤酒吃。
古人不達酒不足，遺恨精靈傳此曲。
寄言當代諸少年，平生且盡杯中淥。

卷19_29【相和歌辭·對酒二首】
李白
松子棲金華，安期入蓬海。此人古之仙，羽化竟何在。
浮生速流電，倏忽變光彩。天地無凋換，容顏有遷改。
對酒不肯飲，含情慾誰待。
勸君莫拒杯，春風笑人來。桃李如舊識，傾花向我開。
流鶯啼碧樹，明月窺金罍。昨來朱顏子，今日白髮催。
棘生石虎殿，鹿走姑蘇台。自古帝王宅，城闕閉黃埃。
君若不飲酒，昔人安在哉。

卷19_30【相和歌辭·陌上桑】
李白
美女渭橋東，春還事蠶作。五馬如飛龍，青絲結金絡。
不知誰家子，調笑來相謔。妾本秦羅敷，玉顏艷名都。
綠條映素手，採桑向城隅。使君且不顧，況復論秋胡。
寒螿愛碧草，鳴鳳棲青梧。托心自有處，但怪傍人愚。
徒令白日暮，高駕空踟躕。

卷19_31【相和歌辭·陌上桑】
常建
翳翳陌上桑，南枝交北堂。
美人金梯出，素手自提筐。
非但畏蠶飢，盈盈嬌路傍。

卷19_32【相和歌辭·陌上桑】
陸龜蒙
皓齒還如貝色含，長眉亦似煙華貼。
鄰娃盡著繡襠襦，獨自提筐采蠶葉。

卷19_33【相和歌辭·採桑】
郎大家宋氏
春來南雁歸，日去西蠶遠。妾思紛何極，客游殊未返。

卷19_34【相和歌辭·採桑】
劉希夷
楊柳送行人，青青西入秦。秦家採桑女，樓上不勝春。
盈盈灞水曲，步步春芳綠。紅臉耀明珠，絳唇含白玉。
回首渭橋東，遙憐樹色同。青絲嬌落日，緗綺弄春風。
攜籠長嘆息，逶迤戀春色。看花若有情，倚樹疑無力。
薄暮思悠悠，使君南陌頭。相逢不相識，歸去夢青樓。

卷19_35【相和歌辭·採桑】
李彥暐
採桑畏日高，不待春眠足。攀條有餘愁，那矜貌如玉。
千金豈不贈，五馬空躑躅。何以變真性，幽篁雪中綠。

卷19_36【相和歌辭·採桑】
王建
鳥鳴桑葉間，葉綠條復柔。攀看去手近，放下長長鈎。
黃花蓋野田，白馬少年游。所念豈回顧，良人在高樓。

卷19_37【相和歌辭·日出行】
李白
日出東方隈，似從地底來。
歷天又入海，六龍所舍安在哉？
其始與終古不息。
人非元氣安能與之久裴回。
草不謝榮於春風，木不怨落於秋天，
誰揮鞭策驅四運，萬物興歇皆自然。
羲和羲和，汝奚汩沒於荒淫之波。
魯陽何德，駐景揮戈，逆道違天，矯誣實多。
吾將囊括大塊，浩然與溟涬同科。

卷19_38【相和歌辭·日出行】
李賀
白日下崑崙，發光如舒絲。徒照葵藿心，不照遊子悲。
折折黃河曲，日從中央轉。
暘谷耳曾聞，若木眼不見。
奈何鑠石，胡為銷人。
羿彎弓屬矢那不中，
足令久不得奔，詎教晨光夕昏。

卷19_39【相和歌辭·王昭君】
崔國輔
漢使南還盡，胡中妾獨存。
紫台綿望絕，秋草不堪論。

卷19_40【相和歌辭·王昭君】
崔國輔
一回望月一回悲，望月月移人不移。
何時得見漢朝使，為妾傳書斬畫師。

卷19_41【相和歌辭·王昭君】
盧照鄰
合殿恩中絕，交河使漸稀。肝腸辭玉輦，形影向金微。
漢宮草應綠，胡庭沙正飛。願逐三秋雁，年年一度歸。

卷19_42【相和歌辭·王昭君】
駱賓王
斂容辭豹尾，緘怨度龍鱗。金鈿明漢月，玉箸染胡塵。
妝鏡菱花暗，愁眉柳葉嚬。惟有清笳曲，時聞芳樹春。

卷19_43【相和歌辭·王昭君】
沈佺期
非君惜鸞殿，非妾妒蛾眉。薄命由驕虜，無情是畫師。
嫁來胡地惡，不並漢宮時。心苦無聊賴，何堪上馬辭。

卷19_44【相和歌辭·王昭君】
梁獻
圖畫失天真，容華坐誤人。君恩不可再，妾命在和親。
淚點關山月，衣銷邊塞塵。一聞陽鳥至，思絕漢宮春。

卷19_45【相和歌辭·王昭君】
上官儀
玉關春色晚，金河路幾千。琴悲桂條上，笛怨柳花前。
霧掩臨妝月，風驚入鬢蟬。緘書待還使，淚盡白雲天。

卷19_46【相和歌辭·王昭君】
董思恭
琵琶馬上彈，行路曲中難。
漢月正南遠，燕山直北寒。
髻鬟風拂散，眉黛雪沾
