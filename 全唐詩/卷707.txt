殷文圭，池州人。居九華苦學，所用墨池底為之穴。唐末，詞場請託公行文圭與遊恭，獨步場屋。乾寧中及第，爲裴樞宣諭判官，後事楊行密，終左千牛衛將軍。詩一卷。
萬里無雲鏡九州，最團圓夜是中秋。
滿衣冰彩拂不落，遍地水光凝欲流。
華嶽影寒清露掌，海門風急白潮頭。
因君照我丹心事，減得愁人一夕愁。
辟開公道選時英，神鏡高懸鑒百靈。
混沌分來融間氣，欃槍滅處炫文星。
燭然蘭省三條白，山束龍門萬仞青。
聖教中興周禮在，不勞干羽舞明庭。
嗣冊儲皇帝命行，萬方臣妾躍歡聲。
鸞旃再立星辰正，雉扇雙開日月明。
自有漢元爭翊戴，不勞商皓定欹傾。
春宮保傅皆周召，致主何憂不太平。
西溪水色淨於苔，畫鷁橫風絳帳開。
弦管旋飄蓬島去，公卿皆是蕊宮來。
金鱗擲浪錢翻荇，玉爵粘香雪泛梅。
三榜生徒逾七十，豈期龍阪納非才。
甲門才子鼎科人，拂地藍衫榜下新。
脫俗文章笑鸚鵡，淩雲頭角壓麒麟。
金壺藉草溪亭晚，玉勒穿花野寺春。
多愧受恩同闕里，不嫌師僻與顏貧。
戰國從今卻尚文，品流才子作將軍。
畫船清宴蠻溪雨，粉閣閒吟瘴嶠雲。
暴客卸戈歸惠政，史官調筆待儒勳。
漢儀一化南人後，牧馬無因更夜聞。
萬卷圖書千戶貴，十洲煙景四時和。
花心露洗猩猩血，水面風披瑟瑟羅。
莊叟靜眠清夢永，客兒芳意小詩多。
天麟不觸人間網，擬把公卿換得麼。
詩中日月酒中仙，平地雄飛上九天。
身謫蓬萊金籍外，寶裝方丈玉堂前。
虎靴醉索將軍脫，鴻筆悲無令子傳。
十字遺碑三尺墓，只應吟客弔秋煙。
丹觜如簧翠羽輕，隨人呼物旋知名。
金籠夜黯山西夢，玉枕曉憎簾外聲。
才子愛奇吟不足，美人憐爾繡初成。
應緣是我邯鄲客，相顧咬咬別有情。
地角天涯倍苦辛，十年鉛槧未酬身。
朱門泣別同鮫客，紫塞旅遊隨雁臣。
漢將出師沖曉雪，胡兒奔馬撲征塵。
行行獨止干戈域，毳帳望誰為主人。
水國由來稱道情，野人經此頓神清。
一篷秋雨睡初起，半硯冷雲吟未成。
青笠漁兒筒釣沒，蒨衣菱女畫橈輕。
冰綃寫上江南景，寄與金鑾馬長卿。
叢篁蕭瑟拂清陰，貴地栽成碧玉林。
盡待花開添鳳食，可憐風擊狀龍吟。
鈿竿離立霜文靜，錦籜飄零粉節深。
何事子猷偏寄賞，此君心似古人心。
先生文價沸三吳，白雪千編酒一壺。
吟去星辰筆下動，醉來嵩華眼中無。
峭如謝檜虯蟠活，清似緱山鳳路孤。
身後獨遺封禪草，何人尋得佐鴻圖。
蓴鱸方美別吳江，筆陣詩魔兩未降。
山勢北蟠龍偃蹇，泉聲東漱玉琤瑽。
古陂狐兔穿蠻塚，破寺荊榛擁佛幢。
信馬冷吟迷路處，隔溪煙雨吠村厖。
遲開都為讓群芳，貴地栽成對玉堂。
紅豔嫋煙疑欲語，素華映月只聞香。
剪裁偏得東風意，淡薄似矜西子妝。
雅稱花中為首冠，年年長占斷春光。
舜軌堯文混九垓，明堂宏構集良材。
江邊雲臥如龍穩，天外泥書遣鶴來。
五夜藥苗滋沆瀣，四時花影蔭莓苔。
草玄門似山中靜，不是公卿到不開。
魂夢飄零落葉洲，北轅南柁幾時休。
月中青桂漸看老，星畔白榆還報秋。
鶴禁有知須強進，稽峰無事莫相留。
吳花越柳饒君醉，直待功成始舉頭。
暫隨蒲帛謁金鑾，蕭灑風儀傲漢官。
天馬難將朱索絆，海鼇寧覺碧濤寬。
松壇月作尊前伴，竹篋書為教外歡。
神鼎已幹龍虎伏，一條真氣出雲端。
綠沈槍利雪峰尖，犀甲軍裝稱紫髯。
威懾萬人長凜凜，禮延群客每謙謙。
陣前戰馬黃金勒，架上兵書白玉簽。
不為已為儒弟子，好依門下學韜鈐。
陶公焦思念生靈，變旱為豐合杳冥。
雷劈老松疑虎怒，雨沖陰洞覺龍腥。
萬畦香稻蓬蔥綠，九朵奇峰撲亞青。
吟賀西成饒旅興，散絲飛灑滿長亭。
神珠無纇玉無瑕，七葉簪貂漢相家。
陣面奔星破犀象，筆頭飛電躍龍蛇。
絳幃夜坐窮三史，紅旆春行到九華。
只怕池人留不住，別遷征鎮擁高牙。
出山三見月如眉，蝶夢終宵繞戟枝。
旅客思歸鴻去日，賢侯行化子來時。
郡樓遐想劉琨嘯，相閣方窺謝傅棋。
按部況聞秋稼熟，馬前迎拜羨并兒。
日下飛聲徹不毛，酒醒時得廣離騷。
先生鬢為吟詩白，上相心因治國勞。
千乘信回魚榼重，九華秋迥鳳巢高。
強酬小謝重陽句，沙恨無金盡日淘。
一戰平疇五字勞，晝歸鄉去錦為袍。
大鵬出海翎猶濕，駿馬辭天氣正豪。
九子舊山增秀絕，二南新格變風騷。
由來稽古符公道，平地丹梯甲乙高。
細草含愁碧，芊綿南浦濱。
萋萋如恨別，苒苒共傷春。
疎雨煙華潤，斜陽細彩勻。
花粘繁鬥錦，人藉軟勝茵。
淺映宮池水，輕遮輦路塵。
杜回如可結，誓作報恩身。
淮王上將例分憂，玉帳參承半列侯。
次第選材如創廈，別離排宴向藏舟。
鯤鵬變化知難測，龍蠖升沈各有由。
躞蹀行牽金鋄重，嬋娟立唱翠娥愁。
築頭勳業諧三陣，滿腹詩書究九流。
金海珠韜乘月讀，肉芝牙茗撥雲收。
赤鱗旆卷鷗汀晚，青雀船橫雁陣秋。
十字細波澄鏡面，九華殘雪露峰頭。
醉瀋北海千尊酒，吟上南荊百尺樓。
況是昭明食魚郡，不妨閑擲釣璜鉤。
〈（文圭為內翰時，司空李德誠麻潤筆久不至，為詩督之。）〉
紫殿西頭月欲斜，曾草臨淮上相麻。
潤筆已曾經奏謝，更飛章句問張華。
龍舒太守人中傑，風韻堂中心似月。〈（《方輿勝覽》）〉
眾口聲光誇漢將，築頭勳業佐淮王。〈（《賀池陽太守正命》，《唐詩紀事》）〉
