
磬筦歌大呂，冕裘旅天神。
燒蕭闢閶闔，祈穀為蒸人。
羽旗灑輕雪，麥壠含陽春。
昌運歲今會，王猷從此新。
三臣皆就日，萬國望如雲。
仁壽信非遠，群生方在鈞。
七萃和鑾動，三條葆吹回。
相星環日道，蒼馬近龍媒。
咫尺天顏接，光華喜氣來。
自慚衰且病，無以效涓埃。
宛轉龍歌節，參差燕羽高。
風光搖禁柳，霽色暖宮桃。
春露明仙掌，晨霞照禦袍。
雪凝陳組練，林植聳幹旄。
廣樂初蹌鳳，神山欲抃鼇。
鳴笳朱鷺起，疊鼓紫騂豪。
象舞嚴金鎧，豐歌耀寶刀。
不勞孫子法，自得太公韜。
分席羅玄冕，行觴舉綠醪。
彀中時落羽，橦末乍升猱。
瑞景開陰翳，熏風散鬱陶。
天顏歡益醉，臣節勁尤高。
楛矢方來貢，雕弓已載櫜。
英威揚絕漠，神算盡臨洮。
赤縣陽和布，蒼生雨露膏。
野平惟有麥，田辟久無蒿。
祿秩榮三事，功勳乏一毫。
寢謀慚汲黯，秉羽貴孫敖。
煥若游玄圃，歡如享太牢。
輕生何以報，只自比鴻毛。
共憐獨鶴青霞姿，瀛洲故山歸已遲。
仁者焉能效鷙鶚，飛舞自合追長離。
梧桐迥齊鳷鵲觀，煙雨屢拂蛟龍旗。
鴻雁衝飆去不盡，寒聲晚下天泉池。
顧我蓬萊靜無事，玉版寶書藏眾瑞。
青編盡以汲冢來，科斗皆從魯室至。
金門待詔何逍遙，名儒早問張子僑。
王褒軼材晚始入，宮女已能傳洞簫。
應令柏臺長對戶，別來相望獨寥寥。
巖石在朱戶，風泉當翠樓。
始知峴亭賞，難與清暉留。
餘景淡將夕，凝嵐輕欲收。
東山有歸志，方接赤松遊。
羊公追勝概，茲地暫逍遙。
風景同南峴，丹青見北朝。
石渠清夏氣，高樹激鮮飆。
念法珍禽集，聞經醉象調。
偶分甘露味，偏覺眾香饒。
為問毗城內，餘熏幾日銷。
遠公說易長松下，龍樹雙經海藏中。
今日導師聞佛慧，始知前路化成空。
知君學地厭多聞，廣渡群生出世氛。
飯色不應殊寶器，樹香皆遣入禪熏。
甘露灑空惟一味，旃檀移植自成熏。
遙知暢獻分南北，應用調柔致六群。
遠聞天子似羲皇，偶舍漁鄉入帝鄉。
五等列侯無故舊，一枝仙桂有風霜。
燈欹短焰燒離鬢，漏轉寒更滴旅腸。
歸計未知身已老，九衢雙闕夜蒼蒼。
區囿三百里，常聞駟馬來。
旌旗朝甬道，簫鼓燕平臺。
追昔賦文雅，從容遊上才。
竹園秋水淨，風苑雪煙開。
牛禍釁將發，羊孫謀始回。
袁絲徒伏劍，長孺欲成灰。
興廢由所感，湮淪斯可哀。
空留故池雁，刷羽尚徘徊。
去年七月溽暑之後驪降，其夕五鼓未盡，涼風淒然。始覺枕簟微冷，俄而假寐斯熟，忽夢賦詩懐禁掖舊逰凡四十餘韻，初覺尚憶其半，經時悉已遺忘。今屬嵗杪無事，羇懐多感，因綴其所遺，為述夢詩，以寄一二僚友。
賦命誠非薄，良時幸已遭。
君當堯舜日，官接鳳凰曹。
目睇煙霄闊，心驚羽翼高。
椅梧連鶴禁，壀堄接龍韜。
我後憐詞客，吾僚並雋髦。
著書同陸賈，待詔比王褒。
重價連懸璧，英詞淬寶刀。
泉流初落澗，露滴更濡毫。
赤豹欣來獻，彤弓喜暫櫜。
非煙含瑞氣，馴雉潔霜毛。
靜室便幽獨，虛樓散鬱陶。
花光晨豔豔，松韻晚騷騷。
畫壁看飛鶴，仙圖見巨鼇。
倚簷陰藥樹，落格蔓蒲桃。
荷靜蓬池鱠，冰寒郢水醪。
荔枝來自遠，盧橘賜仍叨。
麝氣隨蘭澤，霜華入杏膏。
恩光惟覺重，攜挈未為勞。
夕閱梨園騎，宵聞禁仗獒。
扇回交彩翟，雕起颺銀絛。
轡待袁絲攬，書期蜀客操。
盡規常謇謇，退食尚忉忉。
龜顧垂金鈕，鸞飛曳錦袍。
禦溝楊柳弱，天廄驌驦豪。
屢換青春直，閑隨上苑遨。
煙低行殿竹，風拆繞牆桃。
聚散俄成昔，悲愁益自熬。
每懷仙駕遠，更望茂陵號。
地接三茅嶺，川迎伍子濤。
花迷瓜步暗，石固蒜山牢。
蘭野凝香管，梅洲動翠篙。
泉魚驚彩妓，溪鳥避幹旄。
感舊心猶絕，思歸首更搔。
無聊燃蜜炬，誰復勸金舠。
嵐氣朝生棟，城陰夜入濠。
望煙歸海嶠，送雁渡江皋。
宛馬嘶寒櫪，吳鉤在錦弢。
未能追狡兔，空覺長黃蒿。
水國逾千里，風帆過萬艘。
閱川終古恨，惟見暮滔滔。
玉蕊天中樹，金閨昔共窺。
落英閑舞雪，蜜葉乍低帷。
舊賞煙霄遠，前歡歲月移。
今來想顏色，還似憶瓊枝。
棟宇非吾室，煙山是我鄰。
百齡惟待盡，一世樂長貧。
半壁懸秋日，空林滿夕塵。
只應雙鶴吊，松路更無人。
何地最翛然，華陽第八天。
松風清有露，蘿月淨無煙。
乍警瑤壇鶴，時嘶玉樹蟬。
欲馳千里戀，惟有鳳門泉。
石上溪蓀發紫茸，碧山幽藹水溶溶。
菖花定是無人見，春日惟應羽客逢。
獨尋蘭渚玩遲暉，閑倚松窗望翠微。
遙想春山明月曙，玉壇清磬步虛歸。
蘊玉抱清輝，閑庭日瀟灑。
塊然天地間，自是孤生者。
驛騎朝天去，江城眷闕深。
夜珠先去握，芳桂乍辭陰。
澤國三千里，羈孤萬感心。
自嗟文廢久，此曲為盧諶。
海上東風犯雪來，臘前先折鏡湖梅。
遙思禁苑青春夜，坐待宮人畫詔迴。
茂苑有靈峰，嗟余未遊觀。
藏山半平陸，壞谷為高岸。
岡繞數仞牆，巖潛千丈幹。
乃知造化意，回斡資奇玩。
鏐騰昔虎踞，劍沒嘗龍煥。
潭黛入海底，崟岑聳霄半。
層巒未升日，哀狖寧知旦。
綠筱夏凝陰，碧林秋不換。
冥搜既窈窕，回望何蕭散。
川晴嵐氣收，江春雜英亂。
逸人綴清藻，前哲留篇翰。
共扣哀玉音，皆舒文繡段。
難追彥回賞，徒起興公歎。
一夕如再升，含毫星斗爛。
河水昔將決，沖波溢川潯。
崢嶸金堤下，噴薄風雷音。
投馬災未弭，為魚歎方深。
惟公執珪璧，誓與身俱沉。
誠信不虛發，神明宜爾臨。
湍流自此回，咫尺焉能侵。
逮我守東郡，淒然懷所欽。
雖非識君面，自謂知君心。
意氣苟相合，神明無古今。
登城見遺廟，日夕空悲吟。
宋氏遠家左，豺狼滿中州。
陽君守滑臺，終古垂英猷。
數仞城既毀，萬夫心莫留。
跳身入飛鏃，免胄臨霜矛。
畢命在旗下，僵屍橫道周。
義風激河汴，壯氣淪山丘。
嗟爾抱忠烈，古來誰與儔。
就烹感漢使，握節悲陽秋。
顏子綴清藻，鏗然如素璆。
徘徊望故壘，尚想精魂遊。
昔人懷井邑，為有掛冠期。
顧我飄蓬者，長隨泛梗移。
越吟因病感，潘鬢入秋悲。
北指邯鄲道，應無歸去期。
宿雨初收晚吹繁，秋光極目自銷魂。
煙山北下歸遼海，鴻雁南飛出薊門。
只恨無功書史籍，豈悲臨老事戎軒。
唯懷藥餌蠲衰病，為惜餘年報主恩。
高檻涼風起，清川旭景開。
秋聲向野去，爽氣自山來。
霄外鴻初返，簷間燕已歸。
不因煙雨夕，何處夢陽臺。
劍外九華英，緘題下玉京。 
開時微月上，碾處亂泉聲。 
半夜邀僧至，孤吟對竹烹。 
碧流霞腳碎，香泛乳花輕。 
六腑睡神去，數朝詩思清。 
其餘不敢費，留伴讀書行。
千騎風生大旆舒，春江重到武侯廬。
共懸龜印銜新綬，同憶鱣庭訪舊居。
取履橋邊啼鳥換，釣璜溪畔落花初。
今來卻笑臨邛客，入蜀空馳使者車。
奇峰百仞懸，清眺出嵐煙。
迥若戈回日，高疑劍倚天。
參差霞壁聳，合遝翠屏連。
想是三刀夢，森然在目前。
丞相鳴琴地，何年閉玉徽。
偶因明月夕，重敞故樓扉。
桃柳溪空在，芙蓉客暫依。
誰憐濟川楫，長與夜舟歸。
晚日臨寒渚，微風發棹謳。
鳳池波自闊，魚水運難留。
亭古思宏棟，川長憶夜舟。
想公高世志，只似冶城遊。
流水音長在，青霞意不傳。
獨悲形解後，誰聽廣陵絃。
東望滄溟路幾重，無因白首更相逢。
已悲泉下雙琪樹，又惜天邊一臥龍。
人事升沉才十載，宦遊漂泊過千峰。
思君遠寄西山藥，歲暮相期向赤松。
明星入東陌，燦燦光層宙。
皎月映高梧，輕風發涼候。
金門列葆吹，鐘室傳清漏。
簡冊自中來，貂黃忝宣授。
更登天祿閣，極眺終南岫。
遙羨商山翁，閑歌紫芝秀。
晨興念始辱，夕惕思致寇。
傾奪非我心，淒然感田竇。
清景持芳菊，涼天倚茂松。
名山何必去，此地有群峰。
白首過遺廟，朱輪入故城。
已慚聯左揆，猶喜抗前旌。
曳履忘年舊，彈冠久要情。
重看題壁處，豈羨棄繻生。
蟬蛻遺虛白，蜺飛入上清。
同人悲劍解，舊友覺衣輕。
黃鵠遙將舉，斑麟儼未行。
惟應鮑靚室，中夜識琴聲。
金格期初至，飆輪去不停。
山摧武擔石，天隕少微星。
弟子悲徐甲，門人泣蔡經。
空聞留玉舄，猶在阜鄉亭。
空宇留丹灶，層霞被羽衣。
舊山聞鹿化，遺舄尚鳧飛。
數日奇香在，何年白鶴歸。
想君旋下淚，方款里閭扉。
後學方成市，吾師又上賓。
洞天應不夜，源樹只如春。
棋客留童子，山精避直神。
無因握石髓，及與養生人。
賦感鄰人笛，詩留夫子牆。
延年如有作，應不用山王。
茲泉由太潔，終不畜纖鱗。
到底清何益，含虛勢自貧。
明璣難秘彩，美玉詎潛珍。
未及黃陂量，滔滔豈有津。
松倚蒼崖老，蘭臨碧洞衰。
不勞鄰舍笛，吹起舊時悲。
偶來冠蓋裏，愧是舊三公。
自喜無兵術，輕裘上閟宮。
十年紫殿掌洪鈞，出入三朝一品身。
文帝寵深陪雉尾，武皇恩厚宴龍津。
黑山永破和親虜，烏領全坑跋扈臣。
自是功高臨盡處，禍來名滅不由人。
嶺水爭分路轉迷，桄榔椰葉暗蠻溪。
愁沖毒霧逢蛇草，畏落沙蟲避燕泥。
五月畬田收火米，三更津吏報潮雞。
不堪腸斷思鄉處，紅槿花中越鳥啼。
甘露花香不再持，遠公應怪負前期。
青蠅豈獨悲虞氏，黃犬應聞笑李斯。
風雨瘴昏蠻日月，煙波魂斷惡溪時。
嶺頭無限相思淚，泣向寒梅近北枝。
獨上高樓望帝京，鳥飛猶是半年程。
青山似欲留人住，百匝千遭遶郡城。
君不見昔時同心人，化作鴛鴦鳥。
和鳴一夕不暫離，交頸千年尚為少。
二月草菲菲，山櫻花未稀。
金塘風日好，何處不相依。
既逢解佩遊女，更值淩波宓妃。
精光搖翠蓋，麗色映珠璣。
雙影相伴，雙心莫違。
淹留碧沙上，蕩漾洗紅衣。
春光兮宛轉，嬉遊兮未反。
宿莫近天泉池，飛莫近長洲苑。
爾願歡愛不相忘，須去人間羅網遠。
南有瀟湘洲，且為千里遊。
洞庭無苦寒，沅江多碧流。
昔為薄命妾，無日不含愁。
今為水中鳥，頡頏自相求。
洛陽女兒在青閣，二月羅衣輕更薄。
金泥文彩未足珍，畫作鴛鴦始堪著。
亦有少婦破瓜年，春閨無伴獨嬋娟。
夜夜學織連枝錦，織作鴛鴦人共憐。
悠悠湘水濱，清淺漾初蘋。
菖花發豔無人識，江柳逶迤空自春。
唯憐獨鶴依琴曲，更念孤鸞隱鏡塵。
願作鴛鴦被，長覆有情人。
江南鬱鬱春草長，悠悠漢水浮清光。
雜英飛盡空和景，綠楊陰重官舍靜。
此時醉客縱橫書，公言可薦承明廬。
青天詔下寵光至，頒籍金閨征石渠。
重歸山路煙嵐隔，巫山未深晚花折。
澗底紅光奪目燃，搖風有毒愁行客。
杜鵑啼咽花亦殷，聲悲絕豔連空山。
斜陽瞥映淺深樹，雲雨翻迷崖谷間。
山雞錦質矜毛羽，透竹穿蘿命儔侶。
喬木幽谷上下同，雄雌不異飛棲處。
望秦峰迥過商顏，浪疊雲堆萬簇山。
行盡杳冥青嶂外，九重鐘漏紫雲間。
元和列侍明光殿，諫草初焚市朝變。
北闕趨臣半隙塵，南梁笑客皆飛霰。
追思感歎卻昏迷，霜鬢愁吟到曉雞。
故園歲深開斷簡，秋堂月曉掩遺袿。
嗚嗚曉角霞輝粲，撫劍當楹一長歎。
芻狗無由學聖賢，空持感激終昏旦。
弱歲弄詞翰，遂叨明主恩。
懷章過越邸，建旆守吳門。
西圯陰難駐，東皋意尚存。
慚逾六百石，愧負五千言。
寄世知嬰繳，辭榮類觸藩。
欲追綿上隱，況近子平村。
邑有桐鄉愛，山餘黍谷暄。
既非逃相地，乃是故侯園。
野竹多微徑，嚴泉豈一源。
映池方樹密，傍澗古藤繁。
邛杖堪扶老，黃牛已服轅。
只應將唳鶴，幽谷共翩翻。
昔聞羊叔子，茅屋在東渠。
豈不念歸路，徘徊畏簡書。
乃知軒冕客，自與田園疏。
歿世有遺恨，精誠何所如。
嗟予寡時用，夙志在林閭。
雖抱山水癖，敢希仁智居。
清泉繞捨下，修竹蔭庭除。
幽徑松蓋密，小池蓮葉初。
從來有好鳥，近復躍鰷魚。
少室映川陸，鳴皋對蓬廬。
張何舊寮寀，相勉在懸輿。
常恐似伯玉，瞻前慚魏舒。
孟夏守畏途，舍舟在徂暑。
愀然何所念，念我龍門塢。
密竹無蹊徑，高松有四五。
飛泉鳴樹間，颯颯如度雨。
菌桂秀層嶺，芳蓀媚幽渚。
稚子候我歸，衡門獨延佇。
誰言聖與哲，曾是不懷土。
公旦既思周，宣尼亦念魯。
矧餘竄炎裔，日夕誰晤語。
眷闕悲子牟，班荊感椒舉。
淒淒視環玦，惻惻步庭廡。
豈待莊舄吟，方知倦羈旅。
江亭感秋至，蘭徑悲露泫。
粳稻秀晚川，杉松鬱晴巘。
嗟予有林壑，茲夕念原衍。
綠筱連嶺多，青莎近溪淺。
淵明菊猶在，仲蔚蒿莫翦。
喬木粲淩苕，陰崖積幽蘚。
遙思伊川水，北渡龍門峴。
蒼翠雙闕間，逶迤清灘轉。
故人在鄉國，歲晏路悠緬。
惆悵此生涯，無由共登踐。
〈比聞龍門敬善寺有紅桂樹獨秀伊川，嘗於江南諸山訪之莫致，陳侍御知予所好，因訪剡溪樵客，偶得數株，移植郊園，眾芳色沮，乃知敬善所有是蜀道菵草，徒得嘉名，因賦是詩，兼贈陳侍御〉
昔聞紅桂枝，獨秀龍門側。
越叟遺數株，周人未嘗識。
平生愛此樹，攀玩無由得。
君子知我心，因之為羽翼。
豈煩嘉客譽，且就清陰息。
來自天姥岑，長疑翠嵐色。
芬芳世所絕，偃蹇枝漸直。
瓊葉潤不凋，珠英粲如織。
猶疑翡翠宿，想待鵷雛食。
寧止暫淹留，終當更封植。
我有愛山心，如饑復如渴。
出谷一年餘，常疑十年別。
春思巖花爛，夏憶寒泉冽。
秋憶泛蘭卮，冬思玩松雪。
晨思小山桂，暝憶深潭月。
醉憶剖紅梨，飯思食紫蕨。
坐思藤蘿密，步憶莓苔滑。
晝夜百刻中，愁腸幾回絕。
每念羊叔子，言之豈常輟。
人生不如意，十乃居七八。
我未及懸輿，今猶佩朝紱。
焉能逐糜鹿，便得游林樾。
范恣滄波舟，張懷赤松列。
惟應詎身恤，豈敢忘臣節。
器滿自當欹，物盈終有缺。
從茲返樵徑，庶可希前哲。
昔人思避世，惟恐不深幽。
禽慶潛名嶽，鴟夷漾釣舟。
顧餘知止足，所樂在歸休。
不似尋山者，忘家恣遠遊。
蓬門常晝掩，竹徑寂無人。
鳥起飄松霰，麕行動谷榛。
應知禽魚侶，合與薜蘿親。
遙憶平皋望，溪煙已發春。
遙思寒食後，野老林下醉。
月照一山明，風吹百花氣。
飛泉與萬籟，彷彿疑簫吹。
不待曙華分，已應喧鳥至。
綺皓巖中石，嘗經伴隱淪。
紫芝呈幾曲，紅蘚閟千春。
聊用支琴尾，寧惟倚病身。
自知來處所，何暇問嚴遵。
尚平方畢娶，疏廣念歸期。
澗底松成蓋，簷前桂長枝。
徑閑芳草合，山靜落花遲。
雖有苽園在，無因及種時。
壯齡心已盡，孤賞意猶存。
豈望圖麟閣，惟思臥鹿門。
無謀堪適野，何力可拘原。
只有容身去，幽山自灌園。
自知無世用，只是愛山遊。
舊有嵇康懶，今慚趙武偷。
登巒未覺疾，泛水便忘憂。
最惜殘筋力，捫蘿遍一丘。
常羨蓽門翁，所思惟歲稔。
遙知松月曙，尚在山窗寢。
蘭氣入幽簾，禽言傍孤枕。
晨興步巖徑，更酌寒泉飲。
龍門有開士，愛我春潭碧。
清景出東山，閑來玩松石。
應憐林壑主，遠作滄溟客。
為我謝此僧，終當理歸策。
溪上藥苗齊，豐茸正堪掇。
皆能扶我壽，豈止堅肌骨。
味掩商山芝，英逾首陽蕨。
豈如甘谷士，只得香泉啜。
〈（有劉、楊二叟善釀）〉
二叟茅茨下，清晨飲濁醪。
雨殘紅芍藥，風落紫櫻桃。
巢燕銜泥疾，簷蟲掛網高。
閑思春谷事，轉覺宦途勞。
憶我齋中榻，寒宵幾獨眠。
管甯穿亦坐，徐孺去常懸。
蟲網垂應遍，苔痕染更鮮。
何人及身在，歸對老僧禪。
山中有所憶，夏景始清幽。
野竹陰無日，巖泉冷似秋。
翠岑當累榭，皓月入輕舟。
只有思歸夕，空簾且夢遊。
鼓篋依綠槐，橫經起秋霧。
有時連岳客，尚辦弦歌處。
自予去幽谷，誰人襲芳杜。
空留古苔石，對我巖中樹。
初歸故鄉陌，極望且徐輪。
近野樵蒸至，平泉煙火新。
農夫饋雞黍，漁子薦霜鱗。
惆悵懷楊僕，慚為關外人。
桑葉初黃梨葉紅，伊川落日盡無風。
漢儲何假終南客，甪里先生在谷中。
簪組十年夢，園廬今夕情。
誰憐故鄉月，復映碧潭生。
皓彩松上見，寒光波際輕。
還將孤賞意，暫寄玉琴聲。
高秋慚非隱，閑林喜退居。
老農爭席坐，稚子帶經鋤。
竹徑難回騎，仙舟但跂予。
豈知陶靖節，只自愛吾廬。
幽居近谷西，喬木與山齊。
野竹連池合，巖松映雪低。
喜君來白社，值我在青溪。
應笑於陵子，遺榮自灌畦。
雪覆寒溪竹，風卷野田蓬。
四望無竹跡，誰憐孤老翁。
非高柳下逸，自愛竹林閑。
才異居東裏，愚因在北山。
徑荒寒未掃，門設晝長關。
不及鴟夷子，悠悠煙水間。
昔我伊原上，孤遊竹樹間。
人依紅桂靜，鳥傍碧潭閑。
松蓋低春雪，藤輪倚暮山。
永懷桑梓邑，衰老若為還。
皎月照芳樹，鮮葩含素輝。 
愁人惜春夜，達曙想巖扉。 
風靜陰滿砌，露濃香入衣。 
恨無金谷妓，為我奏思歸。
遠村寒食後，細雨度川來。
芳草連溪合，梨花映墅開。
槿籬懸落照，松徑長新苔。
向夕亭皋望，游禽幾處回。
故鄉春欲盡，一歲芳難再。
巖樹已青蔥，吾廬日堪愛。
幽溪人未去，芳草行應礙。
遙憶紫藤垂，繁英照潭黛。
幽居人世外，久厭市朝喧。
蒼翠連雙闕，微茫認九原。
殘紅映鞏樹，斜日照轘轅。
薄暮柴扉掩，誰知仲蔚園。
高秋對涼野，四望何蕭瑟。
遠見鳴皋山，青峰原上出。
晨興採薇蕨，向暮歸蓬蓽。
詎假數揮金，餐和養餘日。
向老多悲恨，淒然念一丘。
巖泉終古在，風月幾年遊。
菌閣饒佳樹，菱潭有釣舟。
不如羊叔子，名與峴山留。
欲求塵外物，此樹是瑤林。
後素合餘絢，如丹見本心。
妍姿無點辱，芳意托幽深。
願以鮮葩色，淩霜照碧潯。
臺嶺生奇樹，佳名世未知。
纖纖疑大菊，落落是松枝。
照日含金晰，籠煙淡翠滋。
勿言人去晚，猶有歲寒期。
何年霜夜月，桂子落寒山。
翠幹生巖下，金英在世間。
幽崖空自老，清漢未知還。
惟有涼秋夜，嫦娥來暫攀。
吾愛山中樹，繁英滿目鮮。
臨風飄碎錦，映日亂非煙。
影入春潭底，香凝月榭前。
豈知幽獨客，賴此當朱弦。
聞有三株樹，惟應秘閬風。
珊瑚不生葉，朱草又無叢。
未若淩雲柏，常能終歲紅。
晨霞與落日，相照在巖中。
楚客重蘭蓀，遺芳今未歇。
葉抽清淺水，花照暄妍節。
紫豔映渠鮮，輕香含露潔。
離居若有贈，暫與幽人折。
激水自山椒，析波分淺瀨。
回環疑古篆，詰曲如縈帶。
甯愬羽觴遲，惟歡親友會。
欲知中聖處，皓月臨松蓋。
近蓄東溪水，悠悠起淥波。
彩鴛留不去，芳草日應多。
夾岸生奇筱，緣巖覆女蘿。
蘭橈思無限，為感濯纓歌。
清沚雙鸂鶒，前年海上雛。
今來戀洲嶼，思若在江湖。
欲起搖荷蓋，閑飛濺水珠。
不能常泛泛，惟作逐波鳧。
西園最多趣，永日自忘歸。
石瀨流清淺，風岑澹翠微。
曉翻紅藥豔，晴嫋碧潭輝。
獨望娟娟月，宵分半掩扉。
昔見歷陽山，雞籠已孤秀。
今看海嶠樹，翠蓋何幽茂。
霰雪詎能侵，煙嵐自相揉。
攀條獨臨憩，況值清陰晝。
清剡與嚴湍，潺湲皆可憶。
適來玩山水，無此秋潭色。
莫辨幽蘭叢，難分翠禽翼。
遲遲洲渚步，臨眺忘餐食。
野竹自成徑，繞溪三里餘。
檀欒被層阜，蕭瑟蔭清渠。
日落見林靜，風行知谷虛。
田家故人少，誰肯共焚魚。
蕙草春已碧，蘭花秋更紅。
四時發英豔，三徑滿芳叢。
秀色濯清露，鮮輝搖惠風。
王孫未知返，幽賞竟誰同。
五嶽徑雖深，遍遊心已蕩。
苟能知止足，所遇皆清曠。
七十難可期，一丘乃微尚。
遙懷少室山，常恐非吾望。
嘉樹陰初合，山中賞更新。
禽言未知夏，蘭徑尚餘春。
散滿蘿垂帶，扶疏桂長輪。
丹青寫不盡，宵夢歎非真。
累榭空留月，虛舟若待人。
何時倚蘭棹，相與掇汀蘋。
我有嚴湍思，懷人訪故臺。
客星依釣隱，仙石逐槎回。
倒影含清沚，凝陰長碧苔。
飛泉信可挹，幽客未歸來。
林中有奇石，彷彿獸潛行。
乍似依巖桂，還疑食野蘋。
茸長綠蘚映，斑細紫苔生。
不是見羈者，何勞如頓纓。
常愛仙都山，奇峰千仞懸。
迢迢一何迥，不與眾山連。
忽逢海嶠石，稍慰平生憶。
何以慰我心，亭亭孤且直。
潺湲桂水湍，漱石多奇狀。
鱗次冠煙霞，蟬聯疊波浪。
今來碧梧下，迥出秋潭上。
歲晚苔蘚滋，懷賢益惆悵。
芙蓉含露時，秀色波中溢。
玉女襲朱裳，重重映皓質。
晨霞耀丹景，片片明秋日。
蘭澤多眾芳，妍姿不相匹。
余心憐白鷺，潭上日相依。
拂石疑星落，淩風似雪飛。
碧沙常獨立，清景自忘歸。
所樂惟煙水，徘徊戀釣磯。
昔日任公子，期年釣此魚。
無由見成嶽，聊喜識專車。
皎皎連霜月，高高映碧渠。
陶潛雖好事，觀海只披圖。
桂舟蘭作枻，芬芳皆絕世。
只可弄潺湲，焉能濟大川。
樹懸涼夜月，風散碧潭煙。
未得同魚子，菱歌共扣舷。
無輕舴艋舟，始自鴟夷子。
雙闕掛朝衣，五湖極煙水。
時遊杏壇下，乍入湘川裏。
永日歌濯纓，超然謝塵滓。
釣瀨水漣漪，富春山合遝。
松上夜猿鳴，谷中清響合。
沖網忽見羈，故山從此辭。
無由碧潭飲，爭接綠蘿枝。
閑思昔歲事，忽忽念伊川。
乘月步秋阪，滿山聞石泉。
回塘碧潭映，高樹綠蘿懸。
露下叫田鶴，風來嘶晚蟬。
懷茲長在夢，歸去且無緣。
幽穀人未至，蘭苕應更鮮。
山谷才浮芥，中園已濫觴。
逶迤過竹塢，浩淼走蘭塘。
夜靜聞魚躍，風微見雁翔。
從茲東向海，可泛濟川航。
雞鳴日觀望，遠與扶桑對。
滄海似熔金，眾山如點黛。
遙知碧峰首，獨立煙嵐內。
此石依五松，蒼蒼幾千載。
十二峰前月，三聲猿夜愁。
此中多怪石，日夕漱寒流。
必是歸星渚，先求歷鬥牛。
還疑煙雨霽，彷彿是嵩丘。
龍伯釣鼇時，蓬萊一峰坼。
飛來碧海畔，遂與三山隔。
其下多長溪，潺湲淙亂石。
知君分如此，贈逾荊山璧。
常疑六合外，未信漆園書。
及此聞溪漏，方欣驗尾閭。
大哉天地氣，呼吸有盈虛。
美石勞相贈，瓊瑰自不如。
嚴光隱富春，山色溪又碧。
所釣不在魚，揮綸以自適。
余懷慕君子，且欲坐潭石。
持此返伊川，悠然慰衰疾。
衰疾常懷土，郊園欲掩扉。
雖知明目地，不及有身歸。
鞏樹秋陰遍，伊原霽色微。
此生看白首，良願已應違。
忽憶巖中雪，誰人拂薜蘿。
竹梢低未舉，松蓋偃應多。
山溜隨冰落，林麇帶霰過。
不勞聞鶴語，方奏苦寒歌。
今日初春暖，山中事若何。
雪開喧鳥至，澌散躍魚多。
幽翠生松栝，輕煙起薜蘿。
柴扉常晝掩，惟有野人過。
昔年將出谷，幾日對辛夷。
倚樹憐芳意，攀條惜歲滋。
清陰須暫憩，秀色正堪思。
只待揮金日，殷勤泛羽卮。
寒塘數樹梅，常近臘前開。
雪映緣巖竹，香侵泛水苔。
遙思清景暮，還有野禽來。
誰是攀枝客，茲辰醉始回。
野人清旦起，掃雪見蘭芽。
始畎春泉入，惟愁暮景斜。
未抽萱草葉，才發款冬花。
誰念江潭老，中宵旅夢賒。
谷中春日暖，漸憶掇茶英。
欲及清明火，能銷醉客酲。
松花飄鼎泛，蘭氣入甌輕。
飲罷閑無事，捫蘿溪上行。
雖遊洛陽道，未識故園花。
曉憶東溪雪，晴思冠嶺霞。
谷深蘭色秀，村迥柳陰斜。
悵望龍門晚，誰知小隱家。
春鳩鳴野樹，細雨入池塘。
潭上花微落，溪邊草更長。
梳風白鷺起，拂水彩鴛翔。
最羨歸飛燕，年年在故鄉。
伊川新雨霽，原上見春山。
緱嶺晴虹斷，龍門宿鳥還。
牛羊平野外，桑柘夕煙間。
不及鄉園叟，悠悠盡日閑。
遙聞碧潭上，春晚紫藤開。
水似晨霞照，林疑彩鳳來。
清香凝島嶼，繁豔映莓苔。
金谷如相並，應將錦帳回。
郊外杏花坼，林間布穀鳴。
原田春雨後，溪水夕流平。
野老荷蓑至，和風吹草輕。
無因共沮溺，相與事巖耕。
未謝留侯疾，常懷仲蔚園。
閑謠紫芝曲，歸夢赤松村。
忽改蓬蒿色，俄吹黍谷暄。
多慚孔北海，傳教及衡門。
忽聞樵客語，暫慰野人心。
幽徑芳蘭密，閒庭秀木深。
麇麚來澗底，鳧鵠遍川潯。
誰念滄溟上，歸歟起歎音。
聞君采奇石，剪斷赤城霞。
潭上倒虹影，波中搖日華。
仙巖接絳氣，溪路雜桃花。
若值客星去，便應隨海槎。
黃河西繞郡城流，上巳應無祓禊遊。
為憶淥江春水色，更無宵夢向吳州。
自有此山川，於今幾太守？
近世二千石，畢公宣化厚。
丞相量納川，平陽氣沖斗。
三賢若時雨，所至躋仁壽。
遠謫南荒一病身，停舟暫吊汨羅人。
都緣靳尚圖專國，
豈是懷王厭直臣。
萬里碧潭秋景靜，四時愁色野花新。
不勞漁父重相問，自有招魂拭淚巾。
嶺外守歲 (李德裕)
昔日徵黃綺，余慚在鳳池。
今來招隱士，恨不見瓊枝。
下馬荒堦日欲曛，潺潺石溜靜中聞。
鳥啼花發人聲絕，寂寞山窗掩白雲。
嵩少心期杳莫攀，好山聊復一開顏。
明朝便是南荒路，更上層樓望故關。
檢經求綠字，憑酒借紅顏。
君不見秋山寂歷風飆歇，半夜青崖吐明月。
寒光乍出松筱間，萬籟蕭蕭從此發。
忽聞歌管吟朔風，精魂想在幽巖中。
銀花懸院榜，神撼引鈴絛。
葳蕤輕風裏，若銜若垂何可擬。
自從一夢高唐後，可是無人勝楚王。〈（《賦巫山神女》，見《雲溪友議》）〉
牛羊具特俎。
心悟覺身勞，雲中棄寶刀。
久閑生髀肉，多壽長眉毫。
書空蹺足睡，路險側身行。〈（德裕嘗吟此句，雲是先達詩。附記見《桂苑叢談》）〉
誰家幼女敲箸歌，何處丁妻點燈織。
魚蝦集橘市。
休咎占人甲，挨持見天丁。
洛下推年少，山東許地高。
世上文章士，誰為第一人。
老生誇隱拙，時輩毀尖新。
奇觚率爾操，諷諫欣然納。
