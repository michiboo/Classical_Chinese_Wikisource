

白居易，字樂天，下邽人。貞元中，擢進士第，補校書郎。元和初，對制策，入等，調盩厔尉、集賢校理，尋召爲翰林學士、左拾遺，拜贊善大夫。以言事貶江州司馬，徙忠州刺史。穆宗初，徵爲主客郎中、知制誥，復乞外，歷杭、蘇二州刺史。文宗立，以祕書監召，遷刑部侍郎。俄移病，除太子賓客分司東都，拜河南尹。開成初，起爲同州刺史，不拜，改太子少傅。會昌初，以刑部尚書致仕。卒贈尚書右僕射，諡曰文。自號醉吟先生，亦稱香山居士。與同年元稹酬詠，號元白；與劉禹錫酬詠，號劉白。《長慶集》詩二十卷，後集詩十七卷，別集補遺二卷，今編詩三十九卷。
皇帝嗣寶曆，元和三年冬。
自冬及春暮，不雨旱爞爞。
上心念下民，懼歲成災凶。
遂下罪己詔，殷勤告萬邦。
帝曰予一人，繼天承祖宗。
憂勤不遑寧，夙夜心忡忡。
元年誅劉闢，一舉靖巴邛。
二年戮李錡，不戰安江東。
顧惟眇眇德，遽有巍巍功。
或者天降沴，無乃儆予躬。
上思答天戒，下思致時邕。
莫如率其身，慈和與儉恭。
乃命罷進獻，乃命賑饑窮。
宥死降五刑，責己寬三農。
宮女出宣徽，廐馬減飛龍。
庶政靡不舉，皆出自宸衷。
奔騰道路人，傴僂田野翁。
歡呼相告報，感泣涕霑胸。
順人人心悅，先天天意從。
詔下纔七日，和氣生沖融。
凝爲油油雲，散作習習風。
晝夜三日雨，淒淒復濛濛。
萬心春熙熙，百穀青芃芃。
人變愁爲喜，歲易儉爲豐。
乃知王者心，憂樂與衆同。
皇天與后土，所感無不通。
冠珮何鏘鏘，將相及王公。
蹈舞呼萬歲，列賀明庭中。
小臣誠愚陋，職忝金鑾宮。
稽首再三拜，一言獻天聰。
君以明爲聖，臣以直爲忠。
敢賀有其始，亦願有其終。

張君何為者，業文三十春。
尤工樂府詩，舉代少其倫。 
為詩意如何，六義互鋪陳。
風雅比興外，未嘗著空文。 
讀君學仙詩，可諷放佚君。
讀君董公詩，可誨貪暴臣。 
讀君商女詩，可感悍婦仁。
讀君勤齊詩，可勸薄夫敦。 
上可裨教化，舒之濟萬民。
下可理情性，卷之善一身。 
始從青衿歲，迨此白髮新。
日夜秉筆吟，心苦力亦勤。 
時無采詩官，委棄如泥塵。
恐君百歲後，滅沒人不聞。 
願藏中秘書，百代不湮淪。
願播內樂府，時得聞至尊。 
言者志之苗，行者文之根。
所以讀君詩，亦知君為人。 
如何欲五十，官小身賤貧。
病眼街西住，無人行到門。

洛陽誰不死，戡死聞長安。
我是知戡者，聞之涕泫然。 
戡佐山東軍，非義不可干。
拂衣向西來，其道直如絃。 
從事得如此，人人以為難。
人言明明代，合置在朝端。 
或望居諫司，有事戡必言。
或望居憲府，有邪戡必彈。 
惜哉兩不諧，沒齒為閑官。
竟不得一日，謇謇立君前。 
形骸隨眾人，斂葬北邙山。
平生剛腸內，直氣歸其間。 
賢者為生民，生死懸在天。
謂天不愛人，胡為生其賢。 
謂天果愛民，胡為奪其年。
茫茫元化中，誰執如此權。

長安多大宅，列在街西東。
往往朱門內，房廊相對空。 
梟鳴松桂枝，狐藏蘭菊叢。
蒼苔黃葉地，日暮多旋風。 
前主為將相，得罪竄巴庸。
後主為公卿，寢疾歿其中。 
連延四五主，殃禍繼相鍾。
自從十年來，不利主人翁。 
風雨壞簷隙，蛇鼠穿牆墉。
人疑不敢買，日毀土木功。 
嗟嗟俗人心，甚矣其愚蒙。
但恐災將至，不思禍所從。 
我今題此詩，欲悟迷者胸。
凡為大官人，年祿多高崇。 
權重持難久，位高勢易窮。
驕者物之盈，老者數之終。 
四者如寇盜，日夜來相攻。
假使居吉土，孰能保其躬。 
因小以明大，借家可諭邦。
周秦宅崤函，其宅非不同。 
一興八百年，一死望夷宮。
寄語家與國，人凶非宅凶。

人有夢仙者，夢身升上清。
坐乘一白鶴，前引雙紅旌。 
羽衣忽飄飄，玉鸞俄錚錚。
半空直下視，人世塵冥冥。 
漸失鄉國處，纔分山水形。
東海一片白，列岳五點青。 
須臾羣仙來，相引朝玉京。
安期羨門輩，列侍如公卿。 
仰謁玉皇帝，稽首前致誠。
帝言汝仙才，努力勿自輕。 
却後十五年，期汝不死庭。
再拜受斯言，即寤喜且驚。 
祕之不敢泄，誓志居巖扃。
恩愛捨骨肉，飲食斷羶腥。 
朝餐雲母散，夜吸沆瀣精。
空山三十載，日望輜輧迎。 
前期過已久，鸞鶴無來聲。
齒發日衰白，耳目減聰明。 
一朝同物化，身與糞壤并。
神仙信有之，俗力非可營。 
苟無金骨相，不列丹臺名。
徒傳辟穀法，虛受燒丹經。 
只自取勤苦，百年終不成。
悲哉夢仙人，一夢誤一生。

田家少閑月，五月人倍忙。
夜來南風起，小麥覆隴黃。 
婦姑荷箪食，童稚攜壺漿。
相隨餉田去，丁壯在南岡。 
足蒸暑土氣，背灼炎天光。
力盡不知熱，但惜夏日長。 
復有貧婦人，抱子在其傍。
右手秉遺穗，左臂懸弊筐。 
聽其相顧言，聞者為悲傷。
家田輸稅盡，拾此充饑腸。 
今我何功德？曾不事農桑。
吏祿三百石，歲晏有餘糧。 
念此私自愧，盡日不能忘。

海水無風時，波濤安悠悠。
鱗介無小大，遂性各沉浮。 
突兀海底鼇，首冠三神丘。
鈎網不能制，其來非一秋。 
或者不量力，謂茲鼇可求。
屓贔牽不動，綸絕沉其鈎。 
一鼇既頓頷，諸鼇齊掉頭。
白濤與黑浪，呼吸繞咽喉。 
噴風激飛廉，鼓波怒陽侯。
鯨鯢得其便，張口欲吞舟。 
萬里無活鱗，百川多倒流。
遂使江漢水，朝宗意亦休。 
蒼然屏風上，此畫良有由。

驊騮失其主，羸餓無人牧。
向風嘶一聲，莽蒼黃河曲。 
蹋冰水畔立，臥雪塚間宿。
歲暮田野空，寒草不滿腹。 
豈無市駿者，盡是凡人目。
相馬失於瘦，遂遺千里足。 
村中何擾擾，有吏征芻粟。
輸彼軍廄中，化作駑駘肉。

絲桐合為琴，中有太古聲。
古聲淡無味，不稱今人情。 
玉徽光彩滅，朱絃塵土生。
廢棄來已久，遺音尚泠泠。 
不辭為君彈，縱彈人不聽。
何物使之然，羌笛與秦箏。

古劍寒黯黯，鑄來幾千秋。
白光納日月，紫氣排斗牛。 
有客借一觀，愛之不敢求。
湛然玉匣中，秋水澄不流。 
至寶有本性，精剛無與儔。
可使寸寸折，不能繞指柔。 
願快直士心，將斷佞臣頭。
不願報小怨，夜半刺私讎。 
勸君慎所用，無作神兵羞。

一株青玉立，千葉綠雲委。
亭亭五丈餘，高意猶未已。 
山僧年九十，清淨老不死。
自云手種時，一顆青桐子。 
直從萌芽拔，高自毫末始。
四面無附枝，中心有通理。 
寄言立身者，孤直當如此。

污溝貯濁水，水上葉田田。
我來一長歎，知是東溪蓮。 
下有青泥污，馨香無復全。
上有紅塵撲，顏色不得鮮。 
物性猶如此，人事亦宜然。
託根非其所，不如遭棄捐。 
昔在溪中日，花葉媚清漣。
今來不得地，顦顇府門前。

旱久炎氣盛，中〈去聲〉人若燔燒。
清風隱何處，草樹不動搖。 
何以避暑氣，無如出塵囂。
行行都門外，佛閣正岧嶢. 
清涼近高生，煩熱委靜銷。
開襟當軒坐，意泰神飄飄。 
迴看歸路傍，禾黍盡枯焦。
獨善誠有計，將何救旱苗。

奉詔登左掖，束帶參朝議。
何言初命卑，且脫風塵吏。 
杜甫陳子昂，才名括天地。
當時非不遇，尚無過斯位。 
況予蹇薄者，寵至不自意。
驚近白日光，慚非青雲器。 
天子方從諫，朝廷無忌諱。
豈不思匪躬，適遇時無事。 
受命已旬月，飽食隨班次。
諫紙忽盈箱，對之終自愧。

自我從宦遊，七年在長安。
所得惟元君，乃知定交難。 
豈無山上苗，徑寸無歲寒。
豈無要津水，咫尺有波瀾。 
之子異於是，久處誓不諼。
無波古井水，有節秋竹竿。 
一為同心友，三及芳歲闌。
花下鞍馬遊，雪中杯酒歡。 
衡門相逢迎，不具帶與冠。
春風日高睡，秋月夜深看。 
不為同登科，不為同署官。
所合在方寸，心源無異端。

小樹兩株柏，新土三尺墳。
蒼蒼白露草，此地哭劉君。 
哭君豈無辭，辭云君子人。
如何天不弔，窮悴至終身。 
愚者多貴壽，賢者獨賤迍。
龍亢彼無悔，蠖屈此不伸。 
哭罷持此辭，吾將詰羲文。

大圭廉不割，利劍用不缺。
當其斬馬時，良玉不如鐵。 
置鐵在洪鑪，鐵消易如雪。
良玉同其中，三日燒不熱。 
君疑才與德，詠此知優劣。

楚王多內寵，傾國選嬪妃。
又愛從禽樂，馳騁每相隨。
錦韝臂花隼，羅袂控金羈。
遂習宮中女，皆如馬上兒。
色禽合為荒，刑政兩已衰。
雲夢春仍獵，章華夜不歸。
東風二月天，春雁正離離。
美人挾銀鏑，一發疊雙飛。
飛鴻驚斷行，斂翅避蛾眉。
君王顧之笑，弓箭生光輝。
回眸語君曰，昔聞莊王時。
有一愚夫人，其名曰樊姬。
不有此遊樂，三載斷鮮肥。

越國政初荒，越天旱不已。
風日燥水田，水涸塵飛起。
國中新下令，官渠禁流水。
流水不入田，壅入王宮裏。
餘波養魚鳥，倒影浮樓雉。
澹灩九折池，縈迴十餘里。
四月芰荷發，越王日遊嬉。
左右好風來，香動芙蓉蘂。
但愛芙蓉香，又種芙蓉子。
不念閶門外，千里稻苗死。

吳王心日侈，服玩盡奇瓖。
身臥翠羽帳，手持紅玉杯。
冠垂明月珠，帶束通天犀。
行動自矜顧，數步一徘徊。
小人知所好，懷寶四方來。
奸邪得藉手，從此倖門開。
古稱國之寶，穀米與賢才。
今看君王眼，視之如塵灰。
伍員諫已死，浮屍去不迴。
姑蘇臺下草，麋鹿暗生麑。

晨遊紫閣峰，暮宿山下村。
村老見余喜，爲余開一尊。 
舉杯未及飲，暴卒來入門。
紫衣挾刀斧，草草十餘人。 
奪我蓆上酒，掣我盤中餐。
主人退後立，斂手反如賓。 
中庭有奇樹，種來三十春。
主人惜不得，持斧斷其根。 
口稱采造家，身屬神策軍。
主人慎勿語，中尉正承恩。

禾黍與稂莠，雨來同日滋。
桃李與荊棘，霜降同夜萎。 
草木既區別，榮枯那等夷。
茫茫天地意，無乃太無私。 
小人與君子，用置各有宜。
奈何西漢末，忠邪並信之。 
不然盡信忠，早絕邪臣窺。
不然盡信邪，早使忠臣知。 
優游兩不斷，盛業日已衰。
痛矣蕭京輩，終令陷禍機。 
每讀元成紀，憤憤令人悲。
寄言為國者，不得學天時。 
寄言為臣者，可以鑒於斯。

陽城為諫議，以正事其君。
其手如屈軼，舉必指佞臣。 
卒使不仁者，不得秉國鈞。
元稹為御史，以直立其身。 
其心如肺石，動必達窮民。
東川八十家，冤憤一言伸。 
劉闢肆亂心，殺人正紛紛。
其嫂曰庾氏，棄絕不爲親。 
從史萌逆節，隱心潛負恩。
其佐曰孔戡，捨去不為賓。 
凡此士與女，其道天下聞。
常恐國史上，但記鳳與麟。 
賢者不為名，名彰教乃敦。
每惜若人輩，身死名亦淪。 
君為著作郎，職廢志空存。
雖有良史才，直筆無所申。 
何不自著書，實錄彼善人。
編為一家言，以備史闕文。

道傍一石婦，無記復無銘。
傳是此鄉女，為婦孝且貞。 
十五嫁邑人，十六夫征行。
夫行二十載，婦獨守孤煢。 
其夫有父母，老病不安寧。
其婦執婦道，一一如禮經。 
晨昏問起居，恭順發心誠。
藥餌自調節，膳羞必甘馨。 
夫行竟不歸，婦德轉光明。
後人高其節，刻石像婦形。 
儼然整衣巾，若立在閨庭。
似見舅姑禮，如聞環佩聲。 
至今為婦者，見此孝心生。
不比山頭石，空有望夫名。

拾得折劍頭，不知折之由。
一握青蛇尾，數寸碧峰頭。 
疑是斬鯨鯢，不然刺蛟虯。
缺落泥土中，委棄無人收。 
我有鄙介性，好剛不好柔。
勿輕直折劍，猶勝曲全鉤。

獨上樂遊園，四望天日曛。
東北何靄靄，宮闕入煙雲。
愛此高處立，忽如遺垢氛。
耳目暫清曠，懷抱鬱不伸。
下視十二街，綠樹間紅塵。
車馬徒滿眼，不見心所親。
孔生死洛陽，元九謫荊門。
可憐南北路，高蓋者何人。

昔我十年前，與君始相識。
曾將秋竹竿，〈今本竿字以下至秋竹二十字俱脫。誤作會將秋竹心。風霜侵不得。〉比君孤且直。 
中心一以合，外事紛無極。
共保秋竹心，風霜侵不得。 
始嫌梧桐樹，秋至先改色。
不愛楊柳枝，春來軟無力。 
憐君別我後，見竹長相憶。
常欲在眼前，故栽庭戶側。 
分首今何處，君南我在北。
吟我贈君詩，對之心惻惻。

鶴有不羣者，飛飛在野田。
饑不啄腐鼠，渴不飲盜泉。 
貞姿自耿介，雜鳥何翩翾。
同遊不同志，如此十餘年。 
一興嗜慾念，遂為矰繳牽。
委質小池內，爭食羣雞前。 
不惟懷稻粱，兼亦競腥羶。
不惟戀主人，兼亦狎烏鳶。 
物心不可知，天性有時遷。
一飽尚如此，況乘大夫軒。

元和歲在卯，六年春二月。
月晦寒食天，天陰夜飛雪。 
連宵復竟日，浩浩殊未歇。
大似落鵝毛，密如飄玉屑。 
寒銷春茫蒼，氣變風凜冽。
上林草盡沒，曲江水復結。 
紅幹杏花死，綠凍楊枝折。
所憐物性傷，非惜年芳絶。 
上天有時令，四序平分別。
寒燠苟反常，物生皆夭閼。 
我觀聖人意，魯史有其說。
或記水不冰，或書霜不殺。 
上將儆政教，下以防災孽。
茲雪今如何，信美非時節。

富貴人所愛，聖人去其泰。
所以致仕年，著在禮經內。 
玄元亦有訓，知止則不殆。
二疏獨能行，遺跡東門外。 
清風久銷歇，迨此向千載。
斯人古亦稀，何況今之代。 
遑遑名利客，白首千百輩。
惟有高僕射，七十懸車蓋。 
我年雖未老，歲月亦云邁。
預恐耄及時，貪榮不能退。 
中心私自儆，何以為我戒。
故作僕射詩，書之於大帶。

城中看花客，旦暮走營營。
素華人不顧，亦占牡丹名。 
閉在深寺中，車馬無來聲。
唯有錢學士，盡日繞叢行。 
憐此皓然質，無人自芳馨。
衆嫌我獨賞，移植在中庭。 
留景夜不暝，迎光曙先明。
對之心亦靜，虛白相向生。 
唐昌玉蘂花，攀玩衆所爭。
折來比顏色，一種如瑤瓊。 
彼因稀見貴，此以多為輕。
始知無正色，愛惡隨人情。 
豈惟花獨爾，理與人事并。
君看入時者，紫豔與紅英。

生為同室親，死為同穴塵。
他人尚相勉，而況我與君。 
黔婁固窮士，妻賢忘其貧。
冀缺一農夫，妻敬儼如賓。 
陶潛不營生，翟氏自爨薪。
梁鴻不肯仕，孟光甘布裙。 
君雖不讀書，此事耳亦聞。
至此千載後，傳是何如人。 
人生未死間，不能忘其身。
所須者衣食，不過飽與溫。 
蔬食足充饑，何必膏粱珍。
繒絮足禦寒，何必錦繡文。 
君家有貽訓，清白遺子孫。
我亦貞苦士，與君新結婚。 
庶保貧與素，偕老同欣欣。

賈誼哭時事，阮籍哭路岐。
唐生今亦哭，異代同其悲。 
唐生者何人，五十寒且飢。
不悲口無食，不悲身無衣。 
所悲忠與義，悲甚則哭之。
太尉擊賊日，尚書叱盜時。 
大夫死兇寇，諫議謫蠻夷。
每見如此事，聲發涕輒隨。 
往往聞其風，俗士猶或非。
憐君頭半白，其志竟不衰。 
我亦君之徒，鬱鬱何所爲。
不能發聲哭，轉作樂府詩。 
篇篇無空文，句句必盡規。
功高虞人箴，痛甚騷人辭。 
非求宮律高，不務文字奇。
惟歌生民病，願得天子知。 
未得天子知，甘受時人嗤。
藥良氣味苦，瑟淡音聲稀。 
不懼權豪怒，亦任親朋譏。
人竟無奈何，呼作狂男兒。 
每逢群動息，或遇雲霧披。
但自高聲歌，庶幾天聽卑。 
歌哭雖異名，所感則同歸。
寄君三十章，與君爲哭詞。

自我心存道，外物少能逼。
常排傷心事，不為長歎息。
忽聞唐衢死，不覺動顏色。
悲端從東來，觸我心惻惻。
伊昔未相知，偶遊滑臺側。
同宿李翺家，一言如舊識。
酒酣出送我，風雪黃河北。
日西並馬頭，語別至昏黑。
君歸向東鄭，我來遊上國。
交心不交面，從此重相憶。
憐君儒家子，不得詩書力。
五十著青衫，試官無祿食。
遺文僅千首，六義無差忒。
散在京洛間，何人為收得。

憶昨元和初，忝備諫官位。
是時兵革後，生民正憔悴。
但傷民病痛，不識時忌諱。
遂作秦中吟，一吟悲一事。
貴人皆怪怒，閑人亦非訾。
天高未及聞，荊棘生滿地。
惟有唐衢見，知我平生志。
一讀興嘆嗟，再吟垂涕泗。
因和三十韻，手題遠緘寄。
致吾陳杜間，賞愛非常意。
此人無復見，此詩猶可貴。
今日開篋看，蠹魚損文字。
不知何處葬，欲問先歔欷。
終去哭墳前，還君一掬淚。

種蘭不種艾，蘭生艾亦生。
根荄相交長，莖葉相附榮。 
香莖與臭葉，日夜俱長大。
鋤艾恐傷蘭，溉蘭恐滋艾。 
蘭亦未能溉，艾亦未能除。
沉吟意不決，問君合何如。

悲哉爲儒者，力學不知疲。
讀書眼欲暗，秉筆手生胝。 
十上方一第，成名常苦遲。
縱有宦達者，兩鬢已成絲。 
可憐少壯日，適在窮賤時。
丈夫老且病，焉用富貴爲。 
沉沉朱門宅，中有乳臭兒。
狀貌如婦人，光明膏粱肌。 
手不把書卷，身不擐戎衣。
二十襲封爵，門承勳戚資。 
春來日日出，服御何輕肥。
朝從博徒飲，暮有倡樓期。 
平封還酒債，堆金選蛾眉。
聲色狗馬外，其餘一無知。 
山苗與澗松，地勢隨高卑。
古來無奈何，非君獨傷悲。

藤花紫蒙茸，藤葉青扶疏。
誰謂好顏色，而爲害有餘。 
下如蛇屈盤，上若繩縈紆。
可憐中間樹，束縛成枯株。 
柔蔓不自勝，嫋嫋掛空虛。
豈知纏樹木，千夫力不如。 
先柔後爲害，有似諛佞徒。
附著君權勢，君迷不肯誅。 
又如妖婦人，綢繆蠱其夫。
奇邪壞人室，夫惑不能除。 
寄言邦與家，所慎在其初。
毫末不早辨，滋蔓信難圖。 
願以藤爲戒，銘之於座隅。

十月鷹出籠，草枯雉兔肥。
下鞲隨指顧，百擲無一遺。 
鷹翅疾如風，鷹爪利如錐。
本爲鳥所設，今爲人所資。 
孰能使之然，有術甚易知。
取其向背性，制在饑飽時。 
不可使長飽，不可使長饑。
饑則力不足，飽則背人飛。 
乘饑縱搏擊，未飽須縶維。
所以爪翅功，而人坐收之。 
聖明馭英雄，其術亦如斯。
鄙語不可棄，吾聞諸獵師。

慈烏失其母，啞啞吐哀音，
晝夜不飛去，經年守故林。
夜夜夜半啼，聞者爲沾襟，
聲中如告訴，未盡反哺心。
百鳥豈無母，爾獨哀怨深？
應是母慈重，使爾悲不任。
昔有吳起者，母歿喪不臨。
嗟哉斯徒輩，其心不如禽！
慈烏復慈烏，鳥中之曾參。

梁上有雙燕，翩翩雄與雌。
銜泥兩椽間，一巢生四兒。 
四兒日夜長，索食聲孜孜。
青蟲不易捕，黃口無飽期。 
嘴爪雖欲敝，心力不知疲。
須臾十來往，猶恐巢中饑。 
辛勤三十日，母瘦雛漸肥。
喃喃教言語，一一刷毛衣。 
一旦羽翼成，引上庭樹枝。
舉翅不回顧，隨風四散飛。 
雌雄空中鳴，聲盡呼不歸。
卻入空巢裏，啁啾終夜悲。 
燕燕爾勿悲，爾當返自思。
思爾為雛日，高飛背母時。 
當時父母念，今日爾應知。

麥死春不雨，禾損秋早霜。
歲晏無口食，田中采地黃。 
采之將何用，持以易餱糧。
淩晨荷鋤去，薄暮不盈筐。 
攜來朱門家，賣與白面郎。
與君啖肥馬，可使照地光。 
願易馬殘粟，救此苦饑腸。

天冷日不光，太行峯蒼莽。
嘗聞此中險，今我方獨往。 
馬蹄凍且滑，羊腸不可上。
若比世路難，猶自平於掌。

古琴無俗韻，奏罷無人聽。
寒松無妖花，枝下無人行。 
春風十二街，軒騎不暫停。
奔車看牡丹，走馬聽秦箏。 
衆目悅芳豔，松獨守其貞。
衆耳喜鄭衛，琴亦不改聲。 
懷哉二夫子，念此無自輕。

王門豈無酒，侯門豈無肉。
主人貴且驕，待客禮不足。 
望塵而拜者，朝夕走碌碌。
王生獨拂衣，遐舉如雲鵠。 
寧歸白雲外，飲水臥空谷。
不能隨衆人，斂手低眉目。 
扣門與我別，酤酒留君宿。
好去采薇人，終南山正綠。

八年十二月，五日雪紛紛。
竹柏皆凍死，況彼無衣民。 
回觀村閭間，十室八九貧。
北風利如劍，布絮不蔽身。 
唯燒蒿棘火，愁坐夜待晨。
乃知大寒歲，農者尤苦辛。 
顧我當此日，草堂深掩門。
褐裘覆絁被，坐臥有餘溫。 
倖免饑凍苦，又無壠畝勤。
念彼深可愧，自問是何人。

有吏夜叩門，高聲催納粟。
家人不待曉，場上張燈燭。 
揚簸淨如珠，一車三十斛。
猶憂納不中，鞭責及僮僕。 
昔余謬從事，內愧才不足。
連授四命官，坐屍十年祿。 
常聞古人語，損益周必復。
今日諒甘心，還他太倉穀。

百人無一直，百直無一遇。
借問遇者誰，正人行得路。 
中丞薛存誠，守直心甚固。
皇明燭如日，再使秉王度。 
奸豪與佞巧，非不憎且懼。
直道漸光明，邪謀難蓋覆。 
每因匪躬節，知有匡時具。
張爲墜網綱，倚作頹簷柱。 
悠哉上天意，報施紛回互。
自古已冥茫，從今尤不諭。 
豈與小人意，昏然同好惡。
不然君子人，何反如朝露。 
裴相昨已夭，薛君今又去。
以我惜賢心，五年如旦暮。 
況聞善人命，長短繫運數。
今我一涕零，豈爲中丞故。

前池秋始半，卉物多摧壞。
欲暮槿先萎，未霜荷已敗。
默然有所感，可以從茲誡。
本不種松筠，早凋何足怪。

鑿池貯秋水，中有蘋與芰。
天旱水暗消，塌然委空地。
有似汎汎者，附離權與貴。
一旦恩勢移，相隨共憔悴。

太陰不離畢，太歲仍在午。
旱日與炎風，枯燋我田畝。 
金石欲銷鑠，況茲禾與黍。
嗷嗷萬族中，唯農最辛苦。 
憫然望歲者，出門何所覩。
但見棘與茨，羅生徧場圃。 
惡苗承沴氣，欣然得其所。
感此因問天，可能長不雨。

昨夜霜一降，殺君庭中槐。
乾葉不待黃，索索飛下來。 
憐君感節物，晨起步前階。
臨風蹋葉立，半日顏色低。 
西望長安城，歌鐘十二街。
何人不歡樂，君獨心悠哉。 
白日頭上走，朱顏鏡中頹。
平生青雲心，銷化成死灰。 
我今贈一言，勝飲酒千杯。
其言雖甚鄙，可破悒悒懷。 
朱門有勳貴，陋巷有顏回。
窮通各問命，不繫才不才。 
推此自豁豁，不必待安排。

丘中有一士，不知其姓名。
面色不憂苦，血氣常和平。
每選隙地居，不蹋要路行。
舉動無尤悔，物莫與之爭。
藜藿不充腸，布褐不蔽形。
終歲守窮餓，而無嗟嘆聲。
豈是愛貧賤，深知時俗情。
勿矜羅弋巧，鸞鶴在冥冥。

丘中有一士，守道歲月深。
行披帶索衣，坐拍無絃琴。
不飲濁泉水，不息曲木陰。
所逢茍非義，糞土千黃金。
鄉人化其風，薰如蘭在林。
智愚與強弱，不忍相欺侵。
我欲訪其人，將行復沈吟。
何必見其面，但在學其心。

桂布白似雪，吳綿軟於雲。
布重綿且厚，爲裘有餘溫。 
朝擁坐至暮，夜覆眠達晨。
誰知嚴冬月，支體暖如春。 
中夕忽有念，撫裘起逡巡。
丈夫貴兼濟，豈獨善一身。 
安得萬里裘，蓋裹週四垠。
穩暖皆如我，天下無寒人。

人言百果中，唯棗凡且鄙。
皮皴似龜手，葉小如鼠耳。 
胡爲不自知，生花此園裏。
豈宜遇攀玩，倖免遭傷毀。 
二月曲江頭，雜英紅旖旎。
棗亦在其間，如嫫對西子。 
東風不擇木，吹煦長未已。
眼看欲合抱，得盡生生理。 
寄言遊春客，乞君一回視。
君愛繞指柔，從君憐柳杞。 
君求悅目豔，不敢爭桃李。
君若作大車，輪軸材須此。

嘉魚薦宗廟，靈龜貢邦家。
應龍能致雨，潤我百穀芽。 
蠢蠢水族中，無用者蝦蟇。
形穢肌肉腥，出沒於泥沙。 
六月七月交，時雨正滂沱。
蝦蟇得其志，快樂無以加。 
地既蕃其生，使之族類多。
天又與其聲，得以相諠譁。 
豈惟玉池上，汙君清冷波。
可獨瑤瑟前，亂君鹿鳴歌。 
常恐飛上天，跳躍隨姮娥。
往往蝕明月，遣君無奈何。

賣藥向都城，行憩青門樹。
道逢馳驛者，色有非常懼。 
親族走相送，欲別不敢住。
私怪問道旁，何人復何故。 
云是右丞相，當國握樞務。
祿厚食萬錢，恩深日三顧。 
昨日延英對，今日崖州去。
由來君臣間，寵辱在朝暮。 
青青東郊草，中有歸山路。
歸去臥雲人，謀身計非誤。

曉日提竹籃，家僮買春蔬。
青青芹蕨下，疊臥雙白魚。 
無聲但呀呀，以氣相煦濡。
傾籃寫地上，撥剌長尺餘。 
豈唯刀機憂，坐見螻蟻圖。
脫泉雖已久，得水猶可蘇。 
放之小池中，且用救乾枯。
水小池窄狹，動尾觸四隅。 
一時幸苟活，久遠將何如。
憐其不得所，移放於南湖。 
南湖連西江，好去勿踟躕。
施恩即望報，吾非斯人徒。 
不須泥沙底，辛苦覓明珠。

陵上有老柏，柯葉寒蒼蒼。
朝爲風煙樹，暮爲宴寢床。 
以其多奇文，宜升君子堂。
刮削露節目，拂拭生輝光。 
玄斑狀貍首，素質如截肪。
雖充悅目玩，終乏周身防。 
華彩誠可愛，生理苦已傷。
方知自殘者，爲有好文章。

廬山多桂樹，湓浦多修竹，東林寺有白蓮華，皆植物之貞勁秀異者，雖宮囿省寺中，未必能盡有。夫物以多為賤，故南方人不貴重之。至有蒸爨其桂，剪棄其竹，白眼於蓮花者。予惜其不生於北土也，因賦三題以唁之。
偃蹇月中桂，結根依青天。
天風繞月起，吹子下人間。
飄零委何處，乃落匡廬山。
生爲石上桂，葉如剪碧鮮。
枝幹日長大，根荄日牢堅。
不歸天上月，空老山中年。
廬山去咸陽，道里三四千。
無人爲移植，得入上林園。
不及紅花樹，長栽溫室前。
潯陽十月天，天氣仍溫燠。
有霜不殺草，有風不落木。
玄冥氣力薄，草木冬猶綠。
誰肯湓浦頭，回眼看修竹。
其有顧眄者，持刀斬且束。
剖劈青琅玕，家家蓋墻屋。
吾聞汾晋間，竹少重如玉。
胡爲取輕賤，生此西江曲。
東林北塘水，湛湛見底清。
中生白芙蓉，菡萏三百莖。
白日發光彩，清飈散芳馨。
洩香銀囊破，瀉露玉盤傾。
我慚塵垢眼，見此瓊瑤英。
乃知紅蓮華，虛得清淨名。
夏萼敷未歇，秋房結纔成。
夜深衆僧寢，獨起繞池行。
欲收一顆子，寄向長安城。
但恐出山去，人間種不生。

潯陽郊郭間，大水歲一至。
閭閻半漂蕩，城堞多傾墜。 
蒼茫生海色，渺漫連空翠。
風卷白波翻，日煎紅浪沸。 
工商徹屋去，牛馬登山避。
況當率稅時，頗害農桑事。 
獨有傭舟子，鼓枻生意氣。
不知萬人災，自覓錐刀利。 
吾無奈爾何，爾非久得志。
九月霜降後，水涸爲平地。

