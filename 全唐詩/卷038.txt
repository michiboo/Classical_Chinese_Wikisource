
蕭德言，字文行，雍州長安人。貞觀中著作郎，兼弘文館學士，博涉經史，晚尤篤志於學，自晝達夜，略無休倦。每開五經，必束帶盥濯，危坐對之，爲春宮侍讀，拜祕書少監。高宗以師傅恩，加銀青光祿大夫。集三十卷，今存詩一首。
低身鏘玉珮，舉袖拂羅衣。
對簷疑燕起，映雪似花飛。

鄭世翼，滎陽人，弱冠有盛名。武德中，歷萬年丞、揚州錄事參軍，數以言辭忤物。貞觀中，坐怨謗，流巂州卒。集多遺失，今存詩五首。
嚴平本高尚，遠蹈古人風。
賣卜成都市，流名大漢中。
舊井改人世，寒泉久不通。
多年既罷汲，無禽乃遂空。
如何屬秋氣，唯見落雙桐。

步登北邙坂，踟躕聊寫望。
宛洛盛皇居，規模窮大壯。
三河分設險，兩崤資巨防。
飛觀紫煙中，層臺碧雲上。
青槐夾馳道，迢迢修且曠。
左右多第宅，參差居將相。
清晨謁帝返，車馬相追訪。
胥徒各異流，文物紛殊狀。
囂塵暗天起，簫管從風颺。
伊余孤且直，生平獨淪喪。
山幽有桂叢，何爲坐惆悵。

巫山凌太清，岧嶤類削成。
霏霏暮雨合，靄靄朝雲生。
危峯入鳥道，深谷寫猨聲。
別有幽棲客，淹留攀桂情。

初筓夢桃李，新妝應摽梅。
疑逐朝雲去，翻隨暮雨來。
雜珮含風響，叢花隔扇開。
姮娥對此夕，何用久裴回。

獨負千金價，應從買笑來。
秖持難發口，經爲幾人開。

崔信明，青州益都人。博聞彊記，下筆成章。大業中，令堯城，竇建德招之，不屈，去隱太行山。貞觀中，應詔舉，終秦川令，詩一首。
金門去蜀道，玉壘望長安。
豈言千里遠，方尋九折難。
西上君飛葢，東歸我掛冠。
猨聲出峽斷，月彩落江寒。
從今與君別，花月幾新殘。

楓落吳江冷〈《新唐書》云：「信明蹇傲自伐，嘗謂過李百藥，議者不許。鄭世翼亦傲倨，數佻輕忤物，遇信明江中，謂之曰：『聞公有楓落吳江冷，願見其餘。』信明欣然，多出衆篇。世翼覽未終，曰：『所見不逮所聞。』投諸水，引舟去。」〉。

孔紹安，越州山陰人。陳尚書奐之子。少誦古文集數十萬言，外兄虞世南歎異之，與詞人孫萬壽篤忘年好，時人稱爲孫孔。隋末，爲監察御史。歸唐，拜內史舍人，恩禮甚厚。嘗詔撰《梁史》，未成而卒。有文集五十卷，今存詩七首。
〈《本傳》云：「大業末，高祖討賊河東，紹安以監察御史爲監軍，深見接遇。及受禪，間行來奔，拜內史舍人。時夏侯端亦嘗監高祖軍，先紹安歸朝，授祕書監。紹安因侍宴，詠《石榴詩》，時人稱之。」〉
可惜庭中樹，移根逐漢臣。
只爲來時晚，花開不及春。

結葉還臨影，飛香欲徧空。
不意餘花落，翻沈露井中。

疇昔同幽谷，伊爾遷喬木。
赫奕盛青紫，討論窮簡牘。

結客佩吳鉤，橫行度隴頭。
鴈在弓前落，雲從陣後浮。
吳師驚燧象，燕將警奔牛。
轉蓬飛不息，冰河結未流。
若使三邊定，當封萬戶侯。

迢遰雙崤道，超忽三川湄。
此中俱失路，思君不可思。
遊人行變橘，逝者遽焚芝。
憶昔江湖上，同詠子衿詩。
何言陵谷徙，翻驚鄰笛悲。
陳根非席卉，穗帳異書帷。
與善成空說，殲良信在茲。
今日嚴夫子，哀命不哀時。

金湯既失險，玉石乃同焚。
墜葉還相覆，落羽更爲羣。
豈謂三秋節，重傷千里分。
遠離弦易轉，幽咽水難聞。
欲識相思處，山川間白雲。

〈一作孔德紹詩〉
早秋驚落葉，飄零似客心。
翻飛未肯下，猶言惜故林。

謝偃，衛縣人，本姓直勒氏，仕隋爲散從正員外。貞觀初，應詔對策及第，賀幸東都，詔求直諫，偃極言得失，太宗稱美，引爲弘文館直學士。爲《塵》、《影》二賦甚工，嘗奉詔撰《述聖賦》，又獻《惟皇誡德賦》以申諷。時李百藥工五言詩，偃善作賦，時人稱爲李詩、謝賦。出爲湘潭令。集十卷，今存詩四首。
春景嬌春臺，新露泣新梅。
春葉參差吐，新花重疊開。
花影飛鶯去，歌聲度鳥來。
倩看飄颻雪，何如舞袖迴。

逶迤度香閤，顧步出蘭閨。
欲繞鴛鴦殿，先過桃李蹊。
風帶舒還卷，簪花舉復低。
欲問今宵樂，但聽歌聲齊。

夜久星沈沒，更深月影斜。
裙輕纔動珮，鬟薄不勝花。
細風吹寶袂，輕露濕紅紗。
相看樂未已，蘭燈照九華。

青樓綺閣已含春，凝妝豔粉復如神。
細細輕裙全漏影，離離薄扇詎障塵。
樽中酒色恆宜滿，曲裏歌聲不厭新。
紫燕欲飛先遶棟，黃鶯始哢即嬌人。
撩亂垂絲昏柳陌，參差濃葉暗桑津。
上客莫畏斜光晚，自有西園明月輪。

蔡允恭，荊州江陵人。有風采，善綴文。仕隋，歷著作佐郎，起居舍人，煬帝屬詞賦，多令諷誦之。入唐，爲文學館學士。貞觀初，除太子洗馬。集二十卷，今存詩一首。
〈在隋時作〉
久倦川塗曲，忽此望淮圻。
波長泛淼淼，眺迥情依依。
稍覺金烏轉，漸見錦帆稀。
欲知仁化洽，謳歌滿路歸。

杜之松，博陵曲阿人，隋起居舍人。貞觀中，爲河中刺史，嘗荅王績書云：「康成道重，不許太守稱官；老萊家居，羞與諸侯爲伍。僕豈不能正平公之坐，敬養亥唐，屈文侯之膝，恭師子夏，其雅尚可知矣。」詩一首。
漢將本屯營，遼河有戍城。
大夫曾取姓，先生亦得名。
高枝拂遠鴈，疎影度遙星。
不辭攀折苦，爲入管弦聲。

崔善爲，貝州武城人，善曆數。仕隋，爲文林郎，嘗領丁匠五百人，營仁壽宮，楊素爲總監，來按實。善爲持簿暗唱，五百人無一差失。素大驚，稍遷樓煩司戶書佐。密勸高祖舉義旗，兵起，署爲大將軍府司戶參軍，轉尚書左丞。貞觀中，歷大理、司農二卿，出爲秦州刺史。詩二首。
頒條忝貴郡，懸榻久相望。
處士同楊鄭，邦君謝李疆。
詎知方擁篲，逢子敬惟桑。
明朝蓬戶側，會自謁任棠。

秋來菊花氣，深山客重尋。
露葉疑涵玉，風花似散金。
摘來還泛酒，獨坐即徐斟。
王弘貪自醉，無復覓楊林。

朱仲晦，王績鄉人，詩一首。
我從銅州來，見子上京客。
問我故鄉事，慰子羈旅色。
子問我所知，我對子應識。
朋遊總強健，童稚各長成。
華宗盛文史，連牆富池亭。
獨子園最古，舊林間新坰。
柳行隨堤勢，茅齋看地形。
竹從去年移，梅是今年榮。
渠水經夏響，石苔終歲青。
院果早晚熟，林花先後明。
語罷相歎息，浩然起深情。
歸哉且五斗，餉子東皐耕。

王宏，濟南人。與太宗幼日同學問，爲八體書。及帝即位，因訪鄉人，竟傳隱去。詩一首。
兒生三日掌上珠，燕頷猨肱穠李膚。
十五學劒北擊胡，羌歌燕築送城隅。
城隅路接伊川驛，河陽渡頭邯鄲陌。
可憐少年把手時，黃鳥雙飛梨花白。
秦王築城三千里，西自臨洮東遼水。
山邊疊疊黑雲飛，海畔莓莓青草死。
從來戰鬬不求勳，殺身爲君君不聞。
鳳皇樓上吹急管，落日裴回腸先斷。

朱子奢，蘇州人，善文辭，通春秋。貞觀時，累官諫議大夫、弘文館學士。爲人樂易，能劇談，以經義緣飾，每侍宴，帝令與羣臣論難，皆莫能及。詩一首。
神京背紫陌，縞駟結行輈。
北去橫橋道，西分清渭流。
寒光向壟沒，霜氣入松楸。
今日泉臺路，非是濯龍遊。

張文收，貝州人，善音律。貞觀初，授協律郎。咸寧中，遷太子率更令。撰《新樂書》十二卷，存詩一首。
淚滴珠難盡，容殘玉易銷。
倘隨明月去，莫道夢魂遙。

毛明素，貞觀中人，詩一首。
冶長倦縲紲，韓安歎死灰。
始驗山中木，方知貴不材。

