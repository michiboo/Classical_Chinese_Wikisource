
徐凝，睦州人，元和中官至侍郎。詩一卷。
逰子岀咸京，巴山萬里程。
白雲連鳥道，青壁遰猨聲。
雨雪經泥坂，煙花望錦城。
工文人共許，應紀蜀中行。
駟馬歸咸秦，雙鳧出海門。
還從清切禁，再沐聖眀恩。
禮樂中朝貴，文章大雅存。
江湖多放逸，獻替欲誰論？
絶國將無外，扶桑更有東。
來朝逢聖日，歸去及秋風。
夜泛潮迴際，晨征蒼莽中。
鯨波騰水府，蜃氣壯仙宮。
天眷何期遠，王文久已同。
相望杳不見，離恨托飛鴻。
此花南地知難種，慚愧僧閒用意栽。
海燕解憐頻睥睨，胡蜂未識更徘徊。
虛生芍藥徒勞妒，羞殺玫瑰不敢開。
惟有數苞紅蕚在，含芳只待舍人來。
香爐一峰絶，頂在寺門前。
盡是玲瓏石，時生旦暮煙。
騕褭錦障泥，樓頭日又西。
留歡住不住，素齒白銅鞮。
哀怨楊叛兒，駘蕩郎知否。
香死博山爐，煙生白門柳。
亂雪從教舞，回風任聽吹。
春寒能作底，已被柳條欺。
寒空五老雪，斜月九江雲。
鐘聲知何處，蒼蒼樹裏聞。
銀地秋月色，石樑夜溪聲。
誰知屐齒盡，爲破煙苔行。
不掛絲纊衣，歸向寒巖棲。
寒巖風雪夜，又過巖前溪。
家寄茅洞中，身逰越城下。
寧知許長史，不憶陳司馬。
武夷無上路，毛徑不通風。
欲共麻姑住，仙城半在空。
一株金染密，數畆碧鮮疎。
避暑臨溪坐，何妨直釣魚。

斑多筒簟冷，髮少角冠清。
避暑長林下，寒蟬又有聲。
傳聞廢淫祀，萬里靜山陂。
欲慰靈均恨，先燒靳尚祠。
遠羨五雲路，逶迤千騎回。
遺簪唯一去，貴賞不重來。
不道沙堤盡，猶欺石棧頑。
寄言飛白雪，休去打青山。
倒打錢塘郭，長驅白浪花。
吞吳休得也，輸卻五千家。
生事同漂梗，機心在野船。
如何臨逝水，白髮未忘筌。
登巖背山河，立石秋風裏。
隠見浙江濤，一尺東溝水。
水色簾前流玉霜，趙家飛燕侍昭陽。 
掌中舞罷簫聲絕，三十六宮秋夜長。
獨夜嵩陽憶上仙，月眀三十六峰前。
瑤池月勝嵩陽月，人在玉清眠不眠。
今年八月十五夜，寒雨蕭蕭不可聞。
如練如霜在何處，吳山越水萬重雲。
浙江悠悠海西綠，驚濤日夜兩翻覆。
錢塘郭裏看潮人，直至白頭看不足。
虛空落泉千仭直，雷奔入江不暫息。
今古長如白練飛，一條界破青山色。
嘉興郭裏逢寒食，落日家家拜掃回。
唯有縣前蘇小小，無人送與紙錢來。
蕭娘臉下難勝淚，桃葉睂頭易得愁。
天下三分眀月夜，二分無賴是揚州。
四天淨色寒如水，八月清輝冷似霜。
想得越人今夜見，孟家珠在鏡中央。
皎皎秋空八月圓，常娥端正桂枝鮮。
一年無似如今夜，十二峰前看不眠。
千載空祠雲海頭，夫差亡國已千秋。
浙波只有靈濤在，拜奠青山人不休。
員嶠先生無白髮，海煙深處採青芝。
逢人借問陶唐主，欲進冰蠶五色絲。
玳瑁牀頭刺戰袍，碧紗窗外葉騷騷。
若為教作遼西夢，月冷如丁風似刀。

三條九陌花時節，萬戶千車看牡丹。
爭遣江州白司馬，五年風景憶長安。
逰客遠逰新過嶺，毎逢芳樹問芳名。
長林遍是相思樹，爭遣愁人獨自行。
萬丈只愁滄海淺，一身誰測歲華遙。
自言來此雲邊住，曾看秦王樹石橋。
至人知姓不知名，聞道黃金骨節輕。
世上仙方無覓處，欲來西嶽事先生。
披香侍宴插山花，厭著龍綃著越紗。
恃賴傾城人不及，檀妝唯約數條霞。
身輕入寵盡㤙私，腰細偏能舞柘枝。
一日新妝拋舊様，六宮爭畫黑煙睂。
一道鵲橋橫𣺌𣺌，千聲玉佩過玲玲。
別離還有經年客，悵望不如河鼓星。
八月繁雲連九月，兩回三五晦漫漫。
一年悵望秋將盡，不得常娥正面看。
長愛謝家能詠雪，今朝見雪亦狂歌。
楊花道即偷人句，不那楊花似雪何。
烏家若下蟻還浮，白玉尊前倒即休。
不是春來偏愛酒，應須得酒遣春愁。
長短一年相似夜，中秋未必勝中春。
不寒不暖看眀月，況是從來少睡人。
兩轉三回讀遠書，畫簷愁見燕歸初。
百花時節教人懶，雲髻朝來不欲梳。
古樹欹斜臨古道，枝不生花腹生草。
行人不見樹少時，樹見行人㡬番老。
百補袈裟一比丘，數莖長睫覆青眸。
多應獨住山林慣，唯照寒泉自剃頭。
百法驅馳百年壽，五勞消瘦五株松。
昨來聞道嚴陵死，畫到青山第㡬重。
一水寂寥青靄合，兩崖崔崒白雲殘。
畫人心到啼猨破，欲作三聲出樹難。
楚水白波風嫋嫋，荊門暮色雨蕭蕭。
相思合眼夢何處，十二峰高巴字遙。
孟家種柳東城去，臨水逶迤思故人。
不似當時大司馬，重來得見漢南春。
吳王上國長洲奢，翠黛寒江一道斜。
傷見摧殘舊宮樹，美人曾插九枝花。
年年明月總相似，大抵人情自不同。
今夜故山依舊見，班家扇様碧峰東。
五粒松深溪水清，衆山揺落月偏眀。
西林靜夜重來宿，暗記人家犬吠聲。
一樹梨花春向暮，雪枝殘處怨風來。
明朝漸校無多去，看到黃昏不欲回。
麴塵溪上素紅枝，影在溪流半落時。
時人自惜花腸斷，春風卻是等閒吹。
朱霞燄燄山枝動，綠野聲聲杜宇來。
誰為蜀王身作鳥，自啼還自有花開。
誰家躑躅青林裏，半見殷花燄燄枝。
憶得倡樓人送客，深紅衫子影門時。
花到薔薇明豔絶，燕支顆破麥風秋。
一番弄色一番退，小婦輕妝大婦愁。
山頭水色薄籠煙，久客新愁長慶年。
身上五勞仍病酒，夭桃窗下背花眠。
南越嶺頭山鷓鴣，傳是當時守貞女。
化為飛鳥怨何人，猶有啼聲帶蠻語。
鳳釵翠翹雙宛轉，出見丈人梳洗晩。
掣曵羅綃跪拜時，柳條無力花枝軟。
花時悶見聫綿雨，雲入人家水毀堤。
昨日春風源上路，可憐紅錦枉拋泥。
枝枝轉勢雕弓動，片片揺光玉劍斜。
見說木蘭征戍女，不知那作酒邊花。
宵逰二萬七千人，獨坐重城圏一身。
步月逰山俱不得，可憐辜負白頭春。
一聲盧女十三弦，早嫁城西好少年。
不羨越溪歌者苦，采蓮歸去綠窗眠。
丞相邀歡事事同，玉簫金管咽東風。
百分春酒莫辭醉，明日的無今日紅。
木蘭花謝可憐條，遠道音書轉寂寥。
春去一年春又盡，㡬回空上望江橋。
何人不愛牡丹花，占斷城中好物華。
疑是洛川神女作，千嬌萬態破朝霞。
風波隠隠石蒼蒼，送客靈鴉拂去檣。
三月盡頭雲葉秀，小姑新著好衣裳。
金谷園中數尺土，問人知是綠珠臺。
綠珠歌舞天下絶，唯與石家生禍胎。
洛下三分紅葉秋，二分翻作上陽愁。
千聲萬片御溝上，一片出宮何處流。
三川水上秋砧發，五鳳樓前眀月新。
誰為秋砧眀月夜，洛陽城裏更愁人。
王子緱山石殿眀，白家詩句詠吹笙。
安知散席人間曲，不是寥天鶴上聲。
歲歲雲山玉泉寺，年年車馬洛陽塵。
風清月冷水邊宿，詩好官高能㡬人。
洛陽自古多才子，唯愛春風爛漫遊。
今到白家詩句出，無人不詠洛陽秋。
源上拂桃燒水發，江邊吹杏暗園開。
可憐半死龍門樹，懊惱春風作底來。
蓮子花邊回竹岸，鷄頭葉上盪蘭舟。
誰知洛北朱門裏，便到江南綠水逰。
蟾蜍有色門應鎖，街鼓無聲夜自深。
料得白家詩思苦，一篇詩了一彈琴。
一生所遇唯元白，天下無人重布衣。
欲別朱門淚先盡，白頭逰子白身歸。
守隘一夫何處在，長橋萬里只堪傷。
紛紛塞外烏蠻賊，驅盡江頭濯錦娘。
長憶紫溪春欲盡，千巖交映水回斜。
巖空水滿溪自紫，水態更籠南燭花。
誰道槿花生感促，可憐相計半年紅。
何如桃李無多少，併打千枝一夜風。
黃帝旌旗去不回，空餘片石碧崔嵬。
有時風卷鼎湖浪，散作晴天雨㸃來。
天地茫茫成古今，仙都凡有幾人尋。
到來唯見山高下，只是不知湖淺深。
浮生不定若蓬飄，林下真僧偶見招。
覺後始知身是夢，更聞寒雨滴芭蕉。
煬帝龍舟向此行，三千宮女采橈輕。
渡河不似如今唱，為是楊家怨思聲。
昔時丈人鬢髮白，千年松下鋤茯苓。
今來見此松樹死，丈人斬新鬢髮青。
寳鏡磨來寒水清，青衣把就綠窗眀。
潘郎懊惱新秋髮，拔卻一莖生兩莖。
不能相見見人傳，𥗫岸山中岱㟁邊。
顔貌只如三二十，道年三百亦藏年。
煖風入煙花漠漠，白人梳洗尋常薄。
泥郎為插瓏璁釵，爭教一朶牙雲落。
出擁樓船千萬人，入為台輔九霄身。
如何更羨看燈夜，曾見宮花拂面春。
毛羽曾經翦處殘，學人言語道暄寒。
任饒長被金籠闔，也免棲飛雨雪難。
清風嫋嫋越水陂，遠樹蒼蒼妙喜寺。
自有車輪與馬蹄，未曾到此波心地。
紅蕉曾到嶺南看，校小芭蕉㡬一般。
差是斜刀翦紅絹，捲來開去葉中安。
適我一簞孤客性，問人三十六峰名。
青雲無忘白雲在，便可嵩陽老此生。
㡬處天邊見新月，經過草市憶西施。
娟娟水宿初三夜，曾伴愁蛾到語兒。
九幽仙子西山卷，讀了絛繩繫又開。
此卷玉清宮裏少，曾尋真誥讀詩來。
紫河車裏丹成也，皁莢枝頭早晚飛。
料得仙宮列仙籍，如君進士出身稀。
千萬乘驄沈司戶，不須惆悵郢中逰。
㡬年白雪無人唱，今日唯君上雪樓。
高景爭來草木頭，一生心事酒前休。
山公自是仙人侶，攜手醉登城上樓。
青山舊路在，白首醉還鄉。〈《別白公》〉
試到第三橋，便入千頃花。〈以上並見《紀事》〉
亂後見淮水，歸心忽迢遙。〈《京都還汴口作》〉
乍疑鯨噴浪，忽似鷁凌風。
呀呷汀洲動，喧闐里巷空。〈《競渡》，見《詩式》〉
