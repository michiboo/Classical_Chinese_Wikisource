
黃花古城路，上盡見青山。
桑柘晴川口，牛羊落照間。
野情隨卷幔，軍士隔重關。
道合偏多賞，官微獨不閑。
鶴分琴久罷，書到鴈應還。
爲謝登龍客，瓊枝寄一攀。

洛浦想江津，悲懽共此辰。
採花湖岸菊，望國舊樓人。
鴈別聲偏苦，松寒色轉新。
傳書問漁叟，借寇爾何因。

八龍三虎儼成行，瓊樹花開鶴翼張。
且請同觀舞鸜鵒，何須竟哂食檳榔。
歸時每愛懷朱橘，戲處常聞佩紫囊。
謬入阮家逢慶樂，竹林因得奉壺觴。

歛板捧清詞，恭聞侍直時。
暮塵歸衆騎，邃宇捨諸司。
華月先燈至，清風與簟隨。
亂螢光熠熠，行樹影離離。
龍臥人寧識，鵬摶鷃豈知。
便因當五夜，敢望竹林期。

飛軒不駐輪，感激漢儒臣。
氣懾千夫勇，恩傳萬里春。
古原收野燎，寒笛怨空鄰。
書此達良友，五陵風雨頻。

清秋來幾時，宋玉已先知。
曠朗霞映竹，澄明山滿池。
葺橋雙鶴赴，收果衆猨隨。
韶樂方今奏，雲林徒蔽虧。

蕭條良夜永，秋草對衰顏。 
露下鳥初定，月明人自閒。 
獨悲無舊業，共喜出時艱。 
為問功成後，同遊何處山。

春雨夜不散，夢中山亦陰。
雲中碧潭水，路暗紅花林。
花水自深淺，無人知古今。

夜靜春夢長，夢逐仙山客。
園林滿芝朮，雞犬傍籬柵。
幾處花下人，看予笑頭白。

清源君子居，左右盡圖書。
三逕春自足，一飄歡有餘。
庭莎成野席，闌藥是家蔬。
幽顯豈殊跡，昔賢徒病諸。

經過里巷春，同是謝家鄰。 
願我覺衰早，荷君留醉頻。 
松高猶覆草，鶴起暫縈塵。 
始悟達人志，患名非患貧。

高步長裾錦帳郎，居然自是漢賢良。 
潘岳敘年因鬢髮，揚雄託諫在文章。 
九天韶樂飄寒月，萬戶香塵裛曉霜。 
坐見重門儼朝騎，可憐雲路獨翱翔。

南宮樹色曉森森，雖有春光未有陰。 
鶴侶正疑芳景引，玉人那為簿書沈。 
山含瑞氣偏當日，鶯逐輕風不在林。 
更有阮郎迷路處，萬株紅樹一溪深。

聯飛獨不前，迥落海南天。
賈傅竟行矣，邵公唯泫然。
瘴開山更遠，路極水無邊。
沈劣本多感，況聞原上篇。

顯晦澹無跡，賢哉常晏如。 
如何警孤鶴，忽乃傳雙魚。 
敘以泉石舊，悵然風景餘。 
低回青油幕，夢寐白雲居。 
玉洞桂香滿，雪壇松影疏。 
沈思矚仙侶，紓組正軍書。 
積學早成道，感恩難遂初。 
梅生諒多感，歸止豈吾廬。

三旬一休沐，清景滿林廬。
南郭羣儒從，東牀兩客居。
燒煙浮雪野，麥隴潤冰渠。
班白皆持酒，蓬茅盡有書。
終期買寒渚，同此利蒲魚。

戚戚一西東，十年今始同。 
可憐歌酒夜，相對兩衰翁。

金印垂鞍白馬肥，不同疏廣老方歸。
三千士裏文章伯，四十年來錦繡衣。
節比青松當澗直，心隨黃雀繞簷飛。
鄉中賀者唯爭路，不識傳呼獬豸威。

清秋多暇日，況乃是夫君。 
習靜通仙事，書空閱篆文。 
劍飛終上漢，鶴夢不離雲。 
無限煙霄路，何嗟跡未分。

聞說中方高樹林，曙華先照囀春禽。 
風華才子冶遊思，蒲柳老人惆悵心。 
石路青苔花漫漫，雪簷垂溜玉森森。 
賀君此去君方至，河水東流西日沈。

飄然去謁八仙翁，自地從天香滿空。
紫蓋迥標雙鶴上，語音猶在五雲中。
青溪不接漁樵路，丹井唯傳草木風。
歌此因思捧金液，露盤長慶漢皇宮。

擲地金聲信有之，瑩然冰玉見清詞。 
元凱癖成官始貴，相如渴甚貌逾衰。 
荒園每覺蟲鳴早，華館常聞客散遲。 
寂寞罷琴風滿樹，幾多黃葉落蛛絲。

軍人奉役本無期，落葉花開總不知。 
走馬城中頭雪白，若為將面見湯師。

郄公憐戇亦憐愚，忽贈金盤徑寸珠。 
徹底碧潭滋涸溜，壓枝紅豔照枯株。 
九門洞啟言高論，百辟聯行挹大儒。 
顧己文章非酷似，敢將幽劣俟洪爐。

看山獨行歸竹院，水遶前堦草生遍。
空林細雨暗無聲，唯有愁心兩相見。

孤鸞將鶴羣，晴日麗春雲。
何幸晚飛者，清音長此聞。

原頭殯御遶新塋，原下行人望哭聲。
更想秋山連古木，唯應石上見君名。

鬢似衰蓬心似灰，驚悲相集老相催。 
故友九泉留語別，逐臣千里寄書來。 
塵容帶病何堪問，淚眼逢秋不喜開。 
幸接野居宜屣步，冀君清夜一申哀。

攀龍與泣麟，哀樂不同塵。 
九陌霄漢侶，一燈冥漠人。 
舟沈驚海闊，蘭折怨霜頻。 
已矣復何見，故山應更春。

稟命孤且賤，少爲病所嬰。
八歲始讀書，四方遂有兵。
童心幸不羈，此去負平生。
是月胡入洛，明年天隕星。
夜行登灞陵，惝怳靡所征。
雲海一翻蕩，魚龍俱不寧。
因浮襄江流，遠寄鄱陽城。
鄱陽富學徒，誚我戇無營。
諭以詩禮義，朂隨賓薦名。
舟車更滯留，水陸互陰晴。
曉望怯雲陣，夜愁驚鶴聲。
淒淒指宋郊，浩浩入秦京。
沴氣既風散，皇威如日明。
方逢粟比金，未識公與卿。
十上不可待，三年竟無成。
偶爲達者知，揚我於王廷。
素志且不立，青袍徒見縈。
昏孱夙自保，靜躁本殊形。
始趨甘棠陰，旋遇密人迎。
考實績無取，責能才固輕。
新豐古離宮，宮樹鎖雲扃。
中復蒞茲邑，往惟曾所經。
繚垣何逶迤，水殿亦崢嶸。
夜雨滴金砌，陰風吹玉楹。
官曹雖檢率，國步日夷平。
命蹇固安分，禍來非有萌。
因逢駭浪飄，幾落無辜刑。
巍巍登壇臣，獨正天柱傾。
悄悄失途子，分將秋草幷。
百年甘守素，一顧乃拾青。
相逢十月交，衆卉飄已零。
感舊諒戚戚，問孤懇煢煢。
侍郎文章宗，傑出淮楚靈。
掌賦若吹籟，司言如建瓴。
郎中善餘慶，雅韻與琴清。
鬱鬱松帶雪，蕭蕭鴻入冥。
員外真貴儒，弱冠被華纓。
月香飄桂實，乳溜滴瓊英。
補闕思沖融，巾拂藝亦精。
綵蝶戲芳圃，瑞雲凝翠屏。
拾遺興難侔，逸調曠無程。
九醞貯彌潔，三花寒轉馨。
校書才智雄，舉世一娉婷。
賭墅鬼神變，屬詞鸞鳳驚。
差肩曳長裾，總轡奉和鈴。
共賦瑤臺雪，同觀金谷箏。
倚天方比劒，沈井忽如瓶。
神昧不可問，天高莫爾聽。
君持玉盤珠，瀉我懷袖盈。
讀罷涕交頤，願言躋百齡。

寒月照秋城，秋風泉澗鳴。 
過時見蘭蕙，獨夜感衰榮。 
酒散同移疾，心悲似遠行。 
以愚求作友，何德敢稱兄。 
谷變波長急，松枯藥未成。 
恐看新鬢色，怯問故人名。 
野澤雲陰散，荒原日氣生。 
羈飛本難定，非是惡弦驚。

歲去人頭白，秋來樹葉黃。 
搔頭向黃葉，與爾共悲傷。

髮白曉梳頭，女驚妻淚流。
不知絲色後，堪得幾回秋。

行多有病住無糧，萬里還鄉未到鄉。
蓬鬢哀吟古城下，不堪秋氣入金瘡。

雙膝過頤頂在肩，四鄰知姓不知年。 
臥驅鳥雀惜禾黍，猶恐諸孫無社錢。

祥光若可求，閨女夜登樓。
月露浩方下，河雲凝不流。
鉛華潛警曙，機杼暗傳秋。
迴想歛餘睠，人天俱是愁。

涼風吹玉露，河漢有幽期。
星彩光仍隱，雲容掩復離。
良宵驚曙早，閏歲怨秋遲。
何事金閨子，空傳得網絲。

空空古廊殿，寒月落斜暉。
臥聽未央曲，滿箱歌舞衣。

妾年初二八，兩度嫁狂夫。
薄命今猶在，堅貞掃地無。

不敢苦相留，明知不自由。 
嚬眉乍欲語，斂笑又低頭。 
舞態兼些醉，歌聲似帶羞。 
今朝總見也，只不解人愁。

萬條銀燭引天人，十月長安半夜春。
步障三千隘將斷，幾多珠翠落香塵。

一人女壻萬人憐，一夜調疎抵百年。
爲報司徒好將息，明珠解轉又能圓。

人主人臣是親家，千秋萬歲保榮華。
幾時曾向高天上，得見今宵月裏花。

比翼和鳴雙鳳皇，欲棲金帳滿城香。
平明卻入天泉裏，日氣曈曨五色光。

華堂多眾珍，白拂稱殊異。 
柄裁沈節香襲人，上結為文下垂穗。 
霜縷霏微瑩且柔，虎鬚乍細龍髯稠。 
皎然素色不因染，淅爾涼風非為秋。 
群蠅青蒼恣遊息，廣庖萬品無顏色。 
金屏成點玉成瑕，晝眠宛轉空咨嗟。 
此時滿筵看一舉，荻花忽旋楊花舞。 
砉如寒隼驚暮禽，颯若繁埃得輕雨。 
主人說是故人留，每誡如新比白頭。 
若將揮玩閒臨水，願接波中一白鷗。

柏之異者山中靈，何人斷絕為君亭。 
雲翻浪卷不可識，鳥獸成形花倒植。 
莓苔舊點色尚青，霹靂殘痕節猶黑。 
金貂主人漢三老，構此窮年下朝早。 
心規目製不暫疲，匠者受之無一詞。 
清晨拂匣菱生鏡，落日憑闌星滿池。 
攢甍鬥栱無斤跡，根癭聯懸同素壁。 
數層亂瀉雲裡峰，萬片爭呈雪中石。 
重簾不動自飄香，似到瀛洲白玉堂。 
水精如意刁金色，雲母屏風透掩光。 
四階綿綿被纖草，草上依微眾山道。 
松間汲井煙翠寒，洞裡圍棋天景好。 
愚儒敢欲賀成功，鸞鳳棲翔固不同。 
應念廢材今接地，一枝思寄戶庭中。

靈山石磬生海西，海濤平處與山齊。
長眉老僧同佛力，呪使鮫人往求得。
珠穴沈成綠浪痕，天衣拂盡蒼苔色。
星漢徘徊山有風，禪翁靜扣月明中。
羣仙下雲龍出水，鸞鶴交飛半空裏。
山精木魅不可聽，落葉秋砧一時起。
花宮杳杳響泠泠，無數沙門昏夢醒。
古廊燈下見行道，疎林池邊聞誦經。
徒壯洪鐘祕高閣，萬金費盡工雕鑿。
豈如全質掛青松，數葉殘雲一片峯。
吾師寶之壽中國，願同劫石無終極。

秦家御史漢家郎，親專兩印征殊方。 
功成走馬朝天子，伏檻論邊若流水。 
曉離仙署趨紫微，夜接高儒讀青史。 
瀘南五將望君還，願以天書示百蠻。 
曲棧重江初過雨，前旌後騎不同山。 
迎車拜舞多耆老，舊卒新營遍青草。 
塞口雲生火候遲，煙中鶴唳軍行早。 
黃花川下水交橫，遠映孤霞蜀國晴。 
邛竹筍長椒瘴起，荔枝花發杜鵑鳴。 
迴首岷峨半天黑，傳觴接膝何由得。 
空令豪士仰威名，無復貧交恃顏色。 
垂楊不動雨紛紛，錦帳胡瓶爭送君。 
須臾醉起簫笳發，空見紅旌入白雲。

出簾仍有鈿箏隨，見罷翻令恨識遲。 
微收皓腕纏紅袖，深遏朱弦低翠眉。 
忽然高張應繁節，玉指迴旋若飛雪。 
鳳簫韶管寂不喧，繡幕紗窗儼秋月。 
有時輕弄和郎歌，慢處聲遲情更多。 
已愁紅臉能佯醉，又恐朱門難再過。 
昭陽伴裡最聰明，出到人間纔長成。 
遙知禁曲難翻處，猶是君王說小名。

溪中鳥鳴春景旦，一派寒冰忽開散。
璧方鏡員流不斷，白雲鱗鱗滿河漢。
疊處淺，旋處深。
撇捩寒魚上復沈，羣鵝鼓舞揚清音。
主人有客簪白筆，玉壺貯水光如一。
持此贈君君飲之，聖君識君冰玉姿。

天宮寶器隋朝物，鎖在金函比金骨。 
開函捧之光乃發，阿修羅王掌中月。 
五雲如拳輕復濃，昔曾噀酒今藏龍。 
規形環影相透徹，亂雪繁花千萬重。 
可憐貞質無今名，可嘆隋陵一抔土。 
宮中豔女滿宮春，得親此寶能幾人。 
一留寒殿殿將壞，唯有幽光通隙塵。 
山中老僧眉似雪，忍死相傳保扃鐍。

黃金鞘裡青蘆葉，麗若翦成銛且翣。 
輕冰薄玉狀不分，一尺寒光堪決雲。 
吹毛可試不可觸，似有蟲搜闕裂文。 
淬之幾墮前池水，焉知不是蛟龍子。 
割雞刺虎皆若空，願應君心逐君指。 
并州難綰竟何人，每成此物如有神。

山頭曈曈日將出，山下獵圍照初日。
前林有獸未識名，將軍促騎無人聲。
潛形踠伏草不動，雙鵰旋轉羣鴉鳴。
陰方質子才三十，譯語受詞蕃語揖。
捨鞍解甲疾如風，人忽虎蹲獸人立。
歘然扼顙批其頤，爪牙委地涎淋漓。
既蘇復吼拗仍怒，果葉英謀生致之。
拖自深叢目如電，萬夫失容千馬戰。
傳呼賀拜聲相連，殺氣騰凌陰滿川。
始知縛虎如縛鼠，敗虜降羌生眼前〈一作皆目覩〉。
祝爾嘉詞爾無苦，獻爾將隨犀象舞。
苑中流水禁中山，期爾攫搏開天顏。
非熊之兆慶無極，願紀雄名傳百蠻。

積水深源，白鷗翻。 
倒影光素，於潭之間。 
銜魚魚落亂驚鳴，爭撲蓮叢蓮葉傾。 
爾不見波中鷗鳥閒無營，何必汲汲勞其生。 
柳花冥濛大堤口，悠揚相和乍無有。 
輕隨去浪杳不分，細舞清風亦何有。 
似君換得白鵝時，獨憑闌干雪滿池。 
今日還同看鷗鳥，如何羽翮復參差。 
復參差，海濤瀾漫何由期。

提劒風雷動，垂衣日月明。
禁花呈瑞色，國老見星精。
發棹魚先躍，窺巢鳥不驚。
山呼一萬歲，直入九重城。

天香五鳳彩，御馬六龍文。
雨露清馳道，風雷翊上軍。
高旍花外轉，行漏樂前聞。
時見金鞭舉，空中指瑞雲。

妙算干戈止，神謀宇宙清。
兩堦文物盛，七德武功成。
校獵長楊苑，屯軍細柳營。
歸來獻明主，歌舞溢春城。

天樂下天中，雲輧儼在空。
鉛黃豔河漢，笑語合笙鏞。
已見長隨鳳，仍聞不避熊。
君王親試舞，閶闔靜無風。

