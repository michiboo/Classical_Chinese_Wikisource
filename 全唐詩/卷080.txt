

武三思，則天兄子，累官右衞將軍。則天臨朝，擢夏官尚書。及革命，封梁王，尋拜天官尚書。聖曆初，檢校內史，進太子賓客。長安中，其子崇訓尚安樂公主，時三思用事於朝，欲寵異其禮，乃自重光門內行迎親禮，歸於天津橋南私第，又令宰臣李嶠、蘇味道、詞人沈佺期、宋之問等賦花燭行以美之。中宗復位，拜司空，同中書門下三品，猜嫉正士，干黷時政，爲節愍太子所誅。詩八首。
此地巖壑數千重，吾君駕鶴□乘龍。
掩暎葉光含翡翠，參差石影帶芙蓉。
白日將移衝疊巘，玄雲欲度礙高峰。
對酒鳴琴追野趣，時聞清吹入長松。

白鶴乘空何處來？青田紫蓋本相依。
緱山七月雖長去，遼水千年會憶歸。
緱山杳杳翔寥廓，遼水纍纍歎城郭。
經隨羽客步丹丘，曾逐仙人遊碧落。
迢迢碧落斷氛埃，霞堂雲閣幾重開。
欲尋東海黃金竈，仍向西山白玉臺。
九臯獨唳方清切，五里驚羣俄斷絕。
月下分行似度雲，風前颺影疑迴雪。
風前月下路漫漫，水宿雲翔去幾般。
宛轉能傾吳國市，裴回巧拂漢皇壇。
琴中作曲從來易，鼓裏傳聲有甚難。
夜夜恆飛銀漢曲，朝朝常飲玉池瀾。
別有聞簫出紫煙，還如化履上青天。
霜毛忽控三神下，玉羽俄看二客旋。
燕雀終迷橫海志，蜉蝣豈識在陰年。
莫言一舉輕千里，爲與三山送九仙。

登臨開勝託，眺矚盡良遊。
巖崿縈紆上，澄潭屈曲流。
泛蘭清興洽，折桂野文遒。
別後相思處，崎嶇碧澗幽。

彼木生何代，爲槎復幾年。
欲乘銀漢曲，先泛玉池邊。
擁溜根橫岸，沈波影倒懸。
無勞問蜀客，此處即高天。

年光開碧沼，雲色歛青谿。
凍解魚方戲，風暄鳥欲啼。
巖泉飛野鶴，石鏡舞山雞。
柳發龍鱗出，松新麈尾齊。
九韶從此驗，三月定應迷。

巖居多水石，野宅滿風煙。
本謂開三徑，俄欣降九天。
穿林移步輦，拂岸轉行旃。
鳳竹初垂籜，龜河未吐蓮。
願持山作壽，恆用劫爲年。

鳳架臨香地，龍輿上翠微。
星宮含雨氣，月殿抱春輝。
碧澗長虹下，雕梁早燕歸。
雲疑浮寶蓋，石似拂天衣。
露草侵階長，風花遶席飛。
日斜宸賞洽，清吹入重闈。

妙域三時殿，香巖七寶宮。
金繩先界道，玉柄即談空。
喻筏知何極，傳燈竟不窮。
彌天高義遠，初地勝因通。
理詣歸一處，心行不二中。
有無雙惑遣，真俗兩緣同。
摘葉疑焚翠，投花若散紅。
網珠遙映日，檐鐸近吟風。
定沼寒光素，禪枝暝色葱。
願隨方便力，長冀釋塵籠。

雲螭非易匹，月駟本難儔。〈《詠馬》，見《海錄碎事》〉

張易之，定州人，以門蔭累遷尚乘奉御。則天臨朝，與弟昌宗俱入侍禁中，俄爲司衞少卿。聖曆二年，置控鶴府，以易之爲控鶴監內供奉。久視初，改控鶴府爲奉宸府，遂爲奉宸令，引詞人閰朝隱、薛稷、員半千並爲奉宸供奉。易之、昌宗皆粗能屬文，如應詔和詩，則宋之問、閰朝隱爲之代作。詩四首。
六龍驤首曉駸駸，七聖陪軒集潁陰。
千丈松蘿交翠幕，一丘山水當鳴琴。
青鳥白雲王母使，垂藤斷葛野人心。
山中日暮幽巖下，泠然香吹落花深。

逐賞平陽第，鳴笳上苑東。
鳥吟千戶竹，蝶舞百花叢。
時攀小山桂，共挹大王風。
坐客無勞起，秦簫曲未終。

俠客重恩光，駿馬飾金裝。
瞥聞傳羽檄，馳突救邊荒。
轉戰磨笄地，橫行戴斗鄉。
將軍占太白，小婦怨流黃。
騕褭青絲騎，娉婷紅粉妝。
一春鶯度曲，八月雁成行。
誰堪坐秋思，羅袖拂空牀。

平明出御溝，解纜坐迴舟。
綠水澄明月，紅羅結綺樓。
弦歌爭浦入，冠蓋逐川流。
白魚臣作伴，相對舞王舟。

張昌宗，易之弟。初爲雲雮將軍，行左千牛中郎將，加銀青光祿大夫。佞者奏昌宗是王子晉後身，詞人皆賦詩以美之，崔融作爲絕唱。則天詔昌宗撰《三教珠英》，引文學之士李嶠、張說、宋之問、徐彥伯、富嘉謨等二十六人，分門撰集，書成，加昌宗司僕卿，改春官侍郎。時易之兄弟顓權亂政，後爲張柬之等起羽林兵誅之。詩三首。
雲車遙裔三珠樹，帳殿交陰八桂叢。
磵險泉聲疑度雨，川平橋勢若晴虹。
叔夜彈琴歌白雪，孫登長嘯韻清風。
即此陪歡遊閬苑，無勞辛苦向崆峒。

少年不識事，落魄遊韓魏。
珠軒流水車，玉勒浮雲騎。
縱橫意不一，然諾心無二。
白璧贈穰苴，黃金奉毛遂。
妙舞飄龍管，清歌吟鳳吹。
三春小苑遊，千日中山醉。
直言身可沈，誰論名與利。
依倚孟嘗君，自知能市義。

淮南有小山，嬴女隱其間。
折桂芙蓉浦，吹簫明月灣。
扇掩將雛曲，釵承墮馬鬟。
歡情本無限，莫掩洛城關。

薛曜，元超子，以文學知名。尚城陽公主，子紹尚太平公主，紹兄凱懼太盛，以問從兄克。克曰：「帝甥尚主，由來故事，但以恭慎行之，何懼也。」聖曆中，與修《三教珠英》，官正諫大夫。集二十卷，今存詩五首。
玉洞幽尋更是天，朱霞綠景鎮韶年。
飛花藉藉迷行路，囀鳥遙遙作管弦。
霧隱長林成翠幄，風吹細雨即虹泉。
此中碧酒恆參聖，浪道崑山別有仙。

朔風扣羣木，嚴霜凋百草。
借問月中人，安得長不老。

星精龍種競騰驤，雙眼黃金紫豔光。
一朝逢遇昇平代，伏皂銜圖事帝王。
我皇盛德苞六宇，俗泰時和虞石拊。
昔聞九代有餘名〈山海經，夏后啓舞九代馬〉，今日百獸先來舞。
鉤陳周衞儼旌旄，鐘鎛陶匏聲殷地。
承雲嘈囋駭日靈，調露鏗鈜動天駟。
奔塵飛箭若麟螭，躡景追風忽見知。
咀銜拉鐵並權奇，被服雕章何陸離。
紫玉鳴珂臨寶鐙，青絲綵絡帶金羈。
隨歌鼓而電驚，逐丸劒而飆馳。
態聚�還急，驕凝驟不移。
光敵白日下，氣擁綠煙垂。
婉轉盤跚殊未已，懸空步驟紅塵起。
驚鳧翔鷺不堪儔，矯鳳迴鸞那足擬。
蘅垂桂褭香氛氳，長鳴汗血盡浮雲。
不辭辛苦來東道，祗爲簫韶朝夕聞。
閶闔間，玉臺側，承恩煦兮生光色。
鸞鏘鏘，車翼翼，備國容兮爲戎飾。
充雲翹兮天子庭，荷日用兮情無極。
吉良乘兮一千歲，神是得兮天地期。
大易占云南山壽，��共樂聖明時〈《品彙》本刪閶闔間下一段〉。

重關鐘漏通，夕敞鳳皇宮。
雙闕祥煙裏，千門明月中。
酒杯浮湛露，歌曲唱風流。
侍臣咸醉止，恆慙恩遇崇。

洛陽陌上多離別，蓬萊山下足波潮。
碧海桑田何處在？笙歌一聽一遙遙。

楊敬述，則天時右玉鈐衞郎將，左奉宸內供奉。詩一首。
山中別有神仙地，屈曲幽深碧澗垂。
巖前暫駐黃金輦，席上還飛白玉巵。
遠近風泉俱合雜，高低雲石共參差。
林壑偏能留睿賞，長天莫遽下丹曦。

于季子，咸亨中登進士第，則天時司封員外。詩七首。
九旗雲布臨嵩室，萬騎星陳集潁川。
瑞液含滋登禹膳，飛流薦響入虞弦。
山扉野徑朝花積，帳殿帷宮夏葉連。
微臣獻壽迎千壽，願奉堯年倚萬年。

瑞雲千里映，祥輝四望新。
隨風亂鳥翅，汎水結魚鱗。
布葉疑臨夏，開花詎待春。
願得承嘉景，無令掩桂輪。

卉草誠幽賤，枯朽絕因依。
忽逢借羽翼，不覺生光輝。
直念恩華重，長嗟報効微。
方思助日月，爲許願曾飛。

梓澤年光往復來，杜霸遊人去不迴。
若非載筆登麟閣，定是吹簫伴鳳臺。
路傍桃李花猶嫩，波上芙蕖葉未開。
分明寄語長安道，莫教留滯洛陽才。

北伐雖全趙，東歸不王秦。
空歌拔山力，羞作渡江人。

百戰方夷項，三章且代秦。
功歸蕭相國，氣盡戚夫人。

萬里人南去，三春雁北飛。
不知何歲月？得與爾同歸。


