
李元紘，字大綱，京兆萬年人。本姓丙氏，曾祖粲率衆歸高祖，因賜姓。元紘初爲雍州司戶，太平公主占民碾磑，元紘斷還民，雍州長史竇懷貞懼勢，促令改斷。元紘大署判後曰：「南山可移，此斷不可搖。」開元初，擢京兆尹。帝欲用爲尚書，執政以其資淺，乃拜戶部侍郎，尋進中書侍郎，同中書門下平章事。元紘當國峻崖，檢抑奔競，家無儲積，宋璟嘗稱之。詩三首。
碩儒延鳳沼，金馬被鴻私。
饌玉趨丹禁，牋花降紫墀。
銜恩傾旨酒，鼓舞詠康時。
暫覯羣書緝，逾昭盛業丕。
接筵欣有命，搦管媿無詞。
自驚一何幸，太陽還及葵。

征馬噪金珂，嫖姚向北河。
綠苔行跡少，紅粉淚痕多。
寶屋粘花絮，銀箏覆網羅。
別君如昨日，青海雁頻過。

望月思氛氳，朱衾嬾更熏。
春生翡翠帳，花點石榴裠。
燕語時驚妾，鶯啼轉憶君。
交河一萬里，仍隔數重雲。

裴漼，絳州聞喜人。應大禮舉，累官監察御史，三遷中書舍人。開元中，拜吏部侍郎，典選數年，多所甄拔，再轉黃門侍郎。漼早與張說善，說爲相，數薦之。漼長於敷奏，上亦自嘉重，由是擢爲吏部尚書，太子賓客。詩四首。
問道圖書盛，尊儒禮教興。
石渠因學廣，金殿爲賢昇。
日月恩光照，風雲寵命膺。
謀謨言可範，舟檝事斯憑。
宴喜明時洽，光輝湛露凝。
大哉堯作主，天下頌歌稱。

殊類驕無長，王師示有徵。
中軍纔受律，妖寇已亡精。
斬虜還遮塞，綏降更築城。
從來攻必克，天策振奇兵。

玄漠聖恩通，由來書軌同。
忽聞窺月滿，相聚寇雲中。
廟略占黃氣，神兵出絳宮。
將軍行逐虜，使者亦和戎。
一舉轒輼滅，再麾沙漠空。
直將威禁暴，非用武爲雄。
飲至明軍禮，醻勳錫武功。
干戈還載戢，文德在唐風。

乾坤啓聖吐龍泉，泉水年年勝一年。
始看魚躍方成海，即覩飛龍利在天。
洲渚遙將銀漢接，樓臺直與紫微連。
休氣榮光恆不散，懸知此地是神仙。

劉昇，德威之後。能文章，善草隸，官中書舍人。詩一首。
圖書應明主，策府宴嘉賓。
台曜臨東壁，乾光自北辰。
網羅窮象繫，述作究天人。
聖酒千鍾洽，仙廚百味陳。
成山徒可仰，涉海詎知津。
幸逢文教盛，還覩頌聲新。

蕭嵩，梁宣帝裔孫。初與陸象先爲僚壻，象先，相門子。嵩尚未入仕，相者曰：「陸郎十年內，位極人臣，然不及蕭郎，一門盡貴，官高多壽。」景雲元年，嵩爲醴泉尉，時象先已爲中書侍郎。引爲監察御史，驟遷殿中。開元初，拜中書舍人，與王丘、齊澣同列。未之異，獨姚崇許其致遠，三遷尚書左丞，尋以兵部尚書節度河西。以破吐蕃功，入爲中書令，遙領河西節度，終太子太師，年八十餘。子衡，尚新昌公主，以三品就養，時論榮之。詩二首。
帝曰簡才能，旌賢在股肱。
文章體一變，禮樂道逾弘。
芸閣英華入，賓門鵷鷺登。
恩筵過所望，聖澤實超恆。
夏葉開紅藥，餘花發紫藤。
微臣亦何幸，叨此預文朋。

審官思共理，多士屬惟唐。
歷選台庭舊，來熙帝業昌。
入朝師百辟，論道協三光。
垂拱咨元老，親賢輔少陽。
登庸崇禮送，寵德耀宸章。
御酒飛觴洽，仙闈雅樂張。
荷恩思有報，陳力媿無良。
願罄公忠節，同心奉我皇。

韋抗，安石從父兄子。弱冠舉明經，累官吏部郎中，以清謹著稱，遷御史中丞。開元中，自左庶子出爲益州長史，入拜黃門侍郎，終刑部尚書。所薦梁昇卿、王倕、王燾皆爲顯人。詩一首。
廣庭臨璧沼，多士侍金閨。
英宰文儒葉，明君日月齊。
集賢光首拜，改殿發新題。
早夏初移律，餘花尚拂溪。
壺觴接雲上，經術引關西。
聖德鴻名遠，將陪玉檢泥。

李暠，清河王孝節孫。開元初汝州刺史，入爲太常少卿，三遷黃門侍郎，兼太原尹，仍充諸軍節度使，俄拜工部尚書，東都留守。持節使吐蕃，既還，金城公主請定漢蕃界，樹碑赤嶺，以奉使稱職，轉兵部尚書，終太子少傅。詩一首。
偃武堯風接，崇文漢道恢。
集賢更內殿，清選自中台。
佐命留侯業，詞華博物才。
天廚千品降，御酒百壺催。
鵷鷺方成列，神仙喜暫陪。
復欣同拜首，叨此頌良哉。

韋述，京兆人。家有書二千卷，兒時記覽皆徧，綴文，操牘便就。舉進士時甚少，儀形渺小，考功郎宋之問曰：「韋學士童年有何事業？」對曰：「性好著書。」之問曰：「本求異才，果得遷固。」開元中，詔馬懷素編次圖書，乃奏用元行沖、齊澣、王珣、吳兢並述等二十六人，同於祕閣詳錄四部書，五年而成。述好譜學，又於《柳沖姓族系錄》外，撰《開元譜》二十卷。張說引爲集賢院直學士，累遷尚書工部侍郎。在書府四十年，居史職二十年，勒成國史，事簡記詳，蕭穎士以爲譙周、陳壽之流。後陷賊，流渝州卒。詩四首。
修文中禁啓，改字令名加。
台座徵人傑，書坊應國華。
賦詩開廣宴，賜酒酌流霞。
雲散明金闕，池開照玉沙。
掖垣留宿鳥，溫樹落餘花。
謬此天光及，銜恩醉日斜。

悠悠涉伊水，伊水清見石。
是時春向深，兩岸草如積。
迢遰望洲嶼，逶迤亙津陌。
新樹落疎紅，遙原上深碧。
回瞻洛陽苑，遽有長山隔。
煙霧猶辨家，風塵已爲客。
登陟多異趣，往來見行役。
雲起早已昏，鳥飛日將夕。
光陰逝不借，超然慕疇昔。
遠游亦何爲？歸來存竹帛。

初歲開韶月，田家喜載陽。
晚晴搖水態，遲景蕩山光。
浦淨漁舟遠，花飛樵路香。
自然成野趣，都使俗情忘。

朱紱臨秦望，皇華赴洛橋。
文章南渡越，書奏北歸朝。
樹入江雲盡，城銜海月遙。
秋風將客思，川上晚蕭蕭。

陸堅，河南洛陽人。善書，初爲汝州參軍，再遷通事舍人，以給事中兼學士。初名友悌，明皇嘉其剛正，更賜名。爲中書舍人，以集賢學士供儗太厚，議白罷之。張說曰：「麗正乃天子禮樂之司，所費細而所益者大。陸生之言，蓋未達耶。」帝知，遂薄堅。詩一首。
聖主崇文教，層霄降德音。
尊賢澤既厚，式宴寵逾深。
復有夔龍相，良哉簡帝心。
得人惟邁昔，多士諒推今。
書殿榮光滿，儒門喜氣臨。
顧惟誠濫吹，徒此接衣簪。

風移覃土宇，雲上浹羣臣〈《海錄碎事》〉。

程行諶，與鄠縣尉裴子餘同舍。行諶以文法稱，而子餘以儒顯。長史陳崇業曰：「蘭菊異芬，無可廢者。」詩一首。
聖主崇文化，鏘鏘得盛才。
相因歸夢立，殿以集賢開。
象繫微言闡，詩書至道該。
堯尊承帝澤，禹膳自天來。
禮洽歡逾長，風恬暑更迴。
國朝將舜頌，同是一康哉。

褚秀，開元時人。詩一首。
講習延東觀，趨陪盛北宮。
惟師恢帝則，敷教葉天工。
宣室恩嘗異，金華禮更崇。
洞門清永日，華綬接微風。
萐降堯廚翠，榴開舜酒紅。
文思光萬宇，高議待升中。

裴光庭，字連城。絳州聞喜人，行儉之子。母庫狄氏，則天時召入宮，甚見親待。光庭由是累遷太常丞，以武三思壻坐貶郢州司馬。開元中，擢兵部郎中，從東封還，拜中書侍郎，同平章事。從謁諸陵，拜侍中，兼吏部尚書，加弘文館學士，撰《瑤山往則》、《維城前規》二篇獻之，手制褒美。其爲吏部，因行儉長名牓，爲循資格，幷促選限，任門下省主事閻麟之專主選官。每麟之裁定，光庭隨而下筆，時人語曰：「麟之口，光庭手。」博士孫琬以其用循資格非獎勸之道，諡爲克。詩一首。
樂賢聞往誥，褒德偶茲辰。
端揆升元老，師謀擇累仁。
紫庭崇讓畢，粉署禮容陳。
既荷恩榮舊，俱承寵命新。
天文懸瑞色，聖酒汎華茵。
雜遝喧簫鼓，歡娛洽搢紳。
掖垣招近侍，虛薄廁清塵。
共保堅貞節，常期雨露均。

宇文融，京兆萬年人。明辨，有吏幹。開元初，拜監察御史，充使搜括戶口，奏置勸農判官十人，分行天下，頗擾人不便。進御史中丞，出爲魏州刺史，請復九河舊道，開稻田以利人，迴易陸運。入爲鴻臚卿，兼戶部侍郎，轉黃門侍郎，同中書門下平章事，薦宋璟爲右丞相，裴耀卿、許景先爲侍郎，甚允朝廷之望。未幾罷相，坐事貶嚴州卒。詩一首。
申甫生周日，宣慈舉舜年。
何如偶昌運，比德邁前賢。
寵獲元良密，榮瞻端揆遷。
職優三事老，位在百僚先。
北極迴宸渥，南宮飾御筵。
飛文瑤札降，賜酒玉杯傳。
謬列台衡重，俱承雨露偏。
誓將同竭力，相與效塵涓。〈《紀事》云：「融爲張說所惡，欲先事中傷說。張九齡謂說：『融辯給多詐，不可忽。』說曰：『狗鼠何能。』其後乃與崔隱甫廷劾說受賕事，帝詔說致仕而出融。詩有『誓將同竭力，相與効塵涓』之語，欣附說之辭也。」〉

崔沔，字善沖，京兆長安人。事親至孝，應制舉，高第，俄被黜落者所援。則天令所司重試，沔對策又工於前，爲天下第一。岑羲器之曰：「今之郄詵也。」特薦爲左補闕。開元中，拜中書侍郎，出爲魏州刺史。徵還，分掌十銓，以清直歷祕書監，太子賓客。沔深明禮經，詳定宗廟籩豆之數及六親服紀，多所建議。詩一首。
五日酺纔畢，千年樂未央。
復承天所賜，終宴國之陽。
地勝春逾好，恩深樂更張。
落花飛廣座，垂柳拂行觴。
庶尹陪三史，諸侯具萬方。
酒酣同抃躍，歌舞詠時康。

崔尚，登久視六年進士第，官祠部郎中。詩一首。
春日照長安，皇恩寵庶官。
合錢承罷宴，賜帛復追歡。
供帳憑高列，城池入迥寬。
花催相國醉，鳥和樂人彈。
北闕雲中見，南山樹杪看。
樂游宜締賞，舞詠惜將闌。

胡皓，開元中人。張孝暠出塞，皓與張九齡、韓休、崔沔、王翰、賀知章撰送行詩，號《朝英集》。詩六首。
五酺終宴集，三錫又歡娛。
仙阜崇高異，神州眺覽殊。
南山臨皓雪，北闕對明珠。
廣座鵷鴻滿，昌庭駟馬趨。
綺羅含草樹，絲竹吐郊衢。
銜杯不能罷，歌舞樂唐虞。

燕公爲漢將，武德奉文思。
利用經戎莽，英圖葉聖詒。
塞沙制長策，窮石卷搖旗。
萬里要相賀，三邊又在茲。
稜威方逐逐，談笑坐怡怡。
寵餞紛郊道，充廚竭御司。
嘗醪企行邁，聽樂罷漣洏。
袞旒垂翰墨，纓蕤迭賦詩。
金山無積阻，玉樹有華滋。
請迨炎風暮，歸旌候此時。

聞道山陰會，仍爲火忌辰。
途中甘棄日，江上苦傷春。
流水飜催淚，寒灰更伴人。
丹心終不改，白髮爲誰新。

巴東三峽盡，曠望九江開。
楚塞雲中出，荊門水上來。
魚龍潛嘯雨，鳧雁動成雷。
南國秋風晚，客思幾悠哉。

鸚鵡殊姿致，鸞皇得比肩。
常尋金殿裏，每話玉階前。
賈誼才方達，揚雄老未遷。
能言既有地，何惜爲聞天。

單于犯薊堧，虜騎略蕭邊。
南山木葉飛下地，北海蓬根亂上天。
科斗連營太原道，魚麗合陣武威川。
三軍遙倚伏，萬里相馳逐。
旌斾悠悠靜潮源，鼙鼓喧喧動盧谷。
窮徼出幽陵，吁嗟倦寢興。
馬蹄凍溜石，胡毳煖生冰。
雲沙泱漭天光閉，河塞陰沈海色凝。
崆峒北國誰能託，蕭索邊心常不樂。
近見行人畏白龍，遙聞公主愁黃鶴。
陽春半，岐路間，瑤臺苑，玉門關。
百花芳樹紅將歇，二月蘭臯綠未還。
陣雲不散魚龍水，雨雪猶飛鴻鵠山。
山嶂緜連那可極，路遠辛勤夢顏色。
北堂萱草不寄來，東園桃李長相憶。
漢將紛紜攻戰盈，胡寇蕭條幽朔清。
韓昌拜節偏知送，鄭吉驅旌坐見迎。
火絕煙沈左西極，谷靜山空右北平。
但得將軍能百勝，不須天子築長城。

