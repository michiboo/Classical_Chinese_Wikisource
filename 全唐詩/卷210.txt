
皇甫曾，字孝常，冉母弟也。天寶十二載登進士第，歷侍御史，坐事徙舒州司馬、陽翟令。詩名與兄相上下，當時比張氏景陽、孟陽雲。集一卷，今編詩一卷。  
古寺傳燈久，層城閉閣閑。
香花同法侶，旌斾入深山。
寒磬虛空裏，孤雲起滅間。
謝公憶高臥，徒御欲東還。

罷戰回龍節，朝天上鳳池。
寒生五湖道，春入萬年枝。
召化多遺愛，胡清已畏知。
懷恩偏感別，墮淚向旌麾。

搖落空林夜，河陽興已生。
未辭公府步，知結遠山情。
高柳風難定，寒泉月助明。
袁公方臥雪，尺素及柴荊。

孤城永巷時相見，衰柳閑門日半斜。
欲送近臣朝魏闕，猶憐殘菊在陶家。

淮陽臥理有清風，臘月榴花帶雪紅。
閉閣寂寥常對此，江湖心在數枝中。

花宮難久別，道者憶千燈。
殘雪入林路，暮山歸寺僧。
日光依嫩草，泉響滴春冰。
何用求方便，看心是一乘。

上將還專席，雙旌復出秦。
關河三晉路，賓從五原人。
孤戍雲連海，平沙雪度春。
酬恩看玉劒，何處有煙塵？

禁省夜沈沈，春風雪滿林。
滄洲歸客夢，青瑣近臣心。
揮翰宣鳴玉，承恩在賜金。
建章寒漏起，更助掖垣深。

幾年人不見，林下掩柴關。
留客當清夜，逢君話舊山。
隔城寒杵急，帶月早鴻還。
南陌雖相近，其如隱者閑。

從此無期見，柴門對雪開。
二毛逢世難，萬恨掩泉臺。
返照空堂夕，孤城弔客迴。
漢家偏訪道，猶畏鶴書來。

悠悠千里去，惜此一尊同。
客散高樓上，帆飛細雨中。
山程隨遠水，楚思在青楓。
共說前期易，滄波處處同。

春山唯一室，獨坐草萋萋。
身寂心成道，花閑鳥自啼。
細泉松徑裏，返景竹林西。
晚與門人別，依依出虎溪。

千峯待逋客，香茗復叢生。
採摘知深處，煙霞羨獨行。
幽期山寺遠，野飯石泉清。
寂寂燃燈夜，相思一磬聲。

南憶新安郡，千山帶夕陽。
斷猨知夜久，秋草助江長。
疎髮應成素，青松獨耐霜。
愛才稱漢主，題柱待回鄉。

悲風生舊浦，雲嶺隔東田。
伏臘同雞黍，柴門閉雪天。
孤村明夜火，稚子候歸船。
靜者心相憶，離居畏度年。

雲夢南行盡，三湘萬里流。
山川重分手，徒御亦悲秋。
白簡勞王事，清猨助客愁。
離羣復多病，歲晚憶滄洲。

臘盡促歸心，行人及華陰。
雲霞仙掌出，松柏古祠深。
野渡冰生岸，寒川燒隔林。
溫泉看漸近，宮樹晚沈沈。

谷口山多處，君歸不可尋。
家貧青史在，身老白雲深。
掃雪開松徑，疏泉過竹林。
餘生負丘壑，相送亦何心。

流螢與落葉，秋晚共紛紛。
返照城中盡，寒砧雨外聞。
離人見衰鬢，獨鶴暮何羣。
楚客在千里，相思看碧雲。

南幰銜恩去，東夷泛海行。
天遙辭上國，水盡到孤城。
已變炎涼氣，仍愁浩淼程。
雲濤不可極，來往見雙旌。

石樑人不到，獨往更迢迢。
乞食山家少，尋鐘野寺遙。
松門風自掃，瀑布雪難消。
秋夜聞清梵，餘音逐海潮。

孤棹閩中客，雙旌海上軍。
路人從北少，海水向南分。
野鶴傷秋別，林猨忌夜聞。
漢家崇亞相，知子遠邀勳。

草色隨驄馬，悠悠同出秦。
水傳雲夢曉，山接洞庭春。
帆影連三峽，猨聲近四隣。
青門一分手，難見杜陵人。

寒蹤白雲裏，法侶自提攜。
竹徑通城下，松門隔水西。
方同沃洲去，不似武陵迷。
彷彿方知處，高峯是會稽。

欲向幽偏適，還從絕地移。
秦官鼎食貴，堯世土階卑。
戟戶槐陰滿，書窗竹葉垂。
才分午夜漏，遙隔萬年枝。
北闕深恩在，東林遠夢知。
日斜門掩暎，山遠樹參差。
論道齊鴛翼，題詩憶鳳池。
從公亦何幸，長與珮聲隨。

還鄉不見家，年老眼多淚。
車馬上河橋，城中好天氣。

漾漾帶山光，澄澄倒林影。
那知石上喧，卻憶山中靜。

長安雪夜見歸鴻，紫禁朝天拜舞同。
曙色漸分雙闕下，漏聲遙在百花中。
爐煙乍起開仙仗，玉佩纔成引上公。
共荷發生同雨露，不應黃葉久隨風。

已見槿花朝委露，獨悲孤鶴在人羣。
真僧出世心無事，靜夜名香手自焚。
窗臨絕澗聞流水，客至孤峯掃白雲。
更想清晨誦經處，獨看松上雪紛紛。

林中雨散早涼生，已有迎秋促織聲。
三徑荒蕪羞對客，十年衰老愧稱兄。
愁心自惜江蘺晚，世事方看木槿榮。
君若罷官攜手日，尋山莫算白雲程。

律儀傳教誘，僧臘老煙霄。
樹色依禪誦，泉聲入寂寥。
寶龕經末劫，畫壁見南朝。
深竹風開合，寒潭月動搖。
息心歸靜理，愛道坐中宵。
更欲尋真去，乘船過海潮。

腰金載筆謁承明，至道安禪得此生。
西掖幾年綸綍貴，東山遙夜薜蘿情。
風傳刻漏星河曙，月上梧桐雨露清。
聖主好文誰爲薦，閉門空賦子虛成。

繼好中司出，天心外國知。
已傳堯雨露，更說漢威儀。
隴上應回首，河源復載馳。
孤峯問徒御，空磧見旌麾。
春草鄉愁起，邊城旅夢移。
莫嗟行遠地，此去荅恩私。

白簡初分命，黃金已在腰。
恩華通外國，徒御發中朝。
雨雪從邊起，旌旗上隴遙。
暮天沙漠漠，空磧馬蕭蕭。
寒路隨河水，關城見柳條。
和戎先罷戰，知勝霍嫖姚。

台袞兼戎律，勤憂秉化元。
鳳池東掖寵，龍節北方尊。
長路山河轉，前驅鼓角喧。
人安布時令，地遠荅君恩。
暮日平沙迥，秋風大斾翻。
漁陽在天末，戀別信陵門。

舊國當分閫，天涯荅聖私。
大軍傳羽檄，老將拜旌旗。
位重登壇後，恩深弄印時。
何年諫獵賦，今日飲泉詩。
海內求民瘼，城隅見島夷。
由來黃霸去，自有上台期。

南嶽滿湘沅，吾師經利涉。
身歸沃洲老，名與支公接。
淨教傳荊吳，道緣止漁獵。
觀空色不染，對境心自愜。
室中人寂寞，門外山重疊。
天台積幽夢，早晚當負笈。

漢家仙仗在咸陽，洛水東流出建章。
野老至今猶望幸，離宮秋樹獨蒼蒼。

謝客開山後，郊扉積水通。
江湖千里別，衰老一尊同。
返照寒川滿，平田暮雪空。
滄洲自有趣，不便哭途窮。

草草理夜裝，涉江又登陸。
望路殊未窮，指期今已促。
傳呼戒徒馭，振轡轉林麓。
陰雲擁巖端，霑雨當山腹。
震雷如在耳，飛電來照目。
獸跡不敢窺，馬蹄惟務速。
虔心若齋禱，濡體如沐浴。
萬竅相怒號，百泉暗奔瀑。
危梁慮足跌，峻坂憂車覆。
問我何以然，前日愛微祿。
轉知人代事，纓組乃徽束。
向若家居時，安枕春夢熟。
遵途稍已近，候吏來相續。
曉霽心始安，林端見初旭。

安康地理接商於，帝命專城總賦輿。
夕拜忽辭青瑣闥，晨裝獨捧紫泥書。
深山古驛分騶騎，芳草閑雲逐隼旟。
綺皓清風千古在，因君一爲謝巖居。

誰能愁此別，到越會相逢。
長憶雲門寺，門前千萬峯。
石牀埋積雪，山路倒枯松。
莫學白居士，無人知去蹤。

西去意如何，知隨貢士科。
吟詩向月路，驅馬出煙蘿。
晚色寒蕪遠，秋聲候雁多。
自憐歸未得，相送一勞歌。

上人遠自西天至，頭陀行遍南朝寺。
口翻貝葉古字經，手持金策聲泠泠。
護法護身惟振錫，石瀨雲溪深寂寂。
乍來松徑風露寒，遙暎霜天月成魄。
後夜空山禪誦時，寥寥掛在枯樹枝。
真法嘗傳心不住，東西南北隨緣路。
佛川此去何時迴，應真莫便遊天台。

悠悠驅匹馬，征路上連岡。
晚翠深雲竇，寒臺淨石樑。
秋花偏似雪，楓葉不禁霜。
愁見前程遠，空郊下夕陽。

博士本秦官，求才帖職難。
臨風曲臺淨，對月碧池寒。
講學分陰重，齋祠曉漏殘。
朝衣辨色處，雙綬更宜看。

儒衣羞此別，去抵漢公卿。
賓貢年猶少，篇章藝已成。
臨流惜暮景，話別起鄉情。
離酌不辭醉，西江春草生。

白草黃雲塞上秋，曾隨驃騎出幷州。
轆轤劒折虯髯白，轉戰功多獨不侯。

