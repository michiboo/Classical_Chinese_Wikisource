


1.
憶眠時，春夢困騰騰。
展轉不能起，玉釵垂枕稜。

2.
憶行時，背手挼金雀。
斂笑慢回頭，步轉欄杆角。

3.
憶去時，向月遲遲行。
強語戲同伴，圖郎聞笑聲。
花前灑淚臨寒食，醉裏回頭問夕陽。
不管相思人老盡，朝朝容易下西牆。
碧闌干外繡簾垂，猩色屏風畫折枝。
八尺龍鬚方錦褥，已涼天氣未寒時。
夜短睡遲慵早起，
日高方始出紗窗。
中庭自摘青梅子，
先向釵頭戴一雙。
1.
往年曾約鬱金床，
半夜潛身入洞房。
懷裡不知金鈿落，
暗中唯覺繡鞋香。
此時欲別魂俱斷，
自後相逢眼更狂。
光景旋消惆悵在，
一生贏得是淒涼。
2.
秋雨五更頭，桐竹鳴騷屑。
卻似殘春間，斷送花時節。
空樓雁一聲，遠屏燈半滅。
繡被擁嬌寒，眉山正愁絕。
動靜防閒又怕疑，佯佯脈脈是深機。
此身願作君家燕，秋社歸時也不歸。
年年長是阻佳期，
萬種恩情只自知。
春色轉添惆悵事，
似君花發兩三枝。
1.
春樓處子傾城，金陵狎客多情。
朝雲暮雨會合，羅襪繡被逢迎。
華山梧桐相覆，蠻江豆蔻連生。
幽歡不盡告別，秋河悵望平明。

2.
一燈前雨落夜，三月盡草青時。
半寒半暖正好，花開花謝相思。
惆悵空教夢見，懊惱多成酒悲。
紅袖不干誰會，揉損聯娟澹眉。

3.
此間青草更遠，不唯空繞汀洲。
那裡朝日才出，還應先照西樓。
憶淚因成恨淚，夢遊常續心遊。
桃源洞口來否，絳節霓旌久留。
愁來卻訝天涼早，
思倦翻嫌夜漏遲。
何處山川孤館裡，
向燈彎盡一雙眉。
朦朧猶記管弦聲，
噤痄餘寒酒半醒。
春暮日高簾半捲，
落花和雨滿中庭。
動天金鼓逼神州，惜別無心學墜樓。不得回眸辭傅粉，便須含淚對殘秋。
折釵伴妾埋青塚，半鏡隨郎葬杜郵。唯有此宵魂夢裡，慇勤見覓鳳池頭。
板閤數樽後，至今猶酒悲。
一宵相見事，半夜獨眠時。
明朝窗下照，應有鬢如絲。
眉山暗澹向殘燈，一半雲鬟墜枕稜。
四體著人嬌欲泣，自家揉損砑繚綾。
豈獨鴟夷解歸去，五湖漁艇且餔糟〈《聞再除戎曹依前充職》〉。
羅囊繡兩鳳凰，
玉合雕雙鸂鶒。
中有蘭膏漬紅豆，
每回拈著長相憶。
長相憶，
經幾春？
人悵望，
香氤氳。
開緘不見新書跡，
帶粉猶殘舊淚痕。
天遣多情不自持，多情兼與病相宜。
蜂偷野蜜初嘗處，鶯啄含桃欲咽時。
酒蕩襟懷微●●，春牽情緒更融怡。
水香剩置金盆裡，瓊樹長鬚浸一枝。
去是黃昏後，
歸當朧●時。
叉衣吟宿醉，
風露動相思。
晝漏迢迢夜漏遲，傾城消息杳無期。
愁腸泥酒人千里，淚眼倚樓天四垂。
自笑計狂多獨語，誰憐夢好轉相思。
何時斗帳濃香裡，分付東風與玉兒。
1.
夢啼嗚咽覺無語，
杳杳微微望煙浦。
樓空客散燕交飛，
江靜帆飛日亭午。
2.
鯷魚苦筍香味新，
楊柳酒旗三月春。
風光百計牽人老，
爭奈多情是病身。
人許風流自負才，
偷桃三度到瑤台。
至今衣領胭脂在，
曾被謫仙痛咬來。
別緒靜愔愔，
牽愁暗入心。
已回花渚棹，
悔聽酒壚琴。
菊露淒羅幕，
梨霜惻錦衾。
此生終獨宿，
到死誓相尋。
月好知何計，
歌闌歎不禁。
山巔更高處，
憶上上頭吟。
洞房深閉不曾開，橫臥烏龍作妒媒。好鳥豈勞兼比翼，異華何必更重台。
難留旋逐驚飆去，暫見如隨急電來。多為過防成後悔，偶因翻語得深猜。
已嫌刻蠟春宵短，最恨鳴珂曉鼓催。應笑楚襄仙分薄，日中長是獨徘徊。
宮樣衣裳淺畫眉，晚來梳洗更相宜。
水精鸚鵡釵頭顫，舉袂佯羞忍笑時。
褰裳擁鼻正吟詩，
日午牆頭獨見時。
血染蜀羅山躑躅，
肉紅宮錦海棠梨。
因狂得病真閒事，
欲詠無才是所悲。
看卻東風歸去也，
爭教判得最繁枝。
樓上澹山橫，樓前溝水清。
憐山又憐水，兩處總牽情。
惻惻輕寒翦翦風，
小梅飄雪杏花紅。
夜深斜搭鞦韆索，
樓閣朦朧煙雨中。
風雨蕭蕭，
石頭城下木蘭橈。
煙月迢迢，
金陵渡口去來潮。
自古風流皆暗銷，
才魂妖魂誰與招？
彩箋麗句今已矣，
羅襪金蓮何寂寥。
1.
天上夢魂何杳杳，
宮中消息太沈沈。
君恩不似黃金井，
一處團圓萬丈深。

2.
天上鳳凰休寄夢，
人間鸚鵡舊堪悲。
平生心緒無人識，
一隻金梭萬丈絲。
眼意心期卒未休，
暗中終擬約秦樓。
光陰負我難相遇，
情緒牽人不自由。
遙夜定嫌香蔽膝，
悶時應弄玉搔頭。
櫻桃花謝梨花發，
腸斷青春兩處愁。
睡髻休頻攏，春眉忍更長。
整釵梔子重，泛酒菊花香。
繡疊昏金色，羅揉損砑光。
有時閒弄筆，亦畫兩鴛鴦。
刺繡非無暇，
幽窗自鮮歡。
手香江橘嫩，
齒軟越梅酸。
密約臨行怯，
私書欲報難。
無憑諳鵲語，
猶得暫心寬。
李波小妹字雍容，窄衣短袖蠻錦紅。
未解有情夢梁殿，何曾自媚妒吳宮。
難教牽引知酒味，因令悵望成春慵。
海棠花下鞦韆畔，背人撩鬢道怱怱。
緝綴小詩鈔卷裡，
尋思閒事到心頭。
自吟自泣無人會，
腸斷蓬山第一流。
殘夢依依酒力餘，城頭畫角伴啼烏。 
平明未卷西樓幕，院靜時聞響轆轤。
春融艷艷，大醉陶陶。
漏添遲日，箭減良宵。
籐垂戟戶，柳拂河橋。
簾幕燕子，池塘伯勞。
膚清臂瘦，衫薄香銷。
楚殿衣窄，南朝髻高。
河陽縣遠，清波地遙。
絲纏露泣，各自無憀。
阡陌懸雲壤，欄畦隔艾芝。
路遙行雨懶，河闊過橋遲。
雁足應難達，狐蹤浪得疑。
謝鯤吟未廢，張碩夢堪思。
有意通情處，無言攏鬢時。
格高歸斂笑，歌怨在顰眉。
醉後金蟬重，歡餘玉燕欹。
素姿凌白柰，圓頰誚紅梨。
粉字題花筆，香箋詠柳詩。
繡窗攜手約，芳草蹋青期。
別淚開泉脈，春愁罥藕絲。
相思不相信，幽恨更誰知。
樹頭初日照西簷，
樹底蔫花夜雨沾。
外院池亭聞動鎖，
後堂欄檻見垂簾。
柳腰入戶風斜倚，
榆莢堆牆水半淹。
把酒送春惆悵在，
年年三月病厭厭。
願結交加夢，因傾瀲灩樽。
醒來情緒惡，簾外正黃昏。
氤氳帳裡香，薄薄睡時妝。
長吁解羅帶，怯見上空床。
1.
追尋前事立江汀，漁者應聞太息聲。
避客野鷗如有感，損花微雪似無情。
疏林自覺長堤在，春水空連古岸平。
惆悵引人還到夜，鞭鞘風冷柳煙輕。
2.
鞭梢亂拂暗傷情，
蹤跡難尋露草青。
猶是玉輪曾輾處，
一泓秋水漲浮萍。
倚醉無端尋舊約，卻憐惆悵轉難勝。
靜中樓閣春深雨，遠處簾櫳夜半燈。
抱柱立時風細細，遶廊行處思騰騰。
分明窗下聞裁剪，敲徧闌干喚不應。
白下同歸路，烏衣枉作鄰。
珮聲猶隔箔，香氣已迎人。
酒勸杯須滿，書羞字不勻。
歌憐黃竹怨，味實碧桃珍。
翦燭非良策，當關是要津。
東阿初度洛，楊惲舊家秦。
粉化橫波溢，衫輕曉霧春。
鴉黃雙鳳翅，麝月半魚鱗。
別袂翻如浪，迴腸轉似輪。
後期才註腳，前事又含顰。
縱有才難詠，寧無畫逼真。
天香聞更有，瓊樹見長新。
鬥草常更僕，迷鬮誤達晨。
嗅花判不得，檀注惹風塵。
曾愁香結破顏遲，
今見妖紅委地時。
若是有情爭不哭，
夜來風雨葬西施。
庭樹新陰葉未成，
玉階人靜一蟬聲。
相風不動烏龍睡，
時有嬌鶯自喚名。
繡裙斜立正銷魂，
侍女移燈掩殿門。
燕子不來花著雨，
春風應自怨黃昏。
方寸膚圓光緻緻，
白羅繡屜紅托裡。
南朝天子欠風流，
卻重金蓮輕綠齒。
矜嚴標格絕嫌猜，嗔怒雖逢笑靨開。
小雁斜侵眉柳去，媚霞橫接眼波來。
鬢垂香頸雲遮藕，粉著蘭胸雪壓梅。
莫道風流無宋玉，好將心力事妝台。
1.
澹月照中庭，海棠花自落。
獨立俯閒階，風動鞦韆索。

2.
雨後碧苔院，霜來紅葉樓。
閒階上斜日，鸚鵡伴人愁。

3.
酒力滋睡眸，鹵莽聞街鼓。
欲明天更寒，東風打窗雨。

4.
羅幕生春寒，繡窗愁未眠。
南湖一夜雨，應濕採蓮船。
信知尤物必牽情，一顧難酬覺命輕。
曾把禪機銷此病，破除才盡又重生。
見時濃日午，別處暮鐘殘。
景色疑春盡，襟懷似酒闌。
兩情含眷戀，一餉致辛酸。
夜靜長廊下，難尋屐齒看。
驕馬錦連錢，
乘騎是謫仙。
和裙穿玉鐙，
隔袖把金鞭。
去帶懵騰醉，
歸成困頓眠。
自憐輸廄吏，
餘暖在香韉。
千金莫惜旱蓮生，一笑從教下蔡傾。
仙樹有花難問種，御香聞氣不知名。
愁來自覺歌喉咽，瘦去誰憐舞掌輕。
小疊紅箋書恨字，與奴方便寄卿卿。
千金莫惜旱蓮生，一笑從教下蔡傾。
仙樹有花難問種，御香聞氣不知名。
愁來自覺歌喉咽，瘦去誰憐舞掌輕。
小疊紅箋書恨字，與奴方便寄卿卿。
酥凝背胛玉搓肩，輕薄紅綃覆白蓮。
此夜分明來入夢，當時惆悵不成眠。
眼波向我無端艷，心火因君特地然。
莫道人生難際會，秦樓鸞鳳有神仙。
秦釵枉斷長條玉，蜀紙虛留小字紅。 
死恨物情難會處，蓮花不肯嫁春風。
眉如半月雲如鬟，梧桐葉落敲井欄。孤燈亭亭公署寒，微霜淒淒客衣單。
想美人兮雲一端，夢魂悠悠關山難。空房展轉懷悲酸，銅壺漏盡聞金鸞。
呵花貼鬢黏寒髮，凝酥光透猩猩血。
經過洛水幾多人，唯有陳王見羅襪。
身情長在暗相隨，生魄隨君君豈知。
被頭不暖空沾淚，釵股欲分猶半疑。
朗月清風難愜意，詞人絕色多傷離。
何如飲酒連千醉，席地幕天無所知。
碧桐陰盡隔簾櫳，扇拂金鵝玉簟烘。
撲粉更添香體滑，解衣唯見下裳紅。
煩襟乍觸冰壺冷，倦枕徐敧寶髻鬆。
何必苦勞魂與夢，王昌只在此牆東。
粉紜隔窗語，重約蹋青期。總得相逢處，無非欲去時。
恨深書不盡，寵極意多疑。惆悵桃源路，惟教夢寐知。
紈扇相欹綠，香囊獨立紅。
浸淫因重露，狂暴是秋風。
逸調無人唱，秋塘每夜空。
何繇見周昉，移入畫屏中。
往年同在鸞橋上，見倚朱欄詠柳綿。
今日獨來香徑裡，更無人跡有苔錢。
傷心闊別三千里，屈指思量四五年。
料得他鄉遇佳節，亦應懷抱暗淒然。
清江碧草兩悠悠，各自風流一種愁。.
正是落花寒食夜，夜深無伴倚南樓。
風流大抵是倀倀，此際相思必斷腸。
雲薄月昏寒食夜，隔簾微雨杏花香。
霧為襟袖玉為冠，半似羞人半忍寒。
別易會難長自歎，轉身應把淚珠彈。

桃花臉薄難藏淚，柳葉眉長易覺愁。
密跡未成當面笑，幾回抬眼又低頭。

半身映竹輕聞語，一手揭簾微轉頭。
此意別人應未覺，不勝情緒兩風流。
1.
小檻移燈灺，空房鎖隙塵。
額波風盡日，簾影月侵晨。
香辣更衣後，釵樑攏鬢新。
吉音聞詭計，醉語近天真。
妝好方長歎，歡餘卻淺顰。
繡屏金作屋，絲幰玉為輪。
致意通綿竹，精誠托錦鱗。
歌凝眉際恨，酒發臉邊春。
溪紵殊傾越，樓簫豈羨秦。
柳虛禳沴氣，梅實引芳津。
樂府降清唱，宮廚減食珍。
防閒襟並斂，忍妒淚休勻。
宿飲愁縈夢，春寒瘦著人。
手持雙豆蔻，的的為東鄰。

2.
碧瓦偏光日，紅簾不受塵。
柳昏連綠野，花爛爍清晨。
書密偷看數，情通破體新。
明言終未實，暗祝始應真。
枉道嫌偷藥，推誠鄙效顰。
合成雲五色，宜作日中輪。
照獸金塗爪，釵魚玉鏤鱗。
渺瀰三島浪，平遠一樓春。
墮髻還名壽，修娥本姓秦。
棹尋聞犬洞，槎入飲牛津。
麟脯隨重釀，霜華間八珍。
錦囊霞彩爛，羅襪砑光勻。
羞澀佯牽伴，嬌饒欲泥人。
偷兒難捉搦，慎莫共比鄰。

3.
紫蠟融花蒂，紅綿拭鏡塵。
夢狂翻惜夜，妝懶厭凌晨。
茜袖啼痕數，香箋墨色新。
腕白膚紅玉筍芽，調琴抽線露尖斜。背人細撚垂胭鬢，向鏡輕勻襯臉霞。
悵望昔逢褰繡幔，依稀曾見托金車。後園笑向同行道，摘得蘼蕪又折花。
褭雨拖風不自持，全身無力向人垂。
玉纖折得遙相贈，便似觀音手裡時。
再整魚犀攏翠簪，解衣先覺冷森森。
教移蘭燭頻羞影，自試香湯更怕深。
初似洗花難抑按，終憂沃雪不勝任。
豈知侍女簾帷外，剩取君王幾餅金。
高在酒樓明錦幕，
遠隨漁艇泊煙江。
古來幽怨皆銷骨，
休向長門背雨窗。
絕代佳人何寂寞，棃花未發梅花落。
東風吹雨入西園，銀綫千條度虛閣。
臉粉難勻蜀酒濃，口脂易印吳綾薄。
嬌饒意態不勝羞，願倚郎肩永相著。
兩重門裡玉堂前，
寒食花枝月午天。
想得那人垂手立，
嬌羞不肯上鞦韆。
學梳松鬢試新裙，
消息佳期在此春。
為要好多心轉惑，
遍將宜稱問傍人。
一夜清風動扇愁，
背時容色入新秋。
桃花臉裡汪汪淚，
忍到更深枕上流。
厭花落，人寂寞，
果樹陰成燕翅齊，西園永日閒高閣。
後堂夾簾愁不捲，低頭悶把衣襟捻。
忽然事到心中來，四肢嬌入茸茸眼。
也曾同在華堂宴，佯佯攏鬢偷回面。
半醉狂心忍不禁，分明一任傍人見。
書中說卻平生事，猶疑未滿情郎意。
錦囊封了又重開，夜深窗下燒紅紙。
紅紙千張言不盡，至誠無語傳心印。
但得鴛鴦枕臂眠，也任時光都一瞬。
甚感慇勤意，其如阻礙何。
隔簾窺綠齒，映柱送橫波。
老大逢知少，襟懷暗喜多。
因傾一樽酒，聊以慰蹉跎。
香侵蔽膝夜寒輕，聞雨傷春夢不成。
羅帳四垂紅燭背，玉釵敲著枕函聲。
悲歌淚溼澹胭脂，閑立風吹金縷衣。
白玉堂東遙見後，令人斗薄〈一作評說〉畫楊妃。
時光潛去暗淒涼，嬾對菱花暈曉妝。
初坼鞦韆人寂寞，後園青草任他長。
輕風滴礫動簾鉤，宿酒猶酣懶卸頭。
但覺夜深花有露，不知人靜月當樓。
何郎燭暗誰能詠，韓壽香焦亦任偷。
敲折玉釵歌轉咽，一聲聲作兩眉愁。
踏青 (韓偓)
擁鼻悲吟一向愁，寒更轉盡未回頭。
綠屏無睡秋分簟，紅葉傷心月午樓。
卻要因循添逸興，若爲趨競愴離憂。
殷勤憑仗官渠水，爲到西溪動釣舟。
秋寒灑背入簾霜，
鳳脛燈清照洞房。
蜀紙麝煤沾筆興，
越甌犀液發茶香。
風飄亂點更籌轉，
拍送繁弦曲破長。
散客出門斜月在，
兩眉愁思問橫塘。
褭娜腰肢澹薄妝，六朝宮樣窄衣裳。
著詞暫見櫻桃破，飛醆遙聞豆蔻香。
春惱情懷身覺瘦，酒添顏色粉生光。
此時不敢分明道，風月應知暗斷腸。
院宇秋明日日長，
社前一雁到遼陽。
隴頭針線年年事，
不喜寒砧搗斷腸。
濃煙隔簾香漏洩，斜燈映竹光參差。繞廊倚柱堪惆悵，細雨輕寒花落時。
前歡往恨分明在，酒興詩情大半亡。
還似牆西紫荊樹，殘花摘索映高塘。
東烏西兔似車輪，劫火桑田不復論。
唯有風光與蹤跡，思量長是暗銷魂。
池塘夜歇清明雨，繞院無塵近花塢。
五絲繩繫出牆遲，力盡才瞵見鄰圃。
下來嬌喘未能調，斜倚朱欄久無語。
無語兼動所思愁，轉眼看天一長吐。
髻根鬆慢玉釵垂，指點花枝又過時。
坐久暗生惆悵事，背人勻卻淚臙脂。
侍女動妝奩，故故驚人睡。那知本未眠，背面偷垂淚。
懶卸鳳凰釵，羞入鴛鴦被。時復見殘燈，和煙墜金穗。
百舌喚朝眠，
春心動幾般。
枕痕霞黯澹，
淚粉玉闌珊。
籠繡香煙歇，
屏山燭焰殘。
暖嫌羅襪窄，
瘦覺錦衣寬。
昨夜三更雨，
今朝一陣寒。
海棠花在否，
側臥捲簾看。
