
　　卷317_1 《送崔判官使太原》武元衡 
　　勞君車馬此逡巡，我與劉君本世親。兩地山河分節制， 
　　十年京洛共風塵。笙歌幾處胡天月，羅綺長留蜀國春。 
　　報主由來須盡敵，相期萬里寶刀新。 
　　卷317_2 《幕中諸公有觀獵之作因繼之》武元衡 
　　刀州城北劍山東，甲士屯雲騎散風。旌旆遍張林嶺動， 
　　豺狼驅盡塞垣空。銜蘆遠雁愁縈繳，繞樹啼猿怯避弓。 
　　為報府中諸從事，燕然未勒莫論功。 
　　卷317_3 《同幕中諸公送李侍禦歸朝》武元衡 
　　昔年專席奉清朝，今日持書即舊僚。珠履會中簫管思， 
　　白雲歸處帝鄉遙。巴江暮雨連三峽，劍壁危樑上九霄。 
　　歲月不堪相送盡，頹顏更被別離凋。 
　　卷317_4 《送張六諫議歸朝》武元衡 
　　詔書前日下丹霄，頭戴儒冠脫皂貂。笛怨柳營煙漠漠， 
　　雲愁江館雨蕭蕭。鴛鴻得路爭先翥，松柏淩寒獨後凋。 
　　歸去朝端如有問，玉關門外老班超。 
　　卷317_5 《酬嚴司空荊南見寄》武元衡 
　　金貂再領三公府，玉帳連封萬戶侯。簾卷青山巫峽曉， 
　　煙開碧樹渚宮秋。劉琨坐嘯風清塞，謝脁題詩月滿樓。 
　　白雪調高歌不得，美人南國翠蛾愁。 
　　卷317_6 《南徐別業早春有懷》武元衡 
　　生涯擾擾竟何成，自愛深居隱姓名。遠雁臨空翻夕照， 
　　殘雲帶雨過春城。花枝入戶猶含潤，泉水侵階乍有聲。 
　　虛度年華不相見，離腸懷土並關情。 
　　卷317_7 《摩訶池宴》武元衡 
　　摩訶池上春光早，愛水看花日日來。穠李雪開歌扇掩， 
　　綠楊風動舞腰回。蕪台事往空留恨，金谷時危悟惜才。 
　　晝短欲將清夜繼，西園自有月裴回。 
　　卷317_8 《至櫟陽崇道寺聞嚴十少府趨侍》武元衡 
　　雲連萬木夕沉沉，草色泉聲古院深。聞說羊車趨盛府， 
　　何言瓊樹在東林。松筠自古多年契，風月懷賢此夜心。 
　　惆悵送君身未達，不堪搖落聽秋砧。 
　　卷317_9 《春暮郊居寄朱舍人》武元衡 
　　幽深不讓子真居，度日閑眠世事疏。春水滿池新雨霽， 
　　香風入戶落花餘。目隨鴻雁窮蒼翠，心寄溪雲任卷舒。 
　　回首知音青瑣闥，何時一為薦相如。 
　　卷317_10 《送溫況游蜀》武元衡 
　　遊人西去客三巴，身逐孤蓬不定家。山近峨眉飛暮雨， 
　　江連濯錦起朝霞。雲深九折刀州遠，路繞千岩劍閣斜。 
　　應到嚴君開卦處，將餘一為問生涯。 
　　卷317_11 《崔敷歎春物將謝恨不同覽時余方為事牽束…不遇題之留贈》武元衡 
　　九陌遲遲麗景斜，禁街西訪隱淪賒。門依高柳空飛絮， 
　　身逐閑雲不在家。軒冕強來趨世路，琴尊空負賞年華。 
　　殘陽寂寞東城去，惆悵春風落盡花。 
　　卷317_12 《秋燈對雨寄史近崔積》武元衡 
　　坐聽宮城傳晚漏，起看衰葉下寒枝。空庭綠草結離念， 
　　細雨黃花贈所思。蟋蟀已驚良節度，茱萸偏憶故人期。 
　　相逢莫厭尊前醉，春去秋來自不知。 
　　卷317_13 《春題龍門香山寺》武元衡 
　　眾香天上梵仙宮，鐘磬寥寥半碧空。清景乍開松嶺月， 
　　亂流長響石樓風。山河杳映春雲外，城闕參差茂樹中。 
　　欲盡出尋那可得，三千世界本無窮。 
　　卷317_14 《酬陸三與鄒十八侍禦》武元衡 
　　城分流水郭連山，拂露開懷一解顏。令尹關中仙史會， 
　　河陽縣裏玉人閑。共憐秋隼驚飛至，久想雲鴻待侶還。 
　　莫恨殷勤留此地，東崖桂樹昔同攀。 
　　卷317_15 《酬談校書長安秋夜對月寄諸故舊》武元衡 
　　故園千里渺遐情，黃葉蕭條白露生。驚鵲繞枝風滿幌， 
　　寒鐘送曉月當楹。蓬山高價傳新韻，槐市芳年挹盛名。 
　　莫怪孔融悲歲序，五侯門館重婁卿。 
　　卷317_16 《送田三端公還鄂州》武元衡 
　　孤雲迢遞戀滄洲，勸酒梨花對白頭。南陌送歸車騎合， 
　　東城怨別管弦愁。青油幕裏人如玉，黃鶴樓中月並鉤。 
　　君去庾公應借問，馳心千里大江流。 
　　卷317_17 《送李秀才赴滑州詣大夫舅》武元衡 
　　陌頭車馬去翩翩，白麵懷書美少年。東武揚公姻婭重， 
　　西州謝傅舅甥賢。長亭叫月新秋雁，官渡含風古樹蟬。 
　　知己滿朝留不住，貴臣河上擁旌旃。 
　　卷317_18 《秋日書懷》武元衡 
　　金貂玉鉉奉君恩，夜漏晨鐘老掖垣。參決萬機空有愧， 
　　靜觀群動亦無言。杯中壯志紅顏歇，林下秋聲絳葉翻。 
　　倦鳥不知歸去日，青蕪白露滿郊園。 
　　卷317_19 《南昌灘》武元衡 
　　渠江明淨峽逶迤，船到名灘拽zB遲。櫓窡動搖妨作夢， 
　　巴童指點笑吟詩。畬餘宿麥黃山腹，日背殘花白水湄。 
　　物色可憐心莫限，此行都是獨行時。 
　　卷317_27 《奉和聖制豐年多慶九日示懷》武元衡 
　　令節寰宇泰，神都佳氣濃。賡歌禹功盛，擊壤堯年豐。 
　　九奏碧霄裏，千官皇澤中。南山澄凝黛，曲水清涵空。 
　　金玉美王度，歡康謠國風。睿文垂日月，永與天無窮。 
　　卷317_28 《夏日陪馮許二侍郎與嚴秘書游昊天觀覽…同裏楊華州中丞》武元衡 
　　三伏草木變，九城車馬煩。碧霄回騎射，丹洞入桃源。 
　　台殿雲浮棟，緌纓鶴在軒。莫將真破妄，聊用靜持喧。 
　　石甃古苔冷，水筠涼簟翻。黃公壚下歎，旌旆國東門。 
　　卷317_29 《奉和聖制重陽日即事》武元衡 
　　玉燭降寒露，我皇歌古風。重陽德澤展，萬國歡娛同。 
　　綺陌擁行騎，香塵凝曉空。神都自藹藹，佳氣助蔥蔥。 
　　律呂陰陽暢，景光天地通。徒然被鴻霈，無以報玄功。 
　　卷317_30 《秋日台中寄懷簡諸僚》武元衡 
　　憲府日多事，秋光照碧林。幹雲岩翠合，布石地苔深。 
　　憂悔耿遐抱，塵埃緇素襟。物情牽侷促，友道曠招尋。 
　　頹節風霜變，流年芳景侵。池荷足幽氣，煙竹又繁陰。 
　　簪組赤墀戀，池魚滄海心。滌煩滯幽賞，永度瑤華音。 
　　卷317_31 《奉酬淮南中書相公見寄》武元衡 
　　揚州隋故都，竹使漢名儒。翊聖恩華異，持衡節制殊。 
　　朝廷連受脤，台座接籲謨。金玉裁王度，丹書奉帝俞。 
　　九重辭象魏，千里握兵符。鐵馬秋臨塞，虹旌夜渡瀘。 
　　江長梅笛怨，天遠桂輪孤。浩歎煙霜曉，芳期蘭蕙蕪。 
　　雅言書一劄，賓海雁東隅。歲月奔波盡，音徽霧雨濡。 
　　蜀江分井絡，錦浪入淮湖。獨抱相思恨，關山不可逾。 
　　卷317_32 《甫構西亭偶題因呈監軍及幕中諸公》武元衡 
　　瀛海無因泛，昆丘豈易尋。數峰聊在目，一境暫清心。 
　　悅彼松柏性，愛茲桃李陰。列芳憑有土，叢幹聚成林。 
　　信矣子牟戀，歸歟尼父吟。暗香蘭露滴，空翠蕙樓深。 
　　負鼎位嘗忝，荷戈年屢侵。百城煩鞅掌，九仞喜嶇嶔。 
　　巴漢溯沿楫，岷峨千萬岑。恩偏不敢去，范蠡畏熔金。 
　　卷317_33 《和楊弘微春日曲江南望》武元衡 
　　遲景靄悠悠，傷春南陌頭。暄風一澹蕩，遐思幾殷優。 
　　龍去空仙沼，鸞飛掩妓樓。芳菲餘雨露，冠蓋舊公侯。 
　　朱戟千門閉，黃鸝百囀愁。煙蒙宮樹晚，花咽石泉流。 
　　寒谷律潛應，中林蘭自幽。商山將避漢，晉室正藩周。 
　　黍稷聞興歎，瓊瑤畏見投。君心即吾事，微向在滄洲。 
　　卷317_34 《長安秋夜懷陳京昆季》武元衡 
　　鐘鼓九衢絕，出門千里同。遠情高枕夜，秋思北窗空。 
　　靜見煙凝燭，閑聽葉墜桐。玉壺思洞徹，瓊樹憶蔥籠。 
　　螢影疏簾外，鴻聲暗雨中。羈愁難會面，懶慢責微躬。 
　　甲乙科攀桂，圖書閣踐蓬。一瓢非可樂，六翮未因風。 
　　寥落悲秋盡，蹉跎惜歲窮。明朝不相見，流淚菊花叢。 
　　卷317_35 《冬日，漢江南行將赴夏口，途次江陵界，寄裴尚書》武元衡 
　　五部擁雙旌，南依墨客卿。關山迥梁甸，波浪接湓城。 
　　煙景迷時候，雲帆渺去程。蛤珠馮月吐，蘆雁觸羅驚。 
　　浦樹凝寒晦，江天湛鏡清。賞心隨處愜，壯志逐年輕。 
　　舟楫不可駐，提封如任情。向方曾指路，射策許言兵。 
　　蘭渚歇芳意，菱歌非應聲。元戎武昌守，羊祜幸連營。 
　　卷317_36 《奉酬中書李相公早朝於中書候傳點，偶書所懷》武元衡 
　　寥落曙鐘斷，微明煙月沉。翠霞仙仗合，清漏掖垣深。 
　　北極星遙拱，南山闕迥臨。蘭釭竟曉焰，琪樹欲秋陰。 
　　霄漢慚聯步，貂蟬愧並簪。德容溫比玉，王度式如金。 
　　魚水千年運，簫韶九奏音。代天驚度日，擲地喜開襟。 
　　文武時方泰，唐虞道可尋。忝陪申及甫，清淨奉堯心。 
　　卷317_37 《甲午歲相國李公有北園寄贈之作…寓哀冥寞以廣遺韻雲》武元衡 
　　機事勞西掖，幽懷寄北園。鶴巢深更靜，蟬噪斷猶喧。 
　　仙醞百花馥，豔歌雙袖翻。碧雲詩變雅，皇澤葉流根。 
　　未報雕龍贈，俄傷淚劍痕。佳城關白日，哀輓向青門。 
　　禮命公台重，煙霜隴樹繁。天高不可問，空使輔星昏。 
　　卷317_38 《和楊三舍人晚秋與崔二舍人張秘監苗考功…因以繼和》武元衡 
　　瑤圃高秋會，金閨奉詔辰。朱輪天上客，白石洞中人。 
　　佩響泉聲雜，朝衣羽服親。九重青瑣閉，三秀紫芝新。 
　　化藥秦方士，偷桃漢侍臣。玉笙王子駕，遼鶴令威身。 
　　歎逝頹波速，緘詞麗曲春。重將淒恨意，苔壁問遺塵。 
　　卷317_39 《酬李十一尚書西亭暇日書懷見寄十二韻之作》武元衡 
　　鼎鉉昔雲忝，西南分主憂。煙塵開僰道，旌節護蠻陬。 
　　任重功無立，力微恩未酬。據鞍慚齒發，責帥懼春秋。 
　　高德聞鄭履，儉居稱晏裘。三刀君入夢，九折我回輈. 
　　時景屢遷易，茲言期退休。方追故山事，豈謂臺階留。 
　　遐抱清淨理，眷言蘭杜幽。一緘瓊玖贈，萬里別離愁。 
　　巴嶺雲外沒，蜀江天際流。懷賢耿遙思，相望鳳池頭。 
　　卷317_40 《秋懷奉寄朱補闕》武元衡 
　　上苑繁霜降，騷人起恨初。白雲深陋巷，衰草遍閒居。 
　　暮色秋煙重，寒聲牖葉虛。潘生秋思苦，陶令世情疏。 
　　已制歸田賦，猶陳諫獵書。不知青瑣客，投分竟何如。 
　　卷317_41 《奉酬中書相公至日圜丘行事…於集賢院敘情見寄之什》武元衡 
　　郊廟祗嚴祀，齋莊覿上玄。別開金虎觀，不離紫微天。 
　　樹古長楊接，池清太液連。仲山方補袞，文舉自傷年。 
　　風溢銅壺漏，香凝綺閣煙。仍聞白雪唱，流詠滿鶤弦。 
　　卷317_42 《途次》武元衡 
　　去國策羸馬，勞歌行路難。地崇秦制險，人樂漢恩寬。 
　　禦沼澄泉碧，宮梨佛露丹。鼎成仙馭遠，龍化宿雲殘。 
　　不問三苗寵，誰陪萬國歡。至今松桂色，長助玉樓寒。 
　　卷317_43 《題故蔡國公主九華觀上池院》武元衡 
　　朱門臨九衢，雲木藹仙居。曲沼天波接，層台鳳舞餘。 
　　曙煙深碧筱，香露濕紅蕖。瑤瑟含風韻，紗窗積翠虛。 
　　秦樓今寂寞，真界竟何如。不與蓬瀛異，迢迢遠玉除。 
　　卷317_44 《酬嚴維秋夜見寄》武元衡 
　　遙夜思悠悠，聞鐘遠夢休。亂林螢燭暗，零露竹風秋。 
　　啟戶雲歸棟，褰簾月上鉤。昭明逢聖代，羈旅別滄洲。 
　　騎省潘郎思，衡闈宋玉愁。神仙慚李郭，詞賦謝曹劉。 
　　松柏應無變，瓊瑤不可酬。誰堪此時景，寂寞下高樓。 
　　卷317_45 《途次近蜀驛蒙恩賜寶刀及飛龍廄馬…寄中書李鄭二公》武元衡 
　　草草事行役，遲遲違故關。碧幃遙隱霧，紅旆漸依山。 
　　感激酬恩淚，星霜去國顏。捧刀金錫字，歸馬玉連環。 
　　威鳳翔雙闕，征夫縱百蠻。應憐宣室召，溫樹不同攀。 
　　卷317_46 《歸燕》武元衡 
　　春色遍芳菲，閑簷雙燕歸。還同舊侶至，來繞故巢飛。 
　　敢望煙霄達，多慚羽翮微。銜泥傍金砌，拾蕊到荊扉。 
　　雲海經時別，雕梁長日依。主人能一顧，轉盻自光輝。 
　　卷317_47 《送許著作分司東都》武元衡 
　　瑤瑟激淒響，征鴻翻夕陽。署分刊竹簡，書蠹護芸香。 
　　馬色關城曉，蟬聲驛路長。石渠榮正禮，蘭室重元方。 
　　不作經年別，離魂亦暫傷。 
　　卷317_48 《聞相公三兄小園置宴以元衡寓直因寄上兼呈中書三兄》武元衡 
　　休沐限中禁，家山傳勝遊。露寒潘省夜，木落庾園秋。 
　　蘭菊回幽步，壺觴洽舊儔。位高天祿閣，詞異畔牢愁。 
　　孤思琴先覺，馳暉水競流。明朝不相見，清祀在圜丘。 
　　卷317_49 《酬陸員外歙州許員外郢州二使君》武元衡 
　　吳洲雲海接，楚驛夢林長。符節分憂重，鵷鴻去路翔。 
　　豔歌愁翠黛，寶瑟韻清商。洲草遙池合，春風曉旆張。 
　　晉臣多樂廣，漢主識馮唐。不作經年別，離魂亦未傷。 
　　卷317_50 《漸至涪州先寄王使君》武元衡 
　　治教通夷俗，均輸問大田。江分巴字水，樹入夜郎煙。 
　　毒霧含秋氣，陰岩蔽曙天。路難空計日，身老不由年。 
　　將命寧知遠，歸心詎可傳。星郎複何事，出守五溪邊。 
　　卷317_51 《石州城》武元衡 
　　丈夫心愛橫行，報國知嫌命輕。樓蘭徑百戰， 
　　更道戍龍城。錦字竇車騎，胡笳李少卿。生離兩不見， 
　　萬古難為情。 
　　卷317_52 《寒食下第》武元衡 
　　柳掛九衢絲，花飄萬家雪。如何憔悴人，對此芳菲節。 
　　卷317_53 《途中即事》武元衡 
　　南征複北還，擾擾百年間。自笑紅塵裏，生涯不暫閑。 
　　卷317_54 《春日偶作》武元衡 
　　縱橫桃李枝，淡蕩春風吹。美人歌白薴，萬恨在蛾眉。 
　　卷317_55 《夏夜作》武元衡 
　　夜久喧暫息，池台惟月明。無因駐清景，日出事還生。 
　　卷317_56 《左掖梨花》武元衡 
　　巧笑解迎人，晴雪香堪惜。隨風蝶影翻，誤點朝衣赤。 
　　卷317_57 《同陳六侍禦寒食游禪定藏山上人院》武元衡 
　　年少輕行樂，東城南陌頭。與君寂寞意，共作草堂遊。 
　　卷317_58 《贈佳人》武元衡 
　　步搖金翠玉搔頭，傾國傾城勝莫愁。 
　　若逞仙姿遊洛浦，定知神女謝風流。 
　　卷317_59 《休暇日，中書相公致齋禁省，因以寄贈》武元衡 
　　嘗聞聖主得賢臣，三接能令四海春。 
　　月滿禁垣齋沐夜，清吟屬和更何人。 
　　卷317_60 《春興》武元衡 
　　楊柳陰陰細雨晴，殘花落盡見流鶯。 
　　春風一夜吹香夢，夢逐春風到洛城。 
　　卷317_61 《酬裴起居西亭留題（一作留贈）》武元衡 
　　豔歌能起關山恨，紅燭偏凝寒塞情。 
　　況是池塘風雨夜，不堪絲管盡離聲。 
　　卷317_62 《送張侍禦赴京》武元衡 
　　江南煙雨塞鴻飛，西府文章謝掾歸。 
　　相送汀州蘭棹晚，菱歌一曲淚沾衣。 
　　卷317_63 《鄂渚送友》武元衡 
　　雲帆淼淼巴陵渡，煙樹蒼蒼故郢城。 
　　江上梅花無數落，送君南浦不勝情。 
　　卷317_64 《送裴戡行軍（一作餞裴行軍赴朝命）》武元衡 
　　珠履三千醉不歡，玉人猶苦夜冰寒。 
　　送君偏有無言淚，天下關山行路難。 
　　卷317_65 《宿青陽驛》武元衡 
　　空山搖落三秋暮，螢過疏簾月露團。 
　　寂寞銀燈愁不寐，蕭蕭風竹夜窗寒。 
　　卷317_66 《送崔舍人起居》武元衡 
　　赤墀同拜紫泥封，駟牡連征侍九重。 
　　惟有白須張司馬，不言名利尚相從。 
　　卷317_67 《路岐重賦》武元衡 
　　芳郊欲別闌幹淚，故國難期聚散雲。 
　　分手更逢江驛暮，馬嘶猿叫不堪聞。 
　　卷317_68 《重送盧三十一起居》武元衡 
　　相如擁傳有光輝，何事闌幹淚濕衣。 
　　舊府東山餘妓在，重將歌舞送君歸。 
　　卷317_69 《送張諫議》武元衡 
　　漢庭從事五人來，回首疆場獨未回。 
　　今日送君魂斷處，寒雲寥落數株梅。 
　　卷317_70 《同諸公夜宴監軍玩花之作（一作同幕府夜宴惜花）》武元衡 
　　五侯門館百花繁，紅燭搖風白雪翻。 
　　不似鳳凰池畔見，飄揚今隔上林園。 
　　卷317_71 《郊居寓目偶題》武元衡 
　　晨趨禁掖暮郊園，松桂蒼蒼煙露繁。 
　　明月上時群動息，雪峰高處正當軒。 
　　卷317_72 《題嘉陵驛》武元衡 
　　悠悠風旆繞山川，山驛空濛雨似煙。 
　　路半嘉陵頭已白，蜀門西上更青天。 
　　卷317_73 《送柳郎中裴起居》武元衡 
　　望鄉臺上秦人在，學射山中杜魄哀。 
　　落日河橋千騎別，春風寂寞旆旌回。 
　　卷317_74 《秋日出遊偶作》武元衡 
　　黃花丹葉滿江城，暫愛江頭風景清。 
　　閒步欲舒山野性，貔貅不許獨行人。 
　　卷317_75 《夏夜餞裴行軍赴朝命》武元衡 
　　三年同看錦城花，銀燭連宵照綺霞。 
　　報國從來先意氣，臨岐不用重咨嗟。 
　　卷317_76 《摩訶池送李侍禦之鳳翔》武元衡 
　　柳暗花明池上山，高樓歌酒換離顏。 
　　他時欲寄相思字，何處黃雲是隴間。 
　　卷317_77 《送魏正則擢第歸江陵》武元衡 
　　商山路接玉山深，古木蒼然盡合陰。 
　　會府登筵君最少，江城秋至肯驚心。 
　　卷317_78 《登闔閭古城》武元衡 
　　登高望遠自傷情，柳發花開映古城。 
　　全盛已隨流水去，黃鸝空囀舊春聲。 
　　卷317_79 《尋三藏上人》武元衡 
　　北風吹雪暮蕭蕭，問法尋僧上界遙。 
　　臨水手持筇竹杖，逢君不語指芭蕉。 
　　卷317_80 《山居》武元衡 
　　身依泉壑將時背，路入煙蘿得地深。 
　　終歲不知城郭事，手栽林竹盡成陰。 
　　卷317_81 《長安賊中寄題江南所居茱萸樹》武元衡 
　　手種茱萸舊井傍，幾回春露又秋霜。 
　　今來獨向秦中見，攀折無時不斷腸。 
　　卷317_82 《春齋夜雨憶郭通微》武元衡 
　　桃源在在阻風塵，世事悠悠又遇春。 
　　雨滴閑階清夜久，焚香偏憶白雲人。 
　　卷317_83 《送嚴秀才》武元衡 
　　灞滻別離腸已斷，江山迢遞信仍稀。 
　　送君偏下臨岐淚，家在南州身未歸。 
　　卷317_84 《春日酬熊執易南亭花發見贈》武元衡 
　　千株桃杏參差發，想見花時人卻愁。 
　　曾忝陸機琴酒會，春亭惟願一淹留。 
　　卷317_85 《中春亭雪夜寄西鄰韓李二舍人》武元衡 
　　廣庭飛雪對愁人，寒谷由來不悟春。 
　　卻笑山陰乘興夜，何如今日戴家鄰。 
　　卷317_86 《立秋日與陸華原於縣界南館送鄒十八》武元衡 
　　風入昭陽池館秋，片雲孤鶴兩難留。 
　　明朝獨向青山郭，唯有蟬聲催白頭。 
　　卷317_87 《酬韋胄曹登天長寺上方見寄》武元衡 
　　青門幾度沾襟淚，並在東林雪外峰。 
　　今日重煩相憶處，春光知繞鳳池濃。 
　　卷317_88 《陌上暮春》武元衡 
　　青青南陌柳如絲，柳色鶯聲晚日遲。 
　　何處最傷遊客思，春風三月落花時。 
　　卷317_89 《春日偶作》武元衡 
　　飛花寂寂燕雙雙，南客衡門對楚江。 
　　惆悵管弦何處發，春風吹到讀書窗。 
　　卷317_90 《春暮寄杜嘉興昆弟》武元衡 
　　柳色千家與萬家，輕風細雨落殘花。 
　　數枝瓊玉無由見，空掩柴扉度歲華。 
　　卷317_91 《渡淮》武元衡 
　　暮濤凝雪長淮水，細雨飛梅五月天。 
　　行子不須愁夜泊，綠楊多處有人煙。 
　　卷317_92 《與崔十五同訪裴校書不遇》武元衡 
　　梨花落盡柳花時，庭樹流鶯日過遲。 
　　幾度相思不相見，春風何處有佳期。 
　　卷317_93 《夏日寄陸三達陸四逢並王念八仲周》武元衡 
　　士衡兄弟舊齊名，還似當年在洛城。 
　　聞說重門方隱相，古槐高柳夏陰清。 
　　卷317_94 《秋原寓目》武元衡 
　　木落風高天宇開，秋原一望思悠哉。 
　　邊城今少射鵰騎，連雁嗷嗷何處來。 
　　卷317_95 《贈歌人（一作贈佳人）》武元衡 
　　林鶯一哢四時春，蟬翼羅衣白玉人。 
　　曾逐使君歌舞地，清聲長嘯翠眉顰。 
　　卷317_96 《同苗郎中送嚴侍禦赴黔中，因訪仙源之事》武元衡 
　　武陵源在朗江東，流水飛花仙洞中。 
　　莫問阮郎千古事，綠楊深處翠霞空。 
　　卷317_97 《使次盤豆驛望永樂縣》武元衡 
　　山川不記何年別，城郭應非昔所經。 
　　欲駐征車終日望，天河雲雨晦冥冥。 
　　卷317_98 《緱山道中口號》武元衡 
　　秋山寂寂秋水清，寒郊木葉飛無聲。 
　　王子白雲仙去久，洛濱行路夜吹笙。 
　　卷317_99 《歲暮送舍人》武元衡 
　　邊城歲暮望鄉關，身逐戎旌未得還。 
　　欲別臨岐無限淚，故園花發寄君攀。 
　　卷317_100 《寓興呈崔員外諸公》武元衡 
　　三月楊花飛滿空，飄颻十裏雪如風。 
　　不知何處香醪熟，願醉佳園芳樹中。 
　　卷317_101 《單于曉角》武元衡 
　　胡兒吹角漢城頭，月皎霜寒大漠秋。 
　　三奏未終天便曉，何人不起望鄉愁。 
　　卷317_102 《汴河聞笳（一作聞角）》武元衡 
　　何處金笳月裏悲，悠悠邊客夢先知。 
　　單于城下關山曲，今日中原總解吹。 
　　卷317_103 《塞上春懷》武元衡 
　　東風河外五城喧，南客征袍滿淚痕。 
　　愁至獨登高處望，藹然雲樹重傷魂。 
　　卷317_104 《塞外月夜寄荊南熊侍禦》武元衡 
　　南依劉表北劉琨，征戰年年簫鼓喧。 
　　雲雨一乖千萬裏，長城秋月洞庭猿。 
　　卷317_105 《單于罷戰卻歸題善陽館》武元衡 
　　單于南去善陽關，身逐歸雲到處閑。 
　　曾是五年蓮府客，每聞胡虜哭陰山。 
　　卷317_106 《韋常侍以賓客致仕，同諸公題壁》武元衡 
　　孤雲永日自徘徊，岩館蒼蒼遍綠苔。 
　　望苑忽驚新詔下，彩鸞歸處玉籠開。 
　　卷317_107 《學仙難》武元衡 
　　玉殿笙歌漢帝愁，鸞龍儼駕望瀛洲。 
　　黃金化盡方士死，青天欲上無緣由。 
　　卷317_108 《唐昌觀玉蕊花》武元衡 
　　琪樹芊芊玉蕊新，洞宮長閉彩霞春。 
　　日暮落英鋪地雪，獻花應過九天人。 
　　卷317_109 《春曉聞鶯》武元衡 
　　寥寥蘭台曉夢驚，綠林殘月思孤鶯。 
　　猶疑蜀魄千年恨，化作冤禽萬囀聲。 
　　卷317_110 《聞嚴秘書與正字及諸客夜會因寄》武元衡 
　　衡門寥落歲陰窮，露濕莓苔葉厭風。 
　　聞道今宵阮家會，竹林明月七人同。 
　　卷317_111 《戲贈韓二秀才》武元衡 
　　名高折桂方年少，心苦為文命未通。 
　　聞說東堂今有待，飛鳴何處及春風。 
　　卷317_112 《聞王仲周所居牡丹花發，因戲贈》武元衡 
　　聞說庭花發暮春，長安才子看須頻。 
　　花開花落無人見，借問何人是主人。 
　　卷317_113 《酬王十八見招》武元衡 
　　王昌家直在城東，落盡庭花昨夜風。 
　　高興不辭千日醉，隨君走馬向新豐。 
　　卷317_114 《贈道者（一作贈送）》武元衡 
　　麻衣如雪一枝梅，笑掩微妝入夢來。 
　　若到越溪逢越女，紅蓮池裏白蓮開。 
　　卷317_115 《重送白將軍》武元衡 
　　紅燭芳筵惜夜分，歌樓管咽思難聞。 
　　早知怨別人間世，不下青山老白雲。 
　　卷317_116 《和李丞題李將軍林園》武元衡 
　　落英飄蕊雪紛紛，啼鳥如悲霍冠軍。 
　　逝水不回弦管絕，玉樓迢遞鎖浮雲。 
　　卷317_117 《同張惟送霍總（一作送崔總赴池州）》武元衡 
　　春風簫管怨津樓，三奏行人醉不留。 
　　別後相思江上岸，落花飛處杜鵑愁。 
　　卷317_118 《贈別崔起居》武元衡 
　　三十年前會府同，紅顏銷盡兩成翁。 
　　別淚共將何處灑，錦江南渡足春風。 
　　卷317_119 《春日偶題》武元衡 
　　山川百戰古刀州，龍節來分聖主憂。 
　　靜守化條無一事，春風獨上望京樓。 
　　卷317_120 《聽歌》武元衡 
　　月上重樓絲管秋，佳人夜唱古梁州。 
　　滿堂誰是知音者，不惜千金與莫愁。 
　　卷317_121 《酬韋胄曹》武元衡 
　　相逢異縣蹉跎意，無複少年容易歡。 
　　桃李美人攀折盡，何如松柏四時寒。 
　　卷317_122 《同幕府夜宴惜花》武元衡 
　　芳草落花明月榭，朝雲暮雨錦城春。 
　　莫愁紅豔風前散，自有青蛾鏡裏人。 
　　卷317_123 《代佳人贈張郎中》武元衡 
　　洛陽佳麗本神仙，冰雪顏容桃李年。 
　　心愛阮郎留不住，獨將珠淚濕紅鉛。 
　　卷317_124 《餞裴行軍赴朝命》武元衡 
　　來時聖主假光輝，心恃朝恩計日歸。 
　　誰料忽成雲雨別，獨將邊淚灑戎衣。 
　　卷317_125 《秋日經潼關感寓》武元衡 
　　昔年曾逐漢征東，三授兵符百戰中。 
　　力保山河嗟下世，秋風牢落故營空。 
　　卷317_126 《贈歌人》武元衡 
　　仙歌靜轉玉簫催，疑是流鶯禁苑來。 
　　他日相思夢巫峽，莫教雲雨晦陽臺。 
　　卷317_127 《見郭侍郎題壁》武元衡 
　　萬里楓江偶問程，青苔壁上故人名。 
　　悠悠身世限南北，一別十年空複情。
