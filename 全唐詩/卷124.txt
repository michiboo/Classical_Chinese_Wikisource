
徐安貞，初名楚璧，龍丘人。應制舉，一歲三登甲科。開元中，爲中書舍人、集賢院學士。帝屬文，多令視草，終中書侍郎，與李林甫同用事。天寶後，避罪衡山嶽寺。李邕識之，因載北歸，行至長沙，謂其守曰：「瀟湘逢故人，若幽谷之覩太陽，不然，委填巖穴矣。」詩十一首。
校文常近日，賜宴忽升天。
酒正傳桮至，饔人捧案前。
玉階鳴溜水，清閣引歸煙。
共惜芸香暮，春風幾萬年。

神女調溫液，年年待聖人。
試開臨水殿，來洗屬車塵。
暖氣隨明主，恩波浹近臣。
靈威自無極，從此獻千春。

聖作西山頌，君其出使年。
勒碑懸日月，驅傳接雲煙。
寒盡函關路，春歸洛水邊。
別離能幾許，朝暮玉墀前。

郡縣分南國，皇華出聖朝。
爲憐鄉櫂近，不道使車遙。
舊俗吳三讓，遺風漢六條。
願言除疾苦，天子聽歌謠。

明月開三峽，花源出五谿。
城池青壁裏，煙火綠林西。
不畏王程促，惟愁仙路迷。
巴東下歸櫂，莫待夜猨啼。

畫得襄陽郡，依然見昔遊。
峴山思駐馬，漢水憶迴舟。
丹壑常含霽，青林不換秋。
圖書空咫尺，千里意悠悠。

琴瑟調雙鳳，和鳴不獨飛。
正歌春可樂，行泣露先晞。
環珮聲猶在，房櫳夢不歸。
將軍休沐日，誰勸著新衣。

兩宮齋祭近登臨，雨雪紛紛天晝陰。
祗爲經寒無瑞色，頓教正月滿春林。
蓬萊北上旌門暗，花萼南歸馬跡深。
自有三農歌帝力，還將萬庾荅堯心。

北斗橫天夜欲闌，愁人倚月思無端。
忽聞畫閣秦箏逸，知是鄰家趙女彈。
曲成虛憶青蛾斂，調急遙憐玉指寒。
銀鎖重關聽未闢，不如眠去夢中看。

仙掌臨秦甸，虹橋闢晉關。
兩都分地險，一曲度河灣。
路得津門要，時稱古戍閑。
城花春正發，岸柳曙堪攀。
後乘猶臨水，前旌欲換山。
長安迴望日，宸御六龍還。

兩臣初入夢，二月扈巡邊。
澗北寒猶在，山南春半傳。
頌聲先奉御，辰象復回天。
雲日明千里，旌旗照一川。
柳陰低輦路，草色變新田。
還望汾陽近，宸遊自窅然。

暮雨衣猶濕，春風帆正開〈《雲溪友議》〉。

崔翹，融之子。開元中，與兄禹錫相次爲中書舍人。歷禮部侍郎，贈荊州大都督。詩三首。
硤路繞河汾，晴光拂曙氛。
笳吟中嶺樹，仗入半峰雲。
頓覺山原盡，平看邑里分。
早行芳草迥，晚憩好風熏。
嘉頌推英宰，春遊扈聖君。
共欣承睿渥，日月照天文。

猨鳴三峽裏，行客舊霑裳。
復道從茲去，思君不暫忘。
開襟春葉短，分手夏條長。
獨有幽庭桂，年年空自芳。

篆筆飛章暇，園亭染翰游。
地奇人境別，事遠俗塵收。
書閣山雲起，琴齋澗月留。
泉清鱗影見，樹密鳥聲幽。
杜馥熏梅雨，荷香送麥秋。
無勞置驛騎，文酒可相求。

梁昇卿，與張九齡善。涉學工書，尤長八分書，東封朝覲碑，爲時絕筆。歷廣州都督。詩一首。
何意重關道，千年過聖皇。
幽林承睿澤，閑客見清光。
日御仙途遠，山靈壽域長。
寒雲入晉薄，春樹隔汾香。
國佐同時雨，天文屬歲陽。
從來漢家盛，未若此巡方。

吳鞏，少微子，以文行知名。開元中，爲中書舍人。詩一首。
山徑入修篁，深林蔽日光。
夏雲生嶂遠，瀑水引溪長。
秀跡逢皆勝，清芬坐轉涼。
回看玉樽夕，歸路賞前忘。

陸海，餘慶之孫，有才思。與陳子昂、盧藏用爲方外十友。工於五言，爲賀知章所賞。性嚴峻，不附權要，自省郎出牧潮州。存詩二首。
新秋夜何爽，露下風轉淒。
一磐竹林外，千燈花塔西。

新秋夜何爽，露下風轉淒。
一磐竹林外，千燈花塔西。

忽然一曲稱君心，破卻中人百家產。
城外平人驅欲盡，帳中猶打袞花毬〈諷刺詩〉。

裴士淹，開元末，嘗爲郎官。詩一首 裴士淹，開元間嘗爲司封員外郎，轉司勳郎中〈據《郎祁石拄題名》〉。補詩一首。
長安年少惜春殘，爭認慈恩紫牡丹。
別有玉盤乘露冷，無人起就月中看。

李元操，開元初詩人。詩一首。
銅渾變秋節，玉律動年灰。
曖曖城霞旦，隱隱禁門開。
衆靈湊仙府，百神朝帝臺。
葉令雙鳧至，梁王駟馬來。
戈鋋映林闕，歌管拂塵埃。
保章望瑞氣，尚書免火災。
冠冕多秀士，簪裾饒上才。
誰憐張仲蔚，日暮反蒿萊。

顧朝陽，開元中人。詩一首。
莫將鉛粉匣，不用鏡花光。
一去邊城路，何情更畫妝。
影銷胡地月，衣盡漢宮香。
妾死非關命，都緣怨斷腸。

陶峴，潛之裔孫。開元中，家於崑山，與孟彥深、孟雲卿、焦遂遊。嘗製三舟，一舟自載，一舟供賓客，一舟置飲饌。有女樂一部，奏清商之曲，逢山泉則窮其景物。吳越之士，謂之水仙。詩一首。
匡廬舊業是誰主，吳越新居安此生。
白髮數莖歸未得，青山一望計還成。
鴉翻楓葉夕陽動，鷺立蘆花秋水明。
從此舍舟何所詣，酒旗歌扇正相迎。

