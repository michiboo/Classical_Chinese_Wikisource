
韓滉，字太沖，少師休之子，以蔭補騎曹參軍。至德初，青齊節度鄧景山闢為判官，授監察御史。累遷吏部員外郎。大歷中，改郎中，擢尚書左丞。德宗朝，為江淮轉運使，加同平章事。工書，兼善丹青。詩二首。
晦日新晴春色嬌，萬家攀折渡長橋。 
年年老向江城寺，不覺春風換柳條。

萬事傷心對管弦，一身含淚向春煙。 
黃金用盡教歌舞，留與他人樂少年。

竇蒙，字子全，肅宗時，試國子司業，兼太原縣令。詩一首。
受命別家鄉，思歸每斷腸。 
季江留被在，子敬與琴亡。 
吾弟當平昔，才名荷寵光。 
作詩通小雅，獻賦掩長楊。 
流轉三千里，悲啼百萬行。 
庭前紫荊樹，何日再芬芳。

張濯，登上元進士第。詩二首。
顓瑣時初謝，句芒令復陳。 
飛灰將應節，賓日已知春。 
考曆明三統，迎祥受萬人。 
衣冠宵執玉，壇墠曉清塵。 
肅穆來東道，回環拱北辰。 
仗前花待發，旂處柳疑新。 
雲斂黃山際，冰開素滻濱。 
聖朝多慶賞，希為薦沈淪。

古都遺廟出河濆，萬代千秋仰聖君。 
蒲阪城邊長逝水，蒼梧野外不歸雲。 
寥寥象設魂應在，寂寂虞篇德已聞。 
向晚風吹庭下柏，猶疑琴曲韻南薰。

王綽，登上元進士第。詩一首。
玉管潛移律，東郊始報春。 
鑾輿應寶運，天仗出佳辰。 
睿澤光時輩，恩輝及物新。 
虯螭動旌旆，煙景入城闉。 
御柳初含色，龍池漸啟津。 
誰憐在陰者，得與蟄蟲伸。

鄭錫，登寶應進士第。寶歷間，為禮部員外。詩十首。
霞鞍金口騮，豹袖紫貂裘。 
家住叢臺近，門前漳水流。 
喚人呈楚舞，借客試吳鉤。 
見說秦兵至，甘心赴國讎。

秋盡初移幕，霑裳一送君。
據鞍窺古堠，開竈爇寒雲。
登隴人迴首，臨關馬顧羣。
從來斷腸處，皆向此中分。

象弭插文犀，魚腸瑩鷿鵜。 
水聲分隴咽，馬色度關迷。 
曉幕胡沙慘，危烽漢月低。 
仍聞數騎將，更欲出遼西。

關山落葉秋，掩淚望營州。 
遼海雲沙暮，幽燕旌旆愁。 
戰餘能送陣，身老未封侯。 
去國三千里，歸心紅粉樓。

長門寒水流，高殿曉風秋。 
昨夜鴛鴦夢，遠陪豹尾游。 
前魚不解泣，共輦豈關羞。 
那及輕身燕，雙飛上玉樓。

渭水通胡苑，輪臺望漢關。 
帛書秋海斷，錦字夜機閒。 
旅夢蟲催曉，邊心雁帶遠。 
惟餘兩鄉思，一夕度關山。

春生峴首東，先暖習池風。 
拂水初含綠，驚林未吐紅。 
渚邊游漢女，桑下問龐公。 
磨滅懷中刺，曾將示孔融。

乘軺奉紫泥，澤國渺天涯。 
九派春潮滿，孤帆暮雨低。 
草深鶯斷續，花落水東西。 
更有高唐處，知君路不迷。

高堂新月明，虛殿夕風清。 
素影紗窗霽，浮涼羽扇輕。 
稍隨微露滴，漸逐曉參橫。 
遙憶雲中詠，蕭條空復情。

校尉徵兵出塞西，別營分騎過龍溪。 
沙平虜跡風吹盡，霧失烽煙道易迷。 
玉靶半開鴻已落，金河欲渡馬連嘶。 
會當繫取天驕入，不使軍書夜刺閨。

古之奇，登寶應進士第，嘗為馬燧辟置幕府，李端有詩贈之。詩一首。
微生祖龍代，卻思堯舜道。 
何人仕帝庭，拔殺指佞草。 
姦臣弄民柄，天子恣衷抱。 
上下一相蒙，馬鹿遂顛倒。 
中國既板蕩，骨肉安可保。 
人生貴年壽，吾恨死不早。

李陽冰，字仲溫，趙郡人。李白之從叔。寶應元年，為當塗令，白往依之，曾為白序其詩集。官止將作少監，工篆書。詩一首。
阮客身何在，仙雲洞口橫。 
人間不到處，今日此中行。

