
言者不如知者默，此語吾聞於老君。
若道老君是知者，緣何自著五千文。
去國辭家謫異方，中心自怪少憂傷。
爲尋莊子知歸處，認得無何是本鄉。
須知諸相皆非相，若住無餘卻有餘。
言下忘言一時了，夢中說夢兩重虛。
空花豈得兼求果，陽焰如何更覓魚。
攝動是禪禪是動，不禪不動即如如。
吉凶禍福有來由，但要深知不要憂。
只見火光燒潤屋，不聞風浪覆虛舟。
名為公器無多取，利是身災合少求。
雖異匏瓜難不食，大都食足早宜休。

魚能深入寧憂釣，鳥解高飛豈觸羅。
熱處先爭炙手去，悔時其奈噬臍何。
尊前誘得猩猩血，幕上偷安燕燕窠。
我有一言君記取，世間自取苦人多。
烏鳶爭食雀爭窠，獨立池邊風雪多。
盡日蹋冰翹一足，不鳴不動意如何。
鷹爪攫雞雞肋折，鶻拳蹴雁雁頭垂。
何如斂翅水邊立，飛上雲松棲穩枝。
向夕搴簾臥枕琴，微涼入戶起開襟。
偶因明月清風夜，忽想遷臣逐客心。
何處投荒初恐懼，誰人繞澤正悲吟。
始知洛下分司坐，一日安閒直萬金。

權門要路是身災，散地閒居少禍胎。
今日憐君嶺南去，當時笑我洛中來。
蟲全性命緣無毒，木盡天年為不才。
大抵吉凶多自致，李斯一去二疏回。
蕭灑伊嵩下，優遊黃綺間。
未曾一日悶，已得六年閑。
魚鳥為徒侶，煙霞是往還。
伴僧禪閉目，迎客笑開顏。
興發宵遊寺，慵時晝掩關。
夜來風月好，悔不宿香山。
愛琴愛酒愛詩客，多賤多窮多苦辛。
中散步兵終不貴，孟郊張籍過於貧。
一之已歎關於命，三者何堪並在身。
只合飄零隨草木，誰教淩厲出風塵。
榮名厚祿二千石，樂飲閒遊三十春。
何得無厭時咄咄，猶言薄命不如人。
有花有酒有笙歌，其奈難逢親故何。
近海饒風春足雨，白鬚太守悶時多。

平陽音樂隨都尉，留滯三年在浙東。
吳越聲邪無法用，莫教偷入管弦中。

何郎小妓歌喉好，嚴老呼為一串珠。
海味腥鹹損聲氣，聽看猶得斷腸無。
薄食當齋戒，散班同隱淪。
佛容為弟子，天許作閒人。
唯置床臨水，都無物近身。
清風散髮臥，兼不要紗巾。
春早秋初晝夜長，可憐天氣好年光。
和風細動簾帷暖，清露微凝枕簟涼。
窗下曉眠初減被，池邊晚坐乍移床。
閑從蕙草侵階綠，靜任槐花滿地黃。
理曲管弦聞後院，熨衣燈火映深房。
四時新景何人別，遙憶多情李侍郎。
過得炎蒸月，尤宜老病身。
衣裳朝不潤，枕簟夜相親。
樓月纖纖早，波風嫋嫋新。
光陰與時節，先感是詩人。
孟夏清和月，東都閒散官。
體中無病痛，眼下未饑寒。
世事聞常悶，交遊見即歡。
杯觴留客切，妓樂取人寬。
雪鬢隨身老，雲心著處安。
此中殊有味，試說向君看。
貂冠初別九重門，馬鬣新封四尺墳。 
薤露歌詞非白雪，旌銘官爵是浮雲。 
伯倫每置隨身鍤，元亮先為自祭文。 
莫道高風無繼者，一千年內有崔君。
島樹間林巒，雲收雨氣殘。
四山嵐色重，五月水聲寒。
老鶴兩三隻，新篁千萬竿。
化成天竺寺，移得子陵灘。
心覺閑彌貴，身緣健更歡。
帝將風後待，人作謝公看。
甪裏年雖老，高陽興未闌。
佳辰不見召，爭免趁杯盤。
戚裏誇為賢駙馬，儒家認作好詩人。
魯侯不得辜風景，沂水年年有暮春。
少年怪我問如何，何事朝朝醉復歌。
號作樂天應不錯，憂愁時少樂時多。
千首詩堆青玉案，十分酒寫白金盂。
回頭卻問諸年少，作個狂夫得了無。
琵琶師在九重城，忽得書來喜且驚。
一紙展看非舊譜，四弦翻出是新聲。
蕤賓掩抑嬌多怨，散水玲瓏峭更清。
珠顆淚沾金捍撥，紅妝弟子不勝情。
南院今秋遊宴少，西坊近日往來頻。
假如宰相池亭好，作客何如作主人。
豈獨西坊來往頻，偷閒處處作遊人。
衡門雖是棲遲地，不可終朝鎖老身。
集賢池館從他盛，履道林亭勿自輕。
往往歸來嫌窄小，年年爲主莫無情。
小水低亭自可親，大池高館不關身。
林園莫妒裴家好，憎故憐新豈是人。
天宮閣上醉蕭辰，絲管閑聽酒慢巡。
為向涼風清景道，今朝屬我兩三人。
上陽宮裏曉鐘後，天津橋頭殘月前。
空闊境疑非下界，飄颻身似在寥天。
星河隱映初生日，樓閣蔥蘢半出煙。
此處相逢傾一醆，始知地上有神仙。
月好共傳唯此夜，境閑皆道是東都。
嵩山表裏千重雪，洛水高低兩顆珠。
清景難逢宜愛惜，白頭相勸強歡娛。
誠知亦有來年會，保得晴明強健無。
移晚校一月，花遲過半年。
紅開杪秋日，翠合欲昏天。
白露滴未死，涼風吹更鮮。
後時誰肯顧，唯我與君憐。
狂歌箕踞酒尊前，眼不看人面向天。
洛客最閑唯有我，一年四度到平泉。
箕潁千年後，唯君得古風。
位留丹陛上，身入白雲中。
躁靜心相背，高低跡不同。
籠雞與梁燕，不信有冥鴻。
愛菊高人吟逸韻，悲秋病客感衰懷。
黃花助興方攜酒，紅葉添愁正滿階。
居士葷腥今已斷，仙郎杯杓為誰排。
愧君相憶東籬下，擬廢重陽一日齋。
九燭臺前十二姝，主人留醉任歡娛。
翩翻舞袖雙飛蝶，宛轉歌聲一索珠。
坐久欲醒還酩酊，夜深初散又踟躕。
南山賓客東山妓，此會人間曾有無。
促席留歡日未曛，遠坊歸思已紛紛。
無妨按轡行乘月，何必逃杯走似雲。
銀燭忍拋楊柳曲，金鞍潛送石榴裙。
到時常晚歸時早，笑樂三分校一分。
主人晚入皇城宿，問客裴回何所須。
池月幸閑無用處，今宵能借客遊無。
小妓攜桃葉，新聲蹋柳枝。
妝成剪燭後，醉起拂衫時。
繡履嬌行緩，花筵笑上遲。
身輕委回雪，羅薄透凝脂。
笙引簧頻暖，箏催柱數移。
樂童翻怨調，才子與妍詞。
便想人如樹，先將髮比絲。
風條搖兩帶，煙葉貼雙眉。
口動櫻桃破，鬟低翡翠垂。
枝柔腰嫋娜，荑嫩手葳蕤。
唳鶴晴呼侶，哀猿夜叫兒。
玉敲音歷歷，珠貫字累累。
袖為收聲點，釵因赴節遺。
重重遍頭別，一一拍心知。
塞北愁攀折，江南苦別離。
黃遮金穀岸，綠映杏園池。
春惜芳華好，秋憐顏色衰。
取來歌裏唱，勝向笛中吹。
曲罷那能別，情多不自持。
纏頭無別物，一首斷腸詩。
煙景冷蒼茫，秋深夜夜霜。
為思池上酌，先覺甕頭香。
未暇傾巾漉，還應染指嘗。
醍醐慚氣味，琥珀讓晶光。
若許陪歌席，須容散道場。
月終齋戒畢，猶及菊花黃。
老去媿妻兒，冬來有勸詞。
煖寒從飲酒，衝冷少吟詩。
戰勝心還壯，齋勤體校羸。
由來世間法，損益合相隨。
忽辭洛下緣何事，擬向江南住幾時。
每過渡頭應問法，無妨菩薩是船師。
細吟馮翊使君詩，憶作餘杭太守時。
君有一般輸我事，柘枝看校十年遲。
霜繁脆庭柳，風利剪池荷。
月色曉彌苦，鳥聲寒更多。
秋懷久寥落，冬計又如何。
一甕新醅酒，萍浮春水波。

酒熟無來客，因成獨酌謠。
人間老黃綺，地上散松喬。
忽忽醒還醉，悠悠暮復朝。
殘年多少在，盡付此中銷。
與君細話杭州事，為我留心莫等閒。
閭里固宜勤撫恤，樓臺亦要數躋攀。
笙歌縹緲虛空裏，風月依稀夢想間。
且喜詩人重管領，遙飛一醆賀江山。

渺渺錢唐路幾千，想君到後事依然。
靜逢竺寺猿偷橘，閑看蘇家女採蓮。
故妓數人憑問訊，新詩兩首倩留傳。
舍人雖健無多興，老校當時八九年。
漸老只謀歡，雖貧不要官。
唯求造化力，試為駐春看。
山路難行日易斜，煙村霜樹欲棲鴉。
夜歸不到應閒事，熱飲三杯即是家。
草色斑斑春雨晴，利仁坊北面西行。
踟躕立馬緣何事，認得張家歌吹聲。
洛陽堰上新晴日，長夏門前欲暮春。
遇酒即沽逢樹歇，七年此地作閒人。
村杏野桃繁似雪，行人不醉爲誰開。
賴逢山縣盧明府，引我花前勸一杯。
路傍埋骨蒿草合，壁上題詩塵蘚生。
馬死七年猶悵望，自知無乃太多情。
野店東頭花落處，一條流水號羅敷。
芳魂豔骨知何處，春草茫茫墓亦無。
大旆擁金羈，書生得者稀。
何勞問官職，豈不見光輝。
赫赫人爭看，翩翩馬欲飛。
不期前歲尹，駐節語依依。
夜飲歸常晚，朝眠起更遲。
舉頭中酒後，引手索茶時。
拂枕青長袖，欹簪白接䍦。
宿酲無興味，先是肺神知。
洛川汝海封畿接，履道集賢來往頻。
一復時程雖不遠，百餘步地更相親。
朱門陪宴多投轄，青眼留歡任吐茵。
聞道郡齋還有酒，花前月下對何人。
山僧對棋坐，局上竹陰清。
映竹無人見，時聞下子聲。
小娃撐小艇，偷采白蓮回。
不解藏蹤跡，浮萍一道開。
素是自然色，圓因裁製功。
颯如松起籟，飄似鶴翻空。
盛夏不銷雪，終年無盡風。
引秋生手裏，藏月入懷中。
麈尾斑非疋，蒲葵陋不同。
何人稱相對，清瘦白鬚翁。
妓房匣鏡滿紅埃，酒庫封瓶生綠苔。
居士爾時緣護戒，車公何事亦停杯。
散齋香火今朝散，開素盤筵後日開。
隨意往還君莫怪，坐禪僧去飲徒來。
午後郊園靜，晴來景物新。
雨添山氣色，風借水精神。
永日若為度，獨游何所親。
仙禽狎君子，芳樹倚佳人。
蟻鬥王爭肉，蝸移舍逐身。
蝶雙知伉儷，蜂分見君臣。
蠢蠕形雖小，逍遙性即均。
不知鵬與鷃，相去幾微塵。
白頭種松桂，早晚見成林。
不及栽楊柳，明年便有陰。
春風為催促，副取老人心。
從君種楊柳，夾水意如何。
准擬三年後，青絲拂綠波。
仍教小樓上，對唱柳枝歌。
更想五年後，千千條麴塵。
路傍深映月，樓上暗藏春。
愁殺閒遊客，聞歌不見人。
人生變改故無窮，昔是朝官今野翁。
久寄形於朱紫內，漸抽身入蕙荷中〈荷衣、蕙帶，是楚詞也〉。
無情水任方圓器，不繫舟隨去住風。
猶有鱸魚蓴菜興，來春或擬往江東。
移床避日依松竹，解帶當風掛薜蘿。
鈿砌池心綠蘋合，粉開花面白蓮多。
久陰新霽宜絲管，苦熱初涼入綺羅。
家醞瓶空人客絕，今宵爭奈月明何。
水色昏猶白，霞光暗漸無。
風荷搖破扇，波月動連珠。
蟋蟀啼相應，鴛鴦宿不孤。
小僮頻報夜，歸步尚踟躕。
小宅里閭接，疏籬雞犬通。
渠分南巷水，窗借北家風。
庾信園殊小，陶潛屋不豐。
何勞問寬窄，寬窄在心中。
適情處處皆安樂，大抵園林勝市朝。
煩鬧榮華猶易過，優閑福祿更難銷。
自憐老大宜疏散，卻被交親歎寂寥。
終日相逢不相見，兩心相去一何遙。
隼旟歸洛知何日，鶴駕還嵩莫過春。
惆悵香山雲水冷，明朝便是獨遊人。
柳枝謾蹋試雙袖，桑落初香嘗一杯。
金屑醅濃吳米釀，銀泥衫穩越娃裁。
舞時已覺愁眉展，醉後仍教笑口開。
慚愧故人憐寂寞，三千里外寄歡來。
同州慵不去，此意復誰知。
誠愛俸錢厚，其如身力衰。
可憐病判案，何似醉吟詩。
勞逸懸相遠，行藏決不疑。
徒煩人勸諫，只合自尋思。
白髮來無限，青山去有期。
野心惟怕鬧，家口莫愁饑。
賣卻新昌宅，聊充送老資。
西戶最榮君好去，左馮雖穩我慵來。
秋風一筯鱸魚鱠，張翰搖頭喚不迴。
離筵莫愴且同歡，共賀新恩拜舊官。
屈就商山伴麋鹿，好歸芸閣狎鵷鸞。
落星石上蒼苔古，畫鶴廳前白露寒。
老監姓名應在壁，相思試為拂塵看。
新酒此時熟，故人何日來。
自從金穀別，不見玉山頹。
疏索柳花碗，寂寥荷葉杯。
今冬問氈帳，雪裏為誰開。
禍福茫茫不可期，大都早退似先知。
當君白首同歸日，是我青山獨往時。
顧索素琴應不暇，憶牽黃犬定難追。
麒麟作脯龍為醢，何似泥中曳尾龜。
重裘暖帽寬氈履，小閣低窗深地爐。
身穩心安眠未起，西京朝士得知無。
一年年覺此身衰，一日日知前事非。
詠月嘲風先要減，登山臨水亦宜稀。
子平嫁娶貧中畢，元亮田園醉裏歸。
為報阿連寒食下，與吾釀酒掃柴扉。
今日看嵩洛，回頭歎世間。
榮華急如水，憂患大於山。
見苦方知樂，經忙始愛閑。
未聞籠裏鳥，飛出肯飛還。
自從委順任浮沈，漸覺年多功用深。 
面上減除憂喜色，胸中消盡是非心。 
妻兒不問唯耽酒，冠蓋皆慵只抱琴。 
長笑靈均不知命，江蘺叢畔苦悲吟。
與君俱老也，自問老何如。
眼澀夜先臥，頭慵朝未梳。
有時扶杖出，盡日閉門居。
懶照新磨鏡，休看小字書。
情於故人重，跡共少年疏。
唯是閒談興，相逢尚有餘。

