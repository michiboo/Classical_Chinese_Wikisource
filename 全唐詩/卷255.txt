
蘇源明，字弱夫，武功人。天寶中登第，累遷國子司業。祿山之亂，不受僞署。肅宗復兩京，擢考功郎中，終祕書少監。與杜甫、鄭虔善。詩二首。
小洞庭兮牽方舟，風嫋嫋兮離平流。
牽方舟兮小洞庭，雲微微兮連絕𡷨。
層瀾壯兮緬以沒，重巖轉兮超以忽。
馮夷逝兮護輕橈，蛟龍行兮落增潮。
泊中湖兮澹而閑，並曲漵兮悵而還。
適予手兮非予期，將解袂兮藂予思。
尚君子兮壽厥身，承明主兮憂斯人
〈史稱廢濟陽，詩序縣郡仍舊，或其初議雲〉。

浮漲湖兮莽迢遙，川後禮兮扈予橈。
橫增沃兮蓬仙延，川後福兮易予舷。
月澄凝兮明空波，星磊落兮耿秋河。
夜既良兮酒且多，樂方作兮奈別何〈右二詩，太和中，天平節度使令狐楚立石，有文，題云：「自源明迄楚，時僅八十年，洄源亭渦泊，已迷其處矣。」文見楚集〉。

鄭虔，滎陽人。天寶初，爲協律郎，坐事謫官。明皇愛其才，特置廣文館，授爲博士，遷著作郎。以陷安祿山，貶台州司戶參軍。最善杜甫，又與祕書監鄭審篇翰齊價。虔工畫山水，好書，常苦無紙，乃於慈恩寺貯柿葉數屋，日往取葉肄書，歲久殆盡。嘗自寫其詩幷畫以獻，帝親署其尾曰鄭虔三絕。今存詩一首。
銀鑰開香閣，金臺照夜燈。
長征君自慣，獨臥妾何曾。

畢耀，官監察御史，與杜甫善。詩三首。
璇閨繡戶斜光入，千金女兒倚門立。
橫波美目雖往來，羅袂遙遙不相及。
聞道今年初避人，珊珊掛鏡長隨身。
願得侍兒爲道意，後堂羅帳一相親。

洛陽有人名玉清，可憐玉清如其名。
善踏斜柯能獨立，嬋娟花豔無人及。
珠爲帬，玉爲纓，臨春風，吹玉笙。
悠悠滿天星，黃金閣上晚妝成。
雲和曲中爲曼聲，玉梯不得蹈。
搖袂兩盈盈，城頭之日復何情。

洪爐無久停，日月速若飛。
忽然衝人身，飲酒不須疑。

韋濟，思謙之孫，嗣立之子，早以辭翰聞。開元初，調補鄄城令，對詔第一，擢醴泉令。爲政簡易，三遷庫部員外郎，歷戶部侍郎。天寶七載，再爲河南尹，遷尚書左丞。三代皆省轄，衣冠榮之。詩一首。
陸海披晴雪，千旗獵早陽。 
岳臨秦路險，河繞漢垣長。 
行漏通鳷鵲，離宮接建章。 
都門信宿近，歌舞從周王。

田澄，天寶時官獻納使、起居舍人，杜甫嘗有詩贈之。詩一首。
蜀郡將之遠，城南萬里橋。
衣緣鄉淚濕，貌以客愁銷。
地富魚爲米，山芳桂是樵。
旅遊唯得酒，今日過明朝。

沈東美，佺期子。初爲府掾，天寶中，除膳部員外郎。詩一首。
傳聞閶闔裏，寓直有神仙。
史爲三墳博，郎因五字遷。
晨臨翔鳳沼，春注躍龍泉。
去似登天上，來如看鏡前。
影搖宸翰發，波淨列星懸。
既濟仍懷友，流謙欲進賢。
彈冠聲實貴，覆被渥恩偏。
溫室言雖阻，文場契獨全。
玉珂光赫奕，朱紱氣蟬聯。
興逸潘仁賦，名高謝朓篇。
青雲仰不逮，白雲和難牽。
苒苒胡爲此，甘心老歲年。

蘇渙，嘗訪杜甫於江浦，甫請誦新作，有詩美之。渙善放白弩，巴中號爲弩跖。後變節從學，鄉賦擢第。累遷至侍御史，佐湖南崔中丞瓘幕府。崔遇害，遂踰嶺，扇動哥舒晃跋扈交廣，伏誅。詩四首。
日月東西行，寒暑冬夏易。
陰陽無停機，造化渺莫測。
開目爲晨光，閉目爲夜色。
一開復一閉，明晦無休息。
居然六合外，曠哉天地德。
天地且不言，世人浪喧喧。

毒蜂成一窠，高掛惡木枝。
行人百步外，目斷魂亦飛。
長安大道邊，挾彈誰家兒。
右手持金丸，引滿無所疑。
一中紛下來，勢若風雨隨。
身如萬箭攢，宛轉迷所之。
徒有疾惡心，奈何不知幾。

養蠶爲素絲，葉盡蠶不老。
傾筐對空林，此意向誰道。
一女不得織，萬夫受其寒。
一夫不得意，四海行路難。
禍亦不在大，福亦不在先。
世路險孟門，吾徒當勉旃。

張顛沒在二十年，謂言草聖無人傳。
零陵沙門繼其後，新書大字大如斗。
興來走筆如旋風，醉後耳熱心更兇。
忽如裴旻舞雙劒，七星錯落纏蛟龍。
又如吳生畫鬼神，魑魅魍魎驚本身。
鉤鎖相連勢不絕，倔強毒蛇爭屈鐵。
西河舞劒氣凌雲，孤蓬自振唯有君。
今日華堂看灑落，四座喧呼歎佳作。
迴首邀余賦一章，欲令羨價齊鍾張。
琅誦囗句三百字，何似醉僧顛復狂。
忽然告我遊南溟，言祈亞相求大名。
亞相書翰凌獻之，見君絕意必深知。
南中紙價當日貴，只恐貪泉成墨池。

