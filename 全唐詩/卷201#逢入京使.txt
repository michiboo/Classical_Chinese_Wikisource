
雞鳴紫陌曙光寒，鶯囀皇州春色闌。
金闕曉鐘開萬戶，玉階仙仗擁千官。
花迎劒珮星初落，柳拂旌旗露未乾。
獨有鳳皇池上客，陽春一曲和皆難。

長安雪後似春歸，積素凝華連曙暉。
色借玉珂迷曉騎，光添銀燭晃朝衣。
西山落月臨天仗，北闕晴雲捧禁闈。
聞道仙郎歌白雪，由來此曲和人稀。

相國臨戎別帝京，擁麾持節遠橫行。
朝登劒閣雲隨馬，夜渡巴江雨洗兵。
山花萬朵迎征蓋，川柳千條拂去旌。
暫到蜀城應計日，須知明主待持衡。

年紀蹉跎四十強，自憐頭白始爲郎。
雨滋苔蘚侵堦綠，秋颯梧桐覆井黃。
驚蟬也解求高樹，旅雁還應厭後行。
覽卷試穿鄰舍壁，明燈何惜借餘光。

嬌歌急管雜青絲，銀燭金杯映翠眉。
使君地主能相送，河尹天明坐莫辭。
春城月出人皆醉，野戍花深馬去遲。
寄聲報爾山翁道，今日河南勝昔時。

柳嚲鶯嬌花復殷，紅亭綠酒送君還。
到來函谷愁中月，歸去磻谿夢裏山。
簾前春色應須惜，世上浮名好是閑。
西望鄉關腸欲斷，對君衫袖淚痕斑。

節使橫行西出師，鳴弓擐甲羽林兒。
臺上霜風凌草木，軍中殺氣傍旌旗。
預知漢將宣威日，正是胡塵欲滅時。
爲報使君多泛菊，更將絃管醉東籬。

西掖重雲開曙暉，北山疎雨點朝衣。
千門柳色連青瑣，三殿花香入紫微。
平明端笏陪鵷列，薄暮垂鞭信馬歸。
官拙自悲頭白盡，不如巖下偃荊扉。

迴風度雨渭城西，細草新花踏作泥。
秦女峰頭雪未盡，胡公陂上日初低。
愁窺白髮羞微祿，悔別青山憶舊谿。
聞道輞川多勝事，玉壺春酒正堪攜。

滿寺枇杷冬着花，老僧相見具袈裟。
漢王城北雪初霽，韓信臺西日欲斜。
門外不須催五馬，林中且聽演三車。
豈料巴川多勝事，爲君書此報京華。

聞逐樵夫閑看棋，忽逢人世是秦時。
開雲種玉嫌山淺，渡海傳書怪鶴遲。
陰洞石幢微有字，古壇松樹半無枝。
煩君遠示青囊錄，願得相從一問師。

列宿光三署，仙郎直五宵。
時衣天子賜，廚膳大官調。
長樂鐘應近，明光漏不遙。
黃門持被覆，侍女捧香燒。
筆爲題詩點，燈緣起草挑。
竹喧交砌葉，柳嚲拂牕條。
粉署榮新命，霜臺憶舊僚。
名香播蘭蕙，重價蘊瓊瑤。
擊水翻滄海，摶風透赤霄。
微才喜同舍，何幸忽聞韶。

罷起郎官草，初分刺史符。
海雲迎過楚，江月引歸吳。
城低濤聲震，樓端蜃氣孤。
千家窺驛舫，五馬飲春湖。
柳色供詩用，鶯聲送酒須。
知君望鄉處，枉道上姑蘇。

迎親辭舊苑，恩詔下儲闈。
昨見雙魚去，今看駟馬歸。
驛帆湘水闊，客舍楚山稀。
手把黃香扇，身披萊子衣。
鵲隨金印喜，烏傍板輿飛。
勝作東征賦，還家滿路輝。

勿歎今不第，似君殊未遲。
且歸滄洲去，相送青門時。
望鳥指鄉遠，問人愁路疑。
敝裘沾暮雪，歸櫂帶流澌。
嚴子灘復在，謝公文可追。
江臯如有信，莫不寄新詩。

亭晚人將別，池涼酒未酣。
關門勞夕夢，仙掌引歸驂。
荷葉藏魚艇，藤花罥客簪。
殘雲收夏暑，新雨帶秋嵐。
失路情無適，離懷思不堪。
賴茲庭戶裏，別有小江潭。

故人漢陽使，走馬向南荊。
不厭楚山路，祗憐襄水清。
津頭習氏宅，江上夫人城。
夜入橘花宿，朝穿桐葉行。
害羣應自懾，持法固須平。
暫得青門醉，斜光速去程。

薛侯故鄉處，五老峰西頭。
歸路秦樹滅，到鄉河水流。
看君馬首去，滿耳蟬聲愁。
獻賦今未售，讀書凡幾秋。
應過伯夷廟，爲上關城樓。
樓上能相憶，西南指雍州。

歸去新戰勝，盛名人共聞。
鄉連渭川樹，家近條山雲。
夫子能好學，聖朝全用文。
弟兄負世譽，詞賦超人羣。
雨氣醒別酒，城陰低暮曛。
遙知出關後，更有一終軍。

明時不愛璧，浪跡東南遊。
何必世人識，知君輕五侯。
采蘭度漢水，問絹過荊州。
異國有歸興，去鄉無客愁。
天寒楚塞雨，月淨襄陽秋。
坐見吾道遠，令人看白頭。

崢嶸丞相府，清切鳳皇池。
羨爾瑤臺鶴，高棲瓊樹枝。
歸飛晴日好，吟弄惠風吹。
正有乘軒樂，初當學舞時。
珍禽在羅網，微命若遊絲。
願託周南羽，相銜谿水湄。

授鉞辭金殿，承恩戀玉墀。
登壇漢主用，講德蜀人思。
副相韓安國，黃門向子期。
刀州重入夢，劒閣再題詞。
春草連青綬，晴花間赤旗。
山鶯朝送酒，江月夜供詩。
許國分憂日，榮親色養時。
蒼生望已久，來去不應遲。

鐵馬擐紅纓，幡旗出禁城。
明王親授鉞，丞相欲專征。
玉饌天廚送，金杯御酒傾。
劒門乘嶮過，閣道踏空行。
山鳥驚吹笛，江猿看洗兵。
曉雲隨去陣，夜月逐行營。
南仲今時往，西戎計日平。
將心感知己，萬里寄懸旌。

亭高出鳥外，客到與雲齊。
樹點千家小，天圍萬嶺低。
殘虹掛陝北，急雨過關西。
酒榼緣青壁，瓜田傍綠谿。
微官何足道，愛客且相攜。
唯有鄉園處，依依望不迷。

幸得趨紫殿，卻憶侍丹墀。
史筆衆推直，諫書人莫窺。
平生恆自負，垂老此安卑。
同類皆先達，非才獨後時。
庭槐宿鳥亂，階草夜蟲悲。
白髮今無數，青雲未有期。

都護新滅胡，士馬氣亦麤。
蕭條虜塵淨，突兀天山孤。

富貴情還在，相逢豈間然。
綈袍更有贈，猶荷故人憐。

東望望長安，正值日初出。
長安不可見，喜見長安日。

長安何處在，只在馬蹄下。
明日歸長安，爲君急走馬。
夫子素多疾，別來未得書。
北庭苦寒地，體內今何如。

醉後未能別，待醒方送君。
看君走馬去，直上天山雲。

五粒松花酒，雙谿道士家。
唯求縮卻地，鄉路莫教賒。

結宇題三藏，焚香老一峰。
雲間獨坐臥，祗是對山松。

高住最高處，千家恆眼前。
題詩飲酒後，只對諸峰眠。

野寺荒臺晚，寒天古木悲。
空堦有鳥跡，猶似造書時。

沙上見日出，沙上見日沒。
悔向萬里來，功名是何物。

渭水東流去，何時到雍州。
憑添兩行淚，寄向故園流。

隴水何年有，潺潺逼路傍。
東西流不歇，曾斷幾人腸。

那知芳歲晚，坐見寒葉墮。
吾不如腐草，翻飛作螢火。

強欲登高去，無人送酒來。
遙憐故園菊，應傍戰場開。

來亦一布衣，去亦一布衣。
羞見關城吏，還從舊路歸。

白髮生偏速，交人不奈何。
今朝兩鬢上，更較數莖多。

此地曾居住，今來宛似歸。
可憐汾上柳，相見也依依。

帝鄉北近日，瀘口南連蠻。
何當遇長房，縮地到京關。

漢將承恩西破戎，捷書先奏未央宮。
天子預開麟閣待，祗今誰數貳師功。

官軍西出過樓蘭，營幕傍臨月窟寒。
蒲海曉霜凝馬尾，蔥山夜雪撲旌竿。

鳴笳疊鼓擁回軍，破國平蕃昔未聞。
丈夫鵲印搖邊月，大將龍旗掣海雲。

日落轅門鼓角鳴，千羣面縛出蕃城。
洗兵魚海雲迎陣，秣馬龍堆月照營。

蕃軍遙見漢家營，滿谷連山遍哭聲。
萬箭千刀一夜殺，平明流血浸空城。

暮雨旌旗濕未乾，胡煙白草日光寒。
昨夜將軍連曉戰，蕃軍只見馬空鞍。

黃雀始欲銜花來，君家種桃花未開。
長安二月眼看盡，寄報春風早爲催。

燕支山西酒泉道，北風吹沙卷白草。
長安遙在日光邊，憶君不見令人老。

苜蓿峰邊逢立春，胡蘆河上淚沾巾。
閨中只是空相憶，不見沙場愁殺人。

東去長安萬里餘，故人何惜一行書。
玉關西望堪腸斷，況復明朝是歲除。

火山五月行人少，看君馬去疾如鳥。
都護行營太白西，角聲一動胡天曉。

西原驛路掛城頭，客散紅亭雨未收。
君去試看汾水上，白雲猶似漢時秋。

仙掌分明引馬頭，西看一點是關樓。
五月也須應到舍，知君不肯更淹留。

百尺原頭酒色殷，路傍驄馬汗斑斑。
別君祇有相思夢，遮莫千山與萬山。

手把銅章望海雲，夫人江上泣羅帬。
嚴灘一點舟中月，萬里煙波也夢君。

百尺紅亭對萬峰，平明相送到齋鐘。
驄馬勸君皆卸卻，使君家醞舊來濃。

新騎驄馬復承恩，使出金陵過海門。
荊南渭北難相見，莫惜衫襟着酒痕。

清淮無底綠江深，宿處津亭楓樹林。
駟馬欲辭丞相府，一樽須盡故人心。

匹馬西從天外歸，揚鞭只共鳥爭飛。
送君九月交河北，雪裏題詩淚滿衣。

酒泉太守能劒舞，高堂置酒夜擊鼓。
胡笳一曲斷人腸，座上相看淚如雨。

荒樓荒井閉空山，關令乘雲去不還。
羽蓋霓旌何處在，空留藥臼向人間。

數株谿柳色依依，深巷斜陽暮鳥飛。
門前雪滿無人跡，應是先生出未歸。

風恬日暖蕩春光，戲蝶遊蜂亂入房。
數枝門柳低衣桁，一片山花落筆牀。

梁園日暮亂飛鴉，極目蕭條三兩家。
庭樹不知人死盡，春來還發舊時花。

故園東望路漫漫，雙袖龍鍾淚不乾。
馬上相逢無紙筆，憑君傳語報平安。

黃沙磧裏客行迷，四望雲天直下低。
爲言地盡天還盡，行到安西更向西。

走馬西來欲到天，辭家見月兩回圓。
今夜不知何處宿，平沙萬里絕人煙。

西向輪臺萬里餘，也知鄉信日應疎。
隴山鸚鵡能言語，爲報家人數寄書。

黑姓蕃王貂鼠裘，葡萄宮錦醉纏頭。
關西老將能苦戰，七十行兵仍未休。

九月天山風似刀，城南獵馬縮寒毛。
將軍縱博場場勝，賭得單于貂鼠袍。

朱脣一點桃花殷，宿妝嬌羞偏髻鬟。
細看只似陽臺女，醉着莫許歸巫山。

天門街西聞搗帛，一夜愁殺湘南客。
長安城中百萬家，不知何人吹夜笛。

老人七十仍沽酒，千壺百甕花門口。
道傍榆莢仍似錢，摘來沽酒君肯否。

洞房昨夜春風起，故人尚隔湘江水。
枕上片時春夢中，行盡江南數千里。

浩汗霜風刮天地
溫泉火井無生意
澤國龍蛇凍不伸
南山瘦柏消殘翠

初程莫早發，且宿灞橋頭〈陸游嘗稱此句至工〉。

