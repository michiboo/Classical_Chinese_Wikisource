
金英繁亂拂闌香，明府辭官酒滿缸。
還有玉樓輕薄女，笑他寒燕一雙雙。
漢水橫衝蜀浪分，危樓點的拂孤雲。
六年仁政謳歌去，柳繞春堤處處聞。
我乏青雲稱，君無買笑金。
虛傳南國貌，爭奈五陵心。
桂席塵瑤珮，瓊爐燼水沉。
凝魂空薦夢，低耳悔聽琴。
月落珠簾卷，春寒錦幕深。
誰家樓上笛，何處月明砧。
蘭徑飛蝴蝶，筠籠語翠襟。
和簪拋鳳髻，將淚入鴛衾。
的的新添恨，迢迢絕好音。
文園終病渴，休詠白頭吟。

綠樹鶯鶯語，平江燕燕飛。
枕前聞雁去，樓上送春歸。
半月緪雙臉，凝腰素一圍。
西牆苔漠漠，南浦夢依依。
有恨簪花懶，無聊鬥草稀。
雕籠長慘淡，蘭畹謾芳菲。
鏡斂青蛾黛，燈挑皓腕肌。
避人勻迸淚，拖袖倚殘暉。
有貌雖桃李，單棲足是非。
雲軿載馭去，寒夜看裁衣。
學他趨世少深機，紫閣青霄半掩扉。
山路遠懷王子晉，詩家長憶謝玄暉。
百年不肯疏榮辱，雙鬢終應老是非。
人道青山歸去好，青山曾有幾人歸。
長懸青紫與芳枝，塵剎無應免別離。
馬上多於在家日，樽前堪憶少年時。
關河客夢還鄉遠，雨雪山程出店遲。
卻羨高人終此老，軒車過盡不知誰。
道傍高木盡依依，落葉驚風處處飛。
未到鄉關聞早雁，獨於客路授寒衣。
煙霞舊想長相阻，書劍投人久不歸。
何日一名隨事了，與君同采碧溪薇。
自是尋春去校遲，不須惆悵怨芳時。
狂風落盡深紅色，綠葉成陰子滿枝。
越兵驅綺羅，越女唱吳歌。
宮燼花聲少，台荒麋跡多。
茱萸垂曉露，菡萏落秋波。
無遣君王醉，滿城嚬翠蛾。

香徑繞吳宮，千帆落照中。
鶴鳴山苦雨，魚躍水多風。
城帶晚莎綠，池邊秋蓼紅。
當年國門外，誰信伍員忠。
始發碧江口，曠然諧遠心。
風清舟在鑒，日落水浮金。
瓜步逢潮信，台城過雁音。
故鄉何處是，雲外即喬林。
小院無人雨長苔，滿庭修竹間疏槐。
春愁兀兀成幽夢，又被流鶯喚醒來。
雲階月地一相過，未抵經年別恨多。
最恨明朝洗車雨，不教回腳渡天河。
朵朵精神葉葉柔，雨晴香拂醉人頭。
石家錦幛依然在，閒倚狂風夜不收。
幽人聽達曙，聊罷蘇床琴。

魚多知海熟，藥少覺山貧。

土控吳兼越，州連歙與池。

山河地襟帶，軍鎮國藩維。

綠水棹雲月，洞庭歸路長。

春橋垂酒幔，夜柵集茶檣。

箬影沉溪暖，蘋花繞郭香。

經冬野菜青青色，未臘山梅樹樹花。

半破前峰月。

