
　　卷321_1 《奉和李相公早朝於中書候傳點偶書所懷奉呈門…中書相公》權德輿 
　　五更鐘漏歇，千門扃鑰開。紫宸殘月下，黃道曉光來。 
　　辨色趨中禁，分班列上臺。祥煙初繚繞，威鳳正裴回。 
　　斧藻歸全德，輪轅適眾材。化成風偃草，道合鼎調梅。 
　　渥命隨三接，皇恩暢九垓。嘉言造膝去，喜氣沃心回。 
　　東閣延多士，南山賦有台。陽春那敢和，空此詠康哉。 
　　卷321_2 《奉和於司空二十五丈新卜城南郊…奉獻兼呈李裴相公》權德輿 
　　一德承昌運，三公翊至尊。雲龍諧理代，魚水見深恩。 
　　別墅池塘曉，晴郊草木蕃。溝塍連杜曲，茅土盛於門。 
　　卜築因登覽，經邦每討論。退朝鳴玉會，入室斷金言。 
　　材俊依東閣，壺觴接後園。徑深雲自起，風靜葉初翻。 
　　宰物歸心匠，虛中即化源。巴人寧敢和，空此愧遊藩。 
　　卷321_3 《奉和新卜城南郊居得與衛右丞鄰舍，因賦詩寄贈》權德輿 
　　上宰坐論道，郊居仍裏仁。六符既昭晰，萬象隨陶鈞。 
　　旭旦下玉墀，鳴騶拂車茵。軒窗退殘暑，風物迎蕭辰。 
　　山澤蜃雨出，林塘魚鳥馴。豈同求羊徑，共是羲皇人。 
　　石君五曹重，左戶三壤均。居止煙火接，逢迎雞黍頻。 
　　大方本無隅，盛德必有鄰。千年郢曲後，複此聞陽春。 
　　卷321_4 《奉和韋曲莊言懷，貽東曲外族諸弟》權德輿 
　　韋曲冠蓋裏，鮮原鬱青蔥。公台睦中外，墅舍鄰西東。 
　　騶馭出國門，晨曦正曈曨。燕居平外土，野服參華蟲。 
　　疆畎分古渠，煙霞連灌叢。長幼序以齒，歡言無不同。 
　　憶昔全盛時，勳劬播休功。代業擴宇內，光塵藹墟中。 
　　慨息多永歎，歌詩厚時風。小生忝瓜葛，慕義斯無窮。 
　　卷321_5 《和王侍郎病中領度支，煩迫之餘，過西園書堂閑望》權德輿 
　　憑檻輟繁務，晴光煙樹分。中邦均禹貢，上藥驗桐君。 
　　滿徑風轉蕙，捲簾山出雲。鏘然玉音發，餘興在斯文。 
　　卷321_6 《奉和度支李侍郎早朝》權德輿 
　　夙駕趨北闕，曉星啟東方。鳴騶分騎吏，列燭散康莊。 
　　照灼華簪並，逶迤綺陌長。腰金初辨色，噴玉自生光。 
　　獻替均三壤，貞明集百祥。下才叨接武，空此愧文昌。 
　　卷321_7 《奉和劉侍郎司徒奉詔伐叛書情呈宰相》權德輿 
　　玉帳元侯重，黃樞上宰雄。緣情詞律外，宣力廟謀中。 
　　震耀恭天討，嚴凝助歲功。行看畫麟閣，凜凜有英風。 
　　卷321_8 《奉和鄜州劉大夫麥秋出師遮虜有懷中朝親故》權德輿 
　　天子愛全才，故人雄外台。綠油登上將，青綬亞中台。 
　　亭障鳴笳入，風雲轉旆來。蘭坊分杳杳，麥壟望莓莓。 
　　月向雕弓滿，蓮依寶劍開。行師齊鶴列，錫馬盡龍媒。 
　　壯志征染甫，嘉招萃楚材。千尋推直幹，百煉去纖埃。 
　　間闊勞相望，歡言幸早陪。每聯花下騎，幾泛竹間杯。 
　　芳訊雙魚遠，流年兩鬢催。何時介圭覲，攜手詠康哉。 
　　卷321_9 《太原鄭尚書遠寄新詩，走筆酬贈，因代書賀》權德輿 
　　曉開閶闔出絲言，共喜全才鎮北門。職重油幢推上略， 
　　榮兼革履見深恩。昔歲經過同二仲，登朝並命慚無用。 
　　曲台分季奉齋祠，直筆系年陪侍從。芬芳雞舌向南宮， 
　　伏奏丹墀跡又同。公望數承黃紙詔，虛懷自號白雲翁。 
　　戎裝躞蹀紛出祖，金印煌煌寵司武。時看介士閱犀渠， 
　　每狎儒生冠章甫。晉祠汾水古并州，千騎雙旌居上頭。 
　　新握兵符應感激，遠緘詩句更風流。緇衣諸侯諒稱美， 
　　白衣尚書何可比。只今麟閣待丹青，努力加餐報天子。 
　　卷321_10 《奉和許閣老酬淮南崔十七端公見寄》權德輿 
　　文行蘊良圖，聲華挹大巫。掄才超粉署，駁議在黃樞。 
　　自得環中辨，偏推席上儒。八音諧雅樂，六轡騁康衢。 
　　密侍仝鏘佩，雄才本棄繻.爐煙霏瑣闥，宮漏滴銅壺。 
　　舊友雙魚至，新文六義敷。斷金揮麗藻，比玉詠生芻。 
　　交辟嘗推重，單辭忽受誣。風波疲賈誼，岐路泣楊朱。 
　　溟漲前程險，炎荒旅夢孤。空悲鳶跕水，翻羨雁銜蘆。 
　　故國方迢遞，羈愁自鬱紆。遠猷來象魏，霈澤過番禺。 
　　盡室扁舟客，還家萬里途。索居因仕宦，著論擬潛夫。 
　　帆席來應駛，郊園半已蕪。夕陽尋古徑，涼吹動纖枯。 
　　憶昔同驅傳，忘懷或據梧。幕庭依古剎，緡稅給中都。 
　　瓜步經過慣，龍沙眺聽殊。春山嵐漠漠，秋渚露塗塗。 
　　孰謂原思病，非關甯武愚。方看簪獬豸，俄歎縶騊駼. 
　　芳訊風情在，佳期歲序徂。二賢歡最久，三益義非無。 
　　柏悅心應爾，松寒志不渝。子將陪禁掖，亭伯限江湖。 
　　交分終推轂，離憂莫向隅。分曹日相見，延首憶田蘇。 
　　卷321_11 《奉和李給事省中書情寄劉苗崔三曹長因呈許陳二閣老》權德輿 
　　常寮幾處伏明光，新詔聯翩夕拜郎。五夜漏清天欲曙， 
　　萬年枝暖日初長。分曹列侍登文石，促膝閑謠接羽觴。 
　　共說漢朝榮上賞，豈令三友滯馮唐。 
　　卷321_12 《過張監閣老宅對酒奉酬見贈（其年停貢舉）》權德輿 
　　裏仁無外事，徐步一開顏。荊玉收難盡，齊竽喜暫閑。 
　　秋風傾菊酒，霽景下蓬山。不用投車轄，甘從倒載還。 
　　卷321_13 《奉和張舍人閣老閣中直夜思聞雅琴因以書事通簡僚友》權德輿 
　　紫垣宿清夜，藹藹複沉沉。圓月衡漢淨，好風松滌深。 
　　軒窗韻虛籟，蘭雪懷幽音。珠露銷暑氣，玉徽結遐心。 
　　盛才本殊倫，雅誥方在今。佇見舒彩翮，翻飛歸鳳林。 
　　卷321_14 《和兵部李尚書東亭詩》權德輿 
　　三接履聲退，東亭斯曠然。風流披鶴氅，操割佩龍泉。 
　　雲卷岩巘疊，雨餘松桂鮮。豈煩禽尚遊，所貴天理全。 
　　卷321_15 《和司門殷員外早秋省中書直夜，寄荊南衛象端公》權德輿 
　　共嗟王粲滯荊州，才子為郎憶舊遊。涼夜偏宜粉署直， 
　　清言遠待玉人酬。風生北渚煙波闊，露下南宮星漢秋。 
　　早晚得為同舍侶，知君兩地結離憂。 
　　卷321_16 《酬陸三十二參浙東見寄》權德輿 
　　驄馬別已久，鯉魚來自烹。殷勤故人意，怊悵中林情。 
　　茫茫重江外，杳杳一枝瓊。搔首望良覿，為君華發生。 
　　卷321_17 《奉酬張監閣老雪後過中書見贈加兩韻簡南省僚舊》權德輿 
　　寓直久叨榮，新恩倍若驚。風清五夜永，節換一陽生。 
　　潘鬢年空長，齊竽藝本輕。常時望連茹，今日劇懸旌。 
　　枉步歡方接，含毫思又縈。煩君白雪句，歲晏若為情。 
　　卷321_18 《酬主客仲員外見賀正除》權德輿 
　　五年承乏奉如綸，才薄那堪侍從臣。禁署獨聞清漏曉， 
　　命書慚對紫泥新。周班每喜簪裾接，郢曲偏宜諷詠頻。 
　　憶昔曲台嘗議禮，見君論著最相親。 
　　卷321_19 《奉和太府韋卿閣老左藏庫中假山之作》權德輿 
　　春山仙掌百花開，九棘腰金有上才。忽向庭中摹峻極， 
　　如從洞裏見昭回。小松已負幹霄狀，片石皆疑縮地來。 
　　都內今朝似方外，仍傳麗曲寄雲台。 
　　卷321_20 《奉和崔評事寄外甥劉同州…楊少尹、李侍御並見寄之作》權德輿 
　　芳訊來江湖，開緘粲瑤碧。詩因乘黃贈，才擅雕龍格。 
　　深陳名教本，諒以仁義積。藻思成采章，雅音聞皦繹。 
　　清時左馮翊，貴士二千石。前日應星文，今茲敞華戟。 
　　謝公嘗乞墅，寧氏終相宅。往歲疲草玄，忘年齊舉白。 
　　酒酣吟更苦，夜艾談方劇。棗巷風雨秋，石頭煙水夕。 
　　多逢長者轍，不屑諸公辟。酷似仰牢之，雄詞挹亭伯。 
　　老驥念千里，饑鷹舒六翮。叵能舍郊扉，來偶朝中客。 
　　卷321_21 《和職方殷郎中留滯江漢初至南宮，呈諸公並見寄》權德輿 
　　十載別文昌，藩符寄武當。師貞上介辟，恩擢正員郎。 
　　藻思煙霞麗，歸軒印綬光。還希駐輦問，莫自歎馮唐。 
　　卷321_22 《奉酬從兄南仲見示十九韻》權德輿 
　　晉季天下亂，安丘佐關中。德輝靄家牒，侯籍推時功。 
　　簪纓盛西州，清白傳素風。逢時有舒捲，繕性無窮通。 
　　吾兄挺奇資，向晦道自充。耕鑿汝山下，退然安困蒙。 
　　詩成三百篇，儒有一畝宮。琴書滿座右，芝朮生牆東。 
　　麗藻粲相鮮，晨輝豔芳叢。清光杳無際，皓魄流霜空。 
　　邦有賢諸侯，主盟詞律雄。薦賢比文舉，理郡邁文翁。 
　　樓中賞不獨，池畔醉每同。聖朝辟四門，發跡貴名公。 
　　小生何為者，往歲學雕蟲。華簪映武弁，一年被微躬。 
　　開緘捧新詩，瓊玉寒青蔥。謬進空內訟，結懷遠忡忡。 
　　時來無自疑，刷翮摩蒼穹。 
　　卷321_23 《酬崔千牛四郎早秋見寄》權德輿 
　　浩歌坐虛室，庭樹生涼風。碧雲滅奇彩，白露萎芳叢。 
　　感此時物變，悠然遐想通。偶來被簪組，自覺如池龍。 
　　少年才藻新，金鼎世業崇。鳳文已彪炳，瓊樹何青蔥。 
　　聯鑣長安道，接武承明宮。君登玉墀上，我侍彤庭中。 
　　疲病多內愧，切磋常見同。起予覽新詩，逸韻淩秋空。 
　　相愛每不足，因茲寓深衷。 
　　卷321_24 《酬靈徹上人以詩代書見寄（時在薦福寺坐夏）》權德輿 
　　蓮花出水地無塵，中有南宗了義人。已取貝多翻半字， 
　　還將陽焰諭三身。碧雲飛處詩偏麗，白月圓時信本真。 
　　更喜開緘銷熱惱，西方社裏舊相親。 
　　卷321_25 《酬蔡十二博士見寄四韻》權德輿 
　　蕪城十年別，蓬轉居不定。終歲白屋貧，獨謠清酒聖。 
　　風塵韋帶減，霜雪松心勁。何以浣相思，啟元能盡性。 
　　卷321_26 《戲和三韻》權德輿 
　　墨翟突不黔，範丹甑生塵。君今複勞歌，鶴發吹濕薪。 
　　前詔許真秩，何如巾軟輪。 
　　卷321_27 《李十韶州寄途中絕句使者取報修書之際口號酬贈》權德輿 
　　詔下忽臨山水郡，不妨從事恣攀登。 
　　莫言向北千行雁，別有圖南六月鵬。 
　　卷321_28 《崔四郎協律以詩見寄，兼惠蜀琴，因以酬贈》權德輿 
　　臨風結煩想，客至傳好音。白雪緘郢曲，朱弦亙蜀琴。 
　　泠泠響幽韻，款款寄遐心。歲晚何以報，與君期斷金。 
　　卷321_29 《酬馮絳州早秋絳台感懷見寄》權德輿 
　　良牧閑無事，層台思眇然。六條縈印綬，三晉辨山川。 
　　洗嫧謳謠合，開襟眺聽偏。秋光連大鹵，霽景下新田。 
　　葉落徑庭樹，人歸曲沃煙。武符頒美化，亥字訪疑年。 
　　經術推多識，卿曹亦累遷。齋祠常並冕，官品每差肩。 
　　接部青絲騎，裁詩白露天。知音愧相訪，商洛正閑眠。 
　　卷321_30 《酬趙尚書杏園花下醉後見寄（時為太常卿）》權德輿 
　　春光深處曲江西，八座風流信馬蹄。 
　　鶴發杏花相映好，羨君終日醉如泥。 
　　卷321_31 《酬趙尚書城南看花日晚先歸見寄》權德輿 
　　杜城韋曲遍尋春，處處繁花滿目新。 
　　日暮歸鞍不相待，與君同是醉鄉人。
