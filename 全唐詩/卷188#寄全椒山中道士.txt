
達識與昧機，智殊跡同靜。
於焉得攜手，屢賞清夜景。
瀟灑陪高詠，從容羨華省。
一逐風波遷，南登桂陽嶺。
舊里門空掩，歡遊事皆屏。
悵望城闕遙，幽居時序永。
春風吹百卉，和煦變閭井。
獨悶終日眠，篇書不復省。
唯當望雨露，霑子荒遐境。

三山有瓊樹，霜雪色逾新。
始自風塵交，中結綢繆姻。
西掖方掌誥，南宮復司春。
夕燕華池月，朝奉玉階塵。
衆寶歸和氏，吹噓多俊人。
羣公共然諾，聲問邁時倫。
孤鴻既高舉，燕雀在荊榛。
翔集且不同，豈不欲殷勤。
一旦遷南郡，江湖渺無垠。
寵辱良未定，君子豈緇磷。
寒暑已推斥，別離生苦辛。
非將會面目，書札何由申。

山明野寺曙鐘微，雪滿幽林人跡稀。
閑居寥落生高興，無事風塵獨不歸。

田家已耕作，井屋起晨煙。
園林鳴好鳥，閑居猶獨眠。
不覺朝已晏，起來望青天。
四體一舒散，情性亦忻然。
還復茅簷下，對酒思數賢。
束帶理官府，簡牘盈目前。
當念中林賞，覽物遍山川。
上非遇明世，庶以道自全。

分竹守南譙，弭節過梁池。
雄都衆君子，出餞擁河湄。
燕謔始雲洽，方舟已解維。
一爲風水便，但見山川馳。
昨日次睢陽，今夕宿符離。
雲樹愴重疊，煙波念還期。
相敦在勤事，海內方勞師。

兩地俱秋夕，相望共星河。
高梧一葉下，空齋歸思多。
方用憂人瘼，況自抱微痾。
無將別來近，顏鬢已蹉跎。

去歲郊園別，聞蟬在蘭省。
今歲臥南譙，蟬鳴歸路永。
夕響依山谷，餘悲散秋景。
緘書報此時，此心方耿耿。

雲霄路竟別，中年跡暫同。
比翼趨丹陛，連騎下南宮。
佳詠邀清月，幽賞滯芳藂。
迨予一出守，與子限西東。
晨露方愴愴，離抱更忡忡。
忽睹九天詔，秉綸歸國工。
玉座浮香氣，秋禁散涼風。
應向橫門度，環珮杳玲瓏。
光輝恨未矚，歸思坐難通。
蒼蒼松桂姿，想在掖垣中。

首夏辭舊國，窮秋臥滁城。
方如昨日別，忽覺徂歲驚。
高閣收煙霧，池水晚澄清。
戶牖已淒爽，晨夜感深情。
昔遊郎署間，是月天氣晴。
授衣還西郊，曉露田中行。
採菊投酒中，昆弟自同傾。
簪組聊掛壁，焉知有世榮。
一旦居遠郡，山川間音形。
大道庶無累，及茲念已盈。

宿雨冒空山，空城響秋葉。
沈沈暮色至，淒淒涼氣入。
蕭條林表散，的礫荷上集。
夜霧著衣重，新苔侵履濕。
遇茲端憂日，賴與嘉賓接。

理郡無異政，所憂在素飡。
徒令去京國，羈旅當歲寒。
子月生一氣，陽景極南端。
已懷時節感，更抱別離酸。
私燕席雲罷，還齋夜方闌。
邃幕沈空宇，孤燈照牀單。
應同茲夕念，寧忘故歲歡。
川途恍悠邈，涕下一闌干。

一從守茲郡，兩鬢生素髮。
新正加我年，故歲去超忽。
淮濱益時候，了似仲秋月。
川谷風景溫，城池草木發。
高齋屬多暇，惆悵臨芳物。
日月昧還期，念君何時歇。

相聞二十載，不得展平生。
一夕南宮遇，聊用寫中情。
端服光朝次，羣烈慕英聲。
歸來坐粉闈，揮筆乃縱橫。
始陪文翰遊，歡燕難久幷。
予因謬忝出，君爲沈疾嬰。
別離寒暑過，荏苒春草生。
故園茲日隔，新禽池上鳴。
郡中永無事，歸思徒自盈。

山郡多暇日，社時放吏歸。
坐閣獨成悶，行塘閱清輝。
春風動高柳，芳園掩夕扉。
遙思里中會，心緒悵微微。

禁火曖佳辰，念離獨傷抱。
見此野田花，心思杜陵道。
聯騎定何時，予今顏已老。

暮節看已謝，茲晨愈可惜。
風澹意傷春，池寒花斂夕。
對酒始依依，懷人還的的。
誰當曲水行，相思尋舊跡。

風光山郡少，來看廣陵春。
殘花猶待客，莫問意中人。

吏散門閣掩，鳥鳴山郡中。
遠念長江別，俯覺座隅空。
舟泊南池雨，簟捲北樓風。
併罷芳樽燕，爲愴昨時同。

無術謬稱簡，素餐空自嗟。
秋齋雨成滯，山藥寒始華。
濩落人皆笑，幽獨歲逾賒。
唯君出塵意，賞愛似山家。

室虛多涼氣，天高屬秋時。
空庭夜風雨，草木曉離披。
簡書日雲曠，文墨誰復持。
聊因遇澄靜，一與道人期。

秋艸生庭白露時，故園諸弟益相思。
盡日高齋無一事，芭蕉葉上獨題詩。

踏閣攀林恨不同，楚雲滄海思無窮。
數家砧杵秋山下，一郡荊榛寒雨中。

寇賊起東山，英俊方未閑。
聞君新應募，籍籍動京關。
出身文翰場，高步不可攀。
青袍未及解，白羽插腰間。
昔爲瓊樹枝，今有風霜顏。
秋郊細柳道，走馬一夕還。
丈夫當爲國，破敵如摧山。
何必事州府，坐使鬢毛斑。

一別十年事，相逢淮海濱。
還思洛陽日，更話府中人。
且對清觴滿，寧知白髮新。
怱怱何處去，車馬冒風塵。

去年花裏逢君別，今日花開已一年。
世事茫茫難自料，春愁黯黯獨成眠。
身多疾病思田裡，邑有流亡愧俸錢。
聞道欲來相問訊，西樓望月幾廻圓。

弱冠遭世難，二紀猶未平。
羇離官遠郡，虎豹滿西京。
上懷犬馬戀，下有骨肉情。
歸去在何時，流淚忽霑纓。
憂來上北樓，左右但軍營。
函谷行人絕，淮南春草生。
鳥鳴野田間，思憶故園行。
何當四海晏，甘與齊民耕。

山僧一相訪，吏案正盈前。
出處似殊致，喧靜兩皆禪。
暮春華池宴，清夜高齋眠。
此道本無得，寧復有忘筌。

歲暮兵戈亂京國，帛書間道訪存亡。
還信忽從天上落，唯知彼此淚千行。

心絕去來緣，跡順人間事。
獨尋秋草徑，夜宿寒山寺。
今日郡齋閑，思問楞伽字。

守郡臥秋閣，四面盡荒山。
此時聽夜雨，孤燈照窗間。
藥園日蕪沒，書帷長自閑。
惟當上客至，論詩一解顏。

今朝郡齋冷，忽念山中客。
澗底束荊薪，歸來煮白石。
欲持一瓢酒，遠慰風雨夕。
落葉滿空山，何處尋行跡。

秋山僧冷病，聊寄三五杯。
應瀉山瓢裏，還寄此瓢來。

復寄滿瓢去，定見空瓢來。
若不打瓢破，終當費酒材。

此瓢今已到，山瓢知已空。
且飲寒塘水，遙將回也同。

忽羨後生連榻話，獨依寒燭一齋空。
時流歡笑事從別，把酒吟詩待爾同。

念子抱沈疾，霜露變滁城。
獨此高窗下，自然無世情。

林院生夜色，西廊上紗燈。
時憶長松下，獨坐一山僧。

柳葉遍寒塘，曉霜凝高閣。
累日此流連，別來成寂寞。

上宰領淮右，下國屬星馳。
霧野騰曉騎，霜竿裂凍旗。
蕭蕭陟連岡，莽莽望空陂。
風截鴈嘹淚，雲慘樹參差。
高齋明月夜，中庭松桂姿。
當暌一酌恨，況此兩旬期。

遙知郡齋夜，凍雪封松竹。
時有山僧來，懸燈獨自宿。

淅瀝覆寒騎，飄颻暗川容。
行子郡城曉，披雲看杉松。

春風駐遊騎，晚景澹山暉。
一問清泠子，獨掩荒園扉。
草木雨來長，里閭人到稀。
方從廣陵宴，花落未言歸。

僧齋地雖密，忘子跡要賒。
一來非問訊，自是看山花。

余辭郡符去，爾爲外事牽。
寧知風雪夜，復此對牀眠。
始話南池飲，更詠西樓篇。
無將一會易，歲月坐推遷。

世間荏苒縈此身，長望碧山到無因。
白鶴徘徊看不去，遙知下有清都人。

兀兀山行無處歸，山中猛虎識椶衣。
俗客欲尋應不遇，雲溪道士見猶稀。

累宵同燕酌，十舍攜征騎。
始造雙林寂，遐搜洞府祕。
羣峰繞盤鬱，懸泉仰特異。
陰壑雲松埋，陽崖煙花媚。
每慮觀省牽，中乖遊踐志。
我尚山水行，子歸棲息地。
一操臨流袂，上聳干雲轡。
獨往倦危途，懷沖寡幽致。
賴爾還都期，方將登樓遲。

雨中禁火空齋冷，江上流鶯獨坐聽。
把酒看花想諸弟，杜陵寒食草青青。

獻歲抱深惻，僑居念歸緣。
常患親愛離，始覺世務牽。
少事河陽府，晚守淮南壖。
平生幾會散，已及蹉跎年。
昨日罷符竹，家貧遂留連。
部曲多已去，車馬不復全。
閑將酒爲偶，默以道自詮。
聽松南巖寺，見月西澗泉。
爲政無異術，當責豈望遷。
終理來時裝，歸鑿杜陵田。

可憐白雪曲，未遇知音人。
恓惶戎旅下，蹉跎淮海濱。
澗樹含朝雨，山鳥哢餘春。
我有一瓢酒，可以慰風塵。

寢扉臨碧澗，晨起澹忘情。
空林細雨至，圓文遍水生。
永日無餘事，山中伐木聲。
知子塵喧久，暫可散煩纓。

始罷永陽守，復臥潯陽樓。
懸檻飄寒雨，危堞侵江流。
迨茲聞雁夜，重憶別離秋。
徒有盈樽酒，鎮此百端憂。

結茅種杏在雲端，掃雪焚香宿石壇。
靈祇不許世人到，忽作雷風登嶺難。

廬山兩道士，各在一峰居。
矯掌白雲表，晞髮陽和初。
清夜降真侶，焚香滿空虛。
中有無爲樂，自然與世疎。
道尊不可屈，符守豈暇餘。
高齋遙致敬，願示一編書。

懷君屬秋夜，散步詠涼天。
山空松子落，幽人應未眠。

高詞棄浮靡，貞行表鄉閭。
未真南宮拜，聊偃東山居。
大藩本多事，日與文章疎。
每一覩之子，高詠遂起予。
宵晝方連燕，煩恡亦頓祛。
格言雅誨闕，善謔矜數餘。
久跼思遊曠，窮慘遇陽舒。
虎丘愜登眺，吳門悵躊躇。
方此戀攜手，豈雲還舊墟。
告諸吳子弟，文學爲何如。

跡與孤雲遠，心將野鶴俱。
那同石氏子，每到府門趨。

良玉定爲寶，長材世所稀。
佐幕方巡郡，奏命布恩威。
食蔬程獨守，飲冰節靡違。
決獄興邦頌，高文稟天機。
賓館在林表，望山啓西扉。
下有千畝田，泱漭吳土肥。
始耕已見穫，袗絺今授衣。
政拙勞詳省，淹留未得歸。
雖慙且忻願，日夕覩光輝。

吳興老釋子，野雪蓋精廬。
詩名徒自振，道心長晏如。
想茲棲禪夜，見月東峰初。
鳴鐘驚巖壑，焚香滿空虛。
叨慕端成舊，未識豈爲疎。
願以碧雲思，方君怨別餘。
茂苑文華地，流水古僧居。
何當一遊詠，倚閣吟躊躇。

少年遊太學，負氣蔑諸生。
蹉跎三十載，今日海隅行。

前歲理西齋，得與君子同。
迨茲已一周，悵望臨春風。
始自疎林竹，還復長榛叢。
端正良難久，蕪穢易爲功。
援斧開衆鬱，如師啓羣蒙。
庭宇還清曠，煩抱亦舒通。
海隅雨雪霽，春序風景融。
時物方如故，懷賢思無窮。

西垣草詔罷，南宮憶上才。
月臨蘭殿出，涼自鳳池來。
松桂生丹禁，鴛鷺集雲臺。
託身各有所，相望徒徘徊。

滿城憐傲吏，終日賦新詩。
請〈去聲〉報淮陰客，春帆浪作〈音佐〉期。

絲竹久已懶，今日遇君忺。
打破蜘蛛千道網，總爲鶺鴒兩箇嚴。

