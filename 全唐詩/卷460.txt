
門有醫來往，庭無客送迎。
病銷談笑興，老足歎嗟聲。
鶴伴臨池立，人扶下砌行。
腳瘡春斷酒，那得有心情。
趙村紅杏每年開，十五年來看幾回。
七十三人難再到，今春來是別花來。
十五年來洛下居，道緣俗累兩何如。
迷路心回因向佛，宦途事了是懸車。
全家遁世曾無悶，半俸資身亦有餘。
唯是名銜人不會，毗耶長者白尚書。
南北東西無所羈，掛冠自在勝分司。
探花嘗酒多先到，拜表行香盡不知。
炮筍烹魚飽餐後，擁袍枕臂醉眠時。
報君一語君應笑，兼亦無心羨保厘。
七十人難到，過三更較稀。
占花租野寺，定酒典朝衣。
趁醉春多出，貪歡夜未歸。
不知親故口，道我是耶非。
抖擻塵纓捋白鬚，半酣扶起問司徒。
不知詔下懸車後，醉舞狂歌有例無。
不與老為期，因何兩鬢絲。
才應免夭促，便已及衰羸。
昨夜夢何在，明朝身不知。
百憂非我所，三樂是吾師。
閉目常閑坐，低頭每靜思。
存神機慮息，養氣語言遲。
行亦攜詩篋，眠多枕酒卮。
自慚無一事，少有不安時。
鐵鑿金錘殷若雷，八灘九石劍棱摧。
竹篙桂楫飛如箭，百筏千艘魚貫來。
振錫導師憑眾力，揮金退傅施家財。
他時相逐四方去，莫慮塵沙路不開。

七十三翁旦暮身，誓開險路作通津。
夜舟過此無傾覆，朝脛從今免苦辛。
十里叱灘變河漢，八寒陰獄化陽春。
我身雖歿心長在，暗施慈悲與後人。
不管人間是與非，白雲流水自相依。
一瓢掛樹傲時代，五柳種門吟落暉。
江上翠娥遺佩去，岸邊紅袖采蓮歸。
客星辭得漢光武，卻坐東江舊蘚磯。
每來政事堂中宿，共憶華陽觀裏時。
日暮獨歸愁米盡，泥深同出借驢騎。
交遊今日唯殘我，富貴當年更有誰。
彼此相看頭雪白，一杯可合重推辭。
整頓衣巾拂淨床，一瓶秋水一爐香。
不論煩惱先須去，直到菩提亦擬忘。
朝謁久停收劍佩，宴遊漸罷廢壺觴。
世間無用殘年處，只合逍遙坐道場。
曆想為官日，無如刺史時。
歡娛接賓客，飽暖及妻兒。
自到東都後，安閒更得宜。
分司勝刺史，致仕勝分司。
何況園林下，欣然得朗之。
仰名同舊識，為樂即新知。
有雪先相訪，無花不作期。
斗醲乾釀酒，誇妙細吟詩。
裏巷千來往，都門五別離。
岐分兩回首，書到一開眉。
葉落槐亭院，冰生竹閣池。
雀羅誰問訊，鶴氅罷追隨。
身與心俱病，容將力共衰。
老來多健忘，唯不忘相思。
亦知世是休明世，自想身非富貴身。
但恐人間為長物，不如林下作遺民。
游依二室成三友，住近雙林當四鄰。
性海澄渟平少浪，心田灑掃淨無塵。
香山閑宿一千夜，梓澤連遊十六春。
是客相逢皆故舊，無僧每見不殷勤。
藥停有喜閑銷疾，金盡無憂醉忘貧。
補綻衣裳愧妻女，支持酒肉賴交親。
俸隨日計錢盈貫，祿逐年支粟滿囷。
洛堰魚鮮供取足，遊村果熟饋爭新。
詩章人與傳千首，壽命天教過七旬。
點檢一生徼幸事，東都除我更無人。
忽聞扣戶醉吟聲，不覺停杯倒屣迎。
共放詩狂同酒癖，與君別是一親情。
詩情書意兩殷勤，來自天南瘴海濱。
初睹銀鉤還啟齒，細吟瓊什欲沾巾。
鳳池隔絕三千里，蝸舍沈冥十五春。
唯有新昌故園月，至今分照兩鄉人。
池上平橋橋下亭，夜深睡覺上橋行。
白頭老尹重來宿，十五年前舊月明。
暖牀斜臥日曛腰，一覺閑眠百病銷。
盡日一餐茶兩碗，更無所要到明朝。
一樹春風千萬枝，嫩於金色軟於絲。
永豐西角荒園裏，盡日無人屬阿誰。
一樹衰殘委泥土，雙枝榮耀植天庭。 
定知玄象今春後，柳宿光中添兩星。
齋戒坐三旬，笙歌發四鄰。
月明停酒夜，眼暗看花人。
賴學空為觀，深知念是塵。
猶思閑語笑，未忘舊交親。
久作龍門主，多為兔苑賓。
水嬉歌盡日，雪宴燭通晨。
事事皆過分，時時自問身。
風光拋得也，七十四年春。
雙金百煉少人知，縱我知君徒爾為。
望梅閣老無妨渴，畫餅尚書不救饑。
白日回頭看又晚，青雲舉足躡何遲。
壯年可惜虛銷擲，遣把閑杯吟詠詩。
七人五百七十歲，拖紫紆朱垂白鬚。
手裏無金莫嗟歎，尊中有酒且歡娛。
詩吟兩句神還王，酒飲三杯氣尚粗。
嵬峨狂歌教婢拍，婆娑醉舞遣孫扶。
天年高過二疏傅，人數多於四皓圖。
除卻三山五天竺，人間此會更應無。
得老加年誠可喜，當春對酒亦宜歡。
心中別有歡喜事，開得龍門八節灘。
眼暗頭旋耳重聽，唯餘心口尚醒醒。
今朝歡喜緣何事，禮徹佛名百部經。
冠蓋閒居少，簞瓢陋巷深。
稱家開戶牖，量力置園林。
儉薄身都慣，營為力不任。
饑烹一斤肉，暖臥兩重衾。
尊有陶潛酒，囊無陸賈金。
莫嫌貧活計，更富即勞心。
少年莫笑我蹉跎，聽我狂翁一曲歌。
入手榮名取雖少，關心穩事得還多。
老慚退馬沾芻秣，高喜歸鴻脫弋羅。
官給俸錢天與壽，些些貧病奈吾何。
巧者焦勞智者愁，愚翁何喜復何憂。
莫嫌山木無人用，大勝籠禽不自由。
網外老雞因斷尾，盤中鮮鱠為吞鉤。
誰人會我心中事，冷笑時時一掉頭。
閑看雙節信為貴，樂飲一杯誰與同。
可惜風情與心力，五年拋擲在黔中。
選石鋪新路，安橋壓古堤。
似從銀漢下，落傍玉川西。
影定欄杆倒，標高華表齊。
煙開虹半見，月冷鶴雙棲。
材映夔龍小，功嫌元凱低。
從容濟世後，餘力及黔黎。
風雨蕭條秋少客，門庭冷靜晝多關。
金羈駱馬近賣卻，羅袖柳枝尋放還。
書卷略尋聊取睡，酒杯淺把粗開顏。
眼昏入夜休看月，腳重經春不上山。
心靜無妨喧處寂，機忘兼覺夢中閑。
是非愛惡銷停盡，唯寄空身在世間。
蟋蟀暮啾啾，光陰不少留。
松簷半夜雨，風幌滿床秋。
曙早燈猶在，涼初簟未收。
新晴好天氣，誰伴老人游。
新浴肢體暢，獨寢神魂安。 
況因夜深坐，遂成日高眠。 
春被薄亦暖，朝窗深更閒。 
卻忘人間事，似得枕上仙。 
至適無夢想，大和難名言。 
全勝彭澤醉，欲敵曹溪禪。 
何物呼我覺，伯勞聲關關。 
起來妻子笑，生計春茫然。
面黑頭雪白，自嫌還自憐。
毛龜蓍下老，蝙蝠鼠中仙。
名籍同逋客，衣裝類古賢。
裘輕被白氎，靴暖蹋烏氈。
周易休開卦，陶琴不上弦。
任從人棄擲，自與我周旋。
鐵馬因疲退，鉛刀以鈍全。
行開第八秩，可謂盡天年。
十兩新綿褐，披行暖似春。
一團香絮枕，倚坐穩於人。
婢僕遣他嘗藥草，兒孫與我拂衣巾。
回看左右能無愧，養活枯殘廢退身。
塞北虜郊隨手破，山東賊壘掉鞭收。
烏孫公主歸秦地，白馬將軍入潞州。
劍拔青鱗蛇尾活，弦抨赤羽火星流。
須知鳥目猶難漏，縱有天狼豈足憂。
畫角三聲刁斗曉，清商一部管弦秋。
他時麟閣圖勳業，更合何人居上頭。
壽及七十五，俸沾五十千。
夫妻偕老日，甥侄聚居年。
粥美嘗新米，袍溫換故綿。
家居雖濩落，眷屬幸團圓。
置榻素屏下，移爐青帳前。
書聽孫子讀，湯看侍兒煎。
走筆還詩債，抽衣當藥錢。
支分閒事了，爬背向陽眠。
朝問此心何所思，暮問此心何所為。 
不入公門慵斂手，不看人面免低眉。 
居士室間眠得所，少年場上飲非宜。 
閒談亹亹留諸老，美醞徐徐進一卮。 
心未曾求過分事，身常少有不安時。 
此心除自謀身外，更問其餘盡不知。
二日立春人七日，盤蔬餅餌逐時新。
年方吉鄭猶為少，家比劉韓未是貧。
鄉園節歲應堪重，親故歡游莫厭頻。
試作循潮封眼想，何由得見洛陽春。
童子裝爐火，行添一炷香。
老翁持麈尾，坐拂半張床。
卷縵看天色，移齋近日陽。
甘鮮新餅果，穩暖舊衣裳。
止足安生理，悠閒樂性場。
是非一以遣，動靜百無妨。
豈有物相累，兼無情可忘。
不須憂老病，心是自醫王。
自中風來三曆閏，從懸車後幾逢春。
周南留滯稱遺老，漢上羸殘號半人。
薄有文章傳子弟，斷無書劄答交親。
餘年自問將何用，恐是人間剩長身。
故交海內只三人，二坐岩廊一臥雲。
老愛詩書還似我，榮兼將相不如君。
百年膠漆初心在，萬里煙霄中路分。
阿閣鸞凰野田鶴，何人通道舊同群。
玄元皇帝著遺文，烏角先生仰後塵。
金玉滿堂非己物，子孫委蛻是他人。
世間盡不關吾事，天下無親於我身。
只有一身宜愛護，少教冰炭逼心神。
燕違戊巳鵲避歲，茲事因何羽族知。
疑有鳳凰頒鳥曆，一時一日不參差。
水中科斗長成蛙，林下桑蟲老作蛾。
蛙跳蛾舞仰頭笑，焉用鶤鵬鱗羽多。
江魚群從稱妻妾，塞雁聯行號弟兄。
但恐世間真眷屬，親疏亦是強為名。
蠶老繭成不庇身，蜂饑蜜熟屬他人。
須知年老憂家者，恐是二蟲虛苦辛。
阿閣鵷鸞田舍烏，妍蚩貴賤兩懸殊。
如何閉向深籠裏，一種摧頹觸四隅。
獸中刀槍多怒吼，鳥遭羅弋盡哀鳴。
羔羊口在緣何事，暗死屠門無一聲。
蟭螟殺敵蚊巢上，蠻觸交爭蝸角中。
應是諸天觀下界，一微塵內鬥英雄。
蠨蛸網上罥蜉蝣，反復相持死始休。
何異浮生臨老日，一彈指頃報恩讎。
蟻王化飯為臣妾，蜾母偷蟲作子孫。
彼此假名非本物，其間何怨復何恩。
豆苗鹿嚼解烏毒，艾葉雀銜奪燕巢。
鳥獸不曾看本草，諳知藥性是誰教。
一鼠得仙生羽翼，眾鼠相看有羨色。
豈知飛上未半空，已作烏鳶口中食。
鵝乳養雛遺在水，魚心想子變成鱗。
細微幽隱何窮事，知者唯應是聖人。

