
元結，字次山，河南人。少不羈，十七乃折節向學，擢上第，復舉制科。國子司業蘇源明薦之，結上時議三篇，擢右金吾兵曹參軍，攝監察御史，爲山南西道節度參謀。以討賊功，遷監察御史裏行。代宗立，授著作郎。久之，拜道州刺史。爲民營舍給田，免徭役，流亡歸者萬餘。進容管經略使，罷還京師。卒年五十，贈禮部侍郎。集十卷，今編詩二卷。  
〈二風詩之序：天寶丁亥中。元子以文辭待制闕下。著皇謨三篇。二風詩十篇。將欲求干司匭氏以裨天監。會有司奏待制者悉去之。於是歸於州里。後三歲。以多病習靜於商餘山。病間。遂題括存之。此亦古之賤士不忘盡臣之分耳。其義有論訂之。至仁篇之序：古有仁帝。能全仁明以封天下。故為至仁之詩二章四韻十二句。〉
猗皇至聖兮，至惠至仁。 
德施蘊蘊，蘊蘊如何。 
不全不缺，莫知所貺。
猗皇至聖兮，至儉至明。
化流瀛瀛，瀛瀛如何。
不虢不赩}，莫知其極。
至化之深兮，猗猗娭娭〈嬉同〉。
如煦如吹，如負如持。
而不知其慈，故莫周莫止，靜和而止。
至化之極兮，瀛瀛溶溶。
如涵〈一本無如涵二字〉如封，如隨如從。
而不知其功，故莫由莫己，順時而理。
至哉勤績，不盈不延。
誰能頌之，我請頌焉。
於戲勞王，勤亦何極。
濟爾九土，山川溝洫。
至哉儉德，不豐不敷。
誰能頌之，我請頌夫。
於戲勞王，儉亦何深。
戒爾萬代，奢侈荒淫。
至哉茂功，不升不圯。
誰能頌之，我請頌矣。
於戲勞王，功亦何大。
去爾兆庶，洪湮災害。
爲君之道，何以爲明。
功不濫賞，罪不濫刑。
讜言則聽，諂言不聽。
王至是然，可爲明焉。
理何爲兮，系修文德。
加之清一，莫不順則。
意彼刑法，設以化人。
致使無之，而化益純。
所謂代刑，以道去殺。
嗚呼嗚呼，人不斯察。
國有世謨，仁信勤歟。
王實惛荒，終亡此乎。
焉有力恣諂惑，而不亡其國。
嗚呼亡王，忍爲此心。
敢正亡王，永爲世箴。
嘻乎王家，曾有凶王。
中世失國，豈非驕荒。
復復之難，令則可忘。
嘻乎亂王，王心何思。
暴淫虐惑，無思不爲。
生人冤怨，言何極之。
夫爲君上兮，慈順明恕。
可以化人，忍行昏恣。
獨樂其身，一徇所欲。
萬方悲哀，於斯而喜，當云何哉？
夫爲君上兮，兢慎儉約。
可以保身，忍行荒惑。
虐暴於人，前世失國。
如王者多，於斯不寤，當如之何？
賢聖爲上兮，必儉約戒身。
鑒察化人，所以保福也。
如何不思，荒恣是爲。
上下隔塞，人神怨奰〈音備〉。
敖惡無厭，不畏顛墜。
聖賢爲上兮，必用賢正。
黜姦佞之臣，所以長久也。
如何反是，以爲亂矣。
寵邪信惑，近佞好諛。
廢嫡立庶，忍爲禍謨。
夫何傷兮，傷王乎。
欲何爲乎，將蠹枯矣。
無人救乎，蠹枯及矣。
不可救乎，嗟傷王。
自爲人君，變爲人奴。
爲人君者，忘戒〈一本有此字〉乎。
〈一、自伏羲氏至於殷室【自羲軒氏至於殷室】。凡十代。樂歌有其名。無其辭。考之傳記而羲或存焉。嗚呼。樂聲自太古始。百世之後。盡亡古音。嗚呼。樂歌自太古始。百世之後。遂亡古辭。今國家追復純古。列祠往帝。歲時薦享。則必作樂。而無雲門、咸池、韶、夏之聲。故探其名義以補之。誠不足全化金石。反正宮羽。而或存之。猶乙乙冥冥。有純古之聲。豈幾乎司樂君子。道和焉爾。凡十篇十有九章。各引其義以序之。命曰補樂歌。二、網罟。伏羲氏之樂歌也。其義蓋稱伏羲能易人取禽獸之勞。凡二章。章四句。〉
吾人苦兮，水深深。
網罟設兮，水不深。
吾人苦兮，山幽幽。
網罟設兮，山不幽。
猗太帝兮，其智如神。
分草實兮，濟我生人。
猗太帝兮，其功如天。
均四時兮，成我豐年。
玄雲溶溶兮，垂雨濛濛。
類我聖澤兮，涵濡不窮。
玄雲漠漠兮，含暎逾光。
類我聖德兮，溥被無方。
聖德至深兮，奫奫〈紆倫切〉如淵。
生類娭娭〈同嬉〉兮，孰知其然。
植植萬物兮，滔滔根莖。
五德涵柔兮，渢渢〈音風，又音泛〉而生。
其生如何兮秞秞〈音由〉，天下皆自我君兮化成。
我有金石兮，擊考崇崇。
與汝歌舞兮，上帝之風。
由六合兮，英華渢渢。
我有絲竹兮，韻和泠泠。
與汝歌舞兮，上帝之聲。
由六合兮，根底嬴嬴。
元化油油兮，孰知其然。
至德汨汨兮，順之以先。
元化浘浘〈音尾〉兮，孰知其然。
至道泱泱兮，由之以全。
森森羣象兮，日見生成。
欲聞朕初兮，玄封冥冥。
洋洋至化兮，日見深柔。
欲聞大濩兮，大淵油油。
茫茫下土兮，乃生九州。
山有長岑兮，川有深流。
茫茫下土兮，乃均四方。
國有安乂兮〈一作有國安人〉，野有封疆。
茫茫下土兮，乃歌萬年。
上有茂功兮，下戴仁天。
萬姓苦兮，怨且哭。
不有聖人兮，誰護育。
聖人生兮，天下和。
萬姓熙熙兮，舞且歌。
〈天寶辛未中。元子將前世嘗可稱歎者。為詩十二篇。為引其義以名之。總命曰系樂府。古人詠歌不盡其情聲者。化金石以盡之。其歡怨甚邪戲盡歡歡怨之聲音。可以上感於上。下化於下。故元子系之。〉
東南三千里，沅湘爲太湖。
湖上山谷深，有人多似愚。
嬰孩寄樹顛，就水捕鷠〈於都切〉鱸。
所歡同鳥獸，身意復何拘。
吾行遍九州，此風皆已無。
吁嗟聖賢敎，不覺久躊躕。

援車登隴坂，窮高遂停駕。
延望戎狄鄉，巡迴復悲咤。
滋移有情敎，草木猶可化。
聖賢禮讓風，何不遍西夏。
父子忍猜害，君臣敢欺詐。
所適今若斯，悠悠欲安舍。

嘗聞古天子，朝會張新樂。
金石無全聲，宮商亂清濁。
東驚且悲歎，節變何煩數。
始知中國人，耽此亡純朴。
爾爲外方客，何爲獨能覺。
其音若或在，蹈海吾將學。

南風發天和，和氣天下流。
能使萬物榮，不能變羈愁。
爲愁亦何爾，自請說此由。
諂競實多路，茍邪皆共求。
嘗聞古君子，指以爲深羞。
正方終莫可，江海有滄洲。

誰能聽欸乃，欸乃感人情。
不恨湘波深，不怨湘水清。
所嗟豈敢道，空羨江月明。
昔聞扣斷舟，引釣歌此聲。
始歌悲風起，歌竟愁雲生。
遺曲今何在，逸爲漁父行。

誰知苦貧夫，家有愁怨妻。
請君聽其詞，能不爲酸悽。
所憐抱中兒，不如山下麑。
空念庭前地，化爲人吏蹊。
出門望山澤，回頭心復迷。
何時見府主，長跪向之啼。

躊躕古塞關，悲歌爲誰長。
日行見孤老，羸弱相提將。
聞其呼怨聲，聞聲問其方。
方言無患苦，豈棄父母鄉。
非不見其心，仁惠誠所望。
念之何可說，獨立爲悽傷。

借問多壽翁，何方自修育。
惟雲順所然，忘情學草木。
始知世上術，勞苦化金玉。
不見充所求，空聞肆耽欲。
清和存王母，潛濩無亂黷。
誰正好長生，此言堪佩服。

農臣何所怨，乃欲幹人主。
不識天地心，徒然怨風雨。
將論草木患，欲說昆蟲苦。
巡迴宮闕傍，其意無由吐。
一朝哭都市，淚盡歸田畝。
謠頌若采之，此言當可取。

客來自江漢，雲得雙大龜。
且言龜甚靈，問我君何疑。
自昔保方正，顧嘗無妄私。
順和固鄙分，全守真常規。
行之恐不及，此外將何爲。
惠恩如可謝，占問敢終辭。

古昔有遺歎，所歎何所爲。
有國遺賢臣，萬事爲冤悲。
所遺非遺望，所遺非可遺。
所遺非遺用，所遺在遺之。
嗟嗟山海客，全獨竟何辭。
心非膏濡類，安得無不遺。

下客無黃金，豈思主人憐。
客言勝黃金，主人然不然。
珠玉成彩翠，綺羅如嬋娟。
終恐見斯好，有時去君前。
豈知保忠信，長使令德全。
風聲與時茂，歌頌萬千年。

〈壬寅中。漫叟得免職事。漫家樊上。修耕釣以自資。作漫歌八曲與縣大夫孟士源。欲士源唱而和之。〉
漫惜故城東，良田野草生。
說向縣大夫，大夫勸我耕。
耕者我爲先，耕者相次焉。
誰愛故城東，今爲近郭田。

江北有大洲，洲上堪力耕。
此中宜五穀，不及西陽城。
城畔多野桑，城中多古荒。
衣食可力求，此外何所望。

樊水欲東流，大江又北來。
樊山當其南，此中爲大回。
回中魚好遊，回中多釣舟。
漫欲作漁人，終焉無所求。

叢石橫大江，人言是釣臺。
水石相衝激，此中爲小回。
回中浪不惡，復在武昌郭。
來客去客船，皆向此中泊。

將牛何處去，耕彼故城東。
相伴有田父，相歡惟牧童。

將牛何處去，耕彼西陽城。
叔閑修農具，直者伴我耕〈叔閑，漫叟韋氏甥。直者，漫叟長子也〉。

將船何處去，釣彼大回中。
叔靜能鼓橈，正者隨弱翁〈叔靜，漫翁李氏甥。正者，漫翁次子也〉。

將船何處去，送客小回南。
有時逢惡客，還家亦少酣。

〈引極。興也。喻也。引之言演。極之言盡。演意盡物。引興極喻。故約引極。〉
天曠莽兮杳泱茫，氣浩浩兮色蒼蒼。
上何有兮人不測，積清寥兮成元極。
彼元極兮靈且異，思一見兮藐難至。
思不從兮空自傷，心慅𢜱兮意惶懹。
思假翼兮鸞鳳，乘長風兮上羾〈音貢〉。
揖元氣兮本深實，餐至和兮永終日。

山鑿落兮眇嶔岑，雲溶溶兮木棽棽。
中何有兮人不覩，遠欹差兮閟仙府。
彼仙府兮深且幽，望一至兮藐無由。
望不從兮知如何，心混混兮意渾和。
思假足兮虎豹，超阻絕兮凌趠。
詣仙府兮從羽人，餌五靈兮保清真。

海浩淼兮汩洪溶，流蘊蘊兮濤洶洶。
下何有兮人不聞，深溢漭兮居潛君。
彼潛君兮聖且神，思一見兮藐無因。
思不從兮空踟躕，心回迷兮意縈紆。
思假鱗兮鯤龍，激沆浪兮奔從。
拜潛君兮索玄寶，佩元符兮軌皇道。

〈商餘山有太靈古祠。傳雲豢龍氏祠大帝所立。祠在少餘西乳之下。邑人修之以祈田。予因為招詞訟閔之文以演興。辭曰。〉
招太靈兮山之巔，山屹�兮水淪漣。
祠之櫴〈音賴，墜壞也〉兮眇何年，木修修兮草鮮鮮。
嗟魑魅兮淫厲，自古昔兮崇祭。
禧太靈兮端清，予願致夫精誠。
久愵兮��，招捃�兮呼風。
風之聲兮起颸颸，吹玄雲兮散而浮。
望太靈兮儼而安，澹油溶兮都清閑。

山之乳兮葺太祠，木孫爲桷兮木母榱。
雲纓爲�兮愚木栭，洞淵禪兮揭巍巍。
塗木蘭兮蒔糅蔫，被弱草兮禘礿聯。
仡渾洪兮馥闐闐，管化石兮洞刳天。
翹修釤〈山鑒切，大鐮也〉兮掉蕪殳，靈巫�〈力水切〉兮舞顒干。
薦天�兮酒陽泉，獻水芸兮飯霜秈，與太靈兮千萬年。

登高峰兮俯幽谷，心悴悴兮念羣木。
見樗栲兮相陰覆，憐梫榕兮不豐茂。
見榛梗之森梢，閔樅橎兮合蠹。
槢〈音習〉橈橈兮未堅，椲桹桹兮可屈。
櫁〈音密，香木〉林樽兮不香，拔丰茸兮已實。
豈元化之不均兮，非雨露之偏殊。
諒理性之不等於順時兮，不如瘞吾心以冥想。
終念此兮不怡，�予莫識天地之意兮。
願截惡木之根，傾梟獍之古巢。
取囗童以爲薪，割大木使飛焰。
徯枯腐之燒焚，實非吾心之不仁惠也。
豈恥夫善惡之相紛，且欲畚三河之膏壤。
裨濟水之清漣，將封灌乎善木。
令橚橚以梴梴，尚畏乎衆善之未茂兮。
爲衆惡之所挑凌，思聚義以爲曹。
令敷扶以相勝，取方所以柯如兮。
吾將出於南荒，求壽藤與蟠木。
吾將出於東方，祈有德而來歸。
輔神檉與堅香，且憂顒之翩翩。
又愁�〈同狖〉奔馳，及陰陽兮不和。
惡此土之失時，今神檉兮不茂。
使堅香兮不滋，重嗟惋兮何補。
每齊心以精意，切援祝於神明。
冀感通於天地，猶恐衆妖兮木魅。
魍魎兮山精，山誤惑於靈心。
經紿於言兮不聽，敢引佩以指水，誓吾心兮自明。

囗羣山以延想，吾獨閔乎嶺中。
彼嶺中兮何有，有天含之玉峰。
殊閟絕之極顛，上聞產乎翠茸。
欲采之以將壽，眇不知夫所從。
大淵蘊蘊兮絕嶘岌岌，非梯梁以通險。
當無路兮可入，彼猛毒兮曹聚。
必憑託乎阻修，常儗儗兮伺人。
又如何兮不愁，彼妖精兮變怪。
必假見於風雨，常閃閃而伺人。
又如何兮不苦，欲仗仁兮託信。
將徑往兮不難，久懹懹以�惋。
卻遲迴而永歎，懼大靈兮不知。
以予心爲永惟，若不可乎遂已。
吾終保夫直方，則必蒙皮篥〈莫遙切〉以爲矢。
弦毋筱〈篠同〉以爲弧，化毒銅以爲戟。
刺棘竹以爲殳，得猛烈之材。
獲與之而並驅，且舂刺乎惡毒。
又引射夫妖怪，盡羣類兮使無。
令善仁兮不害，然後采梫榕以駕深。
收樅橞兮梯險，躋予身之飄飄。
承予步之��，入嶺中而登玉峰。
極閟絕而求翠茸，將吾壽兮隨所從。
思未得兮馬如龍，獨翳蔽於山顛。
久低迴而慍瘀，空仰訟於上玄。
彼至精兮必應，寧古有而今無。
將與身而皆亡，豈言之而已乎。

