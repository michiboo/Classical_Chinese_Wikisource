
李賀，字長吉，系出鄭王後。七歲能辭章，韓愈、皇甫湜始未聞，未信，過其家，使賀賦詩，援筆輙就，自目曰《高軒過》。二人大驚，自是有名。賀每旦日出，騎弱馬，從小奚奴，背古錦蘘，遇所得書投蘘中，及暮歸，足成之，率為常。以父名「晉肅」不肯舉進士。詩尚奇詭，絕去畦徑，當時無能效者。樂府數十篇，雲韶諸工皆合之弦管，仕為恊律郎。卒年二十七。詩四卷，外集一卷，今編詩五卷。
吳絲蜀桐張高秋，空山凝雲頹不流。 
江娥啼竹素女愁，李憑中國彈箜篌。 
崑山玉碎鳳凰叫，芙蓉泣露香蘭笑。 
十二門前融冷光，二十三絲動紫皇。 
女媧煉石補天處，石破天驚逗秋雨。 
夢入神山教神嫗，老魚跳波瘦蛟舞。 
吳質不眠倚桂樹，露腳斜飛濕寒兔。
垂楊葉老鶯哺兒，殘絲欲斷黃蜂歸。 
綠鬢年少金釵客，縹粉壺中沈琥珀。 
花台欲暮春辭去，落花起作回風舞。 
榆莢相催不知數，沈郎青錢夾城路。
庾肩吾於梁時。嘗作宮體謠引。以應和皇子。及國世淪敗。肩吾先潛難會稽。後始還家。僕意其必有遺文。今無得焉。故作還自會稽歌。以補其悲。
野粉椒壁黃，溼螢滿梁殿。 
臺城應教人，秋衾夢銅輦。 
吳霜點歸鬢，身與塘蒲晚。 
脈脈辭金魚，羈臣守迍賤。
草暖雲昏萬里春，宮花拂面送行人。
自言漢劒當飛去，何事還車載病身。
別弟三年後，還家一日餘。 
醁醽今日酒，緗帙去時書。 
病骨猶能在，人間底事無？ 
何須問牛馬，拋擲任梟盧！
入水文光動，插空綠影春。 
露華生筍徑，苔色拂霜根。 
織可承香汗，裁堪釣錦鱗。 
三梁曾入用，一節奉王孫。
入苑白泱泱，宮入正靨黃。 
繞堤龍骨冷，拂岸鴨頭香。 
別館驚殘夢，停杯泛小觴。 
幸因流浪處，暫得見何郎。
掃斷馬蹄痕，衙迴自閉門。 
長槍江米熟，小樹棗花春。 
向壁懸如意，當簾閱角巾。 
犬書曾去洛，鶴病悔遊秦。 
土甑封茶葉，山杯鎖竹根。 
不知船上月，誰櫂滿溪雲。
別浦今朝暗，羅帷午夜愁。 
鵲辭穿線月，花入曝衣樓。 
天上分金鏡，人間望玉鉤。 
錢塘蘇小小，更值一年秋。
春月夜啼鴉，宮簾隔御花。 
雲生朱絡暗，石斷紫錢斜。 
玉碗盛殘露，銀燈點舊紗。 
蜀王無近信，泉上有芹芽。
吳興才人怨春風，桃花滿陌千里紅。 
紫絲竹斷驄馬小，家住錢塘東復東。 
白藤交穿織書笈，短策齊裁如梵夾。 
雄光寶礦獻春卿，煙底驀波乘一葉。 
春卿拾材白日下，擲置黃金解龍馬。 
攜笈歸江重入門，勞勞誰是憐君者。 
吾聞壯夫重心骨，古人三走無摧捽。 
請君待旦事長鞭，他日還轅及秋律。
長卿懷茂陵，綠草垂石井。
彈琴看文君，春風吹鬢影。
梁王與武帝，棄之如斷梗。
惟留一簡書，金泥泰山頂。

日夕著書罷，驚霜落素絲。
鏡中聊自笑，詎是南山期。
頭上無幅巾，苦蘗已染衣。
不見清溪魚，飲水得自宜。
汀洲白蘋草，柳惲乘馬歸。 
江頭樝樹香，岸上蝴蝶飛。 
酒杯箬葉露，玉軫蜀桐虛。 
朱樓通水陌，沙暖一雙魚。
先輩匣中三尺水，曾入吳潭斬龍子。
隙月斜明刮露寒，練帶平鋪吹不起。
蛟胎皮老蒺藜刺，鸊鵜淬花白鷴尾。
直是荊軻一片心，莫教照見春坊字。
挼絲團金懸䍡<上罓下敕>，神光欲截藍田玉。
提出西方白帝驚，嗷嗷鬼母秋郊哭。
裊裊瀋水煙，烏啼夜闌景。 
曲沼芙蓉波，腰圍白玉冷。
〈《幽閑鼓吹》云：賀以詩歌謁擊愈時，愈送客歸，極困，解帶讀之，首《雁門太守行》，即束帶見之。〉
黑雲壓城城欲摧，甲光向日金鱗開。
角聲滿天秋色裏，塞上燕脂凝夜紫。
半卷紅旗臨易水，霜重鼓寒聲不起。
報君黃金臺上意，提攜玉龍為君死！
妾家住橫塘，紅紗滿桂香。
青雲教綰頭上髻，明月與作耳邊璫。
蓮風起，江畔春。
大堤上，留北人。
郎食鯉魚尾，妾食猩猩脣。
莫指襄陽道，綠浦歸帆少。
今日菖蒲花，明朝楓樹老。
楓香晚花靜，錦水南山影。 
驚石墜猿哀，竹雲愁半嶺。 
涼月生秋浦，玉沙粼粼光。 
誰家紅淚客，不忍過瞿塘。
幽蘭露，如啼眼。 
無物結同心，煙花不堪剪。 
草如茵，松如蓋。 
風為裳，水為佩。 
油壁車，夕相待。 
冷翠燭，勞光彩。 
西陵下，風吹雨。
老兔寒蟾泣天色，雲樓半開壁斜白。 
玉輪軋露溼團光，鸞珮相逢桂香陌。 
黃塵清水三山下，更變千年如走馬。 
遙望齊州九點煙，一泓海水杯中瀉。
〈杜豳公之子。〉
頭玉磽磽睂刷翠，杜郎生得真男子。
骨重神寒天廟器，一雙瞳人剪秋水。
竹馬梢梢搖綠尾，銀鸞睒〈音閃〉光踏半臂。
東家嬌娘求對值，濃笑畫空作唐字。
眼大心雄知所以，莫忘作歌人姓李。
〈為吳道士夜醮作。〉
青霓扣額呼宮神，鴻龍玉狗開天門。 
石榴花發滿溪津，溪女洗花染白雲。 
綠章封事諮元父，六街馬蹄浩無主。 
虛空風氣不清冷，短衣小冠作塵土。 
金家香衖〈同巷〉千輪鳴，揚雄秋室無俗聲。 
願攜漢戟招書鬼，休令恨骨填蒿里。
上樓迎春新春歸，暗黃著柳宮漏遲。
薄薄淡靄弄野姿，寒綠幽風生短絲。
錦床曉臥玉肌冷，露臉未開對朝暝。
官街柳帶不堪折，早晚菖蒲勝綰結。
二月飲酒採桑津，宜男草生蘭笑人。
蒲如交劍風如熏，勞勞胡燕怨酣春。
薇帳逗煙生綠塵，金翹峨髻愁暮雲，沓颯起舞真珠裙。
津頭送別唱流水，酒客背寒南山死。
東方風來滿眼春，花城柳暗愁殺人。
複宮深殿竹風起，新翠舞衿淨如水。
光風轉蕙百餘裏，暖霧驅雲撲天地。
軍裝宮妓掃蛾淺，搖搖錦旗夾城暖。
曲水漂香去不歸，梨花落盡成秋苑。
曉涼暮涼樹如盡，千山濃綠生雲外。
依微香雨青氛氳，膩葉蟠花照曲門。
金塘閑水搖碧漪，老景沉重無驚飛，墮紅殘萼暗參差。
雕玉押簾額，輕縠籠虛門。
井汲鉛華水，扇織鴛鴦紋。
回雪舞涼殿，甘露洗空綠。
羅袖從徊翔，香汗沾寶粟。
裁生羅，伐湘竹。
帔拂疏霜簟秋玉，炎炎紅鏡東方開。
暈如車輪上裴回，啾啾赤帝騎龍來。
星依雲渚冷，露滴盤中圓。
好花生木末，衰蕙愁空園。
夜天如玉砌，池葉極青錢。
僅厭舞衫薄，稍知花簟寒。
曉風何拂拂，北斗光闌幹。
孀妾怨夜長，獨客夢歸家。
傍簷蟲緝絲，向壁燈垂花。
簾外月光吐，簾內樹影斜。
悠悠飛露姿，點綴池中荷。
離宮散螢天似水，竹黃池冷芙蓉死。
月綴金鋪光脈脈，涼苑虛庭空澹白。
露花飛飛風草草，翠錦斕斑滿層道。
雞人罷唱曉瓏璁，鴉啼金井下疏桐。
玉壺銀箭稍難傾，釭花夜笑凝幽明。
碎霜斜舞上羅幕，燭龍兩行照飛閣。
珠帷怨臥不成眠，金鳳刺衣著體寒，長眉對月鬥彎環。
宮城團回凜嚴光，白天碎碎墮瓊芳。
撾鐘高飲千日酒，卻天凝寒作君壽。
御溝泉合如環素，火井溫泉在何處。
日腳淡光紅灑灑，薄霜不銷桂枝下。
依稀和氣排冬嚴，已就長日辭長夜。
帝重光，年重時，七十二候回環推。
天官玉管灰剩飛，今歲何長來歲遲。
王母移桃獻天子，羲氏和氏迂龍轡。
天河夜轉漂迴星，銀浦流雲學水聲。 
玉宮桂樹花未落，仙妾採香垂珮纓。 
秦妃卷簾北窗曉，窗前植桐青鳳小。 
王子吹笙鵝管長，呼龍耕煙種瑤草。 
粉霞紅綬藕絲裙，青洲步拾蘭苕春。 
東指羲和能走馬，海塵新生石山下。
南風吹山作平地，帝遣天吳移海水。
王母桃花千遍紅，彭祖巫咸幾回死。
青毛驄馬參差錢，嬌春楊桞含細煙。
箏人勸我金屈巵，神血未凝身問誰。
不須浪飲丁都護，世上英雄本無主。
買絲繡作平原君，有酒惟澆趙州土。
漏催水咽玉蟾蜍，衛娘髮薄不勝梳。
看見秋眉換新綠，二十男兒那剌促。
桐風驚心壯士苦，衰燈絡緯啼寒素。 
誰看青簡一編書，不遣花蟲粉空蠹。 
思牽今夜腸應直，雨冷香魂弔書客。 
秋墳鬼唱鮑家詩，恨血千年土中碧。
洞庭明月一千里，涼風雁啼天在水。 
九節菖蒲石上死，湘神彈琴迎帝子。 
山頭老桂吹古香，雌龍怨吟寒水光。 
沙浦走魚白石郎，閒取珍珠擲龍堂。
秦王騎虎遊八極。劍光照空天自碧。 
羲和敲日玻璃聲。劫灰飛盡古今平。 
龍頭瀉酒邀酒星。金槽琵琶夜棖棖。 
洞庭雨腳來吹笙。酒酣喝月使倒行。 
銀雲櫛櫛瑤殿明。宮門掌事報一更。 
花樓玉鳳聲嬌獰。海綃紅文香淺清。 
黃鵝跌舞千年觥。仙人燭樹蠟煙輕。 
清琴醉眼淚泓泓。
真珠小娘下清廓，洛苑香風飛綽綽。 
寒鬢斜釵玉燕光，高樓唱月敲懸璫。 
蘭風桂露灑幽翠，紅弦裊雲咽深思。 
花袍白馬不歸來，濃蛾疊柳香唇醉。 
金鵝屏風蜀山夢，鸞裾鳳帶行煙重。 
八驄籠晃臉差移，日絲繁散曛羅洞。 
市南曲陌無秋涼，楚腰衛鬢四時芳。 
玉喉窱窱排空光，牽雲曳雪留陸郎。
〈一本無歌字。〉
紫皇宮殿重重開，夫人飛入瓊瑤臺。
綠香繡帳何時歇，青雲無光宮水咽。
翩聯桂花墜秋月，孤鸞驚啼商絲發。
紅壁闌珊懸珮璫，歌臺小妓遙相望。
玉蟾滴水雞人唱，露華蘭葉參差光。
我有辭鄉劍，玉鋒堪截雲。
襄陽走馬客，意氣自生春。
朝嫌劍花淨，暮嫌劍光冷。
能持劍向人，不解持照身。
筠竹千年老不死，長伴秦娥蓋湘水。
蠻娘吟弄滿寒空，九山靜綠淚花紅。
離鸞別鳳煙梧中，巫雲蜀雨遙相通。
幽愁秋氣上青楓，涼夜波間吟古龍。
花枝草蔓眼中開，小白長紅越女腮。
可憐日暮嫣香落，嫁與春風不用媒。

宮北田塍曉氣酣，黃桑飲露窣宮簾。
長腰健婦偷攀折，將餧吳王八蠒蠶。

竹裏繰絲挑網車，青蟬獨噪日光斜。
桃膠迎夏香琥珀，自課越傭能種瓜。

三十未有二十餘，白日長飢小甲蔬。
橋頭長老相哀念，因遺戎韜一卷書。

男兒何不帶吳鉤，收取關山五十州。
請君暫上淩煙閣，若箇書生萬戶侯。

尋章摘句老雕蟲，曉月當簾掛玉弓。
不見年年遼海上，文章何處哭秋風。

長卿牢落悲空舍，曼倩詼諧取自容。
見買若耶溪水劍，明朝歸去事猨公。

春水初生乳燕飛，黃蜂小尾撲花歸。
牕含遠色通書幌，魚擁香鉤近石磯。

泉沙耎臥鴛鴦暖，曲岸迴篙舴艋遲。
瀉酒木欄椒葉蓋，病容扶起種菱絲。

邊讓今朝憶蔡邕，無心裁曲臥春風。
舍南有竹堪書字，老去溪頭作釣翁。

長巒谷口倚嵇家，白晝千峰老翠華。
自履藤鞋收石蜜，手牽苔絮長蒓花。

松溪黑水新龍卵，桂洞生硝舊馬牙。
誰遣虞卿裁道帔，輕綃一疋染朝霞。

小樹開朝逕，長茸溼夜煙。
桞花驚雪浦，麥雨漲溪田。
古剎疎鐘度，遙嵐破月懸。
沙頭敲石火，燒竹照漁船。
