
〈諸葛亮祠在昭烈廟西〉
丞相祠堂何處尋，錦官城外柏森森。映階碧草自春色，
隔葉黃鸝空好音。三顧頻煩天下計，兩朝開濟老臣心。
出師未捷身先死，長使英雄淚滿襟。
浣花流〈案：溪在成都西郭外，一名百花潭。〉水水西頭，主人為卜林塘幽。 
已知出郭少塵事，更有澄江銷客愁。 
無數蜻蜓齊上下，一雙鸂鶒對沈浮。 
東行萬里堪乘興，須向山陰上小舟。

一室他鄉遠，空林暮景懸。 
正愁聞塞笛，獨立見江船。 
巴蜀來多病，荊蠻去幾年。 
應同王粲宅，留井峴山前〈案：襄陽峴山下，王粲故宅前有一井，人呼為仲宣井。〉。

南京西浦道，四月熟黃梅。湛湛長江去，冥冥細雨來。
茅茨疏易濕，雲霧密難開。竟日蛟龍喜，盤渦與岸回。
錦裏煙塵外，江村八九家。圓荷浮小葉，細麥落輕花。
卜宅從茲老，為農去國賒。遠慚句漏令，不得問丹砂。
幽棲地僻經過少，老病人扶再拜難。豈有文章驚海內，
漫勞車馬駐江幹。竟日淹留佳客坐，百年粗糲腐儒餐。
不嫌野外無供給，乘興還來看藥欄。
萬里橋西一草堂，百花潭水即滄浪。風含翠筱娟娟靜，
雨裛紅蕖冉冉香。厚祿故人書斷絕，恆饑稚子色淒涼。
欲填溝壑唯疏放，自笑狂夫老更狂。
患氣經時久，臨江卜宅新。喧卑方避俗，疏快頗宜人。
有客過茅宇，呼兒正葛巾。自鋤稀菜甲，小摘為情親。
客裏何遷次，江邊正寂寥。 
肯來尋一老，愁破是今朝。 
憂我營茅棟，攜錢過野橋。 
他鄉唯表弟，還往莫辭遙。

背郭堂成蔭白茅，緣江路熟俯青郊。榿林礙日吟風葉，
籠竹和煙滴露梢。暫止飛烏將數子，頻來語燕定新巢。
旁人錯比揚雄宅，懶惰無心作解嘲。
田舍清江曲，柴門古道旁。 
草深迷市井，地僻懶衣裳。 
櫸柳枝枝弱，枇杷樹樹香。 
鸕鶿西日照，曬翅滿魚梁。

南京久客耕南畝，北望傷神坐北窗。晝引老妻乘小艇，
晴看稚子浴清江。俱飛蛺蝶元相逐，並蒂芙蓉本自雙。
茗飲蔗漿攜所有，瓷罌無謝玉為缸。
時出碧雞坊，西郊向草堂。市橋官柳細，江路野梅香。
傍架齊書帙，看題減藥囊。無人覺來往，疏懶意何長。
苦憶荊州醉司馬，謫官樽俎定常開。九江日落醒何處，
一柱觀頭眠幾回。可憐懷抱向人盡，欲問平安無使來。
故憑錦水將雙淚，好過瞿塘灩澦堆。
清江一曲抱村流，長夏江村事事幽。自去自來堂上燕，
相親相近水中鷗。老妻畫紙為棋局，稚子敲針作釣鉤。
多病所須唯藥物，微軀此外更何求。
江漲柴門外，兒童報急流。下床高數尺，倚杖沒中洲。
細動迎風燕，輕搖逐浪鷗。漁人縈小楫，容易拔船頭。
野老籬前江岸回，柴門不正逐江開。漁人網集澄潭下，
賈客船隨返照來。長路關心悲劍閣，片雲何意傍琴台。
王師未報收東郡，城闕秋生畫角哀。
京洛雲山外，音書靜不來。神交作賦客，力盡望鄉台。
衰疾江邊臥，親朋日暮回。白鷗元水宿，何事有餘哀。
干戈猶未定，弟妹各何之。拭淚沾襟血，梳頭滿面絲。
地卑荒野大，天遠暮江遲。衰疾那能久，應無見汝時。
明府豈辭滿，藏身方告勞。 
青錢買野竹，白幘岸江皋。 
愛酒晉山簡，能詩何水曹。 
時來訪老疾，步屧到蓬蒿。

錦裏先生烏角巾，園收芋粟不全貧。慣看賓客兒童喜，
得食階除鳥雀馴。秋水才深四五尺，野航恰受兩三人。
白沙翠竹江村暮，相對柴門月色新。
霜露晚淒淒，高天逐望低。 
遠煙鹽井上，斜景雪峰西。 
故國猶兵馬，他鄉亦鼓鼙。 
江城今夜客，還與舊烏啼。

相近竹參差，相過人不知。幽花欹滿樹，小水細通池。
歸客村非遠，殘樽席更移。看君多道氣，從此數追隨。
洛城一別四千里，胡騎長驅五六年。草木變衰行劍外，
兵戈阻絕老江邊。思家步月清宵立，憶弟看雲白日眠。
聞道河陽近乘勝，司徒急為破幽燕。
朝野歡娛後，乾坤震盪中。相隨萬里日，總作白頭翁。
歲晚仍分袂，江邊更轉蓬。勿雲俱異域，飲啄幾回同。
五嶺皆炎熱，宜人獨桂林。梅花萬里外，雪片一冬深。
聞此寬相憶，為邦複好音。江邊送孫楚，遠附白頭吟。
分手開元末，連年絕尺書。江山且相見，戎馬未安居。
劍外官人冷，關中驛騎疏。輕舟下吳會，主簿意何如。
何限倚山木，吟詩秋葉黃。蟬聲集古寺，鳥影度寒塘。
風物悲遊子，登臨憶侍郎。老夫貪佛日，隨意宿僧房。
葉縣郎官宰，周南太史公。神仙才有數，流落意無窮。
驥病思偏秣，鷹愁怕苦籠。看君用高義，恥與萬人同。
甲子西南異，冬來隻薄寒。江雲何夜盡，蜀雨幾時幹。
行李須相問，窮愁豈有寬。君聽鴻雁響，恐致稻粱難。
蒼生未蘇息，胡馬半乾坤。議在雲臺上，誰扶黃屋尊。
建都分魏闕，下韶辟荊門。恐失東人望，其如西極存。
時危當雪恥，計大豈輕論。雖倚三階正，終愁萬國翻。
牽裾恨不死，漏網荷殊恩。永負漢庭哭，遙憐湘水魂。
窮冬客江劍，隨事有田園。風斷青蒲節，霜埋翠竹根。
衣冠空穰穰，關輔久昏昏。願枉長安日，光輝照北原。
歲暮遠為客，邊隅還用兵。煙塵犯雪嶺，鼓角動江城。
天地日流血，朝廷誰請纓。濟時敢愛死，寂寞壯心驚。
東閣官梅動詩興，還如何遜在揚州。此時對雪遙相憶，
送客逢春可自由。幸不折來傷歲暮，若為看去亂鄉愁。
江邊一樹垂垂發，朝夕催人自白頭。
將軍膽氣雄，臂懸兩角弓。纏結青驄馬，出入錦城中。
時危未授鉞，勢屈難為功。賓客滿堂上，何人高義同。
暮倚高樓對雪峰，僧來不語自鳴鐘。孤城返照紅將斂，
近市浮煙翠且重。多病獨愁常闃寂，故人相見未從容。
知君苦思緣詩瘦，大向交遊萬事慵。
久客宜旋旆，興王未息戈。蜀星陰見少，江雨夜聞多。
百萬傳深入，寰區望匪它。司徒下燕趙，收取舊山河。
聞道并州鎮，尚書訓士齊。幾時通薊北，當日報關西。
戀闕丹心破，沾衣皓首啼。老魂招不得，歸路恐長迷。
力疾坐清曉，來時悲早春。轉添愁伴客，更覺老隨人。
紅入桃花嫩，青歸柳葉新。望鄉應未已，四海尚風塵。
舍南舍北皆春水，但見群鷗日日來。花徑不曾緣客掃，
蓬門今始為君開。盤餐市遠無兼味，樽酒家貧只舊醅。
肯與鄰翁相對飲，隔籬呼取盡餘杯。
囀枝黃鳥近，泛渚白鷗輕。一徑野花落，孤村春水生。
衰年催釀黍，細雨更移橙。漸喜交遊絕，幽居不用名。
簷影微微落，津流脈脈斜。野船明細火，宿雁聚圓沙。
雲掩初弦月，香傳小樹花。鄰人有美酒，稚子夜能賒。
野日荒荒白，春流泯泯清。渚蒲隨地有，村徑逐門成。
只作披衣慣，常從漉酒生。眼前無俗物，多病也身輕。
江皋已仲春，花下複清晨。仰面貪看鳥，回頭錯應人。
讀書難字過，對酒滿壺頻。近識峨眉老，知予懶是真。
好雨知時節，當春乃發生。隨風潛入夜，潤物細無聲。
野徑雲俱黑，江船火獨明。曉看紅濕處，花重錦官城。
三月桃花浪，江流復舊痕。朝來沒沙尾，碧色動柴門。
接縷垂芳餌，連筒灌小園。已添無數鳥，爭浴故相喧。
二月六夜春水生，門前小灘渾欲平。
鸕鷀鸂鶒莫漫喜，吾與汝曹俱眼明。
一夜水高二尺強，數日不可更禁當。
南市津頭有船賣，無錢即買系籬旁。
坦腹江亭暖，長吟野望時。水流心不競，雲在意俱遲。
寂寂春將晚，欣欣物自私。故林歸未得，排悶強裁詩。
蕭蕭風色暮，江頭人不行。村舂雨外急，鄰火夜深明。
胡羯何多難，漁樵寄此生。中原有兄弟，萬里正含情。
春來常早起，幽事頗相關。 
帖石防隤岸，開林出遠山。 
一丘藏曲折，緩步有躋攀。 
童僕來城市，瓶中得酒還。

花飛有底急，老去願春遲。 
可惜歡娛地，都非少壯時。 
寬心應是酒，遣興莫過詩。 
此意陶潛解，吾生後汝期。

落日在簾鉤，溪邊春事幽。芳菲緣岸圃，樵爨倚灘舟。
啅雀爭枝墜，飛蟲滿院遊。濁醪誰造汝，一酌散千憂。
步屨深林晚，開樽獨酌遲。仰蜂黏落絮，行蟻上枯梨。
薄劣慚真隱，幽偏得自怡。本無軒冕意，不是傲當時。
整履步青蕪，荒庭日欲晡。芹泥隨燕觜，花蕊上蜂須。
把酒從衣濕，吟詩信杖扶。敢論才見忌，實有醉如愚。
寒食江村路，風花高下飛。汀煙輕冉冉，竹日靜暉暉。
田父要皆去，鄰家鬧不違。地偏相識盡，雞犬亦忘歸。
楠樹色冥冥，江邊一蓋青。近根開藥圃，接葉制茅亭。
落景陰猶合，微風韻可聽。尋常絕醉困，臥此片時醒。
獨繞虛齋徑，常持小斧柯。幽陰成頗雜，惡木剪還多。
枸杞因吾有，雞棲奈汝何。方知不材者，生長漫婆娑。
〈成都一丈夫。化為女子。美而豔。蜀王納為妃。未幾物故。王哀念之。遣五丁擔武都之士為冢。高七丈。上有石。圖五寸。徑五尺。瑩徹如鏡。〉
蜀王將此鏡，送死置空山。 
冥寞憐香骨，提攜近玉顏。 
眾妃無復歎，千騎亦虛還。 
獨有傷心石，埋輪月宇間。

茂陵多病後，尚愛卓文君。酒肆人間世，琴台日暮雲。
野花留寶靨，蔓草見羅裙。歸鳳求皇意，寥寥不復聞。
故人南郡去，去索作碑錢。本賣文為活，翻令室倒懸。
荊扉深蔓草，土銼冷疏煙。老甘休無賴，歸來省醉眠。
野寺江天豁，山扉花竹幽。詩應有神助，吾得及春遊。
徑石相縈帶，川雲自去留。禪枝宿眾鳥，漂轉暮歸愁。
寺憶新遊處，橋憐再渡時。江山如有待，花柳更無私。
野潤煙光薄，沙暄日色遲。客愁全為減，舍此複何之。
望極春城上，開筵近鳥巢。白花簷外朵，青柳檻前梢。
池水觀為政，廚煙覺遠庖。西川供客眼，唯有此江郊。
江發蠻夷漲，山添雨雪流。大聲吹地轉，高浪蹴天浮。
魚鱉為人得，蛟龍不自謀。輕帆好去便，吾道付滄洲。
村晚驚風度，庭幽過雨沾。夕陽熏細草，江色映疏簾。
書亂誰能帙，懷幹可自添。時聞有餘論，未怪老夫潛。
涼氣晚蕭蕭，江雲亂眼飄。風鴛藏近渚，雨燕集深條。
黃綺終辭漢，巢由不見堯。草堂樽酒在，幸得過清朝。
為人性僻耽佳句，語不驚人死不休。老去詩篇渾漫興，
春來花鳥莫深愁。新添水檻供垂釣，故著浮槎替入舟。
焉得思如陶謝手，令渠述作與同遊。
故人亦流落，高義動乾坤。何日通燕塞，相看老蜀門。
東行應暫別，北望苦銷魂。凜凜悲秋意，非君誰與論。
老恥妻孥笑，貧嗟出入勞。客情投異縣，詩態憶吾曹。
東郭滄江合，西山白雪高。文章差底病，回首興滔滔。
百年已過半，秋至轉饑寒。
爲問彭州牧，何時救急難？

野橋齊度馬，秋望轉悠哉。竹覆青城合，江從灌口來。
入村樵徑引，嘗果栗皺開。落盡高天日，幽人未遣回。
近聞寬法離新州，想見懷歸尚百憂。逐客雖皆萬里去，
悲君已是十年流。干戈況複塵隨眼，鬢髮還應雪滿頭。
玉壘題書心緒亂，何時更得曲江遊。
當代論才子，如公複幾人。驊騮開道路，鷹隼出風塵。
行色秋將晚，交情老更親。天涯喜相見，披豁對吾真。
兵戈不見老萊衣，歎息人間萬事非。我已無家尋弟妹，
君今何處訪庭闈。黃牛峽靜灘聲轉，白馬江寒樹影稀。
此別應須各努力，故鄉猶恐未同歸。
古寺僧牢落，空房客寓居。故人供祿米，鄰舍與園蔬。
雙樹容聽法，三車肯載書。草玄吾豈敢，賦或似相如。
荒村建子月，獨樹老夫家。霧裏江船渡，風前徑竹斜。
寒魚依密藻，宿鷺起圓沙。蜀酒禁愁得，無錢何處賒。
有客騎驄馬，江邊問草堂。遠尋留藥價，惜別到文場。
入幕旌旗動，歸軒錦繡香。時應念衰疾，書疏及滄浪。
晚景孤村僻，行軍數騎來。交新徒有喜，禮厚愧無才。
賞靜憐雲竹，忘歸步月臺。何當看花蕊，欲發照江梅。
暫往比鄰去，空聞二妙歸。幽棲誠簡略，衰白已光輝。
野外貧家遠，村中好客稀。論文或不愧，肯重款柴扉。
老夫臥穩朝慵起，白屋寒多暖始開。 
江鸛巧當幽徑浴，鄰雞還過短牆來。 
繡衣屢許攜家醞，皂蓋能忘折野梅。 
戲假霜威促山簡，須成一醉習池迴。

臥病荒郊遠，通行小徑難。 
故人能領客，攜酒重相看。 
自愧無鮭菜，空煩卸馬鞍。 
移樽勸山簡，頭白恐風寒〈原註：高每云：「汝年幾且不必小於我」。故此句戲之。〉。

伐竹為橋結構同，褰裳不涉往來通。天寒白鶴歸華表，
日落青龍見水中。顧我老非題柱客，知君才是濟川功。
合歡卻笑千年事，驅石何時到海東。
把燭成橋夜，回舟坐客時。天高雲去盡，江迥月來遲。
衰謝多扶病，招邀屢有期。異方乘此興，樂罷不無悲。
向來江上手紛紛，三日成功事出群。
已傳童子騎青竹，總擬橋東待使君。
莫笑田家老瓦盆，自從盛酒長兒孫。
傾銀注瓦驚人眼，共醉終同臥竹根。
巢燕養雛渾去盡，江花結子已無多。
黃衫年少來宜數，不見堂前東逝波。
西蜀櫻桃也自紅，野人相贈滿筠籠。數回細寫愁仍破，
萬顆勻圓訝許同。憶昨賜沾門下省，退朝擎出大明宮。
金盤玉箸無消息，此日嘗新任轉蓬。
百寶裝腰帶，真珠絡臂韝。笑時花近眼，舞罷錦纏頭。
錦城絲管日紛紛，半入江風半入雲。
此曲只應天上有，人間能得幾回聞。
馬上誰家薄媚郎，臨階下馬坐人床。
不通姓字粗豪甚，指點銀瓶索酒嘗。
簡易高人意，匡床竹火爐。寒天留遠客，碧海掛新圖。
雖對連山好，貪看絕島孤。群仙不愁思，冉冉下蓬壺。
方丈渾連水，天臺總映雲。人間長見畫，老去恨空聞。
范蠡舟偏小，王喬鶴不群。此生隨萬物，何路出塵氛。
高浪垂翻屋，崩崖欲壓床。野橋分子細，沙岸繞微茫。
紅浸珊瑚短，青懸薜荔長。浮查並坐得，仙老暫相將。
小徑升堂舊不斜，五株桃樹亦從遮。高秋總餵貧人實，
來歲還舒滿眼花。簾戶每宜通乳燕，兒童莫信打慈鴉。
寡妻群盜非今日，天下車書正一家。
奉乞桃栽一百根，春前為送浣花村。
河陽縣裏雖無數，濯錦江邊未滿園。
華軒藹藹他年到，綿竹亭亭出縣高。
江上舍前無此物，幸分蒼翠拂波濤。
草堂塹西無樹林，非子誰複見幽心。
飽聞榿木三年大，與致溪邊十畝陰。
落落出群非櫸柳，青青不朽豈楊梅。
欲存老蓋千年意，為覓霜根數寸栽。
大邑燒瓷輕且堅，扣如哀玉錦城傳。 
君家白碗勝霜雪，急送茅齋也可憐。

草堂少花今欲栽，不問綠李與黃梅。
石筍街中卻歸去，果園坊裏為求來。
生死論交地，何由見一人。悲君隨燕雀，薄宦走風塵。
綿穀元通漢，沱江不向秦。五陵花滿眼，傳語故鄉春。
戎馬交馳際，柴門老病身。把君詩過日，念此別驚神。
地闊峨眉晚，天高峴首春。為於耆舊內，試覓姓龐人。
鄭子將行罷使臣，囊無一物獻尊親。
江山路遠羈離日，裘馬誰為感激人。
