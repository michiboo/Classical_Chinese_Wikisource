
君王嫌妾妬，閉妾在長門。
舞袖垂新寵，愁眉結舊恩。
綠錢侵履跡，紅粉濕啼痕。
羞被夭桃笑，看春獨不言。

聯步趨丹陛，分曹限紫微。
曉隨天仗入，暮惹御香歸。
白髮悲花落，青雲羨鳥飛。
聖朝無闕事，自覺諫書稀。

西風傳戍鼓，南望見前軍。
沙磧人愁月，山城犬吠雲。
別家逢逼歲，出塞獨離羣。
髮到陽關白，書今遠報君。

西行殊未已，東望何時還。
終日風與雪，連天沙復山。
二年領公事，兩度過陽關。
相憶不可見，別來頭已斑。

雲送關西雨，風傳渭北秋。
孤燈然客夢，寒杵搗鄉愁。
灘上思嚴子，山中憶許由。
蒼生今有望，飛詔下林丘。

田中開白室，林下閉玄關。
卷跡人方處，無心雲自閑。
竹深喧暮鳥，花缺露春山。
勝事那能說，王孫去未還。

官舍臨江口，灘聲人慣聞。
水煙晴吐月，山火夜燒雲。
且欲尋方士，無心戀使君。
異鄉何可住，況復久離羣。

西蜀方攜手，南宮憶比肩。
平生猶不淺，羈旅轉相憐。
山店雲迎客，江村犬吠船。
秋來取一醉，須待月光眠。

按節辭黃閣，登壇戀赤墀。
銜恩期報主，授律遠行師。
野鵲迎金印，郊雲拂畫旗。
叨陪幕中客，敢和出車詩。

公府日無事，吾徒只是閑。
草根侵柱礎，苔色上門關。
飲硯時見鳥，卷簾晴對山。
新詩吟未足，昨夜夢東還。

門柳葉已大，春花今復闌。
鬢毛方二色，愁緒日千端。
夫子屢新命，鄙夫仍舊官。
相思難見面，時展尺書看。

玉壘天晴望，諸峰盡覺低。
故園江樹北，斜日巔雲西。
曠野看人小，長空共鳥齊。
高山徒仰止，不得日攀躋。

近縣多過客，似君誠亦稀。
南樓取涼好，便送故人歸。
鳥向望中滅，雨侵晴處飛。
應須乘月去，且爲解征衣。

當年最稱意，數子不如君。
戰勝時偏許，名高人共聞。
半天城北雨，斜日灞西雲。
科斗皆成字，無令錯古文。

雙鳧出未央，千里過河陽。
馬帶新行色，衣聞舊御香。
縣花迎墨綬，關柳拂銅章。
別後能爲政，相思淇水長。

竹裏過紅橋，花間藉綠苗。
池涼醒別酒，山翠拂行鑣。
鳳去妝樓閉，鳧飛葉縣遙。
不逢秦女在，何處聽吹簫？

潘郎腰綬新，霅上縣花春。
山色低官舍，湖光映吏人。
不須嫌邑小，莫即恥家貧。
更作東征賦，知君有老親。

一身從遠使，萬里向安西。
漢月垂鄉淚，胡沙費馬蹄。
尋河愁地盡，過磧覺天低。
送子軍中飲，家書醉裏題。

西亭繫五馬，爲送故人歸。
客舍草新出，關門花欲飛。
到來逢歲酒，卻去換春衣。
吏部應相待，如君才調稀。

借問虎賁將，從軍凡幾年。
殺人寶刀缺，走馬貂裘穿。
山雨醒別酒，關雲迎渡船。
謝君賢主將，豈忘輪臺邊〈參曾北庭事趙中丞，故有下句〉。

野店臨官路，重城壓御隄。
山開灞水北，雨過杜陵西。
歸夢秋能作，鄉書醉嬾題。
橋回忽不見，征馬尚聞嘶。

忽聞驄馬至，喜見故人來。
欲語多時別，先愁計日回。
山河宜晚眺，雲霧待君開。
爲報烏臺客，須憐白髮催。

無計留君住，應須絆馬蹄。
紅亭莫惜醉，白日眼看低。
解帶憐高柳，移牀愛小谿。
此來相見少，正事各東西。

夫子方寸裏，秋天澄霽江。
關西望第一，郡內政無雙。
狹室下珠箔，連宵傾玉缸。
平明猶未醉，斜月隱書牕。

東郊未解圍，忠義似君稀。
誤落胡塵裏，能持漢節歸。
卷簾山對酒，上馬雪沾衣。
卻向嫖姚幕，翩翩去若飛。

六月襄山道，三星漢水邊。
求鳳應不遠，去馬賸須鞭。
野店愁中雨，江城夢裏蟬。
襄陽多故事，爲我訪先賢。

一片他山石，巉巉映小池。
綠窠攢剝蘚，尖碩坐鸕鷀。
水底看常倒，花邊勢欲欹。
君心能不轉，卿月豈相離。

相送欲狂歌，其如此別何。
攀轅人共惜，解印日無多。
仙掌雲重見，關門路再過。
雙魚莫不寄，縣外是黃河。

斗柄欲東指，吾兄方北遊。
無媒謁明主，失計干諸侯。
夜雪入穿履，朝霜凝敝裘。
遙知客舍飲，醉裏聞春鳩。

客舍見春草，忽聞思舊山。
看君灞陵去，匹馬成臯還。
對酒風與雪，向家河復關。
因悲宦遊子，終歲無時閑。

夫子不自衒，世人知者稀。
來傾阮氏酒，去着老萊衣。
渭北草新出，關東花欲飛。
楚王猶自惑，宋玉且將歸。

獻賦頭欲白，還家衣已穿。
羞過灞陵樹，歸種汶陽田。
客舍少鄉信，牀頭無酒錢。
聖朝徒側席，濟上獨遺賢。

尚書未〈應作東〉出守，愛子向青州。
一路通關樹，孤城近海樓。
懷中江橘熟，倚處戟門秋。
更奉輕軒去，知君無客愁。

問吉轉征鞍，安仁道姓潘。
歸期明主賜，別酒故人歡。
珠箔障爐煖，孤裘耐臘寒。
汝南遙倚望，蚤去及春盤。

看君尚少年，不第莫悽然。
可即疲獻賦，山村歸種田。
野花迎短褐，河柳拂長鞭。
置酒聊相送，青門一醉眠。

遷客猶未老，聖朝今復歸。
一從襄陽住，幾度梨花飛。
世事了可見，憐君人亦稀。
相逢貪醉臥，未得作春衣。

正月今欲半，陸渾花未開。
出關見青草，春色正東來。
夫子且歸去，明時方愛才。
還須及秋賦，莫即隱嵩萊。

中郎鳳一毛，世上獨賢豪。
弱冠已銀印，出身唯寶刀。
還家卿月迥，度隴將星高。
幕下多相識，邊書醉嬾操。

青袍美少年，黃綬一神仙。
微子城東面，梁王苑北邊。
桃花色似馬，榆莢小於錢。
單父聞相近，家書早爲傳。

飲酒俱未醉，一言聊贈君。
功曹善爲政，明主還應聞。
夜宿劒門月，朝行巴水雲。
江城菊花發，滿道香氛氳。

子真河朔尉，邑里帶清漳。
春草迎袍色，晴花拂綬香。
青山入官舍，黃鳥度宮牆。
若到銅臺上，應憐魏寢荒。

昨日山有信，祗今耕種時。
遙傳杜陵叟，怪我還山遲。
獨向潭上酌，無人林下棊。
東谿憶汝處，閑臥對鸕鷀。

蜀郡路漫漫，梁州過七盤。
二人來信宿，一縣醉衣冠。
谿逼春衫冷，林交宴席寒。
西南如噴酒，遙向雨中看。

何地堪相餞，南樓出萬家。
可憐高處送，遠見故人車。
野果新成子，庭槐欲作花。
愛君兄弟好，書向潁中誇。

巴江秋月新，閣道發征輪。
戰勝真才子，名高動世人。
工文能似舅，擢第去榮親。
十月天官待，應須早赴秦。

夫子思何速，世人皆歎奇。
萬言不加點，七步猶嫌遲。
對酒落日後，還家飛雪時。
北堂應久待，鄉夢促征期。

足下復不第，家貧尋故人。
且傾湘南酒，羞對關西塵。
山店橘花發，江城楓葉新。
若從巫峽過，應見楚王神。

時輩似君稀，青春戰勝歸。
名登郄詵第，身着老萊衣。
稱意人皆羨，還家馬若飛。
一枝誰不折，棣蕚獨相輝。

不擇南州尉，高堂有老親。
樓臺重蜃氣，邑里雜鮫人。
海暗三山雨，花明五嶺春。
此鄉多寶玉，慎莫厭清貧。

程侯新出守，好日發行軍。
拜命時人羨，能官聖主聞。
江樓黑塞雨，山郭冷秋雲。
竹馬諸童子，朝朝待使君。

官柳葉尚小，長安春未濃。
送君潯陽宰，把酒青門鐘。
水驛楚雲冷，山城江樹重。
遙知南湖上，只對香爐峰。

雖不舊相識，知君丞相家。
故園伊川上，夜夢方山花。
種藥畏春過，出關愁路賒。
青門酒壚別，日暮東城鴉。

駟馬映花枝，人人夾路窺。
離心且莫問，春草自應知。
不謂青雲客，猶思紫禁時〈參忝西掖，曾聯接〉。
別君能幾日，看取鬢成絲。

去馬疾如飛，看君戰勝歸。
新登郄詵第，更著老萊衣〈上四句與送薛彥[偉]詩相同〉。
漢水行人少，巴山客舍稀。
向南風候暖，臘月見春輝。

安西美少年，脫劒卸弓弦。
不倚將軍勢，皆稱司馬賢。
秋山城北面，古治郡東邊。
江上舟中月，遙思李郭仙。

送爾姑蘇客，滄波秋正涼。
橘懷三箇去，桂折一枝將。
湖上山當舍，天邊水是鄉。
江村人事少，時作捕魚郎。

罷起郎官草，初封刺史符。
城邊樓枕海，郭裏樹侵湖。
郡政傍連楚，朝恩獨借吳。
觀濤秋正好，莫不上姑蘇。

無事向邊外，至今仍不歸。
三年絕鄉信，六月未春衣。
客舍洮水聒，孤城胡雁飛。
心知別君後，開口笑應稀。

未識已先聞，清辭果出羣。
如逢禰處士，似見鮑參軍。
夢暗巴山雨，家連漢水雲。
慈親思愛子，幾度泣霑帬。

詞賦滿書囊，胡爲在戰場。
行間脫寶劒，邑里掛銅章。
馬疾飛千里，鳧飛向五涼。
遙知竹林下，星使對星郎。

相送淚沾衣，天涯獨未歸。
將軍初得罪，門客復何依。
夢去湖山闊，書停隴雁稀。
園林幸接近，一爲到柴扉。

白羽綠弓弦，年年只在邊。
還家劒鋒盡，出塞馬蹄穿。
逐虜西踰海，平胡北到天。
封侯應不遠，燕頷豈徒然。

臥病窮巷晚，忽驚驄馬來。
知君京口去，借問幾時回。
驛舫江風引，鄉書海雁催。
慈親應倍喜，愛子在霜臺。

卿家送愛子，愁見灞頭春。
草羨青袍色，花隨黃綬新。
縣西函谷路，城北大陽津。
日暮征鞍去，東郊一片塵。

一尉便垂白，數年唯草玄。
出關策匹馬，逆旅聞秋蟬。
愛客多酒債，罷官無俸錢。
知君羈思少，所適主人賢。

紅亭酒甕香，白面繡衣郎。
砌冷蟲喧坐，簾疎雨到牀。
鐘催離興急，絃逐醉歌長。
關樹應先落，隨君滿鬢霜。

萬里來又去，三湘東復西。
別多人換鬢，行遠馬穿蹄。
山驛秋雲冷，江帆暮雨低。
憐君不解說，相憶在書題。

詔置海陵倉，朝推畫省郎。
還家錦服貴，出使繡衣香。
水驛風催舫，江樓月透牀。
仍懷陸氏橘，歸獻老親嘗。

花綬傍腰新，關東縣欲春。
殘書厭科斗，舊閣別麒麟。
虞坂臨官舍，條山映吏人。
看君有知己，坦腹向平津。

神仙吏姓梅，人吏待君來。
渭北草新出，江南花已開。
城邊宋玉宅，峽口楚王臺。
不畏無知己，荊州甚愛才。

詔出未央宮，登壇近總戎。
上公周太保，副相漢司空。
弓抱關西月，旗翻渭北風。
弟兄皆許國，天地荷成功。

悔繫腰間綬，翻爲膝下愁。
那堪漢水遠，更值楚山秋。
新橘香官舍，征帆拂縣樓。
王城不敢住，豈是愛荊州。

關樹晚蒼蒼，長安近夕陽。
回風醒別酒，細雨濕行裝。
習戰邊塵黑，防秋塞草黃。
知君市駿馬，不是學燕王。

君家舊淮水，水上到揚州。
海樹青官舍，江雲黑郡樓。
東南隨去鳥，人吏待行舟。
爲報吾兄道，如今已白頭。

送客飛鳥外，城頭樓最高。
樽前遇風雨，牕裏動波濤。
謁帝向金殿，隨身唯寶刀。
相思灞陵月，祗有夢偏勞。

早歲即相知，嗟君最後時。
青雲仍未達，白髮欲成絲。
小店關門樹，長河華岳祠。
弘農人吏待，莫使馬行遲。

風塵奈汝何，終日獨波波。
親老無官養，家貧在外多。
醉眼輕白髮，春夢渡黃河。
相去關城近，何時更肯過。

剖竹向江濆，能名計日聞。
隼旗新刺史，虎劒舊將軍。
驛舫宿湖月，州城浸海雲。
青門酒樓上，欲別醉醺醺。

常愛夏陽縣，往年曾再過。
縣中饒白鳥，郭外是黃河。
地近行程少，家貧酒債多。
知君新稱意，好得奈春何。

女幾知君憶，春雲相逐歸。
草堂開藥裹，苔壁取荷衣。
老竹移時少，新花舊處飛。
可憐真傲吏，塵事到山稀。

灞上柳枝黃，壚頭酒正香。
春流飲去馬，暮雨濕行裝。
驛路通函谷，州城接太行。
覃懷人總喜，別駕得王祥。

楚客憶鄉信，向家湖水長。
住愁春草綠，去喜桂枝香。
海月迎歸楚，江雲引到鄉。
吾兄應借問，爲報鬢毛霜。

別乘向襄州，蕭條楚地秋。
江聲官舍裏，山色郡城頭。
莫羨黃公蓋，須乘彥伯舟。
高陽諸醉客，唯見古時丘。

別酒爲誰香，春官駁正郎。
醉經秦樹遠，夢怯漢川長。
雨過風頭黑，雲開日腳黃。
知君解起草，早去入文昌。

久客厭江月，罷官思早歸。
眼看春光老，羞見梨花飛。
劒北山居小，巴南音信稀。
因君報兵部，愁淚日沾衣。

欲謁明光殿，先趨建禮門。
仙郎去得意，亞相正承恩。
竹裏巴山道，花間漢水源。
憑將兩行淚，爲訪邵平園。

英掾柳家郎，離亭酒甕香。
折腰思漢北，隨傳過巴陽。
江樹連官舍，山雲到臥牀。
知君歸夢積，去去劒川長。

聞欲朝龍闕，應須拂豸冠。
風霜隨馬去，炎暑爲君寒。
客淚題書落，鄉愁對酒寬。
先憑報親友，後月到長安。

羨他驄馬郎，元日謁明光。
立處聞天語，朝回惹御香。
臺寒柏樹綠，江暖柳條黃。
惜別津亭暮，揮戈憶魯陽。

顏子人歎屈，宦遊今未遲。
佇聞明主用，豈負青雲姿。
江柳秋吐葉，山花寒滿枝。
知君客愁處，月滿巴川時。

驄馬五花毛，青雲歸處高。
霜隨驅夏暑，風逐振江濤。
執簡皆推直，勤王豈告勞。
帝城誰不戀，回望動離騷。

斗酒渭城邊，壚頭耐醉眠。
梨花千樹雪，楊葉萬條煙。
惜別添壺酒，臨岐贈馬鞭。
看君潁上去，新月到家圓。

上馬帶胡鈎，翩翩度隴頭。
小來思報國，不是愛封侯。
萬里鄉爲夢，三邊月作愁。
早須清黠虜，無事莫經秋。

聞說輪臺路，連年見雪飛。
春風曾不到，漢使亦應稀。
白草通疎勒，青山過武威。
勤王敢道遠，私向夢中歸。

白髮輪臺使，邊功竟不成。
雲沙萬里地，孤負一書生。
池上風迴舫，橋西雨過城。
醉眠鄉夢罷，東望羨歸程。

鳧舃舊稱仙，鴻私降自天。
青袍移草色，朱綬奪花然。
邑裏雷仍震，臺中星欲懸。
吾兄此棲棘，因得賀初筵。

旌節臨谿口，塞郊陡覺暄。
紅亭移酒席，畫舸逗江村。
雲帶歌聲颺，風飄舞袖翻。
花間催秉燭，川上欲黃昏。

有客至鈴下，自言身姓梅。
仙人掌裏使，黃帝鼎邊來。
竹影拂棋局，荷香隨酒杯。
池前堪醉臥，待月未須回。

子夜雪華餘，卿家月影初。
酒香薰枕席，爐氣煖軒除。
晚歲宦情薄，行軍歡宴疎。
相逢剩取醉，身外盡空虛。

誰宴霜臺使，行軍粉署郎。
唱歌江鳥沒，吹笛岸花香。
酒影搖新月，灘聲聒夕陽。
江鐘聞已暮，歸櫂綠川長。

西邊虜盡平，何處更專征。
幕下人無事，軍中政已成。
座參殊俗語，樂雜異方聲。
醉裏東樓月，偏能照列卿。

細管雜青絲，千杯倒接�。
軍中乘興出，海上納涼時。
日沒鳥飛急，山高雲過遲。
吾從大夫後，歸路擁旌旗。

紅亭出鳥外，駿馬繫雲端。
萬嶺牕前睥，千家肘底看。
開瓶酒色嫩，踏地葉聲乾。
爲逼霜臺使，重裘也覺寒。

太守擁朱輪，東郊物候新。
鶯聲隨坐嘯，柳色喚行春。
谷口雲迎馬，谿邊水照人。
郡中叨佐理，何幸接芳塵。

乘興忽相招，僧房暮與朝。
雪融雙樹濕，沙闇一燈燒。
竹外山低塔，藤間院隔橋。
歸家如欲嬾，俗慮向來銷。

萬頃浸天色，千尋窮地根。
舟移城入樹，岸闊水浮村。
閑鷺驚簫管，潛蚪傍酒樽。
暝來呼小吏，列火儼歸軒。

載酒入天色，水涼難醉人。
清搖縣郭動，碧洗雲山新。
吹笛驚白鷺，垂竿跳紫鱗。
憐君公事後，陂上日娛賓。

谿水碧於草，潺潺花底流。
沙平堪濯足，石淺不勝舟。
洗藥朝與暮，釣魚春復秋。
興來從所適，還欲向滄洲。

急管更須吹，杯行莫遣遲。
酒光紅琥珀，江色碧琉璃。
日影浮歸櫂，蘆花罥釣絲。
山公醉不醉，問取葛彊知。

春池滿復寬，晦節耐邀歡。
月帶蝦蟆冷，霜隨獬豸寒。
水雲低錦席，岸柳拂金盤。
日暮舟中散，都人夾道看。

胡地三月半，梨花今始開。
因從老僧飯，更上夫人臺。
清唱雲不去，彈弦風颯來。
應須一倒載，還似山公回。

高閣逼諸天，登臨近日邊。
晴開萬井樹，愁看五陵煙。
檻外低秦嶺，牕中小渭川。
蚤知清淨理，常願奉金仙。

九日黃花酒，登高會昔聞。
霜威逐亞相，殺氣傍中軍。
橫笛驚征雁，嬌歌落塞雲。
邊頭幸無事，醉舞荷吾君。

水路東連楚，人煙北接巴。
山光圍一郡，江月照千家。
庭樹純栽橘，園畦半種茶。
夢魂知憶處，無夜不京華。

郭外山色暝，主人林館秋。
疎鐘入臥內，片月到牀頭。
遙夜惜已半，清言殊未休。
君雖在青瑣，心不忘滄洲。

京兆小齋寬，公庭半藥闌。
甌香茶色嫩，牕冷竹聲乾。
盛德中朝貴，清風畫省寒。
能將吏部鏡，照取寸心看。

華省謬爲郎，蹉跎鬢已蒼。
到來恆襆被，隨例且含香。
竹影遮牕暗，花陰拂簟涼。
君王新賜筆，草奏向明光。

萬事信蒼蒼，機心久已忘。
無端來出守，不是厭爲郎。
雨滴芭蕉赤，霜催橘子黃。
逢君開口笑，何處有他鄉。

相訪但尋鐘，門寒古殿松。
彈琴醒暮酒，卷幔引諸峰。
事愜林中語，人幽物外蹤。
吾廬幸接近，茲地興偏慵。

風煖日暾暾，黃鸝飛近村。
花明潘子縣，柳暗陶公門。
藥椀搖山影，魚竿帶水痕。
南橋車馬客，何事苦喧喧。

暫詣高僧話，來尋野寺孤。
岸花藏水碓，谿水映風爐。
頂上巢新鵲，衣中帶舊珠。
談禪未得去，輟櫂且踟躕。

中峰鍊金客，昨日遊人間。
葉縣鳧共去，葛陂龍暫還。
春雲湊深水，秋雨懸空山。
寂寂清谿上，空餘丹竈閑。

臥疾嘗晏起，朝來頭未梳。
見君勝服藥，清話病能除。
低柳共繫馬，小池堪釣魚。
觀棋不覺暝，月出水亭初。

岸雨過城頭，黃鸝上戍樓。
塞北飄客淚，邊柳掛鄉愁。
白髮悲明鏡，青春換敝裘。
君從萬里使，聞已到瓜州。

池上日相待，知君殊未回。
徒教柳葉長，漫使梨花開。
駟馬去不見，雙魚空往來。
思想不解說，孤負舟中杯。

終歲不得意，春風今復來。
自憐蓬鬢改，羞見梨花開。
西掖誠可戀，南山思早回。
園廬幸接近，相與歸蒿萊。

郡僻人事少，雲山常眼前。
偶從池上醉，便向舟中眠。
與子居最近，周官情又偏。
閑時耐相訪，正有牀頭錢。

谷口來相訪，空齋不見君。
澗花然暮雨，潭樹煖春雲。
門徑稀人跡，簷峰下鹿羣。
衣裳與枕席，山靄碧氛氳。

憐君守一尉，家計復清貧。
祿米嘗不足，俸錢供與人。
城頭蘇門樹，陌上黎陽塵。
不是舊相識，聲同心自親。

牕影搖羣木，牆陰載一峰。
野爐風自爇，山碓水能舂。
勤學翻知誤，爲官好欲慵。
高僧暝不見，月出但聞鐘。

結茅聞楚客，卜築漢江邊。
日落數歸鳥，夜深聞扣舷。
水痕侵岸柳，山翠借廚煙。
調笑提筐婦，春來蠶幾眠。

大河南郭外，終日氣昏昏。
白鳥下公府，青山當縣門。
故人是邑尉，過客駐征軒。
不憚煙波闊，思君一笑言。

古戍依重險，高樓見五涼。
山根盤驛道，河水浸城牆。
庭樹巢鸚鵡，園花隱麝香。
忽如江浦上，憶作捕魚郎。

三十始一命，宦情多欲闌。
自憐無舊業，不敢恥微官。
澗水吞樵路，山花醉藥欄。
秪緣五斗米，辜負一漁竿。

錯料一生事，蹉跎今白頭。
縱橫皆失計，妻子也堪羞。
明主雖然棄，丹心亦未休。
愁來無去處，祗上郡西樓。

盈盈一水隔，寂寂二更初。
波上思羅襪，魚邊憶素書。
月如眉已畫，雲似鬢新梳。
春物知人意，桃花笑索居。

渭北春已老，河西人未歸。
邊城細草出，客館梨花飛。
別後鄉夢數，昨來家信稀。
涼州三月半，猶未脫寒衣。

昨夜宿祁連，今朝過酒泉。
黃沙西際海，白草北連天。
愁裏難消日，歸期尚隔年。
陽關萬里夢，知處杜陵田。

曉笛別鄉淚，秋冰鳴馬蹄。
一身虜雲外，萬里胡天西。
終日見征戰，連年聞鼓鼙。
故山在何處，昨日夢清谿。

馬汗踏成泥，朝馳幾萬蹄。
雪中行地角，火處宿天倪。
塞迥心常怯，鄉遙夢亦迷。
那知故園月，也到鐵關西。

異域陰山外，孤城雪海邊。
秋來唯有雁，夏盡不聞蟬。
雨拂氊牆濕，風搖毳幕羶。
輪臺萬里地，無事歷三年。

雁塞通鹽澤，龍堆接醋溝。
孤城天北畔，絕域海西頭。
秋雪春仍下，朝風夜不休。
可知年四十，猶自未對侯。

輪臺風物異，地是古單于。
三月無青草，千家盡白榆。
蕃書文字別，胡俗語音殊。
愁見流沙北，天西海一隅。

春流急不淺，歸栧去何遲。
愁客葉舟裏，夕陽花水時。
雲晴開螮蝀，櫂發起鸕鷀。
莫道東山遠，衡門在夢思。

客舍梨葉赤，鄰家聞擣衣。
夜來嘗有夢，墜淚緣思歸。
洛水行欲盡，緱山看漸微。
長安祗千里，何事信音稀。

瀘水南州遠，巴山北客稀。
嶺雲撩亂起，谿鷺等閑飛。
鏡裏愁衰鬢，舟中換旅衣。
夢魂知憶處，無夜不先歸。

客厭巴南地，鄉鄰劒北天。
江村片雨外，野寺夕陽邊。
芋葉藏山徑，蘆花雜渚田。
舟行未可住，乘月且須牽。

渡口欲黃昏，歸人爭渡喧。
近鐘清野寺，遠火點江村。
見雁思鄉信，聞猿積淚痕。
孤舟萬里外，秋月不堪論。

臘月江上煖，南橋新柳枝。
春風觸處到，憶得故園時。
終日不如意，出門何所之。
從人覓顏色，自笑弱男兒。

山色軒檻內，灘聲枕席間。
草生公府靜，花落訟庭閒。
雲雨連三峽，風塵接百蠻。
到來能幾日，不覺鬢毛斑。

愛爾青青色，移根此地來。
不曾臺上種，留向磧中栽。
脆葉欺門柳，狂花笑院梅。
不須愁歲晚，霜露豈能摧。

雲片何人畫，塵侵粉色微。
未曾行雨去，不見逐風歸。
只怪偏凝壁，回看欲惹衣。
丹青忽借便，移向帝鄉飛。

移根自遠方，種得在僧房。
六月花新吐，三春葉已長。
抽莖高錫杖，引影到繩牀。
只爲能除疾，傾心向藥王。

幽山悲舊桂，長坂愴餘蘭。
地底孤燈冷，泉中一鏡寒。
銘旌門客送，騎吹路人看。
漫作琉璃椀，淮王誤合丹。

攝政朝章重，持衡國相尊。
筆端通造化，掌內運乾坤。
青史遺芳滿，黃樞故事存。
空悲渭橋路，誰對漢皇言。

天子悲元老，都人惜上公。
優賢几杖在，會葬市朝空。
丹旐飛斜日，清笳怨暮風。
平生門下客，繼美廟堂中。

盛德資邦傑，嘉謨作世程。
門瞻駟馬貴，時仰八龍名。
罷市秦人送，還鄉絳老迎。
莫埋丞相印，留着付玄成。

五府瞻高位，三台喪大賢。
禮容還故絳，寵贈冠新田。
氣歇汾陰鼎，魂飛京兆阡。
先時劒已沒，隴樹久蒼然。

富貴徒言久，鄉閭歿後歸。
錦衣都未着，丹旐忽先飛。
哀輓辭秦塞，悲笳出帝畿。
遙知九原上，漸覺弔人稀。

蒙叟悲藏壑，殷宗惜濟川。
長安非舊日，京兆是新阡。
黃霸官猶屈，蒼生望已愆。
唯餘卿月在，留向杜陵懸。

鼓角城中出，墳塋郭外新。
雨隨思太守，雲從送夫人。
蒿里埋雙劒，松門閉萬春。
回瞻北堂上，金印已生塵。

憶昨明光殿，新承天子恩。
剖符移北地，授鉞領西門。
塞草迎軍幕，邊雲拂使軒。
至今聞隴外，戎虜尚亡魂。

漫漫澄波闊，沈沈大廈深。
秉心常匪席，行義每揮金。
汲引窺蘭室，招攜入翰林。
多君有令子，猶注世人心。

河尹恩榮舊，尚書寵贈新。
一門傳畫戟，幾世駕朱輪。
夜色何時曉，泉臺不復春。
唯餘朝服在，金印已生塵。

白日扃泉戶，青春掩夜臺。
舊堂階草長，空院砌花開。
山晚銘旌去，郊寒騎吹回。
三川難可見，應惜庾公才。

令德當時重，高門舉世推。
從夫榮已絕，封邑寵難追。
陌上人皆惜，花間鳥亦悲。
仙郎看隴月，猶憶畫眉時。

令德當時重，高門舉世推。
從夫榮已絕，封邑寵難追。
陌上人皆惜，花間鳥亦悲。
仙郎看隴月，猶憶畫眉時。

鵲印慶仍傳，魚軒寵莫先。
從夫元凱貴，訓子孟軻賢。
龍是雙歸日，鸞非獨舞年。
哀容今共盡，悽愴杜陵田。

結宇依青嶂，開軒對翠疇。
樹交花兩色，溪合水重流。
竹徑春來埽，蘭樽夜不收。
逍遙自得意，鼓腹醉中遊。

