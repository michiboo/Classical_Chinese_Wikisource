
少年學騎射，勇冠幷州兒。
直愛出身早，邊功沙漠垂。
戎鞭腰下插，羌笛雪中吹。
膂力今應盡，將軍猶未知。

澄霽晚流闊，微風吹綠蘋。
鱗鱗遠峰見，淡淡平湖春。
芳草日堪把，白雲心所親。
何時可爲樂，夢裏東山人。

西樓對金谷，此地古人心。
白日落庭內，黃花生澗陰。
四鄰見疎木，萬井度寒砧。
石上題詩處，千年留至今。

子月過秦正，寒雲覆洛城。
嗟君未得志，猶作苦辛行。
煖酒嫌衣薄，瞻風候雨晴。
春官含笑待，驅馬速前程。

夜夢還京北，鄉心恨擣衣。
朝逢入秦使，走馬喚君歸。
驛路清霜下，關門黃葉稀。
還家應信宿，看子速如飛。

禪室吐香燼，輕紗籠翠煙。
長繩掛青竹，百尺垂紅蓮。
熠爚衆星下，玲瓏雙塔前。
含光待明發，此別豈徒然。

可歎芳菲日，分爲萬里情。
閶門折垂柳，御苑聽殘鶯。
海戍通閩邑，江航過楚城。
客心君莫問，春草是王程。

梅花今正發，失路復何如。
舊國雲山在，新年風景餘。
春饒漢陽夢，日寄武陵書。
可即明時老，臨川莫羨魚。

洛陽爲此別，攜手更何時。
不復人間見，祗應海上期。
清谿入雲木，白首臥茅茨。
共惜盧敖去，天邊望所思。

寂寞俱不偶，裹糧空入秦。
宦途已可識，歸臥包山春。
舊國指飛鳥，滄波愁旅人。
開樽洛水上，怨別柳花新。

城南送歸客，舉酒對林巒。
暄鳥迎風囀，春衣度雨寒。
桃花開翠幕，柳色拂金鞍。
公子何時至，無令芳草闌。

秦川朝望迥，日出正東峰。
遠近山河淨，逶迤城闕重。
秋聲萬戶竹，寒色五陵松。
客有歸歟歎，悽其霜露濃。

荊扉帶郊郭，稼穡滿東葘。
倚杖寒山暮，鳴梭秋葉時。
回雲覆陰谷，返景照霜梨。
澹泊真吾事，清風別自茲。

石臺置香飯，齋後施諸禽。
童子亦知善，衆生無懼心。
苔痕蒼曉露，盤勢出香林。
錫杖或圍繞，吾師一念深。

東園長新筍，映日復穿籬。
迸出依青嶂，攢生半綠池。
色因林向背，行逐地高卑。
但恐春將老，青青獨爾爲。

存歿令名傳，青青松柏田。
事姑稱孝婦，生子繼先賢。
露濕銘旌重，風吹鹵簿前。
陰堂從此閉，誰誦女師篇。

流澌臘月下河陽，草色新年發建章。
秦地立春傳太史，漢宮題柱憶仙郎。
歸鴻欲度千門雪，侍女新添五夜香。
早晚薦雄文似者，故人今已賦長楊。

新加大邑綬仍黃，近與單車去洛陽。
顧眄一過丞相府，風流三接令公香。
南川稉稻花侵縣，西嶺雲霞色滿堂。
共道進賢蒙上賞，看君幾歲作臺郎。

朝聞遊子唱離歌，昨夜微霜初渡河。
鴻鴈不堪愁裏聽，雲山況是客中過。
關城樹色催寒近，御苑砧聲向晚多。
莫見長安行樂處，空令歲月易蹉跎。

知君官屬大司農，詔幸驪山職事雄。
歲發金錢供御府，晝看仙液注離宮。
千巖曙雪旌門上，十月寒花輦路中。
不覩聲明與文物，自傷流滯去關東。

花宮仙梵遠微微，月隱高城鐘漏稀。
夜動霜林驚落葉，曉聞天籟發清機。
蕭條已入寒空靜，颯沓仍隨秋雨飛。
始覺浮生無住著，頓令心地欲皈依。

遠公遯跡廬山岑，開士幽居祇樹林。
片石孤峯窺色相，清池皓月照禪心。
指揮如意天花落，坐臥閑房春草深。
此外俗塵都不染，惟餘玄度得相尋。

物在人亡無見期，閑庭繫馬不勝悲。
窓前綠竹生空地，門外青山如舊時。
悵望秋天鳴墜葉，巑岏枯柳宿寒鴟。
憶君淚落東流水，歲歲花開知爲誰。

漢家蕭相國，功蓋五諸侯。
勳業河山重，丹青錫命優。
君爲禁臠壻，爭看玉人遊。
荀令焚香日，潘郎振藻秋。
新成鸚鵡賦，能衣鷫鸘裘。
不憚軒車遠，仍尋薜荔幽。
苑梨飛絳葉，伊水淨寒流。
雪滿故關道，雲遮祥鳳樓。
一身輕寸祿，萬物任虛舟。
別後如相問，滄波雙白鷗。

夜宿翠微半，高樓聞暗泉。
漁舟帶遠火，山磬發孤煙。
衣拂雲松外，門清河漢邊。
峰巒低枕席，世界接人天。
靄靄花出霧，輝輝星映川。
東林曙鶯滿，惆悵欲言旋。

雲華滿高閣，苔色上鈎欄。
藥草空階靜，梧桐返照寒。
清吟可愈疾，攜手暫同歡。
墮葉和金磬，飢烏鳴露盤。
伊流惜東別，灞水向西看。
舊託含香署，雲霄何足難。

罷吏今何適，辭家方獨行。
嵩陽入歸夢，潁水半前程。
聞道淮陽守，東南臥理清。
郡齋觀政日，人馬望鄉情。
疊嶺雪初霽，寒砧霜後鳴。
臨川嗟拜手，寂寞事躬耕。

沅上秋草晚，蒼蒼堯女祠。
無人見精魄，萬古寒猿悲。
桂水身歿後，椒漿神降時。
回雲迎赤豹，驟雨颯文狸。
受命出炎海，焚香徵楚詞。
乘驄感遺跡，一弔清川湄。

仙宮有名籍，度世吳江濆。
大道本無我，青春長與君。
中州俄已到，至理得而聞。
明主降黃屋，時人看白雲。
空山何窈窕，三秀日氛氳。
遂此留書客，超遙煙駕分。

與子十年舊，其如離別何。
宦遊鄰故國，歸夢是滄波。
京口青山遠，金陵芳草多。
雲帆曉容裔，江日晝清和。
縣郭舟人飲，津亭漁者歌。
茅山有仙洞，羨爾再經過。

問君從宦所，何日府中趨。
遙指金陵縣，青山天一隅。
行人懷寸祿，小吏獻新圖。
北固波濤險，南天風俗殊。
春江連橘柚，晚景媚菰蒲。
漠漠花生渚，亭亭雲過湖。
灘沙映村火，水霧歛檣烏。
回首東門路，鄉書不可無。

峴山枕襄陽，滔滔江漢長。
山深臥龍宅，水淨斬蛟鄉。
元凱春秋傳，昭明文選堂。
風流滿今古，煙島思微茫。
白鴈暮衝雪，青林寒帶霜。
蘆花獨戍晚，柑實萬家香。
舊國欲茲別，輕舟眇未央。
百花亭漫漫，一柱觀蒼蒼。
按俗荊南牧，持衡吏部郎。
逢君立五馬，應醉習家塘。

萬里番禺地，官人繼帝憂。
君爲柱下史，將命出東周。
歇馬傍川路，張燈臨石樓。
稜稜靜疎木，濞濞響寒流。
榔葉四荒外，梅花五嶺頭。
明珠尉佗國，翠羽夜郎洲。
夷俗富珍產，土風資宦遊。
心清物不雜，弊革事無留。
舉善必稱最，持姦當去尤。
何辭桂江遠，今日用賢秋。

草綠小平津，花開伊水濱。
今君不得意，孤負帝鄉春。
口不言金帛，心常任屈伸。
阮公惟飲酒，陶令肯羞貧。
陽羨風流地，滄海遊寓人。
菱歌五湖遠，桂樹八公鄰。
青鳥迎孤棹，白雲隨一身。
潮隨秣陵上，月映石頭新。
未可逃名利，應須在縉紳。
汀洲芳杜色，勸爾暫垂綸。

能向府亭內，置茲山與林。
他人驌驦馬，而我薜蘿心。
雨止禁門肅，鶯啼官柳深。
長廊閟軍器，積水背城陰。
窓外王孫草，牀頭中散琴。
清風多仰慕，吾亦爾知音。

僧房來往久，露井每同觀。
白石抱新甃，蒼苔依舊欄。
空瓶宛轉下，長綆轆轤盤。
境界因心淨，泉源見底寒。
鐘鳴時灌頂，對此日閑安。

羅生殊衆色，獨爲表華滋。
雖雜蕙蘭處，無爭桃李時。
同人趨府暇，落日後庭期。
密葉散紅點，靈條驚紫蕤。
芳菲看不厭，採摘願來茲。

雲陰帶殘日，悵別此何時。
慾望黃山道，無由見所思。

爲政心閑物自閑，朝看飛鳥暮飛還。
寄書河上神明宰，羨爾城頭姑射山。

百花原頭望京師，黃河水流無已時。
窮秋曠野行人絕，馬首東來知是誰。

洛陽一別梨花新，黃鳥飛飛逢故人。
攜手當年共爲樂，無驚蕙草惜殘春。

中外相連弟與兄，新加小縣子男名。
纔年三十佩銅印，知爾弦歌漢水清。

吏部明年拜官後，西城必與故人期。
寄書春草年年色，莫道相逢玉女祠。

百歲老翁不種田，惟知曝背樂殘年。
有時捫虱獨搔首，目送歸鴻籬下眠。

〈末缺〉
江臯杜蘅綠，芳草日遲遲。
檜楫今何去，星郎出守時。
彤襜問風俗，明主寄惸嫠。
令下不徒爾，人和當在茲。
昔年經此地，微月有佳期。
洞口桂花白，巖前春草滋。
素沙靜津瀨，青壁帶川坻。
野鶴每孤立，林鼯常晝悲。

〈末缺〉
小山破體閑支策，落日梨花照空壁。
詩堪記室妬風流，畫與將軍作勍敵。

〈末缺〉
紫極殿前朝伏奏，龍華會裏日相望。
別離歲歲如流水，誰辨他鄉與故鄉。

