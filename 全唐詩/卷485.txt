
鮑溶，字德源。元和進士第，與韓愈、李正封、孟郊友善。集五卷，今編詩三卷。
女蘿寄青松，綠蔓花綿綿。
三五定君婚，結髮早移天。
肅肅羔雁禮，泠泠琴瑟篇。
恭承采蘩祀，敢效同車賢。
皎日不留景，良辰如逝川。
愁心忽移愛，花貌無歸妍。
翠袖皓珠粉，碧粉封綠錢。
新人易如玉，廢瑟難為弦。
寄謝蕣華木，榮君香閣前。
豈無搖落苦，貴與根蒂連。
希君舊光景，照妾薄暮年。
霜綃數幅八月天，彩龍引鳳堂堂然。
小載蕭仙穆公女，隨仙上歸玉京去。
仙路迢遙煙幾重，女衣清淨雲三素。
鬍髯毿珊雲髻光，翠蕤皎潔瓊華涼。
露痕煙跡漬紅貌，疑別秦宮初斷腸。
此天每在西北上，紫霄洞客曉煙望。
輕輕濛濛，龍言鳳語何從容，耳有響兮目無蹤。
杳杳默默，花張錦織，王母初自崑崙來，茅盈王方平在側。
青毛仙鳥銜錦符，謹上阿〈（一本有母字。）〉環起居王母書。
始知仙事亦多故，一隔絳河千歲〈（一作東海千年）〉餘。
詳玉字，多喜氣，瑤台明月來墮地。
冠劍低昂蹈舞頻，禮容盡若君臣事。
願言小仙藝，姓名許飛瓊，洞陰玉磬敲天聲。
樂王母，一送玉杯長命酒。
碧花醉，靈揚揚，笑賜二子長生方。
二子未及伸拜謝，蒼蒼上兮皇皇下。
璿閨羽帳華燭陳，方士夜降夫人神。
葳蕤半露芙蓉色，窈窕將期環佩身。
麗如三五月，可望難親近。
嚬黛含犀竟〈（一作翠黛含顰意）〉不言，春思秋怨誰能問。
欲求巧笑如生時，歌塵在空瑟銜絲。
神來未及夢相見，帝比初亡心更悲。
愛之欲其生又死，東流萬代無回水。
宮漏丁丁夜向晨，煙消霧散愁方士。
宮鴉叫赤光，潮聲入宮宮影涼。
火華啼露卷橫塘，金堤四合宛柔揚。
美人荷裙芙蓉妝，柔〈（一本此字缺）〉荑縈霧棹龍航。
采蓮一聲歌態長，青絲結眼捕鴛鴦。
江南客，水為鄉，舟為宅，能以筆鋒知地脈。
閑分楚水入丹青，不下此堂臨洞庭。
水文不浪煙不動，木末稜稜山碧重。
帝子應哀窈窕雲，客人似得嬋娟夢。
六月火光衣上生，齋心寂聽潺湲聲。
林冰搖鏡水拂簟，盡日獨臥秋風清。
因遊洞庭不出戶，疑君如有長生路。
玉壺先生在何處？
玉煙生窗午輕凝，晨華左耀鮮相淩。
人言天孫機上親手迹，有時怨別無所惜。
遂令武帝厭雲韶，金針天絲綴飄飄。
五聲寫出心中見，拊石喧金柏梁殿。
此衣春日賜何人，秦女腰肢輕若燕。
香風間旋眾彩隨，聯聯珍珠貫長絲。
眼前意是三清客，星宿離離繞身白。
鸞鳳有聲不見身，出宮入征隨伶人。
神仙如月只可望，瑤華池頭幾惆悵。
喬山一閉曲未終，鼎湖秋驚白頭浪。
念來若望神，追往如話夢。
夢神不無跡，誰使煩心用。
魯聖虛泣麟，楚狂浪歌鳳。
那言阮家子，更作窮途慟。
白道行深雲，雲高路彌細。
時時天上客，遺路人間世。
煙花最深處，井臼得空刺。
天寒鶴巢林，石長泉脈閉。
神化萬靈集，心期一朝契。
不見金板書，誰知阮家裔。
終期太古人，問取松柏歲。
御街多行客，行客悲春風。
楚老幾代人，種田煬帝宮。
零落池台勢，高低禾黍中。
崑崙九層臺，臺上宮城峻。
西母持地圖，東來獻虞舜。
虞宮禮成後，回駕仙風順。
十二樓上人，笙歌沸天引。
裴回扶桑路，白日生離恨。
青鳥更不來，麻姑斷書信。
乃知東海水，清淺誰能問。
閬峰綺閣幾千丈，瑤水西流十二城。
曾見周靈王太子，碧桃花下自吹笙。
遠道在天際，客行如浮雲。
浮雲不知歸，似我長望君。
秋至漢水高，南音何時聞。
瑤草難遠寄，西風氣氤氳。
常恐山嶽遊，不反鸞鳳羣。
無厭坐遲人，風雨驚斯文。
萬里疊嶂翠，一心浮雲閑。
羽人杏花發，倚樹紅瓊顏。
流水杳冥外，女蘿陰蔭間。
卻思人間世，多恐不可還。
青鳥飛難遠，春雲晴不閑。
但恐五靈車，山上復有山。
我鄉山川遙，秋晚空景促。
天明共雲散，日落依鳥宿。
主人逃名子，鶴發臥空谷。
野言得真風，山貌宜古服。
喜於無聲地，暫傲羲皇俗。
秋窗照疏螢，寒犬吠落木。
朝隱留此處，一點天邊宿。
今憶見此時，添悲覽止足。
遲遲清夜晝，幽路出深竹。
笑謝萬戶侯，余將恥干祿。
宿心不覺遠，事去勞追憶。
曠古川上懷，東流幾時息。
門前青山路，眼見歸不得。
曉夢雲月光，過秋蘭蕙色。
左崗青虯盤，右坂白虎踞。
誰識此中陵，祖龍藏身處。
別為一天地，下入三泉路。
珠華翔青鳥，玉影耀白兔。
山河一易姓，萬事隨人去。
白晝盜開陵，玄冬火焚樹。
哀哉送死厚，乃為棄身具。
死者不復知，回看漢文墓。
擇木無利刃，羨魚無巧綸。
如何不量力，自取中路貧。
前者不厭耕，一日不離親。
今來千裏外，我心不在身。
悠悠慈母心，惟願才如人。
蠶桑能幾許，衣服常著新。
一飯吐尺絲，誰見此殷勤。
別君歸耕去，持火燒車輪。
東風吹旅懷，鄉夢無夜無。
慚見君子堂，貧思上歸途。
海岳泛念深，涓塵復何須。
婆娑不在本，屈曲無弦弧。
惻惻奉離尊，承歡獨向隅。
時當鳳來日，孰用雞鳴夫。〈（一本無此二句。）〉
回首九仙門，皇家在玉壺。
慚非海人別，淚下不成珠。
蒙公虜生人，北築秦氏冤。
禍興蕭牆內，萬里防禍根。
城成六國亡，宮闕啟千門。
生人半為土，何用空中原。
奈何家天下，骨肉尚無恩。
投沙擁海水，安得久不翻。
乘高慘人魂，寒日易黃昏。
枯骨貫朽鐵，砂中如有言。
萬古驪山下，徒悲野火燔。
從事東軍正四年，相逢且喜偃兵前。
看尋狡兔翻三窟，見射妖星落九天。
江上柳營回鼓角，河陽花府望神仙。
秋風蕭颯醉中別，白馬嘶霜雁叫煙。
越嶺寒輕物象殊，海城台閣似蓬壺。
幾回入市鮫綃女，終歲啼花山鷓鴣。
雷令劍龍知去未，虎夷雲鶴亦來無。
就中靜事冥宵話，何惜雙輪訪病夫。
西方太白高，壯士羞病死。
心知報恩處，對酒歌易水。
沙鴻嗥天末，橫劍別妻子。
蘇武執節歸，班超束書起。
山河不足重，重在遇知己。
煙渚南鴻呼曉羣，章華宮娥怨行雲。
十二巫峰仰天綠，金車何處邀雲宿。
小腰婑墮三千人，宮衣水碧顏青春。
豈無一人似神女，忍使黛蛾常不伸。
黛蛾不伸猶自可，春朝諸處門常鎖。
金輿傳驚灞滻水，龍旗參天行殿巍。
左文皇帝右慎姬，北面侍臣張釋之。
因高知處邯鄲道，壽陵已見生秋草。
萬世何人不此歸，一言出口堪生老。
高歌倚瑟流清悲，徐樂哀生知為誰。
臣驚歡歎不可放，願賜一言釋名妄。
明珠為日紅亭亭，水銀為河玉為星。
泉宮一閉秦國喪，牧童弄火驪山上。
與世無情在速貧，棄尸於野由斯葬。
生死茫茫不可知，視不一姓君莫悲。
始皇有訓二世哲，君獨何人至於斯。〈（一本無上四句。）〉
灞陵一代無發毀，儉風本是張廷尉。
漢家代久淳風薄，帝重微行極荒樂。
青娥三千奉一人，班女不以色事君。
朝停玉輦詔同載，三十六宮皆眄睞。
不驚六馬緩天儀，從容鳴環前致辭。
君恩如海深難竭，妾命如絲輕易絕。
願陪阿母同小星，敢使太陽齊萬物。
週末幽王不可宗，妾聞上聖遺休風。
五更三老侍白日，八十一女居深宮。
願將輦內有餘席，回賜忠臣妾恩澤。
一時節義動賢君，千年名姓香氛氳，漸台水死何傷聞。
烏生幾子林蕭條，雄烏求食雌守巢。
夜愁風雨巢傾覆，常見一烏巢下宿。
日長雛饑雄未回，雌烏下巢去哀哀。
野田春盡少遺穀，尋食不得飢飛來。
黃雀亦引數青雀，雀飛未遠烏驚落。
既分青雀啖爾雛，爾雛雖長心何如。
將飛不飛猶未忍，古瑟寫哀哀不盡。
殺生養生復養生，嗚嗚嘖嘖何時平。
姑蘇宮，九層金臺半虛空。
雕楹璿題鬥皎潔，中有妖姬似明月。
西見洞庭秋鏡開，水華百里盤宮來。
越王采女能水戲，仙舟如龍旌曳翠。
羽蓋晴翻橘柚香，玉笙夜送芙蓉醉。
歸帆平靜君無勞，還從下下上高高。
促促晨復昏，死生同一源。
貴年不懼老，賤老傷久存。
朗朗哭前歌，絳旌引幽魂。
來為千金子，去臥百草根。
黃土塞生路，悲風送回轅。
金鞍舊良馬，四顧不入門。
生結千歲念，榮華及百孫。
黃金買性命，白刃酬一言。
寧知北山下，松柏侵田園。
〈（一作鮑防詩。末有師曠應律十句。旌旗不斷二句無。）〉
幹元發生春為宗，盛德在天斗建東。
東方歲星大明宮，南山喜氣搖晴空。
望雲五等舞萬玉，獻壽一聲出千峰。
文章垂彩禮樂正，太白下直旌旗紅。
旌旗不斷春風前，直如朱繩非爾妍。
促促生有涯，營營意無限。
無限意未申，有涯生已晚。
恩榮不可恃，天道歸寸管。
老如影隨人，時若車下阪。
行者歸期盡，居人心更遠。
涼風日蕭條，親戚長在眼。
多憂知無奈，聖賢莫能免。
客鳥投本枝，生生復深淺。
秋曉客迢迢，月清風楚楚。
草蟲夜侵我，唧唧床下語。
流年白日馳，微願不我與。
心如繅絲綸，輾轉多頭緒。
憑觴散煩襟，援瑟清夜拊。
回感帝子心，空堂有煙雨。
絲減悲不減，器新聲更古。
一弦有餘哀，何況二十五。
九月夜如年，幽房勞別夢。
不知別日遠，夜夜猶相送。
玉床暗蟲響，錦席寒淚凍。
明鏡失舊人，空林誤歸鳳。
新年堪愛惜，錦字亦珍重。
一念皎皎時，幽襟非所用。
金氣白日來，疏黃滿河關。
平居乏愉悅，況復身險艱。
一憶故鄉居，一望客人還。
兩心四海中，誰不傷朱顏。
雙燕不巢樹，浮萍不出山。
性命君由天，安得易其間。
休悲砌蟲苦，此日無人閒。
龍荒變露色，燕雁南為客。
遊子聲影中，涕零念離析。
四時如車馬，轉此今與昔。
往歎在空中，存事委幽跡。
翩翩日斂照，朗朗月繫夕。
物生春不留，年壯老還迫。
天機杳何為，長壽與松柏。
援琴悵獨立，高月對秋堂。
美人遠於月，徒望空景光。
坐憶執手時，七弦起淒涼。
平生知音少，君子安可忘。
客意如夢寐，路岐遍四方。
日遠迷所之，滿天心暗傷。
主奉二鯉魚，中含五文章。
惜無千金答，愁思盈中腸。
此夕臨風歎，零露沾衣裳。
東巖採薇人，巖際朝見月。
怪墮幽蘿間，非時更澄澈。
綠蘿就玉兔，再與高鳥歇。
清光照掌中，始悟石上發。
誰傳陰陽火，鑄此天地物。
深影藏半山，虛輪帶凝雪。
早回謝公賞，今遇樵夫說。
白日乘彩霞，翩翩對容發。
我圖辨鬼魅，信美留煙闕。
形神乍相逢，竟夕難取別。
如其終身照，可化黃金骨。
傾景安再中，人生有何常。
胡為少君別，風馭峨眉陽。
結我千日期，青山故人堂。
期盡師不至，望雲空燒香。
顧慚有限身，易老白日光。
懷君屢驚歎，支體安能強。
往聞清修籙，未究服食方。
瑤田有靈芝，眼見不得嘗。
玉壺貯天地，歲月亦已長。
若用壺中景，東溟又堪傷。
寄言赤玉簫，夜夜吹清商。
帝命河嶽神，降靈翼軒轅。
天王委管鑰，開閉秦北門。
頂戴日月光，口宣雨露言。
甲馬不及汗，天驕自亡魂。
清塚入內地，黃河窮本源。
風雲寢氣象，鳥獸翔旗幡。
軍人歌無胡，長劍倚崑崙。
終古鞭血地，到今耕稼繁。
樵客天一畔，何由拜旌軒。
願請執禦臣，為公動朱轓。
豈令群荒外，尚有辜帝恩。
願陳田舍歌，暫息四座喧。
條桑去附枝，薙草絕本根。
可惜漢公主，哀哀嫁烏孫。
松老秋意孤，夜涼吟風水。
山人在遠道，相憶中夜起。
春光如不至，幽蘭含香死。
響象離鶴情，念來一相似。
月斜掩扉臥，又在夢魂裏。
北風號薊門，殺氣日夜興。
咸陽三千里，驛馬如飢鷹。
行子久去鄉，逢山不敢登。
寒日慘大野，虜雲若飛鵬。
西北防秋軍，麾幢宿層層。
匈奴天未喪，戰鼓長登登。
漢卒馬上老，繁纓空絲繩。
誠知天所驕，欲罷又不能。
且攀隋宮柳，莫憶江南春。
師有懷鄉志，未為無事人。
玉堂向夕如無人，絲竹儼然宮商死。
細人何言入君耳，塵生金樽酒如水。
君今不念歲蹉跎，雁天明明涼露多。
華燈清凝久照夜，彩僮窈窕虛垂蘿。
入宮見妒君不察，暮入此地生風波。
此時不樂早休息，女顏易老君如何。
中林子規啼，云是古蜀帝。
蜀帝胡為鳥，驚急如罪戾。
一啼豔陽節，春色亦可替。
再啼孟夏林，密葉堪委翳。
三啼涼秋曉，百卉無生意。
四啼玄冥冬，雲物慘不霽。
芸黃壯士髮，沾灑妖姬袂。
悲深寒烏雛，哀掩病鶴翅。
胡為托幽命，庇質無完毳。
戚戚含至冤，卑卑忌群勢。
吾聞鳳凰長，羽族皆受制。
盍分翡翠毛，使學鸚鵡慧。
敵怨不在弦，一哀尚能繼。
那令不知休，泣血經世世。
古風失中和，衰代因鄭衛。
三歎尚淫哀，向渴嘻流涕。
如因異聲感，樂與中腸契。
至教一昏蕪，生人遂危脆。
古意歎通近，如上青天際。
荼蓼久已甘，空勞堇葵惠。
誰聞子規苦，思與正聲計。
明月搖落夜，深堂清淨弦。
中間楚妃奏，十指哀嬋娟。
寥寥夜含風，蕩蕩意如泉。
寂寞物無象，依稀語空煙。
旅人多西望，客雁難南前。
由來感神事，豈為無情傳。
容華能幾時，不再來者年。
此夕河漢上，雙星含淒然。
憶求無何鄉，了在赤穀村。
仙人居其中，將往問所存。
日入濛汜宿，石煙抱山門。
明月久不下，半峰照啼猿。
堂上白鶴翁，神清心無煩。
齋心侍席前，跪請長生恩。
云昔崆峒老，何詞受軒轅。
從星使變化，任日張乾坤。
若到舊鄉里，宛如曾討論。
風移嵓花氣，珠貫金經言。
涼夜惜易盡，青煙謝晨喧。
自唯腥膻體，難久留其藩。
幾世身在夢，百年雲無根。
悠悠竟何事，〈（一本無上二句。）〉愚智相憂冤。
歎息幾晚寤，蒙師招其魂。
至今瑤華心，每想清水源。
清蟬暫休響，豐露還移色。
金飆爽晨華，玉壺增夜刻。
已低疏螢焰，稍減哀蟬力。
迎社促燕心，助風勞雁翼。
一悲紈扇情，再想清淺憶。
高高拜月歸，軋軋挑燈織。
盈盈玉盤淚，何處無消息。
行蹋門外泉，坐披床上雲。
誰將許由事，萬古留與君。
虛洞閉金鎖，蠹簡藏鳥文。
蘿景深的的，蕙風閑熏熏。
餘有世上心，此來未及群。
殷勤諱名姓，莫遣樵客聞。
舊事與日遠，秋花仍舊香。
前年繡衣客，此節過此堂。
侍臣不自高，笑脫繡衣裳。
眠雲有餘態，入鳥不亂行。
我恐雲嵐色，損君鞍馬光。
君言此何言，且共覆前觴。
古人重一笑，買日輕金裝。
日盡秉燭遊，千年不能忘。〈（一本無上六句。）〉
君言此何言，明日皆異鄉。
明日非今日，下山道路長。
一從山下來，天地再炎涼。
此中會難得，夢君馬玄黃。
征人歌古曲，攜手上河梁。
李陵死別處，窅杳玄冥鄉。
憶昔從此路，連年征鬼方。
久行迷漢曆，三死氈衣裳。
百戰身且在，微功信難忘。
遠承雲臺議，非勢孰敢當。
落日弔李廣，白首過河陽。
閑弓失月影，勞劍無龍光。
去日始束髮，今來髮成霜。
虛名乃閒事，生見父母鄉。
掩抑大風歌，裴回少年場。
誠哉古人言，鳥盡良弓藏。
喪車出東門，生時馬無力。
何處入黃泉，嵩高山西北。
室人萬里外，久望君官職。
今與牽衣兒，翻號死消息。
平生江海上，我不空相識。
遠客迷畏途，孤鴻傷一翼。
行將雞黍祭，已是烏鳶食。
勸酒執禦郎，行人有哀色。
先悲三尺土，經歲哭不得。
眼前雙雙流，故袂安可拭。
一拜隔千里，生人意何極。
唯有陽春曲，永播清玉德。
昨日青春去，晚峰尚含妍。
雖留有餘態，脈脈防憂煎。
幽人惜時節，對此感流年。
赤城橋東見月夜，佛壟寺邊行月僧。
閑蹋莓苔繞琪樹，海光清淨對心燈。
風流東晉後，外學入僧家。
獨唱郢中雪，還遊天際霞。
雲村共香飯，水月喻秋花。
景物添新致，前程詎可涯。
昔從謝太守，賓客宛陵城。
有日持齋戒，高僧識姓名。
秋風送客去，安得盡忘情。
詩樓郡城北，窗牖敬亭山。
幾步塵埃隔，終朝世界閑。
憑師看粉壁，名姓在其間。
東亭最高峙，春樹繞山腰。
畫裏青鸞客，雲中碧玉簫。
秋風若西望，為我一長謠。
蓮華不朽寺，雕刻滿山根。
石汗知天雨，金泥落聖言。
思量施金客，千古獨消魂。
昨日新花紅滿眼，今朝美酒綠留人。
更宜明月含芳露，憑杖蕭郎夜賞春。
白雪翦花朱蠟蒂，折花傳笑惜春人。
請君白日留明日，一醉春風莫厭頻。
雲髻鳳文細，對君歌少年。
萬金酬一顧，可惜十千錢。
玉管傾杯樂，春園鬬草情。
野花無限意，處處逐人行。
聞道中山酒，一杯千日醒。
黃鶯似傳語，勸酒太叮嚀。
紅袂歌聲起，因君始得聞。
黃昏小垂手，與我駐浮雲。
相勸醉年華，莫醒春日斜。
春風宛陵道，萬里晉陽花。
碧綠草縈堤，紅藍花滿溪。
願君常踐蹋，莫使暗萋萋。
萋萋巫峽雲，楚客莫留恩。
歲久晉陽道，誰能向太原。
歲酒勸屠蘇，楚聲山鷓鴣。
春風入君意，千日不須臾。
