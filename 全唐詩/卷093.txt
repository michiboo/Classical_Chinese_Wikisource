

盧藏用，字子潛，幽州范陽人。舉進士，不調，隱居終南。長安中，召授左拾遺。中宗朝，歷中書舍人，黃門侍郎，修文館學士，以附太平公主，流驩州。詩八首。
上月重陽滿，中天萬乘來。
萸依佩裏發，菊向酒邊開。
聖澤煙雲動，宸文象緯迴。
小臣無以荅，願奉億千杯。

化塔龍山起，中天鳳輦迂。
綵旒牽畫剎，雜珮冒香萸。
寶葉擎千座，金英漬百盂。
秋雲飄聖藻，霄極捧連珠。

暮川罕停波，朝雲無留色。
故人琴與詩，可存不可識。
識心尚可親，琴詩非故人。
鳴臯初夢趙，蜀國已悲陳。
感化傷淪滅，魂交惜未申。
冥期失幽報，茲理復今晨。
前嗟成後泣，已矣將何及。
舊感與新悲，虛懷酬昔時。
趙侯鴻寶氣，獨負青雲姿。
羣有含妙識，衆象懸清機。
雄談盡物變，精義解人頤。
在陰既獨善，幽躍自爲疑。
踠彼千里足，傷哉一尉欺。
陳生富清理，卓犖兼文史。
思縟巫山雲，調逸岷江水。
鏗鏘哀忠義，感激懷知己。
負劒登薊門，孤遊入燕市。
浩歌去京國，歸守西山趾。
幽居探元化，立言見千祀。
埋沒經濟情，良圖竟云已。
坐憶平生遊，十載懷嵩丘。
題書滿古壁，採藥遍巖幽。
子微化金鼎，仙笙不可求。
榮哉宋與陸，名宦美中州。
存亡一暌阻，岐路方悠悠。
自予事山海，及茲人世改。
傳聞當世榮，皆入古人名。
無復平原賦，空餘鄰笛聲。
泣對西州使，悲訪北邙塋。
新墳蔓宿草，舊闕毀殘銘。
爲君成此曲，因言寄友生。
默語無窮事，凋傷共此情。

餞酒臨豐樹，褰帷出魯陽。
蕙蘭春已晚，桐柏路猶長。
祖逖方城鎮，安期外氏鄉。
從來二千石，天子命唯良。

國爲休徵選，輿因仲舉題。
山川襄野隔，朋酒灞亭暌。
零雨征軒騖，秋風別驥嘶。
驪歌一曲罷，愁望正淒淒。

天遊龍輦駐城闉，上苑遲光晚更新。
瑤臺半入黃山路，玉檻傍臨玄霸津。
梅香欲待歌前落，蘭氣先過酒上春。
幸預柏臺稱獻壽，願陪千畝及農晨。

皇女璚臺天漢潯，星橋月宇構山林。
飛蘿半拂銀題影，瀑布環流玉砌陰。
菊浦香隨鸚鵡泛，簫樓韻逐鳳凰吟。
瑤池駐蹕恩方久，璧月無文興轉深。

侯家主第一時新，上席華年不惜春。
珠釭綴日那知夜，玉斝流霞畏底晨。

岑羲，字伯華，文本之孫，第進士。則天時，爲天官員外郎。中宗朝，同中書門下三品。景雲初，進侍中，封南陽郡公，坐豫太平公主謀，伏誅。詩六首。
重九開科曆，千齡逢聖紀。
爰豫矚秦坰，昇高臨灞涘。
玉醴浮仙菊，瓊筵薦芳芷。
一聞帝舜歌，歡娛良未已。

寶臺聳天外，玉輦步雲端。
日麗重陽景，風搖季月寒。
梵堂遙集鴈，帝樂近翔鸞。
願獻延齡酒，長承湛露歡。

蒼茫南塞地，明媚上春時。
目極傷千里，懷君不自持。
征車別岐路，斜日下崦嵫。
一歎軺軒阻，悠悠即所思。

和風助律應韶年，清蹕乘高入望僊。
花笑鶯歌迎帝輦，雲披日霽俯皇川。
南山近壓仙樓上，北斗平臨御扆前。
一奉恩榮同鎬宴，空知率舞聽薰弦。

銀牓重樓出霧開，金輿步輦向天來。
泉聲迥入吹簫曲，山勢遙臨獻壽杯。
帝女含笑流飛電，乾文動色象昭回。
誠願北極拱堯日，微臣抃舞詠康哉。

金牓重樓開夜扉，瓊筵愛客未言歸。
銜歡不覺銀河曙，盡醉那知玉漏稀。

薛稷，字嗣通，汾陰人，道衡曾孫，魏徵外甥也。擢進士第，景龍中，昭文館學士。睿宗立，拜中書侍郎，參知機務。歷太子少保，以翊贊功封晉國公。工書畫，詩十四首。
陽靈配德，陰魄昭升。
堯壇鳳下，漢室龍興。
俔天作對，前旒是凝。
化行南國，道盛西陵。
造舟集灌，無德而稱。
我粢既潔，我醴既澄。
陰陰靈廟，光靈若憑。
德馨惟饗，孝思烝烝。

乾道既亨，坤元以貞。
肅雍攸在，輔佐斯成。
外睦九族，內光一庭。
克生睿哲，祚我休明。
欽若徽範，悠哉淑靈。
建茲清宮，於彼上京。
縮茅以獻，絜秬惟馨。
實受其福，斯乎億齡。

暮節乘原野，宣遊俯崖壁。
秋登華實滿，氣嚴鷹隼擊。
仙菊含霜泛，聖藻臨雲錫。
願陪九九辰，長奉千千曆。

寶宮星宿劫，香塔鬼神功。
王遊盛塵外，睿覽出區中。
日宇開初景，天詞掩大風。
微臣謝時菊，薄采入芳叢。

春氣動百草，紛榮時斷續。
白雲自高妙，裴回空山曲。
陽林花已紅，寒澗苔未綠。
伊余息人事，蕭寂無營欲。
客行雖云遠，翫之聊自足。

驅車越陝郊，北顧臨大河。
隔河望鄉邑，秋風水增波。
西登咸陽途，日暮憂思多。
傅巖既紆鬱，首山亦嵯峨。
操築無昔老，採薇有遺歌。
客遊節回換，人生知幾何〈杜甫云：「少保有古風，得之陝郊篇。」謂此作也〉。

天道寧殊俗，慈仁乃戢兵。
懷荒寄赤子，忍愛鞠蒼生。
月下瓊娥去，星分寶婺行。
關山馬上曲，相送不勝情。

憑軒聊一望，春色幾芬菲。
野外煙初合，樓前花正飛。
嬌鶯弄新響，斜日散餘暉。
誰忍孤遊客，言念獨依依。

令弟與名兄，高才振兩京。
別序聞鴻燕，離章動鶺鴒。
遠朋馳翰墨，勝地寫丹青。
風月相思夜，勞望潁川星。

九春風景足林泉，四面雲霞敞御筵。
花鏤黃山繡作苑，草圖玄灞錦爲川。
飛觴競醉心迴日，走馬爭先眼著鞭。
喜奉仙遊歸路遠，直言行樂不言旋。

主家園囿極新規，帝郊遊豫奉天儀。
歡宴瑤臺鎬京集，賞賜銅山蜀道移。
曲閣交映金精板，飛花亂下珊瑚枝。
借問今朝八龍駕，何如昔日望仙池。

客心驚落木，夜坐聽秋風。
朝日看容鬢，生涯在鏡中。

秦樓宴喜月裴回，妓筵銀燭滿庭開。
坐中香氣排花出，扇後歌聲逐酒來。

河洛風煙壯市朝，送君飛鳧去漸遙。
更思明年桃李月，花紅柳綠宴浮橋。

馬懷素，字惟白，潤州丹徒人，擢進士第。長安中，爲監察御史，守正不阿。開元初，拜戶部侍郎，昭文館學士，卒，謚曰文。詩十二首。
睿賞叶通三，宸遊契重九。
蘭將葉布席，菊用香浮酒。
落日下桑榆，秋風歇楊柳。
幸齊東戶慶，希薦南山壽。

季月啓重陽，金輿陟寶坊。
御旗橫日道，仙塔儼雲莊。
帝蹕千官從，乾詞七曜光。
顧慙文墨職，無以頌時康。

帝子今何去？重姻適異方。
離情愴宸掖，別路遶關梁。
望絕園中柳，悲纏陌上桑。
空餘願黃鶴，東顧憶迴翔〈黃鶴見漢書西域傳，公主歌云，願爲黃鵠兮歸故鄉〉。

潁川開郡邑，角宿分躔野。
君非仲舉才，誰是題輿者。
憫憫琴上鶴，蕭蕭路傍馬。
嚴程若可留，別袂希再把。

外牧資賢守，斯人奉帝俞。
淮南膺建隼，渭北暫分符。
坐歎煙波隔，行嗟物候殊。
何年昇美課，迴首北城隅。

玄籥飛灰出洞房，青郊迎氣肇初陽。
仙輿暫下宜春苑，御醴行開薦壽觴。
映水輕苔猶隱綠，緣堤弱柳未舒黃。
唯有裁花飾簪鬢，恆隨聖藻狎年光。

綵仗琱輿俯碧潯，行春御氣發皇心。
搖風細柳縈馳道，映日輕花出禁林。
遍野園亭開帟幕，連堤草樹狎衣簪。
謬參西掖霑堯酒，願沐南薰解舜琴。

日宇千門平旦開，天容萬象列昭回。
三陽候節金爲勝，百福迎祥玉作杯。
就暖風光偏著柳，辭寒雪影半藏梅。
何幸得參詞賦職，自憐終乏馬卿才。

主家臺沼勝平陽，帝幸歡娛樂未央。
掩映琱窗交極浦，參差繡戶繞迴塘。
泉聲百處傳歌曲，樹影千重對舞行。
聖酒一霑何以報，唯欣頌德奉時康。

積水逶迤繞直城，含虛皎鏡有餘清。
圖雲曲榭連緹幕，映日中塘間綵旌。
賞洽猶聞簫管沸，歡留更睹木蘭輕。
無勞海上尋仙客，即此蓬萊在帝京。

鳳樓䆗窱凌三襲，翠幌玲瓏瞰九衢。
複道中宵留宴衎，彌令上客想踟躕。

聞君出宰洛陽隅，賓友稱觴餞路衢。
別後相思在何處？祗應關下望仙鳧。


