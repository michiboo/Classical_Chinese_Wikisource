李中，字有中，隴西人。仕南唐為淦陽宰。《碧雲集》三卷，今編詩四卷。
和氣來無象，物情還暗新。
乾坤一夕雨，草木萬方春。
染水煙光媚，催花鳥語頻。
高臺曠望處，歌詠屬詩人。
維舟蘆荻岸，離恨若為寬。
煙火人家遠，汀洲暮雨寒。
天涯孤夢去，篷底一燈殘。
不是憑騷雅，相思寫亦難。
青春終日雨，公子莫思晴。
任阻西園會，且觀南畆耕。
最憐滋壠麥，不恨濕林鶯。
父老應相賀，豐年兆已成。
仙壇遺跡在，苔合落花明。
絳節何年返，白雲終日生。
旋新芳草色，依舊偃松聲。
欲問希夷事，音塵隔上清。
閒來仙觀問希夷，雲滿星壇水滿池。
羽客不知何處去，洞前花落立多時。
鶴氅換朝服，逍遙雲水鄉。
有時乘一葉，載酒入三湘。
塵夢年來息，詩魔老亦狂。
蓴羹與鱸膾，秋興最宜長。
行杯酌罷歌聲歇，不覺前汀月又生。
自是離人魂易斷，落花芳草本無情。
松桂煙霞蔽梵宮，詩流閑去訪支公。
石堂磬斷相逢夜，五老月生谿影空。
絕頂松堂喜暫遊，一宵玄論接浮丘。
雲開碧落星河近，月出滄溟世界秋。
塵裏年光何急急，夢中強弱自悠悠。
他時書劍酬恩了，願逐鸞車看十洲。
悠悠旅宦役塵埃，舊業那堪信未廻。
千里夢隨殘月斷，一聲蟬送早秋來。
壺傾濁酒終難醉，匣鎖青萍久不開。
唯有搜吟遣懷抱，涼風時復上高臺。
幽人棲息處，一到滌塵心。
蘚色花陰闊，棊聲竹逕深。
籬根眠野鹿，池面戲江禽。
多謝相留宿，開樽拂素琴。
岳寺棲缾錫，常人親亦難。
病披青衲重，晚剃白髭寒。
烘壁茶煙暗，填溝木葉乾。
昔年皆禮謁，頻到碧雲端。
其誰肯見尋，冷淡少知音。
塵土侵閑榻，煙波隔故林。
竹風醒晚醉，窗月伴秋吟。
道在唯求己，明時豈陸沈。
閒思王道者，逸格世難羣。
何處眠青嶂，従來愛白雲。
酒沽應獨醉，藥熟許誰分。
正作趨名計，如何得見君。
祗應紅杏是知音，灼灼偏宜間竹陰。
幾樹半開金谷暁，一溪齊綻武陵深。
艷舒百葉時皆重，子熟千年事莫尋。
誰步宋牆明月下，好香和影上衣襟。
長憶銜杯處，酕醄尚未闌。
江南正煙雨，樓上恰春寒。
好樹藏鶯密，平蕪徹野寛。
如今無處覓，音信隔波瀾。
暫別廟堂上，雄藩去豁情。
秋風生雁渚，晩霧濕龍旌。
吟裏過侯服，夢中歸帝城。
下車軍庶樂，千里月華清。
闔閭興霸日，繁盛復風流。
歌舞一塲夢，煙波千古愁。
樵人歸野徑，漁笛起扁舟。
觸目牽傷感，將行又駐留。
蘇臺蹤跡在，曠望向江濱。
往事誰堪問，連空草自春。
花疑西子臉，濤想伍胥神。
吟盡情難盡，斜陽照路塵。
致主嘉謀尚未伸，慨然深志與誰論。
喚廻古意琴開匣，陶出真情酒滿樽。
明月過溪吟釣艇，落花堆席睡僧軒。
九重夢卜時終在，莫向深雲獨閉門。
著得新書義更幽，負琴何處不遨逰。
玄宮寄宿月華冷，羽客伴吟松韻秋。
滿戶煙霞思紫閣，一帆風雨憶滄洲。
吾君側席求賢切，未可懸瓢枕碧流。
早是春愁觸目生，那堪春夕酒初醒。
貫珠聲罷人歸去，半落桃花月在庭。
暮春滴血一聲聲，花落年年不忍聽。
帶月莫啼江畔樹，酒醒逰子在離亭。
茅舍何寥落，門庭長綠蕪。
貧來賣書劍，病起憶江湖。
對枕暮山碧，伴吟涼月孤。
前賢多晩逹，莫歎有霜鬚。
干祿趨名者，迢迢別故林。
春風短亭路，芳草異鄉心。
雨過江山出，鶯啼村落深。
未知將雅道，何處謝知音。
咫尺風騷客，難諧面繼酬。
相思對煙雨，一雁下汀州。
花影誰家塢，笛聲何處樓。
榰笻朗吟罷，搔首獨遲留。
廬山多勝景，偏稱二君逰。
松徑蒼苔合，花陰碧澗流。
傾壺同坐石，搜句共登樓。
莫學天台客，逢山即駐留。
野外登臨望，蒼蒼煙景昬。
暖風醫病草，甘雨洗荒村。
雲散天邊野，潮廻島上痕。
故人不可見，倚杖役吟魂。
閑吟逰古觀，靜慮想神仙。
上景非難度，陰功不易全。
醮壇松作蓋，丹井蘚成錢。
浩浩紅塵裏，誰來叩自然。
恩酬期必報，豈是輙輕生。
神劍沖霄去，誰爲平不平。
警露精神異，沖天羽翼新。
千年一歸日，誰識令威身。
掛卻朝冠披鶴氅，羽人相伴恣遨逰。
忽因風月思茅嶺，便挈琴樽上葉舟。
野寺宿時魂夢冷，海門吟處水雲秋。
華陽洞府年光永，莫向仙鄉擬駐留。
遠公遺跡在東林，往事名存動苦吟。
杉檜已依靈塔老，煙霞空鎖影堂深。
入簾輕吹催香印，落石幽泉雜磬音。
十八賢人消息斷，蓮池千載月沈沈。
品格清於竹，詩家景㝡幽。
從栽向池沼，長似在汀洲。
玩好招溪叟，棲堪待野鷗。
影疎當夕照，花亂正深秋。
韻細堪清耳，根牢好繫舟。
故溪高㟁上，冷淡有誰逰。
每病風騷路，荒涼人莫逰。
惟君還似我，成癖未能休。
捨寐緣孤月，忘形為九秋。
垂名如不朽，那恨雪生頭。
一宿山前店，旅情安可窮。
猨聲鄉夢後，月影竹窗中。
南楚征途濶，東吳舊業空。
虎溪蓮社客，應笑此飄蓬。
春殘杜宇愁，越客思悠悠。
雨歇孤村裏，花飛遠水頭。
微風聲漸咽，高樹血應流。
因此頻廻首，家山隔幾州。
千峰雪盡鳥聲春，日永孤吟野水濱。
霄漢路岐昇未得，花時空拂滿衣塵。
巫峽雲深湘水遙，更無消息夢空勞。
夢廻深夜不成寐，起立閒庭花月高。
寥寥陋巷獨扃門，自樂清虛不厭貧。
數局棊中消永日，一罇酒裏送殘春。
雨催綠蘚鋪三徑，風送飛花入四鄰。
羨爾朗吟無外事，滄洲何必去垂綸。
寒松肌骨鶴心情，混俗陶陶隠姓名。
白髮只聞悲短景，紅塵誰解信長生。
壺中日月存心近，島外煙霞入夢清。
每許相親應計分，琴餘常見話蓬瀛。
風暖汀洲吟興生，遠山如畫雨新晴。
殘陽影裏水東注，芳草煙中人獨行。
閃閃酒帘招醉客，深深綠樹隠啼鶯。
盤桓漁舍忘歸去，雲靜高空月又明。
雄飛看是逼嵓廊，逸思常聞不暫忘。
公署靜眠思水石，古屛閑展看瀟湘。
老來酒病雖然減，秋杪詩魔更是狂。
乘興有時招羽客，橫琴移月啟茅堂。
藍袍竹簡佐琴堂，縣僻人稀覺日長。
愛靜不嫌官況冷，苦吟從聽鬢毛蒼。
閒尋野寺聽秋水，寄睡僧窗到夕陽。
鶱翥會應霄漢去，漁竿休更戀滄浪。
丹墀朝退後，靜院即冥搜。
盡日捲簾坐，前峰當檻秋。
烹茶留野客，展畫看蹌洲。
見說東林夜，尋常秉燭逰。
清名喧四海，何止並南金。
奧學羣英伏，多才萬乘欽。
秩參金殿峻，步歴紫微深。
顧問承中旨，絲綸演帝心。
褒雄饒義路，賈馬避詞林。
下直無他事，開門對遠岑。
軒窗來晚吹，池沼歇秋霖。
蘚點生棊石，茶煙過竹陰。
希夷元已逹，躁競豈能侵。
羽客閑陪飲，詩人伴靜吟。
自慙為滯物，多幸辱虛襟。
此日重遭遇，心期出陸沉。
門巷涼秋至，高梧一葉驚。
漸添衾簟爽，頓覺夢魂清。
暗促蓮開艷，乍催蟬發聲。
雨降炎氣減，竹引冷煙生。
戍客添歸思，行人怯遠程。
未逢征雁下，漸聽夜砧鳴。
張翰思鱸興，班姬詠扇情。
音塵兩難問，蛩砌月空明。
竟日散如絲，吟看半掩扉。
秋聲在梧葉，潤氣逼書幃。
曲澗泉承去，危簷燕帶歸。
寒蛩悲旅壁，亂蘚滑漁磯。
爽欲除幽簟，涼須換熟衣。
疎篷誰夢斷，荒徑獨逰稀。
偏稱江湖景，不妨鷗鷺飛。
㝡憐為瑞處，南畆稻苗肥。
長憶尋師處，東林寓泊時。
一秋同看月，無夜不論詩。
泉美茶香異，堂深磬韻遲。
鹿馴眠蘚徑，猨苦叫霜枝。
別後音塵隔，年來鬢髮衰。
趨名方汲汲，未果再逰期。
忽起尋師興，穿雲不覺勞。
相留看山雪，盡日論風騷。
竹影揺禪榻，茶煙上毳袍。
夢魂曾去否？舊國阻波濤。
危言危行是男兒，倚伏相牽豈足悲。
莫向汀洲時獨立，悠悠斜日照江蘺。
太皥御風，勾芒肇功。
蒼龍青旗，爰候祥風。
律以和應，□以感通。
鼎俎修蠁，時惟禮崇。
春來無樹不青青，似共東風別有情。
閒憶舊居湓水畔，數枝煙雨屬啼鶯。
最愛青青水國中，莫愁門外間花紅。
纎纎無力勝春色，撼起啼鶯恨晚風。
山陽舊社終經夢，容易言歸不可留。
瓶貯瀑泉離五老，錫揺江雨上孤舟。
魚行細浪分沙觜，雁逆高風下葦洲。
遙想枚皋宅邊寺，不知涼月共誰逰。
孤琴塵翳劍慵磨，自顧泥蟠欲奈何。
千里交親消息斷，一庭風雨夢魂多。
題橋未展相如志，叩角誰憐寗戚歌。
唯賴明公憐道在，敢攜蓑笠釣煙波。
每病風騷路，荒涼人莫逰。
惟君還似我，成癖未能休。
捨寐緣孤月，忘形為九秋。
垂名如不朽，那恨雪生頭。
悶見塵中光景促，仙鄉來禮紫陽君。
人居淡寂應難老，道在虛無不可聞。
松檜穏棲三島鶴，樓臺閑鎖九霄雲。
羨師向此朝星斗，一炷清香午夜焚。
閑憶當年逰物外，羽人曾許駐仙鄉。
溪頭烘藥煙霞暖，花下圍碁日月長。
偷摘蟠桃思曼倩，化成蝴蝶學蒙莊。
俗緣未斷歸浮世，空望林泉意欲狂。
悠悠離洞壑，冉冉上天津。
捧日終為異，從龍自有因。
高行四海雨，暖拂萬山春。
靜與霞相近，閑將鶴最親。
帝鄉歸莫問，楚殿夢曾頻。
白向封中起，碧從詩裏新。
冷容橫釣浦，輕縷絆蟾輪。
不滯濃還淡，無心卷復伸。
非煙聊擬議，干呂在逡廵。
會作五般色，為祥覆紫宸。
亭榭跨池塘，泓澄入座涼。
扶疎皆竹柏，冷淡似瀟湘。
萍嫩鋪波面，苔深鎖㟁傍。
朝廻逰不厭，僧到賞難忘。
最稱收殘雨，偏宜帶夕陽。
吟堪期謝眺，醉好命嵇康。
奢侈心難及，清虛趣最長。
月明垂釣興，何必憶滄浪。
岸春芳草合，幾處思纏綿。
向暮江蘺雨，初晴杜若煙。
靜宜幽鷺立，遠稱碧波連。
送別王孫處，萋萋南浦邊。
扁舟倦行役，寂寂宿江干。
半夜風雷過，一天星斗寒。
潮平沙觜沒，霜苦雁聲殘。
漁父何疎逸，扣舷歌未闌。
策杖尋幽客，相攜入竹扃。
野雲生晚砌，病鶴立秋庭。
茶美睡心爽，琴清塵慮醒。
輪蹄應少到，門巷草青青。
孤舟相憶久，何處倍關情。
野渡帆初落，秋風蟬一聲。
江浮殘照濶，雲散亂山橫。
漸去湓城遠，那堪新月生。
功名未立誠非晚，骨肉分飛又入秋。
枕上不堪殘夢斷，壁蛩窗月夜悠悠。
漁休渭水興周日，龍起南陽相蜀時。
不遇文王與先主，經天才業擬何為。
排空蒼翠異，輟櫂看崔嵬。
一面雨初歇，九峰雲正開。
當時思水石，便欲上樓臺。
隠去心難遂，吟餘首懶廻。
僧休傳紫閣，屛歇寫天台。
中有忘機者，逍遙不可陪。
煙冷暮江濱，高歌散誕身。
移舟過蓼㟁，待月正絲綸。
亦與樵翁約，同逰酒市春。
白頭雲水上，不識獨醒人。
道德吾君重，含貞本去華。
因知鍊神骨，何必在煙霞。
棊散庭花落，詩成海月斜。
瀛洲舊仙侶，應許寄丹砂。
讀書與磨劍，旦夕但忘疲。
儻若功名立，那愁變化遲。
塵從侵硯席，苔任滿庭墀。
明代搜揚切，升沉莫問龜。
掩戶當春畫，知君志在詩。
閑花半落處，幽客未來時。
野鳥穿莎徑，江雲過竹籬。
會須明月夜，與子水邊期。
酒醒江亭客，纏綿恨別離。
笙歌筵散後，風月夜長時。
耿耿看燈暗，悠悠結夢遲。
若無騷雅分，何計達相思。
懶向人前著紫衣，虛堂閑倚一條藜。
雖承雨露居龍闕，終憶煙霞夢虎溪。
睡起暁窗風淅淅，病來深院草萋萋。
有時乘興尋師去，煮茗同吟到日西。
結茅曾在碧江隈，多病貧身養拙來。
雨歇汀洲垂釣去，月當門巷訪僧廻。
靜臨窗下開琴匣，悶向牀頭潑酒醅。
逰宦等閒千里隔，空餘魂夢到漁臺。
門前煙水似瀟湘，放曠優遊興味長。
虛閣靜眠聽遠浪，扁舟閒上泛殘陽。
鶴翹碧蘚庭除冷，竹引清風枕簟涼。
犬吠疎籬明月上，鄰翁擕酒到茅堂。
無機終日狎沙鷗，得意高吟景且幽。
檻底江流偏稱月，簷前山朶最宜秋。
遙村處處吹橫笛，曲岸家家繫小舟。
別後再逰心未遂，設屏惟畫白蘋洲。
虎溪久駐靈蹤，禪外詩魔尚濃。
卷宿吟銷永日，移牀坐對千峰。
蒼苔冷鏁幽徑，微風閒坐古松。
自說年來老病，出門漸覺踈慵。
殘燭猶存月尚明，幾家幃幌夢魂驚。
星河漸沒行人動，歴歴林梢百舌聲。
仙鄉景已清，仙子啟琴聲。
秋月空山寂，淳風一夜生。
莎間蟲罷響，松頂鶴初驚。
因感浮華世，誰憐太古情。
信斷關河遠，相思秋夜深。
砌蛩聲咽咽，簷月影沈沈。
未遂青雲志，那堪素髮侵。
吟餘成不寐，徹曙四鄰砧。
竹林已蕭索，客思正如讐。
舊業吳江外，新蟬楚驛頭。
遙天疎雨過，列岫亂雲收。
今夕誰家宿，孤吟月色秋。
與君詩興素來狂，況入清秋夜景長。
溪閣共誰看好月，莎堦應獨聽寒螿。
卷中新句誠堪喜，身外浮名不足忙。
會約垂名繼前哲，任他玄髮盡如霜。
森森移得自山莊，植向空庭野興長。
便有好風來枕簟，更無閑夢到瀟湘。
廕來砌蘚經疎雨，引下溪禽帶夕陽。
閒約羽人同賞處，安排棊局就清涼。
昔年廬岳閑逰日，乘興因尋物外僧。
寄宿愛聽松葉雨，論詩惟對竹窗燈。
各拘片祿尋分別，高謝浮名竟未能。
一念支公安可見，影堂何處暮雲凝。
性拙才非逸，同心友亦稀。
風昬秋病眼，霜濕夜吟衣。
鶯谷期猶負，蘭陔養不違。
吾師惠佳句，勝得楚金歸。
年年三月暮，無計惜殘紅。
酷恨西園雨，生憎南陌風。
片隨流水遠，色逐斷霞空。
悵望叢林下，悠悠飲興窮。
折向離亭畔，春光滿手生。
羣花豈無艷，柔質自多情。
夾㟁籠溪月，兼風撼野鶯。
隋隄三月暮，飛絮想縱橫。
雖寄上都眠竹寺，逸情終憶白雲端。
閑登鍾阜林泉晩，夢去沃洲風雨寒。
新試茶經煎有興，舊嬰詩病捨終難。
常聞秋夕多無寐，月在高臺獨憑欄。
病後霜髭出，衡門寂寞中。
蠧侵書帙損，塵覆酒罇空。
池暗菰蒲雨，徑香蘭蕙風。
幽閒已得趣，不見卜窮通。
笻杖擔琴背俗塵，路尋茅嶺有誰羣。
仙翁物外應相遇，靈藥壺中必許分。
香入肌膚花洞酒，冷侵魂夢石牀雲。
伊予亦有朝修志，異日遨逰願見君。
君家池閣靜，一到且淹留。
坐聽蒹葭雨，如看島嶼秋。
杯盤深有興，吟笑迥忘憂。
更愛幽奇處，雙雙下野鷗。
影未沈山水面紅，遙天雨過促征鴻。
魂銷舉子不回首，閒照槐花驛路中。
流品是鴛鴦，翻飛雲水鄉。
風高離極浦，煙暝下方塘。
比鷺行藏別，穿荷羽翼香。
雙雙浴輕浪，誰見在瀟湘。
離思春來切，誰能慰寂寥。
花飛寒食過，雲重楚山遙。
耿耿夢徒往，悠悠鬢易凋。
那堪對明月，獨立水邊橋。
