

遙遙去巫峽，望望下章臺。
巴國山川盡，荊門煙霧開。
城分蒼野外，樹斷白雲隈。
今日狂歌客，誰知入楚來。

故鄉杳無際，日暮且孤征。
川原迷舊國，道路入邊城。
野戍荒煙斷，深山古木平。
如何此時恨，噭噭夜猿鳴。

鐘梵經行罷，香林坐入禪。
巖庭交雜樹，石瀨瀉鳴泉。
水月心方寂，雲霞思獨玄。
寧知人世裏，疲病得攀緣。

平生白雲意，疲薾愧爲雄。
君王謬殊寵，旌節此從戎。
挼繩當繫虜，單馬豈邀功。
孤劒將何托，長謠塞上風。

古壁仙人畫，丹青尚有文。
獨舞紛如雪，孤飛曖似雲。
自矜彩色重，寧憶故池羣。
江海聯翩翼，長鳴誰復聞。

邊地無芳樹，鶯聲忽聽新。
間關如有意，愁絕若懷人。
明妃失漢寵，蔡女沒胡塵。
坐聞應落淚，況憶故園春。

灼灼青春仲，悠悠白日昇。
聲容何足恃，榮吝坐相矜。
願與金庭會，將待玉書徵。
還丹應有術，煙駕共君乘。

匈奴猶未滅，魏絳復從戎。
悵別三河道，言追六郡雄。
雁山橫代北，狐塞接雲中。
勿使燕然上，惟留漢將功。

禺山金碧路，此地饒英靈。
送君一爲別，悽斷故鄉情。
片雲生極浦，斜日隱離亭。
坐看征騎沒，惟見遠山青。

別館分周國，歸驂入漢京。
地連函谷塞，川接廣陽城。
望迥樓臺出，途遙煙霧生。
莫言長落羽，貧賤一交情。

轉蓬方不定，落羽自驚弦。
山水一爲別，歡娛復幾年。
離亭暗風雨，征路入雲煙。
還因北山逕，歸守東陂田。

故人洞庭去，楊柳春風生。
相送河洲晚，蒼茫別思盈。
白蘋已堪把，綠芷復含榮。
江南多桂樹，歸客贈生平。

銀燭吐青煙，金樽對綺筵。
離堂思琴瑟，別路遶山川。
明月隱高樹，長河沒曉天。
悠悠洛陽道，此會在何年。

紫塞白雲斷，青春明月初。
對此芳樽夜，離憂悵有餘。
清冷花露滿，滴瀝檐宇虛。
懷君欲何贈，願上大臣書。

楚江復爲客，征棹方悠悠。
故人憫追送，置酒此南洲。
平生亦何恨，夙昔在林丘。
違此鄉山別，長謠去國愁。

寶劒千金買，平生未許人。
懷君萬里別，持贈結交親。
孤松宜晚歲，衆木愛芳春。
已矣將何道，無令白首新。

負書猶在漢，懷策未聞秦。
復此窮秋日，芳樽別故人。
黃金裝屢盡，白首契逾新。
空羨雙鳧舄，俱飛向玉輪。

陽山淫霧雨，之子慎攀登。
羗笮多珍寶，人言有愛憎。
欲酬明主惠，當盡使臣能。
勿以王陽道，迢遞畏崚嶒。

金天方肅殺，白露始專征。
王師非樂戰，之子慎佳兵。
海氣侵南部，邊風掃北平。
莫賣盧龍塞，歸邀麟閣名。

黃鶴煙雲去，青江琴酒同。
離帆方楚越，溝水復西東。
芙蓉生夏浦，楊柳送春風。
明日相思處，應對菊花叢。

謝病南山下，幽臥不知春。
使星入東井，云是故交親。
惠風吹寶瑟，微月憶清真。
憑軒一留醉，江海寄情人。

薊樓望燕國，負劒喜茲登。
清規子方奏，單戟我無能。
仲冬邊風急，雲漢復霜稜。
慷慨竟何道，西南恨失朋。

美人挾趙瑟，微月在西軒。
寂寞夜何久，殷勤玉指繁。
清光委衾枕，遙思屬湘沅。
空簾隔星漢，猶夢感精魂。

山水開精舍，琴歌列梵筵。
人疑白樓賞，地似竹林禪。
對戶池光亂，交軒巖翠連。
色空今已寂，乘月弄澄泉。

白玉仙臺古，丹丘別望遙。
山川亂雲日，樓榭入煙霄。
鶴舞千年樹，虹飛百尺橋。
還疑赤松子，天路坐相邀。

金門有遺世，鼎實恣和邦。
默語誰能識，琴樽寄北窗。
子牟戀魏闕，漁父愛滄江。
良時信同此，歲晚迹難雙。

人生固有命，天道信無言。
青繩一相點，白璧遂成冤。
請室閑逾邃，幽庭春未暄。
寄謝韓安國，何驚獄吏尊。

昔時幽徑裏，榮耀雜春叢。
今來玉墀上，銷歇畏秋風。
細葉猶含綠，鮮花未吐紅。
忘憂誰見賞，空此北堂中。

尋春遊上路，追宴入山家。
主第簪纓滿，皇州景望華。
玉池初吐溜，珠樹始開花。
歡娛方未極，林閣散餘霞。

公子好追隨，愛客不知疲。
象筵開玉饌，翠羽飾金巵。
此時高宴所，詎減習家池。
循涯倦短翮，何處儷長離？

〈以上三首，俱見《歲時雜詠》〉
三五月華新，遨遊逐上春。
相邀洛城曲，追宴小平津。
樓上看珠妓，車中見玉人。
芳宵殊未極，隨意守燈輪〈一本截首末二聯作絕句，題云《燈》〉。

聖人信恭己，天命允昭回。
蒼極神功被，青雲祕籙開。
垂衣受金冊，張樂宴瑤臺。
雲鳳休徵滿，魚龍雜戲來。
崇恩踰五日，惠澤暢三才。
玉帛羣臣醉，徽章縟禮該。
方覩升中禪，言觀拜洛迴。
微臣固多幸，敢上萬年杯。

大君忘自我，應運居紫宸。
揖讓期明辟，謳歌且順人。
軒宮帝圖盛，皇極禮容申。
南面朝萬國，東堂會百神。
雲陛旂常滿，天庭玉帛陳。
鐘石和睿思，雷雨被深仁。
承平信娛樂，王業本艱辛。
願罷瑤池宴，來觀農扈春。
卑宮昭夏德，尊老睦堯親。
微臣敢拜手，歌舞頌維新。

遊人獻書去，薄暮返靈臺。
傳道尋仙友，青囊賣卜來。
聞鶯忽相訪，題鳳久裴回。
石髓空盈握，金經祕不開。
還疑縫掖子，復似洛陽才。

日落滄江晚，停橈問土風。
城臨巴子國，臺沒漢王宮。
荒服任周甸，深山尚禹功。
巖懸青壁斷，地險碧流通。
古木生雲際，孤帆出霧中。
川途去無限，客思坐何窮。

秣馬臨荒甸，登高覽舊都。
猶悲墮淚碣，尚想臥龍圖。
城邑遙分楚，山川半入吳。
丘陵徒自出，賢聖幾凋枯。
野樹蒼煙斷，津樓晚氣孤。
誰知萬里客，懷古正躊躕。

的的明月水，啾啾寒夜猿。
客思浩方亂，洲浦寂無喧。
憶作千金子，寧知九逝魂。
虛聞事朱闕，結綬騖華軒。
委別高堂愛，窺覦明主恩。
今成轉蓬去，歎息復何言。

沿流辭北渚，結纜宿南洲。
合岸昏初夕，廻塘暗不流。
臥聞塞鴻斷，坐聽峽猿愁。
沙浦明如月，汀葭晦若秋。
不及能鳴雁，徒思海上鷗。
天河殊未曉，滄海信悠悠。

少學縱橫術，遊楚復遊燕。
棲遑長委命，富貴未知天。
聞道沈冥客，青囊有秘篇。
九宮探萬象，三算極重玄。
願奉唐生訣，將知躍馬年。
非同墨翟問，空滯殺龍川。

忽聞天上將，關塞重橫行。
始返樓蘭國，還向朔方城。
黃金裝戰馬，白羽集神兵。
星月開天陣，山川列地營。
晚風吹畫角，春色耀飛旌。
寧知班定遠，猶是一書生。

昨夜滄江別，言乖天漢遊。
寧期此相遇，尚接武陵洲。
結綬還逢育，銜杯且對劉。
波潭一瀰瀰，臨望幾悠悠。
山水丹青雜，煙雲紫翠浮。
終愧神仙友，來接野人舟。

輶軒鳳皇使，林藪鶡雞冠。
江湖一相許，雲霧坐交歡。
興盡崔亭伯，言忘釋道安。
林光稍欲暮，歲物已將闌。
古樹蒼煙斷，虛亭白露寒。
瑤琴山水曲，今日爲君彈。

世上無名子，人間歲月賒。
縱橫策已棄，寂寞道爲家。
臥病誰能問，閒居空物華。
猶憶靈臺友，棲真隱太霞。
還丹奔日御，却老餌雲芽。
寧知白社客，不厭青門瓜。

摘蘭藉芳月，祓宴坐廻汀。
泛灩清流滿，葳蕤白芷生。
金弦揮趙瑟，玉指弄秦箏。
巖榭風光媚，郊園春樹平。
煙花飛御道，羅綺照昆明。
日落紅塵合，車馬亂縱橫。

江潭共爲客，洲浦獨迷津。
思積芳庭樹，心斷白眉人。
同衾成楚越，別島類胡秦。
林岸隨天轉，雲峰逐望新。
遙遙終不見，默默坐含嚬。
念別疑三月，經遊未一旬。
孤舟多逸興，誰共爾爲鄰。

空濛巖雨霽，爛熳曉雲歸。
嘯旅乘明發，奔橈騖斷磯。
蒼茫林岫轉，絡繹漲濤飛。
遠岸孤煙出，遙峰曙日微。
前瞻未能眴，坐望已相依。
曲直多今古，經過失是非。
還期方浩浩，征思日騑騑。
寄謝千金子，江海事多違。

肅徒歌伐木，騖檝漾輕舟。
靡迤隨廻水，潺湲泝淺流。
煙沙分兩岸，露島夾雙洲。
古樹連雲密，交峰入浪浮。
巖潭相映媚，谿谷屢環周。
路迥光逾逼，山深興轉幽。
麕鼯寒思晚，猿鳥暮聲秋。
誓息蘭臺策，將從桂樹遊。
因書謝親愛，千歲覓蓬丘。

東巖初解纜，南浦遂離羣。
出沒同洲島，沿洄異渚濆〈一作「棲泊異江濆」〉。
風煙猶可望，歌笑浩難聞。
路轉青山合，峰廻白日曛。
奔濤上漫漫，積水下沄沄。
倏忽猶疑及，差池復兩分。
離離間遠樹，藹藹沒遙氛。
地上巴陵道，星連牛斗文。
孤狖啼寒月，哀鴻呌斷雲。
仙舟不可見，搖思坐氛氳。

生涯良浩浩，天命固諄諄。
聞道神仙尉，懷德遂爲鄰。
疇昔逢堯日，衣冠仕漢辰。
交遊紛若鳳，詞翰宛如麟。
太息勞黃綬，長思謁紫宸。
金蘭徒有契，玉樹已埋塵。
把臂雖無託，平生固亦親。
援琴一流涕，舊館幾霑巾。
杳杳泉中夜，悠悠世上春。
幽明長隔此，歌哭爲何人。

寂寥守寒巷，幽獨臥空林。
松竹生虛白，階庭橫古今。
鬱蒸炎夏晚，棟宇閟清陰。
軒窗交紫靄，簷戶對蒼岑。
鳳蘊仙人籙，鸞歌素女琴。
忘機委人代，閉牖察天心。
蛺蝶憐紅藥，蜻蜓愛碧潯。
坐觀萬象化，方見百年侵。
擾擾將何息，青青長苦吟。
願隨白雲駕，龍鶴相招尋。

孟秋首歸路，仲月旅邊亭。
聞道蘭山戰，相邀在井陘。
屢鬬關月滿，三捷虜雲平。
漢軍追北地，胡騎走南庭。
君爲幕中士，疇昔好言兵。
白虎鋒應出，青龍陣幾成。
披圖見丞相，按節入咸京。
寧知玉門道，翻作隴西行。
北海朱旄落，東歸白露生。
縱橫未得意，寂寞寡相迎。
負劒空歎息，蒼茫登古城。

漢庭榮巧宦，雲閣薄邊功。
可憐驄馬使，白首爲誰雄。

故鄉今日友，歡會坐應同。
寧知巴峽路，辛苦石尤風。

望苑長爲客，商山遂不歸。
誰憐北陵井，未息漢陰機。

白雲蒼梧來，氛氳萬里色。
聞君太平世，棲泊靈臺側。

有道君匡國，無悶余在林。
白雲峨眉上，歲晚來相尋。

暮春嘉月，上巳芳辰。
羣公禊飲，于洛之濱。
奕奕車騎，粲粲都人。
連帷競野，袨服縟津。
青郊樹密，翠渚萍新。
今我不樂，含意□申。


