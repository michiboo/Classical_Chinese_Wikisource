

姚崇，初名元崇，又名元之，陝州人。貞觀中，應下筆成章舉，授濮州司倉，五遷夏官郎中。時契丹擾河北，軍機填委，元崇剖析若流，則天奇之，超遷夏官侍郎，尋同鳳閣鸞臺平章事。中宗朝，出爲刺史。睿宗立，拜兵部尚書，同中書門下，進中書令，後復貶刺史。先天中，還爲尚書，知政事，遷紫微令。開元中，與盧懷慎、源乾曜同居宰執。崇獨當重任，明於庶務，斷割不滯，號稱名相。尋薦宋璟自代，以開府儀同三司罷政，仍五日一參，入閣供奉。集十卷，今存詩六首。
二室三塗光地險，均霜揆日處天中。
石泉石鏡恆留月，山鳥山花競逐風。
周王久謝瑤池賞，漢主懸慙玉樹宮。
別有祥煙伴佳氣，能隨輕輦共蔥蔥。

遊豫停仙蹕，登臨對晚晴。
川鳧連倒影，巖鳥應虛聲。
野奏風成曲，山居雲作纓。
今朝丘壑上，高興小蓬瀛。

南山開寶曆，北渚對芳蹊。
的歷風梅度，參差露草低。
堯樽臨上席，舜樂下前溪。
任重由來醉，乘酣志轉迷。

明月有餘鑒，羈人殊未安。
桂含秋樹晚，波入夜池寒。
灼灼雲枝淨，光光草露團。
所思迷所在，長望獨長歎。

夜渚帶浮煙，蒼茫晦遠天。
舟輕不覺動，纜急始知牽。
聽草遙尋岸，聞香暗識蓮。
唯看孤帆影，常似客心懸。

恭聞帝里生靈沼，應報明君鼎業新。
既協翠泉光寶命，還符白水出真人。
此時舜海潛龍躍，此地堯河帶馬巡。
獨有前池一小雁，叨承舊惠入天津。

扇掩將雛曲，釵承墮馬鬟〈見《海錄碎事》。又見後張昌宗《太平公主山亭侍宴》詩〉。

宋璟，邢州南和人。登進士第，調上黨尉，爲監察御史，遷鳳閣舍人，則天高其才。神龍初，拜黃門侍郎。睿宗朝，以吏部尚書同中書門下三品。開元初，進御史大夫，出爲睦州刺史，徙廣州都督。還，拜尚書兼侍中，封廣平郡公，後以右丞相致仕。璟耿介有大節，立朝屢忤權嬖，被貶黜，卒不改其操。集十卷，今存詩六首。
丞相邦之重，非賢諒不居。
老臣慵且憊，何德以當諸。
厚秩先爲忝，崇班復此除。
太常陳禮樂，中掖降簪裾。
聖酒山河潤，仙文象緯舒。
冒恩懷寵錫，陳力省空虛。
郭隗慙無駿，馮諼媿有魚。
不知周勃者，榮幸定何如。

侍飲終酺會，承恩續勝遊。
戴天惟慶幸，選地即殊尤。
北向祗雙闕，南臨賞一丘。
曲江新溜暖，上苑雜花稠。
亹亹韶弦屢，戔戔賁帛周。
醉歸填畛陌，榮耀接軒裘。

帝道薄存兵，王師尚有征。
是關司馬法，爰命總戎行。
畫閫崇威信，分麾盛寵榮。
聚觀方結轍，出祖遂傾城。
聖酒江河潤，天詞象緯明。
德風邊草偃，勝氣朔雲平。
宰國推良器，爲軍挹壯聲。
至和常得體，不戰即亡精。
以智泉寧竭，其徐海自清。
遲還廟堂坐，贈別故人情。

秦地雄西夏，幷州近北胡。
禹行山啓路，舜在邑爲都。
忽視寒暄隔，深思險易殊。
四時宗伯敘，六義宰臣鋪。
徵作宮常應，星環日每紆。
盛哉逢道合，良以致亨衢。

回鑾下蒲坂，飛斾指秦京。
雒上黃雲送，關中紫氣迎。
霞朝看馬色，月曉聽雞鳴。
防拒連山險，長橋壓水平。
省方知化洽，察俗覺時清。
天下長無事，空餘襟帶名。

我望風煙接，君行霰雪飛。
園亭若有送，楊柳最依依。

