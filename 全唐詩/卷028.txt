
〈《竹枝》本出於巴渝，唐貞元中，劉禹錫在沅湘以俚歌鄙陋，乃依騷人《九歌》作《竹枝新辭》九章，教里中兒歌之，由是盛於貞元、元和之間，其音協黃鍾羽末，如吳聲含思宛轉，有淇濮之豔。〉
帝子蒼梧不復歸，洞庭葉下荊雲飛。
巴人夜唱竹枝後，腸斷曉猨聲漸稀。
白帝城頭春草生，白鹽山下蜀江清。
南人上來歌一曲，北人莫上動鄉情。

山桃紅花滿上頭，蜀江春水拍江流。
花紅易衰似郎意，水流無限似儂愁。

江上朱樓新雨晴，瀼西春水縠文生。
橋東橋西好楊柳，人來人去唱歌行。

日出三竿春霧消，江頭蜀客駐蘭橈。
凴寄狂夫書一紙，住在成都萬里橋。

兩㟁山花似雪開，家家春酒滿銀杯。
昭君坊中多女伴，永安宮外踏青來。

瞿塘嘈嘈十二灘，此中道路古來難。
長恨人心不如水，等閒平地起波瀾。

巫峽蒼蒼煙雨時，清猨啼在最高枝。
箇裏愁人腸自斷，由來不是此聲悲。

城西門前灩澦堆，年年波浪不能摧。
懊惱人心不如石，少時東去復西來。

山上層層桃李花，雲間煙火是人家。
銀釧金釵來負水，長刀短笠去燒畬。
楊柳青青江水平，聞郎江上唱歌聲。
東邊日出西邊雨，道是無情還有情。

楚水巴山江雨多，巴人能唱本鄉歌。
今朝北客思歸去，廻入紇那披綠蘿。
瞿塘峽口冷煙低，白帝城頭月向西。
唱到竹枝聲咽處。寒猨晴鳥一時啼。

竹枝苦怨怨何人，夜靜山空歇又聞。
蠻兒巴女齊聲唱，愁殺江樓病使君。

巴東船舫上巴西，波面風生雨腳齊。
水蓼冷花紅簇蔟，江蘺溼葉碧萋萋。

江畔誰人唱竹枝，前聲斷咽後聲遲。
怪來調苦緣詞苦，多是通州司馬詩。
荊門灘急水潺潺，兩㟁猨啼煙滿山。
渡頭年少應官去，月落西陵望不還。

巫峽雲開神女祠，綠潭紅樹影參差。
下牢戍口初相問，無義灘頭剰別離。

石壁千重樹萬重，白雲斜掩碧芙蓉。
昭君溪上年年月，獨自嬋娟色最濃。

十二峰頭月欲低，空濛江上子規啼。
孤舟一夜東歸客，泣向春風憶建溪。
門前春水白蘋花，㟁上無人小艇斜。
商女經過江欲暮，散拋殘食飼神雅。

亂繩千結絆人深，越羅萬丈表長尋。
楊柳在身垂意緒，藕花落盡見蓮心。
〈《楊柳枝》者，古題所謂《折楊柳》，本白居易洛中所製，宣宗朝國樂唱是辭，帝問「永豐在何處？」因取兩株植於禁中。居易又作辭一章。〉
一樹春風萬萬枝，嫩於金色軟於絲。
永豐西角荒園裏，盡日無人屬阿誰？

一樹衰殘委泥土，雙枝榮耀植天庭。
定知玄象今春後，柳宿光中添兩星。
六么水調家家唱，白雪梅花處處吹。
古歌舊曲君休聽，聽取新翻楊柳枝。

陶令門前四五樹，亞夫營裏百千條。
何似東都正二月，黃金枝映洛陽橋。

依依嫋嫋復青青，句引清風無限情。
白雪花繁空撲地，綠絲條弱不勝鶯。

紅板江橋青酒旗，館娃宮暖日斜時。
可憐雨歇東風定，萬樹千條各自垂。

蘇州楊柳任君誇，更有錢塘勝館娃。
若解多情尋小小，綠楊深處是蘇家。

蘇家小女舊知名，楊柳風前別有情。
剝條盤作銀環様，卷葉吹為玊笛聲。

葉含濃露如啼眼，枝嫋輕風似舞腰。
小樹不禁攀折苦，乞君留取兩三條。

人言柳葉是愁眉，更有愁腸似柳絲。
柳絲挽斷腸牽斷，彼此應無續得期。
一樹依依在永豐，兩枝飛去杳無蹤。
玊皇曾采人間曲，應逐歌聲入九重。
塞北梅花羌笛吹，淮南桂樹小山詞。
請君莫奏前朝曲，聽唱新翻楊柳枝。

南陌東城春早時，相逢何處不依依。
桃紅李白皆誇好，須得垂楊相發輝。

鳯闕輕遮翡翠帷，龍墀遙望麯塵絲。
御溝春水柳暉映，狂殺長安年少兒。

金谷園中鶯亂飛，銅駝陌上好風吹。
城東桃李須臾盡，爭似垂楊無限時。

花蕚樓前初種時，美人樓上鬬腰支。
如今拋擲上街裏，露葉如啼欲恨誰。

煬帝行宮汴水濱，數株殘柳不勝春。
昨來風起花如雪，飛入宮牆不見人。

御陌青門拂地垂，千條金縷萬條絲。
如今綰作同心結，將贈行人知不知。

城外春風滿酒旗，行人揮袂日西時。
長安陌上無窮樹，惟有垂楊管別離。

輕盈嫋娜占春華，舞榭妝樓處處遮。
春盡絮飛留不得，隨風好去落誰家。
楊子江頭煙景迷，隋家宮樹拂金堤。
嵯峨猶有當時，色半蘸波中水鳥棲。

迎得春光先到來，淺黃輕綠映樓臺。
只緣嫋娜多情思，便被春風長請挼。

巫峽巫山楊柳多，朝雲暮雨遠相和。
因想陽臺無限事，為君廻唱竹枝歌。
暫憑樽酒送無憀，莫損愁眉與細腰。
人世死前惟有別，春風爭擬惜長條。

含煙惹霧每依依，萬緒千條拂落暉。
為報行人休盡折，半留相送半迎歸。
梁苑隋堤事巳空，萬條猶舞舊春風。
那堪更想千年後，誰見楊花入漢宮。
傷見路傍楊柳春，一枝折盡一重新。
今年還折去年處，不送去年離別人。
宜春苑外最長條，閒嫋春風伴舞腰。
正是玉人腸斷處，一渠春水赤欄橋。

南內牆東御路傍，預知春色柳絲黃。
杏花未肯無情思，何事情人最斷腸。

蘇小門前柳萬條，毿毿金線拂平橋。
黃鶯不語東風起，深閉朱門伴細腰。

金縷毿毿碧瓦溝，六宮眉黛惹春愁。
晚來更帶龍池雨，半拂欄干半入樓。

館娃宮外鄴城西，遠映征帆近拂堤。
繫得王孫歸意切，不關春草綠萋萋。

兩兩黃鸝色似金，嫋枝啼露動芳音。
春來幸自長如線，可惜牽纏蕩子心。

御柳如絲映九重，鳯凰窗柱繡芙蓉。
景陽樓畔千條露，一面新妝待曉鍾。

織錦機邊鶯語頻，停梭垂涙憶征人。
塞門三月猶蕭索，縦有垂楊未覺春。
春入行宮映翠微，玄宗侍女舞煙絲。
如今柳向空城綠，玊笛何人更把吹。

爛熳春歸水國時，吳王宮殿柳垂絲。
黃鶯長叫空閨畔，西子無因更得知。
鳯樓高映綠陰陰，凝碧多含雨露深。
莫謂一枝柔軟力，幾曾牽破別離心。

館娃宮畔響廊前，依託吳王養翠煙。
劍去國亡臺榭毀，卻隨紅樹噪秋蟬。

穠低似中陶潛酒，軟極如傷宋玊風。
多謝將軍遶營種，翠中閒卓戰旗紅。

高僧愛惜遮江寺，逰子傷殘露野橋。
爭似著行垂上苑，碧桃紅杏對揺揺。
莫折宮前楊柳枝，玄宗曾向笛中吹。
傷心日暮煙霞起，無限春愁生翠眉。

凝碧池邊歛翠眉，景陽臺下綰青絲。
那勝妃子朝元閣，玉手和煙弄一枝。
靈和風暖太昌春，舞線揺絲向昔人。
何似曉來江雨後，一行如畫隔遙津。

彭澤初栽五樹時，只應閒看一枝枝。
不知天意風流處，要與佳人學畫眉。

暖傍離亭靜拂橋，入流穿檻綠揺揺。
不知落日誰相送，魂斷千條與萬條。

春來綠樹遍天涯，未見垂楊未可誇。
晴日萬株煙一陣，閒坊兼是莫愁家。

十首當年有舊詞，唱青歌翠幾無遺。
未曾得向行人道，不為離情莫折伊。
〈乾符五年，能為許州刺史，令部伎作《楊柳枝》健舞，復賦其辭為新聲。〉
華清高樹出離宮，南陌柔條帶暖風。
誰見輕陰是良夜，瀑泉聲畔月明中。

洛橋晴影覆江船，羌笛秋聲濕塞煙。
閒想習池公宴罷，水蒲風絮夕陽天。

嫩綠輕懸似綴旒，路人遙見隔宮樓。
誰能更近丹墀種，解播皇風入九州。

暖風晴日斷浮埃，廢路新條發釣臺。
處處輕輕可惆悵，後人攀處古人栽。

潭上江邊嫋嫋垂，日高風靜絮相隨。
青樓一樹無人見，正是女郎眠覺時。

汴水高懸百萬條，風清兩㟁一時揺。
隋家力盡虛栽得，無限春風屬聖朝。

和花煙樹九重城，夾路春陰十萬營。
惟向邊頭不堪望，一株顦顇少人行。

窗外齊垂旭日初，樓邊輕好暖風徐。
逰人莫道栽無益，桃李清陰卻不如。

衆木猶寒獨早青，御溝橋畔曲江亭。
陶家舊日應如此，一院春條綠遶㕔。

帳偃纓垂細復繁，令人心想石家園。
風條月影皆堪重，何事侯門愛樹萱。
數首新詞帶恨成，柳絲牽我我傷情。
柔娥幸有腰支穩，試踏吹聲作唱聲。

高出軍營遠映橋，賊兵曾斫火曾燒。
風流性在終難改，依舊春來萬萬條。

縣依陶令想嫌迂，營伴將軍即大麤。
此日與君除萬恨，數篇風調更應無。

狂似纎腰軟勝綿，自多情態更誰憐。
逰人不折還堪恨，拋向橋邊與路邊。

朝陽晴照綠楊煙，一別通波十七年。
應有舊枝無處覓，萬株風裏卓旌旃。

晴垂芳態吐牙新，雨擺輕條濕面春。
別有出牆高數尺，不知揺動是何人。

暖梳簮朶事登樓，因掛垂楊立地愁。
牽斷綠絲攀不得，半空懸著玉搔頭。

西園高樹後庭根，處處尋芳有摺痕。
終憶舊逰桃葉舍，一株斜映竹籬門。

劉白蘇臺總近時，當初章句是誰推。
纎腰舞盡春楊柳，未有儂家一首詩。
解凍風來末上青，解垂羅袖拜卿卿。
無端嫋娜臨官路，舞送行人過一生。

吳王宮裏色偏深，一簇纎條萬縷金。
不憤錢塘蘇小小，引郎枝下結同心。

橋北橋南千萬條，恨伊張緒不相饒。
金羈白馬臨風望，認得羊家靜婉腰。

狂雪隨風撲馬飛，惹煙無力被風欹。
莫教移入靈和殿，宮女三千又妬伊。

裊翠籠煙拂暖波，舞裙新染麯塵羅。
章華臺畔隋堤上，倚得春風爾許多。
軟碧揺煙似送人，映花時把翠眉嚬。
青青自是風流主，漫颭金絲待洛神。

瑟瑟羅裙金縷腰，黛眉偎破未重描。
醉來咬損新花子，拽住仙郎儘放嬌。

鵲橋初就咽銀河，今夜仙郎自性和。
不是昔年攀桂樹，豈能月裏索姮娥。
閭門風暖落花乾，飛遍江南雪不寒。
獨有晩來臨水驛，閒人多憑赤䦨干。

有池有榭即濛濛，浸潤翻成長養功。
恰似有人長㸃檢，著行排立向春風。

根柢雖然傍濁河，無妨終日近笙歌。
驂驂金帶誰堪比，還笑黃鶯不較多。

萬株枯槁怨亡隋，似弔吳臺各自垂。
好是淮陰明月裏，酒樓橫笛不勝吹。
九曲黃河萬里沙，浪淘風簸自天涯。
如今直上銀河去，同到牽牛織女家。

洛水橋邊春日斜，碧流輕淺見瓊沙。
無端陌上狂風急，驚起鴛鴦出浪花。

汴水東流虎眼文，清淮曉色鴨頭春。
君看渡口淘沙處，渡卻人間多少人。

鸚鵡洲頭浪颭沙，青樓春望日將斜。
銜泥燕子爭歸舍，獨自狂夫不憶家。

濯錦江邊兩㟁花，春風吹浪正淘沙。
女郎剪下鴛鴦錦，將向中流匹晚霞。

日照澄洲江霧開，淘金女伴滿江隈。
美人首飾侯王印，盡是沙中浪底來。

八月濤聲吼地來，頭高數丈觸山迴。
須臾卻入海門去，捲起沙堆似雪堆。

莫道讒言如浪深，莫言遷客似沙沉。
千淘萬漉雖辛苦，吹盡狂沙始到金。

流水淘沙不暫停，前波未滅後波生。
令人忽憶瀟湘渚，迴唱迎神三兩聲。
一泊沙來一泊去，一重浪滅一重生。
相攪相淘無歇日，會教山海一時平。

白浪茫茫與海連，平沙浩浩四無邊。
暮去朝來淘不住，遂令東海變桑田。

青草湖中萬里程，黃梅雨裏一人行。
愁見灘頭夜泊處，風翻暗浪打船聲。

借問江湖與海水，何似君情與妾心。
相恨不如潮有信，相思始覺海非深。

海底飛塵終有日，山頭化石豈無時。
誰道小郎拋小婦，船頭一去沒逥期。

隨波逐浪到天涯，遷客生還有幾家。
卻到帝鄉重富貴，請君莫忘浪淘沙。
灘頭細草接疎林，浪惡罾船半欲沈。
宿鷺眠洲非舊浦，去年沙觜是江心。

蠻歌豆蔻北人愁，松雨蒲風夜艇秋。
浪起鵁鶄眠不得，寒沙細細入江流。
楊柳欎青青，竹枝無限情。
同郎一回顧，聽唱紇那聲。

踏曲興無窮，調同詞不同。
願郎千萬壽，長作主人翁。
湘水流，湘水流，九疑雲物至今愁。
君問二妃何處所，零陵香草露中秋。

斑竹枝，斑竹枝，淚痕㸃㸃寄相思。
楚客欲聽瑤瑟怨，瀟湘深夜月明時。
五綵繡團團，登君玳瑁筵。
最宜紅燭下，偏稱落花前。
上客如先起，應須贈一船。

春早見花枝，朝朝恨發遲。
及看花落後，卻憶未開時。
幸有拋毬樂，一杯君莫辭。
歲豐仍節儉，時泰更銷兵。
聖念長如此，何憂不太平。

湛露浮堯酒，薰風起舜歌。
願同堯舜意，所樂在人和。
風俗今和厚，君王在穆清。
行看採花曲，盡是太階平。
聖德超千古，皇威靜四方。
蒼生今息戰，無事覺時長。
〈商調曲也。〉
正氣遶宮樓，皇居信上逰。
遠岡延聖祚，平地載神州。
會合皆重譯，潺湲近八流。
中興豈假問，據此自千秋。

寥泬敞延英，朝班立位橫。
宣傳無草動，拜舞有衣聲。
鴛瓦雲消濕，蟲絲日照明。
辛勤自不到，遙見似前生。

處處足歡聲，時康歲巳深。
不同三尺劍，應似五絃琴。
壽笑山猶盡，明嫌日有陰。
何當憐一物，亦遣斷愁吟。

曙質絶埃氛，彤庭列禁軍。
聖顔初對日，龍尾競緣雲。
珮響交成韻，簾陰暖帶紋。
逍遙豈有事，於此詠南薰。

一物周天至，洪纎盡晏然。
車書無異俗，甲子竝豐年。
奇技皆歸朴，征夫亦服田。
君王故不有，台鼎合韋弦。

日日聽歌謡，區中盡祝堯。
蟲蝗初不害，夷狄近全銷。
史筆惟書瑞，天臺絶見祅。
因令匹夫志，轉欲事清朝。

品物盡昭蘇，神功復帝謨。
他時應有壽，當代且無虞。
賜歷通遐俗，移關入半胡。
鷦鷯一何幸，於此寄微軀。

無戰復無私，堯時即此時。
焚香臨極早，待月卷簾遲。
端拱乾坤內，何言黈纊垂。
君看聖明驗，只此是神龜。

旭日上清穹，明堂坐聖聰。
衣裳承瑞氣，冠冕蓋重瞳。
花木經宵露，旌旗立仗風。
何期於此地，見說似仙宮。

五帝三皇主，蕭曹魏邴臣。
文章惟反樸，戈甲盡生塵。
諫紙應無用，朝綱自有倫。
昇平不可紀，所見是閒人。
勸君莫惜金縷衣，勸君惜取少年時。
花開堪折直須折，莫待無花空折枝。
金井欄邊見羽儀，梧桐樹上宿寒枝。
五陵公子憐文綵，畫與佳人刺繡衣。

飲啄蓬山最上頭，和煙飛下禁城秋。
曾將弄玊歸雲去，金翿斜開十二樓。
開簾見新月，便即下階拜。
細語人不聞，北風吹裙帶。
拜新月，拜月出堂前。
暗魄深籠桂，虛弓未引弦。

拜新月，拜月妝樓上。
鸞鏡未安臺，蛾眉已相向。

拜新月，拜月不勝情。
庭前風露清，月臨人自老。
望月更長生。

東家阿母亦拜月，一拜一悲聲斷絶。
昔年拜月逞容儀，如今拜月雙淚垂。
回看衆女拜新月，卻憶紅閨年少時。
〈一曰《望江南》，本名《謝秋娘》，李德裕鎮浙西為妾謝秋娘製。〉
江南好，風景舊曾諳。日出江花紅勝火，春來江水綠如藍，能不憶江南？

江南憶，最憶是杭州。山寺月中尋桂子，郡亭枕上看潮頭，何日更重逰？

江南憶，其次憶吳宮。吳酒一杯春竹葉，吳娃雙舞醉芙蓉，早晚復相逢。
春過也，共惜艷陽年。猶有桃花流水上，無辭竹葉醉樽前，惟待見青天。

春去也，多謝洛城人。弱柳従風疑舉袂，叢蘭裛露似霑巾，獨笑亦含嚬。
〈亦謂之轉應詞，商調曲也。〉
團扇，團扇，美人病來遮面。玊顔憔悴三年，誰復商量管絃。絃管，絃管，春草昭陽路斷。

胡蝶，胡蝶，飛上金花枝葉。君前對舞春風，百葉桃花樹紅。紅樹，紅樹，燕語鶯啼日暮。

羅袖，羅袖，暗舞春風依舊。遙看歌舞玊樓，好日新妝坐愁。愁坐，愁坐，一世虛生虛過。

楊柳，楊柳，日暮白沙渡口。船頭江水茫茫，商人少婦斷腸。腸斷，腸斷，鷓鴣夜飛失伴。
胡馬，胡馬，遠放燕支山下。咆沙咆雪獨嘶，東望西望路迷。迷路，迷路，邊草無窮日暮。

河漢，河漢，曉掛秋城漫漫。愁人起望相思，江南塞北別離。離別，離別，河漢雖同路絶。
邊草，邊草，邊草盡來兵老。山南山北雪晴，千里萬里月明。明月，明月，胡笳一聲愁絶。
小小生金屋，盈盈在紫微。
山花挿寳髻，石竹繡羅衣。
每岀深宮裏，常隨步輦歸。
只愁歌舞散，化作綵雲飛。

柳色黃金嫩，梨花白雪香。
玊樓巢翡翠，金殿鎻鴛鴦。
選妓隨雕輦，徵歌出洞房。
宮中誰第一？飛燕在昭陽。

盧橘為秦樹，蒲萄出漢宮。
煙花宜落日，絲管醉春風。
笛奏龍鳴水，簫鳴鳯下空。
君王多樂事，何必向回中。

玊樹春歸日，金宮樂事多。
後庭朝未入，輕輦夜相過。
笑出花間語，嬌來燭下歌。
莫教明月去，留著醉姮娥。

繡戶香風暖，紗窗曙色新。
宮花爭笑日，池草暗生春。
綠樹聞歌鳥，青樓見舞人。
昭陽桃李月，羅綺自相親。

今日明光裏，還須結伴逰。
春風開紫殿，天樂下珠樓。
豓舞全知巧，嬌歌半欲羞。
更憐花月夜，宮女笑藏鉤。

寒雪梅中盡，春風柳上歸。
宮鶯嬌欲醉，簷燕語還飛。
遲日明歌席，新花豓舞衣。
晩來移綵仗，行樂泥光輝。

水綠南薫殿，花紅北闕樓。
鶯歌聞太液，鳯吹遶瀛洲。
素女鳴珠佩，天人弄綵毬。
今朝風日好，宜入未央逰。
楚塞金陵靜，巴山玉壘空。
萬方無一事，端拱大明宮。

霜霽長楊苑，冰開太液池。
宮中行樂日，天下盛明時。
柳色煙相似，梨花雪不如。
春風真有意，一一麗皇居。

月上宮花靜，煙含苑樹深。
銀臺門已閉，仙漏夜沈沈。
九重青鎻闥，百尺碧雲樓。
明月秋風起，珠簾上玉鉤。
網戶交如綺，紗窗薄似煙。
樂吹天上曲，人是月中仙。

翠匣開寒鏡，珠釵掛步揺。
妝成秪畏曉，更漏促春宵。
江果瑤池實，金盤露井冰。
甘泉將避暑，臺殿曉光凝。

月彩浮鸞殿，砧聲隔鳯樓。
笙歌臨水檻，紅燭乍迎秋。
奇樹留寒翠，神池結夕波。
黃山一夜雪，渭水雁聲多。
綵女迎金屋，仙姬出畫堂。
鴛鴦裁錦袖，翡翠帖花黃。
歌響舞分行，豓色動流光。

庭際花微落，樓前漢已橫。
金壺催夜盡，羅䄂拂寒輕。
樂笑暢歡情，未半著天明。
春景嬌春臺，新露泣新梅。
春葉參差吐，新花重疊開。
花影飛鶯去，歌聲度鳥來。
倩看飄颻雪，何如舞袖廻。

逶迤度香閤，顧步出蘭閨。
欲遶鴛鴦殿，先過桃李蹊。
風帶舒還卷，簮花舉復低。
欲問今宵樂，但聽歌聲齊。

夜久星沈沒，更深月影斜。
裙輕纔動佩，鬟薄不勝花。
細風吹寳襪，輕露濕紅紗。
相看樂未巳，蘭燈照九華。
花蕚樓前雨露新，長安城裏太平人。
龍銜火樹千燈豓，雞踏蓮花萬歲春。
帝宮三五戲春臺，行雨流風莫妒來。
西域燈輪千影合，東華金闕萬重開。
春江月出大堤平，堤上女郎連袂行。
唱盡新詞看不見，紅霞影樹鷓鴣鳴。

桃蹊柳陌好經過，燈下妝成月下歌。
為是㐮王故宮地，至今猶自細腰多。

新詞宛轉遞相傳，振袖傾鬟風露前。
月落烏啼雲雨散，逰童陌上拾花鈿。

日暮江頭聞竹枝，南人行樂北人悲。
自従雪裏唱新曲，直至三春花盡時。
〈其和雲「天長久，萬年昌」。〉
玊砌紅花樹，香風不敢吹。
春光解天意，偏發殿南枝。
虹橋千步廊，半在水中央。
天子方清暑，宮人重暮妝。
辭輦復當熊，傾心奉上宮。
君王若看貌，甘在衆妃中。

雲日呈祥禮物殊，北庭生獻五單于。
塞天萬里無飛鳥，可在邊城用郅都。
臺殿雲涼風日微，君王初賜六宮衣。
樓船罷泛歸猶早，行道才人鬭射飛。
〈欵乃，棹船聲也。〉
偏存名跡在人間，順俗與時未安閒。
來謁大官兼問政，扁舟卻入九疑山。

湘江二月春水平，滿月和風宜夜行。
唱橈欲過平陽戍，守吏相呼問姓名。

千里楓林煙雨深，無朝無暮有猨吟。
停橈靜聽曲中意，好是雲山韶濩音。

零陵郡北湘水東，浯溪形勝滿湘中。
溪口石顛堪自逸，誰能相伴作漁翁。

下瀧船似入深淵，上瀧船似欲昇天。
瀧南始到九疑郡，應絶高人乘興船。
上樓迎春新春歸，暗黃著柳宮漏遲。
薄薄淡靄弄野姿，寒綠幽泥生短絲。
錦牀曉臥玊肌冷，露臉未開對朝暝。
官街柳帶不堪折，早晩菖蒲勝綰結。
二月飲酒採桑津，宜男草生蘭笑人。
蒲如交劍風如薰，勞勞胡燕怨酣春。
薇帳逗煙生綠塵，金翅峨髻愁暮雲，沓颯起舞真珠裙。
津頭送別唱流水，酒客背寒南山死。
東方風來滿眼春，花城柳暗愁㡬人。
複宮深殿竹風起，新翠舞襟靜如水。
光風轉蕙百餘里，暖霧驅雲撲天地。
軍裝宮妓掃蛾淺，揺揺錦旗夾城暖。
曲水飄香去不歸，梨花落盡成秋苑。
曉涼暮涼樹如蓋，千山濃綠生雲外。
依微香雨青氛氳，膩葉蟠花照曲門。
金塘閒水揺碧漪，老景沈重無驚飛，墮紅殘蕚暗參差。
雕玉押簾上，輕縠籠虛門。
井汲鉛華水，扇織鴛鴦文。
回雪舞涼殿，甘露洗空綠。
羅袖従徊翔，香汗霑寳粟。
裁生羅，伐湘竹，帔拂疎霜簟秋玉。
炎炎紅鏡東方開，暈如車輪上徘徊，啾啾赤帝騎龍來。
星依雲渚冷，露滴盤中圓。
好花生木末，衰蕙愁空園。
夜天如玉砌，池葉極青錢。
僅厭舞衫薄，稍知花簟寒。
曉風何拂拂，北斗光䦨干。
孀妾怨長夜，獨客夢歸家。
傍簷蟲緝絲，向壁燈垂花。
簷外月光吐簾，中樹影斜。
悠悠飛露姿，㸃綴池中荷。
離宮散螢天似水，竹黃池冷芙蓉死。
月綴金鋪光脈脈，涼苑虛庭空澹白。
霜花飛飛風草草，翠錦斕斑滿層道。
雞人罷唱曉瓏璁，鴉啼金井下踈桐。
玉壺銀箭稍難傾，釭花夜笑凝幽明。
碎霜斜舞上羅幕，燭籠兩行照飛閣。
珠帷怨臥不成眠，金鳯刺衣著體寒，長睂對月鬬彎環。
宮城團廻凜嚴光，白天碎碎墮瓊芳。
撾鍾高飲千日酒，卻天凝寒作君壽。
御溝泉合如環素，火井溫水在何處。
日腳淡光紅灑灑，薄霜不銷桂枝下。
依稀和氣解冬嚴，已就長日辭長夜。
帝重光，年重時，七十二候回環推。
天官玉琯灰剰飛，今歲何長來歲遲。
王母移桃獻天子，羲氏和氏迂龍轡。
〈張仁亶自朔方入朝，帝宴之西苑之桃花園，命李嶠等各賦絶句。明日宴承慶殿，令宮中善謳者唱之，樂府號《桃花行》。〉
歲去無言忽顦顇，時來含笑吐氛氳。
不能擁路迷仙客，故欲開蹊侍聖君。
〈李嶠〉

綺蕚成蹊遍籞芳，紅英撲地滿筵香。
莫將秋宴傳王母，來此春華壽聖皇。
〈李乂〉

源水叢花無數開，丹跗紅蕚間青梅。
從今結子三千歲，預喜仙遊復摘來。
〈徐彥伯〉

桃花灼灼有光輝，無數成蹊㸃更飛。
為見芳林含笑待，遂同溫樹不言歸。
〈蘇頲〉

紅蕚競妍春苑曙，粉茸新向御筵開。
長年願奉西王宴，近侍慙無東朔才。
〈趙彥昭〉
〈潑寒胡戲所歌，其和聲雲「億歲樂」。〉
摩遮本出海西胡，琉璃寳服紫髯鬍。
聞道皇思遍宇宙，來時歌舞助歡娛。

繡裝帕額寳花冠，夷歌騎舞借人看。
自能激水成陰氣，不慮今年寒不寒。

臘月凝陰積帝臺，豪歌擊鼓送寒來。
油囊取得天河水，將添上壽萬年杯。

寒氣宜人最可憐，故將寒水散庭前。
惟願聖君無限壽，長取新年續舊年。

昭成皇后帝家親，榮樂諸人不比倫。
往日霜前花委地，今年雪後樹逢春。
〈其和聲前二曲雲「聖代昇平樂」，後四曲雲「四海和平樂」。〉
萬玊朝宗鳯扆，千金率領龍媒。
眄鼓凝驕躞牒，聽歌弄影徘徊。

天祿遙徵衛叔，日龍上借羲和。
將共兩驂爭舞，來隨八駿齊歌。

綵旄八佾成行，時龍五色因方。
屈膝銜杯赴節，傾心獻壽無疆。

帝皁龍駒沛艾，星蘭驥子權奇。
騰倚驤洋應節，繁驕接跡不移。

二聖先天合德，羣靈率土可封。
擊石驂驔紫燕，摐金顧步蒼龍。

聖君出震應籙，神馬浮河獻圖。
足踏天庭鼓舞，心將帝樂踟躕。
金天誕聖千秋節，玉醴還分萬壽觴。
試聽紫騮歌樂府，何如騄驥舞華岡。
連騫勢出魚龍變，蹀躞驕生鳥獸行。
歲歲相傳指樹日，翩翩來伴慶雲翔。

聖王至德與天齊，天馬來儀自海西。
踠足齊行拜兩膝，繁驕不進蹈千蹄。
䯱髵奮鬛時蹲踏，鼓怒驤身忽上躋。
更有銜杯終宴曲，垂頭掉尾醉如泥。

遠聽明君愛逸才，玉鞭金翅引龍媒。
不因茲白人間有，定是飛黃天上來。
影弄日華相照耀，噴含雲色且徘徊。
莫言闕下桃花舞，別有河中蘭葉開。
〈《小曲》及《閨怨》，竝元和中奉勑撰。〉
霽色鮮宮殿，秋聲脆管絃。
聖明千歲樂，歲歲似今年。

紅裙明月夜，碧殿早秋時。
好向昭陽宿，天涼玉漏遲。
朝憎鶯百囀，夜妒燕雙棲。
不慣絰春別，誰知到曉啼。

珠箔籠寒月，紗窗背曉燈。
夜來巾上淚，一半是春冰。
關山征戍遠，閨閣別離難。
苦戰應顦顇，寒衣不要寛。
提劍雲雷動，垂衣日月明。
禁花呈瑞色，國老見星精。
發棹魚先躍，窺巢鳥不驚。
山呼一萬歲，直入九重城。
天衣五鳯彩，御馬六龍文。
雨露清馳道，風雷翊上軍。
高旍花外轉，行漏樂前聞。
時見金鞭舉，空中指瑞雲。
妙算干戈止，神謀宇宙清。
兩階文物盛，七德武功成。
校獵長楊苑，屯軍細柳營。
歸來獻明主，歌舞隘春城。
天樂下天中，雲軿儼在空。
鉛黃豓河漢，語笑合笙鏞。
已見長隨鳯，仍聞不避熊。
君王親試舞，閶闔靜無風。
