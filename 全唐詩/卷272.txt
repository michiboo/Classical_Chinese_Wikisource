

韋元甫，初任白馬尉，採訪使韋陟深器之，奏充支使，累遷蘇州刺史、浙江西道團練觀度等使。大曆初，徵拜尚書右丞，出爲淮南節度使。詩一首。
木蘭抱杼嗟，借問復爲誰。
欲聞所戚戚，感激彊其顏。
老父隸兵籍，氣力日衰耗。
豈足萬里行，有子復尚少。
胡沙沒馬足，朔風裂人膚。
老父舊羸病，何以彊自扶。
木蘭代父去，秣馬備戎行。
易却紈綺裳，洗却鉛粉妝。
馳馬赴軍幕，慷慨攜干將。
朝屯雪山下，暮宿青海傍。
夜襲燕支虜，更攜于闐羌。
將軍得勝歸，士卒還故鄉。
父母見木蘭，喜極成悲傷。
木蘭能承父母顏，却卸巾韝理絲簧。
昔爲烈士雄，今爲嬌子容。
親戚持酒賀父母，始知生女與男同。
門前舊軍都，十年共崎嶇。
本結弟兄交，死戰誓不渝。
今者見木蘭，言聲雖是顏貌殊。
驚愕不敢前，歎息徒嘻吁。
世有臣子心，能如木蘭節。
忠孝兩不渝，千古之名焉可滅。

王鋌，大曆中，爲綿州刺史。詩一首。
雲架重樓出郡城，虹梁雅韻仲宣情。
越王空置千年跡，丞相兼揚萬古名。
過鳥時時衝客會，閑風往往弄江聲。
謬將蹇步尋高躅，魚目驪珠豈繼明。

潘炎，禮部侍郎，坐劉晏壻，貶澧州司馬。詩一首。
琰玉性惟堅，成壺體更圓。
虛心含景象，應物受寒泉。
溫潤資天質，清貞稟自然。
日融光乍散，雪照色逾鮮。
至鑒功寧宰，無私照豈偏。
明將冰鏡對，白與粉花連。
拂拭終爲美，提攜佇見傳。
勿令毫髪累，遺恨鮑公篇。

張叔良，登廣德二年進士第。詩一首。
鳳闕晴鐘動，雞人曉漏長。
九重初啓鑰，三事正稱觴。
日至龍顏近，天旋聖曆昌。
休光連雪淨，瑞氣雜爐香。
化被君臣洽，恩霑士庶康。
不因稽舊典，誰得紀朝章。

呂牧，東平人。永泰二年，擢進士第，自尚書郎爲澤州刺史。詩一首。
涇渭橫秦野，逶迤近帝城。
二渠通作潤，萬戶映皆清。
明晦看殊色，潺湲聽一聲。
岸虛深草掩，波五曉煙輕。
御獵思投釣，漁歌好濯纓。
合流知禹力，同共到滄瀛。

韋夏卿，字雲客，京兆萬年人。大曆中，與弟正卿同舉賢良方正高等，授高陵主簿，累遷刑部員外郎，擢給事中，出爲常、蘇二州刺史。徐州節度使張建封辟爲徐泗行軍司馬，俄召爲吏部侍郎，進檢校工部尚書、東都留守，改太子少保。詩三首。
束簡下高閣，買符驅短轅。
故人惜分袂，結念醉芳罇。
切切別思纏，蕭蕭征騎煩。
臨歸無限意，相視却忘言。

聖代爲遷客，虛皇作近臣。
法尊稱大洞〈著作已受上清畢法〉，學淺忝初真〈夏卿初受正一〉。
鸞鳳文章麗，煙霞翰墨新。
羨君尋句曲，白鵠是三神。

道勝物能齊，累輕身易退。
苟安一丘上，何必三山外。
雲霞長若綺，松石常如黛。
徒有昔王過，竟遺青史載。
詩因埜寺詠，酒向山椒酹。
異時逢爾知，茲辰駐余斾。

綦毋誠，官正字。詩一首。
謫宦聞嘗賦，遊仙便作詩。
白銀雙闕戀，青竹一龍騎。
先入茅君洞，旋過葛稚陂。
無然列禦寇，五日有還期。

姚倫，揚州大都督府參軍。詩二首。
試向疎林望，方知節候殊。
亂聲千葉下，寒影一巢孤。
不蔽秋天雁，驚飛夜月烏。
霜風與春日，幾度遣榮枯。

達人心自適，旅舍當閑居。
不出來時徑，重看讀了書。
晚山嵐色近，斜日樹陰疎。
盡是忘言客，聽君誦子虛。

于結，大曆間人。崔寧嘗欲薦爲御史，爲楊炎所沮。詩一首。
比玉人應重，爲芻物自輕。
向風傾弱葉，裛露示纖莖。
蒨練宜春景，芊綿對雨情。
每慙蘋藻用，多謝菃蘭榮。
孺子才雖遠，公孫策未行。
諮詢如不棄，終冀及微生。

鄭孺華，大曆間人。詩一首。
孫弘期射策，長倩贈生芻。
至潔心將比，忘憂道不孤。
芝蘭方入室，蕭艾莫同途。
馥馥香猶在，青青色更殊。
芳寧九春歇，薰豈十年無。
葑菲如堪採，山苗自可逾。

張叔卿，官御史。詩二首。
寒盡鴻先去，江迴客未歸。
早知名是幻，不敢繡爲衣。
霧積川原暗，山多郡縣稀。
今朝下湘岸，更逐鷓鴣飛。

莫問蒼梧遠，而今世路難。
胡塵不到處，即是小長安。

房孺復，琯之子。七歲即解綴文，歷官杭、辰兩州刺史，容州經略使。詩一首。
來自三湘到五溪，青楓無樹不猨啼。
名慙竹使宦情少，路隔桃源歸思迷。
鵩鳥賦成知性命，鯉魚書至恨暌攜。
煩君強著潘年比，騎省風流詎可齊。

楊郇伯，與竇常同時。詩一首。
盡出花鈿與四隣，雲鬟剪落厭殘春。
暫驚風燭難留世，便是蓮花不染身。
貝葉欲翻迷錦字，梵聲初學悞梁塵。
從今豔色歸空後，湘浦應無解珮人。

陳潤，大曆間人，終坊州鄜城縣令。詩八首。
欲眠不眠夜深淺，越鳥一聲空山遠。
庭木蕭蕭落葉時，溪聲雨聲聽不辨。
溪流潺潺雨習習，燈影山光滿窗入。
棟里不知渾是雲，曉來但覺衣裳濕。

江南寒食早，二月杜鵑鳴。
日暖山初綠，春寒雨欲晴。
浴蠶當社日，改火待清明。
更喜瓜田好，令人憶邵平。

塔廟出招提，登臨碧海西。
不知人意遠，漸覺鳥飛低。
稍與雲霞近，如將日月齊。
遷喬未得意，徒欲躡雲梯。

野人膺辟命，溪上掩柴扉。
黃卷猶將去，青山豈更歸。
馬留苔蘚迹，人脫薜蘿衣。
他日相思處，天邊望少微。

日影化爲虹，彎彎出浦東。
一條微雨後，五色片雲中。
輪勢隨天度，橋形跨海通。
還將飲水處，持送使車雄。

晚望秋高夜，微明欲曙河。
橋成鵲已去，機罷女應過。
月上殊開練，雲行類動波。
尋源不可到，耿耿復如何。

謝公遺詠處，池水夾通津。
古往人何在，年來草自春。
色宜波際綠，香愛雨中新。
今日青青意，空悲行路人。

丈夫不感恩，感恩寧有淚。
心頭感恩血，一滴染天地。

杜誦，大曆間詩人。詩一首。
道爲詩書重，名因賦頌雄。
禮闈曾擢桂，憲府既乘驄。
流水生涯盡，浮雲世事空。
唯餘舊臺柏，蕭瑟九原中。

鄭丹，大曆間詩人，蘄州錄事參軍。詩二首。
律曆千年會，車書萬里同。
固期常戴日，豈意厭觀風。
地慘新疆理，城摧舊戰功。
山河萬古壯，今夕盡歸空。

國以重明受，天從諒闇移。
諸侯方北面，白日忽西馳。
龍影當泉落，鴻名向廟垂。
永言青史上，還見戴無爲。

鄭昈，大曆詩人。詩一首。
早春見花枝，朝朝恨發遲。
直看花落盡，却意未開時。
以此方人世，彌令感盛衰。
始知山簡遶，頻向習家池。

朱長文，大曆間江南詩人。詩六首。
霜飛十月中，搖落衆山空。
孤館閉寒木，大江生夜風。
賦詩忙有意，沈約在關東。

蕪城西眺極蒼流，漠漠春煙間曙樓。
瓜步早潮吞建業，蒜山晴雪照揚州。
隋家故事不能問，鶴在仙池期我游〈一本無此二句〉。

翩翩書記早曾聞，二十年來願見君。
今日相逢悲白髮，同時幾許在青雲。
人從北固山邊去，水到西陵渡口分。
會作王門曳裾客，爲余前謝鮑將軍〈自注：時節度大夫初封東平郡王〉。

龍向洞中銜雨出，鳥從花里帶香飛。
白雲斷處見明月，黃葉落時聞擣衣。

王氏家山昔在茲，陸機爲賦陸雲詩。
青蓮香匝東西宇，日月與僧無盡時。

柳家汀洲孟冬月，雲寒水清荻花發。
一枝持贈朝天人，願比蓬萊殿前雪。

夜靜忽疑身是夢，更聞寒雨滴芭蕉〈《宿僧房》，見《詩式》〉。


