
孟浩然，字浩然，襄陽人。少隱鹿門山，年四十，乃遊京師。常於太學賦詩，一坐嗟伏，與張九齡、王維爲忘形交。維私邀入內署，適明皇至，浩然匿牀下，維以實對。帝喜曰：「朕聞其人而未見也。」詔浩然出，誦所爲詩。至「不才明主棄」，帝曰：「卿不求仕，朕未[嘗]常棄卿，奈何誣我？」因放還。採訪使韓朝宗約浩然偕至京師，欲薦諸朝。會與故人劇飲懽甚，不赴。朝宗怒，辭行，浩然亦不悔也。張九齡鎮荊州，署爲從事。開元末，疽發背卒。浩然爲詩，佇興而作，造意極苦，篇什既成，洗削凡近，超然獨妙，雖氣象清遠，而采秀內映，藻思所不及。當明皇時，章句之風大得建安體，論者推李杜爲尤，介其間能不媿者，浩然也。集三卷，今編詩二卷。 
從禽非吾樂，不好雲夢田。
歲暮登城望，偏令相思懸。
公卿有幾幾，車騎何翩翩。
世祿金張貴，官曹幕府賢。
順時行殺氣，飛刃爭割鮮。
十里屆賓館，徵聲匝妓筵。
高標回落日，平楚散芳煙。
何意狂歌客，從公亦在旃。

悠悠清水江，水落沙嶼出。
回潭石下深，綠篠岸傍密。
鮫人潛不見，漁父歌自逸。
憶與君別時，泛舟如昨日。
夕陽開返照，中坐興非一。
南望鹿門山，歸來恨如失。

南陌春將晚，北窗猶臥病。
林園久不遊，草木一何盛。
狹逕花障迷，閑庭竹掃淨。
翠羽戲蘭苕，赬鱗動荷柄。
念我平生好，江鄉遠從政。
雲山阻夢思，衾枕勞歌詠。
歌詠復何爲，同心恨別離。
世途皆自媚，流俗寡相知。
賈誼才空逸，安仁鬢欲絲。
遙情每東注，奔晷復西馳。
常恐填溝壑，無由振羽儀。
窮通若有命，欲向論中推。

北山白雲裏，隱者自怡悅。
相望試登高，心飛逐鳥滅。
愁因薄暮起，興是清秋發。
時見歸村人，沙行渡頭歇。
天邊樹若薺，江畔舟如月。
何當載酒來，共醉重陽節。

吾昔與爾輩，讀書常閉門。 
未嘗冒湍險，豈顧垂堂言。 
自此歷江湖，辛勤難具論。 
往來行旅弊，開鑿禹功存。 
壁立千峰峻，潀流萬壑奔。 
我來凡幾宿，無夕不聞猿。 
浦上搖歸戀，舟中失夢魂。 
淚沾明月峽，心斷鶺鴒原。 
離闊星難聚，秋深露已繁。 
因君下南楚，書此示鄉園。

桂水通百越，扁舟期曉發。
荊雲蔽三巴，夕望不見家。
襄王夢行雨，才子謫長沙。
長沙饒瘴癘，胡爲苦留滯。
久別思款顏，承歡懷接袂。
接袂杳無由，徒增旅泊愁。
清猿不可聽，沿月下湘流。

大堤行樂處，車馬相馳突。 
歲歲春草生，踏青二三月。 
王孫挾珠彈，遊女矜羅襪。 
攜手今莫同，江花為誰發。

嘗讀高士傳，最嘉陶徵君。 
日耽田園趣，自謂羲皇人。 
予復何為者，棲棲徒問津。 
中年廢丘壑，上國旅風塵。 
忠欲事明主，孝思侍老親。 
歸來當炎夏，耕稼不及春。 
扇枕北窗下，采芝南澗濱。 
因聲謝同列，吾慕潁陽真。

我行適諸越，夢寐懷所歡。
久負獨往願，今來恣遊盤。
台嶺踐磴石，耶溪泝林湍。
捨舟入香界，登閣憩旃檀。
晴山秦望近，春水鏡湖寬。
遠懷佇應接，卑位徒勞安。
白雲日夕滯，滄海去來觀。
故國眇天末，良朋在朝端。
遲爾同攜手，何時方掛冠？

所思在建業，欲往大江深。
日夕望京口，煙波愁我心。
心馳茅山洞，目極楓樹林。
不見少微星，星霜勞夜吟。

維先自鄒魯，家世重儒風。
詩體襲遺訓，趨庭霑末躬。
晝夜常自強，詞翰頗亦工。
三十既成立，嗟吁命不通。
慈親向羸老，喜懼在深衷。
甘脆朝不足，簞瓢夕屢空。
執鞭慕夫子，捧檄懷毛公。
感激遂彈冠，安能守固窮。
當途訴知己，投剌匪求蒙。
秦楚邈離異，飜飛何日同。

幼聞無生理，常欲觀此身。
心跡罕兼遂，崎嶇多在塵。
晚途歸舊壑，偶與支公鄰。
導以微妙法，結爲清淨因〈近本無以上二句，下有「喜得林下契，共推席上珍。念茲汎苦海，方便示迷津」四句〉。
煩惱業頓捨，山林情轉殷。
朝來問疑義，夕話得清真。
墨妙稱古絕，詞華驚世人。
禪房閉虛靜，花藥連冬春。
平石籍琴硯，落泉灑衣巾。
欲知冥滅意，朝夕海鷗馴。

山光忽西落，池月漸東上。散髮乘夕涼，開軒臥閑敞。
荷風送香氣，竹露滴清響。欲取鳴琴彈，恨無知音賞。
感此懷故人，中宵勞夢想。

秋空明月懸，光彩露霑濕。
驚鵲棲未定，飛螢捲簾入。
庭槐寒影疎，鄰杵夜聲急。
佳期曠何許，望望空佇立。

枳棘君尚棲，匏瓜吾豈繫。
念離當夏首，漂泊指炎裔。
江海非墮遊，田園失歸計。
定山既早發，漁浦亦宵濟。
泛泛隨波瀾，行行任艫枻。
故林日已遠，羣木坐成翳。
羽人在丹丘，吾亦從此逝。

吾觀鷦鷯賦，君負王佐才。
惜無金張援，十上空歸來。
棄置鄉園老，翻飛羽翼摧。
故人今在位，歧路莫遲回。

五色憐鳳雛，南飛適鷓鴣。
楚人不相識，何處求椅梧。
去去日千里，茫茫天一隅。
安能與斥鷃，決起但槍榆。

朝乘汴河流，夕次譙縣界。
幸值西風吹，得與故人會。
君學梅福隱，余從伯鸞邁。
別後能相思，浮雲在吳會。

吾觀非常者，碌碌在目前。
君負鴻鵠志，蹉跎書劒年。
一聞邊烽動，萬里忽爭先。
余亦赴京國，何當獻凱還。

疾風吹征帆，倏爾向空沒。
千里在俄頃，三江坐超忽。
向來共歡娛，日夕成楚越。
落羽更分飛，誰能不驚骨。

送君不相見，日暮獨愁緒〈一作余。楚詞曰：眇眇兮愁予，余、予，唐韻並有上聲，或改作緒，非〉。
江上空裴回，天邊迷處所。
郡邑經樊鄧，山河入嵩汝。
蒲輪去漸遙，石徑徒延佇。

以我越鄉客，逢君謫居者。
分飛黃鶴樓，流落蒼梧野。
驛使乘雲去，征帆沿溜下。
不知從此分，還袂何時把。

閑居枕清洛，左右接大野。
門庭無雜賓，車轍多長者。
是時方盛夏，風物自瀟灑。
五日休沐歸，相攜竹林下。
開襟成歡趣，對酒不能罷。
煙暝棲鳥迷，余將歸白社。

歸來臥青山，常夢遊清都。
漆園有傲吏，惠好在招呼。
書幌神仙籙，畫屏山海圖。
酌霞復對此，宛似入蓬壺。

窈窕夕陽佳，䒠茸春色好。
欲覓淹留處，無過狹斜道。
綺席捲龍鬚，香杯浮碼碯。
北林積修樹，南池生別島。
手撥金翠花，心迷玉紅草。
談笑光六義，發論明三倒。
座非陳子驚，門還魏公掃。
榮辱應無間，歡娛當共保。

朝遊訪名山，山遠在空翠。
氛氳亙百里，日入行始至。
杖策尋故人，解鞭暫停騎。
石門殊豁險，篁逕轉森邃。
法侶欣相逢，清談曉不寐。
平生慕真隱，累日探奇異。
野老朝入田，山僧暮歸寺。
松泉多逸響，苔壁饒古意。
谷口聞鐘聲，林端識香氣〈近本以上二句在第五第六〉。
願言投此山，身世兩相棄。

謂予獨迷方，逢子亦在野。 
結交指松柏，問法尋蘭若。 
小溪劣容舟，怪石屢驚馬。 
所居最幽絕，所住皆靜者。 
雲簇興座隅，天空落階下〈案：以上二句一作「密篠夾路傍，清泉流捨下」〉。 
上人亦何聞，塵念都已捨。 
四禪合真如，一切是虛假。 
願承甘露潤，喜得惠風灑。 
依止託山門，誰能效丘也。

海行信風帆，夕宿逗雲島。 
緬尋滄洲趣，近愛赤城好。 
捫蘿亦踐苔，輟櫂恣探討。 
息陰憩桐柏，采秀弄芝草。 
鶴唳清露垂，雞鳴信潮早。 
願言解纓紱，從此去煩惱。 
高步凌四明，玄蹤得三老。 
紛吾遠遊意，學彼長生道。 
日夕望三山，雲濤空浩浩。

石潭傍隈隩，沙岸曉夤緣。
試垂竹竿釣，果得槎頭鯿。
美人騁金錯，纖手膾紅鮮。
因謝陸內史，蓴羹何足傳。

翠微終南裏，雨後宜返照。
閉關久沈冥，杖策一登眺。
遂造幽人室，始知靜者妙。
儒道雖異門，雲林頗同調。
兩心相喜得，畢景共談笑。
暝還高窗眠，時見遠山燒。
緬懷赤城標，更憶臨海嶠。
風泉有清音，何必蘇門嘯。

羊公峴山下，神女漢皋曲。 
雪罷冰復開，春潭千丈綠。 
輕舟恣來往，探玩無厭足。 
波影搖妓釵，沙光逐人目。 
傾杯魚鳥醉，聯句鶯花續。 
良會難再逢，日入須秉燭〈案：輕舟二句，良會二句，宋刻並無〉。

夕陽度西嶺，羣壑倏已暝。
松月生夜涼，風泉滿清聽。
樵人歸欲盡，煙鳥棲初定。
之子期宿來，孤琴候蘿逕。

落景餘清輝，輕橈弄溪渚。
澄明愛水物，臨泛何容與。
白首垂釣翁，新妝浣紗女。
相看似相識，脈脈不得語。

太虛生月暈，舟子知天風。
掛席候明發，眇漫平湖中。
中流見匡阜，勢壓九江雄。
黤黕容霽色，崢嶸當曉空。
香爐初上日，瀑布噴成虹。
久欲追尚子，況茲懷遠公。
我來限於役，未暇息微躬。
淮海途將半，星霜歲欲窮。
寄言巖棲者，畢趣當來同。

清曉因興來，乘流越江峴。
沙禽近方識，浦樹遙莫辨。
漸至鹿門山，山明翠微淺。
巖潭多屈曲，舟檝屢回轉。
昔聞龐德公，采藥遂不返。
金澗餌芝朮，石牀臥苔蘚。
紛吾感耆舊，結攬事攀踐。
隱跡今尚存，高風邈已遠。
白雲何時去，丹桂空偃蹇。
探討意未窮，回艇夕陽晚。

西山多奇狀，秀出倚前楹。
停午收彩翠，夕陽照分明。
吾師住其下，禪坐證無生。
結廬就嵌窟，剪苕通往行。
談空對樵叟，授法與山精。
日暮方辭去，田園歸冶城。

山水觀形勝，襄陽美會稽。
最高唯望楚，曾未一攀躋。
石壁疑削成，衆山比全低。
晴明試登陟，目極無端倪。
雲夢掌中小，武陵花處迷。
暝還歸騎下，蘿月映深谿。

停午聞山鐘，起行散愁疾。
尋林采芝去，轉谷松翠密。
傍見精舍開，長廊飯僧畢。
石渠流雪水，金子耀霜橘。
竹房思舊遊，過憩終永日。
入洞窺石髓，傍崖采蜂蜜。
日暮辭遠公，虎溪相送出。

垂釣坐盤石，水清心亦閑。
魚行潭樹下，猿掛島藤間。
游女昔解佩，傳聞於此山。
求之不可得，沿月櫂歌還。

津無蛟龍患，日夕常安流。
本欲避驄馬，何如同鷁舟。
豈伊今日幸，曾是昔年遊。
莫奏琴中鶴，且隨波上鷗。
隄緣九里郭，山面百城樓。
自顧躬耕者，才非管樂儔。
聞君薦草澤，從此泛滄洲。

吾與二三子，平生結交深。 
俱懷鴻鵠志，昔有鶺鴒心。 
逸氣假毫翰，清風在竹林。 
達是酒中趣，琴上偶然音。

春餘草木繁，耕種滿田園。 
酌酒聊自勸，農夫安與言。 
忽聞荊山子，時出桃花源。 
采樵過北谷，賣藥來西村。 
村煙日雲夕，榛路有歸客。 
杖策前相逢，依然是疇昔。 
邂逅歡覯止，殷勤敘離隔。 
謂予搏扶桑，輕舉振六翮。 
奈何偶昌運，獨見遺草澤。 
既笑接輿狂，仍憐孔丘厄。 
物情趨勢利，吾道貴閒寂。 
偃息西山下，門庭罕人跡。 
何時還清溪，從爾鏈丹液。

仙穴逢羽人，停艫向前拜。
問余涉風水，何處遠行邁。
登陸尋天台，順流下吳會。
茲山夙所尚，安得問靈怪。
上逼青天高，俯臨滄海大。
雞鳴見日出，常覿仙人斾。
往來赤城中，逍遙白雲外。
莓苔異人間，瀑布當空界。
福庭長自然，華頂舊稱最。
永此從之遊，何當濟所屆。

伏枕舊遊曠，笙簧勞夢思。
平生重交結，迨此令人疑。
冰室無煖氣，炎雲空赫曦。
隙駒不暫駐，日聽涼蟬悲。
壯圖哀未立，斑白恨吾衰。
夫子自南楚，緬懷嵩汝期。
顧予衡茅下，兼致稟物資。
脫分趨庭禮，殷勤伐木詩。
脫君車前鞅，設我園中葵。
斗酒須寒興，明朝難重持〈一本無以上八句〉。

閒歸日無事，雲臥晝不起。 
有客款柴扉，自雲巢居子。 
居閒好芝朮，采藥來城市。 
家在鹿門山，常遊澗澤水。 
手持白羽扇，腳步青芒履。 
聞道鶴書徵，臨流還洗耳。

弊廬隔塵喧，惟先養恬素。 
卜鄰近三徑，植果盈千樹。 
粵余任推遷，三十猶未遇。 
書劍時將晚，丘園日已暮。 
晨興自多懷，晝坐常寡悟。 
沖天羨鴻鵠，爭食羞雞騖。 
望斷金馬門，勞歌采樵路。 
鄉曲無知己，朝端乏親故。 
誰能為揚雄，一薦甘泉賦。

采樵入深山，山深樹重疊。 
橋崩臥槎擁，路險垂藤接。 
日落伴將稀，山風拂蘿衣。 
長歌負輕策，平野望煙歸。

大江分九流，淼淼成水鄉。
舟子乘利涉，往來至潯陽。
因之泛五湖，流浪經三湘。
觀濤壯枚發，弔屈痛沈湘。
魏闕心恆在，金門詔不忘。
遙憐上林雁，冰泮也迴翔。

東旭早光芒，渚禽已驚聒。
臥聞漁浦口，橈聲暗相撥。
日出氣象分，始知江湖闊。
美人常晏起，照影弄流沫。
飲水畏驚猿，祭魚時見獺。
舟行自無悶，況值晴景豁。

予奉垂堂誡，千金非所輕。
爲多山水樂，頻作泛舟行。
五嶽追向子，三湘弔屈平。
湖經洞庭闊，江入新安清。
復聞嚴陵瀨，乃在茲湍路。
疊障數百里，沿洄非一趣。
彩翠相氛氳，別流亂奔注。
釣磯平可坐，苔磴滑難步。
猨飲石下潭，鳥還日邊樹。
觀奇恨來晚，倚櫂惜將暮。
揮手弄潺湲，從茲洗塵慮。

仲尼既雲歿，余亦浮于海。
昏見斗柄回，方知歲星改。
虛舟任所適，垂釣非有待。
爲問乘槎人，滄洲復誰在。

我行滯宛許，日夕望京豫。 
曠野莽茫茫，鄉山在何處。 
孤煙村際起，歸雁天邊去。 
積雪覆平皋，飢鷹捉寒兔。 
少年弄文墨，屬意在章句。 
十上恥還家，裴回守歸路。

阮籍推名飲，清風滿竹林。
半酣下衫袖，拂拭龍脣琴。
一杯彈一曲，不覺夕陽沈。
予意在山水，聞之諧夙心。

妾有盤龍鏡，清光常晝發。
自從生塵埃，有若霧中月。
愁來試取照，坐歎生白髮。
寄語邊塞人，如何久離別。

明發覽群物，萬木何陰森。 
凝霜漸漸水，庭橘似懸金。 
女伴爭攀摘，摘窺礙葉深。 
並生憐共蒂，相示感同心。 
骨刺紅羅被，香黏翠羽簪。 
擎來玉盤裡，全勝在幽林。

園中有早梅，年例犯寒開。 
少婦曾攀折，將歸插鏡臺。 
猶言看不足，更欲剪刀裁。

帝里重清明，人心自愁思。
車聲上路合，柳色東城翠。
花落草齊生，鸎飛蝶雙戲。
空堂坐相憶，酌茗聊代醉。

昔時風景登臨地，今日衣冠送別筵。 
醉坐自傾彭澤酒，思歸長望白雲天。 
洞庭一葉驚秋早，濩落空嗟滯江島。 
寄語朝廷當世人，何時重見長安道。

當昔襄陽雄盛時，山公常醉習家池。 
池邊釣女日相隨，妝成照影競來窺。 
澄波澹澹芙蓉發，綠岸毿毿楊柳垂。 
一朝物變人亦非，四面荒涼人徑稀。 
意氣豪華何處在，空餘草露溼羅衣。 
此地朝來餞行者，翻向此中牧征馬。 
征馬分飛日漸斜，見此空為人所嗟。 
殷勤為訪桃源路，予亦歸來松子家。

昔登江上黃鶴樓，遙愛江中鸚鵡洲。
洲勢逶迤遶碧流，鴛鴦鸂鶒滿灘頭。
灘頭日落沙磧長，金沙熠熠動飆光。
舟人牽錦纜，浣女結羅裳。
月明全見蘆花白，風起遙聞杜若香，君行采采莫相忘。

君不見巫山神女作行雲，霏紅沓翠曉氛氳。
嬋娟流入楚王夢，倏忽還隨零雨分。
空中飛去復飛來，朝朝暮暮下陽臺。
愁君此去爲仙尉，便逐行雲去不回。

山寺鍾鳴晝已昏，漁梁渡頭爭渡喧。
人隨沙路向江村，余亦乘舟歸鹿門。
鹿門月照開煙樹，忽到龐公棲隱處。
岩扉松徑長寂寥，惟有幽人自來去。

秦城舊來稱窈窕，漢家更衣應不少。 
紅粉邀君在何處，青樓苦夜長難曉。 
長樂宮中鐘暗來，可憐歌舞慣相催。 
歡娛此事今寂寞，惟有年年陵樹哀。

蔓草蔽極野，蘭芝結孤根。 
眾音何其繁，伯牙獨不喧。 
當時高深意，舉世無能分。 
鍾期一見知，山水千秋聞。 
爾其保靜節，薄俗徒云云。

