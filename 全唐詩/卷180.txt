
日照錦城頭，朝光散花樓。
金窗夾繡戶，珠箔懸銀鉤。
飛梯綠雲中，極目散我憂。
暮雨向三峽，春江繞雙流。
今來一登望，如上九天遊。

蜀國多仙山，峨眉邈難匹。
周流試登覽，絕怪安可息。
青冥倚天開，彩錯疑畫出。
泠然紫霞賞，果得錦囊術。
雲間吟瓊簫，石上弄寶瑟。
平生有微尚，歡笑自此畢。
煙容如在顏，塵累忽相失。
儻逢騎羊子，攜手凌白日。

朝登大庭庫，雲物何蒼然。
莫辨陳鄭火，空霾鄒魯煙。
我來尋梓慎，觀化入寥天。
古木朔氣多，松風如五弦。
帝圖終冥沒，歎息滿山川。

陶公有逸興，不與常人俱。
築臺像半月，迴向高城隅。
置酒望白雲，商飆起寒梧。
秋山入遠海，桑柘羅平蕪。
水色淥且明，令人思鏡湖。
終當過江去，愛此暫踟躕。

天台鄰四明，華頂高百越。
門標赤城霞，樓棲滄島月。
憑高登遠覽，直下見溟渤。
雲垂大鵬翻，波動巨鼇沒。
風潮爭洶湧，神怪何翕忽。
觀奇跡無倪，好道心不歇。
攀條摘朱實，服藥鍊金骨。
安得生羽毛，千春臥蓬闕。

四明三千里，朝起赤城霞。
日出紅光散，分輝照雪厓。
一餐嚥瓊液，五內發金沙。
舉手何所待，青龍白虎車。

石壁望松寥，宛然在碧霄。
安得五彩虹，駕天作長橋。
仙人如愛我，舉手來相招。

南登杜陵上，北望五陵間。
秋水明落日，流光滅遠山。

西上太白峰，夕陽窮登攀。
太白與我語，為我開天關。
願乘冷風去，直出浮雲間。 
舉手可近月，前行若無山。
一別武功去，何時復見還。

我把兩赤羽，來遊燕趙間。
天狼正可射，感激無時閑。
觀兵洪波臺，倚劒望玉關。
請纓不繫越，且向燕然山。
風引龍虎旗，歌鐘昔追攀。
擊築落高月，投壺破愁顏。
遙知百戰勝，定掃鬼方還。

去國登茲樓，懷歸傷暮秋。
天長落日遠，水淨寒波流。
秦雲起嶺樹，胡雁飛沙洲。
蒼蒼幾萬里，目極令人愁。

先君懷聖德，靈廟肅神心。
草合人蹤斷，塵濃鳥跡深。
流沙丹竈滅，關路紫煙沈。
獨傷千載後，空餘松柏林。

寶塔凌蒼蒼，登攀覽四荒。
頂高元氣合，標出海雲長。
萬象分空界，三天接畫梁。
水搖金剎影，日動火珠光。
鳥拂瓊簾度，霞連繡栱張。
目隨征路斷，心逐去帆揚。
露浴梧楸白，霜催橘柚黃。
玉毫如可見，於此照迷方。

〈此墩即晉太傅謝安與右軍王羲之同登，超然有高世之志。余將營園其上，故作是詩也。〉
晉室昔橫潰，永嘉遂南奔。
沙塵何茫茫，龍虎鬬朝昏。
胡馬風漢草，天驕蹙中原。
哲匠感頹運，雲鵬忽飛翻。
組練照楚國，旌旗連海門。
西秦百萬衆，戈甲如雲屯。
投鞭可填江，一埽不足論。
皇運有返正，醜虜無遺魂。
談笑遏橫流，蒼生望斯存。
冶城訪古跡，猶有謝安墩。
憑覽周地險，高標絕人喧。
想像東山姿，緬懷右軍言。
梧桐識嘉樹，蕙草留芳根。
白鷺暎春洲，青龍見朝暾。
地古雲物在，臺傾禾黍繁。
我來酌清波，於此樹名園。
功成拂衣去，歸入武陵源。

晨登瓦官閣，極眺金陵城。
鍾山對北戶，淮水入南榮。
漫漫雨花落，嘈嘈天樂鳴。
兩廊振法鼓，四角吟風箏。
杳出霄漢上，仰攀日月行。
山空霸氣滅，地古寒陰生。
寥廓雲海晚，蒼茫宮觀平。
門餘閶闔字，樓識鳳凰名。
雷作百山動，神扶萬栱傾。
靈光何足貴，長此鎮吳京。

鍾山抱金陵，霸氣昔騰發。
天開帝王居，海色照宮闕。
羣峰如逐鹿，奔走相馳突。
江水九道來，雲端遙明沒。
時遷大運去，龍虎勢休歇。
我來屬天清，登覽窮楚越。
吾宗挺禪伯，特秀鸞鳳骨。
衆星羅青天，明者獨有月。
冥居順生理，草木不剪伐。
煙窗引薔薇，石壁老野蕨。
吳風謝安屐，白足傲履韈。
幾宿一下山，蕭然忘干謁。
談經演金偈，降鶴舞海雪。
時聞天香來，了與世事絕。
佳遊不可得，春風惜遠別。
賦詩留巖屏，千載庶不滅。

鳳凰臺上鳳凰遊，鳳去臺空江自流。
吳宮花草埋幽徑，晉代衣冠成古丘。
三山半落青天外，二水中分白鷺洲。
總爲浮雲能蔽日，長安不見使人愁。

西登香爐峰，南見瀑布水。
掛流三百丈，噴壑數十里。
歘如飛電來，隱若白虹起。
初驚河漢落，半灑雲天裏。
仰觀勢轉雄，壯哉造化功。
海風吹不斷，江月照還空。
空中亂潨射，左右洗青壁。
飛珠散輕霞，流沫沸穹石。
而我樂名山，對之心益閑。
無論潄瓊液，還得洗塵顏。
且諧宿所好，永願辭人間。

日照香爐生紫煙，遙看瀑布掛前川。 
飛流直下三千尺，疑是銀河落九天。

廬山東南五老峰，青天削出金芙蓉。
九江秀色可攬結，吾將此地巢雲松。

奇峰出奇雲，秀木含秀氣。
清宴皖公山，巉絕稱人意。
獨遊滄江上，終日淡無味。
但愛茲嶺高，何由討靈異。
默然遙相許，欲徃心莫遂。
待吾還丹成，投跡歸此地。

東望黃鶴山，雄雄半空出。
四面生白雲，中峰倚紅日。
巖巒行穹跨，峰嶂亦冥密。
頗聞列仙人，於此學飛術。
一朝向蓬海，千載空石室。
金竈生煙埃，玉潭祕清謐。
地古遺草木，庭寒老芝朮。
蹇予羨攀躋，因欲保閑逸。
觀奇徧諸嶽，茲嶺不可匹。
結心寄青松，永悟客情畢。

鸚鵡來過吳江水，江上洲傳鸚鵡名。
鸚鵡西飛隴山去，芳洲之樹何青青。
煙開蘭葉香風暖，岸夾桃花錦浪生。
遷客此時徒極目，長洲孤月向誰明。

九日天氣清，登高無秋雲。
造化闢川嶽，瞭然楚漢分。
長風鼓橫波，合沓蹙龍文。
憶昔傳遊豫，樓船壯橫汾。
今茲討鯨鯢，旌斾何繽紛。
白羽落酒樽，洞庭羅三軍。
黃花不掇手，戰鼓遙相聞。
劒舞轉頹陽，當時日停曛。
酣歌激壯士，可以摧妖氛。
齷齪東籬下，淵明不足羣。

清晨登巴陵，周覽無不極。
明湖暎天光，徹底見秋色。
秋色何蒼然，際海俱澄鮮。
山青滅遠樹，水綠無寒煙。
來帆出江中，去鳥向日邊。
風清長沙浦，山空雲夢田。
瞻光惜頹髮，閱水悲徂年。
北渚既蕩漾，東流自潺湲。
郢人唱白雪，越女歌採蓮。
聽此更腸斷，憑厓淚如泉。

樓觀岳陽盡，川逈洞庭開。
雁引愁心去，山銜好月來。
雲間連下榻，天上接行杯。
醉後涼風起，吹人舞袖迴。

衡嶽有闡士，五峯秀真骨。
見君萬里心，海水照秋月。
大臣南溟去，問道皆請謁。
灑以甘露言，清涼潤肌髮。
明湖落天鏡，香閣凌銀闕。
登眺餐惠風，新花期啓發。

剪落青梧枝，灉湖坐可窺。
雨洗秋山淨，林光澹碧滋。
水閑明鏡轉，雲繞畫屏移。
千古風流事，名賢共此時。
待月月未出，望江江自流。
倏忽城西郭，青天懸玉鉤。
素華雖可攬，清景不可遊。
耿耿金波裏，空瞻鳷鵲樓。

漢江迴萬里，派作九龍盤。
橫潰豁中國，崔嵬飛迅湍。
六帝淪亡後，三吳不足觀。
我君混區宇，垂拱衆流安。
今日任公子，滄浪罷釣竿。

江城如畫裏，山曉望晴空。
兩水夾明鏡，雙橋落彩虹。
人煙寒橘柚，秋色老梧桐。
誰念北樓上，臨風懷謝公。

天門中斷楚江開，碧水東流至此迴。
兩岸青山相對出，孤帆一片日邊來。

早起見日出，暮見棲鳥還。
客心自酸楚，況對木瓜山。

送客謝亭北，逢君縱酒還。
屈盤戲白馬，大笑上青山。
迴鞭指長安，西日落秦關。
帝鄉三千里，杳在碧雲間。

高閣橫秀氣，清幽併在君。
簷飛宛溪水，窗落敬亭雲。
猨嘯風中斷，漁歌月裏聞。
閑隨白鷗去，沙上自爲羣。

秦鹿奔野草，逐之若飛蓬。
項王氣蓋世，紫電明雙瞳。
呼吸八千人，橫行起江東。
赤精斬白帝，叱咤入關中。
兩龍不並躍，五緯與天同。
楚滅無英圖，漢興有成功。
按劒清八極，歸酣歌大風。
伊昔臨廣武，連兵決雌雄。
分我一杯羹，太皇乃汝翁。
戰爭有古跡，壁壘頹層穹。
猛虎嘯洞壑，飢鷹鳴秋空。
翔雲列曉陣，殺氣赫長虹。
撥亂屬豪聖，俗儒安可通。
沈湎呼豎子，狂言非至公。
撫掌黃河曲，嗤嗤阮嗣宗。

