
李適之，一名昌，恆山王承乾之孫。開元中，累官通州刺史，擢秦州都督，轉陝州刺史，入爲河南尹，拜御史大夫，歷刑部尚書。天寶元年，代牛仙客爲左相，李林甫搆之，罷知政事，守太子少保，尋貶宜春太守。詩二首。
朱門長不閉，親友恣相過。
年今將半百，不樂復如何。

〈《本事》云：「適之疎直坦夷，爲相，時譽甚美，爲李林甫所搆。及罷免，朝客雖知無罪，謁問甚稀。適之意憤，日飲醇酣恣，且爲此詩。林甫愈怒，終遂不免。」〉
避賢初罷相，樂聖且銜杯。
爲問門前客，今朝幾箇來。

房琯，字次律，河南人，則天時平章事融之子，以門蔭補弘文生。開元中，明皇將封岱嶽，琯撰封禪書以獻。張說奇其才，授祕書省校書郎，又應堪任縣令舉，爲盧氏令，尋拜監察御史。天寶初，遷主客員外，累憲部侍郎。明皇幸蜀，琯獨馳赴行在，上大悅，即日拜文部尚書，同平章事。與左相韋見素等奉冊靈武，因陳時事，言詞慷慨，肅宗爲之改容，詔持節充招討節度等使。後爲賀蘭進明所搆，罷相，尋貶邠州刺史。詩一首。
高流纏峻隅，城下緬丘墟。
決渠信浩蕩，潭島成江湖。
結宇依迴渚，水中信可居。
三伏氣不蒸，四達暑自徂。
同人千里駕，鄰國五馬車。
月出共登舟，風生隨所如。
舉麾指極浦，欲極更盤紆。
繚繞各殊致，夜盡情有餘。
遭亂意不開，即理還暫祛。
安得長晤語，使我憂更除。

李泌，字長源，京兆人。七歲知爲文，明皇召令供奉東宮。肅宗即位，參預軍國大議，拜銀青光祿大夫，仍請還山。代宗朝，召爲翰林學士，尋爲杭州刺史。德宗幸奉天，徵授散騎常侍。貞元中，拜中書侍郎平章事，封鄴縣侯。集二十卷，今存詩四首。
〈明皇召見，方與張說觀碁，命說試之詩，即令詠方圓動靜，泌曰：「願聞其狀。」說曰：「方如棋局，圓如棋子。動如棋生，靜如棋死。」泌即詠此。說賀曰：「聖代嘉瑞也。」明皇大悅，賜果餌衣物及綵數十。〉
方如行義，圓如用智。
動如逞才，靜如遂意。

天覆吾，地載吾，天地生吾有意無。
不然絕粒昇天衢，不然鳴珂遊帝都。
焉能不貴復不去，空作昂藏一丈夫。
一丈夫兮一丈夫，千生氣志是良圖。
請君看取百年事，業就扁舟泛五湖。

風俗時有變，中和節惟新。
軒車雙闕下，宴會曲江濱。
金石何鏗鏘，簪纓亦紛綸。
皇恩降自天，品物感知春。
慈恩匝寰瀛，歌詠同君臣〈缺一韻〉。

大唐造昌運，品物荷時成。
乘秋逢令節，錫宴歡羣情。
俯臨秦山川，高會漢公卿〈缺一韻〉。
未追赤松子，且泛黃菊英。
賡歌聖人作，海內同休明。

青青東門柳，歲晏復憔悴〈見《鄴侯家傳》〉。
良弓摧折久，誰識是龍韜〈見《吟窗雜錄》〉。
旋沫翻成碧玉池，添酥散出琉璃眼〈《賦茶》〉。

郭子儀，華州鄭人。以武舉起家，後平安祿山、史思明之亂，累官至中書令，封汾陽王，賜號尚父。年八十五卒，贈太師，諡忠武。詩二首。
〈《唐書·樂志》曰：「代宗竇應已後，續造享太廟樂章，獻明皇用廣運之舞，肅宗用維新之舞，代宗用保大之舞，德宗用文明之舞，順宗用大順之舞，憲宗用象德之舞，穆宗用和寧之舞，武宗用大定之舞，昭宗用咸寧之舞，宣宗、懿宗有舞詞而名不傳。」〉
於赫皇祖，昭明有融。
惟文之德，惟武之功。
河海靜謐，車書混同。
虔恭孝饗，穆穆玄風。
〈《唐書·樂志》曰：「代宗竇應已後，續造享太廟樂章，獻明皇用廣運之舞，肅宗用維新之舞，代宗用保大之舞，德宗用文明之舞，順宗用大順之舞，憲宗用象德之舞，穆宗用和寧之舞，武宗用大定之舞，昭宗用咸寧之舞，宣宗、懿宗有舞詞而名不傳。」〉
於穆文考，聖神昭彰。
簫勺羣慝，含光遠方。
萬物茂遂，九夷賓王。
愔愔雲韶，德音不忘。

