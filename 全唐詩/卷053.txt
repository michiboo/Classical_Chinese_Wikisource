
春豫靈池會，滄波帳殿開。舟淩石鯨度，槎拂鬥牛回。
節晦蓂全落，春遲柳暗催。象溟看浴景，燒劫辨沈灰。
鎬飲周文樂，汾歌漢武才。不愁明月盡，自有夜珠來[1]。

香剎中天起，宸遊滿路輝。乘龍太子去，駕象法王歸。
殿飾金人影，窗搖玉女扉。稍迷新草木，徧識舊庭闈。
水入禪心定，雲從寶思飛。欲知皇劫遠，初拂六銖衣。

六飛回玉輦，雙樹謁金仙。
瑞鳥呈書字，神龍吐浴泉。
淨心遙證果，睿想獨超禪。
塔湧香花地，山圍日月天。
梵音迎漏徹，空樂倚雲懸。
今日登仁壽，長看法鏡圓。

梵筵光聖邸，遊豫覽宏規。
不改靈光殿，因開功德池。
蓮生新步葉，桂長昔攀枝。
湧塔庭中見，飛樓海上移。
聞韶三月幸，觀象七星危。
欲識龍歸處，朝朝雲氣隨。

清蹕喧黃道，乘輿降紫宸。
霜戈凝曉日，雲管發陽春。
臺古全疑漢，林餘半識秦。
宴酣詩布澤，節改令行仁。
昔恃山河險，今依道德淳。
多慙獻嘉頌，空累屬車塵。

漢王未息戰，蕭相乃營宮。
壯麗一朝盡，威靈千載空。
皇明悵前跡，置酒宴羣公。
寒輕綵仗外，春發幔城中。
樂思回斜日，歌詞繼大風。
今朝天子貴，不假叔孫通。

〈一作李乂詩〉
樞掖調梅暇，林園藝槿初。
入朝榮劒履，退食偶琴書。
地隱東巖室，天回北斗車。
旌門臨䆗窱，輦道屬扶疎。
雲罕明丹壑，霜笳徹紫虛。
水疑投石處，溪似釣璜餘。
帝澤頒巵酒，人歡頌里閭。
一承黃竹詠，長奉白茅居。

御路回中嶽，天營接下都。
百靈無後至，萬國競前驅。
文衞嚴清蹕，幽仙讀寶符。
貝花明漢果，芝草入堯廚。
濟濟衣冠會，喧喧夷夏俱。
宗禋仰神理，刊木望川途。
撫己貧非病，時來本不愚。
願陪丹鳳輦，率舞白雲衢。

英藩築外館，愛主出王宮。
賓至星槎落，仙來月宇空。
玳梁飜賀燕，金埒倚晴虹。
簫奏秦臺裏，書開魯壁中。
短歌能駐日，豔舞欲嬌風。
聞有淹留處，山阿滿桂叢。

潘園枕郊郭，愛客坐相求。
尊酒東城外，驂騑南陌頭。
池平分洛水，林缺見嵩丘。
暗竹侵山徑，垂楊拂妓樓。
彩雲歌處斷，遲日舞前留。
此地何年別，蘭芳空自幽。

清論滿朝陽，高才拜夕郎。
還從避馬路，來接珥貂行。
寵就黃扉日，威回白簡霜。
柏臺遷鳥茂，蘭署得人芳。
禁靜鐘初徹，更疎漏漸長。
曉河低武庫，流火度文昌。
寓直恩徽重，乘秋藻翰揚。
暗投空欲報，下調不成章。

相庭貽慶遠，才子拜郎初。
起草徯仙閣，焚香臥直廬。
更深河欲斷，節勁柳偏疎。
氣耿凌雲筆，心搖待漏車。
叨榮廁儔侶，省己恧空虛。
徒裴陽春和，難參麗曲餘。

鎮吳稱奧里，試劇仰通才。 
近挹人披霧，遙聞境震雷。 
一朝逢解榻，累日共銜杯。 
連轡登山盡，浮舟望海回。 
以予慚拙宦，期子遇良媒。 
贈曲南鳧斷，征途北雁催。 
更憐江上月，還入鏡中開。

香閣臨清漢，丹梯隱翠微。
林篁天際密，人世谷中違。
苔石銜仙洞，蓮舟泊釣磯。
山雲浮棟起，江雨入庭飛。
信美雖南國，嚴程限北歸。
幽尋不可再，留步惜芳菲。

宋公爰創宅，庾氏更誅茅。
間出人三秀，平臨楚四郊。
漢臣來絳節，荊牧動金鐃。
尊溢宜城酒，笙裁曲沃匏。
露荷秋變節，風柳夕鳴梢。
一散陽臺雨，方隨越鳥巢。

鉉府誕英規，公才天下知。
謂乘羔雁族，繼入鳳皇池。
赤縣求人隱，青門起路岐。
翟回車少別，鳧化舃遙馳。
神哭周南境，童歌渭北垂。
賢哉荀奉倩，袞職佇來儀。

借問梁山道，嶔岑幾萬重。
遙州刀作字，絕壁劒爲峰。
惜別路窮此，留歡意不從。
憂來生白髮，時晚愛青松。
勿以西南遠，夷歌寢盛容。
台階有高位，寧復久臨邛。

停午出灘險，輕舟容易前。
峰攢入雲樹，崖噴落江泉。
巨石潛山怪，深篁隱洞仙。
鳥遊溪寂寂，猿嘯嶺娟娟。
揮袂日凡幾，我行途已千。
暝投蒼梧郡，愁枕白雲眠。

孤舟泛盈盈，江流日縱橫。
夜雜蛟螭寢，晨披瘴癘行。
潭蒸水沫起，山熱火雲生。
猿躩時能嘯，鳶飛莫敢鳴。
海窮南徼盡，鄉遠北魂驚。
泣向文身國，悲看鑿齒氓。
地偏多育蠱，風惡好相鯨。
余本巖棲客，悠哉慕玉京。
厚恩嘗願答，薄宦不祈成。
違隱乖求志，披荒爲近名。
鏡愁玄髮改，心負紫芝榮。
運啓中興曆，時逢外域清。
祗應保忠信，延促付神明。

桂林風景異，秋似洛陽春。
晚霽江天好，分明愁殺人。
卷雲山𧥄𧥄，碎石水磷磷。
世業事黃老，妙年孤隱淪。
歸歟臥滄海，何物貴吾身。

虞世巡百越，相傳葬九疑。
精靈遊此地，祠樹日光輝。
禋祭忽羣望，丹青圖二妃。
神來獸率舞，仙去鳳還飛。
日暝山氣落，江空潭靄微。
帝鄉三萬里，乘彼白雲歸。

江上粵王臺，登高望幾回。
南溟天外合，北戶日邊開。
地濕煙嘗起，山晴雨半來。
冬花採盧橘，夏果摘楊梅。
跡類虞翻枉，人非賈誼才。
歸心不可見，白髮重相催。

候曉踰閩嶠，乘春望越臺。
宿雲鵬際落，殘月蚌中開。
薜荔搖青氣，桄榔翳碧苔。
桂香多露裛，石響細泉回。
抱葉玄猿嘯，銜花翡翠來。
南中雖可悅，北思日悠哉。
鬒髮俄成素，丹心已作灰。
何當首歸路，行剪故園萊。

朝夕苦遄征，孤魂長自驚。
泛舟依雁渚，投館聽猿鳴。
石髮緣溪蔓，林衣埽地輕。
雲峰刻不似，苔蘚畫難成。
露裛千花氣，泉和萬籟聲。
攀幽紅處歇，躋險綠中行。
戀切芝蘭砌，悲纏松柏塋。
丹心江北死，白髮嶺南生。
魑魅天邊國，窮愁海上城。
勞歌意無限，今日爲誰明。

釋事懷三隱，清襟謁四禪。
江鳴潮未落，林曉日初懸。
寶葉交香雨，金沙吐細泉。
望諧舟客趣，思發海人煙。
顧櫪仍留馬，乘杯久棄船。
未憂龜負嶽，且識鳥耘田。
理契都無象，心冥不寄筌。
安期庶可揖，天地得齊年。

高岫擬耆闍，真乘引妙車。
空中結樓殿，意表出雲霞。
後果纏三足，前因感六牙。
宴林薰寶樹，水溜滴金沙。
寒谷梅猶淺，溫庭橘未華。
臺香紅藥亂，塔影綠篁遮。
果漸輪王族，緣超梵帝家。
晨行踏忍草，夜誦得靈花。
江郡將何匹，天都亦未加。
朝來沿泛所，應是逐仙槎。

宿帆震澤口，曉渡松江濆。
櫂發魚龍氣，舟衝鴻雁羣。
寒潮頓覺滿，暗浦稍將分。
氣出海生日，光清湖起雲。
水鄉盡天衞，歎息爲吳君。
謀士伏劒死，至今悲所聞。

夏王乘四載，茲地發金符。
峻命終不易，報功疇敢渝。
先驅總昌會，後至伏靈誅。
玉帛空天下，衣冠照海隅。
旋聞厭黃屋，更道出蒼梧。
林表祠轉茂，山阿井詎枯。
舟遷龍負壑，田變鳥芸蕪。
舊物森如在，天威肅未殊。
玄夷屆瑤席，玉女侍清都。
奕奕扃闈邃，軒軒杖衞趨。
氣青連曙海，雲白洗春湖。
猿嘯有時答，禽言常自呼。
靈歆異蒸糈，至樂匪笙竽。
茅殿今文襲，梅梁古製無。
運遙日崇麗，業盛答昭蘇。
伊昔力雲盡，而今功尚敷。
揆材非美箭，精享愧生芻。
郡職昧爲理，邦空寧自誣。
下車霰已積，攝事露行濡。
人隱冀多祐，曷唯霑薄軀。

禹穴今朝到，邪溪此路通。
著書聞太史，鍊藥有仙翁。
鶴往籠猶掛，龍飛劒已空。
石帆搖海上，天鏡落湖中。
水低寒雲白，山邊墜葉紅。
歸舟何慮晚，日暮使樵風。

鷲嶺鬱岧嶢，龍宮鎖寂寥。
樓觀滄海日，門對浙江潮。
桂子月中落，天香雲外飄。
捫蘿登墖遠，刳木取泉遙。
霜薄花更發，冰輕葉未凋。
夙齡尚遐異，搜對滌煩囂。
待入天台路，看余度石橋。

維舟探靜域，作禮事尊經。
投跡一蕭散，爲心自杳冥。
龕依大禹穴，樓倚少微星。
沓嶂圍蘭若，回溪抱竹庭。
覺花塗砌白，甘露洗山青。
雁塔鶱金地，虹橋轉翠屏。
人天宵現景，神鬼晝潛形。
理勝常虛寂，緣空自感靈。
入禪從鴿遶，說法有龍聽。
劫累終期滅，塵躬且未寧。
搖搖不安寐，待月詠巖扃。

炎徼行應盡，回瞻鄉路遙。
珠厓天外郡，銅柱海南標。
日夜清明少，春冬霧雨饒。
身經大火熱，顏入瘴江消。
觸影含沙怒，逢人女草搖。
露濃看菌濕，風颶覺船飄。
直禦魑將魅，寧論鴟與鴞。
虞翻思報國，許靖願歸朝。
綠樹秦京道，青雲洛水橋。
故園長在目，魂去不須招。

〈一作下桂江龍目灘〉
傳聞峽山好，旭日櫂前沂。
雨色搖丹嶂，泉聲聒翠微。
兩巖天作帶，萬壑樹披衣。
秋菊迎霜序，春藤礙日輝。
翳潭花似織，緣嶺竹成圍。
寂歷環沙浦，蔥蘢轉石圻。
露餘江未熱，風落瘴初稀。
猿飲排虛上，禽驚掠水飛。
榜童夷唱合，樵女越吟歸。
良候斯爲美，邊愁自有違。
誰言望鄉國，流涕失芳菲。

問我將何去？清晨泝越溪。
翠微縣宿雨，丹壑飲晴霓。
樹影捎雲密，藤陰覆水低。
潮回出浦駛，洲轉望鄉迷。
人意長懷北，江行日向西。
破顏看鵲喜，拭淚聽猿嗁。
骨肉初分愛，親朋忽解攜。
路遙魂欲斷，身辱理能齊。
疇日三山意，於茲萬緒暌。
金陵有仙館，即事尋丹梯。

嶺外音書斷，經冬復歷春。
近鄉情更怯，不敢問來人。

家住嵩山下，好采舊山薇。
自省遊泉石，何曾不夜歸。

願與道林近，在意逍遙篇。
自有靈佳寺，何用沃洲禪。

落花雙樹積，芳草一庭春。
玩之堪興異，何必見幽人。

晚入應真理，經行尚未回。
房中無俗物，林下有青苔。

出遊杳何處？遲回伊洛間。
歸寢忽成夢，宛在嵩丘山。

鳳飛樓伎絕，鸞死鏡臺空。
獨憐脂粉氣，猶著舞衣中。

河伯憐嬌態，馮夷要姝妓。
寄言遊戲人，莫弄黃河水。

〈一作傷曹娘〉
昔日河陽縣，氛氳香氣多。
曹娘嬌態盡，春樹不堪過。

北關憐翠幕，不是厭朱樓。
故來呈燕頷，報道欲封侯。

紫禁仙輿詰旦來，青旂遙倚望春臺。
不知庭霰今朝落，疑是林花昨夜開。

羽客笙歌此地違，離筵數處白雲飛。
蓬萊闕下長相憶，桐柏山頭去不歸。

逍遙樓上望鄉關，綠水泓澄雲霧間。
北去衡陽二千里，無因雁足繫書還。

北闕彤雲掩曙霞，東風吹雪舞山家。
瓊章定少千人和，銀樹長芳六出花。

可憐冥漠去何之，獨立丰茸無見期。
君看水上芙蓉色，恰似生前歌舞時。

前溪妙舞今應盡，子夜新歌遂不傳。
無復綺羅嬌白日，直將珠玉閉黃泉。

〈以下集不載〉
郡宅枕層嶺，春湖繞芳甸。
雲甍出萬家，臥覽皆已徧。
漁商汗成雨，廨邑明若練。
越俗鏡中行，夏祠雲表見。
茲都信盤鬱，英遠常棲眄。
王子事黃老，獨樂恣遊衍。
謝公念蒼生，同憂感推薦。
靈越多秀士，運闊無由面。
神理翳青山，風流滿黃卷。
揆予謬承獎，自惜從纓弁。
瑤水執仙羈，金閨負時選。
晨趨博望苑，夜直明光殿。
一朝罷臺閣，萬里違鄉縣。
風土足慰心，況悅年芳變。
淮廩佇滋實，沂歌非所羨。
訟寢歸四明，齡頹親九轉。
微尚本江海，少留豈交戰。
唯餘後凋色，竊比東南箭。
　
步陟招提宮，北極山海觀。
千巖遞縈繞，萬壑殊悠漫。
喬木轉夕陽，文軒劃清渙。
泄雲多表裏，驚潮每昏旦。
問予金門客，何事滄洲畔。
謬以三署資，來刺百城半。
人隱尚未弭，歲華豈兼玩。
東山桂枝芳，明發坐盈歎。

鄉心新歲切，天畔獨澘然。
老至居人下，春歸在客先。
嶺猨同旦暮，江柳共風煙。
已似長沙傅，從今又幾年。

駐想持金錯，居然作管灰。
綺羅纖手製，桃李向春開。
拾藻蜂初泊，銜花鳥未回。
不言將巧笑，飜逐美人來。

傳道仙星媛，年年會水隅。
停梭借蟋蟀，留巧付蜘蛛。
去晝從雲請，歸輪竚日輸。
莫言相見闊，天上日應殊。

晦節高樓望，山川一半春。
意隨蓂葉盡，愁共柳條新。
投刺登龍日，開懷納鳥晨。
兀然心似醉，不覺有吾身。

江雨朝飛浥細塵，陽橋花柳不勝春。
金鞍白馬來從趙，玉面紅妝本姓秦。
妬女猶憐鏡中髮，侍兒堪感路傍人。
蕩舟爲樂非吾事，自歎空閨夢寐頻。

至人□□識仙風，瑞靄丹光遠鬱蔥。
靈跡才辭周柱下，祥氛已入函關中。
不從紫氣臺端候，何得青華觀裏逢。
欲訪乘牛求寶籙，願隨鶴駕徧瑤空。

粉壁圖仙鶴，昂藏真氣多。
鶱飛竟不去，當是戀恩波。

歌舞須連夜，神仙莫放歸。
參差隨暮雨，前路濕人衣。

還以金屋貴，留茲寶席尊。
江鳧嘯風雨，山鬼泣朝昏。

受脤清邊服，乘驄歷塞塵。
當聞漢雪恥，羞共虜和親。

夢澤三秋日，蒼梧一片雲。
還將鵷鷺羽，重入鷓鴣羣。

象物行周禮，衣冠集漢都。
誰憐事虞舜，下里泣蒼梧。

鸞死鉛妝歇，人亡錦字空。
悲端若能減，渭水亦應窮。

亭寒照苦月，隴暗積愁雲。
今日山門樹，何處有將軍。

