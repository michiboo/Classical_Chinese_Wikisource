
綦毋潛，字季通，荊南人。開元十四年登進士第，由宜壽尉入爲集賢待制，遷右拾遺，終著作郎。詩一卷。
自爲洛陽客，夫子吾知音。
盡義能下士，時人無此心。
奈何離居夜，巢鳥悲空林。
愁坐至月上，復聞南鄰砧。

幽意無斷絕，此去隨所偶。
晚風吹行舟，花路入溪口。
際夜轉西壑，隔山望南斗。
潭煙飛溶溶，林月低向後。
生事且彌漫，願爲持竿叟。

道林隱形勝，向背臨層霄。
松覆山殿冷，花藏谿路遙。
珊珊寶幡掛，焰焰明燈燒。
遲日半空谷，春風連上潮。
少憑水木興，暫令身心調。
願謝攜手客，茲山禪誦饒。

南山勢迴合，靈境依此住。
殿轉雲崖陰，僧探石泉度。
龍蛇爭翕習，神鬼皆密護。
萬壑奔道場，羣峰向雙樹。
天花飛不著，水月白成路。
今日觀身我，歸心復何處。

西坂何繚繞，青林問子家。
天寒噪野雀，日晚度城鴉。
寂歷道傍樹，曈曨原上霞。
茲情不可說，長恨隱淪賒。

長安渭橋路，行客別時心。
獻賦溫泉畢，無媒魏闕深。
黃鶯啼就馬，白日暗歸林。
三十名未立，君還惜寸陰。

持衡出帝畿，星指夜郎飛。
神女雲迎馬，荊門雨濕衣。
聽猿收淚罷，繫鴈待書稀。
蠻貊雖殊俗，知君肝膽微。

越客新安別，秦人舊國情。
舟乘晚風便，月帶上潮平。
花路西施石，雲峰句踐城。
明州報兩掾，相憶二毛生。

冠古積榮盛，當時數戟門。
舊交丞相子，繼世五侯孫。
長劒倚天外，短書盈萬言。
秋風一送別，江上黯消魂。

謫遠自安命，三年已忘歸。
同聲願執手，驛騎到門扉。
雲是帝鄉去，軍書謁紫微。
曾爲金馬客，向日淚沾衣。

名公作逐臣，驅馬拂行塵。
舊國問鄖子，勞歌過郢人。
一川花送客，二月柳宜春。
奉料竹林興，寬懷此別晨。

開士度人久，空巖花霧深。
徒知燕坐處，不見有爲心。
蘭若門對壑，田家路隔林。
還言證法性，歸去比黃金。

夕到玉京寢，窅冥雲漢低。
魂交仙室蝶，曙聽羽人雞。
滴瀝花上露，清泠松下谿。
明當訪真隱，揮手入無倪。

招提此山頂，下界不相聞。
塔影掛清漢，鐘聲和白雲。
觀空靜室掩，行道衆香焚。
且駐西來駕，人天日未曛。

相逢此溪曲，勝託在煙霞。
潭影竹間動，巖陰簷外斜。
人言上皇代，犬吠武陵家。
借問淹留日，春風滿若耶。

香剎夜忘歸，松青古殿扉。
燈明方丈室，珠繫比丘衣。
白日傳心靜，青蓮喻法微。
天花落不盡，處處鳥銜飛。

仙郎偏好道，鑿沼象瀛洲。
魚樂隨情性，船行任去留。
秦人辨雞犬，堯日識巢由。
歸客衡門外，仍憐返景幽。

華陽仙洞口，半嶺拂雲看。
窈窕穿苔壁，差池對石壇。
方隨地脈轉，稍覺水晶寒。
未果變金骨，歸來茲路難。

羽客北山尋，草堂松徑深。
養神宗示法，得道不知心。
洞戶逢雙履，寥天有一琴。
更登玄圃上，仍種杏成林。

不敢要君徵亦起，致君全得似唐虞。
讜言昨歎離天聽，新象今聞入縣圖。
琴鎖壞窗風自響，鶴歸喬木隱難呼。
學書弟子何人在，點檢猶存諫草無。

郡有化城最，西窮疊嶂深。
松門當澗口，石路在峰心。
幽見夕陽霽，高逢暮雨陰。
佛身瞻紺髮，寶地踐黃金。
雲向竹谿盡，月從花洞臨。
因物成真悟，遺世在茲岑。

世界蓮花藏，行人香火緣。
燈王照不盡，中夜寂相傳。

山頭禪室掛僧衣，窗外無人溪鳥飛。
黃昏半在下山路，卻聽鐘聲連翠微。
十五能行西入秦，三十無家作路人。
時命不將明主合，布衣空染洛陽塵。

寶坊求往跡，神理駐沿洄。
鴈塔酬前願，王身更後來。
加持將暝合，朗悟豁然開。
兩世分明見，餘生復幾哉。

墨客鍾張侶，材高吳越珍。
千門來謁帝，駟馬去榮親。
吏邑沿清洛，鄉山指白蘋。
歸期應不遠，當及未央春。

