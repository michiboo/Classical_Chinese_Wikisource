
辛替否，字協時，京兆萬年人。景龍中爲左拾遺，以直諫名。睿宗朝遷右臺殿中侍御史。開元中，終頴王府長史。詩一首。
洪慈均動植，至德俯深玄。
出豫從初地，登高適梵天。
白雲飛御藻，慧日暖皇編。
別有秋原藿，長傾雨露緣。

王景，太原人。爲司門員外郎，萊州刺史。詩一首。
玉輦移中禁，珠梯覽四禪。
重階清漢接，飛竇紫霄懸。
綴葉披天藻，吹花散御筵。
無因鑾蹕暇，俱舞鶴林前。

畢乾泰，景龍時人。詩一首。
鸚林花塔啟，鳳輦順時遊。
重九昭皇慶，大千揚帝休。
耆闍妙法闡，王舍睿文流。
至德覃無極，小臣歌詎酬。

麴瞻，景龍時人。詩一首。
扈蹕遊玄地，陪仙瞰紫微。
似邁銖衣刼，將同羽化飛。
雕戈秋日麗，寶劒曉霜霏。
獻觴乘菊序，長願奉天暉。

樊忱，神龍初爲地官侍郎。詩一首。
淨境重陽節，仙遊萬乘來。
插萸登鷲嶺，把菊坐蜂臺。
十地祥雲合，三天瑞景開。
秋風詞更遠，竊抃樂康哉。

孫佺，字麟德，汝州人，宰相處約子。中宗時爲幽州都督。詩一首。
應節萸房滿，初寒菊圃新。
龍旗煥辰極，鳳駕儼香闉。
蓮井偏宜夏，梅梁更若春。
一忻陪鴈塔，還似得天身。

李從遠，景龍時人。詩一首。
九月從時豫，三乘爲法開。
中霄日天子，半座寶如來。
摘果珠盤獻，攀萸玉輦迴。
願將塵露點，遙奉光明臺。

周利用，中宗時，與御史大夫鄭惟忠同送金城公主和蕃。詩一首。
出豫乘金節，飛文煥日宮。
萸房開聖酒，杏苑被玄功。
塔向三天迥，禪收八解空。
叨恩奉蘭藉，終愧洽薰風。

張景源，中宗時官補闕。詩一首。
飛塔凌霄起，宸遊一屆焉。
金壺新泛菊，寶座即披蓮。
就日搖香輦，憑雲出梵天。
祥氛與佳色，相伴雜鑪煙。

李恆，進士第，官安陽令。詩一首。
寶地隣丹掖，香臺瞰碧雲。
河山天外出，城闕樹中分。
睿藻蘭英秀，仙杯菊蘂薰。
願將今日樂，長奉聖明君。

張錫，武城人，文琮子。則天時爲鳳閣侍郎同平章事，請還廬陵王，坐流循州。韋後臨朝，復相。旬日，出刺絳州。詩二首。
九秋霜景淨，千門曉望通。
仙遊光御路，瑞塔迥凌空。
菊彩揚堯日，萸香遶舜風。
天文麗辰象，竊抃仰層穹。

雪盡銅駝路，花照石崇家。
年光開柳色，池影汎雲華。
賞洽情方遠，春歸景未賒。
欲知多暇日，尊酒漬澄霞。

解琬，魏州元城人。中幽素科，調新政尉，除監察御史，習邊事。景龍中，遷御史大夫，兼朔方行軍大總管，守邊積二十年。開元中，終同州刺史。詩二首。
瑞塔臨初地，金輿幸上方。
空邊有清淨，覺處無馨香。
雨霽微塵歛，風秋定水涼。
茲辰采仙菊，薦壽慶重陽。

主第簪裾出，王畿春照華。
山亭一以眺，城闕帶煙霞。
橫堤列錦帳，傍浦駐香車。
歡娛屬晦節，酩酊未還家。

