
盛德雄名遠近知，功高先乞守藩維。
銜恩暫遣分龍節，署勅還同在鳳池。
天子親臨樓上送，朝官齊出道傍辭。
明年塞北清蕃落，應建生祠請立碑。
外郎直罷無餘事，埽灑書堂試藥爐。
門巷不教當要閙，詩篇轉覺足工夫。
月明臺上唯僧到，夜靜坊中有酒沽。
朝省入頻閒日少，可能同作舊遊無。
早聞聲價滿京城，頭白江湖放曠情。
講易自傳新註義，題詩不著舊官名。
近移馬跡山前住，多向牛頭寺裏行。
天子如今議封禪，應將束帛請先生。
不曾浪出謁公侯，唯向花間水畔遊。
每著新衣看藥竈，多收古器在書樓。
有官祗作山人老，平地能開洞穴幽。
自領閒司了無事，得來君處喜相留。
騄耳新駒駿得名，司空遠自寄書生。
乍離華廏移蹄澀，初到貧家舉眼驚。
每被閒人來借問，多尋古寺獨騎行。
長思歲旦沙堤上，得從鳴珂傍火城。
相看頭白來城闕，卻憶漳溪舊往還。
今體詩中偏出格，常叅官裏每同班。
街西借宅多臨水，馬上逢人亦説山。
芸閣水曹雖最冷，與君長喜得身閒。
十年人詠好詩章，今日成名出舉場。
歸去唯將新誥牒，後來爭取舊衣裳。
山橋曉上芭蕉暗，水店晴看芋草黃。
鄉里親情相見日，一時擕酒賀高堂。
鼓聲初動未聞雞，羸馬街中踏凍泥。
燭暗有時衝石柱，雪深無處認沙堤。
常叅班裏人猶少，待漏房前月欲西。
鳳闕星郎離去遠，閤門開日入還齊。
轉覺人間無氣味，常因身外省因緣。
經過獨愛遊山客，計校唯求買藥錢。
重作學官閑盡日，一離江塢病多年。
吟君釣客詞中說，便欲南歸榜小船。
自到王城得㡬年，巴童蜀馬共隨緣。
兩朝侍從當時貴，五字聲名遠處傳。
舊住紅樓通內苑，新承墨詔賜齋錢。
閒房暫喜居相近，還得陪師坐竹邊。
白髮如今欲滿頭，從來百事盡應休。
祗於觸目須防病，不擬將心更養愁。
下藥遠求新熟酒，看山多上最高樓。
賴君同在京城住，每到花前免獨遊。
起得幽亭景復新，碧莎地上更無塵。
琴書著盡猶嫌少，松竹栽多亦稱貧。
藥酒欲開期好客，朝衣暫脫見閒身。
成名同日官連署，此處經過有㡬人？
應得煙霞出俗心，茅山道士共追尋。
閒憐鶴貌偏能畫，暗辨桐聲自作琴。
長嘯每來松下坐，新詩堪向雪中吟。
征南幕裏多賓客，君獨相知最校深。
東風節氣近清明，車馬爭來滿禁城。
二十八人初上牒，百千萬里盡傳名。
誰家不借花園看，在處多將酒器行。
共賀春司能鑒識，今年定合有公卿。
白笏朱衫年少時，久登班列會朝儀。
貯財不省關身用，行義唯愁被衆知。
藏得寶刀求主帶，調成駿馬乞人騎。
未曾相識多聞説，遙望長如白玉枝。
自小信成疎嬾性，人間事事總無功。
別從仙客求方法，時到僧家問苦空。
老大登朝如夢裏，貧窮作活似村中。
未能即便休官去，慚愧南山採藥翁。
頭白新年六十餘，近聞生計轉空虛。
久為博士誰能識，自到長安賃舍居。
騎馬出隨尋寺客，呼兒散寫乞錢書。
古來賢哲皆如此，應是才高與衆疎。
雲水東南兩月程，貪歸慶節馬蹄輕。
春橋欲醉攀花別，野路閒吟觸雨行。
詩價巳高猶失意，禮司曾賞會成名。
舊山風月知應好，莫向秋時不到京。
不曾浪出謁公侯，唯向花間水畔遊。
每著新衣看藥竈，多收古器在書樓。
有官祗作山人老，平地能開洞穴幽。
自領閒司了無事，得來君處喜相留。
曾是先皇殿上臣，丹砂久服不成真。
常騎馬在嘶空櫪，自作書留別故人。
詩句遍傳天下口，朝衣偏送地中身。
最悲昨日同遊處，看卻春風樹樹新。
老著青衫爲楚宰，平生志業有誰知。
家僮從去愁行遠，縣吏迎來怪到遲。
定訪玉泉幽院宿，應過碧澗早茶時。
向南漸漸雲山好，一路唯聞唱竹枝。
緱山領印知公奏，才稱同時盡不如。
奉使賀成登冊禮，陪班看出降恩書。
去迴在路秋塵裏，受詔辭歸曉漏初。
早晚得爲朝署拜，閑坊買宅作鄰居。
早得聲名年尚少，尋常志氣出風塵。
文場繼續成三代，家族輝華在一身。
幼子見生才滿月，選書知寫未呈人。
送君帳下衣裳白，數尺墳頭栢樹新。
籬落荒涼僮僕飢，樂遊原上住多時。
蹇驢放飽騎將出，秋卷裝成寄與誰。
拄杖傍田尋野菜，封書乞米趂時炊。
姓名未上登科記，身屈惟應內史知。
年狀皆齊初有髭，鵲山漳水每追隨。
使君座下朝聼思，處士庭中夜會詩。
新作句成相借問，閒求義盡共尋思。
經今三十餘年事，卻説還同昨日時。
長安寺裏多時住，雖守卑官不苦貧。
作活每常嫌費力，移居祗是貴容身。
初開井淺偏宜樹，漸覺街閒省踏塵。
更喜往還相去近，門前減卻送書人。
詩名往日動長安，首首人家卷裏看。
西學已行秦博士，南宮新拜漢郎官。
得錢祗了還書鋪，借宅常時事藥欄。
今去岐州生計薄，移居偏近隴頭寒。
聞君久臥在雲間，為佐嫖姚未得還。
新結茒廬招隱逸，獨騎驄馬入深山。
九靈洞口行應到，五粒松枝醉亦攀。
明日珂聲出城去，家僮不復埽柴關。
年過五十到南宮，章句無名荷至公。
黃紙開呈相府後，朱衣引入謝班中。
諸曹縱許為仙侶，羣吏多嫌是老翁。
最幸紫薇郎見愛，獨稱官與古人同。
官為本府當身榮，因得還鄉任野情。
自廢田園今作主，每逢耆老不呼名。
舊遊寺裏僧應識，新別橋邊樹巳成。
公事況閒詩更好，將隨相逐上山行。
平生志業獨相知，早結雲山老去期。
初作學官常共宿，晚登朝列暫同時。
閒來各數經過地，醉後齊吟唱和詩。
今日春風花滿宅，入門行哭見靈帷。
年少才高求自展，將身萬里赴軍門。
辟書遠到開呈客，公服新成著謝恩。
驛舫過江分白堠，戍亭當嶺見紅旛。
海花蠻草連冬有，行處無家不滿園。
畫得江城登望處，寄來今日到長安。
乍驚物色從詩出，更想工人下手難。
將展書堂偏覺好，每來朝客盡求看。
見君向此閒吟意，肯恨當時作外官。
當年膽略巳縱橫，每見妖星氣不平。
身貴早登龍尾道，功高自破鹿頭城。
尋常得對論邊事，委曲承恩掌內兵。
會取安西將報國，凌煙閣上大書名。
塞上如今無戰塵，漢家公主出和親。
邑司猶屬宗卿寺，冊號還同虜帳人。
九姓旗旛先引路，一生衣服盡隨身。
氊城南望無廻日，空見沙蓬水柳春。
朝光瑞氣滿宮樓，綵纛魚龍四面稠。
廊下御廚分冷食，殿前香騎逐飛球。
千官盡醉猶教坐，百戱皆呈未放休。
共喜拜恩侵夜出，金吾不敢問行由。
城闕沈沈向曉寒，恩當令節賜餘歡。
瑞煙深處開三殿，春雨微時引百官。
寶樹樓前分繡幙，綵花廊下暎華欄。
宮筵戱樂年年別，巳得三廻對御看。
仙果人間都未有，今朝忽見下天門。
捧盤小吏初宣勅，當殿羣臣共拜恩。
日色遙分門下坐，露香才出禁中園。
每年重此先偏待，願得千春奉至尊。
日觀東峰幽客住，竹巾藤帶亦逢迎。
暗修黃籙無人見，深種胡麻共犬行。
洞裏仙家常獨往，壺中靈藥自為名。
春泉四面遶茅屋，日月唯聞杵臼聲。
聖朝偏重大司空，人詠元和第一功。
擁節高臨漢水上，題詩遠入舜城中。
共驚向老多年別，更憶登科舊日同。
誰不望歸丞相府，江邊楊柳又秋風。
別離已久猶為郡，閒向春風倒酒缾。
送客特過沙口堰，看花多上水心亭。
曉來江氣連城白，雨後山光滿郭青。
到此詩情應更遠，醉中高詠有誰聽。
銜命南來會郡堂，卻思朝裏接班行。
才雄猶是山城守，道薄初為水部郎。
選勝相留開客館，尋幽更引到僧房。
明朝從此辭君去，獨出商關路漸長。
勲名盡得國家傳，退狎琴僧與酒仙。
還帶郡符經㡬處，暫辭台座已三年。
留司未到龍樓下，拜表長懷玉案前。
秋日出城伊水好，領誰相逐上閒船。
擾擾人間是與非，官閒自覺省心機。
六行班裏身常下，九列符中事亦稀。
市客慣曾賖賤藥，家僮驚見著新衣。
君今獨得居山樂，應喜多時未辦歸。
知君本是煙霞客，被薦因來城闕間。
世業偏臨七里瀨，仙遊多在四明山。
早聞詩句傳人遍，新得科名到處閒。
惆悵灞亭相送去，雲中琪樹不同攀。
崑崙家住海中州，蠻客將來漢地遊。
言語解教秦吉了，波濤初過鬱林洲。
金環欲落曾穿耳，螺髻長卷不裹頭。
自愛肌膚黑如漆，行時半脫木綿裘。
仙郎白首未歸朝，應為蒼生領六條。
惠化州人盡清淨，高情野鶴與逍遙。
竹間虛館無朝訟，山畔青田長夏苖。
終日政聲長獨坐，開門長望浙江潮。
聖朝選將持符節，內使宣時百辟聽。
海北蠻夷來舞蹈，嶺南封管送圖經。
白鷴飛遶迎官舫，紅槿開當讌客亭。
此處莫言多瘴癘，天邊看取老人星。
正初天子親郊禮，詔攝將軍領衛兵。
斜帶銀刀入黃道，先隨玉輅到青城。
壇邊不在千官位，仗外唯聞再拜聲。
共喜與君逢此日，病中無計得隨行。
朝廷重寄在關東，共説從前選上公。
勲業新城大梁鎮，恩榮更守洛陽宮。
行香暫出天橋上，廵禮常過禁殿中。
每領羣臣拜章慶，半開門仗日曈曈。
歲朝園寢遣公卿，學省班中亦攝行。
身逐陵官齊再拜，手持木鐸叩三聲。
寒更報㸃來山殿，曉炬分行照栢城。
卻下龍門看漸遠，金峰高處日微明。
能將直道歴榮班，事著元和實錄間。
三表自陳辭北闕，一家相送入南山。
買來侍女教人嫁，賜得朝衣在篋閒。
宅近青山高靜處，時歸林下暫開關。
相印暫離臨遠鎮，掖垣出守復同時。
一行巳作三年別，兩處空傳七字詩。
越池江山應共見，秦天風月不相知。
人間聚散真難料，莫歎平生信所之。
三朝出入紫微臣，頭白金章未在身。
登第早年同座主，題詩今日是州人。
閶門柳色煙中遠，茂苑鶯聲雨後新。
此處吟詩向山寺，知君忘卻曲江春。
赫赫聲名三十春，高情人獨出埃塵。
病辭省闥歸閒地，恩許宮曹作上賓。
詩裏難同相得伴，酒邊多見自由身。
老人也擬休官去，便是君家池上人。
辭榮戀闕未還鄉，修養年多氣力強。
半俸歸燒伏火藥，全家解説養生方。
特承恩詔新開㦸，每見公卿不下牀。
竹樹晴深寒院靜，長懸石磬在虛廊。
京城在處閒人少，唯共君行並馬蹄。
更和詩篇名最出，時傾杯酒戶常齊。
同趨闕下聽鐘漏，獨向軍前聞鼓鼙。
今日春明門外別，更無因得到街西。
西來將相位兼雄，不與諸君覲禮同。
早變山東知順命，新收濟上立殊功。
朝宮敘謁趨門外，恩使喧迎滿路中。
閶闔曉開銅漏靜，身當受冊大明宮。
由來自是煙霞客，早巳聞名詩酒間。
天闕因將賀表到，家鄉新著賜衣還。
常吟卷裏新酬句，自話湖中舊住山。
吳越主人偏愛重，多應不肯放君閒。
玉陽峰下學長生，玉洞仙中已有名。
獨戴熊鬚冠暫出，唯將鶴尾扇同行。
煉成雲母休炊㸑，巳得雷公當吏兵。
卻到瑤壇上頭宿，應聞空裏步虛聲。
詞客南行寵命新，瀟湘郡入曲江津。
山幽自足探微處，俗朴應無爭競人。
郭外相連排殿閣，市中多半用金銀。
知君不作家私計，遷日還同到日貧。
漸覺近來筋力少，難堪今日在風塵。
誰能借問功名事，祗自扶持老病身。
貴得藥資將助道，肯嫌家計不如人。
洞庭巳置新居處，歸去安期與作鄰。
師住稽亭高處寺，斜廊曲閣倚雲開。
山門十里松間入，泉澗三重洞裏來。
名岳尋遊今已遍，家城禮謁便應廻。
舊房到日閒吟後，林下還登説法臺。
曾成趙北歸朝計，因拜王門最好官。
為郡暫辭雙鳳闕，全家遠過九龍灘。
山鄉祗有輸蕉戶，水鎮應多養鴨欄。
地僻尋常來客少，刺桐花發共誰看。
久持刑憲聲名遠，好是中朝正直臣。
赤縣上來應足事，青山老去未離身。
常思從省連歸馬，乍覺同班少舊人。
遙愛南橋秋日晩，雨邊楊柳映天津。
轉轉無成到白頭，人間舉眼盡堪愁。
此生已是蹉跎去，每事應從鹵莽休。
雖作閒官少拘束，難逢勝景可淹留。
君歸與訪移家處，若箇峰頭最較幽。
南康太守負才豪，五十如今未擁旄。
早得一人知姓字，常聞三事説功勞。
月明渡口漳江靜，雲散城頭贛石高。
郡政已成秋思遠，閒吟應不問官曹。
京城南去鄱陽遠，風月悠悠別思勞。
三領郡符新寄重，再登科第舊名高。
去程江上多看堠，迎吏船中亦帶刀。
到日更行清靜化，春田應不見蓬蒿。
城裏無人得實年，衣襟常帶臭黃煙。
樓中賖酒唯留藥，洞裏爭棋不賭錢。
聞客語聲知貴賤，持花歌詠似狂顛。
尋常行處皆逢見，世上多疑是謫仙。
與君學省同官處，常日相隨說道情。
新作陸渾山縣長，早知三禮甲科名。
郭中時有仙人住，城內應多藥草生。
公事稀疎來客少，無妨著屐獨閑行。
舊年同是水曹郎，各罷魚符自禁鄉。
重著青衫承詔命，齊趨紫殿異班行。
別來同説經過事，老去相傳補養方。
憶得當時亦連步，如今獨在讀書堂。
心同野鶴與塵遠，詩似冰壺見底清。
府縣同趨昨日事，升沈不改故人情。
上陽春晚蕭蕭雨，洛水寒來夜夜聲。
自歎獨爲折腰吏，可憐騘馬路傍行。
雲島茫茫天畔微，向東萬里一帆飛。 
久為侍子承恩重，今佐使臣銜命歸。 
通海便應將國信，到家猶自著朝衣。 
從前此去人無數，光彩如君定是稀。
中外兼權社稷臣，千官齊出拜行塵。
再調公鼎勲庸盛，三受兵符寵命新。
商路雪開旗斾展，楚堤梅發驛亭春。
襄陽風景由來好，重與江山作主人。
由來勲業屬英雄，兄弟連營列位同。
先入賊城擒首惡，盡封筦庫讓元公。
旌幢獨繼家聲外，竹帛新添國史中。
天子新收秦隴地，故教移鎮古扶風。
早知內詔過先輩，蹭蹬江南百事疎。
湓浦成中爲上佐，爐峰寺後著幽居。
偏依仙法多求藥，長共僧遊不讀書。
三省比來名望重，肯容君去樂樵漁。
羨君東去見殘梅，惟有王孫獨未回。
吳苑夕陽明古堞，越宮春草上高臺。
波生野水雁初下，風滿驛樓潮欲來。
試問漁舟看雪浪，㡬多江燕荇花開。
早入公門到夜歸，不因寒食少閒時。
顛狂遶樹猿離銷，踴躍緣岡馬斷羈。
酒汙衣裳從客笑，醉饒言語覓花知。
老來自喜常無事，仰面西園得詠詩。
越地繒紗紋様新，遠封來寄學曹人。
便令裁製為時服，頓覺光榮上病身。
應念此官同棄置，獨能相賀更殷勤。
三千里外無由見，海上東風又一春。
端坐吟詩忘忍飢，萬人中覓似君稀。
門連野水風長到，驢放秋原夜不歸。
日煖剩收新落葉，天寒更著舊生衣。
曲江亭上頻頻見，為愛鸕鷀雨裏飛。
