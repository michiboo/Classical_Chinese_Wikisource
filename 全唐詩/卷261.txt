
任華，李、杜同時人。初為桂州刺史參佐，嘗與賈京尹、杜中丞、嚴大夫箋，多所致責。又與庾中丞書云：華本野人，常思漁釣，尋當杖策，歸乎舊山，非有機心，致斯扣擊，其亦狂狷之流歟。詩三首。
古來文章有能奔逸氣，聳高格，清人心神，驚人魂魄。 
我聞當今有李白，大獵賦，鴻猷文；嗤長卿，笑子雲。 
班張所作瑣細不入耳，未知卿雲得在嗤笑限。
登廬山，觀瀑布，海風吹不斷，江月照還空，余愛此兩句；
登天台，望渤海，雲垂大鵬飛，山壓巨鰲背，斯言亦好在。
至於他作多不拘常律，振擺超騰，既俊且逸。
或醉中操紙，或興來走筆。
手下忽然片雲飛，眼前劃見孤峰出。
而我有時白日忽欲睡，睡覺欻然起攘臂。
任生知有君，君也知有任生未？ 
中間聞道在長安，及余戾止，君已江東訪元丹，邂逅不得見君面。
每常把酒，向東望良久。 
見說往年在翰林，胸中矛戟何森森。
新詩傳在宮人口，佳句不離明主心。
身騎天馬多意氣，目送飛鴻對豪貴。 
承恩召入凡幾回，待詔歸來仍半醉。
權臣妒盛名，群犬多吠聲。
有敕放君卻歸隱淪處，高歌大笑出關去。 
且向東山為外臣，諸侯交迓馳朱輪。
白璧一雙買交者，黃金百鎰相知人。
平生傲岸其志不可測；數十年為客，未嘗一日低顏色。
八詠樓中坦腹眠，五侯門下無心憶。 
繁花越台上，細柳吳宮側。
綠水青山知有君，白雲明月偏相識，養高兼養閒，可望不可攀。 
莊周萬物外，范蠡五湖間。
人傳訪道滄海上，丁令王喬每往還。
蓬萊徑是曾到來，方丈豈唯方一丈。 
伊余每欲乘興往相尋，江湖擁隔勞寸心。 
今朝忽遇東飛翼，寄此一章表胸臆。
倘能報我一片言，但訪任華有人識。

杜拾遺，名甫第二才甚奇。
任生與君別，別來已多時， 
何嘗一日不相思。
杜拾遺，知不知？ 
昨日有人誦得數篇黃絹詞，吾怪異奇特借問，果然稱是杜二之所為。
勢攫虎豹，氣騰蛟螭， 
滄海無風似鼓蕩，華岳平地欲奔馳。
曹劉俯仰慚大敵， 
沈謝逡巡稱小兒。
昔在帝城中，盛名君一個。 
諸人見所作，無不心膽破。
郎官叢裡作狂歌，丞相閣中常醉臥。
前年皇帝歸長安，承恩闊步青雲端。 
積翠扈游花匼匝，披香寓直月團欒。
英才特達承天眷，公卿無不相欽羨。
只緣汲黯好直言，遂使安仁卻為掾。 
如今避地錦城隅，幕下英僚每日相隨提玉壺。 
半醉起舞捋髭鬚，乍低乍昂傍若無。 
古人制禮但為防俗士，豈得為君設之乎。 
而我不飛不鳴亦何以，只待朝廷有知己。 
已曾讀卻無限書，拙詩一句兩句在人耳。 
如今看之總無益，又不能崎嶇傍朝市。
且當事耕稼，豈得便徒爾。
南陽葛亮為友朋，東山謝安作鄰里。
閒常把琴弄，悶即攜樽起。
鶯啼二月三月時，花發千山萬山裡。
此時幽曠無人知，火急將書憑驛使，為報杜拾遺。

吾嘗好奇，古來草聖無不知。 
豈不知右軍與獻之，雖有壯麗之骨。 
恨無狂逸之姿，中間張長史。 
獨放蕩而不羈，以顛為名傾蕩於當時。 
張老顛，殊不顛於懷素。 
乃是顛，人謂爾從江南來。 
我謂爾從天上來，負顛狂之墨妙。 
有墨狂之逸才，狂僧前日動京華。 
朝騎王公大人馬，暮宿王公大人家。 
誰不造素屏，誰不塗粉壁。 
粉壁搖晴光，素屏凝曉霜。 
待君揮灑兮不可彌忘，駿馬迎來坐堂中。 
金盆盛酒竹葉香，十杯五杯不解意。 
百杯已後始顛狂，一顛一狂多意氣。 
大叫一聲起攘臂，揮毫倏忽千萬字。 
有時一字兩字長丈二，翕若長鯨潑剌動海島。 
欻若長蛇戍律透深草，回環繚繞相拘連。 
千變萬化在眼前，飄風驟雨相擊射。 
速祿颯拉動簷隙，擲華山巨石以為點。 
掣衡山陣雲以為畫，興不盡。 
勢轉雄，恐天低而地窄。 
更有何處最可憐，褭褭枯藤萬丈懸。 
萬丈懸，拂秋水。 
映秋天，或如絲。 
或如髮，風吹欲絕又不絕。 
鋒芒利如歐冶劍，勁直渾是并州鐵。 
時復枯燥何褵褷，忽覺陰山突兀橫翠微。 
中有枯松錯落一萬丈，倒掛絕壁蹙枯枝。 
千魑魅兮萬魍魎，欲出不可何閃屍。 
又如翰海日暮愁陰濃，忽然躍出千黑龍。 
夭矯偃蹇，入乎蒼穹。 
飛沙走石滿窮塞，萬里颼颼西北風。 
狂僧有絕藝，非數仞高牆不足以逞其筆勢。 
或逢花箋與絹素，凝神執筆守恆度。 
別來筋骨多情趣，霏霏微微點長露。 
三秋月照丹鳳樓，二月花開上林樹。 
終恐絆騏驥之足，不得展千里之步。 
狂僧狂僧，爾雖有絕藝， 
猶當假良媒。不因禮部張公將爾來， 
如何得聲名一旦誼九垓。

魏萬，嘗居王屋山，後名顥。上元初登第。初遇李白於廣陵，白曰：「爾後必著大名於天下。」因盡出其文，命集之。其還王屋山也，白為之序，稱其愛文好古。今存詩一首。
君抱碧海珠，我懷藍田玉。 
各稱希代寶，萬里遙相燭。 
長卿慕藺久，子猷意已深。 
平生風雲人，暗合江海心。 
去秋忽乘興，命駕來東土。 
謫仙遊梁園，愛子在鄒魯。 
二處一不見，拂衣向江東。 
五兩掛海月，扁舟隨長風。 
南遊吳越遍，高揖二千石。 
雪上天台山，春逢翰林伯。 
宣父敬項橐，林宗重黃生。 
一長復一少，相看如弟兄。 
惕然意不盡，更逐西南去。 
同舟入秦淮，建業龍盤處。 
楚歌對吳酒，借問承恩初。 
宮買長門賦，天迎駟馬車。 
才高世難容，道廢可推命。 
安石重攜妓，子房空謝病。 
金陵百萬戶，六代帝王都。 
虎石據西江，鍾山臨北湖。 
二山信為美，王屋人相待。 
應為岐路多，不知歲寒在。 
君游早晚還，勿久風塵間。 
此別未遠別，秋期到仙山。

崔宗之，名成輔，以字行。日用之子，襲封齊國公。歷左司郎中、侍御史，謫官金陵。與李白詩酒唱和，常月夜乘舟，自採石達金陵。詩一首。
涼風八九月，白露滿空庭。 
耿耿意不暢，捎捎風葉聲。 
思見雄俊士，共話今古情。 
李侯忽來儀，把袂苦不早。 
清論既抵掌，玄談又絕倒。 
分明楚漢事，歷歷王霸道。 
擔囊無俗物，訪古千里餘。 
袖有匕首劍，懷中茂陵書。 
雙眸光照人，詞賦凌子虛。 
酌酒弦素秦，霜氣正凝潔。 
平生心中事，今日為君說。 
我家有別業，寄在嵩之陽。 
明月出高岑，清谿澄素光。 
雲散窗戶靜，風吹松桂香。 
子若同斯遊，千載不相忘。

崔成甫，官校書郎，再尉關輔，貶湘陰。有《澤畔吟》，李白為之序。其為陝縣尉時，韋堅為陝郡太守，兼水陸轉運使，鑿潭望春樓下。成甫因變得體歌為得寶歌，堅命舟人歌之，成甫又廣為十闋，今不傳。存詩一首。
我是瀟湘放逐臣，君辭明主漢江濱。 
天外常求太白老，金陵捉得酒仙人。

嚴武，字季鷹，華州人，工部侍郎挺之之子。以蔭調太原府參軍，累遷殿中侍御史。從明皇入蜀，擢諫議大夫。至德初，房琯以其名臣子，薦為給事中。歷劍南節度使，入為太子賓客兼御史大夫。改吏部侍郎，尋轉黃門侍郎，再為成都尹。以破吐蕃功，進檢校吏部尚書，封鄭國公。最善杜甫，其復鎮劍南，甫往依之。詩六首。
漫向江頭把釣竿，懶眠沙草愛風湍。
莫倚善題鸚鵡賦，何須不著鵕�冠。
腹中書籍幽時曬，肘後醫方靜處看。
興發會能馳駿馬，應須直到使君灘。

獨逢堯典日，再睹漢宮時。 
未效風霜勁，空慚雨露私。 
夜鐘清萬戶，曙漏拂千旗。 
並向殊庭謁，俱承別館追。 
斗城憐舊路，渦水惜歸期〈自註：昔會秦關，今別巴嶺。〉。 
峰樹遠相伴，江雲更對垂。 
試迴滄海櫂，莫妒敬亭詩。 
祗是書應寄，無忘酒共持。 
但令心事在，未肯鬢毛衰。 
最悵巴山裡，清猿醒夢思。

楚江長流對楚寺，楠木幽生赤崖背。 
臨谿插石盤老根，苔色青蒼山雨痕。 
高枝鬧葉鳥不度，半掩白雲朝與暮。 
香殿蕭條轉密陰，花龕滴瀝垂清露。 
聞道偏多越水頭，煙生霽斂使人愁。 
月明忽憶湘川夜，猿叫遠思鄂渚秋。 
看君幽靄幾千丈，寂寞窮山今遇賞。 
亦知鐘梵報黃昏，猶臥禪床戀奇響。

〈一作嚴識玄詩〉
賤妾如桃李，君王若歲時。 
秋風一已勁，搖落不勝悲。 
寂寂蒼苔滿，沈沈綠草滋。 
繁華非此日，指輦競何辭。

臥向巴山落月時，兩鄉千里夢相思。 
可但步兵偏愛酒，也知光祿最能詩。 
江頭赤葉楓愁客，籬外黃花菊對誰。 
跂馬望君非一度，冷猿秋雁不勝悲。

昨夜秋風入漢關，朔雲邊月滿西山。 
更催飛將追驕虜，莫遣沙場匹馬還。

韋迢，京兆人，為都官郎，歷嶺南節度行軍司馬，卒贈同州刺史。與杜甫友善，其出牧韶州，甫有詩送之。存詩二首。
江畔長沙驛，相逢纜客船。 
大名詩獨步，小郡海西偏。 
地溼愁飛鵩，天炎畏跕鳶。 
去留俱失意，把臂共潸然。

北風昨夜雨，江上早來涼。
楚岫千峰翠，湘潭一葉黃。
故人湖外客，白首尚爲郎。
相憶無南鴈，何時有報章。

郭受，大歷間人。杜甫有酬郭十五判官詩，蓋受曾為衡陽判官。詩一首。
新詩海內流傳久，舊德朝中屬望勞。 
郡邑地卑饒霧雨，江湖天闊足風濤。 
松花酒熟傍看醉，蓮葉舟輕自學操。 
春興不知凡幾首，衡陽紙價頓能高〈衡陽出五家紙，又雲出五里紙〉。

