
明王獵士猶疎在，巖谷安居最有才。
高虎壯言知鬼伏，葛龍閒臥待時來。
雲藏山色晴還媚，風約溪聲靜又𢌞。
不獨春光堪醉客，庭除長見好花開。
鴻雁哀哀背朔方，餘霞倒影畫瀟湘。
長汀細草愁春浪，古渡寒花倚夕陽。
鬼樹夜分千炬火，漁舟朝巷一蓬霜。
儂家本是持竿者，爲愛明時入帝鄉。
蓮遶閑亭柳遶池，蟬吟暮色一枝枝。
未逢皇澤搜遺逸，贏得青山避亂離。
花圃春風邀客醉，茅簷秋雨對僧碁。
樵童牧豎勞相問，巖穴從來出帝師。
晚雨霏微思杪秋，不堪才子尚羇遊。
塵隨別騎東西急，波促年華日夜流。
涼月雲開光自逺，古松風在韻難休。
男兒但得功名立，縱是深恩亦易酬。
一葉閒飛斜照裏，江南仲蔚在蓬蒿。
天衢雲險駑駘蹇，月桂風和夢想勞。
遶枕泉聲秋雨細，對門山色古屏高。
此中即是神仙地，引手何妨一釣鼇。
眞宰無私造化均，年年分散月中春。
皆期早躡青雲路，誰肻長為白社人。
宋國高風休斂翼，聖朝公道易酬身。
大須審固穿楊箭，莫遣參差鬢雪新。
蟾影珪圓湖始波，楚人相別恨偏多。
知君有路昇霄漢，獨我無由出薜蘿。
雖道危時難進取，到逢清世又如何。
誰聽甯戚敲牛角，月落星稀一曲歌。
雲木沈沈夏亦寒，此中幽隱幾經年。
無多別業供王稅，大半生涯在釣船。
蜀魄叫𢌞芳草色，鷺鷥飛破夕陽煙。
干戈蝟起能高臥，只箇逍遙是謫仙。
狂歌狂舞慰風塵，心下多端亦嬾言。
早是亂離輕歲月，誰能愁悴過朝昏。
聖朝公道如長在，賤子謀身自有門。
卻愧此時叨厚遇，他年何以報深恩。
雲陰慘澹柳陰稀，遊子天涯一望時。
風閃雁行疎又密，地𢌞江勢急還遲。
榮枯物理終難測，貴賤人生自不知。
未逹誰能多歎息，塵埃爭損得男兒。
鼓鼙聲裏尋詩禮，戈㦸林間入鎬京。
好事盡從難處得，少年無向易中輕。
也知貴賤皆前定，未見疎慵遂有成。
吾道近來稀後進，善開金口答公卿。
大道將窮阮籍哀，紅塵深翳步遲𢌞。
皇天有意自寒暑，白日無情空往來。
霄漢何年徵賦客，煙花隨處作愁媒。
相逢且快眼前事，莫厭狂歌酒百杯。
湘川湘岸兩荒涼，孤雁號空動旅腸。
一棹寒波思范蠡，滿尊醇酒憶陶唐。
年華蒲柳凋衰鬢，身跡萍蓬滯別鄉。
不及東流趨廣漢，臣心日夜與天長。
若說精通事藝長，詞人爭及孝亷郎。
秋螢短焰難盈案，鄰燭餘光不滿行。
鵠箭親疎雖異的，桂花高下一般香。
明時公道還堪信，莫遣錐鋒久在囊。
促杼聲䌓螢影多，江邊秋興獨難過。
雲遮月桂幾枝恨，煙罩漁舟一曲歌。
難世斯人雖隱遁，明時公道復如何。
陶家壁上精靈物，風雨未來終是梭。
牢落生涯在水鄉，只思歸去泛滄浪。
秋風螢影隨高柳，夜雨蛬聲上短牆。
百歲易為成荏苒，丹霄誰肻借梯航。
若敎名路無知已，疋馬塵中是自忙。
家在五雲溪畔住，身遊巫峽作閒人。
安車未至柴關外，片玉已藏墳土新。
雖有公卿聞姓字，惜無知已脫風塵。
到頭積善成何事，天地茫茫秋又春。
一軸煙花滿口香，諸侯相見肻相忘。
未聞珪璧為人棄，莫倦江山去路長。
盈耳暮蟬催別騎，數杯浮蟻咽離腸。
眼前多少難甘事，自古男兒當自強。
細雨如塵散暖空，數峰春色在雲中。
須知觸目皆成恨，縱道多文爭那窮。
飛燕有情依舊閣，垂楊無力受東風。
誰能會得乾坤意，九土枯榮自不同。
曉煙輕翠拂簾飛，黃葉飄零弄所思。
正是低摧吾道日，不堪惆悵異鄉時。
家林蛇豕方羣起，宮沼龜龍未有期。
賴有平原憐賤子，滿亭山色借吟詩。
柳轉春心梅豓香，相看江上恨何長。
多情流水引歸思，無賴嚴風促別觴。
大抵男兒須振奮，近來時事懶思量。
雲帆高掛一揮手，目送煙霄雁斷行。
秋螢一㸃雨中飛，獨立黃昏思所知。
三島路遙身汨沒，九天風急羽差池。
年華逐浪催霜髮，旅恨和雲拂桂枝。
不向故人言此事，異鄉誰更念棲遲。
鶯黙平林燕別軒，相逢相笑話生前。
低飛旅恨看霜葉，曲寫歸情向暮川。
在野孤雲終捧日，朝宗高浪本蒙泉。
何勞悵望風雷便，且混魚龍黷武年。
展轉簷前睡不成，一牀山月竹風清。
蟲聲促促催鄉夢，桂影高高掛旅情。
禍福既能知倚伏，行藏爭不要分明。
可憐任永眞堅白，淨洗雙眸看太平。
誰分萬類二儀間，稟性高卑各自然。
野鶴不棲蔥蒨樹，流鶯長喜豓陽天。
李斯溷鼠心應動，莊叟泥龜意已堅。
成是敗非如賦命，更敎何處認愚賢。
石家舊地聊登望，寵辱從茲信可驚。
鳥度野花迷錦障，蟬吟古樹想歌聲。
雖將玉貌同時死，卻羨蒼頭此日生。
多積黃金買刑戮，千秋成得綠珠名。
手欠東堂桂一枝，家書不敢便言歸。
掛簷晚雨思山閣，拂岸煙嵐憶釣磯。
公道甚平才自薄，丹霄好上力猶微。
誰能借與摶扶勢，萬里飄飄試一飛。
螢焰燒心雪眼勞，未逢佳夢見三刀。
他時詎有鹽梅味，今日猶疑腹背毛。
金埒曉羇千里駿，玉輪寒養一枝高。
誰能終歲搖頳尾，唯唯洋洋向碧濤。
故人不見五春風，異地相逢嶽影中。
舊業久拋耕釣侶，新聞多說戰爭功。
生民有恨將誰訴，花木無情秪自紅。
莫把少年愁過日，一尊須對夕陽空。
嶽麓雲深麥雨秋，滿傾杯酒對湘流。
沙邊細柳牽行色，水面輕煙畫別愁。
敢待傅巖成好夢，任從磻石掛纎鈎。
鏡機沖漠非吾事，自要青雲識五侯。
菊花山在碧江東，冷酒清吟興莫窮。
四十三年秋裏過，幾多般事亂來空。
雖驚故國音書絶，猶喜新知語笑同。
竟日開門無客至，笛聲迢遞夕陽中。
一從張野臥雲林，勝概誰人更解尋。
黃鳥不能言往事，白蓮虛發至如今。
年年上國榮華夢，世世高流水石心。
始欲共君重悵望，紫霄峰外日沈沈。
秋山入望已無塵，況得閑遊謝事頻。
問著盡能言祖祖，見時應不是眞眞。
添瓶野水遮還急，伴塔幽花落又新。
自笑未曾同逸步，終非宗炳社中人。
人生誰肻便甘休，遇酒逢花且共遊。
若向雲衢陪驥尾，直須天畔落旄頭。
三編大雅曾關興，一冊南華旋解憂。
四海英雄多獨斷，不知何者是長籌。
鄰並無非樵釣者，莊生物論宛然齊。
雨中寒樹愁鴟立，江上殘陽瘦馬嘶。
說與衆傭同版築，呂將羣叟共磻溪。
覆巢破卵方堪懼，取次梧桐鳳且棲。
秋風昨夜滿瀟湘，衰柳殘蟬思客腸。
早是亂來無勝事，更堪江上楫離觴。
澄潭躍鯉揺輕浪，落日飛鳧趁逺檣。
漁父不須探去意，一枝春褭月中央。
垂楊煙薄井梧空，千里遊人駐斷蓬。
志意不因多事改，鬢毛難與別時同。
鶯遷猶待銷冰日，鵬起還思動海風。
窮逹他年如賦命，且陶眞性一杯中。
壓破嵐光半畝餘，竹軒蘭砌共清虛。
泉經小檻聲長急，月過修篁影旋疎。
溪鳥時時窺戶牖，山雲往往宿庭除。
干戈謾道因天意，渭水高人自釣魚。
蟠桃一別幾千春，謫下人間作至人。
塵外煙霞吟不盡，鼎中龍虎伏初馴。
除存紫府無他意，終向青㝠舉此身。
辭我麻姑山畔去，蔡經蹤跡必相親。
西望長安路幾千，遲囬不為別家難。
酌量才地心雖動，㸃檢囊裝意又䦨。
自是逺人多蹇滯，近來仙牓半孤寒。
嘶風重訴牽鹽恥，伯樂何妨轉眼看。
謝寄精專一捻香，勸予朝禮仕虛皇。
須知十極皆臣妾，豈止遺生奉混茫。
空掛黃衣寧續壽，曾聞玄教在知常。
但居平易俟天命，便是長生不死鄉。
如繰如織暮㗀㗀，應節催年使我愁。
行客語停孤店月，高人夢斷一牀秋。
風低蘚徑疑偏急，雨咽槐亭得暫休。
須付畫堂蘭燭畔，歌懷醉耳兩悠悠。
日近煙饒還有意，東垣西掖幾千株。
牽仍別恨知難盡，誇衒春光恐更無。
解引人情長婉約，巧隨風勢強盤紆。
天應繡出䌓華景，處處茸絲惹路衢。
曾將俎豆為兒戲，爭奈干戈阻素心。
遁去不同秦客逐，病來還作越人吟。
名流古集典衣買，僻寺奇花貰酒尋。
從道趣時身計拙，如非所好肻開襟。
上帝無私意甚微，欲敎霖雨更光輝。
也知出處花相似，可到貧家影便稀。
雲漢風多銀浪濺，崑山火後玉灰飛。
高樓四望吟魂斂，卻憶明皇月殿歸。
茫茫天意為誰留，深染夭桃備勝遊。
未醉已知醒後憶，欲開先為落時愁。
癡蛾亂撲燈難滅，躍鯉傍驚電不收。
何事梨花空似雪，也稱春色是悠悠。
蘭摧菊暗不勝秋，倚著高樓思莫收。
六代風光無問處，九條煙水但凝愁。
誰能百歲長閑去，秪箇孤帆豈自由。
欲學仲宣知是否，臂弓腰劍逐時流。
輕輕玉疉向風加，襟䄂誰能認六葩。
高岫人迷千尺布，平林天與一般花。
橫空絡繹雲遺屑，撲浪翩聯蝶寄槎。
公子樽前流逺思，不知何處客程賖。
為儒自愧已多年，文賦歌詩路不專。
肻信披沙難見寶，只憐苫草易成編。
燕昭寤寐常求駿，郭隗尋思未是賢。
且固初心希一試，箭穿正鵠豈無緣。
揣情摩意已無功，只把篇章助國風。
宋玉謾誇雲雨會，謝連寧許夢魂通。
愁成旅鬢千絲亂，吟得寒缸短焰終。
難世好居郊野地，出門常喜與人同。
惠子休驚學五車，沛公方起斬長蛇。
六雄互欲吞諸國，四海終須作一家。
自古經綸成世務，暫時朱綠比朝霞。
人生心口宜相副，莫使堯階草勢斜。
不傍江煙訪所思，更應無處展愁眉。
數杯竹閣花殘酒，一局松窗日午碁。
多病卻疑天與便，自愚潛喜衆相欺。
非窮非達非高尚，冷笑行藏秪獨知。
閑吟閑坐道相應，逺想南華亦自矜。
拋擲家鄉輕似夢，尋常心地冷於僧。
和羮使用非胥靡，憶鱠言詞小季鷹。
唯仗十篇金玉韻，此中高旨莫階升。
已向丘門老此軀，可堪空作小人儒。
吟中景象千般有，書外囊裝一物無。
潤屋必能知早散，輝山應是不輕沽。
短衣寧倦重修謁，誰識高陽舊酒徒。
松桂寒多衆木分，輕浮如葉自紛紜。
韶咸古曲敎誰愛，山水清音喜獨聞。
上國共知傳大寶，舊交寧復在青雲。
相逢莫厭杯中酒，同醉同醒秪有君。
還淳反樸已難期，依德依仁敢暫違。
寡慾自應剛正立，無私翻覺友朋稀。
旄頭影莫侵黃道，傅說星終近紫微。
年紀少他蘧伯玉，幸因多難早知非。
麻衣未識帝城塵，四十為儒是病身。
有恨不關銜國恥，無愁直為倚家貧。
齊輕東海二高士，漢重商山四老人。
一種愛閒閒不得，混時行止卻應眞。
任說天長海影沈，友朋情比未為深。
唯應樂處無虛日，大半危時得道心。
命達夭殤同白首，價高甎瓦即黃金。
他年有要玄珠者，赤水縈紆試一尋。
生身便在亂離間，遇柳尋花作麼看。
老去轉諳無是事，本來何處有多般。
長憐蠛蠓能隨暖，獨笑梧桐不耐寒。
覆載我徒爭會得，大鵬飛尚未知寛。
雲泉日日長松寺，絲管年年細柳營。
靜躁殊途知自識，榮枯一貫亦何爭。
道傍病樹人從老，溪上新苔我獨行。
若見淨名居士語，逍遙全不讓莊生。
莫言天道終難定，須信人心盡自輕。
宣室三千雖有恨，成周八百豈無情。
栢緣執性長時瘦，梅為多知兩番生。
不是不同明主意，嬾將脣舌與齊烹。
不論軒冕及漁樵，性與情違漸漸遙。
季子禍從憐富貴，顔生道在樂簞瓢。
清閑自可齊三壽，忿恨還須戒一朝。
好學堯民偎舜日，短裁孤竹理雲韶。
春風春雨一何頻，望極空江覺損神。
鶯有來由重入谷，柳無情緒強依人。
漢庭謁者休言事，魯國諸生莫問津。
賴是水鄉樗櫟賤，滿爐紅焰且相親。
三十年來要自觀，履春冰恐未為難。
自於南國同埋劍，誰向東門便掛冠。
早是人情飛絮薄，可堪時令太行寒。
多慙幸住匡山下，偷得穠嵐坐臥看。
畹蘭未必因香折，湖象多應為齒焚。
兼濟直饒同巨楫，自由何似學孤雲。
秋深櫟菌樵來得，木末山鼯夢斷聞。
閑憑竹軒遊子過，替他愁見日西曛。
何事深山嘯復歌，短弓長劍不如他。
且圖青史垂名穩，從道前賢自滯多。
𩿪鷃敢辭棲短棘，鳳凰猶解怯高羅。
人生若得逢堯舜，便是巢由亦易過。
太玄太易小窗明，古義尋來醉復醒。
西伯縱逢頭已白，步兵如在眼應青。
寒猿斷後雲橫檻，宿鳥驚時月滿庭。
此景得閒閒去得，人間無事不曾經。
壯氣雖同德不同，項王何似王江東。
鄉歌寂寂荒丘月，漁艇年年古渡風。
難世斯人猶不達，此時吾道豈能通。
吟君十首山中作，方覺多端總是空。
春雨三更洗物華，亂和絲竹響豪家。
滴繁知在長條柳，㸃重愁看破朶花。
簷靜尚疑兼霧細，燈揺應是逐風斜。
此時農叟渾無夢，為喜流膏潤榖芽。
若比衆芳應有在，難同上品是中春。
牡丹爲性疎南國，朱槿操心不滿旬。
留得卻緣真達者，見來寧作獨醒人。
鶴林太盛今空地，莫放枝條出四鄰。
周廻勝異似仙鄉，稍減愁人日月長。
幕繞虛簷高岫色，鏡臨危檻小池光。
絲垂楊柳當風軟，玉折含桃倚徑香。
南北近來多少事，數聲橫笛怨斜陽。
巖風愛日淚䦨干，去住情途各萬端。
世亂敢言離別易，時清猶道路行難。
舟維晩雨湘川暗，䄂拂晴嵐峴首寒。
見說滿朝親友在，肯敎憔悴出長安。
漢武秦皇漫苦辛，那思俗骨本含眞。
不知流水潛催老，未悟三山也是塵。
牢落沙丘終古恨，寂寥函谷萬年春。
長生客待仙桃餌，月裏嬋娟笑煞人。
一簇煙霞榮辱外，秋山留得傍簷楹。
朝鐘暮鼓不到耳，明月孤雲長掛情。
世上路岐何繚繞，水邊蓑笠稱平生。
尋思阮籍當時意，豈是途窮泣利名。
病隨支遁偶行行，正見榴花獨滿庭。
瘦竹成林人不看，卻應著得強青青。
一拜虬髭便受恩，宮門細柳五揺春。
男兒自古多離別，嬾對英雄淚滿巾。
錦翅朱冠驚四鄰，稻粱恩重職司晨。
不知下土兵難戢，但報明時向國人。
北吹微微動旅情，不堪分手在平明。
寒雞不待東方曙，喚起征人蹋月行。
