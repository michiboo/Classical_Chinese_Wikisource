
悠然釣臺下，懷古時一望。
江水自潺湲，行人獨惆悵。
新安從此始，桂檝方蕩漾。
回轉百里間，青山千萬狀。
連崖去不斷，對嶺遙相向。
夾岸黛色愁，沈沈綠波上。
夕陽留古木，水鳥拂寒浪。
月下扣舷聲，煙中採菱唱。
猶憐負羈束，未暇依清曠。
牽役徒自勞，近名非所向。
何時故山裏，卻醉松花釀。
回首唯白雲，孤舟復誰訪。

青林虎丘寺，林際翠微路。
仰見山僧來，遙從飛鳥處。
茲峰淪寶玉，千載唯丘墓。
埋劒人空傳，鑿山龍已去。
捫蘿披翳薈，路轉夕陽遽。
虎嘯崖谷寒，猿鳴杉松暮。
裴回北樓上，江海窮一顧。
日映千里帆，鴉歸萬家樹。
蹔因愜所適，果得損外慮。
庭暗棲閑雲，簷香滴甘露。
久迷空寂理，多爲繁華故。
永欲投死生，餘生豈能誤。

天上移將星，元戎罷龍節。
三軍含怨慕，橫吹聲斷絕。
五馬嘶城隅，萬人臥車轍。
滄洲浮雲暮，杳杳去帆發。
回首不問家，歸心遙向闕。
煙波限吳楚，日夕事淮越。
弔影失所依，側身隨下列。
孤蓬飛不定，長劒光未滅。
綠綺爲誰彈，綠芳堪自擷。
悵然江南春，獨此湖上月。
千里懷去思，百憂變華髮。
頌聲滿江海，今古流不竭。

吏道豈易愜，如君誰與儔。
逢時將騁驥，臨事無全牛。
鮑叔幸相知，田蘇頗同遊。
英資挺孤秀，清論含古流。
出塞佐持簡，辭家擁鳴騶。
憲臺貴公舉，幕府資良籌。
武士佇明試，皇華難久留。
陽關望天盡，洮水令人愁。
萬里看一鳥，曠然煙霞收。
晚花對古戍，春雪含邊州。
道路難暫隔，音塵那可求。
他時相望處，明月西南樓。

客心暮千里，回首煙花繁。
楚水渡歸夢，春江連故園。
羈人懷上國，驕虜窺中原。
胡馬暫爲害，漢臣多負恩。
羽書晝夜飛，海內風塵昏。
雙鬢日已白，孤舟心且論。
繡衣從此來，汗馬宣王言。
憂憤激忠勇，悲歡動黎元。
南徐爭赴難，發卒如雲屯。
倚劒看太白，洗兵臨海門。
故人亦滄洲，少別堪傷魂。
積翠下京口，歸潮落山根。
如何天外帆，又此波上尊。
空使憶君處，鶯聲催淚痕。

與子頗疇昔，常時仰英髦。
弟兄盡公器，詩賦凌風騷。
頃者遊上國，獨能光選曹。
香名冠二陸，精鑒逢山濤。
且副倚門望，莫辭趨府勞。
桃花照綵服，草色連青袍。
征馬臨素滻，離人傾濁醪。
華山微雨霽，祠上殘雲高。
而我倦棲屑，別君良鬱陶。
春風亦未已，旅思空滔滔。
拙分甘棄置，窮居長蓬蒿。
人生未鵾化，物議如鴻毛。
迢遞兩鄉別，殷勤一寶刀。

元生實奇邁，幸此論疇昔。
刀筆素推高，鋒鋩久無敵。
縱橫濟時意，跌宕過人蹟。
破產供酒錢，盈門皆食客。
田園頃失計，資用深相迫。
生事誠可憂，嚴裝遠何適。
世情薄恩義，俗態輕窮厄。
四海金雖多，其如向人惜。
迢遞朗陵道，悵望都門夕。
向別伊水南，行看楚雲隔。
繁蟬動高柳，疋馬嘶平澤。
潢潦今正深，陂湖未澄碧。
人生不得已，自可甘形役。
勿復尊前酒，離居剩悽戚。

迢遞太行路，自古稱險惡。
千騎儼欲前，羣峰望如削。
火雲從中出，仰視飛鳥落。
汗馬臥高原，危旌倚長薄。
清風竟不至，赤日方煎鑠。
石枯山木燋，鱗窮水泉涸。
九重今旰食，萬里傳明略。
諸將候軒車，元兇愁鼎鑊。
何勞短兵接，自有長纓縛。
通越事豈難，渡瀘功未博。
朝辭羊腸阪，夕望貝丘郭。
漳水斜遶營，常山遙入幕。
永懷姑蘇下，遙寄建安作。
白雪和難成，滄波意空託。
陳琳書記好，王粲從軍樂。
早晚歸漢廷，隨公上麟閣。

仲父王佐材，屈身仇香位。
一從理京劇，萬事皆容易。
則知無不可，通變有餘地。
器宇溟渤寬，文鋒鏌鋣利。
憧憧洛陽道，日夕皇華使。
二載出江亭，一心奉王事。
功成良可錄，道在知無愧。
天府留香名，銓闈就明試。
賦詩皆舊友，攀轍多新吏。
綵服辭高堂，青袍擁征騎。
此行季春月，時物正鮮媚。
官柳陰相連，桃花色如醉。
長安想在目，前路遙髣髴。
落日看華山，關門逼青翠。
行襜稍已隔，結戀無能慰。
誰念尊酒間，裴回竹林意。

宋侯人之秀，獨步南曹吏。
世上無此才，天生一公器。
尚甘黃綬屈，未適青雲意。
洞澈萬頃陂，昂藏千里驥。
從宦聞苦節，應物推高誼。
薄俸不自資，傾家共人費。
顧予倦棲託，終日憂窮匱。
開口即有求，私心豈無愧。
幸逢東道主，因輟西征騎。
對話堪息機，披文欲忘味。
壺觴招過客，几案無留事。
綠樹映層城，蒼苔覆閑地。
一言重然諾，累夕陪宴慰。
何意秋風來，颯然動歸思。
留歡殊自愜，去念能爲累。
草色愁別時，槐花落行次。
臨期仍把手，此會良不易。
他日瓊樹枝，相思勞夢寐。

江海今爲客，風波失所依。
白雲心已負，黃綬計仍非。
累辱羣公薦，頻霑一尉微。
去緣焚玉石，來爲采葑菲。
州縣名何在，漁樵事亦違。
故山桃李月，初服薜蘿衣。
熊軾分朝寄，龍韜解賊圍。
風謠傳吏體，雲物助兵威。
白雲飄辭律，青春發禮闈。
引軍橫吹動，援翰捷書揮。
草映翻營綠，花臨檄羽飛。
全吳爭轉戰，狂虜怯知機。
憶昨趨金節，臨時廢玉徽。
俗流應不厭，靜者或相譏。
世難慵干謁，時閑喜放歸。
潘郎悲白髮，謝客愛清輝。
樗散材因棄，交親跡已稀。
獨愁看五柳，無事掩雙扉。
世累多行路，生涯向釣磯。
榜連溪水碧，家羨渚田肥。
旅食傷飄梗，巖棲憶採薇。
悠然獨歸去，回首望旌旗。

風流一才子，經史仍滿腹。
心鏡萬象生，文鋒衆人服。
頃遊靈臺下，頻棄荊山玉。
蹭蹬空數年，裴回冀微祿。
朅來投筆硯，長揖謝親族。
且欲圖變通，安能守拘束。
本持鄉曲譽，肯料泥塗辱。
誰謂命迍邅，還令計反覆。
西戎今未弭，胡騎屯山谷。
坐恃龍豹韜，全輕蜂蠆毒。
拂衣從此去，擁傳一何速。
元帥許提攜，他人佇瞻矚。
出門寡儔侶，矧乃無僮僕。
黠虜時相逢，黃沙暮愁宿。
蕭條遠回首，萬里如在目。
漢境天西窮，胡山海邊綠。
想聞羌笛處，淚盡關山曲。
地闊鳥飛遲，風寒馬毛縮。
邊愁殊浩蕩，離思空斷續。
塞上歸限賒，尊前別期促。
知君志不小，一舉凌鴻鵠。
且願樂從軍，功名在殊俗。

故人河山秀，獨立風神異。
人許白眉長，天姿青雲器。
雄辭變文名，高價喧時議。
下筆盈萬言，皆合古人意。
一從負能名，數載猶卑位。
寶劒誠可用，烹鮮是虛棄。
昔聞在河上，高臥自無事。
几案終日閑，蒲鞭使人畏。
頃因歲月滿，方謝風塵吏。
頌德有輿人，薦賢逢八使。
棲鸞往已屈，馴雀今可嗣。
此道如不移，雲霄坐應致。
縣前漳水綠，郭外晉山翠。
日得謝客遊，時堪陶令醉。
前期今尚遠，握手空宴慰。
驛路疎柳長，春城百花媚。
裴回白日隱，暝色含天地。
一鳥向灞陵，孤雲送行騎。
夫君多述作，而我常諷味。
賴有瓊瑤資，能寬別離思。
槐陰覆堂殿，苔色上階砌。
鳥倦自歸飛，雲閑獨空㵝。
既將慕幽絕，兼欲看定慧。
遇物忘世緣，還家嬾生計。
無生妄已息，有妄心可制。
心鏡常虛明，時人自淪翳。

見君風塵裏，意出風塵外。
自有滄洲期，含情十餘載。
深居鳳城曲，日預龍華會。
果得僧家緣，能遺俗人態。
一身今已適，萬物知何愛。
悟法電已空，看心水無礙。
且將窮妙理，兼欲尋勝概。
何獨謝客遊，當爲遠公輩。
放舟馳楚郭，負杖辭秦塞。
目送南飛雲，令人想吳會。
遙思舊遊處，髣髴疑相對。
夜火金陵城，春煙石頭瀨。
滄波極天末，萬里明如帶。
一片孤客帆，飄然向青靄。
楚天合江氣，雲色常霮䨴。
隱見湖中山，相連數州內。
君行意可得，全與時人背。
歸路隨楓林，還鄉念蓴菜。
顧予尚羈束，何幸承眄睞。
素願徒自勤，清機本難逮。
累幸忝賓薦，末路逢沙汰。
濩落名不成，裴回意空大。
逢時雖貴達，守道甘易退。
逆旅鄉夢頻，春風客心碎。
別君日已遠，離念無明晦。
予亦返柴荊，山田事耕耒。

東林問逋客，何處棲幽偏？
滿腹萬餘卷，息機三十年。
志圖良已久，鬢髮空蒼然。
調嘯寄疎曠，形骸如棄捐。
本家關西族，別業嵩陽田。
雲臥能獨往，山棲幸周旋。
垂竿不在魚，賣藥不爲錢。
藜杖閑倚壁，松花常醉眠。
頃辭青溪隱，來訪赤縣仙。
南畝自甘賤，中朝唯愛賢。
仍空世諦法，遠結天台緣。
魏闕從此去，滄洲知所便。
主人瓊枝秀，寵別瑤華篇。
落日掃塵榻，春風吹客船。
此行頗自適，物外誰能牽。
弄棹白蘋裏，掛帆飛鳥邊。
落潮見孤嶼，徹底觀澄漣。
雁過湖上月，猿聲峰際天。
羣峰趨海嶠，千里黛相連。
遙倚赤城上，曈曈初日圓。
昔聞智公隱，此地常安禪。
千載已如夢，一燈今尚傳。
雲龕閉遺影，石窟無人煙。
古寺暗喬木，春崖鳴細泉。
流塵既寂寞，緬想增嬋娟。
山鳥怨庭樹，門人思步蓮。
夷猶懷永路，悵望臨清川。
漁人來夢裏，沙鷗飛眼前。
獨遊豈易愜，羣動多相纏。
羨爾五湖夜，往來閑扣舷。

太華高標峻，青陽淑氣盤。
屬辭傾渤澥，稱價掩琅玕。
楊葉頻推中，芸香早拜官。
後來慚轍跡，先達仰門闌。
佐劇勞黃綬，提綱疾素餐。
風生趨府步，筆偃觸邪冠。
骨鯁知難屈，鋒鋩豈易干。
佇將調玉鉉，翻自落金丸。
異議那容直，專權本畏彈。
寸心寧有負，三黜竟無端。
適喜鴻私降，旋驚羽檄攢。
國憐朝市易，人怨虎狼殘。
天地龍初見，風塵虜未殫。
隨川歸少海，就日背長安。
副相榮分寄，輸忠義不刊。
擊胡馳汗馬，遷蜀扈鳴鑾。
月罷名卿署，星懸上將壇。
三軍搖斾出，百越畫圖觀。
茅茹能相引，泥沙肯再蟠。
兼榮知任重，交辟許才難。
勁直隨臺柏，芳香動省蘭。
璧從全趙去，鵬自北溟摶。
星象銜新寵，風霜帶舊寒。
是非生倚伏，榮辱繫悲歡。
疇昔偏殊眄，屯蒙獨永歎。
不才成擁腫，失計似邯鄲。
江國傷移律，家山憶考槃。
一爲鷗鳥誤，三見露華團。
回首青雲裏，應憐濁水瀾。
愧將生事托，羞向鬢毛看。
知己傷愆素，他人自好丹。
鄉春連楚越，旅宿寄風湍。
世路東流水，滄江一釣竿。
松聲伯禹穴，草色子陵灘。
度嶺情何遽，臨流興未闌。
梅花分路遠，揚子上潮寬。
夢想懷依倚，煙波限渺漫。
且愁無去雁，寧翼少回鸞。
極浦春帆迥，空郊晚騎單。
獨憐南渡月，今夕送歸鞍。

天上胡星孛，人間反氣橫。
風塵生汗馬，河洛縱長鯨。
本謂才非據，誰知禍已萌。
食參將可待，誅錯輙爲名。
萬里兵鋒接，三時羽檄驚。
負恩殊鳥獸，流毒遍黎氓。
朝市成蕪沒，干戈起戰爭。
人心懸反覆，天道暫虛盈。
略地侵中土，傳烽到上京。
王師陷魑魅，帝座逼欃槍。
渭水嘶胡馬，秦山泣漢兵。
關原馳萬騎，煙火亂千甍。
鳳駕瞻西幸，龍樓議北征。
自將行破竹，誰學去吹笙。
白日重輪慶，玄穹再造榮。
鬼神潛釋憤，夷狄遠輸誠。
海內戎衣卷，關中賊壘平。
山川隨轉戰，草木困橫行。
區宇神功立，謳歌帝業成。
天回萬象慶，龍見五雲迎。
小苑春猶在，長安日更明。
星辰歸正位，雷雨發殘生。
文物登前古，簫韶下太清。
未央新柳色，長樂舊鐘聲。
八使推邦彥，中司案國程。
蒼生屬伊呂，明主仗韓彭。
兇醜將除蔓，姦豪已負荊。
世危看柱石，時難識忠貞。
薄伐徵貔虎，長驅擁斾旌。
吳山依重鎮，江月帶行營。
金石懸詞律，煙雲動筆精。
運籌初減竈，調鼎未和羹。
北虜傳初解，東人望已傾。
池塘催謝客，花木待春卿。
昔忝登龍首，能傷困驥鳴。
艱難悲伏劒，提握喜懸衡。
巴曲誰堪聽，秦臺自有情。
遂令辭短褐，仍欲請長纓。
久客田園廢，初官印綬輕。
榛蕪上國路，苔蘚北山楹。
嬾慢羞趨府，驅馳憶退耕。
榴花無暇醉，蓬髮帶愁縈。
地僻方言異，身微俗慮幷。
家憐雙鯉斷，才媿小鱗烹。
滄海今猶滯，青陽歲又更。
洲香生杜若，谿煖戲鵁鶄。
煙水宜春候，褰關值晚晴。
潮聲來萬井，山色映孤城。
旅夢親喬木，歸心亂早鶯。
倘無知己在，今已訪蓬瀛。

危石纔通鳥道，空山更有人家。
桃源定在深處，澗水浮來落花。

對水看山別離，孤舟日暮行遲。
江南江北春草，獨向金陵去時。

〈一作李嘉祐詩〉
瓜步寒潮送客，楊柳暮雨沾衣。
故山南望何處，秋草連天獨歸。

清川永路何極，落日孤舟解攜。
鳥向平蕪遠近，人隨流水東西。
白雲千里萬里，明月前溪後溪。
惆悵長沙謫去，江潭芳草萋萋。

秋風颯颯鳴條，風月相和寂寥。
黃葉一離一別，青山暮暮朝朝。
寒江漸出高岸，古木猶依斷橋。
明日行人已遠，空餘淚滴回潮。

秋江渺渺水空波，越客孤舟欲榜歌。
手摺衰楊悲老大，故人零落已無多。

事去人亡跡自留，黃花綠蒂不勝愁。
誰能更向青門外，秋草茫茫覓故侯。

猿啼客散暮江頭，人自傷心水自流。
同作逐臣君更遠，青山萬里一孤舟。

秋草黃花覆古阡，隔林何處起人煙。
山僧獨在山中老，唯有寒松見少年。

獨上雲梯入翠微，蒙蒙煙雪映巖扉。
世人知在中峰裏，遙禮青山恨不歸。

孤舟相訪至天涯，萬轉雲山路更賒。
欲掃柴門迎遠客，青苔黃葉滿貧家。

漢主何時放逐臣？江邊幾度送歸人。
同官歲歲先辭滿，唯有青山伴老身。

天書遠召滄浪客，幾度臨岐病未能。
江海茫茫春欲遍，行人一騎發金陵。

江南海北長相憶，淺水深山獨掩扉。
重見太平身已老，桃源久住不能歸。

向風長嘯戴紗巾，野鶴由來不可親。 
明日東歸變名姓，五湖煙水覓何人。

石磵泉聲久不聞，獨臨長路雪紛紛。
如今漸欲生黃髮，願脫頭冠與白雲。

憐君一見一悲歌，歲歲無如老去何。
白屋漸看秋草沒，青雲莫道故人多。

憐君異域朝周遠，積水連天何處通。
遙指來從初日外，始知更有扶桑東。

漢庭初拜建安侯，天子臨軒寄所憂。
從此向南無限路，雙旌已去水悠悠。

萬里閩中去渺然，孤舟水上入寒煙。
轅門拜首儒衣弊，貌似牢之豈不憐。

長樂宮人掃落花，君王正候五雲車。
萬方臣妾同瞻望，疑在曾城阿母家。

沅水悠悠湘水春，臨岐南望一沾巾。
信陵門下三千客，君到長沙見幾人。

寂寂孤鶯啼杏園，寥寥一犬吠桃源。
落花芳草無尋處，萬壑千峰獨閉門。

江上初收戰馬塵，鶯聲柳色待行春。
雙旌誰道來何暮，萬井如今有幾人。

渺渺雲山去幾重，依依獨聽廣陵鐘。
明朝借問南來客，五馬雙旌何處逢。

滄洲不復戀魚竿，白髮那堪戴鐵冠。
客路向南何處是，蘆花千里雪漫漫。

蕭條獨向汝南行，客路多逢漢騎營。
古木蒼蒼離亂後，幾家同住一孤城。

何年家住此江濱，幾度門前北渚春。
白髮亂生相顧老，黃鶯自語豈知人。

衡陽千里去人稀，遙逐孤雲入翠微。
春草青青新覆地，深山無路若爲歸。

萬里辭家事鼓鼙，今陵驛路楚雲西。
江春不肯留歸客，草色青青送馬蹄。

江上花催問禮人，鄱陽鶯報越鄉春。
誰憐此別悲歡異，萬里青山送逐臣。

一尉何曾及布衣，時平卻憶臥柴扉。
故園柳色催南客，春水桃花待北歸。

莫歎江城一掾卑，滄洲未是阻心期。
浙中山色千萬狀，門外潮聲朝暮時。

遷客歸人醉晚寒，孤舟暫泊子陵灘。
憐君更去三千里，落日青山江上看。

春風何事遠相催，路盡天涯始卻回。
萬里無人空楚水，孤帆送客到魚臺。

昨夜承恩宿未央，羅衣猶帶御衣香。
芙蓉帳小雲屏暗，楊柳風多水殿涼。

白日浮雲閉不開，黃沙誰問冶長猜。
只憐橫笛關山月，知處愁人夜夜來。

禪門來往翠微間，萬里千峰在剡山。
何時共到天台裏，身與浮雲處處閑。

山色湖光併在東，扁舟歸去有樵風。
莫道野人無外事，開田鑿井白雲中。

釋子身心無有分，獨將衣鉢去人羣。
相思晚望西林寺，唯有鐘聲出白雲。

揚州春草新年綠，未去先愁去不歸。
淮水問君來早晚，老人偏畏過芳菲。

〈一作錢起詩，題雲暮春歸故山草堂〉
溪上殘春黃鳥稀，辛夷花盡杏花飛。
始憐幽竹山窗下，不改清陰待我歸。

