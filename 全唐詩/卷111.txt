
韓休，京兆長安人。舉賢良，累官禮部侍郎。開元二十一年，拜黃門侍郎，與蕭嵩同秉政。休敷陳治道，多鯁直，帝重之。終太子少師，諡文忠。詩三首。
南牧正紛紛，長河起塞氛。
玉符徵選士，金鉞拜將軍。
疊鼓搖邊吹，連旌暗朔雲。
祅星乘夜落，害氣入朝分。
始見幽烽警，俄看烈火焚。
功成奏凱樂，戰罷策歸勳。
盛德陳清廟，神謨屬大君。
叨榮逢偃羽，率舞詠時文。

一德光台象，三軍掌夏卿。
來威申廟略，出總葉師貞。
受鉞辭金殿，憑軒去鼎城。
曙光搖組甲，疎吹繞雲旌。
左律方先凱，中鼙即訓兵。
定功彰武事，陳頌紀天聲。
祖宴初留賞，宸章更寵行。
車徒零雨送，林野夕陰生。
路極河流遠，川長朔氣平。
南轅遲返斾，歸奏謁承明。

於穆濬哲，維清緝熙。
肅事昭配，永言孝思。
滌濯靜嘉，馨香在茲。
神之聽之，用受福釐。

許景先，義興人。舉進士，授夏陽尉。神龍初，拜左拾遺，擢中書舍人。與齊澣、王丘、韓休、張九齡更知制誥，俱以文翰見稱。開元中，帝自擇刺史，景先首中其選。自吏部侍郎出爲虢州刺史，卒侍中。詩五首。
徵君昔嘉遯，抗跡遺俗塵。
了心悟有物，乘化遊無垠。
道喪歷千載，復存潁陽真。
上虞佳山水，晚歲耽隱淪。
內史既解綬，支公亦相親。
儒道匪遠理，意勝聊自欣。
洄沿南谿夕，流浪東山春。
石壁踐丹景，金潭冒綠蘋。
探鍊備海嶠，賞心寓情人。
奈何靈仙骨，鍬翮瑤池津。
寥寥虛白宇，夙剏招提因。
家風緬多尚，玄德謝無鄰。
謬陪金門彥，矯跡侍紫宸。
皇恩竟已矣，遺烈庶不泯。

春色東來度渭橋，青門垂柳百千條。
長楊西連建章路，漢家林苑紛無數。
縈花始遍合歡枝，遊絲半罥相思樹。
春樓初日照南隅，柔條垂綠掃金鋪。
寶釵新梳倭墮髻，錦帶交垂連理襦。
自憐柳塞淹戎幕，銀燭長啼愁夢著。
芳樹朝催玉管新，春風夜染羅衣薄。
城頭楊柳已如絲，今年花落去年時。
折芳遠寄相思曲，爲惜容華難再持。

睿德在青陽，高居視中縣。
秦城連鳳闕，漢寢疏龍殿。
文物照光輝，郊畿鬱蔥蒨。
千門望成錦，八水明如練。
複道曉光披，宸遊出禁移。
瑞氣朝浮五雲閣，祥光夜吐萬年枝。
蘭葉負龜初薦祉，桐花集鳳更來儀。
秦漢生人凋力役，阿房甘泉構雲碧。
汾祠雍畤望通天，玉堂宣室坐長年。
鼓鐘西接咸陽觀，苑囿南通鄠杜田。
明主卑宮誡前失，輔德欽賢政惟一。
昆蟲不夭在春蒐，稼穡常艱重農術。
邦家已荷聖謨新，猶聞儉陋惜中人。
豫奉北辰齊七政，長歌東武抃千春。

紅樹曉鶯蹄，春風暖翠閨。
雕籠熏繡被，珠履踏金堤。
芍藥花初吐，菖蒲葉正齊。
藁砧當此日，行役向遼西。

文武承邦式，風雲感國禎。
王師親賦政，廟略久論兵。
漢主知三傑，周官統六卿。
四方分閫受，千里坐謀成。
介冑辭前殿，壺觴宿左營。
賞延頒賜重，宸贈出車榮。
龍武三軍氣，魚鈴五校名。
郊雲駐旌羽，邊吹引金鉦。
訓旅方稱德，安人更克貞。
佇看銘石罷，同聽凱歌聲。

王丘，字仲山，相州安陽人。舉制科中第，自偃師主簿擢監察御史。開元初，遷紫微舍人，吏部侍郎，其獎用如孫逖、張晉明、王冷然，皆一時茂秀。蕭嵩引與當國，丘固辭，盛推韓休。休秉政，薦爲御史大夫，終禮部尚書。詩三首。
高潔非養正，盛名亦險艱。
偉哉謝安石，攜妓入東山。
雲巖響金奏，空水灧朱顏。
蘭露滋香澤，松風鳴珮環。
歌聲入空盡，舞影到池閑。
杳眇同天上，繁華非代間。
卷舒混名跡，縱誕無憂患。
何必蘇門子，冥然閉清關。

襟帶三秦接，旂常萬乘過。
陽原淑氣早，陰谷沍寒多。
花縟前茅仗，霜嚴後殿戈。
代雲開晉嶺，江雁入汾河。
北土分堯俗，南風動舜歌。
一聞天樂唱，恭逐萬人和。

德業蘊時宗，幽符夢象通。
台司計祈父，師律總元戎。
出入敷能政，謀猷體至公。
贈行光睿什，宴別感宸衷。
文炳高天曜，恩垂湛露融。
建牙之塞表，鳴鼓接雲中。
策密鬼神祕，威成劍騎雄。
朔門正炎月，兵氣已秋風。
肅殺從此始，方知胡運窮〈諸篇十韻，此止九韻〉。

蘇晉，數歲能屬文，作《八卦論》。吏部侍郎房穎叔、祕書少監王紹，見而歎曰：「後來之王粲也。」應進士，又舉大禮科，皆上第。先天中，累遷中書舍人，崇文館學士。明皇監國，每有制命，皆晉及賈曾稿定。數進讜言，以父珦年老，乞解職歸侍。開元十四年，爲吏部侍郎，知選事。多賞拔，終太子左庶子。詩二首。
主人病且閑，客來情彌適。
一酌復一笑，不知日將夕。
昨來屬歡游，於今盡成昔。
努力持所趣，空名定何益。

方漢比周年，興王合在宣。
亟聞降虜拜，復覩出師篇。
祈父萬邦式，英猷三略傳。
算車申夏政，茇舍啓戎田。
嚴問盟胡苑，軍容濟洛川。
皇情悵關斾，詔餞列郊筵。
路接禁園草，池分御井蓮。
離聲軫去角，居念斷歸蟬。
三捷豈雲爾，七擒良信然。
具僚誠寄望，奏凱秋風前。

崔禹錫，字洪範，融之子，登顯慶三年進士第。開元中，爲中書舍人，卒贈定州刺史。詩一首。
供帳何煌煌，公其撫朔方。
羣僚咸餞酌，明主降離章。
關塞重門下，郊岐禁苑傍。
練兵宜雨洗，臥鼓候風涼。
炎景寧雲憚，神謀肅所將。
旌搖天月迥，騎入塞雲長。
赫赫皇威振，油油聖澤滂。
非惟按車甲，兼以正封疆。
叱詫陰山道，澄清翰海陽。
虜垣行決勝，台座佇爲光。

張嘉貞，蒲州猗氏人。以五經舉，補平鄉尉。則天召見，與語大悅，擢監察御史，累遷中書舍人。開元中，拜中書令，後出爲定州刺史，知北平軍事。將行，上自賦詩，詔百僚出餞於上東門外。嘉貞至州，於恆嶽廟中立頌，自爲文書石，累封河東侯。詩三首。
靈沼初開漢，神池舊浴堯。
昔人徒習武，明代此聞韶。
地脈山川勝，天恩雨露饒。
時光牽利舸，春淑覆柔條。
芳醞酲千日，華牋落九霄。
幸承歡賚重，不覺醉歸遙。

明發扈山巔，飛龍高在天。
山南平對鞏，山北遠通燕。
瞻彼岡巒峻，憑茲士馬妍。
九圻行若砥，萬谷輾如川。
羅網開三面，閭閻問百年。
澤將春雪比，文共曉星連。
徯後逢今聖，登台謝曩賢。
唯餘事君節，不讓古人先。

天錫我宗盟，元戎付夏卿。
多才兼將相，必勇獨橫行。
經緯稱人傑，文章作代英。
山川看是陣，草木想爲兵。
不待河冰合，猶防塞月明。
有謀當繫醜，無戰且綏氓。
閫外傳三略，雲中冀一平。
感恩同義激，悵別屢魂驚。
直視前旌掣，遙聞後騎鳴。
還期方定日，復此出郊迎。

河魚未上凍，江蟄已聞雷〈見《緯略》〉。

盧從願，字子龔，相州臨漳人。弱冠舉明經，又應制舉，拜右拾遺，歷殿中侍御史，累遷中書舍人。睿宗踐阼，拜吏部侍郎，精心典選，有美譽。開元末，以吏部尚書致仕。詩二首。
上將發文昌，中軍靜朔方。
占星引旌節，擇日拜壇場。
禮樂臨軒送，威聲出塞揚。
安邊俟帷幄，制勝在巖廊。
作鼓將軍氣，投醪壯士觴。
戒途遵六月，離贈動三光。
槐路清梅暑，蘅臯起麥涼。
時文仰雄伯，耀武震遐荒。
衽席知無戰，兵戈示不忘。
佇聞歌杕杜，凱入繫名王。

坤元載物，陽樂發生。
播植資始，品彙咸亨。
列俎棊布，方壇砥平。
神歆禋祀，後德惟明。

袁暉，以魏知古薦，爲左補闕。開元中，馬懷素請校正羣籍，暉自邢州司戶參軍預焉。詩八首。
早知君愛歇，本自無縈妒。
誰使恩情深，今來反相誤。
愁眠羅帳曉，泣坐金閨暮。
獨有夢中魂，猶言意如故。

君愛本相饒，從來似舞腰。
那堪攀玉座，腸斷望陵朝。
怨著情無主，哀凝曲不調。
況臨松日暮，悲吹坐蕭蕭。

正月金閨裏，微風繡戶間。
曉魂憐別夢，春思逼啼顏。
遶砌梅堪折，當軒樹未攀。
歲華庭北上，何日度陽關。

二月韶光好，春風香氣多。
園中花巧笑，林裏鳥能歌。
有恨離琴瑟，無情著綺羅。
更聽春燕語，妾亦不如他。

三月春將盡，空房妾獨居。
蛾眉愁自結，鬢髪沒情梳。
□□□□□，□□□□□。
□□□□□，□□□□□。

七月坐涼宵，金波滿麗譙。
容華芳意改，枕席怨情饒。
錦字沾愁淚，羅裙緩細腰。
不如銀漢女，歲歲鵲成橋。

魏國山河險，周王警蹕迴。
九旗雲際出，萬騎谷中來。
石路行將盡，煙郊望忽開。
賞矜垂柳報，春畏落花催。
興逸橫汾什，恩褒作頌才。
小臣瞻日月，延首詠康哉。

出師宣九命，分閫用三台。
始應幕中畫，言從天上來。
丹青不獨任，韜略遂雙該。
坐見威稜洽，彌彰事業恢。
旌旗曉雲送，鞞鼓朔風催。
虜氣消殘月，邊聲韻落梅。
羽書雄北地，龍漠寢南垓。
寵戰黃金盡，輸誠白日迴。
離章宸翰發，祖讌國門開。
欲識恩華盛，平生文武材。

王光庭，與張說善。說贈詩云「同居洛陽陌」，蓋亦洛陽人也。詩二首。
省俗恩將遍，巡方路稍迴。
寒隨汾谷盡，春逐晉郊來。
雲騎傳行漏，煙旄引從臺。
惠風初應律，和氣正調梅。
雅頌通宸詠，天文接曙台。
灞陵桃李色，應待日華開。

賢相德符充，朝推文武雄。
海波先若鏡，關草豫從風。
鉞助將軍勇，威成天子功。
瓊章九霄發，錫宴五衢通。
玉輾龍盤帶，金裝鳳勒驄。
虎貔紛儗儗，河洛振熊熊。
戈劍千霜白，旌旗萬火紅。
示刑夷夏變，流惠鬼方同。
寇息軍容偃，塵銷朔野空。
用師敷禮樂，非是爲獯戎。

徐知仁，開元時人。詩一首。
聖德膺三統，皇恩被八埏。
大明均照物，小醜未寧邊。
國相台衡重，元戎廟略宣。
紫泥方受命，黃石乃推賢。
問辠陰山下，安人屬國前。
度關行照月，乘障坐消煙。
北闕紆宸藻，南橋列祖筵。
耀威當夏日，殺氣指秋天。
鞞鼓黿鼉振，旌旗鳥獸懸。
由來詞翰手，今見勒燕然。

席豫，字建侯，襄陽人。徙家河南，進士及第。開元中，累官考功外郎，典舉得士，三遷中書舍人。與韓休、許景先、徐安貞、孫逖相次掌制誥，皆有能名。天寶初，改尚書左丞，檢校禮部尚書。明皇登朝元閣賦詩，羣臣屬和，帝以豫詩最工。詔曰：「詩人之首出，作者之冠冕也。」詩五首。
令節頒龍鏡，仙輝下鳳臺。
含靈萬象入，寫照百花開。
色與皇明散，光隨聖澤來。
妍媸冰鑑裏，從此愧非才。

飄颻任舟楫，迴合傍江津。
後浦情猶在，前山賞更新。
樹深煙冪冪，灘淺石磷磷。
川路南行遠，淹留惜此辰。

江汛春風勢，山樓曙月輝。
猿攀紫巖飲，鳥拂清潭飛。
古樹崩沙岸，新苔覆石磯。
津途賞無限，征客蹔忘歸。

鳴鑾初幸代，旋蓋欲橫汾。
山盡千旗出，郊平五校分。
前林已暄景，後壑尚寒氛。
風送簫韶曲，花鋪黼黻文。
鹽梅推上宰，禮樂統中軍。
獻賦紆天札，飄颻飛白雲。

聖主重兵權，分符屬大賢。
中軍仍執政，丞相復巡邊。
翕習戎裝動，張皇廟略宣。
朝榮承睿札，野餞轉行旃。
亭障東緣海，沙場北際天。
春冬見巖雪，朝夕候烽煙。
已勒封山記，猶聞遣戍篇。
五營將月合，八陣與雲連。
經略圖方遠，懷柔道更全。
歸來畫麟閣，藹藹武功傳。

韓思復，字紹出，京兆長安人。舉秀才高第，調梁府倉曹參軍，累遷中書舍人。開元初，擢諫議大夫，出爲德州刺史，拜黃門侍郎，遷御史大夫，復出刺襄州，還拜太子賓客，卒諡文。明皇親題其碑曰：「有唐忠孝韓長山之墓。」詩一首。
大樂和暢，殷薦明神。
一降通感，八變必臻。
有求斯應，無德不親。
降靈醉止，休徵萬人。

劉晃，開元中人。詩一首。
大君出震，有事郊禋。
齋戒既肅，馨香畢陳。
樂和禮備，候暖風春。
恭惟降福，實賴明神。

