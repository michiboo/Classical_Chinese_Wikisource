
盧綸，字允言，河中蒲人。大曆初，數舉進士不第。元載取其文以進，補閿鄉尉，累遷監察御史，輒稱疾去。坐與王縉善，久不調。建中初，爲昭應令。渾瑊鎮河中，辟元帥判官，累遷檢校戶部郎中。貞元中，舅韋渠牟表其才，驛召之，會卒。集十卷，今編詩五卷。 
落日映危檣，歸僧向岳陽。 
注瓶寒浪靜，讀律夜船香。 
苦霧沈山影，陰霾發海光。 
群生一何負，多病禮醫王。

好勇知名早，爭雄上將間。 
戰多春入塞，獵慣夜登山。 
陣合龍蛇動，軍移草木閒。 
今來部曲盡，白首過蕭關。

青袍芸閣郎，談笑挹侯王。 
舊籙藏雲穴，新詩滿帝鄉。 
名高閒不得，到處人爭識。 
誰知冰雪顏，已雜風塵色。 
此去復如何，東皋岐路多。 
藉芳臨紫陌，回首憶滄波。 
年來倦蕭索，但說淮南樂。 
並楫湖上遊，連檣月中泊。 
沿溜入閶門，千燈夜市喧。 
喜逢鄰舍伴，遙語問鄉園。 
下淮風自急，樹杪分郊邑。 
送客隨岸行，離人出帆立。 
漁村繞水田，澹澹隔晴煙。 
欲就林中醉，先期石上眠。 
林昏天未曙，但向雲邊去。 
暗入無路山，心知有花處。 
登高日轉明，下望見春城。 
洞裡草空長，冢邊人自耕。 
寥寥行異境，過盡千峰影。 
露色凝古壇，泉聲落寒井。 
仙成不可期，多別自堪悲。 
為問桃源客，何人見亂時。 
〈一本此篇分作絕句十一首。〉

相悲得成長，同是外家恩。 
舊業廢三畝，弱年成一門。 
城開山日早，吏散渚禽喧。 
東閣謬容止，予心君冀言。

出山車騎次諸侯，坐領圖書見督郵。 
繞郭桑麻通淅口，滿川風景接襄州。 
高城鳥過方催夜，廢壘蟬鳴不待秋。 
聞說元規偏愛月，知君常得伴登樓。

傳詔收方貢，登車著賜衣。 
榷商蠻客富，稅地芋田肥。 
雲白風雷歇，林清洞穴稀。 
炎涼君莫問，見即在忘歸。

楚鄉雲水內，春日眾山開。 
淮浪參差起，江帆次第來。 
獨歸初失桂，共醉忽停杯。 
漢詔年年有，何愁掩上才。

愁與醉相和，昏昏竟若何。 
感年懷闕久，失意夢鄉多。 
雨裡行青草，山前望白波。 
江樓覆棋好，誰引仲宣過。

褒谷通岷嶺，青冥此路深。 
晚程椒瘴熟，野飯荔枝陰。 
古郡三刀夜，春橋萬里心。 
唯應對楊柳，暫醉卓家琴。

南想宣城郡，清江野戍閒。 
艨艟高映浦，睥睨曲隨山。 
名寄圖書內，威生將吏間。 
春行板橋暮，應伴庾公還。

霄漢正聯飛，江湖又獨歸。 
暫歡同賜被，不待易朝衣。 
山雨迎軍晚，蘆風候火微。 
還當宴鈴閣，謝守亦光輝。

二職亞陶公，歸程與夢同。 
柳垂平澤雨，魚躍大河風。 
混跡威長在，孤清志自雄。 
應嗤向隅者，空寄路塵中。

玉貌承嚴訓，金聲稱上才。 
列筵青草偃，驟馬綠楊開。 
潘縣花添發，梅家鶴暫來。 
誰知望恩者，空逐路人回。

恭聞林下別，未至亦霑裳。
荻岸雨聲盡，江天虹影長。
佩韋宗嬾慢，偷橘愛芳香。
遙想從公後，稱榮在上堂。

組綬掩衰顏，輝光里第間。 
晚涼經灞水，清晝入商山。 
行境逢花發，彈琴見鶴還。 
唯應理農後，鄉老賀君閒。

素舸載陶公，南隨萬里風。 
梅花成雪嶺，橘樹當家僮。 
祠掩荒山下，田開野荻中。 
歲終書善績，應與古碑同。

曉月膧朦映水關，水邊因到歷陽山。 
千艘財貨朱橋下，一曲閭閻青荻間。 
坦腹定逢潘令醉，上樓應伴庾公閒。 
歡餘若問南行計，知念天涯負米還。

鳳雛聯翼美王孫，綵服戎裝擬塞垣。 
金鼎對筵調野膳，玉鞭齊騎引行軒。 
冰河一曲旌旗滿，墨詔千封雨露繁。 
更說務農能罷戰，敢持歌頌慶晨昏。

玉勒侍行襜，郄超未有髯。
守儒輕獵騎，承誨訪沈潛。
雲勢將峰雜，江聲與嶼兼。
還當見王粲，應念二毛添。

玉人垂玉鞭，百騎帶櫜鞬。
從賞野郵靜，獻新秋果鮮。
塞屯豐雨雪，虜帳失山川。
遙想稱觴後，唯當共被眠。

垂楊真可憐，地勝覺春偏。
一穗雨聲裏，千條池色前。
露繁光的皪，日麗影團圓。
若到隋隄望，應逢花滿船。

東門雪覆塵，出送陝城人。
粉郭朝喧市，朱橋夜掩津。
上寮應重學，小吏已甘貧。
謝朓曾爲掾，希君一比鄰。

粲粲美仍都，清閒一貴儒。 
定交分玉劍，發詠寫冰壺。 
風景隨台位，河山入障圖。 
上堂多慶樂，肯念谷中愚。

千山冰雪晴，山靜錦花明。
羣鶴棲蓮府，諸戎拜柳營。
浪依巴字息，風入蜀關清。
豈念在貧巷，竹林鳴鳥聲。

把酒留君聽琴，難堪歲暮離心。
霜葉無風自落，秋雲不雨空陰。
人愁荒村路細，馬怯寒溪水深。
望斷青山獨立，更知何處相尋。

陰雷慢轉野雲長，駿馬雙嘶愛雨涼。
應念龍鐘在泥滓，欲摧肝膽事王章。

曉日照樓船，三軍拜峽前。
白雲隨浪散，青壁與城連。
萬嶺岷峨雪，千家橘柚川。
還知楚河內，天子許經年。

巴字天邊水，秦人去是歸。
棧長山雨響，溪亂火田稀。
俗富行應樂，官雄祿豈微。
魏舒終有淚，還識甯家衣。

恥將名利託交親，只向尊前樂此身。
才大不應成滯客，時危且喜是閑人。
高歌猶愛思歸引，醉語惟誇漉酒巾。
囗囗囗囗囗囗囗，豈能偏遣老風塵。

靈空聞偈夜清靜，雨裏花枝朝暮開。
故友九泉留語別，逐臣千里寄書來。

廬山道士夜攜琴，映月相逢辨語音。 
引坐霜中彈一弄，滿船商客有歸心。

山前白鶴村，竹雪覆柴門。
候客定爲黍，務農因燎原。
乳冰懸暗井，蓮石照晴軒。
貰酒鄰里睦，曝衣場圃喧。
依然望君去，余性亦何昏。

炎天故絳路，千里麥花香。
董澤雷聲發，汾橋水氣涼。
府趨隨宓賤，野宴接王祥。
送客今何幸，經宵醉玉堂。

潁陽春色似河陽，一望繁花一縣香。 
今日送官君最恨，可憐才子白鬚長。

同作金門獻賦人，二年悲見故園春。
到闕不沾新雨露，還家空帶舊風塵。

雜花飛盡柳陰陰，官路逶迤綠草深。
對酒已成千里客，望山空寄兩鄉心。

出關愁暮一沾裳，滿野蓬生古戰場。
孤村樹色昏殘雨，遠寺鐘聲帶夕陽。

誰憐苦志已三冬，卻欲躬耕學老農。
流水白雲尋不盡，期君何處得相逢。

世故相逢各未閑，百年多在別離間。
昨夜秋風今夜雨，不知何處入空山。

愁聽千家流水聲，相思獨向月中行。 
侵階暗草秋霜重，遍郭寒山夜月明。 
連年客舍唯多病，數畝田園又廢耕。 
更送乘軺歸上國，應憐貢禹未成名。

黃葉落不盡，蒼苔隨雨生。
當軒置尊酒，送客歸江城。
竹裏聞機杼，舟中見弟兄。
岳陽賢太守，應爲改鄉名。

出身因強學，不以外家榮。
年少無遺事，官閑有政聲。
曉山臨野渡，落日照軍營。
共賞高堂下，連行弟與兄。

五侯軒蓋行何疾，零陵太守登車日。
零陵太守淚盈巾，此日長安方欲春。
虎符龍節照岐路，何苦愁爲江海人。
彼方韶景無時節，山水諸花恣開發。
客投津戍少聞猨，鴈過瀟湘更逢雪。
郡齋無事好閑眠，秔稻油油綠滿川。
浪裏爭迎三蜀貨，月中喧泊九江船。
今朝小阮同夷老，欲聞明年借幾年。

臨杯忽泫然，非是惡離弦。
塵陌望松雪，我衰君少年。
幽僧曝山果，寒鹿守冰泉。
感物如有待，況依回也賢。

相識少相知，與君俱已衰。
笙鏞新宅第，岐路古山陂。
學道功難就，爲儒事本遲。
惟當與漁者，終老遂其私。

露幕擁簪裾，台庭餞伯魚。
綵衣人競看，銀詔帝親書。
知子當元老，爲臣餞二疎。
執珪期已迫，捧膳步寧徐。
而我誠愚者，夫君豈病諸。
探題多決勝，饌玉每分餘。
榮比成功後，恩同造化初。
甑塵方欲合，籠翮或將舒。
榆莢錢難比，楊花雪不如。
明朝古隄路，心斷玉人車。

皎潔無瑕清玉壺，曉乘華幰向天衢。 
石建每聞宗謹孝，劉歆不敢衒師儒。 
諫修郊廟開宸慮，議按休徵淺瑞圖。 
今日攀車復何者，轅門垂白一愚夫。

江平蘆荻齊，五兩貼檣低。 
繞郭覆晴雪，滿船聞曙雞。 
鱣魴宜入貢，橘柚亦成蹊。 
還似海沂日，風清無鼓鼙。

雲起山城暮，沈沈江上天。 
風吹建業雨，浪入廣陵船。 
久是吳門客，嘗聞謝守賢。 
終悲去國遠，淚盡竹林前。

佳人比香草，君子即芳蘭。 
寶器金罍重，清音玉珮寒。 
貢文齊受寵，獻禮兩承歡。 
鞍馬並汾地，爭迎陸與潘。

十載奉戎軒，日聞君子言。 
方將賀榮爵，遽乃愴離尊。 
岸轉臺閣麗，潭清弦管繁。 
松篁難晦節，雨露不私恩。 
坐使吏相勉，居為儒所尊。 
可憐桃李樹，先發信陵門。

蒼蒼楓樹林，草合廢宮深。 
越水風浪起，吳王歌管沈。 
燕歸巢已盡，鶴語冢難尋。 
旅泊彼何夜，希君抽玉琴。

常逢明月馬塵間，是夜照君歸處山。 
山中松桂花盡發，頭白屬君如等閒。

挺贇惠學該儒釋，袖有顏徐真草跡。 
一齋三請紀行詩，誚我垂鞭弄鳴鏑。 
寺懸金榜半山隅，石路荒涼松樹枯。 
虎跡印雪大如斗，閏月暮天過得無。

昏昏醉老夫，灌頂遇醍醐。
嬪御呈心鏡，君王賜髻珠。
降魔須戰否，問疾敢行無。
深契何相秘，儒宗本不殊。

含情脫佩刀，持以佐賢豪。 
是月霜霰下，伊人行役勞。 
事將名共易，文與行空高。 
去矣奉戎律，悲君為我曹。

玉幹百餘莖，生君此堂側。 
拂簾寒雨響，擁砌深溪色。 
何事鳳皇雛，茲焉理歸翼。

高樓吹玉簫，車馬上河橋。 
岐路自奔隘，壺觴終寂寥。 
芳蘭生貴里，片玉立清朝。 
今日台庭望，心遙非地遙。

素壁畫飛泉，從雲落樹顛。 
練垂疑葉響，雲並覺枝偏。 
利物得雙劍，為儒當一賢。 
應思灑塵陌，調膳亦芳鮮。

朱幡徐轉候群官，猿鳥無聲郡宇寬。 
楚國上腴收賦重，漢家良牧得人難。 
銅鉛滿穴山能富，鴻雁連群地亦寒。 
幾日政聲聞戶外，九江行旅得相歡。

四望無極路，千里流大河。 
秋風滿離袂，唯老事唯多。

渥窪龍種散雲時，千里繁花乍別離。 
中有重臣承霈澤，外無輕虜犯旌旗。 
山川自與郊坰合，帳幕時因水草移。 
敢謝親賢得瓊玉，仲宣能賦亦能詩。

金縷架裟國大師，能銷壞宅火燒時。 
復來擁膝說無住，知向人天何處期。

病老正相仍，忽逢張道陵。 
羽衣風淅淅，仙貌玉稜稜。 
叱我問中壽，教人祈上昇。 
樓居五雲裡，幾與武皇登。

四戶八窗明，玲瓏逼上清。 
外欄黃鵠下，中柱紫芝生。 
每帶雲霞色，時聞簫管聲。 
望君兼有月，幢蓋儼層城。

白鬚宗孫侍坐時，願持壽酒前致詞。 
鄙詞何所擬，請自邊城始。 
邊城貴者李將軍，戰鼓遙疑天上聞。 
屯田布錦周千里，牧馬攢花溢萬群。 
白雲本是喬松伴，來繞青營復飛散。 
三聲畫角咽不通，萬里蓬根一時斷。 
豐州聞說似涼州，沙塞晴明部落稠。 
行客已去依獨戍，主人猶自在高樓。 
夢親旌旆何由見，每阻清風一回面。 
洞裡先生那怪遲，人天無路自無期。 
砂泉丹井非同味，桂樹榆林不並枝。 
吾翁致身殊得計，地仙亦是三千歲。 
莫著戎衣期上清，東方曼倩逢人輕。

五色香幢重復重，寶輿升座發神鐘。
薝蔔名花飄不斷，醍醐法味灑何濃。
九天論道當宸眷，七祖傳心合聖蹤。
願比靈山前世別，多生還得此相逢。

銜杯吹急管，滿眼起風砂。 
大漠山沈雪，長城草發花。 
策行須恥戰，虜在莫言家。 
余亦祈勳者，如何別左車。

沙鶴驚鳴野雨收，大河風物颯然秋。 
力微恩重諒難報，不是行人不解愁。

寂寞過朝昏，沈憂豈易論。 
有時空卜命，無事可酬恩。 
寄食依鄰里，成家望子孫。 
風塵知世路，衰賤到君門。 
醉裡因多感，愁中欲強言。 
花林逢廢井，戰地識荒園。 
悵別臨晴野，悲春上古原。 
鳥歸山外樹，人過水邊村。 
潘岳方稱老，嵇康本厭喧。 
誰堪將落羽，迴首仰飛翻。

暖景登橋望，分明春色來。 
離心自惆悵，車馬亦裴回。 
遠雪和霜積，高花占日開。 
從官竟何事，憂患已相催。

相見翻惆悵，應憐責廢官。
過深慙祿在，識淺賴刑寬。
獨失耕農業，同思弟姪歡。
衰貧羞客過，卑束會君難。
放鶴登雲壁，澆花遶石壇。
興遠江海上，跡在是非端。
林密風聲細，山高雨色寒。
悠然此中別，賓僕亦闌干。

孤賤易磋砣，其如酷似何。 
衰榮同族少，生長外家多。 
別國桑榆在，沾衣血淚和。 
應憐失行雁，霜霰寄煙波。

愛爾似龍媒，翩翩千里迴。 
書從外氏學，竹自晉時栽。 
擁棹逢鷗舞，憑闌見雨來。 
上堂多慶樂，不醉莫停杯。

雲闢御筵張，山呼聖壽長。 
玉欄豐瑞草，金陛立神羊。 
台鼎資庖膳，天星奉酒漿。 
蠻夷陪作位，犀象舞成行。 
網已祛三面，歌因守四方。 
千秋不可極，花發滿宮香。

靜憶溪邊宅，知君許謝公。
曉霜凝耒耜，初日照梧桐。
澗鼠喧藤蔓，山禽竄石藂。
白雲當嶺雨，黃葉遶堦風。
野果垂橋上，高泉落水中。
歡榮來自間，羸賤賞曾同。
月滿珠藏海，天晴鶴在籠。
餘陰如可寄，願得隱牆東。

聞逐樵夫閑看棋，忽逢人世是秦時。
開雲種玉嫌山淺，渡海傳書怪鶴遲。
陰洞石牀微有字，古壇松樹半無枝。
煩君遠示青囊籙，願得相從一問師。

自別前峰隱，同爲外累侵。
幾年親酒會，此日有僧尋。
學稼功還棄，論邊事亦沈。
衆歡徒滿目，專愛久離心。
覽鬢絲垂鏡，彈琴淚灑襟。
訪田悲洛下，寄宅憶山陰。
薄溜漫青石，橫雲架碧林。
壞簷藤障密，衰菜棘籬深。
流散俱多故，憂傷併在今。
唯當竢高躅，歸止共抽簪。

綸閣九華前，森沈綵仗連。 
洞門開旭日，清禁肅秋天。 
霜滿朝容備，鐘餘漏唱傳。 
搖璫陪羽扇，端弁入爐煙。 
麟筆刪金篆，龍綃薦玉編。 
汲書荀勖定，漢史蔡邕專。 
御竹潛通筍，宮池暗瀉泉。 
亂叢縈弱蕙，墜葉灑枯蓮。 
列署齊遊日，重江並謫年。 
登封思議草，侍講憶同筵。 
滄海風濤廣，黝山瘴雨偏。 
唯應緘上寶，贈遠一呈妍。

雷響風仍急，人歸鳥亦還。
亂雲方至水，驟雨已喧山。
田鼠依林上，池魚戲草間。
因茲屏埃霧，一詠一開顏。

嵩高雲日明，潘岳賦初成。 
籬槿花無色，階桐葉有聲。 
絳紗垂簟淨，白羽拂衣輕。 
鴻雁悲天遠，龜魚覺水清。 
別弦添楚思，牧馬動邊情。 
田雨農官問，林風苑吏驚。 
松篁終茂盛，蓬艾自衰榮。 
遙仰憑軒夕，惟應喜宋生。

