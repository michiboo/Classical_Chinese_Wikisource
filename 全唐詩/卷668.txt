

高蟾。河朔人。乾符三年。登進士第。錢寧間。為御史中丞。詩一卷。
南北浮萍跡，年華又暗催。
殘燈和臘盡，曉角帶春來。 
鬢欲漸侵雪，心仍未肯灰。
金門舊知己，誰為脫塵埃。

天上何勞萬古春，君前誰是百年人。
魂銷尚愧金爐燼，思起猶慚玉輦塵。
煙翠薄情攀不得，星茫浮豔採無因。 
可憐明鏡來相向，何似恩光朝夕新。

雲木送秋何草草，風波凝冷太星星。
銀鞍公子魂俱斷，玉弩將軍涕自零。
茅洞白龍和雨看，荊溪黃鵠帶霜聽。 
人間不見清涼事，猶向溪翁乞畫屏。

濁河從北下，清洛向東流。
清濁皆如此，何人不白頭。

疊浪與雲急，翠蘭和意香。
風流化為雨，日暮下巫陽。

金閣倚雲開，朱軒犯雪來。
三冬辛苦樣，天意似難栽。

一醉六十日，一裘三十年。
年華經幾日，日日掉征鞭。

平野有千里，居人無一家。
甲兵年正少，日久戍天涯。

天地太蕭索，山川何渺茫。
不堪星斗柄，猶把歲寒量。

三年離水石，一旦隱樵漁。
為問青雲上，何人識卷舒。

野水千年在，閒花一夕空。
近來浮世狹，何似釣船中。

風雨去愁晚，關河歸思涼。
西遊無紫氣，一夕九回腸。

紫府歸期斷，芳洲別思迢。
黃金作人世，只被歲寒消。

曾和秋雨驅愁入，卻向春風領恨回。
深謝灞陵堤畔柳，與人頭上拂塵埃。

何事金輿不再遊，翠鬟丹臉豈勝愁。
重門深鎖禁鐘後，月滿驪山宮樹秋。

風含遠思翛翛晚，日照高情的的秋。
何事滿江惆悵水，年年無語向東流。

澤國路岐當面苦，江城砧杵入心寒。
不知白髮誰醫得，為問無情歲月看。

因將歲月離三島，閒貯風煙在一壺。
為問金烏頭白後，人間流水卻回無。

吳甸落花春漫漫，吳宮芳樹晚沈沈。
王孫不耐如絲雨，罥斷春風一寸心。

〈一作旅食〉
風散古陂驚宿雁，月臨荒戍起啼鴉。
不堪吟斷無人見，時複寒燈落一花。

偶為芳草無情客，況是青山有事身。
一夕瓜洲渡頭宿，天風吹盡廣陵塵。

曾伴浮雲歸晚翠，猶陪落日汎秋聲。
世間無限丹青手，一片傷心畫不成。

虞泉冬恨由來短，楊葉春期分外長。
惆悵浮生不知處，明朝依舊出滄浪。

天上夢魂何杳杳，日宮消息太沈沈。
君恩不似黃金井，一處團圓萬丈深。

天上鳳凰休寄夢，人間鸚鵡舊堪悲。
平生心緒無人識，一隻金梭萬丈絲。
〈此首題一作長門怨〉

馬嘶九陌年年苦，人語千門日日新。
唯有終南寂無事，寒光不入帝鄉塵。

天柱幾條搘白日，天門幾扇鎖明時。
陽春發處無根蒂，憑仗東風分外吹。

明月斷魂清靄靄，平蕪歸思綠迢迢。
人生莫遣頭如雪，縱得春風亦不消。

陽羨溪聲冷駭人，洞庭山翠晚凝神。
天將金玉為風露，曾為高秋幾度貧。

一條歸夢朱弦直，一片離心白羽輕。
明日灞陵新霽後，馬頭煙樹綠相迎。

丁當玉佩三更雨，平帖金閨一覺雲。
明日薄情何處去，風流春水不知君。

霞衣重疊紅蟬暖，雲髻蔥籠紫鳳寒。
天上少年分散後，一條煙水若為看。

雲鴻宿處江村冷，獨狖啼時海國陰。
不會殘燈無一事，覺來猶有向隅心。

一葉落時空下淚，三春歸盡復何情。
無人共得東風語，半日尊前計不成。

天上碧桃和露種，日邊紅杏倚雲栽。
芙蓉生在秋江上，不向東風怨未開。

君恩秋後葉，日日向人疏。〈宮詞〉

