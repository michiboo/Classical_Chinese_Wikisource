
沈宇，太子洗馬。詩三首。
菊黃蘆白雁初飛，羌笛胡笳淚滿衣。
送君腸斷秋江水，一去東流何日歸。

日暮遠天青，霜風入後庭。
洞房寒未掩，砧杵夜泠泠。

楊柳青青鳥亂吟，春風香靄洞房深。
百花簾下朝窺鏡，明月窗前夜理琴。

張鼎，司勳員外郎。詩三首。
江天寒意少，冬月雨仍飛。
出戶愁爲聽，從風灑客衣。
旅魂驚處斷，鄉信意中微。
幾日應晴去，孤舟且欲歸。

君不見漢家失統三靈變，魏武爭雄六龍戰。
盪海吞江制中國，迴天運斗應南面。
隱隱都城紫陽開，迢迢分野黃星見。
流年不駐漳河水，明月俄終鄴國宴。
文章猶入管弦新，帷座空銷狐兔塵。
可惜望陵歌舞處，松風四面暮愁人。

引出白雲根，潺潺漲蘚痕。
冷光搖砌錫，疎影露枝猿。
淨帶凋霜葉，香通洗藥源。
貝多文字古，宜向此中翻。

薛奇童，大理司直。詩七首。
沙塵朝蔽日，失道還相遇。
寒影波上雲，秋聲月前樹。
川氣生曉夕，野陰乍煙霧。
沈沈滮池水，人馬不敢渡。
吮癰世所薄，挾纊恩難顧。
不見古時人，中宵淚橫注。

過庭聞禮日，趨侍記言回。
獨臥玉窗前，卷簾殘雨來。
高秋南斗轉，涼夜北堂開。
水影入朱戶，螢光生綠苔。
簡成良史筆，年是洛陽才。
莫重白雲意，時人許上台。

淨掃黃金堦，飛霜皓如雪。
下簾彈箜篌，不忍見秋月。

驕虜初南下，煙塵暗國中。
獨召李將軍，夜開甘泉宮。
一身許明主，萬里總元戎。
霜甲臥不暖，夜半聞邊風。
胡天早飛雪，荒徼多轉蓬。
寒雲覆水重，秋氣連海空。
金鞍誰家子，上馬鳴角弓。
自是幽幷客，非論愛立功。

雲中小兒吹金管，向晚因風一川滿。
塞北雲高心已悲，城南木落腸堪斷。
憶昔魏家都此方，涼風觀前朝百王。
千門曉映山川色，雙闕遙連日月光。
舉杯稱壽永相保，日夕歌鐘徹清昊。
將軍汗馬百戰塲，天子射獸五原草。
寂寞金輿去不歸，陵上黃塵滿路飛。
河邊不語傷流水，川上含情歎落暉。
此時獨立無所見，日暮寒風吹客衣。

〈一作怨詩〉
禁苑春風起，流鶯繞合歡。
玉窗通日氣，珠箔捲輕寒。
楊葉垂陰砌，梨花入井闌。
君王好長袖，新作舞衣寬。

日晚梧桐落，微寒入禁垣。
月懸三雀觀，霜度萬秋門。
豔舞矜新寵，愁容泣舊恩。
不堪深殿裏，簾外欲黃昏。

楊諫，永樂丞。詩二首。
故人謝城闕，揮手碧雲期。
谿月照隱處，松風生興時。
舊林日雲暮，芳草歲空滋。
甘與子成夢，請君同所思。

江南折芳草，江北贈佳期。
江闊水復急，過江常苦遲。
蘋白蘭葉青，恐度先香時。
美人碧雲外，寧見長相思。

張萬頃，開寶間進士。詩三首。
洛陽城東伊水西，千花萬竹使人迷。
臺上柳枝臨岸低，門前荷葉與橋齊。
日暮待君君不見，長風吹雨過青溪。

去歲離秦望，今冬使楚關。
淚添天目水，髮變海頭山。
別母烏南逝，辭兄雁北還。
宦遊偏不樂，長爲憶慈顏。

夕膳望東周，晨裝不少留。
酒中同樂事，關外越離憂。
座濕秦山雨，庭寒渭水秋。
何當鷹隼擊，來拂故林游。

沈頌，無錫尉。詩六首。
閑琴開旅思，清夜有愁心。
圓月正當戶，微風猶在林。
蒼茫孤亭上，歷亂多秋音。
言念待明發，東山幽意深。

常聞嬴女玉簫臺，奏曲情深彩鳳來。
欲登此地銷歸恨，卻羨雙飛去不回。

遊子空有懷，賞心杳無路。
前程數千里，乘夜連輕馭。
繚繞松篠中，蒼茫猶未曙。
遙聞孤村犬，暗指人家去。
疲馬懷澗泉，征衣犯霜露。
喧呼谿鳥驚，沙上或鶱翥。
娟娟東岑月，照耀獨歸慮。

人心不忘鄉，矧余客已久。
送君江南去，秋醉洛陽酒。
贈言幽徑蘭，別思河堤柳。
征帆暮風急，望望空延首。

君家東海東，君去因秋風。
漫漫指鄉路，悠悠如夢中。
煙霧積孤島，波濤連太空。
冒險當不懼，皇恩措爾躬。

衛風愉豔宜春色，淇水清泠增暮愁。
總使榴花能一醉，終須萱草暫忘憂。

梁鍠，官執戟，天寶中人。詩十五首。
日月生天久，年年慶一迴。
時平祥不去，壽遠節長來。
連吹千家笛，同朝百郡杯。
願持金殿鏡，處處照遺才。

妾命何偏薄，君王去不歸。
欲令遙見悔，樓上試春衣。
空殿看人入，深宮羨鳥飛。
翻悲因買賦，索鏡照空輝。

妾家巫峽陽，羅幌寢蘭堂。
曉日臨窗久，春風引夢長。
落釵仍掛鬢，微汗欲消黃。
縱使朦朧覺，魂猶逐楚王。

阿嬌年未多，弱體性能和。
怕重愁拈鏡，憐輕喜曳羅。
臨津雙洛浦，對月兩嫦娥。
獨有荊王殿，時時暮雨過。

露井桃花發，雙雙燕並飛。
美人姿態裏，春色上羅衣。
自愛頻開鏡，時羞欲掩扉。
不知行路客，遙惹五香歸。

杏梁初照日，碧玉後堂開。
憶事臨妝笑，春嬌滿鏡臺。
含聲歌扉舉，顧影舞腰迴。
別有佳期處，青樓客夜來。

白皙歌童子，哀音絕又連。
楚妃臨扇學，盧女隔簾傳。
曉燕喧喉裏，春鶯囀舌邊。
若逢漢武帝，還是李延年。

雲端有靈匹，掩映拂妝臺。
夜久應搖珮，天高響不來。
片歡秋始展，殘夢曉翻催。
卻怨填河鵲，留橋又不迴。

畫扇出秦樓，誰家贈列侯。
小含吳剡縣，輕帶楚揚州。
揜作山雲暮，搖成隴樹秋。
坐來傳與客，漢水又迴流。

宋玉東家女，常懷物外多。
自從圖渤海，誰爲覓湘娥。
白鷺棲脂粉，赬魴躍綺羅。
仍憐轉嬌眼，別恨一橫波。

百舌聞他郡，間關媚物華。
斂形藏一葉，分響出千花。
坐愛時褰幌，行藏或駐車。
不須應獨感，三載已辭家。

東吳有靈草，生彼剡谿傍。
既亂莓苔色，仍連菡萏香。
掇之稱遠士，持以奉明王。
北闕顏彌駐，南山壽更長。
金膏徒騁妙，石髓莫矜良。
倘使霑涓滴，還游不死方。

征夫走馬發漁陽，少婦含嬌開洞房。
千日廢臺還掛鏡，數年塵面再新妝。
春風喜出今朝戶，明日虛眠昨夜牀。
莫道幽閨書信隔，還衣總是舊時香。

莫向嵩山去，神仙多誤人。
不如朝魏闕，天子重賢臣。

刻木牽絲作老翁，雞皮鶴髮與真同。
須臾弄罷寂無事，還似人生一夢中。

堂高憑上望，宅廣乘車行〈《詠郭令公宅》，見《封氏[聞見記]〖見聞錄〗》〉。

