
秋浦長似秋，蕭條使人愁。
客愁不可度，行上東大樓。
正西望長安，下見江水流。
寄言向江水，汝意憶儂不。
遙傳一掬淚，爲我達揚州。

秋浦猨夜愁，黃山堪白頭。
清溪非隴水，翻作斷腸流。
欲去不得去，薄遊成久遊。
何年是歸日，雨淚下孤舟。

秋浦錦駝鳥，人間天上稀。
山雞羞淥水，不敢照毛衣。

兩鬢入秋浦，一朝颯已衰。
猨聲催白髮，長短盡成絲。

秋浦多白猨，超騰若飛雪。
牽引條上兒，飲弄水中月。

愁作秋浦客，強看秋浦花。
山川如剡縣，風日似長沙。

醉上山公馬，寒歌甯戚牛。
空吟白石爛，淚滿黑貂裘。

秋浦千重嶺，水車嶺最奇。
天傾欲墮石，水拂寄生枝。

江祖一片石，青天掃畫屏。
題詩留萬古，綠字錦苔生。

千千石楠樹，萬萬女貞林。
山山白鷺滿，澗澗白猨吟。
君莫向秋浦，猨聲碎客心。

邏人橫鳥道，江祖出魚梁。
水急客舟疾，山花拂面香。

水如一匹練，此地即平天。
耐可乘明月，看花上酒船。

淥水淨素月，月明白鷺飛。
郎聽採菱女，一道夜歌歸。

爐火照天地，紅星亂紫煙。
𧹞郎明月夜，歌曲動寒川。

白髮三千丈，離愁似箇長。
不知明鏡裡，何處惹秋霜。

秋浦田舍翁，採魚水中宿。
妻子張白鷴，結罝暎深竹。

桃波一步地，了了語聲聞。
闇與山僧別，低頭禮白雲。

峨眉高出西極天，羅浮直與南溟連。
名公繹思揮彩筆，驅山走海置眼前。
滿堂空翠如可掃，赤城霞氣蒼梧煙。
洞庭瀟湘意渺綿，三江七澤情洄沿。
驚濤洶湧向何處，孤舟一去迷歸年。
征帆不動亦不旋，飄如隨風落天邊。
心搖目斷興難盡，幾時可到三山巔。
西峯崢嶸噴流泉，橫石蹙水波潺湲。
東厓合沓蔽輕霧，深林雜樹空芊綿。
此中冥昧失晝夜，隱几寂聽無鳴蟬。
長松之下列羽客，對坐不語南昌仙。
南昌仙人趙夫子，妙年歷落青雲士。
訟庭無事羅衆賓，杳然如在丹青裏。
五色粉圖安足珍，真仙可以全吾身。
若待功成拂衣去，武陵桃花笑殺人。

〈永王璘，明皇子也。天寶十五年，安祿山反，詔璘領山南、嶺南、黔中、江南四道節度使。十一月，璘至江陵，募士得數萬，遂有窺江左意。十二月，引舟師東巡。〉
永王正月東出師，天子遙分龍虎旗。
樓船一舉風波靜，江漢翻爲雁鶩池。

三川北虜亂如麻，四海南奔似永嘉。
但用東山謝安石，爲君談笑靜胡沙。

雷鼓嘈嘈喧武昌，雲旗獵獵過尋陽。
秋毫不犯三吳悅，春日遙看五色光。

龍蟠虎踞帝王州，帝子金陵訪古丘。
春風試暖昭陽殿，明月還過鳷鵲樓。

二帝巡遊俱未迴，五陵松栢使人哀。
諸侯不救河南地，更喜賢王遠道來。

丹陽北固是吳關，畫出樓臺雲水間。
千巖烽火連滄海，兩岸旌旗繞碧山。

王出三山按五湖，樓船跨海次陪都。
戰艦森森羅虎士，征帆一一引龍駒。

長風掛席勢難迴，海動山傾古月摧。
君看帝子浮江日，何似龍驤出峽來。

祖龍浮海不成橋，漢武尋陽空射蛟。
我王樓艦輕秦漢，卻似文皇欲渡遼〈此首蕭士贇雲是僞作〉。

帝寵賢王入楚關，掃清江漢始應還。
初從雲夢開朱邸，更取金陵作小山。

試借君王玉馬鞭，指揮戎虜坐瓊筵。
南風一掃胡塵靜，西入長安到日邊。

〈天寶十五載六月己亥，祿山陷京師。七月庚辰，次蜀都。八月癸巳，皇太子即皇帝位於靈武。十二月丁未，上皇天帝至自蜀郡，大赦，以蜀郡爲南京。〉
胡塵輕拂建章臺，聖主西巡蜀道來。
劒壁門高五千尺，石爲樓閣九天開。

九天開出一成都，萬戶千門入畫圖。
草樹雲山如錦繡，秦川得及此間無。

華陽春樹號新豐，行入新都若舊宮。
柳色未饒秦地綠，花光不滅上陽紅。

誰道君王行路難，六龍西幸萬人歡。
地轉錦江成渭水，天迴玉壘作長安。

萬國同風共一時，錦江何謝曲江池。
石鏡更明天上月，後宮親得照蛾眉。

濯錦清江萬里流，雲帆龍舸下揚州。
北地雖誇上林苑，南京還有散花樓。

錦水東流繞錦城，星橋北掛象天星。
四海此中朝聖主，峨眉山下列仙庭。

秦開蜀道置金牛，漢水元通星漢流。
天子一行遺聖跡，錦城長作帝王州。

水綠天青不起塵，風光和暖勝三秦。
萬國煙花隨玉輦，西來添作錦江春。

劒閣重關蜀北門，上皇歸馬若雲屯。
少帝長安開紫極，雙懸日月照乾坤。

峨眉山月半輪秋，影入平羌江水流。
夜發清溪向三峽，思君不見下渝州。

我在巴東三峽時，西看明月憶峨眉。
月出峨眉照滄海，與人萬里長相隨。
黃鶴樓前月華白，此中忽見峨眉客。
峨眉山月還送君，風吹西到長安陌。
長安大道橫九天，峨眉山月照秦川。
黃金獅子乘高座，白玉麈尾談重玄。
我似浮雲殢吳越，君逢聖主遊丹闕。
一振高名滿帝都，歸時還弄峨眉月。

二龍爭戰決雌雄，赤壁樓船掃地空。
烈火張天照雲海，周瑜於此破曹公。
君去滄江望澄碧，鯨鯢唐突留餘跡。
一一書來報故人，我欲因之壯心魄。

憶昔嬌小姿，春心亦自持。
爲言嫁夫壻，得免長相思。
誰知嫁商賈，令人卻愁苦。
自從爲夫妻，何曾在鄉土。
去年下揚州，相送黃鶴樓。
眼看帆去遠，心逐江水流。
只言期一載，誰謂歷三秋。
使妾腸欲斷，恨君情悠悠。
東家西舍同時發，北去南來不逾月。
未知行李遊何方，作箇音書能斷絕。
適來往南浦，欲問西江船。
正見當壚女，紅粧二八年。
一種爲人妻，獨自多悲悽。
對鏡便垂淚，逢人只欲啼。
不如輕薄兒，旦暮長相隨。
悔作商人婦，青春長別離。
如今正好同懽樂，君去容華誰得知。

一鶴東飛過滄海，放心散漫知何在。
仙人浩歌望我來，應攀玉樹長相待。
堯舜之事不足驚，自餘囂囂直可輕。
巨鼇莫戴三山去，我欲蓬萊頂上行。

玉真之仙人，時往太華峰。
清晨鳴天鼓，飆歘騰雙龍。
弄電不輟手，行雲本無蹤。
幾時入少室，王母應相逢。

〈一作「宣州清溪」〉
清溪清我心，水色異諸水。
借問新安江，見底何如此。
人行明鏡中，鳥度屏風裏。
向晚猩猩啼，空悲遠遊子。

我吟謝朓詩上語，朔風颯颯吹飛雨。
謝朓已沒青山空，後來繼之有殷公。
粉圖珍裘五雲色，曄如晴天散彩虹。
文章彪炳光陸離，應是素娥玉女之所爲。
輕如松花落金粉，濃似苔錦含碧滋。
遠山積翠橫海島，殘霞飛丹暎江草。
凝毫採掇花露容，幾年功成奪天造。
故人贈我我不違，著令山水含清暉。
頓驚謝康樂，詩興生我衣。
襟前林壑斂暝色，袖上雲霞收夕霏。
羣仙長歎驚此物，千厓萬嶺相縈鬱。
身騎白鹿行飄颻，手翳紫芝笑披拂。
相如不足跨鷫鸘，王恭鶴氅安可方。
瑤臺雪花數千點，片片吹落春風香。
爲君持此凌蒼蒼，上朝三十六玉皇。
下窺夫子不可及，矯首相思空斷腸。

大鵬飛兮振八裔，中天摧兮力不濟。
餘風激兮萬世，遊扶桑兮掛石袂。
後人得之傳此，仲尼亡兮誰爲出涕。

君為女蘿草，妾作菟絲花。
輕條不自引，為逐春風斜。
百丈託遠松，纏綿成一家。
誰言會面易，各在青山崖。
女蘿發馨香，菟絲斷人腸。
枝枝相糾結，葉葉競飄揚。
生子不知根，因誰共芬芳。
中巢雙翡翠，上宿紫鴛鴦。
若識二草心，海潮亦可量。

苦竹嶺頭秋月輝，苦竹南枝鷓鴣飛。
嫁得燕山胡雁壻，欲銜我向雁門歸。
山雞翟雉來相勸，南禽多被北禽欺。
紫塞嚴霜如劒戟，蒼梧欲巢難背違。
我今誓死不能去，哀鳴驚呌淚沾衣。

〈以下二首蕭士贇雲是偽作〉
〈歷陽壯士勤將軍，神力出於百夫，則天太后召見，奇之，授遊擊將軍，賜錦袍玉帶，朝野榮之。後拜橫南將軍，大臣慕義結十友，即燕公張說館陶公郭元振為首。余壯之，遂為詩。〉
太古歷陽郡，化爲洪川在。
江山猶鬱盤，龍虎祕光彩。
蓄洩數千載，風雲何霮�。
特生勤將軍，神力百夫倍。

少年上人號懷素，草書天下稱獨步。
墨池飛出北溟魚，筆鋒殺盡中山兔。
八月九月天氣涼，酒徒詞客滿高堂。
牋麻素絹排數廂，宣州石硯墨色光。
吾師醉後倚繩牀，須臾掃盡數千張。
飄風驟雨驚颯颯，落花飛雪何茫茫。
起來向壁不停手，一行數字大如斗。
怳怳如聞神鬼驚，時時只見龍蛇走。
左盤右蹙如驚電，狀同楚漢相攻戰。
湖南七郡凡幾家，家家屏障書題徧。
王逸少，張伯英，古來幾許浪得名。
張顛老死不足數，我師此義不師古。
古來萬事貴天生，何必要公孫大娘渾脫舞。

君誇通塘好，通塘勝耶溪。
通塘在何處，遠在尋陽西。
青蘿嫋嫋掛煙樹，白鷴處處聚沙堤。
石門中斷平湖出，百丈金潭照雲日。
何處滄浪垂釣翁，鼓櫂漁歌趣非一。
相逢不相識，出沒繞通塘。
浦邊清水明素足，別有浣沙吳女郎。
行盡綠潭潭轉幽，疑是武陵春碧流。
秦人雞犬桃花裏，將比通塘渠見羞。
通塘不忍別，十去九遲回。
偶逢佳境心已醉，忽有一鳥從天來。
月出青山送行子，四邊苦竹秋聲起。
長吟白雪望星河，雙垂兩足揚素波。
梁鴻德耀會稽日，寧知此中樂事多。

