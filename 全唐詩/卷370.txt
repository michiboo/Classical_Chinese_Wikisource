
呂溫，字和叔，一字化光，河中人，貞元末擢進士第。因善王叔文，再遷為左拾遺，以侍御史使吐蕃，元和元年乃還。柳宗元等皆坐叔文貶，溫獨免，進戶部員外郎，與竇羣、羊士諤相昵。羣為御史中丞，薦溫知雜事。士諤為御史宰相，李吉甫持之不報，溫乘間奏吉甫陰事，詰辯皆妄，貶均州刺史；議者不厭，再貶道州。久之，徙衡州，卒。集十卷，內詩二卷，今編詩二卷。
封開白雲起，漢帝坐齋宮。 
望在泥金上，疑生秘玉中。 
攢柯初繚繞，布葉漸蒙籠。 
日觀祥光合，天門瑞氣通。 
無心已出岫，有勢欲凌風。 
倘遣成膏澤，從茲遍大空。
月峰禪室掩，幽磬靜昬氛。
思入空門妙，聲從覺路聞。
泠泠滿虛壑，杳杳出寒雲。
天籟疑難辨，霜鐘誰可分。
偶來遊法界，便欲謝人羣。
竟夕聽眞響，塵心自解紛。
物有無窮好，藍青又出青。
朱硏未比德，白受始成形。
袍襲宜從政，衿垂可問經。
當時不採擷，作色幾飄零。
禁門留騎吹，內省正衣冠。
稍辨旂常色，尚聞鐘漏殘。
九天鑪氣煖，六月玉聲寒。
宿霧開霞觀，晨光泛露盤。
致君期反樸，求友得如蘭。
政自同歸理，言成共不刊。
凖繩臨百度，領䄂映千官。
臥鼓流沙靜，飛航漲海安。
盡規詶主意，偕賦代交歡。
雅韻人間滿，多慙竊和難。
聖朝思紀律，憲府得中賢。
指顧風行地，儀形月麗天。
不仁恆自遠，為政復何先。
虛室唯生白，閒情卻草玄。
迎霜紅葉早，過雨碧苔鮮。
魚樂翻秋水，鳥聲隔暮煙。
舊遊多絶席，感物遂成篇。
更許窮荒谷，追歌白雪前。
純精結奇狀，皎皎天一涯。 
玉嶂擁清氣，蓮峰開白花。 
半巖晦雲雪，高頂澄煙霞。 
朝昏對賓館，隱映如仙家。 
夙聞蘊孤尚，終欲窮幽遐。 
暫因行役遐，偶得志所嘉。 
明時無外戶，勝境即中華。 
況今舅甥國，誰道隔流沙。
迢遞天上直，寂寞丘中琴。
憶爾山水韻，起予仁智心。
凝情在正始，超想疎煩襟。
涼生子夜後，月照禁垣深。
遠風靄蘭氣，微露清桐陰。
方襲緇衣慶，永奉南薫吟。
去年無花看，今年未看花。
更聞飄落盡，走馬向誰家。
掩仰中天意，悽愴觸籠音。
驚暁一聞處，傷春千里心。
未用且求安，無猜也不殘。
九天飛勢在，六月目睛寒。
動觸樊籠倦，閒消肉食難。
主人憎惡鳥，試待一呼看。
閉院開軒笑語闌，江山併入一壺寛。
微風但覺杉香滿，烈日方知竹氣寒。
披卷最宜生白室，吟詩好就步虛壇。
願君此地攻文字，如煉仙家九轉丹。
古人猶悲秋，況復歲暮時。
急景廹流念，窮陰結長悲。
陽烏下西嶺，月鵲驚南枝。
攬衣步霜砌，倚杖臨冰池。
怳怳若有失，悄悄良不怡。
忽聞晨起吟，宛是同所思。
有美壯感激，無何遠棲遲。
摧藏變化用，掩仰扶揺姿。
時傑豈虛出，天道信可欺。
巨川望汔濟，寒谷待潛吹。
劍匣益精利，玉韜寜磷緇。
戒哉輕沽諸，行矣自寵之。
伊我抱微尚，仲氏即心期。
討論自少小，形影相差池。
比來胷中氣，欲耀天下奇。
雲雨沛蕭艾，煙閣雙萎蕤。
幾年困方枘，一旦迷多岐。
道因窮理悟，命以盡性知。
事去類絶弦，時來如轉規。
伊呂偶然得，孔墨徒爾為。
早行多露悔，強進觸藩羸。
功名豈身利，仁義非吾私。
萬物自身化，一夫何驅馳？
不如任行止，委命安所宜。
勸君休感歎，與予陶希夷。
明年郊天後，慶澤歲華滋。
曲水杏花雪，香街青柳絲。
良時且暫歡，罇酒聊共持。
閒過漆園叟，醉看五陵兒。
寄言思隱處，不久來相追。
時同事弗同，窮節厲陰風。
我役流沙外，君朝紫禁中。
從容非所羨，辛苦竟何功。
但示酬恩路，浮生任轉蓬。
蓬轉星霜改，蘭陔色養違。
窮泉百死別，絶域再生歸。
鏡數成絲髮，囊收抆血衣。
酬恩有何力，秪棄一毛微。
星漢縱橫車馬喧，風搖玉佩燭花繁。 
豈知羸臥窮荒外，日滿深山猶閉門。
清時令節千官會，絕域窮山一病夫。 
遙想滿堂歡笑處，幾人緣我向西隅。
本欲雲雨化，卻隨波浪翻。 
一沾太常第，十過潼關門。 
志力且虛棄，功名誰復論。 
主人故相問，慚笑不能言。
新浴振輕衣，滿堂寒月色。
主人有美酒，況是曾相識。
朝來駐馬香街裏，風度遙聞語笑聲。
無事閉門教日晩，山桃落盡不勝情。
南山雙喬松，擢本皆千尋。
夕流膏露津，朝被青雲陰。
負雪出深澗，揺風倚高岑。
明堂久不構，雲幹何森森。
匠意方雕巧，時情正誇淫。
生材會有用，天地豈無心。
結構池樑上，登臨日幾廻。
晴空交密葉，陰岸積蒼苔。
爽氣中央滿，清風四面來。
振衣生羽翰，高枕出塵埃。
齊物魚何樂，忘機鳥不猜。
閒銷炎晝靜，選勝火雲開。
僻遠宜孱性，優游賴廢材。
願為長泛梗，莫作重然灰。
守道窮非過，先時動是災。
寄言徐孺子，賓榻且徘徊。
為理賴同力，陟明非所任。
廢田方墾草，新柘未成陰。
術淺功難就，人疲感易深。
煩君駐歸棹，與慰不欺心。
布帛精麄任土宜，疲人識信每先期。
明朝別後無他囑，雖是蒲鞭也莫施。
高眠日出始開門，竹徑旁通到後園。
陶亮橫琴空有意，任棠置水竟無言。
松窗宿翠含風薄，槿援朝花帶露繁。
山郡本來車馬少，更容相訪莫辭喧。
清質悠悠素彩融，長川迥陸合爲空。
佳人甚近山城閉，夏夜相望水鏡中。
意氣曾傾四國豪，偶來幽寺息塵勞。
嚴陵釣處江初滿，梁甫吟時月正高。
新識幾人知杞梓，故園何歲長蓬蒿。
期君自致青雲上，不用傷心歎二毛。
僧家亦有芳春興，自是禪心無滯境。
君看池水湛然時，何曾不受花枝影。
同事先皇立玉墀，中和舊節又支離。
今朝各自看花處，萬里遙知掩淚時。
吏中習隱好躋攀，不擾疲人便自閑。
聞說慇懃海陽事，令人轉憶舜祠山。
盡日看花君不來，江城半夜與君開。
樓中共指南園火，紅燼隨花落碧苔。
農人辛苦綠苖齊，正愛梅天水滿堤。
知汝使車行意速，但令驄馬著鄣泥。
悠悠世路自浮沉，豈問仁賢待物心。
最憶過時留宴處，艶歌催酒後亭深。

