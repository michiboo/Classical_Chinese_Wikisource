
張弘靖，字元理，蒲州人，嘉貞之孫、延賞之子，以䕃為河南參軍擢監察御史，累遷戶部侍郎、河中節度使。元和中，拜刑部尚書，同中書門下平章事，封高平縣侯，出為太原節度使，終太子少師。詩一首。
叢石依古城，懸泉灑清池。
高低袤丈內，衡霍相蔽虧。
歸田竟何因，為郡豈所宜。
誰能辨人野，寄適聊在斯。
韓察，官歴太原節度判官、侍御史、明州刺史。詩一首。
公府政多暇，思與仁智全。
為山想嵓穴，引水聽潺湲。
軒冕跡自逸，塵俗無由牽。
蒼生方矚望，詎得賦歸田。
崔恭，官歴太原節度副使檢校、右散騎常侍、汾州刺史。詩一首。
高情樂閒放，寄跡山水中。
朝霞鋪座右，虛白貯清風。
潛竇激飛泉，石路躋且崇。
步武有勝槩，不與俗情同。
陸瀍，登貞元元年進士第，官給事中。詩一首。
激水㵼飛瀑，寄懷良在茲。
如何謝安石，要結東山期。
入座蘭蕙馥，當軒松桂滋。
於焉悟幽道，境寂心自怡。
胡證，字啟中，河東人。舉進士第，累官金吾大將軍、嶺南節度使。詩一首。
飛泉天台狀，峭石蓬萊姿。
潺湲與青翠，咫尺當幽奇。
居然盡精道，得以書妍詞。
豈無他山勝，懿此清軒墀。
詩書入京國，旌斾過鄉關。〈《因話錄》云：「證拜振武節度使。道河中時，趙宗儒為帥，證備桑梓禮入謁，持刺稱百姓獻趙公詩云雲，州里榮之。」〉
張賈，弘靖之從姪，官至兵部尚書。詩二首。
中庭起崖谷，潄玉下漣漪。
丹丘誰雲遠，寓象得心期。
豈不貴鍾鼎，至懷在希夷。
唯當蓬萊閣，靈鳳復來儀。
閣下從容舊客卿，寄來駿馬賞高情。〈司空詩云「古寺閒行獨與君」。〉
任追煙景騎仍醉，知有文章倚便成。
步步自憐春日影，蕭蕭猶起朔風聲。
須知上宰吹噓意，送入天門上路行。
夫子生知者，相期妙理中。〈送劉禹錫發華州。〉
張文規，弘靖之子。嘗為吳興守，終桂管防禦觀察使。詩二首。
蘋洲須覺池沼俗，薴布直勝羅紈輕。
清風樓下草初出，明月峽中茶始生。
吳興三絶不可捨，勸子強為吳會行。
鳳輦尋春半醉回，僊娥進水御簾開。
牡丹花笑金鈿動，傳奏吳興紫筍來。
誰雲隼旟吏，長對虎頭岩。〈見《吳興掌故》。〉
