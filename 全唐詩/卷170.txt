
昔別黃鶴樓，蹉跎淮海秋。
俱飄零落葉，各散洞庭流。
中年不相見，蹭蹬遊吳越。
何處我思君，天台綠蘿月。
會稽風月好，卻遶剡溪迴。
雲山海上出，人物鏡中來。
一度浙江北，十年醉楚臺。
荊門倒屈宋，梁苑傾鄒枚。
苦笑我誇誕，知音安在哉。
大盜割鴻溝，如風掃秋葉。
吾非濟代人，且隱屏風疊。
中夜天中望，憶君思見君。
明朝拂衣去，永與海鷗羣。

月化五白龍，翻飛凌九天。
胡沙驚北海，電掃洛陽川。
虜箭雨宮闕，皇輿成播遷。
英王受廟略，秉鉞清南邊。
雲旗卷海雪，金戟羅江煙。
聚散百萬人，弛張在一賢。
霜臺降羣彥，水國奉戎旃。
繡服開宴語，天人借樓船。
如登黃金臺，遙謁紫霞仙。
卷身編蓬下，冥機四十年。
寧知草間人，腰下有龍泉。
浮雲在一決，誓欲清幽燕。
願與四座公，靜談金匱篇。
齊心戴朝恩，不惜微軀捐。
所冀旄頭滅，功成追魯連。

馬如一匹練，明日過吳門。
乃是要離客，西來欲報恩。
笑開燕匕首，拂拭竟無言。
狄犬吠清洛，天津成塞垣。
愛子隔東魯，空悲斷腸猨。
林回棄白璧，千里阻同奔。
君爲我致之，輕齎涉淮原。
精誠合天道，不媿遠遊魂。

阮籍爲太守，乘驢上東平。
剖竹十日間，一朝風化清。
偶來拂衣去，誰測主人情。
夫子理宿松，浮雲知古城。
掃地物莽然，秋來百草生。
飛鳥還舊巢，遷人返躬耕。
何慙宓子賤，不減陶淵明。
吾知千載後，卻掩二賢名。

胡馬渡洛水，血流徵戰場。
千門閉秋景，萬姓危朝霜。
賢相燮元氣，再欣海縣康。
台庭有夔龍，列宿粲成行。
羽翼三元聖，發輝兩太陽。
應念覆盆下，雪泣拜天光。

獨坐清天下，專征出海隅。
九江皆渡虎，三郡盡還珠。
組練明秋浦，樓船入郢都。
風高初選將，月滿欲平胡。
殺氣橫千里，軍聲動九區。
白猨慙劒術，黃石借兵符。
戎虜行當翦，鯨鯢立可誅。
自憐非劇孟，何以佐良圖。

昔在長安醉花柳，五侯七貴同杯酒。
氣岸遙凌豪士前，風流肯落他人後。
夫子紅顏我少年，章臺走馬著金鞭。
文章獻納麒麟殿，歌舞淹留玳瑁筵。
與君自謂長如此，寧知草動風塵起。
函谷忽驚胡馬來，秦宮桃李向明開。
我愁遠謫夜郎去，何日金雞放赦回。

東平劉公幹，南國秀餘芳。
一鳴即朱紱，五十佩銀章。
飲冰事戎幕，衣錦華水鄉。
銅官幾萬人，諍訟清玉堂。
吐言貴珠玉，落筆迴風霜。
而我謝明主，銜哀投夜郎。
歸家酒債多，門客粲成行。
高談滿四座，一日傾千觴。
所求竟無緒，裘馬欲摧藏。
主人若不顧，明發釣滄浪。

安石在東山，無心濟天下。
一起振橫流，功成復瀟灑。
大賢有卷舒，季葉輕風雅。
匡復屬何人，君爲知音者。
傳聞武安將，氣振長平瓦。
燕趙期洗清，周秦保宗社。
登朝若有言，爲訪南遷賈。

少年解長劒，投贈即分離。
何不斷犀象，精光暗往時。
蹉跎君自惜，竄逐我因誰。
地遠虞翻老，秋深宋玉悲。
空摧芳桂色，不屈古松姿。
感激平生意，勞歌寄此辭。

天上白玉京，十二樓五城。
仙人撫我頂，結髮受長生。
誤逐世間樂，頗窮理亂情。
九十六聖君，浮雲掛空名。
天地賭一擲，未能望戰爭。
試涉霸王略，將期軒冕榮。
時命乃大謬，棄之海上行。
學劒翻自哂，爲文竟何成。
劒非萬人敵，文竊四海聲。
兒戲不足道，五噫出西京。
臨當欲去時，慷慨淚沾纓。
嘆君倜儻才，標舉冠羣英。
開筵引祖帳，慰此遠徂征。
鞍馬若浮雲，送余驃騎亭。
歌鍾不盡意，白日落昆明。
十月到幽州，戈鋋若羅星。
君王棄北海，掃地借長鯨。
呼吸走百川，燕然可摧傾。
心知不得語，卻欲棲蓬瀛。
彎弧懼天狼，挾矢不敢張。
攬涕黃金臺，呼天哭昭王。
無人貴駿骨，騄耳空騰驤。
樂毅儻再生，於今亦奔亡。
蹉跎不得意，驅馬還貴鄉。
逢君聽弦歌，肅穆坐華堂。
百里獨太古，陶然臥羲皇。
徵樂昌樂館，開筵列壺觴。
賢豪間青娥，對燭儼成行。
醉舞紛綺席，清歌繞飛梁。
歡娛未終朝，秩滿歸咸陽。
祖道擁萬人，供帳遙相望。
一別隔千里，榮枯異炎涼。
炎涼幾度改，九土中橫潰。
漢甲連胡兵，沙塵暗雲海。
草木搖殺氣，星辰無光彩。
白骨成丘山，蒼生竟何罪。
函關壯帝居，國命懸哥舒。
長戟三十萬，開門納兇渠。
公卿如犬羊，忠讜醢與葅。
二聖出遊豫，兩京遂丘墟。
帝子許專征，秉旄控強楚。
節制非桓文，軍師擁熊虎。
人心失去就，賊勢騰風雨。
惟君固房陵，誠節冠終古。
僕臥香爐頂，餐霞漱瑤泉。
門開九江轉，枕下五湖連。
半夜水軍來，潯陽滿旌旃。
空名適自誤，迫脅上樓船。
徒賜五百金，棄之若浮煙。
辭官不受賞，飜謫夜郎天。
夜郎萬里道，西上令人老。
掃蕩六合清，仍爲負霜草。
日月無偏照，何由訴蒼昊。
良牧稱神明，深仁恤交道。
一忝青雲客，三登黃鶴樓。
顧慙禰處士，虛對鸚鵡洲。
樊山霸氣盡，寥落天地秋。
江帶峨眉雪，川橫三峽流。
萬舸此中來，連帆過揚州。
送此萬里目，曠然散我愁。
紗窗倚天開，水樹綠如髮。
窺日畏銜山，促酒喜得月。
吳娃與越豔，窈窕誇鉛紅。
呼來上雲梯，含笑出簾櫳。
對客小垂手，羅衣舞春風。
賓跪請休息，主人情未極。
覽君荊山作，江鮑堪動色。
清水出芙蓉，天然去雕飾。
逸興橫素襟，無時不招尋。
朱門擁虎士，列戟何森森。
剪鑿竹石開，縈流漲清深。
登臺坐水閣，吐論多英音。
片辭貴白壁，一諾輕黃金。
謂我不愧君，青鳥明丹心。
五色雲間鵲，飛鳴天上來。
傳聞赦書至，卻放夜郎迴。
暖氣變寒谷，炎煙生死灰。
君登鳳池去，忽棄賈生才。
桀犬尚吠堯，匈奴笑千秋。
中夜四五歎，常爲大國憂。
旌斾夾兩山，黃河當中流。
連雞不得進，飲馬空夷猶。
安得羿善射，一箭落旄頭。

鳳凰丹禁裏，銜出紫泥書。
昔放三湘去，今還萬死餘。
仙郎久爲別，客舍問何如。
涸轍思流水，浮雲失舊居。
多慙華省貴，不以逐臣疎。
復如竹林下，叨陪芳宴初。
希君生羽翼，一化北溟魚。

大梁貴公子，氣蓋蒼梧雲。
若無三千客，誰道信陵君。
救趙復存魏，英威天下聞。
邯鄲能屈節，訪博從毛薛。
夷門得隱淪，而與侯生親。
仍要鼓刀者，乃是袖槌人。
好士不盡心，何能保其身。
多君重然諾，意氣遙相託。
五馬入市門，金鞍照城郭。
都忘虎竹貴，且與荷衣樂。
去去桃花源，何時見歸軒。
相思無終極，腸斷朗江猨。

漢求季布魯朱家，楚逐伍胥去章華。
萬里南遷夜郎國，三年歸及長風沙。
聞道青雲貴公子，錦帆游戲西江水。
人疑天上坐樓船，水淨霞明兩重綺。
相約相期何太深，棹歌搖艇月中尋。
不同珠履三千客，別欲論交一片心。

天落白玉棺，王喬辭葉縣。
一去未千年，漢陽復相見。
猶乘飛鳧舃，尚識仙人面。
鬢髮何青青，童顏皎如練。
吾曾弄海水，清淺嗟三變。
果愜麻姑言，時光速流電。
與君數杯酒，可以窮歡宴。
白雲歸去來，何事坐交戰。

聞君罷官意，我抱漢川湄。
借問久疎索，何如聽訟時。
天清江月白，心靜海鷗知。
應念投沙客，空餘弔屈悲。

鸚鵡洲橫漢陽渡，水引寒煙沒江樹。
南浦登樓不見君，君今罷官在何處？
漢口雙魚白錦鱗，令傳尺素報情人。
其中字數無多少，祗是相思秋復春。

胡驕馬驚沙塵起，胡雛飲馬天津水。
君爲張掖近酒泉，我竄三巴九千里。
天地再新法令寬，夜郎遷客帶霜寒。
西憶故人不可見，東風吹夢到長安。
寧期此地忽相遇，驚喜茫如墮煙霧。
玉簫金管喧四筵，苦心不得申長句。
昨日繡衣傾綠尊，病如桃李竟何言。
昔騎天子大宛馬，今乘款段諸侯門。
賴遇南平豁方寸，復兼夫子持清論。
有似山開萬里雲，四望青天解人悶。
人悶還心悶，苦辛長苦辛。
愁來飲酒二千石，寒灰重暖生陽春。
山公醉後能騎馬，別是風流賢主人。
頭陀雲月多僧氣，山水何曾稱人意。
不然鳴笳按鼓戲滄流，呼取江南女兒歌櫂謳。
我且爲君槌碎黃鶴樓，君亦爲吾倒卻鸚鵡洲。
赤壁爭雄如夢裏，且須歌舞寬離憂。

秋色無遠近，出門盡寒山。
白雲遙相識，待我蒼梧間。
借問盧耽鶴，西飛幾歲還。

少年不得意，落魄無安居。
願隨任公子，欲釣吞舟魚。
常時飲酒逐風景，壯心遂與功名疎。
蘭生谷底人不鋤，雲在高山空卷舒。
漢家天子馳駟馬，赤軍蜀道迎相如。
天門九重謁聖人，龍顏一解四海春。
彤庭左右呼萬歲，拜賀明主收沈淪。
翰林秉筆回英眄，麟閣崢嶸誰可見。
承恩初入銀臺門，著書獨在金鑾殿。
龍鉤雕鐙白玉鞍，象牀綺席黃金盤。
當時笑我微賤者，卻來請謁爲交歡。
一朝謝病遊江海，疇昔相知幾人在。
前門長揖後門關，今日結交明日改。
愛君山嶽心不移，隨君雲霧迷所爲。
夢得池塘生春草，使我長價登樓詩。
別後遙傳臨海作，可見羊何共和之。

東平與南平，今古兩步兵。
素心愛美酒，不是顧專城。
謫官桃源去，尋花幾處行。
秦人如舊識，出戶笑相迎〈南平時因飲酒過度，貶武陵〉。

繡衣柱史何昂藏，鐵冠白筆橫秋霜。
三軍論事多引納，堦前虎士羅干將。
雖無二十五老者，且有一翁錢少陽。
眉如松雪齊四皓，調笑可以安儲皇。
君能禮此最下士，九州拭目瞻清光。

竹實滿秋浦，鳳來何苦飢。
還同月下鵲，三繞未安枝。
夫子即瓊樹，傾柯拂羽儀。
懷君戀明德，歸去日相思。

黃口爲人羅，白龍乃魚服。
得罪豈怨天，以愚陷網目。
鯨鯢未翦滅，豺狼屢翻覆。
悲作楚地囚，何日秦庭哭。
遭逢二明主，前後兩遷逐。
去國愁夜郎，投身竄荒谷。
半道雪屯蒙，曠如鳥出籠。
遙欣剋復美，光武安可同。
天子巡劒閣，儲皇守扶風。
揚袂正北辰，開襟攬羣雄。
胡兵出月窟，雷破關之東。
左掃因右拂，旋收洛陽宮。
迴輿入咸京，席捲六合通。
叱咤開帝業，手成天地功。
大駕還長安，兩日忽再中。
一朝讓寶位，劒璽傳無窮。
媿無秋豪力，誰念矍鑠翁。
弋者何所慕，高飛仰冥鴻。
棄劒學丹砂，臨鑪雙玉童。
寄言息夫子，歲晚陟方蓬。

〈時逃難在宿松山作。蕭士贇雲，此下八首非白作。〉
神器難竊弄，天狼窺紫宸。
六龍遷白日，四海暗胡塵。
昊穹降元宰，君子方經綸。
澹然養浩氣，歘起持大鈞。
秀骨象山嶽，英謀合鬼神。
佐漢解鴻門，生唐爲後身。
擁旄秉金鉞，伐鼓乘朱輪。
虎將如雷霆，總戎向東巡。
諸侯拜馬首，猛士騎鯨鱗。
澤被魚鳥悅，令行草木春。
聖智不失時，建功及良辰。
醜虜安足紀，可貽幗與巾。
倒瀉溟海珠，盡爲入幕珍。
馮異獻赤伏，鄧生倏來臻。
庶同昆陽舉，再覩漢儀新。
昔爲管將鮑，中奔吳隔秦。
一生欲報主，百代思榮親。
其事竟不就，哀哉難重陳。
臥病宿松山，蒼茫空四鄰。
風雲激壯志，枯槁驚常倫。
聞君自天來，目張氣益振。
亞夫得劇孟，敵國空無人。
捫蝨對桓公，願得論悲辛。
大塊方噫氣，何辭鼓青蘋。
斯言儻不合，歸老漢江濱。

本家隴西人，先爲漢邊將。
功略葢天地，名飛青雲上。
苦戰竟不侯，富年頗惆悵。
世傳崆峒勇，氣激金風壯。
英烈遺厥孫，百代神猶王。
十五觀奇書，作賦凌相如。
龍顏惠殊寵，麟閣憑天居。
晚途未雲已，蹭蹬遭讒毀。
想像晉末時，崩騰胡塵起。
衣冠陷鋒鏑，戎虜盈朝市。
石勒窺神州，劉聰劫天子。
撫劒夜吟嘯，雄心日千里。
誓欲斬鯨鯢，澄清洛陽水。
六合灑霖雨，萬物無彫枯。
我揮一杯水，自笑何區區。
因人恥成事，貴欲決良圖。
滅虜不言功，飄然陟蓬壺。
惟有安期舃，留之滄海隅。

同州隔秋浦，聞吟猛虎詞。
晨朝來借問，知是謝楊兒。

夜到清溪宿，主人碧巖裏。
簷楹掛星斗，枕席響風水。
月落西山時，啾啾夜猨起。

邯鄲四十萬，同日陷長平。
能迴造化筆，或冀一人生。

毛遂不墮井，曾參寧殺人。
虛言誤公子，投杼惑慈親。
白璧雙明月，方知一玉真。

虛傳一片雨，枉作陽臺神。
縱爲夢裏相隨去，不是襄王傾國人〈此首蕭士贇雲，非上崔相〉。

賈生西望憶京華，湘浦南遷莫怨嗟。
聖主恩深漢文帝，憐君不遣到長沙。

