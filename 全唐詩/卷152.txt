
顏真卿，字清臣，京兆長安人。博學，工辭章，事親孝。開元中舉進士，又擢制科，調醴泉尉。累遷殿中侍御史，忤宰相楊國忠，出爲平原太守。安祿山反，河朔盡陷，獨平原城守具備，使司兵參軍李平馳奏，明皇大喜，即拜戶部侍郎。肅宗即位靈武，真卿數遣使以蠟丸裹書陳事，拜工部尚書，兼御史大夫，爲河北招討採訪處置使。至德二年，朝於鳳翔，授憲部尚書，遷御史大夫。軍國之事，知無不言，爲宰相所忌，出爲馮翊太守，改蒲州刺史。御史唐旻誣劾，貶饒州刺史。旋拜浙西節度使，召入爲刑部侍郎，李輔國銜之，貶蓬州長史。代宗立，起爲戶部侍郎，除荊南節度使。未行，改尚書右丞，尋除檢校刑部尚書，兼御史大夫，封魯國公。與元載不合，貶峽州別駕，改吉州司馬，遷撫湖二州刺史。載誅，擢刑部尚書，進吏部。盧杞當國，益惡之，改太子太師。李希烈陷汝州，杞奏遣真卿往諭，拘脋累歲，不屈而死。贈司徒，謚文忠。真卿立朝正色，剛而有禮，非公言直道，不萌於心，天下不以姓名稱，而獨曰魯公。善正草書，筆力遒婉，世寶傳之。詩一卷。
杼山多幽絕，勝事盈跬步。
前者雖登攀，淹留恨晨暮。
及茲紆勝引，曾是美無度。
歘構三癸亭，實爲陸生故。
高賢能剏物，疏鑿皆有趣。
不越方丈間，居然雲霄遇。
巍峨倚脩岫，曠望臨古渡。
左右苔石攢，低昂桂枝蠹。
山僧狎猨狖，巢鳥來枳椇。
俯視何楷臺，傍瞻戴顒路。
遲迴未能下，夕照明村樹。

羣子遊杼山，山寒桂花白。
綠荑含素蕚，采折自逋客。
忽枉巖中詩，芳香潤金石。
全高南越蠹，豈謝東堂策。
會愜名山期，從君恣幽覿。

大君制六合，猛將清九垓。
戰馬若龍虎，騰凌何壯哉。
將軍臨八荒，烜赫耀英材。
劒舞若游電，隨風縈且迴。
登高望天山，白雲正崔巍。
入陣破驕虜，威名雄震雷。
一射百馬倒，再射萬夫開。
匈奴不敢敵，相呼歸去來。
功成報天子，可以畫麟臺。

秋意西山多，別岑縈左次。
繕亭歷三癸，趾趾鄰什寺。
元化隱靈蹤，始君啓高致。
誅榛養翹楚，鞭草理芳穗。
俯砌披水容，逼天掃峰翠。
境新耳目換，物遠風塵異。
倚石忘世情，援雲得真意。
嘉林幸勿剪，禪侶欣可庇。
衛法大臣過，佐遊羣英萃。
龍池護清激，虎節到深邃。
徒想嵊頂期，於今沒遺記。

張良思報韓，龔勝恥事新。
狙擊不肯就，捨生悲縉紳。
嗚呼陶淵明，奕葉爲晉臣。
自以公相後，每懷宗國屯。
題詩庚子歲，自謂羲皇人。
手持山海經，頭戴漉酒巾。
興逐孤雲外，心隨還鳥泯。

五雜組，繡與錦。
往復還，興又寢。
不得已，病伏枕。

五雜組，甘鹹醋。
往復還，烏與兔。
不得已，韶光度。

上人居此寺，不出三十年。
萬法元無著，一心唯趣禪。
忽紆塵外軫，遠訪區中緣。
及爾不復見，支提猶岌然。

登橋試長望，望極與天平。
際海蒹葭色，終朝鳧鴈聲。
近山猶髣髴，遠水忽微明。
更覽諸公作，知高題柱名。

不到東西寺，於今五十春。
朅來從舊賞，林壑宛相親。
吳子多藏日，秦王厭勝辰。
劒池穿萬仞，盤石坐千人。
金氣騰爲虎，琴臺化若神。
登壇仰生一，捨宅歎珣珉。
中嶺分雙樹，迴巒絕四鄰。
窺臨江海接，崇飾四時新。
客有神仙者，於茲雅麗陳。
名高清遠峽，文聚鬥牛津。
跡異心寧間，聲同質豈均。
悠然千載後，知我揖光塵。

