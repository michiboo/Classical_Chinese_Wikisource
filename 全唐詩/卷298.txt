
卷298_1 《涼州行》王建 
　　涼州四邊沙皓皓，漢家無人開舊道。邊頭州縣盡胡兵， 
　　將軍別築防秋城。萬里人家皆已沒，年年旌節發西京。 
　　多來中國收婦女，一半生男為漢語。蕃人舊日不耕犁， 
　　相學如今種禾黍。驅羊亦著錦為衣，為惜氈裘防鬥時。 
　　養蠶繰繭成匹帛，那堪繞帳作旌旗。城頭山雞鳴角角， 
　　洛陽家家學胡樂。 
　　卷298_2 《寒食行》王建 
　　寒食家家出古城，老人看屋少年行。丘壟年年無舊道， 
　　車徒散行入衰草。牧兒驅牛下塚頭，畏有家人來灑掃。 
　　遠人無墳水頭祭，還引婦姑望鄉拜。三日無火燒紙錢， 
　　紙錢那得到黃泉。但看壟上無新土，此中白骨應無主。 
　　卷298_3 《促刺詞（一作促促行）》王建 
　　促刺複促刺，水中無魚山無石。少年雖嫁不得歸， 
　　頭白猶著父母衣。田邊舊宅非所有，我身不及逐雞飛。 
　　出門若有歸死處，猛虎當衢向前去。百年不遣踏君門， 
　　在家誰喚為新婦。豈不見他鄰舍娘，嫁來常在舅姑傍。 
　　卷298_4 《壟頭水》王建 
　　壟水何年壟頭別，不在山中亦嗚咽。征人塞耳馬不行， 
　　未到壟頭聞水聲。謂是西流入蒲海，還聞北去繞龍城。 
　　壟東壟西多屈曲，野麋飲水長簇簇。胡兵夜回水旁住， 
　　憶著來時磨劍處。向前無井複無泉，放馬回看壟頭樹。 
　　卷298_5 《北邙行（一作北邙山）》王建 
　　北邙山頭少閑土，儘是洛陽人舊墓。舊墓人家歸葬多， 
　　堆著黃金無買處。天涯悠悠葬日促，岡阪崎嶇不停轂。 
　　高張素幕繞銘旌，夜唱輓歌山下宿。洛陽城北複城東， 
　　魂車祖馬長相逢。車轍廣若長安路，蒿草少於松柏樹。 
　　澗底盤陀石漸稀，盡向墳前作羊虎。誰家石碑文字滅， 
　　後人重取書年月。朝朝車馬送葬回，還起大宅與高臺。 
　　卷298_6 《溫泉宮行》王建 
　　十月一日天子來，青繩禦路無塵埃。宮前內裏湯各別， 
　　每個白玉芙蓉開。朝元閣向山上起，城繞青山龍暖水。 
　　夜開金殿看星河，宮女知更月明裏。武皇得仙王母去， 
　　山雞晝鳴宮中樹。溫泉決決出宮流，宮使年年修玉樓。 
　　禁兵去盡無射獵，日西麋鹿登城頭。梨園弟子偷曲譜， 
　　頭白人間教歌舞。 
　　卷298_7 《春詞》王建 
　　紅煙滿戶日照梁，天絲軟弱蟲飛揚。菱花霍霍繞帷光， 
　　美人對鏡著衣裳。庭中並種相思樹，夜夜還棲雙鳳凰。 
　　卷298_8 《遼東行》王建 
　　遼東萬里遼水曲，古戍無城複無屋。黃雲蓋地雪作山， 
　　不惜黃金買衣服。戰回各自收弓箭，正西回面家鄉遠。 
　　年年郡縣送征人，將與遼東作丘阪。寧為草木鄉中生， 
　　有身不向遼東行。 
　　卷298_9 《塞上梅》王建 
　　天山路傍一株梅，年年花發黃雲下。昭君已歿漢使回， 
　　前後征人惟系馬。日夜風吹滿隴頭，還隨隴水東西流。 
　　此花若近長安路，九衢年少無攀處。 
　　卷298_10 《戴勝詞》王建 
　　戴勝誰與爾為名，木中作窠牆上鳴。聲聲催我急種穀， 
　　人家向田不歸宿。紫冠采采褐羽斑，銜得蜻蜓飛過屋。 
　　可憐白鷺滿綠池，不如戴勝知天時。 
　　卷298_11 《鞦韆詞》王建 
　　長長絲繩紫複碧，嫋嫋橫枝高百尺。少年兒女重鞦韆， 
　　盤巾結帶分兩邊。身輕裙薄易生力，雙手向空如鳥翼。 
　　下來立定重系衣，複畏斜風高不得。傍人送上那足貴， 
　　終賭鳴璫鬥自起。回回若與高樹齊，頭上寶釵從墮地。 
　　眼前爭勝難為休，足踏平地看始愁。 
　　卷298_12 《開池得古釵》王建 
　　美人開池北堂下，拾得寶釵金未化。鳳凰半在雙股齊， 
　　鈿花落處生黃泥。當時墮地覓不得，暗想窗中還夜啼。 
　　可知將來對夫婿，鏡前學梳古時髻。莫言至死亦不遺， 
　　還似前人初得時。 
　　卷298_13 《賽神曲》王建 
　　男抱琵琶女作舞，主人再拜聽神語。新婦上酒勿辭勤， 
　　使爾舅姑無所苦。椒漿湛湛桂座新，一雙長箭系紅巾。 
　　但願牛羊滿家宅，十月報賽南山神。青天無風水複碧， 
　　龍馬上鞍牛服軛。紛紛醉舞踏衣裳，把酒路旁勸行客。 
　　卷298_14 《田家留客》王建 
　　人家少能留我屋，客有新漿馬有粟。遠行僮僕應苦饑， 
　　新婦廚中炊欲熟。不嫌田家破門戶，蠶房新泥無風土。 
　　行人但飲莫畏貧。明府上來何苦辛。丁甯回語屋中妻， 
　　有客勿令兒夜啼。雙塚直西有縣路，我教丁男送君去。 
　　卷298_15 《精衛詞》王建 
　　精衛誰教爾填海，海邊石子青磊磊。但得海水作枯池， 
　　海中魚龍何所為。口穿豈為空銜石，山中草木無全枝。 
　　朝在樹頭暮海裏，飛多羽折時墮水。高山未盡海未平， 
　　願我身死子還生。 
　　卷298_16 《老婦歎鏡》王建 
　　嫁時明鏡老猶在，黃金鏤畫雙鳳背。憶昔咸陽初買來， 
　　燈前自繡芙蓉帶。十年不開一片鐵，長向暗中梳白髮。 
　　今日後床重照看，生死終當此長別。 
　　卷298_17 《望夫石》王建 
　　望夫處，江悠悠。化為石，不回頭。 
　　上頭日日風複雨，行人歸來石應語。 
　　卷298_18 《別鶴曲》王建 
　　主人一去池水絕，池鶴散飛不相別。青天漫漫碧水重， 
　　知向何山風雪中。萬里雖然音影在，兩心終是死生同。 
　　池邊巢破松樹死，樹頭年年烏生子。 
　　卷298_19 《烏棲曲》王建 
　　章華宮人夜上樓，君王望月西山頭。 
　　夜深宮殿門不鎖，白露滿山山葉墮。 
　　卷298_20 《雉將雛》王建 
　　雉咿喔，雛出ob.毛斑斑，觜啄啄。學飛未得一尺高， 
　　還逐母行旋母腳。麥壟淺淺難蔽身，遠去戀雛低怕人。 
　　時時土中鼓兩翅，引雛拾蟲不相離。 
　　卷298_21 《白紵歌二首》王建 
　　天河漫漫北斗璨，宮中烏啼知夜半。新縫白紵舞衣成， 
　　來遲邀得吳王迎。低鬟轉面掩雙袖。玉釵浮動秋風生。 
　　酒多夜長夜未曉，月明燈光兩相照。後庭歌聲更窈窕。 
　　館娃宮中春日暮，荔枝木瓜花滿樹。城頭烏棲休擊鼓， 
　　青娥彈瑟白紵舞。夜天曈曈不見星，宮中火照西江明。 
　　美人醉起無次第，墮釵遺佩滿中庭。此時但願可君意， 
　　回晝為宵亦不寐。年年奉君君莫棄。 
　　卷298_22 《短歌行》王建 
　　人初生，日初出。上山遲，下山疾。百年三萬六千朝， 
　　夜裏分將強半日。有歌有舞須早為，昨日健於今日時。 
　　人家見生男女好，不知男女催人老。短歌行，無樂聲。 
　　卷298_23 《飲馬長城窟》王建 
　　長城窟，長城窟邊多馬骨。古來此地無井泉， 
　　賴得秦家築城卒。征人飲馬愁不回，長城變作望鄉堆。 
　　蹄蹤未幹人去近，續後馬來泥汙盡。枕弓睡著待水生， 
　　不見陰山在前陣。馬蹄足脫裝馬頭，健兒戰死誰封侯。 
　　卷298_24 《烏夜啼》王建 
　　庭樹烏，爾何不向別處棲，夜夜夜半當戶啼。 
　　家人把燭出洞戶，驚棲失群飛落樹。一飛直欲飛上天。 
　　回回不離舊棲處。未明重繞主人屋，欲下空中黑相觸。 
　　風飄雨濕亦不移，君家樹頭多好枝。 
　　卷298_25 《簇蠶辭》王建 
　　蠶欲老，箔頭作繭絲皓皓。場寬地高風日多， 
　　不向中庭z4蒿草。神蠶急作莫悠揚，年來為爾祭神桑。 
　　但得青天不下雨，上無蒼蠅下無鼠。新婦拜簇願繭稠， 
　　女灑桃漿男打鼓。三日開箔雪團團，先將新繭送縣官。 
　　已聞鄉里催織作，去與誰人身上著。 
　　卷298_9 《渡遼水》王建 
　　渡遼水，此去咸陽五千里。來時父母知隔生， 
　　重著衣裳如送死。亦有白骨歸咸陽，營家各與題本鄉。 
　　身在應無回渡日，駐馬相看遼水傍。 
　　卷298_10 《空城雀》王建 
　　空城雀，何不飛來人家住，空城無人種禾黍。 
　　土間生子草間長，滿地蓬蒿幸無主。近村雖有高樹枝， 
　　雨中無食長苦饑。八月小兒挾弓箭，家家畏向田頭飛。 
　　但能不出空城裏，秋時百草皆有子。報言黃口莫啾啾， 
　　長爾得成無橫死。 
　　卷298_11 《水運行》王建 
　　西江運船立紅幟，萬棹千帆繞江水。去年六月無稻苗， 
　　已說水鄉人餓死。縣官部船日算程，暴風惡雨亦不停。 
　　在生有樂當有苦，三年作官一年行。壞舟畏鼠複畏漏， 
　　恐向太倉折升鬥。辛勤耕種非毒藥，看著不入農夫口。 
　　用盡百金不為費，但得一金即為利。遠征海稻供邊食， 
　　豈如多種邊頭地。 
　　卷298_12 《當窗織》王建 
　　歎息複歎息，園中有棗行人食。貧家女為富家織。 
　　翁母隔牆不得力。水寒手澀絲脆斷，續來續去心腸爛。 
　　草蟲促促機下啼，兩日催成一匹半。輸官上頂有零落， 
　　姑未得衣身不著。當窗卻羨青樓倡，十指不動衣盈箱。 
　　卷298_13 《失釵怨》王建 
　　貧女銅釵惜於玉，失卻來尋一日哭。嫁時女伴與作妝， 
　　頭戴此釵如鳳凰。雙杯行酒六親喜，我家新婦宜拜堂。 
　　鏡中乍無失髻樣，初起猶疑在床上。高樓翠鈿飄舞塵， 
　　明日從頭一遍新。 
　　卷298_14 《春燕詞》王建 
　　新燕新燕何不定，東家綠池西家井。飛鳴當戶影悠揚， 
　　一繞簷頭一繞梁。黃姑說向新婦女，去年墮子汙衣箱。 
　　已能辭山複過海，幸我堂前故巢在。求食慎勿愛高飛， 
　　空中饑鳶為爾害。辛勤作窠在畫梁，願得年年主人富。 
　　卷298_15 《主人故池》王建 
　　高池高閣上連起，荷葉團團蓋秋水。 
　　主人已遠涼風生，舊客不來芙蓉死。 
　　卷298_16 《古宮怨》王建 
　　乳烏啞啞飛複啼，城頭晨夕宮中棲。 
　　吳王別殿繞江水，後宮不開美人死。 
　　卷298_17 《關山月》王建 
　　關山月，營開道白前軍發。凍輪當磧光悠悠， 
　　照見三堆兩堆骨。邊風割面天欲明，金沙嶺西看看沒。 
　　卷298_18 《贈離曲》王建 
　　合歡葉墮梧桐秋，鴛鴦背飛水分流。少年使我忽相棄。 
　　雌號雄鳴夜悠悠。夜長月沒蟲切切，冷風入房燈焰滅。 
　　若知中路各西東，彼此不忘同心結。收取頭邊蛟龍枕， 
　　留著箱中雙雉裳。我今焚卻舊房物，免使他人登爾床。 
　　卷298_19 《宛轉詞》王建 
　　宛宛轉轉勝上紗，紅紅綠綠苑中花。 
　　紛紛泊泊夜飛鴉，寂寂寞寞離人家。 
　　卷298_20 《水夫謠》王建 
　　苦哉生長當驛邊，官家使我牽驛船。辛苦日多樂日少， 
　　水宿沙行如海鳥。逆風上水萬斛重，前驛迢迢後淼淼。 
　　半夜緣堤雪和雨，受他驅遣還複去。衣寒衣濕披短蓑， 
　　臆穿足裂忍痛何。到明辛苦無處說，齊聲騰踏牽船出。 
　　一間茆屋何所直，父母之鄉去不得。我願此水作平田， 
　　長使水夫不怨天。 
　　卷298_21 《田家行》王建 
　　男聲欣欣女顏悅，人家不怨言語別。五月雖熱麥風清， 
　　簷頭索索繰車鳴。野蠶作繭人不取，葉間撲撲秋蛾生。 
　　麥收上場絹在軸，的知輸得官家足。不望入口複上身， 
　　且免向城賣黃犢。回家衣食無厚薄，不見縣門身即樂。 
　　卷298_22 《去婦》王建 
　　新婦去年胼手足，衣不暇縫蠶廢簇。白頭使我憂家事， 
　　還如夜裏燒殘燭。當初為取傍人語，豈道如今自辛苦。 
　　在時縱嫌織絹遲，有絲不上鄰家機。 
　　卷298_23 《神樹詞》王建 
　　我家家西老棠樹，須晴即晴雨即雨。四時八節上杯盤， 
　　願神莫離神處所。男不著丁女在舍，官事上下無言語。 
　　老身長健樹婆娑，萬歲千年作神主。 
　　卷298_24 《祝鵲》王建 
　　神鵲神鵲好言語，行人早回多利賂。 
　　我今庭中栽好樹，與汝作巢當報汝。 
　　卷298_25 《古謠》王建 
　　一東一西壟頭水，一聚一散天邊霞。 
　　一來一去道上客，一顛一倒池中麻。 
　　卷298_26 《公無渡河》王建 
　　渡頭惡天兩岸遠，波濤塞川如疊阪。幸無白刃驅向前， 
　　何用將身自棄捐。蛟龍齧骨魚食血，黃泥直下無青天。 
　　男兒縱輕婦人語，惜君性命還須取。婦人無力挽斷衣， 
　　舟沈身死悔難追。公無渡河，公須自為。 
　　卷298_27 《海人謠》王建 
　　海人無家海裏住，採珠役象為歲賦。 
　　惡波橫天山塞路，未央宮中常滿庫。 
　　卷298_28 《行見月》王建 
　　月初生，居人見月一月行。行行一年十二月， 
　　強半馬上看盈缺。百年歡樂能幾何，在家見少行見多。 
　　不緣衣食相驅遣，此身誰願長奔波。篋中有帛倉有粟， 
　　豈向天涯走碌碌。家人見月望我歸，正是道上思家時。 
　　卷298_29 《七夕曲》王建 
　　河邊獨自看星宿，夜織天絲難接續。拋梭振鑷動明璫， 
　　為有秋期眠不足。遙愁今夜河水隔，龍駕車轅鵲填石。 
　　流蘇翠帳星渚間，環佩無聲燈寂寂。兩情纏綿忽如故。 
　　複畏秋風生曉路。幸回郎意且斯須，一年中別今始初。 
　　明星未出少停車。 
　　卷298_30 《兩頭纖纖》王建 
　　兩頭纖纖青玉玦，半白半黑頭上發。 
　　逼逼僕僕春冰裂，磊磊落落桃花結。 
　　卷298_31 《獨漉歌》王建 
　　獨獨漉漉，鼠食貓肉。烏日中，鶴露宿。黃河水直人心曲。 
　　卷298_32 《寄遠曲》王建 
　　美人別來無處所，巫山月明湘江雨。千回相見不分明， 
　　井底看星夢中語。兩心相對尚難知，何況萬里不相疑。 
　　卷298_33 《傷韋令孔雀詞》王建 
　　可憐孔雀初得時，美人為爾別開池。池邊鳳凰作伴侶， 
　　羌聲鸚鵡無言語。雕籠玉架嫌不棲，夜夜思歸向南舞。 
　　如今憔悴人見惡，萬里更求新孔雀。熱眠雨水饑拾蟲， 
　　翠尾盤泥金彩落。多時人養不解飛，海山風黑何處歸。 
　　卷298_34 《傷鄰家鸚鵡詞》王建 
　　東家小女不惜錢，買得鸚鵡獨自憐。自從死卻家中女， 
　　無人更共鸚鵡語。十日不飲一滴漿，淚漬綠毛頭似鼠。 
　　舌關啞咽畜哀怨，開籠放飛離人眼。短聲亦絕翠臆翻， 
　　新墓崔嵬舊巢遠。此禽有志女有靈，定為連理相並生。 
　　卷298_35 《春來曲》王建 
　　春欲來，每日望春門早開。黃衫白馬帶塵土， 
　　逢著探春人卻回。禦堤內園曉過急，九衢大宅家家入。 
　　青帝少女染桃花，露妝初出紅猶濕。光風暾暾蝶宛宛， 
　　繞樹氣匝枝柯軟。可憐寒食街中郎，早起著得單衣裳。 
　　少年即見春好處，似我白頭無好樹。 
　　卷298_36 《春去曲》王建 
　　春已去，花亦不知春去處。緣岡繞澗卻歸來， 
　　百回看著無花樹。就中一夜東風惡，收紅拾紫無遺落。 
　　老夫不比少年兒，不中數與春別離。 
　　卷298_37 《東征行》王建 
　　桐柏水西賊星落，梟雛夜飛林木惡。相國刻日波濤清， 
　　當朝自請東南征。舍人為賓侍郎副，曉覺蓬萊欠佩聲。 
　　玉階舞蹈謝旌節，生死向前山可穴。同時賜馬並賜衣， 
　　禦樓看帶弓刀發。馬前猛士三百人，金書左右紅旗新。 
　　司庖常膳皆得對，好事將軍封爾身。男兒生殺在手裏， 
　　營門老將皆憂死。曈曈白日當南山，不立功名終不還。 
　　卷298_38 《荊門行》王建 
　　江邊行人暮悠悠，山頭殊未見荊州。峴亭西南路多曲， 
　　櫟林深深石鏃鏃。看炊紅米煮白魚，夜向雞鳴店家宿。 
　　南中三月蚊蚋生，黃昏不聞人語聲。生紗帷疏薄如霧， 
　　隔衣噆膚耳邊鳴。欲明不待燈火起，喚得官船過蠻水。 
　　女兒停客茆屋新，開門掃地桐花裏。犬聲撲撲寒溪煙， 
　　人家燒竹種山田。巴雲欲雨熏石熱，麋鹿度江蟲出穴。 
　　大蛇過處一山腥，野牛驚跳雙角折。斜分漢水橫千山， 
　　山青水綠荊門關。向前問個長沙路，舊是屈原沈溺處。 
　　誰家丹旐已南來，逢著流人從此去。月明山鳥多不棲， 
　　下枝飛上高枝啼。主人念遠心不懌，羅衫臥對章台夕。 
　　紅燭交橫各自歸，酒醒還是他鄉客。壯年留滯尚思家， 
　　況複白頭在天涯。 
　　卷298_39 《鏡聽詞》王建 
　　重重摩挲嫁時鏡，夫婿遠行憑鏡聽。回身不遣別人知， 
　　人意丁寧鏡神聖。懷中收拾雙錦帶，恐畏街頭見驚怪。 
　　嗟嗟eP々下堂階，獨自灶前來跪拜。出門願不聞悲哀， 
　　郎在任郎回未回。月明地上人過盡，好語多同皆道來。 
　　卷帷上床喜不定。與郎裁衣失翻正。可中三日得相見， 
　　重繡錦囊磨鏡面。 
　　卷298_40 《行宮詞》王建 
　　上陽宮到蓬萊殿，行宮岩岩遙相見。向前天子行幸多， 
　　馬蹄車轍山川遍。當時州縣每年修，皆留內人看玉案。 
　　禁兵奪得明堂後，長閉桃源與綺繡。開元歌舞古草頭， 
　　梁州樂人世嫌舊。官家乏人作宮戶，不泥宮牆斫宮樹。 
　　兩邊仗屋半崩摧，夜火入林燒殿柱。休封中嶽六十年， 
　　行宮不見人眼穿。 
　　卷298_41 《羽林行》王建 
　　長安惡少出名字，樓下劫商樓上醉。天明下直明光宮， 
　　散入五陵松柏中。百回殺人身合死，赦書尚有收城功。 
　　九衢一日消息定，鄉吏籍中重改姓。出來依舊屬羽林， 
　　立在殿前射飛禽。 
　　卷298_42 《射虎行》王建 
　　自去射虎得虎歸，官差射虎得虎遲。獨行以死當虎命， 
　　兩人因疑終不定。朝朝暮暮空手回，山下綠苗成道徑。 
　　遠立不敢汙箭鏃，聞死還來分虎肉。惜留猛虎著深山， 
　　射殺恐畏終身閑。 
　　卷298_43 《遠將歸》王建 
　　遠將歸，勝未別離時。在家相見熟，新歸歡不足。 
　　去願車輪遲，回思馬蹄速。但令在舍相對貧， 
　　不向天涯金繞身。 
　　卷298_44 《尋橦歌》王建 
　　人間百戲皆可學，尋橦不比諸餘樂。重梳短髻下金鈿， 
　　紅帽青巾各一邊。身輕足捷勝男子，繞竿四面爭先緣。 
　　習多倚附欹竿滑，上下蹁躚皆著襪。翻身垂頸欲落地， 
　　卻住把腰初似歇。大竿百夫擎不起，嫋嫋半在青雲裏。 
　　纖腰女兒不動容，戴行直舞一曲終。回頭但覺人眼見， 
　　矜難恐畏天無風。險中更險何曾失，山鼠懸頭猿掛膝。 
　　小垂一手當舞盤，斜慘雙蛾看落日。斯須改變曲解新， 
　　貴欲歡他平地人。散時滿面生顏色，行步依前無氣力。 
　　卷298_45 《銅雀台》王建 
　　嬌愛更何日，高臺空數層。含啼映雙袖，不忍看西陵。 
　　漳水東流無複來，百花輦路為蒼苔。青樓月夜長寂寞， 
　　碧雲日暮空裴回。君不見鄴中萬事非昔時， 
　　古人不在今人悲。春風不逐君王去，草色年年舊宮路。 
　　宮中歌舞已浮雲，空指行人往來處。 
　　卷298_46 《雞鳴曲》王建 
　　雞初鳴，明星照東屋；雞再鳴，紅霞生海腹。 
　　百官待漏雙闕前，聖人亦掛山龍服。寶釵命婦燈下起， 
　　環佩玲瓏曉光裏。直內初燒玉案香，司更尚滴銅壺水。 
　　金吾衛裏直郎妻，到明不睡聽晨雞。天頭日月相送迎， 
　　夜棲旦鳴人不迷。 
　　卷298_47 《送衣曲》王建 
　　去秋送衣渡黃河，今秋送衣上隴阪。婦人不知道徑處， 
　　但問新移軍近遠。半年著道經雨濕，開籠見風衣領急。 
　　舊來十月初點衣，與郎著向營中集。絮時厚厚綿纂纂， 
　　貴欲征人身上暖。願身莫著裹屍歸，願妾不死長送衣。 
　　卷298_48 《斜路行》王建 
　　世間娶容非娶婦，中庭牡丹勝松樹。九衢大道人不行， 
　　走馬奔車逐斜路。斜路行熟直路荒，東西豈是橫太行。 
　　南樓彈弦北戶舞，行人到此多回徨。頭白如絲面如繭， 
　　亦學少年行不返。縱令自解思故鄉，輪折蹄穿白日晚。 
　　誰將古曲換斜音，回取行人斜路心。 
　　卷298_49 《織錦曲》王建 
　　大女身為織錦戶，名在縣家供進簿。長頭起樣呈作官， 
　　聞道官家中苦難。回花側葉與人別，唯恐秋天絲線幹。 
　　紅縷葳蕤紫茸軟，蝶飛參差花宛轉。一梭聲盡重一梭， 
　　玉腕不停羅袖卷。窗中夜久睡髻偏，橫釵欲墮垂著肩。 
　　合衣臥時參沒後，停燈起在雞鳴前。一匹千金亦不賣， 
　　限日未成宮裏怪。錦江水涸貢轉多，宮中盡著單絲羅。 
　　莫言山積無盡日，百尺高樓一曲歌。 
　　卷298_50 《擣衣曲（一作送衣曲）》王建 
　　月明中庭擣衣石，掩帷下堂來搗帛。婦姑相對神力生， 
　　雙揎白腕調杵聲。高樓敲玉節會成，家家不睡皆起聽。 
　　秋天丁丁複凍凍，玉釵低昂衣帶動。夜深月落冷如刀， 
　　濕著一雙纖手痛。回編易裂看生熟，鴛鴦紋成水波曲。 
　　重燒熨斗帖兩頭，與郎裁作迎寒裘。 
　　卷298_51 《秋夜曲二首》王建 
　　天清漏長霜泊泊，蘭綠收榮桂膏涸。高樓雲鬟弄嬋娟， 
　　古瑟暗斷秋風弦。玉關遙隔萬里道，金刀不剪雙淚泉。 
　　香囊火死香氣少，向帷合眼何時曉。城烏作營啼野月， 
　　秦州少婦生離別。 
　　秋燈向壁掩洞房，良人此夜直明光。 
　　天河悠悠漏水長，南樓北斗兩相當。 
　　卷298_52 《題台州隱靜寺》王建 
　　隱靜靈仙寺天鑿，杯度飛來建岩壑。五峰直上插銀河， 
　　一澗當空瀉寥廓。崆峒黯淡碧琉璃，白雲吞吐紅蓮閣。 
　　不知勢壓天幾重，鐘聲常聞月中落。
