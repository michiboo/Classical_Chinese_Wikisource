孫魴，字伯魚，南昌人。從鄭谷為詩，頗得鄭體。事吳，為宗正郎。與沈彬、李建勳友善。集三卷，今存詩七首。
寒暄皆有景，孤絕畫難形。
地拱千尋嶮，天垂四面青。
晝燈籠鴈塔，夜磬徹漁汀。
最愛僧房好，波光滿戶庭。
萬古波心寺，金山名目新。
天多剩得月，地少不生塵。
過㯭妨僧定，驚濤濺佛身。
誰言張處士，題後更無人。
〈前四句一作「山載江心寺，魚龍是四鄰。棲臺懸倒影，鐘磬隔囂塵。」末二句一作「誰言題詠處，流嚮更無人。」〉
靈和風暖太昌春，舞線搖絲向昔人。
何似曉來江雨後，一行如畫隔遙津。

彭澤初栽五樹時，只應閑看一枝垂。
不知天意風流處，要與佳人學畫眉。

暖傍離亭靜拂橋，入流穿檻綠陰搖。
不知落日誰相送，魂斷千條與萬條。

春來綠樹遍天涯，未見垂楊未可誇。
晴日萬株煙一陣，閒坊兼是莫愁家。

十首當年有舊詞，唱青歌翠幾無遺。
未曾得向行人道，不爲離情莫折伊。
遊子未歸去，野花愁破心。〈（《春日途中》，《吟窻雜錄》。）〉

劃多灰漸冷，坐久席成痕。〈（《江南野錄》）〉

結宇孤峰上，安禪巨浪間。分開朝海浪，留住過江雲。〈（以上並《金山寺》。）〉

劃多灰雜蒼虬跡，坐久煙消寶鴨香。〈（《夜生》）〉
沈彬，字子文，高安人。唐末應進士不第，浪跡湖湘。嘗與僧虗中齊已為詩友。事吳為秘書郎，以吏部郎中致仕，年八十餘。李璟以舊恩召見，賜粟帛，官其子。詩十九首。
欲為皇王服遠戎，萬人金甲鼓鼙中。
陣雲黯塞三邊黑，兵血愁天一片紅。
半夜翻營旗攪月，深秋防戍劍磨風。
謗書未及明君爇，臥骨將軍已歿功。

苦戰沙門臥箭痕，戍樓閒上望星文。
生希國澤分偏將，死奪河源荅聖君。
鳶覰敗兵眠白草，馬驚邊鬼哭陰雲。
功多地遠無人紀，漢閣笙歌日又曛。
塞葉聲悲秋欲霜，寒山數點下牛羊。
映霞旅鴈隨踈雨，向磧行人帶夕陽。
邊騎不來沙路失，國恩深後海城荒。
胡兒向化新成長，猶自千回問漢王。

貴主和親殺氣沉，燕山閒獵鼓鼙音。
旗分雪草偷邊馬，箭入寒雲落塞禽。
隴月盡牽鄉思動，戰衣誰寄淚痕深。
金釵謾作封矦別，劈破佳人萬里心。

月冷榆關過鴈行，將軍寒笛老思鄉。
貳師骨恨千夫壯，李廣魂飛一劍長。
戍角就沙催落日，陰雲分磧護飛霜。
誰知漢武輕中國，閒奪天山草木荒。
秋含砧杵擣斜陽，笛引西風顥氣涼。
薜荔惹煙籠蟋蟀，芰荷翻雨潑鴛鴦。
當年酒賤何妨醉，今日時難不易狂。
腸斷舊遊從一別，潘安惆悵滿頭霜。
王氣生秦四百年，晉元東渡浪花船。
正慙海內皆塗地，來保江南一片天。
古樹著行臨遠岸，暮山相亞出微煙。
千征萬戰英雄盡，落日牛羊食野田。

暮潮聲落草光沉，賈客來帆宿岸陰。
一笛月明何處酒，滿城秋色幾家砧。
時清曾惡桓溫盛，山翠長牽謝傅心。
今日到來何物在，碧煙和雨鎖寒林。
紺殿松蘿太古山，仙人曾此話桑田。
閒傾雲液十分日，已過浮生一萬年。
花洞路中逢鶴信，水簾巖底見龍眠。
我來遊禮酬心願，欲共怡神契自然。
〈郴州城東有山為蘇耽修真之所，名蘇仙山。〉
眼穿林罅見郴州，井裡交連側局楸。
味道不來閒處坐，勞生更欲幾時休。
蘇仙宅古煙霞老，義帝墳荒草木愁。
千古是非無處問，夕陽西去水東流。
〈缺二十八字。〉
□□□□□□□，□□□□□□□。
玉殿大開從客入，金桃爛熟沒人偷。
鳳驚寶扇頻翻翅，龍懼金鞭不轉頭。
□□□□□□□，□□□□□□□。
白榆風䬃九天秋，王母朝迴宴玉樓。
日月漸長雙鳳睡，桑田欲變六鼇愁。
雲翻簫管相隨去，星觸旌幢各自流。
詩酒近來狂不得，騎龍卻憶上清遊。
曾應大中天子舉，四朝風月鬢蕭疎。
不隨世祖重攜劍，卻為文皇再讀書。
十載戰塵銷舊業，滿城春雨壞貧居。
一枝何事於君借，仙桂年年幸有餘。
〈文皇謂太宗：「世祖謂昭宗：『以光武中興比之也。』」〉
〈定保，光化中及第，吳子華侍郎以子妻之。子華即世，定保南遊湖湘，無北歸意，吳女假緇服自長安來謁，白於馬殷令，引見於佛寺，吳隔簾誚之。〉
仙桂曾攀第一枝，薄遊湘水阻佳期。
皋橋已失齊眉願，蕭寺行逢落髮師。
廢苑露寒蘭寂寞，丹山雲斷鳳參差。
聞公已有平生約，謝絶女蘿依兔絲。
重義輕生一劒知，白虹貫日報讐歸。
片心惆悵清平世，酒市無人問布衣。
陶潛彭澤五株柳，潘岳河陽一縣花。
兩處爭如陽朔好，碧蓮峰裏住人家。
玉樹歌終王氣收，鴈行高送石城秋。
江山不管興亡事，一任斜陽伴客愁。
岸柳蕭疎野荻秋，都門行客莫回頭。
一條灞水清如劒，不爲離人割斷愁。
殺聲沈後野風悲，漢月高時望不歸。
白骨已枯沙上草，家人猶自寄寒衣。
尺素隱清輝，一毫分險阻。〈《題畫山水圖》〉
金翅動身摩日月，銀河轉浪洗乾坤。〈《獻馬殷頌德》，《五代史補》〉
須知手筆安排定，不怕山河整頓難。〈《獻李昪山水圖詩》〉
九衢冠蓋暗爭路，四海千戈多異心。〈《紀事》〉
地隈一水廵城轉，天約羣山附郭來。〈《題法華寺》，《零陵總記》〉
數家魚網疎雲外，一岸殘陽細雨中。〈《湘江行》〉
松攲晩影離壇草，鐘撼秋聲入殿風。〈《潘天錫同題古觀》，《郡閣雅談》〉
壓低吳楚遙涵水，約破雲霞獨倚天。〈《望廬山》，《談野客叢》〉
半身落日離秦樹，一路平蕪入楚煙。〈以下《錦繡萬花谷》〉
清占月中三峽水，麗偷雲外十洲春。
幽鳥喚人穿竹去，野猨尋果出雲來。
