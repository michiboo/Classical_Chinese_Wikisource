
南北與山鄰，蓬庵庇一身。 
繁霜疑有雪，枯草似無人。 
遂性在耕稼，所交唯賤貧。 
何言張掾傲，每重德璋親。

泉響竹瀟瀟，潛公居處遙。
虛空聞偈夜，清淨雨花朝。
放鶴臨山閣，降龍步石橋。
世塵徒委積，劫火定焚燒。
苔壁雲難聚，風篁露易搖。
浮生亦無著，況乃是芭蕉。

夜宿密公室，話餘將晝興。 
繞階三逕雪，當戶一池冰。 
家訓資風化，心源隱政能。 
明朝復何見，萊草古溝塍。

城闕望煙霞，常悲仙路賒。 
寧知樵子徑，得到葛洪家。 
犬吠松間月，人行洞裡花。 
留詩千歲鶴，送客五雲車。 
訪世山空在，觀棋日未斜。 
不知塵俗士，誰解種胡麻。

相逢空握手，往事不堪思。 
見少情難盡，愁深語自遲。 
草生分路處，雨散出山時。 
強得寬離恨，唯當說後期。

高柳滿春城，東園有鳥聲。 
折花朝露滴，漱石野泉清。 
心許陶家醉，詩逢謝客呈。 
應憐末行吏，曾是魯諸生。

雲雪離披山萬里，別來曾住最高峰。 
暫到人間歸不得，長安陌上又相逢。

雲戟曙沈沈，軒墀清且深。
家傳成棟美，堯寵結茅心。
玉佩多依石，油幢亦在林。
爐香諸洞暖，殿影衆山陰。
草奏風生筆，筵開雪滿琴。
客從龍闕至，僧自虎溪尋。
蕭灑延清賞，風流會素襟。
終朝息塵步，一醉間華簪。

竹影朦朧松影長，素琴清簟好風涼。 
連春詩會煙花滿，半夜酒醒蘭蕙香。 
五字每將稱玉友，一尊曾不顧金囊。 
長沙流謫君非遠，莫遣英名負洛陽。

禮足一垂淚，醫王知病由。 
風螢方喜夜，露槿已傷秋。 
顧以兒童愛，每從仁者求。 
將祈竟何得，滅跡在緇流。

誤以音聲祈遠公，請將徽軫付秋風。 
漾漾硤流吹不盡，月華如在白波中。

當軒雲月開，清夜故人杯。 
擁褐覺霜下，抱琴聞雁來。 
迎風君顧步，臨路我遲迴。 
雙鬢共如此，此懽非易陪。

高甃絕行塵，開簾似有春。 
風傾竹上雪，山對酒邊人。 
步暖先逢日，書空遠見鄰。 
還同內齋暇，登賞及諸姻。

高樓倚玉梯，朱檻與雲齊。 
顧盼親霄漢，談諧息鼓鼙。 
洪河斜更直，野雨急仍低。 
今日陪尊俎，唯當醉似泥。

碧霄孤鶴發清音，上宰因添望闕心。 
睥睨三層連步障，茱萸一朵映華簪。 
紅霞似綺河如帶，白露團珠菊散金。 
此日所從何所問，儼然冠劍擁成林。

鸛鶴相呼綠野寬，鼎臣閑倚玉欄干。
洪河擁沫流仍急，蒼嶺和雲色更寒。
豔豔風光呈瑞歲，泠泠歌頌振琱盤。
今朝醉舞共鄉老，不覺傾欹獬豸冠。

朝日照靈山，山溪浩紛錯。
圖書無舊記，鯀禹應新鑿。
雙壁瀉天河，一峰吐蓮萼。
潭心亂雪卷，嵓腹繁珠落。
彩蛤攢錦囊，芳蘿嫋花索。
猨羣曝陽嶺，龍穴腥陰壑。
靜得漁者言，閑聞洞仙博。
欹松倚朱幰，廣石屯油幕。
國泰事留侯，山春縱康樂。
間關殊狀鳥，爛熳無名藥。
欲驗少君方，還吟大隱作。
旌幢不可駐，古塞新沙漠。

露白菊氛氳，西樓盛襲文。 
玉筵秋令節，金鉞漢元勳。 
說劍風生座，抽琴鶴繞雲。 
謏儒無以答，願得備前軍。

玉壺傾菊酒，一顧得淹留。 
彩筆徵枚叟，花筵舞莫愁。 
管弦能駐景，松桂不停秋。 
為謝蓬蒿輩，如何霜霰稠。

瓊尊猶有菊，可以獻留侯。 
願比三花秀，非同百卉秋。 
金英分蕊細，玉露結房稠。 
黃雀知恩在，銜飛亦上樓。

青舸錦帆開，浮天接上台。 
晚鶯和玉笛，春浪動金罍。 
舟楫方朝海，鯨鯢自曝腮。 
應憐似萍者，空逐榜人回。

長裾間貔虎，遺廟盛攀登。 
白羽三千騎，紅林一萬層。 
元臣達幽契，祝史告明徵。 
撫坐悲今古，瞻容感廢興。 
迴風卷叢柏，驟雨溼諸陵。 
倏忽煙花霽，當營看月生。

夕照臨窗起暗塵，青松繞殿不知春。 
君看白髮誦經者，半是宮中歌舞人。
雙屐參差錫杖斜，衲衣交膝對天花。 
瞻容悟問修持劫，似指前溪無數沙。

中條山下黃礓石，壘作夷齊廟裏神。
落葉滿堦塵滿座，不知澆酒爲何人。

白水遍溝塍，青山對杜陵。 
晴明人望鶴，曠野鹿隨僧。 
古柳連巢折，荒堤帶草崩。 
陰橋全覆雪，瀑溜半垂冰。 
鬥鼠搖松影，遊龜落石層。 
韶光偏不待，衰敗巧相仍。 
桂樹曾爭折，龍門幾共登。 
琴師阮校尉，詩和柳吳興。 
舐筆求書扇，張屏看畫蠅。 
卜鄰空遂約，問卦獨無徵。 
投足經危路，收才遇直繩。 
守農窮自固，行樂病何能。 
掩帙蓬蒿晚，臨川景氣澄。 
颯然成一叟，誰更慕騫騰。

不見僧中舊，仍逢雨後春。
惜花將愛寺，俱是白頭人。

菖蒲飜葉柳交枝，暗上蓮舟鳥不知。 
更到無花最深處，玉樓金殿影參差。

翠黛紅粧畫鷁中，共驚雲色帶微風。 
簫管曲長吹未盡，花南水北雨濛濛。

泉聲遍野入芳洲，擁沫吹花草上流。 
落日行人漸無路，巢烏乳燕滿高樓。

映竹水田分，當山起雁群。 
陽峰高對寺，陰井下通雲。 
雪晝唯逢鶴，花時此見君。 
由來禪誦地，多有謝公文。

漢家天子好經過，白日青山宮殿多。 
見說只今生草處，禁泉荒石已相和。

水氣朦朧滿畫梁，一迴開殿滿山香。 
宮娃幾許經歌舞，白首翻令憶建章。

隔窗棲白鶴，似與鏡湖鄰。 
月照何年樹，花逢幾遍人。 
岸莎青有路，苔徑綠無塵。 
永願容依止，僧中老此身。

看月復聽琴，移舟出樹陰。 
夜村機杼急，秋水芰荷深。 
石靜龜潛上，萍開果暗沈。 
何言奉杯酒，得見五湖心。

詩禮挹餘波，相懽在琢磨。
琴尊方會集，珠玉忽駢羅。
謝族風流盛，於門福慶多。
花攢騏驥櫪，錦絢鳳凰窠。
詠雪因饒妹，書經爲愛鵝。
仍聞廣練被，更有遠儒過。

峰嶂徘徊霞景新，一潭寒水絕纖鱗。 
朱字靈書千萬軸，蒼髯道士兩三人。 
芝童解說壺中事，玉管能留天上春。 
眼見仙丹求不得，漢家簪紱在羸身。

殿有寒燈草有螢，千林萬壑寂無聲。 
煙凝積水龍蛇螫，露溼空山星漢明。 
昏靄霧中悲世界，曙霞光裡見王城。 
迴瞻相好因垂淚，苦海波濤何日平。

萬峰交掩一峰開，曉色常從天上來。 
似到西方諸佛國，蓮花影裡數樓臺。

松高蘿蔓輕，中有石床平。 
下界水長急，上方燈自明。 
空門不易啟，初地本無程。 
迴步忽山盡，萬緣從此生。

把菊歎將老，上樓悲未還。 
短長新白髮，重疊舊青山。 
霜氣清襟袖，琴聲引醉顏。 
竹林唯七友，何幸亦登攀。

過雨開樓看晚虹，白雲相逐水相通。 
寒蟬噪暮野無日，古樹傷秋天有風。 
數穗遠煙凝壟上，一枝繁果憶山中。 
何言暫別東林友，惆悵人間事不同。

城頭春靄曉濛濛，指望關橋滿袖風。
雲騎閑嘶宮柳外，玉人愁立草花中。
鐘分寺路山光綠，河繞軍州日氣紅。
跡忝已成〈一本此二字缺〉方戀賞，此時離恨與君同。

寺涼高樹合，臥石綠陰中。 
伴鶴慚仙侶，依僧學老翁。 
魚沈荷葉露，鳥散竹林風。 
始悟塵居者，應將火宅同。

花正濃時人正愁，逢花卻欲替花羞。
年來笑伴皆歸去，今日晴明獨上樓。

東風吹雨過青山，卻望千門草色閒。 
家在夢中何日到，春生江上幾人還。 
川原繚繞浮雲外，宮闕參差落照間。 
誰念為儒逢世難，獨將衰鬢客秦關。

生涯何事多羈束，賴此登臨暢心目。 
郭南郭北無數山，萬井逶迤流水間。 
彈琴對酒不知暮，岸幘題詩身自閒。 
風聲肅肅雁飛絕，雲色茫茫欲成雪。 
遙思海客天外歸，坐想征人兩頭別。 
世情多以風塵隔，泣盡無因畫籌策。 
誰知白首窗下人，不接朱門坐中客。 
賤亦不足歎，貴亦不足陳。 
長卿未遇楊朱泣，蔡澤無媒原憲貧。 
如今萬乘方用武，國命天威借貔虎。 
窮達皆為身外名，公侯可廢刀頭取。 
君不見漢家邊將在邊庭，白羽三千出井陘。 
當風看獵擁珠翠，豈在終年窮一經。

上方下方雪中路，白雲流水如閒步。 
數峰行盡猶未歸，寂寞經聲竹陰暮。

寺前山遠古陂寬，寺裡人稀春草寒。 
何事最堪悲色相，折花將與老僧看。

林香雨氣新，山寺綠無塵。 
遂結雲外賞，共遊天上春。 
鶴鳴金闕麗，僧語竹房鄰。 
待月水流急，惜花風起頻。 
何方非壞境，此地有歸人。 
迴首空門路，皤然一幻身。

圓月出山頭，七賢林下遊。
梢梢寒葉墜，灩灩月波流。
鳧鵠共思曉，菰蒲相與秋。
明當此中別，一爲望汀洲。

飢食松花渴飲泉，偶從山後到山前。 
陽坡軟草厚如織，因與鹿麛相伴眠。

螢火颺蓮叢，水涼多夜風。 
離人將落葉，俱在一船中。

泉清蘭菊稠，紅果落城溝。 
保慶臺榭古，感時琴瑟秋。 
碩儒歡頗至，名士禮能周。 
為謝邑中少，無驚池上鷗。

移舟試望家，漾漾似天涯。
日暮滿潭雪，白鷗和柳花。

衰蹇步難前，上山如上天。 
塵泥來自晚，猿鶴到何先。 
萬壑應孤磬，百花通一泉。 
蒼蒼此明月，下界正沈眠。

聞道山花如火紅，平明登寺已經風。 
老僧無見亦無說，應與看人心不同。

玉勒聚如雲，森森鸞鶴群。 
據梧花罽接，沃盥石泉分。 
華味慚初識，新聲喜盡聞。 
此山招老賤，敢不謝夫君。

獨鶴寄煙霜，雙鸞思晚芳。 
舊陰依謝宅，新豔出蕭牆。 
蝶散搖輕露，鶯銜入夕陽。 
雨朝勝濯錦，風夜劇焚香。 
斷日千層豔，孤霞一片光。 
密來驚葉少，動處覺枝長。 
布影期高賞，留春為遠方。 
嘗聞贈瓊玖，叨和愧升堂。

綠砌紅花樹，狂風獨未吹。 
光中疑有燄，密處似無枝。 
鳥動香輕發，人愁影屢移。 
今朝數片落，為報漢郎知。

引水香山近，穿雲復繞林。 
才聞籬外響，已覺石邊深。 
滿處侵苔色，澄來見柳陰。 
微風月明夜，知有五湖心。

玉幹一尋餘，苔花錦不如。 
勁堪和醉倚，輕好向空書。 
採拂稽山曲，因依釋氏居。 
方辰將獨步，豈與此君疏。

可憐雲木叢，滿禁碧濛濛。 
色潤靈泉近，陰清輦路通。 
玉壇標八桂，金井識雙桐。 
交映凝寒露，相和起夜風。 
數枝盤石上，幾葉落雲中。 
燕拂宜秋霽，蟬鳴覺晝空。 
翠屏更隱見，珠綴共玲瓏。 
雷雨生成草，樵蘇禁令雄。 
野藤高助綠，仙果迥呈紅。 
惆悵繚垣暮，茲山聞暗蛩。

蓮花影裡暫相離，纔出浮萍值罟師。 
上得龍門還失浪，九江何處是歸期。

紅枝欲折紫枝殷，隔水連宮不用攀。 
會待長風吹落盡，始能開眼向青山。

團團錦花結，乃是前溪蒲。 
擁坐稱儒褐，倚眠宜病夫。 
唯當學禪寂，終老與之俱。

洛下渠頭百卉新，滿筵歌笑獨傷春。 
何須更弄邵翁伯，即我此身如此人。

美矣新成太華峰，翠蓮枝折葉重重。 
松陰滿澗閒飛鶴，潭影通雲暗上龍。 
漠漠水香風頗馥，涓涓乳溜味何濃。 
因聲遠報浮丘子，不奏登封時不容。

三獻蓬萊始一嘗，日調金鼎閱芳香。 
貯之玉合才半餅，寄與阿連題數行。

山映南徐暮，千帆入古津。 
魚驚出浦火，月照渡江人。 
清鏡催雙鬢，滄波寄一身。 
空憐莎草色，長接故園春。

雲開遠見漢陽城，猶是孤帆一日程。 
估客晝眠知浪靜，舟人夜語覺潮生。 
三湘衰鬢逢秋色，萬里歸心對月明。 
舊業已隨征戰盡，更堪江上鼓鼙聲。

半夜中峰有磬聲，偶逢樵者問山名。 
上方月曉聞僧語，下路林疏見客行。 
野鶴巢邊松最老，毒龍潛處水偏清。 
願得遠公知姓字，焚香洗缽過浮生。

家寄五湖間，扁舟往復還。 
年年生白髮，處處上青山。 
去國空知遠，安身竟不閒。 
更悲江畔柳，長是北人攀。

圓月出高城，蒼蒼照水營。 
江中正吹笛，樓上又無更。 
洛下仍傳箭，關西欲進兵。 
誰知五湖外，諸將但爭名。

前船後船未相及，五兩頭平北風急。 
飛沙捲地日色昏，一半征帆浪花溼。

