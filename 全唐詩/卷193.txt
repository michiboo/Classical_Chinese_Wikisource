
乾坤有精物，至寶無文章。
雕琢爲世器，真性一朝傷。

秋荷一滴露，清夜墜玄天。
將來玉盤上，不定始知圓。

映物隨顏色，含空無表裏。
持來向明月，的皪愁成水。

絳樹無花葉，非石亦非瓊。
世人何處得，蓬萊石上生。

有色同寒冰，無物隔纖塵。
象筵看不見，堪將對玉人。

曾爲老茯神，本是寒松液。
蚊蚋落其中，千年猶可覿。

軍中始吹角，城上河初落。
深沈猶隱帷，晃朗先分閣。

明從何處去，暗從何處來。
但覺年年老，半是此中催。

萬物自生聽，太空恆寂寥。
還從靜中起，卻向靜中消。

方鑿不受圓，直木不為輪。 
揆材各有用，反性生苦辛。 
折腰非吾事，飲水非吾貧。 
休告臥空館，養病絕囂塵。 
遊魚自成族，野鳥亦有群。 
家園杜陵下，千歲心氛氳。 
天晴嵩山高，雪後河洛春。 
喬木猶未芳，百草日已新。 
著書復何為，當去東皋耘。

仲春時景好，草木漸舒榮。
公門且無事，微雨園林清。
決決水泉動，忻忻衆鳥鳴。
閑齋始延矚，東作興庶甿。
既事翫文墨，抱沖披道經。
於焉日淡泊，徒使芳尊盈。

分曹幸同簡，聯騎方愜素。
還從廣陌歸，不覺青山暮。
翻翻鳥未沒，杳杳鐘猶度。
尋草遠無人，望山多枉路。
聊參世士跡，嘗得靜者顧。
出入雖見牽，忘身緣所晤。

由來束帶士，請謁無朝暮。 
公暇及私身，何能獨閒步。 
摘葉愛芳在，捫竹憐粉污。 
岸幘偃東齋，夏天清曉露。 
懷仙閱真誥，貽友題幽素。 
榮達頗知疏，恬然自成度。 
綠苔日已滿，幽寂誰來顧。

河漢有秋意，南宮生早涼。 
玉漏殊杳杳，雲闕更蒼蒼。 
華燈發新燄，輕煙浮夕香。 
顧跡知為忝，束帶愧周行。

棲息絕塵侶，孱鈍得自怡。
腰懸竹使符，心與廬山緇。
永日一酣寢，起坐兀無思。
長廊獨看雨，衆藥發幽姿。
今夕已雲罷，明晨復如斯。
何事能爲累，寵辱豈要辭。

蕭條竹林院，風雨叢蘭折。
幽鳥林上啼，青苔人跡絕。
燕居日已永，夏木紛成結。
幾閣積羣書，時來北窗閱。

貴賤雖異等，出門皆有營。
獨無外物牽，遂此幽居情。
微雨夜來過，不知春草生。
青山忽已曙，鳥雀繞舍鳴。
時與道人偶，或隨樵者行。
自當安蹇劣，誰謂薄世榮。

世事日可見，身名良蹉跎。
尚瞻白雲嶺，聊作負薪歌。

負暄衡門下，望雲歸遠山。
但要尊中物，餘事豈相關。
交無是非責，且得任疎頑。
日夕臨清澗，逍遙思慮閑。
出去唯空屋，弊簀委窗間。
何異林棲鳥，戀此復來還。
世榮斯獨已，頹志亦何攀。
唯當歲豐熟，閭里一歡顏。

北齋有涼氣，嘉樹對層城。
重門永日掩，清池夏雲生。
遇此庭訟簡，始聞蟬初鳴。
逾懷故園愴，默默以緘情。

湓城古雄郡，橫江千里馳。
高樹上迢遞，峻堞繞欹危。
井邑煙火晚，郊原草樹滋。
洪流蕩北阯，崇嶺鬱南圻。
斯民本樂生，逃逝竟何爲。
旱歲屬荒歉，舊逋積如坻。
到郡方逾月，終朝理亂絲。
賓朋未及讌，簡牘已雲疲。
昔賢播高風，得守愧無施。
豈待干戈戢，且願撫惸嫠。

似與塵境絕，蕭條齋舍秋。
寒花獨經雨，山禽時到州。
清觴養真氣，玉書示道流。
豈將符守戀，幸已棲心幽。

方將甿訟理，久翳西齋居。
草木無行次，閑暇一芟除。
春陽土脈起，膏澤發生初。
養條刊朽枿，護藥鋤穢蕪。
稍稍覺林聳，歷歷忻竹疎。
始見庭宇曠，頓令煩抱舒。
茲焉即可愛，何必是吾廬。

鼕鼕城鼓動，稍稍林鵶去。
柳意不勝春，巖光已知曙。
寢齋有單祶，靈藥爲朝茹。
盥漱忻景清，焚香澄神慮。
公門自常事，道心寧易處。

香爐宿火滅，蘭燈宵影微。
秋齋獨臥病，誰與覆寒衣。

政拙忻罷守，閑居初理生。
家貧何由往，夢想在京城。
野寺霜露月，農興羈旅情。
聊租二頃田，方課子弟耕。
眼暗文字廢，身閑道心精。
即與人羣遠，豈謂是非嬰。

子有新歲慶，獨此苦寒歸。
夜叩竹林寺，山行雪滿衣。
深爐正燃火，空齋共掩扉。
還將一尊對，無言百事違。

結髮屢辭秩，立身本疎慢。
今得罷守歸，幸無世欲患。
棲止且偏僻，嬉遊無早晏。
逐兔上坡岡，捕魚緣赤澗。
高歌意氣在，貰酒貧居慣。
時啓北窗扉，豈將文墨間。

山月皎如燭，風霜時動竹。
夜半鳥驚棲，窗間人獨宿。

靈藥出西山，服食採其根。
九蒸換凡骨，經著上世言。
候火起中夜，馨香滿南軒。
齋居感衆靈，藥術啓妙門。
自懷物外心，豈與俗士論。
終期脫印綬，永與天壤存。

竹林高宇霜露清，朱絲玉徽多故情。
暗識啼烏與別鶴，秪緣中有斷腸聲。

立馬蓮塘吹橫笛，微風動柳生水波。
北人聽罷淚將落，南朝曲中怨更多。

山陽遺韻在，林端橫吹驚。
響迥憑高閣，曲怨繞秋城。
淅瀝危葉振，蕭瑟涼氣生。
始遇茲管賞，已懷故園情。

晴明寒食好，春園百卉開。
綵繩拂花去，輕毬度閣來。
長歌送落日，緩吹逐殘杯。
非關無燭罷，良爲羈思催。

人世拘形跡，別去間山川。 
豈意靈仙偶，相望亦彌年。 
夕衣清露濕，晨駕秋風前。 
臨歡定不住，當為何所牽。

今朝把酒復惆悵，憶在杜陵田舍時。
明年九日知何處，世難還家未有期。

庭樹轉蕭蕭，陰蟲還戚戚。
獨向高齋眠，夜聞寒雨滴。
微風時動牖，殘燈尚留壁。
惆悵平生懷，偏來委今夕。

霜露已淒淒，星漢復昭回。
朔風中夜起，驚鴻千里來。
蕭條涼葉下，寂寞清砧哀。
歲晏仰空宇，心事若寒灰。

暗窗涼葉動，秋天寢席單。
憂人半夜起，明月在林端。
一與清景遇，每憶平生歡。
如何方惻愴，披衣露更寒。

高閣漸凝露，涼葉稍飄闈。
憶在南宮直，夜長鐘漏稀。

晨起滿闈雪，憶朝閶闔時。
玉座分曙早，金爐上煙遲。
飄散雲臺下，凌亂桂樹姿。
廁跡鴛鷺末，蹈舞豐年期。
今朝覆山郡，寂寥復何爲。

空堂歲已晏，密室獨安眠。
厭篠夜偏積，覆閣曉逾妍。
連山暗古郡，驚風散一川。
此時騎馬出，忽省京華年。

裴回輕雪意，似惜豔陽時。
不悟風花冷，翻令梅柳遲。

蕭屑杉松聲，寂寥寒夜慮。
州貧人吏稀，雪滿山城曙。
春塘看幽谷，棲禽愁未去。
開闈正亂流，寧辨花枝處。

獨照碧窗久，欲隨寒燼滅。
幽人將遽眠，解帶翻成結。

對芳尊，醉來百事何足論。
遙見青山始一醒，欲著接䍦離還復昏。

月暗竹亭幽，螢光拂席流。
還思故園夜，更度一年秋。
自愜觀書興，何慙秉燭遊。
府中徒冉冉，明發好歸休。

新綠苞初解，嫩氣筍猶香。
含露漸舒葉，抽叢稍自長。
清晨止亭下，獨愛此幽篁。

夏條綠已密，朱蕚綴明鮮。
炎炎日正午，灼灼火俱燃。
翻風適自亂，照水復成妍。
歸視窗間字，熒煌滿眼前。

何人樹萱草，對此郡齋幽。
本是忘憂物，今夕重生憂。
叢疎露始滴，芳餘蝶尚留。
還思杜陵圃，離披風雨秋。

雜英紛已積，含芳獨暮春。 
還如故園樹，忽憶故園人。

時節變衰草，物色近新秋。
度月影纔斂，繞竹光復流。

朝紅爭景新，夕素含露翻。
妍姿如有意，流芳復滿園。
單棲守遠郡，永日掩重門。
不與花爲偶，終遣與誰言。

好讀神農書，多識藥草名。
持縑購山客，移蒔羅衆英。
不改幽澗色，宛如此地生。
汲井既蒙澤，插楥亦扶傾。
陰穎夕房斂，陽條夏花明。
悅翫從茲始，日夕繞庭行。
州民自寡訟，養閑非政成。

宰邑乖所怨，僶俛愧昔人。 
聊將休暇日，種柳西澗濱。 
置鍤息微倦，臨流睇歸雲。 
封壤自人力，生條在陽春。 
成陰豈自取，為茂屬他辰。 
延詠留佳賞，山水變夕曛。

率性方鹵莽，理生尤自疎。
今年學種瓜，園圃多荒蕪。
衆草同雨露，新苗獨翳如。
直以春窘迫，過時不得鋤。
田家笑枉費，日夕轉空虛。
信非吾儕事，且讀古人書。

潔性不可汙，爲飲滌塵煩。
此物信靈味，本自出山原。
聊因理郡餘，率爾植荒園。
喜隨衆草長，得與幽人言。

葉有苦寒色，山中霜霰多。 
雖此蒙陽景，移根意如何。

擢幹方數尺，幽姿已蒼然。
結根西山寺，來植郡齋前。
新含野露氣，稍靜高窗眠。
雖爲賞心遇，豈有巖中緣。

山花夾徑幽，古甃生苔澀。
胡牀理事餘，玉琴承露濕。
朝與詩人賞，夜攜禪客入。
自是塵外蹤，無令吏趨急。

對殿含涼氣，裁規覆清沼。
衰紅受露多，餘馥依人少。
蕭蕭遠塵跡，颯颯凌秋曉。
節謝客來稀，迴塘方獨遶。

參差剪綠綺，瀟灑覆瓊柯。
憶在灃東寺，偏書此葉多。

遠學臨海嶠，橫此莓苔石。
郡齋三四峰，如有靈仙跡。
方愁暮雲滑，始照寒池碧。
自與幽人期，逍遙竟朝夕。

郡中臥病久，池上一來賒。
榆柳飄枯葉，風雨倒橫查。

獨憐幽草澗邊生，上有黃鸝深樹鳴。
春潮帶雨晚來急，野渡無人舟自橫。

勢從千里奔，直入江中斷。 
嵐橫秋塞雄，地束驚流滿。

蕭蕭垂白髮，默默詎知情。 
獨放寒林燒，多尋虎跡行。 
暮歸何處宿，來此空山耕。

見月出東山，上方高處禪。 
空林無宿火，獨夜汲寒泉。 
不下藍溪寺，今年三十年。

隱隱起何處，迢迢送落暉。
蒼茫隨思遠，蕭散逐煙微。
秋野寂雲晦，望山僧獨歸。

徂夏暑未晏，蟬鳴景已曛。
一聽知何處，高樹但侵雲。
響悲遇衰齒，節謝屬離羣。
還憶郊園日，獨向澗中聞。

走馬上東岡，朝日照野田。
野田雙雉起，翻射斗迴鞭。
雖無百發中，聊取一笑妍。
羽分繡臆碎，頭弛錦鞘懸。
方將悅羈旅，非關學少年。
弢弓一長嘯，憶在灞城阡。

失侶度山覓，投林舍北啼。
今將獨夜意，偏知對影棲。

野性本難畜，翫習亦逾年。
麑班始力直，麚角已蒼然。
仰首嚼園柳，俯身飲清泉。
見人若閑暇，蹶起忽低騫。
茲獸有高貌，凡類寧比肩。
不得遊山澤，跼促誠可憐。

故園眇何處，歸思方悠哉。
淮南秋雨夜，高齋聞鴈來。

高林滴露夏夜清，南山子規啼一聲。 
鄰家孀婦抱兒泣，我獨展轉何時明。

男子本懸弧，有志在四方。
虎竹忝明命，熊侯始張皇。
賓登時事畢，諸將備戎裝。
星飛的屢破，鼓譟武更揚。
曾習鄒魯學，亦陪鴛鷺翔。
一朝願投筆，世難激中腸。

蒼岑古仙子，清廟閟華容。 
千載去寥廓，白雲遺舊蹤。 
歸來灞陵上，猶見最高峰。

可憐鷓鴣飛，飛向樹南枝。
南枝日照暖，北枝霜露滋。
露滋不堪棲，使我夜常啼。
願逢雲中鶴，銜我向寥廓。
願作城上烏，一年生九雛。
何不舊巢住，枝弱不得去。
何意道苦辛，客子常畏人。

