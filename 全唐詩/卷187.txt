
車馬日蕭蕭，胡不枉我廬。
方來從令飲，臥病獨何如。
秋風起漢臯，開戶望平蕪。
即此恡音素，焉知中密疎。
渴者不思火，寒者不求水。
人生羈寓時，去就當如此。
猶希心異跡，眷眷存終始。

鑿崖泄奔湍，稱古神禹跡。
夜喧山門店，獨宿不安席。
水性自雲靜，石中本無聲。
如何兩相激，雷轉空山驚。
貽之道門舊，了此物我情。

直方難爲進，守此微賤班。
開卷不及顧，沈埋案牘間。
兵凶久相踐，徭賦豈得閑。
促戚下可哀，寬政身致患。
日夕思自退，出門望故山。
君心儻如此，攜手相與還。

卻足甘爲笑，閑居夢杜陵。
殘鶯知夏淺，社雨報年登。
流麥非關忘，收書獨不能。
自然憂曠職，緘此謝良朋。

厭劇辭京縣，褒賢待詔書。
酇侯方繼業，潘令且閑居。
霽後三川冷，秋深萬木疎。
對琴無一事，新興復何如。

拙直余恆守，公方爾所存。
同占朱鳥剋，俱起小人言。
立政思懸棒，謀身類觸藩。
不能林下去，祗戀府廷恩。

趨府不遑安，中宵出戶看。
滿天星尚在，近壁燭仍殘。
立馬頻驚曙，垂簾卻避寒。
可憐同宦者，應悟下流難。

絲桐本異質，音響合自然。
吾觀造化意，二物相因緣。
誤觸龍鳳嘯，靜聞寒夜泉。
心神自安宅，煩慮頓可捐。
何因知久要，絲白漆亦堅。

百川注東海，東海無虛盈。
泥滓不能濁，澄波非益清。
恬然自安流，日照萬里晴。
雲物不隱象，三山共分明。
奈何疾風怒，忽若砥柱傾。
海水雖無心，洪濤亦相驚。
怒號在倏忽，誰識變化情。

春雷起萌蟄，土壤日已疎。
胡能遭盛明，才俊伏里閭。
偃仰遂真性，所求惟斗儲。
披衣出茅屋，盥漱臨清渠。
吾道亦自適，退身保玄虛。
幸無職事牽，且覽案上書。
親友各馳騖，誰當訪敝廬。
思君在何夕，明月照廣除。

掃雪開幽徑，端居望故人。
猶殘臘月酒，更值早梅春。
幾日東城陌，何時曲水濱。
聞閑且共賞，莫待繡衣新。

心同野鶴與塵遠，詩似冰壺見底清。
府縣同趨昨日事，升沈不改故人情。
上陽春晚蕭蕭雨，洛水寒來夜夜聲。
自歎獨爲折腰吏，可憐騘馬路傍行。

燕燕東向來，文鵷亦西飛。
如何不相見，羽翼有高卑。
徘徊到河洛，華屋未及窺。
秋風飄我行，遠與淮海期。
廻首隔煙霧，遙遙兩相思。
陽春自當返，短翮欲追隨。

夾水蒼山路向東，東南山豁大河通。
寒樹依微遠天外，夕陽明滅亂流中。
孤村幾歲臨伊岸，一鴈初晴下朔風。
爲報洛橋遊宦侶，扁舟不繫與心同。

悠悠遠離別，分此歡會難。
如何兩相近，反使心不安。
亂髮思一櫛，垢衣思一浣〈協韻〉。
豈如望友生，對酒起長嘆。
時節異京洛，孟冬天未寒。
廣陵多車馬，日夕自遊盤。
獨我何耿耿，非君誰爲歡。

將違安可懷，宿戀復一方。
家貧無舊業，薄宦各飄颺。
執板身有屬，淹時心恐惶。
拜言不得留，聲結淚滿裳。
漾漾動行舫，亭亭遠相望。
離晨苦須臾，獨往道路長。
蕭條風雨過，得此海氣涼。
感秋意已違，況自結中腸。
推道固當遣，及情豈所忘。
何時共還歸，舉翼鳴春陽。

悽悽去親愛，泛泛入煙霧。
歸棹洛陽人，殘鐘廣陵樹。
今朝此爲別，何處還相遇。
世事波上舟，沿洄安得住。

前舟已眇眇，欲渡誰相持。
秋山起暮鐘，楚雨連滄海。
風波離思滿，宿昔容鬢改。
獨鳥下東南，廣陵何處在。

忽報南昌令，乘驄入郡城。
同時趨府客，此日望塵迎。
文苑臺中妙，冰壺幕下清。
洛陽相去遠，猶使故林榮。

息駕依松嶺，高閣一攀緣。
前瞻路已窮，既詣喜更延。
出巘聽萬籟，入林濯幽泉。
鳴鐘生道心，暮磬空雲煙。
獨往雖暫適，多累終見牽。
方思結茅地，歸息期暮年。

東洛何蕭條，相思邈遐路。
策駕復誰遊，入門無與晤。
還因送歸客，達此緘中素。
屢暌心所歡，豈得顏如故。
所歡不可暌，嚴霜晨淒淒。
如彼萬里行，孤妾守空閨。
臨觴一長嘆，素欲何時諧。

度門能不訪，冒雪屢西東。
已想人如玉，遙憐馬似驄。
乍迷金谷路，稍變上陽宮。
還比相思意，紛紛正滿空。

逍遙東城隅，雙樹寒蔥蒨。
廣庭流華月，高閣凝餘霰。
杜門非養素，抱疾阻良讌。
孰謂無他人，思君歲雲變。
官曹亮先忝，陳躅慙俊彥。
豈知晨與夜，相代不相見。
緘書問所如，詶藻當芬絢。

川上風雨來，須臾滿城闕。
岧嶢青蓮界，蕭條孤興發。
前山遽已淨，陰靄夜來歇。
喬木生夏涼，流雲吐華月。
嚴城自有限，一水非難越。
相望曙河遠，高齋坐超忽。

庭樹忽已暗，故人那不來。
祗因厭煩暑，永日坐霜臺。

官榮多所繫，閑居亦愆期。
高閣猶相望，青山欲暮時。

夙駕祗府命，冒炎不遑息。
百里次雲陽，閭閻問漂溺。
上天屢愆氣，胡不均寸澤。
仰瞻喬樹巔，見此洪流跡。
良苗免湮沒，蔓草生宿昔。
頹墉滿故墟，喜返將安宅。
周旋涉塗潦，側峭緣溝脈。
仁賢憂斯民，賤子甘所役。
公堂衆君子，言笑思與覿。

佛剎出高樹，晨光閭井中。
年深念陳跡，迨此獨忡忡。
零落逢故老，寂寥悲草蟲。
舊宇多改構，幽篁延本叢。
棲止事如昨，芳時去已空。
佳人亦攜手，再往今不同。
新文聊感舊，想子意無窮。

秋簷滴滴對牀寢，山路迢迢聯騎行。
到家俱及東籬菊，何事先歸半日程。

契闊仕兩京，念子亦飄蓬。
方來屬追往，十載事不同。
歲晏乃雲至，微褐還未充。
慘悽遊子情，風雪自關東。
華觴發懽顏，嘉藻播清風。
始此盈抱恨，曠然一夕中。
善蘊豈輕售，懷才希國工。
誰當念素士，零落歲華空。

颯至池館涼，靄然和曉霧。
蕭條集新荷，氤氳散高樹。
閑居興方澹，默想心已屢。
暫出仍濕衣，況君東城住。

夏景已難度，懷賢思方續。
喬樹落疎陰，微風散煩燠。
傷離枉芳札，忻遂見心曲。
藍上舍已成，田家雨新足。
託鄰素多欲，殘帙猶見束。
日夕上高齋，但望東原綠。

滿郭春風嵐已昏，鴉棲散吏掩重門。
雖居世網常清淨，夜對高僧無一言。

靡靡寒欲收，靄靄陰還結。
晨起望南端，千林散春雪。
妍光屬瑤階，亂緒陵新節。
無爲掩扉臥，獨守袁生轍。

升陽曖春物，置酒臨芳席。
高宴闕英僚，衆賓寡懽懌。
是時尚多壘，板築興頹壁。
羇旅念越疆，領徒方祗役。
如何嘉會日，當子憂勤夕。
西郊鬱已茂，春嵐重如積。
何當返徂雨，雜英紛可惜。

邐迤曙雲薄，散漫東風來。
青山滿春野，微雨灑輕埃。
吏局勞佳士，賓筵得上才。
終朝狎文墨，高興共徘徊。

宦遊三十載，田野久已疎。
休沐遂茲日，一來還故墟。
山明宿雨霽，風煖百卉舒。
泓泓野泉潔，熠熠林光初。
竹木稍摧翳，園場亦荒蕪。
俯驚鬢已衰，周覽昔所娛。
存沒惻私懷，遷變傷里閭。
欲言少留心，中復畏簡書。
世道良自退，榮名亦空虛。
與子終攜手，歲晏當來居。

宰邑分甸服，夙駕朝上京。
是時當暮春，休沐集友生。
抗志青雲表，俱踐高世名。
樽酒且歡樂，文翰亦縱橫。
良遊昔所希，累讌夜復明。
晨露含瑤琴，夕風殞素英。
一旦遵歸路，伏軾出京城。
誰言再念別，忽若千里行。
閑閤寡喧訟，端居結幽情。
況茲晝方永，展轉何由平。

絕岸臨西野，曠然塵事遙。
清川下邐迤，茅棟上岧嶢。
翫月愛佳夕，望山屬清朝。
俯砌視歸翼，開襟納遠飆。
等陶辭小秩，效朱方負樵。
閑遊忽無累，心跡隨景超。
明世重才彥，雨露降丹霄。
羣公正雲集，獨予忻寂寥。

同心忽已別，昨事方成昔。
幽徑還獨尋，綠苔見行跡。
秋齋正蕭散，煙水易昏夕。
憂來結幾重，非君不可釋。

碧澗蒼松五粒稀，侵雲採去露沾衣。
夜啓羣僊合靈藥，朝思俗侶寄將歸。
道場齋戒今初服，人事葷羶已覺非。
一望嵐峰拜還使，腰間銅印與心違。

束帶自衡門，奉命宰王畿。
君侯枉高鑒，舉善掩瑕疵。
斯民本已安，工拙兩無施。
何以酬明德，歲晏不磷緇。
時節乃來集，欣懷方載馳。
平明大府開，一得拜光輝。
溫如春風至，肅若嚴霜威。
羣屬所載瞻，而忘倦與飢。
公堂燕華筵，禮罷復言辭。
將從平門道，憩車灃水湄。
山川降嘉歲，草木蒙潤滋。
孰雲還本邑，懷戀獨遲遲。

補吏多下遷，罷歸聊自度。
園廬既蕪沒，煙景空澹泊。
閑居養疴瘵，守素甘葵藿。
顏鬢日衰耗，冠帶亦寥落。
青苔已生路，綠筠始分籜。
夕氣下遙陰，微風動疎薄。
草玄良見誚，杜門無請託。
非君好事者，誰來顧寂寞。

蕭散人事憂，迢遰古原行。
春風日已暄，百草亦復生。
躋閣謁金像，攀雲造禪扃。
新景林際曙，雜花川上明。
徂歲方緬邈，陳事尚縱橫。
溫泉有佳氣，馳道指京城。
攜手思故日，山河留恨情。
存者邈難見，去者已冥冥。
臨風一長慟，誰畏行路驚。

飛閣凌太虛，晨躋鬱崢嶸。
驚飆觸懸檻，白雲冒層甍。
太陰布其地，密雨垂八紘。
仰觀固不測，俯視但冥冥。
感此窮秋氣，沈鬱命友生。
及時未高步，羇旅遊帝京。
聖朝無隱才，品物俱昭形。
國士秉繩墨，何以表堅貞。
寸心東北馳，思與一會幷。
我車夙已駕，將逐晨風征。
郊塗住成淹，默默阻中情。

幽人寂不寐，木葉紛紛落。
寒雨暗深更，流螢度高閣。
坐使青燈曉，還傷夏衣薄。
寧知歲方晏，離居更蕭索。

淒淒感時節，望望臨灃涘。
翠嶺明華秋，高天澄遙滓。
川寒流愈迅，霜交物初委。
林葉索已空，晨禽迎飆起。
時菊乃盈泛，濁醪自爲美。
良遊雖可娛，殷念在之子。
人生不自省，營欲無終已。
孰能同一酌，陶然冥斯理。

養病愜清夏，郊園敷卉木。
牕夕含澗涼，雨餘愛筠綠。
披懷始高詠，對琴轉幽獨。
仰子遊羣英，吐詞如蘭馥。
還聞枉嘉藻，佇望延昏旭。
唯見草青青，閉戶灃水曲。

寂寞到城闕，惆悵返柴荊。
端居無所爲，念子遠徂征。
夏晝人已息，我懷獨未寧。
忽從東齋起，兀兀尋澗行。
罥罣叢榛密，披玩孤花明。
曠然西南望，一極山水情。
周覽同遊處，逾恨阻音形。
壯圖非旦夕，君子勤令名。
勿復久留燕，蹉跎在北京。

湛湛嘉樹陰，清露夜景沈。
悄然羣物寂，高閣似陰岑。
方以玄默處，豈爲名跡侵。
法妙不知歸，獨此抱沖襟。
齋舍無餘物，陶器與單衾。
諸生時列坐，共愛風滿林。

臨流一舒嘯，望山意轉延。
隔林分落景，餘霞明遠川。
首起趣東作，已看耘夏田。
一從民里居，歲月再徂遷。
昧質得全性，世名良自牽。
行忻攜手歸，聊復飲酒眠。

萬木叢雲出香閣，西連碧澗竹林園。
高齋猶宿遠山曙，微霰下庭寒雀喧。
道心淡泊對流水，生事蕭疎空掩門。
時憶故交那得見，曉排閶闔奉明恩。

宿昔清都燕，分散各西東。
車馬行跡在，霜雪竹林空。
方軫故五念，誰復一樽同。
聊披道書暇，還此聽松風。

谷鳥時一囀，田園春雨餘。
光風動林早，高牕照日初。
獨飲澗中水，吟詠老氏書。
城闕應多事，誰憶此閑居。

芳園知夕燕，西郊已獨還。
誰言不同賞，俱是醉花間。

山高鳴過雨，澗樹落殘花。
非關春不待，當由期自賒。

思懷在雲闕，泊素守中林。
出處雖殊跡，明月兩知心。

停車欲去繞叢竹，偏愛新筠十數竿。
莫遣兒童觸瓊粉，留待幽人廻日看。

休沐日雲滿，沖然將罷觀。
嚴車候門側，晨起正朝冠。
山澤含餘雨，川澗注驚湍。
攬轡遵東路，廻首一長嘆。
居人已不見，高閣在林端。

暝色起煙閣，沈抱積離憂。
況茲風雨夜，蕭條梧葉秋。
空宇感涼至，頹顏驚歲周。
日夕遊闕下，山水憶同遊。

華簪豈足戀，幽林徒自違。
遙知別後意，寂寞掩郊扉。
廻首昆池上，更羨爾同歸。

南望青山滿禁闈，曉陪鴛鷺正差池。
共愛朝來何處雪，蓬萊宮裏拂松枝。

