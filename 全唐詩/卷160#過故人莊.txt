
迎氣當春至，承恩喜雪來。
潤從河漢下，花逼豔陽開。
不覩豐年瑞，焉知燮理才。
撒鹽如可擬，願糝和羹梅。

忽示登高作，能寬旅寓情。
弦歌既多暇，山水思微清。
草得風光動，虹因雨氣成。
謬承巴里和，非敢應同聲。

風吹沙海雪，漸作柳園春。
宛轉隨香騎，輕盈伴玉人。
歌疑郢中客，態比洛川神。
今日南歸楚，雙飛似入秦。

楚萬重陽日，羣公賞讌來。
共乘休沐暇，同醉菊花杯。
逸思高秋發，歡情落景催。
國人咸寡和，遙媿洛陽才。

八月湖水平，涵虛混太清。
氣蒸雲夢澤，波撼岳陽城。
欲濟無舟楫，端居恥聖明。
坐觀垂釣者，徒有羨魚情。

蜀琴久不弄，玉匣細塵生。 
絲脆弦將斷，金徽色尚榮。 
知音徒自惜，聾俗本相輕。 
不遇鍾期聽，誰知鸞鳳聲。

拂衣何處去，高枕南山南。
欲徇五斗祿，其如七不堪。
早朝非晚起，束帶異抽簪。
因向智者說，遊魚思舊潭。

聞君息陰地，東郭柳林間。
左右瀍澗水，門庭緱氏山。
抱琴來取醉，垂釣坐乘閑。
歸客莫相待，尋源殊未還。

龍沙豫章北，九日掛帆過。
風俗因時見，湖山發興多。
客中誰送酒，櫂裏自成歌。
歌竟乘流去，滔滔任夕波。

正字芸香閣，幽人竹素園。
經過宛如昨，歸臥寂無喧。
高鳥能擇木，羚羊漫觸藩。
物情今已見，從此願忘言。

洞庭秋正闊，余欲泛歸船。
莫辨荊吳地，唯餘水共天。
渺瀰江樹沒，合沓海潮連。
遲爾爲舟楫，相將濟巨川。

一丘常欲臥，三徑苦無資。
北土非吾願，東林懷我師。
黃金然桂盡，壯志逐年衰。
日夕涼風至，聞蟬但益悲。

我行窮水國，君使入京華。 
相去日千里，孤帆天一涯。 
臥聞海潮至，起視江月斜。 
借問同舟客，何時到永嘉。

卜洛成周地，浮杯上巳筵。
鬬雞寒食下，走馬射堂前。
垂柳金堤合，平沙翠幕連。
不知王逸少，何處會羣賢。

故人荊府掾，尚有柏臺威。
移職自樊衍，芳聲聞帝畿。
昔余臥林巷，載酒過柴扉。
松菊無時賞，鄉園欲懶歸。

春堤楊柳發，憶與故人期。
草木本無意，榮枯自有時。
山陰定遠近，江上日相思。
不及蘭亭會，空吟祓禊詩。

江路經廬阜，松門入虎谿。
聞君尋寂樂，清夜宿招提。
石鏡山精怯，禪枝怖鴿棲。
一燈如悟道，爲照客心迷。

山暝聽猿愁，滄江急夜流。
風鳴兩岸葉，月照一孤舟。
建德非吾土，維揚憶舊遊。
還將兩行淚，遙寄海西頭。

沿泝非便習，風波厭苦辛。
忽聞遷谷鳥，來報五陵春。
嶺北回征帆，巴東問故人。
桃源何處是，遊子正迷津。

田家春事起，丁壯就東陂。
殷殷雷聲作，森森雨足垂。
海虹晴始見，河柳潤初移。
予意在耕鑿，因君問土宜。

行乏憩予駕，依然見汝墳。
洛川方罷雪，嵩嶂有殘雲。
曳曳半空裏，明明五色分。
聊題一時興，因寄盧徵君。

海上求仙客，三山望幾時。
焚香宿華頂，裛露采靈芝。
屢躡莓苔滑，將尋汗漫期。
倘因松子去，長與世人辭。

犯霜驅曉駕，數里見唐城。
旅館歸心逼，荒村客思盈。
訪人留後信，策蹇赴前程。
欲識離魂斷，長空聽雁聲。

弊廬在郭外，素產惟田園。
左右林野曠，不聞朝市喧。
釣竿垂北澗，樵唱入南軒。
書取幽棲事，將尋靜者論。

養疾衡簷下，由來浩氣真。
五行將禁火，十步任尋春。
致敬惟桑梓，邀歡即主人。
回看後彫色，青翠有松筠。

去國似如昨，倏然經杪秋。
峴山不可見，風景令人愁。
誰采籬下菊，應閑池上樓。
宜城多美酒，歸與葛彊遊。

向夕槐煙起，蔥蘢池館曛。
客中無偶坐，關外惜離羣。
燭至螢光滅，荷枯雨滴聞。
永懷芸閣友，寂寞滯揚雲。

朝來登陟處，不似豔陽時。
異縣殊風物，羈懷多所思。
剪花驚歲早，看柳訝春遲。
未有南飛雁，裁書欲寄誰。

木落雁南度，北風江上寒。
我家襄水上，遙隔楚雲端。
鄉淚客中盡，孤帆天際看。
迷津欲有問，平海夕漫漫。

林園雖少事，幽獨自多違。
向夕開簾坐，庭陰落景微。
鳥過煙樹宿，螢傍水軒飛。
感念同懷子，京華去不歸。

上國山河列，賢王邸第開。
故人分職去，潘令寵行來。
冠蓋趨梁苑，江湘失楚材。
豫愁軒騎動，賓客散池臺。

夕曛山照滅，送客出柴門。
惆悵野中別，殷勤岐路言。
茂林予偃息，喬木爾飛翻。
無使谷風誚，須令友道存。

十五綵衣年，承歡慈母前。
孝廉因歲貢，懷橘向秦川。
四座推文舉，中郎許仲宣。
泛舟江上別，誰不仰神仙。

我家南渡頭，慣習野人舟。
日夕弄清淺，林湍逆上流。
山河據形勝，天地生豪酋。
君意在利往，知音期自投。

才有幕中士，寧無塞上勳。
漢兵將滅虜，王粲始從軍。
旌斾邊庭去，山川地脈分。
平生一匕首，感激贈夫君。

聞君馳綵騎，躞蹀指南荊。
爲結潘楊好，言過鄢郢城。
摽梅詩有贈，羔雁禮將行。
今夜神仙女，應來感夢情。

寂寂竟何待，朝朝空自歸。
欲尋芳草去，惜與故人違。
當路誰相假，知音世所稀。
秪應守索寞，還掩故園扉。

兄弟遊吳國，庭闈戀楚關。
已多新歲感，更餞白眉還。
歸泛西江水，離筵北固山。
鄉園欲有贈，梅柳著先攀。

貴賤平生隔，軒車是日來。
青陽一覯止，雲路豁然開。
祖道衣冠列，分亭驛騎催。
方期九日聚，還待二星回。

清旦江天迥，涼風西北吹。
白雲向吳會，征帆亦相隨。
想到耶溪日，應探禹穴奇。
仙書倘相示，予在此山陲。

水國無邊際，舟行共使風。
羨君從此去，朝夕見鄉中。
予亦離家久，南歸恨不同。
音書若有問，江上會相逢。

男兒一片氣，何必五車書。
好勇方過我，多才便起予。
運籌將入幕，養拙就閑居。
正待功名遂，從君繼兩疎。

桃花春水漲，之子忽乘流。
峴首辭蛟浦，江中問鶴樓。
贈君青竹杖，送爾白蘋洲。
應是神仙子，相期汗漫遊。

公子戀庭闈，勞歌涉海涯。
水乘舟檝去，親望老萊歸。
斜日催烏鳥，清江照綵衣。
平生急難意，遙仰鶺鴒飛。

片玉來誇楚，治中作主人。
江山增潤色，詞賦動陽春。
別館當虛敞，離情任吐伸。
因聲兩京舊，誰念臥漳濱。

楚關望秦國，相去千里餘。 
州縣勤王事，山河轉使車。 
祖筵江上列，離恨別前書。 
願及芳年賞，嬌鶯二月初。

早聞牛渚詠，今見鶺鴒心。
羽翼嗟零落，悲鳴別故林。
蒼梧白雲遠，煙水洞庭深。
萬里獨飛去，南風遲爾音。

舊國余歸楚，新年子北征。 
掛帆愁海路，分手戀朋情。 
日夕故園意，汀洲春草生。 
何時一杯酒，重與季鷹傾。

吾道昧所適，驅車還向東。
主人開舊館，留客醉新豐。
樹繞溫泉綠，塵遮晚日紅。
拂衣從此去，高步躡華嵩。

何幸遇休明，觀光來上京。
相逢武陵客，獨送豫章行。
隨牒牽黃綬，離羣會墨卿。
江南佳麗地，山水舊難名。

南國辛居士，言歸舊竹林。
未逢調鼎用，徒有濟川心。
予亦忘機者，田園在漢陰。
因君故鄉去，遙寄式微吟。

惜爾懷其寶，迷邦倦客遊。
江山歷全楚，河洛越成周。
道路疲千里，鄉園老一丘。
知君命不偶，同病亦同憂。

奉使推能者，勤王不暫閑。
觀風隨按察，乘騎度荊關。
送別登何處，開筵舊峴山。
征軒明日遠，空望郢門間。

導漾自嶓冢，東流爲漢川。
維桑君有意，解纜我開筵。
雲雨從茲別，林端意渺然。
尺書能不恡，時望鯉魚傳。

西上遊江西，臨流恨解攜。
千山疊成嶂，萬水瀉爲溪。
石淺流難泝，藤長險易躋。
誰憐問津者，歲晏此中迷。

士有不得志，棲棲吳楚間。
廣陵相遇罷，彭蠡泛舟還。
檣出江中樹，波連海上山。
風帆明日遠，何處更追攀。

獻策金門去，承歡綵服違。
以吾一日長，念爾聚星稀。
昏定須溫席，寒多未授衣。
桂枝如已擢，早逐雁南飛。

白日既雲暮，朱顏亦已酡。
畫堂初點燭，金幌半垂羅。
長袖平陽曲，新聲子夜歌。
從來慣留客，茲夕爲誰多。

側聽弦歌宰，文書游夏徒。
故園欣賞竹，爲邑幸來蘇。
華省曾聯事，仙舟復與俱。
欲知臨泛久，荷露漸成珠。

邑有弦歌宰，翔鸞狎野鷗。
眷言華省舊，暫拂海池遊。
鬱島藏深竹，前溪對舞樓。
更聞書即事，雲物是清秋。

甲第開金穴，榮期樂自多。
櫪嘶支遁馬，池養右軍鵝。
竹引攜琴入，花邀載酒過。
山公來取醉，時唱接䍦歌。

言避一時暑，池亭五月開。
喜逢金馬客，同飲玉人杯。
舞鶴乘軒至，遊魚擁釣來。
座中殊未起，簫管莫相催。

林臥愁春盡，開軒覽物華。
忽逢青鳥使，邀入赤松家。
丹竈初開火，仙桃正落花。
童顏若可駐，何惜醉流霞。

瑞雪初盈尺，寒宵始半更。 
列筵邀酒伴，刻燭限詩成。 
香炭金爐煖，嬌弦玉指清。 
醉來方欲臥，不覺曉雞鳴。

世業傳珪組，江城佐股肱。
高齋徵學問，虛薄濫先登。
講論陪諸子，文章得舊朋。
士元多賞激，衰病恨無能。

人事有代謝，往來成古今。
江山留勝跡，我輩復登臨。
水落魚梁淺，天寒夢澤深。
羊公碑尚在，讀罷淚沾襟。

水樓一登眺，半出青林高。
帟幕英僚敞，芳筵下客叨。
山藏伯禹穴，城壓伍胥濤。
今日觀溟漲，垂綸學釣鼇。

吾友太乙子，餐霞臥赤城。 
欲尋華頂去，不憚惡谿名。 
歇馬憑雲宿，揚帆截海行。 
高高翠微裡，遙見石樑橫。

秋入詩人意，巴歌和者稀。
泛湖同逸旅，吟會是思歸。
白簡徒推薦，滄洲已拂衣。
杳冥雲外去，誰不羨鴻飛。

掛席幾千里，名山都未逢。 
泊舟潯陽郭，始見香爐峰。 
嘗讀遠公傳，永懷塵外蹤。 
東林精舍近，日暮但聞鐘。

獨步人何在，嵩陽有故樓。 
歲寒問耆舊，行縣擁諸候。 
林莽北彌望，沮漳東會流。 
客中遇知己，無復越鄉憂。

武陵川路狹，前櫂入花林。
莫測幽源裏，仙家信幾深。
水回青嶂合，雲度綠溪陰。
坐聽閑猿嘯，彌清塵外心。

百里聞雷震，鳴弦暫輟彈。
府中連騎出，江上待潮觀。
照日秋雲廻，浮天渤澥寬。
驚濤來似雪，一坐凜生寒。

主人新邸第，相國舊池臺。
館是招賢闢，樓因教舞開。
軒車人已散，簫管鳳初來。
今日龍門下，誰知文舉才。

水亭涼氣多，閑櫂晚來過。
澗影見松竹，潭香聞芰荷。
野童扶醉舞，山鳥助酣歌。
幽賞未雲徧，煙光奈夕何。

故人來自遠，邑宰復初臨。
執手恨爲別，同舟無異心。
沿洄洲渚趣，演漾弦歌音。
誰識躬耕者，年年梁甫吟。

共喜年華好，來遊水石間。
煙容開遠樹，春色滿幽山。
壺酒朋情洽，琴歌野興閑。
莫愁歸路暝，招月伴人還。

南紀西江闊，皇華御史雄。
截流寧假楫，掛席自生風。
僚宷爭攀鷁，魚龍亦避驄。
坐聽白雲唱，翻入櫂歌中。

萬山青嶂曲，千騎使君遊。 
神女鳴環佩，仙郎接獻酬。 
遍觀雲夢野，自愛江城樓。 
何必東南守，空傳沈隱侯。

海亭秋日望，委曲見江山。
染翰聊題壁，傾壺一解顏。
歌逢彭澤令，歸賞故園間。
予亦將琴史，棲遲共取閑。

河縣柳林邊，河橋晚泊船。
文叨才子會，官喜故人連。
笑語同今夕，輕肥異往年。
晨風理歸櫂，吳楚各依然。

傲吏非凡吏，名流即道流。 
隱居不可見，高論莫能酬。 
水接仙源近，山藏鬼谷幽。 
再來迷處所，花下問漁舟。

龍象經行處，山腰度石關。
屢迷青嶂合，時愛綠蘿閑。
宴息花林下，高談竹嶼間。
寥寥隔塵事，疑是入雞山。

欣逢柏臺友，共謁聰公禪。
石室無人到，繩牀見虎眠。
陰崖常抱雪，枯澗爲生泉。
出處雖雲異，同歡在法筵。

出谷未停午，到家日已曛。
回瞻下山路，但見牛羊羣。
樵子暗相失，草蟲寒不聞。
衡門猶未掩，佇立望夫君。

夏日茅齋裏，無風坐亦涼。
竹林深筍穊，藤架引梢長。
燕覓巢窠處，蜂來造蜜房。
物華皆可翫，花橤四時芳。

釋子彌天秀，將軍武庫才。
橫行塞北盡，獨步漢南來。
貝葉傳金口，山樓作賦開。
因君振嘉藻，江楚氣雄哉。

誤入桃源裡，初憐竹逕深。 
方知仙子宅，未有世人尋。 
舞鶴過閒砌，飛猿嘯密林。 
漸通玄妙理，深得坐忘心。

支遁初求道，深公笑買山。
何如石巖趣，自入戶庭間。
苔潤春泉滿，蘿軒夜月閑。
能令許玄度，吟臥不知還。

人事一朝盡，荒蕪三徑休。
始聞漳浦臥，奄作岱宗遊。
池水猶含墨，風雲已落秋。
今宵泉壑裏，何處覓藏舟。

彭澤先生柳，山陰道士鵝。
我來從所好，停策漢陰多。
重以觀魚樂，因之鼓枻歌。
崔徐跡未朽，千載揖清波。

帶雪梅初煖，含煙柳尚青。
來窺童子偈，得聽法王經。
會理知無我，觀空厭有形。
迷心應覺悟，客思未遑寧。

給園支遁隱，虛寂養身和。
春晚羣木秀，間關黃鳥歌。
林棲居士竹，池養右軍鵝。
炎月北窗下，清風期再過。

義公習禪處，結構依空林。
戶外一峰秀，階前羣壑深。
夕陽連雨足，空翠落庭陰。
看取蓮花淨，應知不染心。

白鶴青巖半，幽人有隱居。
階庭空水石，林壑罷樵漁。
歲月青松老，風霜苦竹疎。
覩茲懷舊業，回策返吾廬。

精舍買金開，流泉遶砌回。
芰荷薰講席，松柏映香臺。
法雨晴飛去，天花晝下來。
談玄殊未已，歸騎夕陽催。

池上青蓮宇，林間白馬泉。
故人成異物，過客獨潸然。
既禮新松塔，還尋舊石筵。
平生竹如意，猶掛草堂前。

與君園廬竝，微尚頗亦同。
耕釣方自逸，壺觴趣不空。
門無俗士駕，人有上皇風。
何處先賢傳，惟稱龐德公。

弱歲早登龍，今來喜再逢。
如何春月柳，猶憶歲寒松。
煙火臨寒食，笙歌達曙鐘。
喧喧鬬雞道，行樂羨朋從。

聞就龐公隱，移居近洞湖。
興來林是竹，歸臥谷名愚。
掛席樵風便，開軒琴月孤。
歲寒何用賞，霜落故園蕪。

府僚能枉駕，家醞復新開。
落日池上酌，清風松下來。
廚人具雞黍，稚子摘楊梅。
誰道山公醉，猶能騎馬回。

二月湖水清，家家春鳥鳴。
林花掃更落，徑草踏還生。
酒伴來相命，開尊共解酲。
當杯已入手，歌妓莫停聲。

我愛陶家趣，園林無俗情。
春雷百卉坼，寒食四鄰清。
伏枕嗟公幹，歸山羨子平。
年年白社客，空滯洛陽城。

故人具雞黍，邀我至田家。 
綠樹村邊合，青山郭外斜。 
開筵面場圃，把酒話桑麻。 
待到重陽日，還來就菊花。

山公能飲酒，居士好彈箏。
世外交初得，林中契已幷。
納涼風颯至，逃暑日將傾。
便就南亭裏，餘尊惜解酲。

北闕休上書，南山歸敝廬。
不才明主棄，多病故人疎。
白髮催年老，青陽逼歲除。
永懷愁不寐，松月夜窗虛。

樵牧南山近，林閭北郭賒。
先人留素業，老圃作鄰家。
不種千株橘，惟資五色瓜。
邵平能就我，開徑剪蓬麻。

家本洞湖上，歲時歸思催。
客心徒欲速，江路苦邅回。
殘凍因風解，新正度臘開。
行看武昌柳，髣髴映樓臺。

掛席東南望，青山水國遙。
舳艫爭利涉，來往接風潮。
問我今何去，天台訪石橋。
坐看霞色曉，疑是赤城標。

皇皇三十載，書劒兩無成。
山水尋吳越，風塵厭洛京。
扁舟泛湖海，長揖謝公卿。
且樂杯中物，誰論世上名。

已失巴陵雨〈一作「已失五陵道」〉，猶逢蜀坂泥。
天開斜景遍，山出晚雲低。
餘濕猶霑草，殘流尚入溪。
今宵有明月，鄉思遠悽悽。

遠遊經海嶠，返櫂歸山阿。
日夕見喬木，鄉關在伐柯。
愁隨江路盡，喜入郢門多。
左右看桑土，依然即匪他。

日暮馬行疾，城荒人住稀。
聽歌知近楚，投館忽如歸。
魯堰田疇廣，章陵氣色微。
明朝拜嘉慶，須著老萊衣。

他鄉逢七夕，旅館益羇愁。
不見穿鍼婦，空懷故國樓。
緒風初減熱，新月始臨秋。
誰忍窺河漢，迢迢問鬥牛。

星羅牛渚夕，風退鷁舟遲。
浦漵嘗同宿，煙波忽間之。
榜歌空裏失，船火望中疑。
明發泛潮海，茫茫何處期。

瘴氣曉氛氳，南山復水雲。
鯤飛今始見，鳥墮舊來聞。
地接長沙近，江從汨渚分。
賈生曾弔屈，予亦痛斯文。

客舟貪利涉，闇裏渡湘川。
露氣聞芳杜，歌聲識采蓮。
榜人投岸火，漁子宿潭煙。
行侶時相問，潯陽何處邊。

迢遞秦京道，蒼茫藏暮天。
窮陰連晦朔，積雪滿山川。
落雁迷沙渚，饑烏集野田。
客愁空佇立，不見有人煙。

客行愁落日，鄉思重相催。
況在他山外，天寒夕鳥來。
雪深迷郢路，雲暗失陽臺。
可歎悽惶子，高歌誰爲媒。

逆旅相逢處，江村日暮時。
衆山遙對酒，孤嶼共題詩。
廨宇鄰蛟室，人煙接島夷。
鄉園萬餘里，失路一相悲。

川暗夕陽盡，孤舟泊岸初。
嶺猿相呌嘯，潭嶂似空虛。
就枕滅明燭，扣舷聞夜漁。
雞鳴問何處，人物是秦餘。

桂檝中流望，京江兩畔明。
林開揚子驛，山出潤州城。
海盡邊陰靜，江寒朔吹生。
更聞楓葉下，淅瀝度秋聲。

昨夜斗回北，今朝歲起東。
我年已強仕，無祿尚憂農。
桑野就耕父，荷鋤隨牧童。
田家占氣候，共說此年豐。

初九未成旬，重陽即此晨。
登高聞古事，載酒訪幽人。
落帽恣歡飲，授衣同試新。
茱萸正可佩，折取寄情親。

雲海泛甌閩，風潮泊島濱。
何知歲除夜，得見故鄉親。
余是乘槎客，君爲失路人。
平生復能幾，一別十餘春。

疇昔通家好，相知無間然。
續明催畫燭，守歲接長筵。
舊曲梅花唱，新正柏酒傳。
客行隨處樂，不見度年年。

閨夕綺窗閉，佳人罷縫衣。 
理琴開寶匣，就枕臥重幃。 
夜久燈花落，薰籠香氣微。 
錦衾重自煖，遮莫曉霜飛

夫壻久離別，青樓空望歸。
妝成卷簾坐，愁思嬾縫衣。
燕子家家入，楊花處處飛。
空牀難獨守，誰爲報金徽。

佳人能畫眉，妝罷出簾帷。
照水空自愛，折花將遺誰。
春情多豔逸，春意倍相思。
愁心極楊柳，一種亂如絲。

一別隔炎涼，君衣忘短長。 
裁縫無處等，以意忖情量。 
畏瘦疑傷窄，防寒更厚裝。 
半啼封裹了，知欲寄誰將。

豔色本傾城，分香更有情。
髻鬟垂欲解，眉黛拂能輕。
舞學平陽態，歌翻子夜聲。
春風狹斜道，含笑待逢迎。

少小學書劒，秦吳多歲年。
歸來一登眺，陵谷尚依然。
豈意餐霞客，溘隨朝露先。
因之問閭里，把臂幾人全。

南國無霜霰，連年對物華。
青林暗換葉，紅橤亦開花。
春去無山鳥，秋來見海槎。
流芳雖可悅，會自泣長沙。

迢遞三巴路，羈危萬里身。
亂山殘雪夜，孤燈異鄉人。
漸與骨肉遠，轉於奴僕親。
那堪正飄泊，來日歲華新。

縣城南面漢江流，江漲開成南雍州。
才子乘春來騁望，羣公暇日坐銷憂。
樓臺晚映青山郭，羅綺晴驕綠水洲。
向夕波搖明月動，更疑神女弄珠遊。

萬歲樓頭望故鄉，獨令鄉思更茫茫。
天寒雁度堪垂淚，日落猿啼欲斷腸。
曲引古堤臨凍浦，斜分遠岸近枯楊。
今朝偶見同袍友，卻喜家書寄八行。

五更鐘漏欲相催，四氣推遷往復回。
帳裏殘燈纔去熖，爐中香氣盡成灰。
漸看春逼芙蓉枕，頓覺寒銷竹葉杯。
守歲家家應未臥，相思那得夢魂來。

青樓曉日珠簾映，紅粉春妝寶鏡催。
已厭交歡憐枕席，相將遊戲繞池臺。
坐時衣帶縈纖草，行即裙裾掃落梅。
更道明朝不當作，相期共鬬管絃來。

關戍惟東井，城池起北辰。
咸歌太平日，共樂建寅春。
雪盡青山樹，冰開黑水濱。
草迎金埒馬，花伴玉樓人。
鴻漸看無數，鶯歌聽欲頻。
何當遂榮擢，歸及柳條新。

共理分荊國，招賢媿不材。
召南風更闡，丞相閣還開。
覯止欣眉睫，沈淪拔草萊。
坐登徐孺榻，頻接李膺杯。
始慰蟬鳴柳，俄看雪間梅。
四時年籥盡，千里客程催。
日下瞻歸翼，沙邊厭曝鰓。
佇聞宣室召，星象列三台。

薊門天北畔，銅柱日南端。
出守聲彌遠，投荒法未寬。
側身聊倚望，攜手莫同歡。
白璧無瑕玷，青松有歲寒。
府中丞相閣，江上使君灘。
興盡回舟去，方知行路難。

望秩宣王命，齋心待漏行。 
青衿列冑子，從事有參卿。 
五馬尋歸路，雙林指化城。 
聞鐘度門近，照膽玉泉清。 
皁蓋依松憩，緇徒擁錫迎。 
天宮上兜率，沙界豁迷明。 
欲就終焉志，恭聞智者名。 
人隨逝水沒，波逐覆舟傾。 
想像若在眼，周流空復情。 
謝公還欲臥，誰與濟蒼生。

放溜下松滋，登舟命楫師。 
詎忘經濟日，不憚冱寒時。 
洗幘豈獨古，濯纓良在茲。 
政成人自理，機息鳥無疑。 
雲物凝孤嶼，江山辨四維。 
晚來風稍急，冬至日行遲。 
臘響驚雲夢，漁歌激楚辭。 
渚宮何處是，川暝欲安之。

韓公是襄士，日賞城西岑。
結搆意不淺，巖潭趣轉深。
皇華一動詠，荊國幾謠吟。
舊徑蘭勿剪，新堤柳欲陰。
砌傍餘怪石，沙上有閑禽。
自牧豫章郡，空瞻楓樹林。
因聲寄流水，善聽在知音。
耆舊眇不接，崔徐無處尋。
物情多貴遠，賢俊豈無今。
遲爾長江暮，澄清一洗心。

返耕意未遂，日夕登城隅。
誰道山林近，坐爲符竹拘。
麗譙非改作，軒檻是新圖。
遠水自嶓冢，長雲吞具區。
願隨江燕賀，羞逐府僚趨。
欲識狂歌者，丘園一豎儒。

上德如流水，安仁道若山。
聞君秉高節，而得奉清顏。
鴻漸昇儀羽，牛刀列下班。
處腴能不潤，居劇體常閑。
去詐人無諂，除邪吏息姦。
欲知清與潔，明月照澄灣。

苦學三十載，閉門江漢陰。
用賢遭聖日，羇旅屬秋霖。
豈直昏墊苦，亦爲權勢沈。
二毛催白髮，百鎰罄黃金。
淚憶峴山墮，愁懷湘水深。
謝公積憤懣，莊舃空謠吟。
躍馬非吾事，狎鷗宜我心。
寄言當路者，去矣北山岑。

別業聞新製，同聲和者多。
還看碧溪答，不羨綠珠歌。
自有陽臺女，朝朝拾翠過。
綺筵鋪錦繡，妝牖閉藤蘿。
秩滿休閑日，春餘景氣和。
仙鳧能作伴，羅襪共凌波。
曲島尋花藥，回潭折芰荷。
更憐斜日照，紅粉豔青娥。

陳平無產業，尼父倦東西。
負郭昔雲翳，問津今亦迷。
未能忘魏闕，空此滯秦稽。
兩見夏雲起，再聞春鳥啼。
懷仙梅福市，訪舊若耶溪。
聖主賢爲寶，君何隱遯棲。

述職撫荊衡，分符襲寵榮。往來看擁傳，前後賴專城。
勿翦棠猶在，波澄水更清。重推江漢理，旋改豫章行。
召父多遺愛，羊公有令名。衣冠列祖道，耆舊擁前旌。
峴首晨風送，江陵夜火迎。無才慙孺子，千里媿同聲。

念爾習詩禮，未曾違戶庭。
平生早偏露，萬里更飄零。
坐棄三牲養，行觀八陣形。
飾裝辭故里，謀策赴邊庭。
壯志吞鴻鵠，遙心伴鶺鴒。
所從文且武，不戰自應寧。

峴山江岸曲，郢水郭門前。
自古登臨處，非今獨黯然。
亭樓明落照，井邑秀通川。
澗竹生幽興，林風入管弦。
再飛鵬激水，一舉鶴沖天。
佇立三荊使，看君駟馬旋。

洞庭去遠近，楓葉早驚秋。
峴首羊公愛，長沙賈誼愁。
土毛無縞紵，鄉味有槎頭。
已抱沈痼疾，更貽魑魅憂。
數年同筆硯，茲夕間衾裯。
意氣今何在，相思望鬥牛。

峴山南郭外，送別每登臨。
沙岸江村近，松門山寺深。
一言予有贈，三峽爾將尋。
祖席宜城酒，征途雲夢林。
蹉跎遊子意，眷戀故人心。
去矣勿淹滯，巴東猿夜吟。

自君理畿甸，予亦經江淮。
萬里書信斷，數年雲雨乖。
歸來休澣日，始得賞心諧。
朱紱恩雖重，滄州趣每懷。
樹低新舞閣，山對舊書齋。
何以發秋興，陰蟲鳴夜堦。

甲第金張館，門庭車騎多。
家封漢陽郡，文會楚材過。
曲島浮觴酌，前山入詠歌。
妓堂花映發，書閣柳逶迤。
玉指調箏柱，金泥飾舞羅。
寧知書劒者，歲月獨蹉跎。

畫堂觀妙妓，長夜正留賓。
燭吐蓮花豔，妝成桃李春。
髻鬟低舞席，衫袖掩歌脣。
汗濕偏宜粉，羅輕詎著身。
調移箏柱促，歡會酒杯頻。
倘使曹王見，應嫌洛浦神。

宇宙誰開闢，江山此鬱盤。
登臨今古用，風俗歲時觀。
地理荊州分，天涯楚塞寬。
百城今刺史，華省舊郎官。
共美重陽節，俱懷落帽歡。
酒邀彭澤載，琴輟武城彈。
獻壽先浮菊，尋幽或藉蘭。
煙虹鋪藻翰，松竹掛衣冠。
叔子神如在，山公興未闌。
傳聞騎馬醉，還向習池看。

閣道乘空出，披軒遠目開。 
逶迤見江勢，客至屢緣回。 
茲郡何填委，遙山復幾哉。 
蒼蒼皆草木，處處盡樓臺。 
驟雨一陽散，行舟四海來。 
鳥歸餘興遠，周覽更裴回。

半空躋寶塔，晴望盡京華。
竹遶渭川遍，山連上苑斜。
四門開帝宅，阡陌俯人家。
累劫從初地，爲童憶聚沙。
一窺功德見，彌益道心加。
坐覺諸天近，空香送落花〈一無一窺功德見二句〉。

試覽鏡湖物，中流到底清。
不知鱸魚味，但識鷗鳥情。
帆得樵風送，春逢穀雨晴。
將探夏禹穴，稍背越王城。
府掾有包子，文章推賀生。
滄浪醉後唱，因此寄同聲。

誰家無風月，此地有琴尊。山水會稽郡，詩書孔氏門。
再來值秋杪，高閣夜無喧。華燭罷然蠟，清絃方奏鵾。
沈生隱侯胤，朱子買臣孫。好我意不淺，登茲共話言。

百里行春返，清流逸興多。 
鷁舟隨雁泊，江火共星羅。 
已救田家旱，仍醫俗化訛。 
文章推後輩，風雅激頹波。 
高岸迷陵谷，新聲滿棹歌。 
猶憐不才子，白首未登科。

石壁開金像，香山倚鐵圍。
下生彌勒見，回向一心歸。
竹柏禪庭古，樓臺世界稀。
夕嵐增氣色，餘照發光輝。
講席邀談柄，泉堂施浴衣。
願承功德水，從此濯塵機。

郎官舊華省，天子命分憂。
襄土歲頻旱，隨車雨再流。
雲陰自南楚，河潤及東周。
廨宇宜新霽，田家賀有秋。
竹間殘照入，池上夕陽浮。
寄謝東陽守，何如八詠樓。

晚憩支公室，故人逢右軍。
軒窗避炎暑，翰墨動新文。
竹蔽簷前日，雨隨堦下雲。
周遊清蔭徧，吟臥夕陽曛。
江靜櫂歌歇，溪深樵語聞。
歸途未忍去，攜手戀清芬。

卜築因自然，檀溪不更穿。
園廬二友接，水竹數家連。
直與南山對，非關選地偏〈一本此下有「卜鄰依孟母，共井讓王宣。曾是歌三樂，仍聞詠五篇」四句〉。
草堂時偃曝，蘭枻日周旋。
外事情都遠，中流性所便。
閑垂太公釣，興發子猷船。
余亦幽棲者，經過竊慕焉。
梅花殘臘月，柳色半春天。
鳥泊隨陽雁，魚藏縮項鯿。
停杯問山簡，何似習池邊。

郡守虛陳榻，林間召楚材。
山川祈雨畢，雲物喜晴開。
抗禮尊縫掖，臨流揖渡杯。
徒攀朱仲李，誰薦和羹梅。
翰墨緣情製，高深以意裁。
滄洲趣不遠，何必問蓬萊。

搖艇候明發，花源弄晚春。
在山懷綺季，臨漢憶荀陳。
上巳期三月，浮杯興十旬。
坐歌空有待，行樂恨無鄰。
日晚蘭亭北，煙開曲水濱。
浴蠶逢奼女，采艾值幽人。
石壁堪題序，沙場好解紳。
羣公望不至，虛擲此芳晨。

習公有遺坐，高在白雲陲。 
樵子不見識，山僧賞自知。 
以余為好事，攜手一來窺。 
竹露閒夜滴，松風清晝吹。 
從來抱微尚，況復感前規。 
於此無奇策，蒼生奚以為。

八解禪林秀，三明給苑才。
地偏香界遠，心淨水亭開。
傍險山查立，尋幽石逕回。
瑞花長自下，靈藥豈須栽。
碧網交紅樹，清泉盡綠苔。
戲魚聞法聚，閑鳥誦經來。
棄象玄應悟，忘言理必該。
靜中何所得，吟詠也徒哉。

漾舟尋水便，因訪故人居。
落日清川裏，誰言獨羨魚。
石潭窺洞徹，沙岸歷紆徐。
竹嶼見垂釣，茅齋聞讀書。
款言忘景夕，清興屬涼初。
回也一瓢飲，賢哉常晏如。

久廢南山田，叨陪東閣賢。
欲隨平子去，猶未獻甘泉。
枕籍琴書滿，褰帷遠岫連。
我來如昨日，庭樹忽鳴蟬。
促織驚寒女，秋風感長年。
授衣當九月，無褐竟誰憐。

異縣非吾土，連山盡綠篁。
平田出郭少，盤坂入雲長。
萬壑歸於漢，千峰劃彼蒼。
猿聲亂楚峽，人語帶巴鄉。
石上攢椒樹，藤間綴蜜房。
雪餘春未煖，嵐解晝初陽。
征馬疲登頓，歸帆愛渺茫。
坐欣沿溜下，信宿見維桑。

西塞沿江島，南陵問驛樓。
湖平津濟闊，風止客帆收。
去去懷前浦，茫茫泛夕流。
石逢羅剎礙，山泊敬亭幽。
火識梅根冶，煙迷楊葉洲。
離家復水宿，相伴賴沙鷗。

灨石三百里，沿洄千嶂間。
沸聲常活活，洊勢亦潺潺。
跳沫魚龍沸，垂藤猿狖攀。
榜人苦奔峭，而我忘險難。
放溜情彌愜，登艫目自閑。
暝帆何處宿，遙指落星灣。

異縣天隅僻，孤帆海畔過。
往來鄉信斷，留滯客情多。
臘月聞雷震，東風感歲和。
蟄蟲驚戶穴，巢鵲眄庭柯。
徒對芳尊酒，其如伏枕何。
歸嶼理舟楫，江海正無波。

四海重然諾，吾嘗聞白眉。
秦城遊俠客，相得半酣時。

日暮田家遠，山中勿久淹。
歸人須早去，稚子望陶潛。

峴首風湍急，雲帆若鳥飛。
憑軒試一問，張翰欲來歸。

遊人五陵去，寶劍值千金。
分手脫相贈，平生一片心。

君登青雲去，予望青山歸。
雲山從此別，淚濕薜蘿衣。

碧溪常共賞，朱邸忽遷榮。
豫有相思意，聞君琴上聲。

異俗非鄉俗，新年改故年。
薊門看火樹，疑是燭龍然。

綺席鋪蘭杜，珠盤折芰荷。
故園留不住，應是戀絃歌。

北澗流恆滿，浮舟觸處通。
沿洄自有趣，何必五湖中。

春眠不覺曉，處處聞啼鳥。
夜來風雨聲，花落知多少。
洛陽訪才子，江嶺作流人。
聞說梅花早，何如北地春。

行至菊花潭，村西日已斜。 
主人登高去，雞犬空在家。

花伴成龍竹，池分躍馬溪。
田園人不見，疑向洞中棲。

北固臨京口，夷山近海濱。
江風白浪起，愁殺渡頭人。

珠彈繁華子，金羈遊俠人。
酒酣白日暮，走馬入紅塵。

八月觀潮罷，三江越海潯。
回瞻魏闕路，空復子牟心。

移舟泊煙渚，日暮客愁新。
野曠天低樹，江清月近人。

向夕問舟子，前程復幾多。
灣頭正堪泊，淮裏足風波。

客醉眠未起，主人呼解酲。
已言雞黍熟，復道甕頭清。

渾成紫檀金屑文，作得琵琶聲入雲。
胡地迢迢三萬里，那堪馬上送明君。
異方之樂令人悲，羌笛胡笳不用吹。
坐看今夜關山月，思殺邊城游俠兒。

試登秦嶺望秦川，遙憶青門春可憐。
仲月送君從此去，瓜時須及邵平田。

荊吳相接水爲鄉，君去春江正淼茫。
日暮征帆何處泊，天涯一望斷人腸。

潮落江平未有風，扁舟共濟與君同。
時時引領望天末，何處青山是越中。

不覺初秋夜漸長，清風習習重淒涼。
炎炎暑退茅齋靜，堦下叢莎有露光。

山頭禪室掛僧衣，窗外無人水鳥飛。
黃昏半在下山路，卻聽泉聲戀翠微。
微雲淡河漢，疎雨滴梧桐〈王士源云：「浩然常閑遊祕省，秋月新霽，諸英聯詩。次當浩然云云，舉坐嗟其清絕，不復爲綴。」〉。
逐逐懷良馭，蕭蕭顧樂鳴〈《省試騏驥長鳴詩》，見《丹陽集》〉。

