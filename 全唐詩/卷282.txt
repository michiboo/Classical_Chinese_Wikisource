
李益，字君虞，姑臧人。大歷四年登進士第，授鄭縣尉。久不調，益不得意，北遊河朔，幽州劉濟闢為從事。嘗與濟詩，有怨望語。憲宗時，召為秘書少監、集賢殿學士，自負才地，多所凌忽，為眾不容，諫官舉其幽州詩句，降居散秩。俄復用為秘書監，遷太子賓客、集賢學士，判院事，轉右散騎常侍。太和初，以禮部尚書致仕卒。益長於歌詩，貞元末，與宗人李賀齊名。每作一篇，教坊樂人以賂求取，唱為供奉歌辭。其《徵人歌》、《早行篇》，好事畫為屏障。集一卷，今編詩二卷。
〈時從司空魚公北征〉
勞者且莫歌，我欲送君觴。 
從軍有苦樂行，此曲樂未央。 
僕居在隴上，隴水斷人腸。 
東過秦宮路，宮路入咸陽。 
時逢漢帝出，諫獵至長楊。 
詎馳遊俠窟，非結少年場。 
一旦承嘉惠，輕身重恩光。 
秉筆參帷帟，從軍至朔方。 
邊地多陰風，草木自淒涼。 
斷絕海雲去，出沒胡沙長。 
參差引雁翼，隱轔騰軍裝。 
劍文夜如水，馬汗凍成霜。 
俠氣五都少，矜功六郡良。 
山河起目前，睚眥死路傍。 
北逐驅獯虜，西臨復舊疆。 
昔還賦餘資，今出乃贏糧。 
一矢弢夏服，我弓不再張。 
寄語丈夫雄，苦樂身自當。

〈一題作塞下曲〉
漢家今上郡，秦塞古長城。 
有日雲長慘，無風沙自驚。 
當今聖天子，不戰四夷平。

妾本蠶家女，不識貴門儀。 
蒿�持玉斧，交結五陵兒。 
十日或一見，九日在路岐。 
人生此夫婿，富貴欲何為。 
楊柳徒可折，南山不可移。 
婦人貴結髮，寧有再嫁資。 
嫁女莫望高，女心願所宜。 
寧從賤相守，不願貴相離。 
藍葉鬱重重，藍花若榴色。 
少婦歸少年，華光自相得。 
誰言配君子，以奉百年身。 
有義即夫婿，無義還他人。 
愛如寒爐火，棄若秋風扇。 
山嶽起面前，相看不相見。 
丈夫非小兒，何用強相知。 
不見朝生菌，易成還易衰。 
征客欲臨路，居人還出門。 
北風河樑上，四野愁雲繁。 
豈不戀我家，夫婿多感恩。 
前程有日月，勳績在河源。 
少婦馬前立，請君聽一言。 
春至草亦生，誰能無別情。 
殷勤展心素，見新莫忘故。 
遙望孟門山，殷勤報君子。 
既為隨陽雁，勿學西流水。 
嘗聞生別離，悲莫悲於此。 
同器不同榮，堂下即千里。 
與君貧賤交，何異萍上水。 
託身天使然，同生復同死。

征人歌且行，北上遼陽城。 
二月戎馬息，悠悠邊草生。 
青山出塞斷，代地入雲平。 
昔者匈奴戰，多聞殺漢兵。 
平生報國憤，日夜角弓鳴。 
勉君萬里去，勿使虜塵驚。

碧草縵如線，去來雙飛燕。 
長門未有春，先入班姬殿。 
梁空繞不息，簷寒窺欲遍。 
今至隨紅萼，昔還悲素扇。 
一別與秋鴻，差池詎相見。

〈時齊分司洛下，有東山之期〉
鳳翔屬明代，羽翼文葳蕤。 
崑崙進琪樹，飛舞下瑤池。 
振儀自西睠，東夏復分釐。 
國典唯平法，伊人方在斯。 
荒寧桁楊肅，芳輝蘭玉滋。 
明質鶩高景，飄颻服纓綏。 
天寒清洛苑，秋夕白雲司。 
況復空巖側，蒼蒼幽桂期。 
歲寒坐流霰，山川猶別離。 
浩思憑尊酒，氛氳獨含辭。

蘅若奪幽色，銜思恍無悰。 
宵長霜霧多，歲晏淮海風。 
團團山中月，三五離夕同。 
露凝朱弦絕，觴至蘭玉空。 
清光液流波，盛明難再逢。 
嘗恐河漢遠，坐窺煙景窮。 
小人諒處陰，君子樹大功。 
永願厲高翼，慰我丹桂叢。

〈得起字〉
留春春竟去，春去花如此。
蝶舞遶應稀，鳥驚飛詎已。
衰紅辭故萼，繁綠扶彫蕊。
自委不勝愁，庭風那更起。

故人惜此去，留琴明月前。 
今來我訪舊，淚灑白雲天。 
詎欲匣孤響，送君歸夜泉。 
撫琴猶可絕，況此故無弦。 
何必雍門奏，然後淚潺湲。

明鏡出匣時，明如雲間月。 
一別青春鑑，回光照華髮。 
美人昔自愛，鞶帶手中結。 
願以三五期，經天無玷缺。

置酒命所歡，憑觴遂為戚。 
日往不再來，茲辰坐成昔。 
百齡非久長，五十將半百。 
胡為勞我形，己鬚還復白。 
西山鸞鶴群，矯矯煙霧翮。 
明霞發金丹，陰洞潛水碧。 
安得凌風羽，崦嵫駐靈魄。 
無然坐衰老，慚歎東陵柏。

旦隨三鳥去，羽節凌霞光。
暮與雙鳧宿，雲車下紫陽。
天壇臨月近，洞水出山長。
海嶠年年別，丘陵徒自傷。

行行上隴頭，隴月暗悠悠。 
萬里將軍沒，回旌隴戍秋。 
誰令嗚咽水，重入故營流。

陰山臨古道，古廟閉山碧。 
落日春草中，搴芳薦瑤席。 
明靈達精意，髣彿如不隔。 
巖雨神降時，回飆入松柏。 
常聞坑儒後，此地返秦璧。 
自古害忠良，神其輔宗祏。

雀噪空城陰，木衰羇思遠。 
已蔽青山望，徒悲白雲晚。 
別離千里風，雨中同一飯。 
開徑說逢康，臨觴方接阮。 
旅宦竟何如，勞飛思自返。

葳蕤凌風竹，寂寞離人觴。 
愴懷非外至，沈鬱自中腸。 
遠行從此始，別袂重淒霜。

天河夜未央，漫漫復蒼蒼。
重君遠行至，及此明目光。
華星暎衰柳，暗水入寒塘。
客心定何似，餘歡方自長。

炎祚昔昏替，皇基此鬱盤。
玄命久已集，撫運良乃艱。
南阨羊腸險，北走雁門寒。
始於一戎定，垂此億世安。
唐風本憂思，王業寔艱難。
中曆雖橫潰，天紀未可干。
聖明所興國，靈嶽固不殫。
咄咄薄遊客，斯言殊不刊。

三考四嶽下，官曹少休沐。 
久負青山諾，今還獲所欲。 
嘗聞玉清洞，金簡受玄籙。 
夙駕昇天行，雲遊恣霞宿。 
平明矯輕策，捫石入空曲。 
仙人古石壇，苔繞青瑤局。 
陽桂凌煙紫，陰蘿冒水綠。
隔世聞丹經，懸泉註明玉。 
前驚羽人會，白日天居肅。 
問我將致辭，笑之自相目。 
竦身雲遂起，仰見雙白鵠。 
墮其一紙書，文字類鳥足。 
視之了不識，三返又三復。 
歸來問方士，舉世莫解讀。 
何必若蜉蝣，然後為跼促。 
鄙哉宦遊子，身志俱降辱。 
再往不及期，勞歌叩山木。

手中青銅鏡，照我少年時。 
衰颯一如此，清光難復持。 
欲令孤月掩，從遣半心疑。 
縱使逢人見，猶勝自見悲。

蒼崖抱寒泉，淪照洞金碧。 
潛鱗孕明晦，山靈閟幽賾。 
前峰何其詭，萬變窮日夕。 
松老風易悲，山秋雲更白。 
故人邑中吏，五里仙霧隔。 
美質簡瓊瑤，英聲鏗金石。 
煩君竟相問，問我此何適。 
我因贊時理，書寄西飛翮。 
哲匠熙百工，日月被光澤。 
大國本多士，荊岑無遺璧。 
高網彌八紘，皇圖明四闢。 
群材既兼暢，顧我在草澤。 
貴無身外名，賤有區中役。 
忽忽百齡內，殷殷千慮迫。 
人生已如寄，在寄復為客。 
舊國不得歸，風塵滿阡陌。

孤雲生西北，從風東南飄。
帝鄉日已遠，蒼梧無還飆。
已矣玄鳳歎，嚴霜集靈苕。
君其勉我懷，歲暮孰不彫。

霜露肅時序，緬然方獨尋。
暗溪遲仙侶，寒澗聞松禽。
寂歷茲夜永，清明秋序深。
微波澹澄夕，煙景含虛林。
素志久淪否，幽懷方自吟。

訪竹越雲崖，即林若溪絕。 
寧知修幹下，漠漠秋苔潔。 
清光溢空曲，茂色臨幽澈。 
採摘愧芳鮮，奉君歲暮節。

別愁已萬緒，離曲方三奏。 
遠宦一辭鄉，南天異風候。 
秦城歲芳老，越國春山秀。 
落日望寒濤，公門閉清晝。 
何用慰相思，裁書寄關右。

委綬來名山，觀奇恣所停。 
山中若有聞，言此不死庭。 
遂逢五老人，一謂西嶽靈。 
或聞樵人語，飛去入昴星。
授我出雲路，蒼然凌石屏。 
視之有文字，乃古黃庭經。 
左右長松列，動搖風露零。 
上蟠千年枝，陰虯負青冥。 
下結九秋霰，流膏為茯苓。 
取之砂石間，異若龜鶴形。 
況聞秦宮女，華髮變已青。 
有如上帝心，與我千萬齡。 
始疑有仙骨，鍊魂可永寧。 
何事逐豪遊，飲啄以羶腥。 
神物亦自閟，風雷護此扃。 
欲傳山中寶，迴策忽已暝。 
乃悲世上人，求醒終不醒。

予本疏放士，朅來非外矯。 
誤落邊塵中，愛山見山少。 
始投清涼宇，門值煙岫表。 
參差互明滅，彩翠竟昏曉。 
泠泠遠風來，過此群木杪。 
英英二三彥，襟曠去煩擾。 
遊川出潛魚，息陰倦飛鳥。 
徇物不可窮，唯於此心了。

〈自朔方行作〉
束髮逢世屯，懷恩抱明義。 
讀書良有感，學劍慚非智。 
遂別魯諸生，來從竇車騎。 
追兵赴邊急，絡馬黃金轡。 
出入燕南陲，由來重意氣。 
自經皋蘭戰，又破樓煩地。 
西北護三邊，東南留一尉。 
時過欻如雲，參差不自意。 
將軍失恩澤，萬事從此異。 
置酒高臺上，薄暮秋風至。 
長戟與我歸，歸來同棄置。 
自酌還自飲，非名又非利。 
歌出易水寒，琴下雍門淚。 
出逢平樂舊，言在天階侍。 
問我從軍苦，自陳少年貴。 
丈夫交四海，徒論身自致。 
漢將不封侯，蘇卿勞遠使。 
今我終此曲，此曲誠不易。 
貴人難識心，何由知忌諱。

邊馬櫪上驚，雄劍匣中鳴。 
半夜軍書致，匈奴寇六城。 
中堅分暗陣，太乙起神兵。 
出沒風雲合，蒼黃豺虎爭。 
今日邊庭戰，緣賞不緣名。

弭蓋出故關，窮秋首邊路。 
問我此何為，平生重一顧。 
風吹山下草，繫馬河邊樹。 
奉役良有期，回瞻終未屢。 
去鄉幸未遠，戎衣今已故。 
豈惟幽朔寒，念我機中素。 
去矣勿復言，所酬知音遇。

〈一作漢宮少年行〉
生長邊城傍，出身事弓馬。 
少年有膽氣，獨獵陰山下。 
偶與匈奴逢，曾擒射鵰者。 
名懸壯士籍，請君少相假。

女羞夫婿薄，客恥主人賤。 
遭遇同眾流，低回愧相見。 
君非青銅鏡，何事空照面。 
莫以衣上塵，不謂心如練。 
人生當榮盛，待士勿言倦。 
君看白日馳，何異弦上箭。

百馬飲一泉，一馬爭上游。 
一馬噴成泥，百馬飲濁流。 
上有滄浪客，對之空歎息。 
自顧纓上塵，裴回終日夕。 
為問泉上翁，何時見沙石。

〈在盱眙界〉
五月渡淮水，南行繞山陂。 
江村遠雞應，竹裡聞繰絲。 
楚女肌髮美，蓮塘煙露滋。 
菱花覆碧渚，黃鳥雙飛時。 
渺渺泝洄遠，憑風託微詞。 
斜光動流睇，此意難自持。 
女歌本輕豔，客行多怨思。 
女蘿蒙幽蔓，擬上青桐枝。

金鐃隨玉節，落日河邊路。 
沙鳴後騎來，雁起前軍度。 
五城鳴斥堠，三秦新召募。 
天寒白登道，塞濁陰山霧。 
仍聞舊兵老，尚在烏蘭戍。 
笳簫漢思繁，旌旗邊色故。 
寢興倦弓甲，勤役傷風露。 
來遠賞不行，鋒交勳乃茂。 
未知朔方道，何年罷兵賦。

連岡出古寺，流睇移芳讌。 
鳥沒漢諸陵，草平秦故殿。 
搖光淺深樹，拂木參差燕。 
春心斷易迷，遠目傷難遍。 
壯日各輕年，暮年方自見。

六州胡兒六蕃語，十歲騎羊逐沙鼠。 
沙頭牧馬孤雁飛，漢軍遊騎貂錦衣。 
雲中征戍三千里，今日征行何歲歸。 
無定河邊數株柳，共送行人一杯酒。 
胡兒起作和蕃歌，齊唱嗚嗚盡垂手。 
心知舊國西州遠，西向胡天望鄉久。 
回頭忽作異方聲，一聲回盡征人首。
蕃音虜曲一難分，似說邊情向塞雲。 
故國關山無限路，風沙滿眼堪斷魂。 
不見天邊青作塚，古來愁殺漢昭君。

我行空磧，見沙之磷磷。 
與草之冪冪，半沒胡兒磨劍石。 
當時洗劍血成川，至今草與沙皆赤。 
我因扣石問以言，水流嗚咽幽草根。 
君寧獨不怪陰燐，吹火熒熒又為碧。 
有鳥自稱蜀帝魂，南人伐竹湘山下。 
交根接葉滿淚痕，請君先問湘江水。 
然我此恨乃可論，秦亡漢絕三十國。 
關山戰死知何極，風飄雨灑水自流。 
此中有冤消不得，為之彈劍作哀吟。 
風沙四起雲沈沈，滿營戰馬嘶欲盡。 
畢昴不見胡天陰，東征曾弔長平苦。 
往往晴明獨風雨，年移代去感精魂。 
空山月暗聞鼙鼓，秦坑趙卒四十萬。 
未若格鬥傷戎虜，聖君破胡為六州。 
六州又盡為胡丘，韓公三城斷胡路。 
漢甲百萬屯邊秋，乃分司空授朔土。 
擁以玉節臨諸侯，漢為一雪萬世讎。 
我今抽刀勒劍石，告爾萬世為唐休。 
又聞招魂有美酒，為我澆酒祝東流。 
殤為魂兮，可以歸還故鄉些。 
沙場地無人兮，爾獨不可以久留。

朝遊碧峰三十六，夜上天壇月邊宿。 
仙人攜我搴玉英，壇上夜半東方明。 
仙鐘撞撞近海日，海中離離三山出。 
霞梯赤城遙可分，霓旌絳節倚彤雲。 
八鸞五鳳紛在御，王母欲上朝元君。 
群仙指此為我說，幾見塵飛滄海竭。 
竦身別我期丹宮，空山處處遺清風。 
九州下視杳未旦，一半浮生皆夢中。 
始知武皇求不死，去逐瀛洲羨門子。

大明曈曈天地分，六龍負日升天門。 
鳳凰飛來銜帝籙，言我萬代金皇孫。 
靈雞鼓舞承天赦，高翔百尺垂朱幡。 
宸居穆清受天曆，建中甲子合上元。 
昊穹景命即已至，王事乃可酬乾坤。 
升中告成答玄貺，泥金檢玉昭鴻恩。 
雲亭之事略可記，七十二君寧獨尊。 
小臣欲上封禪表，久而未就歸文園。

豪不必馳千騎，雄不在垂雙鞬。 
天生俊氣自相逐，出與鵰鶚同飛翻。 
朝行九衢不得意，下鞭走馬城西原。 
忽聞燕雁一聲去，回鞍挾彈平陵園。 
歸來青樓曲未半，美人玉色當金尊。 
淮陰少年不相下，酒酣半笑倚市門。 
安知我有不平色，白日欲落紅塵昏。 
死生容易如反掌，得意失意由一言。 
少年但飲莫相問，此中報讎亦報恩。

〈一作於鵠詩〉
日沒出古城，野田何茫茫。 
寒狐嘯青冢，鬼火燒白楊。 
昔人未為泉下客，行到此中曾斷腸。

雙劍欲別風淒然，雌瀋水底雄上天。 
江回漢轉兩不見，雲交雨合知何年。 
古來萬事皆由命，何用臨岐苦涕漣。

促促何促促，黃河九回曲。 
嫁與棹船郎，空床將影宿。 
不道君心不如石，那教妾貌長如玉。

君不見上宮警夜營八屯，鼕鼕街鼓朝朱軒。 
玉階霜仗擁未合，少年排入銅龍門。 
暗聞弦管九天上，宮漏沈沈清吹繁。 
平明走馬絕馳道，呼鷹挾彈通繚垣。 
玉籠金鎖養黃口，探雛取卵伴王孫。 
分曹陸博快一擲，迎歡先意笑語喧。 
巧為柔媚學優孟，儒衣嬉戲冠沐猿。 
晚來香街經柳市，行過倡舍宿桃根。 
相逢杯酒一言失，迴朱點白聞至尊。 
金張許史伺顏色，王侯將相莫敢論。 
豈知人事無定勢，朝歡暮戚如掌翻。 
椒房寵移子愛奪，一夕秋風生戾園。 
徒用黃金將買賦，寧知白玉暗成痕。 
持杯收水水已覆，徙薪避火火更燔。 
欲求四老張丞相，南山如天不可上。

