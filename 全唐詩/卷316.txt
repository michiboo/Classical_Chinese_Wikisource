
　　卷316_1 《古意》武元衡 
　　蜀國春與秋，岷江朝夕流。長波東接海，萬里至揚州。 
　　開門面淮甸，楚俗饒歡宴。舞榭黃金梯，歌樓白雲面。 
　　蕩子未言歸，池塘月如練。 
　　卷316_2 《塞下曲》武元衡 
　　草枯馬蹄輕，角弓勁如石。驕虜初欲來，風塵暗南國。 
　　走檄召都尉，星火剿羌狄。吾身許報主，何暇避鋒鏑。 
　　白露濕鐵衣，半夜待攻擊。龍沙早立功，名向燕然勒。 
　　卷316_3 《獨不見》武元衡 
　　荊門一柱觀，楚國三休殿。環佩儼神仙，輝光生顧盼。 
　　春風細腰舞，明月高堂宴。夢澤水連雲，渚宮花似霰。 
　　俄驚白日晚，始悟炎涼變。別島異波潮，離鴻分海縣。 
　　南北斷相聞，歎嗟獨不見。 
　　卷316_4 《旬假南亭寄熊郎中》武元衡 
　　旬休屏戎事，涼雨北窗眠。江城一夜雨，萬里繞山川。 
　　草木散幽氣，池塘鳴早蟬。妍芳落春後，旅思生秋前。 
　　紅槿粲庭豔，綠蒲繁渚煙。行歌獨謠酌，坐發朱絲弦。 
　　哀玉不可扣，華燭徒湛然。聞君樂林臥，郡閣曠周旋。 
　　酬對龍象侶，灌注清泠泉。如何無礙智，猶苦病纏牽。 
　　卷316_5 《晨興寄贈竇使君（一作晨興贈友，寄呈竇使君）》武元衡 
　　江陵歲方晏，晨起眄庭柯。白露傷紅葉，清風斷綠蘿。 
　　徇時真氣索，念遠懷憂多。夙昔樂山意，縱橫南浦波。 
　　有美嬋娟子，百慮攢雙蛾。緘情郁不舒，幽行駢複羅。 
　　為予歌苦寒，酌酒朱顏酡。世事浮雲變，功名將奈何。 
　　卷316_6 《秋日對酒》武元衡 
　　行年過始衰，秋至獨先悲。事往憐神魄，感深滋涕洟。 
　　百憂紛在慮，一醉兀無思。寶瑟拂塵匣，徽音凝朱絲。 
　　幽圃蕙蘭氣，煙窗松桂姿。我乏濟時略，杖節撫藩維。 
　　山川大兵後，牢落空城池。驚沙猶振野，綠草生荒陂。 
　　物變風雨順，人懷天地慈。春耕事秋戰，戎馬去封陲。 
　　波瀾暗超忽，堅白亦磷緇。客有自嵩潁，重征棲隱期。 
　　丹訣學仙晚，白雲歸谷遲。君恩不可報，霜露繞南枝。 
　　卷316_7 《安邑裏中秋懷寄高員外》武元衡 
　　原憲素非貧，嵇康自寡慾。守道識通窮，達命齊榮辱。 
　　庭梧變蔥蒨，籬菊揚芳馥。墜葉翻夕霜，高堂瞬華燭。 
　　況茲寒夜永，複歎流年促。感物思殷勤，懷賢心躑躅。 
　　雄詞封禪草，麗句陽春曲。高德十年兄，異才千里足。 
　　咫尺邈雪霜，相望如瓊玉。欲識歲寒心，松筠更秋綠。 
　　卷316_8 《送唐次》武元衡 
　　都門去馬嘶，灞水春流淺。青槐驛路長，白日離尊晚。 
　　望望煙景微，草色行人遠。 
　　卷316_9 《秋夜雨中懷友》武元衡 
　　庭空雨鳴驕，天寒雁啼苦。青燈淡吐光，白髮悄無語。 
　　幾年不與聯床吟，君方客吳我猶楚。 
　　卷316_10 《望夫石》武元衡 
　　佳名望夫處，苔蘚封孤石。萬里水連天，巴江暮雲碧。 
　　湘妃泣下竹成斑，子規夜啼江樹白。 
　　卷316_11 《行路難》武元衡 
　　君不見道傍廢井傍開花，原是昔年驕貴家。 
　　幾度美人來照影，濯纖笑引銀瓶綆。風飄雨散今奈何， 
　　繡闥雕甍綠苔多。笙歌鼎沸君莫矜，豪奢未必長多金。 
　　休說編氓樸無恥，至竟終須合天理。非故敗他卻成此， 
　　蘇張終作多言鬼。行路難，路難不在九折灣。 
　　卷316_12 《長相思》武元衡 
　　長相思，隴雲愁，單于臺上望伊州。雁書絕，蟬鬢秋。 
　　行人天一畔，暮雨海西頭。殷勤大河水，東注不還流。 
　　卷316_13 《出塞作》武元衡 
　　夙駕逾人境，長驅出塞垣。邊風引去騎，胡沙拂征轅。 
　　奏笳山月白，結陣瘴雲昏。雖雲風景異華夏， 
　　亦喜地理通樓煩。白羽矢飛先火炮，黃金甲耀奪朝暾。 
　　要須灑掃龍沙淨，歸謁明光一報恩。 
　　卷316_14 《桃源行送友》武元衡 
　　武陵川徑入幽遐，中有雞犬秦人家，家傍流水多桃花。 
　　桃花兩邊種來久，流水一通何時有。垂條落蕊暗春風， 
　　夾岸芳菲至山口。歲歲年年能寂寥，林下青苔日為厚。 
　　時有仙鳥來銜花，曾無世人此攜手。可憐不知若為名， 
　　君往從之多所更。古驛荒橋平路盡，崩湍怪石小溪行。 
　　相見維舟登覽處，紅堤綠岸宛然成。多君此去從仙隱， 
　　令人晚節悔營營。 
　　卷316_15 《長安敘懷寄崔十五》武元衡 
　　延首直城西，花飛綠草齊。迢遙隔山水，悵望思遊子。 
　　百囀黃鸝細雨中，千條翠柳衡門裏。門對長安九衢路， 
　　愁心不惜芳菲度。風塵冉冉秋複春，鐘鼓喧喧朝複暮。 
　　漢家宮闕在中天，紫陌朝臣車馬連。蕭蕭霓旌合仙仗， 
　　悠悠劍佩入爐煙。李廣少時思報國，終軍未遇敢論邊。 
　　無媒守儒行，榮悴紛相映。家甚長卿貧，身多公幹病。 
　　不知身病竟如何，懶向青山眠薜蘿。雞黍空多元伯惠， 
　　琴書不見子猷過。超名累歲與君同，自歎還隨鷁退風。 
　　聞說唐生子孫在，何當一為問窮通。 
　　卷316_16 《兵行褒斜谷作》武元衡 
　　古地接龜沙，邊風送征雁。霜明草正腓，峰逼日易晏。 
　　集旅布嵌谷，驅馬曆層澗。岷河源涉屢，蜀甸途行慣。 
　　矢橐弧室豈領軍，儋爵食祿由從宦。注意奏凱赴都畿， 
　　速令提兵還石阪。三川頓使氣象清，賣刀買犢消憂患。 
　　卷316_17 《西亭早秋送徐員外》武元衡 
　　鼎鉉辭台座，麾幢領益州。曲池連月曉，橫角滿城秋。 
　　有美皇華使，曾同白社遊。今年重相見，偏覺豔歌愁。 
　　卷316_18 《送徐員外還京（一作使還上都）》武元衡 
　　九折朱輪動，三巴白露生。蕙蘭秋意晚，關塞別魂驚。 
　　寶瑟連宵怨，金罍盡醉傾。旄頭星未落，分手轆轤鳴。 
　　卷316_19 《送柳郎中（一作柳侍禦，一作李侍郎）裴起居》武元衡 
　　沱江水綠波，喧鳥去喬柯。南浦別離處，東風蘭杜多。 
　　長亭春婉娩，層漢路蹉跎。會有歸朝日，班超奈老何。 
　　卷316_20 《八月十五酬從兄常望月有懷》武元衡 
　　坐愛圓景滿，況茲秋夜長。寒光生露草，夕韻出風篁。 
　　地遠驚金奏，天高失雁行。如何北樓望，不得共池塘。 
　　卷316_21 《酬太常從兄留別（一作送太常十二兄罷冊南詔卻赴上都）》武元衡 
　　鄉路日茲始，征軒行複留。張騫隨漢節，王浚守刀州。 
　　澤國煙花度，銅梁霧雨愁。別離無可奈，萬恨錦江流。 
　　卷316_22 《春日與諸公泛舟》武元衡 
　　千里雪山開，沱江春水來。駐帆雲縹緲，吹管鶴裴回。 
　　身外流年駛，尊前落景催。不應歸棹遠，明月在高臺。 
　　卷316_23 《送兄歸洛使謁嚴司空》武元衡 
　　六歲蜀城守，千莖蓬鬢絲。憂心不自遣，骨肉又傷離。 
　　楚峽饒雲雨，巴江足夢思。殷勤孔北海，時節易流移。 
　　卷316_24 《同洛陽諸公餞盧起居》武元衡 
　　蕭條寒日晏，淒慘別魂驚。寶瑟無聲怨，金囊故贈輕。 
　　赤墀方載筆，油幕尚言兵。暮宿青泥驛，煩君淚滿纓。 
　　卷316_25 《台中題壁》武元衡 
　　柏台年未老，蓬鬢忽蒼蒼。無事裨明主，何心弄憲章。 
　　雀聲愁霰雪，鴻思恨關梁。會脫簪纓去，故山瑤草芳。 
　　卷316_26 《江上寄隱者》武元衡 
　　歸舟不計程，江月屢虧盈。靄靄滄波路，悠悠離別情。 
　　蒹葭連水國，鼙鼓近梁城。卻憶沿江叟，汀洲春草生。 
　　卷316_27 《送嚴紳游蘭溪》武元衡 
　　剡嶺窮邊海，君遊別嶺西。暮雲秋水闊，寒雨夜猿啼。 
　　地僻秦人少，山多越路迷。蕭蕭驅匹馬，何處是蘭溪。 
　　卷316_28 《秋思》武元衡 
　　秋室浩煙霧，風柳怨寒蜩。機杼夜聲切，蕙蘭芳意消。 
　　美人湘水曲，桂楫洞庭遙。常恐時光謝，蹉跎紅豔凋。 
　　卷316_29 《夏日別盧太卿（一作江津對雨送盧侍禦）》武元衡 
　　漢水清且廣，江波渺複深。葉舟煙雨夜，之子別離心。 
　　汀草結春怨，山雲連暝陰。年年南北淚，今古共沾襟。 
　　卷316_30 《西亭題壁寄中書李相公（一作寄上中書李相公）》武元衡 
　　昏旦倦興寢，端憂力尚微。廉頗不覺老，蘧瑗始知非。 
　　授鉞虛三顧，持衡曠萬機。空餘蝴蝶夢，迢遞故山歸。 
　　卷316_31 《八月十五夜與諸公錦樓望月得中字》武元衡 
　　玉輪初滿空，迥出錦城東。相向秦樓鏡，分飛碣石鴻。 
　　桂香隨窈窕，珠綴隔玲瓏。不及前秋月，圓輝鳳沼中。 
　　卷316_32 《四川使宅有韋令公時孔雀…妓興嗟久之因賦此詩用廣其意》武元衡 
　　荀令昔居此，故巢留越禽。動搖金翠尾，飛舞碧梧陰。 
　　上客徹瑤瑟，美人傷蕙心。會因南國使，得放海雲深。 
　　卷316_33 《竇三中丞去歲有台中五言四韻未及酬…因追曩篇持以贈之》武元衡 
　　在昔謬司憲，常僚惟有君。報恩如皎日，致位等青雲。 
　　削稿書難見，除苛事早吟。雙旌不可駐，風雪路岐分。 
　　卷316_34 《春分與諸公同宴呈陸三十四郎中》武元衡 
　　南國宴佳賓，交情老倍親。月慚紅燭淚，花笑白頭人。 
　　寶瑟常餘怨，瓊枝不讓春。更聞歌子夜，桃李豔妝新。 
　　卷316_35 《津梁寺采新茶與幕中諸公遍賞芳香尤異…四韻兼呈陸郎中》武元衡 
　　靈州碧岩下，荑英初散芳。塗塗猶宿露，采采不盈筐。 
　　陰竇藏煙濕，單衣染焙香。幸將調鼎味，一為奏明光。 
　　卷316_36 《元和癸巳餘領蜀之七年奉詔征還…途經百牢關因題石門洞》武元衡 
　　昔佩兵符去，今持相印還。天光臨井絡，春物度巴山。 
　　鳥道青冥外，風泉洞壑間。何慚班定遠，辛苦玉門關。 
　　卷316_37 《夕次潘山下》武元衡 
　　南國獨行日，三巴春草齊。漾波歸海疾，危棧入雲迷。 
　　錦穀嵐煙裏，刀州晚照西。旅情方浩蕩，蜀魄滿林啼。 
　　卷316_38 《夏日對雨寄朱放拾遺》武元衡 
　　才非穀永傳，無意謁王侯。小暑金將伏，微涼麥正秋。 
　　遠山欹枕見，暮雨閉門愁。更憶東林寺，詩家第一流。 
　　卷316_39 《早春送歐陽煉師歸山》武元衡 
　　雙鶴五雲車，初辭漢帝家。人寰新甲子，天路舊煙霞。 
　　羽節臨風駐，霓裳逐雨斜。崑崙有琪樹，相憶寄瑤華。 
　　卷316_40 《長安春望》武元衡 
　　宿雨淨煙霞，春風綻百花。綠楊中禁路，朱戟五侯家。 
　　草色金堤晚，鶯聲禦柳斜。無媒猶未達，應共惜年華。 
　　卷316_41 《經嚴秘校維故宅》武元衡 
　　掩淚山陽宅，生涯此路窮。香銷芸閣閉，星落草堂空。 
　　麗藻浮名裏，哀聲夕照中。不堪投釣處，鄰笛怨春風。 
　　卷316_42 《秋夜寄江南舊游》武元衡 
　　寥落九秋晚，端憂時物殘。隔林螢影度，出禁漏聲寒。 
　　愁雨洞房掩，孤燈遙夜闌。懷賢夢南國，興盡水漫漫。 
　　卷316_43 《送陸書還吳》武元衡 
　　君住包山下，何年入帝鄉。成名歸舊業，歎別見秋光。 
　　橘柚吳洲遠，蘆花楚水長。我行經此路，京口向雲陽。 
　　卷316_44 《山中月夜寄朱張二舍人》武元衡 
　　午夜更漏裏，九重霄漢間。月華雲闕迥，秋色鳳池閑。 
　　禦錦通清禁，天書出暗關。嵇康不求達，終歲在空山。 
　　卷316_45 《送馮諫議赴河北宣慰》武元衡 
　　漢代衣冠盛，堯年雨露多。恩榮辭紫禁，冰雪渡黃河。 
　　待詔孤城啟，宣風萬歲和。今宵燕分野，應見使星過。 
　　卷316_46 《夜坐聞雨寄嚴十少府》武元衡 
　　多負雲霄志，生涯歲序侵。風翻涼葉亂，雨滴洞房深。 
　　迢遞三秋夢，殷勤獨夜心。懷賢不覺寐，清磬發東林。 
　　卷316_47 《資聖寺賁法師晚春茶會》武元衡 
　　虛室晝常掩，心源知悟空。禪庭一雨後，蓮界萬花中。 
　　時節流芳暮，人天此會同。不知方便理，何路出樊籠。 
　　卷316_48 《慈恩寺起上人院》武元衡 
　　禪堂支許同，清論道源窮。起滅秋雲盡，虛無夕靄空。 
　　池澄山倒影，林動葉翻風。他日焚香待，還來禮惠聰。 
　　卷316_49 《送魏正則擢第歸江陵》武元衡 
　　客路商山外，離筵小暑前。高文常獨步，折桂及齠年。 
　　關國通秦限，波濤隔漢川。叨同會府選，分手倍依然。 
　　卷316_50 《酬韓弇歸崖見寄》武元衡 
　　惆悵人間事，東山遂獨遊。露凝瑤草晚，魚戲石潭秋。 
　　軒冕應相待，煙霞莫遽留。君看仲連意，功立始滄洲。 
　　卷316_51 《河東贈別煉師》武元衡 
　　多累有行役，相逢秋節分。遊人甘失路，野鶴亦離群。 
　　戎馬犯邊壘，天兵屯塞雲。孔璋才素健，羽檄定紛紛。 
　　卷316_52 《秋日將赴江上，楊弘微時任鳳翔，寄詩別》武元衡 
　　寂寞兩相阻，悠悠南北心。燕驚滄海遠，鴻避朔雲深。 
　　夜夢江亭月，離憂隴樹陰。兼秋無限思，惆悵屬瑤琴。 
　　卷316_53 《夏與熊王二秀才同宿僧院》武元衡 
　　共將纓上塵，來問雪山人。世網從知累，禪心自證真。 
　　境空宜入夢，藤古不留春。一聽林公法，靈嘉願寄身。 
　　卷316_54 《宜陽所居白蜀葵答詠柬諸公》武元衡 
　　冉冉眾芳歇，亭亭虛室前。敷榮時已背，幽賞地宜偏。 
　　紅豔世方重，素華徒可憐。何當君子願，知不競喧妍。 
　　卷316_55 《送寇侍禦司馬之明州》武元衡 
　　鬥酒上河梁，驚魂去越鄉。地窮滄海闊，雲入剡山長。 
　　蓮唱蒲萄熟，人煙橘柚香。蘭亭應駐楫，今古共風光。 
　　卷316_56 《送嚴侍禦》武元衡 
　　巴檄故人去，蒼蒼楓樹林。雲山千里合，霧雨四時陰。 
　　峽路猿聲斷，桃源犬吠深。不須貪勝賞，漢節待南侵。 
　　卷316_57 《酬元十二》武元衡 
　　偶尋烏府客，同醉習家池。積雪初迷徑，孤雲遂失期。 
　　風前勞引領，月下重相思。何必因尊酒，幽心兩自知。 
　　卷316_58 《秋晚途次坊州界寄崔玉員外》武元衡 
　　崎嶇崖谷迷，寒雨暮成泥。征路出山頂，亂雲生馬蹄。 
　　望鄉程杳杳，懷遠思淒淒。欲識分麾重，孤城萬壑西。 
　　卷316_59 《度東徑嶺》武元衡 
　　又過雁門北，不勝南客悲。三邊上岩見，雙淚望鄉垂。 
　　暮角雲中戍，殘陽天際旗。更看飛白羽，胡馬在封陲。 
　　卷316_60 《送李正字之蜀》武元衡 
　　已獻甘泉賦，仍登片玉科。漢官新組綬，蜀國舊煙蘿。 
　　劍壁秋雲斷，巴江夜月多。無窮別離思，遙寄竹枝歌。 
　　卷316_61 《玉泉寺與潤上人望秋山懷張少尹》武元衡 
　　山寒天降霜，煙月共蒼蒼。況此綠岩晚，尚餘丹桂芳。 
　　禪心殊眾樂，人世滿秋光。莫怪頻回首，孤雲思帝鄉。 
　　卷316_62 《酬崔使君寄麈尾》武元衡 
　　賢人嘉尚同，今制古遺風。寄我襟懷裏，辭君掌握中。 
　　金聲勞振遠，玉柄借談空。執玩馳心處，迢迢巴峽東。 
　　卷316_63 《送鄧州潘使君赴任》武元衡 
　　川陸一都會，旌旗千里舒。虎符中禁授，熊軾上流居。 
　　橘柚金難並，池塘練不如。春風行部日，應駐士元車。 
　　卷316_64 《和李中丞題故將軍林亭》武元衡 
　　帝裏清和節，侯家邸第春。煙霏瑤草露，苔暗杏梁塵。 
　　城郭悲歌舊，池塘麗句新。年年車馬客，鐘鼓樂他人。 
　　卷316_65 《送韋侍禦司議赴東都》武元衡 
　　洛京千里近，離緒亦紛紛。文憲芙蓉沼，元方羔雁群。 
　　河關連鞏樹，嵩少接秦雲。獨有臨風思，睽攜不可聞。 
　　卷316_66 《送吳侍禦司馬赴台州》武元衡 
　　盧耽佐郡遙，川陸共迢迢。風景輕吳會，文章變越謠。 
　　煙林繁橘柚，雲海浩波潮。餘有靈山夢，前君到石橋。 
　　卷316_67 《送七兄赴歙州》武元衡 
　　車馬去憧憧，都門聞曉鐘。客程將日遠，離緒與春濃。 
　　流水逾千度，歸雲隔萬重。玉杯傾酒盡，不換慘淒容。 
　　卷316_68 《德宗皇帝輓歌詞三首》武元衡 
　　道啟軒皇聖，威揚夏禹功。謳歌亭育外，文武盛明中。 
　　日月光連璧，煙塵屏大風。為人祈福處，台樹與天通。 
　　聖曆□勤政，瑤圖慶運長。壽宮開此地，仙駕緲何鄉。 
　　風斷清笳調，雲愁綠旆揚。上升知不恨，弘濟任城王。 
　　嘗聞閶闔前，星拱北辰籙。今來大明祖，輦駕橋山曲。 
　　松柏韻幽音，魚龍焰寒燭。歲歲秋風辭，兆人歌不足。 
　　卷316_69 《順宗至德大聖皇帝輓歌詞三首》武元衡 
　　橋山同軌會，軒後葬衣冠。東海風波變，西陵松柏攢。 
　　鼎湖仙已去，金掌露寧幹。萬木泉扃月，空憐鳧雁寒。 
　　容衛曉徘徊，嚴城閶闔開。烏號龍馭遠，遏密鳳聲哀。 
　　昆浪黃河注，崦嵫白日頹。恭聞天子孝，不忍望銅台。 
　　哀輓渭川曲，空歌汾水陽。夜泉愁更咽，秋日慘無光。 
　　纘夏功傳啟，興周業繼昌。回瞻五陵上，煙雨為蒼蒼。 
　　卷316_70 《昭德皇后輓歌詞》武元衡 
　　玉扆將遷坐，金雞忽報晨。佩環仙馭遠，星月夜台新。 
　　劍沒川空冷，菱寒鏡不春。國門車馬會，多是濯龍親。 
　　卷316_71 《春晚奉陪相公西亭宴集》武元衡 
　　林花春向蘭，高會重邀歡。感物惜芳景，放懷因彩翰。 
　　玉顏穠處並，銀燭焰中看。若折持相贈，風光益別難。
