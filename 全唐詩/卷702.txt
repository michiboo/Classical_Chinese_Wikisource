張蠙，字象文，清河人。初，與許棠、張喬齊名。登乾寧二年進士第，為校書郎，櫟陽尉犀浦令，入蜀拜膳部員外，終金堂令。詩一卷。
邊兵春盡回，獨上單于臺。
白日地中出，黃河天外來。
沙翻痕似浪，風急響疑雷。
欲向陰關度，陰關曉不開。
戀道欲何如，東西遠索居。
長疑即見面，翻致久無書。
甸麥深藏雉，淮苔淺露魚。
相思不我會，明月幾盈虛。
春興隨花盡，東園自養閑。
不離三畝地，似入萬重山。
白鳥穿蘿去，清泉抵石還。
豈同秦代客，無位隱商山。
出得蕭關北，儒衣不稱身。
隴狐來試客，沙鶻下欺人。
曉戍殘烽火，晴原起獵塵。
邊戎莫相忌，非是霍家親。
圓內陶化功，外絕眾流通。
選處離松影，穿時減藥叢。
別疑天在地，長對月當空。
每使登門客，煙波入夢中。
遠出白雲中，長年聽不同。
清聲縈亂石，寒色入長空。
掛壁聊成雨，穿林別起風。
溫泉非爾數，源發在深空。
清時為塞郡，自古有儒流。
素望知難愜，新恩且用酬。
犬牙連蜀國，兵額貫秦州。
只作三年別，誰能聽邑留。
度磧如經海，茫然但見空。
戍樓承落日，沙塞礙驚蓬。
暑過燕僧出，時平虜客通。
逢人皆上將，誰有定邊功。
上將出儒中，論詩擬立功。
州從禹後別，軍自漢來雄。
遠驛銷寒日，嚴城肅暮空。
龍顏有遺廟，猶得奠英風。
所作高前古，封章自曲臺。
細看明主意，終用出人才。
省印尋僧鎖，書樓領鶴開。
南山有舊友，時向白雲來。
釋褐從仙尉，之官興若何。
去程唯水石，公署在雲蘿。
野飯樓中迥，晴峰案上多。
三年罷趨府，應更戰高科。
九陌除書出，尋僧問海城。
家從中路挈，吏隔數州迎。
夜蚌侵燈影，春禽雜櫓聲。
開圖見異跡，思上石橋行。
杏園沈飲散，榮別就佳招。
日月相期盡，山川獨去遙。
府樓明蜀雪，關磧轉胡雕。
縱有煙塵動，應隨上策銷。
在郡多殊稱，無人不望回。
離城攜客去，度嶺擔猿來。
障寫經冬蕊，瓶緘落暑梅。
長安有歸宅，歸見鎖青苔。
會面卻生疑，居然似夢歸。
塞深行客少，家遠識人稀。
戰馬分旗牧，驚禽曳箭飛。
將軍雖異禮，難便脫麻衣。
上馬如飛鳥，飄然隔去塵。
共看今夜月，獨作異鄉人。
就養江南熟，移居井賦新。
襄陽曾卜隱，應與孟家鄰。
欲別不止淚，當杯難強歌。
家貧隨日長，身病涉寒多。
雨雪迷燕路，田園隔楚波。
良時未自致，歸去欲如何。
一生雖達理，遠別亦相悲。
白髮無修處，青松有老時。
暮煙傳戍起，寒日隔沙垂。
若是長安去，何難定後期。
達命何勞問，西遊且自期。
至公如有日，知我豈無時。
野迥蟬相答，堤長柳對垂。
酣歌一舉袂，明發不堪思。
從容無限意，不獨為離群。
年長驚黃葉，時清厭白雲。
舊山回馬見，寒瀑別家聞。
相與存吾道，窮通各自分。
入境風煙好，幽人不易傳。
新居多是客，舊隱半成仙。
山斷雲沖騎，溪長柳拂船。
何當許過縣，聞有篋中篇。
聞近桃源住，無村不是花。
戍旗招海客，廟鼓集江鴉。
別島垂橙實，閒田長荻芽。
游秦未得意，看即更離家。
別來難覓信，何處避艱危。
鬢黑無多日，塵清是幾時。
人情將厭武，王澤即興詩。
若便懷深隱，還應聖主知。
詩名不易出，名出又何為。
捷到重科早，官終一郡卑。
素風無後嗣，遺跡有生祠。
自罷羊公市，溪猿哭舊時。
每每樵家說，孤墳亦夜吟。
若重生此世，應更苦前心。
名與襄陽遠，詩同漢水深。
親栽鹿門樹，猶蓋石床陰。
家林滄海東，未曉日先紅。
作貢諸蕃別，登科幾國同。
遠聲魚呷浪，層氣蜃迎風。
鄉俗稀攀桂，爭來問月宮。
四季多花木，窮冬亦不凋。
薄冰行處斷，殘火睡來消。
象版簽書帙，蠻藤絡酒瓢。
公卿有知己，時得一相招。
避暑得探幽，忘言遂久留。
雲深窗失曙，松合徑先秋。
響谷傳人語，鳴泉洗客愁。
家山不在此，至此可歸休。
驛在千峰裏，寒宵獨此身。
古墳時見火，荒壁悄無鄰。
月白翻驚鳥，雲閑欲就人。
只應明日鬢，更與老相親。
靜室譚玄旨，清宵獨細聽。
真身非有像，至理本無經。
鐘定遙聞水，樓高別見星。
不教人觸穢，偏說此山靈。
中峰半夜起，忽覺有青冥。
此界自生雨，上方猶有星。
樓高鐘尚遠，殿古像多靈。
好是潺湲水，房房伴誦經。
上方人海外，苔徑上千層。
洞壑有靈藥，房廊無老僧。
古岩雕素像，喬木掛寒燈。
每到思修隱，將回苦不能。
秋天木葉幹，猶有白花殘。
舉世稀栽得，豪家卻畫看。
片苔相應綠，諸卉獨宜寒。
幾度攜佳客，登高欲折難。
叢叢寒水邊，曾折打魚船。
忽與亭臺近，翻嫌島嶼偏。
花明無月夜，聲急正秋天。
遙憶巴陵渡，殘陽一望煙。
心將積雪欺，根與白雲離。
遠寄僧猶憶，高看鶴未知。
影交新長葉，皴匝舊生枝。
多少同時種，深山不得移。
新鞭暗入庭，初長兩三莖。
不是他山少，無如此地生。
垂梢叢上出，柔葉籜間成。
何用高唐峽，風枝掃月明。
一第時難得，歸期日已過。
相看玄鬢少，共憶白雲多。
楚闊天垂草，吳空月上波。
無人不有遇，之子獨狂歌。
有家誰不別，經亂獨難尋。
遠路波濤惡，窮荒雨霧深。
燒驚山象出，雷觸海鼇沉。
為問南遷客，何人在瘴林。
邊事多更變，天心亦為憂。
胡兵來作寇，漢將也封侯。
夜燒沖星赤，寒塵翳日愁。
無門展微略，空上望西樓。
歷戰燕然北，功高劍有威。
聞名外國懼，輕命故人稀。
角怨星芒動，塵愁日色微。
從為漢都護，未得脫征衣。

按劍立城樓，西看極海頭。
承家為上將，開地得邊州。
磧迥兵難伏，天寒馬易收。
胡風一度獵，吹裂錦貂裘。
秋盡角聲苦，逢人唯荷戈。
城池向隴少，岐路出關多。
雁遠行垂地，烽高影入河。
仍聞黑山寇，又覓漢家和。
古驛成幽境，雲蘿隔四鄰。
夜燈移宿鳥，秋雨禁行人。
廢巷荊叢合，荒庭虎跡新。
昔年經此地，終日是紅塵。
剃發得時名，僧應別應星。
偶題皆有詔，閑論便成經。
掃葉寒燒鼎，融冰曉注瓶。
長因內齋出，多客叩禪扃。
見面雖年少，聞名似白頭。
玄談窮釋旨，清思掩詩流。
果落痕生砌，松高影上樓。
壇場在三殿，應召入焚修。
師教本於空，流來不自東。
修從多劫後，行出眾人中。
衲冷湖山雨，幡輕海甸風。
游吳累夏講，還與虎溪同。
師居中禁寺，外請已無緣。
望幸唯修偈，承恩不亂禪。
院多喧種藥，池有化生蓮。
何日龍宮裏，相尋借法船。
何年萬仞頂，獨有坐禪僧。
客上應無路，人傳或見燈。
齋廚唯有橡，講石任生藤。
遙想東林社，如師誰複能。
數裏白雲裏，身輕無履蹤。
故尋多不見，偶到即相逢。
古井生雲水，高壇出異松。
聊看杏花酌，便似換顏容。
得道疑人識，都城獨閉關。
頭從白後黑，心向鬧中閑。
饑渴唯調氣，兒孫亦駐顏。
始知仙者隱，殊不在深山。
半夜西亭雨，離人獨啟關。
桑麻荒舊國，雷電照前山。
細滴高槐底，繁聲疊漏間。
唯應孤鏡裏，明月長愁顏。
明時不敢臥煙霞，又見秦城換物華。
殘雪未銷雙鳳闕，新春已發五侯家。
甘貧只擬長緘酒，忍病猶期強採花。
故國別來桑柘盡，十年兵踐海西艖。
黃牛來勢瀉巴川，疊日孤舟逐峽前。
雷電夜驚猿落樹，波濤愁恐客離船。
盤渦逆入嵌空地，斷壁高分繚繞天。
多少人經過此去，一生魂夢怕潺湲。
縱意出山無遠近，還如孤鶴在空虛。
昔年親種樹皆老，此世相逢人自疏。
野葉細苞深洞藥，岩蘿閑束古仙書。
只尋隱跡歸何處，方說煙霞不定居。
這是一個消歧義頁——使用相同或相近標題，而主題不同的條目列表。如果您是通過某個內部鏈接轉到本頁，希望您能協助將該內部鏈接指向正確的主條目。
全唐詩/卷702可以指：
承家拓定隴關西，勳貴名應上將齊。
金庫夜開龍甲冷，玉堂秋閉鳳笙低。
歡筵每恕嬌娥醉，閑櫪猶驚戰馬嘶。
長怪魯儒頭枉白，不親弓劍覓丹梯。
西北正傳烽候急，靈州共喜信臣居。
從軍儘是清才去，屬郡無非大將除。
新地進圖移漢界，古城遺碣見蕃書。
山川不異江湖景，賓館常聞食有魚。
舉家貧拾海邊樵，來認仙宗在碧霄。
丹穴雖無凡羽翼，靈椿還向細枝條。
九衢馬識他門少，十載身辭故國遙。
願與吾君作霖雨，且應平地活枯苗。
九仞牆邊絕路岐，野才非合自求知。
靈湫豈要魚棲浪，仙桂那容鳥寄枝。
纖草不銷春氣力，微塵還助嶽形儀。
從來為學投文鏡，文鏡如今更有誰。
牙香禁樂鎮相攜，日日君恩降紫泥。
紅藥院深人半醉，綠楊門掩馬頻嘶。
座中古物多仙意，壁上新詩有禦題。
別向庭蕪寘吟石，不教宮妓踏成蹊。
上馬乘秋欲建勳，飛弧夜闕出師頻。
若無紫塞煙塵事，誰識青樓歌舞人。
戰骨沙中金鏃在，賀筵花畔玉蟬新。
由來邊卒皆如此，只是君門合殺身。
平生為有安邦術，便別秋曹最上階。
戰艦卻容儒客臥，公廳唯伴野僧齋。
裁書榭迥冰膠筆，養藥堂深蘚惹鞋。
直待門前見幢節，始應高愜聖君懷。
江頭暫駐木蘭船，漁父來誇太守賢。
二邑旋添新戶口，四營漸廢舊戈鋋。
笙歌不似經荒後，禮樂猶如未戰前。
昨日西亭從遊騎，信旗風裏說詩篇。
三衢正對福星時，喜得君侯妙撫綏。
甲士散教耕壟畝，書生閑許從旌旗。
條章最是貧家喜，禾黍仍防別郡饑。
昨日中官說天意，即飛丹詔立新碑。
他人豈是稱才術，才術須觀力有餘。
兵亂幾年臨劇邑，公清終日似閒居。
床頭怪石神仙畫，篋裏華箋將相書。
更欲棲蹤近彭澤，香爐峰下結茅廬。
假邑邀真邑命分，明庭元有至公存。
每鋤奸弊同荊棘，唯撫孤惸似子孫。
折獄不曾偏下筆，靈襟長是大開門。
新銜便合兼朱紱，應待蒼生更舉論。
仙都高處掩柴扉，人世聞名見者稀。
詩逸不拘凡對屬，易窮皆達聖玄微。
偶攜童稚離青嶂，便被君侯換白衣。
任醉賓筵莫深隱，綺羅絲竹勝漁磯。
跡熟荀家見弟兄，九霄同與指前程。
吹噓漸覺馨香出，夢寐長疑羽翼生。
住僻驊騮皆識路，來頻鸚鵡亦知名。
登龍不敢懷他願，只望為霖致太平。
十五年看帝裏春，一枝頭白未酬身。
自聞離亂開公道，漸數孤平少屈人。
劣馬再尋商嶺路，扁舟重寄越溪濱。
省郎門似龍門峻，應借風雷變涸鱗。
飄然野客才無取，多謝君侯獨見知。
竹葉樽前教駐樂，桃花紙上待君詩。
香迷蛺蝶投紅燭，舞拂蒹葭倚翠帷。
明發別愁何處去，片帆天際酒醒時。
十載聲沈覺自非，賤身元合衣荷衣。
豈能得路陪先達，卻擬還家望少微。
戰馬到秋長淚落，傷禽無夜不魂飛。
平生只學穿楊箭，更向何門是見機。
南遊曾去海南涯，此去遊人不易歸。
白日霧昏張夜燭，窮冬氣暖著春衣。
溪荒毒鳥隨船啅，洞黑冤蛇出樹飛。
重入帝城何寂寞，共回遷客半輕肥。
十載長安跡未安，杏花還是看人看。
名從近事方知險，詩到窮玄更覺難。
世薄不慚雲路晚，家貧唯怯草堂寒。
如何直道為身累，坐月眠霜思枉幹。
華陽洞裏持真經，心嫌來客風塵腥。
惟餐白石過白日，擬騎青竹上青冥，
翔螭豈作漢武駕，神娥徒降燕昭庭。
長生不必論貴賤，卻是幽人骨主靈。
百戰功成翻愛靜，侯門漸欲似仙家。
牆頭雨細垂纖草，水面風回聚落花。
井放轆轤閑浸酒，籠開鸚鵡報煎茶。
幾人圖在淩煙閣，曾不交鋒向塞沙。
北地花開南地風，寄根還與客心同。
群芳盡怯千般態，幾醉能消一番紅。
舉世只將華勝實，真禪元喻色為空。
近年明主思王道，不許新栽滿六宮。
四方騷動一州安，夜列樽罍伴客歡。
觱栗調高山閣迥，蝦蟆更促海聲寒。
屏間佩響藏歌妓，幕外刀光立從官。
沈醉不愁歸棹遠，晚風吹上子陵灘。
幾州聞出刺，謠美有江民。
正面傳天旨，懸心禱嶽神。
尺書先假路，紅旆旋燒塵。
郡顯山川別，衙開將吏新。
散招僧坐暑，閑載客行春。
聽事棋忘著，探題酒亂巡。
好編高隱傳，多貌上升真。
近日居清近，求人在此人。
真修絕故鄉，一衲度暄涼。
此世能先覺，他生豈再忘。
定中船過海，臘後路沿湘。
野迥鴉隨笠，山深虎背囊。
瀑流垂石室，蘿蔓蓋銅梁。
卻後何年會，西方有上房。
欲結千年茂，生來便近松。
迸根通井潤，交葉覆庭穠。
歷代頻更主，盤空漸變龍。
晝風圓影亂，宵雨細聲重。
蓋密勝丹桂，層危類遠峰。
嫩條懸野鼠，枯節叫秋蛩。
翠老霜難蝕，皴多蘚乍封。
幾家遙共玩，何寺不堪容。
客對忘離榻，僧看誤過鐘。
頃因陪預作，終夕繞枝筇。
每到月圓思共醉，不宜同醉不成歡。
一千二百如輪夜，浮世誰能得盡看。
傾國可能勝效國，無勞冥寞更思回。
太真雖是承恩死，只作飛塵向馬嵬。
荒骨潛銷壘已平，漢家曾說此交兵。
如何萬古冤魂在，風雨時聞有戰聲。
長筇自擔藥兼琴，話著名山即擬尋。
從聽世人權似火，不能燒得臥雲心。
晚學更求來世達，正懷非與百邪侵。
古人名在今人口，不合於名不苦心。
初向眾中留姓氏，敢期言下致時名。
而今馬亦知人意，每到門前不肯行。
春雷醉別鏡湖邊，官顯才狂正少年。
紅燭滿汀歌舞散，美人迎上木蘭船。
不將高蓋竟煙塵，自向蓬茅認此身。
唐祖本來成大業，豈非姚宋是平人。
月裏路從何處上，江邊身合幾時歸。
十年九陌寒風夜，夢掃蘆花絮客衣。
幾出東堂謝不才，便甘閑望故山回。
翻思未是離家久，更有人從外國來。
鹿鳴筵上強稱賢，一送離家十四年。
同隱海山燒藥伴，不求丹桂卻登仙。
生為明代苦吟身，死作長江一逐臣。
可是當時少知已，不知知己是何人。
別後已聞師得道，不期猶在此山頭。
昔時霜鬢今如漆，疑是年光卻倒流。
日透珠簾見冕旒，六宮爭逐百花毬。
迴看不覺君王去，已聽笙歌在遠樓。
一變姓名離百越，越城猶在范家無。
他人不見扁舟意，卻笑輕生泛五湖。
嘉陵路惡石和泥，行到長亭日已西。
獨倚闌幹正惆悵，海棠花裏鷓鴣啼。
四面湖光絕路岐，鸊鵜飛起暮鐘時。
漁舟不用懸帆席，歸去乘風插柳枝。
石罅引根非土力，冒寒猶助嶽蓮光。
綠槐生在膏腴地，何得無心拒雪霜。
兵罷淮邊客路通，亂鴉來去噪寒空。
可憐白骨攢孤塚，盡為將軍覓戰功。
故友漢中尉，請為西蜀吟。
人家多種橘，風土愛彈琴。
水向昆明闊，山通大夏深。
理閑無別事，時寄一登臨。
九衢秋雨掩閑扉，不似干名似息機。
貧病卻慚牆上土，年來猶自換新衣。
浮世拋身外，棲蹤入九華。
遺篇補樂府，舊籍隸仙家。
池靜龜升樹，庭荒鶴隱花。
古來天子命，還少到煙霞。
