
董思恭，蘇州吳人，高宗時官中書舍人。初爲右史，後知考功舉，坐事流嶺表。所著篇詠，爲時所重。今存詩十九首。
大婦裁紈素，中婦弄明璫。 
小婦多姿態，登樓紅粉妝。 
丈人且安坐，初日漸流光。

野郊愴新別，河橋非舊餞。
慘日映峰沈，愁雲隨蓋轉。
哀笳時斷續，悲旌乍舒捲。
望望情何極，浪浪淚空泫。
無復昔時人，芳春共誰遣。

暮景斜芳殿，年華麗綺宮。
寒辭去冬雪，暖帶入春風。
階馥舒梅素，盤花卷燭紅。
共歡新故歲，迎送一宵中〈此首一作太宗詩〉。

歲陰窮暮紀，獻節啓新芳。
冬盡今宵促，年開明日長。
冰銷出鏡水，梅散入風香。
對此歡終宴，傾壺待曙光〈此首一作太宗詩，題作除夜〉。

新年猶尚小，那堪遠聘秦。
裾衫霑馬汗，眉黛染胡塵。
舉眼無相識，路逢皆異人。
唯有梅將李，猶帶故鄉春〈此首一作董初詩〉。

琵琶馬上彈，行路曲中難。
漢月正南遠，燕山直北寒。
髻鬟風拂亂，眉黛雪霑殘。
斟酌紅顏改，徒勞握鏡看。

滄海十枝暉，懸圃重輪慶。 
蕣華發晨楹，菱彩翻朝鏡。 
忽遇驚風飄，自有浮雲映。 
更也人皆仰，無待揮戈正。

北堂未安寢，西園聊騁望。 
玉戶照羅幃，珠軒明綺障。 
別客長安道，思婦高樓上。 
所願君莫違，清風時可訪。

歷歷東井舍，昭昭右掖垣。 
雲際龍文出，池中鳥色翻。 
流輝下月路，墜影入河源。 
方知潁川集，別有太丘門。

蕭蕭度閶闔，習習下庭闈。 
花蝶自飄舞，蘭蕙生光輝。 
相烏正舉翼，退鷁已驚飛。 
方從列子御，更逐浮雲歸。

帝鄉白雲起，飛蓋上天衢。 
帶月綺羅映，從風枝葉敷。 
參差過層閣，倏忽下蒼梧。 
因風望既遠，安得久踟躕。

天山飛雪度，言是落花朝。 
惜哉不我與，蕭索從風飄。 
鮮潔凌紈素，紛糅下枝條。 
良時竟何在，坐見容華銷。

夜色凝仙掌，晨甘下帝庭。 
不覺九秋至，遠向三危零。 
蘆渚花初白，葵園葉尚青。 
晞陽一灑惠，方願益滄溟。

蒼山寂已暮，翠觀黯將沈。 
終南晨豹隱，巫峽夜猿吟。 
天寒氣不歇，景晦色方深。 
待訪公超市，將予赴華陰。

〈一作虹蜺〉
春暮萍生早，日落雨飛餘。 
橫彩分長漢，倒色媚清渠。 
梁前朝影出，橋上晚光舒。 
願逐旌旗轉，飄飄侍直廬。

〈一作太宗詩〉
禁苑春光麗，花蹊幾樹裝。
綴條深淺色，點露參差光。
向日分千笑，迎風共一香。
如何仙嶺側，獨秀隱遙芳。

〈一作太宗詩〉
盤根植瀛渚，交幹橫倚天。
舒華光四海，卷葉蔭山川。

〈一作太宗詩〉
上弦明月半，激箭流星遠。
落雁帶書驚，啼猿映枝轉。

〈一作太宗詩〉
半月無雙影，金花有四時。
摧藏千里態，掩抑幾重悲。
促節縈紅袖，清音滿翠帷。
駛彈風響急，緩曲釧聲遲。
空餘關隴恨，因此代相思。

劉允濟，〈《紀事》作元濟，字允濟〉洛州鞏人。少與絳州王勃齊名，舉本州進士，累除著作佐郎。嘗採摭魯哀公以後至戰國爲《魯後春秋》，表上之，遷左史，兼直弘文館。垂拱中，獻《明堂賦》，拜著作郎，擢鳳閣舍人。中興初，坐二張昵狎貶官，後爲修文館學士卒。集十卷，今存詩四首。
龜山帝始營，龍門禹初鑿。
出入經變化，俯仰憑寥廓。
未若茲山功，連延竝巫霍。
東北疏艮象，西南距坤絡。
宏阜自鬱盤，高標復迴薄。
勢入柴桑渚，陰開彭蠡壑。
九江杳無際，七澤紛相錯。
雲雨散吳會，風波騰鄬鄀。
跡隨造化久，利與乾坤博。
肸蠁精氣通，紛綸潛怪作。
石渠忽見踐，金房安可託。
地入天子都，巖有仙人藥。
二門幾迢遰，三宮何儵爚。
咫尺窮杳冥，跬步皆恬漠。
仙才驚羽翰，幽居靜龍蠖。
明牧振雄詞，棣華殊灼灼。
盛業匡西夏，深謀贊禹亳。
黃雲覆鼎飛，絳氣橫川躍。
佐曆符賢運，人期茂天爵。
禮樂富垂髫，詩書成舞勺。
清輝靖嵒電，利器騰霜鍔。
遊聖挹衢尊，鄰畿恭木鐸。
巖仞包武侯，波瀾控文若。
旋聞刈薪楚，遽覩升葵藿。
稷契序揆圖，良平公輔略。
重地資出守，英藩諒求瘼。
豫章觀偉材，江州訪靈崿。
陽岫曉氛氳，陰崖暮蕭索。
潛伏屢黥奔，雄飛更鷙搏。
驚𤢹透煙霞，騰猿亂枝格。
故園有歸夢，他山飛賞樂。
帝鄉徒可遊，湟澗終旅泊。
景物觀淮海，雲霄望河洛。
城闕紫微星，圖書玄扈閣。
神功多粉繢，元氣猶斟酌。
丞相下南宮，將軍趨北落。
橫簪竝附蟬，列鼎俱調鶴。
四郊時迷路，五月先投龠。
池榭宣瓊管，風花亂珠箔。
舊遊勞夢寐，新知無悅樂。
天寒欲贈言，歲暮期交約。
夜琴清玉柱，秋灰變緹幕。
風雲動翰林，宮徵調文籥。
言泉激爲浪，思緒飛成繳。
千里輝珠璣，五采含丹雘。
鐘鼓旋驚鷃，瑾瑜俄抵鵲。
竊價慙庸怠，叨聲逾寂莫。
長望限南溟，居然翳東郭。

昔在龍門側，誰想鳳鳴時。
雕琢今爲器，宮商不自持。
巴人緩疎節，楚客弄繁絲。
欲作高張引，飜成下調悲。

玉關芳信斷，蘭閨錦字新。
愁來好自抑，念切已含嚬。
虛牖風驚夢，空牀月厭人。
歸期倘可促，勿度柳園春。

〈一作劉元濟詩。《統簽》併入允濟詩內〉
淒涼徒見日，冥寞詎知年。
魂兮不可問，應爲直如弦。

邵大震，字令遠，安陽人，與王勃同時。詩一首。
九月九日望遙空，秋水秋天生夕風。
寒雁一向南去遠，遊人幾度菊花叢。

辛常伯，駱賓王同時人。詩一首。
〈與駱賓王同作〉
君不見封狐雄虺自成羣，憑深負固結妖氛。
玉璽分兵徵惡少，金壇授律動將軍。
將軍擁麾宣廟略，戰士橫戈靜夷落。
長驅一息背銅梁，直指三危登劒閣。
閣道岧嶢起戍樓，劒門遙裔俯靈丘。
邛關九折無平路，江水雙源有急流。
征役無期返，他鄉歲華晚。
杳杳丘陵出，蒼蒼林薄遠。
途危紫蓋峰，路澀青泥坂。
去去指哀牢，行行入不毛。
絕壁千里險，連山四望高。
中外分區宇，夷夏殊風土。
交阯枕南荒，昆彌臨北戶。
川原饒毒霧，谿谷多霪雨。
行潦四時流，崩查千歲古。
漂梗飛蓬不暫安，捫蘿引葛陟危巒。
昔時聞道從軍樂，今日方知行路難。
滄江綠水東流駛，炎州丹徼南中地。
南中南斗映星河，秦關秦塞阻煙波。
三春邊地風光少，五月瀘川瘴癘多。
朝驅疲斥候，夕息倦樵歌。
向月彎繁弱，連星轉太阿。
重義輕生懷一顧，東伐西征凡幾度。
夜夜朝朝斑鬢新，年年歲歲戎衣故。
灞城隅，滇池水。
天涯望轉積，地際行無已。
徒覺炎涼節物非，不知關山千萬里。
棄置勿重陳，重陳多苦辛。
且悅清笳梅柳曲，詎憶芳園桃李人。
絳節紅旗分日羽，丹心白刃酬明主。
但令一被君王知，誰憚三邊征戰苦。
行路難，岐路幾千端。
無復歸雲憑短翰，空餘望日想長安。

