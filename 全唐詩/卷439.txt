
南去經三楚，東來過五湖。
山頭看候館，水面問征途。
地遠窮江界，天低極海隅。
飄零同落葉，浩蕩似乘桴。
漸覺鄉原異，深知土產殊。
夷音語嘲哳，蠻態笑睢盱。
水市通闤闠，煙村混舳艫。
吏徵漁戶稅，人納火田租。
亥日饒蝦蟹，寅年足虎貙。
成人男作丱，事鬼女為巫。
樓暗攢倡婦，堤長簇販夫。
夜船論鋪賃，春酒斷瓶酤。
見果皆盧橘，聞禽悉鷓鴣。
山歌猿獨叫，野哭鳥相呼。
嶺徼雲成棧，江郊水當郛。
月移翹柱鶴，風泛颭檣烏。
鼇礙潮無信，蛟驚浪不虞。
鼉鳴江擂鼓，蜃氣海浮圖。
樹裂山魈穴，沙含水弩樞。
喘牛犁紫芋，羸馬放青菰。
繡面誰家婢，鴉頭幾歲奴。
泥中采菱芡，燒後拾樵蘇。
鼎膩愁烹鱉，盤腥厭膾鱸。
鐘儀徒戀楚，張翰浪思吳。
氣序涼還熱，光陰旦復晡。
身方逐萍梗，年欲近桑榆。
渭北田園廢，江西歲月徂。
憶歸恆慘澹，懷舊忽踟躕。
自念咸秦客，嘗為鄒魯儒。
蘊藏經國術，輕棄度關繻。
賦力淩鸚鵡，詞鋒敵轆轤。
戰文重掉鞅，射策一彎弧。
崔杜鞭齊下，元韋轡並驅。
名聲逼揚馬，交分過蕭朱。
世務輕摩揣，周行竊覬覦。
風雲皆會合，雨露各沾濡。
共遇昇平代，偏慚固陋軀。
承明連夜直，建禮拂晨趨。
美服頒王府，珍羞降御廚。
議高通白虎，諫切伏青蒲。
柏殿行陪宴，花樓走看酺。
神旗張鳥獸，天籟動笙竽。
戈劍星芒耀，魚龍電策驅。
定場排越伎，促坐進吳歈。
縹緲疑仙樂，嬋娟勝畫圖。
歌鬟低翠羽，舞汗墮紅珠。
別選閒遊伴，潛招小飲徒。
一杯愁已破，三醆氣彌粗。
軟美仇家酒，幽閒葛氏姝。
十千方得斗，二八正當壚。
論笑杓胡律，談憐鞏囁嚅。
李酣猶短竇，庾醉更蔫迂。
鞍馬呼教住，骰盤喝遣輸。
長驅波卷白，連擲采成盧。
籌並頻逃席，觥嚴列置盂。
滿卮那可灌，頹玉不勝扶。
入視中樞草，歸乘內廄駒。
醉曾沖宰相，驕不揖金吾。
日近恩雖重，雲高勢卻孤。
翻身落霄漢，失腳倒泥塗。
博望移門籍，潯陽佐郡符。
時情變寒暑，世利算錙銖。
即日辭雙闕，明朝別九衢。
播遷分郡國，次第出京都。
秦嶺馳三驛，商山上二邘。
峴陽亭寂寞，夏口路崎嶇。
大道全生棘，中丁盡執殳。
江關未撤警，淮寇尚稽誅。
林對東西寺，山分大小姑。
廬峰蓮刻削，湓浦帶縈紆。
九派吞青草，孤城覆綠蕪。
黃昏鐘寂寂，清曉角嗚嗚。
春色辭門柳，秋聲到井梧。
殘芳悲鶗鴂，暮節感茱萸。
蕊坼金英菊，花飄雪片蘆。
波紅日斜沒，沙白月平鋪。
幾見林抽筍，頻驚燕引雛。
歲華何倏忽，年少不須臾。
眇默思千古，蒼茫想八區。
孔窮緣底事，顏夭有何辜。
龍智猶經醢，龜靈未免刳。
窮通應已定，聖哲不能逾。
況我身謀拙，逢他厄運拘。
漂流隨大海，錘鍛任洪爐。
險阻嘗之矣，棲遲命也夫。
沉冥消意氣，窮餓耗肌膚。
防瘴和殘藥，迎寒補舊襦。
書床鳴蟋蟀，琴匣網蜘蛛。
貧室如懸磬，端憂劇守株。
時遭人指點，數被鬼揶揄。
兀兀都疑夢，昏昏半是愚。
女驚朝不起，妻怪夜長籲。
萬里拋朋侶，三年隔友於。
自然悲聚散，不是恨榮枯。
去夏微之瘧，今春席八殂。
天涯書達否，泉下哭知無。
謾寫詩盈卷，空盛酒滿壺。
只添新悵望，豈復舊歡娛。
壯志因愁減，衰容與病俱。
相逢應不識，滿頷白髭須。
面瘦頭斑四十四，遠謫江州爲郡史。
逢時棄置從不才，未老衰羸爲何事。
火燒寒澗松爲燼，霜降春林花委地。
遭時榮悴一時間，豈是昭昭上天意。
早攀霄漢上天衢，晚落風波委世途。
雨露施恩無厚薄，蓬蒿隨分有榮枯。
傷禽側翅驚弓箭，老婦低顏事舅姑。
碧落三仙曾識面，年深記得姓名無。
獨憑朱檻立凌晨，山色初明水色新。
竹霧曉籠銜嶺月，蘋風暖送過江春。
子城陰處猶殘雪，衙鼓聲前未有塵。
三百年來庾樓上，曾經多少望鄉人。
木落天晴山翠開，愛山騎馬入山來。
心知不及柴桑令，一宿西林便卻回〈柴桑令，劉遺民也〉。
樓中別曲催離酌，燈下紅裙間綠袍。
縹緲楚風羅綺薄，錚鏦越調管弦高。
寒流帶月澄如鏡，夕吹和霜利似刀。
尊酒未空歡未盡，舞腰歌袖莫辭勞。
一叢千朵壓闌干，翦碎紅綃卻作團。
風嫋舞腰香不盡，露銷妝臉淚新乾。
薔薇帶刺攀應嬾，菡萏生泥玩亦難。
爭及此花檐戶下，任人采弄盡人看。
山吐晴嵐水放光，辛夷花白柳梢黃。
但知莫作江西意，風景何曾異帝鄉。
草煙低重水花明，從道風光似帝京。 
其奈山猿江上叫，故鄉無此斷腸聲。
逐處花皆好，隨年貌自衰。
紅櫻滿眼日，白髮半頭時。
倚樹無言久，攀條欲放遲。
臨風兩堪歎，如雪復如絲。
漠漠紛紛不奈何，狂風急雨兩相和。
晚來悵望君知否，枝上稀疏地上多。
亦知官舍非吾宅，且斸山櫻滿院栽。
上佐近來多五考，少應四度見花開。
職散優閑地，身慵老大時。
送春唯有酒，銷日不過棊。
祿米麞牙稻，園蔬鴨腳葵。
飽餐仍晏起，餘暇弄龜兒〈龜兒即小姪名〉。
花盡頭新白，登樓意若何。
歲時春日少，世界苦人多。
愁醉非因酒，悲吟不是歌。
求師治此病，唯勸讀楞伽。
憑高眺遠一悽悽，卻下朱闌即解攜。
京路人歸天直北，江樓客散日平西。
長津欲度迴渡尾，殘酒重傾簇馬蹄。
不獨別君須強飲，窮愁自要醉如泥。
疎散郡丞同野客，幽閑官舍抵山家。
春風北戶千莖竹，晚日東園一樹花。
小醆吹醅嘗冷酒，深爐敲火炙新茶。
能來近日觀棊否，太守知慵放晚衙。
謫辭魏闕鵷鸞隔，老入廬山麋鹿隨。
薄暮蕭條投寺宿，淩晨清淨與僧期。
雙林我起聞鐘後，只日君趨入閣時。
鵬鷃高低分皆定，莫勞心力遠相思。
竹寺初晴日，花塘欲曉春。
野猨疑弄客，山鳥似呼人。
酒嫩傾金液，茶新碾玉塵。
可憐幽靜地，堪寄老慵身。
厭聽秋猿催下淚，喜聞春鳥勸提壺。
誰家紅樹先花發，何處青樓有酒酤。
進士粗豪尋靜盡，拾遺風采近都無。
欲期明日東鄰醉，變作騰騰一俗夫。
一叢暗澹將何比，淺碧籠帬襯紫巾。
除卻微之見應愛，人間少有別花人。
柯條未嘗損，根蕟不曾移。
同類今齊茂，孤芳忽獨萎。
仍憐委地日，正是帶花時。
碎碧初凋葉，燋紅尚戀枝。
乾坤無厚薄，草木自榮衰。
欲問因何事，春風亦不知。
久雨南湖漲，新晴北客過。
日沈紅有影，風定綠無波。
岸沒閭閻少，灘平船舫多。
可憐心賞處，其奈獨遊何。
外事因慵廢，中懷與靜期。 
尋泉上山遠，看筍出林遲。 
白石磨樵斧，青竿理釣絲。 
澄清深淺好，最愛夕陽時。
幽獨辭群久，漂流去國賒。
只將琴作伴，唯以酒為家。
感逝因看水，傷離為見花。
李三埋地底，元九謫天涯。
舉眼青雲遠，回頭白日斜。
可能勝賈誼，猶自滯長沙。
聞道移居村塢間，竹林多處獨開關。 
故來不是求他事，暫借南亭一望山。
自作潯陽客，無如苦雨何。
陰昏晴日少，閑悶睡時多。
湖闊將天合，雲低與水和。
籬根舟子語，巷口釣人歌。
霧島沉黃氣，風帆蹙白波。
門前車馬道，一宿變江河。
閑出乘輕屐，徐行蹋軟沙。
觀魚傍湓浦，看竹入楊家。
林迸穿籬筍，藤飄落水花。
雨埋釣舟小，風颺酒旗斜。
嫩剝青菱角，濃煎白茗芽。
淹留不知夕，城樹欲棲鴉。

柳影繁初合，鶯聲澀漸稀。
早梅迎夏結，殘絮送春飛。
西日韶光盡，南風暑氣微。
展張新小簟，熨帖舊生衣。
綠蟻杯香嫩，紅絲膾縷肥。
故園無此味，何必苦思歸。
南詔紅藤杖，西江白首人。 
時時攜步月，處處把尋春。 
勁健孤莖直，疏圓六節勻。 
火山生處遠，瀘水洗來新。 
粗細才盈手，高低僅過身。 
天邊望鄉客，何日拄歸秦。
匹馬來郊外，扁舟在水濱。
可憐沖雨客，來訪阻風人。
小榼酤清醑，行廚煮白鱗。
停杯看柳色，各憶故園春。
一眼湯泉流向東，浸泥澆草煖無功。
驪山溫水因何事，流入金鋪玉甃中。
笛竹出蘄春，霜刀劈翠筠。
織成雙鎖簟，寄與獨眠人。
卷作筒中信，舒為席上珍。
滑如鋪薤葉，冷似臥龍鱗。
清潤宜乘露，鮮華不受塵。
通州炎瘴地，此物最關身。
西江風候接南威，暑氣常多秋氣微。
猶道江州最涼冷，至今九月著生衣。
溪嵐漠漠樹重重，水檻山窗次第逢。
晚葉尚開紅躑躅，秋芳初結白芙蓉。
聲來枕上千年鶴，影落杯中五老峰。
更愧殷勤留客意，魚鮮飯細酒香濃。
散吏閒如客，貧州冷似村。 
早涼湖北岸，殘照郭西門。 
懶鑷從鬚白，休治任眼昏。 
老來何所用，少興不多言。
葉展影翻當砌月，花開香散入簾風。 
不如種在天池上，猶勝生於野水中。
賈生俟罪心相似，張翰思歸事不如。
斜日早知驚鵩鳥，秋風悔不憶鱸魚。
胷襟曾貯匡時策，懷袖猶殘諫獵書。
從此萬緣都擺落，欲攜妻子買山居。
君遊丹陛已三遷，我泛滄浪欲二年。
劍佩曉趨雙鳳闕，煙波夜宿一漁船。
交親盡在青雲上，鄉國遙拋白日邊。
若報生涯應笑殺，結茅栽芋種畬田。
朱檻在空虛，涼風八月初。
山形如峴首，江色似桐廬。
佛寺乘船入，人家枕水居。
高亭仍有月，今夜宿何如。
南國雖多熱，秋來亦不遲。
湖光朝霽後，竹氣晚涼時。
樓閣宜佳客，江山入好詩。
清風水蘋葉，白露木蘭枝。
欲作雲泉計，須營伏臘資。
匡廬一步地，官滿更何之。
年年漸見南方物，事事堪傷北客情。
山鬼趫跳唯一足，峽猿哀怨過三聲。
帆開青草湖中去，衣濕黃梅雨裏行。
別後雙魚難定寄，近來潮不到湓城。
百花亭上晚裴回，雲影陰晴掩復開。
日色悠揚映山盡，雨聲蕭颯渡江來。
鬢毛遇病雙如雪，心緒逢秋一似灰。
向夜欲歸愁未了，滿湖明月小船回。
小郡大江邊，危樓夕照前。
青蕪卑濕地，白露泬寥天。
鄉國此時阻，家書何處傳。
仍聞陳蔡戍，轉戰已三年。
盡日行還歇，遲遲獨上山。
攀藤老筋力，照水病容顏。
陶巷招居住，茅家許往還。
飽諳榮辱事，無意戀人間。
行年四十五，兩鬢半蒼蒼。
清瘦詩成癖，粗豪酒放狂。
老來尤委命，安處即爲鄉。
或擬廬山下，來春結草堂。
曾陪鶴馭兩三仙，親侍龍輿四五年。
天上歡華春有限，世間漂泊海無邊。
榮枯事過都成夢，憂喜心忘便是禪。
官滿更歸何處去，香爐峰在宅門前。
天臺嶺上淩霜樹，司馬廳前委地叢。
一種不生明月裏，山中猶校勝塵中。
行行覓路緣松嶠，步步尋花到杏壇。
白石先生小有洞，黃芽奼女大還丹。
常悲東郭千家塚，欲乞西山五色丸。
但恐長生須有籍，仙台試為檢名看。
籬菊花稀砌桐落，樹陰離離日色薄。
單幕疏簾貧寂寞，涼風冷露秋蕭索。
光陰流轉忽已晚，顏色凋殘不如昨。
萊妻臥病月明時，不搗寒衣空搗藥。
臘後冰生覆湓水，夜來雲暗失廬山。
風飄細雪落如米，索索蕭蕭蘆葦間。
此地二年留我住，今朝一酌送君還。
相看漸老無過醉，聚散窮通總是閑。
薄晚支頤坐，中宵枕臂眠。 
一從身去國，再見日周天。 
老度江南歲，春拋渭北田。 
潯陽來早晚，明日是三年。
平生相見即眉開，靜念無如李與崔。
各是天涯為刺史，緣何不覓九江來。
聞停歲仗軫皇情，應為淮西寇未平。
不分氣從歌裏發，無明心向酒中生。
愚計忽思飛短檄，狂心便欲請長纓。
從來妄動多如此，自笑何曾得事成。
歲時銷旅貌，風景觸鄉愁。 
牢落江湖意，新年上庾樓。
倚石攀蘿歇病身，青筇竹杖白紗巾。
他時畫出廬山障，便是香爐峰上人。
與君何日出屯蒙，魚戀江湖鳥厭籠。
分手各拋滄海畔，折腰俱老綠衫中。
三年隔闊音塵斷，兩地飄零氣味同。
又被新年勸相憶，柳條黃輭欲春風。
鬼溼沙頭宅，連陰雨夜天。 
共聽簷溜滴，心事兩悠然。 
把酒循環飲，移床曲尺眠。 
莫言非故舊，相識已三年。
草香沙暖水雲晴，風景令人憶帝京。 
還似往年春氣味，不宜今日病心情。 
開鶯樹下沈吟立，信馬江頭取次行。 
忽見紫桐花悵望，下邽明日是清明。
三日歡遊辭曲水，二年愁臥在長沙。
每登高處長相憶，何況茲樓屬庾家。
誰能淮上靜風波，聞道河東應此科。
不獨文詞供奏記，定將談笑解兵戈。
泥埋劍戟終難久，水借蛟龍可在多。
四十著緋軍司馬，男兒官職未蹉跎。
可憐顏色好陰涼，葉翦紅箋花撲霜。
傘蓋低垂金翡翠，熏籠亂搭繡衣裳。
春芽細炷千燈焰，夏蕊濃焚百和香。
見說上林無此樹，只教桃柳占年芳。
人間四月芳菲盡，山寺桃花始盛開。
長恨春歸無覓處，不知轉入此中來。
自從委順任浮沈，漸覺年多功用深。 
面上減除憂喜色，胸中消盡是非心。 
妻兒不問唯耽酒，冠蓋皆慵只抱琴。 
長笑靈均不知命，江蘺叢畔苦悲吟。
雨過塵埃滅，沿江道徑平。
月乘殘夜出，人趁早涼行。
寂曆閑吟動，冥濛暗思生。
荷塘翻露氣，稻壟瀉泉聲。
宿犬聞鈴起，棲禽見火驚。
曨曨煙樹色，十里始天明。
箬峴亭東有小池，早荷新荇綠參差。 
中宵把火行人發，驚起雙棲白鷺鷥。
建昌江水縣門前，立馬教人喚渡船。
忽似往年歸蔡渡，草風沙雨渭河邊。
傷心一尉便終身，叔母年高新婦貧。
一片綠衫消不得，腰金拖紫是何人。
五架三間新草堂，石階桂柱竹編牆。
南簷納日冬天暖，北戶迎風夏月涼。
灑砌飛泉才有點，拂窗斜竹不成行。
來春更葺東廂屋，紙閣蘆簾著孟光。
喜入山林初息影，厭趨朝市久勞生。
早年薄有煙霞志，歲晚深諳世俗情。
已許虎溪雲裏臥，不爭龍尾道前行。
從茲耳界應清淨，免見啾啾毀譽聲。
長松樹下小溪頭，班鹿胎巾白布裘。
藥圃茶園為產業，野麋林鶴是交遊。
雲生澗戶衣裳潤，嵐隱山廚火燭幽。
最愛一泉新引得，清泠屈曲繞階流。
日高睡足猶慵起，小閣重衾不怕寒。
遺愛寺鐘欹枕聽，香爐峰雪撥簾看。
匡廬便是逃名地，司馬仍為送老官。
心泰身寧是歸處，故鄉何獨在長安。
宦途自此心長別，世事從今口不言。
豈止形骸同土木，兼將壽夭任乾坤。
胸中壯氣猶須遣，身外浮榮何足論。
還有一條遺恨事，高家門館未酬恩。
為問長安月，誰教不相離。
昔隨飛蓋處，今照入山時。
藉助秋懷曠，留連夜臥遲。
如歸舊鄉國，似對好親知。
松下行為伴，溪頭坐有期。
千岩將萬壑，無處不相隨。
新年三五東林夕，星漢迢迢鐘梵遲。
花縣當君行樂夜，松房是我坐禪時。
忽看月滿還相憶，始歎春來自不知。
不覺定中微念起，明朝更問雁門師。
昔為東掖垣中客，今作西方社內人。
手把楊枝臨水坐，閑思往事似前身。
山齋方獨往，塵事莫相仍。
藍輿辭鞍馬，緇徒換友朋。
朝餐唯藥菜，夜伴只紗燈。
除卻青衫在，其餘便是僧。
弄日臨谿坐，尋花繞寺行。 
時時聞鳥語，處處是泉聲。
憶昔封書與君夜，金鑾殿後欲明天。
今夜封書在何處，廬山庵裏晚燈前。
籠鳥檻猿俱未死，人間相見是何年。
久別鵷鸞侶，深隨鳥獸群。 
教他還親故，何處覓知聞。 
昔日青雲意，今移向白雲。
垂鞭相送醉醺醺，遙見廬山指似君。
想君初覺從軍樂，未愛香爐峰上雲。
密座移紅毯，酡顏照淥杯。 
雙娥留且住，五馬任先迴。 
醉耳歌催睡，愁眉笑引開。 
平生少年興，臨老暫重來。
憑高望遠思悠哉，晚上江亭夜未回。
日欲沒時紅浪沸，月初生處白煙開。
辭枝雪蕊將春去，滿鑷霜毛送老來。
爭敢三年作歸計，心知不及賈生才。
悵望慈恩三月盡，紫桐花落鳥關關。 
誠知曲水春相憶，其奈長沙老未還。 
赤嶺猿聲催白首，黃茅瘴色換朱顏。 
誰言南國無霜雪，盡在愁人鬢髮間。
楚懷邪亂靈均直，放棄合宜何惻惻。
漢文明聖賈生賢，謫向長沙堪歎息。
人事多端何足怪，天文至信猶差忒。
月離於畢合滂沱，有時不雨何能測。

火發城頭魚水裏，救火竭池魚失水。
乖龍藏在牛領中，雷擊龍來牛枉死。
人道蓍神龜骨靈，試卜魚牛那至此。
六十四卦七十鑽，畢竟不能知所以。
萬里清光不可思，添愁益恨繞天涯，
誰人隴外久征戍，何處庭前新別離。
失寵故姬歸院夜，沒蕃老將上樓時。
照他幾許人腸斷，玉兔銀蟾遠不知。
故情周匝向交親，新茗分張及病身。
紅紙一封書後信，綠芽十片火前春。
湯添勺水煎魚眼，末下刀圭攪麴塵。
不寄他人先寄我，應緣我是別茶人。
蕭灑登山去，龍鍾遇雨回。
磴危攀薜荔，石滑踐莓苔。
襪汙君相謔，鞋穿我自咍。
莫欺泥土腳，曾蹋玉階來。
彭蠡湖天晚，桃花水氣春。 
鳥飛千白點，日沒半紅輪。 
何必為遷客，無勞是病身。 
何來臨此望，少有不愁人。
幾年司諫直承明，今日求真禮上清。 
曾犯龍鱗容不死，欲騎鶴背覓長生。 
劉綱有婦仙同得，伯道無兒累更輕。 
若許移家相近住，便驅雞犬上層城。
雲黑雨翛翛，江昏水闇流。 
有風催解纜，無月伴登樓。 
酒罷無多興，帆開不少留。 
唯看一點火，遙認是行舟。
每因樓上西南望，始覺人間道路長。 
礙日暮山青蔟蔟，漫天秋水白茫茫。 
風波不見三年面，書信難傳萬里腸。 
早晚東歸來下峽，穩乘船舫過瞿唐。
有女名羅子，生來才兩春。
我今年已長，日夜二毛新。
顧念嬌啼面，思量老病身。
直應頭似雪，始得見成人。
東林寺裏西廊下，石片鐫題數首詩。
言句怪來還校別，看名知是老湯師。
聲似胡兒彈舌語，愁如塞月恨邊雲。
閒人暫聽猶眉斂，可使和蕃公主聞。
明妃風貌最娉婷，合在椒房應四星。
只得當年備宮掖，何曾專夜奉幃屏。
見疏從道迷圖畫，知屈那教配虜庭。
自是君恩薄如紙，不須一向恨丹青。
自從苦學空門法，銷盡平生種種心。
唯有詩魔降未得，每逢風月一閑吟。
小樹山榴近砌栽，半含紅萼帶花來。
爭知司馬夫人妒，移到庭前便不開。
一篇長恨有風情，十首秦吟近正聲。
每被老元偷格律，苦教短李伏歌行。
世間富貴應無分，身後文章合有名。
莫怪氣粗言語大，新排十五卷詩成。
藤花浪拂紫茸條，菰葉風飜綠剪刀。
閑弄水芳生楚思，時時合眼詠離騷。
