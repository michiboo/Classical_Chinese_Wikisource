

　　卷310_1 《江南曲》於鵠 
　　偶向江邊采白蘋，還隨女伴賽江神。 
　　眾中不敢分明語，暗擲金錢卜遠人。 
　　卷310_2 《山中寄樊僕射（一作寄襄陽樊司空）》於鵠 
　　卻憶東溪日，同年事魯儒。僧房閑共宿，酒肆醉相扶。 
　　天畔雙旌貴，山中病客孤。無謀還有計，春谷種桑榆。 
　　卷310_3 《題宇文裔山寺讀書院》於鵠 
　　讀書林下寺，不出動經年。草閣連僧院，山廚共石泉。 
　　雲庭無履跡，龕壁有燈煙。年少今頭白，刪詩到幾篇。 
　　卷310_4 《贈蘭若僧》於鵠 
　　一身禪誦苦，灑掃古花宮。靜室門常閉，深蘿月不通。 
　　懸燈喬木上，鳴磬亂幡中。附入高僧傳，長稱二遠公。 
　　卷310_5 《題鄰居》於鵠 
　　僻巷鄰家少，茅簷喜並居。蒸梨常共灶，澆薤亦同渠。 
　　傳屐朝尋藥，分燈夜讀書。雖然在城市，還得似樵漁。 
　　卷310_6 《山中自述》於鵠 
　　三十無名客，空山獨臥秋。病多知藥性，年長信人愁。 
　　螢影竹窗下，松聲茅屋頭。近來心更靜，不夢世間遊。 
　　卷310_7 《山中寄韋鉦》於鵠 
　　懶成身病日，因醉臥多時。送客出溪少，讀書終卷遲。 
　　幽窗聞墜葉，晴景見遊絲。早晚來收藥，門前有紫芝。 
　　卷310_8 《南溪書齋》於鵠 
　　茅屋往來久，山深不置門。草生垂井口，花落擁籬根。 
　　入院將雛鳥，尋蘿抱子猿。曾逢異人說，風景似桃源。 
　　卷310_9 《夜會李太守宅（一作宿太守李公宅）》於鵠 
　　郡齋常夜掃，不臥獨吟詩。把燭近幽客，升堂戴接z5. 
　　微風吹凍葉，餘雪落寒枝。明日逢山伴，須令隱者知。 
　　卷310_45 《題柏臺山僧》於鵠 
　　上方唯一室，禪定對山容。行道臨孤壁，持齋聽遠鐘。 
　　枯藤離舊樹，朽石落高峰。不向雲間見，還應夢裏逢。 
　　卷310_46 《寄續尊師》於鵠 
　　得道任發白，亦逢城市遊。新經天上取，稀藥洞中收。 
　　春木帶枯葉，新蒲生漫流。年年望靈鶴，常在此山頭。 
　　卷310_47 《題南峰褚道士》於鵠 
　　得道南山久，曾教四皓棋。閉門醫病鶴，倒篋養神龜。 
　　松際風長在，泉中草不衰。誰知茅屋裏，有路向峨嵋。 
　　卷310_48 《贈不食姑》於鵠 
　　不食非關藥，天生是女仙。見人還起拜，留伴亦開田。 
　　無窟尋溪宿，兼衣掃葉眠。不知何代女，猶帶剪刀錢。 
　　卷310_49 《送李明府歸別業》於鵠 
　　寄家丹水邊，歸去種春田。白髮無知己，空山又一年。 
　　鹿裘長酒氣，茅屋有茶煙。亦擬辭人世，何溪有瀑泉。 
　　卷310_50 《題樹下禪師》於鵠 
　　久行多不定，樹下是禪床。寂寂心無住，年年日自長。 
　　蟲蛇同宿澗，草木共經霜。已見南人說，天臺有舊房。 
　　卷310_51 《宿王尊師隱居》於鵠 
　　夜愛雲林好，寒天月裏行。青牛眠樹影，白犬吠猿聲。 
　　一磬山院靜，千燈溪路明。從來此峰客，幾個得長生。 
　　卷310_52 《題服柏先生》於鵠 
　　服柏不飛煉，閑眠閉草堂。有泉唯盥漱，留火為焚香。 
　　新雨閑門靜，孤松滿院涼。仍聞枕中術，曾授漢淮王。 
　　卷310_53 《哭淩霄山光上人》於鵠 
　　身沒碧峰裏，門人改葬期。買山尋主遠，壘塔化人遲。 
　　鬼火穿空院，秋螢入素帷。黃昏溪路上，聞哭竺幹師。 
　　卷310_54 《途中寄楊涉》於鵠 
　　蕭蕭盧荻晚，一徑入荒陂。日色雲收處，蛙聲雨歇時。 
　　前村見來久，羸馬自行遲。聞作王門客，應閑白接z5. 
　　卷310_45 《送韋判官歸薊門》於鵠 
　　桑幹歸路遠，聞說亦愁人。有雪常經夏，無花空到春。 
　　下營雲外火，收馬月中塵。白首從戎客，青衫未離身。 
　　卷310_46 《出塞》於鵠 
　　蔥嶺秋塵起，全軍取月支。山川引行陣，蕃漢列旌旗。 
　　轉戰疲兵少，孤城外救遲。邊人逢聖代，不見偃戈時。 
　　微雪軍將出，吹笳天未明。觀兵登古戍，斬將對雙旌。 
　　分陣瞻山勢，潛兵制馬鳴。如今青史上，已有滅胡名。 
　　單于驕愛獵，放火到軍城。乘月調新馬，防秋置遠營。 
　　空山朱戟影，寒磧鐵衣聲。度水逢胡說，沙陰有伏兵。 
　　卷310_47 《贈李太守》於鵠 
　　幾年為郡守，家似布衣貧。沽酒迎幽客，無金與近臣。 
　　搗茶書院靜，講易藥堂春。歸闕功成後，隨車有野人。 
　　卷310_48 《送張司直入單于（一作送客游邊）》於鵠 
　　若過并州北，誰人不憶家。寒深無伴侶，路盡有平沙。 
　　磧冷唯逢雁，天春不見花。莫隨征將意，垂老事輕車。 
　　卷310_49 《惜花》於鵠 
　　夜來花欲盡，始惜兩三枝。早起尋稀處，閑眠記落時。 
　　蕊焦蜂自散，蒂折蝶還移。攀著殷勤別，明年更有期。 
　　卷310_50 《春山居》於鵠 
　　獨來多任性，惟與白雲期。深處花開盡，遲眠人不知。 
　　水流山暗處，風起月明時。望見南峰近，年年懶更移。 
　　卷310_51 《遊瀑泉寺》於鵠 
　　日夕尋未遍，古木寺高低。粉壁猶遮嶺，朱樓尚隔溪。 
　　廚窗通澗鼠，殿跡立山雞。更有無人處，明朝獨向西。 
　　卷310_52 《送宮人入道歸山》於鵠 
　　十歲吹簫入漢宮，看修水殿種芙蓉。自傷白髮辭金屋， 
　　許著黃衣向玉峰。解語老猿開曉戶，學飛雛鶴落高松。 
　　定知別後宮中伴，應聽緱山半夜鐘。 
　　卷310_53 《巴女謠》於鵠 
　　巴女騎牛唱竹枝，藕絲菱葉傍江時。 
　　不愁日暮還家錯，記得芭蕉出槿籬。 
　　卷310_54 《公子行》於鵠 
　　少年初拜大長秋，半醉垂鞭見列侯。馬上抱雞三市鬥， 
　　袖中攜劍五陵遊。玉簫金管迎歸院，錦袖紅妝擁上樓。 
　　更向院西新買宅，月波春水入門流。 
　　卷310_55 《長安游》於鵠 
　　久臥長安春複秋，五侯長樂客長愁。繡簾朱轂逢花住， 
　　錦幨銀珂觸雨遊。何處少年吹玉笛，誰家鸚鵡語紅樓。 
　　年年只是看他貴，不及南山任白頭。 
　　卷310_56 《別齊太守》於鵠 
　　花裏南樓春夜寒，還如王屋上天壇。 
　　歸山不道無明月，誰共相從到曉看。 
　　卷310_57 《登古城》於鵠 
　　獨上閑城卻下遲，秋山慘慘塚累累。 
　　當時還有登城者，荒草如今知是誰。 
　　卷310_58 《哭劉夫子》於鵠 
　　近問南州客，雲亡已數春。痛心曾受業，追服恨無親。 
　　孀婦歸鄉里，書齋屬四鄰。不知經亂後，奠祭有何人。 
　　卷310_59 《醉後寄山中友人》於鵠 
　　昨日山家春酒濃，野人相勸久從容。獨憶卸冠眠細草， 
　　不知誰送出深松。都忘醉後逢廉度，不省歸時見魯恭。 
　　知己尚嫌身酩酊，路人應恐笑龍鍾。 
　　卷310_60 《溫泉僧房》於鵠 
　　雲裏前朝寺，修行獨幾年。山村無施食，盥漱亦安禪。 
　　古塔巢溪鳥，深房閉穀泉。自言曾入室，知處梵王天。 
　　卷310_61 《題美人》於鵠 
　　秦女窺人不解羞，攀花趁蝶出牆頭。 
　　胸前空帶宜男草，嫁得蕭郎愛遠遊。 
　　卷310_62 《尋李暹》於鵠 
　　任性常多出，人來得見稀。市樓逢酒住，野寺送僧歸。 
　　簷下懸秋葉，籬頭曬褐衣。門前南北路，誰肯入柴扉。 
　　卷310_63 《尋李逸人舊居》於鵠 
　　舊隱松林下，沖泉入兩涯。琴書隨弟子，雞犬在鄰家。 
　　茅屋長黃菌，槿籬生白花。幽墳無處訪，恐是入煙霞。 
　　卷310_64 《贈碧玉》於鵠 
　　新繡籠裙豆蔻花，路人笑上返金車。 
　　霓裳禁曲無人解，暗問梨園弟子家。 
　　卷310_65 《舟中月明夜聞笛》於鵠 
　　浦裏移舟候信風，蘆花漠漠夜江空。 
　　更深何處人吹笛，疑是孤吟寒水中。 
　　卷310_66 《送遷客二首》於鵠 
　　得罪誰人送，來時不到家。白頭無侍子，多病向天涯。 
　　莽蒼淩江水，黃昏見塞花。如今賈誼賦，不漫說長沙。 
　　流人何處去，萬里向江州。孤驛瘴煙重，行人巴草秋。 
　　上帆南去遠，送雁北看愁。遍問炎方客，無人得白頭。 
　　卷310_67 《贈王道者（一作贈隱者）》於鵠 
　　去尋長不出，門似絕人行。床下石苔滿，屋頭秋草生。 
　　學琴寒月短，寫易晚窗明。唯到黃昏後，溪中聞磬聲。 
　　卷310_68 《題合溪幹洞（又見劉商集，題作題潘師房）》於鵠 
　　渡水傍山尋絕壁，白雲飛處洞天開。 
　　仙人來往行無跡，石徑春風長綠苔。 
　　卷310_69 《過張老園林（一作村園）》於鵠 
　　身老無修飾，頭巾用白紗。開門朝掃徑，輦水夜澆花。 
　　藥氣聞深巷，桐陰到數家。不愁還酒債，腰下有丹砂。 
　　卷310_70 《寓意（一作荊南陪楚尚書惜落花）》於鵠 
　　自小看花長不足，江邊尋得數株紅。 
　　黃昏人散東風起，吹落誰家明月中。 
　　卷310_71 《哭王都護》於鵠 
　　老將明王識，臨終拜上公。告哀鄉路遠，助葬戍城空。 
　　素幔朱門裏，銘旌秋巷中。史官如不濫，獨傳說英雄。 
　　卷310_72 《餞司農宋卿立太尉碑了還江東》於鵠 
　　追立新碑日，憐君苦一身。遠移深澗石，助立故鄉人。 
　　草色荒墳綠，松陰古殿春。平生心已遂，歸去得垂綸。 
　　卷310_73 《送唐大夫讓節歸山（一作送唐中丞入道）》於鵠 
　　年老功成乞罷兵，玉階匍匐進雙旌。朱門鴛瓦為仙觀， 
　　白領狐裘出帝城。侍女休梳官樣髻，蕃童新改道家名。 
　　到時浸發春泉裏，猶夢紅樓簫管聲。 
　　卷310_74 《買山吟》於鵠 
　　買得幽山屬漢陽，槿籬疏處種桄榔。 
　　唯有獼猴來往熟，弄人拋果滿書堂。 
　　卷310_75 《古詞三首》於鵠 
　　素絲帶金地，窗間掬飛塵。偷得鳳凰釵，門前乞行人。 
　　新長青絲發，啞啞言語黠。隨人敲銅鏡，街頭救明月。 
　　東家新長兒，與妾同時生。並長兩心熟，到大相呼名。 
　　卷310_76 《秦越人洞中詠》於鵠 
　　扁鵲得仙處，傳是西南峰。年年山下人，長見騎白龍。 
　　洞門黑無底，日夜唯雷風。清齋將入時，戴星兼抱松。 
　　石徑陰且寒，地響知遠鐘。似行山林外，聞葉履聲重。 
　　低礙更俯身，漸遠晝夜同。時時白蝙蝠，飛入茅衣中。 
　　行久路轉窄，靜聞水淙淙。但願逢一人，自得朝天宮。 
　　卷310_77 《宿西山修下元齋詠》於鵠 
　　幽人在何處，松檜深冥冥。西峰望紫雲，知處安期生。 
　　沐浴溪水曖，新衣禮仙名。脫屐入靜堂，繞像隨禮行。 
　　碧紗籠寒燈，長幡綴金鈴。林下聽法人，起坐枯葉聲。 
　　啟奏修律儀，天曙山鳥鳴。分行布菅茅，列坐滿中庭。 
　　持齋候撞鐘，玉函散寶經。焚香開卷時，照耀金室明。 
　　投簡石洞深，稱過上帝靈。學道能苦心，自古無不成。 
　　卷310_78 《過淩霄洞天謁張先生祠》於鵠 
　　戢戢亂峰裏，一峰獨淩天。下看如尖高，上有十里泉。 
　　志人愛幽深，一住五十年。懸牘到其上，乘牛耕藥田。 
　　衣食不下求，乃是雲中仙。山僧獨知處，相引沖碧煙。 
　　斷崖晝昏黑，槎臬橫只椽。面壁攀石棱，養力方敢前。 
　　累歇日已沒，始到茅堂邊。見客不問誰，禮質無周旋。 
　　醉臥枕欹樹，寒坐展青氈。折松掃藜床，秋果顏色鮮。 
　　煉蜜敲石炭，洗澡乘瀑泉。白犬舐客衣，驚走聞腥膻。 
　　乃知軒冕徒，寧比雲壑眠。 
　　卷310_79 《早上淩霄第六峰入紫溪禮白鶴觀祠》於鵠 
　　路轉第六峰，傳是十里程。放石試淺深，eg壁蛇鳥驚。 
　　欲下先襞衣，路底避枯莖。回途歇嵌窟，整帶重冠纓。 
　　及到紫石溪，晻晻已天明。漸近神仙居，桂花濕溟溟。 
　　陰苔無人蹤，時得白鶴翎。忽然見朱樓，象牌題玉京。 
　　沉沉五雲影，香風散縈縈。清齋上玉堂，窗戶懸水精。 
　　青童撞金屑，杵臼聲丁丁。膻腥遙問誰，稽首稱姓名。 
　　若容在溪口，願乞殘雪英。 
　　卷310_80 《山中訪道者（一作入白芝溪尋黃尊師）》於鵠 
　　觸煙入溪口，岸岸唯檉櫟。其中盡碧流，十里不通屐。 
　　出林山始轉，絕徑緣峭壁。把藤借行勢，側足憑石脈。 
　　gS牙斷行處，光滑猿猱跡。忽然風景異，乃到神仙宅。 
　　天晴茅屋頭，殘雲蒸氣白。隔窗梳發聲，久立聞吹笛。 
　　抱琴出門來，不顧人間客。山院不灑掃，四時自虛寂。 
　　落葉埋長松，出地才數尺。曾讀上清經，知注長生籍。 
　　願示不死方，何山有瓊液。 
　　卷310_81 《寄盧儼員外秋衣詞》於鵠 
　　寄遠空以心，心誠亦難知。篋中有秋帛，裁作遠客衣。 
　　縫製雖女功，盡度手自持。容貌常目中，長短不復疑。 
　　斜縫密且堅，遊客多塵緇。意欲都無言，浣濯耐歲時。 
　　殷勤托行人，傳語慎勿遺。別來年已老，亦聞鬢成絲。 
　　縱然更相逢，握手唯是悲。所寄莫複棄，願見長相思。 
　　卷310_82 《種樹》於鵠 
　　一樹新栽益四鄰，野夫如到舊山春。 
　　樹成多是人先老，垂白看他攀折人。 
　　卷310_83 《哭李暹（一作趙嘏詩）》於鵠 
　　驅馬街中哭送君，靈車碾雪隔城聞。 
　　唯有山僧與樵客，共舁孤櫬入幽墳。 
　　卷310_84 《古輓歌》於鵠 
　　雙轍出郭門，綿綿東西道。送死多於生，幾人得終老。 
　　見此切肺肝，不如歸山好。不聞哀哭聲，默默安懷抱。 
　　時盡從物化，又免生憂撓。世間壽者稀，盡為悲傷惱。 
　　送哭誰家車，靈幡紫帶長。青童抱何物，明月與香囊。 
　　可惜羅衣色，看舁入水泉。莫愁埏道暗，燒漆得千年。 
　　陰風吹黃蒿，輓歌度秋水。車馬卻歸城，孤墳月明裏。 
　　卷310_85 《悼孩子》於鵠 
　　年長始一男，心亦頗自娛。生來歲未周，奄然卻歸無。 
　　裸送不以衣，瘞埋於中衢。乳母抱出門，所生亦隨呼。 
　　嬰孩無哭儀，禮經不可逾。親戚相問時，抑悲空歎籲。 
　　繈褓在舊床，每見立踟躕。靜思益傷情，畏老為獨夫。 
　　卷310_86 《別舊山》於鵠 
　　舊伴同遊盡卻回，雲中獨宿守花開。 
　　自是去人身漸老，暮山流水任東來。 
　　卷310_87 《寄周惲》於鵠 
　　家在荒陂長似秋，蓼花芹葉水蟲幽。 
　　去年相伴尋山客，明月今宵何處遊。 
　　卷310_88 《野田行（一作李益詩）》於鵠 
　　日暮出古城，野田何茫茫。寒狐上孤塚，鬼火燒白楊。 
　　昔人未為泉下客，若到此中還斷腸。 
　　卷310_89 《塞上曲（一作出塞曲）》於鵠 
　　行人朝走馬，直走薊城傍。薊城通漢北，萬里別吳鄉。 
　　海上一烽火，沙中百戰場。軍書發上郡，春色度河陽。 
　　嫋嫋漢宮柳，青青胡地桑。琵琶出塞曲，橫笛斷君腸。 
　　卷310_90 《襄陽寒食》於鵠 
　　煙水初銷見萬家，東風吹柳萬條斜。 
　　大堤欲上誰相伴，馬踏春泥半是花。 
　　卷310_91 《泛舟入後溪（一作羊士諤詩）》於鵠 
　　雨餘芳草淨沙塵，水綠沙平一帶春。 
　　唯有啼鵑似留客，桃花深處更無人。
