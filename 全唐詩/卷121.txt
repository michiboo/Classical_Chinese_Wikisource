
李林甫，高祖從父弟之孫。初爲千牛直長，其舅姜皎深愛之。開元初，遷太子中允，與源乾曜有姻親。乾曜執政，其子絜爲林甫求司門郎中，乾曜薄其爲人，不許。後宇文融引爲御史，歷吏部侍郎，執政薦其有宰相才，即拜黃門侍郎平章事，再進兵部尚書，尋代張九齡爲中書集賢殿大學士。林甫性沈密，城府深阻，多猜忌，能陰中人。秉鈞二十年，朝野側目，素寡學術，其題尺皆郭慎微、苑咸代爲之。今存詩三首。
掛冠知止足，豈獨漢疏賢。
入道求真侶，辭恩訪列仙。
睿文含日月，宸翰動雲煙。
鶴駕吳鄉遠，遙遙南斗邊。

東幸從人望，西巡順物回。 
雲收二華出，天轉五星來。 
十月農初罷，三驅禮復開。 
更看瓊岳上，佳氣接神臺。

秋天碧雲夜，明月懸東方。 
皓皓庭際色，稍稍林下光。 
桂華澄遠近，璧彩散池塘。 
鴻雁飛難度，關山曲易長。 
揆予秉孤直，虛薄忝文昌。 
握鏡漸先照，持衡愧後行。 
多才眾君子，載筆久詞場。 
作賦推潘岳，題詩許謝康。 
當時陪宴語，今夕恨相望。 
願欲接高論，清晨朝建章。

楊炎，字公南，鳳翔人。初爲河西節度掌書記，拜起居舍人，歷禮部郎中，遷中書舍人。與常袞並掌綸誥，袞長於除書，炎善於德音，時稱常楊。進吏部侍郎，坐附元載，貶道州司馬。德宗即位，崔祐甫薦其文學器用，上亦自聞其名，拜門下侍郎同平章事，再貶崖州司馬。炎初奏請內府租賦仍歸左藏庫，及定兩稅法，頗有嘉聲。專政後，惟務報讐搆害，意爲愛憎，卒至賜死。集十卷，今存詩二首。
一去一萬里，千知千不還。
崖州何處在？生度鬼門關。

雪面淡眉天上女，鳳簫鸞翅欲飛去。
玉山翹翠步無塵，楚腰如柳不勝春。
〈《杜陽雜編》云：「載寵姬薛瑤英，玉質香肌，善歌舞，唯炎及賈至與載善，得見。炎作長歌贈之，今不全。」〉

元載，字公輔，岐山人。嗜學好屬文，以明莊、老、文、列四子之學，策入高科。初授新平尉，歷度支郎中。肅宗嘉其奏對，委以國計，充使江淮，都嶺漕輓。俄遷戶部侍郎度支使，幷諸道轉運使。以附李輔國，遷中書侍郎同平章事。排去忠良，引用貪猥。大曆中，以賄敗，伏誅。集十卷，今存詩一首。
年來誰不厭龍鍾，雖在侯門似不容。
看取海山寒翠樹，苦遭霜霰到秦封。

陳希烈，宋州人，長於名理。開元中，於禁中講老、易，累遷至祕書少監，代張九齡專判集賢院事，明皇凡有撰述，必經其手。李林甫知上睠待，乃引爲宰相，寵遇侔於林甫。後爲楊國忠所嫉，罷知政事。祿山之亂，受僞命爲中書令。論陷賊罪當死，肅宗以舊恩特原之，長流合浦郡。詩三首。
一片蒼梧意，氤氳生棟梁。
下簾山足暗，開戶日添光。
偏使衣裘潤，能令枕簟涼。
無心伴行雨，何必夢荊王。

上巳迂龍駕，中流泛羽觴。
酒因朝太子，詩爲樂賢王。
錦纜方舟渡，瓊筵大樂張。
風搖垂柳色，花發異林香。
野老歌無事，朝臣飲歲芳。
皇情被羣物，中外洽恩光。

千年泰山頂，雲起漢王封。
不作奇峰狀，寧分觸石容。
爲霖雖易得，表聖自難逢。
冉冉排空上，依依疊影重。
素光非曳練，靈貺是從龍。
豈學無心出，東西任所從。

張漸，循之從子也。天寶中，楊國忠辟爲幕佐，與竇華、宋昱、鄭昂、魏仲犀同列，官至翰林學士。國忠敗，坐誅。詩一首。
朗月照簾幌，清夜有餘姿。
洞房怨孤枕，挾琴愛前墀。
萱草已數葉，梨花復徧枝。
去歲草始榮，與君新相知。
今年花未落，誰分生別離。
代情難重論，人事好乖移。
合比月華滿，分同月易虧。
虧月當再圓，人別星隕天。
吾欲竟此曲，意深不可傳。
歎息孤鸞鳥，傷心明鏡前。

宋昱，天寶中爲中書舍人，以附楊國忠，貲產甚富，爲亂兵所殺。詩三首。
孤舟大江水，水涉無昏曙。
雨暗迷津時，雲生望鄉處。
漁翁閑自樂，樵客紛多慮。
秋色湖上山，歸心日邊樹。
徒稱竹箭美，未得楓林趣。
向夕垂釣還，吾從落潮去。

梵宇開金地，香龕鑿鐵圍。
影中羣象動，空裏衆靈飛。
簷牖籠朱旭，房廊挹翠微。
瑞蓮生佛步，瑤樹掛天衣。
邀福功雖在，興王代久非。
誰知雲朔外，更覩化胡歸。

濤來勢轉雄，獵獵駕長風。
雷震雲霓裏，山飛霜雪中。
激流起平地，吹澇上侵空。
翕闢乾坤異，盈虛日月同。
艅艎從陸起，洲浦隔阡通。
跳沫噴巖翠，翻波帶景紅。
怒湍初抵北，卻浪復歸東。
寂聽堪增勇，晴看自發蒙。
伍生傳或謬，枚叟說難窮。
來信應無已，申威亦匪躬。
衝騰如決勝，迴合似相攻。
委質任平視，誰能涯始終。

