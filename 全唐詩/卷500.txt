客行長似病，煩熱束四肢。
到君讀書堂，忽若逢良醫。
堂前水交流，堂下樹交枝。
兩門延風涼，洗我昏濁肌。
與子還往熟，坐臥恣所宜。
時時相獻酬，文字當酒巵。
野飯具藜藿，永日亦不饑。
苟餐非其所，鱠炙為蒺藜。
時清士人閑，耕作唯文詞。
豈獨鄉里薦，當取四海知。
引水穿風竹，幽聲勝遠溪。
裁衣延野客，翦翅養山雞。
酒熟聽琴酌，詩成削樹題。
惟愁春氣暖，松下雪和泥。
閒居晝掩扉，門柳蔭蔬畦。
因病方收藥，尋僧始度溪。
少逢人到戶，時有燕銜泥。
蕭灑身無事，名高孰與齊。
憶師眠復起，永夜思迢迢。
月下門方掩，林中寺更遙。
鐘聲空下界，池色在清宵。
終擬修禪觀，窗間卷欲燒。
清羸一飯師，閒院亦披衣。
應詔常翻譯，修心出是非。
雪中疏磬度，林際晚風歸。
蔬食常來此，人間護淨稀。
九經通大義，內典自應精。
簾冷連松影，苔深減履聲。
相逢幸此日，相失恐來生。
覺路何門去，師須引我行。
九陌最幽寺，吾師院復深。
煙霜同覆屋，松竹雜成林。
鳥語境彌寂，客來機自沈。
早知能到此，應不戴朝簪。
上國千餘里，逢春且勝遊。
暫聞新鳥戲，似解旅人愁。
野色吞山盡，江煙襯水流。
村醪須一醉，無恨滯行舟。
不吃胡麻飯，杯中自得仙。
隔籬招好客，掃室置芳筵。
家醞香醪嫩，時新異果鮮。
夜深唯畏曉，坐穩豈思眠。
棋罷嫌無敵，詩成貴在前。
明朝題壁上，誰得眾人傳。
有相無相身，唯師說始真。
修篁半庭影，清磬幾僧鄰。
古壁丹青落，虛簷鳥雀馴。
伊余求了義，羸馬往來頻。
寥寥聽不盡，孤磬與疏鐘。
煩惱師長別，清涼我暫逢。
蟻行經古蘚，鶴毳落深松。
自想歸時路，塵埃復幾重。
寺對遠山起，幽居仍是師。
斜陽通暗隙，殘雪落疏籬。
松靜鶴棲定，廊虛鐘盡遲。
朝朝趨府吏，來此是相宜。
偶尋靈跡去，幽徑入氳氛。
轉壑驚飛鳥，穿山踏亂雲。
水從巖下落，溪向寺前分。
釋子遊何處，空堂日漸曛。
閒立津橋上，寒光動遠林。
皇宮對嵩頂，清洛貫城心。
雪路初晴出，人家向晚深。
自從王在鎬，天寶至如今。
年長歸何處，青山未有家。
賞春無酒飲，多看寺中花。
曉上上方高處立，路人羨我此時身。
白雲向我頭上過，我更羨他雲路人。
策杖度溪橋，雲深步數勞。
青猿吟嶺際，白鶴坐松梢。
天外浮煙遠，山根野水交。
自緣名利繫，好此結蓬茆。
踏得度溪灣，晨遊暮不還。
月明松影路，春滿杏花山。
戲狖跳林末，高僧住石間。
未肯離腰組，來此復何顏。
行行方避夢，又到謝亭來。
舉世皆如此，伊余何處回。
竹鮮多透石，泉潔亦無苔。
坐與僧同語，誰能顧酒杯。
終日遊山困，今朝始傍河。
尋芳愁路盡，逢景畏人多。
鳥語催沽酒，魚來似聽歌。
醉時眠石上，肢體自婆娑。
閒上津橋立，天涯一望間。
秋風波上岸，旭日氣連山。
偶聖今方變，朝宗豈復還。
崑崙在蕃界，作將亦何顏。
秋蟾流異彩，齋潔上壇行。
天近星辰大，山深世界清。
仙飆石上起，海日夜中明。
何計長來此，閒眠過一生。
性同相見易，紫府共閒行。
陰徑紅桃落，秋壇白石生。
蘚文連竹色，鶴語應松聲。
風定藥香細，樹聲泉氣清。
垂簷靈草影，繞壁古山名。
圍外坊無禁，歸時踏月明。
暑月放朝頻，青槐路絕塵。
雨晴江色出，風動草香新。
獨立分幽島，同行得靜人。
此歡宜稍滯，此去與誰親。
曉看樓殿更鮮明，
遙隔朱欄見鹿行。
武帝自知身不死，
教修玉殿號長生。
避暑高樓上，平蕪望不窮。
鳥窮山色去，人歇樹陰中。
數帶長河水，千條弱柳風。
暗思多少事，懶話與芝翁。
高樓初霽後，遠望思無窮。
雨洗青山淨，春蒸大野融。
碧池舒暖景，弱柳嚲和風。
為有登臨興，獨吟落照中。
官散有閒情，登樓步稍輕。
窗雲帶雨氣，林鳥雜人聲。
曉日襟前度，微風酒上生。
城中會難得，掃壁各書名。
故人九寺長，邀我此同歡。
永夜開筵靜，中年飲酒難。
微風侵燭影，疊漏過林端。
臘後分朝日，天明幾刻殘。
詩家會詩客，池閣曉初晴。
鳥盡山中語，琴多譜外聲。
映花相勸酒，入洞各題名。
疏野常如此，誰人信在城。
軍城夜禁樂，飲酒每題詩。
坐穩吟難盡，寒多醉較遲。
遠鐘驚漏壓，微月被燈欺。
此會誠堪惜，天明是別離。
花落鶯飛深院靜，滿堂賓客盡詩人。
城中杯酒家家有，唯是君家酒送春。
竹裏開華館，珍羞次第嘗。
春風酒影動，晴日樂聲長。
久坐難辭醉，衰年亦暫狂。
慇懃還繼燭，永夕夢相妨。
牆北走紅塵，牆東接白雲。
山光衣上見，藥氣酒中聞。
此會誠堪惜，窮秋日又曛。
人間唯有醉，醉後復何云。
九寺名卿才思雄，邀歡筆下與杯中。
六街鼓絕塵埃息，四座筵開語笑同。
焰焰蘭缸明狹室，丁丁玉漏發深宮。
即聽雞唱天門曉，吏事相牽西復東。
聞君有美酒，與我正相宜。
溢甕清如水，黏杯半似脂。
豈唯消舊病，且要引新詩。
況此便便腹，無非是滿巵。
老人罷卮酒，不醉已經年。
自飲君家酒，一杯三日眠。
味輕花上露，色似洞中泉。
莫厭時時寄，須知法未傳。
嫩綠微黃碧澗春，採時聞道斷葷辛。
不將錢買將詩乞，借問山翁有幾人。
直廬仙掖近，春氣曙猶寒。
隱隱銀河在，丁丁玉漏殘。
微風飄更切，萬籟雜應難。
鳳閣明初啟，雞人唱漸闌。
靜宜來禁裏，清是下雲端。
我識朝天路，從容自整冠。
符印懸腰下，東山不得歸。
獨行南北近，漸老往還稀。
迸筍侵窗長，驚蟬出樹飛。
田田池上葉，長是使君衣。
西園春欲盡，芳草徑難分。
靜語唯幽鳥，閒眠獨使君。
密林生雨氣，古石帶潮文。
雖去清秋遠，朝朝見白雲。
錢塘刺史謾題詩，貧褊無恩懦少威。
春盡酒杯花影在，潮回畫檻水聲微，
閒吟山際邀僧上，暮入林中看鶴歸。
無術理人人自理，朝朝漸覺簿書稀。
默默滄江老，官分右掖榮。
立朝班近殿，奏直上知名。
曉霧和香氣，晴樓下樂聲。
蜀箋金屑膩，月兔筆毫精。
禁樹霏煙覆，宮牆瑞草生。
露盤秋更出，玉漏晝還清。
碧蘚無塵染，寒蟬似鳥鳴。
竹深雲自宿，天近日先明。
孱懦難封詔，疏愚但擲觥。
素飡終日足，寧免眾人輕。
臨江府署清，閒臥復閒行。
苔蘚疏塵色，梧桐出雨聲。
漸除身外事，暗作道家名。
更喜仙山近，庭前藥自生。
十日公府靜，巾櫛起清晨。
寒蟬近衰柳，古木似高人。
學佛寧憂老，為儒自喜貧。
海山歸未得，芝朮夢中春。
宮殿半山上，人家向下居。
古廳眠易魘，老吏語多虛。
雨水澆荒竹，溪沙擁廢渠。
聖朝收外府，皆是九天除。
鼓絕門方掩，蕭條作吏心。
露垂庭際草，螢照竹間禽。
棋罷嫌無月，眠遲聽盡碪。
還知未離此，時復更相尋。
竹屋臨江岸，清宵興自長。
夜深傾北斗，葉落映橫塘。
渚鬧漁歌響，風和角糉香。
卻愁南去棹，早晚到瀟湘。
左右分京闕，黃河與宅連。
何功來此地，竊位已經年。
天下才彌小，關中鎮最先。
隴山望可見，惆悵是窮邊。
