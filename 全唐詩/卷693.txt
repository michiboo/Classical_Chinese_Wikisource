
大海波濤淺，小人方寸深。
海枯終見底，人死不知心。
朝喜花豔春，暮悲花委塵。
不悲花落早，悲妾似花身。
五里復五里，去時無住時。
日將家漸遠，猶恨馬行遲。
茅屋深灣裏，釣船橫竹門。
經營衣食外，猶得弄兒孫。
去歲曾經此縣城，縣民無口不冤聲。
今來縣宰加朱紱，便是生靈血染成。
辭賦文章能者稀，難中難者莫過詩。
直應吟骨無生死，秪我前身是阿誰。
我屋汝嫌低不住，雕梁畫閣也知寬。
大須穩擇安巢處，莫道巢成卻不安。
珠明玉潤盡驚人，不稱寒門不稱貧。
若向吾唐作雙瑞，便同祥鳳與祥麟。
耒陽山下傷工部，採石江邊弔翰林。
兩地荒墳各三尺，卻成開解哭君心。
交朋來哭我來歌，喜傍山家葬茘蘿。
四海十年人殺盡，似君埋少不埋多。
粉色全無飢色加，豈知人世有榮華。
年年道我蠶辛苦，底事渾身著苧麻。
草靸無塵心地閒，靜隨猨鳥過寒暄。
眼昏齒落看經遍，卻向僧中總不言。
雨勻紫菊叢叢色，風弄紅蕉葉葉聲。
北畔是山南畔海，祗堪圖畫不堪行。

丹雘傳真未得真，那知筋骨與精神。
祗今恃駿憑毛色，綠耳驊騮賺殺人。
利門名路兩何憑，百歲風前短焰燈。
秪恐為僧僧不了，為僧得了總輸僧。
世間多少能詩客，誰是無愁得睡人。
自我夜來霜月下，到頭吟魄始終身。
山雨溪風卷釣絲，瓦甌蓬底獨斟時。
醒來睡著無人喚，流下前溪也不知。
世人貪利復貪榮，來向湖邊始至誠。
男子登舟與登陸，把心何不一般行。
無子無孫一病翁，將何筋力事耕農。
官家不管蓬蒿地，須勒王租出此中。
童子為僧今白首，暗鋤心地種閒情。
時將舊衲添新線，披坐披行過一生。
茅屋深灣裏，釣船橫竹門。
經營衣食外，猶得弄兒孫。
桑柘窮頭三四家，掛罾垂釣是生涯。
秋風忽起溪灘白，零落岸邊蘆荻花。
滿城羅綺拖春色，幾處笙歌揭畫樓。
江上有家歸未得，眼前花是眼前愁。
白髮星星筋力衰，種田猶自伴孫兒。
官苗若不平平納，任是豐年也受飢。
故友別來三四載，新詩吟得百餘篇。
夜來江上秋無月，恨不相逢在雪天。
無況青雲有恨身，眼前花似夢中春。
浮生七十今三十，巳是人間半世人。
不假東風次第吹，筆勻春色一枝枝。
由來畫看勝栽看，免見朝開暮落時。
二雛毛骨秀仍奇，小小能吟大大詩。
想得月中仙桂樹，各從生日長新枝。
壞屋不眠風雨夜，故園無信水雲秋。
病中枕上誰相問，一一蟬聲槐樹頭。
一更更盡到三更，吟破離心句不成。
數樹秋風滿庭月，憶君時復下階行。
三湘月色三湘水，浸骨寒光似練鋪。
一夜塞鴻來不住，故鄉書信半年無。
蒹葭月冷時聞鴈，楊柳風和日聽鶯。
水涉山行二年客，就中偏怕雨船聲。
四海兵戈無靜處，人家廢業望烽煙。
九華道士渾如夢，猶向尊前笑揭天。
身未立間終日苦，身當立後幾年榮。
萬般不及僧無事，共水將山過一生。
枿坐雲遊出世塵，兼無缾鉢可隨身。
逢人不説人間事，便是人間無事人。
涇溪石險人兢慎，終歲不聞傾覆人。
卻是平流無石處，時時聞説有沈淪。
三伏閉門披一衲，兼無松竹䕃房廊。
安禪不必須山水，滅得心中火自涼。
蒼翠雲峰開俗眼，泓澄煙水浸塵心。
惟將道業為芳餌，釣得高名直至今。
日午離筵到夕陽，明朝秦地與吳鄉。
同年多是長安客，不信行人慾斷腸。
一般毛羽結羣飛，雨岸煙汀好景時。
深水有魚銜得出，看來卻是鸕鷀飢。
野人於我有何情，半掩柴門向月明。
深夜欲眠眠未著，一叢寒木一猿聲。
暮天新雁起汀洲，紅蓼花疎水國秋。
想得故園今夜月，幾人相憶在江樓。
丈夫三十身如此，疲馬離鄉懶著鞭。
槐柳路長愁殺我，一枝蟬到一枝蟬。
月華星彩坐來收，嶽色江聲暗結愁。
半夜燈前十年事，一時和雨到心頭。
巢湖春漲喻溪深，纔過東關見故林。
莫道南來總無利，水亭山寺二年吟。
糲食粗衣隨分過，堆金積帛欲如何？
百年身後一丘土，貧富高低爭幾多。
楚天空濶月成輪，蜀魄聲聲似告人。
啼得血流無用處，不如緘口過殘春。
吟盡三更未著題，竹風松雨共淒淒。
此時若有人來聽，始覺巴猿不解啼。
荒涼客舍眠秋色，砧杵家家弄月明。
不及巴山聽猿夜，三聲中有不愁聲。
人説馬當波浪險，我經波浪似通衢。
大凡君子行藏是，自有龍神衛過湖。
貪殘官吏䖍誠謁，毒害商人瀝膽過。
秪怕馬當山下水，不知平地有風波。
九江連海一般深，未必船經廟下沈。
頭上蒼蒼沒瞞處，不如平取一生心。
同是乾坤事不同，雨絲飛灑日輪中。
若教陰朗長相似，爭表梁王造化功。
自小刺頭深草裏，而今漸覺出蓬蒿。
時人不識凌雲木，直待凌雲始道高。
九華山色真堪愛，留得高僧爾許年。
聽我吟詩供我酒，不曾穿得判齋錢。
自小棲玄到老閒，如雲如鶴住應難。
溪山不必將錢買，贏得來來去去看。
舊衣灰絮絮，新酒竹篘篘。〈《唐詩紀事》〉
只知斷送豪家酒，不解安排旅客情。〈《聞笛》《吟忩雜錄》〉

