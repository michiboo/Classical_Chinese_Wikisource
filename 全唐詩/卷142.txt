
聖德超千古，皇風扇九圍。
天廻萬象出，駕動六龍飛。
淑氣來黃道，祥雲覆紫微。
太平多扈從，文物有光輝。

晉水千廬合，汾橋萬國從。
開唐天業盛，入沛聖恩濃。
下輦廻三象，題碑任六龍。
睿明懸日月，千歲此時逢。

城南虜已合，一夜幾重圍。
自有金笳引，能霑出塞衣。
聽臨關月苦，清入海風微。
三奏高樓曉，胡人掩涕歸。

蕭條郡城閉，旅館空寒煙。
秋月對愁客，山鐘搖暮天。
新知偶相訪，斗酒情依然。
一宿阻長會，清風徒滿川。

白露傷草木，山風吹夜寒。
遙林夢親友，高興發雲端。
郭外秋聲急，城邊月色殘。
瑤琴多遠思，更爲客中彈。

清洛日夜漲，微風引孤舟。
離腸便千里，遠夢生江樓。
楚國橙橘暗，吳門煙雨愁。
東南具今古，歸望山雲秋。

秋霧連雲白，歸心浦漵懸。
津人空守纜，村館復臨川。
篷隔蒼茫雨，波連演漾田。
孤舟未得濟，入夢在何年？

樓頭廣陵近，九月在南徐。
秋色明海縣，寒煙生里閭。
夜帆歸楚客，昨日度江書。
爲問易名叟，垂綸不見魚。

築室在人境，遂得真隱情。
春盡草木變，雨來池館清。
琴書全雅道，視聽已無生。
閉戶脫三界，白雲自虛盈。

物化同枯木，希夷明月珠。
本來生滅盡，何者是虛無。
一坐看如故，千齡獨向隅。
至人非別有，方外不應殊。

欣逢柏梁故，共謁聰公禪。
石室無人到，繩牀見虎眠。
陰崖常抱雪，枯澗爲生泉。
出處雖雲異，同歡在法筵。

中峯青苔壁，一點雲生時。
豈意石堂裏，得逢焦鍊師。
爐香淨琴案，松影閑瑤墀。
拜受長年藥，翩翻西海期。

霜天起長望，殘月生海門。
風靜夜潮滿，城高寒氣昏。
故人何寂寞，久已乖清言。
明發不能寐，徒盈江上尊。

晉陽寒食地，風俗舊來傳。
雨滅龍蛇火，春生鴻雁天。
泣多流水漲，歌發舞雲旋。
西見之推廟，空爲人所憐。

青山遠近帶皇州，霽景重陽上北樓。
雨歇亭臯仙菊潤，霜飛天苑御梨秋。
茱萸插鬢花宜壽，翡翠橫釵舞作愁。
謾說陶潛籬下醉，何曾得見此風流。

江上巍巍萬歲樓，不知經歷幾千秋。
年年喜見山長在，日日悲看水獨流。
猿狖何曾離暮嶺，鸕鶿空自泛寒洲。
誰堪登望雲煙裏，向晚茫茫發旅愁。

土德三元正，堯心萬國同。
汾陰備冬禮，長樂應和風。
賜慶垂天澤，流歡舊渚宮。
樓臺生海上，簫鼓出天中。
霧曉筵初接，宵長曲未終。
雨隨青幕合，月照舞羅空。
玉陛分朝列，文章發聖聰。
愚臣忝書賦，歌詠頌絲桐。

懷祿貴心賞，東流山水長。
官移會稽郡，地邇上虞鄉。
緩帶屏紛雜，漁舟臨訟堂。
逶迤迴谿趣，猿嘯飛鳥行。
萬室霽朝雨，千峰迎夕陽。
輝輝遠洲暎，曖曖澄湖光。
白髮有高士，青春期上皇。
應須枉車歇，爲我訪荷裳。

本來清淨所，竹樹引幽陰。
簷外含山翠，人間出世心。
圓通無有象，聖境不能侵。
真是吾兄法，何妨友弟深。
天香自然會，靈異識鐘音。

月從斷山口，遙吐柴門端。
萬木分空霽，流陰中夜攢。
光連虛象白，氣與風露寒。
谷靜秋泉響，巖深青靄殘。
澄清入幽夢，破影抱空巒。
恍惚琴窗裏，松谿曉思難。

