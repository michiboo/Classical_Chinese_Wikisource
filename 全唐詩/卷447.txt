
亂雪千花落，新絲兩鬢生。
老除吳郡守，春別洛陽城。
江上今重去，城東更一行。
別花何用伴，勸酒有殘鶯。
客有東征者，夷門一落帆。
二年方得到，五日未為淹。
在浚旌重葺，游梁館更添。
心因好善樂，貌為禮賢謙。
俗阜知敦勸，民安見察廉。
仁風扇道路，陰雨膏閭閻。
文律操將柄，兵機釣得鈐。
碧幢油葉葉，紅旆火襜襜。
景象春加麗，威容曉助嚴。
槍森赤豹尾，纛吒黑龍髯。
門靜塵初斂，城昏日半銜。
選幽開後院，占勝坐前簷。
平展絲頭毯，高褰錦額簾。
雷捶柘枝鼓，雪擺胡騰衫。
發滑歌釵墜，妝光舞汗沾。
回燈花簇簇，過酒玉纖纖。
饌盛盤心殢，醅濃盞底黏。
陸珍熊掌爛，海味蟹螯鹹。
福履千夫祝，形儀四座瞻。
羊公長在峴，傅說莫歸岩。
眷愛人人遍，風情事事兼。
猶嫌客不醉，同賦夜厭厭。
鳥棲魚不動，月照夜江深。
身外都無事，舟中只有琴。
七弦為益友，兩耳是知音。
心靜即聲淡，其間無古今。
換印雖頻命未通，曆陽湖上又秋風。
不教才展休明代，為罰詩爭造化功。
我亦思歸田捨下，君應厭臥郡齋中。
好相收拾為閑伴，年齒官班約略同。
淮水東南闊，無風渡亦難。
孤煙生乍直，遠樹望多圓。
春浪棹聲急，夕陽帆影殘。
清流宜映月，今夜重吟看。
杭城隔歲轉蘇台，還擁前時五馬回。
厭見簿書先眼合，喜逢杯酒暫眉開。
未酬恩寵年空去，欲立功名命不來。
一別承明三領郡，甘從人道是粗才。
為問三丞相，如何秉國鈞。
那將最劇郡，付與苦慵人。
豈有吟詩客，堪為持節臣。
不才空飽暖，無惠及饑貧。
昨臥南城月，今行北境春。
鉛刀磨欲盡，銀印換何頻。
杭老遮車轍，吳童掃路塵。
虛迎復虛送，慚見兩州民。
新詩傳詠忽紛紛，楚老吳娃耳遍聞。
盡解呼為好才子，不知官是上將軍。
辭人命薄多無位，戰將功高少有文。
謝脁篇章韓信鉞，一生雙得不如君。
形容瘦薄詩情苦，豈是人間有相人。
只合一生眠白屋，何因三度擁朱輪。
金章未佩雖非貴，銀榼常攜亦不貧。
唯是無兒頭早白，被天磨折恰平均。
君顏貴茂不清羸，君句雄華不苦悲。
何事遣君還似我，髭須早白亦無兒。
絲綸閣下文書靜，鐘鼓樓中刻漏長。
獨坐黃昏誰是伴，紫薇花對紫微郎。
渭北離鄉客，江南守土臣。
涉途初改月，入境已經旬。
甲郡標天下，環封極海濱。
版圖十萬戶，兵籍五千人。
自顧才能少，何堪寵命頻。
冒榮慚印綬，虛獎負絲綸。
候病須通脈，防流要塞津。
救煩無若靜，補拙莫如勤。
削使科條簡，攤令賦役均。
以茲為報效，安敢不躬親。
襦袴提於手，韋弦佩在紳。
敢辭稱俗吏，且願活疲民。
常未征黃霸，湖猶借寇恂。
愧無鐺腳政，徒忝犬牙鄰。
制誥誇黃絹，詩篇占白蘋。
銅符拋不得，瓊樹見無因。
警寐鐘傳夜，催衙鼓報晨。
唯知對胥吏，未暇接親賓。
色變雲迎夏，聲殘鳥過春。
麥風非逐扇，梅雨異隨輪。
武寺山如故，王樓月自新。
池塘閑長草，絲竹廢生塵。
暑遣燒神酎，晴教㬠舞茵。
待還公事了，亦擬樂吾身。
經旬不飲酒，逾月未聞歌。
豈是風情少，其如塵事多。
虎丘慚客問，娃館妒人過。
莫笑籠中鶴，相看去幾何。
為我踟躕停酒盞，與君約略說杭州。
山名天竺堆青黛，湖號錢唐瀉綠油。
大屋簷多裝雁齒，小航船亦畫龍頭。
所嗟水路無三百，官系何因得再遊。
閶門四望鬱蒼蒼，始覺州雄土俗強。
十萬夫家供課稅，五千子弟守封疆。
闔閭城碧鋪秋草，烏鵲橋紅帶夕陽。
處處樓前飄管吹，家家門外泊舟航。
雲埋虎寺山藏色，月耀娃宮水放光。
曾賞錢唐嫌茂苑，今來未敢苦誇張。
妓筵今夜別姑蘇，客棹明朝向鏡湖。
莫泛扁舟尋范蠡，且隨五馬覓羅敷。
蘭亭月破能回否，娃館秋涼卻到無。
好與使君為老伴，歸來休染白髭須。
娃館松江北，稽城浙水東。
屈君為長吏，伴我作衰翁。
旌旆知非遠，煙雲望不通。
忙多對酒榼，興少閱詩筒。
淡白秋來日，疏涼雨後風。
餘霞數片綺，新月一張弓。
影滿衰桐樹，香凋晚蕙叢。
饑啼春穀鳥，寒怨絡絲蟲。
覽鏡頭雖白，聽歌耳未聾。
老愁從此遣，醉笑與誰同。
清旦方堆案，黃昏始退公。
可憐朝暮景，銷在兩衙中。
荷芰綠參差，新秋水滿池。
早涼生北檻，殘照下東籬。
露飽蟬聲嬾，風乾柳意衰。
過潘二十歲，何必更愁悲。
常愛西亭面北林，公私塵事不能侵。
共閑作伴無如鶴，與老相宜只有琴。
莫遣是非分作界，須教吏隱合為心。
可憐此道人皆見，但要修行功用深。
闇淡緋衫稱老身，半披半曳出朱門。
袖中吳郡新詩本，襟上杭州舊酒痕。
殘色過梅看向盡，故香因洗嗅猶存。
曾經爛熳三年著，欲棄空箱似少恩。
風琴秋拂匣，月戶夜開關。
榮啟先生樂，姑蘇太守閑。
傳聲千古後，得意一時間。
卻怪鐘期耳，唯聽水與山。
子墮本從天竺寺，根盤今在闔閭城。
當時應逐南風落，落向人間取次生。

霜雪壓多雖不死，荊榛長疾欲相埋。
長憂落在樵人手，賣作蘇州一束柴。

遙知天上桂花孤，試問嫦娥更要無。
月宮幸有閒田地，何不中央種兩株。
吾年五十加朝散，爾亦今年賜服章。
齒髮恰同知命歲，官銜俱是客曹郎。
榮傳錦帳花聯萼，彩動綾袍雁趁行。
大抵著緋宜老大，莫嫌秋鬢數莖霜。
露墜萎花槿，風吹敗葉荷。
老心歡樂少，秋眼感傷多。
芳歲今如此，衰翁可奈何。
猶應不如醉，試遣喚笙歌。
一拋學士筆，三佩使君符。
未換銀青綬，唯添雪白鬚。
公門衙退掩，妓席客來鋪。
履舄從相近，謳吟任所須。
金銜嘶五馬，鈿帶舞雙姝。
不得當年有，猶勝到老無。
合聲歌漢月，齊手拍吳歈。
今夜還先醉，應煩紅袖扶。
三盞醺醺四體融，妓亭簷下夕陽中。
千聲方響敲相續，一曲雲和戛未終。
今日心情如往日，秋風氣味似春風。
唯憎小吏樽前報，道去衙時水五筒。
閶門曙色慾蒼蒼，星月高低宿水光。
棹舉影搖燈燭動，舟移聲拽管弦長。
漸看海樹紅生日，遙見包山白帶霜。
出郭已行十五里，唯消一曲慢霓裳。
水天向晚碧沉沉，樹影霞光重疊深。
浸月冷波千頃練，苞霜新橘萬株金。
幸無案牘何妨醉，縱有笙歌不廢吟。
十隻畫船何處宿，洞庭山腳太湖心。
洞庭貢橘揀宜精，太守勤王請自行。
珠顆形容隨日長，瓊漿氣味得霜成。
登山敢惜駑駘力，望闕難伸螻蟻情。
疏賤無由親跪獻，願憑朱實表丹誠。
湖山處處好淹留，最愛東灣北塢頭。
掩映橘林千點火，泓澄潭水一盆油。
龍頭畫舸銜明月，鵲腳紅旗蘸碧流。
為報茶山崔太守，與君各是一家遊。
煙渚雲帆處處通，飄然舟似入虛空。
玉杯淺酌巡初匝，金管徐吹曲未終。
黃夾纈林寒有葉，碧琉璃水淨無風。
避旗飛鷺翩翻白，驚鼓跳魚撥剌紅。
澗雪壓多松偃蹇，岩泉滴久石玲瓏。
書為故事留湖上，吟作新詩寄浙東。
軍府威容從道盛，江山氣色定知同。
報君一事君應羨，五宿澄波皓月中。
曾為白社羈遊子，今作朱門醉飽身。
十萬戶州尤覺貴，二千石祿敢言貧。
重裘每念單衣士，兼味嘗思旅食人。
新館寒來多少客，欲回歌酒暖風塵。
宿雲黃慘澹，曉雪白飄颻。
散面遮槐市，堆花壓柳橋。
四郊鋪縞素，萬室甃瓊瑤。
銀榼攜桑落，金爐上麗譙。
光迎舞妓動，寒近醉人銷。
歌樂雖盈耳，慚無五袴謠。
池邊新種七株梅，欲到花時點檢來。
莫怕長洲桃李妒，今年好為使君開。
錢唐山水接蘇台，兩地褰帷愧不才。
政事素無爭學得，風情舊有且將來。
雙蛾解佩啼相送，五馬鳴珂笑卻回。
不似劉郎無景行，長拋春恨在天臺。
聞道毗陵詩酒興，近來積漸學姑蘇。
罨頭新令從偷去，刮骨清吟得似無。
越調管吹留客曲，吳吟詩送暖寒杯。
娃宮無限風流事，好遣孫心暫學來。
微之別久能無歎，知退書稀豈免愁。
甲子百年過半後，光陰一歲欲終頭。
池冰曉合膠船底，樓雪晴銷露瓦溝。
自覺歡情隨日減，蘇州心不及杭州。

榮進雖頻退亦頻，與君才命不調勻。
若不九重中掌事，即須千里外拋身。
紫垣南北廳曾對，滄海東西郡又鄰。
唯欠結廬嵩洛下，一時歸去作閒人。

白頭歲暮苦相思，除卻悲吟無可為。
枕上從妨一夜睡，燈前讀盡十年詩。
龍鍾校正騎驢日，憔悴通江司馬時。
若並如今是全活，紆朱拖紫且開眉。
弟妹妻孥小侄甥，嬌癡弄我助歡情。
歲盞後推藍尾酒，春盤先勸膠牙餳。
形骸潦倒雖堪歎，骨肉團圓亦可榮。
猶有誇張少年處，笑呼張丈喚殷兄。
黃鸝巷口鶯欲語，烏鵲河頭冰欲銷。
綠浪東西南北水，紅欄三百九十橋。
鴛鴦蕩漾雙雙翅，楊柳交加萬萬條。
借問春風來早晚，只從前日到今朝。
逐勝移朝宴，留歡放晚衙。
賓寮多謝客，騎從半吳娃。
到處銷春景，歸時及月華。
城陰一道直，燭焰兩行斜。
東吹先催柳，南霜不殺花。
皋橋夜沽酒，燈火是誰家。
豈獨年相迫，兼為病所侵。
春來痰氣動，老去嗽聲深。
眼暗猶操筆，頭斑未掛簪。
因循過日月，真是俗人心。
少年賓旅非吾輩，晚歲簪纓束我身。
酒散更無同宿客，詩成長作獨吟人。
蘋洲會面知何日，鏡水離心又一春。
兩處也應相憶在，官高年長少情親。
小舫一艘新造了，輕裝樑柱庳安篷。
深坊靜岸游應遍，淺水低橋去盡通。
黃柳影籠隨棹月，白蘋香起打頭風。
慢牽欲傍櫻桃泊，借問誰家花最紅。
足傷遭馬墜，腰重倩人抬。
只合窗間臥，何由花下來。
坐依桃葉枝，行呷地黃杯。
強出非他意，東風落盡梅。
遙聞境會茶山夜，珠翠歌鐘俱繞身。
盤下中分兩州界，燈前合作一家春。
青娥遞舞應爭妙，紫筍齊嘗各鬥新。
自歎花時北窗下，蒲黃酒對病眠人。
海山鬱鬱石稜稜，新豁高居正好登。
南臨贍部三千界，東對蓬宮十二層。
報我樓成秋望月，把君詩讀夜回燈。
無妨卻有他心眼，妝點亭台即不能。
水國多陰常懶出，老夫饒病愛閑眠。
三旬臥度鶯花月，一半春銷風雨天。
薄暮何人吹觱篥，新晴幾處縛鞦韆。
彩繩芳樹長如舊，唯是年年換少年。
好風朧月清明夜，碧砌紅軒刺史家。
獨繞迴廊行復歇，遙聽弦管暗看花。
金谷園中黃嫋娜，曲江亭畔碧婆娑。
老來處處遊行遍，不似蘇州柳最多。
絮撲白頭條拂面，使君無計奈春何。
一春惆悵殘三日，醉問周郎憶得無。
柳絮送人鶯勸酒，去年今日別東都。
紅杏初生葉，青梅已綴枝。
闌珊花落後，寂寞酒醒時。
坐悶低眉久，行慵舉足遲。
少年君莫怪，頭白自應知。
分無佳麗敵西施，敢有文章替左司。
隨分笙歌聊自樂，等閒篇詠被人知。
花邊妓引尋香徑，月下僧留宿劍池。
可惜當時好風景，吳王應不解吟詩。
少年曾管二千兵，晝聽笙歌夜斫營。
自反丘園頭盡白，每逢旗鼓眼猶明。
杭州暮醉連床臥，吳郡春遊並馬行。
自愧阿連官職慢，只教兄作使君兄。
留春不住登城望，惜夜相將秉燭遊。
風月萬家河兩岸，笙歌一曲郡西樓。
詩聽越客吟何苦，酒被吳娃勸不休。
從道人生都是夢，夢中歡笑亦勝愁。
細篷青篾織魚鱗，小眼紅窗襯麴塵。
闊狹才容從事座，高低恰稱使君身。
舞筵須揀腰輕女，仙棹難勝骨重人。
不似鏡湖廉使出，高檣大艑鬧驚春。
含桃最說出東吳，香色鮮穠氣味殊。
洽恰舉頭千萬顆，婆娑拂面兩三株。
鳥偷飛處銜將火，人摘爭時蹋破珠。
可惜風吹兼雨打，明朝後日即應無。
林下春將盡，池邊日半斜。
櫻桃落砌顆，夜合隔簾花。
嘗酒留閑客，行茶使小娃。
殘杯勸不飲，留醉向誰家。
腥血與葷蔬，停來一月餘。
肌膚雖瘦損，方寸任清虛。
體適通宵坐，頭慵隔日梳。
眼前無俗物，身外即僧居。
水榭風來遠，松廊雨過初。
褰簾放巢燕，投食施池魚。
久別閒遊伴，頻勞問疾書。
不知湖與越，吏隱興何如。
紅紫共紛紛，祗承老使君。
移舟木蘭棹，行酒石榴裙。
水色窗窗見，花香院院聞。
戀他官舍住，雙鬢白如雲。
荷香清露墜，柳動好風生。
微月初三夜，新蟬第一聲。
乍聞愁北客，靜聽憶東京。
我有竹林宅，別來蟬再鳴。
不知池上月，誰撥小船行。
青石一兩片，白蓮三四枝。 
寄將東洛去，心與物相隨。 
石倚風前樹，蓮栽月下池。 
遙知安置處，預想發榮時。 
領郡來何遠，還鄉去已遲。 
莫言千里別，歲晚有心期。
散亂空中千片雪，蒙籠物上一重紗。
縱逢晴景如看霧，不是春天亦見花。
僧說客塵來眼界，醫言風眩在肝家。
兩頭治療何曾瘥，藥力微茫佛力賒。

眼藏損傷來已久，病根牢固去應難。
醫師盡勸先停酒，道侶多教早罷官。
案上謾鋪龍樹論，盒中虛撚決明丸。
人間方藥應無益，爭得金篦試刮看。
香剎看非遠，祇園入始深。
龍蟠松矯矯，玉立竹森森。
怪石千僧坐，靈池一劍沉。
海當亭兩面，山在寺中心。
酒熟憑花勸，詩成倩鳥吟。
寄言軒冕客，此地好抽簪。
不厭西丘寺，閑來即一過。
舟船轉雲島，樓閣出煙蘿。
路入青松影，門臨白月波。
魚跳驚秉燭，猿覷怪鳴珂。
搖曳雙紅旆，娉婷十翠娥。
香花助羅綺，鐘梵避笙歌。
領郡時將久，遊山數幾何。
一年十二度，非少亦非多。
自從委順任浮沈，漸覺年多功用深。 
面上減除憂喜色，胸中消盡是非心。 
妻兒不問唯耽酒，冠蓋皆慵只抱琴。 
長笑靈均不知命，江蘺叢畔苦悲吟。
日覺雙眸暗，年驚兩鬢蒼。
病應無處避，老更不宜忙。
徇俗心情少，休官道理長。
今秋歸去定，何必重思量。
心中久有歸田計，身上都無濟世才。
長告初從百日滿，故鄉元約一年回。
馬辭轅下頭高舉，鶴出籠中翅大開。
但拂衣行莫回顧，的無官職趁人來。
眼闇頭風事事妨，繞籬新菊為誰黃。
閒遊日久心慵倦，痛飲年深肺損傷。
吳郡兩回逢九月，越州四度見重陽。
怕飛杯酒多分數，厭聽笙歌舊曲章。
蟋蟀聲寒初過雨，茱萸色淺未經霜。
去秋共數登高會，又被今年減一場。
好是清涼地，都無系絆身。
晚晴宜野寺，秋景屬閒人。
淨石堪敷坐，寒泉可濯巾。
自慚容鬢上，猶帶郡庭塵。
臥聽冬冬衙鼓聲，起遲睡足長心情。
華簪脫後頭雖白，堆案拋來眼校明。
閑上籃輿乘興出，醉回花舫信風行。
明朝更濯塵纓去，聞道松江水最清。
朝從思益峰遊後，晚到楞伽寺歇時。
照水姿容雖已老，上山筋力未全衰。
行逢禪客多相問，坐倚漁舟一自思，
猶去懸車十五載，休官非早亦非遲。
震澤平蕪岸，松江落葉波。
在官常夢想，為客始經過。
水面排罾網，船頭簇綺羅。
朝盤鱠紅鯉，夜燭舞青娥。
雁斷知風急，潮平見月多。
繁絲與促管，不解和漁歌。
高高白月上青林，客去僧歸獨夜深。
葷血屏除唯對酒，歌鐘放散只留琴。
更無俗物當人眼，但有泉聲洗我心。
最愛曉亭東望好，太湖煙水綠沉沉。
腰痛拜迎人客倦，眼昏勾押簿書難。
辭官歸去緣衰病，莫作陶潛范蠡看。

洛下田園久拋擲，吳中歌酒莫留連。
嵩陽雲樹伊川月，已校歸遲四五年。
自開山寺路，水陸往來頻。 
銀勒牽驕馬，花船載麗人。 
芰荷生欲遍，桃李種仍新。 
好住湖堤上，長留一道春。
潦倒宦情盡，蕭條芳歲闌。
欲辭南國去，重上北城看。
復疊江山壯，平鋪井邑寬。
人稠過楊府，坊鬧半長安。
插霧峰頭沒，穿霞日腳殘。
水光紅漾漾，樹色綠漫漫。
約略留遺愛，殷勤念舊歡。
病拋官職易，老別友朋難。
九月全無熱，西風亦未寒。
齊雲樓北面，半日憑欄杆。
風轉雲頭斂，煙銷水面開。
晴虹橋影出，秋雁櫓聲來。
郡靜官初罷，鄉遙信未回。
明朝是重九，誰勸菊花杯。
干時久與本心違，悟道深知前事非。
猶厭勞形辭郡印，那將趁伴著朝衣。
五千言裏教知足，三百篇中勸式微。
少室雲邊伊水畔，比君校老合先歸。
自喜天教我少緣，家徒行計兩翩翩。
身兼妻子都三口，鶴與琴書共一船。
僮僕減來無冗食，資糧算外有餘錢。
攜將貯作丘中費，猶免饑寒得數年。
銀泥裙映錦障泥，畫舸停橈馬簇蹄。
清管曲終鸚鵡語，紅旗影動䮂䮧嘶。
漸消醉色朱顏淺，欲語離情翠黛低。
莫忘使君吟詠處，女墳湖北武丘西。
酒助疏頑性，琴資緩慢情。
有慵將送老，無智可勞生。
忽忽忘機坐，倀倀任運行。
家鄉安處是，那獨在神京。

久貯滄浪意，初辭桎梏身。
昏昏常帶酒，默默不應人。
坐穩便箕踞，眠多愛欠伸。
客來存禮數，始著白綸巾。
何事出長洲，連宵飲不休。
醒應難作別，歡漸少於愁。
燈火穿村市，笙歌上驛樓。
何言五十里，已不屬蘇州。
已知臘子能裁服，復報龜兒解詠燈。
巧婦才人常薄命，莫教男女苦多能。
但要前塵減，無妨外相同。
雖過酒肆上，不離道場中。
弦管聲非實，花鈿色是空。
何人知此義，唯有淨名翁。
隴西鸚鵡到江東，養得經年觜漸紅。
常恐思歸先剪翅，每因餧食暫開籠。
人憐巧語情雖重，鳥憶高飛意不同。
應似朱門歌舞妓，深藏牢閉後房中。
腕軟撥頭輕，新教略略成。
四弦千遍語，一曲萬重情。
法向師邊得，能從意上生。
莫欺江外手，別是一家聲。
寫了吟看滿卷愁，淺紅箋紙小銀鉤。
未容寄與微之去，已被人傳到越州。
塵纓忽解誠堪喜，世網重來未可知。
莫忘全吳館中夢，嶺南泥雨步行時。
半月悠悠在廣陵，何樓何塔不同登。
共憐筋力猶堪在，上到棲靈第九層。
揚州驛裏夢蘇州，夢到花橋水閣頭。
覺後不知馮侍御，此中昨夜共誰遊。
五年兩郡亦堪嗟，偷出遊山走看花。
自此光陰為己有，從前日月屬官家。
樽前免被催迎使，枕上休聞報坐衙。
睡到午時歡到夜，回看官職是泥沙。
姓白使君無麗句，名休座主有新文。
禪心不合生分別，莫愛餘霞嫌碧雲。

