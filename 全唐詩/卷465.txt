
楊衡，字仲師，吳興人。初與符載、崔羣、宋濟隱廬山，號「山中四友」；後登第，官至大理評事。詩一卷。
落葉寒擁壁，清霜夜霑石。
正是憶山時，復送歸山客。
殷勤一尊酒，曉月當窗白。
扣舷不能寐，皓露清衣襟。
彌傷孤舟夜，遠結萬里心。
幽興惜瑤草，素懷寄鳴琴。
三奏月初上，寂寥寒江深。
委簷方滴滴，霑紅復灑綠。
醉聽作朦朧，愁聞多斷續。
始兼泉響細稍雜更聲促
百慮自縈心，況有人如玉。
西風屢鳴雁，東郊未升日。
繁煙羃羃昬，暗騎蕭蕭出。
望雲愁玉塞，眠月想蕙質。
借問露霑衣，何如香滿室。
獨壑臨萬嶂，蒼苔絶行跡。
仰窺猨掛樹，俯對鶴巢石。
上有一巖屋，相傳靈人宅。
深林無陽暉，幽水轉鮮碧。
拾薪遇遺鼎，探穴得古籍。
結念候雲興，燒香坐終夕。
山邊蕭寂室，石掩浮雲扄。
遶室微有路，松煙深㝠㝠。
入松汲寒水，對鶴問仙經。
石几香未盡，水花風欲零。
何年去華表，㡬度窮蒼㝠。
卻顧宦遊子，眇如霜中螢。
殷勤照永夜，屬思未成眠。
餘暉含薄霧，落燼迸空筵。
誰比秦樓曉，緘愁別幌前。
禮娶嗣明德，同牢夙所欽。
況蒙生死契，豈顧蓬蒿心。
雁幣任野薄，恩愛緣義深。
同聲若鼓瑟，合韻似鳴琴。
將迓空未立，就贅意難任。
皎月託言誓，滄波信浮沈。
荊臺理晨轍，巫渚疑宵襟。
憫憫百慮起，回回萬恨深。
候更促徒侶，先曉徹夜禽。
燈彩凝寒風，蟬思噪密林。
留念同心帶，贈遠芙蓉簮。
撫懷極投漆，感物重黃金。
分鸞豈遐阻，別劍念相尋。
儻甘蓬戶賤，願俟故山岑。
荊臺別路長，密緒分離狀。
莫訴杯來促，更籌屢巳倡。
燭花侵霧暗，瑟調寒風亮。
誰念曉帆開，黙睇參差浪。
陰岸東流水，上有微風生。
素羽漾翆澗，碧苔敷丹英。
重林宿雨晦，遠岫孤霞眀。
飛猱相攀牽，白雲亂縱橫。
有客泝輕檝，閱勝匪羈程。
逍遙一息間，糞土五侯榮。
搴茗庶蠲熱，潄泉聊析酲。〈（《禮樂志》：秦尊柘漿析朝酲。）〉
寄言絲竹者，詎識松風聲。
炎風雜海氣，苦雨毎成霖。
塗泥親杖屨，苔蘚漬衣襟。
念近劇懷遠，涉淺定知深。
暗溝夜滴滴，荒庭書霪霪。
折簡展離曠，理逕俟招尋。
處陰誠多慘，況乃觸隅禽。
憂思繁未整，良辰會無由。
引領遲佳音，星紀屢以周。
蓬閬絶華耀，況乃處窮愁。
墜葉寒擁砌，燈火夜悠悠。
開琴弄清弦，窺月俯澄流。
冉冉鴻雁度，蕭蕭帷箔秋。
悵懷石門詠，緬慕碧雞遊。
髣髴蒙顔色，崇蘭隱芳洲。
芳蘭媚庭除，灼灼紅英舒。
身為陋巷客，門有絳轅車。
朝覽夷胡傳，暮習潁陽書。
盻雲高羽翼，待賈藴璠璵。
纓弁雖雲阻，音塵豈復疎。
若因風雨晦，應念寂寥居。
靄靄復濛濛，非霧滿晴空。
密添宮柳翠，暗泄路桃紅。
縈絲光乍失，緣隟影纔通。
夕迷鴛枕上，朝漫綺弦中。
促駟馳香陌，勞鶯轉豔叢。
可憐腸斷望，倂在洛城東。
三月三十日，春歸日復暮。
惆悵問春風，明朝應不住。
送春曲江上，眷眷東西顧。
但見撲水花，紛紛不知數。
人生似行客，兩足無停步。
日日進前程，前程幾多路。
兵刅與水火，盡可違之去。
惟有老到來，人間無避處。
感時良未已，獨倚池南樹。
今日送春心，心如別親故。
結搆天南畔，勝絶固難儔。
幸蒙時所漏，遂得恣閒遊。
路石䕃松蓋，檻藤維鶴舟。
雨霽花木潤，風和景氣柔。
寳殿敞丹扉，靈幡垂綘旒。
照曜芙蓉壺，金人居上頭。
翔禽拂危剎，落日避層樓。
端溪瀰漫駛，曲澗潺湲流。
高居何重沓，登覽自夷猶。
煙霞無隠態，巖洞詎遺幽。
奔駟非久耀，馳波肯暫留。
會從香火緣，滅跡此山丘。
像宇鬱參差，寳林疎復密。
中有彌天子，燃燈坐虛室。
心證紅蓮喻，跡羈青眼律。
玉爐揚翠煙，金經開縹帙。
肆陳堅固學，破我夢幻質。
碧水灑塵纓，涼扇當夏日。
宿禽詎相保，迸火煙欲失。
願廻戚促勞，趨隅事休逸。
秋至觸物愁，況當離別筵。
短歌銷夜燭，繁緒遍高弦。
桂水舟始泛，蘭堂榻詎懸。
一盃勾離阻，三載奉周旋。
鴉噪更漏颯，露濡風景鮮。
斯須不共此，且為更留連。
孟嘉從宴地，千乘復登臨。
緣危陟高步，憑曠寫幽襟。
黃花翫初馥，翠物喜盈斟。
雲雜組繡色，樂和山水音。
斾揺秋吹急，筵卷夕光沈。
都人瞻騎火，猶知隔寺深。
遠客歸故里，臨路結裵回。
山長水復濶，無因重此來。
聊將歌一曲，送子手中盃。
百年泛飄忽，萬事繫衰榮。
高鴻脫矰繳，逹士去簮纓。
始從天目遊，復作羅浮行。
雲臥石林密，月窺花洞明。
全形在氣和，習黙憑境清。
夙秘綘嚢訣，屢投金簡名。
鐘管促離觴，煙霞隨去程。
何當真府內，重得欵平生。
君爲蹈海客，客路誰諳悉。
鯨度乍疑山，雞鳴先見日。
所嗟迴櫂晚，倍結離情密。
無貪合浦珠，念守江陵橘。
桂林淺復碧，濕湲半露石。
將乘觸物舟，暫駐飛空錫。
蜀鄉異青眼，蓬戶高朱㦸。
風度杳難尋，雲飄詎留跡。
舊戶閒花草，馴鴿傍簷隟。
揮手共忘懷，日墮千山夕。
海上多仙嶠，靈人信長生。
榮衛冰雪姿，嚥嚼日月精。
黙書絳符遍，晦步鬥文成。
翠髮披肩長，金蓋凌風輕。
曉籟息塵響，天雞叱幽聲。
碧樹來戶陰，丹霞照窗明。
焚香叩虛寂，稽首廻太清。
鸞鷺振羽儀，飛翻拂斾旌。
左挹玉泉液，右搴雲芝英。
念得參龍駕，攀天度赤城。
紫霄不可陟，靈峰信穹崇。
下有瓊樹枝，上有翠髮翁。
雞鳴秋漢側，日出紅霞中。
璨璨真仙子，執旄為侍童。
焚香杳忘言，黙念合太空。
世華徒熠耀，虛室自朦朧。
雲飛瓊瑤圃，龜息芝蘭藂。
玉籙掩不開，天窗微微風。
茲焉悟佳㫖，塵境亦幽通。
浩渺臨廣津，永用挹無窮。
可憐楊葉復楊花，雪淨煙深碧玉家。
烏棲不定枝條弱，城頭夜半聲啞啞。
浮萍流蕩門前水，任罥芙蓉莫浣紗。
玉纓翠佩雜輕羅，香汗微漬朱顔酡。
為君起唱白紵歌，清聲褭雲繁思多，
凝笳哀瑟時相和。
金壺半傾芳夜促，梁塵霏霏暗紅燭。
令君安坐聼終曲，墜葉飄花難再復。

躡珠履，步瓊筵，輕身起舞紅燭前。
芳姿艷態妖且妍，廻眸轉袖暗催弦。
涼風蕭蕭漏水急，月華泛艷紅蓮濕，
牽裙攬帶翻成泣。
絲聲繁兮管聲急，珠簾不捲風吹入。
萬遍凝愁枕上聽，千迴候命花間立。
望望昭陽信不來，迴眸獨掩紅巾泣。
北風吹霜霜月明，荷葉枯盡越水清。
別來幾度龍宮宿，雪山童子應相逐。
白雞黃犬不將去，寂寞空餘塟時路。
草死花開年復年，後人知是何人墓？
憶君思君獨不眠，夜寒月照青楓樹。
雲房寄宿秋夜客，一燈熒熒照虛壁。
蟲聲呼客客未眠，幾人語話清景側。
不可離別愁紛多，秋燈秋燈奈別何。
凝鮮霧渚夕，陽豔綠波風。
魚遊乍散藻，露重稍欹紅。
楚客傷暮節，吳娃泣敗藂。
促令芳本固，寧望雪霜中。
漢渚常多別，山橋忽重遊。
向雲迎翠輦，當月拜珠旒。
寢幌凝宵態，妝奩閉曉愁。
不堪鳴杼日，空對白榆秋。
何處春先到，橋東水北亭。
涷花開未得，冷酒酌難醒。
就日移輕榻，遮風展小屛。
更無人勸飲，鶯語漸叮嚀。
千峯白露後，雲壁掛殘燈。
曙色海邊日，經聲松下僧。
意閑門不閉，年去水空澄。
稽首如何問，森羅盡一乘。
象闕趨雲陛，龍宮憇石門。
清鐃猶啓路，黃髮重攀轅。
藻變朝天服，珠懷委地言。
那令蓬蒿客，茲席未離尊。
泛櫂若流萍，桂寒山更青。
望雲生碧落，看日下滄溟。
潮盡收珠母，沙閒拾翠翎。
自趨龍㦸下，再為誦芳馨。
聞君動征櫂，犯夜故來尋。 
強置一尊酒，重款百年心。 
燈白霜氣冷，室虛松韻深。 
南陽三顧地，幸偶價千金。
匡山一畝宮，尚有桂蘭叢。
鑿壁年雖異，穿楊志幸同。
貌羸緣塞苦，道蹇為囊空。
去謁臨川守，因憐鶴在籠。
幢幢雲樹秋，黃葉下山頭。
蟲響夜難度，夢閒神不遊。
窗燈寒幾盡，簾雨曉階愁。
何以禪棲客，灰心在沃州。
慘戚損志抱，因君時解顔。
重歎今夕會，復在㡬夕間。
碧桂水連海，蒼梧雲滿山。
茫茫從此去，何路入秦關。
雲居避世客，髮白習儒經。
有地水空綠，無人山自青。
廢梁悲逝水，臥木思荒庭。
向夕霏煙斂，徒看處士星。
病輿憇上館，繚繞向山隅。
荒葛漫欹壁，幽禽啄朽株。
力微怯升降，意欲結踟躇。
誰能挹香水，一為濯煩紆。
逐客指天涯，人間此路賖。
地圖經大庾，水驛過長沙。
臘月雷州雨，秋風桂嶺花。
不知荒徼外，何處有人家。
白首年空度，幽居俗豈知？
敗蕉依晩日，孤鶴立秋墀。
久客何由造，禪門不可窺。
會同塵外友，齋沐奉威儀。
寂寥高室古松寒，松下仙人字委鸞。
頭垂白髮朝鳴磬，手把青芝夜遶壇。
物像自隨塵外滅，真源長向性中看。
悠悠萬古皆如此，秋比松枝春比蘭。
寂寞瑤琴上，深知直者情。
幸傳朱鷺曲，那止素絲名。
瑞草人空仰，王言世久行。
大方聞正位，樂府動清聲。
文武音初合，宮商調屢更。
誰能向機杼，終日泣無成。
眼重朝眠足，頭輕宿醉醒。
陽光滿前戶，雪水半中庭。
候變隨天氣，春生逐地形。
北簷梅晩白，東㟁柳先青。
蔥壠抽羊角，松巢墮鶴翎。
老來詩更拙，吟罷少人聽。
都無看花意，偶到樹邊來。
可憐枝上色，一一為愁開。
風鳴雲外鐘，鶴宿千年松。
相思杳不見，月出山重重。
蘇武節旄盡，李陵音信稀。
梅當隴上發，人向隴頭歸。
茫茫死復生，惟有古時城。
夜半無鳥雀，花枝當月明。
洞房昨夜春風起，故人尚隔湘江水。
枕上片時春夢中，行盡江南數千里。
隨雲步入青牛谷，青牛道士留我宿。
可憐夜久月明中，唯有壇邊一枝竹。
自用金錢買槿栽，二年方始一花開。
憐紅未許家人見，胡蜨爭知早到來。
黃菊紫菊傍籬落，摘菊泛酒愛芳新。
不堪今日望鄉意，強插茱萸隨衆人。
玉京初侍紫皇君，金縷鴛鴦滿絳裙。
仙宮一閉無消息，遙結芳心向碧雲。
賢人處霄漢，荒澤自耕耘。
隴首降時雨，雷聲出夏雲。〈答崔錢二補闕，見《詩式》〉
一一鶴聲飛上天。〈見《紀事》〉
