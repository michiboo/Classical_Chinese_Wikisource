

姜晞，上邽人。登永隆元年進士第，官工部侍郎、散騎常侍，封金城郡公。詩一首。
靈沼縈廻邸第前，浴日涵春寫曙天。
始見龍臺昇鳳闕，應如霄漢起神泉。
石匱渚傍還啓聖，桃李初生更有仙。
欲化帝圖從此受，正同河變一千年。

姜皎，晞從兄弟。長安中，爲尚衣奉御，明皇以藩邸有舊，拜殿中監，封楚國公，恩寵莫比，遷太常卿，後坐貶死。詩一首。
龍池初出此龍山，常經此地謁龍顏。
日日芙蓉生夏水，年年楊柳變春灣。
堯壇寶匣餘煙霧，舜海漁舟尚往還。
願似飄颻五雲影，從來從去九天關。

蔡孚，開元中爲起居郎。詩二首。
帝宅王家大道邊，神馬潛龍湧聖泉。
昔日昔時經此地，看來看去漸成川。
歌臺舞榭宜正月，柳岸梅洲勝往年。
莫疑波上春雲少，祗爲從龍直上天。

德陽宮北苑東頭，雲作高臺月作樓。
金鎚玉鎣千金地，寶杖琱文七寶毬。
竇融一家三尚主，梁翼頻封萬戶侯。
容色由來荷恩顧，意氣平生事俠游。
共道用兵如斷蔗，俱能走馬入長楸。
紅鬣錦鬃風騄驥，黃絡青絲電紫騮。
奔星亂下花場裏，初月飛來畫杖頭。
自有長鳴須決勝，能馳迅走滿先籌。
薄暮漢宮愉樂罷，還歸堯室曉垂旒。

徐晶，與胡皓、蔡孚同時，官魯郡錄事，詩五首。
秦王按劒怒，發卒戍龍沙。
雄圖尚未畢，海內已紛拏。
黃塵暗天起，白日斂精華。
唯見長城外，僵屍如亂麻。

章奏中京罷，雲泉別業歸。
拂琴鋪野席，牽柳挂朝衣。
翡翠巢書幌，鴛鴦立釣磯。
幽栖可憐處，春事滿林扉。

文史歸休日，棲閑臥草亭。
薔薇一架紫，石竹數重青。
垂露和仙藥，燒香誦道經。
莫將山水弄，持與世人聽。

故友漢中尉，請爲西蜀吟。
人家多種橘，風土愛彈琴。
水向昆明闊，山連大夏深。
理閑無別事，時寄一登臨。

疇昔承餘論，文章幸濫推。
夜陪銀漢賞，朝奉桂山詞。
梁邸調歌日，秦樓按舞時。
登高頻作賦，體物屢爲詩。
連騎長楸下，浮觴曲水湄。
北堂留上客，南陌送佳期。
憶昨陪臨泛，于今阻宴私。
再看冬雪滿，三見夏花滋。
都尉朝青閣，淮王侍紫墀。
寧知倦遊者，華髪老京師。

張敬忠，官監察御史，以文吏著稱，張仁亶在朔方，奏判軍事。開元中，爲平盧節應使。詩二首。
五原春色舊來遲，二月垂楊未挂絲。
即今河畔冰開日，正是長安花落時。

有意嫌兵部，專心望考功。
誰知脚蹭蹬，幾落省牆東〈膳部在省最東北隅也〉。

史俊，官監察御史，曾刺巴州。詩一首。
近郭城南山寺深，亭亭奇樹出禪林。
結根幽壑不知歲，聳幹摩天凡幾尋。
翠色晚將嵐氣合，月光時有夜猨吟。
經行綠葉望成蓋，宴坐黃花長滿襟。
此木嘗聞生豫章，今朝獨秀在巴鄉。
凌霜不肯讓松柏，作宇由來稱棟梁。
會待良工時一眄，應歸法水作慈航。


