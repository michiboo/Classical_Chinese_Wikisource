
〈一作「春歸桃花巖貽許侍御」〉
雲臥三十年，好閑復愛仙。
蓬壺雖冥絕，鸞鶴心悠然。
歸來桃花嵒，得憩雲窗眠。〈此六句，一作「幼采紫房談，早愛滄溟仙。心跡頗相誤，世事空徂遷。歸來丹巖曲，得憩青霞眠。」〉
對嶺人共語，飲潭猨相連。
時昇翠微上，邈若羅浮巔。
兩岑抱東壑，一嶂橫西天。
樹雜日易隱，崖傾月難圓。
芳草換野色，飛蘿搖春煙。
入遠構石室，選幽開上田。
獨此林下意，杳無區中緣。
永辭霜臺客，千載方來旋。

吳會一浮雲，飄如遠行客。
功業莫從就，歲光屢奔迫。
良圖俄棄捐，衰疾乃綿劇。
古琴藏虛匣，長劒掛空壁。
楚冠懷鍾儀，越吟比莊舃。
國門遙天外，鄉路遠山隔。
朝憶相如臺，夜夢子雲宅。
旅情初結緝，秋氣方寂歷。
風入松下清，露出草間白。
故人不可見，幽夢誰與適。
寄書西飛鴻，贈爾慰離析。

嘗聞龐德公，家住洞湖水。
終身棲鹿門，不入襄陽市。
夫君弄明月，滅景清淮裏。
高蹤邈難追，可與古人比。
清揚杳莫覩，白雲空望美。
待我辭人間，攜手訪松子。

何以折相贈，白花青桂枝。
月華若夜雪，見此令人思。
雖然剡溪興，不異山陰時。
明發懷二子，空吟招隱詩。

出門見南山，引領意無限。
秀色難爲名，蒼翠日在眼。
有時白雲起，天際自舒捲。
心中與之然，託興每不淺。
何當造幽人，滅跡棲絕巘。

浮陽滅霽景，萬物生秋容。
登樓送遠目，伏檻觀羣峰。
原野曠超緬，關河紛雜重。
清暉映竹日，翠色明雲松。
蹈海寄遐想，還山迷舊蹤。
徒然迫晚暮，未果諧心胷。
結桂空佇立，折麻恨莫從。
思君達永夜，長樂聞疎鐘。

朝發汝海東，暮棲龍門中。
水寒夕波急，木落秋山空。
望極九霄迥，賞幽萬壑通。
目皓沙上月，心清松下風。
玉斗橫網戶，銀河耿花宮。
興在趣方逸，歡餘情未終。
鳳駕憶王子，虎溪懷遠公。
桂枝坐蕭瑟，棣華不復同。
流恨寄伊水，盈盈焉可窮。

燕麥青青遊子悲，河堤弱柳鬱金枝。
長條一拂春風去，盡日飄揚無定時。
我在河南別離久，那堪坐此對窻牖。
情人道來竟不來，何人共醉新豐酒。

紅顏悲舊國，青歲歇芳洲。
不待金門詔，空持寶劒遊。
海雲迷驛道，江月隱鄉樓。
復作淮南客，因逢桂樹留。

我來竟何事，高臥沙丘城。
城邊有古樹，日夕連秋聲。
魯酒不可醉，齊歌空復情。
思君若汶水，浩蕩寄南征。

春華滄江月，秋色碧海雲。
離居盈寒暑，對此長思君。
思君楚水南，望君淮山北。
夢魂雖飛來，會面不可得。
疇昔在嵩陽，同衾臥羲皇。
綠蘿笑簪紱，丹壑賤巖廊。
晚途各分析，乘興任所適。
僕在雁門關，君爲峨眉客。
心懸萬里外，影滯兩鄉隔。
長劒復歸來，相逢洛陽陌。
陌上何喧喧，都令心意煩。
迷津覺路失，託勢隨風飜。
以茲謝朝列，長嘯歸故園。
故園恣閑逸，求古散縹帙。
久欲入名山，婚娶殊未畢。
人生信多故，世事豈惟一。
念此憂如焚，悵然若有失。
聞君臥石門，宿昔契彌敦。
方從桂樹隱，不羨桃花源。
高風起遐曠，幽人跡復存。
松風清瑤瑟，溪月湛芳樽。
安居偶佳賞，丹心期此論。

〈一作「王宗城」〉
沙墩至梁苑，二十五長亭。
大舶夾雙艣，中流鵝鸛鳴。
雲天掃空碧，川嶽涵餘清。
飛鳧從西來，適與佳興幷。
眷言王喬舃，婉孌故人情。
復此親懿會，而增交道榮。
沿洄且不定，飄忽悵徂征。
暝投淮陰宿，欣得漂母迎。
斗酒烹黃雞，一餐感素誠。
予爲楚壯士，不是魯諸生。
有德必報之，千金恥爲輕。
緬書羇孤意，遠寄櫂歌聲。

楊花落盡子規啼，聞道龍標過五溪。
我寄愁心與明月，隨風直到夜郎西。

我昔東海上，勞山餐紫霞。
親見安期公，食棗大如瓜。
中年謁漢主，不愜還歸家。
朱顏謝春輝，白髮見生涯。
所期就金液，飛步登雲車。
願隨夫子天壇上，閑與仙人掃落花。

憶昔洛陽董糟丘，爲余天津橋南造酒樓。
黃金白璧買歌笑，一醉累月輕王侯。
海內賢豪青雲客，就中與君心莫逆。
迥山轉海不作難，傾情倒意無所惜。
我向淮南攀桂枝，君留洛北愁夢思。
不忍別，還相隨，相隨迢迢訪仙城。
三十六曲水迴縈，一溪初入千花明。
萬壑度盡松風聲，銀鞍金絡倒平地，漢東太守來相迎。
紫陽之真人，邀我吹玉笙。
餐霞樓上動仙樂，嘈然宛似鸞鳳鳴。
袖長管催欲輕舉，漢中太守醉起舞。
手持錦袍覆我身，我醉橫眠枕其股。
當筵意氣凌九霄，星離雨散不終朝，分飛楚關山水遙。
余既還山尋故巢，君亦歸家渡渭橋。
君家嚴君勇貔虎，作尹幷州遏戎虜。
五月相呼度太行，摧輪不道羊腸苦。
行來北涼歲月深，感君貴義輕黃金。
瓊杯綺食青玉案，使我醉飽無歸心。
時時出向城西曲，晉祠流水如碧玉。
浮舟弄水簫鼓鳴，微波龍鱗莎草綠。
興來攜妓恣經過，其若楊花似雪何。
紅粧欲醉宜斜日，百尺清潭寫翠娥。
翠娥嬋娟初月輝，美人更唱舞羅衣。
清風吹歌人空去，歌曲自繞行雲飛。
此時行樂難再遇，西遊因獻長楊賦。
北闕青雲不可期，東山白首還歸去。
渭橋南頭一遇君，酇臺之北又離羣。
問余別恨知多少，落花春暮爭紛紛。
言亦不可盡，情亦不可極。
呼兒長跪緘此辭，寄君千里遙相憶。

飄飄江風起，蕭颯海樹秋。
登艫美清夜，掛席移輕舟。
月隨碧山轉，水合青天流。
杳如星河上，但覺雲林幽。
歸路方浩浩，徂川去悠悠。
徒悲蕙草歇，復聽菱歌愁。
岸曲迷後浦，沙明瞰前洲。
懷君不可見，望遠增離憂。

朝別朱雀門，暮棲白鷺洲。
波光搖海月，星影入城樓。
望美金陵宰，如思瓊樹憂。
徒令魂入夢，飜覺夜成秋。
綠水解人意，爲余西北流。
因聲玉琴裏，蕩漾寄君愁。

潮水定可信，天風難與期。
清晨西北轉，薄暮東南吹。
以此難掛席，佳期益相思。
海月破圓影，菰蔣生綠池。
昨日北湖梅，開花已滿枝。
今朝東門柳，夾道垂青絲。
歲物忽如此，我來定幾時。
紛紛江上雪，草草客中悲。
明發新林浦，空吟謝朓詩。
〈一本題作《金陵阻風雪書懷寄楊江寧》云：潮水定可信，天風難與期。清晨西北轉，薄暮東南吹。以此難掛席，沿洄頗淹遲。使索金陵書，又叨賢宰知。弦歌止過客，惠化聞京師。歲物忽如此，我來復幾時。紛紛江上雪，草草客中悲。明發新林浦，空吟謝朓詩。〉

南船正東風，北船來自緩。
江上相逢借問君，語笑未了風吹斷。
聞君攜伎訪情人，應爲尚書不顧身。
堂上三千珠履客，甕中百斛金陵春。
恨我阻此樂，淹留楚江濱。
月色醉遠客，山花開欲然。
春風狂殺人，一日劇三年。
乘興嫌太遲，焚卻子猷船。
夢見五柳枝，已堪掛馬鞭。
何日到彭澤，長歌陶令前。

腸斷枝上猿，淚添山下樽。
白雲見我去，亦爲我飛翻。

巢父將許由，未聞買山隱。
道存跡自高，何憚去人近。
紛吾下茲嶺，地閑喧亦泯。
門橫羣岫開，水鑿衆泉引。
屏高而在雲，竇深莫能準。
川光晝昏凝，林氣夕淒緊。
於焉摘朱果，兼得養玄牝。
坐月觀寶書，拂霜弄瑤軫。
傾壺事幽酌，顧影還獨盡。
念君風塵游，傲爾令自哂〈一本此下有「安知世上人，名利空蠢蠢」二句〉。

晚登高樓望，木落雙江清。
寒山饒積翠，秀色連州城。
目送楚雲盡，心悲胡雁聲。
相思不可見，迴首故人情。

〈在金陵作〉
吳地桑葉綠，吳蠶已三眠。
我家寄東魯，誰種龜陰田。
春事已不及，江行復茫然。
南風吹歸心，飛墮酒樓前。
樓東一株桃，枝葉拂青煙。
此樹我所種，別來向三年。
桃今與樓齊，我行尚未旋。
嬌女字平陽，折花倚桃邊。
折花不見我，淚下如流泉。
小兒名伯禽，與姊亦齊肩。
雙行桃樹下，撫背復誰憐。
念此失次第，肝腸日憂煎。
裂素寫遠意，因之汶陽川。
〈嬌女字平陽下，一作「嬌女字平陽，有弟與齊肩。雙行桃樹下，折花倚桃邊。折花不見我，淚下如流泉。」〉

我攜一樽酒，獨上江祖石。
自從天地開，更長幾千尺。
舉杯向天笑，天迴日西照。
永願坐此石，長垂嚴陵釣。
寄謝山中人，可與爾同調。

〈時南遊羅浮兼泛桂海自春徂秋不返僕旅江外書情寄之〉
嬋娟羅浮月，搖豔桂水雲。
美人竟獨往，而我安得羣。
一朝語笑隔，萬里懽情分。
沈吟綵霞沒，夢寐羣芳歇。
歸鴻渡三湘，遊子在百粵。
邊塵染衣劒，白日彫華髮。
春風變楚關，秋聲落吳山。
草木結悲緒，風沙淒苦顏。
朅來已永久，頹思如循環。
飄飄限江裔，想像空留滯。
離憂每醉心，別淚徒盈袂。
坐愁青天末，出望黃雲蔽。
目極何悠悠，梅花南嶺頭。
空長滅征鳥，水闊無還舟。
寶劒終難託，金囊非易求。
歸來儻有問，桂樹山之幽。

