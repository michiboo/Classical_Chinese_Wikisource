
自哂沉冥客，曾為獻納臣。
壯心徒許國，薄命不如人。
才展淩雲翅，俄成失水鱗。
葵枯猶向日，蓬斷即辭春。
澤畔長愁地，天邊欲老身。
蕭條殘活計，冷落舊交親。
草合門無徑，煙消甑有塵。
憂方知酒聖，貧始覺錢神。
虎尾難容足，羊腸易覆輪。
行藏與通塞，一切任陶鈞。
昨夜江樓上，吟君數十篇。
詞飄朱檻底，韻墮淥江前。
清楚音諧律，精微思入玄。
收將白雪麗，奪盡碧雲妍。
寸截金為句，雙雕玉作聯。
八風淒間發，五彩爛相宣。
冰扣聲聲冷，珠排字字圓。
文頭交比繡，筋骨軟於綿。
澒湧同波浪，錚鏦過管弦。
醴泉流出地，鈞樂下從天。
神鬼聞如泣，魚龍聽似禪。
星回疑聚集，月落為留連。
雁感無鳴者，猿愁亦悄然。
交流遷客淚，停住賈人船。
暗被歌姬乞，潛聞思婦傳。
斜行題粉壁，短卷寫紅箋。
肉味經時忘，頭風當日痊。
老張知定伏，短李愛應顛。
道屈才方振，身閑業始專。
天教聲烜赫，理合命迍邅。
顧我文章劣，知他氣力全。
工夫雖共到，巧拙尚相懸。
各有詩千首，俱拋海一邊。
白頭吟處變，青眼望中穿。
酬答朝妨食，披尋夜廢眠。
老償文債負，宿結字因緣。
每歎陳夫子，常嗟李謫仙。
名高折人爵，思苦減天年。
不得當時遇，空令後代憐。
相悲今若此，湓浦與通川。
閱水年將暮，燒金道未成。
丹砂不肯死，白髮自須生。
病肺慚杯滿，衰顏忌鏡明。
春深舊鄉夢，歲晚故交情。
一別浮雲散，雙瞻列宿榮。
螭頭階下立，龍尾道前行。
封事頻聞奏，除書數見名。
虛懷事僚友，平步取公卿。
漏盡雞人報，朝回幼女迎。
可憐白司馬，老大在湓城。
綠絲文布素輕褣，珍重京華手自封。
貧友遠勞君寄附，病妻親為我裁縫。
袴花白似秋去薄，衫色青於春草濃。
欲著卻休知不稱，折腰無復舊形容。
寂寞清明日，蕭條司馬家。
留餳和冷粥，出火煮新茶。
欲別能無酒，相留亦有花。
南遷更何處，此地已天涯。
淼茫積水非吾土，飄泊浮萍自我身。 
身外信緣為活計，眼前隨事覓交親。 
鑪煙豈異終南色，湓草寧殊渭北春。 
此地何妨便終老，譬如元是九江人〈香爐峰上多煙，湓水岸邊足草，因而記之〉。
向晚雙池好，初晴百物新。
嫋枝翻翠羽，濺水躍紅鱗。
萍泛同遊子，蓮開當麗人。
臨流一惆悵，還憶曲江春。
白髮長興歎，青娥亦伴愁。
寒衣補燈下，小女戲床頭。
暗淡屏幃故，淒涼枕席秋。
貧中有等級，猶勝嫁黔婁。
已訝游何遠，仍嗟別太頻。
離容君蹙促，贈語我殷勤。
迢遞天南面，蒼茫海北漘。
訶陵國分界，交趾郡為鄰。
蓊鬱三光晦，溫暾四氣勻。
陰晴變寒暑，昏曉錯星辰。
瘴地難為老，蠻陬不易馴。
土民稀白首，洞主盡黃巾。
戰艦猶驚浪，戎車未息塵。
紅旗圍卉服，紫綬裹文身。
面苦桄榔裛，漿酸橄欖新。
牙檣迎海舶，銅鼓賽江神。
不凍貪泉暖，無霜毒草春。
雲煙蟒蛇氣，刀劍鱷魚鱗。
路足羈棲客，官多謫逐臣。
天黃生颶母，雨黑長楓人。
回使先傳語，徵軒早返輪。
須防杯裏蠱，莫愛橐中珍。
北與南殊俗，身將貨孰親。
嘗聞君子誡，憂道不憂貧。
功名宿昔人多許，寵辱斯須自不知。
一旦失恩先左降，三年隨例未量移。
馬頭覓角生何日，石火敲光住幾時。
前事是身俱若此，空門不去欲何之。
火宅煎熬地，霜松摧折身。
因知群動內，易死不過人。
郡中乞假來相訪，洞裏朝元去不逢。
看院只留雙白鶴，入門惟見一青松。
藥爐有火丹應伏，雲碓無人水自舂。
欲問參同契中事，更期何日得從容。
春生何處暗周遊，海角天涯遍始休。
先遣和風報消息，續教啼鳥說來由。
展張草色長河畔，點綴花房小樹頭。
若到故園應覓我，為傳淪落在江州。
春來觸地故鄉情，忽見風光憶兩京。
金穀踏花香騎入，曲江碾草鈿車行。
誰家綠酒歡連夜，何處紅樓睡失明。
獨有不眠不醉客，經春冷坐古湓城。
一從澤畔為遷客，兩度江頭送暮春。
白髮更添今日鬢，青衫不改去年身。
百川未有回流水，一老終無卻少人。
四十六時三月盡，送春爭得不殷勤。
晨起臨風一惆悵，
通川湓水斷相聞。 
不知憶我因何事，
昨夜三更夢見君。
潯陽遷客為居士，身似浮雲心似灰。
上界女仙無嗜欲，何因相顧兩裴回。
共疑過去人間世，曾作誰家夫婦來。
綠螘新醅酒，
紅泥小火爐。
晚來天欲雪，
能飲一杯無？
朝來又得東川信，欲取春初發梓州。
書報九江聞暫喜，路經三峽想還愁。
瀟湘瘴霧加餐飯，灩澦驚波穩泊舟。
欲寄兩行迎爾淚，長江不肯向西流。
風回雲斷雨初晴，返照湖邊暖復明。
亂點碎紅山杏發，平鋪新綠水蘋生。
翅低白雁飛仍重，舌澀黃鸝語未成。
不道江南春不好，年年衰病減心情。
賢侯辟士禮從容，莫戀泉聲問所從。
雨露初承黃紙詔，煙霞欲別紫霄峰。
傷弓未息新驚鳥，得水難留久臥龍。
我正退藏君變化，一杯可易得相逢。
泉落青山出白雲，縈村繞郭幾家分。
自從引作池中水，深淺方圓一任君。
臨風杪秋樹，對酒長年人。
醉貌如霜葉，雖紅不是春。
羲和走馭趁年光，不許人間日月長。
遂使四時都似電，爭教兩鬢不成霜。
榮銷枯去無非命，壯盡衰來亦是常。
已共身心要約定，窮通生死不驚忙。
龍門點額意何如，紅尾青鬐卻返初。
見說在天行雨苦，為龍未必勝為魚。
憐渠已解詠詩章，搖膝支頤學二郎。
莫學二郎吟太苦，才年四十鬢如霜。
漫把參同契，難燒伏火砂。
有時成白首，無處問黃芽。
幻世如泡影，浮生抵眼花。
唯將綠醅酒，且替紫河車。
碧荑紅縷今何在，風雨飄將去不回。
惆悵去年牆下地，今春唯有薺花開。
病不出門無限時，今朝強出與誰期。
經年不上江樓醉，勞動春風颺酒旗。
三千里外臥江州，十五年前哭老劉。
昨夜夢中彰敬寺，死生魂魄暫同遊。
本結菩提香火社，為嫌煩惱電泡身。
不須惆悵從師去，先請西方作主人。
子騁丹青日，予當醜老時。
無勞役神思，更畫病容儀。
迢遞麒麟閣，圖功未有期。
區區尺素上，焉用寫真為。
紅旗破賊非吾事，黃紙除書無我名。
唯共嵩陽劉處士，圍棊賭酒到天明。
今冬臘候不嚴凝，暖霧溫風氣上騰。
山腳崦中才有雪，江流慢處亦無冰。
欲將何藥防春瘴，只有元家金石棱。
不爭榮耀任沉淪，日與時疏共道親。
北省朋僚音信斷，東林長老往還頻。
病停夜食閑如社，慵擁朝裘暖似春。
漸老漸諳閒氣味，終身不擬作忙人。
見說瞿塘峽，斜銜灩澦根。
難於尋鳥路，險過上龍門。
羊角風頭急，桃花水色渾。
山回若鼇轉，舟入似鯨吞。
岸合愁天斷，波跳恐地翻。
憐君經此去，為感主人恩。
潯陽白司馬，夜送孟功曹。
江暗管弦急，樓明燈火高。
湖波翻似箭，霜草殺如刀。
且莫開徵棹，陰風正怒號。
老辭遊冶尋花伴，病別荒狂舊酒徒。
更恐五年三歲後，些些譚笑亦應無。
相憶採君詩作障，自書自勘不辭勞。 
障成定被人爭寫，從此南中紙價高。
君寫我詩盈寺壁，我題君句滿屏風。
與君相遇知何處，兩葉浮萍大海中。
遇興尋文客，因歡命酒徒。
春遊憶親故，夜會似京都。
詩思閑仍在，鄉愁醉暫無。
狂來欲起舞，慚見白髭須。
眷眄情無恨，優容禮有餘。
三年為郡吏，一半許山居。
酒熟心相待，詩來手自書。
庾樓春好醉，明月且回車。
深山老去惜年華，況對東溪野枇杷。
火樹風來翻絳焰，瓊枝日出曬紅紗。
回看桃李都無色，映得芙蓉不是花。
爭奈結根深石底，無因移得到人家。
憐君不久在通川，知已新提造化權。
夔契定求才濟世，張雷應辨氣沖天。
那知淪落天涯日，正是陶鈞海內年。
肯向泥中拋折劍，不收重鑄作龍泉。
窮陰急景坐相催，壯齒韶顏去不回。
舊病重因年老發，新愁多是夜長來。
膏明自爇緣多事，雁默先烹為不才。
禍福細尋無會處，不如且進手中杯。
雲中台殿泥中路，既阻同遊懶卻還。
將謂獨愁猶對雨，不知多興已尋山。
才應行到千峰裏，只校來遲半日間。
最惜杜鵑花爛漫，春風吹盡不同攀。
甕頭竹葉經春熟，階底薔薇入夏開。
似火淺深紅壓架，如餳氣味綠粘台。
試將詩句相招去，倘有風情或可來。
明日早花應更好，心期同醉卯時杯。
採石江邊李白墳，繞田無限草連雲。
可憐荒壟窮泉骨，曾有驚天動地文。
但是詩人多薄命，就中淪落不過君。
漫把參同契，難燒伏火砂。
有時成白首，無處問黃芽。
幻世如泡影，浮生抵眼花。
唯將綠醅酒，且替紫河車。
顧我長年頭似雪，饒君壯歲氣如雲。
朱顏今日雖欺我，白髮他時不放君。
苦竹林邊蘆葦叢，停舟一望思無窮。 
青苔撲地連春雨，白浪掀天盡日風。 
忽忽百年行欲半，茫茫萬事坐成空。 
此生飄蕩何時定，一縷鴻毛天地中。
憂人何處可銷憂，碧甕紅欄湓水頭。
從此潯陽風月夜，崔公樓替庾公樓。
我抱棲雲志，君懷濟世才。
常吟反招隱，那得入山來。
五年不入慈恩寺，今日尋師始一來。
欲知火宅焚燒苦，方寸如今化作灰。
帝城行樂日紛紛，天畔窮愁我與君。
秦女笑歌春不見，巴猿啼哭夜常聞。
何處琵琶弦似語，誰家咼墮髻如雲。
人生多少歡娛事，那獨千分無一分。
空王百法學未得，奼女丹砂燒即飛。
事事無成身老也，醉鄉不去欲何歸。

兩鬢千莖新似雪，十分一醆欲如泥。
酒狂又引詩魔發，日午悲吟到日西。
轉枕重安寢，回頭一欠伸。
紙窗明覺曉，布被暖知春。
莫強疏慵性，須安老大身。
雞鳴一覺睡，不博早朝人。
身覺浮雲無所著，心同止水有何情。
但知瀟灑疏朝市，不要崎嶇隱姓名。
盡日觀魚臨澗坐，有時隨鹿上山行。
誰能拋得人間事，來共騰騰過此生。
潯陽少有風情客，招宿湖亭盡卻回。
水檻虛涼風月好，夜深誰共阿憐來。
昔年八月十五夜，曲江池畔杏園邊。 
今年八月十五夜，湓浦沙頭水館前。 
西北望鄉何處是，東南見月幾迴圓。 
臨風一歎無人會，今夜清光似往年。
江柳影寒新雨地，塞鴻聲急欲霜天。
愁君獨向沙頭宿，水繞蘆花月滿船。
雲截山腰斷，風驅雨腳迴。 
早陰江上散，殘熱日中來。 
卻取生衣著，重拈竹簟開。 
誰能淘晚熱，閒飲兩三杯。
霜紅二林葉，風白九江波。
暝色投煙鳥，秋聲帶雨荷。
馬閑無處出，門冷少人過。
鹵莽還鄉夢，依稀望闕歌。
共思除醉外，無計奈愁何。
試問陶家酒，新篘得幾多。
有恨頭還白，無情菊自黃。 
一為州司馬，三見歲重陽。 
劍匣塵埃滿，籠禽日月長。 
身從漁父笑，門任雀羅張。 
問疾因留客，聽吟偶置觴。 
歎時論倚伏，懷舊數存亡。 
奈老應無計，治愁或有方。 
無過學王績，唯以醉為鄉。
身名身事兩蹉跎，試就先生問若何。
從此神仙學得否，白鬚雖有未為多。
欲上瀛州臨別時，贈君十首步虛詞。
天仙若愛應相問，可道江州司馬詩。
花紙瑤緘松墨字，把將天上共誰開。
試呈王母如堪唱，發遣雙成更取來。
身得貳師餘氣概，家藏都尉舊詩章。
江南別有樓船將，燕頷虯須不姓楊。
偃亞長松樹，侵臨小石溪。
靜將流水對，高共遠峰齊。
翠蓋煙籠密，花幢雪壓低。
與僧清影坐，借鶴穩枝棲。
筆寫形難似，琴偷韻易迷。
暑天風槭槭，晴夜露淒淒。
獨契依為舍，閑行繞作蹊。
棟樑君莫采，留著伴幽棲。
丹霄攜手三君子，白髮垂頭一病翁。
蘭省花時錦帳下，廬山雨夜草庵中。
終身膠漆心應在，半路雲泥跡不同。
唯有無生三昧觀，榮枯一照兩成空。
文昌新入有光輝，紫界宮牆白粉闈。
曉日雞人傳漏箭，春風侍女護朝衣。
雪飄歌句高難和，鶴拂煙霄老慣飛。
官職聲名俱入手，近來詩客似君稀。
良時光景長虛擲，壯歲風情已闇銷。
忽憶同爲校書日，每年同醉是今朝。
辭君歲久見君初，白髮驚嗟兩有餘。
容鬢別來今至此，心情料取合何如。
曾同曲水花亭醉，亦共華陽竹院居。
豈料天南相見夜，哀猿瘴霧宿匡廬。
江景又妍和，牽愁發浩歌。
晴沙金屑色，春水麴塵波。
紅簇交枝杏，青含卷葉荷。
藉莎憐軟暖，憩樹愛婆娑。
書信朝賢斷，知音野老多。
相逢不閑語，爭奈日長何。
四弦不似琵琶聲，亂寫真珠細撼鈴。
指底商風悲颯颯，舌頭胡語苦醒醒。
如言都尉思京國，似訴明妃厭虜庭。
遷客共君想勸諫，春腸易斷不須聽。

一入吳王殿，無人睹翠娥。
樓高時見舞，宮靜夜聞歌。
半露胸如雪，斜回臉似波。
妍媸各有分，誰敢妒恩多。
春歡雨露同沾澤，冬歎風霜獨滿衣。
留滯多時如我少，遷移好處似君稀。
臥龍雲到須先起，蟄燕雷驚尚未飛。
莫恨東西溝水別，滄溟長短擬同歸。
宦途本自安身拙，世累由來向老多。
遠謫四年徒已矣，晚生三女擬如何。
預愁嫁娶真成患，細念因緣儘是魔。
賴學空王治苦法，須拋煩惱入頭陀。
一從簪笏事金貂，每借溫顏放折腰。
長覺身輕離泥滓，忽驚手重捧瓊瑤。
馬因迴顧雖增價，桐遇知音已半焦。
他日秉鈞如見念，壯心直氣未全銷。
炎瘴拋身遠，泥塗索腳難。
網初鱗撥剌，籠久翅摧殘。
雷電頒時令，陽和變歲寒。
遺簪承舊念，剖竹授新官。
鄉覺前程近，心隨外事寬。
生還應有分，西笑問長安。
提拔出泥知力竭，吹噓生翅見情深。
劍鋒缺折難沖斗，桐尾燒焦豈望琴。
感舊兩行年老淚，酬恩一寸歲寒心。
忠州好惡何須問，鳥得辭籠不擇林。
新授銅符未著緋，因君裝束始光輝。
惠深范叔綈袍贈，榮過蘇秦佩印歸。
魚綴白金隨步躍，鶻銜紅綬遶身飛。
明朝戀別朱門淚，不敢多垂恐汙衣。
靖安院裡辛夷下，醉笑狂吟氣最粗。 
莫問別來多少苦，低頭看取白髭鬚。
故人安慰善為辭，五十專城道未遲。
徒使花袍紅似火，其如蓬鬢白成絲。
且貪薄俸君應惜，不稱衰容我自知。
銀印可憐將底用，只堪歸舍嚇妻兒。
銀章暫假為專城，賀客來多懶起迎。
似掛緋衫衣架上，朽株枯竹有何榮。
正聽山鳥向陽眠，黃紙除書落枕前。
為感君恩須暫起，爐峰不擬住多年。
久眠褐被為居士，忽掛緋袍作使君。
身出草堂心不出，廬山未要勒移文。
三間茅舍向山開，一帶山泉繞舍回。
山色泉聲莫惆悵，三年官滿卻歸來。
翠幕紅筵高在雲，歌鐘一曲萬家聞。
路人指點滕王閣，看送忠州白使君。
鞍馬軍城外，笙歌祖帳前。
乘潮發湓口，帶雪別廬山。
暮景牽行色，春寒散醉顏。
共嗟炎瘴地，盡室得生還。
好去民曹李判官，少貪公事且謀歡。
男兒未死爭能料，莫作忠州刺史看。
連山斷處大江流，紅旆逶迤鎮上游。
幕下翱翔秦御史，軍前奔走漢諸侯。
曾陪劍履升鸞殿，欲謁旌幢入鶴樓。
假著緋袍君莫笑，恩深始得向忠州。
早接清班登玉陛，同承別詔直金鑾。
鳳巢閣上容身穩，鶴鎖籠中展翅難。
流落多年應是命，量移遠郡未成官。
慚君獨不欺憔悴，猶作銀台舊眼看。
這是一個消歧義頁——使用相同或相近標題，而主題不同的條目列表。如果您是通過某個內部鏈接轉到本頁，希望您能協助將該內部鏈接指向正確的主條目。
全唐詩/卷440可以指：
昔作咸秦客，常思江海行。
今來仍盡室，此去又專城。
典午猶為幸，分憂固是榮。
簈星州乘送，艛艓驛船迎。
共載皆妻子，同游即弟兄。
寧辭浪跡遠，且貴賞心並。
雲展帆高掛，飆馳棹迅征。
溯流從漢浦，循路轉荊衡。
山逐時移色，江隨地改名。
風光近東早，水木向南清。
夏口煙孤起，湘川雨半晴。
日煎紅浪沸，月射白砂明。
北渚寒留雁，南枝暖待鶯。
駢朱桃露萼，點翠柳含萌。
亥市魚鹽聚，神林鼓笛鳴。
壺漿椒葉氣，歌曲竹枝聲。
系纜憐沙靜，垂綸愛岸平。
水餐紅粒稻，野茹紫花菁。
甌泛茶如乳，台粘酒似餳。
膾長抽錦縷，藕脆削瓊英。
容易來千里，斯須進一程。
未曾勞氣力，漸覺有心情。
臥穩添春睡，行遲帶酒酲。
忽愁牽世網，便欲濯塵纓。
早接文場戰，曾爭翰苑盟。
掉頭稱俊造，翹足取公卿。
且昧隨時義，徒輸報國誠。
眾排恩易失，偏壓勢先傾。
虎尾憂危切，鴻毛性命輕。
燭蛾誰救活，蠶繭自纏縈。
斂手辭雙闕，回眸望兩京。
長沙拋賈誼，漳浦臥劉楨。
鶗鴂鳴還歇，蟾蜍破又盈。
年光同激箭，鄉思極搖旌。
潦倒親知笑，衰羸舊識驚。
烏頭因感白，魚尾為勞赬。
劍學將何用，丹燒竟不成。
孤舟萍一葉，雙鬢雪千莖。
老見人情盡，閑思物理精。
如湯探冷熱，似博鬥輸贏。
險路應須避，迷途莫共爭。
此心知止足，何物要經營。
玉向泥中潔，松經雪後貞。
無妨隱朝市，不必謝寰瀛。
但在前非悟，期無後患嬰。
多知非景福，少語是元亨。
晦即全身藥，明為伐性兵。
昏昏隨世俗，蠢蠢學黎甿。
鳥以能言𦃪，龜緣入夢烹。
知之一何晚，猶足保餘生。
岳陽城下水漫漫，獨上危樓倚曲欄。
春岸綠時連夢澤，夕波紅處近長安。
猿攀樹立啼何苦，雁點湖飛渡亦難。
此地唯堪畫圖障，華堂張與貴人看。
不知遠郡何時到，猶喜全家此去同。 
萬里王程三峽外，百年生計一舟中。 
巫山暮足霑花雨，隴水春多逆浪風。 
兩片紅旌數聲鼓，使君艛艓上巴東。
灃水店頭春盡日，送君上馬謫通川。夷陵峽口明月夜，此處逢君是偶然。
一別五年方見面，相攜三宿未回船。坐從日暮唯長歎，語到天明竟未眠。
齒髮蹉跎將五十，關河迢遞過三千。生涯共寄滄江上，鄉國俱拋白日邊。
往事渺茫都似夢，舊遊流落半歸泉。醉悲灑淚春杯裏，吟苦支頤曉燭前。
莫問龍鍾惡官職，且聽清脆好文篇[1]。別來只是成詩癖，老去何曾更酒顛。
各限王程須去住，重開離宴貴留連。黃牛渡北移征棹，白狗崖東卷別筵[2]。
神女台雲閑繚繞，使君灘水急潺湲，風淒暝色愁楊柳，月吊宵聲哭杜鵑。
萬丈赤幢潭底日，一條白練峽中天。君還秦地辭炎徼，我向忠州入瘴煙。
未死會應相見在，又知何地復何年。
巫女廟花紅似粉，昭君村柳翠於眉。
誠知老去風情少，見此爭無一句詩。

