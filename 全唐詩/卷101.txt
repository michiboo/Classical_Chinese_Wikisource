
宋務光，字子昂，一名烈，汾州西河人。舉進士及第，調洛陽尉，遷右衞騎曹參軍。神龍初，上封事直諫，不省，俄以監察御史巡察河南道，考最，進殿中右臺御史。詩一首。
曠哉潮汐池，大矣乾坤力。
浩浩去無際，沄沄深不測。
崩騰翕衆流，泱漭環中國。
鱗介錯殊品，氛霞饒詭色。
天波混莫分，島樹遙難識。
漢主探靈怪，秦王恣遊陟。
搜奇大壑東，竦望成山北。
方術徒相誤，蓬萊安可得。
吾君略仙道，至化孚淳默。
驚浪晏窮溟，飛航通絕域。
馬韓底厥貢，龍伯修其職。
粵我遘休明，匪躬期正直。
敢輸鷹隼執，以間豺狼忒。
海路行已殫，輶軒未皇息。
勞歌玄月暮，旅睇滄浪極。
魏闕渺雲端，馳心附歸冀。

李景伯，懷遠子。景龍中，爲給事中，遷諫議大夫。中宗嘗宴侍臣及朝集使，酒酣，令各爲《回波辭》，衆皆爲諂佞，景伯獨不然。蕭至忠稱之曰：「此真諫官也。」終散騎常侍，詩一首。
回波爾時酒巵，微臣職在箴規。
侍讌既過三爵，喧譁竊恐非儀。

李行言，隴西人，兼文學幹事。中宗時，爲給事中，能唱《步虛歌》。七月七日兩儀殿會宴，帝命爲之，行言於御前長跪，作《三洞道士音詞》，歌數曲，時論鄙之。詩一首。
秦郊平舊險，周德眷遺黎。
始聞清夜柝，俄見落封泥。
物色來無限，津途去不迷。
空亭誰問馬，閑戍但鳴雞。
山月寒彌淨，河風曉更淒。
贈言楊伯起，非復是關西。

郭利貞，神龍中爲吏部員外，賦《上元》詩，與蘇味道、崔液並爲絕唱。詩一首。
九陌連燈影，千門度月華。
傾城出寶騎，匝路轉香車。
爛熳惟愁曉，週遊不問家。
更逢清管發，處處落梅花。

元希聲，河南人。七歲善屬文，舉進士，累官司禮博士，預集《三教珠英》。景龍初，進吏部侍郎。集三十卷，今存詩八首。
東南之美，生於會稽。
牛斗之氣，蓄於昆溪。
有瑤者玉，連城是齊。
有威者鳳，非梧不棲。

猗嗟衆珍，以況君子。
公侯之胄，必復其始。
利器長材，溫儀峻峙。

道心惟微，厥用允塞。
德輝不泯，而映邦國。
靜以有神，動而作則。
九臯千里，其聲不忒。

粵在古昔，分官厥初。
刺邪矯枉，非賢勿居。
稜稜直指，烈烈方書。
蒼玉鳴珮，繡衣登車。

綽綽夫君，是膺柱下。
準繩有望，名器無假。
寵蓋伯山，氣雄公雅。
立朝正色，俟我能者。

載懷朋情，嘗接閑宴。
好洽昆弟，官聯州縣。
如彼松竹，春榮冬蒨。
柯葉藹然，不渝霜霰。

會合非我，關山坐違。
離鴻曉引，別葉秋飛。
騑驂徐動，尊餞相依。
遠情超忽，岐路光輝。

金石其心，芝蘭其室。
言語方間，音徽自溢。
肅子風威，嚴子霜質。
贈言歲暮，以保貞吉。

李澄之，尉氏人，以五言詩名。神龍中，蹉跌不遇，年六十餘，爲宋州參軍卒。詩一首。
遊客三江外，單棲百慮違。 
山川憶處近，形影夢中歸。 
夜月明虛帳，秋風入擣衣。 
從來不慣別，況屬雁南飛。

李如璧，睿宗朝爲御史。詩一首。
三五月華流炯光，可憐懷歸郢路長。
逾江越漢津無梁，遙遙永夜思茫茫。
昭君失寵辭上宮，蛾眉嬋娟臥氈穹。
胡人琵琶彈北風，漢家音信絕南鴻。
昭君此時怨畫工，可憐明月光朣朧。
節既秋兮天向寒，沅有漪兮湘有瀾。
沅湘糺合淼漫漫，洛陽才子憶長安。
可憐明月復團團，逐臣戀主心愈恪。
棄妻思君情不薄，已悲芳歲徒淪落。
復恐紅顏坐銷鑠，可憐明月方照灼，向影傾身比葵藿。

洪子輿，睿宗時官侍御史，姜晦時爲中丞，諷劾韋安石，子輿不從。詩一首。
漢主召子陵，歸宿洛陽殿。 
客星今安在，隱跡猶可見。 
水石空潺湲，松篁尚蔥蒨。 
岸深翠陰合，川迴白雲遍。 
幽徑滋蕪沒，荒祠冪霜霰。 
垂釣想遺芳，掇蘋羞野薦。 
高風激終古，語理忘榮賤。 
方驗道可尊，山林情不變。

寇泚，中宗朝爲長安尉，張仁願在朔方，奏用分判軍事。開元十三年，帝自擇刺史，泚由兵部侍郎出守宋州，賦詩祖餞。詩一首。
小年弄文墨，不識戎旅難。 
一朝事鞞鼓，策馬度塗山。 
塗山橫地軸，萬里留荒服。 
悠悠正旆遠，騑驂一何速。 
流月揮金戈，驚風折寒木。 
行聞漢飛將，還向皋蘭宿。

吳兢，汴州浚儀人。博通經史，魏元忠、朱敬則深器之，薦其有史才，因令直史館。神龍中，遷石補闕，與韋承慶、崔融等撰《則天實錄》。開元中，歷修文館學士，居史職殆三十年，序事簡要，人皆稱之。出爲荊州司馬，以史稿自隨。蕭嵩監修國史，奏取兢所撰，得六十五卷。累遷台、洪、饒、蘄四州刺史。天寶初，爲鄴郡太守，入爲恆王傅。嘗以梁、陳、齊、周、隋五代史繁雜，乃別撰各史，又傷疎略。卒年八十餘。卒後，其子進兢所撰《唐史》八十餘卷，事多紕繆，不逮壯年。兢家多藏書，嘗錄其卷第，號《吳氏西齋書目》。詩二首。 
穠華從婦道，釐降適諸侯。
河漢天孫合，瀟湘帝子遊。
關睢方作訓，鳴鳳自相求。
可歎凌波跡，東川遂不流。

舜華徂北渚，宸思結南陽。
盩綬哀榮備，游軒寵悼彰。
三川謀遠日，八水宅連岡。
無復秦樓上，吹簫下鳳皇。

