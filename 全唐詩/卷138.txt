
大姬配胡公，位乃三恪賓。
盛德百代祀，斯言良不泯。
敬仲爲齊卿，當國名益震。
仲舉登宰輔，太丘榮縉紳。
武皇受瑤圖，爵士封其新。
繁祉既驟集，裔孫生賢臣。
特達踰珪璋，節操方松筠。
雲漢一矯翼，天池三振鱗。
曳裾朝赤墀，酌醴侍紫宸。
大君錫車馬，時復過平津。
言則廣台階，道亦資天均。
清秋忽高興，震藻若有神。
曜曜趨宮廷，洸洸邁徐陳。
鎬京既賜第，門巷交朱輪。
方將襲伊臯，永以崇夏殷。
宗黨無遠近，敬恭依仁人。
雪盡宇宙暄，雁歸滄海春。
沈吟白華頌，帝闥降絲綸。
驛騎及蕪城，相逢在郊鄄。
別離曠南北，譴謫罹苦辛。
晝遊還荊吳，迷方客咸秦。
惟賢惠重義，男女期嘉姻。
梧桐生朝陽，鶗鴂鳴蕭晨。
豈不畏時暮，坎壈無與鄰。
中夜涼風來，顧我闕音塵。
瓊瑤不遐棄，寤寐如日新。

慶門疊華組，盛列鍾英彥。
貞信發天姿，文明葉邦選。
爲情貴深遠，作德齊隱見。
別業在春山，懷歸出芳甸。
逖聽多時友，招邀及浮賤。
朝沿霸水窮，暮矚藍田徧。
百花照阡陌，萬木森鄉縣〈蘇居世業藍田〉。
澗淨綠蘿深，巖暄新鳥轉。
依然造華薄，豁爾開靈院。
淹留火禁辰，愉樂弦歌宴〈時藍田令招飲〉。
肅肅列樽俎，鏘鏘引纓弁。
天籟激微風，陽光轢奔箭。
以茲小人腹，不勝君子饌。
是日既低迷，中宵方眄眩〈時醉霍亂〉。
枕上思獨往，胸中理交戰。
碧雲暗雨來，舊原芳色變。
歡然自此絕，心賞何由見。
鴻濛已笑雲，列缺仍揮電。
忽與去人遠，俄逢歸者便〈時藍田尉朝行入城，與之俱〉。
想像玉泉宮，依稀明月殿。
峰巒如登陟，水木以遊衍。
息心幸自忘，點翰仍留眷。
恨無荊文璧，以答丹青絢。

厥初遊太學，相與極周旋。
含采共朝暮，知言同古先。
孟陽題劒閣，子雲獻甘泉。
斯須曠千里，婉娩將十年。
今來豔陽月，好鳥鳴翩翩。
同聲既求友，不肖亦懷賢。
引領遲芳信，果枉瑤華篇。
成頌非其德，高文徒自妍。
聲塵邈超越，比興起孤絕。
始信郢中人，乃能歌白雪。
跂予北堂夜，搖筆酬明哲。
綠竹動清風，層軒靜華月。
想像南山下，恬然謝朝列。
猶恐鶗鴂鳴，坐看芳草歇。
邀以青松色〈李詩云，青青此松柏〉，同之白華潔。
永願登龍門，相將持此節。

僕人理車騎，西出金光逵。
蒼蒼白帝郊，我將遊靈池。
太陰連晦朔，雨與天根違。
淒風披田原，橫汙益山陂。
農畯盡顛沛，顧望稼穡悲。
皇靈惻羣甿，神政張天維。
坤紀戮屏翳，元綱扶逶迤。
迴塘清滄流，大曜懸金暉。
秋色浮渾沌，清光隨漣漪。
豫章盡莓苔，柳杞成枯枝。
驟聞漢天子，征彼西南夷。
伐棘開洪淵，秉旄訓我師。
震雲靈鼉鼓，照水蛟龍旂。
銳士千萬人，猛氣如熊羆。
刑罰一以正，干戈自有儀。
坐作河漢傾，進退樓船飛。
羽發鴻鴈落，檜動芙蓉披。
峨峨三雲宮，肅肅振旅歸。
惡德忽小醜，器用窮地貲。
上兵貴伐謀，此道不能爲。
吁哉蒸人苦，始曰征伐非。
穆穆軒轅朝，耀德守方陲。
君臣日安閑，遠近無怨思。
石鯨既蹭蹬，女牛亦流離。
獱獺遊渚隅，葭蘆生漘湄。
坎埳四十里，填淤今已微。
江伯方翱翔，天吳亟往來。
桑榆慘〈一本缺，一作黯〉無色，佇立暮霏霏。
老幼樵木還，賓從迴鞿羈。
帝夢鮮魚索，明月當報時。

金祠起真宇，直上青雲垂。
地靜我亦閑，登之秋清時。
蒼蕪宜春苑，片碧昆明池。
誰道天漢高，逍遙方在茲。
虛形賓太極，攜手行翠微。
雷雨傍杳冥，鬼神中躨跜。
靈變在倏忽，莫能窮天涯。
冠上閶闔開，履下鴻雁飛。
宮室低邐迤，羣山小參差。
俯仰宇宙空，庶隨了義歸。
崱屴非大廈，久居亦以危。

天靜終南高，俯暎江水明。
有若蓬萊下，淺深見澄瀛。
羣峰懸中流，石壁如瑤瓊。
魚龍隱蒼翠，鳥獸遊清泠。
菰蒲林下秋，薜荔波中輕。
山戛浴蘭阯，水若居雲屏。
嵐氣浮渚宮，孤光隨曜靈。
陰陰豫章館，宛宛百花亭。
大君及羣臣，宴樂方嚶鳴。
吾黨二三子，蕭辰怡性情。
逍遙滄洲時，乃在長安城。

昆明濱滇池，蠢爾敢逆常。
天星耀鈇鑕，弔彼西南方。
冢宰統元戎，太守齒軍行。
囊括千萬里，矢謨在廟堂。
耀耀金虎符，一息到炎荒。
蒐兵自交趾，茇捨出瀘陽。
羣山高嶄巖，凌越如鳥翔。
封豕驟跧伏，巨象遙披攘。
迴溪深天淵，揭厲踰舟梁。
玄武掃孤蜮，蛟龍除方良。
雷霆隨神兵，硼磕動穹蒼。
斬伐若草木，繫縲同犬羊。
餘醜隱弭河，啁啾亂行藏。
君子惡薄險，王師恥重傷。
廣車設罝梁，太白收光芒。
邊吏靜縣道，新書行紀綱。
劒關掉鞅歸，武弁朝建章。
龍樓加命服，獬豸擁秋霜。
邦人頌靈旗，側聽何洋洋。
京觀在七德，休哉我神皇。

天卿小冢宰，道大名亦大。
醜正在權臣，建旟千里外。
楚山俯江漢，汴水連譙沛。
兩持方伯珪，再轉諸侯蓋。
恬淡輕黜陟，優游邈千載。
乾象變台衡，羣賢盡交泰。
聿徠股肱郡，河嶽即襟帶。
盛德滋冀方，仁風清汾澮。
四封盡高足，相府軺車最。
超超青雲器，婉婉竹林會。
賤士敢知言，成頌文明代。
燕雀依大廈，期之保貞悔。

生理無不盡，念君在中年。
遊道雖未深，舉世莫能賢。
筮仕苦貧賤，爲客少田園。
膏腴不可求，乃在許西偏。
四鄰盡桑柘，咫尺開牆垣。
內艱未及虞，形影隨化遷。
茅茨俯苫蓋，雙殯兩楹間。
時聞孤女號，逈出陌與阡。
慈烏亂飛鳴，猛獸亦以跧。
故人王夫子，靜念無生篇。
哀樂久已絕，聞之將泫然。
太陽蔽空虛，雨雪浮蒼山。
迢遰親靈櫬，顧予悲絕絃。
處順與安時，及此乃空言。

赫赫明天子，翹翹羣秀才。
昭昭皇宇廣，隱隱雲門開。
搖曳君初起，聯翩予復來〈丁侯前舉，予次年舉〉。
茲年不得意，相命遊靈臺〈同爲太學諸生〉。
驊騮多逸氣，琳瑯有清響。
聯行擊水飛，獨影凌虛上〈同年舉，而丁侯先第〉。
關河施芳聽，江海徼新賞。
歛袵歸故山，敷言播天壤。
雲峰雖有異，楚越幸相親。
既別復遊處，道深情更殷。
下愚忝聞見〈予後及第，又應制授官〉，上德猶邅迍。
偃仰東城曲，棲遲依水濱。
脫巾從會府，結綬歸海裔。
親知送河門，邦族迎江澨。
夫子安恬淡，他人悵迢遞。
飛艎既眇然，洲渚徒虧蔽。
人謀固無準，天德諒難知。
高名處下位，逸翮棲卑枝。
去去水中沚，搖搖天一涯。
蓬壺不可見，來泛躍龍池。

江上楓林秋，江中秋水流。
清晨惜分袂，秋日尚同舟。
落潮洗魚浦，傾荷枕驛樓。
明年菊花熟，洛東泛觴遊。

衡山法王子，慧見息諸苦。
落髮自南州，燕居在西土。
養正不因晦，得中寧患旅。
曠然長虛閒，即理寄行補。
四句了自性，一音亦非取。
橘柚故園枝，隨人植庭戶。
我地少安住，念天時啓處。
憲卿文昌歸，愉悅來晤語。
車騎踐香草，僕人沐花雨。
長風散繁雲，萬里靜天宇。
起滅信易覺，清真知有所。
逍遙高殿陰，六月無炎暑。
微言發新偈，粲粲如懸圃。
直心視惠光，在此大法鼓。

烈風起江漢，白浪忽如山。
方伯驟勤王，杞人亦憂天。
酆鎬頃霾晦，雲龍召我賢。
車騎北艱苦，艅艎西泝沿。
水靈靜湍瀨，猛獸趨後先。
龍樓開新陽，萬里出雲間。
宇宙既焜耀，崇德濟巨川。
受命在神宗，振兵猶軒轅。
煌煌踰涿鹿，穆穆更坤元。
明王朝太階，遠邇望嘉言。
遊子淡何思，江湖將永年。

直道時莫親，起羞見讒口。
輿人是非怪，西子言有咎。
誣善不足悲，失聽一何醜。
大來敢遐望，小往且虛受。
中夜囹圄深，初秋縲紲久。
疎螢出暗草，朔風鳴衰柳。
河漢低在戶，蠨蛸垂向牖。
雁聲遠天末，涼氣生霽後。
負戶愁讀書，劒光忿衝斗。
哀哀害神理，惻惻傷慈母。
妻子垂涕泣，家僮日奔走。
書詞苦人吏，饋食勞交友。
寒服猶未成，繁霜漸將厚。
吉凶問詹尹，倚伏信北叟。
鬼哭知己冤，鳥言誠所誘。
諸公深惠愛，朝夕相左右。
束濕雖欲操，鉤金庶無負。
傷羅念搖翮，踠足思驤首。
瑾瑜頗匿瑕，邦國方含垢。
眷言出深穽，永日常攜手。

北伐昧天造，王師示有徵。
轅門統元律，帝室命宗英。
靈威方首事，仗鉞按邊城。
膏雨被春草，黃雲浮太清。
文儒託後乘，武旅趨前旌。
出車發西洛，營軍臨北平。
曰予深固陋，志氣頗縱橫。
嘗思驃騎幕，願逐嫖姚兵。
惟賢美無度，海內依揚聲。
河間舊相許，車騎日逢迎。
折節下謀士，深心論客卿。
忠言雖未列，庶以知君誠。

高高瑯琊臺，臺下生箘簵。
照車十二乘，光彩不足諭。
既當少微星，復隱高山霧。
金丘華陽下，仙伯養晦處。
茅茨對三峰，梧桐開一路。
神溪繞臯陸，樵牧自成趣。
時登青冥遊，若從天江度。
墟里獻薇蕨，羣公致衣縷。
深沈復清淨，偃仰視太素。
猛獸識賓僕，赬霞知早暮。
峨峨雲龍開，忽有方伯遇。
達人無不可，壯志且馳騖。
融泄長雞鳴，繽紛大鵬翥。
赤墀高崱屴，一見如三顧。
禮服正邦祀，刑冠肅王度。
三辰明昭代，光啓玄元祚。
章臺收杞梓，太液滿鵷鷺。
豐澤耀純仁，八方晏黔庶。
沈沈閶闔起，殷殷蓬萊曙。
旌戟儼成行，雞人傳發煦。
翔翼一如鶚，百辟莫不懼。
清廟奉烝嘗，靈山扈鑾輅。
天街時蹴鞠，直指讌梐枑。
四月純陽初，雷雨始奮豫。
逆星孛皇極，鈇鑕靜天步。
酆鎬舒曜靈，干戈藏武庫。
析㯕增廣運，直道有好惡。
廻跡清憲臺，傳騎東南去。
列城異疇昔，近餞寡徒御。
纏綿西關道，婉孌新豐樹。
伊洛不敢息，淮河任沿泝。
鄉亭茱萸津，先後非疏附。
炎時方怵惕，有若踐霜露。
惆悵長岑長，寂寞梁王傅。
紛吾家延州，結友在童孺。
岑陽沐天德，邦邑持民務。
躑躅望朝陰，如何復淪誤。
牙曠三千里，擊轅非所慕。
秋濤聯滄溟，舟檝湊北固。
江汜日綿眇，朝夕空寐寤。
中洞松栝新，東臯阡陌故。
餘輝方焜耀，可以歡邑聚。
南華在濠上，誰辯魏王瓠。
登陟芙蓉樓，爲我時一賦。

夙駕出東城，城傍早霞散。
初日照龍闕，峨峨在天半。
壯哉麗百常，美矣崇兩觀。
俯視趨朝客，簪珮何璀璨。
而我送將歸，裴回霸陵岸。
北雲去吳越，南雁離江漢。
伊昔蹈丘園，翩翩理文翰。
高談閔仲叔，逸氣劉公幹。
每言竹柏貞，嘗輕朝市玩。
山晝猿狖靜，溪曛魚鳥亂。
寧止臥崆峒，直雲期汗漫。
聖君既理歷，族士咸炳煥。
矯首來天池，振羽泛漪瀾。
元淑命不達，伯鸞吟可歎。
東去姑蘇臺，乃過陟陽館。
舍轡函關道，浮舟滄海畔。
耳目曠暄涼，懷抱盈悲惋。
沈沈青歲晚，靄靄秋雲換。
自言永遁棲，無復從羈絆。
揮手謝知己，知己莫能讚。

恍惚登高嶺，裴回看落日。
遙想仲長園，如親幼安室。
春渚菖蒲登，山中撥穀鳴。
相思不道遠，太息未知情。
意君來此地，時復疎林薄。
中夜掃閑門，迎晨閉菌閣。
屣履清池上，家童奉信歸。
憂隨落花散，目送歸雲飛。
故交在天末，心知復千里。
無人暫往來，獨作中林士。

故園至新浦，遙復未百里。
北望是他邦，紛吾即遊士。
潮來津門啓，罷楫信流水。
客意乃成歡，舟人亦相喜。
遲遲菱荇上，泛泛孤蒲裏。
漸聞商旅喧，猶見鳧鷖起。
市亭忽雲構，方物如山峙。
吳王昔喪元，隋帝又滅祀。
停艫一以眺，太息興亡理。
秋苑故池田，宮門新柳杞。
我行苦炎月，乃及清昊始。
此地日逢迎，終思隱君子。
莫言異舒捲，形音在心耳。

高第後歸道，乃居玉華宮。
逍遙人間世，不異浮丘公。
甘寢何秉羽，出門忽從戎。
方將遊崑崙，又欲小崆峒。
進退既在我，歸來長安中。
焚香東海君，侍坐西山童。
善行無轍跡，吾亦安能窮。
但見神色閑，中心如虛空。
期之比天老，真德輔帝鴻。

清旦歷香巖，巖徑紆復直。
花林開宿霧，遊目清霄極。
分明窗戶中，遠近山川色。
金沙童子戲，香飯諸天食。
呌呌海鴻聲，軒軒江燕翼。
寄言清靜者，閭閻徒自踣。

下位日趨走，久之賓會疎。
空遲偶詞賦，所媿比園廬。
朝念池上酌，暮逢林下書。
方將固封守，暫欲混畋漁。
衰柳隱長路，秋雲滿太虛。
遙遙望左右，日入未迴車。

日入清風至，知君在西偏。
車輿既成列，賓僕復能賢。
迢遞下墟坂，逍遙看井田。
蒼山起暮雨，極浦浮長煙。
服義大如志，交歡數盡年。
寧言十餘里，不見空來還。

初年雨候遲，鞏洛河流小。
搖搖芳草岸，屢見春山曉。
清露洗雲林，輕波戲魚鳥。
唯言故人遠，不念鄉川眇。
舟檝去瀠廻，湍漵行奔峭。
寄書千里路，莫道南鴻少。

春風搖雜樹，言別還江汜。
堅冰生綠潭，又客三千里。
兆夢唯顏色，懸情乃文史。
滌耳貴清言，披歡遲玉趾。
秦城疑舊廬，佇立問焉如。
稚子跪而說，還山將隱居。
竹林既深遠，松宇復清虛。
跡逈事多逸，心安趣有餘。
石門動高韻，草堂新著書〈時閻子有石門草堂詩序〉。
騫飛久超絕，蹇足空躊躇。
猶有昔時意，望君當照車。
驅車當六國，何以須潛默。
聖主常徵賢，羣公每舉德。
此時方獨往，身志將何欲。
願謝山中人，廻車首歸躅。

漢皇思舊邑，秦地作新豐。
南出華陽路，西分長樂宮。
安知天地久，不與昔年同。
雞犬暮聲合，城池秋霽空。
紛吾從此去，望極咸陽中。
不見芸香閣，徒思文雅雄。

朝行敷水上，暮出華山東。
高館宿初靜，長亭秋轉空。
日余久淪汨，重此聞霜風。
淅瀝入溪樹，颼飀驚夕鴻。
悽然望伊洛，如見息陽宮。
舊識無高位，新知盡固窮。
夫君獨輕舉，遠近善文雄。
豈念千里駕，崎嶇秦塞中。

傾蓋洛之濱，依然心事親。
龍門何以峻，曾是好詞人。
珥筆朝文陛，含章諷紫宸。
帝城多壯觀，被服長如春。
天子儉爲德，而能清約身。
公卿盡虛位，天下自趣塵。
如君物望美，令德聲何已。
高帝黜儒生，文皇謫才子。
朝廷非不盛，譴謫良難恃。
路出大江陰，川行碧峰裏。
斯言徒自玷，白玉豈爲滓。
希聲盡衆人，深識唯知己。
知己怨生離，悠悠天一涯。
寸心因夢斷，孤憤爲年移。
花滿芙蓉闕，春深朝夕池。
空令千萬里，長望白雲垂。

萬國朝天中，東隅道最長。
吾生美無度，高駕仕春坊。
出入蓬山裏，逍遙伊水傍。
伯鸞遊太學，中夜一相望。
落日懸高殿，秋風入洞房。
屢言相去遠，不覺生朝光。

天都分禮閣，肅肅臨清渠。
春山照前屏，高槐蔭內除。
惟賢尚廩祿，弟去兄來居。
文雅更驤首，風流信有餘。
中年幸從事，乃遇兩吹噓。
何以知君子，交情復淡如。

春草生洞渚，春風入上林。
春臯有黃鶴，撫翮未揚音。
王屋嘗嘉遁，伊川復陸沈。
張弦鵾雞弄，閉室蓬蒿深。
避地歌三樂，遊山賦九吟。
大君思左右，無乃化黃金。

華山薄遊者，玄髮當青春。
道德同仙吏，尊卑即丈人。
縣城俯京路，獲見官舍裏。
淹留瓊樹枝，謔浪春泉水。
昔余在天目，總角奉遊從。
寒暑遞來往，今復蓮花峰。
別情無遠近，道別方愁予。
孰想古人言，乃知悲風雨。

薄遊何所媿，所媿在閑居。
親故不來往，中園時讀書。
步欄滴餘雪，春塘抽新蒲。
梧桐漸覆井，時鳥自相呼。
悠然念故鄉，乃在天一隅。
安得如浮雲，來往方須臾。

洛城本天邑，洛水即天池。
君王既行幸，法子復來儀。
虛室香花滿，清川楊柳棰。
乘閑道歸去，遠意誰能知。

秋風隕羣木，衆草下嚴霜。
復問子何如？自言之帝鄉。
豈無親所愛，將欲濟時康。
握手別征駕，返悲岐路長。

新豐主人新酒熟，舊客還歸舊堂宿。
滿酌香含北砌花，盈尊色泛南軒竹。
雲散天高秋月明，東家少女解秦箏。
醉來忘卻巴陵道，夢中疑是洛陽城。

君不見宋公仗鉞誅燕後，英雄踴躍爭趨走。
小會衣冠呂梁壑，大徵甲卒碻磝口。
天門神武樹元勳，九日茱萸饗六軍。
泛泛樓船遊極浦，搖搖歌吹動浮雲。
居人滿目市朝變，覇業猶存齊楚甸。
泗水南流桐柏川，沂山北走瑯琊縣。
滄海沈沈晨霧開，彭城烈烈秋風來。
少年自古未得意，日暮蕭條登古臺。

取勝〈一本缺〉小非用，來朝明光殿，東平不足先。
夢出鳳林間，夢還滄海闕。
萬里盡陰色，豈爲我離別。
馬上吹笛起寒風，道傍舞劒飛春雪。
男兒懸弧非一日，君去成高節〈一雲缺誤〉。

青楓江上滄浪吟，白月宮中鸚鵡林。
非有淨清心，同道同房若斷金。
離居忽有雲山意，清韻遙轉舟檝事。
去時能憶竹園遊，來時莫忘桃園記〈一雲缺誤〉。

裊裊長數尋，青青不作林。
一莖獨秀當庭心，數枝分作滿庭陰。
春日遲遲欲將半，庭影離離正堪玩。
枝上鶯嬌不畏人，葉底蛾飛自相亂。
秦家女兒愛芳菲，畫眉相伴采葳蕤。
高處紅鬚欲就手，低邊綠刺已牽衣。
蒲萄架上朝光滿，楊柳園中暝鳥飛。
連袂踏歌從此去，風吹香氣逐人歸。

今之太守古諸侯，出入雙旌垂七旒。
朝覽干戈時聽訟，暮延賓客復登樓。
西山漠漠崦嵫色，北渚沈沈江漢流。
良宵清淨方高會，繡服光輝聯皂蓋。
魚龍恍惚堦墀下，雲霧杳冥窗戶外。
水靈慷慨行泣珠，游女飄颻思解佩。
蒼蒼低月半遙城，落落疎星滿太清。
不分開襟悲楚奏，願言吹笛退胡兵。
軒後青丘埋䝟貐，周王白羽掃欃槍。
期君武節朝龍闕，余亦翱翔歸玉京。

