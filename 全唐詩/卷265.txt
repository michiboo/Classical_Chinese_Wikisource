
玉房掣鎖聲翻葉，銀箭添泉遶霜堞。
畢逋撥刺月銜城，八九雛飛其母驚。
此是天上老鵶鳴，人間老鵶無此聲。
搖風雜佩耿華燭，夜聽羽人彈此曲，東方曈曈赤日旭。

月出江林西，江林寂寂城鵶啼。
昔人何處爲此曲，今人何處聽不足。
城寒月曉馳思深，江上青草爲誰綠。

苔衣生，花〈一本疊花〉字露滴，月入西林蕩東壁。
扣商占角兩三聲，洞戶谿窗一冥寂。
獨去滄洲無四鄰，身嬰世網此何身。
關情命曲寄惆悵，久別山南山裏人。

輕薄兒，面如玉，紫陌春風纏馬足。
雙�懸金縷鶻飛，長衫刺雪生犀束。
綠槐夾道陰初成，珊瑚幾節敵流星。
紅肌拂拂酒光獰，當街背拉金吾行。
朝遊鼕鼕鼓聲發，暮遊鼕鼕鼓聲絕。
入門不肯自升堂，美人扶踏金階月。

西江上，風動麻姑嫁時浪。 
西山為水水為塵，不是人間離別人。

長安道，人無衣。 
馬無草，何不歸來山中老。

龍宮月明光參差，精衛銜石東飛時。 
鮫人織綃採藕絲，翻江倒海傾吳蜀。 
漢女江妃杳相續，龍王宮中水不足。

王母欲過劉徹家，飛瓊夜入雲軿車。 
紫書分付與青鳥，卻向人間求好花。 
上元夫人最小女，頭面端正能言語。 
手把梁生畫花看，凝嚬掩笑心相許。 
心相許，為白阿娘從嫁與。

日窅窅兮下山，望佳人兮不還。 
花落兮屋上，草生兮階間。 
日日兮春風，芳菲兮欲歇。 
老不可兮更少，君何為兮輕別。

君不見擔雪塞井空用力，炊砂作飯豈堪食。
一生肝膽向人盡，相識不如不相識。
冬青樹上掛凌霄，歲晏花凋樹不凋。
凡物各自有根本，種禾終不生荳苗。
行路難，行路難〈一本有不知二字〉，何處是平道。
中心無事當富貴，今日看君顏色好。

君不見少年頭上如雲髮，少壯如雲老如雪。
豈知灌頂有醍醐，能使清涼頭不熱。
呂梁之水掛飛流，黿鼉蛟蜃不敢遊。
少年恃險若平地，獨倚長劍凌清秋。
行路難，行路難，昔〈一本有日字〉少年，今已老〈一本有炫日春光不長好一句〉。
前朝竹帛事皆空，日暮牛羊占城草。

君不見古人燒水銀，變作北邙山上塵。
藕絲掛在虛空中，欲落不落愁殺人。
睢水英雄多血刃，建章宮闕成煨燼。
淮王身死桂樹折，徐福一去音書絕。
行路難，行路難，生死〈一本有有命〉二字皆由天。
秦皇漢武遭不脫，汝獨何人學神仙。

邊城路，今人犂田昔人墓。
岸上沙，昔日江水今人家。
今人昔人共長歎，四氣相催節廻換。
明月皎皎入華池，白雲離離渡霄漢。

我欲昇天天隔霄，我欲渡水水無橋。
我欲上山山路險，我欲汲井井泉遙。
越人翠被今何夕，獨立沙邊江草碧。
紫燕西飛欲寄書，白雲何處逢來客。

〈以上二首，一本合作一首。〉
〈以下三首，一本合爲一首，題作《遠思曲》。〉

新繫青絲百尺繩，心在君家轆轤上。
我心皎潔君不知，轆轤一轉一惆悵。

何處春風吹曉幕，江南淥水通朱閣。
美人二八面如花，泣向春風畏花落。

臨春風，聽春鳥，別時多，見時少。
愁人夜永不得眠，瑤井玉繩相對曉。

軒轅黃帝初得仙，鼎湖一去三千年。
周流三十六洞天，洞中日月星辰聯。
騎龍駕景遊八極，軒轅弓劍無人識，東海青童寄消息。
〈本集自臨春風至軒轅以下爲一首，列之第三篇。《文苑》所載多脫略，今從《文粹》及集本添入。〉
春草不解行，隨人上東城。
正月二月色綿綿，千里萬里傷人情。

野人夜夢江南山，江南山深松桂閑。
野人覺後長歎息，帖蘚黏苔作山色。
閉門無事任盈虛，終日欹眠觀四如。
一如白雲飛出壁，二如飛雨巖前滴。
三如騰虎欲咆哮，四如嬾龍遭霹靂。
嶮峭嵌空潭洞寒，小兒兩手扶欄干。

浴鮮積翠棲靈異，石洞花宮橫半空〈胡震亨云：每句上四言，下三言，各為韻。〉。 
夜光潭上明星啟，風雨壇邊樹如洗。 
水淹徐孺宅恆乾，繩墜洪崖井無底。 
主人載酒東湖陰，遙望西山三四岑。

四月八日明星出，摩耶夫人降前佛。 
八月五日佳氣新，昭成太后生聖人。 
開元九日燕公說，奉詔聽置千秋節。 
丹青廟裡貯姚宋，花萼樓中宴岐薛。 
清樂靈香幾處聞，鸞歌鳳吹動祥雲。 
已於武庫見靈鳥，仍向晉山逢老君。 
率土普天無不樂，河清海晏窮寥廓。 
梨園第子傳法曲，張果先生進仙藥。 
玉座淒涼遊帝京，悲翁迴首望承明。 
雲韶九奏杳然遠，唯有五陵松柏聲。

鮮于仲通正當年，章仇兼瓊在蜀川。
約束蜀兒採馬鞭，蜀兒採鞭不敢眠。
橫截斜飛飛鳥邊，繩橋夜上層崖顛。
頭插白雲跨飛泉，採得馬鞭長且堅。
浮漚丁子珠聯聯，灰煮蠟楷光爛然。
章仇兼瓊持上天，上天雨露何其偏。
飛龍閑廄馬數千，朝飲吳江夕秣燕。
紅塵撲轡汗濕韉，師子麒麟聊比肩。
江面昆明洗刷牽，四蹄踏浪頭枿天。
蛟龍稽顙河伯虔，拓羯胡雛腳手鮮。
陳閎韓幹丹青妍，欲貌未貌眼欲穿。
金鞍玉勒錦連乾，騎入桃花楊柳煙。
十二樓中奏管絃，樓中美人奪神仙。
爭愛大家把此鞭，祿山入關關破年。
忽見揚州北邙前，秪有人還千一錢。
亭亭筆直無皴節，磨捋形相一條鐵。
市頭格是無人別，江海賤臣不拘絏。
垂窗掛影西窗缺，稚子覓衣挑仰穴。
家童拾薪幾拗折，玉潤猶沾玉壘雪。
碧鮮似染萇弘血，蜀帝城邊子規咽。
相如橋上文君絕，往年策馬降至尊。
七盤九折橫劍門，穆王八駿超崑崙。
安用冉冉孤生根，聖人不貴難得貨，金玉珊珊誰買恩。

贈君金璫太霄之玉珮，金鎖禹步之流珠。 
五嶽真君之祕籙，九天丈人之寶書。 
東井沐浴辰已畢，先進洞房上奔日。 
借問君欲何處來，黃姑織女機邊出。

瑤草春，杳容與，江南豔歌京西舞。
執心輕子都，信節冠秋胡。
議以腰支嫁，時論自有夫。
蟬鬢蛾眉明井底，燕裙趙袂縈轆轤。
李生聞之淚如綆，不忍回頭看此井。
月中桂樹落一枝，池上鵁鶄唳孤影。
露桃穠李自成谿，流水終天不向西。
翠帳綠窗寒寂寂，錦茵羅薦夜淒淒。
瑤草春，丹井遠，別後相思意深淺。

蕭子草書人不及，洞庭葉落秋風急。
上林花開春露濕，花枝濛濛向水垂。
見君數行之灑落，石上之松松下鶴。
若把君書比仲將，不知誰在凌雲閣。

山崢嶸，水泓澄。 
漫漫汗汗一筆耕，一草一木棲神明。 
忽如空中有物，物中有聲。 
復如遠道望鄉客，夢繞山川身不行。

鏡中真僧白道芬，不服朱審李將軍。 
淥汗〈一作「墨汁」〉平鋪洞庭水，筆頭點出蒼梧雲。 
且看八月十五夜，月下看山盡如畫。

崑崙兒，騎白象，時時鎖著師子項。
奚奴跨馬不搭鞍，立走水牛驚漢官。
江村小兒好誇騁，腳踏牛頭上牛領。
淺草平田攃過時，大蟲著鈍幾落井。
杜生知我戀滄州，畫作一障張牀頭。
八十老婆拍手笑，妬他織女嫁牽牛。

畫精神，畫筋骨，一團旋風瞥滅沒。
仰秣如上賀蘭山，低頭欲飲長城窟。
此馬昂然獨此羣，阿爺是龍飛入雲。
黃沙枯磧無寸草，一日行過千里道。
展處把筆欲描時，司馬一騧賽傾倒。

地盤山雞猶可像，坎坎砰砰隨手長。 
夜半高樓沈醉時，萬里踏橋亂山響。

佳人玉立生此方，家住邯鄲不是倡。
頭髻�鬌手爪長，善撫琴瑟有文章。
新妍籠裙雲母光，朱絃綠水喧洞房。
忽聞斗酒初決絕，日暮浮雲古離別。
巴猿啾啾峽泉咽，淚落羅衣顏色暍。
不知誰家更張設，絲履牆偏釵股折。
南山闌干千丈雪，七十非人不暖熱。
人情厭薄古共然，相公心在持事堅。
上善若水任方圓，憶昨好之今棄捐。
服藥不如獨自眠，從他更嫁一少年。

國府樂手彈箜篌，赤黃條索金鎝頭。
早晨有敕鴛鴦殿，夜靜遂歌明月樓。
起坐可憐能抱撮，大指調絃中指撥。
腕頭花落舞製裂，手下鳥驚飛撥剌。
珊瑚席，一聲一聲鳴錫錫。
羅綺屏，一絃一絃如撼鈴。
急彈好，遲亦好，宜遠聽，宜近聽。
左手低，右手舉，易調移音天賜與。
大絃似秋雁，聯聯度隴關。
小絃似春燕，喃喃向人語。
手頭疾，腕頭軟，來來去去如風卷。
聲清泠泠鳴索索，垂珠碎玉空中落。
美女爭窺玳瑁簾，聖人卷上真珠箔。
大絃長，小絃短，小絃緊快大絃緩。
初調鏘鏘似鴛鴦水上弄新聲，入深似太清仙鶴遊秘館。
李供奉，儀容質，身才稍稍六尺一。
在外不曾輙敎人，內裏聲聲不遣出。
指剝蔥，腕削玉，饒鹽饒醬五味足。
弄調人間不識名，彈盡天下崛奇曲。
胡曲漢曲聲皆好，彈着曲髓曲肝腦。
往往從空入戶來，瞥瞥隨風落春草。
草頭只覺風吹入，風來草即隨風立。
草亦不知風到來，風亦不知聲緩急。
爇玉燭，點銀燈，光照手，實可憎。
只照箜篌絃上手，不照箜篌聲裏能。
馳鳳闕，拜鸞殿，天子一日一迴見。
王侯將相立馬迎，巧聲一日一迴變。
實可重，不惜千金買一弄。
銀器胡瓶馬上馱，瑞錦輕羅滿車送。
此州好手非一國，一國東西盡南北。
除卻天上化下來，若向人間實難得。

樂府只傳橫吹好，琵琶寫出關山道。
羈雁出塞繞黃雲，邊馬仰天嘶白草。
明妃愁中漢使迴，蔡琰愁處胡笳哀。
鬼神知妙欲收響，陰風切切四面來。
李陵寄書別蘇武，自有生人無此苦。
當時若值霍驃姚，滅盡烏孫奪公主。

武帝昇天留法曲，淒情掩仰絃柱促。 
上陽宮人怨青苔，此夜想夫憐碧玉。 
思婦高樓刺壁窺，愁猿叫月鸚呼兒。 
寸心十指有長短，妙入神處無人知。 
獨把梁州凡幾拍，風沙對面胡秦隔。 
聽中忘卻前溪碧，醉後猶疑邊草白。

鄭女八歲能彈箏，春風吹落天上聲。
一聲雍門淚承睫，兩聲赤鯉露鬐鬣。
二聲白猿臂拓頰，鄭女出參丈人時。
落花惹斷遊空絲，高樓不掩許聲出，羞殺百舌黃鶯兒。

不種自生一株橘，誰敎渠向堦前出。
不羨江陵千木奴，下生白蟻子，上生青雀雛。
飛花簷卜旃檀香，結實如綴摩尼珠。
洞庭橘樹籠煙碧，洞庭波月連沙白。
待取天公放恩赦，儂家定作湖中客。

送行人，歌一曲，何者爲泥何者玉？
年華已向秋草裏，春夢猶傳故山綠。

宛陵女兒擘飛手，長竿橫空上下走。 
已能輕險若平地，豈肯身為一家婦。 
宛陵將士天下雄，一下定卻長稍弓。 
翻身掛影恣騰踢，反綰頭髻盤旋風。 
盤旋風，撇飛鳥。 
驚猿繞，樹枝褭。 
頭上打鼓不聞時，手蹉腳跌蜘蛛絲。 
忽雷掣斷流星尾，矐睒劃破蚩尤旗。 
若不隨仙作仙女，即應嫁賊生賊兒。 
中丞方略通變化，外戶不扃從女嫁。

始上龍門望洛川，洛陽桃李豔陽天。 
最好當年二三月，上陽宮樹千花發。 
疏家父子錯掛冠，梁鴻夫妻虛適越。

故人西去黃鵠樓，西江之水上天流，黃鵠杳杳江悠悠。
黃鵠徘徊故人別，離壺酒盡清絲絕。
綠嶼沒餘煙，白沙連曉月。

飄白霓，掛丹梯。 
應從織女機邊落，不遣潯陽湖向西。 
火雷劈山珠噴日，五老峰前九江溢。 
九江悠悠萬古情，古人行盡今人行。 
老人也欲上山去，上箇深山無姓名。

潔眼朝上清，綠景開紫霞。 
皇皇紫微君，左右皆靈娥。 
曼聲流睇，和清歌些。 
至陽無諼，其樂多些。 
旌蓋颯沓，簫鼓和些。 
金鳳玉麟，鬱駢羅些。 
反風名香，香氣遐些。 
瓊田瑤草，壽無涯些。 
君著玉衣，升玉車些。 
欲降瓊宮，玉女家些。 
其桃千年，始著花些。 
蕭寥天清而滅雲，目瓊瓊兮情感。 
珮隨香兮夜聞，肅肅兮愔愔。 
啟天和兮洞靈心，和為丹兮雲為馬。 
君乘之觴於瑤池之上兮，三光羅列而在下。

雲門路上山陰雪，中有玉人持節。 
宛委山裡禹餘糧，石中黃子黃金屑。 
剡溪剡紙生剡藤，噴水搗後為蕉葉。 
欲寫金人金口經，寄與山險山裡僧。 
手把山中紫羅筆，思量點畫龍蛇出。 
政是垂頭蹋翼時，不免向君求此物。

