
荷畚至洛陽，杖策遊北門。
天下盡兵甲，豺狼滿中原。
明夷方遘患，顧我徒崩犇。
自慙菲薄才，誤蒙國士恩。
位重任亦重，時危志彌敦。
西北未及終，東南不可吞。
進則恥保躬，退乃爲觸藩。
歎息嵩山老，而後知其尊。
〈本集《詠史》云：「荷畚至洛陽，胡馬屯北門。天下裂其土，豺狼滿中原。明夷方濟世，斂翼黃埃昏。披雲見龍顏，始蒙國士恩。位重謀亦深，所舉無遺奔。長策寄臨終，東南不可吞。賢智苟有時，貧賤安所論。惟然嵩山老，而後知我言。」〉

握中銅匕首，粉剉楚山鐵。
義士頻報讎，殺人不曾缺。
可悲燕丹事，終被狼虎滅。
一舉無兩全，荊軻遂爲血。
誠知匹夫勇，何取萬人傑。
無道吞諸侯，坐見九州裂。

日暮西北堂，涼風洗脩木。
著書在南窗，門館常肅肅。
苔草延古意，視聽轉幽獨。
或間余所營，刈黍就寒谷。

女蘿覆石壁，溪水幽濛朧。
紫葛蔓黃花，娟娟寒露中。
朝飲花上露，夜臥松下風。
雲英化爲水，光采與我同。
日月蕩精魄，寥寥天宇空。

林臥情每閒，獨遊景常晏。
時從灞陵下，垂釣往南澗。
手攜雙鯉魚，目送千里鴈。
悟彼飛有適，知此罹憂患。
放之清冷泉，因得省疎慢。
永懷青岑客，廻首白雲間。
神超物無違，豈繫名與宦。

真無御化來，借有乘化歸。
如彼雙塔內，孰能知是非。
愚也駭蒼生，聖哉爲帝師。
當爲時世出，不由天地資。
萬廻主此方，平等性無違。
今我一禮心，億劫同不移。
肅肅松柏下，諸天來有時。

仙人騎白鹿，髮短耳何長。
時余采菖蒲，忽見嵩之陽。
稽首求丹經，乃出懷中方。
披讀了不悟，歸來問嵇康。
嗟余無道骨，發我入太行。

山館人已空，青蘿換風雨。
自從永明世，月向龍宮吐。
鑿井長幽泉，白雲今如古。
應真坐松柏，錫杖掛窗戶。
口雲七十餘，能救諸有苦。
回指巖樹花，如聞道場鼓。
金色身壤滅，真如性無主。
僚友同一心，清光遣誰取。

寒江暎村林，亭上納鮮潔。
楚客共閑飲，靜坐金管闋。
酣竟日入山，暝來雲歸穴。
城樓空杳靄，猿鳥備清切。
物狀如絲綸，上心爲予決。
訪君東溪事，早晚樵路絕。

客有住桂陽，亦如巢林鳥。
罍觴且終宴，功業曾未了。
山月空霽時，江明高樓曉。
門前泊舟檝，行次入松篠。
此意投贈君，滄波風褭褭。

良友呼我宿，月明懸天宮。
道安風塵外，灑掃青林中。
削去府縣理，豁然神機空。
自從三湘還，始得今夕同。
舊居太行北，遠宦滄溟東。
各有四方事，白雲處處通。

刻意吟雲山，尤知隱淪妙。
遠公何為者，再詣臨海嶠。
而我高其風，披圖得遺照。
援毫無逃境，遂展千里眺。
淡掃荊門煙，明標赤城燒。
青蔥林間嶺，隱見淮海徼。
但指香爐頂，無聞白猿嘯。
沙門既雲滅，獨往豈殊調。
感對懷拂衣，胡寧事漁釣。
安期始遺舄，千古謝榮耀。
投跡庶可齊，滄浪有孤棹。

鴻都有歸客，偃臥滋陽村。
軒冕無枉顧，清川照我門。
空林網夕陽，寒鳥赴荒園。
廓落時得意，懷哉莫與言。
庭前有孤鶴，欲啄常翩翻。
為我銜素書，弔彼顏與原。
二君既不朽，所以慰其魂。

陰岑宿雲歸，煙霧溼松柏。 
風淒日初曉，下嶺望川澤。 
遠山無晦明，秋水千里白。 
佳氣盤未央，聖人在凝碧。 
關門阻天下，信是帝王宅。 
海內方晏然，廟堂有奇策。 
時貞守全運，罷去遊說客。 
予忝蘭臺人，幽尋免貽責。

閒堂閉空陰，竹林但清響。
窗下長嘯客，區中無遺想。
經綸精微言，兼濟當獨往。

橫笛怨江月，扁舟何處尋。 
聲長楚山外，曲繞胡關深。 
相去萬餘里，遙傳此夜心。 
寥寥浦漵寒，響盡惟幽林。 
不知誰家子，復奏邯鄲音。 
水客皆擁棹，空霜遂盈襟。 
羸馬望北走，遷人悲越吟。 
何當邊草白，旌節隴城陰。

水宿煙雨寒，洞庭霜落微。 
月明移舟去，夜靜魂夢歸。 
暗覺海風度，蕭蕭聞雁飛。

客來舒長簟，開閤延清風。
但有無絃琴，共君盡尊中。
晚來常讀易，頃者欲還嵩。
世事何須道，黃精且養蒙。
嵇康殊寡識，張翰獨知終。
忽憶鱸魚鱠，扁舟往江東。

雲起太華山，雲山互明滅。
東峰始含景，了了見松雪。
羇人感幽棲，窅映轉奇絕。
欣然忘所疲，永望吟不輟。
信宿百餘里，出關玩新月。
何意昨來心，遇物遂遷別。
人生屢如此，何以肆愉悅。

漭漭江勢闊，雨開潯陽秋。 
驛門是高岸，望盡黃蘆洲。 
水與五谿合，心期萬里遊。 
明時無棄才，謫去隨孤舟。 
鷙鳥立寒木，丈夫佩吳鉤。 
何當報君恩，卻繫單于頭。

怏怏步長道，客行渺無端。 
郊原欲下雪，天地稜稜寒。 
當時每酣醉，不覺行路難。 
今日無酒錢，悽惶向誰歎。

遊人愁歲晏，早起遵王畿。
墜葉吹未曉，疏林月微微。
驚禽棲不定，寒獸相因依。
歎此霜露下，復聞鴻雁飛。
渺然江南意，惜與中途違。
羇旅悲壯髮，別離念征衣。
永圖豈勞止，明節期所歸。
寧厭楚山曲，無人長掩扉。

倦此山路長，停驂問賓御。 
林巒信回惑，白日落何處。 
徙倚望長風，滔滔引歸慮。 
微雨隨雲收，濛濛傍山去。 
西臨有邊邑，北走盡亭戍。 
涇水橫白煙，州城隱寒樹。 
所嗟異風俗，已自少情趣。 
豈伊懷土多，觸目忻所遇。

崖谷噴疾流，地中有雷集。 
百泉勢相蕩，巨石皆卻立。 
跳波沸崢嶸，深處不可挹。 
昏為蛟龍怒，清見雲雨入。 
靈怪祟偏祠，廢興自茲邑。 
沈淫頃多昧，檐宇遂不葺。 
吾聞被明典，盛德惟世及。 
生人載山川，血食報原隰。 
豈伊駭微險，將以循甿揖。 
口飛振呂梁，忠信亦我習。 
波流浸已廣，悔吝在所汲。 
谿水有清源，褰裳靡沾溼。

鳳皇所宿處，月暎孤桐寒。
槁葉零落盡，空柯蒼翠殘。
虛心誰能見，直影非無端。
響發調尚苦，清商勞一彈。

孤桐祕虛鳴，樸素傳幽真。
髣彿絃指外，遂見初古人。
意遠風雪苦，時來江山春。
高宴未終曲，誰能辨經綸。

初日淨金閨，先照床前暖。 
斜光入羅幕，稍稍親絲管。 
雲髮不能梳，楊花更吹滿。

姦雄乃得志，遂使群心搖。 
赤風蕩中原，烈火無遺巢。 
一人計不用，萬里空蕭條。

僕本濩落人，辱當州郡使。
量力頗及早，謝歸今即已。
蕭蕭若凌虛，衿帶頃消靡。
車服卒然來，涔陽作遊子。
鬱鬱寡開顏，默默獨行李。
忽逢平生友，一笑方在此。
秋清寧風日，楚思浩雲水。
為語弋林者，冥冥鴻遠矣。

盧谿郡南夜泊舟〈盧谿在辰州龍標故地，即馬援歌中武溪水所出也。或作瀘溪者非〉，夜聞兩岸羌戎謳。
其時月黑猿啾啾，微雨霑衣令人愁。
有一遷客登高樓，不言不寐彈箜篌。
彈作薊門桑葉秋，風沙颯颯青冢頭。
將軍鐵驄汗血流，深入匈奴戰未休。
黃旗一點兵馬收，亂殺胡人積如丘。
瘡病驅來配邊州，仍披漠北羔羊裘。
顏色飢枯掩面羞，眼眶淚滴深兩眸。
思還本鄉食犛牛，欲語不得指咽喉。
或有強壯能吚嚘，意說被他邊將讎。
五世屬藩漢主留，碧毛氈帳河曲遊。
橐駞五萬部落稠，勅賜飛鳳金兜鍪。
爲君百戰如過籌，靜掃陰山無鳥投。
家藏鐵券特承優，黃金千斤不稱求。
九族分離作楚囚，深谿寂寞絃苦幽。
草木悲感聲颼飀，僕本東山爲國憂。
明光殿前論九疇，簏讀兵書盡冥搜。
爲君掌上施權謀，洞曉山川無與儔。
紫宸詔發遠懷柔，搖筆飛霜如奪鉤。
鬼神不得知其由，憐愛蒼生比蚍蜉。
朔河屯兵須漸抽，盡遣降來拜御溝。
便令海內休戈矛，何用班超定遠侯，史臣書之得已不？

白馬逐朱車，黃昏入狹邪〈一本重狹邪二字〉。
柳樹烏爭宿，爭枝未得飛上屋。
東房少婦壻從軍，每聽烏啼知夜分。

秋風鳴桑條，草白狐兔驕。 
邯鄲飲來酒未消，城北原平掣皂鵰。 
射殺空營兩騰虎，迴身卻月佩弓弰。

雙絲作綆繫銀瓶，百尺寒泉轆轤上。 
懸絲一絕不可望，似妾傾心在君掌。 
人生意氣好遷捐，只重狂花不重賢。 
宴罷調箏奏離鶴，迴嬌轉盼泣君前。 
君不見眼前事，豈保須臾心勿異。 
西山日下雨足稀，側有浮雲無所寄。 
但願莫忘前者言，剉骨黃塵亦無愧。 
行路難，勸君酒，莫辭煩，美酒千鍾猶可盡，心中片愧何可論。 
一聞漢主思故劍，使妾長嗟萬古魂。

祝融之峯紫雲銜，翠如何其雪嶄嵓。
邑西有路緣石壁，我欲從之臥穹嵌。
魚有心兮脫網罟，江無人兮鳴楓杉。
王君飛舄仍未去，蘇耽宅中意遙緘。

