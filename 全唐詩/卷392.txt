
佳人一壺酒，秋容滿千里。
石馬臥新煙，憂來何所似。
歌聲且潛弄，陵樹風自起。
長裾壓高臺，淚眼看花機〈同幾〉。
北虜膠堪折，秋沙亂曉鼙。
髯鬍頻犯塞，驕氣似橫霓。
灞水樓船渡，營門細柳開。
將軍馳白馬，豪彥騁雄材。
箭射欃槍落，旗懸日月低。
榆稀山易見，甲重馬頻嘶。
天遠星光沒，沙平草葉齊。
風吹雲路火，雪汙玉關泥。
屢斷呼韓頸，曾然董卓臍。
太常猶舊寵，光祿是新隮。
寳玦麒麟起，銀壺狒狖啼。
桃花連馬發，綵絮撲鞍來。
呵臂懸金斗，當脣注玉罍。
清蘇和碎蟻，紫膩卷浮杯。
虎鞹先蒙馬，魚腸且斷犀。
䟃𧽼西旅狗，蹙額北方奚。
守帳然香暮，看鷹永夜棲。
黃龍就別鏡，青塚念陽臺。
周處長橋役，侯調短弄哀。
錢塘階鳳羽，正室擘鸞釵。
內子攀琪樹，羌兒奏落梅。
今朝擎劍去，何日刺蛟廻。
金魚公子夾衫長，密裝腰鞓割玉方。
行處春風隨馬尾，柳花偏打內家香。
雍州二月梅池春，御水鵁鶄暖白蘋。
試問酒旗歌板地，今朝誰是抝花人。
河轉曙蕭蕭，鴉飛睥睨高。
帆長摽越甸，壁冷掛吳刀。
淡菜生寒日，鮞魚潠白濤。
水花霑抹額，旗鼓夜迎潮。
誰知泥憶雲，望斷梨花春。
荷絲製機練，竹葉剪花裙。
月明啼阿姊，燈暗會良人。
也識君夫壻，金魚掛在身。
銅鏡立青鸞，燕脂拂紫綿。
腮花弄暗粉，眼尾淚侵寒。
碧玉破不復，瑤琴重撥弦。
今日非昔日，何人敢正看？
洞房思不禁，蜂子作花心。
灰暖殘香炷，髮冷青蟲簪。
夜遙燈熖短，睡熟小屏深。
好作鴛鴦夢，南城罷𢷬碪。
尋常輕宋玉，今日嫁文鴦。
㦸幹橫龍簴，刀環倚桂窗。
邀人裁半袖，端坐據胡牀。
淚溼紅輪重，棲烏上井梁。
蟲響燈光薄，宵寒藥氣濃。
君憐垂翅客，辛苦尚相從。
巨鼻宜山褐，龎眉入苦吟。
非君唱樂府，誰識怨秋深。
行蓋柳煙下，馬啼白翩翩。
恐隨行處盡，何忍重揚鞭。
雪下桂花稀，啼烏被彈歸。
關水乘驢影，秦風帽帶垂。
入鄉試萬里，無印自堪悲。
卿卿忍相問，鏡中雙淚姿。
園中莫種樹，種樹四時愁。
獨睡南牀月，今秋似去秋。
東牀卷席罷，䕶落將行去。
秋白遙遙空，日滿門前路。
吳苑曉蒼蒼，宮衣水濺黃。
小鬟紅粉薄，騎馬珮珠長。
路指臺城迥，羅薫袴褶香。
行雲霑翆輦，今日似襄王。
寳襪菊衣單，蕉花密露寒。
水光蘭澤葉，帶重剪刀錢。
角暖盤弓易，靴長上馬難。
淚痕霑寢帳，勻粉照金鞍。
剪翅小鷹斜，縚根玉鏇花。
鞦垂妝鈿粟，箭箙釘文牙。
狒狒啼深竹，鵁鶄老溼沙。
宮官燒蠟火，飛燼汚鉛華。
十騎簇芙蓉，宮衣小隊紅。
練香熏宋鵲，尋箭踏盧龍。
旗溼金鈴重，霜乾玉鐙空。
今朝畫眉早，不待景陽鐘。
秋至昭關後，當知趙國寒。
繫書隨短羽，寫恨破長箋。
病客眠清曉，疎桐墜綠鮮。
城鴉啼粉堞，軍吹壓蘆煙。
岸幘褰沙幌，枯塘臥折蓮。
木窗銀跡畫，石磴水痕錢。
旅酒侵愁肺，離歌繞懦弦。
詩封兩條淚，露折一枝蘭。
莎老沙雞泣，松乾瓦獸殘。
覺騎燕地馬，夢載楚溪船。
椒桂傾長席，鱸魴斫玳筵。
豈能忘舊路，江島滯佳年。
夾道開洞門，弱楊低畫㦸。
簾影竹華起，簫聲吹日色。
蜂語繞妝鏡，拂蛾學春碧。
亂繫丁香梢，滿欄花向夕。
朝衣不須長，分花對袍縫。
嚶嚶白馬來，滿腦黃金重。
今朝香氣苦，珊瑚澀難枕。
且要弄風人，暖蒲沙上飲。
燕語踏簾鉤，日虹屏中碧。
潘令在河陽，無人死芳色。
觴酣出座東方高，腰橫半解星勞勞。 
柳苑鴉啼公主醉，薄露壓花蕙園氣。 
玉轉溼絲牽曉水，熟粉生香琅玕紫。 
夜飲朝眠斷無事，楚羅之幃臥皇子。
人間無阿童，猶唱水中龍。
白草侵煙死，秋梨遶地紅。
古書平黑石，袖劍斷青銅。
耕勢魚鱗起，墳科馬鬛封。
菊花垂溼露，棘徑臥乾蓬。
松柏愁香澀，南原㡬夜風。
悲滿千里心，日暖南山石。
不謁承明廬，老作平原客。
四時別家廟，三年去鄉國。
旅歌屢彈鋏，歸問時裂帛。
落莫誰家子，來感長安秋。
壯年抱羇恨，夢泣生白頭。
瘦馬秣敗草，雨沫飄寒溝。
南宮古簾暗，溼景傳籖籌。
家山遠千里，雲腳天東頭。
憂眠枕劍匣，客帳夢封侯。
灣頭見小憐，請上琵琶弦。 
破得春風恨，今朝直幾錢。 
裙垂竹葉帶，鬢溼杏花煙。 
玉冷紅絲重，齊宮妾駕鞭。
長安有男兒，二十心已朽。
楞伽堆案前，楚辭繫肘後。
人生有窮拙，日暮聊飲酒。
秪今道巳塞，何必須白首。
淒淒陳述聖，披褐鉏俎豆。
學為堯舜文，時人責衰偶。
柴門車轍凍，日下榆影瘦。
黃昏訪我來，苦節青陽皺。
太華五千仭，劈地抽森秀。
旁古無寸尋，一上戞牛斗。
公卿縱不憐，寧能鎖吾口？
李生師太華，大坐看白晝。
逢霜作樸樕，得氣為春柳。
禮節乃相去，顦顇如芻狗。
風雪直齋壇，墨組貫銅綬。
臣妾氣態間，唯欲承箕帚。
天眼何時開？古劍庸一吼。
秋水釣紅渠，仙人待素書。
菱絲縈獨繭，蒲米蟄雙魚。
斜竹垂清沼，長綸貫碧虛。
餌懸春蜥蜴，鉤墜小蟾蜍。
詹子情無限，龍陽恨有餘。
為看煙浦上，楚女淚霑裾。
空留三尺劍，不用一丸泥。
馬向沙場去，人歸故國來。
笛愁翻隴水，酒喜瀝春灰。
錦帶休驚雁，羅衣尚鬭雞。
還吳已渺渺，入郢莫淒淒。
自是桃李樹，何畏不成蹊。
本是張公子，曾名萼綠華。
沈香薫小像，楊柳伴啼鴉。
露重金泥冷，盃䦨玉樹斜。
琴堂沽酒客，新買後園花。
大婦然竹根，中婦舂玉屑。
冬暖拾松枝，日煙坐蒙滅。
木蘚青桐老，石井水聲發。
曝背臥東亭，桃花滿肌骨。
日暖自蕭條，花悲北郭騷。
榆穿萊子眼，柳斷舞兒腰。
上幕迎神燕，飛絲送伯勞。
胡琴今日恨，急語向檀槽。
彈琴石壁上，翻翻一仙人。
手持白鸞尾，夜掃南山雲。
鹿飲寒澗下，魚歸清海濱。
當時漢武帝，書報桃花春。
染羅衣，秋藍難著色。
不是無心人，為作臺卭客。
花燒中潬〈音誕〉城，顔郎身已老。
惜許兩少年，抽心似春草。
今日見銀牌，今夜鳴玉讌。
牛頭高一尺，隔坐應相見。
月從東方來，酒從東方轉。
觥船飫口紅，密炬千枝爛。
春柳南陌態，冷花寒露姿。
今朝醉城外，拂鏡濃掃眉。
煙溼愁車重，紅油覆畫衣。
舞裙香不暖，酒色上來遲。
朱城報春更漏轉，光風催蘭吹小殿。
草細堪梳，柳長如線。
卷衣秦帝，掃粉趙燕。
日含畫幕，蜂上羅薦。
平陽花塢，河陽花縣。
越婦榰機，吳蠶作繭。
菱汀繫帶，荷塘倚扇。
江南有情，塞北無恨。
深井桐烏起，尚復牽情水。
未盥邵陵瓜，缾中弄長翆。
新成安樂宮，宮如鳳皇翅。
歌廻蠟板鳴，左悺提壺使。
綠蘩悲水曲，茱茰別秋子。
楊花撲帳春雲熱，龜甲屏風醉眼纈。
東家胡蝶西家飛，白騎少年今日歸。
風彩出蕭家，本是菖蒲花。
南塘蓮子熟，洗馬走江沙。
御牋銀沫冷，長簟鳳窠斜。
種柳營中暗，題書賜館娃。
蓮枝未長秦蘅老，走馬馱金斸春草。
水灌香泥卻月盆，一夜綠房迎白曉。
美人醉語園中煙，晚華已散蝶又闌。
梁王老去羅衣在，拂袖風吹蜀國弦。
歸霞帔拖蜀帳昏，嫣紅落粉罷承恩。
檀郎謝女眠何處，樓臺月明燕夜語。
井上轆轤牀上轉。
水聲繁，弦聲淺。
情若何？荀奉倩。
城頭日，長向城頭住。
一日作千年，不須流下去。
秋風吹地百草乾，華容碧影生晚寒。
我當二十不得意，一心愁謝如枯蘭。
衣如飛鶉馬如狗，臨岐擊劍生銅吼。
旗亭下馬解秋衣，請貰宜陽一壺酒。
壺中喚天雲不開，白晝萬里閒淒迷。
主人勸我養心骨，莫受俗物相填𧱉。
〈《玉篇》《廣韻》俱無「𧱉」字，《統籖》云：「按𧱉即豗字，音灰，相擊也。」〉
越羅衫袂迎春風，玉刻麒麟腰帶紅。
樓頭曲宴仙人語，帳底吹笙香霧濃。
人間酒暖春茫茫，花枝入簾白日長。
飛窗複道傳籌飲，十夜銅盤膩燭黃。
禿衿小袖調鸚鵡，紫繡麻䪗踏哮〈同虓〉虎。
斫桂燒金待曉筵，白鹿青蘇夜半煮。
桐英永巷騎新馬，內屋深屛生色畫。
開門爛用水衡錢，捲起黃河向身瀉。
皇天厄運猶曾裂，秦宮一生花底活。
鸞箆奪得不還人，醉睡氍毹滿堂月。
鄴城中，暮塵起。將黑丸，斫文吏。
棘為鞭，虎為馬。團團走，鄴城下。
切玉劍，射日弓。獻何人？奉相公。
扶轂來，關右兒。香掃塗，相公歸。
端州石工巧如神，踏天磨刀割紫雲。
傭刓抱水含滿脣，暗灑萇弘冷血痕。
紗帷晝暖墨花春，輕漚漂沫松麝薫。
乾膩薄重立腳勻，數寸光秋無日昏。
圓毫促㸃聲靜新，孔硯寬頑何足雲。
新桂如蛾眉，秋風吹小綠。
行輪出門去，玉鑾聲斷續。
月軒下風露，曉庭自幽澀。
誰能事貞素，臥聽莎雞泣。
月落大隄上，女垣棲烏起。
細露溼團紅，寒香解夜醉。
女牛渡天河，柳煙滿城曲。
上客留斷纓，殘蛾鬪雙綠。
春帳依微蟬翼羅，橫茵突金隠體花。
帳前輕絮鶴毛起，欲説春心無所似。
飛光，飛光，勸爾一杯酒。
吾不識青天高、黃地厚，
唯見月寒日暖，來煎人壽。
食熊則肥，食蛙則瘦。
神君何在？太一安有？
天東有若木，下置銜燭龍。
吾將斬龍足、嚼龍肉，
使之朝不得廻、夜不得伏。
自然老者不死、少者不哭。
何為服黃金、吞白玉？
誰似任公子，雲中騎碧驢。
劉徹茂陵多滯骨，嬴政梓棺費鮑魚。
雲蕭索，田〈一本無田字〉風拂拂，麥芒如篲黍如粟。
關中父老百領襦，關東吏人乏詬租。
健犢春耕土膏黑，菖蒲叢叢沿水脈。
殷勤為我下田租，百錢攜償絲桐客。
逰春漫光塢花白，野林散香神降席。
拜神得壽獻天子，七星貫斷姮娥死。
束髮方讀書，謀身苦不早。
終軍未乘傳，顔子鬢先老。
天網信崇大，矯士常慅慅。
逸目駢甘華，羇心如荼蓼。
旱雲二三月，岑岫相顛倒。
誰揭赬玉盤，東方發紅照。
春熱張鶴蓋，兔目官槐小。
思焦面如病，嘗膽腸似絞。
京國心爛漫，夜夢歸家少。
發軔東門外，天地皆浩浩。
青樹驪山頭，花風滿秦道。
宮臺光錯落，裝盡偏峰嶠。
細綠及團紅，當路雜啼笑。
香風下高廣，鞍馬正華耀。
獨乘雞棲車，自覺少風調。
心曲語形影，祗身焉足樂。
豈能脫負擔，刻鶴曾無兆。
幽幽太華側，老柏如建纛。
龍皮相排戞，翆羽更蕩掉。
驅趨委憔悴，眺覽強容貌。
花蔓閡行輈，縠煙暝深徼。
少健無所就，入門愧家老。
聽講依大樹，觀書臨曲沼。
知非出柙虎，甘作藏霧豹。
韓鳥處繒繳，湘鯈在籠罩。
狹行無廓落，壯士徒輕躁。
昌谷五月稻，細青滿平水。
遙巒相壓疊，頹綠愁墮地。
光潔無秋思，涼曠吹浮媚。
竹香滿淒寂，粉節塗生翆。
草髮垂恨鬢，光露泣幽淚。
層圍爛洞曲，芳徑老紅醉。
攅蟲鎪古柳，蟬子鳴高邃。
大帶委黃葛，紫蒲交狹涘。
石錢差復藉，厚葉皆蟠膩。
汰沙好平白，立馬印青字。
晚鱗自遨逰，瘦鵠暝單跱。
嘹嘹溼蛄聲，咽源驚濺起。
紆緩玉真路〈自註近武后廵幸路。〉，神娥蕙花裏。
苔絮縈澗礫，山實垂赬紫。
小柏儼重扇，肥松突丹髄。
鳴流走響韻，壠秋拖光穟。
鶯唱閔女歌，瀑懸楚練帔。
風露滿笑眼，駢巖雜舒墜。
亂條迸石嶺，細頸喧島毖。
日腳埽昏翳，新雲啓華閟。
謐謐厭夏光，商風道清氣。
高眠服玉容，燒桂祀天幾。〈谷與女山嶺坂相承。山即蘭香神女上天處也，遺幾在焉。〉
霧衣夜披拂，眠壇夢真粹。
待駕棲鸞老，故宮椒壁圮。〈福昌宮在谷之東。〉
鴻瓏數鈴響，羇臣發涼思。
陰藤束朱鍵，龍帳著魈魅。
碧錦帖花檉，香衾事殘貴。
歌塵蠧木在，舞綵長雲似。
珍壤割繡段，里俗祖風義。
鄰凶不相杵，疫病無邪祀。
鮐皮識仁惠，丱角知靦恥。
縣省司刑官，戶乏詬租吏。
竹藪添墮簡，石磯引鉤餌。
溪灣轉水帶，芭蕉傾蜀紙。
岑光晃縠襟，孤景拂繁事。
泉尊陶宰酒，月眉謝郎妓。
丁丁幽鐘遠，矯矯單飛至。
霞巘殷嵳峩，危溜聲爭次。
淡蛾流平碧，薄月眇陰悴。
涼光入澗岸，廓盡山中意。
漁童下宵網，霜禽竦煙翅。
潭鏡滑蛟涎，浮珠噞魚戱。
風桐瑤匣瑟，螢星錦城使。
柳綴長縹帶，篁掉短笛吹。
石根緣綠蘚，蘆筍抽丹漬。
漂旋弄天影，古檜拏雲臂。
愁月薇帳紅，罥雲香蔓刺。
芒麥平百井，閒乘列千肆。
刺促成紀人，好學鴟夷子。
落魄三月罷，尋花去東家。
誰作送春曲，洛岸悲銅駝。
橋南多馬客，北山饒古人。
客飲盃中酒，駝悲千萬春。
生世莫徒勞，風吹盤上燭。
厭見桃株笑，銅駝夜來哭。
九月大野白，蒼岑竦秋門。
寒涼十月末，露霰濛曉昏。
澹色結晝天，心事填空雲。
道上千里風，野竹蛇涎痕。
石澗涷波聲，雞叫清寒晨。
強行到東舍，解馬投舊鄰。
東家名廖者，鄉曲傳姓辛。
杖頭非飲酒，吾請造其人。
始欲南去楚，又將西適秦。
襄王與武帝，各自留青春。
聞道蘭臺上，宋玉無歸魂。
緗縹兩行字，蟄蟲蠧秋芸。
為探秦臺意，豈命余負薪。
一夕遶山秋，香露溘蒙菉。
新橋倚雲阪，候蟲嘶露樸。
洛南今巳遠，越衾誰為熟？
石氣何淒淒，老莎如短鏃。
閉門感秋風，幽姿任契闊。 
大野生素空，天地曠肅殺。 
露光泣殘蕙，蟲響連夜發。 
房寒寸輝薄，迎風絳紗折。 
披書古芸馥，恨唱華容歇。 
百日不相知，花光變涼節。 
弟兄誰念慮，牋翰既通達。 
青袍度白馬，草簡奏東闕。 
夢中相聚笑，覺見半床月。 
長思劇尋環，亂憂抵覃葛。
