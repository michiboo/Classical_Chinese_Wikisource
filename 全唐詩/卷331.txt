
　　卷331_1 《享太廟樂章》段文昌 
　　肅肅清廟，登顯至德。澤周八荒，兵定四極。 
　　生物鹹遂，群盜滅息。明聖欽承，子孫千億。 
　　卷331_2 《題武擔寺西台》段文昌 
　　秋天如鏡空，樓閣盡玲瓏。水暗餘霞外，山明落照中。 
　　鳥行看漸遠，松韻聽難窮。今日登臨意，多歡語笑同。 
　　卷331_3 《晚夏登張儀樓呈院中諸公》段文昌 
　　重樓窗戶開，四望斂煙埃。遠岫林端出，清波城下回。 
　　乍疑蟬韻促，稍覺雪風來。並起鄉關思，銷憂在酒杯。 
　　卷331_4 《還別業尋龍華山寺廣宣上人》段文昌 
　　十裏惟聞松桂風，江山忽轉見龍宮。 
　　正與休師方話舊，風煙幾度入樓中。 
　　卷331_5 《奉陪段相公晚夏登張儀樓》姚向 
　　秦相駕群材，登臨契上臺。查從銀漢落，江自雪山來。 
　　儷曲親流火，淩風洽小杯。帝鄉如在目，欲下盡裴回。 
　　卷331_6 《和段相公登武擔寺西台》姚向 
　　開閣錦城中，餘閑訪梵宮。九層連晝景，萬象寫秋空。 
　　天半將身到，江長與海通。提攜出塵土，曾是穆清風。 
　　卷331_7 《和段相公登武擔寺西台》溫會 
　　桑台煙樹中，台榭造雲空。眺聽逢秋興，篇辭變國風。 
　　坐愁高鳥起，笑指遠人同。始愧才情薄，躋攀繼韻窮。 
　　卷331_8 《奉陪段相公晚夏登張儀樓》溫會 
　　危軒重疊開，訪古上裴回。有舌嗟秦策，飛梁駕楚材。 
　　雲霄隨鳳到，物象為詩來。欲和關山意，巴歌調更哀。 
　　卷331_9 《和段相公登武擔寺西台》李敬伯 
　　臺上起涼風，乘閑覽歲功。自隨台席貴，盡許羽觴同。 
　　樓殿斜暉照，江山極望通。賦詩思共樂，俱得詠詩豐。 
　　卷331_10 《奉陪段相公晚夏登張儀樓》李敬伯 
　　層屋架城隈，賓筵此日開。文鋒摧八陣，星分應三台。 
　　望雪煩襟釋，當歡遠思來。披雲霄漢近，暫覺出塵埃。 
　　卷331_11 《奉陪段相公晚夏登張儀樓》姚康 
　　登覽值晴開，詩從野思來。蜀川新草木，秦日舊樓臺。 
　　池景搖中座，山光接上臺。近秋宜晚景，極目斷浮埃。 
　　卷331_12 《和段相公登武擔寺西台》姚康 
　　松徑引清風，登臺古寺中。江平沙岸白，日下錦川紅。 
　　疏樹山根淨，深雲鳥跡窮。自慚陪末席，便與九霄通。 
　　卷331_13 《禮部試早春殘雪》姚康 
　　微暖春潛至，輕明雪尚殘。銀鋪光漸濕，珪破色仍寒。 
　　無柳花常在，非秋露正團。素光浮轉薄，皓質駐應難。 
　　幸得依陰處，偏宜帶月看。玉塵銷欲盡，窮巷起袁安。 
　　卷331_14 《賦得巨魚縱大壑》姚康 
　　水府乘閑望，圓波息躍魚。從來暴泥久，今日脫泉初。 
　　得志甯相忌，無心任宛如。龍門應可度，鮫室豈常居。 
　　掉尾方窮樂，遊鱗每自舒。乘流千里去，風力藉吹噓。
