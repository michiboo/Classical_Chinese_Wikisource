
借問堤上柳，青青爲誰春。
空遊昨日地，不見昨日人。
繚繞萬家井，往來車馬塵。
莫道無相識，要非心所親。

朝出自不還，暮歸花盡發。
豈無終日會，惜此花間月。
空館忽相思，微鐘坐來歇。

靄靄高館暮，開軒滌煩襟。
不知湘雨來，瀟灑在幽林。
炎月得涼夜，芳樽誰與斟。
故人南北居，累月間徽音。
人生無閑日，歡會當在今。
反側候天旦，層城苦沈沈。

野花如雪繞江城，坐見年芳憶帝京。
閶闔曉開凝碧樹，曾陪鴛鷺聽流鶯。

雨歇萬井春，柔條已含緑。
徘徊洛陽陌，惆悵杜陵曲。
遊絲正高下，啼鳥還斷續。
有酒今不同，思君瑩如玉。

廣陌竝遊騎，公堂接華襟。
方歡遽見別，永日獨沈吟。
階暝流暗駛，氣疎露已侵。
層城湛深夜，片月生幽林。
往款良未遂，來覿曠無音。
恆當清觴宴，思子玉山岑。
耿耿何以寫，密言空委心。

故人謫遐遠，留硯寵斯文。
白水浮香墨，清池滿夏雲。
念離心已永，感物思徒紛。
未有桂陽使，裁書一報君。

晦賞念前歲，京國結良儔。
騎出宣平里，飲對曲池流。
今朝隔天末，空園傷獨遊。
雨歇林光變，塘緑鳥聲幽。
凋甿積逋稅，華鬢集新秋。
誰言戀虎符，終當還舊丘。

冷食方多病，開襟一忻然。
終令思故郡，煙火滿晴川。
杏粥猶堪食，榆羹已稍煎。
唯恨乖親燕，坐度此芳年。

幽居捐世事，佳雨散園芳。
入門靄已緑，水禽鳴春塘。
重雲始成夕，忽霽尚殘陽。
輕舟因風泛，郡閣望蒼蒼。
私燕阻外好，臨歡一停觴。
茲遊無時盡，旭日願相將。

改序念芳辰，煩襟倦日永。
夏木已成陰，公門晝恆靜。
長風始飄閣，疊雲纔吐嶺。
坐想離居人，還當惜徂景。

山郭恆悄悄，林月亦娟娟。
景清神已澄，事簡慮絕牽。
秋塘徧衰草，曉露洗紅蓮。
不見心所愛，茲賞豈爲妍。

白雲埋大壑，陰崖滴夜泉。
應居西石室，月照山蒼然。

微雨灑高林，塵埃自蕭散。
耿耿心未平，沈沈夜方半。
獨驚長簟冷，遽覺愁鬢換。
誰能當此夕，不有盈襟歎。

清泚階下流，雲自谷口源。
念昔白衣士，結廬在石門。
道高杳無累，景靜得忘言。
山夕綠陰滿，世移清賞存。
吏役豈遑暇，幽懷復朝昏。
雲泉非所濯，蘿月不可援。
長往遂真性，暫遊恨卑喧。
出身既事世，高躅難等論。

一來當復去，猶此厭樊籠。
況我林棲子，朝服坐南宮。
唯獨問啼鳥，還如灃水東。

今日重九讌，去歲在京師。
聊廻出省步，一赴郊園期。
嘉節始雲邁，周辰已及茲。
秋山滿清景，當賞屬乖離。
凋散民里闊，摧翳衆木衰。
樓中一長嘯，惻愴起涼颸。

夏首雲物變，雨餘草木繁。
池荷初帖水，林花已掃園。
縈叢蝶尚亂，依閣鳥猶喧。
對此殘芳月，憶在漢陵原。

青山導騎遶，春風行斾舒。
均徭視屬城，問疾躬里閭。
煙水依泉谷，川陸散樵漁。
忽念故園日，復憶驪山居。
荏苒斑鬢及，夢寢婚宦初。
不覺平生事，咄嗟二紀餘。
存歿闊已永，悲多歡自疎。
高秩非爲美，闌干淚盈裾。

洪河絕山根，單軌出其側。
萬古爲要樞，往來何時息。
秦皇即恃險，海內被吞食。
及嗣同覆顛，咽喉莫能塞。
炎靈詎西駕，婁子非經國。
徒欲扼諸侯，不知恢至德。
聖朝及天寶，豺虎起東北。
下沈戰死魂，上結窮冤色。
古今雖共守，成敗良可識。
藩屏無俊賢，金湯獨何力。
馳車一登眺，感慨中自惻。

茲邑昔所遊，嘉會常在目。
歷載俄二九，始往今來復。
慼慼居人少，茫茫野田綠。
風雨經舊墟，毀垣迷往躅。
門臨川流駛，樹有羇雌宿。
多累恆悲往，長年覺時速。
欲去中復留，徘徊結心曲。

茲晨乃休暇，適往田家廬。
原谷徑塗澀，春陽草木敷。
纔遵板橋曲，復此清澗紆。
崩壑方見射，廻流忽已舒。
明滅泛孤景，杳靄含夕虛。
無將爲邑志，一酌澄波餘。

遠山含紫氛，春野靄雲暮。
值此歸時月，留連西澗渡。
謬當文墨會，得與羣英遇。
賞逐亂流翻，心將清景悟。
行車儼未轉，芳草空盈步。
已舉候亭火，猶愛村原樹。
還當守故扃，悵恨秉幽素。

凌霧朝閶闔，落日返清川。
簪組方暫解，臨水一翛然。
昆弟忻來集，童稚滿眼前。
適意在無事，攜手望秋田。
南嶺橫爽氣，高林繞遙阡。
野廬不鋤理，翳翳起荒煙。
名秩斯逾分，廉退媿不全。
已想平門路，晨騎復言旋。

公門懸甲令，澣濯遂其私。
晨起懷愴恨，野田寒露時。
氣收天地廣，風淒草木衰。
山明始重疊，川淺更逶迤。
煙火生閭里，禾黍積東菑。
終然可樂業，時節一來斯。

落帆逗淮鎮，停舫臨孤驛。
浩浩風起波，冥冥日沈夕。
人歸山郭暗，雁下蘆洲白。
獨夜憶秦關，聽鐘未眠客。

因時省風俗，布惠迨高年。
建隼出潯陽，整駕遊山川。
白雲斂晴壑，羣峰列遙天。
嶔�石門狀，杳靄香爐煙。
榛荒屢罥罣，偪側殆覆顛。
方臻釋氏廬，時物屢華妍。
曇遠昔經始，於茲閟幽玄。
東西竹林寺，灌注寒澗泉。
人事即雲泯，歲月復已綿。
殿宇餘丹紺，磴閣峭欹懸。
佳士亦棲息，善身絕塵緣。
今我蒙朝寄，教化敷里鄽。
道妙茍爲得，出處理無偏。
心當同所尚，跡豈辭纏牽。

館宿風雨滯，始晴行蓋轉。
潯陽山水多，草木俱紛衍。
崎嶇緣碧澗，蒼翠踐苔蘚。
高樹夾潺湲，崩石橫陰巘。
野杏依寒拆，餘雲冒嵐淺。
性愜形豈勞，境殊路遺緬。
憶昔終南下，佳遊亦屢展。
時禽下流暮，紛思何由遣。

攬轡窮登降，陰雨遘二旬。
但見白雲合，不睹巖中春。
急澗豈易揭，峻塗良難遵。
深林猿聲冷，沮洳虎跡新。
始霽升陽景，山水閱清晨。
雜花積如霧，百卉萋已陳。
鳴騶屢驤首，歸路自忻忻。

〈此後十九首，盡同德精舍舊居傷懷時所作。〉
染白一爲黑，焚木盡成灰。
念我室中人，逝去亦不廻。
結髮二十載，賓敬如始來。
提攜屬時屯，契闊憂患災。
柔素亮爲表，禮章夙所該。
仕公不及私，百事委令才。
一旦入閨門，四屋滿塵埃。
斯人既已矣，觸物但傷摧。
單居移時節，泣涕撫嬰孩。
知妄謂當遣，臨感要難裁。
夢想忽如睹，驚起復徘徊。
此心良無已，遶屋生蒿萊。

晨起凌嚴霜，慟哭臨素帷。
駕言百里塗，惻愴復何爲。
昨者仕公府，屬城常載馳。
出門無所憂，返室亦熙熙。
今者掩筠扉，但聞童稚悲。
丈夫須出入，顧爾內無依。
銜恨已酸骨，何況苦寒時。
單車路蕭條，廻首長逶遲。
飄風忽截野，嘹唳雁起飛。
昔時同往路，獨往今詎知。

昔出喜還家，今還獨傷意。
入室掩無光，銜哀寫虛位。
悽悽動幽幔，寂寂驚寒吹。
幼女復何知，時來庭下戲。
咨嗟日復老，錯莫身如寄。
家人勸我飡，對案空垂淚。

杳杳日雲夕，鬱結誰爲開。
單衾自不暖，霜霰已皚皚。
晚歲淪夙志，驚鴻感深哀。
深哀當何爲，桃李忽凋摧。
幃悵徒自設，冥寞豈復來。
平生雖恩重，遷去託窮埃。
抱此女曹恨，顧非高世才。
振衣中夜起，河漢尚裴回。

奄忽逾時節，日月獲其良。
蕭蕭車馬悲，祖載發中堂。
生平同此居，一旦異存亡。
斯須亦何益，終復委山岡。
行出國南門，南望鬱蒼蒼。
日入乃雲造，慟哭宿風霜。
晨遷俯玄廬，臨訣但遑遑。
方當永潛翳，仰視白日光。
俯仰遽終畢，封樹已荒涼。
獨留不得還，欲去結中腸。
童稚知所失，啼號捉我裳。
既事猶倉卒，歲月始難忘。

思懷耿如昨，季月已雲暮。
忽驚年復新，獨恨人成故。
冰池始泮綠，梅楥還飄素。
淑景方轉延，朝朝自難度。

迢迢芳園樹，列映清池曲。
對此傷人心，還如故時綠。
風條灑餘靄，露葉承新旭。
佳人不再攀，下有往來躅。

皓月流春城，華露積芳草。
坐念綺窗空，翻傷清景好。
清景終若斯，傷多人自老。

空濛不自定，況值暄風度。
舊賞逐流年，新愁忽盈素。
纔縈下苑曲，稍滿東城路。
人意有悲歡，時芳獨如故。

不復見故人，一來過故宅。
物變知景暄，心傷覺時寂。
池荒野筠合，庭綠幽草積。
風散花意謝，鳥還山光夕。
宿昔方同賞，詎知今念昔。
緘室在東廂，遺器不忍覿。
柔翰全分意，芳巾尚染澤。
殘工委筐篋，餘素經刀尺。
收此還我家，將還復愁惕。
永絕攜手歡，空存舊行跡。
冥冥獨無語，杳杳將何適。
唯思今古同，時緩傷與戚。

已謂心苦傷，如何日方永。
無人不晝寢，獨坐山中靜。
悟澹將遣慮，學空庶遺境。
積俗易爲侵，愁來復難整。

沈沈積素抱，婉婉屬之子。
永日獨無言，忽驚振衣起。
方如在幃室，復悟永終已。
稚子傷恩絕，盛時若流水。
暄涼同寡趣，朗晦俱無理。
寂性常喻人，滯情今在己。
空房欲雲暮，巢燕亦來止。
夏木遽成陰，綠苔誰復履。
感至竟何方，幽獨長如此。

非關秋節至，詎是恩情改。
掩嚬人已無，委篋涼空在。
何言永不發，暗使銷光彩。

幽獨自盈抱，陰淡亦連朝。
空齋對高樹，疎雨共蕭條。
巢燕翻泥濕，蕙花依砌消。
端居念往事，倏忽苦驚飆。

雨歇見青山，落日照林園。
山多煙鳥亂，林清風景翻。
提攜唯子弟，蕭散在琴言。
同遊不同意，耿耿獨傷魂。
寂寞鐘已盡，如何還入門。

庭樹轉蕭蕭，陰蟲還戚戚。
獨向高齋眠，夜聞寒雨滴。
微風時動牖，殘燈尚留壁。
惆悵平生懷，偏來委今夕。

霜露已淒淒，星漢復昭回。
朔風中夜起，驚鴻千里來。
蕭條涼葉下，寂寞清砧哀。
歲晏仰空宇，心事若寒灰。

歲月轉蕪漫，形影長寂寥。
髣髴覯微夢，感嘆起中宵。
綿思靄流月，驚魂颯廻飆。
誰念茲夕永，坐令顏鬢凋。

洛京十載別，東林訪舊扉。
山河不可望，存沒意多違。
時遷跡尚在，同去獨來歸。
還見窗中鴿，日暮遶庭飛。

白璧衆求暇，素絲易成汙。
萬里顛沛還，高堂已長暮。
積憤方盈抱，纏哀忽逾度。
念子從此終，黃泉竟誰訴。
一爲時事感，豈獨平生故。
唯見荒丘原，野草塗朝露。

君昔掌文翰，西垣復石渠。
朱衣乘白馬，輝光照里閭。
余時忝南省，接讌媿空虛。
一別守茲郡，蹉跎歲再除。
長懷關河表，永日簡牘餘。
郡中有方塘，涼閣對紅蕖。
金玉蒙遠貺，篇詠見吹噓。
未答平生意，已沒九原居。
秋風吹寢門，長慟涕漣如。
覆視緘中字，奄爲昔人書。
髮鬢已雲白，交友日彫疎。
馮生遠同恨，憔悴在田廬。

仲月景氣佳，東林一登歷。
中有故人詩，淒涼在高壁。
精思長懸世，音容已歸寂。
墨澤傳灑餘，磨滅親翰跡。
平生忽如夢，百事皆成昔。
結騎京華年，揮文篋笥積。
朝廷重英彥，時輩分珪璧。
永謝柏梁陪，獨闕金門籍。
方嬰存歿感，豈暇林泉適。
雨餘山景寒，風散花光夕。
新知雖滿堂，故情誰能覿。
唯當同時友，緘寄空悽慼。

客車名未滅，沒世恨應長。
斜月知何照，幽林判自芳。
故人驚逝水，寒雀噪空牆。
不是平生舊，遺蹤要可傷。

存亡三十載，事過悉成空。
不惜霑衣淚，併話一宵中。

寧知府中吏，故宅一徘徊。
歷階存往敬，瞻位泣餘哀。
廢井沒荒草，陰牖生緑笞。
門前車馬散，非復昔時來。

豺虎犯天綱，昇平無內備。
長驅陰山卒，略踐三河地。
張侯本忠烈，濟世有深智。
堅壁梁宋間，遠籌吳楚利。
窮年方絕輸，鄰援皆攜貳。
使者哭其庭，救兵終不至。
重圍雖可越，藩翰諒難棄。
飢喉待危巢，懸命中路墜。
甘從鋒刃斃，莫奪堅貞志。
宿將降賊庭，儒生獨全義。
空城唯白骨，同往無賤貴。
哀哉豈獨今，千載當歔欷。

生長太平日，不知太平歡。
今還洛陽中，感此方苦酸。
飲藥本攻病，毒腸翻自殘。
王師涉河洛，玉石俱不完。
時節屢遷斥，山河長鬱盤。
蕭條孤煙絕，日入空城寒。
蹇劣乏高步，緝遺守微官。
西懷咸陽道，躑躅心不安。

獨鳥下高樹，遙知吳苑園。
淒涼千古事，日暮倚閶門。

霜雪皎素絲，何意墜墨池。
青蒼猶可濯，黑色不可移。
女工再三嘆，委棄當此時。
歲寒雖無褐，機杼誰肯施。

鑄鏡廣陵市，菱花匣中發。
夙昔嘗許人，鏡成人已沒。
如冰結圓器，類璧無絲髮。
形影終不臨，清光殊不歇。
一感平生言，松枝樹秋月。

還同一葉落，對此孤鏡曉。
絲縷乍難分，楊花復相遶。
時役人易衰，吾年白猶少。

