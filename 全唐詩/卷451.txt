
洛陽陌上春長在，惜別今來二十年。
唯覓少年心不得，其餘萬事盡依然。
老去唯耽酒，春來不著家。
去年來校晚，不見洛陽花。
早起或因攜酒出，晚歸多是看花迴。
若拋風景長閑坐，自問東京作底來。
花寒懶發鳥慵啼，信馬閑行到日西。
何處未春先有思，柳條無力魏王堤。
世間好物黃醅酒，天下閒人白侍郎。
愛向卯時謀洽樂，亦曾酉日放粗狂。
醉來枕麴貧如富，身後堆金有若亡。
元九計程殊未到，甕頭一醆共誰嘗。
少年信美何曾久，春日雖遲不再中。
歡笑勝愁歌勝哭，請君莫道等頭空。
豈是交親向我疏，老慵自愛閉門居。
近來漸喜知聞斷，免惱嵇康索報書。
灃頭峽口錢唐岸，三別都經二十年。
且喜筋骸俱健在，勿嫌須鬢各皤然。
君歸北闕朝天帝，我住東京作地仙。
博望自來非棄置，承明重入莫拘牽。
醉收杯杓停燈語，寒展衾裯對枕眠。
猶被分司官系絆，送君不得過甘泉。
常憂到老都無子，何況新生又是兒。
陰德自然宜有慶，皇天可得道無知。
一園水竹今為主，百卷文章更付誰。
莫慮鵷雛無浴處，即應重入鳳凰池。
五十八翁方有後，靜思堪喜亦堪嗟。
一珠甚小還慚蚌，八子雖多不羨鴉。
秋月晚生丹桂實，春風新長紫蘭芽。
持杯祝願無他語，慎勿頑愚似汝爺。
年來私自問，何故不歸京。
佩玉腰無力，看花眼不明。
老慵難發遣，春病易滋生。
賴有彈琴女，時時聽一聲。
一樹紅桃亞拂池，竹遮松蔭晚開時。
非因斜日無由見，不是閒人豈得知。
寒地生材遺校易，貧家養女嫁常遲。
春深欲落誰憐惜，白侍郎來折一枝。
今夜調琴忽有情，欲彈惆悵憶崔卿。
何人解愛中徽上，秋思頭邊八九聲。
謝病臥東都，羸然一老夫。
孤單同伯道，遲暮過商瞿。
豈料鬢成雪，方看掌弄珠。
已衰寧望有，雖晚亦勝無。
蘭入前春夢，桑懸昨日弧。
里閭多慶賀，親戚共歡娛。
膩剃新胎髮，香繃小繡襦。
玉芽開手爪，酥顆點肌膚。
弓冶將傳汝，琴書勿墜吾。
未能知壽夭，何暇慮賢愚。
乳氣初離殼，啼聲漸變雛。
何時能反哺，供養白頭烏。
問予何故獨安然，免被饑寒婚嫁牽。
骨肉都盧無十口，糧儲依約有三年。
但能斗藪人間事，便是逍遙地上仙。
唯恐往還相厭賤，南家飲酒北家眠。
子晉廟前山月明，人聞往往夜吹笙。
鸞吟鳳唱聽無拍，多似霓裳散序聲。
起晚憐春暖，歸遲愛月明。
放慵長飽睡，聞健且閑行。
北闕停朝簿，西方入社名。
唯吟一句偈，無念是無生。
閑官兼慢使，著處易停輪。
況欲逢新歲，仍初見故人。
冒寒尋到洛，待煖始歸秦。
亦擬同攜手，城東畧看春。
新竹夾平流，新荷拂小舟。
眾皆嫌好拙，誰肯伴閒遊。
客為忙多去，僧因飯暫留。
獨憐韋處士，盡日共悠悠。
老眼花前暗，春衣雨後寒。
舊詩多忘卻，新酒且嘗看。
拙定於身穩，慵應趁伴難。
漸銷名利想，無夢到長安。
小潭澄見底，閑客坐開襟。
借問不流水，何如無念心。
彼惟清且淺，此乃寂而深。
是義誰能答，明朝問道林。
留司老賓客，春盡興如何。
官寺行香少，僧房寄宿多。
閑傾一醆酒，醉聽兩聲歌。
憶得陶潛語，羲皇無以過。

閒遊來早晚，已得一周年。
嵩洛供雲水，朝廷乞俸錢。
長歌時獨酌，飽食後安眠。
聞道山榴發，明朝向玉泉。
雲樹玉泉寺，肩舁半日程。
更無人作伴，只共酒同行。
新葉千萬影，殘鶯三兩聲。
閒遊竟未足，春盡有餘情。
籃輿不乘乘晚涼，相尋不遇亦無妨。
輕衣穩馬槐陰下，自要閑行一兩坊。
頭痛汗盈巾，連宵復達晨。
不堪逢苦熱，猶賴是閒人。
朝客應煩倦，農夫更苦辛。
始慚當此日，得作自由身。
何以銷煩暑，端居一院中。
眼前無長物，窗下有清風。
熱散由心靜，涼生為室空。
此時身自得，難更與人同。
出作行香客，歸如坐夏僧。
床前雙草屨，簷下一紗燈。
佩委腰無力，冠欹髮不勝。
鸞台龍尾道，合盡少年登。
一曲悲歌酒一尊，同年零落幾人存。
世如閱水應堪歎，名是浮雲豈足論。
各從仕祿休明代，共感平生知己恩。
今日與君重上處，龍門不是舊龍門。
洛下林園好自知，江南景物暗相隨。
淨淘紅粒罯香飯，薄切紫鱗烹水葵。
雨滴篷聲青雀舫，浪搖花影白蓮池。
停杯一問蘇州客，何似吳松江上時。
卯時偶飲齋時臥，林下高橋橋上亭。
松影過窗眠始覺，竹風吹雨醉初醒。
就荷葉上包魚鮓，當石渠中浸酒瓶。
生計悠悠身兀兀，甘從妻喚作劉伶。
潭邊霽後多清景，橋下涼來足好風。
秋鶴一雙船一隻，夜深相伴月明中。
旌鉞從櫜鞬，賓僚禮數全。 
夔龍來要地，鵷鷺下遼天。 
赭汗騎驕馬，青娥舞醉仙。 
合成江上作，散到洛中傳。 
陋巷能無酒，貧池亦有船。 
春裝秋未寄，謾道有閒錢。
奔走朝行內，棲遲林墅間。
多因病後退，少及健時還。
斑白霜侵鬢，蒼黃日下山。
閑忙俱過日，忙校不如閑。
西風來幾日，一葉已先飛。 
新霽乘輕屐，初涼換熟衣。 
淺渠銷慢水，疏竹漏斜暉。 
薄暮青苔巷，家僮引鶴歸。
多見朱門富貴人，林園未畢即無身。
我今幸作西亭主，已見池塘五度春。
繞池閒步看魚游，正值兒童弄釣舟。
一種愛魚心各異，我來施食爾垂鉤。
小桃閒上小蓮船，半採紅蓮半白蓮。 
不似江南惡風浪，芙蓉池在臥床前。
菱池如鏡淨無波，白點花稀青角多。
時唱一聲新水調，謾人道是采菱歌。
早世身如風裏燭，暮年髮似鏡中絲。
誰人斷得人間事，少夭堪傷老又悲。
洗浪清風透水霜，水邊閑坐一繩床。
眼塵心垢見皆盡，不是秋池是道場。
午時乘興出，薄暮未能還。
高上煙中閣，平看雪後山。
委形群動裏，任性一生間。
洛下多閑客，其中我最閑。
不思北省煙霄地，不憶南宮風月天。
唯憶靜恭楊閣老，小園新雪暖爐前。

不思朱雀街東鼓，不憶青龍寺後鐘。
唯憶夜深新雪後，新昌臺上七株松。
怕寒放懶日高臥，臨老誰言牽率身。
夾幕繞房深似洞，重裀襯枕暖於春，
小青衣動桃根起，嫩綠醅浮竹葉新。
未裹頭前傾一醆，何如沖雪趁朝人。
三鄉過日君年幾，今日君年五十餘。
不獨年催身亦變，校書郎變作尚書。
別時十七今頭白，惱亂君心三十年。
垂老休吟花月句，恐君更結後身緣。
朝榮殊可惜，暮落實堪嗟。
若向花中比，猶應勝眼花。
憶除司馬向江州，及此凡經十五秋。
雖在簪裾從俗累，半尋山水是閒遊。
謫居終帶鄉關思，領郡猶分邦國憂。
爭似如今作賓客，都無一念到心頭。
怪石千年應自結，靈泉一帶是誰開。 
蹙為宛轉青蛇項，噴作玲瓏白雪堆。 
赤日旱天長看雨，玄陰臘月亦聞雷。 
所嗟地去都門遠，不得肩舁每日來。
相看鬢似絲，始作弄璋詩。
且有承家望，誰論得力時。
莫興三日歎，猶勝七年遲。
我未能忘喜，君應不合悲。
嘉名稱道保，乞姓號崔兒。
但恐持相並，蒹葭瓊樹枝。
志業過玄晏，詞華似禰衡。
多才非福祿，薄命是聰明。
不得人間壽，還留身後名。
涉江文一首，便可敵公卿。
爛熳朝眠後，頻伸晚起時。
暖爐生火早，寒鏡裹頭遲。
融雪煎香茗，調酥煮乳糜。
慵饞還自哂，快活亦誰知。
酒性溫無毒，琴聲淡不悲。
榮公三樂外，仍弄小男兒。
莫驚寵辱虛憂喜，莫計恩讎浪苦辛。
黃帝孔丘無處問，安知不是夢中身。

鹿疑鄭相終難辨，蝶化莊生詎可知。
假使如今不是夢，能長於夢幾多時。
笙歌旖旎曲終頭，轉作離聲滿坐愁。
箏怨朱弦從此斷，燭啼紅淚為誰流。
夜長似歲歡宜盡，醉未如泥飲莫休。
何況雞鳴即須別，門前風雨冷修修。
歸來二周歲，二歲似須臾。
池藕重生葉，林鴉再引雛。
時豐實倉廩，春暖葺庖廚。
更作三年計，三年身健無。
身心安處為吾土，豈限長安與洛陽。
水竹花前謀活計，琴詩酒裏到家鄉。
榮先生老何妨樂，楚接輿歌未必狂。
不用將金買莊宅，城東無主是春光。
樹深藤老竹回環，石壁重重錦翠斑。
俗客看來猶解愛，忙人到此亦須閑。
況當霽景涼風後，如在千岩萬壑間。
黃綺更歸何處去，洛陽城內有商山。
頭風目眩乘衰老，只有增加豈有瘳。
花發眼中猶足怪，柳生肘上亦須休。
大窠羅綺看才辨，小字文書見便愁。
必若不能分黑白，卻應無悔復無尤。
雪擁衡門水滿池，溫爐卯後暖寒時。
綠醅新酎嘗初醉，黃紙除書到不知。
厚俸自來誠忝濫，老身欲起尚遲疑。
應須了卻丘中計，女嫁男婚三徑資。
薄晚支頤坐，中宵枕臂眠。 
一從身去國，再見日周天。 
老度江南歲，春拋渭北田。 
潯陽來早晚，明日是三年。
柳無氣力枝先動，池有波紋冰盡開。
今日不知誰計會，春風春水一時來。
津橋東北斗亭西，到此令人詩思迷。
眉月晚生神女浦，臉波春傍窈娘堤。
柳絲嫋嫋風繰出，草縷茸茸雨剪齊。
報導前驅少呼喝，恐驚黃鳥不成啼。

籃輿騰騰一老夫，褐裘烏帽白髭須。
早衰饒病多蔬食，筋力消磨合有無。
不准擬身年六十，上山仍未要人扶。

憶昔謫居炎瘴地，巴猿引哭虎隨行。
多於賈誼長沙苦，小校潘安白髮生。
不准擬身年六十，遊春猶自有心情。
櫻桃廳院春偏好，石井欄堂夜更幽。
白粉牆頭花半出，緋紗燭下水平流。
閑留賓客嘗新酒，醉領笙歌上小舟。
舞袖飄颻櫂容與，忽疑身是夢中遊。
繚繞府西面，潺湲池北頭。
鑿開明月峽，決破白蘋洲。
清淺漪瀾急，夤緣浦嶼幽。
直沖行徑斷，平入臥齋流。
石疊青棱玉，波翻白片鷗。
噴時千點雨，澄處一泓油。
絕境應難別，同心豈易求。
少逢人愛玩，多是我淹留。
夾岸鋪長簟，當軒泊小舟。
枕前看鶴浴，床下見魚遊。
洞戶斜開扇，疏簾半上鉤。
紫浮萍泛泛，碧亞竹修修。
讀罷書仍展，棋終局未收。
午茶能散睡，卯酒善銷愁。
簷雨晚初霽，窗風涼欲休。
誰能伴老尹，時復一閒遊。
掌珠一顆兒三歲，鬢雪千莖父六旬。
豈料汝先為異物，常憂吾不見成人。
悲腸自斷非因劍，啼眼加昏不是塵。
懷抱又空天默默，依前重作鄧攸身。
書報微之晦叔知，欲題崔字淚先垂。
世間此恨偏敦我，天下何人不哭兒。
蟬老悲鳴拋蛻後，龍眠驚覺失珠時。
文章十帙官三品，身後傳誰庇蔭誰。
府伶呼喚爭先到，家醞提攜動輒隨。
合是人生開眼日，自當年老斂眉時。
丹砂煉作三銖土，玄髮看成一把絲。
勞寄新詩遠安慰，不聞枯樹再生枝。
香火多相對，葷腥久不嘗。
黃耆數匙粥，赤箭一甌湯。
厚俸將何用，閒居不可忘。
明年官滿後，擬買雪堆莊。
喜逢二室遊仙子，厭作三川守土臣。
舉手摩挲潭上石，開襟斗藪府中塵。
他日終為獨往客，今朝未是自由身。
若言尹是嵩山主，三十六峰應笑人。
家池動作經旬別，松竹琴魚好在無。
樹暗小巢藏巧婦，渠荒新葉長慈姑。
不因車馬時時到，豈覺林園日日蕪。
猶喜春深公事少，每來花下得踟躕。
六十河南尹，前途足可知。
老應無處避，病不與人期。
幸遇芳菲日，猶當強健時。
萬金何假藉，一醆莫推辭。
流水光陰急，浮雲富貴遲。
人間若無酒，盡合鬢成絲。
因下疏為沼，隨高築作台。
龍門分水入，金穀取花栽。
繞岸行初匝，憑軒立未回。
園西有池位，留與後人開。
老尹醉醺醺，來隨年少群。
不憂頭似雪，但喜稼如雲。
歲望千箱積，秋憐五穀分。
何人知帝力，堯舜正為君。
聞君洛下住多年，何處春流最可憐。
為問魏王堤岸下，何如同德寺門前。
無妨水色堪閑玩，不得泉聲伴醉眠。
那似此堂簾幕底，連明連夜碧潺湲。
職與才相背，心將口自言。
磨鉛教切玉，驅鶴遣乘軒。
只合居岩窟，何因入府門。
年終若無替，轉恐負君恩。
衰容禁得無多酒，秋鬢新添幾許霜。
縱有風情應淡薄，假如老健莫誇張。
興來吟詠從成癖，飲後酣歌少放狂。
不為倚官兼挾勢，因何入得少年場。
官橋晴雪曉峨峨，老尹行吟獨一過。
紫綬相輝應不惡，白鬚同色復如何。
悠揚短景凋年急，牢落衰情感事多。
猶賴洛中饒醉客，時時䛏我喚笙歌。
水波文襖造新成，綾軟綿勻溫復輕。
晨興好擁向陽坐，晚出宜披蹋雪行。
鶴氅毳疏無實事，木棉花冷得虛名。
宴安往往歡侵夜，臥穩昏昏睡到明。
百姓多寒無可救，一身獨暖亦何情。
心中為念農桑苦，耳裏如聞饑凍聲。
爭得大裘長萬丈，與君都蓋洛陽城。
獻歲晴和風景新，銅駝街郭暖無塵。
府庭共賀三川雪，縣道分行百里春。
朱紱洛陽官位屈，青袍長水俸錢貧。
有何功德紆金紫，若比同年是幸人。
三尺太阿劍，百年梁甫吟。
逢迎多白眼，遊說少黃金。
風塵萬事一揮淚，誰識男兒方寸心。
自慚到府來周歲，惠愛威稜一事無。
唯是改張官酒法，漸從濁水作醍醐。
日午微風且暮寒，春風冷峭雪乾殘。
碧氈帳下紅爐畔，試為來嘗一醆看。
甘露太甜非正味，醴泉雖潔不芳馨。
杯中此物何人別，柔旨之中有典刑。
憶昔羈貧應舉年，脫衣典酒麴江邊。
十千一斗猶賒飲，何況官供不著錢。
燭淚夜粘桃葉袖，酒痕春汙石榴裙。
莫辭辛苦供歡宴，老後思量悔煞君。
筋力年年減，風光日日新。
退衙歸逼夜，拜表出侵晨。
何處台無月，誰家池不春。
莫言無勝地，自是少閒人。
坐厭推囚案，行嫌引馬塵。
幾時辭府印，卻作自由身。
南龍興寺春晴後，緩步徐吟繞四廊。 
老趁風花應不稱，閒尋松雪正相當。 
吏人引從多乘輿，賓客逢迎少下堂。 
不擬人間更求事，些些疏懶亦何妨。
天宮高閣上何頻，每上令人耳目新。
前日晚登緣看雪，今朝晴望為迎春。
林鶯何處吟箏柱，牆柳誰家曬麴塵。
可惜三川虛作主，風光不屬白頭人。
莫嫌地窄林亭小，莫厭貧家活計微。
大有高門鎖寬宅，主人到老不曾歸。

東裏素帷猶未徹，南鄰丹旐又新懸。
衡門蝸舍自慚愧，收得身來已五年。

世事平分眾所知，何嘗苦樂不相隨。
唯餘耽酒狂歌客，只有樂時無苦時。
漏傳初五點，雞報第三聲。
帳下從容起，窗間曨昒明。
照書燈未滅，暖酒火重生。
理曲弦歌動，先聞唱渭城。
帳小青氈暖，杯香綠蟻新。
醉憐今夜月，歡憶去年人。
暗落燈花燼，閑生草座塵。
殷勤報弦管，明日有嘉賓。
自別崔公四五秋，因何臨老轉風流。
歸來不說秦中事，歇定唯謀洛下游。
酒面浮花應是喜，歌眉斂黛不關愁。
得君更有無厭意，猶恨尊前欠老劉。
老伴知君少，歡情向我偏。
無論疏與數，相見輒欣然。
各以詩成癖，俱因酒得仙。
笑回青眼語，醉並白頭眠。
豈是今投分，多疑宿結緣。
人間更何事，攜手送衰年。
星河耿耿漏綿綿，月闇燈微欲曙天。
轉枕頻伸書帳下，披裘箕踞火爐前。
老眠早覺常殘夜，病力先衰不待年。
五欲已銷諸念息，世間無境可勾牽。

