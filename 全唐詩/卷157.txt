
孟雲卿，河南人，一曰武昌人。第進士，爲校書郎，與杜甫、元結友善。詩一卷。 
朝日上高臺，離人怨秋草。
但見萬里天，不見萬里道。
君行本迢遠，苦樂良難保。
宿昔夢同衾，憂心常傾倒。
含酸欲誰訴，展轉傷懷抱。
結髮年已遲，征行去何早。
寒暄有時謝，憔悴難再好。
人皆算年壽，死者何曾老。
少壯無見期，水深風浩浩。

結髮生別離，相思復相保。
如何日已久，五變庭中草。
渺渺大海途，悠悠吳江島。
但恐不出門，出門無遠道。
遠道行既難，家貧衣復單。
嚴風吹積雪，晨起鼻何酸。
人生各有志，豈不懷所安。
分明天上日，生死願同歡。

孤兒去慈親，遠客喪主人。
莫吟苦辛曲，此曲誰忍聞。
可聞不可說，去去無期別。
行人念前程，不待參辰沒。
朝亦常苦饑，暮亦常苦饑。
飄飄萬餘里，貧賤多是非。
少年莫遠遊，遠遊多不歸。

少年多武力，勇氣冠幽州。 
何以縱心賞，馬啼春草頭。 
遲遲平原上，狐兔奔林丘。 
猛虎忽前逝，俊鷹連下韝。 
俯身逐南北，輕捷固難儔。 
所發無不中，失之如我讎。 
豈唯務馳騁，猗爾暴田疇。 
殘殺非不痛，古來良有由。

草草閭巷喧，塗車儼成位。
冥冥何所須，盡我生人意。
北邙路非遠，此別終天地。
臨穴頻撫棺，至哀反無淚。
爾形未衰老，爾息纔童稚。
骨肉安可離，皇天若容易。
房帷即靈帳，庭宇爲哀次。
薤露歌若斯，人生盡如寄。

吾觀天地圖，世界亦可小。
落落大海中，飄浮數洲島。
賢愚與蟻蝨，一種同草草。
地脈日夜流，天衣有時掃。
東山謁居士，了我生死道。
目見難噬臍，心通可親腦。
軒皇竟磨滅，周孔亦衰老。
永謝當時人，吾將寶非寶。

稍稍晨鳥翔，淅淅草上霜。
人生早罹苦，壽命恐不長。
二十學已成，三十名不彰。
豈無同門友，貴賤易中腸。
驅馬行萬里，悠悠過帝鄉。
幸因弦歌末，得上君子堂。
衆樂互喧奏，獨子備笙簧。
坐中無知音，安得神揚揚。
願因高風起，上感白日光。

朝發淇水南，將尋北燕路。
魏家舊城闕，寥落無人住。
伊昔天地屯，曹公獨中據。
羣臣將北面，白日忽西暮。
三臺竟寂寞，萬事良難固。
雄圖安在哉？衰草霑霜露。
崔嵬長河北，尚見應劉墓。
古樹藏龍蛇，荒茅伏狐兔。
永懷故池館，數子連章句。
逸興驅山河，雄詞變雲霧。
我行覩遺跡，精爽如可遇。
斗酒將酹君，悲風白楊樹。

爲長心易憂，早孤意常傷。
出門先躊躇，入戶亦彷徨。
此生一何苦，前事安可忘。
兄弟先我沒，孤幼盈我傍。
舊居近東南，河水新爲梁。
松柏今在茲，安忍思故鄉。
四時與日月，萬物各有常。
秋風已一起，草木無不霜。
行行當自勉，不忍再思量。

徘回宋郊上，不覩平生親。
獨立正傷心，悲風來孟津。
大方載羣物，生死有常倫。
虎豹不相食，哀哉人食人。
豈伊逢世運，天道亮云云。

太空流素月，三五何明明。
光耀侵白日，賢愚迷至精。
四時更變化，天道有虧盈。
常恐今夜沒，須臾還復生。

貧賤少情慾，借荒種南陂。 
我非老農圃，安得良土宜。 
秋成不廉儉，歲餘多餒飢。 
顧視倉廩間，有糧不成炊。 
晨登南園上，暮歇清蟬悲。 
早苗既芃芃，晚田尚離離。 
五行孰堪廢，萬物當及時。 
賢哉數夫子，開翅慎勿遲。

清晨自梁宋，掛席之楚荊。
出浦風漸惡，傍灘舟欲橫。
大河噴東注，羣動皆窅冥。
白霧魚龍氣，黑雲牛馬形。
蒼茫迷所適，危安懼暫寧。
信此天地內，孰爲身命輕。
丈夫茍未達，所向須存誠。
前路捨舟去，東南仍曉晴。

君不見高山萬仞連蒼旻，天長地久成埃塵。 
君不見長松百尺多勁節，狂風暴雨終摧折。 
古今何世無聖賢，吾愛伯陽真乃天。 
金堂玉闕朝群仙，拍手東海成桑田。 
海中之水慎勿枯，烏鳶啄蚌傷明珠。 
行路難，艱險莫踟躕。

昔時聞遠路，謂是等閑行。
及到求人地，始知爲客情。
事將公道背，塵遶馬蹄生。
儻使長如此，便堪休去程。

二月江南花滿枝，他鄉寒食遠堪悲。 
貧居往往無煙火，不獨明朝為子推。

深潭與淺灘，萬轉出新安。
人遠禽魚靜，山空水木寒。
嘯起青蘋末，吟矚白雲端。
即事遂幽賞，何必掛儒冠。

羣物歸大化，六龍頹西荒〈《感懷》〉。
安知浮雲外，日月不運行〈《苦雨》，見張爲《主客圖》〉。

