高樓閒上對晴空，豁目開襟半日中。
千里吳山清不斷，一邊遼海浸無窮。
人生歌笑開花霧，世界興亡落葉風。
吟罷倚欄何限意，回頭城郭暮煙籠。
掩門三徑莓苔綠，車馬誰來陋巷間。
臥棄琴書公幹病，笑迎風月步兵閒。
當秋每謝蛬清耳，漸老多慙酒借顔。
濟物未能伸一術，敢於明代愛青山。
春霖催得鎖煙濃，竹院莎齋徑小通。
誰愛落花風味處，莫愁門巷襯殘紅。
如峰形狀在西郊，未見從龍上泬寥。
多謝好風吹起後，化為甘雨濟田苗。
永巷苔深戶半開，牀頭書劍積塵埃。
最憐小檻疎篁晩，幽鳥雙雙何處來。
紅花顏色掩千花，任是猩猩血未加。
染出輕羅莫相貴，古人崇儉誡奢華。
縣庭事簡得餘功，詩興秋來不可窮。
臥聽寒蛬莎砌月，行衝落葉水村風。
愁髭漸去人前白，醉面猶憐鑑裏紅。
苦恨交親多契濶，未知良會㡬時同。
事簡開樽有逸情，共忻官舍月華清。
每慙花欠河陽景，長愧琴無單父聲。
未泰黎元慚曠職，縱行謙直是虛名。
與君盡力行公道，敢向昌朝俟陟眀。
杜宇聲中老病心，此心無計駐光陰。
西園雨過好花盡，南陌人稀芳草深。
喧夢卻嫌鶯語老，伴吟惟怕月輪沉。
眀年才候東風至，結駟期君預去尋。
劚開幽澗蘚苔斑，移得孤根植砌前。
影小未遮官舍月，翠濃猶帶舊山煙。
羣花解笑香寧久，衆木雖高節不堅。
輸我婆娑欄檻內，晩風蕭颯學幽泉。
五更初起掃松堂，瞑目先焚一炷香。
念徹蓮經誰得見，千峰巖外曉蒼蒼。
信步騰騰野㟁邊，離家都爲利名牽。
疎林一路斜陽裏，颯颯西風滿耳蟬。
溪上高眠與鶴閒，開樽留我待柴關。
園林月白秋霖歇，一夜泉聲似故山。
夕風庭葉落，誰見此時情。
不作關河夢，空聞砧杵聲。
會須求至理，何必歎無成。
好約高僧宿，同看海月生。
佐邑慙無術，敢言貧與清。
風騷誰是主，煙月自關情。
卷箔當山色，開窗就竹聲。
憐君惠嘉句，資我欲垂名。
忽起遊方念，飄然不可留。
未知攜一錫，乘興向何州。
古㟁春雲散，遙天晩雨收。
想應重會面，風月又清秋。
新詩開卷處，造化竭精英。
雪霽楚山碧，月高湘水清。
初吟塵慮息，再味古風生。
自此寰區內，喧騰二雅名。
浪跡天涯去，南荒必動情。
草青虞帝廟，雲暗夜郎城。
越鳥驚鄉夢，蠻風解宿酲。
早思歸故里，華髮等閒生。
事簡公庭靜，開簾暑氣中。
依經煎綠茗，入竹就清風。
至論招禪客，忘機憶釣翁。
晩涼安枕簟，海月出牆東。
郵舍殘燈在，村林雞唱頻。
星河吟裏曉，川陸望中春。
舊友青雲貴，殊鄉素髮新。
悠悠念行計，難更駐征輪。
旅次經寒食，思鄉淚濕巾。
音書天外斷，桃李雨中春。
欲飲都無緒，唯吟似有因。
輸他郊郭外，多少踏青人。
寥寥山館裏，獨坐酒初醒。
舊業多年別，秋霖一夜聽。
砌蛬聲漸息，窗燭影猶停。
蚤晚無他事，休如泛水萍。
寄宿溪光裏，夜涼高士家。
養風窗外竹，叫月水中蛙。
靜慮同搜句，清神旋煮茶。
唯憂暁雞唱，塵裏事如麻。
卸帆清夜碧江濱，冉冉涼風動白蘋。
波上正吟新霽月，岸頭恰見故鄉人。
共驚別後霜侵鬢，互說年來疾逼身。
且飲一壺銷百恨，會須遭遇識通津。
明日鳴鞭天一涯，悠悠此夕怯分離。
紅樓有恨金波轉，翠黛無言玉筯垂。
浮蟻不能迷遠意，廻紋從此寄相思。
花時定是慵開鑑，獨向春風忍掃睂。
花綻花開事可驚，暫來浮世返蓬瀛。
楚宮夢斷雲空在，洛浦神歸月自眀。
香解返魂成浪語，膠能續斷是虛名。
音容寂寞春牢落，誰會樓中獨立情。
睡覺花陰芳草軟，不知明月出牆東。
杯盤狼藉人何處，聚散空驚似夢中。
煙霞聚散通三島，星斗分眀在一壺。
笑說餘杭沽酒去，蔡家重要會麻姑。
長笛聲中海月飛，桃花零落滿庭墀。
魂銷事去無尋處，酒醒孤吟不寐時。
萱草豈能忘積恨，尺書誰與逹相思。
悠悠方寸何因解，明日江樓望渺瀰。
候館寥寥輟櫂過，酒醒無奈旅愁何。
雨昬郊郭行人少，葦暗汀洲宿雁多。
干祿已悲凋髮鬢，結茅終愧負煙蘿。
篇章早晚逢知已，苦志忘形自有魔。
翠色晴來近，長亭路去遙。
無人折煙縷，落日拂溪橋。
顏色尤難近，馨香不易通。
朱門金鎖隔，空使怨春風。
廣陵寒食夜，豪貴足佳期。
紫陌人歸後，紅樓月上時。
綺羅香未歇，絲竹韻猶遲。
明日踏青興，輸他輕薄兒。
煙蘿擁竹關，物外自求安。
逼枕溪聲近，當簷岳色寒。
藥苖應自採，琴調對誰彈。
待了浮名後，依君共掛冠。
何處懷君切，令人慾白頭。
偶尋花外寺，獨立水邊樓。
不得論休戚，何因校獻酬。
吟餘興難盡，風笛起漁舟。
相送煙汀畔，酒闌登小舟。
離京梅雨歇，到邑早蟬秋。
俗必期康濟，詩誰互唱酬。
晩涼諸吏散，海月入虛樓。
落絮飛花日又西，踏青無侶草萋萋。
交親書斷竟不到，忍聽黃昏杜宇啼。
水鄉眀月上晴空，汀島香生杜若風。
不是當年獨醒客，且沽邨酒待漁翁。
官況蕭條在水村，吏歸無事好論文。
枕欹獨聽殘春雨，夢去空尋五老雲。
竹徑每憐和蘚步，禽聲偏愛隔花聞。
詩情冷淡知音少，獨喜江皋得見君。
霞帔星冠復杖藜，積年修鍊住靈溪。
松軒睡覺冷雲起，石磴坐來春日西。
採藥每尋巖徑遠，彈琴常到月輪低。
鼎中龍虎功成後，海上三山去不迷。
蛾眉翻自累，萬里䧟窮邊。
滴淚胡風起，寛心漢月圎。
飛塵長翳日，白草自連天。
誰貢和親策，千秋汚簡編。
知君歸覲省，稱意涉通津。
解䌫汀洲曉，張帆煙水春。
牽吟芳草遠，貰酒亂花新。
拜慶庭闈處，蟾枝香滿身。
高秋水村路，隔㟁見人家。
好是經霜葉，紅於帶露花。
臨罾魚易得，就店酒難賖。
吟興胡能盡，風清日又斜。
月冷莎庭夜巳深，百蟲聲外有清音。
詩情正苦無眠處，愧爾堦前相伴吟。
宦途憔悴雪生頭，家計相牽未得休。
紅蓼白蘋消息斷，舊溪煙月負漁舟。
沈沈石室疎鐘後，寂寂莎池片月明。
多少學徒求妙法，要於言下悟無生。
壇畔歸雲冷濕襟，拂苔移石坐花陰。
偶然醒得莊周夢，始覺玄門興味深。
風狂雨暗舟人懼，自委神明志不邪。
投得葦灣波浪息，㟁頭煙火近人家。
江島窮秋木葉稀，月高何處搗寒衣。
苦嗟不見登龍客，此夜悠悠一夢飛。
星河耿耿正新秋，絲竹千家列綵樓。 
可惜穿針方有興，纖纖初月苦難留。
謬佐驅雞任，常思賦鵩人。〈時閻公謫官吉州。〉
未諧林下約，空感病來身。
鏁徑青苔老，鋪階紅葉新。
相思不可見，猶喜得書頻。
洞隠紅霞外，房開碧嶂根。
昔年同鍊句，幾夜共聽猨。
考古書千卷，忘憂酒一樽。
如今歸建業，雅道喜重論。
羨君乘紫詔，歸路指通津。
鼓櫂煙波暖，還京雨露新。
趨朝丹禁暁，聳轡九衢春。
自愧湮沈者，隨軒未有因。
公侯延駐暫踟躕，況值風光三月初。
亂落杯盤花片小，靜籠池閣柳陰疎。
舟維南浦程雖阻，飲預西園興有餘。
卻笑田家門下客，當時容易歎車魚。
柳過清明絮亂飛，感時懷舊思悽悽。
月生樓閣雲初散，家在汀洲夢去迷。
髮白每慙清鑑啟，酒醒長怯子規啼。
北山高臥風騷客，安得同吟復杖藜。
輟櫂因過古梵宮，荒涼門徑鏁苔茸。
綠陰滿地前朝樹，清韻含風後殿鐘。
童子縱慵眠壞榻，老僧躭話指諸峰。
吟餘卻返來時路，回首盤桓尚駐笻。
甕中竹葉今朝熟，鑑裏桃花昨日開。
為報廣寒攀桂客，莫辭相訪共銜杯。
隴頭休聽月眀中，妙竹嘉音際會逢。
見爾樽前吹一曲，令人重憶許雲封。〈雲封，開元善笛者。〉
解珮當時在洛濱，悠悠疑是夢中身。
自從物外無消息，花謝鶯啼近十春。
啟鑑悠悠兩鬢蒼，病來心緒易淒涼。
知音不到吟還懶，鏁印開簾又夕陽。
臘雪頻頻降，成堆不可除。
伴吟花莫並，銷瘴藥何如。
謝女詩成處，袁安睡起初。
深迷樵子徑，冷逼旅人居。
惹砌催罇俎，飄窗入簿書。
㝡宜樓上望，散亂滿空虛。
競愛松筠翠，皆憐桃李芳。
如求濟世廣，桑柘願商量。
知君別家後，不免淚霑襟。
芳草千里路，夕陽孤客心。
花飛當野渡，猨叫在煙岑。
霄漢知音在，何須恨陸沈。
童稚親儒墨，時平喜道存。
酬身指書劍，賦命委乾坤。
秋爽鼓琴興，月清搜句魂。
與君同此志，終待至公論。
尋師來靜境，神骨覺清涼。
一餉逢秋雨，相留坐竹堂。
石渠堆敗葉，莎砌咽寒螿。
話到南能㫖，怡然萬慮忘。
殿宇半隳摧，門臨野水開。
雲凝何代樹，草蔽此時臺。
遶塔堆黃葉，沿階積綠苔。
踟躕日將暮，棲鳥入巢來。
巨浸常牽夢，雲逰豈覺勞。
遙空收晩雨，虛閣看秋濤。
必若思三島，應須釣六鼇。
如通十洲去，誰信碧天高。
徵賦常登限，名山管最多。
吏閑民訟少，時得訪煙蘿。
十年孤跡寄侯門，入室升堂忝厚恩。
逰遍春郊隨茜斾，飲殘秋月待金尊。
車魚鄭重知難報，吐握周旋不可論。
長慟裵回逝川上，白楊蕭颯又黃昏。
萬里江山歛暮煙，旅情當此獨悠然。
沙汀月冷帆初缷，葦㟁風多人未眠。
已聽漁翁歌別浦，更堪邊雁過遙天。
與君共俟酬身了，結侶波中寄釣船。
