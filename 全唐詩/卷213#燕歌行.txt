
長安少年不少錢，能騎駿馬鳴金鞭。
五侯相逢大道邊，美人弦管爭留連。
黃金如斗不敢惜，片言如山莫棄捐。
安知顦顇讀書者，暮宿靈臺私自憐。

君不見富家翁，舊時貧賤誰比數。
一朝金多結豪貴，萬事勝人健如虎。
子孫成行滿眼前，妻能管絃妾能舞。
自矜一身忽如此，卻笑傍人獨愁苦。
東鄰少年安所如，席門窮巷出無車。
有才不肯學干謁，何用年年空讀書。

妾本邯鄲未嫁時，容華倚翠人未知。
一朝結髮從君子，將妾迢迢東魯陲。
時逢大道無艱阻，君方遊宦從陳汝。
蕙樓獨臥頻度春，彩閣辭君幾徂暑。
三月垂楊蠶未眠，攜籠結侶南陌邊。
道逢行子不相識，贈妾黃金買少年。
妾家夫壻經離久，寸心誓與長相守。
願言行路莫多情，道妾貞心在人口。
日暮蠶飢相命歸，攜籠端飾來庭闈。
勞心苦力終無恨，所冀君恩即可依。
聞說行人已歸止，乃是向來贈金子。
相看顏色不復言，相顧懷慙有何已。
從來自隱無疑背，直爲君情也相會。
如何咫尺仍有情，況復迢迢千里外。
誓將顧恩不顧身，念君此日赴河津。
莫道向來不得意，故欲留規誡後人。

古城莽蒼饒荊榛，驅馬荒城愁殺人。
魏王宮觀盡禾黍，信陵賓客隨灰塵。
憶昨雄都舊朝市，軒車照耀歌鐘起。
軍容帶甲三十萬，國步連營一千里。
全盛須臾那可論，高臺曲池無復存。
遺墟但見狐狸跡，古地空餘草木根。
暮天搖落傷懷抱，倚劒悲歌對秋草。
俠客猶傳朱亥名，行人尚識夷門道。
白璧黃金萬戶侯，寶刀駿馬填山丘。
年代淒涼不可問，往來唯有水東流。

邯鄲城南游俠子，自矜生長邯鄲裏。
千塲縱博家仍富，幾度報讐身不死。
宅中歌笑日紛紛，門外車馬常如雲〈一作如雲屯〉。
未知肝膽向誰是，令人卻憶平原君。
君不見今人交態薄，黃金用盡還疎索。
以茲感歎辭舊遊，更於時事無所求。
且與少年飲美酒，往來射獵西山頭。

漢家煙塵在東北，漢將辭家破殘賊。
男兒本自重橫行，天子非常賜顏色。
摐金伐鼓下榆關，旌斾逶迤碣石間。
校尉羽書飛瀚海，單于獵火照狼山。
山川蕭條極邊土，胡騎憑陵雜風雨。
戰士軍前半死生，美人帳下猶歌舞。
大漠窮秋塞草腓，孤城落日鬬兵稀。
身當恩遇恆輕敵，力盡關山未解圍。
鐵衣遠戍辛勤久，玉筯應啼別離後。
少婦城南欲斷腸，征人薊北空回首。
邊庭飄颻那可度，絕域蒼茫更何有。
殺氣三時作陣雲，寒聲一夜傳刁斗。
相看白刃血紛紛，死節從來豈顧勳。
君不見沙場征戰苦，至今猶憶李將軍。

君不見漢家三葉從代至，高皇舊臣多富貴。 
天子垂衣方晏如，廟堂拱手無餘議。 
蒼生偃臥休徵戰，露臺百金以為費。 
田舍老翁不出門，洛陽少年莫論事。

人日題詩寄草堂，遙憐故人思故鄉。 
柳條弄色不忍見，梅花滿枝空斷腸。 
身在遠藩無所預，心懷百憂復千慮。 
今年人日空相憶，明年人日知何處。 
一臥東山三十春，豈知書劍老風塵。 
龍鐘還忝二千石，愧爾東西南北人。

簷前白日應可惜，籬下黃花爲誰有。
行子迎霜未授衣，主人得錢始沽酒。
蘇秦顦顇人多厭，蔡澤棲遲世看醜。
縱使登高只斷腸，不如獨坐空搔首。

憶昨相逢論久要，顧君哂我輕常調。
羈旅雖同白社遊，詩書已作青雲料。
蹇質蹉跎竟不成，年過四十尚躬耕。
長歌達者桮中物，大笑前人身後名。
幸逢明盛多招隱，高山大澤徵求盡。
此時亦得辭漁樵，青袍裹身荷聖朝。
犂牛釣竿不復見，縣人邑吏來相邀。
遠路鳴蟬秋興發，華堂美酒離憂銷。
不知何日更攜手，應念茲晨去折腰。

不到嵩陽動十年，舊時心事已徒然。 
一二故人不復見，三十六峰猶眼前。 
夷門二月柳條色，流鶯數聲淚沾臆。 
鑿井耕田不我招，知君以此忘帝力。 
山人好去嵩陽路，惟余眷眷長相憶。

昨夜離心正鬱陶，三更白露西風高。
螢飛木落何淅瀝，此時夢見西歸客。
曙鐘寥亮三四聲，東鄰嘶馬使人驚。
攬衣出戶一相送，唯見歸雲縱復橫。

有人家住清河源，渡河問我游梁園。 
手持道經注已畢，心知內篇口不言。 
盧門十年見秋草，此心惆悵誰能道。 
知己從來不易知，慕君為人與君好。 
別時九月桑葉疏，出門千里無行車。 
愛君且欲君先達，今上求賢早上書。

將軍族貴兵且強，漢家已是渾邪王。
子孫相承在朝野，至今部曲燕支下。
控弦盡用陰山兒，登陣常騎大宛馬。
銀鞍玉勒繡蝥弧，每逐嫖姚破骨都。
李廣從來先將士，衛青未肯學孫吳。
傳有沙場千萬騎，昨日邊庭羽書至。
城頭畫角三四聲，匣裏寶刀晝夜鳴。
意氣能甘萬里去，辛勤判作一年行。
黃雲白草無前後，朝建旌旄夕刁斗。
塞下應多俠少年，關西不見春楊柳。
從軍借問所從誰，擊劒酣歌當此時。
遠別無輕繞朝策，平戎早寄仲宣詩。

東山布衣明古今，自言獨未逢知音。 
識者閱見一生事，到處豁然千里心。 
看書學劍長辛苦，近日方思謁明主。 
斗酒相留醉復醒，悲歌數年淚如雨。 
丈夫遭遇不可知，買臣主父皆如斯。 
我今蹭蹬無所似，看爾崩騰何若為。

我本漁樵孟諸野，一生自是悠悠者。
乍可狂歌草澤中，寧堪作吏風塵下。
秪言小邑無所爲，公門百事皆有期。
拜迎官長心欲碎，鞭撻黎庶令人悲。
歸來向家問妻子，舉家盡笑今如此。
生事應須南畝田，世情付與東流水。
夢想舊山安在哉，爲銜君命且遲廻。
乃知梅福徒爲爾，轉憶陶潛歸去來。

去鄉不遠逢知己，握手相歡得如此。 
禮樂遙傳魯伯禽，賓客爭過魏公子。 
酒筵暮散明月上，櫪馬長鳴春風起。 
一生稱意能幾人，今日從君問終始。

田家老翁住東陂，說道平生隱在茲。 
鬢白未曾記日月，山青每到識春時。 
門前種柳深成巷，野谷流泉添入池。 
牛壯日耕十畝地，人閒常掃一茅茨。 
客來滿酌清尊酒，感興平吟才子詩。 
巖際窟中藏鼴鼠，潭邊竹裡隱鸕鶿。 
村墟日落行人少，醉後無心怯路岐。 
今夜只應還寄宿，明朝拂曙與君辭。

二十解書劒，西遊長安城。
舉頭望君門，屈指取公卿。
國風沖融邁三五，朝廷歡樂彌寰宇。
白璧皆言賜近臣，布衣不得干明主。
歸來洛陽無負郭，東過梁宋非吾土。
兔苑爲農歲不登，雁池垂釣心長苦。
世人遇我同衆人，唯君於我最相親。
且喜百年有交態，未嘗一日辭家貧〈以下英華另作一首〉。
彈棊擊築白日晚，縱酒高歌楊柳春。
歡娛未盡分散去，使我惆悵驚心神。
丈夫不作兒女別，臨岐涕淚沾衣巾。

沈吟對遷客，惆悵西南天。
昔爲一官未得意，今向萬里令人憐。
念茲斗酒成暌間，停舟歎君日將晏。
遠樹應憐北地春，行人卻羨南歸雁。
丈夫窮達未可知，看君不合長數奇。
江山到處堪乘興，楊柳青青那足悲。

離心忽悵然〈一作離憂心忽悵〉，策馬對秋天。
孟諸薄暮涼風起，歸客相逢渡睢水。
昨時攜手已十年，今日分途各千里。
歲物蕭條滿路岐，此行浩蕩令人悲。
家貧羨爾有微祿，欲往從之何所之。

君為東蒙客，往來東蒙畔。 
雲臥臨嶧陽，山行窮日觀。 
少年詞賦皆可聽，秀眉白面風清泠。 
身上未曾染名利，口中猶未知膻腥。 
今日還山意無極，豈辭世路多相識。 
歸見萊蕪九十翁，為論別後長相憶。

還山吟，天高日暮寒山深。 
送君還山識君心，人生老大須恣意。 
看君解作一生事，山間偃仰無不至。 
石泉淙淙若風雨，桂花松子常滿地。 
賣藥囊中應有錢，還山服藥又長年。 
白雲勸盡杯中物，明月相隨何處眠。 
眠時憶問醒時事，夢魂可以相周旋。

多雨殊未已，秋雲更沈沈。 
洛陽故人初解印，山東小吏來相尋。 
上卿才大名不朽，早朝至尊暮求友。 
豁達常推海內賢，殷勤但酌尊中酒。 
飲醉欲言歸剡溪，門前駟馬光照衣。 
路傍觀者徒唧唧，我公不以為是非。

知君愛鳴琴，仍好千里馬。
永日恆思單父中，有時心到宛城下。
遇客丹青天下才，白生胡雛控龍媒。
主人娛賓畫障開，只言騏驥西極來。
半壁𫎺𧽼勢不住，滿堂風飄颯然度。
家僮愕視欲先鞭，櫪馬驚嘶還屢顧。
始知物妙皆可憐，燕昭市駿豈徒然。
縱令剪拂無所用，猶勝駑駘在眼前。

故人美酒勝濁醪，故人清詞合風騷。
長歌滿酌惟吾曹，高談正可揮麈毛。
半醉忽然持蟹螯，洛陽告捷傾前後。
武侯腰間印如斗，郎官無事時飲酒。
桮中綠蟻吹轉來，甕上飛花拂還有。
前年持節將楚兵，去年留司在東京。
今年復拜二千石，盛夏五月西南行。
彭門劒門蜀山裏，昨逢軍人刦奪我。
到家但見妻與子，賴得飲君春酒數十桮，不然令我愁欲死。

始知帝鄉客，能畫蒼梧雲。 
秋天萬里一片色，只疑飛盡猶氛氳。

寒楚十二月，蒼鷹八九毛。 
寄言燕雀莫相啅，自有雲霄萬里高。

君侯櫪上驄，貌在丹青中。
馬毛連錢蹄鐵色，圖畫光輝驕玉勒。
馬行不動勢若來，權奇蹴踏無塵埃。
感茲絕代稱妙手，遂令談者不容口。
麒麟獨步自可珍，駑駘萬匹知何有，終未如他櫪上驄。
載華轂，聘飛鴻，荷君剪拂與君用，一日千里如旋風。

龍竹養根凡幾年，工人截之爲長鞭。
一節一目皆天然，珠重重，星連連。
繞指柔，純金堅，繩不直，規不圓。
把向空中捎一聲，良馬有心日馳千。

君不見芳樹枝，春花落盡蜂不窺。 
君不見樑上泥，秋風始高燕不棲。 
蕩子從軍事征戰，蛾眉嬋娟守空閨。 
獨宿自然堪下淚，況復時聞鳥夜啼。

曲岸深潭一山叟，駐眼看鉤不移手。 
世人慾得知姓名，良久問他不開口。 
筍皮笠子荷葉衣，心無所營守釣磯。 
料得孤舟無定止，日暮持竿何處歸。

