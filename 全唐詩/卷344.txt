
　　卷344_1 《送李尚書赴襄陽八韻得長字》韓愈 
　　帝憂南國切，改命付忠良。壤畫星搖動，旗分獸簸揚。 
　　五營兵轉肅，千里地還方。控帶荊門遠，飄浮漢水長。 
　　賜書寬屬郡，戰馬隔鄰疆。縱獵雷霆迅，觀棋玉石忙。 
　　風流峴首客，花豔大堤倡。富貴由身致，誰教不自強。 
　　卷344_2 《和席八十二韻（元和十一年，夔與愈同掌制誥）》韓愈 
　　絳闕銀河曙，東風右掖春。官隨名共美，花與思俱新。 
　　綺陌朝遊間，綾衾夜直頻。橫門開日月，高閣切星辰。 
　　庭變寒前草，天銷霽後塵。溝聲通苑急，柳色壓城勻。 
　　綸綍謀猷盛，丹青步武親。芳菲含斧藻，光景暢形神。 
　　傍砌看紅藥，巡池詠白蘋.多情懷酒伴，餘事作詩人。 
　　倚玉難藏拙，吹竽久混真。坐慚空自老，江海未還身。 
　　卷344_3 《和武相公早春聞鶯》韓愈 
　　早晚飛來入錦城，誰人教解百般鳴。 
　　春風紅樹驚眠處，似妒歌童作豔聲。 
　　卷344_4 《游太平公主山莊》韓愈 
　　公主當年欲占春，故將台榭押城闉。 
　　欲知前面花多少，直到南山不屬人。 
　　卷344_5 《晚春》韓愈 
　　誰收春色將歸去，慢綠妖紅半不存。 
　　榆莢只能隨柳絮，等閒撩亂走空園。 
　　卷344_6 《大行皇太后輓歌詞三首》韓愈 
　　一紀尊名正，三時孝養榮。高居朝聖主，厚德載群生。 
　　武帳虛中禁，玄堂掩太平。秋天笳鼓歇，松柏遍山鳴。 
　　威儀備吉凶，文物雜軍容。配地行新祭，因山託故封。 
　　鳳飛終不返，劍化會相從。無複臨長樂，空聞報曉鐘。 
　　追攀萬國來，警衛百神陪。畫翣登秋殿，容衣入夜台。 
　　雲隨仙馭遠，風助聖情哀。只有朝陵日，妝奩一暫開。 
　　卷344_7 《廣宣上人頻見過》韓愈 
　　三百六旬長擾擾，不沖風雨即塵埃。久慚朝士無裨補， 
　　空愧高僧數往來。學道窮年何所得，吟詩竟日未能回。 
　　天寒古寺遊人少，紅葉窗前有幾堆。 
　　卷344_8 《閒遊二首》韓愈 
　　雨後來更好，繞池遍青青。柳花閑度竹，菱葉故穿萍。 
　　獨坐殊未厭，孤斟詎能醒。持竿至日暮，幽詠欲誰聽。 
　　茲遊苦不數，再到遂經旬。萍蓋汙池淨，藤籠老樹新。 
　　林烏鳴訝客，岸竹長遮鄰。子雲只自守，奚事九衢塵。 
　　卷344_9 《酬馬侍郎寄酒（馬總也）》韓愈 
　　一壺情所寄，四句意能多。秋到無詩酒，其如月色何。 
　　卷344_10 《和侯協律詠筍（侯喜也）》韓愈 
　　竹亭人不到，新筍滿前軒。乍出真堪賞，初多未覺煩。 
　　成行齊婢僕，環立比兒孫。驗長常攜尺，愁幹屢側盆。 
　　對吟忘膳飲，偶坐變朝昏。滯雨膏腴濕，驕陽氣候溫。 
　　得時方張王，挾勢欲騰騫。見角牛羊沒，看皮虎豹存。 
　　攢生猶有隙，散佈忽無垠。詎可持籌算，誰能以理言。 
　　縱橫公占地，羅列暗連根。狂劇時穿壁，橫強幾觸藩。 
　　深潛如避逐，遠去若追奔。始訝妨人路，還驚入藥園。 
　　萌芽防浸大，覆載莫偏恩。已複侵危砌，非徒出短垣。 
　　身甯虞瓦礫，計擬掩蘭蓀。且歎高無數，庸知上幾番。 
　　短長終不校，先後竟誰論。外恨苞藏密，中仍節目繁。 
　　暫須回步履，要取助盤飧。穰穰疑翻地，森森競塞門。 
　　戈矛頭戢戢，蛇虺首掀掀。婦懦咨料揀，兒癡謁盡髡。 
　　侯生來慰我，詩句讀驚魂。屬和才將竭，呻吟至日暾。 
　　卷344_11 《過鴻溝》韓愈 
　　龍疲虎困割川原，億萬蒼生性命存。 
　　誰勸君王回馬首，真成一擲賭乾坤。 
　　卷344_12 《送張侍郎（張賈，時自兵侍為華州）》韓愈 
　　司徒東鎮馳書謁，丞相西來走馬迎。 
　　兩府元臣今轉密，一方逋寇不難平。 
　　卷344_13 《贈刑部馬侍郎（馬總，時副晉公東征）》韓愈 
　　紅旗照海壓南荒，征入中台作侍郎。 
　　暫從相公平小寇，便歸天闕致時康。 
　　卷344_14 《奉和裴相公東征途經女幾山下作》韓愈 
　　旗穿曉日雲霞雜，山倚秋空劍戟明。 
　　敢請相公平賊後，暫攜諸吏上崢嶸。 
　　卷344_15 《郾城晚飲奉贈副使馬侍郎及馮、李二員外》韓愈 
　　城上赤雲呈勝氣，眉間黃色見歸期。 
　　幕中無事惟須飲，即是連鑣向闕時。 
　　卷344_16 《酬別留後侍郎（蔡平，命馬總為留後）》韓愈 
　　為文無出相如右，謀帥難居郤縠先。 
　　歸去雪銷溱洧動，西來旌旆拂晴天。 
　　卷344_17 《同李二十八夜次襄城（李正封也）》韓愈 
　　周楚仍連接，川原乍屈盤。雲垂天不暖，塵漲雪猶幹。 
　　印綬歸台室，旌旗別將壇。欲知迎候盛，騎火萬星攢。 
　　卷344_18 《同李二十八員外從裴相公野宿西界》韓愈 
　　四面星辰著地明，散燒煙火宿天兵。 
　　不關破賊須歸奏，自趁新年賀太平。 
　　卷344_19 《過襄城》韓愈 
　　郾城辭罷過襄城，潁水嵩山刮眼明。 
　　已去蔡州三百里，家人不用遠來迎。 
　　卷344_20 《宿神龜招李二十八馮十七》韓愈 
　　荒山野水照斜暉，啄雪寒鴉趁始飛。 
　　夜宿驛亭愁不睡，幸來相就蓋征衣。 
　　卷344_21 《次硤石》韓愈 
　　數日方離雪，今朝又出山。試憑高處望，隱約見潼關。 
　　卷344_22 《和李司勳過連昌宮》韓愈 
　　夾道疏槐出老根，高甍巨桷壓山原。 
　　宮前遺老來相問，今是開元幾葉孫。 
　　卷344_23 《次潼關先寄張十二閣老使君（張賈也）》韓愈 
　　荊山已去華山來，日出潼關四扇開。 
　　刺史莫辭迎候遠，相公親破蔡州回。 
　　卷344_24 《次潼關上都統相公（韓弘也）》韓愈 
　　暫辭堂印執兵權，儘管諸軍破賊年。 
　　冠蓋相望催入相，待將功德格皇天。 
　　卷344_25 《桃林夜賀晉公》韓愈 
　　西來騎火照山紅，夜宿桃林臘月中。 
　　手把命珪兼相印，一時重疊賞元功。 
　　卷344_26 《送李員外院長分司東都》韓愈 
　　去年秋露下，羈旅逐東征。今歲春光動，驅馳別上京。 
　　飲中相顧色，送後獨歸情。兩地無千里，因風數寄聲。 
　　卷344_27 《晉公破賊回重拜台司，以詩示幕中賓客，愈奉和》韓愈 
　　南伐旋師太華東，天書夜到冊元功。將軍舊壓三司貴， 
　　相國新兼五等崇。鵷鷺欲歸仙仗裏，熊羆還入禁營中。 
　　長慚典午非材職，得就閑官即至公。 
　　卷344_28 《獨釣四首》韓愈 
　　侯家林館勝，偶入得垂竿。曲樹行藤角，平池散芡盤。 
　　羽沈知食駛，緡細覺牽難。聊取誇兒女，榆條系從鞍。 
　　一徑向池斜，池塘野草花。雨多添柳耳，水長減蒲芽。 
　　坐厭親刑柄，偷來傍釣車。太平公事少，吏隱詎相賒。 
　　獨往南塘上，秋晨景氣醒。露排四岸草，風約半池萍。 
　　鳥下見人寂，魚來聞餌馨。所嗟無可召，不得倒吾瓶。 
　　秋半百物變，溪魚去不來。風能坼芡觜，露亦染梨腮。 
　　遠岫重疊出，寒花散亂開。所期終莫至，日暮與誰回。 
　　卷344_29 《枯樹》韓愈 
　　老樹無枝葉，風霜不復侵。腹穿人可過，皮剝蟻還尋。 
　　寄託惟朝菌，依投絕暮禽。猶堪持改火，未肯但空心。 
　　卷344_30 《元日酬蔡州馬十二尚書去年蔡州元日見寄之什》韓愈 
　　元日新詩已去年，蔡州遙寄荷相憐。 
　　今朝縱有誰人領，自是三峰不敢眠。 
　　卷344_31 《詠燈花同侯十一》韓愈 
　　今夕知何夕，花然錦帳中。自能當雪暖，那肯待春紅。 
　　黃裏排金粟，釵頭綴玉蟲。更煩將喜事，來報主人公。 
　　卷344_32 《祖席前字（送王涯徙袁州刺史作）》韓愈 
　　祖席洛橋邊，親交共黯然。野晴山簇簇，霜曉菊鮮鮮。 
　　書寄相思處，杯銜欲別前。淮陽知不薄，終願早回船。 
　　卷344_33 《秋字》韓愈 
　　淮南悲木落，而我亦傷秋。況與故人別，那堪羈宦愁。 
　　榮華今異路，風雨昔同憂。莫以宜春遠，江山多勝遊。 
　　卷344_34 《送鄭尚書赴南海》韓愈 
　　番禺軍府盛，欲說暫停杯。蓋海旗幢出，連天觀閣開。 
　　衙時龍戶集，上日馬人來。風靜鶢鶋去，官廉蚌蛤回。 
　　貨通師子國，樂奏武王台。事事皆殊異，無嫌屈大才。 
　　卷344_35 《答道士寄樹雞（樹雞，木耳之大者）》韓愈 
　　軟濕青黃狀可猜，欲烹還喚木盤回。 
　　煩君自入華陽洞，直割乖龍左耳來。 
　　卷344_36 《左遷至藍關示侄孫湘（湘，愈侄十二郎之子）》韓愈 
　　一封朝奏九重天，夕貶潮州路八千。欲為聖朝除弊事， 
　　肯將衰朽惜殘年。雲橫秦嶺家何在，雪擁藍關馬不前。 
　　知汝遠來應有意，好收吾骨瘴江邊。 
　　卷344_37 《武關西逢配流吐番（謫潮州時途中作）》韓愈 
　　嗟爾戎人莫慘然，湖南地近保生全。 
　　我今罪重無歸望，直去長安路八千。 
　　卷344_38 《次鄧州界》韓愈 
　　潮陽南去倍長沙，戀闕那堪又憶家。心訝愁來惟貯火， 
　　眼知別後自添花。商顏暮雪逢人少，鄧鄙春泥見驛賒。 
　　早晚王師收海嶽，普將雷雨發萌芽。 
　　卷344_39 《題臨瀧寺》韓愈 
　　不覺離家已五千，仍將衰病入瀧船。 
　　潮陽未到吾能說，海氣昏昏水拍天。 
　　卷344_40 《晚次宣溪，辱韶州張端公使君惠書敘別酬以絕句二章》韓愈 
　　韶州南去接宣溪，雲水蒼茫日向西。 
　　客淚數行先自落，鷓鴣休傍耳邊啼。 
　　兼金那足比清文，百首相隨愧使君。 
　　俱是嶺南巡管內，莫欺荒僻斷知聞。 
　　卷344_41 《題秀禪師房》韓愈 
　　橋夾水松行百步，竹床莞席到僧家。 
　　暫拳一手支頭臥，還把魚竿下釣沙。 
　　卷344_42 《將至韶州先寄張端公使君借圖經》韓愈 
　　曲江山水聞來久，恐不知名訪倍難。 
　　願借圖經將入界，每逢佳處便開看。 
　　卷344_43 《過始興江口感懷》韓愈 
　　憶作兒童隨伯氏，南來今只一身存。 
　　目前百口還相逐，舊事無人可共論。 
　　卷344_44 《韶州留別張端公使君（時憲宗元和十四年十月）》韓愈 
　　來往再逢梅柳新，別離一醉綺羅春。久欽江總文才妙， 
　　自歎虞翻骨相屯。鳴笛急吹爭落日，清歌緩送款行人。 
　　已知奏課當征拜，那複淹留詠白蘋. 
　　卷344_45 《從潮州量移袁州，張韶州端公以詩相賀，因酬之》韓愈 
　　明時遠逐事何如，遇赦移官罪未除。北望詎令隨塞雁， 
　　南遷才免葬江魚。將經貴郡煩留客，先惠高文謝起予。 
　　暫欲繫船韶石下，上賓虞舜整冠裾。 
　　卷344_46 《次石頭驛寄江西王十中丞閣老》韓愈 
　　憑高試回首，一望豫章城。人由戀德泣，馬亦別群鳴。 
　　寒日夕始照，風江遠漸平。默然都不語，應識此時情。 
　　卷344_47 《游西林寺題蕭二兄郎中舊堂》韓愈 
　　中郎有女能傳業，伯道無兒可保家。 
　　偶到匡山曾住處，幾行衰淚落煙霞。 
　　卷344_48 《自袁州還京行次安陸，先寄隨州周員外（周君巢也）》韓愈 
　　行行指漢東，暫喜笑言同。雨雪離江上，蒹葭出夢中。 
　　面猶含瘴色，眼已見華風。歲暮難相值，酣歌未可終。 
　　卷344_49 《題廣昌館（在隨州棗陽縣南）》韓愈 
　　白水龍飛已幾春，偶逢遺跡問耕人。 
　　丘墳發掘當官路，何處南陽有近親。 
　　卷344_50 《寄隨州周員外》韓愈 
　　陸孟丘楊久作塵，同時存者更誰人。 
　　金丹別後知傳得，乞取刀圭救病身。 
　　卷344_51 《酒中留上襄陽李相公（李逢吉也）》韓愈 
　　濁水污泥清路塵，還曾同制掌絲綸。眼穿長訝雙魚斷， 
　　耳熱何辭數爵頻。銀燭未銷窗送曙，金釵半醉座添春。 
　　知公不久歸鈞軸，應許閑官寄病身。 
　　卷344_52 《去歲自刑部侍郎以罪貶潮州刺史乘驛赴任…留題驛梁》韓愈 
　　數條藤束木皮棺，草殯荒山白骨寒。驚恐入心身已病， 
　　扶舁沿路眾知難。繞墳不暇號三匝，設祭惟聞飯一盤。 
　　致汝無辜由我罪，百年慚痛淚闌幹。 
　　卷344_53 《賀張十八秘書得裴司空馬（或作酬張秘書因騎馬贈詩）》韓愈 
　　司空遠寄養初成，毛色桃花眼鏡明。落日已曾交轡語， 
　　春風還擬並鞍行。長令奴僕知饑渴，須著賢良待性情。 
　　旦夕公歸伸拜謝，免勞騎去逐雙旌。 
　　卷344_54 《杏園送張徹侍禦歸使》韓愈 
　　東風花樹下，送爾出京城。久抱傷春意，新添惜別情。 
　　歸來身已病，相見眼還明。更遣將詩酒，誰家逐後生。 
　　卷344_55 《雨中寄張博士籍、侯主簿喜》韓愈 
　　放朝還不報，半路蹋泥歸。雨慣曾無節，雷頻自失威。 
　　見牆生菌遍，憂麥作蛾飛。歲晚偏蕭索，誰當救晉饑。 
　　卷344_56 《奉和兵部張侍郎酬鄆州馬尚書祗召途中…鄆州之作》韓愈 
　　來朝當路日，承詔改轅時。再領須句國，仍遷少昊司。 
　　暖風抽宿麥，清雨卷歸旗。賴寄新珠玉，長吟慰我思。 
　　卷344_57 《早春與張十八博士籍游楊尚書林亭…兼呈白馮二閣老》韓愈 
　　牆下春渠入禁溝，渠冰初破滿渠浮。 
　　鳳池近日長先暖，流到池時更不流。 
　　卷344_58 《奉使常山，早次太原，呈副使吳郎中》韓愈 
　　朗朗聞街鼓，晨起似朝時。翻翻走驛馬，春儘是歸期。 
　　地失嘉禾處，風存蟋蟀辭。暮齒良多感，無事涕垂頤。 
　　卷344_59 《夕次壽陽驛題吳郎中詩後》韓愈 
　　風光欲動別長安，春半城邊特地寒。 
　　不見園花兼巷柳，馬頭惟有月團團。 
　　卷344_60 《鎮州初歸》韓愈 
　　別來楊柳街頭樹，擺弄春風只欲飛。 
　　還有小園桃李在，留花不發待郎歸。 
　　卷344_61 《同水部張員外籍曲江春遊，寄白二十二舍人》韓愈 
　　漠漠輕陰晚自開，青天白日映樓臺。 
　　曲江水滿花千樹，有底忙時不肯來。 
　　卷344_62 《和水部張員外宣政衙賜百官櫻桃詩》韓愈 
　　漢家舊種明光殿，炎帝還書本草經。豈似滿朝承雨露， 
　　共看傳賜出青冥。香隨翠籠擎初到，色映銀盤寫未停。 
　　食罷自知無所報，空然慚汗仰皇扃。 
　　卷344_63 《早春呈水部張十八員外二首》韓愈 
　　天街小雨潤如酥，草色遙看近卻無。 
　　最是一年春好處，絕勝煙柳滿皇都。 
　　莫道官忙身老大，即無年少逐春心。 
　　憑君先到江頭看，柳色如今深未深。 
　　卷344_64 《送桂州嚴大夫同用南字（嚴謨也）》韓愈 
　　蒼蒼森八桂，茲地在湘南。江作青羅帶，山如碧玉篸. 
　　戶多輸翠羽，家自種黃甘。遠勝登仙去，飛鸞不假驂。 
　　卷344_65 《奉酬天平馬十二僕射暇日言懷見寄之作》韓愈 
　　天平篇什外，政事亦無雙。威令加徐土，儒風被魯邦。 
　　清為公論重，寬得士心降。歲晏偏相憶，長謠坐北窗。 
　　卷344_66 《奉使鎮州，行次承天行營，奉酬裴司空》韓愈 
　　竄逐三年海上歸，逢公複此著征衣。 
　　旋吟佳句還鞭馬，恨不身先去鳥飛。 
　　卷344_67 《鎮州路上謹酬裴司空相公重見寄》韓愈 
　　銜命山東撫亂師，日馳三百自嫌遲。 
　　風霜滿面無人識，何處如今更有詩。 
　　卷344_68 《奉和僕射裴相公感恩言志（穆宗長慶二年，裴度罷）》韓愈 
　　文武功成後，居為百辟師。林園窮勝事，鐘鼓樂清時。 
　　擺落遺高論，雕鐫出小詩。自然無不可，范蠡爾其誰。 
　　卷344_69 《和僕射相公朝回見寄》韓愈 
　　盡瘁年將久，公今始暫閑。事隨憂共減，詩與酒俱還。 
　　放意機衡外，收身矢石間。秋颱風日迥，正好看前山。 
　　卷344_70 《奉和李相公題蕭家林亭（逢吉也）》韓愈 
　　山公自是林園主，嘆惜前賢造作時。 
　　岩洞幽深門盡鎖，不因丞相幾人知。 
　　卷344_71 《奉和杜相公太清宮紀事陳誠上李相公十六韻（杜元穎也）》韓愈 
　　耒耜興姬國，輴欙建夏家。在功誠可尚，於道詎為華。 
　　象帝威容大，仙宗寶曆賒。衛門羅戟槊，圖壁雜龍蛇。 
　　禮樂追尊盛，乾坤降福遐。四真皆齒列，二聖亦肩差。 
　　陽月時之首，陰泉氣未牙。殿階鋪水碧，庭炬坼金葩。 
　　紫極觀忘倦，青詞奏不嘩。噌吰宮夜辟，嘈囐鼓晨撾。 
　　褻味陳奚取，名香薦孔嘉。垂祥紛可錄，俾壽浩無涯。 
　　貴相山瞻峻，清文玉絕瑕。代工聲問遠，攝事敬恭加。 
　　皎潔當天月，葳蕤捧日霞。唱妍酬亦麗，俯仰但稱嗟。
