
小子何時見，高秋此日生。自從都邑語，已伴老夫名。
詩是吾家事，人傳世上情。熟精文選理，休覓彩衣輕。
凋瘵筵初秩，欹斜坐不成。流霞分片片，涓滴就徐傾。
覓句新知律，攤書解滿床。試吟青玉案，莫羨紫羅囊。
假日從時飲，明年共我長。應須飽經術，已似愛文章。
十五男兒志，三千弟子行。曾參與游夏，達者得升堂。
消渴游江漢，羈棲尚甲兵。幾年逢熟食，萬里逼清明。
松柏邛山路，風花白帝城。汝曹催我老，回首淚縱橫。
令節成吾老，他時見汝心。浮生看物變，為恨與年深。
長葛書難得，江州涕不禁。團圓思弟妹，行坐白頭吟。
九農成德業，百祀發光輝。報效神如在，馨香舊不違。
南翁巴曲醉，北雁塞聲微。尚想東方朔，詼諧割肉歸。
陳平亦分肉，太史竟論功。今日江南老，他時渭北童。
歡娛看絕塞，涕淚落秋風。鴛鷺回金闕，誰憐病峽中。
重陽獨酌杯中酒，抱病起登江上臺。竹葉於人既無分，
菊花從此不須開。殊方日落玄猿哭，舊國霜前白雁來。
弟妹蕭條各何往，干戈衰謝兩相催。
舊日重陽日，傳杯不放杯。即今蓬鬢改，但愧菊花開。
北闕心長戀，西江首獨回。茱萸賜朝士，難得一枝來。
舊與蘇司業，兼隨鄭廣文。採花香泛泛，坐客醉紛紛。
野樹歌還倚，秋砧醒卻聞。歡娛兩冥漠，西北有孤雲。
故里樊川菊，登高素滻源。他時一笑後，今日幾人存。
巫峽蟠江路，終南對國門。繫舟身萬里，伏枕淚雙痕。
為客裁烏帽，從兒具綠尊。佳辰對群盜，愁絕更誰論。
九日明朝是，相要舊俗非。老翁難早出，賢客幸知歸。
舊采黃花剩，新梳白髮微。漫看年少樂，忍淚已沾衣。
為客無時了，悲秋向夕終。瘴餘夔子國，霜薄楚王宮。
草敵虛嵐翠，花禁冷葉紅。年年小搖落，不與故園同。
有瘴非全歇，為冬亦不難。夜郎溪日暖，白帝峽風寒。
蒸裹如千室，焦糟幸一柈。茲辰南國重，舊俗自相歡。
殊俗還多事，方冬變所為。破甘霜落爪，嘗稻雪翻匙。
巫峽寒都薄，烏蠻瘴遠隨。終然減灘瀨，暫喜息蛟螭。
年年至日長為客，忽忽窮愁泥殺人。江上形容吾獨老，
天邊風俗自相親。杖藜雪後臨丹壑，鳴玉朝來散紫宸。
心折此時無一寸，路迷何處見三秦。
天時人事日相催，冬至陽生春又來。刺繡五紋添弱線，
吹葭六管動浮灰。岸容待臘將舒柳，山意沖寒欲放梅。
雲物不殊鄉國異，教兒且覆掌中杯。
曾為掾吏趨三輔，憶在潼關詩興多。巫峽忽如瞻華嶽，
蜀江猶似見黃河。舟中得病移衾枕，洞口經春長薜蘿。
形勝有餘風土惡，幾時回首一高歌。
鄭南伏毒寺，瀟灑到江心。石影銜珠閣，泉聲帶玉琴。
風杉曾曙倚，雲嶠憶春臨。萬里滄浪外，龍蛇只自深。
悵望東陵道，平生灞上游。春濃停野騎，夜宿敞雲樓。
離別人誰在，經過老自休。眼前今古意，江漢一歸舟。
江草日日喚愁生，巫峽泠泠非世情。盤渦鷺浴底心性，
獨樹花發自分明。十年戎馬暗萬國，異域賓客老孤城。
渭水秦山得見否，人經罷病虎縱橫。
二月饒睡昏昏然，不獨夜短晝分眠。桃花氣暖眼自醉，
春渚日落夢相牽。故鄉門巷荊棘底，中原君臣豺虎邊。
安得務農息戰鬥，普天無吏橫索錢。
渭水流關內，終南在日邊。膽銷豺虎窟，淚入犬羊天。
起晚堪從事，行遲更學仙。鏡中衰謝色，萬一故人憐。
暮春三月巫峽長，皛皛行雲浮日光。雷聲忽送千峰雨，
花氣渾如百和香。黃鶯過水翻回去，燕子銜泥濕不妨。
飛閣捲簾圖畫裏，虛無只少對瀟湘。
天畔群山孤草亭，江中風浪雨冥冥。一雙白魚不受釣，
三寸黃甘猶自青。多病馬卿無日起，窮途阮籍幾時醒。
未聞細柳散金甲，腸斷秦川流濁涇。
瘴癘浮三蜀，風雲暗百蠻。捲簾唯白水，隱幾亦青山。
猿捷長難見，鷗輕故不還。無錢從滯客，有鏡巧催顏。
異俗籲可怪，斯人難並居。家家養烏鬼，頓頓食黃魚。
舊識能為態，新知已暗疏。治生且耕鑿，只有不關渠。
西曆青羌板，南留白帝城。於菟侵客恨，粔籹作人情。
瓦卜傳神語，畬田費火聲。是非何處定，高枕笑浮生。
爾到江陵府，何時到峽州。亂難生有別，聚集病應瘳。
颯颯開啼眼，朝朝上水樓。老身須付託，白骨更何憂。
巫峽千山暗，終南萬里春。病中吾見弟，書到汝為人。
意答兒童問，來經戰伐新。泊船悲喜後，款款話歸秦。
待爾嗔烏鵲，拋書示鶺鴒.枝間喜不去，原上急曾經。
江閣嫌津柳，風帆數驛亭。應論十年事，愁絕始星星。
汝去迎妻子，高秋念卻回。即今螢已亂，好與雁同來。
東望西江水，南遊北戶開。卜居期靜處，會有故人杯。
楚塞難為路，藍田莫滯留。衣裳判白露，鞍馬信清秋。
滿峽重江水，開帆八月舟。此時同一醉，應在仲宣樓。
亂後嗟吾在，羈棲見汝難。草黃騏驥病，沙晚鶺鴒寒。
楚設關城險，吳吞水府寬。十年朝夕淚，衣袖不曾幹。
聞汝依山寺，杭州定越州。風塵淹別日，江漢失清秋。
影蓋啼猿樹，魂飄結蜃樓。明年下春水，東盡白雲求。
汝迎妻子達荊州，消息真傳解我憂。鴻雁影來連峽內，
鶺鴒飛急到沙頭。嶢關險路今虛遠，禹鑿寒江正穩流。
朱紱即當隨彩鷁，青春不假報黃牛。
馬度秦關雪正深，北來肌骨苦寒侵。他鄉就我生春色，
故國移居見客心。剩欲提攜如意舞，喜多行坐白頭吟。
巡簷索共梅花笑，冷蕊疏枝半不禁。
庾信羅含俱有宅，春來秋去作誰家。短牆若在從殘草，
喬木如存可假花。卜築應同蔣詡徑，為園須似邵平瓜。
比年病酒開涓滴，弟勸兄酬何怨嗟。
春雨暗暗塞峽中，早晚來自楚王宮。亂波分披已打岸，
弱雲狼藉不禁風。寵光蕙葉與多碧，點注桃花舒小紅。
穀口子真正憶汝，岸高瀼滑限西東。
楚岸收新雨，春台引細風。情人來石上，鮮膾出江中。
鄰舍煩書劄，肩輿強老翁。病身虛俊味，何幸飫兒童。
省郎憂病士，書信有柴胡。飲子頻通汗，懷君想報珠。
親知天畔少，藥味峽中無。歸楫生衣臥，春鷗洗翅呼。
猶聞上急水，早作取平途。萬里皇華使，為僚記腐儒。
極樂三軍士，誰知百戰場。無私齊綺饌，久坐密金章。
醉客沾鸚鵡，佳人指鳳凰。幾時來翠節，特地引紅妝。
繡段裝簷額，金花帖鼓腰。一夫先舞劍，百戲後歌樵。
江樹城孤遠，雲台使寂寥。漢朝頻選將，應拜霍嫖姚。
高棟曾軒已自涼，秋風此日灑衣裳。翛然欲下陰山雪，
不去非無漢署香。絕辟過雲開錦繡，疏鬆夾水奏笙簧。
看君宜著王喬履，真賜還疑出尚方。
宓子彈琴邑宰日，終軍棄繻英妙時。承家節操尚不泯，
為政風流今在茲。可憐賓客盡傾蓋，何處老翁來賦詩。
楚江巫峽半雲雨，清簟疏簾看弈棋。
峽險江驚急，樓高月迥明。一時今夕會，萬里故鄉情。
星落黃姑渚，秋辭白帝城。老人因酒病，堅坐看君傾。
明月生長好，浮雲薄漸遮。悠悠照邊塞，悄悄憶京華。
清動杯中物，高隨海上查。不眠瞻白兔，百過落烏紗。
對月那無酒，登樓況有江。聽歌驚白鬢，笑舞拓秋窗。
尊蟻添相續，沙鷗並一雙。盡憐君醉倒，更覺片心降。
藜杖侵寒露，蓬門啟曙煙。力稀經樹歇，老困撥書眠。
秋覺追隨盡，來因孝友偏。清談見滋味，爾輩可忘年。
窮老真無事，江山已定居。地幽忘盥櫛，客至罷琴書。
掛壁移筐果，呼兒問煮魚。時聞繫舟楫，及此問吾廬。
楚岸通秋屐，胡床面夕畦。藉糟分汁滓，甕醬落提攜。
飯糲添香味，朋來有醉泥。理生那免俗，方法報山妻。
有使歸三峽，相過問兩京。函關猶出將，渭水更屯兵。
設備邯鄲道，和親邏些城。幽燕唯鳥去，商洛少人行。
衰謝身何補，蕭條病轉嬰。霜天到宮闕，戀主寸心明。
有客乘舸自忠州，遣騎安置瀼西頭。古堂本買藉疏豁，
借汝遷居停宴遊。雲石熒熒高葉曙，風江颯颯亂帆秋。
卻為姻婭過逢地，許坐曾軒數散愁。
堂前撲棗任西鄰，無食無兒一婦人。不為困窮寧有此，
只緣恐懼轉須親。即防遠客雖多事，使插疏籬卻甚真。
已訴徵求貧到骨，正思戎馬淚盈巾。
南極老人自有星，北山移文誰勒銘。征君已去獨松菊，
哀壑無光留戶庭。予見亂離不得已，子知出處必須經。
高車駟馬帶傾覆，悵望秋天虛翠屏。
碧山學士焚銀魚，白馬卻走身岩居。古人已用三冬足，
年少今開萬卷餘。晴雲滿戶團傾蓋，秋水浮階溜決渠。
富貴必從勤苦得，男兒須讀五車書。
叔父朱門貴，郎君玉樹高。山居精典籍，文雅涉風騷。
江漢終吾老，雲林得爾曹。哀弦繞白雪，未與俗人操。
野屋流寒水，山籬帶薄雲。靜應連虎穴，喧已去人群。
筆架沾窗雨，書簽映隙曛。蕭蕭千里足，個個五花文。
隱豹深愁雨，潛龍故起雲。泥多仍徑曲，心醉阻賢群。
忍待江山麗，還披鮑謝文。高樓憶疏豁，秋興坐氛氳。
碧草逢春意，沅湘萬里秋。池要山簡馬，月淨庾公樓。
磨滅餘篇翰，平生一釣舟。高唐寒浪減，彷彿識昭丘。
新作湖邊宅，遠聞賓客過。自須開竹徑，誰道避雲蘿。
官序潘生拙，才名賈傅多。舍舟應轉地，鄰接意如何。
暫阻蓬萊閣，終為江海人。揮金應物理，拖玉豈吾身。
羹煮秋蓴滑，杯迎露菊新。賦詩分氣象，佳句莫頻頻。
蘭若山高處，煙霞嶂幾重。凍泉依細石，晴雪落長松。
問法看詩忘，觀身向酒慵。未能割妻子，卜宅近前峰。
志士惜妄動，知深難固辭。如何久磨礪，但取不磷緇。
夙夜聽憂主，飛騰急濟時。荊州過薛孟，為報欲論詩。
青簾白舫益州來，巫峽秋濤天地回。石出倒聽楓葉下，
櫓搖背指菊花開。貪趨相府今晨發，恐失佳期後命催。
南極一星朝北斗，五雲多處是三台。
江城秋日落，山鬼閉門中。行李淹吾舅，誅茅問老翁。
赤眉猶世亂，青眼只途窮。傳語桃源客，人今出處同。
絕域三冬暮，浮生一病身。感深辭舅氏，別後見何人。
縹緲蒼梧帝，推遷孟母鄰。昏昏阻雲水，側望苦傷神。
先帝弓劍遠，小臣餘此生。蹉跎病江漢，不復謁承明。
餞爾白頭日，永懷丹鳳城。遲遲戀屈宋，渺渺臥荊衡。
魂斷航舸失，天寒沙水清。肺肝若稍愈，亦上赤霄行。
令弟尚為蒼水使，名家莫出杜陵人。比來相國兼安蜀，
歸赴朝廷已入秦。舍舟策馬論兵地，拖玉腰金報主身。
莫度清秋吟蟋蟀，早聞黃閣畫麒麟。
喜弟文章進，添餘別興牽。數杯巫峽酒，百丈內江船。
未息豺狼鬥，空催犬馬年。歸朝多便道，搏擊望秋天。
離筵罷多酒，起地發寒塘。回首中丞座，馳箋異姓王。
燕辭楓樹日，雁度麥城霜。空醉山翁酒，遙憐似葛強。
客下荊南盡，君今複入舟。買薪猶白帝，鳴櫓少沙頭。
衡霍生春早，瀟湘共海浮。荒林庾信宅，為仗主人留。
火旗還錦纜，白馬出江城。嘹唳吟笳發，蕭條別浦清。
寒空巫峽曙，落日渭陽明。留滯嗟衰疾，何時見息兵。
京兆先時傑，琳琅照一門。朝廷偏注意，接近與名藩。
祖帳排舟數，寒江觸石喧。看君妙為政，他日有殊恩。
寒日經簷短，窮猿失木悲。峽中為客恨，江上憶君時。
天地身何在，風塵病敢辭。封書兩行淚，沾灑裛新詩。
避暑雲安縣，秋風早下來。暫留魚複浦，同過楚王台。
猿鳥千崖窄，江湖萬里開。竹枝歌未好，畫舸莫遲回。

行李千金贈，衣冠八尺身。飛騰知有策，意度不無神。
班秩兼通貴，公侯出異人。玄成負文彩，世業豈沉淪。
寵渥征黃漸，權宜借寇頻。湖南安背水，峽內憶行春。
王室仍多故，蒼生倚大臣。還將徐孺子，處處待高人。
曾聞宋玉宅，每欲到荊州。此地生涯晚，遙悲水國秋。
孤城一柱觀，落日九江流。使者雖光彩，青楓遠自愁。
君行別老親，此去苦家貧。藻鏡留連客，江山憔悴人。
秋風楚竹冷，夜雪鞏梅春。朝夕高堂念，應宜彩服新。
平居喪亂後，不到洛陽岑。為曆雲山問，無辭荊棘深。
北風黃葉下，南浦白頭吟。十載江湖客，茫茫遲暮心。
故人有遊子，棄擲傍天隅。他日憐才命，居然屈壯圖。
十年猶塌翼，絕倒為驚籲。消渴今如在，提攜愧老夫。
豈知台閣舊，先拂鳳凰雛。得實翻蒼竹，棲枝把翠梧。
北辰當宇宙，南嶽據江湖。國帶風塵色，兵張虎豹符。
數論封內事，揮發府中趨。贈爾秦人策，莫鞭轅下駒。
席謙不見近彈棋，畢曜仍傳舊小詩。
玉局他年無限笑，白楊今日幾人悲。
鄭公粉繪隨長夜，曹霸丹青已白頭。
天下何曾有山水，人間不解重驊騮。
秋日蕭韋逝，淮王報峽中。少年疑柱史，多術怪仙公。
不但時人惜，只應吾道窮。一哀侵疾病，相識自兒童。
處處鄰家笛，飄飄客子蓬。強吟懷舊賦，已作白頭翁。
執友驚淪沒，斯人已寂寥。新文生沈謝，異骨降松喬。
北部初高選，東堂早見招。蛟龍纏倚劍，鸞鳳夾吹簫。
曆職漢庭久，中年胡馬驕。兵戈闇兩觀，寵辱事三朝。
蜀路江幹窄，彭門地裏遙。解龜生碧草，諫獵阻清霄。
頃壯戎麾出，叨陪幕府要。將軍臨氣候，猛士塞風飆。
井漏泉誰汲，烽疏火不燒。前籌自多暇，隱幾接終朝。
翠石俄雙表，寒松竟後凋。贈詩焉敢墜，染翰欲無聊。
再哭經過罷，離魂去住銷。之官方玉折，寄葬與萍漂。
曠望渥窪道，霏微河漢橋。夫人先即世，令子各清標。
巫峽長雲雨，秦城近鬥杓。馮唐毛髮白，歸興日蕭蕭。
巫山秋夜螢火飛，簾疏巧入坐人衣。忽驚屋裏琴書冷，
複亂簷邊星宿稀。卻繞井闌添個個，偶經花蕊弄輝輝。
滄江白發愁看汝，來歲如今歸未歸。
吹笛秋山風月清，誰家巧作斷腸聲。風飄律呂相和切，
月傍關山幾處明。胡騎中宵堪北走，武陵一曲想南征。
故園楊柳今搖落，何得愁中曲盡生。
孤雁不飲啄，飛鳴聲念群。誰憐一片影，相失萬重雲。
望盡似猶見，哀多如更聞。野鴉無意緒，鳴噪自紛紛。
江浦寒鷗戲，無他亦自饒。卻思翻玉羽，隨意點春苗。
雪暗還須浴，風生一任飄。幾群滄海上，清影日蕭蕭。
嫋嫋啼虛壁，蕭蕭掛冷枝。艱難人不見，隱見爾如知。
慣習元從眾，全生或用奇。前林騰每及，父子莫相離。
日見巴東峽，黃魚出浪新。脂膏兼飼犬，長大不容身。
筒桶相沿久，風雷肯為神。泥沙卷涎沫，回首怪龍鱗。
白小群分命，天然二寸魚。細微沾水族，風俗當園蔬。
入肆銀花亂，傾箱雪片虛。生成猶拾卵，盡取義何如。
永與清溪別，蒙將玉饌俱。無才逐仙隱，不敢恨庖廚。
亂世輕全物，微聲及禍樞。衣冠兼盜賊，饕餮用斯須。
紀德名標五，初鳴度必三。殊方聽有異，失次曉無慚。
問俗人情似，充庖爾輩堪。氣交亭育際，巫峽漏司南。
聞說荊南馬，尚書玉腕騮。頓驂飄赤汗，跼蹐顧長楸。
胡虜三年入，乾坤一戰收。舉鞭如有問，欲伴習池遊。
雪飛玉立盡清秋，不惜奇毛恣遠遊。
在野只教心力破，千人何事網羅求。
一生自獵知無敵，百中爭能恥下韝。
鵬礙九天須卻避，兔藏三穴莫深憂。

黑鷹不省人間有，度海疑從北極來。
正翮摶風超紫塞，立冬幾夜宿陽臺。
虞羅自各虛施巧，春雁同歸必見猜。
萬里寒空只一日，金眸玉爪不凡材。
