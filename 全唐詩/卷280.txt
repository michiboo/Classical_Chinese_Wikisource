
故關衰草遍，離別自堪悲。
路出寒雲外，人歸暮雪時。
少孤爲客早，多難識君遲。
掩淚空相向，風塵何處期。

樹老野泉清，幽人好獨行。
去閑知路靜，歸晚喜山明。
蘭芰通荒井，牛羊出古城。
茂陵秋最冷，誰念一書生。

廢寺連荒壘，那知見子真。
關城夜有雪，冰渡曉無人。
酒裏唯多病，山中願作鄰。
常聞兄弟樂，誰肯信家貧。

高木已蕭索，夜雨復秋風。
墜葉鳴藂竹，斜根擁斷蓬。
半侵山色裏，長在水聲中。
此地何人到，雲門去亦通。

野寺鐘昏山正陰，亂藤高竹水聲深。
田夫就餉還依草，野雉驚飛不過林。
齋沫暫思同靜室，清羸已覺助禪心。
寂寞日長誰問疾，料君惟取古方尋。

瓶鉢繞禪衣，連宵宿翠微。
樹開巴水遠，山曉蜀星稀。
識遍中朝貴，多諳外學非。
何當一傳付，道侶願知歸。

楚國青蕪上，秋雲似白波。
五湖長路少，九派亂山多。
謝守通詩宴，陶公許醉過。
憮然餞離阻，年鬢兩蹉跎。

諫獵名空久，多因病與貧。
買書行幾市，帶雨別何人。
客路山連水，軍州日映塵。
淒涼一分手，俱恨老相親。

頭白乘驢懸布囊，一迴言別淚千行。
兒孫滿眼無歸處，唯到尊前似故鄉。

謀身當議罪，寧遣友朋聞。
禍近防難及，愁長事未分。
寂寥驚遠語，幽閉望歸雲。
親戚如相見，唯應泣向君。

泥坂望青城，浮雲與棧平。
字形知國號，眉勢識山名。
編簡塵封閣，戈鋋雪照營。
男兒須聘用，莫信筆堪耕。

時難訪親戚，相見喜還悲。
好學年空在，從戎事已遲。
聽琴泉落處，步履雪深時。
惆悵多邊信，青山共有期。

坐見春雲暮，無因報所思。
川平人去遠，日暖鴈飛遲。
對酒山長在，看花鬢自衰。
誰堪登灞岸，還作舊鄉悲。

叢篁叫寒笛，滿眼塞山青。
才子尊前畫，將軍石上銘。
獵聲雲外響，戰血雨中腥。
苦樂從來事，因君一涕零。

舊居無舊鄰，似見故鄉春。
復對別離酒，欲成衰老人。
客衣頻染淚，軍旅亦多塵。
握手重相勉，平生心所因。

參差巖障東，雲日晃龍宮。
石淨非因雨，松涼不爲風。
戀泉將鶴並，偷果與猨同。
眼界塵雖染，心源蔽已通。
蓮花國何限，貝葉字無窮。
早晚登麟閣，慈門欲付公。

襃斜行客過，棧道響危空。
路濕雲初上，山明日正中。
水程通海貨，地利雜吳風。
一別金門遠，何人復薦雄。

古塔荒臺出禁牆，磬聲初盡漏聲長。
雲生紫殿幡花濕，月照青山松栢香。
禪室夜聞風過竹，奠筵朝啓露霑裳。
誰悟威靈同寂滅，更堪砧杵發昭陽。

一門三代貴，非是主恩偏。
破虜山銘在，承家劍藝全。
奪旗貂帳側，射虎雪林前。
鴈塞逢兄弟，雲州發管弦。
凍河光帶日，枯草淨無煙。
儒者曾修武，因貽上將篇。

舊國仍連五將營，儒衣何處謁公卿。
波翻遠水蒹葭動，路入寒村機杼鳴。
嵇康書論多歸興，謝氏家風有學名。
爲問西來雨中客，空山幾處是前程。

常嗟外族兄弟稀，轉覺心孤是送歸。
醉掩壺觴人有淚，夢驚波浪日無輝。
烹魚綠岸煙浮草，摘橘青溪露濕衣。
聞說江樓長卷幔，幾回風起望胡威。

九重深鎖禁城秋，月過南宮漸映樓。
紫陌夜深槐露滴，碧空雲盡火星流。
清風刻漏傳三殿，甲第歌鐘樂五侯。
楚客病來鄉思苦，寂寥燈下不勝愁。

五馬臨流待幕賓，羨君談笑出風塵。
身閑就養寧辭遠，世難移家莫厭貧。
天際曉山三峽路，津頭臘市九江人。
何處遙知最惆悵，滿湖青草鴈聲春。

登樓掩泣話歸期，楚樹荊雲發遠思。
日裏揚帆聞戍鼓，舟中酹酒見山祠。
西江風浪何時盡，北客音書欲寄誰。
若說湓城楊司馬，知君望國有新詩。

亂離無處不傷情，況復看碑對古城。
路遶寒山人獨去，月臨秋水鴈空驚。
顏衰重喜歸鄉國，身賤多慚問姓名。
今日主人還共醉，應憐世故一儒生。

露如輕雨月如霜，不見星河見鴈行。
虛暈入池波自泛，滿輪當苑桂多香。
春臺幾望黃龍闕，雲路寧分白玉郎。
是夜巴歌應金石，豈殊螢影對清光。

令伯支離晚讀書，豈知詞賦稱相如。
枉逢花木無新思，拙就溪潭損舊居。
禁路看山歌自緩，雲司玩月漏應疎。
沈憂敢望金門召，空媿巴歈並子虛。

朱門洞啓儼行車，金鐍裝囊半是書。
君向東州問徐胤，羊公何事滅吹魚。

分路引鳴騶，喧喧似隴頭。
暫移西掖望，全解北門憂。
專幕臨都護，分曹制督郵。
積冰營不下，盛雪獵方休。
白草連胡帳，黃雲擁戍樓。
今朝送旌斾，一減魯儒羞。

傳令收遺籍，諸儒喜餞君。
孔家唯有地，禹穴但生雲。
編簡知還續，蟲魚亦自分。
如逢北山隱，一爲謝移文。

黃河九曲流，繚繞古邊州。
鳴鴈飛初夜，羌胡正晚秋。
淒涼金管思，迢遰玉人愁。
七葉推多慶，須懷殺敵憂。

洞庭芳草遍，楚客莫思歸。
經難人空老，逢春鴈自飛。
東西兄弟遠，存沒友朋稀。
獨立還垂淚，天南一布衣。

欲成雲海別，一夜夢天涯。
白浪緣江雨，青山繞縣花。
風標當劇部，冠帶稱儒家。
去矣謝親愛，知予髮已華。

郎馬兩如龍，春朝上路逢。
鴛鴦初集水，薜荔欲依松。
步帳歌聲轉，妝臺燭影重。
何言在陰者，得是戴侯宗。

累職比柴桑，清秋入楚鄉。
一船燈照浪，兩岸樹凝霜。
亭吏趨寒霧，山城斂曙光。
無辭折腰久，仲德在鴛行。

老翁曾舊識，相引出柴門。
苦話別時事，因尋溪上村。
數年何處客，近日幾家存。
冒雨看禾黍，逢人憶子孫。
亂藤穿井口，流水到籬根。
惆悵不堪住，空山月又昏。

苦心三十載，白首遇艱難。
舊地成孤客，全家賴釣竿。
貌衰緣藥盡，起晚爲山寒。
老病今如此，無人更問看。

久爲名所誤，春盡始歸山。
落羽羞言命，逢人強破顏。
交疎貧病裏，身老是非間。
不及東溪月，漁翁夜往還。

千室暮山西，浮雲與樹齊。
剖辭雲落紙，擁吏雪成泥。
野火蘆千頃，河田水萬畦。
不知琴月夜，誰得聽烏啼。

故交三四人，聞別共霑巾。
舉目是陳事，滿城無至親。
身從喪日病，家自儉年貧。
此去何堪遠，遺孤在舊鄰。

天晴禾黍平，暢目亦傷情。
野店雲日麗，孤莊砧杵鳴。
川原唯寂寞，岐路自縱橫。
前後無儔侶，此懷誰與呈。

夢別一仙人，霞衣滿鶴身。
旌幢天路晚，桃杏海山春。
種玉非求稔，燒金不爲貧。
自憐頭白早，難與葛洪親。

周郎三十餘，天子賜魚書。
龍節隨雲水，金鐃動里閭。
松聲三楚遠，鄉思百花初。
若轉弘農守，蕭咸事不如。

有月曾同賞，無秋不共悲。
如何與君別，又是菊花時。

古堤迎拜路，萬里一帆前。
潮作澆田雨，雲成煮海煙。
吏閑唯重法，俗富不憂邊。
西掖今宵詠，還應寄阿連。

漸欲休人事，僧房學閉關。
伴魚浮水上，看鶴向林間。
寺古秋仍早，松深暮更閑。
月中隨道友，夜夜坐空山。

依佛不違親，高堂與寺鄰。
問安雙樹曉，求膳一僧貧。
持呪過龍廟，翻經化海人。
還同惠休去，儒者亦霑巾。

鍾陵暮春月，飛觀延羣英。
晨霞耀中軒，滿席羅金瓊。
持杯凝遠睇，觸物結幽情。
樹色參差綠，湖光瀲灩明。
禮卑瞻絳帳，恩浹廁華纓。
徒記山陰興，祓禊乃爲榮。

孤客飄飄歲載華，況逢寒食倍思家。
鶯啼遠墅多從柳，人哭荒墳亦有花。
濁水秦渠通渭急，黃埃京洛上原斜。
驅車西近長安好，宮觀參差半隱霞。

寒食空江曲，孤舟渺水前。
鬬雞沙鳥異，禁火岸花然。
日霽開愁望，波喧警醉眠。
因看數莖鬢，倍欲惜芳年。

萬戟淩霜布，森森瑞氣間。
垂衣當曉日，上壽對南山。
濟濟延多士，躚躚舞百蠻。
小臣無事諫，空愧伴鳴環。

鳴珮隨鵷鷺，登堦見冕旒。
無能裨聖代，何事別滄洲。
閑夜貧還醉，浮名老漸羞。
鳳城春欲晚，郎吏憶同遊。

長安豪貴惜春殘，爭翫街西紫牡丹。
別有玉盤承露冷，無人起就月中看。

前峰後嶺碧濛濛，草擁驚泉樹帶風。
人語馬嘶聽不得，更堪長路在雲中。

帶綬別鄉親，東爲千里人。
俗訛唯競祭，地古不留春。
野戍雲藏火，軍城樹擁塵。
少年何所重，才子又清貧。

鶴唳蒹葭曉，中流見楚城。
浪清風乍息，山白月猶明。
廢路開荒木，歸人種古營。
懸聞正訛俗，邴曼更知名。

我家有翦刀，人云鬼國鐵。
裁羅裁綺無鈍時，用來三年一股折。
南中匠人淳用鋼，再令盤屈隨手傷。
改鍛割飛二刀子，色迎霽雪鋒含霜。
兩條神物秋冰薄，刃淬初蟾鞘金錯。
越戟吳鉤不足誇，斬犀切玉應懷怍。
日試曾磨漢水邊，掌中恄慄聲冷然。
神驚魄悸卻收得，刃頭已吐微微煙。
刀乎刀乎何燁燁，魑魅須藏怪須懾。
若非良工變爾形，只向裁縫委箱篋。

賜衣兼授節，行日郢中聞。
花發登山廟，天晴閱水軍。
漁商三楚接，郡邑九江分。
高興應難遂，元戎有大勳。

北苑羅裙帶，塵衢錦繡鞵。
醉眠芳樹下，半被落花埋。

玉壺冰始結，循吏政初成。
既有虛心鑒，還如照膽清。
瑤池慙洞澈，金鏡讓澄明。
氣若朝霜動，形隨夜月盈。
臨人能不蔽，待物本無情。
怯對圓光裹，妍蚩自此呈。

登登山路行時盡，決決溪泉到處聞。
風動葉聲山犬吠，一家松火隔秋雲。

