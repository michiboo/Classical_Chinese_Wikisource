

韋嗣立，字延搆，鄭州人，第進士。則天時，拜鳳閣侍郎，同鳳閣鸞臺平章事。神龍中，爲修文館大學士，與兄承慶代相。嘗於驪山搆別業，中宗臨幸，令從官賦詩，自爲製序，因封爲逍遙公。睿宗時，拜中書令。開元中，謫岳州別駕，遷辰州刺史卒。詩八首。
幽谷杜陵邊，風煙別幾年。
偶來伊水曲，溪嶂覺依然。
傍浦憐芳樹，尋崖愛綠泉。
嶺雲隨馬足，山鳥向人前。
地合心俱靜，言因理自玄。
短才叨重寄，尸祿愧妨賢。
每挹挂冠侶，思從初服旋。
稻粱仍欲報，歲月坐空捐。
助岳無纖塊，輸溟謝末涓。
還悟北轅失，方求南澗田。

層觀遠沈沈，鸞旗九日臨。
帷宮壓水岸，步輦入煙岑。
枝上萸新採，樽中菊始斟。
願陪歡樂事，長與歲時深。

茂先王佐才，作牧楚江隈。
登樓正欲賦，復遇仲宣來。
黃鵠飛將遠，雕龍文爲開。
寧知昔聯事，聽曲有餘哀。

昔時陪二賢，纓冕會神仙。
一去馳江海，相逢共播遷。
無因千里駕，忽覩四愁篇。
覽諷歡何已，歡終徒愴然。

主第巖扃架鵲橋，天門閶闔降鸞鑣。
歷亂旌旗轉雲樹，參差臺榭入煙霄。
林間花雜平陽舞，谷裏鶯和弄玉簫。
已陪沁水追歡日，行奉茅山訪道朝。

栖閑有愚谷，好事枉朝軒。
樹接前驅擁，巖傳後騎喧。
褰簾出野院，植杖候柴門。
既拂林下席，仍攜池上樽。
深期契幽賞，實謂展歡言。
末眷誠未易，佳遊時更敦。
俄看嘯儔侶，各已共飛鶱。
延睇盡朝日，長懷通夜魂。
空聞岸竹動，徒見浦花繁。
多愧春鶯曲，相求意獨存。

亭伯負高名，羽儀稱上京。
魏珠能燭乘，秦璧許連城。
六月飛將遠，三冬學已精。
洛陽推賈誼，江夏貴黃瓊。
推演中都術，旋參河尹聲。
累遷登御府，移拜踐名卿。
庭聚歌鍾麗，門羅棨戟榮。
鸚杯飛廣席，獸火列前楹。
散誕林園意，殷勤敬愛情。
無容抱衰疾，良宴每招迎。
契得心逾重，言忘道益真。
相勗忠義節，共談詞賦英。
雕蟲曾靡棄，白鳳已先鳴。
光接神愈駭，音來味不成。
短歌甘自思，鴻藻彌難清。
東里方希潤，西河敢竊明。
厚誣空見迫，喪德豈無誠。
端守宮闈地，寒煙朝暮平。
顧才無術淺，懷器識憂盈。
月下對雲闕，風前聞夜更。
昌年雖共偶，歡會此難幷。
爲憐漳浦曲，沈痼有劉楨。

乘春祓禊逐風光，扈蹕陪鑾渭渚傍。
還笑當時水濱老，衰年八十待文王。

魏奉古，制舉擢第，授雍丘尉。強記，一覽便諷，人稱爲聰明尉，終兵部侍郎。詩一首。
有美朝爲貴，幽尋地自偏。
踐臨伊水汭，想望灞池邊。
是遇皆新賞，茲遊若舊年。
藤蘿隱路接，楊柳御溝聯。
道愜神情王，機忘俗理捐。
遂初誠已重，兼濟實爲賢。
跡是東山戀，心惟北闕懸。
顧慙經拾紫，多謝賦思玄。
未躧中林步，空承麗藻傳。
陽春和已寡，扣寂竟徒然。〈《紀事》云：「龍門北溪，韋嗣立山居在焉。諸公賦詩，奉古時預酬唱之末。張說序崔韋贈答詩云：『二公述志論文，首貽雅唱，其餘尋聲響答，望形影赴，故亦峻碧池之漣漪，增瑤林之沃若，蓋奉古之徒是也。』」〉

崔日知，字子駿，日用從父兄也，有吏幹。景雲中，爲洺州司馬。以討譙王重福功，累遷京兆尹。爲御史李如璧所劾，左遷歙縣丞，後爲太常卿。自以歷任年久，每朝士參集，常與尚書同列，時人號爲尚書裏行。詩二首。
夙齡秉微尚，中年忽有鄰。
以茲山水癖，遂得狎通人。
迨我咸京道，聞君別業新。
巖前窺石鏡，河畔踏芳茵。
既憐伊浦綠，復憶灞池春。
連詞謝家子，同歡冀野賓。
趣閑魚共樂，情洽鳥來馴。
詎念昔遊者，祇命獨留秦。
蕭條穎陽戀，沖漠漢陰真。
無由陪勝躅，空此翫書筠。

弱齡好經籍，披卷即怡然。
覃精四十載，馳騁數千言。
孔壁採遺篆，周韋考絕編。
袁公論劒術，孫子敘兵篇。
魯史君臣道，姬書日月懸。
從師改炎燠，負笈遍山川。
上異西河夏，中非北海玄。
光榮拾青紫，名價接通賢。
既重萬鍾樂，寧思二頃田。
長戟同分虎，高冠亞附蟬。
晚懷重虛曠，養志息雕鐫。
登高慚思拙，匠物謝情妍。
不慕張平子，寧希王仲宣。
誰謂登龍日，翻成刻鵠年。
循循勞善誘，軋軋思微牽。
琢磨才既竭，鑽仰德彌堅。
朽木誠爲諭，捫心徒自憐。
終期吞鳥夢，振翼上雲煙。
賦成先擲地，詞高直掞天。
更執摳衣禮，仍開函丈筵。
霧披槐市藹，水靜璧池圓。
願逐從風葉，飛舞翰林前。

崔泰之，鄢陵人，以職方郎中預誅二張。開元中，官工部尚書。詩三首。
關塞臨伊水，驪山枕灞川。
俱臨隱路側，同在帝城邊。
謝公兼出處，攜妓翫林泉。
鳴騶噴梅雪，飛蓋曳松煙。
聞琴幽谷裏，看弈古巖前。
落日低幃帳，歸雲繞管弦。
叨榮慚北闕，微尚愛東田。
寂寞灰心盡，蕭條塵事捐。
朝思登嶃絕，夜夢弄潺湲。
宿懷南澗意，況覩北谿篇。

吾族白眉良，才華動洛陽。
觀光初入仕，應宿始爲郎。
飛螢翫書籍，白鳳吐文章。
海卿逾往雅，河尹冠前張。
擇材綏鄢郢，殊化被江湘。
高樓臨廣陌，甲第敞通莊。
列館邙山下，疏亭洛水傍。
昌年賞豐陌，暇日悅林塘。
衣冠皆秀彥，羅綺盡名倡。
隔岸聞歌度，臨池見舞行。
門庭寒變色，棨戟日生光。
窮陰方靉靆，殺氣正蒼茫。
感時興盛作，晚歲共多傷。
積德韋丞相，通神張子房。
吟草徧簪紱，逸韻合宮商。
功名守留省，濫迹在文昌。
家園遙可見，臺寺近相望。
無庸乘侍謁，有暇共翱翔。
棣華依雁序，竹葉拂鸞觴。
水坐憐秋月，山行弄晚芳。
恩華慙服冕，友愛勗垂堂。
無由報天德，相顧詠時康。
〈《紀事》云：「泰之時以禮部居洛，故與嗣立、說、日知數有酬唱。」〉

南庭胡運盡，北斗將星飛。
旗鼓臨沙漠，旌旄出洛畿。
關山遶玉塞，烽火映金微。
屢獻帷謀策，頻承廟勝威。
躞蹀臨河騎，逶迤度隴旂。
地脈平千古，天聲振九圍。
車馬生邊氣，戈鋋駐落暉。
夏近蓬猶轉，秋深草木腓。
餞送紆天什，恩榮賜御衣。
佇勒燕然頌，鳴騶計日歸。

魏知古，深州人。性方直，有才名，弱冠舉進士。長安中，歷鳳閣舍人。神龍初，擢吏部侍郎。睿宗即位，以藩邸故吏，召拜黃門侍郎，遷散騎常侍，同平章事。開元初，改紫微令，終工部尚書。所薦洹水令呂太一、蒲州司功參軍齊澣、內率騎曹參軍柳澤、密尉宋遙、左補闕袁暉、右補闕封希顔、伊闕尉陳希烈，皆爲聞人。宋璟嘗稱曰：「叔向古之遺直，子產古之遺愛，能兼之者，其在魏公。」集七卷，今存詩五首。
拜門傳漏晚，寓直索居時。
昔重安仁賦，今稱伯玉詩。
鴛池滿不溢，雞樹久逾滋。
夙夜懷山甫，清風詠所思。〈伯玉，齊卞伯玉也。有《赴中書郎詩》云：「大方信包含，優渥遂不已。濯鱗龍鳳池，揮翰紫宸裏。」〉

皇輿向洛城，時雨應天行。
麗日登巖送，陰雲出野迎。
濯枝林杏發，潤葉渚蒲生。
絲入綸言喜，花依錦字明。
微臣忝東觀，載筆佇西成。

嘗聞夏太康，五弟訓禽荒。
我后來冬狩，三驅盛禮張。
順時鷹隼擊，講事武功揚。
奔走未及去，翾飛豈暇翔。
非熊從渭水，瑞翟想陳倉。
此欲誠難縱，茲遊不可常。
子雲陳羽獵，僖伯諫漁棠。
得失鑒齊楚，仁思念禹湯。
雍熙亮在宥，亭毒匪多傷。
辛甲今爲史，虞箴遂孔彰。

羽客今何在，空尋伊洛間。
忽聞歸苦縣，復想入函關。
未作千年別，猶應七日還。
神仙不可見，寂寞返蓬山。


