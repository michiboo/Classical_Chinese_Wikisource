
韋應物，京兆長安人。少以三衛郎事明皇，晚更折節讀書。永泰中，授京兆功曹，遷洛陽丞。大曆十四年，自鄠令制除櫟陽令，以疾辭不就。建中三年，拜比部員外郎，出爲滁州刺史。久之，調江州，追赴闕，改左司郎中，復出爲蘇州刺史。應物性高潔，所在焚香埽地而坐，唯顧況、劉長卿、丘丹、秦系、皎然之儔，得廁賓客，與之酬倡。其詩閑澹簡遠，人比之陶潛，稱陶韋雲。集十卷，今編詩十卷。
辭君遠行邁，飲此長恨端。
已謂道里遠，如何中險艱。
流水赴大壑，孤雲還暮山。
無情尚有歸，行子何獨難。
驅車背鄉園，朔風卷行跡。
嚴冬霜斷肌，日入不遑息。
憂歡容髮變，寒暑人事易。
中心君詎知，冰玉徒貞白。

黃鳥何關關，幽蘭亦靡靡。
此時深閨婦，日照紗窗裏。
娟娟雙青娥，微微啓玉齒。
自惜桃李年，誤身遊俠子。
無事久離別，不知今生死。

峨峨高山巔，浼浼青川流。
世人不自悟，馳謝如驚飍。
百金非所重，厚意良難得。
旨酒親與朋，芳年樂京國。
京城繁華地，軒蓋凌晨出。
垂楊十二衢，隱暎金張室。
漢宮南北對，飛觀齊白日。
游泳屬芳時，平生自雲畢。

綺樓何氛氳，朝日正杲杲。
四壁含清風，丹霞射其牖。
玉顏上哀囀，絕耳非世有。
但感離恨情，不知誰家婦。
孤雲忽無色，邊馬爲回首。
曲絕碧天高，餘聲散秋草。
徘徊帷中意，獨夜不堪守。
思逐朔風翔，一去千里道。

嘉樹藹初綠，靡蕪吐幽芳。
君子不在賞，寄之雲路長。
路長信難越，惜此芳時歇。
孤鳥去不還，緘情向天末。

月滿秋夜長，驚烏號北林。
天河橫未落，斗柄當西南。
寒蛩悲洞房，好鳥無遺音。
商飆一夕至，獨宿懷重衾。
舊交日千里，隔我浮與沈。
人生豈草木，寒暑移此心。

酒星非所酌，月桂不爲食。
虛薄空有名，爲君長歎息。
蘭蕙雖可懷，芳香與時息。
豈如凌霜葉，歲暮藹顏色。
折柔將有贈，延意千里客。
草木知賤微，所貴寒不易。

神州高爽地，遐瞰靡不通。
寒月野無綠，寥寥天宇空。
陰陽不停馭，貞脆各有終。
汾沮何鄙儉，考槃何退窮。
反志解牽跼，無爲尚勞躬。
美人奪南國，一笑開芙蓉。
清鏡理容髮，褰簾出深重。
豔曲呈皓齒，舞羅不堪風。
慊慊情有待，贈芳爲我容。
可嗟青樓月，流影君帷中。

春至林木變，洞房夕含清。
單居誰能裁，好鳥對我鳴。
良人久燕趙，新愛移平生。
別時雙鴛綺，留此千恨情。
碧草生舊跡，綠琴歇芳聲。
思將魂夢歡，反側寐不成。
攬衣迷所次，起望空前庭。
孤影中自惻，不知雙涕零。

秋天無留景，萬物藏光輝。
落葉隨風起，愁人獨何依。
華月屢圓缺，君還浩無期。
如何雨絕天，一去音問違。

有客天一方，寄我孤桐琴。
迢迢萬里隔，託此傳幽音。
冰霜中自結，龍鳳相與吟。
絃以明直道，漆以固交深。

白日淇上沒，空閨生遠愁。
寸心不可限，淇水長悠悠。
芳樹自妍芳，春禽自相求。
徘徊東西廂，孤妾誰與儔。
年華逐絲淚，一落俱不收。

沈沈匣中鏡，爲此塵垢蝕。
輝光何所如，月在雲中黑。
南金既雕錯，鞶帶共輝飾。
空存鑒物名，坐使妍蚩惑。
美人竭肝膽，思照冰玉色。
自非磨瑩工，日日空嘆息。

古宅集祆鳥，羣號枯樹枝。
黃昏窺人室，鬼物相與期。
居人不安寢，搏擊思此時。
豈無鷹與鸇，飽肉不肯飛。
既乖逐鳥節，空養凌雲姿。
孤負肉食恩，何異城上鴟。

春羅雙鴛鴦，出自寒夜女。
心精煙霧色，指歷千萬緒。
長安貴豪家，妖豔不可數。
裁此百日功，唯將一朝舞。
舞罷復裁新，豈思勞者苦。

同聲自相應，體質不必齊。
誰知賈人鐸，能使大樂諧。
鏗鏘發宮徵，和樂變其哀。
人神既昭享，鳳鳥亦下來。
豈非至賤物，一奏升天階。
物情茍有合，莫問玉與泥。

碌碌荊山璞，卞和獻君門。
荊璞非有求，和氏非有恩。
所獻知國寶，至公不待言。
是非吾欲默，此道今豈存。

攜酒花林下，前有千載墳。
於時不共酌，奈此泉下人。
始自翫芳物，行當念徂春。
聊舒遠世蹤，坐望還山雲。
且遂一歡笑，焉知賤與貧。

玉宇含清露，香籠散輕煙。
應當結沈抱，難從茲夕眠。

夕漏起遙恨，蟲響亂秋陰。
反覆相思字，中有故人心。

霜露悴百草，時菊獨妍華。
物性有如此，寒暑其奈何。
掇英泛濁醪，日入會田家。
盡醉茅簷下，一生豈在多。

梁王昔愛才，千古化不泯。
至今蓬池上，遠集八方賓。
車馬平明合，城郭滿埃塵。
逢君一相許，豈要平生親。
入仕三十載，如何獨未伸。
英聲久籍籍，臺閣多故人。
置酒發清彈，相與樂佳辰。
孤亭得長望，白日下廣津。
富貴良可取，朅來西入秦。
秋風旦夕起，安得客梁陳。

與君十五侍皇闈，曉拂爐煙上赤墀。
花開漢苑經過處，雪下驪山沐浴時。
近臣零落今猶在，仙駕飄颻不可期。
此日相逢思舊日，一杯成喜亦成悲。

江漢曾爲客，相逢每醉還。
浮雲一別後，流水十年間。
歡笑情如舊，蕭疎鬢已斑。
何因北歸去，淮上對秋山。

楚塞故人稀，相逢本不期。
猶存袖裏字，忽怪鬢中絲。
客舍盈樽酒，江行滿篋詩。
更能連騎出，還似洛橋時。

高賢侍天陛，跡顯心獨幽。
朱軒騖關右，池館在東周。
繚繞接都城，氤氳望嵩丘。
羣公盡詞客，方駕永日遊。
朝旦氣候佳，逍遙寫煩憂。
綠林藹已布，華沼澹不流。
沒露摘幽草，涉煙翫輕舟。
圓荷既出水，廣廈可淹留。
放神遺所拘，觥罰屢見酬。
樂燕良未極，安知有沈浮。
醉罷各雲散，何當復相求。

空齋無一事，岸幘故人期。
暫輟觀書夜，還題翫月詩。
遠鐘高枕後，清露捲簾時。
暗覺新秋近，殘河欲曙遲。

對此嘉樹林，獨有戚戚顏。
抱瘵知曠職，淹旬非樂閑。
釋子來問訊，詩人亦扣關。
道同意暫遣，客散疾徐還。
園徑自幽靜，玄蟬噪其間。
高牕瞰遠郊，暮色起秋山。
英曹幸休暇，悢悢心所攀。

素友俱薄世，屢招清景賞。
鳴鐘悟音聞，宿昔心已往。
重門相洞達，高宇亦遐朗。
嵐嶺曉城分，清陰夏條長。
氳氛芳臺馥，蕭散竹池廣。
平荷隨波泛，廻飆激林響。
蔬食遵道侶，泊懷遺滯想。
何彼塵昏人，區區在天壤。

塵襟一瀟灑，清夜得禪公。
遠自鶴林寺，了知人世空。
驚禽翻暗葉，流水注幽叢。
多謝非玄度，聊將詩興同。

閑門蔭堤柳，秋渠含夕清。
微風送荷氣，坐客散塵纓。
守默共無恡，抱沖俱寡營。
良時頗高會，琴酌共開情。

遽看蓂葉盡，坐闕芳年賞。
賴此林下期，清風滌煩想。
始萌動新煦，佳禽發幽響。
嵐嶺對高齋，春流灌蔬壤。
罇酒遺形跡，道言屢開獎。
幸蒙終夕懽，聊用稅歸鞅。

杲杲朝陽時，悠悠清陂望。
嘉樹始氤氳，春遊方浩蕩。
況逢文翰侶，愛此孤舟漾。
綠野際遙波，橫雲分疊嶂。
公堂日爲倦，幽襟自茲曠。
有酒今滿盈，願君盡弘量。

濟濟衆君子，高宴及時光。
羣山靄遐矚，綠野布熙陽。
列坐遵曲岸，披襟襲蘭芳。
野庖薦嘉魚，激澗泛羽觴。
衆鳥鳴茂林，綠草延高岡。
盛時易徂謝，浩思坐飄颺。
眷言同心友，茲遊安可忘。

始見斗柄廻，復茲霜月霽。
河漢上縱橫，春城夜迢遞。
賓筵接時彥，樂燕凌芳歲。
稍愛清觴滿，仰歎高文麗。
欲去返郊扉，端爲一歡滯。

日暮遊清池，疎林羅高天。
餘綠飄霜露，夕氣變風煙。
水門架危閣，竹亭列廣筵。
一展私姻禮，屢歎芳樽前。
感往在茲會，傷離屬頽年。
明晨復雲去，且願此流連。

衆樂雜軍鞞，高樓邀上客。
思逐花光亂，賞餘山景夕。
爲郡訪彫瘵，守程難損益。
聊假一杯歡，暫忘終日迫。

端居倦時燠，輕舟泛廻塘。
微風飄襟散，橫吹繞林長。
雲澹水容夕，雨微荷氣涼。
一寫悁勤意，寧用訴華觴。

兵衛森畫戟，燕寢凝清香。
海上風雨至，逍遙池閣涼。
煩疴近消散，嘉賓復滿堂。
自慙居處崇，未覩斯民康。
理會是非遣，性達形跡忘。
鮮肥屬時禁，蔬果幸見嘗。
俯飲一杯酒，仰聆金玉章。
神歡體自輕，意欲凌風翔。
吳中盛文史，羣彥今汪洋。
方知大藩地，豈曰財賦疆。

滄海已雲晏，皇恩猶念勤。
式燕徧恆秩，柔遠及斯人。
茲邦實大藩，伐鼓軍樂陳。
是時冬服成，戎士氣益振。
虎竹謬朝寄，英賢降上賓。
旋罄周旋禮，媿無海陸珍。
庭中九劍闌，堂上歌吹新。
光景不知晚，觥酌豈言頻。
單醪昔所感，大醵況同忻。
顧謂軍中士，仰答何由申。

煙華方散薄，蕙氣猶含露。
澹景發清琴，幽期默玄悟。
流連白雪意，斷續廻風度。
掩抑雖已終，忡忡在幽素。

鬢眉雪色猶嗜酒，言辭淳樸古人風。
鄉村年少生離亂，見話先朝如夢中。

