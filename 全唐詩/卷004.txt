

朕在位僅將十載，實賴忠賢左右，克致小康，是以擇三令節，錫茲宴賞，俾大夫卿士，得同歡洽也。夫共其戚者同其休，在其初者貴其終。咨爾羣僚，順朕不暇，樂而能節，職思其憂，咸若時則，庶乎理矣。因重陽之會，聊示所懷。
招提邇皇邑 複道連重城
法筵會早秋 駕言訪禪扃
嘗聞大仙教 清淨宗無生
七物匪吾寶 萬行先求成
名相既雙寂 繁華奚所榮
金風扇微涼 遠煙凝翠晶
松院靜苔色 竹房深磬聲
境幽真慮恬 道勝外物輕
意適本非說 含毫空復情 

禁苑秋來爽氣多，昆明風動起滄波。
中流簫鼓誠堪賞，詎假橫汾發櫂歌。

風雲喜際會，雷雨遂流滋。 
薦幣虛陳禮，動天實精思。 
漸侵九夏節，復在三春時。 
霢霂垂朱闕，飄颻入綠墀。 
郊坰既霑足，黍稷有豐期。 
百辟同康樂，萬方佇雍熙。
輦路生春草，上林花發時。
憑高何限意，無復侍臣知 。



