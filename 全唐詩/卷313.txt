
　　卷313_1 《奉和聖制三日書懷因以示百寮》崔元翰 
　　佳節上元巳，芳時屬暮春。流觴想蘭亭，捧劍傳金人。 
　　風輕水初綠，日遲花更新。天文信昭回，皇道頗敷陳。 
　　恭己每從儉，清心常保真。戒茲游衍樂，書以示群臣。 
　　卷313_2 《奉和聖制重陽旦日百寮曲江宴示懷》崔元翰 
　　偶聖睹昌期，受恩慚弱質。幸逢良宴會，況是清秋日。 
　　遠岫對壺觴，澄瀾映簪紱。炮羔備豐膳，集鳳調鳴律。 
　　薄劣廁英豪，歡娛忘衰疾。平皋行雁下，曲渚雙鳧出。 
　　沙岸菊開花，霜枝果垂實。天文見成象，帝念資勤恤。 
　　探道得玄珠，齋心居特室。豈如橫汾唱，其事徒驕逸。 
　　卷313_3 《奉和聖制中元日題奉敬寺》崔元翰 
　　妙道非本說，殊途成異名。聖人得其要，俱以化群生。 
　　鳳吹從上苑，龍宮連外城。花鬘列後殿，雲車駐前庭。 
　　松竹含新秋，軒窗有餘清。緬懷崆峒事，須繼簫管聲。 
　　離相境都寂，忘言理更精。域中信稱大，天下乃為輕。 
　　屈己由濟物，堯心豈所榮。 
　　卷313_4 《奉和登玄武樓觀射即事書懷賜孟涉應制》崔元翰 
　　甯歲常有備，殊方靡不賓。禁營列武衛，帝座彰威神。 
　　講事一臨幸，加恩遍撫巡。城高鳳樓聳，場迥獸侯新。 
　　飲羽連百中，控弦逾六鈞。揀材盡爪士，受任皆信臣。 
　　光賞文藻麗，便繁心膂親。複如觀太清，昭爛垂芳辰。 
　　卷313_5 《清明節郭侍禦偶與李侍禦孔校書王秀才…呈馬十八郎丞公》崔元翰 
　　山色入層城，鐘聲臨複岫。乘閑息邊事，探異憐春候。 
　　曲閣下重階，迴廊遙對溜.石間花遍落，草上雲時覆。 
　　鑽火見樵人，飲泉逢野獸。道情親法侶，時望登朝右。 
　　執憲糾奸邪，刊書正訛謬。茂才當時選，公子生人秀。 
　　贈答繼篇章，歡娛重朋舊。垂簾獨衰疾，擊缶酬金奏。 
　　卷313_6 《雜言奉和聖制至承光院見自生藤感其得地因以成詠應制》崔元翰 
　　新藤正可玩，得地又蓬時。羅生密葉交綠蔓， 
　　欲布清陰垂紫蕤。已帶朝光暖，猶含輕露滋。 
　　遙依千華殿，稍上萬年枝。餘芳連桂樹，積潤傍蓮池。 
　　豈如幽谷無人見，空覆荒榛雜兔絲。聖心對此應有感， 
　　隱跡如斯誰複知。懷賢勞永歎，比物賦新詩。 
　　聘丘園，訪茅茨，為謝中林士，王道本無私。 
　　卷313_7 《雨中對後簷叢竹》崔元翰 
　　含風搖硯水，帶雨拂牆衣。乍似秋江上，漁家半掩扉。 
　　卷313_8 《賦得沈珠於泉》獨孤良器 
　　皎潔沈泉水，熒煌照乘珠。沈非將寶契，還與不貪符。 
　　風折璿成浪，空涵影似浮。深看星併入，靜向月同無。 
　　光價憐時重，亡情通道樞。不應無脛至，自為暗投殊。 
　　卷313_9 《雪席口占》高崇文 
　　崇文宗武不崇文，提戈出塞號將軍。 
　　那個髇兒射雁落，白毛空裏亂紛紛。 
　　卷313_10 《行縣至浮查山寺》羅珦 
　　三十年前此布衣，鹿鳴西上虎符歸。行時賓從過前寺， 
　　到處松杉長舊圍。野老競遮官道拜，沙鷗遙避隼旟飛。 
　　春風一宿琉璃地，自有泉聲愜素機。 
　　卷313_11 《賦四相詩。中書令漢陽王張柬之》皇甫澈 
　　周曆革元命，天步值艱阻。烈烈張漢陽，左袒清諸武。 
　　休明神器正，文物舊儀睹。南向翊大君，西宮朝聖母。 
　　茂勳鏤鐘鼎，鴻勞食茅土。至今稱五王，卓立邁萬古。 
　　卷313_12 《賦四相詩。中書令鐘紹京》皇甫澈 
　　景龍仙駕遠，中禁奸釁結。謀猷葉聖朝，披鱗奮英節。 
　　青宮閶闔啟，滌穢氛沴滅。紫氣重昭回，皇天新日月。 
　　從容廟堂上，肅穆人神悅。唐元佐命功，輝煥何烈烈。 
　　卷313_13 《賦四相詩。禮部尚書門下侍郎平章事李峴》皇甫澈 
　　時來遇明聖，道濟甯邦國。猗歟瑚璉器，竭我股肱力。 
　　進賢黜不肖，錯枉舉諸直。宦官既卻坐，權奸亦移職。 
　　載踐每若驚，三已無慍色。昭昭垂憲章，來世實作則。 
　　卷313_14 《賦四相詩。門下侍郎平章事王縉》皇甫澈 
　　舟楫濟巨川，山河資秀氣。服膺究儒業，屈指取高位。 
　　北征戮驕悍，東守輯攜貳。論道致巍巍，持衡無事事。 
　　知己不易遇，宰相固有器。瞻事華壁中，來者誰其嗣。 
　　卷313_15 《上巳泛舟得遲字》張登 
　　令節推元巳，天涯喜有期。初筵臨泛地，舊俗祓禳時。 
　　枉渚潮新上，殘春日正遲。竹枝游女曲，桃葉渡江詞。 
　　風鷁今方退，沙鷗亦未疑。且同山簡醉，倒載莫褰帷。 
　　卷313_16 《送王主簿游南海》張登 
　　平生推久要，留滯共三年。明日東南路，窮荒霧露天。 
　　曠懷常寄酒，素業不言錢。道在貧非病，時來醜亦妍。 
　　過山乘蠟屐，涉海附樓船。行矣無為恨，宗門有大賢。 
　　卷313_17 《重陽宴集同用寒字》張登 
　　錫宴逢佳節，窮荒亦共歡。恩深百日澤，雨借九秋寒。 
　　望氣人謠洽，臨風客以難。座移山色在，杯盡菊香殘。 
　　欲識投醪遍，應從落帽看。還宵須命燭，舉首謝三官。 
　　卷313_18 《仲秋夜郡內西亭對月》張登 
　　天高月滿影悠悠，一夜炎荒並覺秋。氣與露清凝眾草， 
　　色如霜白怯輕裘。高臨華宇還知隙，靜映長江不共流。 
　　□直西傾河漢曙，遺風猶想武昌樓。 
　　卷313_19 《冬至夜郡齋宴別前華陰盧主簿》張登 
　　虎宿方冬至，雞人積夜籌。相逢一尊酒，共結兩鄉愁。 
　　王儉花為府，盧諶幄內璆.明朝更臨水，悵望嶺南流。 
　　卷313_20 《小雪日戲題絕句》張登 
　　甲子徒推小雪天，刺梧猶綠槿花然。 
　　融和長養無時歇，卻是炎洲雨露偏。 
　　卷313_21 《招客游寺》張登 
　　江城吏散卷春陰，山寺鳴鐘隔雨深。 
　　招取遺民赴僧社，竹堂分坐靜看心。 
　　卷313_22 《句》張登 
　　孤高齊帝石，蕭灑晉亭峰。（見《漳州名勝志》）。 
　　境曠窮山外，城標漲海頭。 
　　卷313_23 《陪韓退之、竇貽、周同尋劉尊師不遇，得師字》韋執中 
　　早尚逍遙境，常懷汗漫期。星郎同訪道，羽客杳何之。 
　　物外求仙侶，人間失我師。不知柯爛者，何處看圍棋。 
　　卷313_24 《尋人偶題》邵真 
　　日昃不復午，落花難歸樹。人生能幾何，莫厭相逢遇。 
　　卷313_25 《牆陰殘雪》何頻瑜 
　　積雪還因地，牆陰久尚殘。影添斜月白，光借夕陽寒。 
　　皎潔開簾近，清熒步履看。狀花飛著樹，如玉不成盤。 
　　冰薄方寧及，霜濃比亦難。誰憐高臥處，歲暮歎袁安。 
　　卷313_26 《題度支雜事典庭中柏樹》駱浚 
　　幹聳一條青玉直，葉鋪千疊綠雲低。 
　　爭如燕雀偏巢此，卻是鴛鴦不得棲。 
　　卷313_27 《梢雲（一作曹松）》羅讓 
　　殊質資靈貺，淩空發瑞雲。梢梢含樹彩，鬱鬱動霞文。 
　　不比因風起，全非觸石分。葉光閑泛灩，枝杪靜氛氳。 
　　隱見心無宰，裴回慶自君。翻飛如可托，長願在橫汾。 
　　卷313_28 《閏月定四時》羅讓 
　　月閏隨寒暑，疇人定職司。餘分將考日，積算自成時。 
　　律候行宜表，陰陽運不欺。氣熏灰管驗，數扐卦辭推。 
　　六律文明序，三年理暗移。當知歲功立，唯是奉無私。
