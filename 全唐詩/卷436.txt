
憶在貞元歲，初登典校司。
身名同日授，心事一言知。
肺腑都無隔，形骸兩不羈。
疏狂屬年少，閒散為官卑。
分定金蘭契，言通藥石規。
交賢方汲汲，友直每偲偲。
有月多同賞，無杯不共持。
秋風拂琴匣，夜雪卷書帷。
高上慈恩塔，幽尋皇子陂。
唐昌玉蕊會，崇敬牡丹期。
笑勸迂辛酒，閑吟短李詩。
儒風愛敦質，佛理賞玄師。
度日曾無悶，通宵靡不為。
雙聲聯律句，八面對宮棋。
往往遊三省，騰騰出九逵。
寒銷直城路，春到曲江池。
樹暖枝條弱，山晴彩翠奇。
峰攢石綠點，柳宛麴塵絲。
岸草煙鋪地，園花雪壓枝。
早光紅照耀，新溜碧逶迤。
幄幕侵堤布，盤筵占地施。
徵伶皆絕藝，選伎悉名姬。
粉黛凝春態，金鈿耀水嬉。
風流誇墮髻，時世鬥啼眉。
密坐隨歡促，華尊逐勝移。
香飄歌袂動，翠落舞釵遺。
籌插紅螺碗，觥飛白玉卮。
打嫌調笑易，飲訝卷波遲。
殘席喧嘩散，歸鞍酩酊騎。
酡顏烏帽側，醉袖玉鞭垂。
紫陌傳鐘鼓，紅塵塞路岐。
幾時曾暫別，何處不相隨。
荏苒星霜換，回環節候催。
兩衙多請告，三考欲成資。
運啟千年聖，天成萬物宜。
皆當少壯日，同惜盛明時。
光景嗟虛擲，雲霄竊暗窺。
攻文朝矻矻，講學夜孜孜。
策目穿如劄，鋒毫銳若錐。
繁張獲鳥網，堅守釣魚坻。
並受夔龍薦，齊陳晁董詞。
萬言經濟略，三策太平基。
中第爭無敵，專場戰不疲。
輔車排勝陣，掎角搴降旗。
雙闕紛容衛，千僚儼等衰。
恩隨紫泥降，名向白麻披。
既在高科選，還從好爵縻。
東垣君諫諍，西邑我驅馳。
再喜登烏府，多慚侍赤墀。
官班分內外，遊處遂參差。
每列鵷鸞序，偏瞻獬豸姿。
簡威霜凜冽，衣彩繡葳蕤。
正色摧強禦，剛腸嫉喔咿。
常憎持祿位，不擬保妻兒。
養勇期除惡，輸忠在滅私。
下韝驚燕雀，當道懾狐狸。
南國人無怨，東台吏不欺。
理冤多定國，切諫甚辛毗。
造次行於是，平生志在茲。
道將心共直，言與行兼危。
水暗波翻覆，山藏路險巇。
未為明主識，已被幸臣疑。
木秀遭風折，蘭芳遇霰萎。
千鈞勢易壓，一柱力難支。
騰口因成痏，吹毛遂得疵。
憂來吟貝錦，謫去詠江蘺。
邂逅塵中遇，殷勤馬上辭。
賈生離魏闕，王粲向荊夷。
水過清源寺，山經綺季祠。
心搖漢皋佩，淚墮峴亭碑。
驛路緣雲際，城樓枕水湄。
思鄉多繞澤，望闕獨登陴。
林晚青蕭索，江平綠渺彌。
野秋鳴蟋蟀，沙冷聚鸕鷀。
官舍黃茅屋，人家苦竹籬。
白醪充夜酌，紅粟備晨炊。
寡鶴摧風翮，鰥魚失水鬐。
暗雛啼渴旦，涼葉墜相思。
一點寒燈滅，三聲曉角吹。
藍衫經雨故，驄馬臥霜羸。
念涸誰濡沫，嫌醒自歠醨。
耳垂無伯樂，舌在有張儀。
負氣沖星劍，傾心向日葵。
金言自銷鑠，玉性肯磷緇。
伸屈須看蠖，窮通莫問龜。
定知身是患，應用道為醫。
想子今如彼，嗟予獨在斯。
無憀當歲杪，有夢到天涯。
坐阻連襟帶，行乖接履綦。
潤銷衣上霧，香散室中芝。
念遠緣遷貶，驚時為別離。
素書三往復，明月七盈虧。
舊里非難到，餘歡不可追。
樹依興善老，草傍靜安衰。
前事思如昨，中懷寫向誰。
北村尋古柏，南宅訪辛夷。
此日空搔首，何人共解頤。
病多知夜永，年長覺秋悲。
不飲長如醉，加餐亦似饑。
狂吟一千字，因使寄微之。
勤苦成名後，優遊得意間。
玉憐同匠琢，桂恨來年攀。
山靜豹難隱，穀幽鶯暫還。
微吟詩引步，淺酌酒開顏。
門迥暮臨水，窗深朝對山。
雲衢日相待，莫誤許身閑。
寵新卿典禮，會盛客徵文。
不失遷鶯侶，因成賀燕群。
池台晴間雪，冠蓋暮和雲。
共仰曾攀處，年深桂尚熏。
盛時陪上第，暇日會群賢。
桂折因同樹，鶯遷各異年。
賓階紛組佩，妓席儼花鈿。
促膝齊榮賤，差肩次後先。
助歌林下水，銷酒雪中天。
他日升沉者，無忘共此筵。
元聖生乘運，忠賢出應期。
還將稽古力，助立太平基。
土控吳兼越，州連歙與池。
山河地襟帶，軍鎮國藩維。
廉察安江甸，澄清肅海夷。
股肱分外守，耳目付中司。
楚老歌來暮，秦人詠去思。
望如時雨至，福是歲星移。
政靜民無訟，刑行吏不欺。
撝謙驚主寵，陰德畏人知。
白玉慚溫色，朱繩讓直辭。
行為時領袖，言作世蓍龜。
盛幕招賢士，連營訓銳師。
光華下鵷鷺，氣色動熊羆。
出入麾幢引，登臨劍戟隨。
好風迎解榻，美景待搴帷。
晴野霞飛綺，春郊柳宛絲。
城烏驚畫角，江雁避紅旗。
藉草朱輪駐，攀花紫綬垂。
山宜謝公屐，洲稱柳家詩。
酒氣和芳杜，弦聲亂子規。
分球齊馬首，列舞匝蛾眉。
醉惜年光晚，歡憐日影遲。
回塘排玉棹，歸路擁金羈。
自顧龍鍾者，嘗蒙噢咻之。
仰山塵不讓，涉海水難為。
身忝鄉人薦，名因國士推。
提攜增善價，拂拭長妍姿。
射策端心術，遷喬整羽儀。
幸穿楊遠葉，謬折桂高枝。
佩德潛書帶，銘仁暗勒肌。
飭躬趨館舍，拜手挹階墀。
霄漢程雖在，風塵跡尚卑。
敝衣羞布素，敗屋厭茅茨。
養乏晨昏膳，居無伏臘資。
盛時貧可恥，壯歲病堪嗤。
擢第名方立，耽書力未疲。
磨鉛重剸割，策蹇再賓士。
相馬須憐瘦，呼鷹正及饑。
扶搖重即事，會有答恩時。
巨鎮為邦屏，全材作國楨。
韜鈐漢上將，文墨魯諸生。
豹虎關西卒，金湯渭北城。
寵深初受棨，威重正揚兵。
陣占山河布，軍諳水草行。
夏苗侵虎落，宵遁失蕃營。
雲隊攢戈戟，風行卷旆旌。
堠空烽火滅，氣勝鼓鼙鳴。
胡馬辭南牧，周師罷北征。
回頭問天下，何處有欃槍。
甲第何年置，朱門此地開。
山當賓閣出，溪繞妓堂回。
覆井桐新長，陰窗竹舊栽。
池荒紅菡萏，砌老綠莓苔。
捐館梁王去，思人楚客來。
西園飛蓋處，依舊月裴回。
岐路南將北，離憂弟與兄。
關河千里別，風雪一身行。
夕宿勞鄉夢，晨裝慘旅情。
家貧憂後事，日短念前程。
煙雁翻寒渚，霜烏聚古城。
誰憐陟岡者，西楚望南荊。
去歲歡遊何處去，曲江西岸杏園東。
花下忘歸因美景，尊前勸酒是春風。
各從微宦風塵裏，共度流年離別中。
今日相逢愁又喜，八人分散兩人同。
遙夜涼風楚客悲，清砧繁漏月高時。
秋霜似鬢年空長，春草如袍位尚卑。
詞賦擅名來已久，煙霄得路去何遲。
漢庭卿相皆知己，不薦揚雄欲薦誰。
惆悵時節晚，兩情千里同。
離憂不散處，庭樹正秋風。
燕影動歸翼，蕙香銷故叢。
佳期與芳歲，牢落兩成空。
帝子吹簫逐鳳皇，空留仙洞號華陽。
落花何處堪惆悵，頭白宮人埽影堂。
不堪紅葉青苔地，又是涼風暮雨天。
莫怪獨吟秋思苦，比君校近二毛年。
寵辱憂歡不到情，任他朝市自營營。
獨尋秋景城東去，白鹿原頭信馬行。
麗句勞相贈，佳期恨有違。
早知留酒待，悔不趁花歸。
春盡綠醅老，雨多紅萼稀。
今朝如一醉，猶得及芳菲。
華陽觀裏仙桃發，把酒看花心自知。
爭忍開時不同醉，明朝後日即空枝。
莫悲金穀園中月，莫歎天津橋上春。
若學多情尋往事，人間何處不傷神。
昨日詔書下，求賢訪陸沉。
無論能與否，皆起徇名心。
君獨南遊去，雲山蜀路深。
忽憶前年科第後，此時雞鶴暫同群。
秋風惆悵須吹散，雞在中庭鶴在雲。
人道秋中明月好，欲邀同賞意如何。
華陽洞裏秋壇上，今夜清光此處多。
春來無伴閒遊少，行樂三分減二分。
何況今朝杏園裏，閒人逢盡不逢君。
不見劉君來近遠，門前兩度滿枝花。
朝來惆悵宣平過，柳巷當頭第一家。
村南無限桃花發，唯我多情獨自來。
日暮風吹紅滿地，無人解惜為誰開。
慈恩春色今朝盡，
盡日裴回倚寺門。
惆悵春歸留不得，
紫藤花下漸黃昏。
香勝燒蘭紅勝霞，城中最數令公家。
人人散後君須看，歸到江南無此花。
性情懶慢好相親，門巷蕭條稱作鄰。
背燭共憐深夜月，蹋花同惜少年春。
杏壇住僻雖宜病，芸閣官微不救貧。
文行如君尚憔悴，不知霄漢待何人。
青門走馬趁心期，惆悵歸來已校遲。
應過唐昌玉蕊後，猶當崇敬牡丹時。
暫游還憶崔先輩，欲醉先邀李拾遺。
尚殘半月芸香俸，不作歸糧作酒貲。
一爲趨走吏，塵土不開顏。
孤負平生眼，今朝始見山。
紫閣峰西清渭東，野煙深處夕陽中。
風荷老葉蕭條綠，水蓼殘花寂寞紅。
我厭宦遊君失意，可憐秋思兩心同。
百年愁裏過，萬感醉中來。
惆悵城西別，愁眉兩不開。
移根易地莫憔悴，野外庭前一種春。
少府無妻春寂寞，花開將爾當夫人。
自憐幽會心期阻，復愧嘉招書信頻。
王事牽身去不得，滿山松雪屬他人。
百歲幾回同酩酊，一年今日最芳菲。
願將花贈天臺女，留取劉郎到夜歸。
楊氏弟兄俱醉臥，披衣獨起下高齋。
夜深不語中庭立，月照藤花影上階。
春初攜手春深散，無日花間不醉狂。
別後何人堪共醉，猶殘十日好風光。
金光門外昆明路，半醉騰騰信馬迴。
數日非關王事繫，牡丹花盡始歸來。
亂峰深處雲居路，共蹋花行獨惜春。
勝地本來無定主，大都山屬愛山人。
霄漢風塵俱是繫，薔薇花委故山深。
憐君獨向澗中立，一把紅芳三處心。
今年到時夏雲白，去年來時秋樹紅。
兩度見山心有愧，皆因王事到山中。
文略也從牽吏役，質夫何故戀囂塵。
始知解愛山中宿，千萬人中無一人。
莫羨蓬萊鸞鶴侶，道成羽翼自生身。
君看名在丹台者，儘是人間修道人。
雪盡終南又欲春，遙憐翠色對紅塵。
千車萬馬九衢上，回首看山無一人。
芳意將闌風又吹，白雲離葉雪辭枝。
集賢讎校無閑日，落盡瑤花君不知。
未將時會合，且與俗浮沉。
鴻養青冥翮，蛟潛雲雨心。
煙郊春別遠，風磧暮程深。
墨客投何處，并州舊翰林。
白社羈遊伴，青門遠別離。
浮名相引住，歸路不同歸。
得道即無著，隨緣西復東。
貌依年臘老，心到夜禪空。
山宿馴溪虎，江行濾水蟲。
悠悠塵客思，春滿碧雲中。
晚景函關路，涼風社日天。
青岩新有燕，紅樹欲無蟬。
愁立驛樓上，厭行官堠前。
蕭條秋興苦，漸近二毛年。
欲入中門淚滿巾，庭花無主兩迴春。
軒窗簾幕皆依舊，只是堂前欠一人。
九月徐州新戰後，悲風殺氣滿山河。
唯有流溝山下寺，門前依舊白雲多。
多病多愁心自知，行年未老髮先衰。
隨梳落去何須惜，不落終須變作絲。
成名共記甲科上，署吏同登芸閣間。
唯是塵心殊道性，秋蓬常轉水長閑。
家寄關西住，身為河北遊。
蕭條歲除夜，旅泊在洺州。
邯鄲驛裏逢冬至，抱膝燈前影伴身。
想得家中夜深坐，還應說著遠行人。
豔質無由見，寒衾不可親。
何堪最長夜，俱作獨眠人。
黃金不惜買蛾眉，揀得如花三四枝。
歌舞教成心力盡，一朝身去不相隨。
暗將心地出人間，五六年來人怪閑。
自嫌戀著未全盡，猶愛雲泉多在山。
袖裏新詩十首餘，吟看句句是瓊琚。
如何持此將干謁，不及公卿一字書。
風竹松煙晝掩關，意中長似在深山。
無人不怪長安住，何獨朝朝暮暮間。
散職無羈束，羸驂少送迎。
朝從直城出，春傍曲江行。
風起池東暖，雲開山北晴。
冰銷泉脈動，雪盡草芽生。
露杏紅初坼，煙楊綠未成。
影遲新度雁，聲澀欲啼鶯。
閑地心俱靜，韶光眼共明。
酒狂憐性逸，藥效喜身輕。
慵慢疏人事，幽棲逐野情。
回看芸閣笑，不似有浮名。
厭從薄宦校青簡，悔別故山思白雲。
猶喜蘭台非傲吏，歸時應免動移文。
清風吹枕席，白露濕衣裳。
好是相親夜，漏遲天氣涼。
花落鳥嚶嚶，南歸稱野情。
月宜秦嶺宿，春好蜀江行。
鄉路通雲棧，郊扉近錦城。
烏台陟岡送，人羨別時榮。
故園望斷欲何如，楚水吳山萬里餘。
今日因君訪兄弟，數行鄉淚一封書。
離離原上草，一歲一枯榮。
野火燒不盡，春風吹又生。
遠芳侵古道，晴翠接荒城。
又送王孫去，萋萋滿別情。
逝者絕影響，空庭朝復昏。
家人哀臨畢，夜鎖壽堂門。
無妻無子何人葬，空見銘旌向月翻。
這是一個消歧義頁——使用相同或相近標題，而主題不同的條目列表。如果您是通過某個內部鏈接轉到本頁，希望您能協助將該內部鏈接指向正確的主條目。
全唐詩/卷436可以指：
扁舟泊雲島，倚棹念鄉國。
四望不見人，煙江澹秋色。
客心貧易動，日入愁未息。
不與人境接，寺門開向山。
暮鐘寒鳥聚，秋雨病僧閑。
月隱雲樹外，螢飛廊宇間。
幸投花界宿，暫得靜心顏。
喧喧車騎帝王州，羈病無心逐勝遊。
明月春風三五夜，萬人行樂一人愁。
原上新墳委一身，城中舊宅有何人。
妓堂賓閣無歸日，野草山花又欲春。
門客空將感恩淚，白楊風裏一沾巾。
病逢佳節長歎息，春雨濛濛榆柳色。
羸坐全非舊日容，扶行半是他人力。
喧喧里巷蹋青歸，笑閉柴門度寒食。
江海漂漂共旅遊，一尊相勸散窮愁。
夜深醒後愁還在，雨滴梧桐山館秋。
滿眼雲水色，月明樓上人。
旅愁春入越，鄉夢夜歸秦。
道路通荒服，田園隔虜塵。
悠悠滄海畔，十載避黃巾。
感時思弟妹，不寐百憂生。
萬里經年別，孤燈此夜情。
病容非舊日，歸思逼新正。
早晚重歡會，羇離各長成。
風香露重梨花溼，草舍無燈愁未入。 
南鄰北里歌吹時，獨倚柴門月中立。
今日階前紅芍藥，幾花欲老幾花新。
開時不解比色相，落後始知如幻身。
空門此去幾多地，欲把殘花問上人。
地僻門深少送迎，披衣閑坐養幽情。
秋庭不掃攜藤杖，閑蹋梧桐黃葉行。
郊居人事少，晝臥對林巒。
窮巷厭多雨，貧家愁早寒。
葛衣秋未換，書卷病仍看。
若問生涯計，前溪一釣竿。
半死梧桐老病身，重泉一念一傷神。
手攜稚子夜歸院，月冷空房不見人。
路旁寒食行人盡，獨佔春愁在路旁。
馬上垂鞭愁不語，風吹百草野田香。
煙葉蔥蘢蒼麈尾，霜皮剝落紫龍鱗。
欲知松老看塵壁，死卻題詩幾許人。
存亡感月一潸然，月色今宵似往年。
何處曾經同望月，櫻桃樹下後堂前。
人生何事心無定，宿昔如今意不同。
宿昔愁身不得老，如今恨作白頭翁。
時難年饑世業空，弟兄羈旅各西東。
田園寥落干戈後，骨肉流離道路中。
弔影分為千里雁，辭根散作九秋蓬。
共看明月應垂淚，一夜鄉心五處同。
軒車歌吹喧都邑，中有一人向隅立。
夜深明月捲簾愁，日暮青山望鄉泣。
風吹新綠草芽坼，雨灑輕黃柳條濕。
此生知負少年春，不展愁眉欲三十。
夜半衾裯冷，孤眠懶未能。
籠香銷盡火，巾淚滴成冰。
為惜影相伴，通宵不滅燈。
淚眼淩寒凍不流，每經高處即回頭。
遙知別後西樓上，應憑欄杆獨自愁。
十一月中長至夜，三千里外遠行人。
若為獨宿楊梅館，冷枕單床一病身。
悲君老別我霑巾，七十無家萬里身。 
愁見舟行風又起，白頭浪裡白頭人。
爐火欲銷燈欲盡，夜長相對百憂生。
他時諸處重相見，莫忘今宵燈下情。
守歲尊無酒，思鄉淚滿巾。
始知為客苦，不及在家貧。
畏老偏驚節，防愁預惡春。
故園今夜裏，應念未歸人。
自嗟名利客，擾擾在人間。
何事長淮水，東流亦不閑。
夜半樟亭驛，愁人起望鄉。
月明何所見，潮水白茫茫。
偶獻子虛登上第，卻吟招隱憶中林。
春蘿秋桂莫惆悵，縱有浮名不繫心。
不用裁為鳴鳳管，不須截作釣魚竿。
千花百草凋零後，留向紛紛雪裏看。
酒盞酌來須滿滿，花枝看即落紛紛。
莫言三十是年少，百歲三分已一分。
相思夕上松台立，蛩思蟬聲滿耳秋。
惆悵東亭風月好，主人今夜在鄜州。
二月村園暖，桑間戴勝飛。
農夫舂舊谷，蠶妾搗新衣。
牛馬因風遠，雞豚過社稀。
黃昏林下路，鼓笛賽神歸。
得道應無著，謀生亦不妨。
春泥秧稻暖，夜火焙茶香。
水巷風塵少，松齋日月長。
高閑真是貴，何處覓侯王。

