
天上中台正，人間一品高。
休明值堯舜，勳業過蕭曹。
始擅文三捷，終兼武六韜。
動人名赫赫，憂國意忉忉。
蕩蔡擒封豕，平齊斬巨鼇。
兩河收土宇，四海定波濤。
寵重移宮龠，恩新換閫旄。
保厘東宅靜，守護北門牢。
晉國封疆闊，并州士馬豪。
胡兵驚赤幟，邊雁避烏號。
令下流如水，仁沾澤似膏。
路喧歌五袴，軍醉感單醪。
將校森貔武，賓僚儼雋髦。
客無煩夜柝，吏不犯秋毫。
神在台駘助，魂亡獫狁逃。
德星銷彗孛，霖雨滅腥臊。
烽戍高臨代，關河遠控洮。
汾雲晴漠漠，朔吹冷颾颾。
豹尾交牙戟，虯須捧佩刀。
通天白犀帶，照地紫麟袍。
羌管吹楊柳，燕姬酌蒲萄。
銀含鑿落盞，金屑琵琶槽。
遙想從軍樂，應忘報國勞。
紫微留北闕，綠野寄東皋。
忽憶前時會，多慚下客叨。
清宵陪宴話，美景從遊遨。
花月還同賞，琴詩雅自操。
朱弦拂宮徵，洪筆振風騷。
近竹開方丈，依林架桔槔。
春池八九曲，畫舫兩三艘。
徑滑苔黏屐，潭深水沒篙。
綠絲縈岸柳，紅粉映樓桃。
為穆先陳醴，招劉共藉糟。
舞鬟金翡翠，歌頸玉蠐螬。
盛德終難過，明時豈易遭。
公雖慕張範，帝未舍伊皋。
眷戀心方結，踟躕首已搔。
鸞皇上寥廓，燕雀任蓬蒿。
欲獻文狂簡，徒煩思鬱陶。
可憐四百字，輕重抵鴻毛。
我是知君者，君今意若何。
窮通時不定，苦樂事相和。
東蜀歡殊渥，西江歎逝波。
只緣榮貴極，翻使感傷多。
行斷風驚雁，年侵日下坡。
片心休慘戚，雙鬢已蹉跎。
紫綬黃金印，青幢白玉珂。
老將榮補貼，愁用道銷磨。
外府饒杯酒，中堂有綺羅。
應須引滿飲，何不放狂歌。
錦水通巴峽，香山對洛河。
將軍馳鐵馬，少傅步銅駝。
深契憐松竹，高情憶薜蘿。
懸車年甚遠，未敢故相過。
性與時相遠，身將世兩忘。
寄名朝士籍，寓興少年場。
老豈無談笑，貧猶有酒漿。
隨時來伴侶，逐日用風光。
數數游何爽，些些病未妨。
天教榮啟樂，人恕接輿狂。
改業為逋客，移家住醉鄉。
不論招夢得，兼擬誘奇章。
要路風波險，權門市井忙。
世間無可戀，不是不思量。
今旦夫妻喜，他人豈得知。
自嗟生女晚，敢訝見孫遲。
物以稀為貴，情因老更慈。
新年逢吉日，滿月乞名時。
桂燎熏花果，蘭湯洗玉肌。
懷中有可抱，何必是男兒。
誰能嗟歎光陰暮，豈復憂愁活計貧。
忽忽不知頭上事，時時猶憶眼中人。
早為良友非交勢，晚接嘉姻不失親。
最喜兩家婚嫁畢，一時抽得尚平身。
病來知少客，誰可以為娛。
日晏開門未，秋寒有酒無。
自宜相慰問，何必待招呼。
小疾無妨飲，還須挈一壺。
鐘乳三千兩，金釵十二行。
妒他心似火，欺我鬢如霜。
慰老資歌笑，銷愁仰酒漿。
眼看狂不得，狂得且須狂。
狂夫與我兩相忘，故態些些亦不妨。
縱酒放歌聊自樂，接輿爭解教人狂。
緘題重疊語殷勤，存沒交親自此分。
前月使來猶理命，今朝詩到是遺文。
銀鉤見晚書無報，玉樹埋深哭不聞。
最感一行絕筆字，尚言千萬樂天君。
水南水北雪紛紛，雪裏歡游莫厭頻。
日日暗來唯老病，年年少去是交親。
碧氈帳暖梅花濕，紅燎爐香竹葉春。
今日鄒枚俱在洛，梁園置酒召何人。
看題錦繡報瓊瑰，俱是人天第一才。
好遣文星守躔次，亦須防有客星來。
祿俸優饒官不卑，就中閒適是分司。
風光暖助遊行處，雨雪寒供飲宴時。
肥馬輕裘還且有，粗歌薄酒亦相隨。
微躬所要今皆得，只是蹉跎得校遲。
何時得見十三弦，待取無雲有月天。
願得金波明似鏡，鏡中照出月中仙。
安石風流無奈何，欲將赤驥換青娥。
不辭便送東山去，臨老何人與唱歌。
暮齒忽將及，同心私自憐。
漸衰宜減食，已喜更加年。
紫綬行連袂，籃輿出比肩。
與君同甲子，歲酒合誰先。
正月晴和風氣新，紛紛已有醉遊人。
帝城花笑長齋客，三十年來負早春。
霜鬢莫欺今老矣，一杯莫笑便陶然。
陳郎中處為高戶，裴使君前作少年。
顧我獨狂多自哂，與君同病最相憐。
月終齋滿誰開素，須擬奇章置一筵。
南莊勝處心常憶，借問軒車早晚遊。
美景難忘竹廊下，好風爭奈柳橋頭。
冰消見水多於地，雪霽看山盡入樓。
若待春深始同賞，鶯殘花落卻堪愁。
漠漠復雰雰，東風散玉塵。
明催竹窗曉，寒退柳園春。
綠醞香堪憶，紅爐暖可親。
忍心三兩日，莫作破齋人。
謝家別墅最新奇，山展屏風花夾籬。
曉月漸沉橋腳底，晨光初照屋樑時。
台頭有酒鶯呼客，水面無塵風洗池。
除卻吟詩兩閑客，此中情狀更誰知。
可憐官職好文詞，五十專城未是遲。
曉日鏡前無白髮，春風門外有紅旗。
郡中何處堪攜酒，席上誰人解和詩。
唯共交親開口笑，知君不及洛陽時。
野鶴一辭籠，虛舟長任風。
送愁還鬧處，移老入閑中。
身更求何事，天將富此翁。
此翁何處當，酒庫不曾空。
不知楊六逢寒食，作底歡娛過此辰。
兜率寺高宜望月，嘉陵江近好遊春。
蠻旗似火行隨馬，蜀妓如花坐繞身。
不使黔婁夫婦看，誇張富貴向何人。
桂華詞意苦丁寧，唱到常娥醉便醒。
此是人間腸斷曲，莫教不得意人聽。
賓客懶逢迎，翛然池館清。
簷閒空燕語，林靜未蟬鳴。
葷血還休食，杯觴亦罷傾。
三春多放逸，五月暫修行。
香印朝煙細，紗燈夕焰明。
交遊諸長老，師事古先生。
禪後心彌寂，齋來體更輕。
不唯忘肉味，兼擬滅風情。
蒙以聲聞待，難將戲論爭。
虛空若有佛，靈運恐先成。
去歲暮春上巳，共泛洛水中流。
今歲暮春上巳，獨立香山下頭。
風光閑寂寂，旌旆遠悠悠。
丞相府歸晉國，太行山礙并州。
鵬背負天龜曳尾，雲泥不可得同遊。
舊有潢汙泊，今為白水塘。
笙歌聞四面，樓閣在中央。
春變煙波色，晴添樹木光。
龍泉信為美，莫忘午橋莊。
窗明簷薄透朝光，臥整巾簪起下床。 
背壁燈殘經宿焰，開箱衣帶隔年香。 
無情亦任他春去，不醉爭銷得晝長。 
一部清商一壺酒，與君明日暖新堂。
危亭絕頂四無鄰，見盡三千世界春。
但覺虛空無障礙，不知高下幾由旬。
回看官路三條線，卻望都城一片塵。
賓客暫遊無半日，王侯不到便終身。
始知天造空閒境，不為忙人富貴人。
錯落復崔嵬，蒼然玉一堆。
峰駢仙掌出，罅坼劒門開。
峭頂高危矣，盤根下壯哉。
精神欺竹樹，氣色壓亭臺。
隱起磷磷狀，凝成瑟瑟胚。
廉稜露鋒刃，清越扣瓊瑰。
岌嶪形將動，巍峩勢欲摧。
奇應潛鬼怪，靈合蓄雲雷。
黛潤霑新雨，斑明點古苔。
未曾棲鳥雀，不肯染塵埃。
尖削琅玕筍，窪剜瑪瑙罍。
海神移碣石，畫障簇天台。
在世爲尤物，如人負逸才。
渡江一葦載，入洛五丁推。
出處雖無意，升沈亦有媒〈媒爲李蘇州〉。
拔從水府底，置向相庭隈。
對稱吟詩句，看宜把酒杯。
終隨金礪用，不學玉山頹。
疎傅心偏愛，園公眼屢迴。
共嗟無此分，虛管太湖來〈居易與夢得俱典姑蘇，而不獲此石〉。
新晴夏景好，復此池邊地。
煙樹綠含滋，水風清有味。
便成林下隱，都忘門前事。
騎吏引歸軒，始知身富貴。
魚筍朝餐飽，蕉紗暑服輕。
欲為窗下寢，先傍水邊行。
晴引鶴雙舞，秋生蟬一聲。
無人解相訪，有酒共誰傾。
老更諳時事，閑多見物情。
只應劉與白，二叟自相迎。
下車書奏龔黃課，動筆詩傳鮑謝風。
江郡謳謠誇杜母，洛城歡會憶車公。
笛愁春盡梅花裏，簟冷秋生薤葉中。
不道蘄州歌酒少，使君難稱與誰同。
暮去朝來無歇期，炎涼闇向雨中移。 
夜長祗合愁人覺，秋冷先應瘦客知。
兩幅彩箋揮逸翰，一聲寒玉振清辭。 
無憂無病身榮貴，何故沈吟亦感時。
淒淒苦雨暗銅駝，嫋嫋涼風起漕河。
自夏及秋晴日少，從朝至暮悶時多。
鷺臨池立窺魚笱，隼傍林飛拂雀羅。
賴有杯中神聖物，百憂無奈十分何。
夜來秋雨後，秋氣颯然新。 
團扇先辭手，生衣不著身。 
更添砧引思，難與簟相親。 
此境誰偏覺，貧閒老瘦人。
吾衰寡情趣，君病懶經過。
其奈西樓上，新秋明月何。
庭蕪淒白露，池色澹金波。
況是初長夜，東城砧杵多。
賢愚共在浮生內，貴賤同趨群動間。
多見忙時已衰病，少聞健日肯休閒。
鷹饑受絏從難退，鶴老乘軒亦不還。
唯有風流謝安石，拂衣攜妓入東山。
年年衰老交遊少，處處蕭條書信稀。
唯有巢兄不相忘，春茶未斷寄秋衣。
老大多情足往還，招僧待客夜開關。
學調氣後衰中健，不用心來鬧處閑。
養病未能辭薄俸，忘名何必入深山。
與君別有相知分，同置身於木雁間。
一條邛杖懸龜榼，雙角吳童控馬銜。
晚入東城誰識我，短靴低帽白蕉衫。
少時猶不憂生計，老後誰能惜酒錢。
共把十千沽一斗，相看七十欠三年。
閑徵雅令窮經史，醉聽清吟勝管弦。
更待菊黃家醞熟，共君一醉一陶然。
玉管清弦聲旖旎，翠釵紅袖坐參差。
兩家合奏洞房夜，八月連陰秋雨時。
歌臉有情凝睇久，舞腰無力轉裙遲。
人間歡樂無過此，上界西方即不知。
華筵賀客日紛紛，劍外歡娛洛下聞。
朱紱寵光新照地，彤襜喜氣遠淩雲。
榮聯花萼詩難和，樂助塤篪酒易醺。
感羨料應知我意，今生此事不如君。
須白麵微紅，醺醺半醉中。
百年隨手過，萬事轉頭空。
臥疾瘦居士，行歌狂老翁。
仍聞好事者，將我畫屏風。
閒居靜侶偶相招，小飲初酣琴欲調。
我正風前弄秋思，君應天上聽雲韶。
時和始見陶鈞力，物遂方知盛聖朝。
雙鳳棲梧魚在藻，飛沈隨分各逍遙。
君方對酒綴詩章，我正持齋坐道場。
處處追遊雖不去，時時吟詠亦無妨。
霜蓬舊鬢三分白，露菊新花一半黃。
惆悵東籬不同醉，陶家明日是重陽。
東川已過二三春，南國須求一兩人。
富貴大都多老大，歡娛太半為親賓。
如愁翠黛應堪重，買笑黃金莫訴貧。
他日相逢一杯酒，尊前還要落梁塵。
無限少年非我伴，可憐清夜與誰同。
歡娛牢落中心少，親故凋零四面空。
紅葉樹飄風起後，白鬚人立月明中。
前頭更有蕭條物，老菊衰蘭三兩叢。
郡守輕詩客，鄉人薄釣翁。
解憐徐處士，唯有李郎中。
江南故吏別來久，今日池邊識我無。
不獨使君頭似雪，華亭鶴死白蓮枯。
豈獨愛民兼愛客，不唯能飲又能文。
白蘋洲上春傳語，柳使君輸楊使君。
洛城秋霽後，梵閣暮登時。
此日風煙好，今秋節候遲。
霞光紅泛豔，樹影碧參差。
莫慮言歸晚，牛家有宿期。
霽月光如練，盈庭復滿池。
秋深無熱後，夜淺未寒時。
露葉團荒菊，風枝落病梨。
相思懶相訪，應是各年衰。
醉伴騰騰白與劉，何朝何夕不同遊。
留連燈下明猶飲，斷送尊前倒即休。
催老莫嫌孫稚長，加年須喜鬢毛秋。
教他伯道爭存活，無子無孫亦白頭。
管妙弦清歌入雲，老人合眼醉醺醺。
誠知不及當年聽，猶覺聞時勝不聞。
小宅非全陋，中堂不甚卑。
聊堪會親族，足以貯妻兒。
暖帳迎冬設，溫爐向夜施。
裘新青兔褐，褥軟白猿皮。
似鹿眠深草，如雞宿穩枝。
逐身安枕席，隨事有屏帷。
病致衰殘早，貧營活計遲。
由來蠶老後，方是繭成時。
青氈帳暖喜微雪，紅地爐深宜早寒。
走筆小詩能和否，潑醅新酒試嘗看。
僧來乞食因留宿，客到開尊便共歡。
臨老交親零落盡，希君恕我取人寬。
每日河南府，依然似到家。
杯嘗七尹酒，樹看十年花。
且健須歡喜，雖衰莫歎嗟。
迎門無故吏，侍坐有新娃。
暖閣謀宵宴，寒庭放晚衙。
主人留宿定，一任夕陽斜。
葉覆冰池雪滿山，日高慵起未開關。
寒來更亦無過醉，老後何由可得閒。
四海故交唯許汝，十年貧健是樊蠻。
相思莫忘櫻桃會，一放狂歌一破顏。
柳梢黃嫩草芽新，又入開成第四春。
近日放慵多不出，少年嫌老可相親。
分司吉傅頻過舍，致仕崔卿擬卜鄰。
時輩推遷年事到，往還多是白頭人。
白髮生來三十年，而今鬚鬢盡皤然。
歌吟終日如狂叟，衰疾多時似瘦仙。
八戒夜持香火印，三光朝念蕊珠篇。
其餘便被春收拾，不作閒遊即醉眠。
追歡逐樂少閒時，補貼平生得事遲。
何處花開曾後看，誰家酒熟不先知。
石樓月下吹蘆管，金穀風前舞柳枝。
十聽春啼變鶯舌，三嫌老醜換蛾眉。
樂天一過難知分，猶自咨嗟兩鬢絲。
翩翩白馬稱金羈，領綴銀花尾曳絲。
毛色鮮明人盡愛，性靈馴善主偏知。
免將妾換慚來處，試使奴牽欲上時。
不蹶不驚行步穩，最宜山簡醉中騎。
身著白衣頭似雪，時時醉立小樓中。
路人回顧應相怪，十一年來見此翁。
官俸將生計，雖貧豈敢嫌。
金多輸陸賈，酒足勝陶潛。
床暖僧敷坐，樓晴妓捲簾。
日遭齋破用，春賴閏加添。
老向歡彌切，狂於飲不廉。
十年閑未足，亦恐涉無厭。
杜康能散悶，萱草解忘憂。 
借問萱逢杜，何如白見劉。 
老衰勝少夭，閒樂笑忙愁。 
試問同年內，何人得白頭。
苦樂心由我，窮通命任他。
坐傾張翰酒，行唱接輿歌。
榮盛傍看好，優閑自適多。
知君能斷事，勝負兩如何。
天宮日暖閣門開，獨上迎春飲一杯。
無限遊人遙怪我，緣何最老最先來。
憶拋印綬辭吳郡，衰病當時已有餘。
今日賀君兼自喜，八回看換舊銅魚。
館娃宮深春日長，烏鵲橋高秋夜涼。
風月不知人世變，奉君直似奉吳王。
茂苑綺羅佳麗地，女湖桃李豔陽時。
心奴已死胡容老，後輩風流是阿誰。
江南好，風景舊曾諳。
日出江花紅勝火，春來江水綠如藍。
能不憶江南？

江南憶，最憶是杭州。
山寺月中尋桂子，郡亭枕上看潮頭。
何日更重遊？

江南憶，其次憶吳宮。
吳酒一杯春竹葉，吳娃雙舞醉芙蓉。
早晚復相逢。

