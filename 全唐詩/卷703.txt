翁承贊，字文堯〈（一作饒）〉，閩人。乾寧二年登進士第，又擢宏詞科，任京兆府參軍。天祐元年，以加拾遺受詔，冊王審合為王。梁開平四年，復為閩王冊禮副使，尋擢諫議大夫，福建鹽鐵副使，就加左散騎常侍御大夫，留相閩，卒。詩一卷。
晨起竹軒外，逍遙清興多。
早涼生戶牖，孤月照關河。
旅食甘藜藿，歸心憶薜蘿。
一尊如有地，放意且狂歌。
祧宗營祀舍，幽異勝珠林。
名士穿雲訪，飛禽傍竹吟。
窗含孤岫影，牧臥斷霞陰。
景福滋閩壤，芳名亙古今。
結茅幽寂近禪林，霽景煙光著柳陰。
千嶂華山雲外秀，萬重鄉思望中深。
老嫌白髮還偷鑷，貧對春風亦強吟。
花畔水邊人不會，騰騰閒步一披襟。
兩篇佳句敵瓊瑰，憐我三清道路開。
荊璞獻多還得售，桂堂恩在敢輕回。
花繁不怕尋香客，榜到應傾賀喜杯。
知爾苦心功業就，早攜長策出山來。
鄉名文秀里光賢，別向鈞台造化權。
閥閱便因今日貴，德音兼與後人傳。
自從受賜身無力，向未酬恩骨肯鐫。
歸闕路遙心更切，不嫌扶病倚旌旃。
蕭蕭風雨建陽溪，溪畔維舟訪亞齊。
一軸新詩劍潭北，十年舊識華山西。
吟魂惜向江村老，空性元知世路迷。
應笑乘軺青瑣客，此時無暇聽猿啼。
一溪拖碧繞崔嵬，瓶缽偏宜向此隈。
農罷樹陰黃犢臥，齋時山下白衣來。
松多往日門人種，路是前朝釋子開。
三卷貝多金粟語，可能心煉得成灰。
江花岸草晚萋萋，公子王孫思合迷。
無主園林饒採伐，忘情鷗鳥恣高低。
長江月上魚翻鬣，荒圃人稀獺印蹄。
何事斜陽再回首，休愁離別峴山西。
龍墀班聽漏聲長，竹帛昭勳撲御香。
鳴佩洞庭辭帝主，登車故里冊閩王。
一千年改江山瑞，十萬軍蒙雨露光。
吟寄短篇追往事，留文功業不尋常。
九重宣旨下丹墀，面對天顏賜錦衣。
中使擎來三殿曉，寶箱開處五雲飛。
德音耳聆君恩重，金印腰懸己力微。
更待臨軒陳鼓吹，星軺便指故鄉歸。
泥緘紫誥御恩光，信馬嘶風出洛陽。
此去願言歸梓裏，預憑魂夢展維桑。
客程回首瞻文陛，驛路乘軺憶故鄉。
指日還家堪自重，恩榮晝錦賀封王。
微宦淹留鬢已斑，此心長憶舊林泉。
不因列土封千乘，爭得銜恩拜二天。
雲斷自宜鄉樹出，月高猶伴客心懸。
夜來夢到南臺上，遍看江山勝往年。
登庸樓上方停樂，新市堤邊又舉杯。
正是離情傷遠別，忽聞台旨許重來。
此時暫與交親好，今日還將簡冊回。
爭得長房猶在世，縮教地近釣魚臺。
力學燒丹二十年，辛勤方得遇真仙。
便隨羽客歸三島，旋聽霓裳適九天。
得路自能酬造化，立身何必戀林泉。
予家藥鼎分明在，好把仙方次第傳。
蓬萊宮闕曉光勻，紅案舁麻降紫宸。
鸞奏八音諧律呂，鳳銜五色顯絲綸。
蕭何相印鈞衡重，韓信齋壇雨露新。
得侍丹墀官異寵，此身何幸沐恩頻。
漢皋亭畔起西風，半掛征帆立向東。
久客自憐歸路近，算程不怕酒觴空。
參差雁陣天初碧，零落漁家蓼欲紅。
一片歸心隨去棹，願言指日拜文翁。
淋淋霎霎結秋霖，欲使秦城歎陸沈。
曉勢遮回朝客馬，夜聲滴破旅人心。
青苔重疊封顏巷，白髮蕭疏引越吟。
不有惠連同此景，江南歸思幾般深。
井邑斜連北，蓬瀛直倚東。
秋高岩溜白，日上海波紅。
一為鵝子二連花，三望青湖四石斜。
惟有嶺湖居第五，山前卻是宰臣家。
雨中妝點望中黃，句引蟬聲送夕陽。
憶昔當年隨計吏，馬蹄終日為君忙。
霓旌引上大羅天，別領新銜意自憐。
蝴蝶流鶯莫先去，滿城春色屬群仙。
洪崖差遣探花來，檢點芳叢飲數杯。
深紫濃香三百朵，明朝為我一時開。
九重煙暖折槐芽，自是昇平好物華。
今日始知春氣味，長安虛過四年花。
探花時節日偏長，恬淡春風稱意忙。
每到黃昏醉歸去，紵衣惹得牡丹香。
池塘四五尺深水，籬落兩三般樣花。
過客不須頻問姓，讀書聲裏是吾家。
官事歸來衣雪埋，兒童燈火小茅齋。
人家不必論貧富，惟有讀書聲最佳。
時人莫訝再還鄉，簡冊分明劍佩光。
駟馬高車太常樂，登庸門下憶賢良。
清霜散漫似輕嵐，玉闕參差萬象涵。
獨上秦臺最高處，舊山依約在東南。
爛熳香風引貴游，高僧移步亦遲留。
可憐殿角長松色，不得王孫一舉頭。
倚澗臨溪自屈蟠，雪花銷盡蘚花幹。
幽枝好折為談柄，入手方知有歲寒。
斜拂中橋遠映樓，翠光駘蕩曉煙收。
洛陽才子多情思，橫把金鞭約馬頭。
高出營門遠出牆，朱闌門閉綠成行。
將軍宴罷東風急，閑襯旌旗簇畫堂。
彭澤先生酒滿船，五株栽向九江邊。
長條細葉無窮盡，管領春風不計年。
煬帝東遊意緒多，宮娃眉翠兩相和。
一聲水調春風暮，千里交陰鎖汴河。
纏繞春情卒未休，秦娥蕭史兩相求。
玉句闌內朱簾卷，瑟瑟絲籠十二樓。
春半煙深汴水東，黃金絲軟不勝風。
輕籠行殿迷天子，拋擲長安似夢中。
煙蘿況逼神仙窟，丹灶還應許獨尋。（《贈黃璞》，見《福州志》）
