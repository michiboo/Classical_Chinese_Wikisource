
劉太真，宣州人，師蕭頴士。天寶末，舉進士，大曆中，拜起居郎，歷臺閣，自中書舍人轉工部、邢部二侍郎，坐事貶信州刺史。貞元四年重九，賜宴曲江亭，帝製詩序，賜羣僚各一本，命簡文詞之士應制，同用清字，明日於延英門進之。於是朝臣畢和，上自考定，以太真、李紓等爲上等。集三十卷，今存詩三首。
苒苒溫寒泉，綿綿古危壁。
光含孤翠動，色與暮雲寂。
深淺松月間，幽人自登歷。

寵至乃不驚，罪及非無由。 
奔迸歷畏途，緬邈赴偏陬。 
牧此彫弊甿，屬當賦斂秋。 
鳳與諒無補，旬暇焉敢休。 
前曰懷友生，獨登城上樓。 
迢迢西北望，遠思不可收。 
今曰車騎來，曠然銷人憂。 
晨迎東齋飯，晚度南溪遊。 
以我碧流水，泊君青翰舟。 
莫將遷客程，不為勝景留。 
飛札謝三守，斯篇希見酬。

獨坐貢闈裡，愁心芳草生。 
山公昨夜事，應見此時情。

袁傪，官御史中丞、兵部侍郎。詩二首。
寒澗流不息，古藤終曰垂。 
迎風仍未定，拂水更相宜。 
新花與舊葉，惟有幽人知。

古寺東峰上，登臨興有餘。 
同觀白簡使，新報赤囊書。 
幾處閒烽堠，千方慶里閭。 
欣欣夏木長，寂寂晚煙徐。 
戰罷言歸馬，還師賦出車。 
因知越范蠡，湖海意何如。

崔何，官御史。詩二首。
佇立增遠意，中峰見孤雲。 
溶溶傍危石，片片宜夕曛。 
濺向群木盡，殘飛更氳氳。

絕景西溪寺，連延近郭山。 
高深清扃外，行止翠微間。 
江澈煙塵靜，川源草樹閒。 
中丞健步到，柱史捷書遠。 
一戰清戎越，三吳變險艱。 
功名麟閣上，得詠入秦關。

王緯，官給事中，詩二首。
片石東溪上，陰崖剩阻修。 
雨餘青石靄，歲晚綠苔幽。 
從來不可轉，今日為人留。

蜂蠆聚吳州，推賢奉聖憂。 
忠誠資上策，仁勇佐前籌。 
草木成鵝鸛，戈鋌復鬥牛。 
戎車一戰後，殘壘五兵收。 
野靜山戎險，江平水面流。 
更憐羈旅客，從此罷葵丘。

郭澹，天寶、大曆間人。詩二首。
青青芳桂樹，幽陰在庭軒。 
向日陰還合，從風葉乍翻。 
共看霜雪後，終不變涼暄。

介冑鷹揚出，山林蟻聚空。 
忽聞飛簡報，會是坐籌功。 
迥夜昏氛滅，危亭眺望雄。 
茂動推世上，餘興寄杯中。 
喜色煙霞改，歡忻里巷同。 
幸茲尊俎末，飲至又從公。

高傪，天寶、大曆間人。詩一首。
杳靄無定狀，霏微常滿林。 
清風光不散，過雨色偏深。 
幽意賞難盡，終朝再招尋。

李岑，天寶、大曆間人。詩一首。 李岑，天寶中宋州刺史。詩二首。
從來養毛羽，昔日曾飛遷。 
變轉對朝陽，差池棲夕煙。 
遇此枝葉覆，夙與冀沖天。

蘇寓，天寶、大曆間人。詩一首。
冪�溪邊草，遊人不厭看。
餘芳幽處老，深色望中寒。
幸得陪情興，青青賞未闌。

袁邕，天寶、大曆間人。詩一首。
終歲寒苔色，寂寥幽思深。 
朝歌猶夕嵐，日永流清陰。 
龍鍾負煙雪，自有凌雲心。

李紓，字仲舒。天寶末，拜祕書省校書郎。大曆初，以吏部侍郎李卿薦，爲左補闕，累遷司封員外郎，知制誥，改中書舍人，歷禮部侍郎。嘗奏，享武成王不當視文宣廟，又奉詔爲興元紀功述及郊廟樂章，諸所論著甚衆。貞元中重陽應制詩與劉太真皆爲上等，今其詩，不傳，存樂章十三首。
〈《唐書·禮儀志》曰：「明皇天寶二年三月，追尊臯繇爲德明皇帝，涼武昭王爲興聖皇帝。其廟樂第一《迎神》，第二《登歌》、《奠幣》，第三《迎俎》，第四《酌獻》，第五《亞獻》、《終獻》，第六《送神》。」〉
元尊九德，佐堯光宅。
烈祖太宗，方周作伯。
響懷霜露，樂變金石。
白雲青風，髣髴來格。
四時有典，百事來祭。
尊祖奉宗，嚴禋大帝。
禮先蒼璧，奠備黝制。
於萬斯年，熙成帝系。
盛牲實俎，涓選休成。
鼎煁陽燧，玉盥陰精。
有飶嘉豆，既和大羹。
侑以清樂，細齊人情。
清廟弈弈，和樂雍雍。
器尊犧象，禮屬宗公。
白水方裸，黃流在中。
謨明之德，萬古清風。
閟宮靜謐，合樂周張。
泰尊始獻，百末重觴。
震澹存誠，庶幾迪嘗。
遙源之祚，天漢靈長。
惟清惟肅，靡聞靡見。
舉備九成，俛終三獻。
慶彰曼壽，胙撤嘉薦。
瘞玉埋牲，禮神斯徧。
元精回復，靈貺繁滋。
風灑蘭路，雲搖桂旗。
高丘緬邈，涼部逶遲。
瞻望靡及，纏綿永思。
皇矣天宗，德先王季。
因心則友，克讓以位。
爰命有司，式尊前志。
神其降靈，昭饗祀事。
惟帝時若，去而上仙。
祀用商武，樂備宮懸。
白壁加薦，玄纁告虔。
子孫拜後，承茲吉蠲。
祀盛體薦，禮協粢盛。
方周假廟，用魯純牲。
捧撤祗敬，擊拊和鳴。
受釐歸胙，既戒而平。
八音具舉，三壽既盥。
潔茲宗彝，瑟彼圭瓚。
蘭餚重錯，椒醑飄散。
降祚維城，永爲藩翰。
秩禮有序，和音既同。
九儀不忒，三揖將終。
孝感藩後，相維辟公。
四時之典，永永無窮。
奠獻已事，昏昕載分。
風搖雨散，靈衛絪緼。
龍駕帝服，已騰五雲。
泮宮復閟，寂寞無聞。
於邵，字相門，京兆萬年人。天寶末，進士登科，書判超絕，授崇文館校書郎。歷比部郎中，出爲巴州刺史。時夷獠聚衆圍州，邵遣使諭降，儒服出城，羣盜羅拜解散。節度使李抱玉以聞，遷梓州。後爲禮部侍郎、史館修撰，當時大詔令皆出其手。貞元中重陽應制詩，居次等，今不傳，存樂章五首。
〈唐釋奠武成王，舊以文宣王樂章用之。貞元中，詔於邵補造。〉
卜畋不從，兆發非熊。
乃傾荒政，爰佐一戎。
盛烈載垂，命祀維崇。
日練上戊，宿嚴閟宮。
迎奏嘉至，感而遂通。
管罄升，壇薌集。
上公進，嘉幣執。
信以通，僾如及。
恢帝功，錫後邑。
四維張，百度立。
綿億載，邈難挹。
五齊絜，九牢碩。
梡橛循，罍斝滌。
進具物，揚鴻勣。
和奏發，高靈寂。
虔告終，繁祉錫。
昭秩祀，永無易。
貳觴以獻，三變其終。
顧此非馨，尚達斯衷。
茅縮可致，神歆載融。
始神翊周，拯溺除凶。
時維降祐，永絕興戎。
明祀方終，備樂斯闋。
黝纁就瘞，豆籩告撤。
肸蠁尚餘，光景雲滅。
返歸虛極，神心則悅。

