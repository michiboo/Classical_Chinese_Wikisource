

卷20_1【相和歌辭·前苦寒行二首】
杜甫
漢時長安雪一丈，牛馬毛寒縮如蝟。楚江巫峽冰入懷，
虎豹哀號又堪記。秦城老翁荊揚客，慣習炎蒸歲絺綌。
玄冥祝融氣或交，手持白羽未敢釋。
去年白帝雪在山，今年白帝雪在地。凍埋蛟龍南浦縮，
寒刮肌膚北風利。楚人四時皆麻衣，楚天萬里無晶輝。
三足之烏足恐斷，羲和送將安所歸。

卷20_2【相和歌辭·後苦寒行二首】
杜甫
南紀巫廬瘴不絕，太古已來無尺雪。蠻夷長老怨苦寒，
崑崙天關凍應折。玄猿口噤不能嘯，白鵠翅垂眼流血，
安得春泥補地裂。
晚來江門失大木，猛風中夜吹白屋。天兵斷斬青海戎，
殺氣南行動坤軸，不爾苦寒何太酷。巴東之峽生凌澌，
彼蒼回軒人得知。

卷20_3【相和歌辭·苦寒行】
劉駕
嚴寒動八荒，莿莿無休時。陽烏不自暖，雪壓扶桑枝。
歲暮寒益壯，青春安得歸。朔雁到南海，越禽何處飛。
誰言貧士嘆，不為身無衣。

卷20_4【相和歌辭·苦寒行】
僧貫休
北風北風，職何嚴毒，摧壯士心，縮金烏足。
凍雲囂囂礙雪，一片下不得。聲繞枯桑，根在沙塞。
黃河徹底，頑直到海。一氣搏束，萬物無態。
唯有吾庭前杉松樹枝，枝枝健在。

卷20_5【相和歌辭·苦寒行】
僧齊己
冰峰撐空寒矗矗，雲凝水凍埋海陸。
殺物之性，傷人之欲，既不能斷絕蒺藜荊棘之根株，
又不能展鳳凰麒麟之拳跔。如此則何如為和煦，為膏雨，
自然天下之榮枯，融融於萬戶。

卷20_6【相和歌辭·北上行】
李白

北上何所苦，北上緣太行。磴道盤且峻，巉岩凌穹蒼。
馬足蹶側石，車輪摧高岡。沙塵接幽州，烽火連朔方。
殺氣毒劍戟，嚴風裂衣裳。奔鯨夾黃河，鑿齒屯洛陽。
前行無歸日，返顧思舊鄉。慘戚冰雪裡，悲號絕中腸。
尺布不掩體，皮膚劇枯桑。汲水澗谷阻，採薪隴坂長。
猛虎又掉尾，磨牙皓秋霜。草木不可餐，飢飲零露漿。
嘆此北上苦，停驂為之傷。何日王道平，開顏睹天光。

卷20_7【相和歌辭·豫章行】
李白

胡風吹代馬，北擁魯陽關。吳兵照海雪，西討何時還。
半渡上遼津，黃雲慘無顏。老母與子別，呼天野草間。
白馬繞旌旗，悲鳴相追攀。白楊秋月苦，早落豫章山。
本為休明人，斬虜素不閒。豈惜戰鬥死，為君掃凶頑。
精感石沒羽，豈忘憚險艱。樓船若鯨飛，波盪落星灣。
此曲不可奏，三軍鬢成斑。

卷20_8【相和歌辭·董逃行】
元稹
董逃董逃董卓逃，揩鏗戈甲聲勞嘈。
剜剜深臍脂焰焰，人皆數嘆曰，爾獨不憶年年取我身上膏。
膏銷骨盡煙火死，長安城中賊毛起。
城門四走公卿士，走勸劉虞作天子。
劉虞不敢作天子，曹瞞篡亂從此始。
董逃董逃人莫喜，勝負翻環相枕倚。
縫綴難成裁破易，何況曲針不能伸巧指，欲學裁縫須準擬。

卷20_9【相和歌辭·董逃行】
張籍
洛陽城頭火曈曈，亂兵燒我天子宮。
宮城南面有深山，盡將老幼藏其間。
重岩為屋橡為食，丁男夜行候消息。
聞道官軍猶掠人，舊里如今歸未得。
董逃行，漢家幾時重太平。

卷20_10【相和歌辭·相逢行】
崔顥
妾年初二八，家住洛橋頭。玉戶臨馳道，朱門近御溝。
使君何假問，夫婿大長秋。女弟新承寵，諸兄近拜侯。
春生百子殿，花發五城樓。出入千門裡，年年樂未休。

卷20_11【相和歌辭·相逢行二首】
李白

朝騎五花馬，謁帝出銀台。秀色誰家子，雲車珠箔開。
金鞭遙指點，玉勒近遲回。夾轂相借問，疑從天上來。
憐腸愁欲斷，斜日復相催。下車何輕盈，飄然似落梅。
邀入青綺門，當歌共銜杯。銜杯映歌扇，似月雲中見。
相見不相親，不如不相見。相見情已深，未語可知心。
胡為守空閨，孤眠愁錦衾。錦衾與羅幃，纏綿會有時。
春風正澹蕩，暮雨來何遲。願因三青鳥，更報長相思。
光景不待人，須臾發成絲。當年失行樂，老去徒傷悲。
持此道密意，無令曠佳期。
相逢紅塵內，高揖黃金鞭。萬戶垂楊里，君家阿那邊。

卷20_12【相和歌辭·相逢行】
韋應物
二十登漢朝，英聲邁今古。適從東方來，又欲謁明主。
猶酣新豐酒，尚帶霸陵雨。邂逅兩相逢，別來間寒暑。
寧知白日晚，暫向花間語。忽聞長樂鍾，走馬東西去。

卷20_13【相和歌辭·三婦艷詩】
董思恭
大婦裁紈素，中婦弄明璫。小婦多姿態，登樓紅粉妝。
丈人且安坐，初日漸流光。

卷20_14【相和歌辭·中婦織流黃】
虞世南
寒閨織素錦，含怨斂雙蛾。綜新交縷澀，經脆斷絲多。
衣香逐舉袖，釧動應鳴梭。還恐裁縫罷，無信達交河。

卷20_15【相和歌辭·難忘曲】
李賀
夾道開洞門，弱楊低畫戟。簾影竹葉起，簫聲吹日色。
蜂語繞妝鏡，拂蛾學春碧。亂系丁香梢，滿闌花向夕。

卷20_16【相和歌辭·塘上行】
李賀
藕花涼露濕，花缺藕根澀。飛下雌鴛鴦，塘水聲溢溢。

卷20_17【相和歌辭·苦辛行】
戎昱
且莫奏短歌，聽余苦辛詞：如今刀筆士，不及屠酤兒。
少年無事學詩賦，豈意文章復相誤。東西南北少知音，
終年竟歲悲行路。仰面訴天天不聞，低頭告地地不言。
天地生我尚如此，陌上他人何足論。誰謂西江深，
涉之固無憂；誰謂南山高，可以登之游。
險巇惟有世間路，一向令人堪白頭。貴人立意不可測，
等閒桃李成荊棘。風塵之士深可親，心如雞犬能依人。
悲來卻憶漢天子，不棄相如家舊貧。飲酒酒能散羈愁，
誰家有酒判一醉，萬事從他江水流。

卷20_18【相和歌辭·秋胡行】
高適
妾本邯鄲未嫁時，容華倚翠人未知。一朝結髮從君子，
將妾迢迢東路陲。時逢大道無難阻，君方遊宦從陳汝。
蕙樓獨臥頻度春，彩落辭君幾徂暑。三月垂楊蠶未眠，
攜籠結侶南陌邊。道逢行子不相識，贈妾黃金買少年。
妾家夫婿輕離久，寸心誓與長相守。願言行路莫多情，
送妾貞心在人口。日暮蠶飢相命歸，攜籠端飾來庭闈。
勞心苦力終無恨，所冀君恩那可依。聞說行人已歸止，
乃是向來贈金子。相看顏色不復言，相顧懷慚有何已。
從來自隱無疑背，直為君情也相會。如何咫尺仍有情，
況復迢迢千里外。此時顧恩不顧身，念君此日赴河津。
莫道向來不得意，故欲留規誡後人。

卷20_19【相和歌辭·善哉行】
僧貫休
有美一人兮婉如清揚，識曲別音兮令姿煌煌。
繡袂捧琴兮登君子堂，如彼萱草兮使我憂忘。
欲贈之以紫玉尺，白銀璫，久不見之兮湘水茫茫。

卷20_20【相和歌辭·善哉行】
僧齊己
大鵬刷翮謝溟渤，青雲萬層高突出。下視秋濤空渺彌，
舊處魚龍皆細物。人生在世何容易，眼濁心昏信生死。
願除嗜欲待身輕，攜手同尋列仙事。

卷20_21【相和歌辭·來日大難】
李白

來日一身，攜糧負薪。道長食盡，苦口焦唇。今日醉飽，
樂過千春。仙人相存，誘我遠學。海陵三山，陸憩五嶽。
乘龍上三天，飛目瞻兩角。授以神藥，金丹滿握。
蟪蛄蒙恩，深愧短促。思填東海，強銜一木。道重天地，
軒師廣成。蟬翼九五，以求長生。下士大笑，如蒼蠅聲。

卷20_22【相和歌辭·當來日大難】
元稹
當來日大難行，前有坂，後有坑，大梁側，小梁傾。
兩軸相絞，兩輪相撐。大牛豎，小牛橫。烏啄牛背，
足跌力獰。當來日大難行，太行雖險，險可使平。
輪軸自撓，牽制不停。泥潦漸久，荊棘旋生。
行必不得，不如不行。

卷20_23【相和歌辭·隴西行】
王維
十里一走馬，五里一揚鞭。都護軍書至，匈奴圍酒泉。
關山正飛雪，烽戍斷無煙。

卷20_24【相和歌辭·隴西行】
耿湋
雪下陽關路，人稀隴戍頭。封狐猶未翦，邊將豈無羞。
白草三冬色，黃雲萬里愁。因思李都尉，畢竟不封侯。

卷20_25【相和歌辭·隴西行】
長孫佐輔
陰雲凝朔氣，隴上正飛雪。四月草不生，北風勁如切。
朝來羽書急，夜救長城窟。道隘行不前，相呼抱鞍歇。
人寒指欲墮，馬凍蹄亦裂。射雁旋充飢，斧冰還止渴。
寧辭解圍斗，但恐乘疲沒。早晚邊候空，歸來養羸卒。

卷20_26【相和歌辭·東門行】
柳宗元
漢家三十六將軍，東方雷動橫陣雲。雞鳴函谷客如霧，
貌同心異不可數。赤丸夜語飛電光，徼巡司隸眠如羊。
當街一叱百吏走，馮敬胸中函匕首。兇徒側耳潛愜心，
悍臣破膽皆杜口。魏王臥內藏兵符，子西掩袂真無辜。
羌胡轂下一朝起，敵國舟中非所擬。安陵誰辨削礪功，
韓國詎明深井裡。絕咽斷骨那下補，萬金寵贈不如土。

卷20_27【相和歌辭·飲馬長城窟行】
李世民
塞外悲風切，交河冰已結。瀚海百重波，陰山千里雪。
迥戍危烽火，層巒引高節。悠悠卷旆旌，飲馬出長城。
寒沙連騎跡，朔吹斷邊聲。胡塵清玉塞，羌笛韻金鉦。
絕漠干戈戢，車徒振原隰。都尉反龍堆，將軍旋馬邑。
揚麾氛霧靜，紀石功名立。荒裔一戎衣，雲台凱歌入。

卷20_28【相和歌辭·飲馬長城窟行】
虞世南
馳馬渡河干，流深馬渡難。前逢錦車使，都護在樓蘭。
輕騎猶銜勒，疑兵尚解鞍。溫池下絕澗，棧道接危巒。
拓地勛未賞，亡城律詎寬。有月關猶暗，經春隴尚寒。
雲昏無復影，冰合不聞湍。懷君不可遇，聊持報一餐。

卷20_29【相和歌辭·飲馬長城窟行】
袁朗
朔風動秋草，清蹕長安道。長城連不窮，所以隔華戎。
規模惟聖作，荷負曉成功。鳥庭已向內，龍荒更鑿空。
玉關塵卷靜，金微路已通。湯征隨北怨，舜詠起南風。
畫野功初立，綏邊事雲集。朝服踐狼居，凱歌旋馬邑。
山響傳鳳吹，霜華藻瓊鈒。屬國擁節歸，單于款關入。
日落寒雲起，驚沙被原隰。零落葉已寒，河流清且急。
四時徭役盡，千載干戈戢。太平今若斯，汗馬竟無施。
惟當事筆研，歸去草封禪。

卷20_30【相和歌辭·飲馬長城窟行】
王翰
長安少年無遠圖，一生惟羨執金吾。
騏驎前殿拜天子，走馬為君西擊胡。
胡沙獵獵吹人面，漢虜相逢不相見。
遙聞鼙鼓動地來，傳道單于夜猶戰。
此時顧恩寧顧身，為君一行摧萬人。
壯士揮戈回白日，單于濺血染朱輪。
回來飲馬長城窟，長安道傍多白骨。
問之耆老何代人，雲是秦王築城卒。
黃昏塞北無人煙，鬼哭啾啾聲沸天。
無罪見誅功不賞，孤魂流落此城邊。
當昔秦王按劍起，諸侯膝行不敢視。
國強兵二十年，築怨興徭九千里。
秦王築城何太愚，天實亡秦非北胡。
一朝禍起蕭牆內，
渭水咸陽不復都。

卷20_31【相和歌辭·飲馬長城窟行】
王建
長城窟，長城窟邊多馬骨。
古來此地無井泉，賴得秦家築城卒。
征人飲馬愁不回，長城變作望鄉堆。
蹄跡未乾人去近，續後馬來泥污盡。
枕弓睡著待水生，不見陰山在前陣。
馬蹄足脫裝馬頭，健兒戰死誰封侯。

卷20_32【相和歌辭·飲馬長城窟行】
僧子蘭
遊客長城下，飲馬長城窟。馬嘶聞水腥，為浸征人骨。
豈不是流泉，終不成潺湲。洗盡骨上土，不洗骨中冤。
骨若比流水，四海有還魂。空流嗚咽聲，聲中疑是言。

卷20_33【相和歌辭·上留田】
李白

行至上留田，孤墳何崢嶸。積此萬古恨，春草不復生。
悲風四邊來，腸斷白楊聲。借問誰家地，埋沒蒿里塋。
古老向余言，言是上留田，蓬科馬鬣今已平。
昔之弟死兄不葬，他人於此舉銘旌。一鳥死，百鳥鳴；
一獸死，百獸驚。桓山之禽別離苦，欲去迴翔不能征。
田氏倉卒骨肉分，青天白日摧紫荊。交柯之木本同形，
東枝憔悴西枝榮。無心之物尚如此，參商胡乃尋天兵。
孤竹延陵，讓國揚名；高風緬邈，頹波激清。
尺布之謠，塞耳不能聽。

卷20_34【相和歌辭·上留田】
僧貫休
父不父，兄不兄，上留田，蝥賊生。徒陟岡，淚崢嶸。
我欲使諸凡鳥雀，盡變為鶺鴒；我欲使諸凡草木，
盡變為田荊。鄰人歌，鄰人歌，古風清，清風生。

卷20_35【相和歌辭·安樂宮】
李賀
深井桐烏起，尚復牽清水。未盥邵陵王，瓶中弄長翠。
新城安樂宮，宮如鳳凰翅。歌回蠟版鳴，大綰提壺使。
綠繁悲水曲，茱萸別秋子。

卷20_36【相和歌辭·放歌行】
王昌齡
南渡洛陽津，西望十二樓。明堂坐天子，月朔朝諸侯。
清樂動千門，皇風被九州。慶雲從東來，泱漭抱日流。
昇平貴論道，文墨將何求。有詔征草澤，微臣獻謀猷。
冠冕如星羅，拜揖曹與周。望塵非吾事，入賦且遲留。
幸蒙國士識，因脫負薪裘。今者放歌行，以慰梁父愁。
但營數斗祿，奉養毋豐羞。若得金膏遂，飛雲亦可儔。

卷20_37【相和歌辭·野田黃雀行】
李白

游莫逐炎洲翠，棲莫近吳宮燕。
吳宮火起焚爾窠，炎洲逐翠遭網羅。
蕭條兩翅蓬蒿下，縱有鷹鸇奈若何。

卷20_38【相和歌辭·野田黃雀行】
儲光羲
嘖嘖野田雀，不知軀體微。閒穿深蒿里，爭食復爭飛。
窮老一頹舍，棗多桑樹稀。無棗猶可食，無桑何以衣。
蕭條空倉暮，相引時來歸。邪路豈不捷，渚田豈不肥。
水長路且壞，惻惻與心違。

卷20_39【相和歌辭·野田黃雀行】
僧貫休
高樹風多，吹爾巢落。深蒿葉暖，宜爾依薄。莫近鴟類，
珠網亦惡。飲野田之清水，食野田之黃粟。深花中睡，
土孛土裡浴。如此即全勝啄太倉之谷，而更穿人屋。

卷20_40【相和歌辭·野田黃雀行】
僧齊己
雙雙野田雀，上下同飲啄。暖去棲蓬蒿，寒歸傍籬落。
殷勤避羅網，乍可遇鵰鶚。鵰鶚雖不仁，分明在寥廓。

卷20_41【相和歌辭·雁門太守行】
李賀
黑雲壓城城欲摧，甲光向月金鱗開。角聲滿天秋色里，
塞上燕支凝夜紫。半卷紅旗臨易水，霜重鼓寒聲不起。
報君黃金台上意，提攜玉龍為君死。

卷20_42【相和歌辭·雁門太守行】
張祜
城頭月沒霜如水，趚趚蹋沙人似鬼。燈前拭淚試香裘，
長引一聲殘漏子。駝囊瀉酒酒一杯，前頭啑血心不回。
寄語年少妻莫哀，魚金虎竹天上來，雁門山邊骨成灰。

卷20_43【相和歌辭·雁門太守行】
庄南傑
旌旗閃閃搖天末，長笛橫吹虜塵闊。跨下嘶風白練獰，
腰間切玉青蛇活。擊革扌從金燧牛尾，犬羊兵敗如山死。
九泉寂寞葬秋蟲，濕雲荒草啼秋思。

卷20_44【相和歌辭·飛來雙白鶴】
虞世南
飛來雙白鶴，奮翼遠凌煙。雙棲集紫蓋，一舉背青田。
颺影過伊洛，流聲入管弦。鳴群倒景外，刷羽閬風前。
映海疑浮雪，拂澗瀉飛泉。燕雀寧知去，蜉蝣不識還。
何言別儔侶，從此間山川。顧步已相失，裴回反自憐。
危心猶警露，哀響詎聞天。無因振六翮，輕舉復隨仙。

卷20_45【相和歌辭·門有車馬客行】
虞世南
財雄重交結，戚里擅豪華。曲台臨上路，高門抵狹斜。
赭汗千金馬，繡轂五香車。白鶴隨飛蓋，朱鷺入鳴笳。
夏蓮開劍水，春桃發露花。輕裙染回雪，浮蟻泛流霞。
高談辨飛兔，扌離藻握靈蛇。逢恩借羽翼，失路委泥沙。
曖曖風煙晚，路長歸騎遠。日斜青瑣第，塵飛金谷苑。
危弦促柱奏巴渝，遺簪墮珥解羅襦。如何守直道，
翻使谷名愚。

卷20_46【相和歌辭·門有車馬客行】
李白

門有車馬客，金鞍曜朱輪。謂從丹霄落，乃是故鄉親。
呼兒掃中堂，坐客論悲辛。對酒兩不飲，停觴淚盈巾。
嘆我萬里游，飄颻三十春。空談霸王略，紫綬不掛身。
雄劍藏玉匣，陰符生素塵。廓落無所合，流離湘水濱。
借問宗黨間，多為泉下人。生苦百戰役，死托萬鬼鄰。
北風揚胡沙，埋翳周與秦。大運且如此，蒼穹寧匪仁。
惻愴竟何道，存亡任大鈞。

卷20_47【相和歌辭·蜀道難】
張文琮
梁山鎮地險，積石阻雲端。深谷下寥廓，層岩上郁盤。
飛梁架絕嶺，棧道接危巒。攬轡獨長息，方知斯路難。

卷20_48【相和歌辭·蜀道難】
李白

噫吁口戲，危乎高哉！蜀道之難，難於上青天。
蠶叢及魚鳧，開國何茫然。爾來四萬八千歲，
乃與秦塞通人煙。西當太白有鳥道，可以橫絕峨眉巔。
地崩山摧壯士死，然後天梯石棧方鈎連。
上有六龍回日之高標，下有衝波逆折之回川。
黃鶴之飛尚不得，猿猱欲度愁攀緣。青泥何盤盤，
百步九折縈岩巒。捫參歷井仰脅息，以手撫膺坐長嘆。
問君西遊何時還，畏途巉岩不可攀。但見悲鳥號枯木，
雄飛呼雌繞林間。又聞子規啼夜月，愁空山。蜀道之難，
難於上青天，使人聽此凋朱顏。連峰去天不盈尺，
枯松倒掛倚絕壁。飛湍瀑流相喧豗，砅崖轉石萬壑雷。
其險也若此，嗟爾遠道之人胡為乎來哉！
劍閣崢嶸而崔嵬，一夫當關，萬夫莫開。所守或匪親，
化為狼與豺。朝避猛虎，夕避長蛇，磨牙吮血，
殺人如麻。錦城雖雲樂，不如早還家。
蜀道之難，難於上青天，側身西望長咨嗟。

卷20_49【相和歌辭·棹歌行】
駱賓王
寫月圖黃罷，凌波拾翠通。鏡花搖芰日，衣麝入荷風。
葉密舟難盪，蓮疏浦易空。鳳媒羞自托，鴛翼恨難窮。
秋帳燈花翠，倡樓粉色紅。相思無別曲，並在棹歌中。

卷20_50【相和歌辭·棹歌行】
徐堅
棹女飾銀鈎，新妝下翠樓。霜絲青桂楫，蘭栧紫霞舟。
水落金陵曙，風起洞庭秋。扣船過曲浦，飛帆越回流。
影入桃花浪，香飄杜若洲。洲長殊未返，蕭散雲霞晚。
日下大江平，煙生歸岸遠。岸遠聞潮波，爭途遊戲多。
因聲趙津女，來聽采菱歌。

卷20_51【相和歌辭·胡無人行】
徐彥伯
十月繁霜下，征人遠鑿空。雲搖錦更節，海照角端弓。
暗磧埋砂樹，沖飆卷塞蓬。方隨膜拜入，歌舞玉門中。

卷20_52【相和歌辭·胡無人行】
聶夷中
男兒徇大義，立節不沽名。腰間懸陸離，大歌胡無行。
不讀戰國書，不覽黃石經。醉臥咸陽樓，夢入受降城。
更願生羽翼，飛身入青冥。請攜天子劍，斫下旄頭星。
自然胡無人，雖有無戰爭。悠哉典屬國，驅羊老一生。

卷20_53【相和歌辭·胡無人行】
李白

嚴風吹霜海草凋，筋干精堅胡馬驕。漢家戰士三十萬，
將軍兼領霍嫖姚。流星白羽腰間插，劍花秋蓮光出匣。
天兵照雪下玉關，虜箭如沙射金甲。雲龍風虎盡交回，
太白入月敵可摧。敵可摧，旄頭滅，履胡之腸涉胡血。
懸胡青天上，埋胡紫塞旁。胡無人，漢道昌，
陛下之壽三千霜。但歌大風雲飛揚，安得猛士兮守四方。
胡無人，漢道昌。

卷20_54【相和歌辭·胡無人行】
僧貫休
霍嫖姚，趙充國，天子將之平朔漠。肉胡之肉，
燼胡帳幄，千里萬里，惟留胡之空殼。邊風蕭蕭，
榆葉初落，殺氣晝赤，枯骨夜哭。將軍既立殊勛，
遂有胡無人曲。我聞之。天子富有四海，德被無垠。
但令一物得所，八表來賓，亦何必令彼胡無人。

卷20_55【相和歌辭·白頭吟】
劉希夷
洛陽城東桃李花，飛來飛去落誰家。洛陽女兒惜顏色，
行逢落花長嘆息。今年花落顏色改，明年花開復誰在。
已見松柏摧為薪，更聞桑田變成海。古人無復洛城東，
今人還對落花風。年年歲歲花相似，歲歲年年人不同。
寄言全盛紅顏子，須憐半死白頭翁。此翁白頭真可憐，
伊昔紅顏美少年。公子王孫芳樹下，清歌妙舞落花前。
光祿池台文錦繡，將軍樓閣畫神仙。一朝臥病無人識，
三春行樂在誰邊。宛轉蛾眉能幾時，須臾白髮亂如絲。
但看舊來歌舞地，惟有黃昏鳥雀悲。

卷20_56【相和歌辭·白頭吟二首】
李白
錦水東北流，波盪雙鴛鴦。雄巢漢宮樹，雌弄秦草芳。
寧同萬死碎綺翼，不忍雲間兩分張。此時阿嬌正嬌妒，
獨坐長門愁日暮。但願君恩顧妾深，豈惜黃金將買賦。
相如作賦得黃金，丈夫好新多異心，一朝將聘茂陵女，
文君因贈白頭吟。東流不作西歸水，落花辭條歸故林。
兔絲固無情，隨風任顛倒。誰使女蘿枝，而來強縈抱。
兩草猶一心，人心不如草。莫卷龍鬚席，從他生網絲。
且留琥珀枕，或有夢來時。覆水再收豈滿杯，
棄妾已去難重回。古時得意不相負，只今惟見青陵台。
錦水東流碧，波盪雙鴛鴦。雄巢漢宮樹，雌弄秦草芳。
相如去蜀謁武帝，赤車駟馬生輝光。一朝再覽大人作，
萬乘忽欲凌雲翔。聞道阿嬌失恩寵，千金買賦要君王。
相如不憶貧賤日，官高金多聘私室。茂陵姝子皆見求，
文君歡愛從此畢。淚如雙泉水，行墮紫羅襟。
五起雞三唱，清晨白頭吟。長吁不整綠雲鬢，
仰訴青天哀怨深。城崩杞梁妻，誰道土無心。
東流不作西歸水，落花辭枝羞故林。頭上玉燕釵，
是妾嫁時物，贈君表相思，羅袖幸時拂。莫卷龍鬚席，
從他生網絲，且留琥珀枕，還有夢來時。鷫鸘裘在錦屏上，
自君一掛無由披。妾有秦樓鏡，照心勝照井。
願持照新人，雙對可憐影。覆水卻收不滿杯，
相如還謝文君回。古來得意不相負，只今惟有青陵台。

卷20_57【相和歌辭·白頭吟】
張籍
請君膝上琴，彈我白頭吟。憶昔君前嬌笑語，
兩情宛轉如縈素。宮中為我起高樓，更開華池種芳樹。
春天百草秋始衰，棄我不待白頭時。羅襦玉珥色未暗，
今朝已道不相宜。揚州青銅作明鏡，暗中持照不見影。
人心回互自無窮，眼前好惡那能定。君恩已去若再返，
菖蒲花生月長滿。

卷20_58【相和歌辭·反白頭吟】
白居易
炎炎者烈火，營營者小蠅。火不熱真玉，蠅不點清冰。
此苟無所受，彼莫能相仍。乃知物性中，各有能不能。
古稱怨報死，則人有所懲。懲淫或應可，在道未為弘。
譬如蜩鷃徒，啾啾啅龍鵬。宜當委之去，寥廓高飛騰。
豈能泥塵下，區區酬怨憎。胡為坐自苦，吞悲仍撫膺。

卷20_59【相和歌辭·決絕詞三首】
元稹
乍可為天上牽牛織女星，不願為庭前紅槿枝。
七月七日一相見，故心終不移。那能朝開暮飛去，
一任東西南北吹。分不兩相守，恨不兩相思。
對面且如此，背面當何知。春風撩亂伯勞語，
此時拋去時。握手苦相問，竟不言後期。君情既決絕，
妾意已參差。借如死生別，安得長苦悲。
噫春冰之將泮，何余懷之獨結。有美一人，於焉曠絕。
一日不見，比一日於三年，況三年之曠別。
水得風兮小而已波，筍在苞兮高不見節。
矧桃李之當春，競眾人之攀折。
我自顧悠悠而若雲，又安能保君皓皓之如雪。
感破鏡之分明，睹淚痕之餘血。
幸他人之既不我先，又安能使他人之終不我奪。
已焉哉，織女別黃姑，一年一度暫相見，彼此隔河何事無。
夜夜相抱眠，幽懷尚沉結。那堪一年事，長遣一宵說。
但感久相思，何暇暫相悅。虹橋薄夜成，龍駕侵晨列。
生憎野鵲往遲回，死恨天雞識時節。
曙色漸曈曨，華星次明滅。一去又一年，一年何時徹。
有此迢遞期，不如生死別。天公隔是妒相憐，何不便教相決絕。

卷20_60【相和歌辭·梁甫吟】
李白
長嘯梁甫吟，何時見陽春？
君不見朝歌屠叟辭棘津，八十西來釣渭濱。
寧羞白髮照淥水，逢時吐氣思經綸。
廣張三千六百鈞，風雅暗與文王親。
大賢虎變愚不測，當年頗似尋常人。
君不見高陽酒徒起草中，長揖山東隆準公。
入門不拜騁雄辨，兩女輟洗來趨風。
東下齊城七十二，指麾楚漢如旋蓬。
狂生落拓尚如此，何況壯士當群雄！
我欲攀龍見明主，雷公砰訇震天鼓，帝旁投壺多玉女。
三時大笑開電光，倏爍晦冥起風雨。
閶闔九門不可通，以額叩關閽者怒。
白日不照吾精誠，杞國無事憂天傾。
猰貐磨牙競人肉，騶虞不折生草莖。
手接飛猱搏雕虎，側足焦原未言苦。
智者可卷愚者豪，世人見我輕鴻毛。
力排南山三壯士，齊相殺之費二桃。
吳楚弄兵無劇孟，亞夫咍爾為徒勞。
梁父吟，梁父吟，聲正悲。張公兩龍劍，
神物合有時。風雲感會起屠釣，大人屼當安之。

卷20_61【相和歌辭·東武吟】
李白
好古笑流俗，素聞賢達風。方希佐明主，長揖辭成功。
白日在高天，回光燭微躬。恭承鳳凰詔，焰起雲蘿中。
清切紫霄迥，優遊丹禁通。君王賜顏色，聲價凌煙虹。
乘輿擁翠蓋，扈從金城東。寶馬麗絕景，錦衣入新豐。
倚岩望松雪，對酒鳴絲桐。因學揚子云，獻賦甘泉宮。
天書美片善，清芬播無窮。歸來入咸陽，談笑皆王公。
一朝去金馬，飄落成飛蓬。賓友日疏散，玉尊亦已空。
才力猶可倚，不慚世上雄。閒作東武吟，曲盡情未終。
書此謝知己，吾尋黃綺翁。

卷20_62【相和歌辭·怨詩二首】
薛奇童
日晚梧桐落，微寒入禁垣。月懸三雀觀，霜度萬秋門。
艷舞矜新寵，愁容泣舊恩。不堪深殿裡，簾外欲黃昏。
禁苑春風起，流鶯繞合歡。玉窗通日氣，珠箔卷輕寒。
楊葉垂金砌，梨花入井闌。君王好長袖，新作舞衣寬。

卷20_63【相和歌辭·怨詩】
張汯
去年離別雁初歸，今夜裁縫螢已飛。
征客去來音信斷，不知何處寄寒衣。

卷20_64【相和歌辭·怨詩】
劉元濟
玉關芳信斷，蘭閨錦字新。愁來好自抑，念切已含顰。
虛牖風驚夢，空床月厭人。歸期儻可促，勿度柳園春。

卷20_65【相和歌辭·怨詩三首】
李暇
羅敷初總髻，蕙芳正嬌小。月落始歸船，春眠恆著曉。
何處期郎游，小苑花台間。相憶不可見，且復乘月還。
別來花照路，別後露垂葉。歌舞須及時，如何坐悲妾。

卷20_66【相和歌辭·怨詩二首】
崔國輔
樓前桃李疏，池上芙蓉落。織錦猶未成，蟲聲入羅幕。
妾有羅衣裳，秦王在時作。為舞春風多，秋來不堪著。

卷20_67【相和歌辭·怨詩】
孟郊
試妾與君淚，兩處滴池水。看取芙蓉花，今年為誰死。

卷20_68【相和歌辭·怨詩】
劉義
君莫嫌醜婦，醜婦死守貞。山頭一怪石，長作望夫名。
鳥有並翼飛，獸有比肩行。丈夫不立義，豈如鳥獸情。

卷20_69【相和歌辭·怨詩】
鮑溶
女蘿寄松柏，綠蔓花綿綿。三五定君婚，結髮早移天。
肅肅羊雁禮，泠泠琴瑟篇。恭承采蘩祀，敢效同居賢。
皎日不留景，良時如逝川。秋心還遺愛，春貌無歸妍。
翠袖洗朱粉，碧階對綺錢。新人易如玉，廢瑟難為弦。
寄羨蕣華木，榮名香閣前。豈無搖落苦，貴與根蒂連。
希君舊光景，照妾薄暮年。

卷20_70【相和歌辭·怨詩】
白居易
奪寵心那慣，尋思倚殿門。不知移舊愛，何處作新恩。

卷20_71【相和歌辭·怨詩二首】
姚氏月華
春水悠悠春草綠，對此思君淚相續。
羞將離恨向東風，理盡秦箏不成曲。
與君形影分胡越，玉枕終年對離別。
登台北望煙雨深，回身泣向寥天月。

卷20_72【相和歌辭·怨歌行】
虞世南
紫殿秋風冷，雕甍白日沉。裁紈淒斷曲，織素別離心。
掖庭羞改畫，長門不惜金。寵移恩稍薄，情疏恨轉深。
香銷翠羽帳，弦斷鳳凰琴。鏡前紅粉歇，階上綠苔侵。
誰言掩歌扇，翻作白頭吟。

卷20_73【相和歌辭·怨歌行】
李白
十五入漢宮，花顏笑春紅。君王選玉色，侍寢金屏中。
薦枕嬌夕月，卷衣戀春風。寧知趙飛燕，奪寵恨無窮。
沉憂能傷人，綠鬢成霜蓬。一朝不得意，世事徒為空。
鷫鸘換美酒，舞衣罷雕籠。寒苦不忍言，為君奏絲桐。
腸斷弦亦絕，悲心夜忡忡。

卷20_74【相和歌辭·怨歌行】
吳少微
城南有怨婦，含怨倚蘭叢。自謂二八時，歌舞入漢宮，
皇恩弄幸玉堂中。綠陌黃花催夜酒，錦衣羅袂逐春風。
建章西宮煥若神，燕趙美女二千人。君王厭德不忘新，
況群艷冶紛來陳。是時別君不再見，三十三春長信殿。
長信重門晝掩關，清房曉帳幽且閒。綺窗蟲網氛塵色，
文軒鶯對桃李顏。天王貴宮不貯老，浩然淚隕今來還。
自憐轉晚暮，試逐佳游芳草路。小腰麗女奪人奇，
金鞍少年曾不顧。歸來誰為夫，請謝西家婦，
莫辭先醉解羅襦。

卷20_75【相和歌辭·明月照高樓】
雍陶
朗月何高高，樓中簾影寒。一婦獨含嘆，四坐誰成歡。
時節屢已移，游旅杳不還。滄溟倘未涸，妾淚終不干。
君若無定雲，妾若不動山。雲行出山易，山逐雲去難。
願為邊塞塵，因風委君顏。君顏良洗多，盪妾濁水間。

卷20_76【相和歌辭·長門怨】
徐賢妃
舊愛柏梁台，新寵昭陽殿。守分辭方輦，含情泣團扇。
一朝歌舞榮，夙昔詩書賤。頹恩誠已矣，覆水難重薦。

卷20_77【相和歌辭·長門怨】
沈佺期
月皎風冷冷，長門次掖庭。玉階聞墜葉，羅幌見飛螢。
清露凝珠綴，流塵下翠屏。妾心君未察，愁嘆劇繁星。

卷20_78【相和歌辭·長門怨】
吳少微
月出映曾城，孤圜上太清。君王春愛歇，枕席涼風生。
怨咽不能寢，踟躕步前楹。空階白露色，百草塞蟲鳴。
念昔金房裡，猶嫌玉座輕。如何嬌所誤，長夜泣恩情。

卷20_79【相和歌辭·長門怨】
張修之
長門落景盡，洞房秋月明。玉階草露積，金屋網塵生。
妾妒今應改，君恩昔未平。寄語臨邛客，何時作賦成。

卷20_80【相和歌辭·長門怨】
裴交泰
自閉長門經幾秋，羅衣濕盡淚還流。
一種蛾眉明月夜，南宮歌管北宮愁。

卷20_81【相和歌辭·長門怨】
劉阜
宮殿沉沉月欲分，昭陽更漏不堪聞。
珊瑚枕上千行淚，不是思君是恨君。

卷20_82【相和歌辭·長門怨】
袁暉
早知君愛歇，本自無縈妒。誰使恩情深，今來反相誤。
愁眠羅帳曉，泣坐金閨暮。獨有夢中魂，猶言意如故。

卷20_83【相和歌辭·長門怨】
劉言史
獨坐爐邊結夜愁，暫時恩去亦難留。
手持金箸垂紅淚，亂撥寒灰不舉頭。

卷20_84【相和歌辭·長門怨二首】
李白
天回北斗掛西樓，金屋無人螢火流。
月光欲到長門殿，別作深宮一段愁。
桂殿長愁不記春，黃金四屋起秋塵。
夜懸明鏡青天上，獨照長門宮裡人。

卷20_85【相和歌辭·長門怨】
李華
弱體鴛鴦薦，啼妝翡翠衾。鴉鳴秋殿曉，人靜禁門深。
每憶椒房寵，那堪永巷陰。日驚羅帶緩，非復舊來心。

卷20_86【相和歌辭·長門怨】
岑參
君王嫌妾妒，閉妾在長門。舞袖垂新寵，愁眉結舊恩。
綠錢生履跡，紅粉濕啼痕。羞被桃花笑，看春獨不言。

卷20_87【相和歌辭·長門怨】
齊浣
煢煢孤思逼，寂寂長門夕。妾妒亦非深，君恩那不惜。
攜琴就玉階，調悲聲未諧。將心托明月，流影入君懷。

卷20_88【相和歌辭·長門怨】
劉長卿
何事長門閉，珠簾只自垂。月移深殿早，春向後宮遲。
蕙草生閒地，梨花發舊枝。芳菲自恩幸，看卻被風吹。

卷20_89【相和歌辭·長門怨】
僧皎然
春風日日閉長門，搖盪春心自夢魂。
若遣花開只笑妾，不如桃李正無言。

卷20_90【相和歌辭·長門怨】
盧綸
空宮古廊殿，寒月照斜暉。臥聽未央曲，滿箱歌舞衣。

卷20_91【相和歌辭·長門怨】
戴叔倫
自憶專房寵，曾居第一流。移恩向何處，暫妒不容收。
夜久絲管絕，月明宮殿秋。空將舊時意，長望鳳凰樓。

卷20_92【相和歌辭·長門怨】
劉駕
御泉長繞鳳凰樓，只是恩波別處流。
閒揲舞衣歸未得，夜來砧杵六宮秋。

卷20_93【相和歌辭·長門怨二首】
高蟾
天上何勞萬古春，君前誰是百年人。
魂銷尚愧金爐燼，思起猶慚玉輦塵。
煙翠薄情攀不得，星芒浮艷采無因。
可憐明鏡來相向，何似恩光朝夕新。
天上鳳凰休寄夢，人間鸚鵡舊堪悲。
平生心緒無人識，一隻金梭萬丈絲。

卷20_94【相和歌辭·長門怨】
張祜
日映宮牆柳色寒，笙歌遙指碧雲端。
珠鉛滴盡無心語，強把花枝冷笑看。

卷20_95【相和歌辭·長門怨二首】
鄭谷
閒把羅衣泣鳳凰，先朝曾教舞霓裳。
春來卻羨庭花落，得逐晴風出禁牆。
流水君恩共不回，杏花爭忍掃成堆。
殘春未必多煙雨，淚滴閒階長綠苔。

卷20_96【相和歌辭·長門怨二首】
劉氏媛
雨滴梧桐秋夜長，愁心和雨到昭陽。
淚痕不學君恩斷，拭卻千行更萬行。
學畫蛾眉獨出群，當時人道便承恩。
經年不見君王面，花落黃昏空掩門。

卷20_97【相和歌辭·阿嬌怨】
劉禹錫
望見葳蕤舉翠華，試開金屋掃庭花。
須臾宮女傳來信，雲幸平陽公主家。

卷20_98【相和歌辭·班婕妤】
徐彥伯
君恩忽斷絕，妾思終未央。巾櫛不可見，枕席空餘香。
窗暗網羅白，階秋苔蘚黃。應門寂已閉，流涕向昭陽。

卷20_99【相和歌辭·班婕妤】
嚴識玄
賤妾如桃李，君王若歲時。秋風一已勁，搖落不勝悲。
寂寂蒼苔滿，沉沉綠草滋。榮華非此日，指輦競何辭。

卷20_100【相和歌辭·班婕妤三首】
王維
玉窗螢影度，金殿人聲絕。秋夜守羅幃，孤燈耿不滅。
宮殿生秋草，君王恩幸疏。那堪聞鳳吹，門外度金輿。
怪來妝閣閉，朝下不相迎。總向春園裡，花間語笑聲。

卷20_101【相和歌辭·婕妤怨】
崔湜
不分君恩斷，新妝視鏡中。容華尚春日，嬌愛已秋風。
枕席臨窗曉，幃屏向月空。年年後庭樹，榮落在深宮。

卷20_102【相和歌辭·婕妤怨】
崔國輔
長信宮中草，年年愁處生。故侵珠履跡，不使玉階行。

卷20_103【相和歌辭·婕妤怨】
張烜
賤妾裁紈扇，初搖明月姿。君王看舞席，坐起秋風時。
玉樹清御路，金陳翳垂絲。昭陽無分理，愁寂任前期。

卷20_104【相和歌辭·婕妤怨】
劉方平
夕殿別君王，宮深月似霜。人愁在長信，螢出向昭陽。
露裛紅蘭死，秋凋碧樹傷。惟當合歡扇，從此篋中藏。

卷20_105【相和歌辭·婕妤怨】
王沈
長信梨花暗欲棲，應門上籥草萋萋。
春風吹花亂撲戶，班倢車聲不至啼。

卷20_106【相和歌辭·婕妤怨】
皇甫冉
由來詠團扇，今與值秋風。事逐時皆往，恩無日再中。
早鴻聞上苑，寒露下深宮。顏色年年謝，相如賦豈工。

卷20_107【相和歌辭·婕妤怨】
陸龜蒙
妾貌非傾國，君王忽然寵。南山掌上來，不及新恩重。
後宮多窈窕，日日學新聲。一落君王耳，南山又須輕。

卷20_108【相和歌辭·婕妤怨】
翁綬
讒謗潛來起百憂，朝承恩寵暮仇讎。
火燒白玉非因玷，霜翦紅蘭不待秋。
花落昭陽誰共輦，月明長信獨登樓。
繁華事逐東流水，團扇悲歌萬古愁。

卷20_109【相和歌辭·婕妤怨】
劉氏雲
君恩不可見，妾豈如秋扇。
秋扇尚有時，妾身永微賤。
莫言朝花不復落，嬌容幾奪昭陽殿。

卷20_110【相和歌辭·長信怨】
王諲
飛燕倚身輕，爭人巧笑名。生君棄妾意，增妾怨君情。
日落昭陽殿，秋來長信城。寥寥金殿裡，歌吹夜無聲。

卷20_112【相和歌辭·長信怨】
王昌齡
金井梧桐秋葉黃，珠簾不捲夜來霜。
金爐玉枕無顏色，臥聽南宮清漏長。
奉帚平明金殿開，暫將團扇共裴回。
玉顏不及寒鴉色，猶帶昭陽日影來。

卷20_113【相和歌辭·長信怨】
李白
月皎昭陽殿，霜清長信宮。天行乘玉輦，飛燕與君同。
更有留情處，承恩樂未窮。誰憐團扇妾，獨坐怨秋風。

卷20_114【相和歌辭·蛾眉怨】
王翰
君不見宜春苑中九華殿，飛閣連連直如發。
白日全含朱鳥窗，流雲半入蒼龍闕。
宮中彩女夜無事，學鳳吹簫弄清越。
珠簾北卷待涼風，繡戶南開向明月。
忽聞天子憶蛾眉，寶鳳銜花揲兩螭。
傳聲走馬開金屋，夾路鳴環上玉墀。
長樂彤庭宴華寢，三千美人曳光錦。
燈前含笑更羅衣，帳里承恩薦瑤枕。
不意君心半路回，求仙別作望仙台。
倉琅禁闥遙相憶，紫翠岩房晝不開。
欲向人間種桃實，先從海底覓蓬萊。
蓬萊可求不可上，孤舟縹緲知何往。
黃金作盤銅作莖，晴天白露掌中擎。
王母嫣然感君意，雲車雨旆欲相迎。
飛廉觀前空怨慕，少君何事須相誤。
一朝埋沒茂陵田，賤妾蛾眉不重顧。
宮車晚出向南山，仙衛逶迤去不還。
朝晡泣對麒麟樹，樹下蒼苔日漸斑。
人生百年夜將半，對酒長歌莫長嘆。
剩知白日不可思，一死一生何足算。

卷20_115【相和歌辭·玉階怨】
李白
玉階生白露，夜久侵羅襪。卻下水精簾，玲瓏望秋月。

卷20_116【相和歌辭·宮怨】
長孫佐輔
窗前好樹名玫瑰，去年花落今年開。
無情春色尚識返，君心忽斷何時來。
憶昔妝成候仙仗，宮瑣玲瓏日新上。
拊心卻笑西子顰，掩鼻誰憂鄭姬謗。
草染文章衣下履，花粘甲乙床前帳。
三千玉貌休自誇，十二金釵獨相向。
盛衰傾奪欲何如，嬌愛翻悲逐佞諛。
重遠豈能慚沼鵠，棄前方見泣船魚。
看籠不記熏龍腦，詠扇空曾禿鼠須。
始意類蘿新托柏，終傷如薺卻甘荼。
深院獨開還獨閉，鸚鵡驚飛苔覆地。
滿箱舊賜前日衣，漬枕新垂夜來淚。
痕多開鏡照還悲，綠髻青蛾尚未衰。
莫道新縑長絕比，猶逢故劍會相追。

卷20_117【相和歌辭·宮怨】
李益
露濕晴花宮殿香，月明歌吹在昭陽。
似將海水添宮漏，共滴長門一夜長。

卷20_118【相和歌辭·宮怨】
於濆
妾家望江口，少年家財厚。臨江起珠樓，不賣文君酒。
當年樂貞獨，巢燕時為友。父兄未許人，畏妾事姑舅。
西牆鄰宋玉，窺見妾眉宇。一旦及天聰，恩光生戶牖。
謂言入漢宮，富貴可長久。君王縱有情，不奈陳皇后。
誰憐頰似桃，孰知腰勝柳。今日在長門，從來不如丑。

卷20_119【相和歌辭·宮怨】
柯崇
塵滿金爐不炷香，黃昏獨自立重廊。
笙歌何處承恩寵，一一隨風入上陽。
長門槐柳半蕭疏，玉輦沉思恨有餘。
紅淚旋銷傾國態，黃金誰為達相如。

卷20_120【相和歌辭·雜怨三首】
聶夷中
生在綺羅下，豈識漁陽道。良人自戍來，夜夜夢中到。
漁陽萬里遠，近於中門限。中門逾有時，漁陽常在眼。
良人昨日去，明日又不還。別時各有淚，零落青樓前。
君淚濡羅巾，妾淚滴路塵。羅巾今在手，日得隨妾身。
路塵如因飛，得上君車輪。

卷20_121【相和歌辭·雜怨三首】
孟郊
夭桃花清晨，游女紅粉新。夭桃花薄暮，游女紅粉故。
樹有百年花，人無一定顏。花送人老盡，人悲花自閒。
貧女鏡不明，寒花日少容。暗蛩有虛織，短線無長縫。
浪水不可照，狂夫不可從。浪水多散影，狂夫多異蹤。
持此一生薄，空成百恨濃。
憶人莫至悲，至悲空自衰。寄人莫翦衣，翦衣未必歸。
朝為雙蒂花，暮為四散飛。花落卻繞樹，遊子不顧期。
