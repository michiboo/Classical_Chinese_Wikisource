
李端，字正已，趙郡人，大曆五年進士。與盧綸、吉中孚、韓翃、錢起、司空曙、苗發、崔峒、耿湋、夏侯審唱和，號大曆十才子。嘗客駙馬郭曖第，賦詩冠其坐客。初授校書郎，後移疾江南，官杭州司馬卒。集三卷，今編詩三卷。 
水國葉黃時，洞庭霜落夜。 
行舟聞商估，宿在楓林下。 
此地送君還，茫茫似夢間。 
後期知幾日，前路轉多山。 
巫峽通湘浦，迢迢隔雲雨。 
天晴見海檣，月落聞津鼓。 
人老自多愁，水深難急流。 
清宵歌一曲，白首對汀洲。

與君桂陽別，令君岳陽待。 
後事忽差池，前期日空在。 
木落雁嗷嗷，洞庭波浪高。 
遠山雲似蓋，極浦樹如毫。 
朝發能幾里，暮來風又起。
如何兩處愁，皆在孤舟裡。 
昨夜天月明，長川寒且清。 
菊花開欲盡，薺菜泊來生。 
下江帆勢速，五兩遙相逐。 
欲問去時人，知投何處宿。 
空令猿嘯時，泣對湘簟竹。

東城攀柳葉，柳葉低着草。
少壯莫輕年，輕年有衰老。
柳發遍川岡，登高堪斷腸。
雨煙輕漠漠，何樹近君鄉。
贈君折楊柳，顏色豈能久。
上客莫沾巾，佳人正回首。
新柳送君行，古柳傷君情。
突兀臨荒渡，婆娑出舊營。
隋家兩岸盡，陶宅五株榮。
日暮偏愁望，春山有鳥聲〈一本截後八句爲五律〉。

惆悵流水時，蕭條背城路。
離人出古亭，嘶馬入寒樹。
江海正風波，相逢在何處。

野菊開欲稀，寒泉流漸淺。
幽人步林後，歎此年華晚。
倚杖送行雲，尋思故山遠。

日長原野靜，杖策步幽巘。
雉雊麥苗陰，蝶飛溪草晚。
我生好閒放，此去殊未返。
自是君不來，非關故山遠。

入谷訪君來，秋泉已堪涉。
林間人獨坐，月下山相接。
重露濕蒼苔，明燈照黃葉。
故交一不見，素髮何稠疊。

本與戴徵君，同師竹上坐。
偶爲名利引，久廢論真果。
昨日山信迴，寄書來責我。

我有惆悵詞，待君醉時說。
長來逢九日，難與菊花別。
摘卻正開花，暫言花未發。

昔人登此地，丘隴已前悲。
今日又非昔，春風能幾時。
風吹城上樹，草沒城邊路。
城裏月明時，精靈自來去〈洪邁取後四句爲絕句〉。

才子神骨清，虛竦眉眼明。 
貌應同衛玠，鬢且異潘生。 
初戴莓苔幘，來過丞相宅。 
滿堂歸道師，眾口宗詩伯。 
須臾里巷傳，天子亦知賢。 
出詔升高士，馳聲在少年。 
自為才哲愛，日與侯王會。 
匡主一言中，榮親千里外。 
更聞仙士友，往往東回首。 
驅石不成羊，指丹空斃狗。 
孤帆淮上歸，商估夜相依。 
海霧寒將盡，天星曉欲稀。 
潮頭來始歇，浦口喧爭發。 
鄉樹尚和雲，鄰船猶帶月。 
到洞必傷情，巡房見舊名。 
醮疏壇路澀，汲少井欄傾。 
別我長安道，前期共須老。 
方隨水向山，肯惜花辭島。 
悵望執君衣，今朝風景好。

南樓西下時，月裏聞來棹。
桂水舳艫迴，荊州津濟鬧。
移帷望星漢，引帶思容貌。
今夜一江人，唯應妾身覺。

遊童蘇合彈，倡女蒲葵扇。 
初日映城時，相思忽相見。 
褰裳蹋路草，理鬢回花面。 
薄暮不同歸，留情此芳甸。

涼州風月美，遙望居延路。
汎汎下天雲，青青緣塞樹。
燕山蘇武上，海島田橫住。
更是草生時，行人出門去。

迥起來應近，高飛去自遙。
映林同落雪，拂水狀飜潮。
猶有幽人興，相逢到碧霄。

途窮別則怨，何必天涯去。 
共作出門人，不見歸鄉路。 
殷勤執杯酒，悵望送親故。 
月色入閒軒，風聲落高樹。 
雲霄望且遠，齒髮行應暮。 
九日泣黃花，三秋悲白露。 
君行過洛陽，莫向青山度。

古人留路去，今日共君行。 
若待青山盡，應逢白髮生。 
誰知到蘭若，流落一書名。

相見惜餘輝，齊行登古寺。
風煙結遠恨，山水含芳意。
車馬莫前歸，留看巢鶴至。

榮家兼佐幕，叔父似還鄉。 
王粲名雖重，？超髯未長。 
鳴橈過夏口，斂笏見潯陽。 
後夜相思處，中庭月一方。

？超本絕倫，得意在芳春。 
勳業耿家盛，風流荀氏均。 
聲名金作賦，白皙玉為身。 
斂笏辭天子，乘龜從丈人。 
度關行且獵，鞍馬何躞蹀。 
猿嘯暮應愁，湖流春好涉。 
潯陽水分送，于越山相接。 
梅雨細如絲，蒲帆輕似葉。 
逢風燕不定，值石波先疊。 
樓見遠公廬，船經徐稚業。 
邑人多秉筆，州吏亦負笈。 
村女解收魚，津童能用楫。 
唯我有荊扉，無成未得歸。 
見君兄弟出，今日自霑衣。

病來形貌穢，齋沫入東林。
境靜聞神遠，身羸向道深。
芭蕉高自折，荷葉大先沈。

鶴裘笻竹杖，語笑過林中。 
正是月明夜，陶家見遠公。 
自嫌山客務，不與漢官同。

朔雁去成行，哀蟬響如昨。
時芳一憔悴，暮序何蕭索。
笑語且無聊，逢迎多約略。
三山不可見，百歲空揮霍。
故事盡爲愁，新知無復樂。
夫君又離別，而我加寂寞。
惠遠縱相尋，陶潛祗獨酌。
主人恩則厚，客子才自薄。
委曲見提攜，因循成蹇剝。
論邊書未上，招隱詩還作。
貴者已朝餐，豈能敦宿諾。
飛禽雖失樹，流水長思壑。
千里寄瓊枝，夢寐青山郭。

謝家能植藥，萬簇相縈倚。 
爛熳綠苔前，嬋娟青草裡。 
垂欄復照戶，映竹仍臨水。 
驟雨發芳香，迴風舒錦綺。 
孤光雜新故，眾色更重累。 
散碧出疏莖，分黃成細蕊。 
游蜂高更下，驚蝶坐還起。 
玉貌對應慚，霞標方不似。 
春陰憐弱蔓，夏日同短晷。 
迴落報榮衰，交關鬥紅紫。 
花時苟未賞，老至誰能止。 
上客屢移床，幽僧勞憑几。 
初合雖薄劣，卻得陪君子。 
敢問賢主人，何如種桃李。

去者不可憶，舊遊相見時。 
凌宵徒更發，非是看花期。 
倚玉交文友，登龍年月久。 
東閣許聯床，西郊亦攜手。 
彼蒼何曖昧，薄劣翻居後。 
重入遠師谿，誰嘗陶令酒。 
伊昔會禪宮，容輝在眼中。 
籃輿來問道，玉柄解談空。 
孔席亡顏子，僧堂失謝公。 
遺文一書壁，新竹再移叢。 
始聚終成散，朝歡暮不同。 
春霞方照日，夜燭忽迎風。 
蟻鬥聲猶在，鴞災道已窮。
問天應默默，歸宅太匆匆。 
悽其履還路，莽蒼雲林暮。 
九陌似無人，五陵空有霧。 
緬懷山陽笛，永恨平原賦。 
錯莫過門欄，分明識行路。 
上智本全真，？公況重臣。 
唯應撫靈運，暫是憶嘉賓。 
存信松猶小，緘哀草尚新。 
鯉庭埋玉樹，那忍見門人。

曉霧忽為霜，寒蟬還罷響。 
行人在長道，日暮多歸想。 
射策本何功，名登絳帳中。 
遂矜丘室重，不料阮途窮。 
交結慚時輩，龍鍾似老翁。 
機非鄙夫正，懶是平生性。 
欹枕鴻雁高，閉關花藥盛。 
廚煙當雨絕，階竹連窗暝。 
欲賦苦饑行，無如消渴病。 
舊業歷胡塵，荒原少四鄰。 
田園空有處，兄弟未成人。 
毛義心長苦，袁安家轉貧。 
今呈胸臆事，當為淚沾巾。

綠楊新草路，白髮故鄉人。 
既壯還應老，遊梁復滯秦。 
逢花莫漫折，能有幾多春。

春雨昨開花，秋霜忽霑草。 
榮枯催日夕，去住皆須老。 
君望漢家原，高墳漸成道。

襄陽堤路長，草碧柳枝黃。
誰家女兒臨夜妝，紅羅帳裏有燈光。
雀釵翠羽動明璫，欲出不出脂粉香。
同居女伴正衣裳，中庭寒月白如霜。
賈生十八稱才子，空得門前一斷腸。

胡騰身是涼州兒，肌膚如玉鼻如錐。 
桐布輕衫前後卷，葡萄長帶一邊垂。 
帳前跪作本音語，拾襟攪袖為君舞。 
安西舊牧收淚看，洛下詞人抄曲與。 
揚眉動目踏花氈，紅汗交流珠帽偏。 
醉卻東傾又西倒，雙靴柔弱滿燈前。 
環行急蹴皆應節，反手叉腰如卻月。 
絲桐忽奏一曲終，嗚嗚畫角城頭發。 
胡騰兒，胡騰兒，故鄉路斷知不知。

黃鬚康兄酒泉客，平生出入王侯宅。 
今朝醉臥又明朝，忽憶故鄉頭已白。 
流年恍惚瞻西日，陳事蒼茫指南陌。 
聲名恆壓鮑參軍，班位不過揚執戟。 
邇來七十遂無機，空是咸陽一布衣。 
後輩輕肥賤衰朽，五侯門館許因依。 
自言萬物有移改，始信桑田變成海。 
同時獻賦人皆盡，共壁題詩君獨在。 
步出東城風景和，青山滿眼少年多。 
漢家尚壯今則老，髮短心長知奈何。 
華堂舉杯白日晚，龍鍾相見誰能免。 
君今已反我正來，朱顏宜笑能幾回。 
借問朦朧花樹下，誰家畚插築高臺。

城傍牧馬驅未過，一馬徘徊起還臥。 
眼中有淚皮有瘡，骨毛焦瘦令人傷。 
朝朝放在兒童手，誰覺舉頭看故鄉。 
往時漢地相馳逐，如雨如風過平陸。 
豈意今朝馳不前，蚊蚋滿身泥上腹。 
路人識是名馬兒，疇昔三軍不得騎。 
玉勒金鞍既已遠，追奔獲獸有誰知。 
終身櫪上食君草，遂與駑駘一時老。 
儻借長鳴隴上風，猶期一戰安西道。

昨宵夢到亡何鄉，忽見一人山之陽。 
高冠長劍立石堂，鬢眉颯爽瞳子方。 
胡麻作飯瓊作漿，素書帙在柏床。 
啖我還丹拍我背，令我延年在人代。 
乃書數字與我持，小兒歸去須讀之。 
覺來知是虛無事，山中雪平雲覆地。 
東嶺啼猿三四聲，捲簾一望心堪碎。 
蓬萊有梯不可躡，向海回頭淚盈睫。 
且聞童子是蒼蠅，誰謂莊生異蝴蝶。 
學仙去來辭故人，長安道路多風塵。

漢水至清泥則濁，松枝至堅蘿則弱。 
十三女兒事他家，顏色如花終索寞。 
蘭生當門燕巢幙，蘭芽未吐燕泥落。 
為姑偏忌諸嫂良，作婦翻嫌婿家惡。 
人生照鏡須自知，無鹽何用妒西施。 
秦庭野鹿忽為馬，巧偽亂真君試思。 
伯奇掇蜂賢父逐，曾參殺人慈母疑。 
酒沽千日人不醉，琴弄一絃心已悲。 
常聞善交無爾汝，讒口甚甘良藥苦。 
山雞錦翼豈鳳凰，隴鳥人言止鸚鵡。 
向栩非才徒隱灶，田文有命那關戶。 
犀燭江行見鬼神，木人登席呈歌舞。 
樂生東去終居趙，陽虎北轅翻適楚。 
世間反覆不易陳，緘此貽君淚如雨。

白馬逐朱車，黃昏入狹斜。 
狹斜柳樹烏爭宿，爭枝未得飛上屋。 
東房少婦婿從軍，每聽烏啼知夜分。

昨夜東風吹盡雪，兩京路上梅花發。 
行人相見便東西，日暮溪頭飲馬別。 
把君衫袖望垂楊，兩行淚下思故鄉。

妾本舟中女，聞君江上琴。 
君初感妾意，妾亦感君心。 
遂出合歡被，同為交頸禽。 
傳杯唯畏淺，接膝猶嫌遠。 
侍婢奏箜篌，女郎歌宛轉。 
宛轉怨如何，中庭霜漸多。 
霜多葉可惜，昨日非今夕。 
徒結萬重歡，終成一宵客。 
王敬伯，綠水青山從此隔。

東西南北望，望遠悲潛蓄。 
紅黃綠紫花，花開看不足。 
今年與子少相隨，他年與子老相逐。

余兄佐郡經西楚，餞行因賦荊門雨。 
？？燮燮聲漸繁，浦裡人家收市喧。 
重陰大點過欲盡，碎浪柔文相與翻。 
雲間悵望荊衡路，萬里青山一時暮。 
琵琶寺裡響空廊，熨斗陂前溼荒戍。 
沙尾長檣發漸稀，竹竿草屩涉流歸。 
夷陵已遠半成燒，漢上游倡始濯衣。 
船門相對多商估，葛服龍鍾篷下語。 
自是湘州石燕飛，那關齊地商羊舞。 
曾為江客念江行，腸斷秋荷雨打聲。 
摩天古木不可見，佳岳高僧空得名。 
今朝拜首臨欲別，遙憶荊門雨中發。

憶妾初嫁君，花鬟如綠雲。 
迴燈入綺帳，轉面脫羅裙。 
折步教人學，偷香與客熏。 
容顏南國重，名字北方聞。 
一從失恩意，轉覺身憔悴。 
對鏡不梳頭，倚窗空落淚。 
新人莫恃新，秋至會無春。 
從來閉在長門者，必是宮中第一人。

