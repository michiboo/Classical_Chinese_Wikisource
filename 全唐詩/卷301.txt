
卷301_1 《題柏岩禪師影堂》王建 
　　山中磚塔閉，松下影堂新。恨不生前識，今朝禮畫身。 
　　卷301_2 《送人》王建 
　　河亭收酒器，語盡各西東。回首不相見，行車秋雨中。 
　　卷301_3 《春意二首》王建 
　　去日丁寧別，情知寒食歸。緣逢好天氣，教熨看花衣。 
　　誰是杏園主，一枝臨古岐。從傷早春意，乞取欲開枝。 
　　卷301_4 《夜聞子規》王建 
　　子規啼不歇，到曉口應穿。況是不眠夜，聲聲在耳邊。 
　　卷301_5 《四望驛松》王建 
　　當初北澗別，直至此庭中。何意聞鞞耳，聽君枝上風。 
　　卷301_6 《江館》王建 
　　水面細風生，菱歌慢慢聲。客亭臨小市，燈火夜妝明。 
　　卷301_7 《題江台驛（一作江台驛有題）》王建 
　　水北金台路，年年行客稀。近聞天子使，多取雁門歸。 
　　卷301_8 《贈謫者》王建 
　　何罪過長沙，年年北望家。重封嶺頭信，一樹海邊花。 
　　卷301_9 《戲酬盧秘書》王建 
　　芸香閣裏人，採摘禦園春。取此和仙藥，猶治老病身。 
　　卷301_10 《小松》王建 
　　小松初數尺，未有直生枝。閑即傍邊立，看多長卻遲。 
　　卷301_11 《秋夜》王建 
　　夜久葉露滴，秋蟲入戶飛。臥多骨髓冷，起覆舊綿衣。 
　　卷301_12 《水精》王建 
　　映水色不別，向月光還度。傾在荷葉中，有時看是露。 
　　卷301_13 《香印》王建 
　　閑坐燒印香，滿戶松柏氣。火盡轉分明，青苔碑上字。 
　　卷301_14 《秋燈》王建 
　　向壁暖悠悠，羅幃寒寂寂。斜照碧山圖，松間一片石。 
　　卷301_15 《落葉》王建 
　　陳綠向參差，初紅已重疊。中庭初掃地，繞樹三兩葉。 
　　卷301_16 《園果》王建 
　　雨中梨果病，每樹無數個。小兒出入看，一半鳥啄破。 
　　卷301_17 《野菊》王建 
　　晚豔出荒籬，冷香著秋水。憶向山中見，伴蛩石壁裏。 
　　卷301_18 《荒園》王建 
　　朝日滿園霜，牛沖籬落壞。掃掠黃葉中，時時一窠薤。 
　　卷301_19 《南澗》王建 
　　野桂香滿溪，石莎寒覆水。愛此南澗頭，終日潺湲裏。 
　　卷301_20 《晚蝶》王建 
　　粉翅嫩如水，繞砌乍依風。日高山露解，飛入菊花中。 
　　卷301_21 《田家》王建 
　　啾啾雀滿樹，靄靄東坡雨。田家夜無食，水中摘禾黍。 
　　卷301_22 《新嫁娘詞三首》王建 
　　鄰家人未識，床上坐堆堆。郎來傍門戶，滿口索錢財。 
　　錦幛兩邊橫，遮掩侍娘行。遣郎鋪簟席，相並拜親情。 
　　三日入廚下，洗手作羹湯。未諳姑食性，先遣小姑嘗。 
　　卷301_23 《故行宮》王建 
　　寥落古行宮，宮花寂寞紅。白頭宮女在，閑坐說玄宗。 
　　卷301_24 《酬從侄再看詩本（一作酬從侄借詩本）》王建 
　　眼暗沒功夫，慵來剪刻粗。自看花樣古，稱得少年無。 
　　卷301_25 《別自栽小樹》王建 
　　去年今日栽，臨去見花開。好住守空院，夜間人不來。 
　　卷301_26 《早發汾南》王建 
　　橋上車馬發，橋南煙樹開。青山斜不斷，迢遞故鄉來。 
　　卷301_27 《宮中三臺詞二首》王建 
　　魚藻池邊射鴨，芙蓉園裏看花。 
　　日色柘袍相似，不著紅鸞扇遮。 
　　池北池南草綠，殿前殿後花紅。 
　　天子千年萬歲，未央明月清風。 
　　卷301_28 《江南三臺詞四首》王建 
　　揚州橋邊少婦，長安城裏商人。 
　　二年不得消息，各自拜鬼求神。 
　　青草湖邊草色，飛猿嶺上猿聲。 
　　萬里湘江客到，有風有雨人行。 
　　樹頭花落花開，道上人去人來。 
　　朝愁暮愁即老，百年幾度三台。 
　　聞身強健且為，頭白齒落難追。 
　　准擬百年千歲，能得幾許多時。 
　　卷301_29 《禦獵》王建 
　　青山直繞鳳城頭，滻水斜分入禦溝。 
　　新教內人唯射鴨，長隨天子苑東游。 
　　卷301_30 《長門燭》王建 
　　秋夜床前蠟燭微，銅壺滴盡曉鐘遲。 
　　殘光欲滅還吹著，年少宮人未睡時。 
　　卷301_31 《過綺岫宮（東都永寧縣西五裏）》王建 
　　玉樓傾倒粉牆空，重疊青山繞故宮。 
　　武帝去來羅袖盡，野花黃蝶領春風。 
　　卷301_32 《朝天詞十首寄上魏博田侍中》王建 
　　山川初展國圖寬，未識龍顏坐不安。 
　　風動白髯旌節下，過時天子禦樓看。 
　　相感君臣總淚流，恩深舞蹈不知休。 
　　初從戰地來無物，唯奏新添十八州。 
　　催修水殿宴沂公，與別諸侯總不同。 
　　隔月太常先習樂，金書牌纛彩雲中。 
　　無人敢奪在先籌，天子門邊送與球。 
　　遙索彩箱新樣錦，內人舁出馬前頭。 
　　禦馬牽來親自試，珠球到處玉蹄知。 
　　殿頭宣賜連催上，未解紅纓不敢騎。 
　　老作三公經獻壽，臨時猶自語差池。 
　　私從班裏來長跪，捧上金杯便合儀。 
　　四海無波乞放閑，三封手疏犯龍顏。 
　　他時若有邊塵動，不待天書自出山。 
　　胡馬悠悠未盡歸，玉關猶隔吐蕃旗。 
　　老臣一表求高臥，邊事從今欲問誰。 
　　威容難畫改頻頻，眉目分毫恐不真。 
　　有詔別圖書閣上，先教粉本定風神。 
　　重賜弓刀內宴回，看人城外滿樓臺。 
　　君臣不作多時別，收盡邊旗當日來。 
　　卷301_33 《霓裳詞十首》王建 
　　弟子部中留一色，聽風聽水作霓裳。 
　　散聲未足重來授，直到床前見上皇。 
　　中管五弦初半曲，遙教合上隔簾聽。 
　　一聲聲向天頭落，效得仙人夜唱經。 
　　自直梨園得出稀，更番上曲不教歸。 
　　一時跪拜霓裳徹，立地階前賜紫衣。 
　　旋翻新譜聲初足，除卻梨園未教人。 
　　宣與書家分手寫，中官走馬賜功臣。 
　　伴教霓裳有貴妃，從初直到曲成時。 
　　日長耳裏聞聲熟，拍數分毫錯總知。 
　　弦索摐摐隔彩雲，五更初發一山聞。 
　　武皇自送西王母，新換霓裳月色裙。 
　　敕賜宮人澡浴回，遙看美女院門開。 
　　一山星月霓裳動，好字先從殿裏來。 
　　傳呼法部按霓裳，新得承恩別作行。 
　　應是貴妃樓上看，內人舁下彩羅箱。 
　　朝元閣上山風起，夜聽霓裳玉露寒。 
　　宮女月中更替立，黃金梯滑並行難。 
　　知向華清年月滿，山頭山底種長生。 
　　去時留下霓裳曲，總是離宮別館聲。 
　　卷301_34 《宮前早春（一作華清宮）》王建 
　　酒幔高樓一百家，宮前楊柳寺前花。 
　　內園分得溫湯水，二月中旬已進瓜。 
　　卷301_35 《奉同曾郎中題石甕寺得嵌韻》王建 
　　寺門連內繞丹岩，下界雲開數過帆。 
　　遙指上皇翻曲處，百官題字滿西嵌。 
　　卷301_36 《舊宮人》王建 
　　先帝舊宮宮女在，亂絲猶掛鳳凰釵。 
　　霓裳法曲渾拋卻，獨自花間掃玉階。 
　　卷301_37 《新授戒尼師》王建 
　　新短方裙疊作棱，聽鐘洗缽繞青蠅。 
　　自知戒相分明後，先出壇場禮大僧。 
　　卷301_38 《太和公主和蕃》王建 
　　塞黑雲黃欲渡河，風沙眯眼雪相和。 
　　琵琶淚濕行聲小，斷得人腸不在多。 
　　卷301_39 《元太守同游七泉寺》王建 
　　盤磴迴廊古塔深，紫芝紅藥入雲尋。 
　　晚吹簫管秋山裏，引得獮猴出象林。 
　　卷301_40 《望定州寺》王建 
　　回看佛閣青山半，三四年前到上頭。 
　　省得老僧留不住，重尋更可有因由。 
　　卷301_41 《道中寄杜書記》王建 
　　西南東北暮天斜，巴字江邊楚樹花。 
　　珍重荊州杜書記，閒時多在廣師家。 
　　卷301_42 《聽琴》王建 
　　無事此身離白雲，松風溪水不曾聞。 
　　至心聽著仙翁引，今看青山圍繞君。 
　　卷301_43 《贈陳評事》王建 
　　識君雖向歌鐘會，說事不離雲水間。 
　　春夜酒醒長起坐，燈前一紙洞庭山。 
　　卷301_44 《寄畫松僧》王建 
　　天香寺裏古松僧，不畫枯松落石層。 
　　最愛臨江兩三樹，水禽棲處解無藤。 
　　卷301_45 《花褐裘》王建 
　　對織芭蕉雪毳新，長縫雙袖窄裁身。 
　　到頭須向邊城著，消殺秋風稱獵塵。 
　　卷301_46 《夜看美人宮棋》王建 
　　宮棋佈局不依經，黑白分明子數停。 
　　巡拾玉沙天漢曉，猶殘織女兩三星。 
　　卷301_47 《上田僕射》王建 
　　一方新地隔河煙，曾接諸生聽管弦。 
　　卻憶去年寒食會，看花猶在水堂前。 
　　卷301_48 《江陵道中》王建 
　　菱葉參差萍葉重，新蒲半折夜來風。 
　　江村水落平地出，溪畔漁船青草中。 
　　卷301_49 《冬至後招於秀才》王建 
　　日近山紅暖氣新，一陽先入禦溝春。 
　　聞閑立馬重來此，沐浴明年稱意身。 
　　卷301_50 《別曲》王建 
　　毒蛇在腸瘡滿背，去年別家今別弟。 
　　馬頭對哭各東西，天邊柳絮無根蒂。 
　　卷301_51 《長安別》王建 
　　長安清明好時節，只宜相送不宜別。 
　　噁心床上銅片明，照見離人白頭發。 
　　卷301_52 《宮人斜》王建 
　　未央牆西青草路，宮人斜裏紅妝墓。 
　　一邊載出一邊來，更衣不減尋常數。 
　　卷301_53 《春詞》王建 
　　良人朝早半夜起，櫻桃如珠露如水。 
　　下堂把火送郎回，移枕重眠曉窗裏。 
　　卷301_54 《野池》王建 
　　野池水滿連秋堤，菱花結實蒲葉齊。 
　　川口雨晴風複止，蜻蜓上下魚東西。 
　　卷301_55 《題崔秀才裏居》王建 
　　自知名出休呈卷，愛去人家遠處居。 
　　時複打門無別事，鋪頭來索買殘書。 
　　卷301_56 《酬柏侍禦答酒》王建 
　　茱萸酒法大家同，好是盛來白碗中。 
　　這度自知顏色重，不消詩里弄溪翁。 
　　卷301_57 《別藥欄》王建 
　　芍藥丁香手裏栽，臨行一日繞千回。 
　　外人應怪難辭別，總是山中自取來。 
　　卷301_58 《長門》王建 
　　長門閉定不求生，燒卻頭花卸卻箏。 
　　病臥玉窗秋雨下，遙聞別院喚人聲。 
　　卷301_59 《題渭亭》王建 
　　雲開遠水傍秋天，沙岸蒲帆隔野煙。 
　　一片蔡州青草色，日西鋪在古台邊。 
　　卷301_60 《過喜祥山館》王建 
　　夜過深山算驛程，三回黑地聽泉聲。 
　　自離軍馬身輕健，得向溪邊盡足行。 
　　卷301_61 《送遷客》王建 
　　萬里潮州一逐臣，悠悠青草海邊春。 
　　天涯莫道無回日，上嶺還逢向北人。 
　　卷301_62 《廢寺》王建 
　　廢寺亂來為縣驛，荒松老柏不生煙。 
　　空廊屋漏畫僧盡，樑上猶書天寶年。 
　　卷301_63 《題禪師房》王建 
　　浮生不住葉隨風，填海移山總是空。 
　　長向人間愁老病，誰來閑坐此房中。 
　　卷301_64 《看石楠花》王建 
　　留得行人忘卻歸，雨中須是石楠枝。 
　　明朝獨上銅台路，容見花開少許時。 
　　卷301_65 《長安縣後亭看畫》王建 
　　水凍橫橋雪滿池，新排石筍繞巴籬。 
　　縣門斜掩無人吏，看畫雙飛白鷺鷥。 
　　卷301_66 《華嶽廟二首》王建 
　　女巫遮客買神盤，爭取琵琶廟裏彈。 
　　聞有馬蹄生拍樹，路人來去向南看。 
　　自移西嶽門長鎖，一個行人一遍開。 
　　上廟參天今見在，夜頭風起覺神來。 
　　卷301_67 《酬趙侍禦》王建 
　　年少同為鄴下游，閑尋野寺醉登樓。 
　　別來衣馬從勝舊，爭向邊塵滿白頭。 
　　卷301_68 《鑷白》王建 
　　總道老來無用處，何須白髮在前生。 
　　如今不用偷年少，拔卻三莖又五莖。 
　　卷301_69 《送山人二首》王建 
　　嵩山古寺離來久，回見溪橋野葉黃。 
　　辛苦老師看守處，為懸秋藥閉空房。 
　　山客狂來跨白驢，袖中遺卻潁陽書。 
　　人間亦有妻兒在，拋向嵩陽古觀居。 
　　卷301_70 《揚州尋張籍不見》王建 
　　別後知君在楚城，揚州寺裏覓君名。 
　　西江水闊吳山遠，卻打船頭向北行。 
　　卷301_71 《宿長安縣後齋》王建 
　　新向金階奏罷兵，長安縣裏繞池行。 
　　喜歡得伴山僧宿，看雪吟詩直到明。 
　　卷301_72 《夜看揚州市》王建 
　　夜市千燈照碧雲，高樓紅袖客紛紛。 
　　如今不似時平日，猶自笙歌徹曉聞。 
　　卷301_73 《寄韋諫議》王建 
　　百年看似暫時間，頭白求官亦未閑。 
　　獨有龍門韋諫議，三征不起戀青山。 
　　卷301_74 《尋補闕舊宅》王建 
　　知得清名二十年，登山上阪乞新篇。 
　　除書近拜侍臣去，空院鳥啼風竹前。 
　　卷301_75 《初冬旅遊》王建 
　　遠投人宿趁房遲，僮僕傷寒馬亦饑。 
　　為客悠悠十月盡，莊頭栽竹已過時。 
　　卷301_76 《江館對雨》王建 
　　鳥聲愁雨似秋天，病客思家一向眠。 
　　草館門臨廣州路，夜聞蠻語小江邊。 
　　卷301_77 《雨過山村》王建 
　　雨裏雞鳴一兩家，竹溪村路板橋斜。 
　　婦姑相喚浴蠶去，閑看中庭梔子花。 
　　卷301_78 《山店（一作盧綸詩）》王建 
　　登登石路何時盡，決決溪泉到處聞。 
　　風動葉聲山犬吠，一家松火隔秋雲。 
　　卷301_79 《雨中寄東溪韋處士》王建 
　　雨中溪破無干地，浸著床頭濕著書。 
　　一個月來山水隔，不知茅屋若為居。 
　　卷301_80 《乞竹》王建 
　　乞取池西三兩竿，房前栽著病時看。 
　　亦知自惜難判割，猶勝橫根引出欄。 
　　卷301_81 《人家看花》王建 
　　年少狂疏逐君馬，去來憔悴到京華。 
　　恨無閑地栽仙藥，長傍人家看好花。 
　　卷301_82 《未央風》王建 
　　五更先起玉階東，漸入千門萬戶中。 
　　總向高樓吹舞袖，秋風還不及春風。 
　　卷301_83 《歸山莊》王建 
　　長安寄食半年餘，重向人邊乞薦書。 
　　山路獨歸沖夜雪，落斜騎馬避柴車。 
　　卷301_84 《寒食憶歸》王建 
　　京中曹局無多事，寒食貧兒要在家。 
　　遮莫杏園勝別處，亦須歸看傍村花。 
　　卷301_85 《留別張廣文》王建 
　　謝恩新入鳳凰城，亂定相逢合眼明。 
　　千萬求方好將息，杏花寒食的同行。 
　　卷301_86 《送鄭山人歸山》王建 
　　玉作車轅蒲作輪，當初不起潁陽人。 
　　一家總入嵩山去，天子何因得諫臣。 
　　卷301_87 《傷墮水烏》王建 
　　一烏墮水百烏啼，相吊相號繞故堤。 
　　眼見行人車輾過，不妨同伴各東西。 
　　卷301_88 《看棋》王建 
　　彼此抽先局勢平，傍人道死的還生。 
　　兩邊對坐無言語，盡日時聞下子聲。 
　　卷301_89 《設酒寄獨孤少府》王建 
　　自看和釀一依方，緣看松花色較黃。 
　　不分君家新酒熟，好詩收得被回將。 
　　卷301_90 《贈人二首（一作贈工部郎中）》王建 
　　金爐煙裏要班頭，欲得歸山可自由。 
　　每度報朝愁入閣，在先教示小千牛。 
　　多在蓬萊少在家，越緋衫上有紅霞。 
　　朝回不向諸餘處，騎馬城西檢校花。 
　　卷301_91 《樓前》王建 
　　天寶年前勤政樓，每年三日作千秋。 
　　飛龍老馬曾教舞，聞著音聲總舉頭。 
　　卷301_92 《寄劉蕡問疾》王建 
　　年少病多應為酒，誰家將息過今春。 
　　賒來半夏重熏盡，投著山中舊主人。 
　　卷301_93 《聽雨（一作司空圖詩）》王建 
　　半夜思家睡裏愁，雨聲落落屋簷頭。 
　　照泥星出依前黑，淹爛庭花不肯休。 
　　卷301_94 《新晴》王建 
　　夏夜新晴星校少，雨收殘水入天河。 
　　簷前熟著衣裳坐，風冷渾無撲火蛾。 
　　卷301_95 《秋日後（一作新晴後）》王建 
　　住處近山常足雨，聞晴z4曝舊芳茵。 
　　立秋日後無多熱，漸覺生衣不著身。 
　　卷301_96 《哭孟東野二首》王建 
　　吟損秋天月不明，蘭無香氣鶴無聲。 
　　自從東野先生死，側近雲山得散行。 
　　老松臨死不生枝，東野先生早哭兒。 
　　但是洛陽城裏客，家傳一本杏殤詩。 
　　卷301_97 《寄蜀中薛濤校書（一作胡曾詩）》王建 
　　萬里橋邊女校書，枇杷花裏閉門居。 
　　掃眉才子於今少，管領春風總不如。 
　　卷301_98 《路中上田尚書》王建 
　　去路何詞見六親，手中刀尺不如人。 
　　可憐池閣秋風夜，愁綠嬌紅一遍新。 
　　卷301_99 《於主簿廳看花》王建 
　　小葉稠枝粉壓摧，暖風吹動鶴翎開。 
　　若無別事為留滯，應便拋家宿看來。 
　　卷301_100 《江樓對雨寄杜書記》王建 
　　竹煙花雨細相和，看著閒書睡更多。 
　　好是主人無事日，應持小酒按新歌。 
　　卷301_101 《觀蠻妓》王建 
　　欲說昭君斂翠蛾，清聲委曲怨於歌。 
　　誰家年少春風裏，拋與金錢唱好多。 
　　卷301_102 《送顧非熊秀才歸丹陽》王建 
　　江城柳色海門煙，欲到茅山始下船。 
　　知道君家當瀑布，菖蒲潭在草堂前。 
　　卷301_103 《老人歌》王建 
　　白髮老人垂淚行，上皇生日出京城。 
　　如今供奉多新意，錯唱當時一半聲。 
　　卷301_104 《和元郎中從八月十二至十五夜玩月五首》王建 
　　半秋初入中旬夜，已向階前守月明。 
　　從未圓時看卻好，一分分見傍輪生。 
　　亂雲遮卻台東月，不許教依次第看。 
　　莫為詩家先見鏡，被他籠與作艱難。 
　　今夜月明勝昨夜，新添桂樹近東枝。 
　　立多地濕舁床坐，看過牆西寸寸遲。 
　　月似圓來色漸凝，玉盆盛水欲侵棱。 
　　夜深盡放家人睡，直到天明不炷燈。 
　　合望月時常望月，分明不得似今年。 
　　仰頭五夜風中立，從未圓時直到圓。 
　　卷301_105 《對酒》王建 
　　為病比來渾斷絕，緣花不免卻知聞。 
　　從來事事關身少，主領春風只在君。 
　　卷301_106 《曉望華清宮》王建 
　　曉來樓閣更鮮明，日出闌幹見鹿行。 
　　武帝自知身不死，看修玉殿號長生。 
　　卷301_107 《贈李愬僕射二首》王建 
　　和雪翻營一夜行，神旗凍定馬無聲。 
　　遙看火號連營赤，知是先鋒已上城。 
　　旗幡四面下營稠，手詔頻來老將憂。 
　　每日城南空挑戰，不知生縛入唐州。 
　　卷301_108 《秋夜對雨寄石甕寺二秀才》王建 
　　夜山秋雨滴空廊，燈照堂前樹葉光。 
　　對坐讀書終卷後，自披衣被掃僧房。 
　　卷301_109 《華清宮前柳》王建 
　　楊柳宮前忽地春，在先驚動探春人。 
　　曉來唯欠驪山雨，洗卻枝頭綠上塵。 
　　卷301_110 《別楊校書》王建 
　　從軍秣馬十三年，白髮營中聽早蟬。 
　　故作老丞身不避，縣名昭應管山泉。 
　　卷301_111 《和門下武相公春曉聞鶯》王建 
　　侵黑行飛一兩聲，春寒囀小未分明。 
　　若教更解諸餘語，應向宮花不惜情。 
　　卷301_112 《田侍郎歸鎮（一作上魏博田侍中八首）》王建 
　　去處長將決勝籌，回回身在陣前頭。 
　　賊城破後先鋒入，看著紅妝不敢收。 
　　熨帖朝衣拋戰袍，夔龍班裏侍中高。 
　　對時先奏牙間將，次第天恩與節旄。 
　　踏著家鄉馬腳輕，暮山秋色眼前明。 
　　老人上酒齊頭拜，得侍中來盡再生。 
　　功成誰不擁藩方，富貴還須是本鄉。 
　　萬里雙旌汾水上，玉鞭遙指白雲莊。 
　　鼓吹幡旗道兩邊，行男走女喜駢闐。 
　　舊交省得當時別，指點如今卻少年。 
　　廣場破陣樂初休，彩纛高於百尺樓。 
　　老將氣雄爭起舞，管弦回作大纏頭。 
　　笳聲萬里動燕山，草白天清塞馬閑。 
　　觸處不如別處樂，可憐秋月照江關。 
　　將士請衣忘卻貧，綠窗紅燭酒樓新。 
　　家家盡踏還鄉曲，明月街中不絕人。 
　　卷301_113 《寄廣文張博士》王建 
　　春明門外作卑官，病友經年不得看。 
　　莫道長安近於日，升天卻易到城難。 
　　卷301_114 《早春書情》王建 
　　漸老風光不著人，花溪柳陌早逢春。 
　　近來行到門前少，趁暖閑眠似病人。 
　　卷301_115 《唐昌觀玉蕊花》王建 
　　一樹籠松玉刻成，飄廊點地色輕輕。 
　　女冠夜覓香來處，唯見階前碎月明。 
　　卷301_116 《眼病寄同官》王建 
　　天寒眼痛少心情，隔霧看人夜裏行。 
　　年少往來常不住，牆西凍地馬蹄聲。 
　　卷301_117 《九日登叢台》王建 
　　平原池閣在誰家，雙塔叢台野菊花。 
　　零落故宮無入路，西來澗水繞城斜。 
　　卷301_118 《題酸棗縣蔡中郎碑》王建 
　　蒼苔滿字土埋龜，風雨銷磨絕妙詞。 
　　不向圖經中舊見，無人知是蔡邕碑。 
　　卷301_119 《江陵使至汝州》王建 
　　回看巴路在雲間，寒食離家麥熟還。 
　　日暮數峰青似染，商人說是汝州山。 
　　卷301_120 《十五夜望月寄杜郎中》王建 
　　中庭地白樹棲鴉，冷露無聲濕桂花。 
　　今夜月明人盡望，不知秋思在誰家。 
　　卷301_121 《寄同州田長史》王建 
　　除聽好語耳常聾，不見詩人眼底空。 
　　莫怪出城為長史，總緣山在白雲中。 
　　卷301_122 《外按》王建 
　　夾城門向野田開，白鹿非時出洞來。 
　　日暮秦陵塵土起，從東外按使初回。
