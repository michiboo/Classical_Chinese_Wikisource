
晉家南作帝，京鎮北爲關。
江水中分地，城樓下帶山。
金陵事已往，青蓋理無還。
落日空亭上，愁看龍尾灣。

山橫小苑前，路盡大江邊。
此地興王業，無如宋主賢。
潮生建業水，風散廣陵煙。
直望清波裏，秪言別有天。

城頭落暮暉，城外擣秋衣。
江水青雲挹，蘆花白雪飛。
南州王氣疾，東國海風微。
借問商歌客，年年何處歸？

古木嘯寒禽，層城帶夕陰。
梁園多綠柳，楚岸盡楓林。
山際空爲險，江流長自深。
平生何以恨，天地本無心。

京山千里過，孤憤望中來。
江勢將天合，城門向水開。
落霞明楚岸，夕露濕吳臺。
去去無相識，陳皇安在哉？

他日曾遊魏，魏家餘趾存。
可憐宮殿所，但見桑榆繁。
此去拜新職，爲榮近故園。
高陽八才子，況復在君門。

明牧念行子，又言悲解攜。
初筵方落日，醉止到鳴雞。
過客來自北，大軍居在西。
兵家如討逆，敢以庶盤溪。

東城別故人，臘月遲芳辰。
不惜孤舟去，其如兩地春。
花明洛陽苑，水綠小平津。
是日不相見，鶯聲徒自新。

楚國千里遠，孰知方寸違。
春遊歡有客，夕寢賦無衣。
江水帶冰綠，桃花隨雨飛。
九歌有深意，捐佩乃言歸。

明月掛青天，遙遙如目前。
故人遊畫閣，卻望似雲邊。
水宿依漁父，歌聲好采蓮。
采蓮江上曲，今夕爲君傳。

郊外亭臯遠，野中岐路分。
苑門臨渭水，山翠雜春雲。
秦閣多遺典，吳臺訪闕文。
君王思校理，莫滯清江濆。

寒潮信未起，出浦纜孤舟。
一夜苦風浪，自然增旅愁。
吳山遲海月，楚火照江流。
欲有知音者，異鄉誰可求。

朝遊天苑外，忽見法筵開。
山勢當空出，雲陰滿地來。
疎鐘清月殿，幽梵靜花臺。
日暮香林下，飄飄仙步迴。

禪宮分兩地，釋子一爲心。
入道無來去，清言見古今。
江寒池水綠，山暝竹園深。
別有中天月，遙遙散夕陰。

山中有流水，借問不知名。
映地爲天色，飛空作雨聲。
轉來深澗滿，分出小池平。
恬澹無人見，年年長自清。

上士既開天，中朝爲得賢。
青雲方羽翼，畫省比神仙。
委佩雲霄裏，含香日月前。
君王儻借問，客有上林篇。

皇州月初曉，處處鼓鐘喧。
樹出蓬萊殿，城開閶闔門。
近臣朝瑣闥，詞客向文園。
獨有三川路，空傷遊子魂。

門生故來往，知欲命浮觴。
忽奉朝青閣，回車入上陽。
落花滿春水，疎柳映新塘。
是日歸來暮，勞君奏雅章。

青闕朝初退，白雲遙在天。
非關取雷雨，故欲伴神仙。
泛灩鵷池曲，飄颻瑣闥前。
猶多遠山意，幸入侍臣篇。

故壇何肅肅，中野自無喧。
烈火見陳信，颺言聞永存。
房星隱曙色，朔風動寒原。
今日歌天馬，非關征大宛。

聖主御青春，綸言命使臣。
將修風伯祀，更福太平人。
帟幕宵聯事，壇場曉降神。
帝心矜動物，非爲屬車人。

泊舟伊川右，正見野人歸。
日暮春山綠，我心清且微。
巖聲風雨度，水氣雲霞飛。
復有金門客，來參蘿薜衣。

白雪宜新舞，清宵召楚妃。
嬌童攜錦薦，侍女整羅衣。
花映垂鬟轉，香迎步履飛。
徐徐歛長袖，雙燭送將歸。

河橋送客舟，河水正安流。
遠見輕橈動，遙憐故國遊。
海禽逢早鴈，江月值新秋。
一聽南津曲，分明散別愁。

二月清江外，遙遙餞故人。
南山晴有雪，東陌霽無塵。
騎別章臺晚，舟行洛水春。
知君梁苑去，日見白華新。

洛城春雨霽，相送下江鄉。
樹綠天津道，山明伊水陽。
孤舟從此去，客思一何長。
直望清波裏，唯餘落日光。

越城臨渤澥，晉國在河汾。
仙綬兩鄉意，青郊一路分。
野棠春未發，田雀暮成羣。
他日思吳會，嘗因西北雲。

清洛帶芝田，東流入大川。
舟輕水復急，別望杳如仙。
細草生春岸，明霞散早天。
送君唯一曲，當是白華篇。

西方有六國，國國願來賓。
聖主今無外，懷柔遣使臣。
大夫開幕府，才子作行人。
解劒聊相送，邊城二月春。

落日臨御溝，送君還北州。
樹涼征馬去，路暝歸人愁。
吳嶽夏雲盡，渭河秋水流。
東籬摘芳菊，想見竹林遊。

柱史迴清憲，謫居臨漢川。
遲君千里駕，方外賞雲泉。
路斷因春水，山深隔暝煙。
湘江見遊女，寄摘一枝蓮。

相送隴山頭，東西隴水流。
從來心膽盛，今日爲君愁。
暗雪迷征路，寒雲隱戍樓。
唯餘旌斾影，相逐去悠悠。

朝看法雲散，知有至人還。
送客臨伊水，行車出故關。
天花滿南國，精舍在空山。
雖復時來去，中心長日閑。

落日吹簫管，清池發櫂歌。
船爭先後渡，岸激去來波。
水葉藏魚鳥，林花間綺羅。
踟躕仙女處，猶似望天河。

一作雲峰別，三看花柳朝。
青山隔遠路，明月空長霄。
鵲浴西江雨，雞鳴東海潮。
此情勞夢寐，況道雙林遙。

山中人不見，雲去夕陽過。
淺瀨寒魚少，叢蘭秋蝶多。
老年疎世事，幽性樂天和。
酒熟思才子，谿頭望玉珂。

大道啟元命，時人居太康。 
中朝發玄澤，下國被天光。 
明詔始端午，初筵當履霜。 
鼓鼙迎爽氣，羽籥映新陽。 
太守即懸圃，淮夷成葆疆。 
小臣慚下位，拜手頌靈長。

公府傳休沐，私庭效陸沈。 
方知從大隱，非復在幽林。 
闕下忠貞志，人間孝友心。 
既將冠蓋雅，仍與薜蘿深。 
寒變中園柳，春歸上苑禽。 
池涵青草色，山帶白雲陰。 
潘岳閒居賦，鍾期流水琴。 
一經當自足，何用遺黃金。

綵服去江汜，白雲生大梁。 
星辰動異色，羔雁成新行。 
日望天朝近，時憂郢路長。 
情言間薖軸，惠念及滄浪。 
松柏以之茂，江湖亦自忘。 
賈生方弔屈，豈敢比南昌。

衆星已窮次，青帝方行春。
永感易成戚，離居難重陳。
闔門守初夜，燎火到清晨。
或念無生法，多傷未出塵。
廣庭日將晏，虛室自爲賓。
願以桑榆末，常逢甲子新。

肅穆郊禋畢，工歌賞事幷。
三朝遵湛露，一道洽仁明。
布德言皆應，無爲物自成。
花添羅綺色，鶯亂管弦聲。
獨有同高唱，空陪樂太平。

聖君封太嶽，十月建行旃。
輦路開千里，寒雲霽九天。
故人多侍從，二子留伊川。
河兗冰初合，關城月屢圓。
暝過滎水上，聞說鄭卿賢。
材蔽行人右，名居東里先。
制巖開別業，桑柘亦依然。
待至金園側，相將居一廛。

大夫沈楚水，千祀國人哀。
習櫂江流長，迎神雨霧開。
標隨綠雲動，船逆清波來。
下怖魚龍起，上驚鳧鴈迴。
能令秋大有，鼓吹遠相催。

璧池忝門子，俄頃變炎涼。 
綠竹深虛館，清流響洞房。 
園林在建業，新友去咸陽。 
中夜鼓鐘靜，初秋漏刻長。 
浮雲開太室，華蓋上明堂。 
空此遠相望，勞歌還自傷。

桑柘悠悠水蘸堤，晚風晴景不妨犂。
高機猶織臥蠶子，下坂飢逢餉饁妻〈一作「未飢逢飼妻」〉。
杏色滿林羊酪熟，麥涼浮壠雉媒低。
生時樂死皆由命，事在皇天志不迷。

洛水春冰開，洛城春水綠。
朝看大道上，落花亂馬足。

劇孟不知名，千金買寶劍。
出入平津邸，自言嬌且豔。

大道直如髮，春日佳氣多。
五陵貴公子，雙雙鳴玉珂。

春風二月時，道傍柳堪把。
上枝覆官閣，下枝覆車馬。

洛水照千門，千門碧空裏。
少年不得志，走馬遊新市。

竹吹留歌扇，蓮香入舞衣。
前溪多曲漵，乘興莫先歸。

鳴鞭過酒肆，袨服遊倡門。
百萬一時盡，含情無片言。

西行一千里，暝色生寒樹。
暗聞歌吹聲，知是長安路。

綠江深見底，高浪直翻空。
慣是湖邊住，舟輕不畏風。

逐流牽荇葉，綠岸摘蘆苗。
爲惜鴛鴦鳥，輕輕動畫橈。

日暮長江裏，相邀歸渡頭。
落花如有意，來去逐船流。

隔江看樹色，沿月聽歌聲。
不是長干住，那從此路行。

一鴈過連營，繁霜覆古城。
胡笳在何處？半夜起邊聲。

山北天泉苑，山西鳳女家。
不言沁園好，獨隱武陵花。

滄浪臨古道，道上若成塵。
自有滄浪峽，誰爲無事人。

真門逈向北，馳道直向西。
爲與天光近，雲色成虹霓。

西行隴上泣胡天，南向雲中指渭川。
毳幕夜來時宛轉，何由得似漢王邊。

胡王知妾不勝悲，樂府皆傳漢國辭。
朝來馬上箜篌引，稍似宮中閑夜時。

日暮驚沙亂雪飛，傍人相勸易羅衣。
強來前殿看歌舞，共待單于夜獵歸。

彩騎雙雙引寶車，羌笛兩兩奏胡笳。
若爲別得橫橋路，莫隱宮中玉樹花。

紅荷碧篠夜相鮮，皂蓋蘭橈浮翠筵。
舟中對舞邯鄲曲，月下雙彈盧女弦。

青林碧嶼暗相期，緩楫揮觥欲賦詩。
借問高歌凡幾轉，河低月落五更時。

朝來仙閣聽弦歌，暝入花亭見綺羅。
池邊命酒憐風月，浦口回船惜芰荷。

朦朧竹影蔽巖扉，淡蕩荷風飄舞衣。
舟尋綠水宵將半，月隱青林人未歸。

花潭竹嶼傍幽蹊，畫檝浮空入夜溪。
芰荷覆水船難進，歌舞留人月易低。

華陽洞口片雲飛，細雨濛濛欲濕衣。
玉簫遍滿仙壇上，應是茅家兄弟歸。

新林二月孤舟還，水滿清江花滿山。
借問故園隱君子，時時來往住人間。

