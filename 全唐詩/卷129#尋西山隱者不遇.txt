
王縉，字夏卿，與兄維早以文翰著稱，連應草澤及文辭清麗科。累授侍御史，武部員外。祿山亂，選爲太原少尹，與李光弼同守太原。有謀略，加憲部侍郎。廣德二年，拜黃門侍郎同平章事，尋持節行營，歷諸鎮。大曆中召還，拜門下侍郎。復知政事，以附元載，連貶刺史。後除太子賓客，分司東都。詩八首。
下階欲離別，相對映蘭叢。
含辭未及吐，淚落蘭叢中。
高堂靜秋日，羅衣飄暮風。
誰能待明月，迴首見牀空。

林間青雀兒，來往翩翩繞一枝。
莫言不解銜環報，但聞君恩今若爲。

林中空寂舍，階下終南山。
高臥一牀上，迴看六合間。
浮雲幾處滅，飛鳥何時還？
問義天人接，無心世界閑。
誰知大隱者，兄弟自追攀。

山月曉仍在，林風涼不絕。
殷勤如有情，惆悵令人別。

身名不問十年餘，老大誰能更讀書。
林中獨酌鄰家酒，門外時聞長者車。

莫將邊地比京都，八月嚴霜草已枯。
今日登高樽酒裏，不知能有菊花無。

〈以下二首，一作王維詩〉
帝城風日好，況復建平家。
玉枕雙紋簟，金盤五色瓜。
山中無魯酒，松下飯胡麻。
莫厭田家苦，歸期遠復賒。

聞道黃金地，仍開白玉田。
擲山移巨石，呪嶺出飛泉。
猛虎同三徑，愁猨學四禪。
買香然綠桂，乞火蹈紅蓮。
草色搖霞上，松聲泛月邊。
山河窮百二，世界接三千。
梵宇聊憑視，王城遂渺然。
灞陵纔出樹，渭水欲連天。
遠縣分朱郭，孤村起白煙。
望雲思聖主，披霧憶羣賢。
薄宦慚屍素，終身擬尚玄。
誰知草菴客，曾和柏梁篇。

裴迪，關中人。初與王維、崔興宗居終南，同倡和。天寶後，爲蜀州刺史。與杜甫、李頎友善，嘗爲尚書省郎。詩二十九首。
靈境信爲絕，法堂出塵氛。
自然成高致，向下看浮雲。
迤邐峯岫列，參差閭井分。
林端遠堞見，風末疎鐘聞。
吾師久禪寂，在世超人羣。

動息自適性，不曾妄與燕雀羣。

不遠灞陵邊，安居向十年。
入門穿竹徑，留客聽山泉。
鳥囀深林裏，心閑落照前。
浮名竟何益，從此願棲禪。

龍鍾一老翁，徐步謁禪宮。
欲問義心義，遙知空病空。
山河天眼裏，世界法身中。
莫怪銷炎熱，能生大地風。

恨不逢君出荷簑，青松白屋更無他。
陶令五男曾不有，蔣生三徑枉相過。
芙蓉曲沼春流滿，薜荔成帷晚靄多。
聞說桃源好迷客，不如高臥眄庭柯。

結廬古城下，時登古城上。
古城非疇昔，今人自來往。
落日松風起，還家草露晞。
雲光侵履跡，山翠拂人衣。
迢迢文杏館，躋攀日已屢。
南嶺與北湖，前看復迴顧。
明流紆且直，綠篠密復深。
一徑通山路，行歌望舊岑。
日夕見寒山，便爲獨往客。
不知深林事，但有麏麚跡。
蒼蒼落日時，鳥聲亂谿水。
緣谿路轉深，幽興何時已。
飄香亂椒桂，布葉間檀欒。
雲日雖迴照，森沈猶自寒。
門前宮槐陌，是向欹湖道。
秋來山雨多，落葉無人掃。
當軒彌滉漾，孤月正裴回。
谷口猨聲發，風傳入戶來。
孤舟信一泊，南垞湖水岸。
落日下崦嵫，清波殊淼漫。
空闊湖水廣，青熒天色同。
艤舟一長嘯，四面來清風。
映池同一色，逐吹散如絲。
結陰既得地，何謝陶家時。
瀨聲喧極浦，沿涉向南津。
汎汎鷗鳧渡，時時欲近人。
縈渟澹不流，金碧如可拾。
迎晨含素華，獨往事朝汲。
跂石復臨水，弄波情未極。
日下川上寒，浮雲澹無色。
南山北垞下，結宇臨欹湖。
每欲采樵去，扁舟出菰蒲。
來過竹里館，日與道相親。
出入唯山鳥，幽深無世人。
綠堤春草合，王孫自留玩。
況有辛夷花，色與芙蓉亂。
好閑早成性，果此諧宿諾。
今日漆園游，還同莊叟樂。
丹刺罥人衣，芳香留過客。
幸堪調鼎用，願君垂採摘。

積雨晦空曲，平沙滅浮彩。
輞水去悠悠，南山復何在。

歸山深淺去，須盡丘壑美。
莫學武陵人，暫游桃源裏。

喬柯門裏自成陰，散髪窗中曾不簪。
逍遙且喜從吾事，榮寵從來非我心。

竟陵西塔寺，蹤跡尚空虛。
不獨支公住，曾經陸羽居。
草堂荒產蛤，茶井冷生魚。
一汲清泠水，高風味有餘。

崔興宗，與王維、裴迪俱居終南，後官右補闕。詩五首。
行苦神亦秀，泠然谿上松。
銅瓶與竹杖，來自祝融峯。
常願入靈嶽，藏經訪遺蹤。
南歸見長老，且爲說心胸。

青扈繞青林，翩翾陋體一微禽。
不應常在藩籬下，他日凌雲誰見心。

未央朝謁正逶迤，天上櫻桃錫此時。
朱實初傳九華殿，繁花舊雜萬年枝。
未勝晏子江南橘，莫比潘家大谷梨。
聞道令人好顏色，神農本草自應知。

駐馬欲分襟，清寒御溝上。
前山景氣佳，獨往還惆悵。

窮巷空林常閉關，悠然獨臥對前山。
今朝忽枉嵇生駕，倒屣開門遙解顏。

苑咸，成都人，舉進士登第。爲李林甫書記，開元末上書，拜司經校書、中書舍人。嘗爲孫逖草除庶子詔，議者以爲知言。王維嘗謂舍人能書梵字，兼達梵音，曲盡其妙。詩二首。
天子念西疆，咨君去不遑。
垂銀棘庭印，持斧柏臺綱。
雪下天山白，泉枯塞草黃。
佇聞河隴外，還繼海沂康。

蓮花梵字本從天，華省仙郎早悟禪。
三點成伊猶有想，一觀如幻自忘筌。
爲文已變當時體，入用還推間氣賢。
應同羅漢無名欲，故作馮唐老歲年。〈佛書伊字，如草書下字，涅槃經，何等名爲祕密藏，如[六減去一橫]字三點，別則不成〉

丘爲，蘇州嘉興人。事繼母孝，常有靈芝生堂下。累官太子右庶子，致仕，給俸祿之半以終身，年八十餘，母尚無恙。及居憂，觀察使韓滉以致仕官給祿，所以惠養老臣，不可在喪而異，惟罷春秋羊酒，卒年九十六。與劉長卿善，其赴上都也，長卿有詩送之，亦與王維爲友。詩十三首。
絕頂一茅茨，直上三十里。
扣關無僮僕，窺室唯案幾。
若非巾柴車，應是釣秋水。
差池不相見，黽勉空仰止。
草色新雨中，松聲晚牕裏。
及茲契幽絕，自足蕩心耳〈一本無此二句〉。
雖無賓主意，頗得清淨理。
興盡方下山，何必待之子。

東風何時至，已綠湖上山。
湖上春已早，田家日不閑。
溝塍流水處，耒耜平蕪間。
薄暮飯牛罷，歸來還閉關。

結廬若耶裏，左右若耶水。
無日不釣魚，有時向城市。
溪中水流急，渡口水流寬。
每得樵風便，往來殊不難。
一川草長綠，四時那得辨。
短褐衣妻兒，餘糧及雞犬。
日暮鳥雀稀，稚子呼牛歸。
住處無鄰里，柴門獨掩扉。

日日湖水上，好登湖上樓。
終年不向郭，過午始梳頭。
嘗自愛桮酒，得無相獻酬。
小僮能膾鯉，少妾事蓮舟。
每有南浦信，仍期後月遊。
方春轉搖蕩，孤興時淹留。
驄馬真傲吏，翛然無所求。
晨趨玉階下，心許滄江流。
少別如昨日，何言經數秋。
應知方外事，獨往非悠悠。

天末江城晚，登臨客望迷。
春潮平島嶼，殘雨隔虹蜺。
鳥與孤帆遠，煙和獨樹低。
鄉山何處是？目斷廣陵西。

日高雞犬靜，門掩向寒塘。
夜竹深茅宇，秋亭冷石牀。
住山年已遠，服藥壽偏長。
虛棄浮生者，相逢益自傷。

歸鞍白雲外，繚繞出前山。
今日又明日，自知心不閑。
親勞簪組送，欲趂鶯花還。
一步一回首，遲遲向近關。

一點消未盡，孤月在竹陰。
晴光夜轉瑩，寒氣曉仍深。
還對讀書牖，且關乘興心。
已能依此地，終不傍瑤琴。

南入剡中路，草雲應轉微。
湖邊好花照，山口細泉飛。
此地饒古跡，世人多忘歸。
經年松雪在，永日世情稀。
芸閣應相望，芳時不可違。

赫赫溫風扇，炎炎夏日徂。
火威馳迥野，畏景爍遙途。
勢矯翔陽翰，功分造化爐。
禁城千品燭，黃道一輪孤。
落照頻空簟，餘暉卷夕梧。
如何倦遊子，中路獨踟躕。

冷豔全欺雪，餘香乍入衣。
春風且莫定，吹向玉階飛。

漾舟漢江上，掛席候風生。
臨汎何容與，愛此江水清。
蘆洲隱遙嶂，露日隱孤城。
自顧疎野性，難忘鷗鳥情。
聊復與時顧，暫欲解塵纓。
跋涉非吾願，虛懷浩已盈。

去去知未遠，依依甚初別。
他鄉至下心，昨夜堦前雪。
終日讀書仍少孤，家貧兄弟未當途。
適遠纔過宿舂料，相隨惟一平頭奴。
男兒出門事四海，立身世業文章在。
莫漫憶柴扉，駟馬高車朝紫微。
江南驛使不曾斷，迎前爲爾非春衣。

趙驊，字雲卿，鄧州穣人。開元中，舉進士，連擢科第，官至秘書少監。詩一首。
西掖承休澣，東隅返故林。 
來稱郯子學，歸是越人吟。 
馬上秋郊遠，舟中曙海陰。 
知君懷魏闕，萬里獨搖心。

