
〈原註：數月憩息此縣。〉
北城擊柝復欲罷，東方明星亦不遲。
鄰雞野哭如昨日，物色生態能幾時。
舟檝眇然自此去，江湖遠適無前期。
出門轉眄已陳跡，藥餌扶吾隨所之。

江國踰千里，山城僅百層。
岸風飜夕浪，舟雪灑寒燈。
留滯才難盡，艱危氣益增。
圖南未可料，變化有鯤鵬。

楚岸朔風疾，天寒鶬鴰呼。
漲沙霾草樹，舞雪渡江湖。
吹帽時時落，維舟日日孤。
因聲置驛外，爲覓酒家壚。

昔聞洞庭水，今上岳陽樓。
吳楚東南坼，乾坤日夜浮。
親朋無一字，老病有孤舟。
戎馬關山北，憑軒涕泗流。

湖闊兼雲霧，樓孤屬晚晴。
禮加徐孺子，詩接謝宣城。
雪岸叢梅發，春泥百草生。
敢違漁父問，從此更南征。

洪波忽爭道，岸轉異江湖。
鄂渚分雲樹，衡山引舳艫。
翠牙穿裛槳，碧節上寒蒲。
病渴身何去，春生力更無。
壤童犂雨雪，漁屋架泥塗。
欹側風帆滿，微冥水驛孤。
悠悠迴赤壁，浩浩略蒼梧。
帝子留遺恨，曹公屈壯圖。
聖朝光御極，殘孽駐艱虞。
才淑隨廝養，名賢隱鍛鑪。
邵平元入漢，張翰後歸吳。
莫怪啼痕數，危檣逐夜烏。

洞庭猶在目，青草續爲名。
宿槳依農事，郵籤報水程。
寒冰爭倚薄，雲月遞微明。
湖雁雙雙起，人來故北征。

水宿仍餘照，人煙復此亭。
驛邊沙舊白，湖外草新青。
萬象皆春氣，孤槎自客星。
隨波無限月，的的近南溟。

肅肅湘妃廟，空牆碧水春。
蟲書玉佩蘚，燕舞翠帷塵。
晚泊登汀樹，微馨借渚蘋。
蒼梧恨不盡，染淚在叢筠。

百丈牽江色，孤舟泛日斜。
興來猶杖屨，目斷更雲沙。
山鬼迷春竹，湘娥倚暮花。
湖南清絕地，萬古一長嗟。

水生春纜沒，日出野船開。
宿鳥行猶去，叢花笑不來。
人人傷白首，處處接金杯。
莫道新知要，南征且未回。

聞道今春雁，南歸自廣州。
見花辭漲海，避雪到羅浮。
是物關兵氣，何時免客愁。
年年霜露隔，不過五湖秋。〈大曆二年，嶺南節度使徐浩奏：「十一月二十五日，當管懷集縣陽雁來」先是五嶺之外，翔雁不到，浩以陽爲君德，雁隨陽者，臣歸君之象，詩蓋深譏之。〉

納納乾坤大，行行郡國遙。
雲山兼五嶺，風壤帶三苗。
野樹侵江闊，春蒲長雪消。
扁舟空老去，無補聖明朝。

〈原註：長沙北界。〉
漠漠舊京遠，遲遲歸路賒。 
殘年傍水國，落日對春華。 
樹蜜早蜂亂，江泥輕燕斜。 
賈生骨已朽，淒惻近長沙。

〈渚在寧鄉縣〉
不夜楚帆落，避風湘渚間。
水耕先浸草，春火更燒山。
早泊雲物晦，逆行波浪慳。
飛來雙白鶴，過去杳難攀。

春生南國瘴，氣待北風蘇。 
向晚霾殘日，初宵鼓大鑪。 
爽攜卑溼地，聲拔洞庭湖。 
萬里魚龍伏，三更鳥獸呼。 
滌除貪破浪，愁絕付摧枯。 
執熱沈沈在，凌寒往往須。 
且知寬疾胏，不敢恨危途。 
再宿煩舟子，衰容問僕夫。 
今晨非盛怒，便道即長驅。 
隱几看帆席，雲州湧坐隅。

〈在瀏陽縣〉
輟櫂青楓浦，雙楓舊已摧。
自驚衰謝力，不道棟梁材。
浪足浮紗帽，皮須截錦苔。
江邊地有主，暫借上天迴。

朝廷防盜賊，供給愍誅求。
下詔選郎署，傳聲能典州。
蒼生今日困，天子嚮時憂。
井屋有煙起，瘡痍無血流。
壤歌唯海甸，畫角自山樓。
白髮寐常早，荒榛農復秋。
解龜踰臥轍，遣騎覓扁舟。
徐榻不知倦，潁川何以酬。
塵生彤管筆，寒膩黑貂裘。
高義終焉在，斯文去矣休。
別離同雨散，行止各雲浮。
林熱鳥開口，江渾魚掉頭。
尉佗〈當是指催旰輩〉雖北拜，太史尚南留。
軍旅應都息，寰區要盡收。
九重思諫諍，八極念懷柔。
徙倚瞻王室，從容仰廟謀。
故人持雅論，絕塞豁窮愁。
復見陶唐理，甘爲汗漫遊。

客子庖廚薄，江樓枕席清。 
衰年病祗瘦，長夏想為情。 
滑憶彫胡飯，香聞錦帶羹。 
溜匙兼暖腹，誰欲致杯甖。

炎海韶州牧，風流漢署郎。
分符先令望，同舍有輝光。
白首多年疾，秋天昨夜涼。
洞庭無過雁，書疏莫相忘。

〈裴虯與討臧玠，故有行營。〉
南紀風濤壯，陰晴屢不分。 
野流行地日，江入度山雲。 
層閣憑雷殷，長空水面文。 
雨來銅柱北，應洗伏波軍。

養拙江湖外，朝廷記憶疏。深慚長者轍，重得故人書。
白髮絲難理，新詩錦不如。雖無南去雁，看取北來魚。
自罷千秋節，頻傷八月來。先朝常宴會，壯觀已塵埃。
鳳紀編生日，龍池塹劫灰。湘川新涕淚，秦樹遠樓臺。
寶鏡群臣得，金吾萬國回。衢尊不重飲，白首獨餘哀。
禦氣雲樓敞，含風彩仗高。仙人張內樂，王母獻宮桃。
羅襪紅蕖豔，金羈白雪毛。舞階銜壽酒，走索背秋毫。
聖主他年貴，邊心此日勞。桂江流向北，滿眼送波濤。
佳士欣相識，慈顏望遠遊。甘從投轄飲，肯作置書郵。
高鳥黃雲暮，寒蟬碧樹秋。湖南冬不雪，吾病得淹留。
相見各頭白，其如離別何。幾年一會面，今日複悲歌。
少壯樂難得，歲寒心匪他。氣纏霜匣滿，冰置玉壺多。
遭亂實漂泊，濟時曾琢磨。形容吾校老，膽力爾誰過。
秋晚嶽增翠，風高湖湧波。鶱騰訪知己，淮海莫蹉跎。
與子避地西康州，洞庭相逢十二秋。遠愧尚方曾賜履，
竟非吾土倦登樓。久存膠漆應難並，一辱泥塗遂晚收。
李杜齊名真忝竊，朔雲寒菊倍離憂。
分源豕韋派，別浦雁賓秋。年事推兄忝，人才覺弟優。
經過辨豐劍，意氣逐吳鉤。垂翅徒衰老，先鞭不滯留。
本枝淩歲晚，高義豁窮愁。他日臨江待，長沙舊驛樓。
恭惟同自出，妙選異高標。入幕知孫楚，披襟得鄭僑。
丈人藉才地，門閥冠雲霄。老矣逢迎拙，相於契托饒。
賜錢傾府待，爭米駐船遙。鄰好艱難薄，氓心杼軸焦。
客星空伴使，寒水不成潮。素發幹垂領，銀章破在腰。
說詩能累夜，醉酒或連朝。藻翰惟牽率，湖山合動搖。
時清非造次，興盡卻蕭條。天子多恩澤，蒼生轉寂寥。
休傳鹿是馬，莫信鵩如鴞。未解依依袂，還斟泛泛瓢。
流年疲蟋蟀，體物幸鷦鷯。辜負滄洲願，誰雲晚見招。
春宅棄汝去，秋帆催客歸。庭蔬尚在眼，浦浪已吹衣。
生理飄蕩拙，有心遲暮違。中原戎馬盛，遠道素書稀。
塞雁與時集，檣烏終歲飛。鹿門自此往，永息漢陰機。
水闊蒼梧野，天高白帝秋。途窮那免哭，身老不禁愁。
大府才能會，諸公德業優。北歸沖雨雪，誰憫敝貂裘。
素幕渡江遠，朱幡登陸微。悲鳴駟馬顧，失涕萬人揮。
參佐哭辭畢，門闌誰送歸。從公伏事久，之子俊才稀。
長路更執紼，此心猶倒衣。感恩義不小，懷舊禮無違。
墓待龍驤詔，台迎獬豸威。深衷見士則，雅論在兵機。
戎狄乘妖氣，塵沙落禁闈。往年朝謁斷，他日掃除非。
但促銅壺箭，休添玉帳旗。動詢黃閣老，肯慮白登圍。
萬姓瘡痍合，群凶嗜欲肥。刺規多諫諍，端拱自光輝。
儉約前王體，風流後代希。對揚期特達，衰朽再芳菲。
空裏愁書字，山中疾採薇。撥杯要忽罷，抱被宿何依。
眼冷看征蓋，兒扶立釣磯。清霜洞庭葉，故就別時飛。
一代風流盡，修文地下深。斯人不重見，將老失知音。
短日行梅嶺，寒山落桂林。長安若個畔，猶想映貂金。
青瑣陪雙入，銅梁阻一辭。風塵逢我地，江漢哭君時。
次第尋書劄，呼兒檢贈詩。發揮王子表，不愧史臣詞。
悽愴郇瑕色，差池弱冠年。丈人叨禮數，文律早周旋。
台閣黃圖裏，簪裾紫蓋邊。尊榮真不忝，端雅獨翛然。
貢喜音容間，馮招病疾纏。南過駭倉卒，北思悄聯綿。
鵩鳥長沙諱，犀牛蜀郡憐。素車猶慟哭，寶劍谷高懸。
漢道中興盛，韋經亞相傳。沖融標世業，磊落映時賢。
城府深朱夏，江湖眇霽天。綺樓關樹頂，飛旐泛堂前。
帟幕疑風燕，笳簫急暮蟬。興殘虛白室，跡斷孝廉船。
童孺交遊盡，喧卑俗事牽。老來多涕淚，情在強詩篇。
誰寄方隅理，朝難將帥權。春秋褒貶例，名器重雙全。
〈舟中夜雪有懷盧十四侍郎弟〉
朔風吹桂水，朔雪夜紛紛。 
暗度南樓月，寒深北渚雲。 
燭斜初近見，舟重竟無聞。 
不識山陰道，聽雞更憶君。

北雪犯長沙，胡雲冷萬家。隨風且間葉，帶雨不成花。
金錯囊從罄，銀壺酒易賒。無人竭浮蟻，有待至昏鴉。
天地空搔首，頻抽白玉簪。
皇輿三極北，身事五湖南。
戀闕勞肝肺，論材愧杞楠。
亂離難自救，終是老湘潭。
參卿〈參謀也〉休坐幄，蕩子不還鄉。 
南客瀟湘外，西戎鄠杜旁。 
衰年傾蓋晚，費日繫舟長。 
會面思來札，銷魂逐去檣。 
雲晴鷗更舞，風逆雁無行。 
匣裡雌雄劍，吹毛任選將。

飄飄蘇季子，六印佩何遲。早作諸侯客，兼工古體詩。
爾賢埋照久，余病長年悲。盧綰須征日，樓蘭要斬時。
歲陽初盛動，王化久磷緇。為入蒼梧廟，看雲哭九疑。
軒轅休制律，虞舜罷彈琴。尚錯雄鳴管，猶傷半死心。
聖賢名古邈，羈旅病年侵。舟泊常依震，湖平早見參。
如聞馬融笛，若倚仲宣襟。故國悲寒望，群雲慘歲陰。
水鄉霾白屋，楓岸疊青岑。鬱鬱冬炎瘴，濛濛雨滯淫。
鼓迎非祭鬼，彈落似鴞禽。興盡才無悶，愁來遽不禁。
生涯相汩沒，時物自蕭森。疑惑尊中弩，淹留冠上簪。
牽裾驚魏帝，投閣為劉歆。狂走終奚適，微才謝所欽。
吾安藜不糝，汝貴玉為琛。烏幾重重縛，鶉衣寸寸針。
哀傷同庾信，述作異陳琳。十暑岷山葛，三霜楚戶砧。
叨陪錦帳座，久放白頭吟。反樸時難遇，忘機陸易沈。
應過數粒食，得近四知金。春草封歸恨，源花費獨尋。
轉蓬憂悄悄，行藥病涔涔。瘞夭追潘岳，持危覓鄧林。
蹉跎翻學步，感激在知音。卻假蘇張舌，高誇周宋鐔。
納流迷浩汗，峻址得嶔崟。城府開清旭，松筠起碧潯。
披顏爭倩倩，逸足競駸駸。朗鑒存愚直，皇天實照臨。
公孫仍恃險，侯景未生擒。書信中原闊，干戈北斗深。
畏人千里井，問俗九州箴。戰血流依舊，軍聲動至今。
葛洪屍定解，許靖力還任。家事丹砂訣，無成涕作霖。
昔在嚴公幕，俱為蜀使臣。艱危參大府，前後間清塵。
起草鳴先路，乘槎動要津。王鳧聊暫出，蕭雉只相馴。
終始任安義，荒蕪孟母鄰。聯翩匍匐禮，意氣死生親。
張老存家事，嵇康有故人。食恩慚鹵莽，鏤骨抱酸辛。
巢許山林志，夔龍廊廟珍。鵬圖仍矯翼，熊軾且移輪。
磊落衣冠地，蒼茫土木身。塤篪鳴自合，金石瑩逾新。
重憶羅江外，同游錦水濱。結歡隨過隙，懷舊益沾巾。
曠絕含香舍，稽留伏枕辰。停驂雙闕早，回雁五湖春。
不達長卿病，從來原憲貧。監河受貸粟，一起轍中鱗。
賢良歸盛族，吾舅盡知名。 
徐庶高交友〈庶與崔州平善，蓋以州平比偉。〉，劉牢出外甥。 
泥塗豈珠玉，環堵但柴荊。 
衰老悲人世，驅馳厭甲兵。 
氣春江上別，淚血渭陽情。 
舟鷁排風影，林烏反哺聲。 
永嘉多北至，句漏且南征。 
必見公侯復，終聞盜賊平。 
郴州頗涼冷，橘井尚淒清。 
從役何蠻貊，居官志在行。

選曹分五嶺，使者曆三湘。才美膺推薦，君行佐紀綱。
佳聲斯共遠，雅節在周防。明白山濤鑒，嫌疑陸賈裝。
故人湖外少，春日嶺南長。憑報韶州牧，新詩昨寄將。
連城為寶重，茂宰得才新。山雉迎舟楫，江花報邑人。
論交翻恨晚，臥病卻愁春。惠愛南翁悅，餘波及老身。
湖南為客動經春，燕子銜泥兩度新。舊入故園常識主，
如今社日遠看人。可憐處處巢君室，何異飄飄托此身。
暫語船檣還起去，穿花落水益沾巾。
〈同盧豆峰貽主客李員外子棐知字韻〉
鍊金歐冶子，噴玉大宛兒。 
符彩高無敵，聰明達所為。 
夢蘭他日應，折桂早年知。 
爛漫通經術，光芒刷羽儀。 
謝庭瞻不遠，潘省會於斯。 
倡和將雛曲，田翁號鹿皮。

萬里衡陽雁，今年又北歸。雙雙瞻客上，一一背人飛。
雲裏相呼疾，沙邊自宿稀。系書元浪語，愁寂故山薇。
欲雪違胡地，先花別楚雲。卻過清渭影，高起洞庭群。
塞北春陰暮，江南日色曛。傷弓流落羽，行斷不堪聞。
佳辰強飯食猶寒，隱几蕭條帶鶡冠。 
春水船如天上坐，老年花似霧中看。 
娟娟戲蝶過閒幔，片片輕鷗下急湍。 
雲白山青萬餘里，愁看直北是長安。

朝來新火起新煙，湖色春光淨客船。繡羽銜花他自得，
紅顏騎竹我無緣。胡童結束還難有，楚女腰肢亦可憐。
不見定王城舊處，長懷賈傅井依然。虛沾焦舉為寒食，
實藉嚴君賣卜錢。鐘鼎山林各天性，濁醪粗飯任吾年。
此身飄泊苦西東，右臂偏枯半耳聾。寂寂繫舟雙下淚，
悠悠伏枕左書空。十年蹴踘將雛遠，萬里鞦韆習俗同。
旅雁上雲歸紫塞，家人鑽火用青楓。秦城樓閣煙花裏，
漢主山河錦繡中。風水春來洞庭闊，白蘋愁殺白頭翁。
〈時自潭之衡〉
夜醉長沙酒，曉行湘水春。
岸花飛送客，檣燕語留人。
賈傅才未有，褚公書絕倫。
高名前後事，回首一傷神。

宿昔試安命，自私猶畏天。
勞生繫一物，爲客費多年。
衡岳江湖大，蒸池〈蒸水在衡陽城北〉疫癘偏。
散才嬰薄俗，有跡負前賢。
巾拂那關眼，缾罍易滿船。
火雲滋垢膩，凍雨裛沈緜。
強飯蓴添滑，端居茗續煎。
清思漢水上，涼憶峴山巔。
順浪飜堪倚，迴帆又省牽。
吾家碑〈杜預碑〉不昧，王氏井依然。
几杖將衰齒，茅茨寄短椽。
灌園曾取適，遊寺可終焉。
遂性同漁父，成名異魯連。
篙師煩爾送，朱夏及寒泉。

鄉裡衣冠不乏賢，杜陵韋曲未央前。
爾家最近魁三象〈原註：斗魁下兩兩相比爲三台〉，時論同歸尺五天〈原註：俚語云：「城南韋杜，去天尺五。」〉。
北走關山開雨雪，南遊花柳塞雲煙。
洞庭春色悲公子，鰕菜忘歸范蠡船。

往別郇瑕地，於今四十年。
來簪御府筆，故泊洞庭船。
詩憶傷心處，春深把臂前。
南瞻按百越，黃帽待君偏。

才微歲老尚虛名，臥病江湖春復生。
藥裹關心詩總廢，花枝照眼句還成。
只同燕石能星隕，自得隋珠覺夜明。
喬口橘洲風浪促，繫帆何惜片時程。

斧鉞下青冥，樓船過洞庭。
北風隨爽氣，南斗避文星。
日月籠中鳥，乾坤水上萍。
王孫丈人行，垂老見飄零。

