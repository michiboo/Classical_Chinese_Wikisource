
高駢，字千里，南平郡王崇文之孫，家世禁衛，幼頗修飭。折節為文學，初事朱叔明，為司馬，後歴右神策軍都虞候，秦州刺史。咸通中，拜安南都䕶，進檢校刑部尚書，以都䕶府為靜海軍授駢節度兼諸道行營招討使。僖宗立，加同中書門下平章事，遷劍南西川節度，進檢校司徒，封燕國公；徙荊南節度，加諸道行營都統鹽鐵轉運等使；俄徙淮南節度副大使。廣明初，進檢校太尉，東面都繞京西京北神策軍諸道兵馬等使，封渤海郡王，為部將畢師鐸所害。詩一卷。
恨乏平戎策，慚登拜將壇。
手持金鉞冷，身掛鐵衣寒。
主聖扶持易，恩深報効難。
三邊猶未靜，何敢便休官。
小隠堪忘世上情，可能休夢入重城。
池邊寫字師前輩，座右題銘律後生。
吟社客歸秦渡晚，醉鄉漁去渼陂晴。
春來不得山中信，盡日無人傍水行。
爲愛君山景最靈，角冠秋禮一壇星。
藥將雞犬雲間試，琴許魚龍月下聽。
自要乘風隨羽客，誰同種玉驗仙經。
煙霞澹泊無人到，唯有漁翁過洞庭。
柳下官資顏子居，閒情入骨若為除。
詩成斬將奇難敵，酒熟封侯快未如。
只見絲綸終日降，不知功業是誰書。
而今共飲醇滋味，消得揶揄勢利疎。
無金寄與白頭親，節槩猶誇似古人。
未出塵埃真落魄，不趨權勢正因循。
桂攀明月曾觀國，蓬轉西風卻問津。
匹馬東歸羨知巳，燕王臺上結交新。
官閒馬病客深秋，肻學張衡詠四愁。
紅葉寺多詩景致，白衣人盡酒交遊。
依違諷刺因行得，澹泊供需不在求。
好與高陽結吟社，況無名跡達珠旒。
浮世忙忙蟻子羣，莫嗔頭上雪紛紛。
沈憂萬種與千種，行樂十分無一分。
越外險巇防俗事，就中拘檢信人文。
醉鄉日月終須覓，去作先生號白雲。
滄溟八千里，今古畏波濤。
此日征南將，安然渡萬艘。
水淺魚爭躍，花深鳥競啼。
春光看欲盡，判卻醉如泥。
幾經人事變，又見海濤翻。
徒起如山浪，何曾洗至冤。
堅輕笻竹杖，一枝有九節。
寄與沃洲人，閒步青山月。
把盞非憐酒，持竿不爲魚。
唯應嵇叔夜，似我性慵疎。
心堅膽壯箭頭親，十載沙場受苦辛。
力盡路傍行不得，廣張紅斾是何人?
帝舜南巡去不還，二妃幽怨水雲間。
當時珠淚垂多少，直到如今竹尚斑。
曾驅萬馬上天山，風去雲回頃刻間。
今日海門南面事，莫教還似鳯林關。
人世悲歡不可知，夫君初破黑山歸。
如今又獻征南策，早晩催縫帶號衣。
玉顏雖掩馬嵬塵，冤氣和煙鎖渭津。
蟬鬢不隨鑾駕去，至今空感往來人。
蜀地恩留馬嵬哭，煙雨濛濛春草綠。
滿眼由來是舊人，那堪更奏梁州曲。
關山萬里恨難銷，鐵馬金鞭出塞遙。
為問昔時青海畔，幾人歸到鳯林橋。
青溪道士人不識，上天下天鶴一隻。
洞門深鎻碧窗寒，滴露研朱㸃《周易》。
酒滿金船花滿枝，佳人立唱慘愁眉。
一聲直入青雲去，多少悲歡起此時。
清聲掲入雲間去，駐得春風花落遲。
公子邀歡月滿樓，雙成掲調唱伊州。
便從席上風沙起，直到陽關水盡頭。
萬水千山音信希，空勞魂夢到京畿。
漫天嶺上頻回首，不見虞封淚滿衣。

席箕風起雁聲秋，隴水邊沙滿目愁。
三會五更欲吹盡，不知凡白幾人頭。
長川終日碧潺湲，知道天河與地連。
憑寄兩行朝闕淚，願隨流入御溝泉。
綠樹陰濃夏日長，樓臺倒影入池塘。   
水晶簾動微風起，滿架薔薇一院香。
蜀山蒼翠隴雲愁，鑾駕西巡陷幾州。
唯有縈回深澗水，潺湲不改舊時流。
畫舸輕橈柳色新，摩訶池上醉青春。
不辭不爲青春醉，只恐鶯花也怪人。
花枝如火酒如餳，正好狂歌醉復醒。
對酒看花何處好，延和閣下碧筠亭。
豺狼坑盡卻朝天，戰馬休嘶瘴嶺煙。
歸路嶮巇今坦蕩，一條千里直如弦。
海棠初發去春枝，首唱曾題七字詩。
今日能來花下飲，不辭頻把使頭旗。
不將真性染埃塵，為有煙霞伴此身。
帶日長江好歸信，博羅山下碧桃春。
二年邊戍絶煙塵，一曲河灣萬恨新。
從此鳯林關外事，不知誰是苦心人？

隴上征夫隴下魂，死生同恨漢將軍。
不知萬里沙場苦，空舉平安火入雲。
一曲狂歌酒百分，蛾眉畫出月爭新。
將軍醉罷無餘事，亂把花枝折贈人。
雲水蒼茫日欲收，野煙深處鷓鴣愁。
知君萬里朝天去，為説征南巳五秋。
六出飛花入戶時，坐看青竹變瓊枝。
如今好上高樓望，蓋盡人間惡路岐。
落花流水認天台，半醉閒吟獨自來。
惆悵仙翁何處去，滿庭紅杏碧桃開。
亞夫重過柳營門，路指岷峨隔暮雲。
紅額少年遮道拜，殷勤認得舊將軍。
蜀江波影碧悠悠，四望煙花匝郡樓。
不會人家多少錦，春來盡掛樹梢頭。
青山長在境長新，寂寞持竿一水濱。
及得王師身已老，不知辛苦為何人。
草色青青柳色濃，玉壺頃酒滿金鍾。
笙歌嘹亮隨風去，知盡關山第幾重。
棣萼分張信使希，幾多鄉淚濕征衣。
笳聲未斷腸先斷，萬里胡天鳥不飛。
漁竿消日酒消愁，一醉忘情萬事休。
卻恨韓彭興漢室，功成不向五湖遊。
花滿西園月滿池，笙歌搖曳畫船移。
如今暗與心相約，不動征旗動酒旗。
持竿閒坐思沈吟，釣得江鱗出碧潯。
回首看花花欲盡，可憐寥落送春心。
萬里驅兵過海門，此生今日報君恩。
回期直待烽煙靜，不遣征衣有淚痕。
夜靜弦聲響碧空，宮商信任往來風。
依稀似曲才堪聽，又被移將別調中。
畫舸搖煙水滿塘，柳絲輕軟小桃香。
卻緣龍節爲縈絆，好是狂時不得狂。
煉汞燒鉛四十年，至今猶在藥爐前。
不知子晉緣何事，只學吹簫便得仙。
人間無限傷心事，不得尊前折一枝。
滿宮多少承恩者，似有容華妾也無。
滿身珠翠將何用，唯與豪家拂象牀。
何人種得西施花，千古春風開不盡。
〈以上見《桂苑叢談》〉
