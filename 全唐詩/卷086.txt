
文明遍禹跡，鰥寡達堯心。
正在親人守，能令王澤深。
朝廷多秀士，鎔鍊比精金。
犀節同分命，熊軒各外臨。
聖主賦新詩，穆若聽薰琴。
先言教爲本，次言則是欽。
三時農不奪，午夜犬無侵。
願使天宇內，品物遂浮沈。
寄情羣飛鶴，千里一揚音。
共躡華胥夢，龔黃安足尋。

至德臨天下，勞情遍九圍。
念茲人去本，蓬轉將何依。
外避征戍數，內傷親黨稀。
嗟不逢明盛，胡能照隱微。
柏臺簡行李，蘭殿錫朝衣。
別曲動秋風，恩令生春輝。
使出四海安，詔下萬心歸。
怍非夔龍佐，徒歌鴻雁飛。

太原俗尚武，高皇初奮庸。
星軒三晉躔，土樂二堯封。
北風遂舉鵬，西河亦上龍。
至德起王業，繼明賴人雍。
六合啓昌期，再興廣聖蹤。
傳呼大駕來，文物如雲從。
連營火百里，縱觀人千重。
翠華渡汾水，白日臨崒峰。
枌榆恩賞洽，桑梓舊情恭。
往運感不追，清時惜難逢。
詩發尊祖心，頌刊盛德容。
願君及春事，廻輿綏萬邦。

夏氏階隋亂，自言河朔雄。
王師進穀水，兵氣臨山東。
前掃成臯陣，卻下洛陽宮。
義合帝圖起，威加天宇同。
軒臺百年外，虞典一巡中。
戰龍思王業，倚馬賦神功。

瑞雪帶寒風，寒風入陰琯。
陰琯方凝閉，寒風復淒斷。
宮似瑤林匝，庭如月華滿。
正賡挾纊詞，非近溫湯暖。

文教資武功，郊畋閱邦政。
不知仁育久，徒看禽獸盛。
夜霰氛埃滅，朝日山川淨。
綽仗飛走繁，抨絃筋角勁。
帝射參神道，龍馳合人性。
五豝連一發，百中皆先命。
勇爵均萬夫，雄圖羅七聖。
星爲吉符老，雪作豐年慶。
喜聽行獵詩，威神入軍令。

今日清明宴，佳境惜芳菲。
搖揚花雜下，嬌囀鸎亂飛。
綠渚傳歌榜，紅橋度舞旂。
和風偏應律，細雨不霑衣。
承恩如改火，春去春來歸。

何許承恩宴，山亭風日好。
綠嫩鳴鶴洲，陰穠鬬雞道。
果思夏來茂，花嫌春去早。
行樂無限時，皇情及芳草。

東第乘餘興，南園宴清洛。
文學引鄒枚，歌鐘陳衞霍。
風高大夫樹，露下將軍藥。
待聞出塞還，丹青上麟閣。

虎殿成鴻業，猿巖題鳳賦。
既荷大君恩，還蒙小山遇。
秋吹迎絃管，涼雲生竹樹。
共惜朱邸歡，無辭洛城暮。

歲晏關雍空，風急河謂冰。
薄遊羈物役，微尚愜遠憑。
旅館月宿永，閉扃雲思興。
伊人美修夜，朋酒惠來稱。
交談既清雅，琴吹亦淒凝。
不逢君蹇涸，幽意長鬱蒸。

方秀美盤遊，頻年降天罕。
水共伊川接，山將闕門斷。
捧日照恩華，攀雲引疲散。
野宿霜入帳，孤衾寒不暖。
靜聞宮漏疎，臥視庭月滿。
開爐命溫酎，中夜發清管。
風送關山長，氣遒星歲短。
寓言情思愜，適興真意坦。
寰中病羈掛，方外嫌縱誕。
願君樂盛時，無嗟帶纕緩。

犬戎廢東獻，漢使馳西極。
長策問酋渠，猜阻自夷殛。
容髪徂邊歲，旌裘敝海色。
五年一見家，妻子不相識。
武庫兵猶動，金方事未息。
遠圖待才智，苦節輸筋力。
脫刀贈分手，書帶加餐食。
知君萬里侯，立功在異域。

漢郡接胡庭，幽幷對烽壘。
旌旗按部曲，文武惟卿士。
薛公善籌畫，李相威邊鄙。
中冀分兩河，長城各萬里。
藉馬黃花塞，蒐兵白狼水。
勝敵在安人，爲君汗青史。

王子不事俗，高駕眇難追。
茅土非屑盼，傾城無樂資。
宴坐深林中，三世同一時。
皎皎獨往心，不爲塵網欺。
朅來已復去，今去何來思。
廻首謝同行，勤會安請期。

同居洛陽陌，經日懶相求。
及爾江湖去，言別悵悠悠。
楚雲眇羈翼，海月倦行舟。
愛而不可見，徒嗟芳歲流。

竹徑女蘿蹊，蓮洲文石隄。
靜深人俗斷，尋玩往還迷。
碧潭秀初月，素林驚夕棲。
褰幌納蟾影，理琴聽猿啼。
佳辰改宿昔，勝寄坐暌攜。
長懷賞心愛，如玉復如珪。

我聞西漢日，四老南山幽。
長歌紫芝秀，高臥白雲浮。
朝野光塵絕，榛蕪年貌秋。
一朝驅駟馬，連轡入龍樓。
昔遯高皇去，今從太子遊。
行藏惟聖節，福禍在人謀。
卒能匡惠帝，豈不賴留侯。
事隨年代遠，名與圖籍留。
平生欽淳德，慷慨景前修。
蜯蛤伺陰兔，蛟龍望鬥牛。
無嗟異飛伏，同氣幸相求。

湘東股肱守，心與帝鄉期。
舟楫中途蹇，風波復來思。
嘉我常聯翼，金貂侍玉墀。
跡參前馬聖〈黃帝遇牧馬童子，稱天師而退〉，名綴鬻熊師。
寒暑一何速，山川遠間之。
寧知洞庭上，獨得平生時。
精意微絕簡，從權討妙棋。
林壑爲予請，紛靄發華滋。
流賞忽已散，驚帆杳難追。
送君在南浦，侘傺投此詞。

祿放跡異端，偏荒事同蹇。
苟忘風波累，俱會雲壑踐。
險式壓西湖，僑廬對南峴。
夜樓江月入，朝幌山雲捲。
山勢遠濤連，江途斜漢轉。
坐嘯予多暇，行吟子獨善。
並轡躧郊郭，方舟玩遊演。
虛聲萬籟分，水色千里辨。
不知岸陰謝，再見春露泫。
綠壤發欣顏，華年助蟲篆。
上世時難接，古人情可選。
泊渚煩爲媒，多才怨成褊。
長沙鵩作賦，任道可知淺。
請從三已心，榮辱兩都遣。

結廬桐竹下，室邇人相深。
接垣分竹徑，隔戶共桐陰。
落花朝滿岸，明月夜披林。
竹有龍鳴管，桐留鳳舞琴。
奇聲與高節，非吾誰賞心。

共君春種瓜，本期清夏暑。
瓜成人已去，失望將誰語。
裛露摘香園，感味懷心許。
偶逢西風便，因之寄鄂渚。

婀娜金閨樹，離披野田草。
雖殊兩地榮，幸共三春好。
花殊鳥飛處，葉鏤蟲行道。
真心獨感人，惆悵令人老。

一雁雪上飛，值我衡陽道。
口銜離別字，遠寄當歸草。
目想春來遲，心驚寒去早。
憶鄉乘羽翮，慕侶盈懷抱。
零落答故人，將隨江樹老。

孤雁東飛來，寄我紋與素。
紋足經三象，素當綜羣務。
遠見故人心，一言重千金。
答之綵毛翰，繼以瑤華音。
歲寒衆木改，松柏心常在。

我行春三月，山中百花開。
披林入峭蒨，攀磴陟崔嵬。
白雲半峰起，清江出峽來。
誰知高深意，緬邈心幽哉。

雲埃夜澄廓，山日曉晴鮮。
葉落蒼江岸，鴻飛白露天。
磷磷含水石，冪冪覆林煙。
客心久無緒，秋風殊未然。

徭蜀時未改，別家鄉念盈。
憶昨出門日，春風發鮮榮。
及茲旋轅地，秋風滿路生。
昏曉思魏闕，夢寐還秦京。
秦京開朱第，魏闕垂紫纓。
幽獨玄虛閣，不聞人馬聲。
藝業爲君重，名位爲君輕。
玉琴知調苦，寶鏡對膽清。
鷹飢常啄腥，鳳飢亦待瓊。
於君自有屬，物外豈能輕。

眇眇葭萌道，蒼蒼褒斜谷。
煙壑爭晦深，雲山共重複。
古來風塵子，同眩望鄉目。
芸閣有儒生，軺車倦馳逐。
青春客岷嶺，白露搖江服。
歲月鎮羈孤，山川俄反覆。
魚遊戀深水，鳥遷戀喬木。
如何別親愛，坐去文章國。
蟋蟀鳴戶庭，蠨蛸網琴築。

霧斂江早明，星翻漢將沒。
臥聞峽猿響，起視榜人發。
倚棹攀岸篠，憑船弄波月。
水宿厭洲渚，晨光屢揮忽。
林澤來不窮，煙波去無歇。
結思笙竽里，搖情遊俠窟。
年貌不暫留，歡愉及玄髪。
雲涓戀山海，禽馬懷燕越。
自非行役人，安知慕城闕。

舊國多陵墓，荒涼無歲年。
洶湧蔽平岡，汩若波濤連。
上世千金子，潛臥九重泉。
松柏剪無餘，碑記滅罔傳。
葬於不毛地，咸謂楚先賢。
事盡情可識，使人心悵然。

夕次阮公臺，嘯歌臨爽塏。
高名安足賴，故物今皆改。
吾兄昔茲邑，遺愛稱賢宰。
桑中雉未飛，屋上烏猶在。
途逢舊甿吏，城有同僚寀。
望塵遠見迎，拂館來欣待。
慈惠留千室，友於存四海。
始知魯衞間，優劣相懸倍。

高名出漢陰，禪閣跨香岑。
衆山既圍繞，長川復迴臨。
雲峰曉靈變，風木夜虛吟。
碧湫龍池滿，蒼松虎徑深。
舊知青巖意，偏入杳冥心。
何由侶飛錫，從此脫朝簪。

撫劒空餘勇，彎弧遂無力。
老去事如何，據鞍長歎息。
故交索將盡，後進稀相識。
獨憐半死心，尚有寒松直。

乘桴入南海，海曠不可臨。
茫茫失方面，混混如凝陰。
雲山相出沒，天地互浮沈。
萬里無涯際，云何測廣深。
潮波自盈縮，安得會虛心。

海上三神山，逍遙集衆仙。
靈心豈不同，變化無常全。
龍伯如人類，一釣兩鰲連。
金臺此淪沒，玉真時播遷。
問子勞何事，江上泣經年。
隰中生紅草，所美非美然。

嘗懷謝公詠，山水陶嘉月。
及此年事衰，徒看衆花發。
觀魚樂何在，聽鳥情都歇。
星漢流不停，蓬萊去難越。
鄴中秋麥秀，淇上春雲沒。
日見塵物空，如何靜心闕。

夜夢雲闕間，從容簪履列。
朝遊洞庭上，緬望京華絕。
潦收江未清，火退山更熱。
重欷視欲醉，懵滿氣如噎。
器留魚鼈腥，衣點蚊虻血。
髪白思益壯，心玄用彌拙。
冠劒日苔蘚，琴書坐廢撤。
唯有報恩字，刻意長不滅。

山郡不溝郭，荒居無翳壅。
愛人忠主利，善守閉爲勇。
苟非小勤瘁，安得期逸寵。
版築恐土疎，襄城嫌役重。
藩柵聊可固，筠篁近易奉。
差池截浦沙，繚繞緣隈壠。
矗似長雲亙，森如高戟聳。
預絕豺狼憂，知免牛羊恐。
閭里寬矯步，榛叢恣踏踵。
始果遊處心，終日成閑拱。

緬邈洞庭岫，蔥蒙水霧色。
宛在太湖中，可望不可即。
剖竹守窮渚，開門對奇域。
城池自縶籠，纓綬爲徽纆。
靡日不思往，經時始願克。
飛棹越溟波，維舟恣攀陟。
䆗窱入雲步，崎嶇倚松息。〈䆗窱，即「窈窕」。〉
巖壇有鶴過，壁字無人識。
滴石香乳溜，垂崖靈草植。
玩幽輕霧阻，討異忘曛逼。
寒沙際水平，霜樹籠煙直。
空宮聞莫覩，地道窺難測。
此處學金丹，何人生羽翼。
誰傳九光要，幾拜三仙職。
紫氣徒想像，清潭長眇默。
霓裳若有來，覯我雲峰側。

楚老遊山寺，提攜觀畫壁。
揚袂指辟支，睩眄相鬬鬩。
險哉透撞兒，千金賭一擲。
成敗身自受，傍人那歎息。

西泛平湖盡，參差入亂山。
東瞻岳陽郡，汗漫太虛間。
窘步同行樂，遒文互屢看。
山戍上雲桂，江亭臨水關。
川途倏忽間，風景依如昨。
湘浦未賜環，荊門猶主諾。
何時與美人，載酒遊宛洛？

山水佳新霽，南樓玩初旭。
夜來枝半紅，雨後洲全綠。
四運相終始，萬形紛代續。
適臨青草湖，再變黃鸎曲。
地穴穿東武，江流下西蜀。
歌聞枉渚邅，舞見長沙促。
心阻意徒馳，神和生自足。
白髪悲上春，知常謝先欲。

囷輪江上山，近在華容縣。
常涉巴丘首，天晴遙可見。
佳遊屢前諾，芳月愆幽眷。
及此符守移，歡言臨道便。
既攜賞心客，復有送行掾。
竹徑入陰窅，松蘿上空蒨。
草共林一色，雲與峰萬變。
探窺石門斷，緣越沙澗轉。
兩山勢爭雄，峰巘相顧眄。
藥妙靈仙寶，境華巖壑選。
清都西淵絕，金地東敞宴。
池果接園畦，風煙邇臺殿。
高尋去石頂，曠覽天宇遍。
千山紛滿目，百川豁對面。
騎來雲氣迎，人去鳥聲戀。
長揖桃源士，舉世同企羨。

坐嘯人事閑，佳遊野情發。
山門送落照，湖口昇微月。
林尋猿狖居，水戲黿鼉穴。
朔風吹飛雁，芳草亦云歇。

齊公生人表，逈天聞鶴唳。
清論早揣摩，玄心晚超詣。
入相廊廟靜，出軍沙漠霽。
見深呂祿憂，舉後陳平計。
甘心除君惡，足以報先帝。
許公信國楨，克美具瞻情。
百事資朝問，三章廣世程。
處高心不有，臨節自爲名。
朱戶傳新戟，青松拱舊塋。
淒涼丞相府，餘慶在玄成。
李公實神敏，才華乃天授。
睦親何用心，處貴不忘舊。
故事遵臺閣，新詩冠宇宙。
在人忠所奉，惡我誠將宥。
南浦去莫歸，嗟嗟蔑孫秀。
代公舉鵬翼，懸飛摩海霧。
志康天地屯，適與雲雷遇。
興喪一言決，安危萬心注。
大勳書王府，舛命淪江路。
勢傾北夏門，哀靡東平樹。
耿公山嶽秀，才傑心亦妙。
鷙鳥峻標立，哀玉扣清調。
協贊休明啓，恩華日月照。
何意瑤臺雲，風吹落江徼。
湘流下潯陽，灑淚一投弔。

每上襄陽樓，遙望龍山樹。
鬱茀吐岡嶺，微蒙在煙霧。
下車歲已成，飾馬閑餘步。
苦霜裛野草，愛日揚江煦。
雲對石上塔，風吹松下路。
禪室宴三空，神祠同六趣。
兒童共戲謔，猿鳥相驚顧。
南識桓公臺，北望先賢墓。
世上人何在，時聞心不住。
但傳無盡燈，可使有情悟。

舊說江陵觀，初疑神化來。
空山結雲閣，綺靡隨風回。
奈何任一柱，斯焉容衆材。
奇功非長世，今餘草露臺。

楚國所以霸，樊姬有力焉。
不懷沈尹祿，誰諳叔敖賢。
萬化茫無在，孤墳獨巋然。
北分陽臺陌，南識郢城阡。
漠漠渚宮樹，蒼蒼雲夢田。
登高形勝出，訪古令名傳。
自我來符守，因君樹蕙荃。
詩書將變俗，絺纊忽彌年。
志闡三折後，愁值二毛前。
佇立帝京路，遙心寄此篇。

咿嚘不可信，以此敗懷王。
客死嶢關路，返葬岐江陽。
啼狖抱山月，飢狐獵野霜。
一聞懷沙事，千載盡悲涼。

多雨絕塵事，寥寥入太玄。
城陰疎復合，簷滴斷還連。
念我勞造化，從來五十年。
誤將心徇物，近得還自然。
閑居草木侍，虛室鬼神憐。
有時進美酒，有時泛清絃。
聲真不世識，心醉豈言詮。

懷哉四壁時，未有五都價。
百金誰見許，斗酒難爲貰。
落花生芳春，孤月皎清夜。
復逢利交客，題戶遙相謝。

夜臥聞夜鐘，夜靜山更響。
霜風吹寒月，䆗窱虛中上。
前聲既舂容，後聲復晃盪。
聽之如可見，尋之定無像。
信知本際空，徒掛生滅想。

塞上綿應折，江南草可結。
欲持梅嶺花，遠競榆關雪。
日月無他照，山川何頓別。
苟齊兩地心，天問將安說。

寶鏡如明月，出自秦宮樣。
隱起雙蟠龍，銜珠儼相向。
常恐君不察，匣中委清量。
積翳掩菱花，虛心蔽塵狀。
倘蒙羅袖拂，光生玉臺上。

美酒酌懸瓢，真淳好相映。
蝸房卷墮首，鶴頸抽長柄。
雅色素而黃，虛心輕且勁。
豈無雕刻者，貴此成天性。

抱薰心常焦，舉斾心常搖。
天長地自久，歡樂能幾朝。
君看西陵樹，歌舞爲誰嬌。

山閑苦積雨，木落悲時遽。
賞心凡幾人，良辰在何處？
觸石滿堂侈，灑我終夕慮。
客鳥懷主人，銜花未能去。
剖珠貴分明，琢玉思堅貞。
要君意如此，終始莫相輕。

問子青霞意，何事留朱軒。
自言心遠俗，未始跡辭喧。
過蒙良時幸，側息吏途煩。
簪纓非宿好，文史棄前言。
夕臥北窗下，夢歸南山園。
白雲慙幽谷，清風愧泉源。
十年茲賞廢，佳期今復存。
掛冠謝朝侶，星駕別君門。

默念羣疑起，玄通百慮清。
初心滅陽豔，復見湛虛明。
悟滅心非盡，求虛見後生。
應將無住法，修到不成名。

宿懷終南意，及此語雲峰。
夜聞竹澗靜，曉望林嶺重。
春煙生古石，時鳥戲幽松。
豈無山中賞，但畏心莫從。

昔聞陳仲子，守義辭三公。
身賃妻織屨，樂亦在其中。
豈無窮賤苦，羞與傾巧同。
長白臨河上，於陵入濟東。
我行弔遺跡，感歎古泉空。

尊師厭塵去，精魄知何明。
形氣不復生，弟子空傷情。
濟北神如在，淮南藥未成。
共期終莫遂，寥落兩無成。

上陽柳色喚春歸，臨渭桃花拂水飛。
總爲朝廷巡幸去，頓教京洛少光輝。
昨從分陝山南口，馳道依依漸花柳。
入關正投寒食前，還京遂落清明後。
路上天心重豫遊，御前恩賜特風流。
便幕那能鏤雞子，行宮善巧帖毛毬。
渭橋南渡花如撲，麥隴青青斷人目。
漢家行樹直新豐，秦地驪山抱溫谷。
香池春溜水初平，預歡浴日照京城。
今歲隨宜過寒食，明年陪宴作清明。

舊傳南海出靈禽，時樂名聞不可尋。
形貌乍同鸚鵡類，精神別稟鳳皇心。
千年待聖方輕舉，萬里呈才無伴侶。
紅茸糅繡好毛衣，清泠謳鵶好言語。
內人試取御衣牽，啄手暝聲不許前。
心願陽烏恆保日，志嫌陰鶴欲凌天。
天情玩訝良無已，察圖果見祥經裏。
本持符瑞驗明王，還用文章比君子。
自憐弱羽詎堪珍，喜共華篇來示人。
人見嚶嚶報恩鳥，多慙碌碌具官臣。

青宮朱邸翊皇闈，玉葉瓊蕤發紫微。
姬姜本來舅甥國，卜筮俱道鳳皇飛。
星昴殷冬獻吉日，夭桃穠李遙相匹。
鸞車鳳傳王子來，龍樓月殿天孫出。
平臺火樹連上陽，紫炬紅輪十二行。
丹爐飛鐵馳炎焰，炎霞爍電吐明光。
綠軿紺幰紛如霧，節鼓清笳前啓路。
城隅靡靡稍東還，橋上鱗鱗轉南渡。
五方觀者聚中京，四合塵煙漲洛城。
商女香車珠結網，天人寶馬玉繁纓。
百壺淥酒千斤肉，大道連延障錦軸。
先祝聖人壽萬年，復禱宜家承百祿。
珊瑚刻盤青玉尊，因之假道入梁園。
梁園山竹凝雲漢，仰望高樓在天半。
翠幕蘭堂蘇合薰，珠簾掛戶水波紋。
別起芙蓉織成帳，金鏤鴛鴦兩相向。
罽茵飾地承琱履，花燭分階移錦帳。
織女西垂隱燭臺，雙童連縷合歡杯。
藹藹綺庭嬪從列，娥娥紅粉扇中開。
黃金兩印雙花綬，富貴婚姻古無有。
清歌棠棣美王姬，流化邦人正夫婦。

何處送客洛橋頭，洛水泛泛中行舟。
可憐河樹葉萎蕤，關關河鳥聲相思。
街鼓喧喧日將夕，去棹歸軒兩相迫。
何人送客故人情，故人今夜何處客？

君不見魏武草創爭天祿，羣雄睚眥相馳逐。
晝攜壯士破堅陣，夜接詞人賦華屋。
都邑繚繞西山陽，桑榆汗漫漳河曲。
城郭爲虛人代改，但有西園明月在。
鄴傍高冢多貴臣，娥眉𥊑睩共灰塵。
試上銅臺歌舞處，唯有秋風愁殺人。

珂馬朝歸連萬石，矟門洞啓親迎客。
北堂珍重琥珀酒，庭前列肆茱萸席。
長袖遲回意緒多，清商緩轉目騰波。
舊傳比翼侯家舞，新出將雛主第歌。
漢家絳灌餘兵氣，晉代浮虛安足貴。
正逢天下金鏡清，偏加日飲醇醪意。
誰復遨遊不復歸，閑庭莫畏不芳菲。
會待城南春色至，竟將花柳拂羅衣。

江南湖水咽山川，春江溢入共湖連。
氣色紛淪橫罩海，波濤鼓怒上漫天。
鱗宗殼族嬉爲府，弋叟罛師利焉聚。
欹帆側柁弄風口，赴險臨深繞灣浦。
一灣一浦悵邅迴，千曲千溠怳迷哉。
乍見靈妃含笑往，復聞遊女怨歌來。
暑來寒往運洄洑，潭生水落移陵谷。
雲間墜翮散泥沙，波上浮查棲樹木。
昨暮飛霜下北津，今朝行雁度南濱。
處處溝洚清源竭，年年舊葦白頭新。
天地盈虛尚難保，人間倚伏何須道。
秋月皛皛泛澄瀾，冬景青青步纖草。
念君宿昔觀物變，安得躊躕不衰老。

去年六月西河西，今年六月北河北。
沙場磧路何爲爾，重氣輕生知許國。
人生在世能幾時，壯年征戰髪如絲。
會待安邊報明主，作頌封山也未遲。

十五紅粧侍綺樓，朝承握槊夜藏鉤。
君臣一意金門寵，兄弟雙飛玉殿遊。
寧知宿昔恩華樂，變作瀟湘離別愁。
地濕莓苔生舞袖，江聲怨歎入箜篌。
自憐京兆雙眉嫵，會待南來五馬留。

鳳哉鳳哉！啄琅玕。
飲瑤池，棲崑崙之山哉。
中國有聖人，感和氣。
飛來飛來，自歌自舞。
先王冊府，麒鱗之臺。
羇雌衆雛故山曲，其鳴喈喈。
其鳴喈喈，欲往銜之歘去來。
去別鸞鳳心徘徊，明年阿閣梧桐花葉開。
羣飛鳳歸來，羣飛鳳歸來。

懷玉泉，戀仁者，寂滅真心不可見。
空留影塔嵩巖下，寶王四海轉千輪。
金曇百粒送分身，山中二月娑羅會。
虛唄遙遙愁思人，我念過去微塵劫。
與子禪門同正法，雖在神仙蘭省間。
常持清淨蓮花葉，來亦好，去亦好。
了觀車行馬不移，當見菩提離煩惱。

清都衆木總榮芬，傳道孤松最出羣。
名接天庭長景色，氣連宮闕借氛氳。
懸池的的停華露，偃蓋重重拂瑞雲。
不借流膏助仙鼎，願將楨幹捧明君。
莫比冥靈楚南樹，朽老江邊代不聞。

