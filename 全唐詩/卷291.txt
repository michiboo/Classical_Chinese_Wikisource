
楊淩，字恭履。少以篇什著聲，官終侍御史。詩一卷。
淮揚為郡暇，坐惜流芳歇。
散懷累榭風，清暑澄潭月。
陪燕辭三楚，戒途綿百越。
非當遠別離，雅奏何由發。
滄洲東望路，旅棹愴羈遊。
楓浦蟬隨岸，沙汀鷗轉流。
露天星上月，水國夜生秋。
誰忍持相憶，南歸一葉舟。
窮臘催年急，陽春怯和歌。
殘燈閃壁盡，夜雪透窗多。
歸路山川險，遊人夢寐過。
龍洲不可泊，歲晚足驚波。
歸心不可留，雪桂一叢秋。
葉雨空江月，螢飛白露洲。
野蟬依獨樹，水郭帶孤樓。
遙望山川路，相思萬里遊。
隴雁送鄉心，羈情屬歲陰。
驚秋黃葉遍，愁暮碧雲深。
月色吳江上，風聲楚木林。
交親幾重別，歸夢並愁侵。
群玉開雙槿，丹榮對絳紗。
含煙疑出火，隔雨怪舒霞。
向晚爭辭蕊，迎朝鬥發花。
非關後桃李，為欲繼年華。
上苑閒遊早，東風柳色輕。
儲胥遙掩映，池水隔微明。
春至條偏弱，寒餘葉未成。
和煙變濃淡，轉日異陰晴。
不獨芳菲好，還因雨露榮。
行人望攀折，遠翠暮愁生。
水闊盡南天，孤舟去渺然。
驚秋路傍客，日暮數聲蟬。
西蜀三千里，巴南水一方。
曉雲天際斷，夜月峽中長。
花落千回舞，鶯聲百囀歌。
還同異方樂，不奈客愁多。
白浪暗江中，南泠路不通。
高檣帆自滿，出浦莫呼風。
粉落空床棄，塵生故篋留。
先來無一半，情斷不勝愁。
山水路悠悠，逢灘即殢留。
西江風未便，何日到荊州。
中禁鳴鐘日欲高，北窗欹枕望頻搔。
相思寂寞青苔合，唯有春風啼伯勞。
新年雨雪少晴時，屢失尋梅看柳期。
鄉信憶隨回鴈早，江春寒帶故陰遲。
日日山川烽火頻，山河重起舊煙塵。
一生孤負龍泉劍，羞把詩書問故人。
客鴈秋來次第逢，家書頻寄兩三封。
夕陽天外雲歸盡，亂見青山無數峰。
祥煙瑞氣曉來輕，柳變花開共作晴。
黃鳥遠啼鳷鵲觀，春風流出鳳凰城。
漢國明妃去不還，馬馱絃管向陰山。
匣中縱有菱花鏡，羞對單于照舊顏。
南園桃李花落盡，春風寂寞搖空枝。（《詩式》）

