
鄭愔，字文靖，滄州人。年十七，進士擢第。天后時，張易之兄弟薦爲殿中侍御史。易之敗，貶宣州司戶。既而附武三思，累遷吏部侍郎，後預譙王重福謀，被誅。詩一卷。
公門襲漢環，主第稱秦玉。
池架祥鱣序，山吹鳴鳳曲。
拂席蘿薜垂，迴舟芰荷觸。
平陽妙舞處，日暮清歌續。

錦�〈一作檝〉沙棠艦，羅帶石榴帬。
綠潭采荷芰，清江日稍曛。
魚鳥爭唼喋，花葉相芬氳。
不覺芳洲暮，菱歌處處聞。

漢室歡娛盛，魏國文雅遒。
許史多暮宿，應陳從夜遊。
西園讌公子，北里召王侯。
詎似將軍獵，空嗟亭尉留。

潁川豪橫客，咸陽輕薄兒。
田竇方貴幸，趙李新相知。
軒蓋終朝集，笙竽此夜吹。
黃金盈篋笥，白日忽西馳。

春殿猗蘭美，仙階柏樹榮。
地逢芳節應，時覩聖人生。
月滿增祥莢，天長發瑞靈。
南山遙可獻，常願奉皇明。

地軸樓居遠，天台闕路賒。
何如遊帝宅，即此對仙家。
座拂金壺電，池搖玉酒霞。
無雲秦漢隔，別訪武陵花。

堯茨姑射近，漢苑建章連。
十五蓂知月，三千桃紀年。
鸞歌隨鳳吹，鶴舞向鵾弦。
更覓瓊妃伴，來過玉女泉。

宮掖賢才重，山林高尚難。
不言辭輦地，更有結廬歡。
池棟清溫燠，巖窗起沍寒。
幽亭有仙桂，聖主萬年看。

槎流天上轉，茅宇禁中開。
河鵲填橋至，山熊避檻來。
庭花采菉蓐，巖石步莓苔。
願奉輿圖泰，長開錦翰裁。

下嫁戎庭遠，和親漢禮優。
笳聲出虜塞，簫曲背秦樓。
貴主悲黃鶴，征人怨紫騮。
皇情眷億兆，割念俯懷柔。

御蹕下都門，軍麾出塞垣。
長楊跨武騎，細柳接戎軒。
睿曲風雲動，邊威鼓吹喧。
坐帷將閫外，俱是報明恩。

湧霄開寶塔，倒影駐仙輿。
鴈子乘堂處，龍王起藏初。
秋風聖主曲，佳氣史官書。
願獻重陽壽，承歡萬歲餘。

日斜漳浦望，風起鄴臺寒。
玉座平生晚，金尊妓吹闌。
舞餘依帳泣，歌罷向陵看。
蕭索松風暮，愁煙入井闌。

漢將留邊朔，遙遙歲序深。
誰堪牧馬思，正是胡笳吟。
曲斷關山月，聲悲雨雪陰。
傳書問蘇武，陵也獨何心。

青柳映紅顏，黃雲蔽紫關。
忽聞邊使出，枝葉爲君攀。
舞腰愁欲斷，春心望不還。
風花滾成雪，羅綺亂斑斑。

征客向輪臺，幽閨寂不開。
音書秋鴈斷，機杼夜蛩催。
虛幌風吹葉，閑階露濕苔。
自憐愁思影，常共月裴回。

瓊殿含光映早輪，玉鸞嚴蹕望初晨。
池開凍水仙宮麗，樹發寒花禁苑新。
佳氣裴回籠細網，殘霙淅瀝染輕塵。
良時荷澤皆迎勝，窮谷晞陽猶未春。

晨蹕凌高轉翠旌，春樓望遠背朱城。
忽排花上遊天苑，卻坐雲邊看帝京。
百草香心初罥蝶，千林嫩葉始藏鶯。
幸同葵藿傾陽早，願比盤根應候榮。

鳥籀遺新閣，龍旂訪古臺。
造書臣頡往，觀跡帝羲來。
睿覽山川匝，宸心宇宙該。
梵音隨駐輦，天步接乘杯。
舊苑經寒露，殘池問劫灰。
散花將捧日，俱喜聖慈開。

舊邸三乘闢，佳辰萬騎留。
蘭圖奉葉偈，芝蓋拂花樓。
國會人王法，宮還天帝遊。
紫雲成寶界，白水作禪流。
鴈塔昌基遠，鸚林睿藻抽。
欣承大風曲，竊預小童謳。

瑞闕龍居峻，宸庭鳳掖深。
才良寄天綍，趨拜侶朝簪。
飛馬看來影，喧車識駐音。
重軒輕霧入，洞戶落花侵。
聞有題新翰，依然想舊林。
同聲慙卞玉，謬此托韋金。

塞外蕭條望，征人此路賒。
邊聲亂朔馬，秋色引胡笳。
遙嶂侵歸日，長城帶晚霞。
斷蓬飛古戍，連鴈聚寒沙。
海暗雲無葉，山春雪作花。
丈夫期報主，萬里獨辭家。

荒壘三秋夕，窮郊萬里平。
海陰凝獨樹，日氣下連營。
戎斾霜旋重，邊裘夜更輕。
將軍猶轉戰，都尉不成名。
折柳悲春曲，吹笳斷夜聲。
明年漢使返，須築受降城。

陽鳥南飛夜，陰山北地寒。
漢家征戍客，年歲在樓蘭。
玉塞朔風起，金河秋月團。
邊聲入鼓吹，霜氣下旌竿。
海外歸書斷，天涯旅鬢殘。
子卿猶奉使，常向節旄看。

春朝物候妍，愁婦鏡臺前。
風吹數蝶亂，露洗百花鮮。
試出褰羅幌，還來著錦筵。
曲中愁夜夜，樓上別年年。
不及隨蕭史，高飛向紫煙。

近郊憑汝海，遐服指江干。
尚憶趨朝貴，方知失路難。
曙宮平樂遠，秋澤廣城寒。
岸葦新花白，山梨晚葉丹。
鄉關千里暮，歲序四時闌。
函塞雲間別，旋門霧裏看。
夙年追騄驥，暮節仰鵷鸞。
疲駑勞垂耳，騫騰詎矯翰。
將調梅鉉實，不正李園冠。
荊玉終無玷，隨珠忽已彈。
曉裝違鞏洛，夕夢在長安。
北上頻傷阮，西征未學潘。
傾車無共轍，同派有殊瀾。
去去懷知己，何由報一餐。

詩禮康成學，文章賈誼才。
巳年人得夢，庚日鳥爲災。
書草藏天閣，琴聲入夜臺。
荒階羅駁蘚，虛座網浮埃。
白馬賓徒散，青烏隴隧開。
空憐門下客，懷舊幾遲迴。

欲轉聲猶澀，將飛羽未調。

百舌鳴高樹，弄音無常則。
借問聲何煩，末俗不尚默。

