
黎陽城南雪正飛，黎陽渡頭人未歸。
河邊酒家堪寄宿，主人小女能縫衣。
故人高臥黎陽縣，一別三年不相見。
邑中雨雪偏着時，隔河東郡人遙羨。
鄴都唯見古時丘，漳水還如舊日流。
城上望鄉應不見，朝來好是嬾登樓。

三度爲郎便白頭，一從出守五經秋。
莫言聖主長不用，其那蒼生應未休。
人間歲月如流水，客舍秋風今又起。
不知心事向誰論，江上蟬鳴空滿耳。

北風捲地白草折，胡天八月即飛雪。
忽如一夜春風來，千樹萬樹梨花開。
散入珠簾濕羅幕，狐裘不煖錦衾薄。
將軍角弓不得控，都護鐵衣冷難著。
瀚海闌干百丈冰，愁雲慘澹萬里凝。
中軍置酒飲歸客，胡琴琵琶與羌笛。
紛紛暮雪下轅門，風掣紅旗凍不翻。
輪臺東門送君去，去時雪滿天山路。
山迴路轉不見君，雪上空留馬行處。
側聞陰山胡兒語，西頭熱海水如煮。
海上衆鳥不敢飛，中有鯉魚長且肥〈海中有赤鯉〉。
岸傍青草常不歇，空中白雪遙旋滅。
蒸沙爍石然虜雲，沸浪炎波煎漢月。
陰火潛燒天地鑪，何事偏烘西一隅。
勢吞月窟侵太白，氣連赤坂通單于。
送君一醉天山郭，正見夕陽海邊落。
柏臺霜威寒逼人，熱海炎氣爲之薄。

輪臺城頭夜吹角，輪臺城北旄頭落。
羽書昨夜過渠黎，單于已在金山西。
戍樓西望煙塵黑，漢兵屯在輪臺北。
上將擁旄西出征，平明吹笛大軍行。
四邊伐鼓雪海湧，三軍大呼陰山動。
虜塞兵氣連雲屯，戰場白骨纏草根。
劒河風急雪片闊，沙口石凍馬蹄脫。
亞相勤王甘苦辛，誓將報主靜邊塵。
古來青史誰不見，今見功名勝古人。

羅敷昔時秦氏女，千載無人空處所。
昔時流水至今流，萬事皆逐東流去。
此水東流無盡期，水聲還似舊來時。
岸花仍自羞紅臉，隄柳猶能學翠眉。
春去秋來不相待，水中月色長不改。
羅敷養蠶空耳聞，使君五馬今何在？
九月霜天水正寒，故人西去度征鞍。
水底鯉魚幸無數，願君別後垂尺素。

天山有雪常不開，千峰萬嶺雪崔嵬。
北風夜捲赤亭口，一夜天山雪更厚。
能兼漢月照銀山，復逐胡風過鐵關。
交河城邊飛鳥絕，輪臺路上馬蹄滑。
晻靄寒氛萬里凝，闌干陰崖千丈冰。
將軍狐裘臥不暖，都護寶刀凍欲斷。
正是天山雪下時，送君走馬歸京師。
雪中何以贈君別，惟有青青松樹枝。

火山突兀赤亭口，火山五月火雲厚。
火雲滿山凝未開，飛鳥千里不敢來。
平明乍逐胡風斷，薄暮渾隨塞雨回。
繚繞斜吞鐵關樹，氛氳半掩交河戍。
迢迢征路火山東，山上孤雲隨馬去。

青門金鎖平旦開，城頭日出使車回。
青門柳枝正堪折，路傍一日幾人別。
東出青門路不窮，驛樓官樹灞陵東。
花撲征衣看似繡，雲隨去馬色疑驄。
胡姬酒壚日未午，絲繩玉缸酒如乳。
灞頭落花沒馬蹄，昨夜微雨花成泥。
黃鸝翅濕飛轉低，關東尺書醉嬾題。
須臾望君不可見，揚鞭飛鞚疾如箭。
借問使乎何時來，莫作東飛伯勞西飛燕。

君不見梁孝王脩竹園，頹牆隱轔勢仍存。
嬌娥曼臉成草蔓，羅帷珠簾空竹根。
大梁一旦人代改，秋月春風不相待。
池中幾度雁新來，洲上千年鶴應在〈梁園中有雁池、鶴洲〉。
梁園二月梨花飛，卻似梁王雪下時。
當時置酒延枚叟，肯料平臺狐兔走。
萬事翻覆如浮雲，昔人空在今人口。
單父古來稱宓生，祗今爲政有吾兄〈家兄時宰單父〉。
輶軒若過梁園道，應傍琴臺聞政聲。

君不見走馬川行雪海邊，平沙莽莽黃入天。
輪臺九月風夜吼，一川碎石大如斗，隨風滿地石亂走。
匈奴草黃馬正肥，金山西見煙塵飛。
漢家大將西出師，將軍金甲夜不脫。
半夜軍行戈相撥，風頭如刀面如割。
馬毛帶雪汗氣蒸，五花連錢旋作冰。
幕中草檄硯水凝，虜騎聞之應膽懾。
料知短兵不敢接，車師西門佇獻捷。

君不見函谷關，崩城毀壁至今在。
樹根草蔓遮古道，空谷千年長不改。
寂寞無人空舊山，聖朝無外不須關。
白馬公孫何處去，青牛老人更不還。
蒼苔白骨空滿地，月與古時長相似。
野花不省見行人，山鳥何曾識關吏。
故人方乘使者車，吾知郭丹卻不如。
請君時憶關外客，行到關西多致書。

君不聞胡笳聲最悲，紫髯綠眼胡人吹。
吹之一曲猶未了，愁殺樓蘭征戍兒。
涼秋八月蕭關道，北風吹斷天山草。
崑崙山南月欲斜，胡人向月吹胡笳。
胡笳怨兮將送君，秦山遙望隴山雲。
邊城夜夜多愁夢，向月胡笳誰喜聞。

汝不聞秦箏聲最苦，五色纏弦十三柱。
怨調慢聲如欲語，一曲未終日移午。
紅亭水木不知暑，忽彈黃鐘和白紵。
清風颯來雲不去，聞之酒醒淚如雨。
汝歸秦兮彈秦聲，秦聲悲兮聊送汝。

輪臺客舍春草滿，潁陽歸客腸堪斷。
窮荒絕漠鳥不飛，萬磧千山夢猶嬾。
憐君白面一書生，讀書千卷未成名。
五侯貴門腳不到，數畝山田身自耕。
興來浪跡無遠近，及至辭家憶鄉信。
無事垂鞭信馬頭，西南幾欲窮天盡。
奉使三年獨未歸，邊頭詞客舊來稀。
借問君來得幾日，到家不覺換春衣。
高齋清晝卷帷幕，紗帽接䍦慵不着。
中酒朝眠日色高，彈棋夜半燈花落。
冰片高堆金錯盤，滿堂凜凜五月寒。
桂林蒲萄新吐蔓，武城㓨蜜未可餐。
軍中置酒夜撾鼓，錦筵紅燭月未午。
花門將軍善胡歌，葉河蕃王能漢語。
知爾園林壓渭濱，夫人堂上泣羅帬。
魚龍川北盤谿雨，鳥鼠山西洮水雲。
臺中嚴公於我厚，別後新詩滿人口。
自憐棄置天西頭，因君爲問相思否。

漢陽歸客悲秋草，旅舍葉飛愁不掃。
秋來倍憶武昌魚，夢着只在巴陵道。
曾隨上將過祁連，離家十年恆在邊。
劒鋒可惜虛用盡，馬蹄無事今已穿。
知君開館常愛客，樗蒱百金每一擲。
平生有錢將與人，江上故園空四壁。
吾觀費子毛骨奇，廣眉大口仍赤髭。
看君失路尚如此，人生貴賤那得知。
高秋八月歸南楚，東門一壺聊出祖。
路指鳳皇山北雲，衣沾鸚鵡洲邊雨。
勿歎蹉跎白髮新，應須守道勿羞貧。
男兒何必戀妻子，莫向江村老卻人。

槐葉蒼蒼柳葉黃，秋高八月天欲霜。
青門百壺送韓侯，白雲千里連嵩丘。
北堂倚門望君憶，東歸扇枕後秋色。
洛陽才子能幾人，明年桂枝是君得。

火山六月應更熱，赤亭道口行人絕。
知君慣度祁連城，豈能愁見輪臺月。
脫鞍暫入酒家壚，送君萬里西擊胡。
功名祗向馬上取，真是英雄一丈夫。

彎彎月出掛城頭，城頭月出照梁州。
涼州七里十萬家，胡人半解彈琵琶。
琵琶一曲腸堪斷，風蕭蕭兮夜漫漫。
河西幕中多故人，故人別來三五春。
花門樓前見秋草，豈能貧賤相看老。
一生大笑能幾迴，斗酒相逢須醉倒。

琵琶長笛曲相和，羌兒胡雛齊唱歌。
渾炙犂牛烹野駝，交河美酒歸叵羅。
三更醉後軍中寢，無奈秦山歸夢何。

山陰老僧解楞伽，潁陽歸客遠相過。
煙深草濕昨夜雨，雨後秋風渡漕河。
空山終日塵事少，平郊遠見行人小。
尚書磧上黃昏鐘，別駕渡頭一歸鳥。

婦姑城南風雨秋，婦姑城中人獨愁。
愁雲遮卻望鄉處，數日不上西南樓。
故人薄暮公事閑，玉壺美酒琥珀殷。
潁陽秋草今黃盡，醉臥君家猶未還。

燉煌太守才且賢，郡中無事高枕眠。
太守到來山出泉，黃砂磧裏人種田。
燉煌耆舊鬢皓然，願留太守更五年。
城頭月出星滿天，曲房置酒張錦筵。
美人紅妝色正鮮，側垂高髻插金鈿。
醉坐藏鉤紅燭前，不知鈎在若箇邊。
爲君手把珊瑚鞭，射得半段黃金錢，此中樂事亦已偏。

三月灞陵春已老，故人相逢耐醉倒。
甕頭春酒黃花脂，祿米只充沽酒資。
長安城中足年少，獨共韓侯開口笑。
桃花點地紅斑斑，有酒留君且莫還。
與君兄弟日攜手，世上虛名好是閑。

銀山磧口風似箭，鐵門關西月如練。
雙雙愁淚沾馬毛，颯颯胡沙迸人面。
丈夫三十未富貴，安能終日守筆硯。

五花驄馬七香車，雲是平陽帝子家。
鳳皇城頭日欲斜，門前高樹鳴春鴉。
漢家魯元君不聞，今作城西一古墳。
昔來唯有秦王女，獨自吹蕭乘白雲。

聞有胡僧在太白，蘭若去天三百尺。
一持楞伽入中峰，世人難見但聞鐘。
牕邊錫杖解兩虎，牀下鉢盂藏一龍。
草衣不鍼復不線，兩耳垂肩眉覆面。
此僧年幾那得知，手種青松今十圍。
心將流水同清淨，身與浮雲無是非。
商山老人已曾識，願一見之何由得。
山中有僧人不知，城裏看山空黛色。

君家赤驃畫不得，一團旋風桃花色。
紅纓紫鞚珊瑚鞭，玉鞍錦韉黃金勒。
請君韝出看君騎，尾長窣地如紅絲。
自矜諸馬皆不及，卻憶百金新買時。
香街紫陌鳳城內，滿城見者誰不愛。
揚鞭驟急白汗流，弄影行驕碧蹄碎。
紫髯鬍雛金剪刀，平明剪出三鬉高。
櫪上看時獨意氣，衆中牽出偏雄豪。
騎將獵向南山口，城南孤兔不復有。
草頭一點疾如飛，卻使蒼鷹翻向後。
憶昨看君朝未央，鳴珂擁蓋滿路香。
始知邊將真富貴，可憐人馬相輝光。
男兒稱意得如此，駿馬長鳴北風起。
待君東去埽胡塵，爲君一日行千里。

美人舞如蓮花旋，世人有眼應未見。
高堂滿地紅氍毹，試舞一曲天下無。
此曲胡人傳入漢，諸客見之驚且歎。
慢臉嬌娥纖復穠，輕羅金縷花蔥蘢。
回裾轉袖若飛雪，左鋋右鋋生旋風。
琵琶橫笛和未匝，花門山頭黃雲合。
忽作出塞入塞聲，白草胡沙寒颯颯。
翻身入破如有神，前見後見回回新。
始知諸曲不可比，采蓮落梅徒聒耳。
世人學舞祗是舞，恣態豈能得如此。

遼東九月蘆葉斷，遼東小兒采蘆管。
可憐新管清且悲，一曲風飄海頭滿。
海樹蕭索天雨霜，管聲寥亮月蒼蒼。
白狼河北堪愁恨，玄兔城南皆斷腸。
遼東將軍長安宅，美人蘆管會佳客。
弄調啾颼勝洞簫，發聲窈窕欺橫笛。
夜半高堂客未回，祗將蘆管送君杯。
巧能陌上驚楊柳，復向園中誤落梅。
諸客愛之聽未足，高捲珠簾列紅燭。
將軍醉舞不肯休，更使美人吹一曲。

今年花似去年好，去年人到今年老。
始知人老不如花，可惜落花君莫埽。
君家兄弟不可當，列卿御史尚書郎。
朝回花底恆會客，花撲玉缸春酒香。

秦州歌兒歌調苦，偏能立唱濮陽女。
座中醉客不得意，聞之一聲淚如雨。
向使逢着漢帝憐，董賢氣咽不能語。

世人見竹不解愛，知君種竹府城內。
此君託根幸得地，種來幾時聞已大。
盛暑翛翛叢色寒，閑宵槭槭葉聲乾。
能清案牘簾下見，宜對琴書窗外看。
爲君成陰將蔽日，迸筍穿堦踏還出。
守節偏凌御史霜，虛心願比郎官筆。
君莫愛南山松樹枝，竹色四時也不移。
寒天草木黃落盡，猶自青青君始知。

蓋將軍，真丈夫，行年三十執金吾，身長七尺頗有鬚。
玉門關城迥且孤，黃沙萬里白草枯。
南鄰犬戎北接胡，將軍到來備不虞。
五千甲兵膽力麤，軍中無事但歡娛。
暖屋繡簾紅地爐，織成壁衣花氍毹。
燈前侍婢瀉玉壺，金鐺亂點野酡酥。
紫紱金章左右趨，問着只是蒼頭奴。
美人一雙閑且都，朱脣翠眉映明矑。
清歌一曲世所無，今日喜聞鳳將雛。
可憐絕勝秦羅敷，使君五馬謾踟躕。
野草繡窠紫羅襦，紅牙縷馬對樗蒱。
玉盤纖手撒作盧，衆中誇道不曾輸。
櫪上昂昂皆駿駒，桃花叱撥價最殊。
騎將獵向城南隅，臘日射殺千年狐。
我來塞外按邊儲，爲君取醉酒剩沽。
醉爭酒盞相喧呼，忽憶咸陽舊酒徒。

太守有能政，遙聞如古人。
俸錢盡供客，家計常清貧。
酒泉西望玉關道，千山萬磧皆白草。
辭君走馬歸長安，憶君倏忽令人老。

君隱處，當一星，蓮花峰頭飯黃精，仙人掌上演丹經。
鳥可到，人莫攀，隱來十年不下山。
袖中短書誰爲達，華陰道士賣藥還。

將門子弟君獨賢，一從受命常在邊。
未至三十已高位，腰間金印色赭然。
前日承恩白虎殿，歸來見者誰不羨。
篋中賜衣十重餘，案上軍書十二卷。
看君謀智若有神，愛君詞句皆清新。
澄湖萬頃深見底，清冰一片光照人。
雲中昨夜使星動，西門驛樓出相送。
玉瓶素蟻臘酒香，金鞭白馬紫遊韁。
花門南，燕支北，張掖城頭雲正雲黑，送君一去天外憶。

地上青草出，經冬今始歸。
博陵無近信，猶未換春衣。
憐汝不忍別，送汝上酒樓。
初行莫早發，且宿霸橋頭。
功名須及早，歲月莫虛擲。
早年已工詩，近日兼注易。
何時過東洛，早晚度盟津。
朝歌城邊柳嚲地，邯鄲道上花撲人。
去年四月初，我正在河朔。
曾上君家縣北樓，樓上分明見恆嶽。
中山明府待君來，須計行程及早回。
到家速覓長安使，待汝書封我自開。

井上桐葉雨，灞亭卷秋風。
故人適戰勝，匹馬歸山東。
問君今年三十幾，能使香名滿人耳。
君不見三峰直上五千仞，見君文章亦如此。
如君兄弟天下稀，雄辭健筆皆若飛。
將軍金印嚲紫綬，御史鐵冠重繡衣。
喬生作尉別來久，因君爲問平安否。
魏侯校理復何如，前日人來不得書。
陸渾山下佳可賞，蓬閣閑時日應往。
自料青雲未有期，誰知白髮偏能長。
壚頭青絲白玉瓶，別時相顧酒如傾。
搖鞭舉袂忽不見，千樹萬樹空蟬鳴。

東歸不稱意，客舍戴勝鳴。
臘酒飲未盡，春衫縫已成。
長安柳枝春欲來，洛陽梨花在前開。
魏侯池館今尚在，猶有太師歌舞臺。
君家盛德豈徒然，時人注意在吾賢。
莫令別後無佳句，祗向壚頭空醉眠。

歸去不得意，北京關路賒。
卻投晉山老，愁見汾陽花。
翻作灞陵客，憐君丞相家。
夜眠旅舍雨，曉辭春城鴉。
送君繫馬青門口，胡姬壚頭勸君酒。
爲問太原賢主人，春來更有新詩否。

高高亭子郡城西，直上千尺與雲齊。
盤崖緣壁試攀躋，羣山向下飛鳥低。
使君五馬天半嘶，絲繩玉壺爲君提。
坐來一望無端倪，紅花綠柳鶯亂啼。
千家萬井連迴谿，酒行未醉聞暮雞，點筆操紙爲君題。
爲君題，惜解攜，草萋萋，沒馬蹄。

扁舟滄浪叟，心與滄浪清。
不自道鄉里，無人知姓名。
朝從灘上飯，暮向蘆中宿。
歌竟還復歌，手持一竿竹。
竿頭釣絲長丈餘，鼓栧乘流無定居。
世人那得識深意，此翁取適非取魚。

下馬登鄴城，城空復何見。
東風吹野火，暮入飛雲殿。
城隅南對望陵臺，漳水東流不復回。
武帝宮中人去盡，年年春色爲誰來。

客從長安來，驅馬邯鄲道。
傷心叢臺下，一帶生蔓草。
客舍門臨漳水邊，垂楊下繫釣魚船。
邯鄲女兒夜沽酒，對客挑燈誇數錢。
酪酊醉時日正午，一曲狂歌壚上眠。

關門鎖歸客，一夜夢還家。
月落河上曉，遙聞秦樹鴉。
長安二月歸正好，杜陵樹邊純是花。

北山有芳杜，靡靡花正發。
未及得采之，秋風忽吹殺。
君不見拂雲百丈青松柯，縱使秋風無奈何。
四時常作青黛色，可憐杜花不相識。

參嘗讀佛經，聞有優鉢羅花，目𠩄未見。天寶庚申歲，參忝大理評事攝監察御史領伊西北庭度支副史，自公多暇，乃於府庭內栽樹種藥，為山鑿池，婆娑乎其間，足以寄傲，交河小吏有獻此花者，云得之於天山之南，其狀異於眾草，勢巃嵸如冠弁，嶷然上聳，生不傍引，攢花中折，駢葉外包，異香騰風，秀色媚景。因賞而嘆曰，爾不生於中土，僻在遐裔，使牡丹價重，芙蓉譽高，惜哉！夫天地無私，陰陽無偏，各遂其生，自物厥性，豈以偏地而不生乎？豈以無人而不芳乎？適此花不遭小吏，終委諸山谷，亦何異懷才之士未會明主，𢷤於林藪耶，因感而為歌，歌曰：
白山南，赤山北，其間有花人不識。
綠莖碧葉好顏色，葉六瓣，花九房，夜掩朝開多異香，何不生彼中國兮生西方？
移根在庭，媚我公堂，恥與衆草之爲伍，何亭亭而獨芳？
何不爲人之所賞兮？深山窮谷委嚴霜。
吾竊悲陽關道路長，曾不得獻於君王。

昨日一花開，今日一花開。
今日花正好，昨日花已老。
始知人老不如花，可惜落花君莫埽〈上二句與韋員外家花樹歌相重，他本多無此二句〉。
人生不得長少年，莫惜牀頭沽酒錢。
請君有錢向酒家，君不見，蜀葵花。

似出棟梁裏，如和風雨飛。
掾曹有時不敢歸，謂言雨過濕人衣。

秦山數點似青黛，渭上一條如白練。
京師故人不可見，寄將兩眼看飛燕。

