
岑參，南陽人，文本之後。少孤貧，篤學，登天寶三載進士第。由率府參軍累官右補闕，論斥權佞，改起居郎，尋出爲虢州長史，復入爲太子中允。代宗總戎陝服，委以書奏之任，由庫部郎出刺嘉州。杜鴻漸鎮西川，表爲從事，以職方郎兼侍御史領幕職。使罷，流寓不還，遂終於蜀。參詩辭意清切，迥拔孤秀，多出佳境；每一篇出，人競傳寫，比之吳均、何遜焉。集八卷，今編四卷。 
胡地苜蓿美，輪臺征馬肥。
大夫討匈奴，前月西出師。
甲兵未得戰，降虜來如歸。
橐駞何連連，穹帳亦纍纍。
陰山烽火滅，劒水羽書稀。
卻笑霍嫖姚，區區徒爾爲。
西郊候中軍，平沙懸落暉。
驛馬從西來，雙節夾路馳。
喜鵲捧金印，蛟龍盤畫旗。
如公未四十，富貴能及時。
直上排青雲，傍看疾若飛。
前年斬樓蘭，去歲平月支。
天子日殊寵，朝廷方見推。
何幸一書生，忽蒙國士知。
側身佐戎幕，斂袵事邊陲。
自逐定遠侯，亦著短後衣。
近來能走馬，不弱幷州兒。

黜官自西掖，待罪臨下陽。
空積犬馬戀，豈思鵷鷺行。
素多江湖意，偶佐山水鄉。
滿院池月靜，捲簾溪雨涼。
軒窓竹翠濕，案牘荷花香。
白鳥上衣桁，青苔生筆牀。
數公不可見，一別盡相忘。
敢恨青瑣客，無情華省郎。
早年迷進退，晚節悟行藏。
他日能相訪，嵩南舊草堂。

漢中二良將，今昔各一時。
韓信此登壇，尚書復來斯。
手把銅虎符，身總丈人師。
錯落北斗星，照耀黑水湄。
英雄若神授，大材濟時危。
頃歲遇雷雲，精神感靈祇。
勳業振青史，恩德繼鴻私。
羌虜昔未平，華陽積僵屍。
人煙絕墟落，鬼火依城池。
巴漢空水流，襃斜惟鳥飛。
自公布德政，此地生光輝。
百堵創里閭，千家恤惸嫠。
層城重鼓角，甲士如熊羆。
坐嘯風自調，行春雨仍隨。
芃芃麥苗長，藹藹桑葉肥。
浮客相與來，羣盜不敢窺。
何幸承嘉惠，小年即相知。
富貴情易疎，相逢心不移。
置酒宴高館，嬌歌雜青絲。
錦席繡拂廬，玉盤金屈巵。
春景透高戟，江雲篲長麾。
櫪馬嘶柳陰，美人映花枝。
門傳大夫印，世擁上將旗。
承家令名揚，許國苦節施。
戎幕寧久駐，台階不應遲。
別有彈冠士，希君無見遺。

嘗讀西域傳，漢家得輪臺。
古塞千年空，陰山獨崔嵬。
二庭近西海，六月秋風來。
日暮上北樓，殺氣凝不開。
大荒無鳥飛，但見白龍塠〈即堆〉。
舊國眇天末，歸心日悠哉。
上將新破胡，西郊絕煙埃。
邊城寂無事，撫劒空徘徊。
幸得趨幕中，託身廁羣才。
早知安邊計，未盡平生懷。

一驛過一驛，驛騎如星流。
平明發咸陽，暮及隴山頭。
隴水不可聽，嗚咽令人愁。
沙塵撲馬汗，霧露凝貂裘。
西來誰家子，自道新封侯。
前月發安西，路上無停留。
都護猶未到，來時在西州。
十日過沙磧，終朝風不休。
馬走碎石中，四蹄皆血流。
萬里奉王事，一身無所求。
也知塞垣苦，豈爲妻子謀。
山口月欲出，先照關城樓。
谿流與松風，靜夜相颼飀。
別家賴歸夢，山塞多離憂。
與子且攜手，不愁前路脩。

常愛張儀樓，西山正相當。
千峰帶積雪，百里臨城牆。
煙氛掃晴空，草樹映朝光。
車馬隘百井，里閈盤二江。
亞相自登壇，時危安此方。
威聲振蠻貊，惠化鍾華陽。
旌節羅廣庭，戈鋌凜秋霜。
階下貔虎士，幕中鵷鷺行。
今我忽登臨，顧恩不望鄉。
知己猶未報，鬢毛颯已蒼。
時命難自知，功業豈暫忘。
蟬鳴秋城夕，鳥去江天長。
兵馬休戰爭，風塵尚蒼茫。
誰當共攜手，賴有冬官郎。

太乙連太白，兩山知幾重。
路盤石門窄，匹馬行才通。
日西倒山寺，林下逢支公。
昨夜山北時，星星聞此鐘。
秦女去已久，仙臺在中峰。
簫聲不可聞，此地留遺蹤。
石潭積黛色，每歲投金龍。
亂流爭迅湍，噴薄如雷風。
夜來聞清磬，月出蒼山空。
空山滿清光，水樹相玲瓏。
迴廊映密竹，秋殿隱深松。
燈影落前谿，夜宿水聲中。
愛茲林巒好，結宇向谿東。
相識唯山僧，鄰家一釣翁。
林晚栗初拆，枝寒梨已紅。
物幽興易愜，事勝趣彌濃。
願謝區中緣，永依金人宮。
寄報乘輦客，簪裾爾何容。

胡寇尚未盡，大軍鎮關門。
旌旗遍草木，兵馬如雲屯。
聖朝正用武，諸將皆承恩。
不見征戰功，但聞歌吹喧。
儒生有長策，閉口不敢言。
昨從關東來，思與故人論。
何爲廊廟器，至今居外藩。
黃霸寧淹留，蒼生望騰鶱。
卷簾見西嶽，仙掌明朝暾。
昨夜聞春風，戴勝過後園。
各自限官守，何由敘涼溫。
離憂不可忘，襟背思樹萱。

峽口秋水壯，沙邊且停橈。
奔濤振石壁，峰勢如動搖。
九月蘆花新，彌令客心焦。
誰念在江島，故人滿天朝。
無處豁心胸，憂來醉能銷。
往來巴山道，三見秋草彫。
狄生新相知，才調凌雲霄。
賦詩析造化，入幕生風飆。
把筆判甲兵，戰士不敢驕。
皆雲梁公後，遇鼎還能調。
離別倏經時，音塵殊寂寥。
何當見夫子，不歎鄉關遙。

五嶽之丈人，西望青瞢瞢。
雲開露崖嶠，百里見石稜。
龍谿盤中峰，上有蓮華僧。
絕頂小蘭若，四時嵐氣凝。
身同雲虛無，心與谿清澄。
誦戒龍每聽，賦詩人則稱。
杉風吹袈裟，石壁懸孤燈。
久欲謝微祿，誓將歸大乘。
願聞開士說，庶以心相應。

江上雲氣黑，𡷛山昨夜雷。
水惡平明飛，雨從嶓冢來。
濛濛隨風過，蕭颯鳴庭槐。
隔簾濕衣巾，當暑涼幽齋。
麴生住相近，言語阻且乖。
臥疾不見人，午時門始開。
終日看本草，藥苗滿前堦。
兄弟早有名，甲科皆秀才。
二人事慈母，不弱古老萊。
昨歎攜手遲，未盡平生懷。
愛君有佳句，一日吟幾迴。

王生今才子，時輩咸所仰。 
何當見顏色，終日勞夢想。 
驅車到關下，欲往阻河廣。 
滿日徒春華，思君罷心賞。 
開門見太華，朝日映高掌。 
忽覺蓮花峰，別來更如長。 
無心顧微祿，有意在獨往。 
不負林中期，終當出塵網。

一從棄魚釣，十載干明王。 
無由謁天階，卻欲歸滄浪。 
仲秋至東郡，遂見天雨霜。 
昨日夢故山，蕙草色已黃。 
平明辭鐵丘，薄暮遊大梁。 
仲秋蕭條景，拔刺飛鵝鶬。 
四郊陰氣閉，萬里無晶光。 
長風吹白茅，野火燒枯桑。 
故人南燕吏，籍籍名更香。 
聊以玉壺贈，置之君子堂。

次舍山郭近，解鞍鳴鐘時。 
主人炊新粒，行子充夜飢。 
關月生首陽，照見華陰祠。 
蒼茫秋山晦，蕭瑟寒松悲。 
久從園廬別，遂與朋知辭。 
舊壑蘭杜晚，歸軒今已遲。

山店不鑿井，百家同一泉。 
晚來南村黑，雨色和人煙。 
霜畦吐寒菜，沙雁噪河田。 
隱者不可見，天壇飛鳥邊。

崷崒空城煙，淒清寒山景。 
秋風引歸夢，昨夜到汝潁。 
近寺聞鐘聲，映陂見樹影。 
所思何由見，東北徒引領。

數子皆故人，一時吏宛葉。
經年總不見，書札徒滿篋。
斜日半空庭，旋風走梨葉。
去君千里地，言笑何時接。

春與人相乖，柳青頭轉白。 
生平未得意，覽鏡私自惜。 
四海猶未安，一身無所適。 
自從兵戈動，遂覺天地窄。 
功業悲後時，光陰歎虛擲。 
卻為文章累，幸有開濟策。 
何負當途人，無心矜窘厄。 
回瞻後來者，皆欲肆轔轢。 
起草思南宮，寄言憶西掖。 
時危任舒捲，身退知損益。 
窮巷草轉深，閒門日將夕。 
橋西暮雨黑，籬外春江碧。 
昨者初識君，相看俱是客。 
聲華同道術，世業通往昔。 
早須歸天階，不得安孔席。 
吾先稅歸鞅，舊國如咫尺。

渭上秋雨過，北風何騷騷。 
天晴諸山出，太白峰最高。 
主人東溪老，兩耳生長毫。 
遠近知百歲，子孫皆二毛。 
中庭井闌上，一架獼猴桃。 
石泉飯香粳，酒甕開新槽。 
愛茲田中趣，始悟世上勞。 
我行有勝事，書此寄爾曹。

青衣誰開鑿，獨在水中央。 
浮舟一躋攀，側徑緣穹蒼。 
絕頂詣老僧，豁然登上方。 
諸嶺一何小，三江奔茫茫。 
蘭若向西開，峨眉正相當。 
猿鳥樂鐘磬，松蘿泛天香。 
江雲入袈裟，山月吐繩床。 
早知清淨理，久乃機心忘。 
尚以名宦拘，聿來夷獠鄉。 
吾友不可見，鬱為尚書郎。 
早歲愛丹經，留心向青囊。 
渺渺雲智遠，幽幽海懷長。 
勝賞欲與俱，引領遙相望。 
為政愧無術，分憂幸時康。 
君子滿天朝，老夫憶滄浪。 
況值廬山遠，抽簪歸法王。

不知造化初，此山誰開坼。 
雙崖倚天立，萬仞從地劈。 
雲飛不到頂，鳥去難過壁。 
速駕畏巖傾，單行愁路窄。 
平明地仍黑，停午日暫赤。 
凜凜三伏寒，巉巉五丁跡。 
與時忽開閉，作固或順逆。 
磅礡跨岷峨，巍蟠限蠻貊。 
星當觜參分，地處西南僻。 
陡覺煙景殊，杳將華夏隔。 
劉氏昔顛覆，公孫曾敗績。 
始知德不脩，恃此險何益。 
相公總師旅，遠近罷金革。 
杜母來何遲，蜀人應更惜。 
暫回丹青慮，少用開濟策。 
二友華省郎，俱為幕中客。 
良籌佐戎律，精理皆碩畫。 
高文出詩騷，奧學窮討賾。 
聖朝無外戶，環宇被德澤。 
四海今一家，徒然劍門石。

白露披梧桐，玄蟬晝夜號。 
秋風萬里動，日暮黃雲高。 
君子佐休明，小人事蓬蒿。 
所適在魚鳥，焉能徇錐刀。 
孤舟向廣武，一鳥歸成皋。 
勝概日相與，思君心鬱陶。

端居春心醉，襟背思樹萱。 
美人在南州，為爾歌北門。 
北風吹煙物，戴勝鳴中園。 
枯楊長新條，芳草滋舊根。 
網絲結寶琴，塵埃被空樽。 
適遇江海信，聊與南客論。

夫子傲常調，詔書下徵求。 
知君欲謁帝，秣馬趨西周。 
逸足何駸駸，美聲實風流。 
學富贍清詞，下筆不能休。 
君家一何盛，赫奕難為儔。 
伯父四五人，同時為諸侯。 
憶昨始相值，值君客貝丘。 
相看復乘興，攜手到冀州。 
前日在南縣，與君上北樓。 
野曠不見山，白日落草頭。 
客舍梨花繁，深花隱鳴鳩。 
南鄰新酒熟，有女彈箜篌。 
醉後或狂歌，酒醒滿離憂。 
主人不相識，此地難淹留。 
吾廬終南下，堪與王孫遊。 
何當肯相尋，澧上一孤舟。

昨夜雲際宿，旦從西峰回。 
不見林中僧，微雨潭上來。 
諸峰皆青翠，秦嶺獨不開。 
石鼓有時鳴，秦王安在哉。 
東南雲開處，突兀獼猴臺。 
崖口懸瀑流，半空白皚皚〈河嶽英靈無上四句，有「水深斷山口，吼沫相喧豗」二句。〉。 
噴壁四時雨，傍村終日雷。 
北瞻長安道，日夕生塵埃。 
若訪張仲蔚，衡門滿蒿萊。

杜侯實才子，盛名不可及。 
祗會效一官，今已年四十。 
是君同時者，已有尚書郎。 
憐君獨未遇，淹泊在他鄉。 
我從京師來，到此喜相見。 
共論窮途事，不覺淚滿面。 
憶昨癸未歲，吾兄自江東。 
得君江湖詩，骨氣凌謝公。 
熊生尉淇上，開館常待客。 
喜我二人來，歡笑朝復夕。 
縣樓壓春岸，戴勝鳴花枝。 
吾徒在舟中，縱酒兼彈棋。 
三月猶未還，寒愁滿春草。 
賴蒙瑤華贈，諷詠慰懷抱。

聞君行路難，惆悵臨長衢。 
豈不憚險艱，王程剩相拘。 
憶昨蓬萊宮，新授刺史符。 
明主仍賜衣，價直千萬餘。 
何行承命日，得與夫子俱。 
攜手出華省，連鑣赴長途。 
五馬當路嘶，按節投蜀都。 
千崖信縈折，一徑何盤紆。 
層冰滑征輪，密竹礙隼旟。 
深林迷昏旦，棧道凌空虛。 
飛雪縮馬毛，烈風擘我膚。 
峰攢望天小，亭午見日初。 
夜宿月近人，朝行雲滿車。 
泉澆石罅坼，火入松心枯。 
亞尹同心者，風流賢大夫。 
榮祿上及親，之官隨板輿。 
高價振臺閣，清詞出應徐。 
成都春酒香，且用俸錢沽。 
浮名何足道，海上堪乘桴。

微才棄散地，拙宦慚清時。 
白髮徒自負，青雲難可期。
胡塵暗東洛，亞相方出師。 
分陝振鼓鼙，二崤滿旌旗。 
夫子廊廟器，迥然青冥姿。 
閫外佐戎律，幕中吐兵奇。 
前者驛使來，忽枉行軍詩。 
晝吟庭花落，夜諷山月移。 
昔君隱蘇門，浪跡不可羈。 
詔書自徵用，令譽天下知。 
別來春草長，東望轉相思。 
寂寞山城暮，空聞畫角悲。

建業控京口，金陵款滄溟。 
君家臨秦淮，傍對石頭城。 
十年自勤學，一鼓遊上京。 
青春登甲科，動地聞香名。 
解榻皆五侯，結交盡群英。 
六月槐花飛，忽思蓴菜羹。 
跨馬出國門，丹陽返柴荊。
楚雲引歸帆，淮水浮客程。 
到家拜親時，入門有光榮。 
鄉人盡來賀，置酒相邀迎。 
閒眺北顧樓，醉眠湖上亭。 
月從海門出，照見茅山青。 
昔為帝王州，今幸天地平。 
五朝變人世，千載空江聲。 
玄元告靈符，丹洞獲其銘。 
皇帝受玉冊，群臣羅天庭。
喜氣薄太陽，祥光徹窅冥。 
奔走朝萬國，崩騰集百靈。 
王兄尚謫宦，屢見秋雲生。 
孤城帶後湖，心與湖水清。 
一縣無諍辭，有時開道經。 
黃鶴垂兩翅，俳徊但悲鳴。 
相思不可見，空望牛女星。

熱海亙鐵門，火山赫金方。 
白草磨天涯，湖沙奔茫茫。 
夫子佐戎幕，其鋒利如霜。 
中歲學兵符，不能守文章。 
功業須及時，立身有行藏。 
男兒感忠義，萬里忘越鄉。 
孟夏邊候遲，胡國草木長。 
馬疾過飛鳥，天窮超夕陽。 
都護新出師，五月發軍裝。 
甲兵二百萬，錯落黃金光。 
揚旗拂崑崙，伐鼓震蒲昌。 
太白引官軍，天威臨大荒。 
西望雲似蛇，戎夷知喪亡。 
渾驅大宛馬，繫取樓蘭王。 
曾到交河城，風土斷人腸。 
寒驛遠如點，邊烽互相望。 
赤亭多飄風，鼓怒不可當。 
有時無人行，沙石亂飄揚。 
夜靜天蕭條，鬼哭夾道傍。 
地上多髑髏，皆是古戰場。 
置酒高館夕，邊城月蒼蒼。 
軍中宰肥牛，堂上羅羽觴。 
紅淚金燭盤，嬌歌豔新妝。 
望君仰青冥，短翮難可翔。 
蒼然西郊道，握手何慨慷。

對酒寂不語，悵然悲送君。 
明時未得用，白首徒攻文。 
澤國從一官，滄波幾千里。 
群公滿天闕，獨去過淮水。 
舊家富春渚，嘗憶臥江樓。 
自聞君欲行，頻望南徐州。 
窮巷獨閉門，寒燈靜深屋。 
北風吹微雪，抱被肯同宿。 
君行到京口，正是桃花時。 
舟中饒孤興，湖上多新詩。 
潛虯且深蟠，黃鵠舉未晚。 
惜君青雲器，努力加餐飯。

祁樂後來秀，挺身出河東。 
往年詣驪山，獻賦溫泉宮。 
天子不召見，揮鞭遂從戎。 
前月還長安，囊中金已空。 
有時忽乘興，畫出江上峰。 
床頭蒼梧雲，簾下天台松。 
忽如高堂上，颯颯生清風。 
五月火雲屯，氣燒天地紅。 
鳥且不敢飛，子行如轉蓬。 
少華與首陽，隔河勢爭雄。 
新月河上出，清光滿關中。 
置酒灞亭別，高歌披心胸。 
君到故山時，為謝五老翁。

萬事不可料，歎君在軍中。 
讀書破萬卷，何事來從戎。 
曾逐李輕車，西征出太蒙。 
荷戈月窟外，擐甲崑崙東。 
兩度皆破胡，朝廷輕戰功。 
十年祗一命，萬里如飄蓬。 
容鬢老胡塵，衣裘脆邊風。 
忽來輪臺下，相見披心胸。 
飲酒對春草，彈棋聞夜鐘。 
今且還龜茲，臂上懸角弓。 
平沙向旅館，匹馬隨飛鴻。 
孤城倚大磧，海氣迎邊空。 
四月猶自寒，天山雪蒙蒙。 
君有賢主將，何謂泣途窮。 
時來整六翮，一舉凌蒼穹。

詔書下青瑣，駟馬還吳洲。 
束帛仍賜衣，恩波漲滄流。 
微祿將及親，向家非遠遊。 
看君五斗米，不謝萬戶侯。 
適出西掖垣，如到南徐州。 
歸心望海日，鄉夢登江樓。 
大江盤金陵，諸山橫石頭。 
楓樹隱茅屋，橘林繫漁舟。 
種藥疏故畦，釣魚垂舊鉤。 
對月京口夕，觀濤海門秋。 
天子憐諫官，論事不可休。 
早來丹墀下，高架無淹留。

池色淨天碧，水涼雨淒淒。 
快風從東南，荷葉翻向西。 
性本愛魚鳥，未能返巖谿。 
中歲徇微官，遂令心賞睽。 
及茲佐山郡，不異尋幽棲。 
小吏趨竹徑，訟庭侵藥畦。 
胡塵暗河洛，二陝震鼓鼙。 
故人佐戎軒，逸翮凌雲霓。 
行軍在函谷，兩度聞鶯啼。 
相看紅旗下，飲酒白日低。 
聞君欲朝天，駟馬臨道嘶。 
仰望浮與沈，忽如雲與泥。 
夜眠驛樓月，曉發關城雞。 
惆悵西郊暮，鄉書對君題。

久交應真侶，最歎青龍僧。 
棄官向二年，削髮歸一乘。 
瞭然瑩心身，潔念樂空寂。 
名香泛窗戶，幽磬清曉夕。 
往年仗一劍，由是佐二庭。 
於焉久從戎，兼復解論兵。 
世人猶未知，天子願相見。 
朝從青蓮宇，暮入白虎殿。 
宮女擎錫杖，御筵出香爐。 
說法開藏經，論邊窮陣圖。 
忘機厭塵喧，浪跡向江海。 
思師石可訪，惠遠峰猶在。 
今旦飛錫去，何時持缽還。 
湖煙冷吳門，淮月銜楚山。 
一身如浮雲，萬里過江水。 
相思眇天末，南望無窮已。

相識應十載，見君只一官。 
家貧祿尚薄，霜降衣仍單。 
惆悵秋草死，蕭條芳歲闌。 
且尋滄洲路，遙指吳雲端。 
匹馬關塞遠，孤舟江海寬。 
夜眠楚煙濕，曉飯湖山寒。 
砧淨紅鱠落，袖香朱橘團。 
帆前見禹廟，枕底聞嚴灘。 
便獲賞心趣，豈歌行路難。 
青門須醉別，少為解征鞍。

燕子與百勞，一西復一東。 
天空信寥廓，翔集何時同。 
知己悵難遇，良朋非易逢。 
憐君心相親，與我家又通。 
言笑日無度，書札凡幾封。 
湛湛萬頃陂，森森千丈松。 
不知有機巧，無事干心胸。 
滿堂皆酒徒，豈復羨王公。 
早年抱將略，累歲依幕中。 
昨者從淮西，歸來奏邊功。 
承恩長樂殿，醉出明光宮。 
逆旅悲寒蟬，客夢驚飛鴻。 
發家見春草，卻去聞秋風。 
月色冷楚城，淮光透霜空。 
各自務功業，當須激深衷。 
別後能相思，何嗟山水重。

前年見君時，見君正泥蟠。 
去年見君處，見君已風摶。 
朝趨赤墀前，高視青雲端。 
新登麒麟閣，適脫獬豸冠。 
劉公領舟楫，汴水揚波瀾。 
萬里江海通，九州天地寬。 
昨夜動使星，今旦送征鞍。 
老親在吳郡，令弟雙同官。 
鱸鱠賸堪憶，蓴羹殊可餐。 
既參幕中畫，復展膝下歡。 
因送故人行，試歌行路難。 
何處路最難，最難在長安。 
長安多權貴，珂珮聲珊珊。 
儒生直如弦，權貴不須干。 
斗酒取一醉，孤琴為君彈。 
臨岐欲有贈，持以握中蘭。

急管雜青絲，玉瓶金屈卮。 
寒天高堂夜，撲地飛雪時。 
賀君關西掾，新綬腰下垂。 
白面皇家郎，逸翮青雲姿。 
明旦之官去，他辰良會稀。 
惜別冬夜短，務歡杯行遲。 
季女猶自小，老夫未令歸。 
且看匹馬行，不得鳴鳳飛。 
昔歲到馮翊，人煙接京師。 
曾上月樓頭，遙見西嶽祠。 
沙苑逼官舍，蓮峰壓城池。 
多暇或自公，讀書復彈棋。 
州縣信徒勞，雲霄亦可期。 
應須力為政，聊慰此相思。

天子念黎庶，詔書換諸侯。 
仙郎授剖符，華省輟分憂。 
置酒會前殿，賜錢若山丘。 
天章降三光，聖澤該九州。 
吾兄鎮河朔，拜命宣皇猷。 
駟馬辭國門，一星東北流。 
夏雲照銀印，暑雨隨行輈。 
赤筆仍在篋，鑪香惹衣裘。 
此地鄰東溟，孤城弔滄洲。 
海風掣金戟，道吏呼鳴騶。 
郊原北連燕，剽劫風未休。 
魚鹽隘里巷，桑柘盈田疇。 
為郡豈淹旬，政成應未秋。 
易俗去猛虎，化人似馴鷗。 
蒼生已望君，黃霸寧久留。

兵馬守西山，中國非得計。 
不知何代策，空使蜀人弊。 
八州崖谷深，千里雲雪閉。 
泉澆閣道滑，水凍繩橋脆。 
戰士常苦飢，糗糧不相繼。 
胡兵猶不歸，空山積年歲。 
儒生識損益，言事皆審諦。 
狄子幕府郎，有謀必康濟。 
胸中懸明鏡，照耀無巨細。 
莫辭冒險艱，可以裨節制。 
相思江樓夕，愁見月澄霽。

佐郡已三載，豈能長後時。 
出關少親友，賴汝常相隨。 
今旦忽言別，愴然俱淚垂。 
平生滄洲意，獨有青山知。 
州縣不敢說，雲霄誰敢期。 
因懷東谿老，最憶南峰緇。 
為我多種藥，還山應未遲。

君住澧水北，我家澧水西。 
兩村辨喬木，五里聞鳴雞。 
飲酒溪雨過，彈棋山月低。 
徒聞蔣生徑，爾去誰相攜。

當官接閒暇，暫得歸林泉。 
百里路不宿，兩鄉山復連。 
夜深露溼簟，月出風驚蟬。 
且盡主人酒，為君從醉眠。

臨池見蝌斗，羨爾樂有餘。 
不憂網與釣，幸得免為魚。 
且願充文字，登君尺素書。

寺出飛鳥外，青峰戴朱樓。 
搏壁躋半空，喜得登上頭。 
始知宇宙闊，下看三江流。 
天晴見峨眉，如向波上浮。 
迥曠煙景豁，陰森棕楠稠。 
願割區中緣，永從塵外遊。 
迴風吹虎穴，片雨當龍湫。 
僧房雲濛濛，夏月寒颼颼。 
回合俯近郭，寥落見遠舟。 
勝概無端倪，天宮可淹留。 
一官詎足道，欲去令人愁。

塔勢如湧出，孤高聳天宮。 
登臨出世界，磴道盤虛空。 
突兀壓神州，崢嶸如鬼工。 
四角礙白日，七層摩蒼穹。 
下窺指高鳥，俯聽聞驚風。 
連山若波濤，奔湊似朝東。
青槐夾馳道，宮館何玲瓏。 
秋色從西來，蒼然滿關中。 
五陵北原上，萬古青濛濛。 
淨理了可悟，勝因夙所宗。 
誓將掛冠去，覺道資無窮。

多寶滅已久，蓮華付吾師。 
寶塔凌太空，忽如湧出時。 
數年功不成，一志堅自持。 
明主親夢見，世人今始知。 
千家獻黃金，萬匠磨琉璃。 
既空泰山木，亦罄天府貲。 
焚香如雲屯，蟠蓋珊珊垂。 
悉窣神繞護，眾魔不敢窺。 
作禮睹靈境，焚香方證疑。 
庶割區中緣，脫身恆在茲。

野寺聊解鞍，偶見法華僧。
開門對西嶽，石壁青稜層。
竹徑厚蒼苔，松門盤紫藤。
長廊列古畫，高殿懸孤燈。
五月山雨熱，三峰火雲蒸。
側聞樵人言，深谷猶積冰。
久願尋此山，至今嗟未能。
謫官忽東走，王程苦相仍。
欲去戀雙樹，何由窮一乘。
月輪吐山郭，夜色空清澄。

郭南處士宅，門外羅羣峰。
勝概忽相引，春華今正濃。
山廚竹裏爨，野碓藤間舂。
對酒雲數片，捲簾花萬重。
巖泉嗟到晚，州縣欲歸慵。
草色帶朝雨，灘聲兼夜鐘。
愛茲清俗慮，何事老塵容。
況有林下約，轉懷方外蹤。

漢水天一色，寺樓波底看。
鐘鳴長空夕，月出孤舟寒。
映酒見山火，隔簾聞夜灘。
紫鱗掣芳餌，紅燭然金盤。
良友興正愜，勝遊情未闌。
此中堪倒載，須盡主人歡。

斂跡歸山田，息心謝時輩。
晝還草堂臥，但與雙峰對。
興來恣佳遊，事愜符勝槩。
著書高牕下，日夕見城內。
曩爲世人誤，遂負平生愛。
久與林壑辭，及來松杉大。
偶茲近精廬，屢得名僧會。
有時逐樵漁，盡日不冠帶。
崖口上新月，石門破蒼靄。
色向羣木深，光搖一潭碎。
緬懷鄭生谷，頗憶嚴子瀨。
勝事猶可追，斯人邈千載。

丞相百僚長，兩朝居此官。
成功雲雷際，翊聖天地安。
不矜南宮貴，祗向東山看。
宅占鳳城勝，牕中雲嶺寬。
午時松軒夕，六月藤齋寒。
玉珮罥女蘿，金印耀牡丹。
山蟬上衣桁，野鼠緣藥盤。
有時披道書，竟日不著冠。
幸得趨省闈，常欣在門闌。
何當復持衡，短翮期風摶。

舊居緱山下，偏識緱山雲。
處士久不還，見雲如見君。
別來逾十秋，兵馬日紛紛。
青谿開戰場，黑谷屯行軍。
遂令巢由輩，遠逐麋鹿羣。
獨有南澗水，潺湲如昔聞。

結廬對中嶽，青翠常在門。
遂耽水木興，盡作漁樵言。
頃來闕章句，但欲閒心魂。
日色隱空谷，蟬聲喧暮村。
曩聞道士語，偶見清淨源。
隱几閱吹葉，乘秋眺歸根。
獨遊念求仲，開徑招王孫。
片雨下南澗，孤峰出東原。
棲遲慮益澹，脫略道彌敦。
野靄晴拂枕，客帆遙入軒。
尚平今何在，此意誰與論。
佇立雲去盡，蒼蒼月開園。

璋公不出院，羣木閉深居。
誓寫一切經，欲向萬卷餘。
揮毫散林鵲，研墨警池魚。
音翻四句偈，字譯五天書。
鳴鐘竹陰晚，汲水桐花初。
雨氣潤衣鉢，香煙泛庭除。
此地日清淨，諸天應未如。
不知將錫杖，早晚躡空虛。

先生近南郭，茅屋臨東川。
桑葉隱村戶，蘆花映釣船。
有時著書暇，盡日牕中眠。
且喜閭井近，灌田同一泉。

聞君尋野寺，便宿支公房。
溪月冷深殿，江雲擁迴廊。
然燈松林靜，煮茗柴門香。
勝事不可接，相思幽興長。

草堂近少室，夜靜聞風松。
月出潘陵尖，照見十六峰。
九月山葉赤，谿雲淡秋容。
火點伊陽村，煙深嵩角鐘。
尚子不可見，蔣生難再逢。
勝愜只自知，佳趣爲誰濃。
昨詣山僧期，上到天壇東。
向下望雷雨，雲間見回龍。
夕與人羣疎，轉愛丘壑中。
心澹水木會，興幽魚鳥通。
稀微了自釋，出處乃不同。
況本無宦情，誓將依道風。

池上臥煩暑，不櫛復不巾。
有時清風來，自謂羲皇人。
天晴雲歸盡，雨洗月色新。
公事常不閑，道書日生塵。
早年家王屋，五別青蘿春。
安得還舊山，東谿垂釣綸。

勝跡不在遠，愛君池館幽。
素懷巖中諾，宛得塵外遊。
何必到清谿，忽來見滄洲。
潛移岷山石，暗引巴江流。
樹密晝先夜，竹深夏已秋。
沙鳥上筆牀，谿花篲簾鈎。
夫子賤簪冕，注心向林丘。
落日出公堂，垂綸乘釣舟。
賦詩憶楚老，載酒隨江鷗。
翛然一傲吏，獨在西津頭。

雷聲傍太白，雨在八九峰。
東望白閣雲，半入紫閣松。
勝概紛滿目，衡門趣彌濃。
幸有數畝田，得延二仲蹤。
早聞達士語，偶與心相通。
誤徇一微官，還山愧塵容。
釣竿不復把，野碓無人舂。
惆悵飛鳥盡，南谿聞夜鐘。

寺南幾十峰，峰翠晴可掬。
朝從老僧飯，昨日崖口宿。
錫杖倚枯松，繩牀暎深竹。
東谿草堂路，來往行自熟。
生事在雲山，誰能復羈束。

不謝古名將，吾知徐太常。
年纔三十餘，勇冠西南方。
頃曾策匹馬，獨出持兩鎗。
虜騎無數來，見君不敢當。
漢將小衛霍，蜀將凌關張。
卿月益清澄，將星轉光芒。
復居少城北，遙對岷山陽。
車馬日盈門，賓客常滿堂。
曲池蔭高樹，小徑穿叢篁。
江鳥飛入簾，山雲來到牀。
題詩芭蕉滑，對酒椶花香。
諸將射獵時，君在翰墨場。
聖主賞勳業，邊城最輝光。
與我情綢繆，相知久芬芳。
忽作萬里別，東歸三峽長。

驟雨鳴淅瀝，颼飀谿谷寒。
碧潭千餘尺，下見蛟龍蟠。
石門吞衆流，絕岸呀層巒。
幽趣倏萬變，奇觀非一端。
偶逐干祿徒，十年皆小官。
抱板尋舊圃，弊廬臨迅湍。
君子滿清朝，小人思掛冠。
釀酒漉松子，引泉通竹竿。
何必濯滄浪，不能釣嚴灘。
此地可遺老，勸君來考槃。

偶得魚鳥趣，復茲水木涼。
遠峰帶雨色，落日搖川光。
臼中西山藥，袖裏淮南方。
唯愛隱几時，獨遊無何鄉。

驪姬北原上，閉骨已千秋。
澮水日東注，惡名終不流。
獻公恣耽惑，視子如仇讎。
此事成蔓草，我來逢古丘。
蛾眉山月苦，蟬鬢野雲愁。
欲弔二公子，橫汾無輕舟。

暮春別鄉樹，晚景低津樓。
伯夷在首陽，欲往無輕舟。
遂登關城望，下見洪河流。
自從巨靈開，流血千萬秋。
行行潘生賦，赫赫曹公謀。
川上多往事，淒涼滿空洲。

獨鶴唳江月，孤帆凌楚雲。
秋風冷蕭瑟，蘆荻花紛紛。
忽思湘川老，欲訪雲中君。
騏驎息悲鳴，愁見豺虎羣。

先主與武侯，相逢雲雷際。
感通君臣分，義激魚水契。
遺廟空蕭然，英靈貫千歲。

文公不可見，空使蜀人傳。
講席何時散，高臺豈復全。
豐碑文字滅，冥漠不知年。

吾悲子雲居，寂寞人已去。
娟娟西江月，猶照草玄處。
精怪喜無人，睢盱藏老樹。

相如琴臺古，人去臺亦空。
臺上寒蕭條，至今多悲風。
荒臺漢時月，色與舊時同。

君平曾賣卜，卜肆蕪已久。
至今杖頭錢，時時地上有。
不知支機石，還在人間否。

傳是秦時樓，巍巍至今在。
樓南兩江水，千古長不改。
曾聞昔時人，歲月不相待。

長橋題柱去，猶是未達時。
及乘駟馬車，卻從橋上歸。
名共東流水，滔滔無盡期。

成都與維揚，相去萬里地。
滄江東流疾，帆去如鳥翅。
楚客過此橋，東看盡垂淚。

江水初蕩潏，蜀人幾爲魚。
向無爾石犀，安得有邑居。
始知李太守，伯禹亦不如。

龍女何處來，來時乘風雨。
祠堂青林下，宛宛如相語。
蜀人競祈恩，捧酒仍擊鼓。

奉使按胡俗，平明發輪臺。
暮投交河城，火山赤崔巍。
九月尚流汗，炎風吹沙埃。
何事陰陽工，不遣雨雪來。
吾君方憂邊，分閫資大才。
昨者新破胡，安西兵馬回。
鐵關控天涯，萬里何遼哉。
煙塵不敢飛，白草空皚皚。
軍中日無事，醉舞傾金罍。
漢代李將軍，微功合可咍。

剖竹向西蜀，岷峨眇天涯。
空深北闕戀，豈憚南路賒。
前日登七盤，曠然見三巴。
漢水出嶓冢，梁山控襃斜。
棧道籠迅湍，行人貫層崖。
巖傾劣通馬，石窄難容車。
深林怯魑魅，洞穴防龍蛇。
水種新插秧，山田正燒畬。
夜猿嘯山雨，曙鳥鳴江花。
過午方始飯，經時旋及瓜。
數公各遊宦，千里皆辭家。
言笑忘羈旅，還如在京華。

杉冷曉猿悲，楚客心欲絕。
孤舟巴山雨，萬里陰臺月。
水宿已淹時，蘆花白如雪。
顏容老難赬，把鏡悲鬢髮。
早年好金丹，方士傳口訣。
敝廬終南下，久與真侶別。
道書誰更開，藥竈煙遂滅。
頃來壓塵網，安得有仙骨。
巖壑歸去來，公卿是何物。

家在日出處，朝來起東風。
風從帝鄉來，不異家信通。
絕域地欲盡，孤城天遂窮。
彌年但走馬，終日隨飄蓬。
寂寞不得意，辛勤方在公。
胡塵淨古塞，兵氣屯邊空。
鄉路眇天外，歸期如夢中。
遙憑長房術，爲縮天山東。

疲馬臥長坂，夕陽下通津。
山風吹空林，颯颯如有人。
蒼旻霽涼雨，石路無飛塵。
千念集暮節，萬籟悲蕭晨。
鶗鴂昨夜鳴，蕙草色已陳。
況在遠行客，自然多苦辛。

側徑轉青壁，危梁透滄波。
汗流出鳥道，膽碎窺龍渦。
驟雨暗谿口，歸雲網松蘿。
屢聞羌兒笛，厭聽巴童歌。
江路險復永，夢魂愁更多。
聖朝幸典郡，不敢嫌岷峨。

江上風欲來，泊舟未能發。
氣昏雨已過，突兀山復出。
積浪成高丘，盤渦爲嵌窟。
雲低岸花掩，水漲灘草沒。
老樹蛇蛻皮，崩崖龍退骨。
平生抱忠信，艱險殊可忽。

火山今始見，突兀蒲昌東。
赤焰燒虜雲，炎氛蒸塞空。
不知陰陽炭，何獨然此中。
我來嚴冬時，山下多炎風。
人馬盡汗流，孰知造化功。

鐵關天西涯，極目少行客。
關門一小吏，終日對石壁。
橋跨千仞危，路盤兩崖窄。
試登西樓望，一望頭欲白。

平旦驅駟馬，曠然出五盤。
江迴兩崖鬬，日隱羣峰攢。
蒼翠煙景曙，森沈雲樹寒。
松疎露孤驛，花密藏迴灘。
棧道谿雨滑，畬田原草乾。
此行爲知己，不覺蜀道難。

峨眉煙翠新，昨夜秋雨洗。
分明峰頭樹，倒插秋江底。
久別二室間，圖他五斗米。
哀猿不可聽，北客欲流涕。

前日解侯印，泛舟歸山東。
平旦發犍爲，逍遙信回風。
七月江水大，滄波漲秋空。
復有峨眉僧，誦經在舟中。
夜泊防虎豹，朝行逼魚龍。
一道鳴迅湍，兩邊走連峰。
猿拂岸花落，鳥啼簷樹重。
煙靄吳楚連，泝沿湖海通。
憶昨在西掖，復曾入南宮。
日出朝聖人，端笏陪羣公。
不意今棄置，何由豁心胸。
吾當海上去，且學乘桴翁。

南州林莽深，亡命聚其間。
殺人無昏曉，屍積填江灣。
餓虎銜髑髏，飢烏啄心肝。
腥裛灘草死，血流江水殷。
夜雨風蕭蕭，鬼哭連楚山。
三江行人絕，萬里無征船。
唯有白鳥飛，空見秋月園。
罷官自南蜀，假道來茲川。
瞻望陽臺雲，惆悵不敢前。
帝鄉北近日，瀘口南連蠻。
何當遇長房，縮地到京關。
願得隨琴高，騎魚向雲煙。
明主每憂人，節使恆在邊。
兵革方禦寇，爾惡胡不悛。
吾竊悲爾徒，此生安得全。

負郭無良田，屈身狥微祿。
平生好疎曠，何事就羈束。
幸曾趨丹墀，數得侍黃屋。
故人盡榮寵，誰念此幽獨。
州縣非宿心，雲山欣滿目。
頃來廢章句，終日披案牘。
佐郡竟何成，自悲徒碌碌。

世事何反覆，一身難可料。
頭白翻折腰，還家私自笑。
所嗟無產業，妻子嫌不調。
五斗米留人，東谿憶垂釣。

吾竊悲此生，四十幸未老。
一朝逢世亂，終日不自保。
胡兵奪長安，宮殿生野草。
傷心五陵樹，不見二京道。
我皇在行軍，兵馬日浩浩。
胡雛尚未滅，諸將懇征討。
昨聞咸陽敗，殺戮淨如掃。
積屍若丘山，流血漲豐鎬。
干戈礙鄉國，豺虎滿城堡。
村落皆無人，蕭條空桑棗。
儒生有長策，無處豁懷抱。
塊然傷時人，舉首哭蒼昊。

早知逢世亂，少小謾讀書。
悔不學彎弓，向東射狂胡。
偶從諫官列，謬向丹墀趨。
未能匡吾君，虛作一丈夫。
撫劒傷世路，哀歌泣良圖。
功業今已遲，覽鏡悲白鬚。
平生抱忠義，不敢私微軀。

皤皤岷山老，抱琴鬢蒼然。
衫袖拂玉徽，爲彈三峽泉。
此曲彈未半，高堂如空山。
石林何颼飀，忽在窗戶間。
繞指弄嗚咽，青絲激潺湲。
演漾怨楚雲，虛徐韻秋煙。
疑兼陽臺雨，似雜巫山猿。
幽引鬼神聽，淨令耳目便。
楚客腸欲斷，湘妃淚斑斑。
誰裁青桐枝，絚以朱絲絃。
能含古人曲，遞與今人傳。
知音難再逢，惜君方年老。
曲終月已落，惆悵東齋眠。

相國尹京兆，政成人不欺。
甘露降府庭，上天表無私。
非無他人家，豈少羣木枝。
被茲甘棠樹，美掩召伯詩。
團團甜如蜜，皛皛凝若脂。
千柯玉光碎，萬葉珠顆垂。
崑崙何時來，慶雲相逐飛。
魏宮銅盤貯，漢帝金掌持。
王澤布人和，精心動靈祇。
君臣日同德，禎瑞方潛施。
何術令大臣，感通能及茲。
忽驚政化理，暗與神物期。
卻笑趙張輩，徒稱今古稀。
爲君天下酒，麴糵將用時。

相府徵墨妙，揮毫天地窮。
始知丹青筆，能奪造化功。
瀟湘在簾間，廬壑橫座中。
忽疑鳳凰池，暗與江海通。
粉白湖上雲，黛青天際峰。
晝日恆見月，孤帆如有風。
巖花不飛落，澗草無春冬。
擔錫香鑪緇，釣魚滄浪翁。
如何平津意，尚想塵外蹤。
富貴心獨輕，山林興彌濃。
喧幽趣頗異，出處事不同。
請君爲蒼生，未可追赤松。

負劒出北門，乘桴適東溟。
一鳥海上飛，雲是帝女靈。
玉顏溺水死，精衛空爲名。
怨積徒有志，力微竟不成。
西山木石盡，巨壑何時平。

石上生孤藤，弱蔓依石長。
不逢高枝引，未得凌空上。
何處堪託身，爲君長萬丈。

