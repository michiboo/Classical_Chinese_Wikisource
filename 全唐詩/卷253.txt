
王之渙，幷州人，兄之咸、之賁皆有文名。天寶間，與王昌齡、崔國輔、鄭昈聯唱迭和，名動一時。詩六首。
〈一作《登鸛鵲樓》。一作朱斌詩。〉

白日依山盡，黃河入海流。 
欲窮千里目，更上一層樓。

楊柳東風樹，青青夾御河。
近來攀折苦，應爲別離多。

黃河遠上白雲間，
一片孤城萬仞山。
羌笛何須怨楊柳，
春風不度玉門關。

單于北望拂雲堆，
殺馬登壇祭幾回。
漢家天子今神武，
不肯和親歸去來。

長堤春水綠悠悠，畎入漳河一道流。 
莫聽聲聲催去櫂，桃溪淺處不勝舟。

薊庭蕭瑟故人稀，何處登高且送歸。
今日暫同芳菊酒，明朝應作斷蓬飛。

閻防，開元、天寶間有文名。謫官長沙司戶，孟浩然有《湖中旅泊寄閻九司戶》詩。又嘗與薛據讀書終南豐德寺。詩五首。
輕策臨絕壁，招提謁金仙。 
舟車無由徑，巖嶠乃屬天。 
躑躅淹昃景，夷猶望新弦。 
石門變暝色，谷口生人煙。 
陽雁叫平楚，秋風急寒川。 
馳暉苦代謝，浮脆慚貞堅。 
永欲臥丘壑，息心依梵筵。 
誓將歷劫願，無以外物牽。

浪跡棄人世，遠山自幽獨。 
始傍巢由蹤，吾其獲心曲。 
荒庭何所有，老樹半空腹。 
秋蜩鳴北林，暮鳥穿我屋。 
棲違樂遵渚，恬曠寡所欲。 
開卦推盈虛，散帙攻節目。 
養閒度人事，達命知止足。 
不學東周儒，俟時勞伐輻。

早歲參道風，放情入寥廓。
重因息心侶，遂果巖下諾。
斂跡辭人間，杜門守寂寞。
秋風翦蘭蕙，霜氣冷淙壑。
山牖見然燈，竹房聞搗藥。
願言捨塵事，所趣非龍蠖。

龍公嘉遯所，浪跡難追攀。 
浮舟暝始至，抱杖聊自閒。 
雙巖開鹿門，百穀集珠灣。 
噴薄湍上水，舂容漂裡山。 
焦原不足險，梁壑未成艱。 
我行自春仲，夏鳥忽綿蠻。 
蕙草色已晚，客心殊倦遠。 
遠遊非避地，訪道愛童顏。 
安能徇機巧，爭奪錐刀間。

煙深載酒入，但覺暮川虛。 
映水見山火，鳴榔聞夜漁。 
愛茲山水趣，忽與人世疏。 
無暇然官燭，中流有望舒。

熊踞庭中樹，龍蒸棟裡雲。

薛據，河中寶鼎人。開元十九年登第，尚書水部郎中，贈給事中。據與王維、杜甫最善，子美贈詩云：「文章開穾𥨩，才力老益神。」高適贈詩云：「隱軫經濟具，縱橫建安作。」劉長卿亦有贈詩，皆推重之。據爲人骨鯁，有氣魄。詩十二首。
明時無廢人，廣廈無棄材。 
良工不我顧，有用寧自媒。 
懷策望君門，歲晏空遲迴。 
秦城多車馬，日夕飛塵埃。 
伐鼓千門啟，鳴珂雙闕來。 
我聞雷雨施，天澤罔不該。 
何意斯人徒，棄之如死灰。 
主好臣必效，時禁權不開。 
俗流實驕矜，得志輕草萊。 
文王賴多士，漢帝資群才。 
一言並拜相，片善咸居台。 
夫君何不遇，為泣黃金臺。

日中望雙闕，軒蓋揚飛塵。
鳴珮初罷朝，自言皆近臣。
光華滿道路，意氣安可親。
歸來宴高堂，廣筵羅八珍。
僕妾盡綺紈，歌舞夜達晨。
四時固相代，誰能久要津。
已看覆前車，未見易後輪。
丈夫須兼濟，豈能樂一身。
君今皆得志，肯顧憔悴人。

自為洛陽客，夫子吾知音。 
愛義能下士，時人無此心。 
奈何離居夜，巢鳥飛空林。 
愁坐至月上，復聞南鄰砧。

南登秦望山，目極大海空。 
朝陽半蕩漾，晃朗天水紅。 
谿壑爭噴薄，江湖遞交通。 
而多漁商客，不悟歲月窮。 
振緡迎早潮，弭櫂候長風。 
予本萍泛者，乘流任西東。 
茫茫天際帆，棲泊何時同。 
將尋會稽跡，從此訪任公。

長江漫湯湯，近海勢彌廣。
在昔胚渾凝，融爲百川泱。
地形失端倪，天色灒滉漾。
東南際萬里，極目遠無象。
山影乍浮沈，潮波忽來往。
孤帆或不見，櫂歌猶想像。
日暮長風起，客心空振蕩。
浦口霞未收，潭心月初上。
林嶼幾邅迴，亭臯時偃仰。
歲晏訪蓬瀛，真游非外獎。

道門隱形勝，向背臨法橋。
松覆山殿冷，花藏溪路遙。
珊珊寶幡掛，燄燄明燈燒。
遲日半空谷，春風連上潮。
少憑水木興，暫忝身心調。
願謝攜手客，茲山禪侶饒。

肅徒辭汝頴，懷古獨悽然。
尚想文王化，猶思巢父賢。
時移多讒巧，大道竟誰傳。
況是疾風起，悠悠旌斾懸。
征鳥無返翼，歸流不停川。
已經霜雪下，乃驗松柏堅。
回首望城邑，迢迢間雲煙。
志士不傷物，小人皆自妍。
感時惟責己，在道非怨天。
從此適樂土，東歸知幾年。

舊居在南山，夙駕自城闕。 
榛莽相蔽虧，去爾漸超忽。 
散漫餘雪晴，蒼茫季冬月。 
寒風吹長林，白日原上沒。 
懷抱曠莫伸，相知阻胡越。 
弱年好棲隱，鍊藥在巖窟。 
及此離垢氛，興來亦因物。 
末路期赤松，斯言庶不伐。

日落草木陰，舟徒泊江汜。 
蒼茫萬象開，合沓聞風水。 
洄沿值漁翁，窈窱逢樵子。 
雲開天宇靜，月明照萬里。 
早雁湖上飛，晨鐘海邊起。 
獨坐嗟遠游，登岸望孤洲。 
零落星欲盡，瞳朧氣漸收。 
行藏空自秉，智識仍未周。 
伍胥既仗劍，范蠡亦乘流。 
歌竟鼓楫去，三江多客愁。

高鑒清洞徹，儒風入進難。 
詔書增寵命，才子益能官。 
門帶山光晚，城臨江水寒。 
唯餘好文客，時得詠幽蘭。

投珠恐見疑，抱玉但垂泣。
道在君不舉，功成嘆何及。

十五能文西入秦，三十無家作路人。
時命不將明主合，布衣空惹洛陽塵。

省署開文苑，滄浪學釣翁[1]。
窮冬時短晷，日盡西南天。

姚係，宰相崇之曾孫，爲門下典儀。韋應物集有《送姚係還河中》詩，或云河中人。詩十首。
倦客易相失，懽遊無良辰。 
忽然一夕間，稍慰闔家貧。 
白露下庭梧，孤琴始悲辛。 
迴風入幽草，蟲響滿四鄰。 
會遇更何時，持杯更殷勤。

宿昔山水上，抱琴獨躑躅。
山遠去難窮，琴悲多斷續。
巖重丹陽樹，泉咽聞陰谷。
時下白雲中，淹留秋水曲。
秋水石欄深，潺湲如噴玉。
雜芳被陰岸，墜露方消綠。
恣此平生懷，獨游還自足。

雲觀此山北，與君攜手稀。 
林端涉橫水，洞口入斜暉。 
頗覺鸞鶴邇，忽為煙霧飛。 
故人清和客，默會琴心微。 
丹術幸可授，青龍當未歸。 
悠悠平生意，此日復相違。

早蟬望秋鳴，夜琴怨離聲。
眇然多異感，值子江山行。
由來重義人，感激事縱橫。
往復念遐阻，淹留慕平生。
晨奔九衢餞，暮始萬里程。
山驛風月榭，海門煙霞城。
易綃泉源近，拾翠沙漵明。
蘭蕙一爲贈，貧交空復情。

山中眇然意，此意乃平生。
常日望鳴臯，遙對洛陽城。
故人吏爲隱，懷此若蓬瀛。
夕氣冒巖上，晨流瀉岸明。
存亡區中事，影響羽人情。
溪寂值猨下，雲歸聞鶴聲。
及茲春始暮，花葛正明榮。
會有攜手日，悠悠去無程。

秋雲冒原隰，野鳥滿林聲。
愛此田舍事，稽君車馬程。
離堂慘不喧，脈脈復盈盈。
蘭葉一經霜，香銷爲贈輕。
燈光耿方寂，蟲思隱餘清。
相望忽無際，如含江海情。

蟬鳴一何急，日暮秋風樹。 
即此不勝愁，隴險人更去。 
相逢與相失，共是亡羊路。

涼風已嫋嫋，露重木蘭枝。 
獨上高樓望，行人遠不知。 
輕寒入洞戶，明日滿秋池。 
燕去鴻方至，年年是別離。

悠然雲間月，復此照池塘。
泫露蒼茫濕，沈波澹灩光。
應門當未曙，歌吹滿昭陽。
遠近徒傷目，清輝靄自長。

褭褭柳楊枝，當軒雜珮垂。 
交陰總共密，分條各自宜。 
因依似永久，攬結更傷離。 
愛此陽春色，秋風莫遽吹。

令狐峘，德棻五世孫，登進士第。祿山之亂，隱居南山豹林谷。司徒楊綰未仕時，亦避地谷中，嘗止峘舍，賞其博學，及綰爲禮部侍郎，引入史館。建中初，爲禮部侍郎，典貢舉，執政楊炎有所請託，峘得其私書奏之。德宗惡其訐，貶衡州別駕。詩二首。
儒服學從政，遂爲塵事嬰。
銜命東復西，孰堪異鄉情。
懷祿且懷恩，策名敢逃名。
羨彼農畝人，白首親友幷。
江山入秋氣，草木彫晚榮。
方塘寒露凝，旅管涼飆生。
懿交守東吳，夢想聞頌聲。
雲水方浩浩，離憂何平時。

肅肅先師廟，依依胄子羣。
滿庭陳舊禮，開戶拜清芬。
萬舞當華燭，簫韶入翠雲。
頌歌清曉聽，雅吹度風聞。
澹泊調元氣，中和美聖君。
唯餘東魯客，蹈舞向南熏。

滕珦，東陽人，歷茂王傅。太和初，以右庶子致仕，四品給券還鄉自珦始。詩一首。
太學時觀禮，東方曉色分。
威儀何棣棣，環珮又紛紛。
古樂從空盡，清歌幾處聞。
六和成遠吹，九奏動行雲。
聖上尊儒學，春秋奠茂勳。
幸因陪齒列，聊以頌斯文。
