
昔日繡衣何足榮，今宵貰酒與君傾。
暫就東山賒月色，酣歌一夜送泉明。

我聞隱靜寺，山水多奇蹤。
巖種朗公橘，門深杯渡松。
道人制猛虎，振錫還孤峰。
他日南陵下，相期谷口逢。

青山橫北郭，白水繞東城。 
此地一為別，孤蓬萬里征。 
浮雲遊子意，落日故人情。 
揮手自茲去，蕭蕭班馬鳴。

斗酒渭城邊，壚頭醉不眠。
梨花千樹雪，楊葉萬條煙。
惜別傾壺醑，臨分贈馬鞭。
看君潁上去，新月到應圓。

吳江女道士，頭戴蓮花巾。
霓衣不濕雨，特異陽臺雲。
足下遠遊履，凌波生素塵。
尋仙向南嶽，應見魏夫人。

見說蠶叢路，崎嶇不易行。
山從人面起，雲傍馬頭生。
芳樹籠秦棧，春流遶蜀城。
升沉應已定，不必問君平。

伯陽仙家子，容色如青春。
日月祕靈洞，雲霞辭世人。
化心養精魄，隱几窅天真。
莫作千年別，歸來城郭新。

吾家白額駒，遠別臨東道。
他日相思一夢君，應得池塘生春草。

水色南天遠，舟行若在虛。
遷人發佳興，吾子訪閑居。
日落看歸鳥，潭澄羨躍魚。
聖朝思賈誼，應降紫泥書。

試發清秋興，因爲吳會吟。
碧雲歛海色，流水折江心。
我有延陵劍，君無陸賈金。
艱難此爲別，惆悵一何深。

秦帝淪玉鏡，留侯降氛氳。
感激黃石老，經過滄海君。
壯士揮金槌，報讐六國聞。
智勇冠終古，蕭陳難與羣。
兩龍爭鬬時，天地動風雲。
酒酣舞長劍，倉卒解漢紛。
宇宙初倒懸，鴻溝勢將分。
英謀信奇絕，夫子揚清芬。
胡月入紫微，三光亂天文。
高公鎮淮海，談笑卻妖氛。
採爾幕中畫，戡難光殊勳。
我無燕霜感，玉石俱燒焚。
但灑一行淚，臨岐竟何雲。

桑落洲渚連，滄江無雲煙。
潯陽非剡水，忽見子猷船。
飄然欲相近，來遲杳若仙。
人乘海上月，帆落湖中天。
一覩無二諾，朝懽更勝昨。
爾則吾惠連，吾非爾康樂。
朱紱白銀章，上官佐鄱陽。
松門拂中道，石鏡迴清光。
搖扇及于越，水亭風氣涼。
與爾期此亭，期在秋月滿。
時過或未來，兩鄉心已斷。
吳山對楚岸，彭蠡當中州。
相思定如此，有窮盡年愁

少年費白日，歌笑矜朱顏。
不知忽已老，喜見春風還。
惜別且爲歡，裴回桃李間。
看花飲美酒，聽鳥臨晴山。
向晚竹林寂，無人空閉關。

彭蠡將天合，姑蘇在日邊。
寧親候海色，欲動孝廉船。
窈窕晴江轉，參差遠岫連。
相思無晝夜，東泣似長川。

秀才何翩翩，王許回也賢。
暫別廬江守，將遊京兆天。
秋山宜落日，秀水出寒煙。
欲折一枝桂，還來雁沼前。

昔別若夢中，天涯忽相逢。
洞庭破秋月，縱酒開愁容。
贈劍刻玉字，延平兩蛟龍。
送君不盡意，書及雁迴峯。

衡山蒼蒼入紫冥，下看南極老人星。
迴飆吹散五峰雪，往往飛花落洞庭。
氣清嶽秀有如此，郎將一家拖金紫。
門前食客亂浮雲，世人皆比孟嘗君。
江上送行無白璧，臨歧惆悵若爲分。

廓落青雲心，交結黃金盡。
富貴翻相忘，令人忽自哂。
蹭蹬鬢毛斑，盛時難再還。
巨源咄石生，何事馬蹄間。
綠蘿長不厭，卻欲還東山。
君爲魯曾子，拜揖高堂裏。
叔繼趙平原，偏承明主恩。
風霜推獨坐，旌節鎮雄藩。
虎士秉金鉞，蛾眉開玉樽。
才高幕下去，義重林中言。
水宿五溪月，霜啼三峽猨。
東風春草綠，江上候歸軒。

水國秋風夜，殊非遠別時。
長安如夢裏，何日是歸期。

玉壺挈美酒，送別強爲歡。
大火南星月，長郊北路難。
殷王期負鼎，汶水起垂竿。
莫學東山臥，參差老謝安。

雪點翠雲裘，送君黃鶴樓。
黃鶴振玉羽，西飛帝王州。
鳳無瑯玕實，何以贈遠遊。
裴回相顧影，淚下漢江流。

瑤草寒不死，移植滄江濱。
東風灑雨露，會入天地春。
予若洞庭葉，隨波送逐臣。
思歸未可得，書此謝情人。

欲別心不忍，臨行情更親。
酒傾無限月，客醉幾重春。
藉草依流水，攀花贈遠人。
送君從此去，迴首泣迷津。

白鷺拳一足，月明秋水寒。
人驚遠飛去，直向使君灘。

初發強中作，題詩與惠連。
多慚一日長，不及二龍賢。
西塞當中路，南風欲進船。
雲峰出遠海，帆影掛清川。
禹穴藏書地，匡山種杏田。
此行俱有適，遲爾早歸旋。

桂水分五嶺，衡山朝九疑。
鄉關渺安西，流浪將何之。
素色愁明湖，秋渚晦寒姿。
疇昔紫芳意，已過黃髮期。
君王縱疎散，雲壑借巢夷。
爾去之羅浮，我還憩峨眉。
中闊道萬里，霞月遙相思。
如尋楚狂子，瓊樹有芳枝。

棄我去者，昨日之日不可留。
亂我心者，今日之日多煩憂。
長風萬里送秋雁，對此可以酣高樓。
蓬萊文章建安骨，中間小謝又清發。
俱懷逸興壯思飛，欲上青天攬明月。
抽刀斷水水更流，舉杯消愁愁更愁。
人生在世不稱意，明朝散髮弄扁舟。

君即劉越石，雄豪冠當時。
淒清橫吹曲，慷慨扶風詞。
虎嘯俟騰躍，雞鳴遭亂離。
千金市駿馬，萬里逐王師。
結交樓煩將，侍從羽林兒。
統兵捍吳越，豺虎不敢窺。
大勳竟莫敘，已過秋風吹。
秉鉞有季公，凜然負英姿。
寄深且戎幕，望重必台司。
感激一然諾，縱橫兩無疑。
伏奏歸北闕，鳴騶忽西馳。
列將咸出祖，英僚惜分離。
斗酒滿四筵，歌嘯宛溪湄。
君攜東山妓，我詠北門詩。
貴賤交不易，恐傷中園葵。
昔贈紫騮駒，今傾白玉巵。
同歡萬斛酒，未足解相思。
此別又千里，秦吳渺天涯。
月明關山苦，水劇隴頭悲。
借問幾時還，春風入黃池。
無令長相憶，折斷綠楊枝。

涇川三百里，若耶羞見之。
錦石照碧山，兩邊白鷺鷥。
佳境千萬曲，客行無歇時。
上有琴高水，下有陵陽祠。
仙人不見我，明月空相知。
問我何事來，盧敖結幽期。
蓬山振雄筆，繡服揮清詞。
江湖發秀色，草木含榮滋。
置酒送惠連，吾家稱白眉。
愧無海嶠作，敢闕河梁詩。
見爾復幾朝，俄然告將離。
中流漾彩鷁，列岸叢金羈。
歎息蒼梧鳳，分棲瓊樹枝。
清晨各飛去，飄落天南垂。
望極落日盡，秋深暝猨悲。
寄情與流水，但有長相思。

秀色發江左，風流奈若何。
仲文了不還，獨立揚清波。
載酒五松山，頹然白雲歌。
中天度落月，萬里遙相過。
撫酒惜此月，流光畏蹉跎。
明日別離去，連峰鬱嵯峨。

放歌倚東樓，行子期曉發。
秋風渡江來，吹落山上月。
主人出美酒，滅燭延清光。
二崔向金陵，安得不盡觴。
水客弄歸櫂，雲帆卷輕霜。
扁舟敬亭下，五兩先飄揚。
峽石入水花，碧流日更長。
思君無歲月，西笑阻河梁。

鸞乃鳳之族，翱翔紫雲霓。
文章輝五色，雙在瓊樹棲。
一朝各飛去，鳳與鸞俱啼。
炎赫五月中，朱曦爍河堤。
爾從泛舟役，使我心魂悽。
秦地無碧草，南雲喧鼓鼙。
君王減玉膳，早起思鳴雞。
漕引救關輔，疲人免塗泥。
宰相作霖雨，農夫得耕犂。
靜者伏草間，羣才滿金閨。
空手無壯士，窮居使人低。
送君登黃山，長嘯倚天梯。
小舟若鳧鴈，大舟若鯨鯢。
開帆散長風，舒捲與雲齊。
日入牛渚晦，蒼然夕煙迷。
相思定何許，杳在洛陽西。

黃鶴西樓月，長江萬里情。
春風三十度，空憶武昌城。
送爾難爲別，銜杯惜未傾。
湖連張樂地，山逐泛舟行。
諾爲楚人重，詩傳謝朓清。
滄浪吾有曲，寄入櫂歌聲。

