呂羣，元和進士。詩二首。
路行三蜀盡，身及一陽生。
賴有殘燈火，相依坐到明。
社後辭巢燕，霜前別蒂蓬。
願為蝴蝶夢，飛去覔關中。
崔涯，吳楚間人，與張祜齊名。詩八首。
野欄秋景晚，疎散兩三枝。
嫩碧淺輕態，幽香閒澹姿。
露傾金盞小，風引道冠欹。
獨立悄無語，清愁人詎知。
動地經天物不傷，高情逸韻住何方。
扶持燕雀連天去，斷送楊花盡日狂。
繞桂月明過萬戶，弄帆晴晚渡三湘。
孤雲雖是無心物，借便吹教到帝鄉。
領得溪風不放回，傍窗緣砌遍庭栽。
須招野客為鄰住，看引山禽入郭來。
幽院獨驚秋氣早，小門深向綠陰開。
誰憐翠色兼寒影，靜落茶甌與酒杯。
太行嶺上二尺雪，崔涯袖中三尺鐵。
一朝若遇有心人，出門便與妻兒別。
隴上泉流隴下分，斷腸嗚咽不堪聞。
嫦娥一入月中去，巫峽千秋空白雲。
二年不到宋家東，阿母深居僻巷中。
含淚向人羞不語，琵琶弦斷倚屏風。
日暮迎來香合中，百年心事一宵同。
寒雞鼓翼紗窗外，已覺恩情逐曉風。
赤板橋西小竹籬，槿花還似去年時。
淡黃衫子渾無色，腸斷丁香畫雀兒。
郭良驥，元和後詩人。詩二首。
〈（一作李嘉祐詩。）〉
南浦菰蒲繞白蘋，東吳黎庶逐黃巾。
野棠自發空流水，江燕初歸不見人。
遠岫依依如送客，平田渺渺獨傷春。
那堪廻首長洲苑，烽火年年報虜塵。
年去年來秋更春，魏家園廟已成塵。
只今惟有西陵在，無復當時歌舞人。
王睿，元和後詩人，自號炙轂子。集五卷，今存詩九首。
濁波洋洋兮凝曉霧，公無渡河兮公竟渡。
風號水激兮呼不聞，提壺看入兮中流去。
浪擺衣裳兮隨步沒，沉屍深入兮蛟螭窟。
蛟螭盡醉兮君血乾，推出黃沙兮泛君骨。
當時君死妾何適，遂就波濤合魂魄。
願持精衛銜石心，窮取河源塞泉脈。
寒松聳拔倚蒼岑，綠葉扶疏自結陰。
丁固夢時還有意，秦王封日豈無心。
常將正節棲孤鶴，不遣高枝宿眾禽。
好是特凋群木後，護霜淩雪翠逾深。
庭竹森疏玉質寒，色包蔥碧盡琅玕。
翠筠不樂湘娥淚，斑籜堪裁漢主冠。
成韻含風已蕭瑟，媚漣凝淥更檀欒。
此君引鳳為龍日，聳節稍雲直上看。
莫怨工人醜畫身，莫嫌明主遣和親。
當時若不嫁胡虜，只是宮中一舞人。
蓪草頭花椰葉裙，蒲葵樹下舞蠻雲。
引領望江遙滴酒，白蘋風起水生文。
棖棖山響答琵琶，酒濕青莎肉飼鴉。
樹葉無聲神去後，紙錢灰出木綿花。
〈（以下二首，一作王轂詩。）〉
牡丹妖豔亂人心，一國如狂不惜金。
曷若東園桃與李，果成無語自成陰。
蟬噪古槐疏葉下，樹銜斜日映孤城。
欲知潘鬢愁多少，一夜新添白數莖。
海燕雙飛意若何，曲梁嘔嘎語聲多。
茅簷不必嫌卑陋，猶勝吳宮爇爾窠。
焦郁，元和間人。詩三首。
〈（一作周成詩。）〉
白雲昇遠岫，搖曳入晴空。
乘化隨舒捲，無心任始終。
欲銷仍帶日，將斷更因風。
勢薄飛難定，天高色易窮。
影收元氣表，光滅太虛中。
倘若從龍去，還施濟物功。
散漫天涯色，乘春四望平。
不分殘照影，何處斷鴻聲。
繚繞先經塞，霏微近過城。
因風低未斂，帶雨重還輕。
幹呂知時泰，如膏候歲成。
小儒同品物，無以答皇明。
春雪空濛簾外斜，霏微半入野人家。
長天遠樹山山白，不辨梅花與柳花。
崔郊，元和間秀才。詩一首。
〈（《雲溪友議》云：郊寓居漢上，其姑有婢端麗。郊有阮咸之惑，姑鬻之連帥於公頔，郊思慕無已。其婢因寒食偶出值郊，郊贈詩云雲，或寫之於座。公覩詩，令召崔生。及見郊，握手曰：「『蕭郎是路人』是公作耶？何不早示也？」遂命婢同歸。）〉
公子王孫逐後塵，綠珠垂淚滴羅巾。
侯門一入深如海，從此蕭郎是路人。
劉魯風，九江刺史張又新客也。詩一首。
萬卷書生劉魯風，煙波萬里謁文翁。
無錢乞與韓知客，名紙毛生不肯通。
柳泌，憲宗朝方士，為穆宗所誅。詩二首。
遙遙寒冬時，蕭蕭躡太無。
仰望蘂宮殿，橫天臨不虛。
下看白日流，上造真皇居。
西牖日門開，南衢星宿疏。
王母來瑤池，慶雲擁瓊輿。
嵬峨丹鳳冠，搖曳紫霞裾。
照徹聖姿嚴，飄颻神步徐。
仙郎執玉節，侍女捧金書。
靈香散彩煙，北闕路輧闐。
龍馬行無跡，歌鐘聲沸天。
馭風升寶座，郁景晏華筵。
妙奏三春曲，高羅萬古仙。
七珍飛滿座，九液酌如泉。
靈佩垂軒下，旗幡列帳前。
獅麟威赫赫，鸞鳳影翩翩。
顧盼乃須臾，已是數千年。
崖壁盤空天路回，白雲行盡見瓊臺。
洞門黯黯陰雲閉，金闕曈曈日殿開。
何希堯，字唐臣，分水人。詩四首。
錦蓮浮處水粼粼，風外香生襪底塵。
荷葉荷裙相映色，聞歌不見採蓮人。
幾樹晴葩映水開，亂紅狼藉點蒼苔。
東風留得殘枝在，為惜餘芳獨看來。
大堤楊柳雨沉沉，萬縷千條惹恨深。
飛絮滿天人去遠，東風無力繫春心。
著雨胭脂點點消，半開時節最妖嬈。
誰家更有黃金屋，深鎖東風貯阿嬌。
朱沖和，錢塘酒徒，與張祜同時。詩一首。
三千里外布干戈，果得鯨鯢入網羅。
今日寶刀無殺氣，只緣君處受恩多。
張光朝，元和時人。詩一首。
門在荻塘西，塘高何聯聯。
往昔分地利，遠近無閒田。
水國信汙下，霖霪即成川。
苗稼盡淹沒，茲鄉獨豐年。
家肥待親懿，人樂思管弦。
日晏始能起，盥漱看廚煙。
醞酒寒正熟，養魚長食鮮。
黃昏鐘未鳴，偃息早已眠。
何意久城市，寂寥丘中緣。
俯仰在顏色，區區人事間。
憶昔炎漢時，乃知綺季賢。
靜默不能仕，養老終南山。
仙媛來朱邸，名山出紫微。
三周初展義，百兩遂言歸。
鄭國通梁苑，天津接帝畿。
橋成烏鵲助，蓋轉鳳凰飛。
霜仗迎秋色，星缸滿夜輝。
從茲磐石固，應為得賢妃。
梁鉉，元和時人。詩一首。
帝子乘龍夜，三星照戶前。
兩行宮火出，十裏道鋪筵。
羅綺明中識，簫韶暗裏傳。
燈攢九華扇，帳撒五銖錢。
交頸文鴛合，和鳴彩鳳連。
欲知來日美，雙拜紫微天。
