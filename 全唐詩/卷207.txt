
受律仙郎貴，長驅下會稽。 
鳴笳山月曉，搖旆野雲低。 
翦寇人皆賀，迴軍馬自嘶。 
地閒春草綠，城靜夜鳥啼。 
破竹清閩嶺，看花入剡溪。 
元戎催獻捷，莫道事攀躋。

白露沾蕙草，王孫轉憶歸。 
蔡州新戰罷，郢路去人稀。 
謁帝不辭遠，懷親空有違。 
孤舟看落葉，平楚逐斜暉。 
北闕見端冕，南臺當繡衣。 
唯余播遷客，只伴鷓鴣飛。

丹地偏相逐，清江若有期。
腰金才子貴，剖竹老人遲。
桂楫閑迎客，茶甌對說詩。
渚田分邑里，山桂樹罘罳。
心靜無華髮，人和似古時。
別君遠山去，幽獨更應悲。

北闕忤明主，南方隨白雲。 
沿洄灘草色，應接海鷗群。 
建德潮已盡，新安江又分。 
回看嚴子瀨，朗詠謝安文。 
雨過暮山碧，猿吟秋日曛。 
吳洲不可到，刷鬢為思君。

意有空門樂，居無甲第奢。 
經過容法侶，雕飾讓侯家。 
隱樹重簷肅，開園一逕斜。 
據梧聽好鳥，行藥寄名花。 
夢蝶留清簟，垂貂坐絳紗。 
當山不掩戶，映日自傾茶。 
雅望歸安石，深知在叔牙。 
還成吉甫頌，贈答比瑤華。

趨陪禁掖鴈行隨，遷向江潭鶴髮垂。
素浪遙疑八谿水，清楓忽似萬年枝。
嵩南春徧傷魂夢，壺口雲深隔路岐。
共望漢朝多霈澤，蒼蠅早晚得先知。

孤城郭外送王孫，越水吳洲共爾論。 
野寺山邊斜有逕，漁家竹裡半開門。 
青楓獨映搖前浦，白鷺閒飛過遠村。 
若到西陵征戰處，不堪秋草自傷魂。

自歎未霑黃紙詔，那堪遠送赤墀人。 
老為僑客偏相戀，素是詩家倍益親。 
妻兒共載無羈思，鴛鷺同行不負身。 
憑爾將書通令弟，唯論華髮愧頭巾。

南浦菰蔣覆白蘋，東吳黎庶逐黃巾。
野棠自發空臨水，江燕初歸不見人。
遠岫依依如送客，平田渺渺獨傷春。
那堪回首長洲苑，烽火年年報虜塵。

四年謫宦滯江城，未厭門前鄱水清。 
誰言宰邑化黎庶，欲別雲山如弟兄。 
雙鷗為底無心狎，白髮從他繞鬢生。 
惆倀閒眠臨極浦，夕陽秋草不勝情。

處處征胡人漸稀，山村寥落暮煙微。
門臨莽蒼經年閉，身逐嫖姚幾日歸。
貧妻白髮輸殘稅，餘寇黃河未解圍。
天子如今能用武，祗應歲晚息兵機。

高閣朱欄不厭遊，蒹葭白水遶長洲。
孤雲獨鳥川光暮，萬井千山海色秋。
清梵林中人轉靜，夕陽城上角偏愁。
誰憐遠作秦吳別，離恨歸心雙淚流。

梁宋人稀鳥自啼，登艫一望倍含悽。
白骨半隨河水去，黃雲猶傍郡城低。
平陂戰地花空落，舊苑春田草未齊。
明主頻移虎符守，幾時行縣向黔黎。

獨坐南樓佳興新，青山綠水共為鄰。 
爽氣遙分隔浦岫，斜光偏照渡江人。 
心閒鷗鳥時相近，事簡魚竿私自親。 
只憶帝京不可到，秋琴一弄欲沾巾。

自緣遲暮憶滄洲，翻愛南河濁水流。 
初過重陽惜殘菊，行看舊浦識群鷗。 
朝霞映日同歸處，暝柳搖風欲秋別。 
長恨相逢即分首，含情掩淚獨回頭。

仙冠輕舉竟何之，薜荔緣堦竹映祠。
甲子不知風馭日，朝昏唯見雨來時。
霓旌翠蓋終難遇，流水青山空所思。
逐客自憐雙鬢改，梵香多負白雲期。

錦字相催鳥急飛，郎君暫脫老萊衣。 
遙想雙眉待人畫，行看五馬送潮歸。 
望夫山上花猶發，新婦江邊鶯未稀。 
令秩和鳴真可羨，此行誰道負春輝。

江皋盡日唯煙水，君向白田何日歸。 
楚地蒹葭連海迥，隋朝楊柳映堤稀。 
津樓故市無行客，山館荒城閉落暉。 
若同行人與征戰，使君雙淚定霑衣。

征戰初休草又衰，咸陽晚眺淚堪垂。 
去路全無千里客，秋田不見五陵兒。 
秦家故事隨流水，漢代高墳對石碑。 
回首青山獨不語，羨君談笑萬年枝。

移家避寇逐行舟，厭見南徐江水流。
吳越征徭非舊日，秣陵凋弊不宜秋。
千家閉戶無砧杵，七夕何人望鬥牛。
祗有同時驄馬客，偏宜尺牘問窮愁。

萬畦新稻傍山村，數里深松到寺門。 
幸有香茶留稚子，不堪秋草送王孫。 
煙塵怨別唯愁隔，井邑蕭條誰忍論。 
莫怪臨歧獨垂淚，魏舒偏念外家恩。

春風倚櫂闔閭城，水國春寒陰復晴。 
細雨溼衣看不見，閒花落地聽無聲。 
日斜江上孤帆影，草綠湖南萬里情。 
君去若逢相識問，青袍今已誤儒生。

種田東郭傍春陂，萬事無情把釣絲。 
綠竹放侵行逕裡，青山常對卷簾時。 
紛紛花發門空閉，寂寂鶯啼日更遲。 
從此別君千萬里，白雲流水憶佳期。

竹窗松戶有佳期，美酒香茶慰所思。 
輔嗣外生還解易，惠連群從總能詩。 
簷前花落春深後，谷裡鶯啼日暮時。 
去路歸程仍待月，垂韁不控馬行遲。

自顧衰容累玉除，忽承優詔赴銅魚。 
江頭鳥避青旌節，城裡人迎露網車。 
長沙地近悲才子，古郡山多憶舊廬。 
更枉新詩思何苦，離騷愁處亦無如。

子規夜夜啼櫧葉，遠道逢春半是愁。
芳草伴人還易老，落花隨水亦東流。
山臨睥睨恆多雨，地接瀟湘畏及秋。
唯羨君爲周柱史，手持黃紙到滄洲。

諸謝偏推永嘉守，三何獨許水曹郎。
老兄鄙思難儔匹，令弟清詞堪比量。
疊嶂入雲藏古寺，高秋背月轉南湘。
定知馬上多新句，早寄袁溪當八行。

一官萬里向千溪，水宿山行魚浦西。 
日晚長煙高岸近，天寒積雪遠峰低。 
蘆花渚裡鴻相叫，苦竹叢邊猿暗啼。 
聞道慈親倚門待，到時蘭葉正萋萋。

吳門別後蹈滄州，帝里相逢俱白頭。
自歎馬卿常帶病，還嗟李廣未封侯。
棠梨宮裏瞻龍袞，細柳營前著豹裘。
想到滑臺桑葉落，黃河東注荻花秋。

亦知死是人間事，年老聞之心自疑。 
黃卷清琴總為累，落花流水共添悲。 
願將從藥看真訣，又欲休官就本師。 
兒女眼前難喜捨，彌憐雙鬢漸如絲。

憐君辭滿臥滄洲，一旦雲亡萬事休。
慈母斷腸妻獨泣，寒雲慘色水空流。
江村故老長懷惠，山路孤猨亦共愁。
寂寞荒墳近漁浦，野松孤月即千秋。

山陽郭裏無潮，野水自向新橋。
魚網平鋪荷葉，鷺鷥閑步稻苗。
秣陵歸人惆悵，楚地連山寂寥。
卻憶士龍賓閣，清琴綠竹蕭蕭。

瓜步寒潮送客，楊花暮雨霑衣。
故鄉南望何處，春水連天獨歸。

自覺勞鄉夢，無人見客心。 
空餘庭草色，日日伴愁襟。

疏鐘何處來，度竹兼拂水。 
漸逐微風聲，依依猶在耳。

江南淥水多，顧影逗輕波。
落日秦雲裏，山高奈若何。

雪滿前庭月色閑，主人留客未能還。
預愁明日相思處，匹馬千山與萬山。

兩年謫宦在江西，舉目雲山要自迷。
今日始知風土異，潯陽南去鷓鴣啼。

雨過青山猨呌時，愁人淚點石榴枝。
無端王事還相繫，腸斷蒹葭君不知。

傲吏身閑笑五侯，西江取竹起高樓。
南風不用蒲葵扇，紗帽閑眠對水鷗。

江上年年小雪遲，年光獨報海榴知。 
寂寂山城風日暖，謝公含笑向南枝。

潘郎美貌謝公詩，銀印花驄年少時。
楚地江臯一爲別，晉山沙水獨相思。

圖畫風流似長康，文詞體格效陳王。
蓬萊對去歸常晚，叢竹閑飛滿夕陽。

詩思禪心共竹閑，任他流水向人間。
手持如意高窓裏，斜日沿江千萬山。

水面芙蓉秋已衰，繁條到是著花時。 
平明露滴垂紅臉，似有朝愁暮落悲。

京華不啻三千里，客淚如今一萬雙。
若個最爲相憶處，青楓黃竹入袁江。

欲強登高無力去，籬邊黃菊為誰開。 
共知不是潯陽郡，那得王弘送酒來。

空山杳杳鸞鳳飛，神仙門戶開翠微。
主人白髮雪霞衣，松間留我談玄機。

水田飛白鷺，夏木囀黃鸝〈李肇稱嘉佑有此句，王右丞取以爲七言，今集中無之〉。
白馬撼金珂，紛紛侍從多。
身居驃騎幕，家住滹沱河〈《少年行》，《詩式》〉。
溪北映初星〈《海錄碎事》〉。

