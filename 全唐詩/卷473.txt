

李逢吉，字虛舟，隴西人，登進士第。元和、長慶兩朝嘗再為宰相。太和中，以司徒致仕，卒，諡曰「成」。其詩與令狐楚同編者名《斷金集》。今存八首。
既潔酒醴，聿陳熟腥。
肅將震念，昭格儲靈。
展矣禮典，薰然德馨。
愔愔管磬，亦具是聽。
祇役滯南服，頽思屬暮年。
閒上望京臺，萬山蔽其前。
落日歸飛翼，連翩東北天。
涪江適在下，為我久潺湲。
中葉成文教，德威清遠邊。
頒條信徒爾，華髮生蒼然。
寄懷三峰守，岐路隔雲煙。
解韍辭丹禁，揚旌去赤墀。
自驚非素望，何力及清時。
又據三公席，多慙四老祠。
峴山風已遠，棠樹事難追。
江漢饒春色，荊蠻足夢思。
唯憐吐鳳句，相示鑿龍期。
海內埏埴徧，漢陰旌斾還。
望留丹闕下，恩在紫霄間。
冰雪背秦嶺，風煙經武關。
樹皆人尚愛，轅即吏曾攀。
自惜兩心合，相看雙鬢斑。
終期謝戎務，同隱鑿龍山。
致齋分直宿南宮，越石盧諶此夜同。
位極班行猶念舊，名題章奏亦從公。
曾驅爪士三邊靜，新贈髯參六義窮。
竟夕文昌知有月，可憐如在庾樓中。
直繼先朝衛與英，能移孝友作忠貞。
劍門失險曾縳虎，淮水安流緣斬鯨。
黃閣碧幢惟是儉，三公二伯未為榮。
惠連忽贈池塘句，又遣羸師破膽驚。
初還相印罷戎旃，獲守皇居在紫煙。
妄比酇侯功蔑爾，毎懷䟽傳意悠然。
應將半俸霑閭里。料入中條訪洞天。
十載別離那可道，倍令驚喜見來篇。
子有雄文藻思繁，齠年射策向金門。
前隨鸞鶴登霄漢，卻望風沙走塞垣。
獨憶忘機陪出處，自憐何力繼飛翻。
那堪兩地生離緒，蓬戶長扃行旅喧。
於頔，字允元，河南人，以䕃補千牛，擢累駕部郎中，湖、蘇二州刺史，襄州節度觀察使；元和初拜司空，尋貶恩王傅，終太子賓客。詩二首。
夙陪翰墨徒，深論窮文格。
麗則風騷後，公然我詞客。
晩依方外友，極理探精賾。
曶合南北宗，晝公我禪伯。
尤眀性不染，故我行貞白。
隨順令得解，故我言芳澤。
霅水漾清潯，吳山橫碧岑。
含珠復藴玉，價重雙南金。
的皪曜奇彩，淒清流雅音。
商聲發楚調，調切譜瑤琴。
吳山為我高，霅水為我深。
萬景徒有象，孤雲本無心。
衆木豈無聲，椅桐有清響。
衆耳豈不聆，鍾期有真賞。
高潔古人操，素懷夙所仰。
覿君冰雪姿，祛我淫滯想。
常吟柳惲詩，苕浦久相思。
逮此遠為郡，蘋洲芳草衰。
逢師年臘長，值我病容羸。
共話無生理，聊用契心期。
蕭條歴山下，水木無氛滓。
王門結長裾，巖扃怡暮齒。
昔賢枕高躅，今彥仰知止。
依依矚煙霞，眷眷返墟里。
湛生久巳沒，丘也亦同恥。
立言咸不朽，何必在青史。
盧景亮，字長晦，范陽人，少孤，力學，善屬文。德宗時歴右補闕，鯁毅無所回。貶斥二十年，至元和初召還，再遷中書舍人。詩一首。
洪鐘發長夜，清響出層岑。
暗入繁霜切，遙傳古寺深。
何城亂遠漏，幾處雜疎砧。
巳警離人夢，仍霑旅客襟。
待時當命侶，抱器本無心。
儻若無知者，誰能設此音。
李渤，字濬之，洛陽人，少隠嵩山。元和中徵為著作郎。敬宗時由考功郎中拜給事中，伉直敢言。出為桂管觀察使。詩五首。
玄巖麗南溪，新泉發幽色。
巖泉孕靈秀，雲煙紛崖壁。
斜峰信天插，奇洞固神闢。
窈窕去未窮，環迴勢難極。
玉池似無水，玄井昏不測。
仙戶掩復開，乳膏凝更滴。
丹砂有遺址，石徑無留跡。
南眺蒼梧雲，北望洞庭客。
蕭條風煙外，爽朗形神寂。
若值浮丘翁，從此謝塵役。
前年別時秋九月，白露吹霜金吹烈。
離鴻一別影初分，淚袖雙揮心哽咽。
別來㡬度得音書，南嶽知□□□□。
廬山峨峨倚天碧，捧排空崖千萬尺。
社牓長題高士名，食堂毎記雲山跡。
我本開雲此山住，偶為名利相縈誤。
自負心機四十年，差聞社客山中篇。
憂時魂夢憶歸路，覺來疑在林中眠。
昨日亭前烏鵲喜，果得今朝爾來此。
吾吟行路五十篇，盡說江南數千里。
自憐兄弟今五人，共縈儒素家尚貧。
雖然廩餼各不一，就中總免拘常倫。
長兄年少曾落拓，拔劍沙場隨衛霍。
口裏雖譚周孔文，懷中不舍孫吳略。
次兄一生能苦節，夏聚流螢冬映雪。
非論疾惡志如霜，更覺臨泉心似鐵。
第三之兄更奇異，昻昻獨負青雲志。
下看金玉不如泥，肯道王侯身可貴。
卻愁清逸不干時，高蹤大器無人知。
倘逢感激許然諾，必能萬古留清規。
念爾年來方二十，夙夜孜孜能獨立。
卷中筆落星漢揺，洞裏丹靈鬼神泣。
嗟余流浪心最狂，十年學劍逢時康。
心中不解事拘束，世間談笑多相妨。
廣海青山殊未足，逢著高樓還醉宿。
朝走安公櫪上駒，暮倫陶令籬邊菊。
近來詩思殊無況，苦被時流不相放。
雲騰浪走勢未衰，鶴膝蜂腰豈能障。
送爾為文殊不識，貴從一一傳胷臆。
若到湖南見紫霄，會須待我同攀陟。
常歎春泉去不回，我今此去更難來。
欲知別後留情處，手種巖花次第開。

如雲不厭蒼梧遠，似雁逢春又北歸。
惟有隠山溪上月，年年相望兩依依。
三朝四黜倦遐征，往復皆愁萬里程。
爾解分飛卻回去，我方從此向南行。
孟簡，字幾道，德州人，舉進士、宏詞皆及第。元和中累官至戶部侍郎，坐事貶吉州司馬。詩七首。
喧喧金石容既缺，肅肅羽駕就行列。
緱山遺響昔所聞，廟庭進旅今攸設。
劍客不誇貎，主人知此心。
但營纖毫義，肯計千萬金。
勇發看鷙擊，憤來聽虎吟。
平生貴酬德，刃敵無幽深。
有客西北逐，驅馬次太原。
太原有佳人，神豓照行雲。
座上轉橫波，流光注夫君。
夫君意蕩漾，即日相交歡。
定情非一詞，結念誓青山。
生死不變易，中誠無間言。
此為太學徒，彼屬北府官。
中夜欲相從，嚴城限軍門。
白日欲同居，君畏仁人聞。
忽如隴頭水，坐作東西分。
驚離腸千結，滴淚眼雙昏。
本達京師迴，賀期相追攀。
宿約始乖阻，彼憂已纏綿。
高髻若黃鸝，危鬢如玉蟬。
纎手自整理，剪刀斷其根。
柔情託侍兒，為我遺所歡。
所歡使者來，侍兒因復前。
抆淚取遺寄，深誠祈為傳。
封來贈君子，願言慰窮泉。
使者迴復命，遲遲蓄悲酸。
詹生喜言旋，倒屨走迎門。
長跪聽未畢，驚傷涕漣漣。
不飲亦不食，哀心百千端。
襟情一夕空，精爽旦日殘。
哀哉浩然氣，潰散歸化元。
短生雖別離，長夜無阻難。
雙魂終會合，兩劍遂蜿蜒。
丈夫早通脫，巧笑安能幹。
防身本苦節，一去何由還。
後生莫沈迷，沈迷喪其真。
業廣因功苦，拳拳志士心。
九流難酌挹，四海易消沈。
對景嗟移晷，窺園詎改陰。
三冬勞聚學，駟景重兼金。
刺股情方勵，偷光思益深。
再中如可冀，終嗣絶編音。
玉燭將成歲，封人亦自歌。
八方霑聖澤，異畆發嘉禾。
共秀芳何遠，連莖瑞且多。
穎低甘露滴，影亂惠風過。
表稔由神化，為祥識氣和。
因知興嗣歲，王道舊無頗。
獻謀既我違，積憤從心痗。
鴻門入巳廹，赤帝時潛退。
寳位方苦競，玉斗何情愛。
猶看虹氣凝，詎惜冰姿碎。
而嗟大事返，當起千里悔。
誰為西楚王，坐見東城潰。
襄陽才子得聲多，四海皆傳古鏡歌。
樂府正聲三百首，梨園新入教青娥。
王仲舒，字弘中，幷州祁人。少客江南，與梁肅楊憑遊，並有文名。元和初為職方郎中、知制誥。穆宗初為中書舍人。終江南西道觀察使。詩一首。
百丈懸泉舊臥龍，欲將肝膽佐時雍。
惟愁又入煙霞去，知在廬峰第㡬重。
孫革，憲宗朝為監察御史。詩一首。
松下問童子，言師採藥去。
只在此山中，雲深不知處。
汪萬於，字叔振，歙人。憲宗時為江陵戶曹參軍。詩一首。
杖策倚柴門，泉聲隔岸聞。
夕陽諸嶺出，晴雪萬山分。
靜對豺狼窟，幽觀鹿豕羣。
今宵寒月近，東北埽浮雲。
何儒亮，與孟簡同時人。詩一首。
嬴女昔解網，楚王有遺躅。
破關既定秦，碎首聞獻玉。
貞姿應刃𣪚，清響因風續。
匪狥切泥功，將明懷璧辱。
莫量漢祖德，空受項君勗。
事去見前心，千秋渭水綠。
李宗閔，字損之，擢進士，補洛陽尉；累官駕部郎中、知制誥。穆宗即位拜中書舍人。寳歴初進兵部侍郎。太和中同中書門下平章事，遷中書侍郎，出為山南西道節度使，尋復秉政。後貶死。詩一首。
不知仙客占青春，肌骨纔教稱兩旬。
俗眼暫驚相見日，疑心未測㡬時人。
閒推甲子經何代，笑說浮生老此身。
殘藥儻能沾朽質，願將霄漢永為鄰。
韋表微，字子眀，擢進士第，數辟諸使府，入授監察御史裏行，俄為翰林學士、知制誥，久之遷中書舍人。文宗立，進戶部侍郎，卒，贈禮部尚書。詩一首。
二儀既閉，三象乃乖。
聖道埋鬱，人心不開。
上無文武，下有定哀。
吁嗟麟兮，孰為來哉？
周雖不綱，孔實嗣聖。
詩書既刪，禮樂大定。
勸善懲惡，姦邪乃正。
吁嗟麟兮，克昭符命。
聖與時合，化行位尊。
茍或乖戾，身窮道存。
於昭魯邑，棲遲孔門。
吁嗟麟兮，孰知其仁？
運極數殘，德至時否。
楚國寖廣，秦封益侈。
牆仭迫阨，﨑嶇闕里。
吁嗟麟兮，靡有攸止。
世治則麟，世亂則麕。
出非其時，麋鹿同羣。
孔不自聖，麟不自祥。
吁嗟麟兮，天何所亡？
