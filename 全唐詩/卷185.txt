

玉不自言如桃李，魚目笑之卞和耻。
楚國青蠅何太多，連城白璧遭讒毀。
荆山長號泣血人，忠臣死爲刖足鬼。
聽曲知寧戚，夷吾因小妻。
秦穆五羊皮，買死百里奚。
洗拂青雲上，當時賤如泥。
朝歌鼓刀叟，虎變磻谿中。
一舉釣六合，遂荒營丘東。
平生渭水曲，誰識此老翁。
奈何今之人，雙目送飛鴻。

十萬羽林兒，臨洮破郅支。
殺添胡地骨，降足漢營旗。
塞闊牛羊散，兵休帳幕移。
空餘隴頭水，嗚咽向人悲。

蒼蒼金陵月，空懸帝王州。
天文列宿在，霸業大江流。
綠水絕馳道，青松摧古丘。
臺傾鳷鵲觀，宮沒鳳凰樓。
別殿悲清暑，芳園罷樂遊。
一聞歌玉樹，蕭瑟後庭秋。

未洗染塵纓，歸來芳草平。
一條藤徑綠，萬點雪峰晴。
地冷葉先盡，谷寒雲不行。
嫩篁侵舍密，古樹倒江橫。
白犬離村吠，蒼苔壁上生。
穿廚孤雉過，臨屋舊猨鳴。
木落禽巢在，籬疎獸路成。
拂牀蒼鼠走，倒篋素魚驚。
洗硯修良策，敲松擬素貞。
此時重一去，去合到三清。

髣髴古容儀，含愁帶曙輝。
露如今日淚，苔似昔年衣。
有恨同湘女，無言類楚妃。
寂然芳靄內，猶若待夫歸。

卷簾聊舉目，露濕草綿芊。
古岫藏雲毳，空庭織碎烟。
水紋愁不起，風線重難牽。
盡日扶犂叟，往來江樹前。

野涼疎雨歇，春色徧萋萋。
魚躍青池滿，鶯吟綠樹低。
野花妝面濕，山草紐斜齊。
零落殘雪片，風吹挂竹谿。
玉蟾離海上，白露濕花時。
雲畔風生爪，沙頭水浸眉。
樂哉弦管客，愁殺戰征兒。
因絕西園賞，臨風一詠詩。

四郊陰靄散，開戶半蟾生。
萬里舒霜合，一條江練橫。
出時山眼白，高後海心明。
爲惜如團扇，長吟到五更。

崢嶸丞相府，清切鳳凰池。
羨爾瑤臺鶴，高棲瓊樹枝。
歸飛晴日好，吟弄惠風吹。
正有乘軒樂，初當學舞時。
珍禽在羅網，微命若游絲。
願托周周羽，相銜漢水湄。

江村秋雨歇，酒盡一帆飛。
路歷波濤去，家惟坐臥歸。
島花開灼灼，汀柳細依依。
別後無餘事，還應埽釣磯。

風靜楊柳垂，看花又別離。
幾年同在此，今日各驅馳。
峽裏聞猨呌，山頭見月時。
殷勤一杯酒，珍重歲寒姿。

別離楊柳青，樽酒表丹誠。
古道攜琴去，深山見峽迎。
暖風花繞樹，秋雨草沿城。
自此長江內，無因夜犬驚。

燕谷無煖氣，窮巖閉嚴陰。
鄒子一吹律，能迴天地心。

客從崑崙來，遺我雙玉璞。
云是古之得道者西王母食之餘，食之可以凌太虛。
受之頗謂絕今昔，求識江淮人猶乎比石。
如今雖在卞和手，□□正憔悴。
了了知之亦何益，恭聞士有調相如。
始從鎬京還，復欲鎬京去。
能上秦王殿，何時迴光一相眄。
欲投君，保君年，幸君持取無棄捐。
無棄捐，服之與君俱神仙。

觀魚碧潭上，木落潭水清。
日暮紫鱗躍，圓波處處生。
涼煙浮竹盡，秋月照沙明。
何必滄浪去，茲焉可濯纓。

醉騎白花馬，西走邯鄲城。
揚鞭動柳色，寫鞚春風生。
入郭登高樓，山川與雲平。
深宮翳綠草，萬事傷人情。
相如章華巔，猛氣折秦嬴。
兩虎不可鬬，廉公終負荆。
提攜袴中兒，杵臼及程嬰。
立孤就白刃，必死耀丹誠。
平原三千客，談笑盡豪英。
毛君能頴脫，二國且同盟。
皆爲黃泉土，使我涕縱橫。
磊磊石子岡，蕭蕭白楊聲。
諸賢沒此地，碑版有殘銘。
太古共今時，由來互哀榮。
傷哉何足道，感激仰空名。
趙俗愛長劒，文儒少逢迎。
閑從博陵遊，暢飲雪朝酲。
歌酣易水動，鼓震叢臺傾。
日落把燭歸，凌晨向燕京。
方陳五餌策，一使胡塵清。

令弟佐宣城，贈余琴谿鶴。
謂言天涯雪，忽向窗前落。
白玉爲毛衣，黃金不肯博。
背風振六翮，對舞臨山閣。
顧我如有情，長鳴似相託。
何當駕此物，與爾騰寥廓。

斷崖如削瓜，嵐光破崖綠。
天河從中來，白雲漲川谷。
玉案赤文字，世眼不可讀。
攝身凌青霄，松風拂我足。

金陵風景好，豪士集新亭。
舉目山河異，偏傷周顗情。
四坐楚囚悲，不憂社稷傾。
王公何慷慨，千載仰雄名。

我居清空表，君處紅埃中。
仙人持玉尺，廢君多少才。
玉尺不可盡，君才無時休。

嚥服十二環，奄有仙人房。
暮騎紫麟去，海氣侵肌涼。
贈我纍纍珠，靡靡明月光。

我吟傳舍詠，來訪真人居。
煙嶺迷高跡，雲林隔太虛。
窺庭但蕭瑟，倚杖空躊躇。
應化遼天鶴，歸當千歲餘。

飯顆山頭逢杜甫，頂戴笠子日卓午。
借問別來太瘦生，總爲從前作詩苦。

茫茫南與北，道直事難諧。
榆莢錢生樹，楊花玉糝街。
塵縈遊子面，蝶弄美人釵。
却憶青山上，雲門掩竹齋。

素面倚欄鉤，嬌聲出外頭。
若非是織女，何得問牽牛。

焰隨紅日去，煙逐暮雲飛。〈令一日賦《山火詩》云「野火燒山後，人歸火不歸」，思軋不屬，白從旁綴其下句，令慙止。〉
綠鬢隨波散，紅顏逐浪無。
因何逢伍相，應是想秋胡。〈白從令觀漲，有女子溺死江上。令賦詩云「二八誰家女，漂來倚岸蘆。鳥窺眉上萃，魚弄口旁珠」，令復苦吟，白輒應聲繼之。〉
舉袖露條脫，招我飯胡麻。〈見《二老堂詩話》〉

