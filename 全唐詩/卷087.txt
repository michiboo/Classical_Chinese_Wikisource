

寒山上半空，臨眺盡寰中。
是日巡遊處，晴光遠近同。
川明分渭水，樹暗辨新豐。
巖壑清音暮，天歌起大風。

洞府寒山曲，天遊日旰迴。
披雲看石鏡，拂雪上金臺。
竹徑龍驂下，松庭鶴轡來。
雙童還獻藥，五色耀仙材。

青海和親日，潢星出降時。
戎王子壻寵，漢國舅家慈。
春野開離讌，雲天起別詞。
空彈馬上曲，詎減鳳樓思。

翼翼宸恩永，煌煌福地開。
離光升寶殿，震氣繞香臺。
上界幡花合，中天伎樂來。
願君無量壽，仙樂屢徘徊。

朗朗神居峻，軒軒瑞象威。
聖君成願果，太子拂天衣。
至樂三靈會，深仁四皓歸。
還聞渦水曲，更繞白雲飛。

梁王池館好，曉日鳳樓通。
竹町羅千衞，蘭筵降兩宮。
清歌芳樹下，妙舞落花中。
臣覺筵中聽，還如大國風。

進酒忘憂觀，簫韶喜降臨。
帝堯敦族禮，王季友兄心。
竹院龍鳴笛，梧宮鳳遶林。
大風將小雅，一字盡千金。

綠竹初成苑，丹砂欲化金。
乘龍與驂鳳，歌吹滿山林。
爽氣凝情逈，寒光映浦深。
忘憂題此觀，爲樂賞同心。

寶鏡頒神節，凝規寫聖情。
千秋題作字，長壽帶爲名〈以長綬爲帶，取長壽之義〉。
月向天邊下，花從日裏生。
不承懸象意，誰辨照心明。

孔聖家鄒魯，儒風藹典墳。
龍驂廻舊宅，鳳德詠餘芬。
入室神如在，升堂樂似聞。
懸知一王法，今日待明君。

回鑾青嶽觀，帳殿紫煙峰。
仙路迎三鳥，雲衢駐兩龍。
園林看化塔，壇墠識餘封。
山外聞簫管，還如天上逢〈三鳥見劉向《九辨惜賢篇》，兩龍出《山海經》〉。

千行發御柳，一葉下仙筇。
青浦宸遊至，朱城佳氣濃。
雲霞交暮色，草樹喜春容。
藹藹天旗轉，清笳入九重。

青氣含春雨，知從岱嶽來。
行雲避師出，灑雨待車廻。
厭浥塵清道，空濛柳映臺。
最宜三五夜，晴月九重開。

今歲好拖鉤，橫銜敞御樓。
長繩繫日住，貫索挽河流。
鬬力頻催鼓，爭都更上籌。
春來百種戲，天意在宜秋。

周召嘗分陝，詩書空復傳。
何如萬乘睠，追賞二南篇。
郡帶洪河側，宮臨大道邊。
洛城將日近，佳氣滿山川。

寒更玉漏催，曉色御前開。
泱漭雲陰積，氤氳風雪廻。
山知銀作甕，宮見璧成臺。
欲驗豐年象，飄搖仙藻來。

溫谷媚新豐，驪山橫半空。
湯池薰水殿，翠木暖煙宮。
起疾逾仙藥，無私合聖功。
始知堯舜德，心與萬人同。

仲秋金帝起，五日土行昭。
瑞表壬寅露，光傳甲子宵。
陰風吹大澤，夢日照昌朝。
不獨華封老，千年喜祝堯。

堂邑山林美，朝恩晦日遊。
園亭含淑氣，竹樹遶春流。
舞席千花妓，歌船五彩樓。
羣歡與王澤，歲歲滿皇州。

東壁圖書府，西園翰墨林。
誦詩聞國政，講易見天心。
位竊和羹重，恩叨醉酒深。
緩歌春興曲，情竭爲知音。

隴首名公石，來承聖札歸。
魚龍生意態，鉤劒動鋩輝。
字得神明保，詞慙少女徽。
誰家羽林將，又逐鳳書飛。

重華昇寶曆，軒帝眇閑居。
政成天子孝，俗返上皇初。
忘味因觀樂，歡心寄合酺。
自憐疲馬意，戀戀主恩餘。

朱城塵曀滅，翠幕景情開。
震震靈鼉起，翔翔舞鳳來。
雕盤裝草樹，綺乘結樓臺。
共喜光華日，酣歌捧玉杯。

曉月調金闕，朝暾對玉盤。
爭馳羣鳥散，鬬伎百花團。
遇聖人知幸，承恩物自歡。
洛橋將舉燭，醉舞拂歸鞍。

愷宴惟今席，餘歡殊未窮。
入雲歌嫋嫋，向日伎叢叢。
駛管催酣興，留關待曲終。
長安若爲樂，應與萬方同。

金壇啓曙闈，真氣肅微微。
落月銜仙竇，初霞拂羽衣。
香隨龍節下，雲逐鳳簫飛。
暫住蓬萊戲，千年始一歸。

窈窕流精觀，深沈紫翠庭。
金匳調上藥，寶案讀仙經。
作賦看神雨，乘槎辨客星。
秪應謝人俗，輕舉托雲軿。

金爐承道訣，玉牒啓玄機。
雲逐笙歌度，星流宮殿飛。
乘風嬉浩蕩，窺月弄光輝。
唯有三山鶴，應同千載歸。

道記開中籙，真官表上清。
焚香三鳥至，煉藥九仙成。
天上靈書下，空中妙伎迎。
迎來出煙霧，渺渺戲蓬瀛。

西掖持醇酒，東山就白雲。
開軒綠池映，命席紫蘭芬。
舞度花爲伴，鶯來管作羣。
太平多樂事，春物共氛氳。

涼風吹夜雨，蕭瑟動寒林。
正有高堂宴，能忘遲暮心。
軍中宜劒舞，塞上重笳音。
不作邊城將，誰知恩遇深。

窈窕留清館，虛徐步晚陰。
水連伊闕近，樹接夏陽深。
柳蔓憐垂拂，藤梢愛上尋。
訝君軒蓋侶，非復俗人心。

鳳吹遙將斷，龍旗送欲還。
傾都邀節使，傳酌緩離顏。
春磧沙連海，秋城月對關。
和戎因賞魏，定遠莫辭班。

東山懷臥理，南省悵悲翁。
共見前途促，何知後會同。
莫輕一筵宴，明日半成空。
況爾新離闕，思歸迷夢中。

疇昔同聲友，騫飛出鳳池。
風雲一蕩薄，日月屢參差。
此別黃葉下，前期安可知。
誰憐楚南樹，不爲歲寒移。

常時好閑獨，朋舊少相過。
及爾宣風去，方嗟別日多。
淮流春晼晚，江海路蹉跎。
百歲屢分散，歡言復幾何。

將星移北洛，神雨避東京。
爲負剛腸譽，還追強項名。
白雲向伊闕，黃葉散昆明。
多謝弦歌宰，稀聞桴鼓聲。

聞道長岑令，奮翼宰旅門。
長安東陌上，送客滿朱軒。
琴爵留佳境，山池借好園。
茲遊恨不見，別後綴離言。

河朔人無歲，荆南義廩開。
將興汎舟役，必仗濟川才。
夜月臨江浦，春雲歷楚臺。
調飢坐相望，繡服幾時回。

漢掖通沙塞，邊兵護草腓。
將行司馬令，助以鐵冠威。
白露鷹初下，黃塵騎欲飛。
明年春酒熟，留酌二星歸。

斗酒貽朋愛，躊躕出御溝。
依然四牡別，更想八龍遊。
密親仕燕冀，連年邇寇讐。
因君閱河朔，垂淚語幽州。

青組言從史，鴻都忽見求。
款言人向老，飲別歲方秋。
髣髴長安陌，平生是舊遊。
何時復相遇，宛在水中流。

數步圓塘水，雙鴻戢羽儀。
一飛喬木上，一返故林垂。
澹泊含秋景，虛明抱夜規。
無因留絕翰，雲海意差池。

絲管清且哀，一曲傾一杯。
氣將然諾重，心向友朋開。
古木無生意，寒雲若死灰。
贈君芳杜草，爲植建章臺。

縉雲連省閣，溝水遽西東。
然諾心猶在，榮華歲不同。
孤城臨楚塞，遠樹入秦宮。
誰念三千里，江潭一老翁。

孤城抱大江，節使往朝宗。
果是臺中舊，依然水上逢。
京華遙比日，疲老颯如冬。
竊羨能言鳥，銜恩向九重。

和玉悲無已，長沙宦不成。
天從扇枕願，人遂倚門情。
方外懷司馬，江東憶步兵。
問君棲泊處，空嶺夜猿驚。

送客之江上，其人美且才。
風波萬里闊，故舊十年來。
劒拔蛟隨斷，弓張鳥自摧。
陽橋書落落，驛馬定先回。

昔濫貂蟬長，同承雨露霏。
今參魚鱉守，望美洞庭歸。
浦樹懸秋影，江雲燒落輝。
離魂似征帆，恆往帝鄉飛。

離筵非燕喜，別酒正銷魂。
念汝猶童孺，嗟予隔遠藩。
津亭拔心草，江路斷腸猿。
他日將何見，愁來獨倚門。

異壤同羈竄，途中喜共過。
愁多時舉酒，勞罷或長歌。
南海風潮壯，西江瘴癘多。
於焉復分手，此別傷如何。

老親依北海，賤子棄南荒。
有淚皆成血，無聲不斷腸。
此中逢故友，彼地送還鄉。
願作楓林葉，隨君度洛陽。

二年共遊處，一旦各西東。
請君聊駐馬，看我轉征蓬。
畫鷁愁南海，離駒思北風。
何時似春雁，雙入上林中。

握手與君別，歧路贈一言。
曹卿禮公子，楚媼饋王孫。
倏爾生六翮，翻飛戾九門。
常懷客鳥意，會答主人恩。

秋雁逢春返，流人何日歸？
將余去國淚，灑子入鄉衣。
飢狖啼相聚，愁猿喘更飛。
南中不可問，書此示京畿。

惠好交情重，辛勤世事多。
荆南久爲別，薊北遠來過。
寄目雲中鳥，留歡酒上歌。
影移春復間，遲暮兩如何。

江如曉天淨，石似暮霞張。
征帆一流覽，宛若巫山陽。
楚客思歸路，秦人謫異鄉。
猿鳴孤月夜，再使淚沾裳。

南土多爲寇，西江盡畏途。
山行阻篁竹，水宿礙萑蒲。
使越才應有，征蠻力豈無。
空傳人贈劒，不見虎銜珠。

江勢連山遠，天涯此夜愁。
霜空極天靜，寒月帶江流。
思起南征棹，文高北望樓。
自憐如墜葉，泛泛侶仙舟。

蘭成追宋玉，舊宅偶詞人。
筆湧江山氣，文驕雲雨神。
包胥非救楚，隨會反留秦。
獨有東陽守，來嗟古樹春。

旅竄南方遠，傳聞北使來。
舊庭知玉樹，合浦識珠胎。
白髮因愁改，丹心托夢廻。
皇恩若再造，爲憶不然灰。

北極辭明代，南溟宅放臣。
丹誠由義盡，白髮帶愁新。
鳥墜炎洲氣，花飛洛水春。
平生歌舞席，誰憶不歸人。

山城豐日暇，閉戶見天心。
東曠迎朝色，西樓引夕陰。
書觀千載近，學靜二毛深。
忽有南風至，吹君堂上琴。

㴩湖佳可遊，既近復能幽。
林裏棲精舍，山間轉去舟。
雁飛江月冷，猿嘯野風秋。
不是迷鄉客，尋奇處處留。

危樓瀉洞湖，積水照城隅。
命駕邀漁火，通家引鳳雛。
山晴紅蘂匝，洲曉綠苗鋪。
舉目思鄉縣，春光定不殊。

湖上奇峰積，山中芳樹春。
何知絕世境，來遇賞心人。
清舊巖前樂，呦嚶鳥獸馴。
靜言觀聽裏，萬法自成輪。

晦日嫌春淺，江浦看湔衣。
道傍花欲合，枝上鳥猶稀。
共憶浮橋晚，無人不醉歸。
寄書題此日，雁過洛陽飛。

西楚茱萸節，南淮戲馬臺。
寧知沅水上，復有菊花杯。
亭帳憑高出，親朋自遠來。
短歌將急景，同使興情催。

昔日接㒿倒，今我葛巾翻。
宿酒何時醒，形骸不復存。
忽聞有嘉客，躧步出閑門。
桃花春徑滿，誤識武陵源。

忽驚石榴樹，遠出渡江來。
戲問芭蕉葉，何愁心不開。
微霜拂宮桂，淒吹掃庭槐。
榮盛更如此，慙君獨見哀。

亞相本時英，歸來復國楨。
朝推長孺直，野慕隱之清。
傳節還閩嶂，皇華入漢京。
寧思江上老，歲晏獨無成。

富貴還鄉國，光華滿舊林。
秋風樹不靜，君子歎何深。
故老空懸劒，鄰交日散金。
衆芳搖落盡，獨有歲寒心。

日御臨雙闕，天街儼百神。
雷茲作解氣，歲復建寅春。
喜候開星驛，歡聲發市人。
金環能作賦，來入管弦聲。

世上求真客，天台去不還。
傳聞有仙要，夢寐在茲山。
朱闕青霞斷，瑤堂紫月閑。
何時枉飛鶴，笙吹接人間。

天明江霧歇，洲浦棹歌來。
綠水逶迤去，青山相向開。
城臨蜀帝祀，雲接楚王臺。
舊知巫山上，遊子共徘徊。

舊館分江日，悽然望落暉。
相逢傳旅食，臨別換征衣。
昔記山川是，今傷人代非。
往來皆此路，生死不同歸。

春色沅湘盡，三年客始回。
夏雲隨北帆，同日過江來。
水漫荆門出，山平郢路開。
比肩羊叔子，千載豈無才。

人務南亭少，風煙北院多。
山花迷徑路，池水拂藤蘿。
萍散魚時躍，林幽鳥任歌。
悠然白雲意，乘興抱琴過。

巫山雲雨峽，湘水洞庭波。
九辨人猶擯，三秋鴈始過。
旃裘吳地盡，髫薦楚言多。
不果朝宗願，其如江漢何。

除夜清樽滿，寒庭燎火多。
舞衣連臂拂，醉坐合聲歌。
至樂都忘我，冥心自委和。
今年只如此，來歲知如何。

仙浦生羅襪，神京染素衣。
裨山期益峻，照日幸增輝。
夕伴龍媒合，朝遊鳳輦歸。
獨憐范甑下，思繞畫梁飛。

婚禮知無賀，承家歎有輝。
親迎驥子躍，吉兆鳳雛飛。
溫席開華扇，梁門換褧衣。
遙思桃李日，應賦採蘋歸。

旅泊青山夜，荒庭白露秋。
洞房懸月影，高枕聽江流。
猿響寒巖樹，螢飛古驛樓。
他鄉對搖落，倂覺起離憂。

碣館英靈在，瑤山美諡尊。
剪桐悲曩戲，攻玉愴新恩。
宮仗傳馳道，朝衣送國門。
千秋穀門外，明月照西園。

梁國深文雅，淮王愛道仙。
帝歡同宴日，神奪上賓年。
旒旐飛行樹，帷宮宿野煙。
指言君愛弟，揮淚滿山川。

西華三公族，東闈五可才。
玉環初受慶，金玦反逢灾。
桂殿花空落，桐園月自開。
朝雲將暮雨，長繞望思臺。

昔日三朝路，逶迤四望車。
繡腰長命綺，隱髻連枝花。
今春戾園樹，索然無歲華。
共傷千載後，惟號一王家。

五瑞分王國，雙珠映后家。
文飛書上鳳，武結笥中蛇。
出豫榮前馬，迴鸞喪後車。
衮衣將錫命，泉路有光華。

國騁雙騏驥，庭儀兩鳳皇。
將星連相位，玉樹伴金鄉。
歌舞侯家豔，軒裘戚里光。
安知杜陵下，碑版已相望。

王宰丹青化，春卿禮樂才。
緇衣傳舊職，華衮贈新哀。
路泣羣官送，山嘶駟馬廻。
佳辰無白日，賓閣有青苔。

門歌出野田，冠帶寢窮泉。
萬事皆身外，平生尚目前。
西垣紫泥綍，東岳白雲篇。
自惜同聲處，從今遂絕弦。

相宅隆坤寶，承家占海封。
庭中男執雁，門外女乘龍。
鳴玉遊三省，摐金侍九重。
一朝賓客散，留劒在青松。

才美臨淄北，名高淮海東。
羽儀三省遍，漁獵五車通。
玉殿孤新榜，珠英落舊叢。
徒懸一寶劒，何處訪徐公？

歎息書林友，才華天下選。
並賦三陽宮，集詩集賢殿。
具物衣如在，咄嗟長不見。
既哀薤露詞，豈忘平生眷。

海岱英靈氣，膠庠禮樂資。
風流滿天下，人物擅京師。
疾起揚雄賦，魂遊謝客詩。
從今好文主，遺恨不同時。

象設存華館，威儀下墓田。
鳳池傷舊草，麟史泣遺編。
帷蓋墟煙沒，干旌隴日懸。
古來埋玉樹，流恨滿山川。

錦帳爲郎日，金門待詔時。
楊宮先上賦，柏殿幾連詩。
瞬息琴歌斷，淒涼簫挽悲。
那堪霸陵岸，回首望京師。

宅兆西陵上，平生雅志從。
城臨丹闕近，山望白雲重。
會葬知元伯，看碑識蔡邕。
無由接神理，揮涕向青松。

常時好賓客，永日對弦歌。
是日歸泉下，傷心無奈何。
墓庭人已散，祭處鳥來過。
碑石生苔蘚，榮名豈復多。

忠鯁難爲事，平生盡畏途。
如弦心自直，秀木勢恆孤。
詔葬南陵道，神遊北斗樞。
貴門傳萬石，餘慶在雙珠。

爵位題龍旐，威儀出鳳城。
路傍人泣送，門外馬嘶迎。
萬事非吾有，千悲是世情。
昔焉稱夏日，今也謚冬卿。

窅然長夜臺，舉世可哀哉。
泉戶一朝閉，松風四面來。
石碑填駮蘚，珠服聚塵埃。
誰言遼東鶴，千年往復廻。

蒲密遙千載，鳴琴始一追。
公卿傳世範，仁義續靈基。
不待南遊祿，何先北帝期。
玉棺從此閉，金鼎代相欺。

別館芳菲上苑東，飛花澹蕩御筵紅。
城臨渭水天河靜，闕對南山雨露通。
繞殿流鶯凡幾樹，當蹊亂蝶許多叢。
春園既醉心和樂，共識皇恩造化同。

靈池月滿直城隈，黻帳天臨御路開。
東沼初陽疑吐出，南山曉翠若浮來。
魚龍百戲紛容與，鳧鷁雙舟較泝洄。
願似金隄青草馥，長承瑤水白雲杯。

禁林豔裔發青陽，春望逍遙出畫堂。
雨洗亭臯千畝綠，風吹梅李一園香。
鶴飛不去隨青管，魚躍翻來入綵航。
睿賞歡承天保定，遒文更覩日重光。

溫泉啓蟄氣氛氳，渭浦歸鴻日數羣。
騎仗聯聯環北極，鳴笳步步引南熏。
松間彩殿籠佳氣，山上朱旗繞瑞雲。
不知遠夢華胥國，何如親奉帝堯君。

鳳皇樓下對天泉，鸚鵡洲中匝管弦。
舊識平陽佳麗地，今逢上巳盛明年。
舟將水動千尋日，幕共林橫兩岸煙。
不降玉人觀禊飲，誰令醉舞拂賓筵。

三陽麗景早芳辰，四序嘉園物候新。
梅花百般障行路，垂柳千條暗迴津。
鳥驚直爲飛風葉，魚躍都由怯岸人。
唯願聖主南山壽，何愁不賞萬年春。

金天誕聖千秋節，玉醴還分萬壽觴。
試聽紫騮歌樂府，何如騄驥舞華岡。
連鶱勢出魚龍變，躞蹀驕生鳥獸行。
歲歲相傳指樹日，翩翩來伴慶雲翔。

聖皇至德與天齊，天馬來儀自海西。
腕足徐行拜兩膝，繁驕不進踏千蹄。
髬髵奮鬣時蹲踏，鼓怒驤身忽上躋。
更有銜杯終宴曲，垂頭掉尾醉如泥。

遠聽明君愛逸才，玉鞭金翅引龍媒。
不因茲白人間有，定是飛黃天上來。
影弄日華相照耀，噴含雲色且裴徊。
莫言闕下桃花舞，別有河中蘭葉開。

江上春來早可觀，巧將春物妬餘寒。
水苔共繞留烏石，花鳥爭開鬬鴨欄。
佩勝芳辰日漸暖，然燈美夜月初圓。
意隨北雁雲飛去，直待南州蕙草殘。

空山寂歷道心生，虛谷迢遙野鳥聲。
禪室從來塵外賞，香臺豈是世中情。
雲間東嶺千尋出，樹裏南湖一片明。
若使巢由知此意，不將蘿薜易簪纓。

去歲荆南梅似雪，今年薊北雪如梅。
共知人事何常定，且喜年華去復來。
邊鎮戍歌連夜動，京城燎火徹明開。
遙遙西向長安日，願上南山壽一杯。


