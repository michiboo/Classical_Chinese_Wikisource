
劉禕之，字希美，常州晉陵人，少以文藻知名。上元中，爲左史，弘文館直學士，與元萬頃等皆召入禁中，論次新書。又密令參決時政，以分宰相權，時謂北門學士。則天時，拜中書侍郎，同中書門下三品。及官名改易，爲鳳閣侍郎，同鳳閣鸞臺三品，垂拱中，賜死。集七十卷，今存詩五首。
〈時咸亨四年〉
夢梓光青陛，穠桃藹紫宮。
德優宸念遠，禮備國姻崇。
萬戶聲明發，三條騎吹通。
香輪送重景，綵斾引仙虹。

周屏辭金殿，梁驂整玉珂。 
管聲依折柳，琴韻動流波。 
鶴蓋分陰促，龍軒別念多。 
延襟小山路，還起大風歌。

麒閣一代良，熊軒千里躅。
緝圖昭國典，按部留宸矚。
匪厭承明廬，佇兼司隸局。
芸書暫輟載，竹使方臨俗。
節變風緒高，秋深露華溽。
寒山斂輕靄，霽野澄初旭。
已切長年悲，誰堪岐路促。
遙林征馬迅，別館嘶驂跼。
雅贈響摐金，索居暌倚玉。
悽斷離鴻引，勞歌思足曲。

〈上元二年，追諡太子弘為孝敬皇帝。〉
戒奢虛蜃輅，錫號紀鴻名。
地叶蒼梧野，途經紫聚城。
重照掩寒色，晨飇斷曙聲。
一隨仙驥遠，霜雪愁陰生。

帝圃疏金闕，仙臺駐玉鑾。 
野分鳴鸑岫，路接寶雞壇。 
林樹千霜積，山宮四序寒。 
蟬急知秋早，鶯疏覺夏闌。 
怡神紫氣外，凝睇白雲端。 
舜海詞波發，空驚遊聖難。

李敬玄，亳州譙人。博覽羣書，特善五禮。貞觀末，高宗在東宮，以馬周薦，召入崇賢館侍讀。歷西臺侍郎，檢校司列常伯。典銓有序，選者歲萬餘人，每於街衢見之，無不知其姓名，時人服其強記。儀鳳中，為中書令，劉仁軌奏鎮河西，敬玄自知非邊將才，上強遣之，敗於湟州，坐貶。集三十卷，今存詩二首。
〈高祖子靈夔，歷五州刺史。〉
綠車旋楚服，丹蹕佇秦川。
珠皋轉歸騎，金岸引行旃。
一朝限原隰，千里間風煙。
鶯喧上林谷，鳧響御溝泉。
斷雲移魯蓋，離歌動舜弦。
別念凝神扆，崇恩洽玳筵。
顧惟慙叩寂，徒自仰鈞天。

〈太宗子貞，則天時為豫州刺史。〉
飛蓋迴蘭坂，宸襟佇栢梁。
別館分涇渭，歸路指衡漳。
關山通曙色，林籞徧春光。
帝念紆千里，詞波照五潢。

張大安，魏州繁水人，公謹之子。上元中，歷太子庶子，同中書門下三品。時章懷太子令與劉訥言等同注范曄《後漢書》。後貶普州刺史，終橫州司馬。詩一首。
盛藩資右戚，連萼重皇情。
離襟愴睢苑，分途指鄴城。
麗日開芳甸，佳氣積神京。
何時驂駕入，還見謁承明。

元萬頃，洛陽人，後魏景穆皇帝之裔，起家通事舍人。乾封中，從英國公李勣征高麗，令作檄文。萬頃譏其不知守鴨綠之險。莫離支報曰，謹聞命矣。遂移兵守鴨綠，兵不得入。坐流嶺外，遇赦還，為北門學士。則天時，遷鳳閣侍郎，坐與徐敬業兄弟友善，貶死。詩四首。
象輅初乘鴈，璇宮早結褵。
離元應春夕，帝子降秋期。
鳴瑜合清響，冠玉麗穠姿。
和聲躋鳳掖，交影步鸞墀。

日影飛花殿，風文積草池。 
鳳樓通夜敞，虯輦望春移。

花輕蘂亂仙人杏，葉密鶯喧帝女桑。
飛雲閣上春應至，明月樓中夜未央。
〈此首一作上官儀詩〉

鳳輦迎風乘紫閣，鸞車避日轉彤闈。
中堂促管淹春望，後殿清歌開夜扉。

郭正一，定州彭城人。貞觀中，舉進士，累轉中書舍人，弘文館學士。永隆二年，遷秘書少監，檢校中書侍郎，與魏玄同、郭待舉並同中書門下平章事。宰相以平章事為名，自正一等始也。則天時，出為晉州刺史，後為酷吏所陷，竄死嶺南。詩一首。
桂宮初服冕，蘭掖早升笄。 
禮盛親迎晉，聲芬出降齊。 
金龜開瑞鈕，寶翟上仙褂。 
轉扇承宵月，揚旌照夕蜺。

胡元範，申州義陽人，介廉有才。則天時，爲鳳閣侍郎，坐救裴炎，流死巂州。詩三首。
〈別本作一首〉
帝子威儀絕，儲妃禮度優。
疊鼓陪仙觀，凝笳翼畫輈。
鬱鬱神香滿，奕奕彩雲浮。
排空列錦罽，騰歡溢皇州。

金閨未息火，玉樹鍾天愛。
月路飾還裝，星津動歸佩。
紫極流宸渥，清規佇慈誨。
恩波洽九流，光輝軼千載。

列席詔親賢，式宴坐神仙。
聖文飛聖筆，天樂奏鈞天。
曲池涵瑞景，文宇孕祥煙。
小臣同百獸，率舞悅堯年。

任希古，字敬臣，棣州人。五歲喪母，刻志從學。年十六，刺史崔樞欲舉秀才，自以學未廣，遯去。後舉孝廉，虞世南器之。永徽初，與郭正一、崔融等同爲薛元超所薦，終太子舍人。詩六首。
帝子陞青陛，王姬降紫宸。
星光移雜珮，月彩薦重輪。
龍旌翻地杪，鳳管颺天濱。
槐陰浮淺瀨，葆吹翼輕塵。

秋風始搖落，秋水正澄鮮。
飛眺牽牛渚，激賞鏤鯨川。
岸珠淪曉魄，池灰斂曙煙。
泛查分寫漢，儀星別搆天。
雲光波處動，日影浪中懸。
驚鴻絓蒲弋，遊鯉入莊筌。
萍葉疑江上，菱花似鏡前。
長林代輕幄，細草即芳筵。
文峰開翠瀲，筆海控清漣。
不挹蘭樽聖，空仰桂舟仙。

豐野光三傑，媯庭贊五臣。
綈緗歌美譽，絲竹詠芳塵。
聖曆開環象，昌年降甫申。
高門非捨築，華構豈垂綸。
鳳邸摶霄翰，龍池躍海鱗。
玉鼎昇黃閣，金章謁紫宸。
禮闈通政本，文昌總國均。
調風振薄俗，清教敘彝倫。
星迴應緹管，日御警寅賔。
葉上曾槐變，花發小堂春。
思挂五都冕，言訪北山巾。
赫赫容臺上，千祀耀平津。

玉署三時曉，金羈五日歸。
北林開逸徑，東閣敞閑扉。
池鏡分天色，雲峰減日輝。
游鱗映荷聚，驚翰遶林飛。
披襟楊子宅，舒嘯仰重闈。

〈謝惠連體〉
落日照高牖，凉風起庭樹。
悠悠天宇平，昭昭月華度。
開軒卷綃幕，延首晞雲路。
層漢有靈妃，仙居無與晤。
履化悲流易，臨川怨遲暮。
昔從九春徂，方此三秋遇。
瑤駕越星河，羽蓋凝珠露。
便妍耀井色，窈窕凌波步。
始閱故人新，俄見新人故。
掩淚收機石，銜啼襞紈素。
惆悵何傷已，裴回勞永慕。
無由西北歸，空自東南顧。

二秋叶神媛，七夕望仙妃。
影照河陽妓，色麗平津闈。
鵲橋波裏出，龍車霄外飛。
露泫低珠佩，雲移薦錦衣。
更深黃月落，夜久靨星稀。
空接靈臺下，方恧辨支機。

裴守真，絳州人。高宗時，為太常博士。天授中，官司憲府丞令。推究詔獄，多平恕。不稱旨，出刺成州，徙寧州卒。詩三首。
〈別本作一首〉
瑜珮升青殿，穠華降紫微。
還如桃李發，更似鳳皇飛。
金屋真離象，瑤臺起婺徽。
綵纓紛碧坐，繢羽泛褕衣。

雲路移彤輦，天津轉明鏡。
仙珠照乘歸，寶月重輪映。
望園嘉宴洽，主第歡娛盛。
絲竹揚帝熏，簪裾奉宸慶。

藂雲靄曉光，湛露晞朝陽。
天文天景麗，睿藻睿詞芳。
玉庭散秋色，銀宮生夕凉。
太平超邃古，萬壽樂無疆。

楊思玄，師道兄子。高宗時，為吏部侍郎，國子祭酒。詩二首。
豐城觀漢跡，溫谷幸秦餘。 
地接幽王壘，塗分鄭國渠。 
風威肅文衛，日彩鏡雕輿。 
遠岫凝氛重，寒叢對影疏。 
迴瞻漢章闕，佳氣滿宸居。

元王詩傳博，文后寵靈優。 
鶴蓋動宸眷，龍章送遠游。 
函關疏別道，灞岸引行舟。 
北林分苑樹，東流溢御溝。 
鳥聲含羽碎，騎影曳花浮。 
聖澤九垓普，天文七曜周。 
方圖獻雅樂，簪帶奉鳴球。

王德真，武后時，為納言，又為侍中。後以罪流象州。詩一首。
握圖開萬宇，屬聖啟千年。 
驪阜疏緹騎，驚鴻映綵旃。 
玉霜鳴鳳野，金陣藻龍川。 
祥煙聚危岫，德水溢飛泉。
停輿興睿覽，還舉大風篇。

鄭義真，高宗時人。詩一首。
洛川方駐蹕，豐野暫停鑾。 
湯泉恆獨涌，溫谷豈知寒。 
漏鼓依巖畔，相風出樹端。 
嶺煙遙聚草，山月迥臨鞍。 
日用誠多幸，天文遂仰觀。

蕭楚材，高宗時，為太常博士。詩一首。
拂漢星旗轉，分霄日羽明。 
將追會阜跡，更勒岱宗銘。 
林戈咽濟岸，獸鼓震河庭。 
葉箭凌寒矯，鳥弓望曉驚。 
已降汾水作，仍深迎渭情。

薛克構，天授中，官至麟臺監。詩一首。
龍圖冠胥陸，鳳駕指云亭。 
非煙泛濟浦，綠字啟河汀。 
畫裳晨應月，文戟曙分星。 
四田巡揖禮，三驅道契經。 
行欣奉萬歲，竊抃偶千齡。

徐珩，高宗時人。詩一首。
道源徑隴阪，屬汭貫嬴都。 
下瀨波常急，迴圻溜亦紆。 
毒流秦卒斃，泥糞漢田腴。 
獨有迷津客，懷歸軫暮途。

賀遂亮，官御史。詩一首。
〈唐新語云，遂亮與思彥同在憲臺，欽思彥之風韻，贈詩。〉
意氣百年內，平生一寸心。 
欲交天下士，未面已虛襟。 
君子重名義，直道冠衣簪。 
風雲行可托，懷抱自然深。 
落霞靜霜景，墜葉下風林。 
若上南登岸，希訪北山岑。

韓思彥，與賀遂亮同官御史，高宗時，待詔弘文館。上元中卒。詩一首。
古人一言重，嘗謂百年輕。
今投歡會面，顧盼盡平生。
簪裾非所託，琴酒冀相併。
累日同游處，通宵欵素誠。
霜飄知柳脆，雪冒覺松貞。
願言何所道，幸得歲寒名。

魏求己，官御史，謫山陽丞。詩一首。
朝昇照日檻，夕次下烏臺。
風竿一眇邈，月樹幾裴回。
翼向高標斂，聲隨下調哀。
懷燕首自白，非是為年催。

劉懷一，瀛州司法，拜右臺殿中侍御史。詩一首。
惟昔參多士，無雙仰異才。 
鷹鸇同效逐，鵷鷺忝游陪。 
入仕光三命，遷榮歷二臺。 
隔牆欽素躅，對問限清埃。 
紫署春光早，蘭闈曙色催。 
誰言夕鳥至，空想鄧林隈。

