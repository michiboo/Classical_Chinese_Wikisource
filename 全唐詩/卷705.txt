為君惆悵惜離京，年少無人有屈名。
積雪未開移發日，鳴蟬初急說來程。
楚天去路過飛雁，灞岸歸塵觸鎖城。
又得新詩幾章別，煙村竹徑海濤聲。
誰不相逢話息機，九重城裏自依依。
蓬萊水淺有人說，商洛山高無客歸。
數隻珍禽寒月在，千株古木熱時稀。
西窗昨夜鳴蛩盡，知夢芝翁起扣扉。
千里楚江新雨晴，同征肯恨跡如萍。
孤舟泊處聯詩句，八月中旬宿洞庭。
為客早悲煙草綠，移家晚失嶽峰青。
今來無計相從去，歸日汀洲乞畫屏。
疋馬蕭蕭去不前，平蕪千里見窮邊。
關山色死秋深日，鼓角聲沈霜重天。
荒骨或銜殘鐵露，驚風時掠暮沙旋。
隴頭冤氣無歸處，化作陰雲飛杳然。
去違知己住違親，欲發羸蹄進退頻。
萬里家山歸養志，數年門館受恩身。
鶯聲歷歷秦城曉，柳色依依灞水春。
明日藍田關外路，連天風雨一行人。
秋風昨夜落芙蕖，一片離心到外區。
南海浪高書墮水，北州城破客降胡。
玉窗挑鳳佳人老，綺陌啼鶯碧樹枯。
嶺上青嵐隴頭月，時通魂夢出來無。
事事朝朝委一尊，自知無復解趨奔。
試期交後猶為客，公道開時敢說冤。
窮巷住來經積雨，故山歸去見荒村。
舉頭盡到斷腸處，何必秋風江上猨。
寸心杳與馬蹄隨，如蛻形容在錦帷。
江上月明船發後，花間日暮信回時。
五陵夜作酬恩計，四塞秋為破虜期。
待到乘軺入門處，淚珠流盡玉顏衰。
未喫金丹看十洲，乃將身世作仇讎。
羈遊數地值兵亂，宿在孤城聞雨秋。
東越雲山卻思隱，西秦霜霰苦頻留。
他人折盡月中桂，惆悵當年江上鷗。
已喜相逢又怨嗟，十年飄泊在京華。
大朝多事還停舉，故國經荒未有家。
鳥帶夕陽投遠樹，人沖臘雪往邊沙。
夢魂空繫瀟湘岸，煙水茫茫蘆葦花。
天際雙山壓海濆，天漫絕頂海漫根。
時聞雷雨驚樵客，長有龍蛇護洞門。
泉石暮含朱槿晝，煙霞冬閉木綿溫。
林間學道如容我，今便辭他寵辱喧。
有人曾見洞中仙，纔到人間便越年。
金鼎藥成龍入海，玉函書發鶴歸天。
樓開石脈千尋直，山拆鼇鱗一半膻。
誰到月明朝禮處，翠巖深鎖荔枝煙。
八都詞客漫喧然，誰解飛揚誥誓間。
五色彩毫裁鳳詔，九重天子豁龍顏。
巴山月在趨朝去，錦水煙生入閣還。
謀及中興多少事，莫愁明月不收關。
卻搜文學起吾唐，暫失都城亦未妨。
錦里幸為丹鳳闕，幕賓徵出紫微郎。
來時走馬隨中使，到日援毫定外方。
若以掌言看諫獵，相如從此病輝光。
賈誼纔承宣室召，左思唯預秘書流。
賦家達者無過此，翰苑今朝是獨遊。
立被御爐煙氣逼，吟經棧閣雨聲秋。
內人未識江淹筆，竟問當時不早求。
雲夢江頭見故城，人間四十載垂名。
馬蹄踐處東風急，雞舌銷時北闕驚。
嶽客出來尋古劍，野猨相聚叫孤塋。
騰身飛上鳳凰閣，惆悵終乖吾黨情。
錦帳先生作牧州，干戈缺後見荒丘。
兼無姓賈兒童在，空有還珠煙水流。
江句行人吟刻石，月腸是處象登樓。
旅魂頻此歸來否，千載雲山屬一遊。
一從門館遍投文，旋忝恩知驟出群。
不道鶴雞殊羽翼，許依龍虎借風雲。
命奇未便乘東律，言重終期雪北軍。
欲逐飄蓬向岐路，數宵垂淚戀清芬。
楚岸花晴塞柳衰，年年南北去來期。
江城日暮見飛處，旅館月明聞過時。
萬里風霜休更恨，滿川煙草且須疑。
洞庭雲水瀟湘雨，好把寒更一一知。
子虛詞賦動君王，誰不期君入對揚。
莫戀兔園留看雪，已乘驄馬合淩霜。
路歸天上行方別，道在人間久便香。
應念都城舊吟客，十年蹤跡委滄浪。
一年年課數千言，口祝心祠挈出門。
孤進難時誰肯薦，主司通處不須論。
頻秋入自邊城雪，昨日聽來嶺樹猨。
若有水田過十畝，早應歸去狄江村。
重疊愁腸只自知，苦於吞櫱亂於絲。
一船風雨分襟處，千里煙波回首時。
故國田園經戰後，窮荒日月逼秋期。
鳴蟬似會悠揚意，陌上聲聲怨柳衰。
夫差宮苑悉蒼苔，攜客朝遊夜未回。
塚上題詩蘇小見〈（許殿切）〉，江頭酹酒伍員來。
秋風急處煙花落，明月中時水寺開。
千載三吳有高跡，虎丘山翠益崔嵬。
雪貌潛凋雪發生，故園魂斷弟兼兄。
十年除夜在孤館，萬里一身求大名。
空有新詩高華嶽，已無丹懇出秦城。
侯門莫問曾遊處，槐柳影中肝膽傾。
吾唐取士最堪誇，仙榜標名出曙霞。
白馬嘶風三十轡，朱門秉燭一千家。
郄詵聯臂升天路，宣聖飛章奏日華。
歲歲人人來不得，曲江煙水杏園花。
帝堯城裏日銜杯，每倚嵇康到玉頹。
桂苑五更聽榜後，蓬山二月看花開。
垂名入甲成龍去，列姓如丁作鶴來。
同戴大恩何處報，永言交道契陳雷。
野堂如雪草如茵，光武城邊一水濱。
越客歸遙春有雨，杜鵑啼苦夜無人。
東堂歲去銜杯嬾，南浦期來落淚頻。
莫道還家不惆悵，蘇秦羈旅長卿貧。
鄉書一忝薦延恩，二紀三朝泣省門。
雖忝立名經聖鑒，敢期興詠疊嘉言。
莫論蟾月無梯接，大底龍津有浪翻。
今日朝廷推草澤，佇君承詔出雲根。
半因同醉杏花園，塵忝鴻爐與鑄顏。
已脫素衣酬素髮，敢持青桂愛青山。
雖知珠樹懸天上，終賴銀河接世間。
畢使海涯能拔宅，三秦二十四畿寰。
〈（昭宗乾寧二年，崔凝考定進士，張貽憲等二十五人復命所司覆試內出四題乃曲直不相入賦。良弓獻問賦，詢於蒭蕘詩品物咸熙詩。趙觀文、程晏、崔賞、崔仁寶等四人，并盧瞻、韋說、封渭、韋希震、張蠙、黃滔、盧鼎、王貞白、沈崧、陳曉、李龜禎等十一人，並與及第，其張貽憲、孫溥、李光序、李樞、李途等五人，且今落下，許後再舉。其崔礪、蘇楷、杜承昭、鄭稼等四人，不令再舉。內一人盧�稱疾不至，宣令舁入。又云華陰省親，其父渥進狀，乞落下。故就試止二十四人也。）〉
已表隋珠各自攜，更從瓊殿立丹梯。
九華燈作三條燭，萬乘君懸四首題。
靈鳳敢期翻雪羽，洞簫應或諷金閨。
明朝莫惜場場醉，青桂新香有紫泥。
六曹三省列簪裾，丹詔宣來試士初。
不是玉皇疑羽客，要教金榜帶天書。
詞臣假寐題黃絹，宮女敲銅奏子虛。
御目四篇酬九百，敢從燈下略躊躇。
千年二相未全誇，〈（故劉相、趙相曾從事閩中。）〉猶闕閩城賀降麻。
何必錦衣須太守，別無蓮幕勝王家。
醴泉湧處休論水，黃菊開時獨是花。
九級燕金滿尊酒，卻愁隨詔謁承華。
已免蹉跎負歲華，敢辭霜鬢雪呈花。
名從兩榜考升第，官自三台追起家。
匹馬有期歸輦轂，故山無計戀桑麻。
莫言蓬閣從容久，披處終知金在砂。
〈（時蒙堂帖追赴闕。）〉
從漢至唐分五州，誰為將相作諸侯。
閩江似鏡正堪戀，秦客如蓬難久留。
匹馬忍辭藩屏去，小才寧副廟堂求。
今朝拜別幡幢下，雙淚如珠滴不休。
休向中興雪至冤，錢塘江上看濤翻。
三徵不起時賢議，九轉終成道者言。
綠酒千杯腸已爛，新詩數首骨猶存。
瑤蟾若使知人事，仙桂應遭蠹卻根。
數年分散秦吳隔，暫泊官船浦柳中。
新草軍書名更重，久辭山徑業應空。
渡頭潮落將行客，天際風高未宿鴻。
此日相逢魂合斷，賴君身事漸飛沖。
寥寥深巷客中居，況值窮秋百事疏。
孤枕憶山千裏外，破窗聞雨五更初。
經年荒草侵幽徑，幾樹西風鎖弊廬。
長繫寸心歸未得，起挑殘燭獨躊躇。
旌旗日日展東風，雲稼連山雪刃空。
剖竹已知垂鳳食，摘珠何必到龍宮。
諫垣虛位期飛步，翰苑含毫待紀公。
誰謂唐城諸父老，今時得見蜀文翁。
今年春已到京華，天與吾曹雪怨嗟。
甲乙中時公道復，朝廷看處主司誇。
飛離海浪從燒尾，咽卻金丹定易牙。
不是駕前偏落羽，錦城爭得杏園花。
長說愁吟逆旅中，一庭深雪一窗風。
眼前道路無心覓，象外煙霞有句通。
幾度相留侵鼓散，頻聞會宿著僧同。
高情未以干時廢，屬和因知興不窮。
溪上家家禮樂新，始知為政異常倫。
若非似水清無底，爭得如冰凜拂人。
月狖聲和琴調咽，煙村景接柳條春。
宦遊兼得逍遙趣，休憶三吳舊釣津。
纔年七歲便從師，猶說辭家學佛遲。
新劚松蘿還不住，愛尋雲水擬何之。
孤溪雪滿維舟夜，疊嶂猿啼過寺時。
鳥道瀧湫悉行後，豈將翻譯負心期。
庭羅衙吏眼看山，真恐風流是謫仙。
垂柳五株春婭奼，鳴琴一弄水潺湲。
援毫斷獄登殊考，駐樂題詩得出聯。
莫起陶潛折腰歎，才高位下始稱賢。
多少歡娛簇眼前，潯陽江上夜開筵。
數枝紅蠟啼香淚，兩面青娥拆瑞蓮。
清管徹時斟玉醑，碧籌回處擲金船。
因知往歲樓中月，占得風流是偶然。
羽衣零落帽欹斜，不自孤峰即海沙。
曾為蜀山成寓跡，又因湘水擬營家。
鳴琴坐見燕鴻沒，曳履吟忘野徑賒。
更愛扁舟宿寒夜，獨聽風雨過蘆花。
紛紛墨敕除官日，處處紅旗打賊時。
竿底得璜猶未用，夢中吞鳥擬何為。
損生莫若攀丹桂，免俗無過詠紫芝。
兩岸蘆花一江水，依前且把釣魚絲。
猶自莓苔馬跡重，石嵌泉冷懶移峰。
空垂鳳食簷前竹，漫拔龍形澗底松。
隔岸青山秋見寺，半床明月夜聞鐘。
誰能惆悵磻溪事，今古悠悠不再逢。
一壺濁酒百家詩，住此園林守選期。
深院月涼留客夜，古杉風細似泉時。
嘗頻異茗塵心淨，議罷名山竹影移。
明日綠苔渾掃後，石庭吟坐復容誰。
十問九通離義牀，今時登第信非常。
亦從南院看新榜，旋束春關歸故鄉。
水到吳門方見海，樹侵閩嶺漸無霜。
知君已塞平生願，日與交親醉幾場。
未老先為百病仍，醉杯無計接賓朋。
免遭拽盞郎君謔，還被簪花錄事憎。
絲管合時思索馬，池塘晴後獨留僧。
何因澆得離腸爛，南浦東門恨不勝。
樹色川光入暮秋，使車西發不勝愁。
璧連標格驚分散，雪課篇章互唱酬。
魏闕別當飛羽翼，燕臺獨且占風流。
滿園歌管涼宵月，此後相思幾上樓。
五羊城下駐行車，此事如今八載餘。
燕頷已知飛食肉，龍門猶自退為魚。
紅樓入夜笙歌合，白社驚秋草木疏。
西望清光寄消息，萬重煙水一封書。
闔閭城外越江頭，兩地煙濤一葉舟。
到日荊枝應便茂，別時珠淚不須流。
迎歡酒醒山當枕，詠古詩成月在樓。
明日尊前若相問，為言今訪赤松遊。
長生猶自重無生，言讓仙祠佛寺成。
碑折誰忘康樂制，山靈表得遠公名。
松形入漢藤蘿短，僧語離經耳目清。
莫怪遲遲不歸去，童年已夢繞林行。
渥窪步數太阿姿，爭遣王侯不奉知。
花作城池入官處，錦隨刀尺少年時。
兩衙斷獄兼留客，三考論功合樹碑。
須信隔簾看刺史，錦章朱紱已葳蕤。
雖言嵩嶽秀崔嵬，少降連枝命世才。
南史兩榮唯百揆，東閩雙拜有三台。〈（南史袁憲兄弟同為僕射，當時榮之，殊未及今清源與府城，並拜僕射兼帶台席之尊。）〉
二天在頂家家詠，丹鳳銜書歲歲來。
虛說古賢龍虎盛，誰攀荊樹上金臺。
越城吳國結良姻，交發芙蓉幕內賓。
自顧幽沈槐省跡，得陪清顯諫垣臣。
分題曉並蘭舟遠，對坐宵聽月狖頻。
更愛延平津上過，一雙神劍是龍鱗。
河陽城裏謝城中，入曳長裾出佩銅。
燕國金台無別客，陶家柳下有清風。
數蹤篆隸書新得，一灶屯蒙火細紅。
時說三吳欲歸處，綠波洲渚紫蒲叢。
北府迎塵南郡來，莫將芳意更遲回。
雖言天上光陰別，且被人間更漏催。
煙樹迥垂連蒂杏，彩童交捧合歡杯。
吹簫不是神仙曲，爭引秦娥下鳳台。
每憶家山即涕零，定須歸老舊雲扃。
銀河水到人間濁，丹桂枝垂月裏馨。
霜雪不飛無翠竹，鯨鯢猶在有青萍。
三千九萬平生事，卻恨南華說北溟。
誰到雙溪溪岸傍，與招魂魄上蒼蒼。
世間無樹勝青桂，隴上有花唯白楊。
秦苑火然新賦在，越城山秀故居荒。
如何萬古雕龍手，獨是相如識漢皇。
〈學士與元昆俱以龍腦登選。〉
東堂第一領春風，時怪關西小驥慵。
華表柱頭還有鶴，華歆名下別無龍。
君恩鳳閣含毫數，詩景珠宮列肆供。
今日江南駐舟處，莫言歸計為雲峰。
神仙簿上愧非夫，詔作疑丹兩入爐。
詩裏幾曾吟芍藥，花中方得見菖蒲。
陽春唱後應無曲，明月圓來別是珠。
莫下蓬山不回首，東風猶待重摶扶。
石門南面淚浪浪，自此東西失帝鄉。
崑璞要疑方卓絕，大鵬須息始開張。
已歸天上趨雙闕，忽喜人間捧八行。
莫道秋霜不滋物，菊花還借後時黃。
滕王閣下昔相逢，此地今難訪所從。
唯愛金籠貯鸚鵡，誰論鐵柱鎖蛟龍。
荊榛翠是錢神染，河嶽期須國士鐘，
一筋鱸魚千古美，後人終少繼前蹤。
支頤默省舊林泉，石徑茅堂到目前。
衰碧鳴蛩莎有露，濃陰歇鹿竹無煙。
水從井底通滄海，山在窗中倚遠天。
何事蒼髯不歸去，燕昭臺上一年年。
塞門關外日光微，角怨單于雁駐飛。
沖水路從冰解斷，逾城人到月明歸。
燕山臘雪銷金甲，秦苑秋風脆錦衣。
欲吊昭君倍惆悵，漢家甥舅竟相違。
往日江村今物華，一回登覽一悲嗟。
故人歿後城頭月，新鳥啼來壟上花。
賣劍錢銷知絕俗，聞蟬詩苦即思家。
謝公古郡青山在，三尺孤墳撲海沙。
聽盡鶯聲出雍州，秦吳煙月十經秋。
龍門在地從人上，郎省連天須鶴遊。
休戀一臺惟妙絕，已經三字入精求。
當年甲乙皆華顯，應念槐宮今雪頭。
唐城接軫赴秦川，憂合歡離驟十年。
龍頷摘珠同泳海，鳳銜輝翰別升天。
八行真跡雖收拾，四戶高扃奈隔懸。
能使丘門終始雪，莫教華髮獨潸然。
灞陵橋外駐征轅，此一分飛十六年。
豸角戴時垂素髮，雞香含處隔青天。
綺園難貯林棲意，班馬須持筆削權。
可忘自初相識地，秋風明月客鄜延。
誰言吾黨命多奇，榮美如君歷數稀。
衣錦還鄉翻是客，回車謁帝卻為歸。
鳳旋北闕虛丹穴，星復南宮逼紫微。
已分十旬無急詔，天涯相送只沾衣。
面蒙君賜自龍墀，誰是還鄉一襲衣。
三品易懸鱗鬣赫，八絲展起彩章飛。
夐為勝事垂千古，題作新詩啟七微。
嚴助買臣精魄在，定應羞著〈廷畧反〉昔年歸。
摶將盛事更無餘，還向橋邊看舊書。
東越獨推生竹箭，北溟喜足貯鯤魚。
兩回誰解歸華表，午夜兼能薦子虛。〈（滔前年蒙文堯員外以長牋薦於時相。）〉
須把頭冠彈盡日，憐君不與故人疎。
朱旗引入昔茆堂，半日從容盡日忙。
駟馬寶車行錫禮，金章紫綬帶天香。
山從南國添煙翠，龍起東溟認夜光。
定恐故園留不住，竹風松韻漫淒鏘。
人指南臺山與川，大驚喜氣異當年。
花迎金冊非時拆，月對瓊杯此夜圓。
我愛藏冰從夏結，君憐修竹到冬鮮。
殷勤更抱鳴琴撫，為憶秦兒識斷弦。
六窠只佩諸侯印，爭比從天擁冊歸。
一軸郢人歌處雪，兩重朱氏著來衣。
閩山秀已鐘君盡，洛水波應濺我稀。
明日陪塵迎駟馬，定淮齋沐看光輝。
鄉名里號一朝新，乃覺台恩重萬鈞。
建水閩山無故事，長卿嚴助是前身。
清泉引入旁添潤，嘉樹移來別帶春。
莫憑欄幹剩留駐，內庭虛位待才臣。〈文秀亭〉
雖言閩越系生賢，誰是還家寵自天。
山簡槐兼諸郡命，鄭玄慚秉六經權。
鳥行去沒孤煙樹，漁唱還從碧島川。
休說遲回未能去，夜來新夢禁中泉。〈光賢閣〉
君王面賜紫還鄉，金紫中推是甲裳。
華構便將垂美號，故山重更發清光。
水澄此日蘭宮鏡，樹憶當年柏署霜。
珍重朱欄兼翠拱，來來皆自讀書堂。〈書錦堂〉
含雞假豸喜同遊，野外嘶風並紫騮。
松竹迥尋青障寺，姓名題向白雲樓。
泉源出石清消暑，僧語離經妙破愁。
爭奈愛山尤戀闕，古來能有幾人休。
唐設高科表用文，吾曹誰作諫垣臣。
甄山秀氣曠千古，鳳闕華恩鐘二人。
起草便論天上事，如君不是世間身。
龍頭龍尾前年夢，今日須憐應若神。
