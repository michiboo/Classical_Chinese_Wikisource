
段成式，字柯古，河南人，世客荊州，宰相文昌之子也。以䕃為校書郎，研精苦學，秘閣書籍披閱皆遍，歴尚書郎、太常少卿，連典九江、縉雲、廬陵三郡，坐累退居襄陽。集七卷，今編詩一卷。
風杪影凌亂，露輕光陸離。
如霞散仙掌，似燒上峨嵋。
道樹千花發，扶桑九日移。
因山成衆像，不復藉蟠螭。

湧出多寶塔，往來飛錫僧。
分明三五月，傳照百千燈。
馴狖移高柱，慶雲遮半層。
夜深寒焰白，猶自綴金繩。

磊落風初定，輕明雲乍妨。
疎中揺月彩，繁處雜星芒。
火樹枝柯密，燭龍鱗甲張。
窮愁讀書者，應得假餘光。
雲雨軒懸鶯語新，一篇佳句占陽春。
銀黃年少偏欺酒，金紫風流不讓人。
連璧座中斜日滿，貫珠歌裏落花頻。
莫辭倒載吟歸去，看欲東山又吐茵。
符命自陶唐，吾君應會昌。
千年清德水，九折滿榮光。
極岸浮佳氣，微波照夕陽。
澄輝明貝闕，散彩入龍堂。
近帶關雲紫，遙連日道黃。
馮夷矜海若，漢武貴宣房。
漸沒孤槎影，仍呈一葦航。
撫躬悲未濟，作頌喜時康。
曾話黃陵事，今為白日催。
老無兒女累，誰哭到泉臺？
三十六鱗充使時，數番猶得裹相思。
待將袍襖重抄了，盡寫襄陽播掿詞。
矗竹為籬松作門，石楠陰底藉芳蓀。
方袍近日少平叔，注得逍遙無處論。
大白東西飛正狂，新篘石凍雜梅香。
詩中反語常迴避，尤怯花前喚索郎。
洞裏仙春日更長，翠叢風翦紫霞芳。
若為蕭史通家客，情願扛壺入醉鄉。
閒對奕楸傾一壺，黃羊枰上幾成都。
他時謁帝銅池曉，便賭宣城太守無。
有僧支頰撚睂毫，起就夕陽磨剃刀。
到此既知閒最樂，俗心何啻九牛毛。
獨上黃壇幾度盟，印開龍渥喜丹成。
豈同叔夜終無分，空向人間著養生。
虎到前頭心不驚，殘陽擇蝨嬾逢迎。
東林水石未勝此，要假遠公方有名。
風惹閒雲半谷陰，巖西隱者醉相尋。
草衰乍覺徑增險，葉盡卻疑溪不深。

鳥啄靈雛戀落暉，村情山趣頓忘機。
丹成道士過門數，葉盡寒猨下嶺稀。

風帶巢熊抝樹聲，老僧相引入雲行。
半陂新路畬纔了，一谷寒煙燒不成。
屏開屈膝見吳娃，蠻蠟同心四照花。
奼女不愁難管領，斬新鉛裏得黃牙。
鶯裏花前選孟光，東山逋客酒初狂。
素娥畢竟難防備，燒得河車莫遣嘗。
少賦令才猶強作，衆醫多識不能呼。
九莖仙草眞難得，五葉靈根許惠無。
曾見當壚一箇人，入時裝束好腰身。
少年花蔕多芳思，只向詩中寫取眞。

醉袂幾侵魚子纈，飄纓長罥鳯皇釵。
知君欲作閑情賦，應願將身作錦鞵。

翠蝶密偎金叉首，青蟲危泊玉釵梁。
愁生半額不開靨，只為多情團扇郎。

柳煙梅雪隱青樓，殘日黃鸝語未休。
見說自能裁袙腹，不知誰更著帩頭。

愁機嬾織同心苣，悶繡先描連理枝。
多少風流詞句裏，愁中空詠早環詩。

燕支山色重能輕，南陽水澤鬭分明。
不煩射雉先張翳，自有琴中威鳯聲。

半歳愁中鏡似荷，牽環撩鬢卻須磨。
花前不復抱瓶渴，月底還應琢刺歌。
長檐犢車初入門，金牙新醖盈深罇。
良人為漬木瓜粉，遮卻紅腮交午痕。

最宜全幅碧鮫綃，自襞春羅等舞腰。
未有長錢求鄴錦，且令裁取一團嬌。

出意挑鬟一尺長，金為鈿鳥簇釵梁。
鬱金種得花茸細，添入春衫領裏香。
百媚城中一箇人，紫羅垂手見精神。
青琴仙子長敎示，自小來來號阿真。

七尺髮猶三角梳，玳牛獨駕長檐車。
曾城自有三青鳥，不要蓮東雙鯉魚。

花恨紅腰柳妬睂，東鄰牆短不曾窺。
猶憐最小分瓜日，奈許迎春得藕時。

自等腰身尺六彊，兩重危鬢盡釵長。
欲燻羅薦嫌龍腦，須為尋求石葉香。

別起青樓作幾層，斜陽幔卷鹿盧繩。
厭裁魚子深紅纈，泥覓蜻蜓淺碧綾。

詐嫌嚼貝磨衣鈍，私帶男錢壓鬢低。
不獨邯鄲新嫁女，四枝鬟上插通犀。

可羨羅敷自有夫，愁中漫捋白髭鬚。
豹錢驄子能擎舉，兼著連乾許換無。
形神不滅論初成，愛馬乘閒入帝京。
四十二年虛過了，方知僧裏有唐生。

想到頭陀最上方，桂陰猶認惠宗房。
因行戀燒歸來晚，窗下猶殘一字香。
卻憶書齋值晚晴，挽枝閒嘯激蟬清。
影沈巴峽夜巖色，蹤絶石塘寒瀨聲。
應念愁中恨索居，鸝歌聲裏且踟躕。
若逢金馬門前客，爲說虞卿久著書。
偶出雲泉謁禮闈，篇章曾沭漢皇知。
無謀靜國東歸去，羞過商山四老祠。
枝枝交影鎖長門，嫩色曾沾雨露恩。
鳯輦不來春欲盡，空留鶯語到黃昏。〈此篇一作王貞白詩〉

水殿年年占早芳，柔條偏惹御爐香。
而今萬乘多廵狩，輦路無陰綠草長。〈此篇一作王貞白詩〉

玉樓煙薄不勝芳，金屋寒輕翠帶長。
公子驊騮往何處，綠陰堪繫紫遊韁。

嫩葉初齊不耐寒，風和時拂玉欄干。
君王去日曾攀折，泣雨傷春翠黛殘。〈此篇一作王貞白詩〉

微黃纔綻未成陰，繡戶珠簾相映深。
長恨早梅無賴極，先將春色出前林。

隋家堤上已成塵，漢將營邊不復春。
只向江南並塞北，酒旗相伴惹行人。

陌上河邊千萬枝，怕寒愁雨盡低垂。
黃金穟短人多折，已恨東風不展睂。
酒裏詩中三十年，縱橫唐突世喧喧。
明時不作禰衡死，傲盡公卿歸九泉。
歌舞初承恩寵時，六宮學妾畫蛾睂。
君王厭世妾頭白，聞唱歌聲卻淚垂。

二八能歌得進名，人言選入便光榮。
豈知妃後多嬌妬，不許君前唱一聲。
只愛糟牀滴滴聲，長愁聲絶又醒醒。
人間榮辱不常定，唯有南山依舊青。
前年帝里探春時，寺寺名花我盡知。
今日長安已灰燼，忍能南國對芳枝。
才甘魚目並，藝怯馬蹄間。
王謝初飛蓋，姬姜盡下山。
縛雞方角逐，射雉豈開顔。
亂翠移林色，狂紅照座殷。
防梭齒雖在，乞帽鬢慙斑。
儻恕相如瘦，應容累騎還。
南山披時寒夜中，一角不動毘嵐風。
何人見此生慙媿，斷續猶應䕶得龍。
高談敬風鑒，古貌怯冰稜。〈以下見《海錄碎事》〉
虱暴妨歸夢，蟲喧徹曙更。
夢裏思甘露，言中惜惠燈。
新破毘曇義，相期卜夜論。〈《夢得句云云因續成十韻》〉
隨樵劫猨藏，隈石覻熊緣。〈《隱山書事》，見《㐮陽志》〉
捽胡雲彩落，疻面月痕消。〈《光風亭夜宴妓有醉歐者》〉
擲履仙鳬起，撦衣蝴蝶飄。
羞中含薄怒，顰裏帯餘嬌。
醒後猶攘臂，歸時更折腰。
狂夫自纓絶，眉勢倩人描。〈題同上，見《紀事》〉
不願石郎戴笠，難甘玉女披衣。〈《苦雨》〉
