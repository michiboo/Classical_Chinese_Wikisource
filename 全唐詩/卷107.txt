
源乾曜，相州臨漳人，舉進士。景雲中，累遷諫議大夫。開元初，以太常卿姜皎爲薦，拜少府少監，兼邠王府長史。尋遷戶部侍郎，轉尚書左丞，擢黃門侍郎，同平章事，進位侍中。後拜尚書左丞相，與張嘉貞、張說相次知政事，終太子少傅。詩四首。
盛業光書府，徵人盡國英。
絲綸賢得相，羣俊學爲名。
寵命垂天錫，崇恩發睿情。
熏風清禁籞，文殿述皇明。
日霽庭陰出，池曛水氣生。
歡娛此無限，詩酒自相迎。

睿作超千古，湛恩育萬人。
遞遷俱荷澤，同拜忽爲鄰。
道合徽音暢，芳辰景命新。
鼓鐘崇享禮，鵷鷺集朝倫。
竊位思官謗，凋容謝木春。
慙多無以敘，拙備實難陳。
進綬懷三少，承光盡百身。
自當歸第日，何幸列宮臣。

匈奴邇河朔，漢地須戎旅。
天子擇英才，朝端出監撫。
流星下閶闔，寶鉞專公輔。
禮物生光輝，宸章備恩詡。
有徵視矛戟，制勝唯樽俎。
彼美何壯哉，桓桓擅斯舉。
聲華振臺閣，功德標文武。
奉國知命輕，忘家以身許。
安人在勤恤，保大殫襟俯。
此外無異言，同情報明主。

靈具醉，杳熙熙。
靈將往，眇禗禗。
願明德，吐正詞。
爛遺光，流禎祺。

徐堅，字元固，湖州人，舉進士。聖曆中爲東都留守判官，專主表奏。王方慶稱爲掌綸誥之選，楊再思亦曰：「此鳳閣舍人樣。」與徐彥伯、劉知幾、張說同修《三教珠英》，搆意撰錄，具爲條流。書成，遷司封員外郎。中宗時，爲給事中。睿宗朝，自刑部侍郎拜散騎常侍。開元中，改麗正書院爲集賢院，以堅爲學士，副張說知院事。堅多識典故，前後修撰格式、氏族及國史等，凡七入書府。又討集前代文詞故實，爲《初學記》，堅與父齊耼俱以詞學著聞。長姑爲太宗充容，次姑爲高宗倢伃，並有文藻，議者方之漢世班氏。集三十卷，今存詩九首。
崇文德化洽，新殿集賢初。
庸菲參高選，首濫承明廬。
殊私光輔弼，榮送列簪裾。
座引中廚饌，杯錫上尊餘。
翠葉濃丹苑，晴空卷碧虛。
忝同文史地，願草登封書。

至德撫遐荒，神兵赴朔方。
帝思元帥重，爰擇股肱良。
累相承安世，深籌協子房。
寄崇專斧鉞，禮備設壇場。
鼙鼓喧雷電，戈劒凜風霜。
四騑將戒道，十乘啓先行。
聖錫加恆數，天文耀寵光。
出郊開帳飲，寅餞盛離章。
雨濯梅林潤，風清麥野涼。
燕山應勒頌，麟閣佇名揚。

星漢下天孫，車服降殊蕃。
匣中詞易切，馬上曲虛繁。
關塞移朱帳，風塵暗錦軒。
簫聲去日遠，萬里望河源。

舊許星車轉，神京祖帳開。
斷煙傷別望，零雨送離杯。
辭燕依空遶，賓鴻入聽哀。
分襟與秋氣，日夕共悲哉。

郎官出宰赴伊瀍，征傳駸駸灞水前。
此時悵望新豐道，握手相看共黯然。

伊川別騎，灞岸分筵。
對三春之花月，覽千里之風煙。
望青山兮分地，見白雲兮在天。
寄愁心於樽酒，愴離緒於清弦。
共握手而相顧，各銜悽而黯然。

櫂女飾銀鉤，新妝下翠樓。
霜絲青桂檝，蘭栧紫霞舟。
水落金陵曙，風起洞庭秋。
扣舷過曲浦，飛帆越回流。
影入桃花浪，香飄杜若洲。
洲長殊未返，蕭散雲霞晚。
日下大江平，煙生歸岸遠。
岸遠聞潮波，爭途遊戲多。
因聲趙津女，來聽採菱歌。

絃歌試宰日，城闕賞心違。
北謝蒼龍去，南隨黃鵠飛。
夏雲海中出，吳山江上微。
甿謠豈雲遠，從此慶緇衣。

於穆清廟，肅雍嚴祀。
合福受釐，介以繁祉。

源光裕，乾曜從孫。累官中書舍人，刪定開元新格，進尚書左丞，終鄭州刺史。詩一首。
方丘既膳，嘉饗載謐。
齋敬畢誠，陶匏貴質。
秀畢豐薦，芳俎盈實。
永永福流，其升如日。

