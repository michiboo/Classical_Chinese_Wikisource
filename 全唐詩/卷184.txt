
神農好長生，風俗久已成。
復聞紫陽客，早署丹臺名。
喘息餐妙氣，步虛吟真聲。
道與古仙合，心將元化幷。
樓疑出蓬海，鶴似飛玉京。
松雪窗外曉，池水階下明。
忽耽笙歌樂，頗失軒冕情。
終願惠金液，提攜凌太清。

故人棲東山，自愛丘壑美。
青春臥空林，白日猶不起。
松風清襟袖，石潭洗心耳。
羨君無紛喧，高枕碧霞裏。

仙遊渡潁水，訪隱同元君。
忽遺蒼生望，獨與洪崖羣。
卜地初晦跡，興言且成文。
卻顧北山斷，前瞻南嶺分。
遙通汝海月，不隔嵩丘雲。
之子合逸趣，而我欽清芬。
舉跡倚松石，談笑迷朝曛。
益願狎青鳥，拂衣棲江濆。

齊公鑿新河，萬古流不絕。
豐功利生人，天地同朽滅。
兩橋對雙閣，芳樹有行列。
愛此如甘棠，誰雲敢攀折。
吳關倚此固，天險自茲設。
海水落斗門，湖平見沙汭。
我行送季父，弭櫂徒流悅。
楊花滿江來，疑是龍山雪。
惜此林下興，愴爲山陽別。
瞻望清路塵，歸來空寂滅。

白道向姑熟，洪亭臨道傍。
前有昔時井，下有五丈牀。
樵女洗素足，行人歇金裝。
西望白鷺洲，蘆花似朝霜。
送君此時去，回首淚成行。

天下傷心處，勞勞送客亭。
春風知別苦，不遣柳條青。

王子耽玄言，賢豪多在門。
好鵝尋道士，愛竹嘯名園。
樹色老荒苑，池光蕩華軒。
此堂見明月，更憶陸平原。
埽拭青玉簟，爲余置金尊。
醉罷欲歸去，花枝宿鳥喧。
何時復來此，再得洗囂煩。

家本紫雲山，道風未淪落。
沈懷丹丘志，沖賞歸寂寞。
朅來遊閩荒，捫涉窮禹鑿。
夤緣泛潮海，偃蹇陟廬霍。
憑雷躡天窗，弄影憩霞閣。
且欣登眺美，頗愜隱淪諾。
三山曠幽期，四岳聊所託。
故人契嵩穎，高義炳丹雘。
滅跡遺紛囂，終言本峰壑。
自矜林湍好，不羨朝市樂。
偶與真意幷，頓覺世情薄。
爾能折芳桂，吾亦採蘭若。
拙妻好乘鸞，嬌女愛飛鶴。
提攜訪神仙，從此鍊金藥。

我家北海宅，作寺南江濱。
空庭無玉樹，高殿坐幽人。
書帶留青草，琴堂冪素塵。
平生種桃李，寂滅不成春。

吾憐宛溪好，百尺照心明。
何謝新安水，千尋見底清。
白沙留月色，綠竹助秋聲。
卻笑嚴湍上，於今獨擅名。

杜陵賢人清且廉，東溪卜築歲將淹。
宅近青山同謝朓，門垂碧柳似陶潛。
好鳥迎春歌後院，飛花送酒舞前簷。
客到但知留一醉，盤中秪有水晶鹽。

魯叟談五經，白髮死章句。
問以經濟策，茫如墜煙霧。
足著遠遊履，首戴方山巾。
緩步從直道，未行先起塵。
秦家丞相府，不重褒衣人。
君非叔孫通，與我本殊倫。
時事且未達，歸耕汶水濱。

二桃殺三士，詎假劒如霜。
衆女妬蛾眉，雙花競春芳。
魏姝信鄭褏，掩袂對懷王。
一惑巧言子，朱顏成死傷。
行將泣團扇，戚戚愁人腸。

太守耀清威，乘閑弄晚暉。
江沙橫獵騎，山火遶行圍。
箭逐雲鴻落，鷹隨月兔飛。
不知白日暮，歡賞夜方歸。

胡人吹玉笛，一半是秦聲。
十月吳山曉，梅花落敬亭。
愁聞出塞曲，淚滿逐臣纓。
卻望長安道，空懷戀主情。

騮馬新跨白玉鞍，戰罷沙場月色寒。
城頭鐵鼓聲猶震，匣裏金刀血未乾。

百戰沙場碎鐵衣，城南已合數重圍。
突營射殺呼延將，獨領殘兵千騎歸。

平虜將軍婦，入門二十年。
君心自有悅，妾寵豈能專。
出解牀前帳，行吟道上篇。
古人不唾井，莫忘昔纏綿。

誰家玉笛暗飛聲，散入春風滿洛城。
此夜曲中聞折柳，何人不起故園情。

神仙多古貌，雙耳下垂肩。
嵩嶽逢漢武，疑是九疑仙。
我來採菖蒲，服食可延年。
言終忽不見，滅影入雲煙。
喻帝竟莫悟，終歸茂陵田。

韓公吹玉笛，倜儻流英音。
風吹繞鍾山，萬壑皆龍吟。
王子停鳳管，師襄掩瑤琴。
餘韻度江去，天涯安可尋。

北闕聖人歌太康，南冠君子竄遐荒。
漢酺聞奏鈞天樂，願得風吹到夜郎。

天作雲與雷，霈然德澤開。
東風日本至，白雉越裳來。
獨棄長沙國，三年未許回。
何時入宣室，更問洛陽才。

〈一作杜牧詩，題雲子規〉
蜀國曾聞子規鳥，宣城還見杜鵑花。
一叫一回腸一斷，三春三月憶三巴。

黃鸝啄紫椹，五月鳴桑枝。
我行不記日，誤作陽春時。
蠶老客未歸，白田已繰絲。
驅馬又前去，捫心空自悲。

秋風清，秋月明。
落葉聚還散，寒鴉棲復驚。
相思相見知何日，此時此夜難爲情。

白日與明月，晝夜尚不閑。
況爾悠悠人，安得久世間。
傳聞海水上，乃有蓬萊山。
玉樹生綠葉，靈仙每登攀。
一食駐玄髮，再食留紅顏。
吾欲從此去，去之無時還。

三鳥別王母，銜書來見過。
腸斷若剪弦，其如愁思何。
遙知玉窗裏，纖手弄雲和。
奏曲有深意，青松交女蘿。
寫水山井中，同泉豈殊波。
秦心與楚恨，皎皎爲誰多。

青樓何所在，乃在碧雲中。
寶鏡掛秋水，羅衣輕春風。
新妝坐落日，悵望金屏空。
念此送短書，願因雙飛鴻。

本作一行書，殷勤道相憶。
一行復一行，滿紙情何極。
瑤臺有黃鶴，爲報青樓人。
朱顏凋落盡，白髮一何新。
自知未應還，離居經三春。
桃李今若爲，當窗發光彩。
莫使香風飄，留與紅芳待。

玉筯落春鏡，坐愁湖陽水。
聞與陰麗華，風煙接鄰里。
青春已復過，白日忽相催。
但恐荷花晚，令人意已摧。
相思不惜夢，日夜向陽臺。

遠憶巫山陽，花明淥江暖。
躊躇未得往，淚向南雲滿。
春風復無情，吹我夢魂斷。
不見眼中人，天長音信短。

陽臺隔楚水，春草生黃河。
相思無日夜，浩蕩若流波。
流波向海去，欲見終無因。
遙將一點淚，遠寄如花人。

妾在舂陵東，君居漢江島。
一日望花光，往來成白道。
一爲雲雨別，此地生秋草。
秋草秋蛾飛，相思愁落暉。
何由一相見，滅燭解羅衣〈一本無此二句。落暉下有「昔時攜手去，今日流淚歸。遙知不得意，玉筯點羅衣」四句〉。

憶昨東園桃李紅碧枝，與君此時初別離。
金瓶落井無消息，令人行歎復坐思。
坐思行歎成楚越，春風玉顏畏銷歇。
碧窗紛紛下落花，青樓寂寂空明月。
兩不見，但相思，空留錦字表心素，至今緘愁不忍窺。

長短春草綠，緣階如有情。
卷施心獨苦，抽卻死還生。
覩物知妾意，希君種後庭。
閑時當採掇，念此莫相輕。

魯縞如玉霜，筆題月氏書。
寄書白鸚鵡，西海慰離居。
行數雖不多，字字有委曲。
天末如見之，開緘淚相續。
淚盡恨轉深，千里同此心。
相思千萬里，一書值千金。

愛君芙蓉嬋娟之豔色，色可餐兮難再得。
憐君冰玉清逈之明心，情不極兮意已深。
朝共琅玕之綺食，夜同鴛鴦之錦衾。
恩情婉孌忽爲別，使人莫錯亂愁心。
亂愁心，涕如雪，寒燈厭夢魂欲絕。
覺來相思生白髮，盈盈漢水若可越。
可惜凌波步羅韤，美人美人兮歸去來，莫作朝雲暮雨兮飛陽臺。

月皎昭陽殿，霜清長信宮。
天行乘玉輦，飛燕與君同。
別有歡娛處，承恩樂未窮。
誰憐團扇妾，獨坐怨秋風。

天迴北斗掛西樓，金屋無人螢火流。
月光欲到長門殿，別作深宮一段愁。

桂殿長愁不記春，黃金四屋起秋塵。
夜懸明鏡青天上，獨照長門宮裏人。

白馬金羈遼海東，羅帷繡被臥春風。
落月低軒窺燭盡，飛花入戶笑牀空。

妾本洛陽人，狂夫幽燕客。
渴飲易水波，由來多感激。
胡馬西北馳，香騣搖綠絲。
鳴鞭從此去，逐虜蕩邊陲。
昔去有好言，不言久離別。
燕支多美女，走馬輕風雪。
見此不記人，恩情雲雨絕。
啼流玉筯盡，坐恨金閨切。
織錦作短書，腸隨回文結。
相思欲有寄，恐君不見察。
焚之揚其灰，手跡自此滅。

駿馬驕行踏落花，垂鞭直拂五雲車。
美人一笑褰珠箔，遙指紅樓是妾家。

流水去絕國，浮雲辭故關。
水或戀前浦，雲猶歸舊山。
恨君流沙去，棄妾漁陽間。
玉筯夜垂流，雙雙落朱顏。
黃鳥坐相悲，綠楊誰更攀。
織錦心草草，挑燈淚斑斑。
窺鏡不自識，況乃狂夫還。

清水本不動，桃花發岸傍。
桃花弄水色，波蕩搖春光。
我悅子容豔，子傾我文章。
風吹綠琴去，曲度紫鴛鴦。
昔作一水魚，今成兩枝鳥。
哀哀長雞鳴，夜夜達五曉。
起折相思樹，歸贈知寸心。
覆水不可收，行雲難重尋。
天涯有度鳥，莫絕瑤華音。

幾日相別離，門前生穭葵。
寒蟬聒梧桐，日夕長鳴悲。
白露濕螢火，清霜凌兔絲。
空掩紫羅袂，長啼無盡時。

蒲萄酒，金叵羅，吳姬十五細馬馱。
青黛畫眉紅錦靴，道字不正嬌唱歌。
玳瑁筵中懷裏醉，芙蓉帳底奈君何。

新人如花雖可寵，故人似玉由來重。
花性飄揚不自持，玉心皎潔終不移。
故人昔新今尚故，還見新人有故時。
請看陳後黃金屋，寂寂珠簾生網絲。

小姑織白紵，未解將人語。
大嫂採芙蓉，溪湖千萬重。
長兄行不在，莫使外人逢。
願學秋胡婦，貞心比古松。

美人捲珠簾，深坐顰蛾眉。
但見淚痕濕，不知心恨誰。

君不來兮，徒蓄怨積思而孤吟。
雲陽一去已遠，隔巫山綠水之沈沈。
留餘香兮染繡被，夜欲寢兮愁人心。
朝馳余馬於青樓，怳若空而夷猶。
浮雲深兮不得語，卻惆悵而懷憂。
使青鳥兮銜書，恨獨宿兮傷離居。
何無情而雨絕，夢雖往而交疎。
橫流涕而長嗟，折芳洲之瑤華。
送飛鳥以極目，怨夕陽之西斜。
願爲連根同死之秋草，不作飛空之落花。

銜悲上隴首，腸斷不見君。
流水若有情，幽哀從此分。
蒼茫愁邊色，惆悵落日曛。
山外接遠天，天際復有雲。
白雁從中來，飛鳴苦難聞。
足繫一書札，寄言難離羣。
離羣心斷絕，十見花成雪。
胡地無春暉，征人行不歸。
相思杳如夢，珠淚濕羅衣。

去年何時君別妾，南園綠草飛蝴蝶。
今歲何時妾憶君，西山白雪暗晴雲。
玉關去此三千里，欲寄音書那可聞。

風動荷花水殿香，姑蘇臺上宴吳王。
西施醉舞嬌無力，笑倚東窗白玉牀。

明明金鵲鏡，了了玉臺前。
拂拭交冰月，光輝何清圓。
紅顏老昨日，白髮多去年。
鉛粉坐相誤，照來空淒然。

美人贈此盤龍之寶鏡，燭我金縷之羅衣。
時將紅袖拂明月，爲惜普照之餘暉。
影中金鵲飛不滅，臺下青鸞思獨絕。
藳砧一別若箭弦，去有日，來無年。
狂風吹卻妾心斷，玉筯幷墮菱花前。

羅韤凌波生網塵，那能得計訪情親。
千杯綠酒何辭醉，一面紅妝惱殺人。

王命三徵去未還，明朝離別出吳關。
白玉高樓看不見，相思須上望夫山。

出門妻子強牽衣，問我西行幾日歸。
歸時儻佩黃金印，莫學蘇秦不下機。

翡翠爲樓金作梯，誰人獨宿倚門啼。
夜坐寒燈連曉月，行行淚盡楚關西。

我今尋陽去，辭家千里餘。
結荷倦水宿，卻寄大雷書。
雖不同辛苦，愴離各自居。
我自入秋浦，三年北信疎。
紅顏愁落盡，白髮不能除。
有客自梁苑，手攜五色魚。
開魚得錦字，歸問我何如。
江山雖道阻，意合不爲殊。

寶刀截流水，無有斷絕時。
妾意逐君行，纏綿亦如之。
別來門前草，秋巷春轉碧。
埽盡更還生，萋萋滿行跡。
鳴鳳始相得，雄驚雌各飛。
遊雲落何山，一往不見歸。
估客發大樓，知君在秋浦。
梁苑空錦衾，陽臺夢行雨。
妾家三作相，失勢去西秦。
猶有一作存舊歌管，淒清聞四鄰。
曲度入紫雲，啼無眼中人。
〈此下一本有「女弟爭笑弄，悲羞淚盈巾」二句。〉
妾似井底桃，開花向誰笑。
君如天上月，不肯一迴照。
窺鏡不自識，別多憔悴深。
安得秦吉了，爲人道寸心。

霜凋楚關木，始知殺氣嚴。
寥寥金天廓，婉婉綠紅潛。
胡燕別主人，雙雙語前簷。
三飛四迴顧，欲去復相瞻。
豈不戀華屋，終然謝珠簾。
我不及此鳥，遠行歲已淹。
寄書道中歎，淚下不能緘。

君尋騰空子，應到碧山家。
水舂雲母確，風埽石楠花。
若愛幽居好，相邀弄紫霞。

多君相門女，學道愛神仙。
素手掬青靄，羅衣曳紫煙。
一往屏風疊，乘鸞着玉鞭。

三百六十日，日日醉如泥。
雖爲李白婦，何異太常妻。

聞難知慟哭，行啼入府中。
多君同蔡琰，流淚請曹公。
知登吳章嶺，昔與死無分。
崎嶇行石道，外折入青雲。
相見若悲歌，哀聲那可聞。

夜郎天外怨離居，明月樓中音信疎。
北雁春歸看欲盡，南來不得豫章書。

長干吳兒女，眉目豔新月。
屐上足如霜，不着鴉頭襪。

吳兒多白皙，好爲蕩舟劇。
賣眼擲春心，折花調行客。

耶溪採蓮女，見客櫂歌迴。
笑入荷花去，佯羞不出來。

東陽素足女，會稽素舸郎。
相看月未墮，白地斷肝腸。

鏡湖水如月，耶溪女似雪。
新妝蕩新波，光景兩奇絕。

玉面耶溪女，青娥紅粉妝。
一雙金齒屐，兩足白如霜。

金陵城東誰家子，竊聽琴聲碧窗裏。
落花一片天上來，隨人直渡西江水。
楚歌吳語嬌不成，似能未能最有情。
謝公正要東山妓，攜手林泉處處行。

安石東山三十春，傲然攜妓出風塵。
樓中見我金陵子，何似陽臺雲雨人。

南國新豐酒，東山小妓歌。
對君君不樂，花月奈愁何。

東道煙霞主，西江詩酒筵。
相逢不覺醉，日墮歷陽川。

小妓金陵歌楚聲，家僮丹砂學鳳鳴。
我亦爲君飲清酒，君心不肯向人傾。

巴水急如箭，巴船去若飛。
十月三千里，郎行幾歲歸。

日本晁卿辭帝都，征帆一片繞蓬壺。
明月不歸沈碧海，白雲愁色滿蒼梧。

白楊雙行行，白馬悲路傍。
晨興見曉月，更似發雲陽。
溧水通吳關，逝川去未央。
故人萬化盡，閉骨茅山岡。
天上墜玉棺，泉中掩龍章。
名飛日月上，義與風雲翔。
逸氣竟莫展，英圖俄夭傷。
楚國一老人，來嗟龔勝亡。
有言不可道，雪泣憶蘭芳。

王公希代寶，棄世一何早。
弔死不及哀，殯宮已秋草。
悲來欲脫劒，掛向何枝好。
哭向茅山雖未摧，一生淚盡丹陽道。

王家碧瑤樹，一樹忽先摧。
海內故人泣，天涯弔鶴來。
未成霖雨用，先失濟川材。
一罷廣陵散，鳴琴更不開。

紀叟黃泉裏，還應釀老春。
夜臺無曉日，沽酒與何人。
〈一作《題戴老酒店》云：〉
戴老黃泉下，還應讓大春。
夜臺無李白，沽酒與何人。

敬亭埋玉樹，知是蔣徵君。
安得相如草，空餘封禪文。
池臺空有月，詞賦舊凌雲。
獨掛延陵劒，千秋在古墳。

