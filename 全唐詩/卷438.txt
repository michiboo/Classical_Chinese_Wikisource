
聖代元和歲，閒居渭水陽。
不才甘命舛，多幸遇時康。
朝野分倫序，賢愚定否臧。
重文疏卜式，尚少棄馮唐。
由是推天運，從茲樂性場。
籠禽放高翥，霧豹得深藏。
世慮休相擾，身謀且自強。
猶須務衣食，未免事農桑。
薙草通三徑，開田占一坊。
晝扉扃白版，夜碓掃黃粱。
隙地治場圃，閒時糞土疆。
枳籬編刺夾，薤壟擘科秧。
穡力嫌身病，農心願歲穰。
朝衣典杯酒，佩劍博牛羊。
困倚栽松鍤，饑提采蕨筐。
引泉來後澗，移竹下前岡。
生計雖勤苦，家資甚渺茫。
塵埃常滿甑，錢帛少盈囊。
弟病仍扶杖，妻愁不出房。
傳衣念藍縷，舉案笑糟糠。
犬吠村胥鬧，蟬鳴織婦忙。
納租看縣帖，輸粟問軍倉。
夕歇攀村樹，秋行繞野塘。
雲容陰慘澹，月色冷悠揚。
蕎麥鋪花白，棠梨間葉黃。
早寒風摵摵，新霽月蒼蒼。
園菜迎霜死，庭蕪過雨荒。
簷空愁宿燕，壁暗思啼螿。
眼為看書損，肱因運甓傷。
病骸渾似木，老鬢欲成霜。
少睡知年長，端憂覺夜長。
舊遊多廢忘，往事偶思量。
忽憶煙霄路，常陪劍履行。
登朝思檢束，入閣學趨蹌。
命偶風雲會，恩覃雨露霶。
沾枯發枝葉，磨鈍起鋒鋩。
崔閣連鑣騖，錢兄接翼翔。
齊竽混韶夏，燕石廁琳琅。
同日升金馬，分宵直未央。
共詞加寵命，合表謝恩光。
廄馬驕初跨，天廚味始嘗。
朝晡頒餅餌，寒暑賜衣裳。
對秉鵝毛筆，俱含雞舌香。
青縑衾薄絮，朱裏幕高張。
晝食恆連案，宵眠每並床。
差肩承詔旨，連署進封章。
起草偏同視，疑文最共詳。
滅私容點竄，窮理析毫芒。
便共輸肝膽，何曾異肺腸。
慎微參石奮，決密與張湯。
禁闥青交瑣，宮垣紫界牆。
井闌排菡萏，簷瓦鬥鴛鴦。
樓額題鳷鵲，池心浴鳳凰。
風枝萬年動，溫樹四時芳。
宿露凝金掌，晨暉上璧璫。
砌筠塗綠粉，庭果滴紅漿。
曉從朝興慶，春陪宴柏梁。
傳呼鞭索索，拜舞佩鏘鏘。
仙仗環雙闕，神兵辟兩廂。
火翻紅尾旆，冰卓白竿槍。
滉漾經魚藻，深沈近浴堂。
分庭皆命婦，對院即儲皇。
貴主冠浮動，親王轡鬧裝。
金鈿相照耀，朱紫間熒煌。
球簇桃花綺，歌巡竹葉觴。
窪銀中貴帶，昂黛內人妝。
賜禊東城下，頒酺曲水傍。
尊罍分聖酒，妓樂借仙倡。
淺酌看紅藥，徐吟把綠楊。
宴回過御陌，行歇入僧房。
白鹿原東腳，青龍寺北廊。
望春花景暖，避暑竹風涼。
下直閑如社，尋芳醉似狂。
有時還後到，無處不相將。
雞鶴初雖雜，蕭蘭久乃彰。
來燕隗貴重，去魯孔恓惶。
聚散期難定，飛沉勢不常。
五年同晝夜，一別似參商。
屈折孤生竹，銷摧百煉鋼。
途窮任憔悴，道在肯彷徨。
尚念遺簪折，仍憐病雀瘡。
恤寒分賜帛，救餒減餘糧。
藥物來盈裹，書題寄滿箱。
殷勤翰林主，珍重禮闈郎。
喣沫誠多謝，摶扶豈所望。
提攜勞氣力，吹簸不飛揚。
拙劣才何用，龍鍾分自當。
妝嫫徒費黛，磨甋詎成璋。
習隱將時背，干名與道妨。
外身宗老氏，齊物學蒙莊。
疏放遺千慮，愚蒙守一方。
樂天無怨歎，倚命不劻勷。
憤懣胸須豁，交加臂莫攘。
珠沉猶是寶，金躍未為祥。
泥尾休搖掉，灰心罷激昂。
漸閑親道友，因病事醫王。
息亂歸禪定，存神入坐亡。
斷癡求慧劍，濟苦得慈航。
不動為吾志，無何是我鄉。
可憐身與世，從此兩相忘。
謬曆文場選，慚非翰苑才。
雲霄高暫致，毛羽弱先摧。
識分忘軒冕，知歸返草萊。
杜陵書積蠹，豐獄劍生苔。
晦厭鳴雞雨，春驚震蟄雷。
舊恩收墜履，新律動寒灰。
鳳詔容徐起，鵷行許重陪。
衰顏雖拂拭，蹇步尚低徊。
睡少鐘偏警，行遲漏苦摧。
風霜趁朝去，泥雪拜陵回。
上感君猶念，傍慚友或推。
石頑鐫費匠，女醜嫁勞媒。
倏忽青春度，奔波白日頹。
性將時共背，病與老俱來。
聞有蓬壺客，知懷杞梓材。
世家標甲第，官職滯麟台。
筆盡鉛黃點，詩成錦繡堆。
嘗思豁雲霧，忽喜訪塵埃。
心為論文合，眉因勸善開。
不勝珍重意，滿袖寫瓊瑰。
湘竹初封植，盧生此考盤。
久持霜節苦，新托露根難。
等度須當砌，疏稠要滿闌。
買憐分薄俸，栽稱作閑官。
葉翦藍羅碎，莖抽玉管端。
幾聲清淅瀝，一簇綠檀欒。
未夜青嵐入，先秋白露團。
拂肩搖翡翠，熨手弄琅玕。
韻透窗風起，陰鋪砌月殘。
炎天聞覺冷，窄地見疑寬。
梢動勝搖扇，枝低好掛冠。
碧籠煙幕幕，珠灑雨珊珊。
晚籜晴雲展，陰芽蟄虺蟠。
愛從抽馬策，惜未截魚竿。
松韻徒煩聽，桃夭不足觀。
梁慚當家杏，台陋本司蘭。
撐撥詩人興，勾牽酒客歡。
靜連蘆簟滑，涼拂葛衣單。
豈止消時暑，應能保歲寒。
莫同凡草木，一種夏中看。
百里音書何太遲，暮秋把得暮春詩。
柳條綠日君相憶，梨葉紅時我始知。
莫歎學官貧冷落，猶勝村客病支離。
形容意緒遙看取，不似華陽觀裏時。
病身初謁青宮日，衰貌新垂白髮年。
寂寞曹司非熱地，蕭條風雪是寒天。
遠坊早起常侵鼓，瘦馬行遲苦費鞭。
一種共君官職冷，不如猶得日高眠。
平生心跡最相親，欲隱牆東不為身。
明月好同三徑夜，綠楊宜作兩家春。
每因暫出猶思伴，豈得安居不擇鄰。
何獨終身數相見，子孫長作隔牆人。
老遊春飲莫相違，不獨花稀人亦稀。
更勸殘杯看日影，猶應趁得鼓聲歸。
道林談論惠休詩，一到人天便作師。
香積筵承紫泥詔，昭陽歌唱碧雲詞。
紅樓許住請銀鑰，翠輦陪行蹋玉墀。
惆悵甘泉曾侍從，與君前後不同時。
閣前下馬思裴回，第二房門手自開，
昔為白面書郎去，今作蒼顏贊善來。
吏人不識多新補，松竹相親是舊栽。
應有題牆名姓在，試將衫袖拂塵埃。
容貌一日減一日，心情十分無九分。
每逢陌路猶嗟歎，何況今朝是見君。
青苔故里懷恩地，白髮新生抱病身。
涕淚雖多無哭處，永寧門館屬他人。
諫垣幾見遷遺補，憲府頻聞轉殿監。
獨有詠詩張太祝，十年不改舊官銜。
劉家牆上花還發，李十門前草又春。
處處傷心心始悟，多情不及少情人。
莫怪相逢無笑語，感今思舊戟門前。
張家伯仲偏相似，每見清揚一惘然。
年年老去歡情少，處處春來感事深。
時到仇家非愛酒，醉時心勝醒時心。
舊遊分散人零落，如此傷心事幾條。
會逐禪師坐禪去，一時滅盡定中消。
榆莢拋錢柳展眉，兩人並馬語行遲。
還似往年安福寺，共君私試卻回時。
學人言語憑床行，嫩似花房脆似瓊。
才知恩愛迎三歲，未辨東西過一生。
汝異下殤應殺禮，吾非上聖詎忘情。
傷心自歎鳩巢拙，長墮春雛養不成。
向墳道徑沒荒榛，滿室詩書積暗塵。
長夜肯教黃壤曉，悲風不許白楊春。
簞瓢顏子生仍促，布被黔婁死更貧。
未會悠悠上天意，惜將富壽與何人。
東道常為主，南亭別待賓。
規模何日創，景致一時新。
廣砌羅紅藥，疏窗蔭綠筠。
鎖開賓閣曉，梯上妓樓春。
置醴寧三爵，加籩過八珍。
茶香飄紫筍，膾縷落紅鱗。
輝赫車輿鬧，珍奇鳥獸馴。
獼猴看櫪馬，鸚鵡喚家人。
錦額簾高卷，銀花醆慢巡。
勸嘗光祿酒，許看洛川神。
斂翠凝歌黛，流香動舞巾。
裙翻繡鸂鶒，梳陷鈿麒麟。
笛怨音含楚，箏嬌語帶秦。
侍兒催畫燭，醉客吐文茵。
投轄多連夜，鳴珂便達晨。
入朝紆紫綬，待漏擁朱輪。
貴介交三事，光榮照四鄰。
甘濃將奉客，穩暖不緣身。
十載歌鐘地，三朝節鉞臣。
愛才心倜儻，敦舊禮殷勤。
門以招賢盛，家因好事貧。
始知豪傑意，富貴為交親。
驚風吹起塞鴻群，半拂平沙半入雲。
為問昭君月下聽，何如蘇武雪中聞。
賦句詩章妙入神，未年三十即無身。
常嗟薄命形憔悴，若比弘貞是幸人。
今朝枕上覺頭輕，強起階前試腳行。
膻膩斷來無氣力，風痰惱得少心情。
暖消霜瓦津初合，寒減冰渠凍不成。
唯有愁人鬢間雪，不隨春盡逐春生。
地僻山深古上饒，土風貧薄道程遙。
不唯遷客須恓屑，見說居人也寂寥。
溪畔毒沙藏水弩，城頭枯樹下山魈。
若於此郡為卑吏，刺史廳前又折腰。
郭東丘墓何年客，江畔風光幾日春。
只合殷勤逐杯酒，不須疏索向交親。
中天或有長生藥，下界應無不死人。
除卻醉來開口笑，世間何事更關身。
忽驚映樹新開屋，卻似當簷故種花。
可惜年年紅似火，今春始得屬元家。
堆土漸高山意出，終南移入戶庭間。
玉峰藍水應惆悵，恐見新山望舊山。
亭脊太高君莫拆，東家留取當西山。
好看落日斜銜處，一片春嵐映半環。
白金換得青松樹，君既先栽我不栽。
幸有西風易憑仗，夜深偷送好聲來。
蒲池村裏匆匆別，灃水橋邊兀兀回。
行到城門殘酒醒，萬重離恨一時來。
蕭散弓驚雁，分飛劍化龍。
悠悠天地內，不死會相逢。
愛酒舍人開小酌，能文御史寄新詩。
亂松園裏醉相憶，古柏廳前忙不知。
早夏我當逃暑日，晚衙君是慮囚時。
唯應清夜無公事，新草亭中好一期。
憶昔初年三十二，當時秋思已難堪。
若為重入華陽院，病鬢愁心四十三。
莫怪近來都不飲，幾回因醉卻沾巾。
誰料平生狂酒客，如今變作酒悲人。
朱門深鎖春池滿，岸落薔薇水浸莎。
畢竟林塘誰是主，主人來少客來多。
朱紱仙郎白雪歌，和人雖少愛人多。
明朝說與詩人道，水部如今不姓何。
天陰一日便堪愁，何況連宵雨不休。 
一種雨中君最苦，偏梁閣道向通州。
微之詩卷憶同開，假日多應不入臺。 
好句無人堪共詠，衝泥蹋水就君來。
早聞一箭取遼城，相識雖新有故情。
清句三朝誰是敵，白鬚四海半為兄。
貧家薙草時時入，瘦馬尋花處處行。
不用更教詩過好，折君官職是聲名。
索莫少顏色，池邊無主禽。
難收帶泥翅，易結著人心。
頂毳落殘碧，尾花銷暗金。
放歸飛不得，雲海故巢深。
淺色縠衫輕似霧，紡花紗袴薄於雲。
莫嫌輕薄但知著，猶恐通州熱殺君。
城中看花客，旦暮走營營。
素華人不顧，亦占牡丹名。 
閉在深寺中，車馬無來聲。
唯有錢學士，盡日繞叢行。 
憐此皓然質，無人自芳馨。
衆嫌我獨賞，移植在中庭。 
留景夜不暝，迎光曙先明。
對之心亦靜，虛白相向生。 
唐昌玉蘂花，攀玩衆所爭。
折來比顏色，一種如瑤瓊。 
彼因稀見貴，此以多為輕。
始知無正色，愛惡隨人情。 
豈惟花獨爾，理與人事並。
君看入時者，紫豔與紅英。
別來老大苦修道，煉得離心成死灰。
平生憶念消磨盡，昨夜因何入夢來。
風動翠條腰嫋娜，露垂紅萼淚闌幹。
移他到此須為主，不別花人莫使看。
自入台來見面稀，班中遙得揖容輝。
早知相憶來相訪，悔待江頭明月歸。
人人避暑走如狂，獨有禪師不出房。
可是禪房無熱到，但能心靜即身涼。
十五年前似夢游，曾將詩句結風流。
偶助笑歌嘲阿軟，可知傳誦到通州。
昔教紅袖佳人唱，今遣青衫司馬愁。
惆悵又聞題處所，雨淋江館破牆頭。
來書子細說通州，州在山根峽岸頭。
四面千重火雲合，中心一道瘴江流。
蟲蛇白晝攔官道，蚊蚋黃昏撲郡樓。
何罪遣君居此地，天高無處問來由。
匼匝巔山萬仞餘，人家應似甑中居。
寅年籬下多逢虎，亥日沙頭始賣魚。
衣斑梅雨長須熨，米澀畬田不解鋤。
努力安心過三考，已曾愁殺李尚書。
人稀地僻醫巫少，夏旱秋霖瘴瘧多。
老去一身須愛惜，別來四體得如何。
侏儒飽笑東方朔，薏苡讒憂馬伏波。
莫遣沉愁結成病，時時一唱濯纓歌。
通州海內恓惶地，司馬人間冗長官。
傷鳥有弦驚不定，臥龍無水動應難。
劍埋獄底誰深掘，松偃霜中盡冷看。
舉目爭能不惆悵，高車大馬滿長安。
顧我鏡中悲白髮，盡君花下醉青春。
不緣眼痛兼身病，可是尊前第二人。
滿窗明月滿簾霜，被冷燈殘拂臥床。
燕子樓中霜月夜，秋來只為一人長。

鈿暈羅衫色似煙，幾回欲著即潸然。
自從不舞霓裳曲，疊在空箱十一年。

今春有客洛陽回，曾到尚書墓上來。
見說白楊堪作柱，爭教紅粉不成灰。
草草辭家憂後事，遲遲去國問前途。
望秦嶺上回頭立，無限秋風吹白鬚。
藍橋春雪君歸日，秦嶺秋風我去時。 
每到驛亭先下馬，循牆繞柱覓君詩。
韓公堆北澗西頭，冷雨涼風拂面秋。
努力南行少惆悵，江州猶似勝通州。
商州館裏停三日，待得妻孥相逐行。
若比李三猶自勝，兒啼婦哭不聞聲〈時李固言新歿〉。
往來同路不同時，前後相思兩不知。
行過關門三四里，榴花不見見君詩。
安南遠進紅鸚鵡，色似桃花語似人。
文章辯慧皆如此，籠檻何年出得身。
臥逃秦亂起安劉，舒捲如雲得自由。
若有精靈應笑我，不成一事謫江州。
自學坐禪休服藥，從他時復病沉沉。
此身不要全強健，強健多生人我心。
人生四十未全衰，我爲愁多白髮垂。
何故水邊雙白鷺，無愁頭上亦垂絲。
下馬襄陽郭，移舟漢陰驛。
秋風截江起，寒浪連天白。
本是多愁人，復此風波夕。
煙淡月濛濛，舟行夜色中。
江鋪滿槽水，帆展半檣風。
叫曙嗷嗷雁，啼秋唧唧蟲。
只應催北客，早作白鬚翁。
南詔紅藤杖，西江白首人。 
時時攜步月，處處把尋春。 
勁健孤莖直，疏圓六節勻。 
火山生處遠，瀘水洗來新。 
粗細才盈手，高低僅過身。 
天邊望鄉客，何日拄歸秦。
大江深處月明時，一夜吟君小律詩。
應有水仙潛出聽，翻將唱作步虛詞。
節物行搖落，年顏坐變衰。
樹初黃葉日，人慾白頭時。
鄉國程程遠，親朋處處辭。
唯殘病與老，一步不相離。
白雪樓中一望鄉，青山蔟蔟水茫茫。
朝來渡口逢京使，說道煙塵近洛陽〈時淮西寇未平〉。
三聲猿後垂鄉淚，一葉舟中載病身。
莫憑水窗南北望，月明月暗總愁人。
我梳白髮添新恨，君掃青蛾減舊容。
應被傍人怪惆悵，少年離別老相逢。
洪濤白浪塞江津，處處邅迴事事迍。 
世上方為失途客，江頭又作阻風人。 
魚蝦遇雨腥盈鼻，蚊蚋和煙癢滿身。 
老大光陰能幾日，等閒臼口坐經旬。
暗上江堤還獨立，水風霜氣夜稜稜。
回看深浦停舟處，蘆荻花中一點燈。
江邊黃鶴古時樓，勞置華筵待我遊。
楚思淼茫雲水冷，商聲清脆管弦秋。
白花浪濺頭陀寺，紅葉林籠鸚鵡洲。
總是平生未行處，醉來堪賞醒堪愁。
把君詩卷燈前讀，詩盡燈殘天未明。
眼痛滅燈猶闇坐，逆風吹浪打船聲。
扁舟厭泊煙波上，輕策閑尋浦嶼間。
虎蹋青泥稠似印，風吹白浪大於山。
且愁江郡何時到，敢望京都幾歲還。
今日料君朝退後，迎寒新酎暖開顏。
溼屈青條折，寒飄黃葉多。 
不知秋雨意，更遣欲如何。
半依雲渚半依山，愛此令人不欲還。
負郭田園九八頃，向陽茅屋兩三間。
寒松縱老風標在，野鶴雖饑飲啄閑。
一臥江村來早晚，著書盈帙鬢毛斑。
朝來暮去星霜換，陰慘陽舒氣序牽。
萬物秋霜能壞色，四時冬日最凋年。
煙波半露新沙地，鳥雀群飛欲雪天。
向晚蒼蒼南北望，窮陰旅思兩無邊。
昔為京洛聲華客，今作江湖潦倒翁。
意氣銷磨群動裏，形骸變化百年中。
霜侵殘鬢無多黑，酒伴衰顏只暫紅。
願學禪門非想定，千愁萬念一時空。
廚無煙火室無妻，籬落蕭條屋舍低。
每日將何療饑渴，井華雲粉一刀圭。
去國辭家謫異方，中心自怪少憂傷。
爲尋莊子知歸處，認得無何是本鄉。
南浦閑行罷，西樓小宴時。
望湖憑檻久，待月放杯遲。
江果嘗盧橘，山歌聽竹枝。
相逢且同樂，何必舊相知。
朝真暮偽何人辨，古往今來底事無。
但愛臧生能詐聖，可知甯子解佯愚。
草螢有耀終非火，荷露雖團豈是珠。
不取燔柴兼照乘，可憐光彩亦何殊。

世途倚伏都無定，塵網牽纏卒未休。
禍福回還車轉轂，榮枯反復手藏鉤。
龜靈未免刳腸患，馬失應無折足憂。
不信君看弈棋者，輸贏須待局終頭。

贈君一法決狐疑，不用鑽龜與祝蓍。
試玉要燒三日滿，辨材須待七年期。
周公恐懼流言後，王莽謙恭未篡時。
向使當初身便死，一生真偽復誰知！

誰家第宅成還破，何處親賓哭復歌。
昨日屋頭堪炙手，今朝門外好張羅。
北邙未省留閑地，東海何曾有定波。
莫笑賤貧誇富貴，共成枯骨兩如何。

泰山不要欺毫末，顏子無心羨老彭。
松樹千年終是朽，槿花一日自為榮。
何須戀世常憂死，亦莫嫌身漫厭生。
生去死來都是幻，幻人哀樂系何情。
壯日苦曾驚歲月，長年都不惜光陰。
為學空門平等法，先齊老少死生心。

半故青衫半白頭，雪風吹面上江樓。
禪功自見無人覺，合是愁時亦不愁。
翰林江左日，員外劍南時。
不得高官職，仍逢苦亂離。
暮年逋客恨，浮世謫仙悲。
吟詠留千古，聲名動四夷。
文場供秀句，樂府待新詞。
天意君須會，人間要好詩。
若不坐禪銷妄想，即須行醉放狂歌。
不然秋月春風夜，爭那閑思往事何。
忽憶兩家同裏巷，何曾一處不追隨。
閒遊預算分朝日，靜語多同待漏時。
花下放狂沖黑飲，燈前起坐徹明棋。
可知風雨孤舟夜，蘆葦叢中作此詩。
花臉雲鬟坐玉樓，十三弦裏一時愁。
憑君向道休彈去，白盡江州司馬頭。
江回望見雙華表，知是潯陽西郭門。
猶去孤舟三四里，水煙沙雨欲黃昏。
潯陽欲到思無窮，庾亮樓南湓口東。
樹木凋疏山雨後，人家低濕水煙中。
菰蔣餵馬行無力，蘆荻編房臥有風。
遙見朱輪來出郭，相迎勞動使君公。
行搖雲髻花鈿節，應似霓裳趁管弦。
豔動舞裙渾是火，愁凝歌黛欲生煙。
有風縱道能回雪，無水何由忽吐蓮。
疑是兩般心未決，雨中神女月中仙。
鬱金香汗裛歌巾，山石榴花染舞裙。
好似文君還對酒，勝於神女不歸雲。
夢中那及覺時見，宋玉荊王應羨君。

