
威儀畢陳，備樂將闋。
苞茅酒縮，膋蕭香徹。
宮臣展事，肅雍在列。
迎精送往，厥鑒昭晰。
宿雲開霽景，佳氣此時濃。
瑞雪凝清禁，祥煙冪小松。
依稀鴛瓦出，隱映鳳樓重。
金闕晴光照，瓊枝瑞色封。
葉鋪全類玉，柯偃乍疑龍。
詎比寒山上，風霜老昔容。
延英面奉入春闈，亦選功夫亦選奇。
在冶只求金不耗，用心空學秤無私。
龍門變化人皆望，鶯穀飛鳴自有時。
獨喜至公誰是證，彌天上人與新詩。
御氣黃花節，臨軒紫陌頭。
早陽生彩仗，霽色入仙樓。
獻壽皆鵷鷺，瞻天盡冕旒。
菊樽過九日，鳳歷肇千秋。
樂奏熏風起，杯酣瑞影收。
年年歌舞度，此地慶皇休。
萬樹江邊杏，新開一夜風。
滿園深淺色，照在綠波中。

上苑何窮樹，花間次第新。
香車與絲騎，風靜亦生塵。
風俗今和厚，君王在穆清。
行看采華曲，盡是泰階平。
日日人空老，年年春更歸。
相歡在尊酒，不用惜花飛。
天驕遠塞行，出鞘寶刀鳴。
定是酬恩日，今朝覺命輕。

塞虜常為敵，邊風已報秋。
平生多志氣，箭底覓封侯。
負羽到邊州，鳴笳度隴頭。
雲黃知塞近，草白見邊秋。
雞鳴天漢曉，鶯語禁林春。
誰入巫山夢，唯應洛水神。
雪盡萱抽葉，風輕水變苔。
玉關音信斷，又見發庭梅。
搖漾越江春，相將采白蘋。
歸時不覺夜，出浦月隨人。
花明綺陌春，柳拂御溝新。
為報遼陽客，流芳不待人。

遠戍功名薄，幽閨年貌傷。
妝成對春樹，不語淚千行。

形影一朝別，煙波千里分。
君看望君處，只是起行雲。

啼鶯綠樹深，語燕雕梁晚。
不省出門行，沙場知近遠。

洞房今夜月，如練復如霜。
為照離人恨，亭亭到曉光。
戈甲從軍久，風雲識陣難。
今朝拜韓信，計日斬成安。

燕頷多奇相，狼頭敢犯邊。
寄言班定遠，正是立功年。

旄頭夜落捷書飛，來奏金門著賜衣。
白馬將軍頻破敵，黃龍戍卒幾時歸。
辛勤幾出黃花戍，迢遞初隨細柳營。
塞晚每愁殘月苦，邊愁更逐斷蓬驚。

年少辭家從冠軍，金妝寶劍去邀勳。
不知馬骨傷寒水，唯見龍城起暮雲。
太白秋高助發兵，長風夜卷虜塵清。
男兒解卻腰間劒，喜見從王道化平。
曲江綠柳變煙條，寒穀冰隨暖氣銷。
才見春光生綺陌，已聞清樂動雲韶。

經過柳陌與桃蹊，尋逐春光著處迷。
鳥度時時沖絮起，花繁袞袞壓枝低。
網軒涼吹動輕衣，夜聽更長玉漏稀。
月度天河光轉濕，鵲驚秋樹葉頻飛。

宮連太液見滄波，暑氣微消秋意多。
一夜清風蘋末起，露珠翻盡滿池荷。
二月春風遍柳條，九天仙樂奏雲韶。
蓬萊殿後花如錦，紫閣階前雪未銷。
桂魄初生秋露微，輕羅已薄未更衣。
銀箏夜久殷勤弄，心怯空房不忍歸。
宮殿參差列九重，祥雲瑞氣捧階濃。
微臣欲獻唐堯壽，遙指南山對袞龍。
當年只自守空帷，夢裏關山覺別離。
不見鄉書傳雁足，唯看新月吐蛾眉。

厭攀楊柳臨清閣，閑采芙蕖傍碧潭。
走馬台邊人不見，拂雲堆畔戰初酣。
愁見遊空百尺絲，春風挽斷更傷離。
閑花落盡青苔地，盡日無人誰得知。
白人宜著紫衣裳，冠子梳頭雙眼長。
新睡起來思舊夢，見人忘卻道勝常。

春來新插翠雲釵，尚著雲頭踏殿鞋。
欲得君王回一顧，爭扶玉輦下金階。

五更初起覺風寒，香炷燒來夜已殘。
欲卷珠簾驚雪滿，自將紅燭上樓看。

各將金鎖鎖宮門，院院青娥侍至尊。
頭白監門掌來去，問頻多是最承恩。

夜久盤中蠟滴稀，金刀剪起盡霏霏。
傳聲總是君王喚，紅燭臺前著舞衣。

箏翻禁曲覺聲難，玉柱皆非舊處安。
記得君王曾道好，長因下輦得先彈。

一叢高鬢綠雲光，官樣輕輕淡淡黃。
為看九天公主貴，外邊爭學內家裝。

宜春院裏駐仙輿，夜宴笙歌總不如。
傳索金箋題寵號，鐙前御筆與親書。

永巷重門漸半開，宮官著鎖隔門回。
誰知曾笑他人處，今日將身自入來。

春風簾裏舊青娥，無奈新人奪寵何。
寒食禁花開滿樹，玉堂終日閉時多。

碧繡簷前柳散垂，守門宮女欲攀時。
曾經玉輦從容處，不敢臨風折一枝。

鴉飛深在禁城牆，多繞重樓復殿傍。
時向春簷瓦溝上，散開朝翅占朝光。

白雪猧兒拂地行，慣眠紅毯不曾驚。
深宮更有何人到，只曉金階吠晚螢。

百尺仙梯倚閣邊，內人爭下擲金錢。
風來競看銅烏轉，遙指朱幹在半天。

春風擺蕩禁花枝，寒食鞦韆滿地時。
又落深宮石渠裏，盡隨流水入龍池。

牆牆不斷接宮城，金榜皆書殿院名。
萬轉千回相隔處，各調弦管對聞聲。

霏霏春雨九重天，漸暖龍池御柳煙。
玉輦游時應不避，千廊萬屋自相連。

禁門煙起紫沉沉，樓閣當中復道深。
長入暮天凝不散，掖庭宮裏動秋砧。

炎炎夏日滿天時，桐葉交加覆玉墀。
向晚移鐙上銀簟，叢叢綠鬢坐彈棋。

瞳瞳日出大明宮，天樂遙聞在碧空。
禁樹無風正和暖，玉樓金殿曉光中。

迥出芙蓉閣上頭，九天懸處正當秋。
年年七夕晴光裏，宮女穿針盡上樓。

教來鸚鵡語初成，久閉金籠慣認名。
總向春園看花去，獨於深院笑人聲。

銀瓶瀉水欲朝妝，燭焰紅高粉壁光。
共怪滿衣珠翠冷，黃花瓦上有新霜。

迎風殿裏罷雲和，起聽新蟬步淺莎。
為愛九天和露滴，萬年枝上最聲多。

御果收時屬內官，傍簷低壓玉闌干。
明朝摘向金華殿，盡日枝邊次第看。

內裏松香滿殿聞，四行階下暖氤氳。
春深欲取黃金粉，繞樹宮娥著絳裙。

禁樹傳聲在九霄，內中殘火獨遙遙。
千官待取門猶閉，未到宮前下馬橋。

