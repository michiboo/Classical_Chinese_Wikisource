
遊魚懷故池，倦鳥懷故窠。
故山系歸念，行坐青巍峨。
羸馬經舊途，此鄉喜重過。
居人無故老，倍感別日多。
但見野中墳，累累如青螺。
涼風日搖落，桑下松婆娑。
歎息追古人，臨風傷逝波。
古人無不死，歎息欲如何。
朅來遂遠心，默默存天和。
寢門來哭夜，此月小祥初。
風意猶憶瑟，螢光乍近書。
牆蒿藏宿鳥，池月上鉤魚。
徒引相思淚，涓涓東逝餘。
窈窕垂澗蘿，蒙茸黃葛花。
鴛鴦憐碧水，照影舞金沙。
菊花低色過重陽，似憶王孫白玉觴。
今日王孫好收采，高天已下兩迴霜。
幽人往往懷麻姑，浮世悠悠仙景殊。
自從青鳥不堪使，更得蓬萊消息無。
湖上清涼月更好，天邊旅人猶未歸。
幾見金波滿還破，草蟲聲畔露沾衣。
襄陽太守沈碑意，身後身前幾年事。
湘江千歲未為陵，水底魚龍應識字。
憶見特公賞秋處，涼溪看月清光寒。
今夕深溪又相映，特公何處共團圓。
一朵蓬萊在世間，梵王宮闕翠雲間。
近南溪水更清淺，聞道遊人未忍還。
隨雲步入青牛谷，青牛道士留我宿。
可憐夜久月中行，惟有壇邊一枝竹。
身歸紫霄嶺，書下白雲來。
翦筍發寒字，燒花芳夜雷。
想隨香馭至，不假定鐘催。
聞說天壇花耐涼，笑風含露對秋光。
欲求御史更分別，何似衣花歲歲香。
芙蓉寒豔鏤冰姿，天朗燈深拔豸時。
好見吹笙伊洛上，紫煙丹鳳亦相隨。
身非居士常多病，心愛空王稍覺閒。
師問寄禪何處所，浙東青翠沃洲山。
金嶺雪晴僧獨歸，水文霞彩衲禪衣。
可憐石室燒香夜，江月對心無是非。
世間禊事風流處，鏡裏雲山若畫屏。
今日會稽王內史，好將賓客醉蘭亭。
羌笛胡琴春調長，美人何處樂年芳。
野船弄酒鴛鴦醉，官路攀花騕褭狂。
應和朝雲垂手語，肯嫌夜色斷刀光。
慚非青玉製，故以贈仙郎。
希冀留書合，提攜在筆床。
詎能輝繡服，安得似芸香。
所報何珍重，清明勝夜光。
君逐元侯靜虜歸，虎旗龍節駐春暉。
欲求岱嶽燔柴禮，已錫魯人縫掖衣。
長劍一時天外倚，五雲多繞日邊飛。
心期共賀太平世，去去故鄉親食薇。
五月清涼蕭史家，瑤池分水種菱花。
回文地簟龍鱗浪，交鎖天窗蟬翼紗。
閑遣青琴飛小雪，自看碧玉破甘瓜。
仍聞聖主知書癖，鳳閣燒香對五車。
雙鶯銜野蝶，枝上教雛飛。
避日花陰語，愁風竹裏啼。
須防美人賞，為爾好毛衣。
水北宮城夜柝嚴，宮西新月影纖纖。
受環花幌小開鏡，移燭瑤房皆捲簾。
學織機邊娥影靜，拜新衣上露華沾。
合裁班扇思行幸，願托涼風篋笥嫌。
太白星前龍虎符，元臣出將順天誅。
教聞清淨蕭丞相，計立安危范大夫。
玉帳黃昏大刁斗，月營寒曉小單于。
魯連未必蹈滄海，應見麒麟新畫圖。
閫外建牙威不賓，古來戡難憶忠臣。
已分舟楫歸元老，更使熊羆屬丈人。
玄象合教滄海晏，青龍喜應太山春。
來年二月登封禮，去望台星扈日輪。
〈（第六句缺一字。）〉
負海狂鯨縱巨鱗，四朝天子阻時巡。
誰將侯玉乖南面，幾使戎車殷左輪。
久作妖星虛費日，終□天洞亦何人。
果聞丞相心中樂，上贊陶唐一萬春。
雲雨由來隨六龍，玉泥瑤檢不乾封。
山知槱柞新煙火，臣望簫韶舊鼓鐘。
清蹕間過素王廟，翠華高映大夫松。
旅中病客諳堯曲，身賤何由奏九重。
橫笛臨吹發曉軍，元戎幢節拂寒雲。
搜山羽騎乘風引，下瀨樓船背水分。
天際獸旗搖火焰，日前魚甲動金文。
馬毛不汗東方靖，行見蕭何第一勳。
前月月明夜，美人同遠光。
清塵一以間，今夕坐相忘。
風落芙蓉露，凝餘繡服香。
心交別我西京去，愁滿春魂不易醒。
從此無人訪窮病，馬蹄車轍草青青。
秋天欲霜夜無風，我意不在天地中。
雪山世界此涼夜，寶月獨照琉璃宮。
解空長老蓮花手，曾以佛書親指授。
雪嶺無人又問來，十年夏臘平安否。
楚客秋思著黃葉，吳姬夜歌停碧雲。
聲盡燈前各流淚，水天涼冷雁離群。
玉鉤欄下寒泉水，金轆轤邊影照人。
此水今為九泉路，數枝花照數堆塵。
蜀川箋紙彩雲初，聞說王家最有餘。
野客思將池上學，石楠紅葉不堪書。
有虞夫人哭虞後，淑女何事又傷離。
竹上淚跡生不盡，寄哀雲和五十絲。
雲和終奏鈞天曲，乍聽寶琴遙嗣續。
三湘測測流急綠，秋夜露寒蜀帝飛。
楓林月斜楚臣宿，更疑川宮日黃昏。
暗攜女手殷勤言，環佩玲瓏有無間。
終疑既遠雙悄悄，蒼梧舊雲豈難召，
老猨心寒不可嘯。
目眄眄兮意蹉跎，魂騰騰兮驚秋波。
曲一盡兮憶再奏，眾弦不聲且如何。
朝出羽林宮，入參雲臺議。
獨請萬里行，不奏和親事。
君王重年少，深納開邊利。
寶馬雕玉鞍，一朝從萬騎。
煌煌都門外，祖帳光七貴。
歌鐘樂行軍，雲物慘別地。
簫笳整部曲，幢蓋動郊次。
臨風親戚懷，滿袖兒女淚。
行行復何贈，長劍報恩字。
七月朔方雁心苦，聯影翻空落南土。
八月江南陰復晴，浮雲繞天難夜行。
羽翼勞痛心虛驚，一聲相呼百處鳴。
楚童夜宿煙波側，沙上布羅連草色。
月暗風悲欲下天，不知何處容棲息。
楚童胡為傷我神，爾不曾作遠行人。
江南羽族本不少，寧得網羅此客鳥。
百日織綵絲，一朝停杼機。
機中有雙鳳，化作天邊衣。
使人馬如風，誠不阻音徽。
影響隨羽翼，雙雙繞君飛。
行人豈願行，不怨不知歸。
所怨天盡處，何人見光輝。
西風應時筋角堅，承露牧馬水草冷。
可憐黃河九曲盡，氈館牢落胡無影。
東方暮空海面平，驪龍弄珠燒月明。
海人驚窺水底火，百寶錯落隨龍行。
浮心一夜生姦見，月質龍軀看幾遍。
擘波下去忘此身，迢迢謂海無靈神。
海宮正當龍睡重，昨夜孤光今得弄。
河伯空憂水府貧，天吳不敢相驚動。
一團冰容掌上清，四面人入光中行。
騰華乍搖白日影，銅鏡萬古羞為靈。
海邊老翁怨狂子，抱珠哭向無底水。
一富何須龍頷前，千金幾葬魚腹裏。
鱗蟲變化為陰陽，填海破山無景光。
拊心髣髴失珠意，此土為爾離農桑。
飲風衣日亦飽暖，老翁擲卻荊雞卵。
春溪幾回葛花黃，黃麝引子山山香。
蠻女不惜手足損，鉤刀一一牽柔長。
葛絲茸茸春雪體，深澗擇泉清處洗。
殷勤十指蠶吐絲，當窗嫋嫋聲高機。
織成一尺無一兩，供進天子五月衣。
水精夏殿開涼戶，冰山繞座猶難禦。
衣親玉體又何如，杳然獨對秋風曙。
鏡湖女兒嫁鮫人，鮫綃逼肖也不分。
吳中角簟泛清水，搖曳勝被三素雲。
自茲貢薦無人惜，那敢更爭龍手跡。
蠻女將來海市頭，賣與嶺南貧估客。
南塘旅舍秋淺清，夜深綠蘋風不生。
蓮花受露重如睡，斜月起動鴛鴦聲。
塘東白日駐紅霧，早魚翻光落碧潯。
畫舟蘭棹欲破浪，恐畏驚動蓮花心。
雙飛鷓鴣春影斜，美人盤金衣上花。
身為父母幾時客，一生知向何人家。
去年河上送行人，萬里弓旌一武臣。
聞道玉關烽火滅，犬戎知有外家親。
昨夜清涼夢本山，眠雲喚鶴有慚顏。
青蓮道士長堪羨，身外無名至老閒。
柏梁宸居清窈窕，東方先生夜待詔。
夜久月當承露盤，內人吹笙舞鳳鸞。
月映東窗似玉輪，未央前殿絕聲塵。
宮槐花落西風起，鸚鵡驚寒夜喚人。
西陸宜先啟，春寒寢廟清。
曆官分氣候，天子薦精誠。
已辨瑤池色，如和玉佩鳴。
禮餘神轉肅，曙後月殘明。
雅合霜容潔，非同雪體輕。
空憐一掬水，珍重此時情。
平原門下十餘人，獨受恩多未殺身。
每歎陸家兄弟少，更憐楊氏子孫貧。
柴門已斷施行馬，魯酒那能醉近臣。
賴有軍中遺令在，猶將談笑對風塵。
萬里岐路多，一身天地窄。〈（見張為《主客圖》。）〉
