

明君夢帝先，寶命上齊天。 
秦后徒聞樂，周王恥卜年。 
玉京移大像，金籙會群仙。 
承露調天供，臨空敞御筵。 
斗迴迎壽酒，山近起鑪煙。 
願奉無為化，齋心學自然。

故事修春禊，新宮展豫遊。 
明君移鳳輦，太子出龍樓。 
賦掩陳王作，杯如洛水流。 
金人來捧劍，畫鷁去回舟。 
苑樹浮宮闕，天池照冕旒。 
宸章在雲表，垂象滿皇州。

長樂青門外，宜春小苑東。 
樓開萬井上，輦過百花中。 
畫鷁移仙妓，金貂列上公。 
清歌邀落日，妙舞向春風。 
渭水明秦甸，黃山入漢宮。 
君王來祓禊，灞滻亦朝宗。

萬國仰宗周，衣冠拜冕旒。 
玉乘迎大客，金節送諸侯。 
祖席傾三省，褰帷向九州。 
楊花飛上路，槐色蔭通溝。 
來預釣天樂，歸分漢主憂。 
宸章類河漢，垂象滿中州。 
〈統籤注云，重韻，誤。〉

萬乘親齋祭，千官喜豫遊。 
奉迎從上苑，祓禊向中流。 
草樹連容衛，山河對冕旒。 
畫旗搖浦漵，春服滿汀洲。 
仙禦龍媒下，神皋鳳蹕留。 
從今億萬歲，天寶紀春秋。

四海方無事，三秋大有年。 
百生無此日，萬壽願齊天。 
芍藥和金鼎，茱萸插玳筵。 
玉堂開右，天樂動宮懸。 
御柳疏秋景，城鴉拂曙煙。 
無窮菊花節，長奉柏梁篇。

綵仗連宵合，瓊樓拂曙通。 
年光三月裡，宮殿百花中。 
不數秦王日，誰將洛水同。 
酒筵嫌落絮，舞袖怯春風。 
天保無為德，人歡不戰功。 
仍臨九衢宴，更達四門聰。

上路笙歌滿，春城漏刻長。 
遊人多晝日，明月讓燈光。 
魚鑰通翔鳳，龍輿出建章。 
九衢陳廣樂，百福透名香。 
仙伎來金殿，都人繞玉堂。 
定應偷妙舞，從此學新妝。 
奉引迎三事，司儀列萬方。 
願將天地壽，同以獻君王。

碧落風煙外，瑤臺道路賒。 
如何連帝苑，別自有仙家。 
此地回鸞駕，緣谿轉翠華。 
洞中開日月，窗裡發雲霞。 
庭養沖天鶴，溪流上漢查。 
種田生白玉，泥灶化丹砂。 
谷靜泉逾響，山深日易斜。 
御羹和石髓，香飯進胡麻。 
大道今無外，長生詎有涯。 
還瞻九霄上，來往五雲車。

騎省直明光，雞鳴謁建章。 
遙聞侍中珮，闇識令君香。 
玉漏隨銅史，天書拜夕郎。 
旌旗映閶闔，歌吹滿昭陽。 
官舍梅初紫，宮門柳欲黃。 
願將遲日意，同與聖恩長。

天子幸新豐，旌旗渭水東。 
寒山天仗外，溫谷幔城中。 
奠玉群仙座，焚香太乙宮。 
出遊逢牧馬，罷獵見非熊。 
上宰無為化，明時太古同。 
靈芝三秀紫，陳粟萬箱紅。 
王禮尊儒教，天兵小戰功。 
謀猶歸哲匠，詞賦屬文宗。 
司諫方無闕，陳詩且未工。 
長吟吉甫頌，朝夕仰清風。

已相殷王國，空餘尚父谿。 
釣磯開月殿，築道出雲梯。 
積水浮香象，深山鳴白雞。 
虛空城伎樂，衣服製虹霓。 
墨點三千界，丹飛六一泥。 
桃源勿遽返，再訪恐君迷。

嫋嫋秋風動，淒淒煙雨繁。 
聲連鳷鵲觀，色暗鳳凰原。 
細柳疏高閣，輕槐落洞門。 
九衢行欲斷，萬井寂無喧。 
忽有愁霖唱，更陳多露言。 
平原思令弟，康樂謝賢昆。 
逸興方三接，衰顏強七奔。 
相如今老病，歸守茂陵園。

珥筆趨丹陛，垂璫上玉除。 
步檐青瑣闥，方幰畫輪車。 
市閱千金字，朝聞五色書。 
致君光帝典，薦士滿公車。 
伏奏回金駕，橫經重石渠。 
從茲罷角觝，且復幸儲胥。 
天統知堯後，王章笑魯初。 
匈奴遙俯伏，漢相儼簪裾。 
賈生非不遇，汲黯自堪疏。 
學易思求我，言詩或起予。 
當從大夫後，何惜隸人餘。

海上遊三島，淮南預八公。 
坐知千里外，跳向一壺中。 
縮地朝珠闕，行天使玉童。 
飲人聊割酒，送客乍分風。 
天老能行氣，吾師不養空〈類箋注云有誤〉。 
謝君徒雀躍，無可問鴻蒙。

先生千歲餘，五嶽遍曾居。 
遙識齊侯鼎，新過王母廬。 
不能師孔墨，何事問長沮。 
玉管時來鳳，銅盤即釣魚。 
竦身空裡語，明目夜中書。 
自有還丹術，時論太素初。 
頻蒙露版詔，時降軟輪車。 
山靜泉逾響，松高枝轉疏。 
搘頤問樵客，世上復何如。

〈舜覲群后，有苗不格。禹會諸侯，防風後至。動干戚之舞，興斧鉞之誅。乃貢九牧之金，始頒五瑞之玉。我開元天地大寶聖文神武應道皇帝。大道之行，先天布化。乾元廣運，涵育無垠。若華為東道之標，戴勝為西門之候。豈甘心於笻杖，非徵貢於包茅。亦由呼耶來朝，舍於葡萄之館。卑彌遣使，報以蛟龍之錦。犧牲玉帛，以將厚意。服食器用，不寶遠物。百神受職，五老告期。況乎戴髮含齒，得不稽顙屈膝。海東國，日本為大。服聖人之訓，有君子之風。正朔本乎夏時，衣裳同乎漢制。歷歲方達，繼舊好於行人。滔天無涯，貢方物於天子。同儀加等，位在王侯之先。掌次改觀，不居蠻夷之邸。我無爾詐，爾無我虞。彼以好來，廢關弛禁。上敷文教，虛至實歸。故人民雜居，往來如市。晁司馬結髮遊聖，負笈辭親。問禮於老聃，學詩於子夏。魯借車馬，孔丘遂適於宗周。鄭獻縞衣，季札始通於上國。名成太學，官至客卿。必齊之姜，不歸娶於高國。在楚猶晉，亦何獨於由余。遊宦三年，願以君羹遺母。不居一國，欲其晝錦還鄉。莊舄既顯而思歸，關羽報恩而終去。於是稽首北闕，裹足東轅。篋命賜之衣，懷敬問之詔。金簡玉字，傳道經於絕域之人。方鼎彝尊，致分器於異姓之國。琅琊臺上，回望龍門。碣石館前，敻然鳥逝。鯨魚噴浪，則萬里倒回。鷁首乘雲，則八風卻走。扶桑若薺，鬱島如萍。沃白日而簸三山，浮蒼天而吞九域。黃雀之風動地，黑蜃之氣成雲。淼不知其所之，何相思之可寄。嘻。去帝鄉之故舊，謁本朝之君臣。詠七子之詩，佩兩國之印。恢我王度，諭彼蕃臣。三寸猶在，樂毅辭燕而未老。十年在外，信陵歸魏而逾尊。子其行乎，余贈言者。〉

積水不可極，安知滄海東。 
九州何處遠，萬里若乘空。 
向國唯看日，歸帆但信風。 
鰲身映天黑，魚眼射波紅。 
鄉樹扶桑外，主人孤島中。 
別離方異域，音信若為通。 
〈姚合稱此詩及送丘為下第、觀獵三首。為詩家射鵰手。而以此篇壓卷。〉

東郊春草色，驅馬去悠悠。 
況復鄉山外，猿啼湘水流。 
島夷傳露版，江館候鳴騶。 
卉服為諸吏，珠官拜本州。 
孤鶯吟遠墅，野杏發山郵。 
早晚方歸奏，南中纔忌秋。

商山包楚鄧，積翠藹沉沉。
驛路飛泉灑，關門落照深。
野花開古戍，行客響空林。
板屋春多雨，山城晝欲陰。
丹泉通虢略，白羽抵荊岑。
若見西山爽，應知黃綺心。

魏國應劉後，寂寥文雅空。 
漳河如舊日，之子繼清風。 
阡陌銅臺下，閭閻金虎中〈金虎臺在鄴鎮〉。 
送車盈灞上，輕騎出關東。 
相去千餘里，西園明月同。

山林吾喪我，冠帶爾成人。 
莫學嵇康懶，且安原憲貧。 
山陰多北戶，泉水在東鄰。 
緣合妄相有，性空無所親。 
安知廣成子，不是老夫身。

〈吾兄大（一作天）開蔭中，明（一作朝）徹物（一作獨）外。以定力勝敵，以惠用解嚴。深居僧坊，傍俯人里。高原陸地，下映芙蓉之池。竹林果園，中秀菩提之樹。八極氛（一作氣）霽，萬彙塵息。太虛寥廓，南山為之端倪。皇州蒼茫，渭水貫於天地。經行之後，趺坐而閒。升堂梵筵，餌客香飯。不起而遊覽，不風而清涼。得世界於蓮花，寄文章於貝葉。時江寧大兄持片石，命維序之。詩五韻，座上成。〉

高處敞招提，虛空詎有倪。 
坐看南陌騎，下聽秦城雞。 
眇眇孤煙起，芊芊遠樹齊。 
青山萬井外，落日五陵西。 
眼界今無染，心空安可迷。

雖與人境接，閉門成隱居。 
道言莊叟事，儒行魯人餘。 
深巷斜暉靜，閒門高柳疏。 
荷鋤修藥圃，散帙曝農書。 
上客搖芳翰，中廚饋野蔬。 
夫君第高飲，景晏出林閭。

前年槿籬故，新作藥欄成。 
香草為君子，名花是長卿。 
水穿盤石透，藤繫古松生。 
畫畏開廚走，來蒙到屣迎。 
蔗漿菰米飯，蒟醬露葵羹。 
頗識灌園意，於陵不自輕。

三賢異七賢，青眼慕青蓮。 
乞飯從香積，裁衣學水田。 
上人飛錫杖，檀越施金錢。 
趺作檐前日，焚香竹下煙。 
寒空法雲地，秋色淨居天。 
身逐因緣法，心過次第禪。 
不須愁日暮，自有一燈然。

上客能論道，吾生學養蒙。 
貧交世情外，才子古人中。 
冠上方簪豸，車邊已畫熊。 
拂衣迎五馬，垂手憑雙童。 
花醥和松屑〈蜀都賦：觴以醥清。注：酒清謂之醥。〉，茶香透竹叢。 
薄霜澄夜月，殘雪帶春風。 
古壁蒼苔黑，寒山遠燒紅。 
眼看東候別，心事北川同。 
為學輕先輩，何能訪老翁。 
欲知今日後，不樂為車公。

一公棲太白，高頂出風煙。 
梵流諸壑遍，花雨一峰偏。 
跡為無心隱，名因立教傳。 
鳥來還語法，客去更安禪。 
晝涉松路盡，暮投蘭若邊。 
洞房隱深竹，清夜聞遙泉。 
向是雲霞裡，今成枕席前。 
豈唯暫留宿，服事將窮年。

翡翠香煙合，琉璃寶地平。 
龍宮連棟字，虎穴傍檐楹。 
谷靜唯松響，山深無鳥聲。 
瓊峰當戶拆，金澗透林明。 
郢路雲端迥，秦川雨外晴。 
雁王銜果獻，鹿女踏花行。 
抖擻辭貧里，歸依宿化城。 
繞籬生野蕨，空館發山櫻。 
香飯青菰米，嘉蔬綠筍莖。 
誓陪清梵末，端坐學無生。

聞道黃金地，仍開白玉田。 
擲山移巨石，呪嶺出飛泉。 
猛虎同三逕，愁猿學四禪。 
買香然綠桂，乞火踏紅蓮。 
草色搖霞上，松聲汎月邊。 
山河窮百二，世界接三千。 
梵宇聊憑視，王城遂渺然。 
灞陵纔出樹，渭水欲連天。 
遠縣分諸郭，孤村起白煙。 
望雲思聖主，披霧隱群賢。 
薄宦慚尸素，終身擬尚玄。 
誰知草菴客，會和柏梁篇。

共仰頭陀行，能忘世諦情。 
回看雙鳳闕，相去一牛鳴。 
法向空林說，心隨寶地平。 
手巾花㲲淨，香帔稻畦成。 
聞道邀同舍，相期宿化城。 
安知不來往，翻得似無生。

際曉投巴峽，餘春憶帝京。 
晴將一女浣，朝日眾雞鳴。 
水國舟中市，山橋樹杪行。 
登高萬井出，眺迥二流明。 
人作殊方語，鶯為故國聲。 
賴多山水趣，稍解別離情。

玉壺何用好，偏許素冰居。 
未共銷丹日，還同照綺疏。 
抱明中不隱，含淨外疑虛。 
氣似庭霜積，光言砌月餘。 
曉凌飛鵲鏡，宵映聚螢書。 
若向夫君比，清心尚不如。

寥廓涼天靜，晶明白日秋。 
圓光含萬象，碎影入閒流。 
迥與青冥合，遙同江甸浮。 
晝陰殊眾木，斜影下危樓。 
宋玉登高怨，張衡望遠愁。 
餘輝如可託，雲路豈悠悠。

月從斷山口，遙吐柴門端。 
萬木分空霽，流陰中夜攢。 
光連虛象白，氣與風露寒。 
谷靜秋泉響，巖深青靄殘。 
清燈入幽夢，破影抱空巒。 
恍惚琴窗裡，松谿曉思難。

舊穀行將盡，良苗未可希。 
老年方愛粥，卒歲且無衣。 
雀孔青苔井，雞鳴白板扉。 
柴車駕羸牸，草屩牧豪狶。 
夕雨紅榴拆，新秋綠芋肥。 
餉田桑下憩，旁舍草中歸。 
住處名愚谷，何煩問是非。

閒居日清靜，修竹自檀欒。 
嫩節留餘籜，新叢出舊闌。 
細枝風響亂，疏影月光寒。 
樂府裁龍笛，漁家伐釣竿。 
何如道門裡，青翠拂仙壇。

朝因折楊柳，相見洛陽隅。 
楚國無如妾，秦家自有夫。 
對人傳玉腕，映燭解羅襦。 
人見東方騎，皆言夫婿殊。 
持謝金吾子，煩君提玉壺。

妄識皆心累，浮生定死媒。 
誰言老龍吉，未免伯牛災。 
故有求仙藥，仍餘遯俗杯。 
山川秋樹苦，窗戶夜泉哀。 
尚憶青騾去，寧知白馬來。 
漢臣修史記，莫蔽褚生才。

楊朱來此哭，桑扈返於真。 
獨自成千古，依然舊四鄰。 
閒簷喧鳥鵲，故榻滿埃塵。 
曙月孤鶯囀，空山五柳春。 
野花愁對客，泉水咽迎人。 
善卷明時隱，黔婁在日貧。 
逝川嗟爾命，丘井歎吾身。 
前後徒言隔，相悲詎幾晨。

否極嘗聞泰，嗟君獨不然。 
憫凶纔稚齒，羸疾主中年。 
餘力文章秀，生知禮樂全。 
翰留天帳覽，詞入帝宮傳。 
國訝終軍少，人知賈誼賢。 
公卿盡虛左，朋識共推先。 
不恨依窮轍，終期濟巨川。 
才雄望羔雁，壽促背貂蟬。 
福善聞前錄，殲良昧上玄。 
何辜鎩鸞翮，底事碎龍泉。 
鵩起長沙賦，麟終曲阜編。 
域中君道廣，海內我情偏。 
乍失疑猶見，沈思悟絕緣。 
生前不忍別，死後向誰宣。 
為此情難盡，彌令憶更纏。 
本家清渭曲，歸葬舊塋邊。 
永去長安道，徒聞京兆阡。 
旌車出郊甸，鄉國隱雲天。 
定作無期別，寧同舊日旋。 
候門家屬苦，行路國人憐。 
送客哀難進，征途泥復前。 
贈言為挽曲，奠席是離筵。 
念昔同攜手，風期不暫捐。 
南山俱隱逸，東洛類神仙。 
未省音容間，那堪生死遷。 
花時金谷飲，月夜竹林眠。 
滿地傳都賦，傾朝看藥船。 
群公咸屬目，微物敢齊肩。 
謬合同人旨，而將玉樹連。 
不期先掛劍，長恐後施鞭。 
為善吾無矣，知音子絕焉。 
琴聲縱不沒，終亦繼悲弦。


