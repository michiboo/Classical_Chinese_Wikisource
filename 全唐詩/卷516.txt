王彥威，太原人。孤貧力學，淹識古今典禮，舉明經甲科。撰《元和新禮》上之，拜博士，累擢司封郎中、弘文舘學士。開成時，歴忠武宣武節度使。詩一首。
天兵十萬勇如貔，正是酬恩報國時。
汴水波瀾喧鼓角，隋堤楊柳拂旌旗。
前驅紅斾關西將，坐間青娥趙國姬。
寄語長安舊冠蓋，麤官到底是男兒。
庾敬休字順之鄧州新野人太和中累官戶部侍郎尚書左丞詩一首
清晨凝雪彩，新候變庭梅。
樹愛春榮遍，忩驚曙色催。
寒光添粉壁，積潤履青苔。
分明六出瑞，隱映㡬枝開。
聞笛花疑落，揮琴興轉來。
曲成非寡和，長使思悠哉。
許玫太和元年登進士第兄弟琯瓘皆高科詩一首
寳輪金地壓人寰，獨坐蒼㝠啟玉關。
北嶺風煙開魏闕，南軒氣象鎮商山。
灞陵車馬垂楊裏，京國城池落照間。
蹔放塵心遊物外，六街鐘鼓又催還。
厲玄，登太和二年進士第，官終侍御史。姚合同時人。詩五首。
邊草旱不春，劍光増野塵。
戰場收驥尾，清瀚怯龍鱗。
帆色起歸越，松聲厭避秦。
㡬時逢范蠡，處處是通津。
積雪沒蘭溪，鄰州望不迷。
波中分雁宿，樹杪接猨啼。
婺女家空在，星郎手未攜。
故山新寺額，掩泣荷重題。〈中丞捨宅為寺，郎中為題寺額，故有此句。〉
故山登第去，不似舊歸難。 
帆卷江初夜，梅生洞少寒。 
採薇留客飲，折竹掃仙壇。 
名在儀曹籍，何人肯掛冠。
恩霑譴雪㡬人同，歸宰湘陰六月中。
商嶺馬嘶殘暑雨，席帆高掛早秋風。
貢名頻向書闈失，飛檄曾傳朔漠空。
西省尚嗟君宦遠，水雞啼處莫聽鴻。
緱山明月夜，岑寂隔塵氛。 
紫府參差曲，清宵次第聞。 
韻流多入洞，聲度半和雲。 
拂竹鸞驚侶，經松鶴對群。 
蟾光聽處合，仙路望中分。 
坐惜千巖曙，遺香過汝墳。
魏扶，太和四年進士第。大中三年兵部侍郎同平章事。詩三首。
蕭關新復舊山川，古戌秦原景象鮮。
戎虜乞降歸惠化，皇威漸被懾腥膻。
穹廬遠戍煙塵滅，神武光揚竹帛傳。
左袵盡知謌帝澤，從茲不更備三邊。
梧桐葉落滿庭陰，鎖閉朱門試院深。
曾是昔年辛苦地，不將今日負初心。
愁。
逈野，深秋。
生枕上，起眉頭。
閨閤危坐，風塵遠逰。
巴猨啼不住，谷水咽還流。
送客泊舟入浦，思鄉望月登樓。
煙波旦晚長羈旅，絃管終年樂五侯。
楊漢公，字用乂，虞卿之弟。太和八年擢進士第，累官司封郎中。坐虞卿出刺舒州，徙湖、亳、蘇三州，終桂林觀察使。詩二首。
岧嶤下瞰霅溪流，極目煙波望梓州。
雖有清風當夏景，只能銷暑不銷憂。
吳興城闕水雲中，畫舫青簾處處通。
溪上玉樓樓上月，清光合作水晶宮。〈上二句一作「江南地煖少嚴風，九月炎涼正得中」。〉
何扶，太和九年及第。詩二首。
竹翠嬋娟草逕幽，佳人歸老傍汀洲。
玉蟾露冷梁塵暗，金鳳花開雲鬢秋。
十畝稻香新綠野，一聲歌斷舊青樓。
芭蕉半卷西池雨，日暮門前雙白鷗。
金榜題名墨尚新，今年依舊去年春。
花間每被紅妝問，何事重來只一人。
柴䕫，太和中登進士第。詩一首。
九華如劍挿雲霓，青靄連空望欲迷。
北截吳門疑地盡，南連楚界覺天低。
龍池水蘸中秋月，石路人攀上漢梯。
惆悵舊遊無復到，會須登此出塵泥。
房千里，字鵠舉，登太和進士第，官國子博士，終高州刺史。詩一首。
鸞鳯分飛海樹秋，忍聽鐘鼓越王樓。
只應霜月明君意，緩撫瑤琴送我愁。
山遠莫教雙淚盡，雁來空寄八行幽。
相如若返臨卭市，畫舸朱軒萬里遊。
劉郇伯，太和進士。詩一首。
鐘靜人猶寢，天高月自涼。
一星深戍火，殘月半橋霜。
客老愁塵下，蟬寒怨路傍。
青山依舊色，宛是馬卿鄉。
人生分外愁。〈郇伯與范酇為友。酇得句雲「歲盡天涯雨」，久而莫屬。郇伯云云，范甚賞之。見《北夢瑣言》。〉
李章武，太和末官成都少尹。詩一首。
南宗尚許通方便，何處心中更有經。
好去苾蒭雲水畔，何山松栢不青青。
蕭倣，登太和進士第，歴諫議大夫給事中。咸通初，遷左散騎常侍。懿宗時，擢禮部侍郎，出為滑州刺史、充義成軍節度鄭滑潁觀察處置䓁使。入為兵部尚書判度支，轉吏部尚書同平章事，出為嶺南節度使。詩二首。
聖祚無疆，慶傳樂章。
金枝繁茂，玉葉延長。
海瀆常晏，波濤不揚。
汪汪美化，垂範今王。
於鑠丕嗣，惟帝之光。
羽籥象德，金石薦祥。
聖系無極，景命永昌。
神降上哲，維天配長。
柳棠，東川人，應進士舉，才思優贍。開成中，楊汝士鎮東川，棠每於座上賦詩，狂縦。後㕘越嶲軍事，卒。詩二首。
未向燕臺逢厚禮，幸因社會接餘歡。
一魚喫了終無媿，鵾化為鵬也不難。
莫言名位未相儔，風月何曾阻獻酬。
前輩不須輕後輩，靖安今日在衡州。
鍾輅，崇文舘校書郎。詩一首。
月滿緱山夜，風傳子晉笙。
初聞盈谷遠，漸聽入雲清。
杳異人間曲，遙分鶴上情。
孤鸞驚欲舞，萬籟寂無聲。
此夕留煙駕，何時返玉京。
唯愁音響絶，曉色出都城。
