
　　卷328_1 《雜詩五首》權德輿 
　　婉彼嬴氏女，吹簫偶蕭史。彩鸞駕非煙，綽約兩仙子。 
　　神期諒交感，相顧乃如此。豈比成都人，琴心中夜起。 
　　陽臺巫山上，風雨忽清曠。朝雲與游龍，變化千萬狀。 
　　魂交複目斷，縹緲難比況。蘭澤不可親，凝情坐惆悵。 
　　淇水春正綠，上宮蘭葉齊。光風兩搖盪，鳴佩出中閨。 
　　一顧授橫波，千金呈瓠犀。徒然路傍子，怳怳複淒淒。 
　　碧樹泛鮮飆，玉琴含妙曲。佳人掩鸞鏡，婉婉凝相矚。 
　　文袿映束素，香黛宜𥊑綠。寂寞遠懷春，何時來比目。 
　　含顰倚瑤瑟，丹慊結繁慮。失身不自還，萬恨隨玉箸。 
　　蘼蕪山下路，團扇秋風去。君看心斷時，猶在目成處。 
　　卷328_2 《廣陵詩》權德輿 
　　廣陵實佳麗，隋季此為京。八方稱輻湊，五達如砥平。 
　　大旆映空色，笳簫發連營。層台出重霄，金碧摩顥清。 
　　交馳流水轂，迥接浮雲甍。青樓旭日映，綠野春風晴。 
　　噴玉光照地，顰蛾價傾城。燈前互巧笑，陌上相逢迎。 
　　飄飄翠羽薄，掩映紅襦明。蘭麝遠不散，管弦閑自清。 
　　曲士守文墨，達人隨性情。茫茫竟同盡，冉冉將何營。 
　　且申今日歡，莫務身後名。肯學諸儒輩，書窗誤一生。 
　　卷328_3 《古意》權德輿 
　　家人強進酒，酒後能忘情。持杯未飲時，眾感紛已盈。 
　　明月照我房，庭柯振秋聲。空庭白露下，枕席涼風生。 
　　所思萬里餘，水闊山縱橫。佳期憑夢想，未曉愁雞鳴。 
　　願將一心人，當年歡樂平。長筵映玉俎，素手彈秦箏。 
　　𥊑睇呈巧笑，惠音激淒清。此願良未果，永懷空如酲。 
　　卷328_4 《雜言和常州李員外副使春日戲題十首》權德輿 
　　隨風柳絮輕，映日杏花明。無奈花深處，流鶯三數聲。 
　　蘭橈畫舸轉花塘，水映風搖路漸香。 
　　任興不知行近遠，更憐微月照鳴榔。 
　　簷前曉色驚雙燕，戶外春風舞百花。 
　　粉署可憐閑對此，唯令碧玉泛流霞。 
　　枕上覺，窗外曉。怯朝光，驚曙鳥。花墜露，滿芳沼。 
　　柳如絲，風嫋嫋。佳期遠，相見少。試一望，魂杳渺。 
　　閒庭無事，獨步春輝。韶光滿目，落蕊盈衣。芳樹交柯， 
　　文禽並飛。婉彼君子，悵然有違。對酒不飲，橫琴不揮。 
　　不揮者何，知音誠稀。 
　　江春好遊衍，處處芳菲積。彩舫入花津，香車依柳陌。 
　　綠楊煙嫋嫋，紅蕊鶯寂寂。如何愁思人，獨與風光隔。 
　　曙月漸到窗前，移尊更就芳筵。輕吹乍搖蘭燭， 
　　春光暗入花鈿。絲竹偏宜靜夜，綺羅共占韶年。 
　　不遣通宵盡醉，定知辜負風煙。 
　　露洗百花新，簾開月照人。綠窗銷暗燭，蘭徑掃清塵。 
　　雙燕頻驚夢，三桃競報春。相思寂不語，珠淚灑紅巾。 
　　雨歇風輕一院香，紅芳綠草接東牆。 
　　春衣試出當軒立，定被鄰家暗斷腸。 
　　春風半，春光遍。柳如絲，花似霰。歸心勞夢寐， 
　　遠目傷遊眄。可惜長安無限春，年年空向江南見。 
　　卷328_5 《相思曲（一作長相思）》權德輿 
　　少小別潘郎，嬌羞倚畫堂。有時裁尺素，無事約殘黃。 
　　鵲語臨妝鏡，花飛落繡床。相思不解說，明月照空房。 
　　卷328_6 《古樂府》權德輿 
　　風光澹蕩百花吐，樓上朝朝學歌舞。身年二八婿侍中， 
　　幼妹承恩兄尚主。綠窗珠箔繡鴛鴦，侍婢先焚百和香。 
　　鶯啼日出不知曙，寂寂羅幃春夢長。 
　　卷328_7 《渡江秋怨二首》權德輿 
　　秋江平，秋月明，孤舟獨夜萬里情。萬里情，相思遠， 
　　人不見兮淚滿眼。 
　　渡秋江兮渺然，望秋月兮嬋娟。色如練，萬里遍， 
　　我有所思兮不得見。不得見兮露寒水深，耿遙夜兮傷心。 
　　卷328_8 《秋閨月》權德輿 
　　三五二八月如練，海上天涯應共見。不知何處玉樓前， 
　　乍入深閨玳瑁筵。露濃香徑和愁坐，風動羅幃照獨眠。 
　　初卷珠簾看不足。斜抱箜篌未成曲。稍映妝台臨綺窗， 
　　遙知不語淚雙雙。此時愁望知何極，萬里秋天同一色。 
　　靄靄遙分陌上光，迢迢對此閨中憶。早晚歸來歡宴同， 
　　可憐歌吹月明中。此夜不堪腸斷絕，願隨流影到遼東。 
　　卷328_9 《薄命篇（一作妾薄命篇）》權德輿 
　　昔住邯鄲年尚少，只是嬌羞弄花鳥。青樓碧紗大道邊， 
　　綠楊日暮風嫋嫋。嬋娟玉貌二八餘，自憐顏色花不如。 
　　麗質全勝秦氏女，槁砧寧用專城居。歲去年來年漸長， 
　　青春紅粉全堪賞。玉樓珠箔但閒居，南陌東城詎來往。 
　　韶光日日看漸遲。摽梅既落行有時。甯知燕趙娉婷子， 
　　翻嫁幽并遊俠兒。年年結束青絲騎，出門一去何時至。 
　　秋月空懸翡翠簾，春幃懶臥鴛鴦被。沙塞經時不寄書， 
　　深閨愁獨意何如。花前拭淚情無限，月下調琴恨有餘。 
　　離別苦多相見少，洞房愁夢何由曉。閑看雙燕淚霏霏， 
　　靜對空床魂悄悄。鏡裏紅顏不自禁，陌頭香騎動春心。 
　　為問佳期早晚是，人人總解有黃金。 
　　卷328_10 《放歌行》權德輿 
　　夕陽不駐東流急，榮名貴在當年立。青春虛度無所成， 
　　白首銜悲亦何及。拂衣西笑出東山，君臣道合俄頃間。 
　　一言一笑玉墀上，變化生涯如等閒。朱門杳杳列華戟， 
　　座中皆是王侯客。鳴環動佩暗珊珊，駿馬花驄白玉鞍。 
　　十千鬥酒不知貴，半醉留賓邀盡歡。銀燭煌煌夜將久， 
　　侍婢金罍瀉春酒。春酒盛來琥珀光，暗聞蘭麝幾般香。 
　　乍看皓腕映羅袖，微聽清歌發杏梁。雙鬟美人君不見， 
　　一一皆勝趙飛燕。迎杯乍舉石榴裙，勻粉時交合歡扇。 
　　未央鐘漏醉中聞，聯騎朝天曙色分。雙闕煙雲遙靄靄， 
　　五衢車馬亂紛紛。罷朝鳴佩驟歸鞍，今日還同昨日歡。 
　　歲歲年年恣遊宴，出門滿路光輝遍。一身自樂何足言， 
　　九族為榮真可羨。男兒稱意須及時，閉門下帷人不知。 
　　年光看逐轉蓬盡，徒詠東山招隱詩。 
　　卷328_11 《旅館雪晴，又睹新月，眾興所感，因成雜言》權德輿 
　　寥寥深夜雪初晴，樓上雲開月漸明。池中片影依稀見， 
　　簾外清光遠近生。皎皎晴空疑破鏡，廣庭積素偏相映。 
　　珠簾卷卻光更深，玉指持來色逾淨。夢覺青樓最可憐， 
　　嬋娟素魄滿寒天。天地寥寥同一色，秦淮楚江無限極。 
　　歸鴻斷猿何處聲，深閨旅館遙相憶。長安五侯華閣開， 
　　嘉賓列坐傾金罍。賞明月，玩流雪，纖手蛾眉座中設， 
　　清歌一聲無斷絕。夜已央，樂未闌。狐裘獸炭不知寒， 
　　珠環翠佩聲珊珊。履舄紛紜桂袖攢，朱顏倚醉盡君歡。 
　　人生少年全不久，相看且勸杯中酒。丈夫富貴自有期， 
　　映雪讀書徒白首。 
　　卷328_12 《玉台體十二首》權德輿 
　　鸞啼蘭已紅，見出鳳城東。粉汗宜斜日，衣香逐上風。 
　　情來不自覺，暗駐五花驄。 
　　嬋娟二八正嬌羞，日暮相逢南陌頭。 
　　試問佳期不肯道，落花深處指青樓。 
　　隱映羅衫薄，輕盈玉腕圓。相逢不肯語，微笑畫屏前。 
　　知向遼東去，由來幾許愁。破顏君莫怪，嬌小不禁羞。 
　　樓上吹簫罷，閨中刺繡闌。佳期不可見，盡日淚潺潺。 
　　淚盡珊瑚枕，魂銷玳瑁床。羅衣不忍著，羞見繡鴛鴦。 
　　君去期花時，花時君不至。簷前雙燕飛，落妾相思淚。 
　　空閨滅燭後，羅幌獨眠時。淚盡腸欲斷，心知人不知。 
　　秋風一夜至，吹盡後庭花。莫作經時別，西鄰是宋家。 
　　獨自披衣坐，更深月露寒。隔簾腸欲斷，爭敢下階看。 
　　昨夜裙帶解，今朝蟢子飛。鉛華不可棄，莫是槁砧歸。 
　　萬里行人至，深閨夜未眠。雙眉燈下掃，不待鏡臺前。 
　　卷328_13 《贈友人（時友人新有別恨者）》權德輿 
　　知向巫山逢日暮，輕袿玉佩暫淹留。 
　　曉隨雲雨歸何處，還是襄王夢覺愁。 
　　卷328_14 《舟行見月》權德輿 
　　月入孤舟夜半晴，寥寥霜雁兩三聲。 
　　洞房燭影在何處，欲寄相思夢不成。 
　　卷328_15 《雜興五首》權德輿 
　　叢鬢愁眉時勢新，初笄絕代北方人。 
　　一顰一笑千金重，肯似成都夜失身。 
　　乍聽絲聲似竹聲，又疑丹穴九雛驚。 
　　金波露洗淨於晝，寂寞不堪深夜情。 
　　琥珀尊開月映簾，調弦理曲指纖纖。 
　　含羞斂態勸君住，更奏新聲刮骨鹽。 
　　乳燕雙飛鶯亂啼，百花如繡照深閨。 
　　新妝對鏡知無比，微笑時時出瓠犀。 
　　巫山雲雨洛川神，珠襻香腰穩稱身。 
　　惆悵妝成君不見，含情起立問傍人。
