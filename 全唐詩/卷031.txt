
魏徵，字玄成，魏州曲城人。少孤，落魄有大志，初爲太子洗馬。太宗即位，拜諫議大夫、祕書監，尋晉檢校侍中，封鄭國公，以疾辭職，拜特進，仍知門下省事。徵性諒直，知無不言，太宗或引至臥內，訪天下事，嘗以古名臣稱之。校輯秘省羣書，及撰齊、梁、陳、周、隋諸史，序論多出其手，卒諡文貞。集二十卷，今編詩一卷。
〈《唐書·樂志》曰：「祀五方上帝《五郊樂》，祀黃帝降神奏《宮音》，皇帝行用《太和》。登歌、奠玉帛用《肅和》。迎俎用《雍和》。酌獻、飲福用《壽和》。送文舞出、迎武舞入用《舒和》。武舞用《凱安》。送神用《豫和》。其《太和》、《壽和》、《凱安》、《豫和》四章，辭同《圜丘》。祀青帝降神奏《角音》，祀赤帝降神奏《徵音》，祀白帝降神奏《商音》，祀黑帝降神奏《羽音》，餘同黃帝。」〉
黃中正位，含章居貞。
既長六律，兼和五聲。
畢陳萬舞，乃薦斯牲。
神其下降，永祚休平。
眇眇方輿，蒼蒼圜蓋。
至哉樞紐，宅中圖大。
氣調四序，風和萬籟。
祚我明德，時雍道泰。
金懸夕肆，玉俎朝陳。
饗薦黃道，芬流紫辰。
廼誠廼敬，載享載禋。
崇薦斯在，惟皇是賓。
御徵乘宮出郊甸，安歌率舞逓將迎。
自有雲門符帝賞，猶持雷鼓荅天成。
鶴雲旦起，鳥星昏集。
律候新風，陽開初蟄。
至德可饗，行潦斯挹。
錫以無疆，烝人乃粒。
玄鳥司春，蒼龍登歲。
節物變柳，光風轉蕙。
瑤席降神，朱弦饗帝。
誠備祝嘏，禮殫珪幣。
大樂稀音，至誠簡禮。
文物棣棣，聲名濟濟。
六變有成，三登無體。
廼眷豐絜，恩覃愷悌。
笙歌籥舞屬年韶，鷺鼓鳧鐘展時豫。
調露初迎綺春節，承雲遽踐蒼霄馭。
青陽告謝，朱明戒序。
咸長是祈，敬陳椒醑。
博碩斯薦，笙鏞備舉。
庶盡肅恭，非馨稷黍。
離位克明，火中宵見。
峯雲暮起，景風晨扇。
木槿初榮，含桃可薦。
芬馥百品，鏗鏘三變。
昭昭丹陸，帟帟炎方。
禮陳牲幣，樂備箎簧。
瓊羞溢俎，玉𨣧浮觴。
恭惟正直，歆此馨香。
千里溫風飄降羽，十枝炎景媵朱干。
陳觴薦俎歌三獻，拊石摐金會七盤。
白藏應節，天高氣清。
歲功既阜，庶類收成。
萬方靜謐，九土和平。
馨香是薦，受祚聰明。
金行在節，素靈居正。
氣肅霜嚴，林凋草勁。
豺祭隼擊，潦收川鏡。
九穀已登，萬箱流詠。
律應西成，氣躔南呂。
珪幣咸列，笙竽備舉。
苾苾蘭羞，芬芬桂醑。
式資宴貺，用調霜序。
璿儀氣爽驚緹籥，玉呂灰飛含素商。
鳴鞞奏管芳羞薦，會舞安歌葆眊揚。
嚴冬季月，星迴風厲。
享祀報功，方祚來歲。
律周玉琯，星回金度。
次極陽烏，紀窮陰兔。
火林霰雪，陽泉凝冱。
八蜡已登，三農息務。
陽月斯紀，應鍾在候。
載絜牲牷，爰登俎豆。
既高既遠，無聲無臭。
靜言格思，惟神保祐。
執籥持羽初終曲，朱干玉鏚始分行。
七德九功咸已暢，明靈降福具穰穰。
〈《唐書·樂志》曰：「貞觀中《享太廟樂》，迎神用《永和》，九變，辭同。皇帝行用《太和》。登歌、酌鬯用《肅和》。迎俎用《雍和》。獻皇祖宣簡公、皇祖懿王同用《長發》之舞。景皇帝用《大基》之舞。元皇帝用《大成》之舞。高祖用《大明》之舞。皇帝飲福用《壽和》。送文舞出、迎武舞入用《舒和》。武舞用《凱安》。徹俎用《雍和》。送神用《永和》。其《太和》、《凱安》，辭同《冬至圜丘》。」〉
於穆烈祖，弘此丕基。
永言配命，子孫保之。
百神既洽，萬國在茲。
是用孝享，神其格思。
大哉至德，允茲明聖。
格於上下，聿遵誠敬。
嘉樂斯登，鳴球以詠。
神其降止，式隆景命。
崇茲享祀，誠敬兼至。
樂以感靈，禮以昭事。
粢盛咸絜，牲牷孔備。
永言孝思，庶幾不匱。
濬哲惟唐，長發其祥。
帝命斯祐，王業克昌。
配天載德，就日重光。
本枝百代，申錫無疆。
猗與祖業，皇矣帝先。
剪商德厚，封唐慶延。
在姬猶稷，方晉踰宣。
基我鼎運，於斯萬年。
周穆王季，晉美帝文。
明明盛德，穆穆齊芬。
藏用四履，屈道參分。
鏗鏘鐘石，載紀鴻勳。
五紀更運，三正逓升。
勛華既沒，禹湯勃興。
神武命代，靈睠是膺。
望雲彰德，察緯告徵。
上紐天維，下安地軸。
徵師涿野，萬國咸服。
偃伯靈臺，九官允穆。
殊域委贐，懷生介福。
大禮既飾，大樂已和。
黑章擾囿，赤字浮河。
功宣載籍，德被詠歌。
克昌厥後，百祿是荷。
八音斯奏，三獻畢陳。
寶祚惟永，暉光日新。
聖敬通神光七廟，靈心薦祚和萬方。
嚴禋克配鴻基遠，明德惟馨鳳曆昌。
於穆清廟，聿脩嚴祀。
四縣載陳，三獻斯止。
籩豆撤薦，人祗介祉。
神惟格思，錫祚不已。
肅肅清祀，烝烝孝思。
薦享昭備，虔恭在茲。
雍歌撤俎，祝嘏陳辭。
用光武志，永固鴻基。
受降臨軹道，爭長趣鴻門。
驅傳渭橋上，觀兵細柳屯。
夜宴經柏谷，朝遊出杜原。
終藉叔孫禮，方知皇帝尊。

首夏別京輔，杪秋滯三河。
沈沈蓬萊閣，日夕鄉思多。
霜剪涼階蕙，風捎幽渚荷。
歲芳坐淪歇，感此式微歌。

中原初逐鹿，投筆事戎軒。
縱橫計不就，慷慨志猶存。
杖策謁天子，驅馬出關門。
請纓繫南粵，憑軾下東藩。
鬱紆陟高岫，出沒望平原。
古木鳴寒鳥，空山啼夜猿。
既傷千里目，還驚九折魂。
豈不憚艱險，深懷國士恩。
季布無二諾，侯嬴重一言。
人生感意氣，功名誰復論。

百靈侍軒後，萬國會塗山。
豈如今睿哲，邁古獨光前。
聲教溢四海，朝宗引百川。
鏘洋鳴玉珮，灼爍耀金蟬。
淑景輝雕輦，高旌揚翠煙。
庭實超王會，廣樂盛鈞天。
既欣東日戶，復詠南風篇。
願奉光華慶，從斯億萬年。

