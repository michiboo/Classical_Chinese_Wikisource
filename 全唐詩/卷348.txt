
陳羽，江東人。登元進士第，歷官樂宮尉佐。詩一卷。
金羈白面郎，何處蹋青來。 
馬嬌郎半醉，躞蹀望樓臺。 
似見樓上人，玲瓏窗戶開。 
隔花聞一笑，落日不知回。
十三學繡羅衣裳，自憐紅袖聞馨香。
人言此是嫁時服，含笑不刺雙鴛鴦。
郎年十九髭未生，拜官天下聞郎名。 
車馬駢闐賀門館，自然不失為公卿。
是時妾家猶未貧，兄弟出入雙車輪。
繁華全盛兩相敵，與郎年少為婚姻。 
郎家居近御溝水，豪門客盡躡珠履。
雕盤酒器常不乾，曉入中廚妾先起。
姑嫜嚴肅有規矩，小姑嬌憨意難取。 
朝參暮拜白玉堂，繡衣著盡黃金縷。
妾貌漸衰郎漸薄，時時強笑意索寞。
知郎本來無歲寒，幾回掩淚看花落。 
妾年四十絲滿頭，郎年五十封公侯。
男兒全盛日忘舊，銀床羽帳空颼飀.
庭花紅遍蝴蝶飛，看郎佩玉下朝時。 
歸來略略不相顧，卻令侍婢生光輝。
郎恨婦人易衰老，妾亦恨深不忍道。
看郎強健能幾時，年過六十還枯槁。 
相思長相思，相思無限極。
相思苦相思，相思損容色。 
容色真可惜，相思不可徹。
日日長相思，相思腸斷絕。 
腸斷絕，淚還續，閒人莫作相思曲。
分命諸侯重，葳蕤繡服香。
八蠻治險阻，千騎蹋繁霜。 
山斷旌旗出，天晴劍佩光。
還將小戴禮，遠出化南方。 
離堂悲楚調，君奏豫章行。
愁處雪花白，夢中江水清。 
扣船歌月色，避浪宿猿聲。
還作經年別，相思湖草生。 
東風吹暖氣，消散入晴天。
漸變池塘色，欲生楊柳煙。 
蒙茸花向月，潦倒客經年。
鄉思應愁望，江湖春水連。 
舜欲省蠻陬，南巡非逸遊。 
九山沈白日，二女泣滄洲。 
目極楚雲斷，恨連湘水流。 
至今聞鼓瑟，咽絕不勝愁。
驛使向天西，巡羌復入氐。 
玉關晴有雪，砂磧雨無泥。 
落淚軍中笛，驚眠塞上雞。 
逢春鄉思苦，萬里草萋萋。
水隔群物遠，夜深風起頻。
霜中千樹橘，月下五湖人。 
聽鶴忽忘寢，見山如得鄰。
明年還到此，共看洞庭春。 
五陵春色泛花枝，心醉花前遠別離。
落羽聇為關右客，成名空羨里中兒。
都門雨歇愁分處，山店燈殘夢到時。 
家住洞庭多釣伴，因來相賀話相思。 
鳳凰城裏花時別，玄武江邊月下逢。
客舍莫辭先買酒，相門曾忝共登龍。
迎風騷屑千家竹，隔水悠揚午夜鐘。
明日又行西蜀路，不堪天際遠山重。 
九重門鎖禁城秋，月過南宮漸映樓。 
紫陌夜深槐露滴，碧空雲盡火星流。 
風清刻漏傳三殿，甲第歌鐘樂五侯。 
楚客病來鄉思苦，寂寥燈下不勝愁。
千門萬戶雪花浮，點點無聲落瓦溝。
全似玉塵銷更積，半成冰水結還流。
光添曙色連天遠，輕逐春風遶{{另}玉}御}}樓。
平地已沾盈尺潤，年豐須荷富人侯。 
垂楊拂岸草茸茸，繡戶窗前花影重。
鱠下玉盤紅縷細，酒開金甕綠醅醲。
中朝駙馬何平叔，南國詞人陸士龍。
落日泛舟同醉處，回潭百丈映千峰。 
春色華陽國，秦人此別離。 
驛樓橫水影，鄉路入花枝。 
日暖鶯飛好，山晴馬去遲。 
劍門當石隘，棧閣入雲危。 
獨鶴心千里，貧交酒一卮。 
桂條攀偃蹇，蘭葉籍參差。 
旅夢驚蝴蝶，殘芳怨子規。 
碧霄今夜月，惆悵上峨嵋。
宛宛如絲柳，含黃一望新。
未成溝上暗，且向日邊春。 
嫋娜方遮水，低迷欲醉人。
託空芳鬱鬱，逐溜影鱗鱗。 
弄水滋宵露，垂枝染夕塵。
夾堤連太液，還似映天津。
鏡裏秋宵望，湖平月彩深。
圓光珠入浦，浮照鵲驚林。 
澹動光還碎，嬋娟影不沉。
遠時生岸曲，空處落波心。 
迥徹輪初滿，孤明魄未侵。
桂枝如可折，何惜夜登臨。 
江上翁開門，開門向衰草。
只知愁子孫，不覺生涯老。 
江上草莖枯，莖枯葉復焦。
那堪芳意盡，夜夜沒寒潮。 
朝為耕種人，暮作刀槍鬼。
相看父子血，共染城濠水。 
十年勞遠別，一笑喜相逢。
又上青山去，青山千萬重。
姑蘇城畔千年木，刻作夫差廟裏神。
冠蓋寂寥塵滿室，不知簫鼓樂何人。
漢江天外東流去，巴塞連山萬里秋。 
節過重陽人病起，一枝殘菊不勝愁。
池上涼臺五月涼，百花開盡水芝香。
黃金買酒邀詩客，醉倒簷前青玉牀。
九衢日暖樹蒼蒼，萬里吳人憶水鄉。 
漢主未曾親羽獵，不知將底諫君王。
天山西北居延海，沙塞重重不見春。
腸斷帝鄉遙望日，節旄零落漢家臣。
吳王舊國水煙空，香徑無人蘭葉紅。 
春色似憐歌舞地，年年先發館娃宮。
犍爲城下牂牁路，空冢灘西賈客舟。
此夜可憐江上月，夷歌銅鼓不勝愁。
風光滿路旗幡出，林下高人待使君。 
笑藉紫蘭相向醉，野花千樹落紛紛。
節應中和天地晴，繁弦疊鼓動高城。 
漢家分刺諸侯貴，一曲陽春江水清。 
銀燭煌煌半醉人，嬌歌宛轉動朱唇。 
繁花落盡春風裏，繡被郎官不負春。 
溪上春晴聊看竹，誰言驛使此相逢。 
擔簦躡屐仍多病，笑殺雲間陸士龍。 
小雪已晴蘆葉暗，長波乍急鶴聲嘶。 
孤舟一夜宿流水，眼看山頭月落溪。 
惆悵人間多別離，梅花滿眼獨行時。 
無家度日多為客，欲共山僧何處期。 
雲蓋秋松幽洞近，水穿危石亂山深。 
門前自有千竿竹，免向人家看竹林。 
雖有柴門長不關，片雲高木共身閑。 
猶嫌住久人知處，見欲移居更上山。 
青山高處上不易，白雲深處行亦難。 
留君不宿對秋月，莫厭山空泉石寒。 
眾草穿沙芳色齊，蹋莎行草過春谿。 
閒雲相引上山去，人到山頭雲卻低。 
憶昔吳王爭霸日，歌鐘滿地上高臺。 
三千宮女看花處，人盡臺崩花自開。 
相共游梁今獨還，異鄉搖落憶空山。 
信陵死後無公子，徒向夷門學抱關。 
初訪西城禮少君，獨行深入洞天雲。 
風吹青桂寒花落，香繞仙壇處處聞。 
江上煙消漢水清，王師大破綠林兵。 
干戈用盡人成血，韓信空傳壯士名。 
二妃怨處雲沉沉，二妃哭處湘水深。 
商人酒滴廟前草，蕭索風生斑竹林。 
西去蘭陵家不遠，到家還及採蘭時。 
新年送客我為客，惆悵門前楊柳絲。 
西過流沙歸路長，一生遺跡在東方。 
空堂寂寞閉燈影，風動四山松柏香。 
霜落寒空月上樓，月中歌吹滿揚州。 
相看醉舞倡樓月，不覺隋家陵樹秋。 
涼葉蕭蕭生遠風，曉鴉飛度望春宮。 
越人歸去一搖首，腸斷馬嘶秋水東。 
鶴唳天邊秋水空，荻花蘆葉起西風。 
今夜渡江何處宿，會稽山在月明中。 
烏巾年少歸何處，一片彩霞仙洞中。 
惆悵別時花似雪，行人不肯醉春風。 
九霄心在勞相問，四十年間豈足驚。 
風動自然雲出岫，高僧不用笑浮生。 
天竺沙門洛下逢，請為同社笑相容。 
支頤忽望碧雲裏，心愛嵩山第幾重。 
翩翩絳旐寒流上，行引東歸萬里魂。 
幾處州人臨水哭，共看遺草有王言。 
路入千山愁自知，雪花撩亂壓松枝。
世人並道離別苦，誰信山僧輕別離。
海畔風吹凍泥裂，枯桐葉落枝梢折。 
橫笛聞聲不見人，紅旗直上天山雪。
秋燈點點淮陰市，楚客聯檣宿淮水。 
夜深風起魚鱉腥，韓信祠堂明月裏。 
處處看山不可行，野花相向笑無成。 
長嫌為客過州縣，漸被時人識姓名。 
漢武清齋讀鼎書，太官扶上畫雲車。 
壇上月明宮殿閉，仰看星斗禮空虛。 
樓殿層層阿母家，崑崙山頂駐紅霞。 
笙歌出見穆天子，相引笑看琪樹花。 
襄陽城郭春風起，漢水東流去不還。 
孟子死來江樹老，煙霞猶在鹿門山。 
嵩山歸路繞天壇，雪影松聲滿谷寒。
君見九龍潭上月，莫辭清夜訪袁安。 
洞裏春晴花正開，看花出洞幾時回。 
殷勤好去武陵客，莫引世人相逐來。 
或棹孤舟或杖藜，尋常適意釣長溪。 
草堂竹徑在何處，落日孤煙寒渚西。 
稚子新能編筍笠，山妻舊解補荷衣。

秋山隔岸清猿叫，湖水當門白鳥飛。
〈（見《錦繡萬花谷》）〉
