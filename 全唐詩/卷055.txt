
王勃，字子安，絳州龍門人，文中子通之孫。六歲善文辭，未冠，應舉及第，授朝散郎，數獻頌闕下。沛王聞其名，召署府修撰。是時諸王鬬雞，勃戲爲文，檄英王雞，高宗斥之。勃既廢，客劍南，久之，補虢州參軍。坐事，復除名。勃父福畤，坐勃故，左遷交趾令，勃往交趾省父，渡海溺水，悸而卒，年二十八。勃好讀書，屬文初不精思，先磨墨數升，引被覆面而臥，忽起書之，不易一字，時人謂之腹藁。與楊炯、盧照鄰、駱賓王皆以文章齊名，天下稱王楊盧駱，號四傑。勃有集三十卷，今編詩二卷。
倬彼我系，出自有周。
分疆錫社，派別支流。
居衞仕宋，臣嬴相劉。
廼武廼文，或公或侯。

晉曆崩坼，衣冠擾弊。
粵自太原，播徂江澨。
禮喪賢隱，時屯道閉。
王室如燬，生人多殪。

伊我有器，思逢其主。
自東施西，擇木開宇。
田彼河曲，家乎汾浦。
天未厭亂，吾將誰輔。

伊我祖德，思濟九埏。
不常厥所，於茲五遷。
欲及時也，夫豈願焉。
其位雖屈，其言則傳。

爰述帝制，大蒐王道。
曰天曰人，是祖是考。
禮樂咸若，詩書具草。
貽厥孫謀，永爲家寶。

伊余小子，信慙明哲。
彼網有條，彼車有轍。
思屏人事，克終前烈。
於嗟代網，卒余來絏。

來絏伊何，謂余曰仕。
我瞻先達，三十方起。
夫豈不懷，高山仰止。
願言毓德，啜菽飲水。

有鳥反哺，其聲嗷嗷。
言念舊德，憂心忉忉。
今我不養，歲月其滔。
僶俛從役，豈敢告勞。

從役伊何，薄求卑位。
告勞伊何，來參卿事。
名存實爽，負信愆義。
靜言遐思，中心是愧。

披觀玉京路，駐賞金臺阯。
逸興懷九仙，良辰傾四美。
松吟白雲際，桂馥青溪裏。
別有江海心，日暮情何已。

帝里寒光盡，神臯春望浹。
梅郊落晚英，柳甸驚初葉。
流水抽奇弄，崩雲灑芳牒。
清尊湛不空，暫喜平生接。

桂宇幽襟積，山亭涼夜永。
森沈野徑寒，肅穆巖扉靜。
竹晦南汀色，荷翻北潭影。
清興殊未闌，林端照初景。

肅肅涼景生，加我林壑清。
驅煙尋磵戶，卷霧出山楹。
去來固無跡，動息如有情。
日落山水靜，爲君起松聲。

鶴岑有奇徑，麟洲富仙家。
紫泉漱珠液，玄巖列丹葩。
常希披塵網，眇然登雲車。
鸞情極霄漢，鳳想疲煙霞。
道存蓬瀛近，意愜朝市賒。
無爲坐惆悵，虛此江上華。

僕本江上客，牽跡在方內。 
寤寐霄漢間，居然有靈對。 
翕爾登霞首，依然躡雲背。 
電策驅龍光，煙途儼鸞態。 
乘月披金帔，連星解瓊珮。 
浮識俄易歸，真遊邈難再。 
寥廓沈遐想，周遑奉遺誨。 
流俗非我鄉，何當釋塵昧。

智瓊神女來訪，文君蛾眉始約。
羅袖初薰歌齊，曲韻舞亂行紛。 
若向陽臺薦枕，何啻得勝朝雲。

秋夜長，殊未央。 
月明白露澄清光，層城綺閣遙相望。 
遙相望，川無梁。 
北風受節南雁翔，崇蘭委質時菊芳。 
鳴環曳履出長廊，為君秋夜擣衣裳。 
纖羅對鳳皇，丹綺雙鴛鴦。 
調砧亂杵思自傷，思自傷。 
征夫萬里戍他鄉，鶴關音信斷。 
龍門道路長，君在天一方。 
寒衣徒自香。

〈樂府作採蓮歸〉
採蓮歸，綠水芙蓉衣。
秋風起浪鳧雁飛，桂櫂蘭橈下長浦。
羅裙玉腕輕搖櫓，葉嶼花潭極望平。
江謳越吹相思苦，相思苦，佳期不可駐。
塞外征夫猶未還，江南採蓮今已暮。
今已暮，採〈樂府詩作摘〉蓮花，渠今那必盡娼家。
官道城南把桑葉，何如江上採蓮花。
蓮花復蓮花，花葉何稠疊。
葉翠本羞眉，花紅強如頰。
佳人不在茲，悵望別離時。
牽花憐共蒂，折藕愛連絲。
故情無處所，新物從華滋。
不惜西津交佩解，還羞北海雁書遲。
採蓮歌有節，採蓮夜未歇。
正逢浩蕩江上風，又值裴回〈《樂府詩集》無裴回二字〉江上月。
裴回蓮浦夜相逢，吳姬越女何丰茸。
共問寒江千里外，征客關山路幾重。

臨高臺，高臺迢遞絕浮埃。 
瑤軒綺構何崔嵬，鸞歌鳳吹清且哀。 
俯瞰長安道，萋萋御溝草。 
斜對甘泉路，蒼蒼茂陵樹。 
高臺四望同，帝鄉佳氣鬱蔥蔥。 
紫閣丹樓紛照耀，璧房錦殿相玲瓏。 
東彌長樂觀，西指未央宮。 
赤城映朝日，綠樹搖春風。 
旗亭百隧開新市，甲第千甍分戚里。 
朱輪翠蓋不勝春，疊榭層楹相對起。 
復有青樓大道中，繡戶文窗雕綺櫳。 
錦衾夜不襞，羅帷晝未空。 
歌屏朝揜翠，妝鏡晚窺紅。 
為君安寶髻，蛾眉罷花叢。 
塵間狹路黯將暮，雲間月色明如素。 
鴛鴦池上兩兩飛，鳳凰樓下雙雙度。 
物色正如此，佳期那不顧。 
銀鞍繡轂盛繁華，可憐今夜宿娼家。 
娼家少婦不須顰，東園桃李片時春。 
君看舊日高臺處，柏粱銅雀生黃塵。

滕王高閣臨江渚，珮玉鳴鸞罷歌舞。 
畫棟朝飛南浦雲，珠簾暮捲西山雨。 
閒雲潭影日悠悠，物換星移幾度秋。 
閣中帝子今何在，檻外長江空自流。

江南弄，巫山連楚夢。 
行雨行雲幾相送，瑤軒金谷上春時。 
玉童仙女無見期，紫露香煙渺難託。 
清風明月遙相思，遙相思。 
草徒綠，為聽雙飛鳳凰曲。

