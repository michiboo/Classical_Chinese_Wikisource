
積水生高浪，長風自北時。
萬艘俱擁棹，上客獨吟詩。
路以重湖阻，心將小謝期。
渚雲愁正斷，江雁重驚悲。
笑憶遊星子，歌尋罷貴池。
夢來孤島在，醉醒百憂隨。
戍迥煙生晚，江寒鳥過遲。
問山樵者對，經雨釣船移。
敢歎今留滯，猶勝曩別離。
醉從陶令得，善必丈人知。
道蹇才何取，恩深劍不疑。
此身同岸柳，只待變寒枝。
野艇幾西東，清泠映碧空。
褰衣來水上，捧玉出泥中。
葉亂田田綠，蓮餘片片紅。
激波纔入選，就日已生風。
御潔玲瓏膳，人懷拔擢功。
梯山謾多品，不與世流同。
〈（一作張祜詩）〉
五十年天子，離宮仰峻牆。
登封時正泰，御宇日何長。
上位先名實，中興事憲章。
起戎輕甲冑，餘地復河湟。
道帝玄元祖，儒封孔子王。
因緣百司署，叢會一人湯。
渭水波搖綠，秦郊草半黃。
馬馴金勒細，鷹健玉鈴鏘。
下箭朱弓滿，鳴鞭皓腕攘。
畋思獲呂望，諫只避周昌。
兔跡貪前逐，梟心不早防。
幾添鸚鵡勸，先賜荔枝嘗。
月鎖千門靜，天吹一笛涼。
細音搖羽珮，輕步宛霓裳。
禍亂基潛結，昇平意遽忘。
衣冠逃犬虜，鼙鼓動漁陽。
外戚心殊迫，中途事可量。
血埋妃子豔，創斷祿兒腸。
近侍煙塵隔，前蹤輦路荒。
益知迷寵佞，遺恨喪賢良。
北闕尊明主，南宮遜上皇。
禁清餘鳳吹，池冷睡龍光。
祝壽山猶在，流年水共傷。
杜鵑魂厭蜀，蝴蝶夢悲莊。
雀卵遺雕栱，蟲絲罥畫梁。
紫苔侵壁潤，紅樹閉門芳。
守吏齊鴛瓦，耕民得翠璫。
登年齊酺樂，講武舊兵場。
暮草深巖翠，幽花墜徑香。
不堪垂白叟，行折御溝楊。
南溪抱甕客，失意自懷羞。
晚路誰攜手，殘春自白頭。
〈（一作杜牧詩，題作歸家）〉
童稚苦相問，歸來何太遲。
共誰爭歲月，贏得鬢邊絲。
春釀正風流，梨花莫問愁。
馬卿思一醉，不惜鷫鸘裘。
曉發梳臨水，寒塘坐見秋。
鄉心正無限，一雁度南樓。
池上笙歌寂不聞，樓中愁殺碧虛雲。
玉壺凝盡重重淚，寄與風流舊使君。
秋天晴日菊還香，獨坐書齋思已長。 
無奈風光易流轉，強須傾酒一杯觴。
語堪銘座默含春，西漢公卿絕比倫。
今日抱轅留不得，欲揮雙涕學舒人。
舟觸長松岸勢回，潺湲一夜繞亭臺。
若教靖節先生見，不肯更吟歸去來。
牽馬街中哭送君，靈車輾雪隔城聞。
唯有山僧與樵客，共舁孤櫬入幽墳。
節逢重九海門外，家在五湖煙水東。
還向秋山覓詩句，伴僧吟對菊花風。
病酒堅辭綺席春，菊花空伴水邊身。
由來舉止非閑雅，不是龍山落帽人。
琴酒曾將風月須，謝公名跡滿江湖。
不知貴擁旌旗後，猶暇憐詩愛酒無。
東省南宮興不孤，幾因詩酒謬招呼。
一從開署芙蓉幕，曾向風前記得無。
遙聞桂水繞城隅，城上江山滿畫圖。
為問訾家洲畔月，清秋擬許醉狂無。
日暮江邊一小儒，空憐未有白髭須。
馬融已貴諸生老，猶自容窺絳帳無。
一種吟詩號孔徒，滄江有客獨疏愚。
初筵盡辟知名士，許到風前月下無。
望斷南雲日已晡，便應憑夢過重湖。
不知自古登龍者，曾有因詩泥得無。
早游門館一樵夫，只愛吟詩傍藥爐。
旌旆滿江身不見，思言記得潁川無。
孔融襟抱稱名儒，愛物憐才與世殊。
今日賓階忘姓字，當時省記薦雄無。
僻愛江山俯坐隅，人間不是便為圖。
尊前為問神仙伴，肯向三清慰薦無。
膺門不避額逢珠，絕境由來卷軸須。
早忝阿戎詩友契，趨庭曾薦禰生無。
雲里幽僧不置房，橡花藤葉蓋禪床。
朝來逢著山中伴，聞說新移最上方。
九轉丹成最上仙，青天暖日踏雲軒。
春風賀喜無言語，排比花枝滿杏園。
莫向花前泣酒杯，謫仙依舊是仙才。
猶堪與世為祥瑞，曾到蓬山頂上來。
一燭從風到奈何，二年衾枕逐流波。
雖知不得公然淚，時泣闌干恨更多。
明月蕭蕭海上風，君歸泉路我飄蓬。
門前雖有如花貌，爭奈如花心不同。
宮烏棲處玉樓深，微月生簷夜夜心。
香輦不回花自落，春來空佩辟寒金。
〈（一作孟遲詩）〉
君恩已盡欲何歸，猶有殘香在舞衣。
自恨身輕不如燕，春來長繞御簾飛。
〈（一作孟遲詩）〉
紅映高臺綠繞城，城邊春草傍牆生。
隋家不向此中盡，汴水應無東去聲。
〈（一作孟遲詩）〉
冷日微煙渭水愁，翠華宮樹不勝秋。
霓裳一曲千門鎖，白盡梨園弟子頭。
無地無媒只一身，歸來空拂滿床塵。
尊前盡日誰相對，唯有南山似故人。
玄發侵愁忽似翁，暖塵寒袖共東風。
公卿門戶不知處，立馬九衢春影中。
江莎漸映花邊綠，樓日自開池上春。
雙鶴繞空來又去，不知臨水有愁人。
青娥埋沒此江濱，江樹颼飀慘暮雲。
文字在碑碑已墮，波濤辜負色絲文。
看山臺下水無塵，碧筱前頭曲水春。
獨對一尊風雨夜，不知家有早朝人。
送迎皆到三峰下，滿面煙霜滿馬塵。
自是追攀認知己，青雲不假送迎人。
〈（一作度商山晚靜，又作淨）〉
和如春色淨如秋，五月商山是勝游。
當晝火雲生不得，一溪縈作萬重愁。
灩灩橫波思有餘，庾樓明月墮雲初。
揚州寒食春風寺，看遍花枝盡不如。
五柳逢秋影漸微，陶潛戀酒不知歸。
但存物外醉鄉在，誰向人間問是非。
竹閣斜溪小檻明，惟君來賞見山情。
馬嘶風雨又歸去，獨聽子規千萬聲。
知有巖前萬樹桃，未逢搖落思空勞。 
年年盛發無人見，三十六溪春水高。
去跳風雨幾奔波，曾共辛勤奈若何。
莫遣窮歸不知處，秋山重疊戍旗多。
節過重陽菊委塵，江邊病起杖扶身。
不知此日龍山會，誰是風流落帽人。
一擲雖然未得盧，驚人不用繞床呼。
牢之坐被青雲逼，只問君能酷似無。
一川如畫敬亭東，待詔閑游處處同。
天竺山前鏡湖畔，何如今日庾樓中。
芙蓉幕里千場醉，翡翠巖前半日閑。
惆悵晉朝人不到，謝公拋力上東山。
樓上風流庾使君，笙歌曾醉此中聞。
目前已是陵陽路，回首叢山滿眼雲。
晚樹蕭蕭促織愁，風簾似水滿床秋。
千山不礙笙歌月，誰伴羊公上夜樓。
滿水樓臺滿寺山，七年今日共躋攀。
月高對菊問行客，去折芳枝早晚還。
斗雞臺邊花照塵，煬帝陵下水含春。
青雲回翅北歸雁，白首哭途何處人。
溪樹重重水亂流，馬嘶殘雨晚程秋。
門前便是仙山路，目送歸雲不得游。
楚國湘江兩渺瀰，暖川晴雁背帆飛。
人間離別盡堪哭，何況不知何日歸。
九陌初晴處處春，不能迴避看花塵。
由來得喪非吾事，本是釣魚船上人。
〈（一作漢陰亭樹）〉
碧樹如煙覆晚波，清秋欲盡客重過。
故園亦有如煙樹，鴻雁不來風雨多。
有客齋心事玉晨，對山須鬢綠無塵。
住山道士年如鶴，應識當時五老人。
門前不改舊山河，破虜曾輕馬伏波。
今日獨經歌舞地，古槐疏冷夕陽多。
葉覆清溪灩灩紅，路橫秋色馬嘶風。
獨攜一榼郡齋酒，吟對青山憶謝公。
故園回首雁初來，馬上千愁付一杯。
惟有新詩似相識，暮山吟處共徘徊。
綺雲初墮亭亭月，錦席惟橫灩灩波。
宋玉逢秋正高臥，一篇吟盡奈情何。
綺筵無處避梁塵，虞奼清歌日日新。
來值渚亭花欲盡，一聲留得滿城春。
蓮花上客思閑閑，數首新詩到篳關。
吟得楚天風雨霽，一條江水兩三山。
臺殿參差日墮塵，塢西歸去一庵雲。
寒泉何處夜深落，聲隔半巖疏葉聞。
溪戶無人谷鳥飛，石橋橫木掛禪衣。
看雲日暮倚松立，野水亂鳴僧未歸。

一泓秋水千竿竹，靜得勞生半日身。
猶有向西無限地，別僧騎馬入紅塵。
茫茫靄靄失西東，柳浦桑村處處同。
戍鼓一聲帆影盡，水禽飛起夕陽中。
照影池邊多少愁，往來重見此塘秋。
芙蓉苑外新經雨，紅葉相隨何處流。
獨上江樓思渺然，月光如水水如天。
同來望月人何處，風影依稀似去年。
雨過郊園綠尚微，落花惆悵滿塵衣。
芳尊有酒無人共，日暮看山還獨歸。
孤亭影在亂花中，悵望無人此醉同。
聽盡暮鍾猶獨坐，水邊襟袖起春風。
水思雲情小鳳仙，月涵花態語如弦。
不因金骨三清客，誰識吳州有洞天。
來時健筆佐嫖姚，去折槐花度野橋。
誰見尊前此惆悵，一聲歌盡路迢迢。
月滿長空樹滿霜，度雲低拂近簷床。
林中夜半一聲磬，臥見高僧入道場。
斜日橫窗起暗塵，水邊門戶閉閑春。
千竿竹里花枝動，只道無人似有人。
晚波東去海茫茫，誰識蓬山不死鄉。
弄玉已歸蕭史去，碧樓紅樹倚斜陽。
揚雄詞賦舉天聞，萬里油幢照塞雲。
僕射峰西幾千騎，一時迎著漢將軍。
旌旗杳杳雁蕭蕭，春盡窮沙雪未消。
料得堅昆受宣後，始知公主已歸朝。
雖言窮北海雲中，屬國當時事不同。
九姓如今盡臣妾，歸期那肯待秋風。
牢山望斷絕塵氛，灩灩河西拂地雲。
誰見魯儒持漢節，玉關降盡可汗軍。
山川險易接胡塵，秦漢圖來或未真。
自此盡知邊塞事，河湟更欲托何人。
秦皇無策建長城，劉氏仍窮北路兵。
若遇單于舊牙帳，卻應傷歎漢公卿。
拂水斜煙一萬條，幾隨春色倚河橋。
不知別後誰攀折，猶自風流勝舞腰。
只言雙鬢未蹉跎，獨奈牛羊送日何。
禪客不歸車馬去，晚簷山色為誰多。
溪上禪關水木間，水南山色與僧閑。
春風盡日無來客，幽磬一聲高鳥還。
玉鉤斜傍畫簷生，雲匣初開一寸明。
何事最能悲少婦，夜來依約落邊城。

養由弓箭已無功，牢落生涯事事同。
相勸一杯寒食酒，幾多辛苦到春風。
千株松下雙峰寺，一盞燈前萬里身。
自為心猿不調伏，祖師元是世間人。
噪蟬聲亂日初曛，弦管樓中永不聞。
獨奈愁人數莖發，故園秋隔五湖雲。
禁鐘聲盡見棲禽，關塞迢迢故國心。
無限春愁莫相問，落花流水洞房深。
正憐佳月夜深坐，池上暖回燕雁聲。
猶有漁舟繫江岸，故人歸盡獨何情。
暖鶯春日舌難窮，枕上愁生曉聽中。
應嫋綠窗殘夢斷，杏園零落滿枝風。
水邊秋草暮萋萋，欲駐殘陽恨馬蹄。
曾是管弦同醉伴，一聲歌盡各東西。
館娃宮伴千年寺，水闊雲多客到稀。
聞說春來更惆悵，百花深處一僧歸。
抱琴花夜不勝春，獨奏相思淚滿巾。
第五指中心最恨，數聲嗚咽為何人。
湘娥不葬九疑雲，楚水連天坐憶君。
惟有啼烏舊名在，忍教嗚咽夜長聞。
溪翁強訪紫微郎，曉鼓聲中滿鬢霜。
知在禁闈人不見，好風飄下九天香。
寂寞堂前日又曛，陽臺去作不歸雲。
從來聞說沙吒利，今日青娥屬使君。
溪花入夏漸稀疏，雨氣如秋麥熟初。
終日苦吟人不會，海邊兄弟久無書。
讀徹殘書弄水回，暮天何處笛聲哀。
花前獨立無人會，依舊去年雙燕來。
〈（一作蕭俛相公歸山）〉
眼前軒冕是鴻毛，天上人間漫自勞。
脫卻朝衣獨歸去，青雲不及白雲高。
高僧夜滴芙蓉漏，遠客窗含楊柳風。
何處相逢話心地，月明身在磬聲中。
心熟家山夢不迷，孤峰寒繞一條溪。
秋窗覺後情無限，月墮館娃宮樹西。
尊前路映暮塵紅，池上琴橫醉席風。
今日別君如別鶴，聲容長在楚弦中。
樓畔花枝拂檻紅，露天香動滿簾風。
誰知野寺遺鈿處，盡在相如春思中。
鳧鷖聲暖野塘春，鞍馬嘶風驛路塵。
一宿青山又前去，古來難得是閑人。
微煙已辨秦中樹，遠夢更依江上臺。 
看落晚花還悵望，鯉魚時節入關來。
穿楊力盡獨無功，華發相期一夜中。
別到江頭舊吟處，為將雙淚問春風。
二年恩意是春輝，清淨胸襟似者希。
泣盡楚人多少淚，滿船唯載酒西歸。
一樹繁陰先著名，異花奇葉儼天成。
馬嵬此去無多地，只合楊妃墓上生。
青雲席中羅襪塵，白首江上吟詩人。
登龍不及三千士，虛度膺門二十春。
平生望斷雲層層，紫府杳是他人登。
卻應歸訪溪邊寺，說向當時同社僧。
尊前誰伴謝公游，蓮岳晴來翠滿樓。
坐見一方金變化，獨吟紅藥對殘秋。
〈（一作婺州宴留上蕭員外）〉
雙溪樓影向雲橫，歌舞高臺晚更清。
獨自下樓騎瘦馬，搖鞭重入亂蟬聲。
整襟收淚別朱門，自料難酬顧念恩。
招得片魂騎匹馬，西風斜日入秋原。
竹西池上有花開，日日幽吟看又回。
心憶郡中蕭記室，何時暫別醉鄉來。
桃李春多翠影重，竹樓當月夜無風。
荀家兄弟來還去，獨倚欄乾花露中。
處處雲隨晚望開，洞庭秋水管弦來。
謝公待醉消離恨，莫惜臨川酒一杯。
雲別青山馬踏塵，負才難覓作閑人。
莫言館驛無公事，詩酒能消一半春。
賈生名跡忽無倫，十月長安看盡春。
顧我先鳴還自笑，空沾一第是何人。
捨生求道有前蹤　乞腦剜身結願重
大去便應欺粟顆　小來兼可隱針鋒
蚌胎未滿思新桂　琥珀初成憶舊松
若信貝多真實語　三生同聽一樓鐘
〈（一作仙娥驛）〉
翠濕衣襟山滿樓，竹間溪水繞床流。
行人莫羨郵亭吏，生向此中今白頭。
家在青山近玉京，日雲紅樹滿歸程。
相逢一宿最高寺，半夜翠微泉落聲。
平生半為山淹留，馬上欲去還回頭。
兩京塵路一雙鬢，不見玉泉千萬秋。
掘溝引水澆蔬圃，插竹爲籬護藥苗。
楊柳如絲風易亂，梅花似雪日難消。
水邊殘雪照亭臺，臺上風襟向雪開。
還似當時姓丁鶴，羽毛成後一歸來。
白雲溪北叢巖東，樹石夜與潺湲通。
行人一宿翠微月，二十五弦聲滿風。
莫驚客路已經年，尚有青春一半妍。
試上方坦望春野，萬條楊柳拂青天。
浪花如雪疊江風，社過高秋萬恨中。
明日便隨江燕去，依依俱是故巢空。
浮雲悲晚翠，落日泣秋風。〈（見《萬花谷》。）〉
語風雙燕立，嫋樹百勞飛。
松島鶴歸書信絕，橘洲風起夢魂香。
徒知六國隨斤斧，莫有群儒定是非。〈（題秦皇句，宣宗覽之不悅。以上見《優古堂詩話》。）〉
一千里色中秋月，十萬軍聲半夜潮。〈（錢塘。）〉
梁王舊館已秋色，珠履少年輕繡衣。〈（以上見《主客圖》。）〉
