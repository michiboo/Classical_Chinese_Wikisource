
承華東署三分務，履道西池七過春。
歌酒優遊聊卒歲，園林蕭灑可終身。
留侯爵秩誠虛貴，疏受生涯未苦貧。
月俸百千官二品，朝廷雇我作閒人。
舊徑開桃李，新池鑿鳳凰。
只添丞相閣，不改午橋莊。
遠處塵埃少，閑中日月長。
青山為外屏，綠野是前堂。
引水多隨勢，栽松不趁行。
年華玩風景，春事看農桑。
花妒謝家妓，蘭偷荀令香。
遊絲飄酒席，瀑布濺琴床。
巢許終身穩，蕭曹到老忙。
千年落公便，進退處中央。
新結一茅茨，規模儉且卑。
土階全壘塊，山木半留皮。
陰合連藤架，叢香近菊籬。
壁宜藜杖倚，門稱荻簾垂。
窗裏風清夜，簷間月好時。
留連嘗酒客，句引坐禪師。
伴宿雙棲鶴，扶行一侍兒。
綠醅量醆飲，紅稻約升炊。
齷齪豪家笑，酸寒富室欺。
陶廬閑自愛，顏巷陋誰知。
螻蟻謀深穴，鷦鷯占小枝。
各隨其分足，焉用有餘為。
細故隨緣盡，衰形具體微。
鬥閑僧尚鬧，較瘦鶴猶肥。
老遣寬裁襪，寒教厚絮衣。
馬從銜草展，雞任啄籠飛。
只要天和在，無令物性違。
自餘君莫問，何是復何非。
新亭未有客，竟日獨何為。
趁暖泥茶灶，防寒夾竹籬。
頭風初定後，眼暗欲明時。
淺把三分酒，閑題數句詩。
應須置兩榻，一榻待公垂。
軟褥短屏風，昏昏醉臥翁。
鼻香茶熟後，腰暖日陽中。
伴老琴長在，迎春酒不空。
可憐閒氣味，唯欠與君同。
閑傾殘酒後，暖擁小爐時。
舞看新翻曲，歌聽自作詞。
魚香肥潑火，飯細滑流匙。
除卻慵饞外，其餘盡不知。
紫綬白髭須，同年二老夫。
論心共牢落，見面且歡娛。
酒好攜來否，詩多記得無。
應須為春草，五馬少踟躕。
年老官高多別離，轉難相見轉相思。
雪銷酒盡梁王起，便是鄒枚分散時。
聞健朝朝出，乘春處處尋。
天供閑日月，人借好園林。
漸以狂為態，都無悶到心。
平生身得所，未省似而今。
貌隨年老欲何如，興遇春牽尚有餘。
遙見人家花便入，不論貴賤與親疏。
滄浪峽水子陵灘，路遠江深欲去難。
何似家池通小院，臥房階下插魚竿。
籬下先生時得醉，甕間吏部暫偷閒。
何如家醞雙魚榼，雪夜花時長在前。
鴛鴦怕捉竟難親，鸚鵡雖籠不著人。
何似家禽雙白鶴，閑行一步亦隨身。
老來生計君看取，白日遊行夜醉吟。
陶令有田唯種黍，鄧家無子不留金。
人間榮耀因緣淺，林下幽閒氣味深。
煩慮漸消虛白長，一年心勝一年心。
三十六峰晴，雪銷嵐翠生。
月留三夜宿，春引四山行。
遠草初含色，寒禽未變聲。
東岩最高石，唯我有題名。
眼重朝眠足，頭輕宿酒醒。
陽光滿前戶，雪水半中庭。
物變隨天氣，春生逐地形。
北簷梅晚白，東岸柳先青。
蔥壟抽羊角，松巢墮鶴翎。
老來詩更拙，吟罷少人聽。

樹根雪盡催花發，池岸冰消放草生。
唯有須霜依舊白，春風於我獨無情。
道場齋戒今初畢，酒伴歡娛久不同。
不把一杯來勸我，無情亦得似春風。
風光引步酒開顏，送老消春嵩洛間。
朝蹋落花相伴出，暮隨飛鳥一時還。
我為病叟誠宜退，君是才臣豈合閑。
可惜濟時心力在，放教臨水復登山。
二月二日新雨晴，草芽菜甲一時生。
輕衫細馬春年少，十字津頭一字行。
綠野堂開占物華，路人指道令公家。
令公桃李滿天下，何用堂前更種花。
風光煙火清明日，歌哭悲歡城市間。
何事不隨東洛水，誰家又葬北邙山。
中橋車馬長無已，下渡舟航亦不閑。
塚墓累累人擾擾，遼東悵望鶴飛還。
畫堂三月初三日，絮撲窗紗燕拂簷。
蓮子數杯嘗冷酒，柘枝一曲試春衫。
階臨池面勝看鏡，戶映花叢當下簾。
指點樓南玩新月，玉鉤素手兩纖纖。
雙鶴分離一何苦，連陰雨夜不堪聞。
莫教遷客孀妻聽，嗟歎悲啼䛏殺君。
偶因冷節會嘉賓，況是平生心所親。
迎接須矜疏傅老，只供莫笑阮家貧。
杯盤狼藉宜侵夜，風景闌珊欲過春。
相對喜歡還悵望，同年只有此三人。
岸幘靜言明月夜，匡床閑臥落花朝。
二三月裏饒春睡，七八年來不早朝。
濁水清塵難會合，高鵬低鷃各逍遙。
眼看又上青雲去，更蔔同衾一兩宵。
位逾三品日，年過六旬時。
不道官班下，其如筋力衰。
猶憐好風景，轉重舊親知。
少壯難重得，歡娛且強為。
興來池上酌，醉出袖中詩。
靜話開襟久，閑吟放醆遲。
落花無限雪，殘鬢幾多絲。
莫說傷心事，春翁易酒悲。
閑泊池舟靜掩扉，老身慵出客來稀。
愁應暮雨留教住，春被殘鶯喚遣歸。
揭甕偷嘗新熟酒，開箱試著舊生衣。
冬裘夏葛相催促，垂老光陰速似飛。
宿雨洗天津，無泥未有塵。
初晴迎早夏，落照送殘春。
興發詩隨口，狂來酒寄身。
水邊行嵬峨，橋上立逡巡。
疏傅心情老，吳公政化新。
三川徒有主，風景屬閒人。
青苔地上消殘暑，綠樹陰前逐晚涼。
輕屐單衫薄紗帽，淺池平岸庳藤床。
簪纓怪我情何薄，泉石諳君味甚長。
遍問交親為老計，多言宜靜不宜忙。

窗間睡足休高枕，水畔閑來上小船。
棹遣禿頭奴子撥，茶教纖手侍兒煎。
門前便是紅塵地，林外無非赤日天。
誰信好風清簟上，更無一事但翛然。
六月灘聲如猛雨，香山樓北暢師房。
夜深起憑闌幹立，滿耳潺湲滿面涼。
紗巾草履竹疏衣，晚下香山蹋翠微。
一路涼風十八里，臥乘籃輿睡中歸。
七八年來遊洛都，三分遊伴二分無。
風前月下花園裏，處處唯殘個老夫。
世事勞心非富貴，人間實事是歡娛。
誰能逐我來閑坐，時共酣歌傾一壺。
老須為老計，老計在抽簪。
山下初投足，人間久息心。
亂藤遮石壁，絕澗護雲林。
若要深藏處，無如此處深。
莫訝家居窄，無嫌活計貧。
只緣無長物，始得作閒人。
青竹單床簟，烏紗獨幅巾。
其餘皆稱是，亦足奉吾身。
手劄八行詩一篇，無由相見但依然。
君匡聖主方行道，我事空王正坐禪。
支許徒思游白月，夔龍未放下青天。
應須且為蒼生住，猶去懸車十四年。
勸君買取東鄰宅，與我衡門相並開。
雲映嵩峰當戶牖，月和伊水入池台。
林園亦要聞閒置，筋力應須及健回。
莫學因循白賓客，欲年六十始歸來。
上客清談何亹亹，幽人閑思自寥寥。
請君休說長安事，膝上風清琴正調。
老住香山初到夜，秋逢白月正圓時。
從今便是家山月，試問清光知不知。
東岸菊叢西岸柳，柳陰煙合菊花開。
一條秋水琉璃色，闊狹才容小舫回。
除卻悠悠白少傅，何人解入此中來。
雨暗三秋日，泥深一尺時。
老人平旦出，自問欲何之。
不是尋醫藥，非干送別離。
素書傳好語，絳帳赴佳期。
續借桃花馬，催迎楊柳姬。
只愁張錄事，罰我怪來遲。
一甕香醪新插芻，雙鬟小妓薄能謳。
管弦漸好新教得，羅綺雖貧免外求。
世上貪忙不覺苦，人間除醉即須愁。
不知此事君知否，君若知時從我遊。
露白月微明，天涼景物清。
草頭珠顆冷，樓角玉鉤生。
氣爽衣裳健，風疏砧杵鳴。
夜衾香有思，秋簟冷無情。
夢短眠頻覺，宵長起暫行。
燭凝臨曉影，蟲怨欲寒聲。
槿老花先盡，蓮凋子始成。
四時無了日，何用歎衰榮。
頭痛牙疼三日臥，妻看煎藥婢來扶。
今朝似校抬頭語，先問南鄰有酒無。
軟綾腰褥薄綿被，涼冷秋天穩暖身。 
一覺曉眠殊有味，無因寄與早朝人。
涼冷三秋夜，安閒一老翁。 
臥遲燈滅後，睡美雨聲中。 
灰宿溫瓶火，香添煖被籠。 
曉晴寒未起，霜葉滿階紅。
上客新從左輔回，高陽興助洛陽才。
已將四海聲名去，又占三春風景來。
甲子等頭憐共老，文章敵手莫相猜。
鄒枚未用爭詩酒，且飲梁王賀喜杯。
紗籠燈下道場前，白日持齋夜坐禪。
無復更思身外事，未能全盡世間緣。
明朝又擬親杯酒，今夕先聞理管弦。
方丈若能來問疾，不妨兼有散花天。
水南秋一半，風景未蕭條。
皂蓋回沙苑，藍輿上洛橋。
閑嘗黃菊酒，醉唱紫芝謠。
稱意那勞問，請錢不早朝。
焰細燈將盡，聲遙漏正長。
老人秋向火，小女夜縫裳。
菊悴籬經雨，萍銷水得霜。
今冬暖寒酒，先擬共君嘗。
楚匠饒巧思，秦箏多好音。
如能惠一面，何啻直雙金。
玉柱調須品，朱弦染要深。
會教魔女弄，不動是禪心。
林梢隱映夕陽殘，庭際蕭疏夜氣寒。
霜草欲枯蟲思急，風枝未定鳥棲難。
容衰見鏡同惆悵，身健逢杯且喜歡。
應是天教相暖熱，一時垂老與閑官。
齋宮前日滿三旬，酒榼今朝一拂塵。
乘興還同訪戴客，解酲仍對姓劉人。
病心湯沃寒灰活，老面花生朽木春。
若怕平原怪先醉，知君未慣吐車茵。
白老忘機客，牛公濟世賢。
鷗棲心戀水，鵬舉翅摩天。
累就優閑秩，連操造化權。
貧司甚蕭灑，榮路自喧闐。
望苑三千日，臺階十五年。
是人皆棄忘，何物不陶甄。
籃輿遊嵩嶺，油幢鎮海壖。
竹篙撐釣艇，金甲擁樓船。
雪夜尋僧舍，春朝列妓筵。
長齋儼香火，密宴簇花鈿。
自覺閑勝鬧，遙知醉笑禪。
是非分未定，會合杳無緣。
我正思揚府，君應望洛川。
西來風嫋嫋，南去雁連連。
日落龍門外，潮生瓜步前。
秋同一時盡，月共兩鄉圓。
舊眷交歡在，新文氣調全。
慚無白雪曲，難答碧雲篇。
金穀詩誰賞，蕪城賦眾傳。
珠應哂魚目，鉛未伏龍泉。
遠訊驚魔物，深情寄酒錢。
霜紈一百匹，玉柱十三弦。
楚醴來尊裏，秦聲送耳邊。
何時紅燭下，相對一陶然。
蓬山仙客下煙霄，對酒唯吟獨酌謠。
不怕道狂揮玉爵，亦曾乘興解金貂。
君稱名士誇能飲，我是愚夫肯見招。
賴有伯倫為醉伴，何愁不解傲松喬。
淒清冬夜景，搖落長年情。
月帶新霜色，砧和遠雁聲。
暖憐爐火近，寒覺被衣輕。
枕上酬佳句，詩成夢不成。
清泠玉韻兩三章，落箔銀鉤七八行。
心逐報書懸雁足，夢尋來路繞羊腸。
水南地空多明月，山北天寒足早霜。
最恨潑醅新熟酒，迎冬不得共君嘗。
新雪對新酒，憶同傾一杯。
自然須訪戴，不必待延枚。
陳榻無辭解，袁門莫懶開。
笙歌與談笑，隨事自將來。
雪似鵝毛飛散亂，人披鶴氅立裴回。
鄒生枚叟非無興，唯待梁王召即來。
若無清酒兩三甕，爭向白鬚千萬莖。
麴糵銷愁真得力，光陰催老苦無情。
凌煙閣上功無分，伏火爐中藥未成。
更擬共君何處去，且來同作醉先生。
一辭魏闕就商賓，散地閒居八九春。
初時被目為迂叟，近日蒙呼作隱人。
冷暖俗情諳世路，是非閑論任交親。
應須繩墨機關外，安置疏愚鈍滯身。
已收身向園林下，猶寄名於祿仕間。
不鍛嵇康彌懶靜，無金疏傅更貧閑。
支分門內餘生計，謝絕朝中舊往還。
唯是相君忘未得，時思漢水夢巴山。
春色有時盡，公門終日忙。
兩衙但不闕，一醉亦何妨。
芳樹花團雪，衰翁鬢撲霜。
知君倚年少，未苦惜風光。
時泰歲豐無事日，功成名遂自由身。
前頭更有忘憂日，向上應無快活人。
自去年來多事故，從今日去少交親。
宜須數數謀歡會，好作開成第二春。
山東才副蒼生願，川上俄驚逝水波。
履道淒涼新第宅，宣城零落舊笙歌。
園荒唯有薪堪采，門冷兼無雀可羅。
今日相逢偶同到，傷心不是故經過。
劉綱與婦共升仙，弄玉隨夫亦上天。
何似沙哥領崔嫂，碧油幢引向東川。
金花銀碗饒君用，罨畫羅衣盡嫂裁。
覓得黔婁為妹婿，可能空寄蜀茶來。
郊野遊行熟，村園次第過。
驀山尋浥澗，蹋水渡伊河。
寒食青青草，春風瑟瑟波。
逢人共杯酒，隨馬有笙歌。
勝事經非少，芳辰過亦多。
還須自知分，不老擬如何。
七十欠四歲，此生那足論。
每因悲物故，還且喜身存。
安得頭長黑，爭教眼不昏。
交遊成拱木，婢僕見曾孫。
瘦覺腰金重，衰憐鬢雪繁。
將何理老病，應付與空門。
老更驚年改，閑先覺日長。
晴熏榆莢黑，春染柳梢黃。
雲破山呈色，冰融水放光。
低平穩船舫，輕暖好衣裳。
白角三升榼，紅茵六尺床。
偶遊難得伴，獨醉不成狂。
我有中心樂，君無外事忙。
經過莫慵懶，相去兩三坊。
照梁初日光相似，出水新蓮豔不如。
卻寄兩條君令取，明年雙引入中書。
最憶樓花千萬朵，偏憐堤柳兩三株。
擬提社酒攜村妓，擅入朱門莫怪無。
可惜亭台閑度日，欲偷風景暫遊春。
只愁花裏鶯饒舌，飛入宮城報主人。
九十不衰真地仙，六旬猶健亦天憐。
今年相遇鶯花月，此夜同歡歌酒筵。
四座齊聲和絲竹，兩家隨分鬥金鈿。
留君到曉無他意，圖向君前作少年。
年顏老少與君同，眼未全昏耳未聾。
放醉臥為春日伴，趁歡行入少年叢。
尋花借馬煩川守，弄水偷船惱令公。
聞道洛城人盡怪，呼為劉白二狂翁。
病容衰慘澹，芳景晚蹉跎。
無計留春得，爭能奈老何。
篇章慵報答，杯宴喜經過。
顧我酒狂久，負君詩債多。
敢辭攜綠蟻，只願見青娥。
最憶陽關唱，真珠一串歌。
三月草萋萋，黃鶯歇又啼。
柳橋晴有絮，沙路潤無泥。
禊事修初半，遊人到欲齊。
金鈿耀桃李，絲管駭鳧鷖。
轉岸回船尾，臨流簇馬蹄。
鬧翻揚子渡，蹋破魏王堤。
妓接謝公宴，詩陪荀令題。
舟同李膺泛，醴為穆生攜。
水引春心蕩，花牽醉眼迷。
塵街從鼓動，煙樹任鴉棲。
舞急紅腰軟，歌遲翠黛低。
夜歸何用燭，新月鳳樓西。
龍節對持真可愛，雁行相接更堪誇。
兩川風景同三月，千里江山屬一家。
魯衛定知連氣色，潘楊亦覺有光華。
應憐洛下分司伴，冷宴閒遊老看花。
一行弱柳前年種，數尺柔條今日新。
漸欲拂他騎馬客，未多遮得上樓人。
須教碧玉羞眉黛，莫與紅桃作麴塵。
為報金堤千萬樹，饒伊未敢苦爭春。
料合同惆悵，花殘酒亦殘。
醉心忘老易，醒眼別春難。
獨出雖慵懶，相逢定喜歡。
還攜小蠻去，試覓老劉看。
服氣崔常侍，燒丹鄭舍人。
常期生羽翼，那忽化灰塵。
每遇淒涼事，還思潦倒身。
唯知趁杯酒，不解煉金銀。
睡適三屍性，慵安五藏神。
無憂亦無喜，六十六年春。
陶廬僻陋那堪比，謝墅幽微不足攀。
何似嵩峰三十六，長隨申甫作家山。
伊水分來不自由，無人解愛為誰流。
家家拋向牆根底，唯我栽蓮越小樓。
水色波文何所似，麴塵羅帶一條斜。
莫言羅帶春無主，自置樓來屬白家。
日灩水光搖素壁，風飄樹影拂朱欄。
皆言此處宜弦管，試奏霓裳一曲看。
霓裳奏罷唱梁州，紅袖斜翻翠黛愁。
應是遙聞勝近聽，行人慾過盡回頭。
獨醉還須得歌舞，自娛何必要親賓。
當時一部清商樂，亦不長將樂外人。
籃舁出即忘歸舍，柴戶昏猶未掩關。
聞客病時慚體健，見人忙處覺心閑。
清涼秋寺行香去，和暖春城拜表還。
木雁一篇須記取，致身才與不才間。
淮南揮手拋紅旆，洛下回頭向白雲。
政事堂中老丞相，制科場裏舊將軍。
宮城煙月饒全占，關塞風光請半分。
詩酒放狂猶得在，莫欺白叟與劉君。
幽僻囂塵外，清涼水木間。
臥風秋拂簟，步月夜開關。
且得身安泰，從他世險艱。
但休爭要路，不必入深山。
軒鶴留何用，泉魚放不還。
誰人知此味，臨老十年閑。
掩抑復淒清，非琴不是箏。
還彈樂府曲，別占阮家名。
古調何人識，初聞滿座驚。
落盤珠歷歷，搖佩玉琤琤。
似勸杯中物，如含林下情。
時移音律改，豈是昔時聲。
白髮逢秋王，丹砂見火空。
不能留奼女，爭免作衰翁。
賴有杯中綠，能為面上紅。
少年心不遠，只在半酣中。
別時暮雨洛橋岸，到日涼風汾水波。
荀令見君應問我，為言秋草閉門多。
君於覺路深留意，我亦禪門薄致功。
未悟病時須去病，已知空後莫依空。
白衣臥病嵩山下，皂蓋行春楚水東。
誰道三年千里別，兩心同在道場中。
一日不見如三月，一月相思如七年。
似隔山河千里地，仍當風雨九秋天。
明朝齋滿相尋去，挈榼抱衾同醉眠。
霜殺中庭草，冰生後院池。 
有風空動樹，無葉可辭枝。 
十月苦長夜，百年強半時。 
新開一瓶酒，那得不相思。
衰翁歲除夜，對酒思悠然。
草白經霜地，雲黃欲雪天。
醉依香枕坐，慵傍暖爐眠。
洛下閑來久，明朝是十年。

