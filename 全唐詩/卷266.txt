
何地避春愁，終年憶舊遊。
一家千里外，百舌五更頭。
客路偏逢雨，鄉山不入樓。
故園桃李月，伊水向東流。

逈步遊三洞，清心禮七真。
飛符超羽翼，焚火醮星辰。
殘藥沾雞犬，靈香出鳳麟。
壺中無窄處，願得一容身。

盡日陪遊處，斜陽竹院清。
定中觀有漏，言外證無生。
色界聊傳法，空門不用情。
欲知相去近，鐘鼓兩聞聲。

衣揮京洛塵，完璞伴歸人。
故國青山徧，滄江白髮新。
鄰荒收酒幔，屋古布苔茵。
不用通名姓，漁樵共主賓。

老病力難任，猶多鏡雪侵。
鱸魚消宦況，鷗鳥識歸心。
急雨江帆重，殘更驛樹深。
鄉關殊可望，漸漸入吳音。

榮辱不關身，誰爲疎與親。
有山堪結屋，無地可容塵。
白髮偏添壽，黃花不笑貧。
一樽朝暮醉，陶令果何人。

明徵君舊宅，陳後主題詩。
跡在人亡處，山空月滿時。
寶瓶無破響，道樹有低枝。
已是傷離客，仍逢靳尚祠。

不知何世界，有處似南朝。
石路無人掃，松門被火燒。
斷幡猶掛剎，故板尚搘橋。
數卷殘經在，多年字欲銷。

人境年虛擲，仙源日未斜。
羨君乘竹杖，辭我隱桃花。
鳥去寧知路，雲飛似憶家。
莫愁客鬢改，自有紫河車。

愁人空望國，驚鳥不歸林。
莫話彈冠事，誰知結襪心。
霜凋樹吹斷，土蝕劍痕深。
欲作懷沙賦，明時恥自沈。

何處弔靈均，江邊一老人。
漢儀君已接，楚奏我空頻。
直道其如命，平生不負神。
自傷庚子日，鵬鳥上承塵。

玉帝居金闕，靈山幾處朝。
簡書猶有畏，神理詎能超。
鶴廟新家近，龍門舊國遙。
離懷結不斷，玉洞一吹簫。

莫信梅花發，由來謾報春。
不才充野客，扶病送朝臣。
闕下搖青珮，洲邊採白蘋。
臨流不痛飲，鷗鳥也欺人。

春來繡羽齊，暮向竹林棲。
禁苑銜花出，河橋隔樹啼。
尋聲知去遠，顧影念飛低。
別有無巢燕，猶窺幕上泥。

江城吹曉角，愁殺遠行人。
漢將猶防虜，吳官欲向秦。
布帆輕白浪，錦帶入紅塵。
將底求名宦，平生但任真。

卷幕參差燕，常銜濁水泥。
爲黏珠履跡，未等畫梁齊。
舊點痕猶淺，新巢緝尚低。
不緣頻上落，那得此飛棲。

滄州老一年，老去憶秦川。
處處逢珠翠，家家聽管絃。
雲車龍闕下，火樹鳳樓前。
今夜滄州夜，滄州夜月圓。

塔上是何緣，香燈續細煙。
松枝當麈尾，柳絮替蠶綿。
浮草經行徧，空花義趣圓。
我來雖爲法，暫借一牀眠。

鄱陽中酒地，楚老獨醒年。
芳桂君應折，沈灰我不然。
洛橋浮逆水，關樹接非煙。
唯有殘生夢，猶能到日邊。

天中洛陽道，海上使君歸。 
拂霧趨金殿，焚香入瑣闈。 
山亭傾別酒，野服間朝衣。 
他日思朱鷺，知從小苑飛。

襄城秋雨晦，楚客不歸心。
亥市風煙接，隋宮草路深。
離憂翻獨笑，用事感浮陰。
夜夜空堦響，唯餘蚯蚓吟。

舊館絕逢迎，新詩何處呈。
空留封禪草，已作岱宗行。
柳蠹風吹析，堦崩雪遶平。
無因重來此，剩哭兩三聲。

不知山吏部，墓作石橋東。
宅兆鄉關異，平生翰墨空。
夜泉無曉日，枯樹足悲風。
更想幽冥事，唯應有夢同。

草露前朝事，荊茅聖主封。
空傳餘竹帛，永絕舊歌鐘。
清鏡無雙影，窮泉有幾重。
笳簫最悲處，風入九原松。

玉節朝天罷，洪爐造化新。
中和方作聖，太素忽收神。
盛德橫千古，高標出四鄰。
欲知言不盡，處處有遺塵。

凝笳催曉奠，丹旐向青山。
夕照新塋近，秋風故吏還。
本朝光漢代，從此掃胡關。
今日天難問，浮雲滿世間。

魚軒海上遙，鸞影月中銷。
雙劍來時合，孤桐去日凋。
夕陽迷隴隧，秋雨咽笳簫。
畫翣無留影，銘旌已度橋。

弄玉吹簫後，湘靈鼓瑟時。
月邊丹桂落，風底白楊悲。
雜珮分泉戶，餘香出繐帷。
夜臺飛鏡匣，偏共掩蛾眉。

春還不得還，家在最深山。
蕙圃泉澆濕，松窗月映閑。
薄田臨谷口，小職向人間。
去處但無事，重門深閉關。

春色依依惜解攜，月卿今夜泊隋堤。
白沙洲上江籬長，綠樹村邊謝豹啼。
遷客比來無倚仗，故人相去隔雲泥。
越禽唯有南枝分，目送孤鴻飛向西。

羣峰過雨澗淙淙，松下扉扃白鶴雙。
香透經窗籠檜栢，雲生梵宇濕旛幢。
蒲團僧定風過席，葦岸漁歌月墮江。
誰悟此生同寂滅，老禪慧力得心降。

鳴雁嘹嘹北向頻，淥波何處是通津。
風塵海內憐雙鬢，涕淚天涯慘一身。
故里音書應望絕，異鄉景物又更新。
便拋印綬從歸隱，吳渚香蓴漫吐春。

日長鼓腹愛吾廬，洗竹澆花興有餘。
騷客空傳成相賦，晉人已負絕交書。
貧居謫所誰推轂，仕向侯門恥曳裾。
今日思來總皆罔，汗青功業又何如。

山川重復出，心地闇相逢。
忽憶秋江月，如聞古寺鐘。
湖平南北岸，雲抱兩三峰。
定力超香象，真言攝毒龍。
風中何處鶴，石上幾年松。
爲報煙霞道，人間共不容。

暖谷春光至，宸遊近甸榮。
雲隨天仗轉，風入御簾輕。
翠蓋浮佳氣，朱樓倚太清。
朝臣冠劍退，宮女管絃迎。
細草承雕輦，繁花入幔城。
文房開聖藻，武衛宿天營。
玉醴隨觴至，銅壺逐漏行。
五星含土德，萬姓徹中聲。
親祀先崇典，躬推示勸耕。
國風新正樂，農器近消兵。
道德關河固，刑章日月明。
野人同鳥獸，率舞感昇平。

六氣銅渾轉，三光玉律調。
河宮清奉賮，海嶽晏來朝。
地絕提封入，天平賜貢饒。
揚威輕破虜，柔服恥征遼。
曙色黃金闕，寒聲白鷺潮。
樓船非習戰，驄馬是嘉招。
帝女飛銜石，鮫人賣淚綃。
管寧雖不偶，徐市儻相邀。
獨島緣空翠，孤霞上泬寥。
蟾蜍同漢月，螮蝀異秦橋。
水豹橫吹浪，花鷹逈拂霄。
晨裝凌莽渺，夜泊記招搖。
幾路通員嶠，何山是沃焦。
颶風晴汨起，陰火暝潛燒。
鬢髮成新髻，人參長舊苗。
扶桑銜日近，析木帶津遙。
夢向愁中積，魂當別處銷。
臨川思結網，見彈欲求鴞。
共散羲和曆，誰差甲子朝。
滄波伏忠信，譯語辨謳謠。
疊鼓鯨鱗隱，陰帆鷁首飄。
南溟垂大翼，西海飲文鰩〈《文選·吳都賦》註：「文鰩常行西海而遊東海」〉。
指景尋靈草，排雲聽洞簫。
封侯萬里外，未肯後班超。

下泊降茅仙，蕭閑隱洞天。
楊君閑上法，司命駐流年。
崦合桃花水，窗分柳谷煙。
抱孫堪種樹，倚杖問耘田。
世事休相擾，浮名任一邊。
由來謝安石，不解飲靈泉。

秋砧響落木，共坐茅君家。
唯見兩童子，門外汲井花。
空壇靜白日，神鼎飛丹砂。
麈尾拂霜草，金鈴搖霽霞。
上章塵世隔，看弈桐陰斜。
稽首問仙要，黃精堪餌花。

