
〈三首。附《宮中樂》二首，一作《天長詞》，一作《天長地久詞》。〉
玉砌紅花樹，香風不敢吹。
春光解天意，偏發殿南枝〈天長久，萬年昌〉。

虹橋千步廊，半在水中央。
天子方清暑，宮娃起夜妝〈天長久，萬年昌〉。

辭輦復當熊，傾心奉六宮。
君王若看貌，甘在衆妃中〈天長久，萬年昌〉。

雲日呈祥禮物殊，彤庭生獻五單于。
塞垣萬里無飛鳥，可是邊城用郅都。

臺殿雲深秋色微，君王初賜六宮衣。
樓船泛罷歸猶早，行遣才人鬬射飛。

鷲翎金僕姑，燕尾繡蝥弧。
獨立揚新令，千營共一呼。

林暗草驚風，將軍夜引弓。
平明尋白羽，沒在石稜中。

月黑鴈飛高，單于夜遁逃。
欲將輕騎逐，大雪滿弓刀。

野幕敞瓊筵，羌戎賀勞旋。
醉和金甲舞，雷鼓動山川。

調箭又呼鷹，俱聞出世能。
奔狐將迸雉，掃盡古丘陵。

亭亭七葉貴，蕩蕩一隅清。
他日題麟閣，唯應獨不名。

殘妝色淺髻鬟開，笑映朱簾覰客來。
推醉誰知弄花鈿，潘郎不敢使人催。

自拈裙帶結同心，暖處偏知香氣深。
愛捉狂夫問閑事，不知歌舞用黃金。

深山荒松枝，雪壓半離披。
朱門青松樹，萬葉承清露。
露重色逾鮮，吟風似遠泉。
天寒香自發，日麗影常圓。
陰郊一夜雪，榆柳皆枯折。
迴首望君家，翠蓋滿瓊花。
捧君青松曲，自顧同衰木。
曲罷不相親，深山頭白人。

二十在邊城，軍中得勇名。
卷旗收敗馬，占磧擁殘兵。
覆陣烏鳶起，燒山草木明。
塞閑思遠獵，師老厭分營。
雪嶺無人跡，冰河足鴈聲。
李陵甘此沒，惆悵漢公卿。

高高華亭，有鶴在屏。
削玉點漆，乘軒姓丁。
暮雲冥冥，雙垂雪翎。
晨光炯炯，一直朱頂。
含音儼容，絕粒遺影。
君以爲真，相期緱嶺。

元瑜思舊幕，幾夜夢旌旃。
暑退蒹葭雨，秋生鼓角天。
月明三峽路，浪裏九江船。
囗囗囗囗囗，囗囗囗囗囗。

葉下山邊路，行人見自悲。
夜寒逢雪處，日暖到村時。
語少心常苦，愁深醉自遲。
囗囗囗囗囗，羨有幕中期。

小來落托復迍邅，一辱君知二十年。
捨去形骸容傲慢，引隨兄弟共團圓。
羈遊不定同雲聚，薄宦相縈若網牽。
他日吳公如記問，願將黃綬比青氈。

見說南來處，蒼梧接桂林。
過秋天更暖，邊海日長陰。
巴路緣雲出，蠻鄉入洞深。
信迴人自老，夢到月應沈。
碧水通春色，青山寄遠心。
炎方難久客，爲爾一沾襟。

結髮事疆場，全生俱到鄉。
連雲防鐵嶺，同日破漁陽。
牧馬胡天晚，移軍磧路長。
枕戈眠古戍，吹角立繁霜。
歸老勳仍在，酬恩虜未亡。
獨行過邑里，多病對農桑。
雄劒依塵橐，陰符寄藥囊。
空餘麾下將，猶逐羽林郎。

夜問江西客，還知在楚鄉。
全身出部伍，盡室逐漁商。
晴日遊瓜步，新年對漢陽。
月昏驚浪白，瘴起覺雲黃。
望嶺家何處，登山淚幾行。
閩中傳有雪，應且住南康。

野日初晴麥壠分，竹園相接鹿成羣。
幾家廢井生青草，一樹繁花傍古墳。
引水忽驚冰滿澗，向田空見石和雲。
可憐荒歲青山下，惟有松枝好寄君。

延步愛清晨，空山日照春。 
蜜房那有主，石室自無鄰。 
泉急魚依藻，花繁鳥近人。 
誰言失徒侶，唯與老相親。

步月訪諸鄰，蓬居宿近臣。 
烏裘先醉客，清鏡早朝人。 
壞壁煙垂網，香街火照塵。 
悲榮俱是分，吾亦樂吾貧。

草氣廚煙咽不開，繞牀連壁盡生苔。
常時多病因多雨，那敢煩君車馬來。

積雨暮淒淒，羈人狀鳥棲。 
響空宮樹接，覆水野雲低。 
穴蟻多隨草，巢蜂半墜泥。 
繞池牆蘚合，擁溜瓦松齊。 
舊圃平如海，新溝曲似溪。
壞闌留眾蝶，欹棟止群雞。 
莠盛終無實，槎枯返有荑。 
綠萍藏廢井，黃葉隱危堤。 
閭里歡將絕，朝昏望亦迷。 
不知霄漢侶，何路可相攜。

暑雨青山裏，隨風到野居。
亂漚浮曲砌，懸溜響前除。
塵鏡愁多掩，蓬頭嬾更梳。
夜窗淒枕席，陰壁潤圖書。
蕭颯宜新竹，龍鐘拾野蔬。
石泉空自咽，藥圃不堪鋤。
濁水淙深轍，荒蘭擁敗渠。
繁枝留宿鳥，碎浪出寒魚。
桑屐時登望，荷衣自卷舒。
應憐在泥滓，無路託高車。

春風生百藥，幾處術苗香。
人遠花空落，溪深日復長。
病多知藥性，老近憶仙方。
清節何由見，三山桂自芳。

盛德總羣英，高標仰國楨。
獨安巡狩日，曾掩趙張名。
業就難辭寵，朝回更授兵。
曉川分牧馬，夜雪覆連營。
長策威殊俗，嘉謀翊聖明。
畫圖規陣勢，夢筆紀山行。
綬拂池中影，珂搖竹外聲。
賜歡徵妓樂，陪醉問公卿。
卻憶經前事，翻疑得此生。
分深存沒感，恩在子孫榮。
覽鏡愁將老，捫心喜復驚。
豈言沈族重，但覺殺身輕。
有淚沾墳典，無家集弟兄。
東西遭世難，流浪識交情。
閱古宗文舉，推才慕正平。
應憐守貧賤，又欲事躬耕。

桃李風多日欲陰，百勞飛處落花深。 
貧居靜久難逢信，知隔春山不可尋。

乞假依山宅，蹉跎屬歲周。 
弱荑輕採拾，鈍質稱歸休。 
潘岳衰將至，劉楨病未瘳。 
步遲乘羽客，起晏滯書郵。 
幸以編方驗，終貽骨肉憂。 
灼龜爐氣冷，曝藥樹陰稠。 
語命心堪醉，傷離夢亦愁。 
葷羶居已絕，鸞鶴見無由。 
世累如塵積，年光劇水流。 
躡雲知有路，濟海豈無舟。 
倚玉翻成難，投磚敢望酬。 
卑棲君就祿，羸憊我逢秋。 
腐葉填荒轍，陰螢出古溝。 
依然在遐想，願子勵風猷。

河漢淨無雲，鴻聲此夜聞。
素心難比石，蒼鬢欲如君。
露槿月中落，風螢池上分。
何言千載友，同跡不同羣。

值迥逢高駐馬頻，雪晴閒看洛陽春。 
鶯聲報遠同芳信，柳色邀歡似故人。 
酒貌昔將花共豔，鬢毛今與草爭新。 
年來百事皆無緒，唯與湯師結淨因。

寄書常切到常遲，今日憑君君莫辭。
若問玉人殊易識，蓮花府裏最清羸。

瘴海寄雙魚，中宵達我居。 
兩行燈下淚，一紙嶺南書。 
地說炎蒸極，人稱老病餘。 
殷勤報賈傅，莫共酒杯疏。

機鳴舂響日暾暾，雞犬相和漢古村。
數派清泉黃菊盛，一林寒露紫棃繁。
衰翁正席矜新社，稚子齊襟讀古論。
共說年來但無事，不知何者是君恩。

紫陌絕纖埃，油幢千騎來。
剖辭紛若雨，犇吏殷成雷。
聖澤初憂壅，羣心本在台。
海鱗方潑刺，雲翼暫徘徊。
芳室芝蘭茂，春蹊桃李開。
江湖餘派少，鴻鴈遠聲哀。
命厭蓍龜誘，年驚弟姪催。
磨鉛慙砥礪，揮策愧駑駘。
玉管能喧谷，金爐可變灰。
應憐費思者，銜淚亦銜枚。

長安三月春，難別復難親。 
不識冶遊伴，多逢憔悴人。 
漸知懽澹薄，轉覺老殷勤。 
去矣盡如此，此辭悲未陳。

官微多懼事多同，拙性偏無主驛功。
山在門前登不得，鬢毛衰盡路塵中。

弱齡誠昧鄙，遇勝惟求止。 
如何羈滯中，得步青冥裡。 
青冥有桂叢，冰雪兩仙翁。 
毛節未歸海，丹梯閒倚空。 
逍遙擬上清，洞府不知名。 
醮罷雨雷至，客辭山忽明。 
山明鳥聲樂，日氣生巖壑。 
岩壑樹脩脩，白雲如水流。 
白雲消散盡，隴塞儼然秋。 
積阻關河固，綿聯烽戍稠。 
五營承廟略，四野失邊愁。 
吁嗟繫塵役，又負靈仙跡。 
芝朮自芳香，泥沙幾沈溺。 
書此欲沾衣，平生事每違。 
煙霄不可仰，鸞鶴自追隨。

見君何事不慙顏，白髮生來未到山。
更嘆無家又無藥，往來唯在酒徒間。

向日磨金鏃，當風著錦衣。
上城邀賊語，走馬截鵰飛。

壯志隨年盡，謀身意未安。 
風塵交契闊，老大別離難。 
臘近晴多暖，春遲夜卻寒。 
誰堪少兄弟，三十又無官。

終夜寢衣冷，開門思曙光。 
空階一叢葉，華室四鄰霜。 
望闕覺天迥，憶山愁路荒。 
途中一留滯，雙鬢颯然蒼。

清東和暖天，老鈍晝多眠。 
日愛閭巷靜，每聞官吏賢。 
寒葅供家食，腐葉宿廚煙。 
且復執杯酒，無煩輕議邊。

長裾珠履颯輕塵，閒以琴書列上賓。 
公子無讎可邀請，侯嬴此坐是何人。

病中饒淚眼常昏，聞說花開亦閉門。 
語少漸知琴思苦，臥多唯覺鳥聲喧。 
黃埃滿市圖書賤，黑霧連山虎豹尊。 
今日支離顧形影，向君凡在幾重恩。

風淒露泫然，明月在山巔。 
獨倚古庭樹，仰看深夜天。 
葉翻螢不定，蟲思草無邊。 
南舍機杼發，東方雲景鮮。 
簪裘肅已整，車騎儼將前。 
百雉拱雙戟，萬夫尊一賢。 
琳琅多謀蘊，律呂更相宣。 
曉桂香浥露，新鴻晴滿川。 
熙熙造化功，穆穆唐堯年。 
顧己草同賤，誓心金匪堅。 
蹇辭慚自寡，渴病老難痊。 
書此更何問，邊韶唯晝眠。

諤諤漢名臣，從天令若春。 
敘辭皆詔旨，稱宦即星辰。 
草木承風偃，雲雷施澤均。 
威懲治粟尉，恩洽讓田人。 
泉貨方將散，京坻自此陳。 
五營俱益灶，千里不停輪。 
未遠金門籍，旋清玉塞塵。 
碩儒推慶重，良友頌公頻。 
鶴髮逢新鏡，龍門躍舊鱗。 
荷君偏有問，深感浩難申。

古村荒石路，歲晏獨言歸。 
山雪厚三尺，社榆粗十圍。 
虯龍寧守蟄，鸞鶴豈矜飛。 
君子固安分，毋聽勞者譏。

深山夜雪晴，坐憶曉山明。 
讀易罷三卷，彈琴當五更。 
薜蘿枯有影，巖壑凍無聲。 
此夕一相望，君應知我誠。

憂來思遠望，高處殊非愜。 
夜露溼蒼山，秋陂滿黃葉。 
人隨雁迢遞，棧與雲重疊。 
骨肉暫分離，形神遂疲薾。 
紅旌渭陽騎，幾日勞登涉。 
蜀道藹松筠，巴江盛舟楫。 
小生即何限，簡誨偏盈睫。 
舊恨尚填膺，新悲復縈睫。 
因求種瓜利，自喜歸耕捷。 
井臼賴依鄰，兒童亦勝汲。 
塵容不在照，雪鬢那堪鑷。 
唯有餐霞心，知夫與天接。

不覺老將至，瘦來方自驚。 
朝昏多病色，起坐有勞聲。 
腠暖苦肌癢，藏虛唯耳鳴。 
桑公富靈術，一為保餘生。

掖垣春色自天來，紅藥當階次第開。 
萱草叢叢爾何物，等閒穿破綠莓苔。

華軒邇台座，顧影添時倫。 
弱質偃彌曠，清風來亦頻。 
恩輝坐凌邁，景物恣芳新。 
終乃愧吾友，無容私此身。

張翁對盧叟，一榼山村酒。 
傾酒請予歌，忽蒙張翁呵。 
呵予官非屈，曲有怨詞多。 
歌罷謝張翁，所思殊不同。 
予悲方為老，君責一何空。 
曾看樂官錄，向是悲翁曲。 
張老聞此詞，汪汪淚盈目。 
盧叟醉言粗，一杯凡數呼。 
迴頭顧張老，敢欲戲為儒。

儒服策羸車，惠然過我廬。 
敘年慚己長，稱從意何疏。 
作吏清無比，為文麗有餘。 
應嗤受恩者，頭白讀兵書。

玉洞秦時客，焚香映綠蘿。 
新傳左慈訣，曾與右軍鵝。 
井臼陰苔遍，方書古字多。 
成都今日雨，應與酒相和。

開園過水到郊居，共引家童拾野蔬。 
高樹夕陽連古巷，菊花梨葉滿荒渠。 
秋山近處行過寺，夜雨寒時起讀書。 
帝里諸親別來久，豈知王粲愛樵漁。

得接西園會，多因野性同。 
引藤連樹影，移石間花叢。 
學就晨昏外，歡生禮樂中。 
春遊隨墨客，夜宿伴潛公。 
散帙燈驚燕，開簾月帶風。 
朝朝在門下，自與五侯通。

白鳥群飛山半晴，渚田相接有泉聲。 
園中曉露青叢合，橋上春風綠野明。 
雲影斷來峰影出，林花落盡草花生。 
今朝醉舞同君樂，始信幽人不愛榮。

五老正相尋，圍棋到煮金。 
石摧丹井閉，月過洞門深。 
猿鳥三時下，藤蘿十里陰。 
綠泉多草氣，青壁少花林。 
自愧非仙侶，何言見道心。 
悠哉宿山口，雷雨夜沈沈。

竹窗聞遠水，月出似溪中。 
香覆經年火，幡飄後夜風。 
性昏知道晚，學淺喜言同。 
一悟歸身處，何山路不通。

古巷牛羊出，重門接柳陰。 
閒看入竹路，自有向山心。 
種藥齊幽石，耕田到遠林。 
願同詞賦客，得興謝家深。

