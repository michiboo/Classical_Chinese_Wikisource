
朱放，字長通，襄州人，隱於越之剡溪。嗣曹王皋鎮江西，辟節度㕘謀。貞元初召為拾遺，不就。詩一卷。
潺湲寒溪上，自此成離別。
廻首望歸人，移舟逢暮雪。
頻行識草樹，漸老傷年髮。
唯有白雲心，爲向東山月。
獨坐三臺妙，重陽百越間。
水心觀遠俗，霜氣入秋山。
不棄遺簮舊，寧辭落帽還。
仍聞西上客，咫尺謁天顔。
已得歸鄉里，逍遙一外臣。
那隨流水去，不待鏡湖春。
雪裏登山屐，林間漉酒巾。
空餘道士觀，誰是學仙人。
誰能愁此別，到越會相逄。
長憶雲門寺，門前千萬峰。
石牀埋積雪，山路倒枯松。
莫學白道士，無人知去蹤。
秣陵春已至，君去學歸鴻。
綠水琴聲切，青袍草色同。
鳥喧金谷樹，花滿洛陽宮。
日日相思處，江邊楊柳風。
所思勞旦夕，惆悵去湘東。
禪客知何在？春山幾處同。
獨行殘雪裏，相見暮雲中。
請住東林寺，彌年事遠公。
浦邊新見柳揺時，北客相逄只自悲。
惆悵空知思後會，艱難不敢料前期。
行看漢月愁征戰，共折江花怨別離。
向夕孤城分首處，寂寥橫笛為君吹。
昨辭夫子櫂歸舟，家在桐廬憶舊丘。 
三月暖時花競發，兩溪分處水爭流。 
近聞江老傳鄉語，遙見家山減旅愁。 
或在醉中逢夜雪，懷賢應向剡川遊。
青林何森然，沈沈獨曙前。
出墻同淅瀝，開戶滿嬋娟。
籜卷初呈粉，苔侵亂上錢。
踈中思水過，深處若山連。
疊夜常棲露，清朝乍有蟬。
砌陰迎緩䇿，簷翠對欹眠。
迸筍雙分箭，繁梢一向偏。
月過驚散雪，風動極聞泉。
幽谷添詩譜，高人慾製篇。
蕭蕭意何限，不獨往湘川。
恨唱歌聲咽，愁翻舞䄂遲。
西陵日欲暮，是妾斷腸時。
別離非一處，此處最傷情。
白髮將春草，相隨日日生。
歲月人間促，煙霞此地多。
殷勤竹林寺，能得幾廻過？
松葉堪為酒，春來釀幾多。
不辭山路遠，踏雪也相過。
今朝楊子津，忽見五溪人。
老病無餘事，丹砂乞五斤。
尋源路已盡，笑入白雲間。
不解乘軺客，那知有此山。
月在沃洲山上，人歸剡縣溪邊。
漠漠黃花覆水，時時白鷺驚船。
欲從攜手登高去，一到門前意已無。
那得更將頭上髮，學他年少插茱茰。
幽人自愛山中宿，又近葛洪丹井西。
窗中有箇長松樹，半夜子規來上啼。
荒村古岸誰家在，野水浮雲處處愁。
唯有河邊衰柳樹，蟬聲相送到揚州。
知君住處足風煙，古寺荒村在眼前。
便欲移家逐君去，唯愁未有買山錢。
古岸新花開一枝，岸傍花下有分離。
莫將羅袖拂花落，便是行人腸斷時。
聞道幽深石澗寺，不逢流水亦難知。
莫道山僧無伴侶，獼猴長在古松枝。
謝公見我多愁疾，為我開門對碧山。
君若欲來看猿鳥，不須爭把桂枝攀。
長恨江南足別離，幾廻相送復相隨。
楊花撩亂撲流水，愁殺人行知不知。
𦕈眇天涯君去時，浮雲流水自相隨。
人生一世長如客，何必今朝是別離。
愛彼雲外人，求取磵底泉。
風吹芭蕉拆，鳥啄梧桐落〈並《詩式》〉。
