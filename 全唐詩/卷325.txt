
　　卷325_1 《早夏青龍寺致齋憑眺感物因書十四韻》權德輿 
　　曉出文昌宮，憩茲青蓮宇。潔齋奉明祀，憑覽傷夐古。 
　　秦為三月火，漢乃一抔土。詐力自湮淪，霸儀終莽鹵。 
　　中南橫峻極，積翠泄雲雨。首夏諒清和，芳陰接場圃。 
　　仁祠閟嚴淨，稽首洗靈府。虛室僧正禪，危梁燕初乳。 
　　通莊走聲利，結駟乃旁午。觀化複何如，刳心信為愈。 
　　盛時忽過量，弱質本無取。靜永環中樞，益愧腰下組。 
　　塵勞期抖擻，陟降聊俯僂。遺韻留壁間，淒然感東武。 
　　卷325_2 《仲秋朝拜昭陵》權德輿 
　　清秋壽原上，詔拜承吉卜。嘗讀貞觀書，及茲幸齋沐。 
　　文皇昔潛耀，隨季自顛覆。撫運斯順人，救焚非逐鹿。 
　　神祇戴元聖，君父納大麓。良將授兵符，直臣調鼎餗. 
　　無疆傳慶祚，有截荷亭育。仙馭淩紫氛，神遊棄黃屋。 
　　方祗護山跡，先正陪岩腹。杳杳九嵕深，沉沉萬靈肅。 
　　鳥飛田已辟，龍去雲猶簇。金氣爽林巒，幹岡走崖谷。 
　　吾皇弘孝理，率土蒙景福。擁佑乃清夷，威靈諒回復。 
　　禮承三公重，心愧二卿祿。展敬何所伸，曾以斧山木。 
　　卷325_3 《拜昭陵出城與張秘監閣老同裏臨行別…歸尋辱清辭輒酬之》權德輿 
　　仲月當南呂，晨裝拜谷林。逢君在東觀，不得話離襟。 
　　策馬緣雲路，開緘扣玉音。還期才浹日，裏社酒同斟。 
　　卷325_4 《酬馮監拜昭陵回途中遇雨見示》權德輿 
　　之子共乘軺，清秋拜上霄。曙霞迎夙駕，零雨濕回鑣。 
　　甘谷行初盡，軒台去漸遙。望中猶可辨，耘鳥下山椒。 
　　卷325_5 《朔旦冬至攝職南郊，因書即事》權德輿 
　　大明南至慶天正，朔旦圓丘樂六成。文軌盡同堯曆象， 
　　齋祠忝備漢公卿。星辰列位祥光滿，金石交音曉奏清。 
　　更有觀台稱賀處，黃雲捧日瑞昇平。 
　　卷325_6 《奉和張監閣老過八陵院題贈杜卿崔員外》權德輿 
　　崇飾山園孝理深，萬方同感聖人心。已聞東閣招從事， 
　　每向西垣奉德音。公府從容談婉婉，賓階清切景沉沉。 
　　與君跬步如同舍，終日相期此盍簪。 
　　卷325_7 《奉和鄭賓客相公攝官豐陵扈從之作（時充鹵簿使）》權德輿 
　　五輅導靈轀，千夫象繚垣。行宮移曉漏，彩仗下秋原。 
　　莫究希夷理，空懷渙汗恩。頤神方蹈道，傳聖乃尊尊。 
　　共祝如山壽，俄驚憑幾言。遐荒七月會，肸蠁百靈奔。 
　　豹尾從風直，鸞旗映日翻。塗芻聯法從，營騎肅旌門。 
　　杳靄虞泉夕，淒清楚挽喧。不堪程盡處，嗚咽望文園。 
　　卷325_8 《詹事府宿齋絕句》權德輿 
　　清齋四體泰，白晝一室空。摧頹有古樹，騷屑多悲風。 
　　卷325_9 《和王祭酒太社宿齋，不得赴李尚書宅會，戲書見寄》權德輿 
　　元禮門前勞引望，句龍壇下阻歡娛。 
　　此時對局空相憶，博進何人更樂輸。 
　　卷325_10 《酬裴端公八月十五日夜對月見懷》權德輿 
　　涼夜清秋半，空庭皓月圓。動搖隨積水，皎潔滿晴天。 
　　多病嘉期阻，深情麗曲傳。偏懷賞心處，同望庾樓前。 
　　卷325_11 《奉和崔閣老清明日候許閣老交直之際…獨行口號因以簡贈》權德輿 
　　紫禁宿初回，清明花亂開。相招直城外，遠遠上春台。 
　　諫曹將列宿，幾處期子玉。深竹與清泉，家家桃李鮮。 
　　折芳行載酒，勝賞隨君有。愁疾自無悰，臨風一搔首。 
　　卷325_12 《和張秘監閣老獻歲過蔣大拾遺因呈兩省諸公並見示》權德輿 
　　二賢同載筆，久次入新年。焚草淹輕秩，藏書厭舊編。 
　　竹風晴翠動，松雪瑞光鮮。慶賜行春令，從茲佇九遷。 
　　卷325_13 《酬崔舍人閣老冬至日宿直省中奉簡兩掖閣老並見示》權德輿 
　　令節一陽新，西垣宿近臣。曉光連鳳沼，殘漏近雞人。 
　　白雪飛成曲，黃鐘律應均。層霄翔迅羽，廣陌駐歸輪。 
　　清切晨趨貴，恩華夜直頻。輟才時所重，分命秩皆真。 
　　左掖期連茹，南宮愧積薪。九年叨此地，回首倍相親。 
　　卷325_14 《八月十五日夜瑤台寺對月絕句》權德輿 
　　嬴女乘鸞已上天，仁祠空在鼎湖邊。 
　　涼風遙夜清秋半，一望金波照粉田。 
　　卷325_15 《夏至日作》權德輿 
　　璿樞無停運，四序相錯行。寄言赫曦景，今日一陰生。 
　　卷325_16 《二月二十七日社兼春分端居有懷簡所思者》權德輿 
　　清晝開簾坐，風光處處生。看花詩思發，對酒客愁輕。 
　　社日雙飛燕，春分百囀鶯。所思終不見，還是一含情。 
　　卷325_17 《甲子歲元日呈鄭侍禦明府》權德輿 
　　萬里煙塵合，秦吳遂渺然。無人來上國，灑淚向新年。 
　　世故看風葉，生涯寄海田。屠蘇聊一醉，猶賴主人賢。 
　　卷325_18 《七夕》權德輿 
　　佳期人不見，天上喜新秋。玉佩沾清露，香車渡淺流。 
　　東西一水隔，迢遞兩年愁。別有穿針處，微明月映樓。 
　　卷325_19 《嘉興九日寄丹陽親故》權德輿 
　　窮年路岐客，西望思茫茫。積水曾南渡，浮雲失舊鄉。 
　　海邊尋別墅，愁裏見重陽。草露荷衣冷，山風菊酒香。 
　　獨謠看墜葉，遠目遍秋光。更羨登攀處，煙花滿練塘。 
　　卷325_20 《九日北樓宴集》權德輿 
　　蕭颯秋聲樓上聞，霜風漠漠起陰雲。不見攜觴王太守， 
　　空思落帽孟參軍。風吟蟋蟀寒偏急，酒泛茱萸晚易醺。 
　　心憶舊山何日見，並將愁淚共紛紛。 
　　卷325_21 《奉陪李大夫九日龍沙宴會（遲字）》權德輿 
　　龍沙重九會，千騎駐旌旗。水木秋光淨，絲桐雅奏遲。 
　　煙蕪斂暝色，霜菊發寒姿。今日從公醉，全勝落帽時。 
　　卷325_22 《臘日龍沙會絕句》權德輿 
　　簾外寒江千里色，林中樽酒七人期。 
　　甯知臘日龍沙會，卻勝重陽落帽時。 
　　卷325_23 《嚴陵釣台下作》權德輿 
　　絕頂聳蒼翠，清湍石磷磷。先生晦其中，天子不得臣。 
　　心靈棲顥氣，纓冕猶緇塵。不樂禁中臥，卻歸江上春。 
　　潛驅東漢風，日使薄者醇。焉用佐天子，特此報故人。 
　　人知大賢心，不獨私其身。弛張有深致，耕釣陶天真。 
　　奈何清風後，擾擾論屈伸。交情同市道，利慾相紛綸。 
　　我行訪遺台，仰古懷逸民。矰繳鴻鵠遠，雪霜松桂新。 
　　江流去不窮，山色淩秋旻.人世自今古，清輝照無垠。 
　　卷325_24 《曉發武陽館即事書情》權德輿 
　　清晨策羸車，嘲唽聞村雞。行將騎吏親，日與情愛暌。 
　　東風變林樾，南畝事耕犁。青菰冒白水，方塘接廣畦。 
　　雜英被長阪，野草蔓幽蹊。瀉鹵成沃壤，枯株發柔荑。 
　　芳樹鶯命雛，深林麏引麑。杳杳途未極，團團日已西。 
　　哲士務纓弁，鄙夫戀蓬藜。終當稅塵駕，盥濯依春溪。 
　　卷325_25 《豐城劍池驛感題》權德輿 
　　龍劍昔未發，泥沙相晦藏。向非張茂先，孰辨鬥牛光。 
　　神物不自達，聖賢亦彷徨。我行豐城野，慷慨心內傷。 
　　卷325_26 《奉使宜春夜渡新淦江陸路至黃檗館路上遇風雨作》權德輿 
　　草草理夜裝，涉江又登陸。望路殊未窮，指期今已促。 
　　傳呼戒徒禦，振轡轉林麓。陰雲擁岩端，澍雨當山腹。 
　　震雷如在耳，飛電來照目。獸跡不敢窺，馬蹄唯務速。 
　　虔心若齋禮，濡體如沐浴。萬竅相怒號，百泉暗奔瀑。 
　　危梁慮足跌，峻阪憂車覆。問我何以然，前日受微祿。 
　　轉知人代事，纓組乃徽束。向若家居時，安枕春夢熟。 
　　遵途稍已近，候吏來相續。曉霽心始安，林端見初旭。 
　　卷325_27 《細柳驛》權德輿 
　　細柳肅軍令，條侯信殊倫。棘門乃兒戲，從古多其人。 
　　神武今不殺，介夫如搢紳。息駕幸茲地，懷哉悚精神。 
　　卷325_28 《渭水》權德輿 
　　呂叟年八十，皤然持釣鉤。意在靜天下，豈唯食營丘。 
　　師臣有家法，小白猶尊周。日暮駐征策，愛茲清渭流。 
　　卷325_29 《宮人斜絕句》權德輿 
　　一路斜分古驛前，陰風切切晦秋煙。 
　　鉛華新舊共冥寞，日暮愁鴟飛野田。 
　　卷325_30 《敷水驛》權德輿 
　　空見水名敷，秦樓昔事無。臨風駐征騎，聊複捋髭須。 
　　卷325_31 《朝元閣》權德輿 
　　繚垣複道上層霄，十月離宮萬國朝。 
　　胡馬忽來清蹕去，空餘台殿照山椒。 
　　卷325_32 《石甕寺》權德輿 
　　石甕靈泉勝寶井，汲人回掛青絲綆。 
　　廚煙半逐白雲飛，當晝老僧來灌頂。 
　　卷325_33 《盤豆驛》權德輿 
　　盤豆綠雲上古驛，望思台下使人愁。 
　　江充得計太子死，日暮戾園風雨秋。 
　　卷325_34 《晚渡揚子江卻寄江南親故》權德輿 
　　返照滿寒流，輕舟任搖漾。支頤見千里，煙景非一狀。 
　　遠岫有無中，片帆風水上。天清去鳥滅，浦迥寒沙漲。 
　　樹晚疊秋嵐，江空翻宿浪。胸中千萬慮，對此一清曠。 
　　回首碧雲深，佳人不可望。 
　　卷325_35 《新安江路》權德輿 
　　深潭與淺灘，萬轉出新安。人遠禽魚淨，山深水木寒。 
　　嘯起青蘋末，吟矚白雲端。即事遂幽賞，何心掛儒冠。 
　　卷325_36 《月夜江行》權德輿 
　　扣船不得寐，浩露清衣襟。彌傷孤舟夜，遠結萬里心。 
　　幽興惜瑤草，素懷寄鳴琴。三奏月初上，寂寞寒江深。 
　　卷325_37 《江城夜泊寄所思》權德輿 
　　客程殊未極，艤棹泊回塘。水宿知寒早，愁眠覺夜長。 
　　遠鐘和暗杵，曙月照晴霜。此夕相思意，搖搖不暫忘。 
　　卷325_38 《陪包諫議湖墅路中舉帆（同用山字）》權德輿 
　　蕭蕭涼雨歇，境物望中閑。風際片帆去，煙中獨鳥還。 
　　斷橋通遠浦，野墅接秋山。更喜陪清興，尊前一解顏。 
　　卷325_39 《富陽陸路》權德輿 
　　又入亂峰去，遠程殊未歸。煙蘿迷客路，山果落征衣。 
　　欹石臨清淺，晴雲出翠微。漁潭明夜泊，心憶謝玄暉。 
　　卷325_40 《曉》權德輿 
　　曉風搖五兩，殘月映石壁。稍稍曙光開，片帆在空碧。 
　　卷325_41 《晝》權德輿 
　　孤舟漾曖景，獨鶴下秋空。安流日正晝，淨綠天無風。 
　　卷325_42 《晚》權德輿 
　　古樹夕陽盡，空江暮靄收。寂寞扣船坐，獨生千里愁。 
　　卷325_43 《夜》權德輿 
　　猿聲到枕上，愁夢紛難理。寂寞深夜寒，青霜落秋水。
