
〈太和八年，自浙東觀察使又除太子賓客，分司東都。始發州郭，越人父老男女數萬攜壺觴至江津相送。〉
海隅布政慙期月，江上霑巾媿萬人。
休按簿書懲黠吏，未齊風俗昧良臣。
壺冰自潔中無玷，鏡水非求下見鱗。
清夜佛宮觀色相，卻歸前老更前身。
海潮晩上江風急，津吏篙師語黙齊。
傾手奉觴看故老，擁流爭拜見孩提。
慙非杜母臨襄峴，自鄙朱翁別會稽。
漸舉雲帆煙水濶，杳然鳬雁各東西。
〈出杭州界入蘇州。八年，浙西六郡災旱，百姓饑殍，道路相望，米價翔貴。是歳，浙東大稔，因請出米五萬斛賤估以救浙西居人，詔下蒙允。是歲，王璠不奏饑旱，反怒隣境所救以為賣己，遂與王涯合計誣構罔上，奏「陳米非官米，足私求利」。及璠伏誅，蒙聖恩加察姦邪所罔。初入浙西、蘇州界，吳人以䘏災之惠，猶懼旌幡，留戒於迥野之處，不及城郭之所，則相率拜泣於舟楫前。是歳，盧周仁為蘇州刺史。〉
臨平水竭蒹葭死，里社蕭條旅館秋。
嘗歎晉郊無乞糴，豈忘吳俗共分憂。
野悲揚目稱嗟食，林極翳桑顧所求。
苛政尚存猶惕息，老人偷拜擁前舟。〈臨平湖竭，鄉人言「人有饑患」。是歲中，水竭，魚鳥皆死。〉
秋山古寺東西遠，竹院松門悵望同。
幽鳥靜時侵徑月，野煙消處滿林風。
塔分朱雁餘霞外，剎對金螭落照中。
官備散寮身卻累，往來慙謝二蓮宮。
江雲斷續草綿連，雲隔秋波樹覆煙。 
飄雪荻花鋪漲渚，變霜楓葉卷平田。 
雀愁化水喧斜日，鴻怨驚風叫暮天。 
因問館娃何所恨，破吳紅臉尚開蓮。
〈臺今遺跡平蕪，連接靈巖寺。採香徑、響屧廊皆在寺內。《越書》稱越王獻吳王黃金樓楣，吳王因造姑蘇臺，因獻楣，遂以黃金盡飾樓，以破其國。〉
越王巧破夫差國，來獻黃金重雕刻。
西施醉舞花艷傾，妬月嬌娥恣妖惑。
姑蘇百尺曉鋪開，樓楣盡化黃金臺。
歌清管咽歡未極，越師戈甲浮江來。
伍胥抉目看吳滅，范蠡全身霸西越。
寂莫千年盡古墟，蕭條両地皆明月。
靈巖香徑掩禪扉，秋草荒涼遍落暉。
江浦迴看鷗鳥沒，碧峯斜見鷺鷥飛。
如今白髮星星滿，卻作閒官不閒散。
野寺經過懼悔尤，公程廹䠞悲秋館。
吳鄉越國舊淹留，草樹煙霞昔遍遊。
雲木夢迴多感歎，不惟惆悵至長洲。
〈此寺多太湖石，有峰巒奇狀者。頃年多遊寓於此。及太和七年，往來皆不復到寺中，石大半亦無也。〉
十層花宇真毫相，數仭峰巒閟月扉。
攅立寳山中色界，散周香海小輪圍。
坐隅咫尺窺巖壑，窗外高低辨翠微。
難保爾形終不轉，莫令偷拂六銖衣。
伯鸞憔悴甘飄寓，非向囂塵隱姓名。
鴻鵠羽毛終有志，素絲琴瑟自諧聲。
故橋秋月無家照，古井寒泉見底清。
猶有餘風未磨滅，至今鄉里重和鳴。
〈吳之妓人歌舞有名者死，葬於吳虎丘寺前，吳中少年從其志也。墓多花草以滿其上。嘉興縣前亦有吳妓人蘇小小墓。風雨之夕，或聞其上有歌吹之音。〉
一株繁豔春城盡，雙樹慈門忍草生。
愁態自隨風燭滅，愛心難逐雨花輕。
黛消波月空蟾影，歌息梁塵有梵聲。
還似錢塘蘇小小，祗應迴首是卿卿。
水寛山遠煙嵐迥，柳岸縈迴在碧流。
清晝不風鳬雁少，卻疑初夢鏡湖秋。

丹橘村邊獨火微，碧流明處雁初飛。
蕭條落葉垂楊岸，隔水寥寥聞擣衣。

逐波雲影參差遠，背日嵐光隱見深。
猶似望中連海樹，月生湖上是山陰。

舊山認得煙嵐近，湖水平鋪碧岫間。
喜見雲泉還悵望，自慙山叟不歸山。

翠崖幽谷分眀處，倦鳥歸雲在眼前。
惆悵白頭為四老，遠隨塵土去伊川。
〈再到石泉寺，內有禪師鑒玄影堂，在寺南峰下。頃年與此僧同在惠山；十年，鑒玄在壽春，相訪，因追舊歡。〉
碧峰依舊松筠老，重得經過已白頭。
俱是海天黃葉信，両逢霜節菊花秋。
望中白鶴憐歸翼，行處青苔恨昔遊。
還向窗間名姓下，數行添記別離愁。〈《萬首絶句》分為二首。〉
香燈寂莫網塵中，煩惱身須色界空。
龍鉢巳傾無法雨，虎牀猶在有悲風。
定心池上浮泡沒，招手巖邊夢幻通。
深夜月明松子落，儼然聽法侍生公。
〈在惠山寺松竹之下，甘爽，乃人間靈液，清澄鑒肌骨，含漱開神慮，茶得此水，皆盡芳味。〉
素沙見底空無色，青石潛流暗有聲。
微渡竹風涵淅瀝，細浮鬆月透輕明。
桂凝秋露添靈液，茗折香芽泛玉英。
應是梵宮連洞府，浴池今化醒泉清。
〈彺年於惠山書房前手植，今巳喬柯數尋干雲，蔥翠䕃日。此樹移過江多死，有類丹橘。〉
翠條盈尺憐孤秀，植向西窗待月軒。
輕剪綠絲秋葉暗，密扶纎幹夏陰繁。
故山手種空懷想，溫室心知不敢言。
看爾拂雲今得地，莫隨陵谷改深根。
〈東去日前，別湖中雙鸂鶒、翡翠、早梅等三題。及西來，則鸂鶒、翡翠悉皆翔失，梅衰秋葉，重起前歎耳。〉
浦邊梅葉看凋落，波上雙禽去寂寥。
吹管曲傳花易失，織文機學羽難飄。
雪欺春早摧芳萼，隼勵秋深拂翠翹。
繁艷彩毛無處所，盡成愁歎別谿橋。
〈東山在毘陵驛，南連水西舘。館即獨孤及在郡所置，荒廢巳久。至孟公簡重修，植以花木松竹等可翫。孟公在郡日，余以校書郎從役，同宴於此，今則荒廢仍舊。〉
昔人別館淹留處，卜築東山學謝家。
叢桂半空摧枳棘，曲池平盡隔煙霞。
重開漁浦連天月，更種春園滿地花。
依舊秋風還寂莫，數行衰柳宿啼鴉。
〈寺在常州東郭，松扉竹院各在岡阜，地甚疎通，連接郊外，每歲寒食，里人灑掃經過之所。大歴中，詩人郭雲曾賦《寒食》詩贈吏部先兄，詩云「蘭陵士女滿晴川，郊外紛紛拜古埏。萬井人家初禁火，九原松柏自生煙。人間後事非前事，鏡裏今年老去年。介子終知祿不及，王孫誰復更相憐？」當時以為絶唱。嘗在童兒即聞此詩，非欲繼和，蓋紀事，因書。〉
江城物候傷心地，遠寺經過禁火辰。
芳草壠邊迴首客，野花叢裏斷腸人。
紫荊繁艷空門晝，紅藥深開古殿春。
歎息光陰催白髮，莫悲風月獨霑巾。
龍形江影隔雲深，虎勢山光入浪沈。
潮蹙海風驅萬里，日浮天塹洞千尋。
衆峰作限橫空碧，一柱中維徹底〈一本此字缺〉金。
還叱檝師看五兩，莫令辜負濟川心。
〈仍歳往來牽廹，皆不得往。元和初，在故度支尚書兄賓府，多因閒暇，經遊此寺。寺內有木蘭、杜鵑繁茂，人言至今猶未衰歇。〉
鶴棲峰下青蓮宇，花發江城世界春。
紅照日高殷奪火，紫凝霞曙瑩銷塵。
毎思載酒悲前事，欲問題詩想舊身。
自歎秋風勞物役，白頭拘束一閒人。
煙昏水郭津亭晩，廻望金陵若動揺。
衝浦迴風翻宿浪，照沙低月歛殘潮。
柳經寒露看蕭索，人改衰容自寂寥。
官冷舊諳唯旅館，歳陰輕薄是涼飇。
〈潮水舊通揚州郭內。大歴已後，潮信不通。李頎詩「鸕鷀山頭片雨晴，揚州郭裏見潮生」，此可以驗。〉
菊芳沙渚殘花少，柳過秋風墜葉疎。
堤繞門津喧井市，路交村陌混樵漁。
畏衝生客呼童僕，欲指潮痕問里閭。
非爲掩身羞白髮，自緣多病喜肩輿。
舟依淺岸參差合，橋映晴虹上下連。
輕檝過時揺水月，遠燈繁處隔秋煙。
卻思海嶠還悽歎，近涉江濤更凜然。
閒憑欄干指星漢，尚疑軒蓋在樓船。
笙歌罷曲辭賓侶，庭竹移陰就小齋。
愁不解顔徒滿酌，病非傷肺為憂懷。
恥矜學步貽身患，豈慕醒狂躡禍階。
從此別離長酩酊，洛陽狂狷任椎埋。
功高自棄漢元臣，遺廟陰森楚水濱。
英主任賢増虎翼，假王徼福犯龍鱗。
賤能忍恥卑狂少，貴乏懷忠近佞人。
徒用千金酬一飯，不知明哲重防身。
洪河一派清淮接，堤草蘆花萬里秋。
煙樹寂寥分楚澤，海雲明滅滿揚州。
望深江漢連天遠，思起鄉閭滿眼愁。
惆悵路岐眞此處，夕陽西沒水東流。
商顔重命伊川叟，時事知非入洛人。
連野碧流通御苑，滿階秋草過天津。
每慚清秩容衰齒，猶有華簪寄病身。
驅馬獨歸尋里巷，日斜行處舊紅塵。
〈開成元年三月二十五日，蒙恩除河南尹。四月六日，詔下洛陽。是月，自春不雨已踰六旬。此日謝恩，未詣公府，馳禱龍祠。止九日，大降膏澤，連霔浹日，時苖頓茂。又里巷比多惡少，皆免帽散衣，聚為羣鬬，或差肩追繞，擊大毬，里言謂之打棍諳論，士庶苦之，車馬逢者不敢前，都城為患日久。詔下之日，此輩皆失所在，卻歸負販之業，閭里間無復前患。〉
恭承寵詔臨伊洛，靜守朝章化比閭。
風變市兒驚偃草，雨晴郊藪謬隨車。
改張琴瑟移膠柱，止息笙篁辨魯魚。
唯有從容期一德，使齊文教奉皇居。
〈夏六月，准詔祭中嶽，宿少林寺。祭畢歸寺，有慶雲見於峰，初如絳綃蒙覆，上下巖樹透徹，虛明照日。俄頃，諸崖谷間盡祥雲，紛郁綿布，自午至未不散。〉
禮成中嶽陳金冊，祥報卿雲冠玉峰。
輕未透林疑待鳯，細非行雨詎從龍。
卷風變彩霏微薄，照日籠光映隱重。
還入九霄成沆瀣，夕嵐生處鶴歸松。
〈二大松上有青蛇，不知所自。下馬之際，忽墜於地，盤結異狀，若紫組綬，青光熒射，逼之不怒。問其寺僧，僧雲「嘗見」，因令祝以箱奩引之，遂逶迤就器，送寺外，倐忽如失之。〉
𤨏文結綬靈蛇降，蠖屈螭盤顧視閒。
鱗䠞翠光抽璀璨，腹連金彩動彎環。
巳應蛻骨風雷後，豈効銜珠草莽間。
知爾全身䕶崑閬，不矜揮尾在常山。
〈開成元年六月二十六日，制授宣武軍節度使。七月三日，中使劉泰押送旌節，止洛陽五日，赴鎮出都門，城內少長士女相送者數萬人，至白馬寺，涕泣當車者不可止。少尹嚴元容鞭胥吏，市人怒其戀慕，留臺御史杜牧使臺吏遮毆百姓，令其廢祖帳。〉
油幢竝入虎旗開，錦橐從天鳯詔來。
星應魏師新鼓角，地嫌梁苑舊池臺。
日暉紅斾分如電，人擁青門動若雷。
伊洛鏡清迴首處，是非紛雜任塵埃。
〈七月十二日到汴州。是月，鄭汴間不雨已餘月，秋苖已悴十日。至圃田天雨已餘；至十二日朝旨，秋稼頓茂，軍禮亦成矣。〉
七月趨梁苑，三年謝尹京。
舊風除物蠧，新律奉師貞。
龍節雙油重，蛇矛百練明。
躍魚連後斾，騰虎耀前旌。
路轉金神竝，川開鐵馬橫。
擁旄差白羽，分轡引紅纓。
在浚風煙接，維嵩鞏洛清。
貫魚奔騎疾，連雁卷行輕。
煙壘風調角，秋原雨洗兵。
宿雲看布甲，疎柳見分營。
鼓徹通宵警，和門候曉晴。
虎符三校列，魚胄萬夫迎。
弄馬猨猱健，奔車角觝呈。
駕肩傍隘道，張幕內連楹。
森㦸承三令，攢戈退一聲。
及郊知雨過，觀俗辨風行。
望宋憐思女，遊梁念客卿。
義夫留感激，公子播英名。
澤廣䐁魚洽，恩宣豈弟生。
善師忘任智，中略在推誠。
式宴歌鍾合，陳筵綺繡幷。
戲鼙千卒躍，均酒百壺傾。
樂與師徒共，歡從井邑盈。
教通因漸染，人悅尚和平。
授鉞慙分閫，登壇荷列城。
虛裘朝獨坐，雄劍夜孤鳴。
白髮侵霜變，丹心捧日驚。
衛青終保志，潘岳未忘情。
期月終迷化，三年詎有成。
惟看波海動，天外斬長鯨。
