
李咸用，與來鵬同時，工詩，不第。嘗應辟為推官，有《披沙集》六卷，今編為三卷。
大波相拍流水鳴，蓬山鳥獸多奇形。
琴心不喜亦不驚，安弦緩爪何泠泠。
水仙縹緲來相迎，伯牙從此留嘉名。
嶧陽散木虛且輕，重華斧下知其聲。
檿絲相糺成淒清，調和引得薰風生。
指底先王長養情，曲終天下稱太平。
後人好事傳其曲，有時聲足意不足。
始峩峩兮復洋洋，但見山青兼水綠。
成連入海移人情，豈是本來無嗜慾。
琴兮琴兮在自然，不在徽金將軫玉。
海樹相扶烏影翹，戴紅拍翠聲膠膠。
鴛瓦凍危金距趫，誇雄鬬氣爭相高。
漏殘雨急風蕭蕭，患亂忠臣欺寳刀。
霜濃月薄星昭昭，太平才子能歌謡。
山翁夢斷出衡茅，谷口霧中飢虎號，
離人枕上心忉忉。
勞禽不擇枝，飢虎不畏檻。
君子當固窮，無為仲由濫。
爾奮空拳彼擊劍，水縱長瀾火飛焰。
漢高偶試神蛇驗，武王龜筮驚人險。
四龍或躍猶依泉，小狐勿恃衝波膽。
花驄躞蹀遊龍驕，連連寶節揮長鞘。
鳳雛麟子皆至交，春風相逐垂楊橋。
捻笙軟玉開素苞，畫樓閃閃紅裙搖。
碧蹄偃蹇連金鑣，狂情十里飛相燒。
西母青禽輕飄飄，分環破璧來往勞。
黃金千鎰新一宵，少年心事風中毛。
明朝何處逢嬌饒，門前桃樹空夭夭。
要衣須破束，欲炙須解牛。
當年不快意，徒為他人畱。
百歲之約何悠悠，華髮星星稀滿頭。
蛾睂螓首聊我仇，圓紅闕白令人愁。
何不
夕引清奏、朝登翠樓，
逢花便折、聞勝即遊。
鼓腕騰棍晴雷收，舞腰困褭垂楊柔。
象筯擊折歌勿休，玉山未倒非風流。
眼前有物俱是夢，莫將身作黃金讐。
死生同域不用懼，富貴在天何足憂。
通蜀連秦山十二，中有妖靈會人意。
鬬豓傳情世不知，楚王魂夢春風裏。
雨態雲容多似是，色荒見物皆成媚。
露泫煙愁巖上花，至今猶滴相思淚。
西睂南臉人中美，或者皆聞無所利。
忍聽憑虛巧佞言，不求萬壽翻求死。
有叟有叟何清狂，行搔短髮提壺漿。
亂流直涉神洋洋，妻止不聽追沈湘。
偕老不偕死，箜篌遺淒涼。
刳松輕穩琅玕長，連呼急㮄庸何妨。
見溺不援能語狼，忍聽麗玉傳悲傷。
大帝閒吹破凍風，青雲融夜流長空。
天人醉引玄酒注，傾香旋入花根土。
濕塵輕舞唐唐春，神娥無跡莓苔新。
老農私與牧童論，紛紛便是倉箱本。
雲根劈裂雷斧痕，龍泉切璞青皮皴。
直方挺質貞且眞，當庭卓立凝頑神。
春雨流膏成立文，主人性靜看長新。
明月夜來廻短影，何如照冷太湖濱。
風和氣淑宮殿春，感陽體解思君恩。
眼光滴滴心振振，重瞳不轉憂生民。
女當為妾男當臣，
男力百歲在，女色片時新。
用不用，唯一人。
敢放天寵私微身，六宮萬國敎誰賓。
畫藻雕山金碧彩，鴛鴦疊翠眠晴靄。
編珠影裏醉春庭，團紅片下攢歌黛。
革咽絲煩歡不改，繳絳垂緹忽如晦。
活花起舞夜春來，蠟焰煌煌天日在。
雪暖瑤杯鳳髓融，紅拖象筯猩唇細。
空中漢轉星移蓋，火城擁出隨朝會。
車如雷兮馬如龍，鬼神辟易不敢害。
冠峩劍重鏘環珮，步入天門相眞宰。
開口長為爵祿筌，廻眸便是公卿罪。
珍珠索得龍宮貧，膏腴刮下蒼生背。
九野干戈指著心，威福滿拳猶未快。
我聞周公貴為天子弟，
富有半四海，蔑有驕奢貽後悔。
紅錦障收，珊瑚樹碎，
至今笑石崇、王愷。
碧玉喙長丹頂圓，亭亭危立風松間。
啄萍吞鱗意已䦨，舉頭咫尺輕重天。
黒翎白本排雲煙，離羣脫侶孤如仙。
披霜唳月驚嬋娟，逍遙忘卻還青田。
鳶寒鴉晩空相喧，時時側耳清泠泉。
長安近甸廵遊遍，洛陽尋有黃龍見。
千乘萬騎如雷轉，差差清蹕祥雲卷。
百司舊分當玉殿，太平官屬無遺彥。
歌鐘沸激香塵散，晨旗隱隱羅軒冕。
周公舊跡生紅蘚，瀍澗波光春照晩。
但聽嵩山萬歲聲，將軍旗鼓何時偃。
堂堂削玉青蠅喧，寒鴉啄鼠愁飛鸞。
梳玄洗白逡廵間，蘭言花笑俄衰殘。
盤金束紫身屬官，強仁小德終無端。
不如服取長流丹，潛神卻入黃庭閒。
志定功成飛九關，逍遙長揖辭人寰。
空中龍駕時㢠旋，左雲右鶴翔翩聯。
雙童樹節當風翻，常娥倚桂開朱顔。
河邊牛子星郎牽，三清宮殿浮晴煙。
玉皇據案方凝然，仙官立仗森幢幡。
引余再拜歸仙班，清聲妙色視聽安。
飡和飲順中腸寛，虛無之樂不可言。
上帝春宮思麗絕，夭桃變態求新悅。
便是花中傾國容，牡丹露泣長門月。
野樹滴殘龍戰血，曦車碾下朝霞屑。
惆悵東風未解狂，爭教此物芳菲歇。
一罇綠酒綠於染，拍手高歌天地險。
上得青雲下不難，下在黃埃上須漸。
少年歡樂須及時，莫學懦夫長泣岐。
白日欲沈猶未沈，片月已來天半垂。
坎鼓鏗鐘殺愁賊，挼碎是非佯不識。
長短高卑不可求，莫歎人生頭雪色。
幽人不喜凡草生，秋鋤斸得寒青青。
庭閒土瘦根腳獰，風搖雨拂精神醒。
短影月斜不滿尺，清聲細入鳴蛩翼。
天人戲剪蒼龍髯，參差簇在瑤堦側。
金精水鬼欺不得，長與東皇逞顔色。
勁節暫因君子移，貞心不為麻中直。
同雲慘慘如天怒，寒龍振鬛飛乾雨。
玉圃花飄朶不勻，銀河風急驚砂度。
謝客憑軒吟未住，望中頓失縱橫路。
應是羲和倦曉昏，暫反元元歸太素。
歸太素，不知歸得人心否？
橫塘日澹秋雲隔，浪織輕颸羅羃羃。
紅綃撇水蕩舟人，畫撓摻摻柔荑白。
鯉魚虛擲無消息，花老蓮疎愁未摘。
卻把金釵打綠荷，懊惱露珠穿不得。
直道荊棘生，斜徑紅塵起。
蒼蒼杳無言，麒麟廻瑞趾。
東風如未來，飛雪終不已。
不知姜子牙，何處釣流水。
黯黯秋水寒，至剛非可缺。
風胡不出來，攝履人相蔑。
縱挺倚天形，誰是躬提挈？
願將百鍊身，助我王臣節。
先賢憂民詐，觀跡成綱紀。
自有書契來，爭及結繩理。
良工指君疑，眞玉卻非玉。
寄言懷寶人，不須傷手足。
自君之出矣，鸞鏡空塵生。
思君如明月，明月逐君行。
妾命何太薄，不及宮中水。
時時對天顔，聲聲入君耳。
君子愼所履，小人多所疑。
尼甫至聖賢，猶為匡所縻。
但見西陵慘明月，女妓無因更相悅。
有虞曾不有遺言，滴盡湘妃眼中血。
莫恃芙容開滿面，更有身輕似飛燕。
不得團圎長近君，珪月鈋時泣秋扇。
雲色陰沈弄秋氣，危葉高枝恨深翠。
用卻春風力幾多，微霜逼廹何容易。
攜手春復春，未嘗漸離別。
夭夭風前花，纎纎日中雪。
不敢怨於天，唯驚添歲月。
不敢怨於君，秖怕芳菲歇。
芳菲若長然，君恩應不絶。
啾啾空城雀，一啄數跳躍。
寧尋覆轍餘，豈比巢危幕。
茫茫九萬鵬，百雉且爲樂。
蠢蠢荼蓼蟲，薨薨避葵薺。
悠悠狷者心，寂寂厭清世。
如何不食甘，命合苦其噬。
如何不趣時，分合辱其體。
至哉先哲言，於物不凝滯。
猛虎不怯敵，烈士無虛言。
怯敵辱其班，虛言負其恩。
爪牙欺白刃，果敢無前陣。
須知易水歌，至死無悔恡。
行人何徬徨，隴頭水嗚咽。
寒沙戰鬼愁，白骨風霜切。
薄日曚曨秋，怨氣陰雲結。
殺成邊將名，名著生靈滅。
離離天際雲，皎皎關山月。
羌笛一聲來，白盡征人髮。
嘹唳孤鴻高，蕭索悲風發。
雪壓塞塵清，鵰落沙塲闊。
何當胡無人，荷戈朝鳳闕。
伯牙鳴玉琴，幽音隨指發。
不是鍾期聽，俗耳安能別。
高山閒巍峩，流水聲鳴咽。
一卷冰雪言，清泠冷心骨。
分明古雅聲，諷諭成淒切。
皴皵〈音磧，又音鵲。〉老松根，晃朗驪龍窟。
荊璞且深藏，瑉石方如雪。
金多醜女妍，木朽良工拙。
姦宄欺雷霆，魑魅嫌日月。
蝶迷桃李香，鮒惘江湖闊。
不寐孤燈前，舒捲忘飢渴。
菊華寒露濃，蘭愁曉霜重。
指佞不長生，蒲萐今無種。
安如植叢篁，他年待棲鳯。
大則化龍騎，小可釣璜用。
畱煙伴獨醒，㢠陰冷閑夢。
何妨積雪凌，但為清風動。
乃知子猷心，不與常人共。
高人好自然，移得它山碧。
不磨如版平，大巧非因力。
古蘚小青錢，塵中看野色。
冷倚砌花春，靜伴疎篁直。
山僧若轉頭，如逢舊相識。
江南四月薰風低，江南女兒芳步齊。
晚雲接水共渺瀰，遠沙曡草空萋萋。
白薴不堪論古意，數花猶可醉前溪。
孤舟有客歸未得，鄉夢欲成山鳥啼。
麻姑山下逢眞士，玄膚碧眼方瞳子。
自言混沌鑿不死，大笑老彭非久視。
強爭龍虎是狂人，不保元和虛叩齒。
桃花雨過春光膩，勸我一杯靈液味。
敎我無為禮樂拘，利路名場多忌諱。
不如含德反嬰兒，金玉滿堂眞可貴。
衣服田方無內客，一入廬雲斷消息。
應為山中勝㮣偏，惠持惠逺多蹤跡。
尋陽有箇虛舟子，相憶由來無一事。
江邊月色到巖前，此際心情必相似。
似不似，寄數字。
李白亡，李賀死，陳陶趙睦尋相次
須知代不乏騷人，貫休之後，惟修睦而已矣。
睦公睦公眞可畏，開口向人無所忌。
才似煙霞生則媚，直如屈軼佞則指。
意下紛紛造化機，筆頭滴滴文章髓。
明月清風三十年，被君驅使如奴婢。
勸君休，莫容易，世俗由來稀則貴。
珊瑚高架五雲毫，小小不須煩藻思。
雁門禪客吟春亭，牡丹獨逞花中英。
雙成膩臉偎雲屏，百般姿態因風生。
延年不敢歌傾城，朝雲暮雨愁娉婷。
蘂繁蟻腳粘不行，幉迷蜂醉飛無聲。
廬山根腳含精靈，發妍吐秀叢君庭。
湓江太守多閑情，欄朱繞絳畱輕盈。
潺潺綠醴當風傾，平頭奴子啾銀笙。
紅葩豓豓交童星，左文右武憐君榮，
白銅鞮上慙清明。
空門少年初志堅，摘芳為藥除睡眠。
匡山茗樹朝陽偏，暖萌如爪拏飛鳶。
枝枝膏露凝滴圎，參差失向兜羅綿。
傾筐短甑蒸新鮮，白紵眼細勻於研。
甎排古砌春苔乾，殷勤寄我清明前。
金槽無聲飛碧煙，赤獸呵冰急鐵喧。
林風夕和眞珠泉，半匙青粉攪潺湲。
綠雲輕綰湘娥鬟，嘗來縱使重支枕，
胡蝶寂寥空掩關。
少皥開宮行帝業，無刃金風剪紅葉。
雁別邊沙入暖雲，蛩辭敗草鳴香閤。
有客為儒二十霜，酣歌郢雪時飄揚。
不甘長在諸生下，束書攜劍離家鄉。
利爪韝上鷹，雄文霧中豹，
可堪長與烏鳶噪。
是宜摩碧漢以遐飛，出南山而逺蹈。
況今大朝公道、天子文明，
團團月樹懸青青，燕中有馬如龍行。
不換黃金無駿名，荊山有玉猶在璞。
未遇良工虛擲鵲，一壺清酒酌離情，
休向蒿中隨雀躍。
擇友如淘金，沙盡不得寶。
結交如乾銀，産竭不成道。
我生四十年，相識苦草草。
多為勢利朋，少有歲寒操。
通財能幾何，聞善寧相告。
茫然同夜行，中路自不保。
常恐管鮑情，參差忽終老。
今來既見君，青天無片雲。
語直瑟弦急，行高山桂芬。
約我為交友，不覺心醺醺。
見義必許死，臨危當指囷。
無令後世士，重廣孝標文。
