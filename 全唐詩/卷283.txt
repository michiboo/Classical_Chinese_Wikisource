
微風驚暮坐，臨牖思悠哉。 
開門復動竹，疑是故人來。 
時滴枝上露，稍沾階下苔。 
何當一入幌，為拂綠琴埃。

漠漠復霏霏，為君垣上衣。 
昭陽輦下草，應笑此生非。 
掩藹青春去，蒼茫白露稀。 
猶勝萍逐水，流浪不相依。

漢章雖約法，秦律已除名。 
謗遠人多惑，官微不自明。 
霜風先獨樹，瘴雨失荒城。 
疇昔長沙事，三年召賈生。

人言下江疾，君道下江遲。 
五月江路惡，南風驚浪時。 
應知近家喜，還有異鄉悲。 
無奈孤舟夕，山歌聞竹枝。

月落寒霧起，沈思浩通川。 
宿禽囀木散，山澤一蒼然。 
漠漠沙上路，沄沄洲外田。 
猶當依遠樹，斷續欲窮天。

涼王宮殿盡，蕪沒隴雲西。 
今日聞君使，雄心逐鼓鼙。 
行當收漢壘，直可取蒲泥。 
舊國無由到，煩君下馬題。

木隕水歸壑，寂然無念心。 
南行有真子，被褐息山陰。 
石路瑤草散，松門寒景深。 
吾師亦何愛，自起定中吟。

白馬羽林兒，揚鞭薄暮時。
獨將輕騎出，暗與伏兵期。
雨雪移軍遠，旌旗上壠遲。
聖心戎寄重，未許讓恩私。

臥床如舊日，窺戶易傷春。 
靈壽扶衰力，芭蕉對病身。 
道心空寂寞，時物自芳新。 
旦夕誰相訪，唯當攝上人。

侍臣朝謁罷，戚里自相過。 
落日青絲騎，春風白紵歌。 
恩承三殿近，獵向五陵多。 
歸路南橋望，垂楊拂細波。

離亭餞落暉，臘酒減春衣。 
歲晚煙霞重，川寒雲樹微。 
戎裝千里至，舊路十年歸。 
還似汀洲雁，相逢又背飛。

山陰尋道士，映竹羽衣新。 
侍坐雙童子，陪遊五老人。 
水花松下靜，壇草雪中春。 
見說桃源洞，如今猶避秦。

微月空山曙，春祠謁少君。 
落花壇上拂，流水洞中聞。 
酒引芝童奠，香餘桂子焚。 
鶴飛將羽節，遙向赤城分。

東門有行客，落日滿前山。 
聖代誰知者，滄洲今獨還。 
片雲歸海暮，流水背城閒。 
餘亦依嵩潁，松花深閉關。

邊庭漢儀重，旌甲似雲中。 
虜地山川壯，單于鼓角雄。 
關寒塞榆落，月白胡天風。 
君逐嫖姚將，麒麟有戰功。

調元方翼聖，軒蓋忽言東。 
道以中樞密，心將外理同。 
白頭生遠浪，丹葉下高楓。 
江上蕭疏雨，何人對謝公。

薙草開三徑，巢林喜一枝。 
地寬留種竹，泉淺欲開池。 
紫閣當疏牖，青松入壞籬。 
從今安僻陋，蕭相是吾師。

十年離亂後，長大一相逢。 
問姓驚初見，稱名憶舊容。 
別來滄海事，語罷暮天鐘。 
明日巴陵道，秋山又幾重。

邊聲日夜合，朔風驚復來。 
龍山不可望，千里一裴回。 
捐扇破誰執，素紈輕欲裁。 
非時妒桃李，自是舞陽臺。

草綠古燕州，鶯聲引獨遊。 
雁歸天北畔，春盡海西頭。 
向日花偏落，馳年水自流。 
感恩知有地，不上望京樓。

遍與傍人別，臨終盡不愁。 
影堂誰為掃，坐塔自看修。 
白日鐘邊晚，青苔缽上秋。 
天涯禪弟子，空到柏巖遊。

身承漢飛將，束髮即言兵。 
俠少何相問，從來事不平。 
黃雲斷朔吹，白雪擁沙城。 
幸應邊書募，橫戈會取名。

爭場看鬥雞，白鼻紫騮嘶。 
漳水春閨晚，叢臺日向低。 
歇鞍珠作汗，試劍玉如泥。 
為謝紅梁燕，年年妾獨棲。

回樂峰前沙似雪，受降城下月如霜。 
不知何處吹蘆管，一夜征人盡望鄉。

鸛雀樓西百尺檣，汀洲雲樹共茫茫。 
漢家簫鼓空流水，魏國山河半夕陽。 
事去千年猶恨速，愁來一日即為長。 
風煙併起思歸望，遠目非春亦自傷。

忽聞此夜攜琴宿，遂歎常時塵吏喧。 
庭木已衰空月亮，城砧自急對霜繁。 
猶持副節留軍府，未薦高詞直掖垣。 
誰問南飛長繞樹，官微同在謝公門。

北風吹雁數聲悲，況指前林是別時。 
秋草不堪頻送遠，白雲何處更相期。 
山隨匹馬行看暮，路入寒城獨去遲。 
為向東州故人道，江淹已擬惠休詩。

路至牆垣問樵者，顧予雲是太真宮。 
太真血染馬蹄盡，朱閣影隨天際空。 
丹壑不聞歌吹夜，玉階唯有薜蘿風。 
世人莫重霓裳曲，曾致干戈是此中。

金甲銀旌盡已回，蒼茫羅袖隔風埃。 
濃香猶自隨鸞輅，恨魄無由離馬嵬。 
南內真人悲帳殿，東溟方士問蓬萊。 
唯留坡畔彎環月，時送殘輝入夜臺。 
〈案：此首一作李遠詩。〉

綠楊著水草如煙，舊是胡兒飲馬泉〈案：鷿鵜泉在豐州城北。胡人飲馬於此〉。 
幾處吹笳明月夜，何人倚劍白雲天。 
從來凍合關山路，今日分流漢使前。 
莫遣行人照容鬢，恐驚憔悴入新年。

危心驚夜雨，起望漫悠悠。 
氣耿殘燈暗，聲繁高樹秋。 
涼軒辭夏扇，風幌攬輕裯。 
思緒蓬初斷，歸期燕暫留。 
關山藹已失，臉淚迸難收。 
賴君時一笑，方能解四愁。

天寒發梅柳，憶昔到襄州。 
樹暖然紅燭，江清展碧油。 
風煙臨峴首，雲水接昭丘。 
俗尚春秋學，詞稱文選樓。
都門送旌節，符竹領諸侯。 
漢沔分戎寄，黎元減聖憂。 
時追山簡興，本自習家流。 
莫廢思康樂，詩情滿沃洲。

風壤瞻唐本，山祠閱晉餘。 
水亭開帟幕，巖榭引簪裾。 
地綠苔猶少，林黃柳尚疏。 
菱苕生皎鏡，金碧照澄虛。 
翰苑聲何舊，賓筵醉止初。 
中州有遼雁，好為繫邊書。

結髮逐鳴鼙，連兵追谷蠡。 
山川搜伏虜，鎧甲被重犀。 
故府旌旗在，新軍羽校齊。 
報恩身未死，識路馬還嘶。 
列嶂高烽舉，當營太白低。 
平戎七尺劍，封檢一丸泥。 
截海取蒲類，跑泉飲鷿鵜。 
漢庭中選重，更事五原西。

東望扶桑日，何年是到時。 
片帆通雨露，積水隔華夷。 
浩渺風來遠，虛明鳥去遲。 
長波靜雲月，孤島宿旌旗。 
別葉傳秋意，迴潮動客思。 
滄溟無舊路，何處問前期。

路傍一株柳，此路向延州。 
延州在何處，此路起悠悠。

俱從四方事，共會九秋中。 
斷蓬與落葉，相值各因風。

衰鬢朝臨鏡，將看卻自疑。 
慚君明似月，照我白如絲。

野性迷堯曆，松窗有道經。 
故人為柱史，為我數階蓂。

膠膠司晨鳴，報爾東方旭。 
無事戀君軒，今君重鳧鵠。

一鳥如霜雪，飛向白樓前。 
問君何以至，天子太平年。

紫塞連年戍，黃砂磧路窮。 
故人今夜宿，見月石樓中。

畏老身全老，逢春解惜春。 
今年看花伴，已少去年人。

今日憶君處，憶君君豈知。 
空餘暗塵字，讀罷淚仍垂。

赤白桃李花，先皇在時曲。
欲向西宮唱，西宮宮樹綠。

嫁得瞿塘賈，朝朝悞妾期。
早知潮有信，嫁與弄潮兒。

世故中年別，餘生此會同。
卻將悲與病，來對朗陵翁。

榼小非由榼，星朗是酒星。
解酲元有數，不用嚇劉伶。

居北有朝路，居南無住人。 
勞師問家第，山色是南鄰。

石色凝秋蘚，峰形若夏雲。
誰留秦苑地，好贈杏溪君。

邊頭射鵰將，走馬出中軍。
遠見平原上，翻身向暮雲。

征戍在桑乾，年年薊水寒。 
殷勤驛西路，北去向長安。

何地可潸然，陽城烽樹邊。 
今朝望鄉客，不飲北流泉。

繡帳博山鑪，銀鞍馮子都。
黃昏莫攀折，驚起欲棲烏。

湘江斑竹枝，錦翅鷓鴣飛。
處處湘雲合，郎從何處歸。

萬事銷身外，生涯在鏡中。 
唯將滿鬢雪，明日對秋風。

繡戶朝眠起，開簾滿地花。
春風解人意，欲落妾西家。

金谷園中柳，春來似舞腰。 
何堪好風景，獨上洛陽橋。

故國歌鐘地，長橋車馬塵。 
彭城閣邊柳，偏似不勝春。

早雁忽為雙，驚秋風水窗。 
夜長人自起，星月滿空江。

江上三千雁，年年過故宮。 
可憐江上月，偏照斷根蓬。

話舊全應老，逢春喜又悲。 
看花行拭淚，倍覺下樓遲。

眼見風來沙旋移，經年不省草生時。 
莫言塞北無春到，總有春來何處知。

破訥沙頭雁正飛，鷿鵜泉上戰初歸。 
平明日出東南地，滿磧寒光生鐵衣。

漢將新從虜地來，旌旗半上拂雲堆。 
單于每近沙場獵，南望陰山哭始回。

洛水橋邊雁影疏，陸機兄弟駐行車。 
欲陳漢帝登封草，猶待蕭郎寄內書。

柳吳興近無消息，張長公貧苦寂寥。
唯有角巾霑雨至，手持殘菊向西招。

汴水東流無限春，隋家宮闕已成塵。 
行人莫上長堤望，風起楊花愁殺人。

〈一本合作一首〉
蕃州部落能結束，朝暮馳獵黃河曲。
燕歌未斷塞鴻飛，牧馬群嘶邊草綠。

秦築長城城已摧，漢武北上單于臺。 
古來征戰虜不盡，今日還復天兵來。

黃河東流流九折，沙場埋恨何時絕。 
蔡琰沒去造胡笳，蘇武歸來持漢節。

為報如今都護雄，匈奴且莫下雲中。 
請書塞北陰山石，願比燕然車騎功。

行人夜上西城宿，聽唱梁州雙管逐。 
此時秋月滿關山，何處關山無此曲。

鴻雁新從北地來，聞聲一半卻飛回。 
金河戍客腸應斷，更在秋風百尺臺。

胡風凍合鷿鵜泉，牧馬千群逐暖川。 
塞外征行無盡日，年年移帳雪中天。

漢將如雲不直言，寇來翻罪綺羅恩。 
託君休洗蓮花血，留記千年妾淚痕。

晚逐旌旗俱白首，少遊京洛共緇塵。 
不堪身外悲前事，強向杯中覓舊春。

紫蕊叢開未到家，卻教遊客賞繁華。 
始知年少求名處，滿眼空中別有花。

腰懸錦帶佩吳鉤，走馬曾防玉塞秋。
莫笑關西將家子，秪將詩思入涼州。

蜀道山川心易驚，緣窗殘夢曉聞鶯。
分明似寫文君恨，萬怨千愁弦上聲。

惆悵秦城送獨歸，薊門雲樹遠依依。
秋來莫射南飛雁，從遣乘春更北飛。

青楓江畔白蘋洲，楚客傷離不待秋。 
君見隋朝更何事，柳楊南渡水悠悠。

天山雪後海風寒，橫笛偏吹行路難。 
磧裡征人三十萬，一時回向月明看。

邊霜昨夜墮關榆，吹角當城漢月孤。 
無限塞鴻飛不度，秋風卷入小單于。

露溼晴花春殿香，月明歌吹在昭陽。
似將海水添宮漏，共滴長門一夜長。

烽火高飛百尺臺，黃昏遙自磧西來。 
昔時征戰回應樂，今日從軍樂未回。

黃扉晚下禁垣鐘，歸坐南闈山萬重。 
獨有月中高興盡，雪峰明處見寒松。

柿葉翻紅霜景秋，碧天如水倚紅樓。
隔窗愛竹無人問，遣向鄰房覓戶鉤。

關城榆葉早疏黃，日暮沙雲古戰場。 
表請回軍掩塵骨，莫教士卒哭龍荒。

桃李年年上國新，風沙日日塞垣人。 
傷心更見庭前柳，忽有千條欲占春。

破瑟悲秋已減弦，湘靈沈怨不知年。 
感君拂拭遺音在，更奏新聲明月天。

微月東南上戍樓，琵琶起舞錦纏頭。 
更聞橫笛關山遠，白草胡沙西塞秋。

寒山吹笛喚春歸，遷客相看淚滿衣。 
洞庭一夜無窮雁，不待天明盡北飛。

南行直入鷓鴣群，萬歲橋邊一送君。 
聞道望鄉聞不得，梅花暗落嶺頭雲。

統漢峰西降戶營，黃河戰骨擁長城。
只今已勒燕然石，北地無人空月明。

霧袖煙裾雲母冠，碧琉璃簟井冰寒。 
焚香欲使三清鳥，靜拂桐陰上玉壇。

柳花飛入正行舟，臥引菱花信碧流。
聞道風光滿揚子，天晴共上望鄉樓。

燕語如傷舊國春，宮花一落已成塵。 
自從一閉風光後，幾度飛來不見人。

煙草連天楓樹齊，岳陽歸路子規啼。 
春江萬里巴陵戍，落日看沈碧水西。

黃昏鼓角似邊州，三十年前上此樓。 
今日山城對垂淚，傷心不獨為悲秋。

漠南春色到滹沱，碧柳青青塞馬多。 
萬里關山今不閉，漢家頻許郅支和。

水紋珍簟思悠悠，千里佳期一夕休。 
從此無心愛良夜，任他明月下西樓。

回樂峰前沙似雪，受降城下月如霜。 
不知何處吹蘆管，一夜征人盡望鄉。

邊城已在虜城中，烽火南飛入漢宮。 
漢庭議事先黃老，麟閣何人定戰功。

無事將心寄柳條，等閑書字滿芭蕉。
鄉關若有東流信，遣送揚州近驛橋。

玉樹溶溶仙氣深，含光混俗似無心。 
長愁忽作鶴飛去，一片孤雲何處尋。

憶妾深閨裡，煙塵不曾識。 
嫁與長幹人，沙頭候風色。 
五月南風興，思君下巴陵。 
八月西風起，想君發揚子。 
去來悲如何，見少離別多。 
湘潭幾日到，妾夢越風波。 
昨夜狂風度，吹折江頭樹。 
渺渺暗無邊，行人在何處。 
好乘浮雲驄，佳期蘭渚東。 
鴛鴦綠浦上，翡翠錦屏中。 
自憐十五餘，顏色桃花紅。 
那作商人婦，愁水復愁風。

昔降英王顧，屏身幽巖曲。 
靈波結繁笳，爽籟赴鳴玉。 
運轉春華至，歲來山草綠。 
青松掩落暉，白雲竟空谷。 
伊人撫遺歎，惻惻芳又縟。 
雲誰斆美香，分毫寄明牧。

駿馬事輕車，軍行萬里沙。 
胡山通嗢落，漢節繞渾邪。 
桂滿天西月，蘆吹塞北笳。 
別離俱報主，路極不為賒。

舊是秦時鏡，今藏古匣中。 
龍盤初掛月，鳳舞欲生風。 
石黛曾留殿，朱光適在宮。 
應祥知道泰，鑑物覺神通。 
肝膽誠難隱，姘媸信易窮。 
幸居君子室，長願免塵蒙。

一國沙彌獨解詩，人人道勝惠林師。 
先皇詔下徵還日，今上龍飛入內時。 
看月憶來松寺宿，尋花思作杏溪期。 
因論佛地求心地，祗說常吟是住持。

漢室長陵小市東〈翃集作，家在長陵小市中〉，珠簾繡戶對春風。
君王昨日移仙仗，玉輦將迎入漢中〈翃集作，玉輦將迎入漢宮〉。

長樂花枝雨點銷，江城日暮好相邀。 
春樓不閉葳蕤鎖，綠水回連宛轉橋。

浮雲不共此山齊，山靄蒼蒼望轉迷。 
曉月暫飛高樹裡，秋河隔在數峰西。

湘竹斑斑湘水春，衡陽太守虎符新。 
朝來笑向歸鴻道，早晚南飛見主人。

楊柳含煙灞岸春，年年攀折為行人。 
好風若借低枝便，莫遣青絲掃路塵。

掃石焚香禮碧空，露華偏溼蕊珠宮。
如何說得天壇上，萬里無雲月在中。

世故相逢各未閑，百年多在別離間。
昨夜秋風今夜雨，不知何處入空山。

伏波惟願裹屍還，定遠何須生入關。 
莫遣隻輪歸海窟，仍留一箭射天山。

心期紫閣山中月，身過黃堆烽上雲。 
年髮已從書劍老，戎衣更逐霍將軍。

閒庭草色能留馬，當路楊花不避人。 〈案：見張為主客圖。〉

