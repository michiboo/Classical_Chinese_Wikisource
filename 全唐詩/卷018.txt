張籍
隴頭已斷人不行，胡騎夜入涼州城。
漢家處處格鬥死，一朝盡沒隴西地。
驅我邊人胡中去，散放牛羊食禾黍。
去年中國養子孫，今著氈裘學胡語。
誰能更使李輕車，收取涼州屬漢家。
王維
長安少年遊俠客，夜上戍樓看太白。
隴頭明月迥臨關，隴上行人夜吹笛。
關西老將不勝愁，駐馬聽之雙淚流。
身經大小百餘戰，麾下偏裨萬戶侯。
蘇武才為典屬國，節旄空盡海西頭。
翁綬
隴水潺湲隴樹黃，徵人隴上盡思鄉。
馬嘶斜日朔風急，雁過寒雲邊思長。
殘月出林明劍戟，平沙隔水見牛羊。
橫行俱足封侯者，誰斬樓蘭獻未央。
楊師道
隴頭秋月明，隴水帶關城。笳添離別曲，風送斷腸聲。
映雪峰猶暗，乘冰馬屢驚。霧中寒雁至，沙上轉蓬輕。
天山傳羽檄，漢地急徵兵。陣開都護道，劍聚伏波營。
於茲覺無度，方共濯胡纓。


盧照鄰
隴坂高無極，徵人一望鄉。關河別去水，沙塞斷歸腸。
馬系千年樹，旌懸九月霜。從來共嗚咽，皆是為勤王。

王建
隴水何年隴頭別，不在山中亦嗚咽。
徵人塞耳馬不行，未到隴頭聞水聲。
謂是西流入蒲海，還聞北海繞龍城。
隴東隴西多屈曲，野麋飲水長簇簇。
胡兵夜回水傍住，憶著來時磨劍處。
向前無井復無泉，放馬回看隴頭樹。

於濆
借問隴頭水，終年恨​​何事。深疑嗚咽聲，中有徵人淚。
昨日上山下，達曙不能寐。何處接長波，東流入清渭。


皎然
隴頭心欲絕，隴水不堪聞。碎影搖槍壘，寒聲咽帳軍。
素從鹽海積，綠帶柳城分。日落天邊望，逶迤入寒雲。
秦隴逼氐羌，徵人去未央。如何幽咽水，並欲斷君腸。
西注悲窮漠，東分憶故鄉。旅魂聲攪亂，無夢到遼陽。


鮑溶
隴頭水，千古不堪聞。生歸蘇屬國，死別李將軍。
細響風凋草，清哀雁落雲。


羅隱
借問隴頭水，年年恨何事。全疑嗚咽聲，中有徵人淚。
自古無長策，況我非深智。何計謝潺湲，一宵空不寐。


魏徵
中原還逐鹿，投筆事戎軒。縱橫計不就，慷慨志猶存。
策杖謁天子，驅馬出關門。請纓羈南越，憑軾下東藩。
鬱紆陟高岫，出沒望平原。古木吟寒鳥，空山啼夜猿。
既傷千里目，還驚九折魂。豈不憚艱險，深懷國士恩。
季布無二諾，侯嬴重一言。人生感意氣，功名誰復論。


賈馳
河上微風來，關頭樹初濕。今朝關城吏，又見孤客入。
上國誰與期，西來徒自急。

張祜
都城連百二，雄險北迴環。地勢遙尊岳，河流側讓關。
秦皇曾虎視，漢祖亦龍顏。何事梟兇輩，干戈自不閒。

竇威
匈奴屢不平，漢將欲縱橫。看雲方結陣，卻月始連營。
潛軍渡馬邑，揚旆掩龍城。會勒燕然石，方傳車騎名。

陳子昂
忽聞天上將，關塞重橫行。始返樓蘭國，還向朔方城。
黃金裝戰馬，白羽集神兵。星月開天陣，山川列地營。
晚風吹畫角，春色耀飛旌。寧知班定遠，獨是一書生。

張易之
俠客重恩光，驄馬飾金裝。瞥聞傳羽檄，馳突救邊荒。
轉戰磨笄地，橫行戴鬥鄉。將軍佔太白，小婦怨流黃。
騕褭青絲騎，娉婷紅粉妝。一春鶯度曲，八月雁成行。
誰堪坐秋思，羅袖拂空床。

沈佺期
十年通大漠，萬里出長平。寒日生戈劍，陰雲搖旆旌。
飢烏啼舊壘，疲馬戀空城。辛苦皋蘭北，胡霜損漢兵。

王維
居延城外獵天驕，白草連天野火燒。
暮雲空磧時驅馬，秋日平原好射鵰。
護羌校尉朝乘障，破虜將軍夜渡遼。
玉靶角弓珠勒馬，漢家將賜霍嫖姚。

王昌齡
秦時明月漢時關，萬里長征人未還。
但使龍城飛將在，不教胡馬度陰山。
白花垣上望京師，黃河水流無盡時。
窮秋曠野行人絕，馬首東來知是誰。

馬戴
金帶連環束戰袍，馬頭衝雪度臨洮。
卷旗夜劫單于帳，亂斫胡兵缺寶刀。

杜甫
戚戚去故里，悠悠赴交河。公家有程期，亡命嬰禍羅。
君已富土境，開邊一何多。棄絕父母恩，吞聲行負戈。
出門日已遠，不受徒旅欺。骨肉恩豈斷，男兒死無時。
走馬脫轡頭，手中挑青絲。捷下萬仞岡，俯身試搴旗。
磨刀嗚咽水，水赤刃傷手。欲輕腸斷聲，心緒亂已久。
丈夫誓許國，憤惋復何有。功名圖麒麟，戰骨當速朽。
送徒既有長，遠戍亦有身。生死向前去，不勞吏怒嗔。
路逢相識人，附書與六親。哀哉兩決絕，不復同苦辛。
迢迢萬餘里，領我赴三軍。軍中異苦樂，主將寧盡聞。
隔河見胡騎，倏忽數百群。我始為奴僕，幾時樹功勳。
挽弓當挽強，用箭當用長。射人先射馬，擒賊先擒王。
殺人亦有限，列國自有疆。苟能製侵陵，豈在多殺傷。
驅馬天雨雪，軍行入高山。徑危抱寒石，指落曾冰間。
已去漢月遠，何時築城還。浮雲暮南征，可望不可攀。
單于寇我壘，百里風塵昏。雄劍四五動，彼軍為我奔。
虜其名王歸，系頸授轅門。潛身備​​行列，一勝何足論。
從軍十年餘，能無分寸功。眾人貴苟得，欲語羞雷同。
中原有鬥爭，況在狄與戎。丈夫四方志，安可辭固窮。

杜甫
男兒生世間，及壯當封侯。戰伐有功業，焉能守舊丘。
召募赴薊門，軍動不可留。千金買馬鞭，百金裝刀頭。
閭里送我行，親戚擁道周。斑白居上列，酒酣進庶羞。
少年別有贈，含笑看吳鉤。
朝進東門營，暮上河陽橋。落日照大旗，馬鳴風蕭蕭。
平沙列萬幕，部伍各見招。中天懸明月，令嚴夜寂寥。
悲笳數聲動，壯士慘不驕。借問大將誰，恐是霍嫖姚。
古人重守邊，今人重高勳。豈知英雄主，出師亙長雲。
六合已一家，四夷且孤軍。遂使貔虎士，奮身勇所聞。
拔劍擊大荒，日牧胡馬群。誓開玄冥北，持以奉吾君。
獻凱日繼踵，兩蕃靜無虞。漁陽豪俠地，擊鼓吹笙竽。
雲帆轉遼海，粳稻來東吳。越羅與楚練，照耀輿台軀。
主將位益崇，氣驕陵上都。邊人不敢議，議者死路衢。
我本良家子，出師亦多門。將驕益愁思，身貴不足論。
躍馬二十年，恐辜明主恩。坐見幽州騎，長驅河洛昏。
中夜間道歸，故里但空村。惡名幸脫免，窮老無兒孫。

皇甫冉
吹角出塞門，前瞻即胡地。三軍盡回首，皆灑望鄉淚。
轉念關山長，行看風景異。由來徵戍客，各負輕生義。

王之渙
黃砂直上白雲間，一片孤城萬仞山。
羌笛何須怨楊柳，春光不度玉門關。

耿湋
漢家邊事重，竇憲出臨戎。絕漠秋山在，陽關舊路通。
列營依茂草，吹角向高風。更就燕然石，看銘破虜功。

張籍
秋塞雪初下，將軍遠出師。分營長記火，放馬不收旗。
月冷邊帳濕，沙昏夜探遲。徵人皆白首，誰見滅胡時。

劉駕
胡風不開花，四氣多作雪。北人尚凍死，況我本南越。
古來犬羊地，巡狩無遺轍。九土耕不盡，武皇猶征伐。
中天有高閣，圖畫何時歇。坐恐塞上山，低於砂中骨。

劉濟
將軍在重圍，音信絕不通。羽書如流星，飛入甘泉宮。
倚是并州兒，少年心膽雄。一朝隨召募，百戰爭王公。
去年桑幹北，今年桑幹東。死是徵人死，功是將軍功。
汗馬牧秋月，疲兵臥霜風。仍聞左賢王，更欲圖雲中。

於鵠
微雪將軍出，吹笳天未明。觀兵登古戍，斬將對雙旌。
分陣瞻山勢，潛軍制馬鳴。如今新史上，已有滅胡名。
單于驕愛獵，放火到軍城。待月調新弩，防秋置遠營。
空山朱戟影，寒磧鐵衣聲。逢著降胡說，陰山有伏兵。

貫休
掃盡狂胡跡，回戈望故關。相逢唯死鬥，豈易得生還。
縱宴參胡樂，收兵過雪山。不封十萬戶，此事亦應閒。
玉帳將軍意，殷勤把酒論。功高寧在我，陣沒與招魂。
塞色干戈束，軍容喜氣屯。男兒今始是，敢出玉關門。
回首隴山頭，連天草木秋。聖君應入夢，半路遣封侯。
水不擔陰雪，柴令倒戍樓。歸來麟閣上，春色滿皇州。

劉希夷
將軍陷虜圍，邊務息戎機。霜雪交河盡，旌旗入塞飛。
曉光隨馬度，春色伴人歸。課績朝明主，臨軒拜武威。

耿湋
將軍帶十圍，重錦制戎衣。猿臂銷弓力，虯鬚長劍威。
首登平樂宴，新破大宛歸。樓上姝姬笑，門前問客稀。
暮烽玄菟急，秋草紫騮肥。未奉君王詔，高槐晝掩扉。

貫休
單于烽火動，都護去天涯。別賜黃金甲，親臨白玉墀。
塞垣須靜謐，師旅審安危。定遠條支寵，如今勝古時。
方見將軍貴，分明對冕旒。聖恩如遠被，狂虜不難收。
臣節唯期死，功勳敢望侯。終辭修裡第，從此出皇州。
百里精兵動，參差便渡遼。如何好白日，亦照此天驕。
遠樹深疑賊，驚蓬迥似雕。凱歌何日唱，磧路共天遙。

沈彬
欲為皇王服遠戎，萬人金甲鼓鼙中。
陣雲暗塞三邊黑，兵血愁天一片紅。
半夜翻營旗攪月，深秋防戍劍磨風。
謗書未及明君爇，臥骨將軍已歿功。
苦戰沙間臥箭痕，戍樓閒上望星文。
生希國澤分偏將，死奪河源答聖君。
鳶覷敗兵眠白草，馬驚邊鬼哭陰雲。
功多地遠無人紀，漢閣笙歌日又曛。

盧照鄰
倡樓啟曙扉，園柳正依依。鳥鳴知歲隔，條變識春歸。
露葉疑啼臉，風花亂舞衣。攀折聊將寄，軍中書信稀。

沈佺期
玉窗朝日映，羅帳春風吹。拭淚攀楊柳，長條宛地垂。
白花飛歷亂，黃鳥思參差。妾自肝腸斷，旁人那得知。

喬知之
可憐濯濯春楊柳，攀折將來就纖手。
妾容與此同盛衰，何必君恩獨能久。

劉憲
沙塞三河道，金閨二月春。碧煙楊柳色，紅粉綺羅人。
露葉憐啼臉，風花思舞巾。攀持君不見，為聽曲中新。

崔湜
二月風光半，三邊戍不還。年華妾自惜，楊柳為君攀。
落絮緣衫袖，垂條拂髻鬟。那堪音信斷，流涕望陽關。

韋承慶
萬里邊城地，三春楊柳節。葉似鏡中眉，花如關外雪。
徵人遠鄉思，倡婦高樓別。不忍擲年華，含情寄攀折。

歐陽瑾
垂柳拂妝台，葳蕤葉半開。年華枝上見，邊思曲中來。
嫩色宜新雨，輕花伴落梅。朝朝倦攀折，徵戍幾時回。

張祜
紅粉青樓曙，垂楊仲月春。懷君重攀折，非妾妒腰身。
舞帶縈絲斷，嬌娥向葉嚬。橫吹凡幾曲，獨自最愁人。

張九齡
纖纖折楊柳，持此寄情人。一枝何足貴，憐是故園春。
遲景那能久，流芳不及新。更愁徵戍客，鬢老邊城塵。

餘延壽
大道連國門，東西種楊柳。葳蕤君不見，嬝娜垂來久。
緣枝棲暝禽，雄去雌獨吟。餘花怨春盡，微月起秋陰。
坐望窗中蝶，起攀枝上葉。好風吹長條，婀娜何如妾。
妾見柳園新，高樓四五春。莫吹鬍塞曲，愁殺隴頭人。

李白
垂楊拂綠水，搖艷東風年。花明玉關雪，葉暖金窗煙。
美人結長恨，想對心淒然。攀條折春色，遠寄龍庭前。

孟郊
楊柳多短枝，短枝多別離。贈遠累攀折，柔條安得垂。
青春有定節，離別無定時。但恐人別促，不怨來遲遲。
莫言短枝條，中有長相思。朱顏與綠楊，並在別離期。
樓上春風過，風前楊柳歌。枝疏緣別苦，曲怨為年多。
花驚燕地雪，葉映楚池波。誰堪別離此，徵戍在交河。

李端
東城攀柳葉，柳葉低著草。少壯莫輕年，輕年有人老。
柳發遍川崗，登高堪斷腸。雨煙輕漠漠，何樹近君鄉。
贈君折楊柳，顏色豈能久。上客莫沾巾，佳人正回首。
新柳送君行，古柳傷君情。突兀臨荒渡，婆娑出舊營。
隨家兩岸盡，陶宅五株平。日暮偏愁望，春山有鳥聲。

翁綬
紫陌金堤映綺羅，遊人處處動離歌。陰移古戍迷荒草，
花帶殘陽落遠波。台上少年吹白雪，樓中思婦斂青蛾。
殷勤攀折贈行客，此去關山雨雪多。

王建
自從江樹秋，日日上江樓。夢見離珠浦，書來在桂州。
不同魚比目，終恨水分流。久不開明鏡，多應是白頭。

張籍
秋風窗下起，旅雁向南飛。日日出門望，家家行客歸。
無因見邊使，空待寄寒衣。獨閉青樓暮，煙深鳥雀稀。

盧照鄰
塞垣通碣石，虜障抵祁連。相思在萬里，明月正孤懸。
影移金岫北，光斷玉門前。寄書謝中婦，時看鴻雁天。

沈佺期
漢月生遼海，曈曨出半暉。合昏玄兔郡，中夜白登圍。
暈落關山迥，光含霜霰微。將軍聽曉角，戰馬欲南歸。

李白
明月出天山，蒼茫雲海間。長風幾萬里，吹度玉門關。
漢下白登道，胡窺青海灣。由來征戰地，不見有人還。
戍客望邊色，思歸多苦顏。高樓當此夜，嘆息未應閒。

長孫佐輔
淒淒還切切，戍客多離別。何處最傷心，關山見秋月。
關月竟如何，由來遠近過。始經玄兔塞，終繞白狼河。
忽憶秦樓婦，流光應共有。已得併蛾眉，還知攬纖手。
去歲照同行，比翼復連形。今宵照獨立，顧影自煢煢。
餘暉漸西落，夜夜看如昨。借問映旌旗，何如鑑帷幕。
拂曉朔風悲，蓬驚雁不飛。幾時徵戍罷，還向月中歸。

耿湋
月明邊徼靜，戍客望鄉時。塞古柳衰盡，關寒榆發遲。
蒼蒼萬里道，戚戚十年悲。今夜青樓上，還應照所思。

戴叔倫
月出照關山，秋風人未還。清光無遠近，鄉淚半書間。
一雁過連營，繁霜覆古城。胡笳在何處，半夜起邊聲。

崔融
月生西海上，氣逐邊風壯。萬里度關山，蒼茫非一狀。
漢兵開郡國，胡馬窺亭障。夜夜聞悲笳，徵人起南望。

李端
露濕月蒼蒼，關頭榆葉黃。回輪照海遠，分彩上樓長。
水凍頻移幕，兵疲數望鄉。只應城影外，萬里共如霜。

王建
關山月，營開道白前軍發。凍輪當磧光悠悠，
照見三堆兩堆骨。邊風割面天欲明，金莎嶺西看看沒。

張籍
秋月朗朗關山上，山中行人馬蹄響。關山秋來雨雪多，
行人見月唱邊歌。海邊漠漠天氣白，胡兒夜度黃龍磧。
軍中探騎暮出城，伏兵暗處低旌戟。溪水連地霜草平，
野駝尋水磧中鳴。隴頭風急雁不下，沙場苦戰多流星。
可憐萬國關山道，年年戰骨多秋草。

翁綬
裴回漢月滿邊州，照盡天涯到隴頭。影轉銀河寰海靜，
光分玉塞古今愁。笳吹遠戍孤烽滅，雁下平沙萬里秋。
況是故園搖落夜，那堪少婦獨登樓。

鮑氏君徽
高高秋月明，北照遼陽城。塞迥光初滿，風多暈更生。
徵人望鄉思，戰馬聞鞞驚。朔風悲邊草，胡沙昏虜營。
霜疑匣中劍，風憊原上旌。早晚謁金闕，不聞刁斗聲。

於武陵
浮世若浮雲，千迴故復新。旋添青草塚，更有白頭人。
歲暮客將老，雪晴山欲春。行行車與馬，不盡洛陽塵。

鄭渥
客亭門外路東西，多少喧騰事不齊。
楊柳惹鞭公子醉，紵麻掩淚魯人迷。
通宵塵土飛山月，是處經營夾禦堤。
頃刻知音幾存歿，半回依約認輪蹄。

李白
白玉誰家郎，回車渡天津。看花東上陌，驚動洛陽人。

崔顥
長安甲第高入雲，誰家居住霍將軍。
日晚朝回擁賓從，路傍拜揖何紛紛。
莫言炙手手可熱，須臾火盡灰亦滅。
莫言貧賤即可欺，人生富貴自有時。
一朝天子賜顏色，世上悠悠應始知。

孟郊
胡風激秦樹，賤子風中泣。家家朱門開，得見不可入。
長安十二衢，投樹鳥亦急。高閣何人家，笙簧正喧吸。

顧況
長安道，人無衣，馬無草，何不歸來山中老。

聶夷中
此地無駐馬，夜中猶走輪。所以路旁草，少於衣上塵。

韋應物
漢家宮殿含雲煙，兩宮十里相連延。
晨霞出沒弄丹闕，春雨依微自甘泉。
春雨依微春尚早，長安貴遊愛芳草。
寶馬橫來下建章，香車卻轉避馳道。
貴遊誰最貴，衛霍世難比。
何能蒙主恩，幸遇邊塵起。
歸來甲第拱皇居。朱門峨峨臨九衢，
中有流蘇合歡之寶帳，一百二十鳳凰羅列含明珠。
下有錦鋪翠被之粲爛，博山吐香五雲散。
麗人綺閣情飄颻，頭上鴛釵雙翠翹，
低鬟曳袖回春雪，聚黛一聲愁碧霄。
山珍海錯棄藩籬，烹犢炰羔如折葵。
既請列侯封部曲，還將金印授廬兒。
歡榮若此何所苦，但苦白日西南馳。

白居易
花枝缺處青樓開，艷歌一麯酒一杯。
美人勸我急行樂，自古朱顏不再來，
君不見外州客，長安道，一回來，一回老。

薛能
汲汲復營營，東西連兩京。關繻古若在，山嶽累應成。
各自有身事，不相知姓名。交馳喧眾類，分散入重城。
此路去無盡，萬方人始生。空餘片言苦，來往覓劉楨。

貫休
憧憧合合，八表一轍。黃塵霧合，車馬火熱。
名湯風雨，利輾霜雪。千車萬馱，半宿關月。
上有堯禹，下有夔契。
紫氣銀輪兮常覆金闕，仙掌捧日兮濁河澄澈。
愚將草木兮有言，與華封人兮不別。

沈佺期
秦地平如掌，層城出雲漢。樓閣九衢春，車馬千門旦。
綠柳開復合，紅塵聚還散。日晚鬥雞回，經過狹斜看。

盧照鄰
梅嶺花初發，天山雪未開。雪處疑花滿，花邊似雪回。
因風入舞袖，雜粉向妝台。匈奴幾萬里，春至不知來。

沈佺期
鐵騎幾時回，金閨怨早梅。雪中​​花已落，風暖葉應開。
夕逐新春管，香迎小歲杯。感時何足貴，書里報輪台。

劉方平
新歲芳梅樹，繁苞四面同。春風吹漸落，一夜幾枝空。
小婦今如此，長城恨不窮。莫將遼海雪，來比後庭中。

盧照鄰
騮馬照金鞍，轉戰入皋蘭。塞門風稍急，長城水正寒。
雪暗鳴珂重，山長噴玉難。不辭橫絕漠，流血幾時干。

李白
紫騮行且嘶，雙翻碧玉蹄。臨流不肯渡，似惜錦障泥。
白雪關山遠，黃雲海樹迷。揮鞭萬里去，安得念春閨。

李益
爭場看鬥雞，白鼻紫騧嘶。漳水春歸晚，叢臺日向低。
歇鞍珠作汗，試劍玉如泥。為謝紅梁燕，年年妾獨棲。

秦韜玉
渥窪奇骨本難求，況是豪家重紫騮。膘大宜懸銀壓銙。
力渾欺卻玉銜頭。生獰弄影風隨起，躞蹀衝塵汗滿溝。
若遇丈夫皆調禦，任從騎取覓封侯。

李群玉
浮云何權奇，絕足勢未知。長嘶青海風，躞蹀振雲絲。
由來渥窪種，本是蒼龍兒。穆滿不再活，無人昆閬騎。
君識躍嶠怯，寧勞耀金羈。青芻與白水，空笑駑駘肥。
伯樂儻一見，應驚耳長垂。當思八荒外，逐日向瑤池。

紀唐夫
連錢出塞蹋沙蓬，豈比當時御史驄。
逐北自諳深磧路，連嘶誰念靜邊功。
登山每與青雲合，弄影應知碧草同。
今日虜平將換妾，不如羅袖舞春風。

李端
天山一丈雪，雜雨夜霏霏。濕馬胡歌亂，經烽漢火微。
丁零蘇武別，疏勒範羌歸。若著關頭過，長榆葉定稀。

翁綬
邊聲四合殷河流，雨雪飛來遍隴頭。
鐵嶺探人迷鳥道，陰山飛將濕貂裘。
斜飄旌旆過戎帳，半雜風沙入戍樓。
一自塞垣無李蔡，何人為解北門憂。

盧照鄰
劉生氣不平，抱劍欲專徵。報恩為豪俠，死難在橫行。
翠羽裝劍鞘，黃金飾馬纓。但令一顧重，不吝百身輕。

溫庭筠
太子池南樓百尺，八窗新樹疏簾隔。
黃金舖首畫鉤陳，羽葆亭童拂交戟。
盤紆闌楯臨高台，帳殿臨流鸞扇開。
早雁聲鳴細波起，映花鹵簿龍飛回。

張祜
門上關，牆上棘，窗中女子聲唧唧，洛陽大道徒自直。
女子心在婆舍側，嗚嗚籠鳥觸四隅。
養男男娶婦，養女女嫁夫。阿婆六十翁七十，
不知女子長日泣，從他嫁去無悒悒。

李白
幽州胡馬客，綠眼虎皮冠。笑拂兩隻箭，萬人不可干。
彎弓若轉月，白雁落雲端。雙雙掉鞭行，遊獵向樓蘭。
出門不顧後，報國死何難。天驕五單于，狼戾好兇殘。
牛馬散北海，割鮮若虎餐。雖居燕支山，不道朔雪寒。
婦女馬上笑，顏如赬玉盤。翻入射鳥獸，花月醉雕鞍。
旄頭四光芒，爭戰若蜂攢。白刃灑赤血，流沙為之丹。
名將古誰是，疲兵良可嘆。何時天狼滅，父子得閒安。

李白
銀鞍白鼻騧，綠地障泥錦。
細雨春風花落時，揮鞭且就胡姬飲。

張祜
為底胡姬酒，長來白鼻騧。摘蓮拋水上，郎意在浮花。

