卷簾遲日暖，睡起思沈沈。
遼海音塵遠，春風旅館深。
疎篁留鳥語，曲砌轉花陰。
寄語長征客，流年不易禁。
不得遼陽信，春心何以安。
鳥啼窗樹曉，夢斷碧煙殘。
綠鑑開還懶，紅顔駐且難。
相思誰可訴，時取舊書看。
冬至雖雲遠，渾疑朔漠中。
勁風吹大野，密雪翳高空。
泉凍如頑石，人藏類蟄蟲。
豪家應不覺，獸炭滿爐紅。
槐柳蟬聲起渡頭，海城孤客思悠悠。
青雲展志知何日，皓月牽吟又入秋。
鑑裏漸生潘岳鬢，風前猶著卜商裘。
鳴琴良宰揮毫士，應笑蹉跎身未酬。
疊石峩峩象翠微，遠山魂夢便應稀。
從教蘚長添峰色，好引泉來作瀑飛。
螢影夜攢疑燒起，茶煙朝出認雲歸。
知君創得茲幽致，公退吟看到落暉。
香塵未歇暝煙收，城滿笙歌事勝逰。
自是離人睡長早，千家簾卷月當樓。
又聽黃鳥綿蠻，目斷家鄉未還。
春水引將客夢，悠悠遶遍關山。
門掩殘花寂寂，簾垂斜月悠悠。
縱有一庭萱草，何曾與我忘憂？
江邊候館幽，汀鳥暝煙收。
客思雖悲月，詩魔又愛秋。
聲名都是幻，窮達未能憂。
散逸憐漁父，波中漾小舟。
訟閑徵賦畢，吏散卷簾時。
聽雨入秋竹，留僧覆舊棋。
得詩書落葉，煮茗汲寒池。
化俗功成後，煙霄會有期。
控壓潯陽景，崔巍古及今。
勢雄超地表，翠盛接天心。
湓浦春煙列，星灣晩景沉。
圖經宜細覽，題詠卒難任。
靖節門遙對，庾公樓俯臨。
參差含積雪，隠映見歸禽。
峭拔推雙劍，清虛數二林。
白蓮池宛在，翠輦事難尋。
天近星河冷，龍歸洞穴深。
谷春攢錦繡，石潤疊瓊琳。
玄鶴傳仙拜，青猨伴客吟。
泉通九江遠，雲出幾州陰。
冬有靈湯溢，夏無炎暑侵。
他年如遂隠，五老是知音。
辟命羨君赴，其如愴別情。
酒闌汀樹晚，帆展野風生。
淮靜寒煙歛，村遙夜火明。
醉沈朐嶺夢，吟達壽春城。
舊友揺鞭接，元戎埽榻迎。
雪晴蓮幕啟，雲散桂山橫。
王粲從軍畫，陳琳草檄名。
知君提健筆，重振此嘉聲。
忽聽新蟬發，客情其奈何。
西風起槐柳，故國阻煙波。
壠笛悲猶少，巴猨恨未多。
不知陶靖節，還動此心麼。
閒憶詩人思倍勞，維舟清夜泥風騷。
魚龍不動澄江遠，雲霧皆收皎月高。
潮滿釣舟迷浦嶼，霜繁野樹叫猨猱。
此時吟苦君知否，雙鬢從他有二毛。
縣庭無事似山齋，滿砌青青旋長苔。
閑撫素琴曹吏散，自烹新茗海僧來。
買將病鶴勞心養，移得閑花用意栽。
幾度訪君留我醉，罋香皆值酒新開。
鵬霄休歎志難伸，貧病雖縈道且存。
阮瑀不能專筆硯，嵇康惟要樂琴尊。
春風滿院空欹枕，芳草侵堦獨閉門。
劍有塵埃書有蠧，昔年心事共誰論。
懶穿幽徑衝鳴鳥，忍踏清陰損翠苔。
不似閉門欹枕聽，秋聲如雨入軒來。
堪羨元戎虛右席，便承綸綍起金臺。
菊叢憔悴陶潛去，蓮幕光輝阮瑀來。
好向尊罍陳妙畫，定應書檄播雄才。
預愁別後相思處，月入閒窗遠夢廻。
一夢奢華去不還，斷牆花發豈堪看。
玉纎素綆知何處，金井梧枯碧甃寒。
鸂鶒雙飛下碧流，蓼花蘋穗正含秋。
茜裙二八採蓮去，笑衝微雨上蘭舟。
多難分離久，相思每淚垂。
夢歸殘月曉，信到落花時。
未必乖良會，何當有後期。
那堪樓上望，煙水接天涯。
二月正綿綿，離情被爾牽。
四鄰初過雨，萬里正鋪煙。
眷戀殘花惹，留連醉客眠。
飄香是杜若，最憶楚江邊。
千家事勝逰，景物可忘憂。
水國樓臺晚，春郊煙雨收。
鷓鴣啼竹樹，杜若媚汀洲。
永巷歌聲遠，王孫會莫愁。
巷深芳草細，門靜綠楊低。
室邇人何處，花殘月又西。
武陵期已負，巫峽夢終迷。
獨立銷魂久，雙雙好鳥啼。
相思禁煙近，樓上動吟魂。
水國春寒在，人家暮雨昏。
朱橋通竹樹，香徑匝蘭蓀。
安得吾宗會，高歌醉一尊。
自言㛰嫁畢，塵事不關心。
老去詩魔在，春來酒病深。
山翁期採藥，海月伴鳴琴。
多謝維舟處，相留接靜吟。
竹軒臨水靜無塵，別後鳬鷖入夢頻。
杜若菰蒲煙雨歇，一溪春色屬何人。
長涯煙水又含秋，吏散時時獨上樓。
信斷蘭臺鄉國遠，依稀王粲在荊州。
旅館飄飄類斷蓬，悠悠心緒有誰同。
一宵風雨花飛後，萬里鄉關夢自通。
多難不堪容鬢改，沃愁惟怕酒杯空。
採蘭扇枕何時遂，洗慮焚香叩上穹。
重向煙蘿省舊逰，因尋遺跡想浮丘。
峰頭鶴去三清遠，壇畔月明千古秋。
泉落小池清復咽，雲從高嶠起還收。
自慚未得沖虛術，白髮無情漸滿頭。
飄灑當窮巷，苔深落葉鋪。
送寒來客館，滴夢在庭梧。
逼砌蛩聲斷，侵窗竹影孤。
遙思漁叟興，蓑笠在江湖。
竟日聲蕭颯，兼風不暫闌。
竹窗秋睡美，荻浦夜漁寒。
地僻苔生易，林疎鳥宿難。
誰知苦吟者，坐聽一燈殘。
古觀寥寥枕碧溪，偶思前事立殘暉。
漆園化蝶名空在，柱史猶龍去不歸。
丹井泉枯苔鎖合，醮壇松折鶴來稀。
回頭因歎浮生事，夢裏光陰疾若飛。
無事無憂鬢任蒼，濁醪閒酌送韶光。
溟濛雨過池塘暖，狼藉花飛硯席香。
好古未嘗疎典冊，懸圖時要看瀟湘。
戀君清話難留處，歸路迢迢又夕陽。
誰解叩乾關，音容去不還。
位方尊北極，壽忽殞南山。
鳳輦應難問，龍髯不可攀。
千秋遺恨處，雲物鎖橋山。
仙馭歸何處，蒼蒼問且難。
華夷喧道德，陵壠葬衣冠。
御水穿城咽，宮花泣露寒。
九疑消息斷，空望白雲端。
煙霞海邊寺，高臥出門慵。
白日少來客，清風生古松。
虛窗從燕入，壞屐任苔封。
幾度陪師話，相留到暮鐘。
臥病當秋夕，悠悠枕上情。 
不堪拋月色，無計避蟲聲。 
煎藥惟憂澀，停燈又怕明。 
曉臨清鑑裡，應有白髭生。
長憶狂逰日，惜春心恰同。
預愁花片落，不遣酒壺空。
草軟眠難捨，鶯嬌聽莫窮。
如今千里隔，搔首對秋風。
一作邊城客，閑門兩度春。
鶯花深院雨，書劍滿牀塵。
紫閣期終負，青雲道未伸。
猶憐陶靖節，詩酒每相親。
暮雲欄檻有佳期，公子開顔乍拆時。
翠幄密籠鶯未識，好香難掩蝶先知。
願陪妓女爭調樂，欲賞賓朋預課詩。
只恐卻隨雲雨去，隔年還是動相思。
混俗從教鬢似銀，世人無分得相親。
槎流海上波濤濶，酒滿壺中天地春。
功就不看丹竈火，性閒時拂玉琴塵。
仙家變化誰能測，只恐洪崖是此身。
塵昏菱鑑懶修容，雙臉桃花落盡紅。
玉塞夢歸殘燭在，曉鶯窗外囀梧桐。
邊無音信暗消魂，茜袖香裙積淚痕。
海燕歸來門半掩，悠悠花落又黃昏。
池館寂寥三月盡，落花重疊蓋莓苔。
惜春眷戀不忍掃，感物心情無計開。
夢斷美人沈信息，目穿長路倚樓臺。
琅玕繡叚安可得，流水浮雲共不廻。
虛樓一望極封疆，積雨晴來野景長。
水接海門鋪遠色，稻連京口發秋香。
鳴蟬歴歴空相續，歸鳥翩翩自著行。
吟罷倚欄深有思，清風留我到斜陽。
暫駐征輪野店間，悠悠時節又春殘。
落花風急宿酲解，芳草雨昏春夢寒。
慙逐利名頭易白，欲眠雲水志猶難。
卻憐村寺僧相引，閒上虛樓共倚欄。
竟日如絲不暫停，莎堦閒聽滴秋聲。
斜飄虛閣琴書潤，冷逼幽窗夢寐清。
開戶只添搜句味，看山還阻上樓情。
遙知公退琴堂靜，坐對蕭騷飲興生。
殘紅引動詩魔，懷古牽情奈何？
半落銅臺月暁，亂飄金谷風多。
悠悠旋逐流水，片片輕粘短莎。
誰見長門深鎖，黃昬細雨相和。
豪家五色泥香，銜得營巢太忙。
喧覺佳人晝夢，雙雙猶在雕梁。
羽毛特異諸禽，出谷堪聽好音。
薄暮欲棲何處？雨昬楊柳深深。
寄宿深山寺，惟逢老病憎。
風吹幾世樹，雲暗暮秋燈。
瞑目忘塵慮，談空入上乘。
眀晨返名路，何計戀南能。
都城分別後，海嶠夢魂迷。
吟興疎煙月，邊情起鼓鼙。
戍旗風颭小，營柳霧籠低。
草檄無餘刃，難將阮瑀齊。
袞袞利名役，常嗟聚會稀。
有心逰好景，無術駐殘暉。
南陌草爭茂，西園花亂飛。
期君舉杯酒，不醉莫言歸。
每恨多流落，吾徒不易親。
相逢千里客，共醉百花春。
小檻山當面，閒堦柳拂塵。
何時卜西上，眀月桂枝新。
雨餘飛絮亂，相別思難任。
酒罷河橋晩，帆開煙水深。
蟾宮須展志，漁艇莫牽心。
岐路從茲遠，雙魚信勿沈。
偶自山僧院，移歸傍砌栽。
好風終日起，幽鳥有時來。
篩月牽詩興，籠煙伴酒杯。
南窗睡輕起，蕭颯雨聲廻。
巳是殊鄉客，送君重慘然。
河橋乍分首，槐柳正鳴蟬。
短櫂離幽浦，孤帆觸遠煙。
清朝重文物，變化莫遷延。
閒齋病初起，心緒復悠悠。
開篋羣書蠧，聽蟬滿樹秋。
詩魔還漸動，藥債未能酬。
為憶前山色，扶持上小樓。
送別人歸春日斜，獨鞭羸馬指天涯。
月生江上鄉心動，投宿匆忙近酒家。
極目青青壠麥齊，野塘波濶下鳬鷖。
陽烏景暖林桑密，獨立閒聽戴勝啼。
位望誰能並，當年志已伸。
人間傳鳳藻，天上演龍綸。
賈馬才無敵，褒雄譽益臻。
除奸深繫念，致主迥忘身。
諫疏縱橫上，危言果敢陳。
忠貞雖貫世，消長豈由人。
慷慨辭朝闕，迢遙涉路塵。
千山眀夕照，孤櫂渡長津。
杜宇聲方切，江蘺色正新。
卷舒唯合道，喜慍不勞神。
禪客陪清論，漁翁作近鄰。
靜吟窮野景，狂醉養天真。
格論思名士，輿情渴直臣。
九霄恩復降，比戶意皆忻。
卻入鴛鸞序，終身顧問頻。
漏殘丹禁曉，日暖玉墀春。
鑒物心如水，憂時鬢若銀。
惟期康庶事，永要敘彜倫。
貴賤知無間，孤寒必許親。
幾多沈滯者，拭目望陶鈞。
仙桂從攀後，人間播大名。
飛騰諧素志，霄漢是前程。
持憲威聲振，司言品秩清。
簾開春酒醒，月上草麻成。
丹陛凌晨對，青雲逐步生。
照人裵玉瑩，鑒物憲陂眀。
下直無他事，閒逰恣逸情。
林僧開戶接，溪叟掃苔迎。
煮茗山房冷，垂綸野艇輕。
神清宜放曠，詩苦益縱橫。
餘刃時皆仰，嘉謀衆佇行。
四方觀啟沃，畢竟念孤平。
宋玉逢秋何起悲，新恩委寄好開眉。
班升鴛鷺頻經歲，任佐龔黃必暫時。
乍對煙霞吟海嶠，應思蘋蓼夢江湄。
一朝鳳詔重徵入，鵬化那教尺鷃知。
心似白雲歸帝鄉，暫停良畫別龔黃。
煙波乍曉浮蘭櫂，魂夢先飛近御香。
一路伴吟汀草綠，幾程清思水風涼。
想應敷對忠言後，不放卿雲離太陽。
不妨公退尚清虛，剏得幽齋興有餘。
要引好風清戶牖，旋栽新竹滿庭除。
傾壺待客花開後，煮茗留僧月上初。
更有野情堪愛處，石牀苔蘚似匡廬。
得從岳叟誠堪重，卻獻皋夔事更宜。
公退啟枰書院靜，日斜收子竹陰移。
適情豈待樵柯爛，罷局還應屐齒隳。
預想幽窗風雨夜，一燈閑照覆圖時。
鳥棲庭樹夜悠悠，枕上誰知淚暗流。
千里夢魂迷舊業，一城砧杵搗殘秋。
窗閒寂寂燈猶在，簾外蕭蕭雨未休。
早晩萊衣同著去，免悲流落在邊州。
綿蠻黃鳥不堪聽，觸目離愁怕酒醒。
雲散碧山當晩檻，雨催青蘚匝春庭。
尋芳懶向桃花塢，垂釣空思杜若汀。
晝夢不成吟有興，揮毫書在枕邊屏。
江村揺落暮蟬鳴，執手臨岐動別情。
古㟁相看殘照在，片帆難駐好風生。
牽吟一路逢山色，醒睡長汀對月眀。
況是清朝至公在，預知喬木定遷鶯。
江南重會面，聊話十年心。
共立黃花畔，空驚素髮侵。
斜陽浮遠水，歸鳥下疎林。
牽動詩魔處，涼風村落砧。
長江落照天，物景似當年。
憶昔攜村酒，相將上釣船。
狂歌紅蓼㟁，驚起白鷗眠。
今日趨名急，臨風一黯然。
詔下如春煦，巢南志不違。
空將感恩淚，滴盡冒寒衣。
覆載元容善，形骸果得歸。
無心慙季路，負米覲親闈。
鴻雁離羣後，成行憶日存。
誰知歸故里，只得奠吟魂。
蟲蠧書盈篋，人稀草擁門。
從茲長慟後，獨自奉晨昏。
浮生多夭枉，惟爾最堪悲。
同氣未歸日，慈親臨老時。
舊詩傳海嶠〈舍弟有詩云「夢斷海山遠，夜長風雨多」，傳至海上。〉，新塚枕江湄。
遺稚嗚嗚處，黃昬繞繐帷。
默黙誰知我，裵回野水邊。
詩情長若舊，吾事更無先。
芳草人稀地，殘陽雁過天。
靜思吟友外，此意復誰憐。
鼎分天地日，先主力元微。
魚水從相得，山河遂有歸。
任賢無間忌，報國盡神機。
草昧爭雄者，君臣似此稀。
官資清貴近丹墀，性格孤高世所稀。
金殿日開親鳳扆，古幈時展看漁磯。
酒醒虛閣秋簾捲，吟對疎篁夕鳥歸。
獻替頻陳忠譽播，鵬霄萬里展雄飛。
慶雲呈瑞為明時，演暢絲綸在紫微。
鑾殿對時親舜日，鯉庭過處著萊衣。
閒尋竹寺聽啼鳥，吟倚江樓戀落暉。
隔座銀屏看是設，一門清貴古今稀。
使君心智杳難同，選勝開亭景莫窮。
高敞軒窗迎海月，預栽花木待春風。
靜披典籍堪師古，醉擁笙歌不礙公。
滿徑苔紋疎雨後，入簷山色夕陽中。
偏宜下榻延徐孺，最稱登門禮孔融。
事簡豈妨頻賞翫，況當為政有餘功。
門鏁簾垂月影斜，翠華咫尺隔天涯。
香鋪羅幌不成夢，背壁銀缸落盡花。
金波寒透水精簾，燒盡沉檀手自添。
風遞笙歌門已掩，翠華何處夜厭厭。
晩涼含笑上蘭舟，波底紅粧影欲浮。
陌上少年休植足，荷香深處不廻頭。
沈沈樓影月當午，冉冉風香花正開。
芳草迢迢滿南陌，王孫何處不歸來。
軒車紫陌競尋春，獨掩衡門病起身。
步月怕傷三徑蘚，取琴因拂一牀塵。
明時儻有丹枝分，青鑑從他素髮新。
況是青雲知已在，原思生計莫憂貧。
門外塵飛暑氣濃，院中蕭索似山中。
最憐煮茗相留處，疎竹當軒一榻風。
柳過春霖絮亂飛，旅中懷抱獨棲棲。
月生淮上雲初散，家在江南夢去迷。
髮白每慙清鑑啟，心孤長怯子規啼。
拜恩為養慈親急，願向明朝捧紫泥。
泥書捧處聖恩新，許覲庭闈養二親。
螻蟻至微寧足數，未知何處答穹旻。
煙波涉歴指家林，欲到家林懼卻深。
得信慈親痾瘵減，當時寛勉採蘭心。
誰言多難後，重會喜淹留。
欲話關河夢，先驚鬢髮秋。
浮雲空冉冉，遠水自悠悠。
多謝開青眼，攜壺共上樓。
