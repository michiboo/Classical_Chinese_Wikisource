
費冠卿，字子軍，池州人。元和登第，母卒，歎曰：「干祿養親，祿而親喪，何以祿為？」遂隱池州九華山。長慶中，殿院李行修舉其孝節，召拜右拾遺，不赴。集一卷，今存詩十一首。
君親同是先王道，何如骨肉一處老。
也知臣子合佐時，自古榮華誰可保。
生計唯將三尺僮，學他賢者隱牆東。
照眠夜後多因月，掃地春來秖藉風。
幾處紅旗驅戰士，一園青草伴衰翁。
子房仙去孔明死，更有何人解指蹤。
花宮柳陌正從行，紫袂金鞍問姓名。
戰國方須禮干木，康時何必重侯嬴。
捧將束帛山僮喜，傳示銀鉤邑客驚。
直為雲泥相去遠，一言知己殺身輕。
世人從擾擾，獨自愛身閑。
美景當新霽，隨僧過遠山。
村橋出秋稼，空翠落澄灣。
唯有中林犬，猶應望我還。
中峰高拄泬寥天，上有茅庵與石泉。
晴景獵人曾望見，青藍色裏一僧禪。
拾遺帝側知難得，官緊才微恐不勝。
好是中朝絕親友，九華山下詔來徵。
三千里外一微臣，二十年來任運身。
今日忽蒙天子召，自慙驚動國中人。
本為獨立難，寄彼高樹枝。
蔓衍數條遠，溟濛千朵垂。
向日助成陰，當風藉持危。
誰言柔可屈，坐見蟠蛟螭。
不為幽岸隱，古色涵空出。
願以清泚流，鑒此堅貞質。
傍臨玉光潤，時瀉苔花密。
往往驚游鱗，尚疑垂釣日。
煢獨不為苦，求名始辛酸。
上國無交親，請謁多少難。
九月風到面，羞汗成冰片。
求名俟公道，名與公道遠。
力盡得一名，他喜我且輕。
家書十年絕，歸去知誰榮。
馬嘶渭橋柳，特地起秋聲。
自地上青峰，懸崖一萬重。
踐危頻側足，登塹半齊胸。
飛狖啼攀桂，遊人喘倚松。
入林寒㾕㾕，近瀑雨濛濛。
徑滑石棱上，寺開山掌中。
幡花撲淨地，台殿印晴空。
勝境層層別，高僧院院逢。
泉魚候洗缽，老玃戲撞鐘。
外戶憑雲掩，中廚課水舂。
搜泥時和麫，拾橡半添穜。
渡壑緣槎險，持燈入洞窮。
夾天開壁峭，透石蹙波雄。
潤藹清無土，潭深碧有龍。
畬田一片淨，谷樹萬株濃。
野客登臨慣，山房幽寂同。
寒爐樹根火，夏牖竹稍風。
邊鄙籌賢相，黔黎托聖躬。
君能棄名利，歲晏一相從。
蕭建，蘭陵人。登進士第，終禮部侍郎。詩一首。
見說九華峰上寺，日宮猶在下方開。
其中幽境客難到，請為詩中圖畫來。
劉虛白，竟陵人。擢元和進士第。詩一首。
〈（一本有盧坦二字。虛白與盧坦交友，坦主文虛白於簾前，獻一絕云。）〉
二十年前此夜中，一般燈燭一般風。
不知歲月能多少，猶著麻衣待至公。
知道醉鄉無戶稅，任他荒卻下丹田。
張復，元和中人。詩一首。
山靜雲初吐，霏微觸石新。
無心離碧岫，有葉占青春。
散類如虹氣，輕同不讓塵。
淩空還似翼，映潤欲成鱗。
異起臨汾鼎，疑隨出峽神。
為霖終濟旱，非獨降賢人。
張勝之，元和中人。詩一首。
片雲初出岫，孤迥色難親。
蓋小辭山近，根輕觸石新。
飄颻經綠野，明麗照晴春。
拂樹疑舒葉，臨流似結鱗。
從龍方有感，捧日豈無因。
看取為霖去，恩沾雨露均。
