
高適，字達夫，渤海蓚人。舉有道科，釋褐封丘尉，不得志，去遊河右。哥舒翰表爲左驍衛兵曹、掌書記，進左拾遺，轉監察御史。潼關失守，適奔赴行在，擢諫議大夫，節度淮南。李輔國譖之，左授太子少詹事，出爲蜀、彭二州刺史。進成都尹、劒南西川節度使。召爲刑部侍郎，轉散騎常侍，封渤海縣侯。永泰二年卒，贈禮部尚書，諡曰忠。適喜功名，尚節義，年過五十，始學爲詩。以氣質自高，每吟一篇，已爲好事者傳誦。開、寶以來，詩人之達者，惟適而已。集二卷，今編四卷。
日暮銅雀迥，秋深玉座清。
蕭森松柏望，委鬱綺羅情。
君恩不再得，妾舞爲誰輕。

結束浮雲駿，翩翩出從戎。
且憑天子怒，復倚將軍雄。
萬鼓雷殷地，千旗火生風。
日輪駐霜戈，月魄懸琱弓。
青海陣雲匝，黑山兵氣衡。
戰酣太白高，戰罷旄頭空〈一本無戰酣二句〉。
萬里不惜死，一朝得成功。
畫圖騏麟閣，入朝明光宮。
大笑向文士，一經何足窮。
古人昧此道，往往成老翁。

東出盧龍塞，浩然客思孤。
亭堠列萬里，漢兵猶備胡。
邊塵漲北溟，虜騎正南驅。
轉鬬豈長策，和親非遠圖。
惟昔李將軍，按節出皇都。
總戎掃大漠，一戰擒單于。
常懷感激心，願效縱橫謨。
倚劒欲誰語，關河空鬱紆。

薊門逢古老，獨立思氛氳。
一身既零丁，頭鬢白紛紛。
勳庸今已矣，不識霍將軍。

漢家能用武，開拓窮異域。
戍卒厭糠覈，降胡飽衣食。
關亭試一望，吾欲淚沾臆。

邊城十一月，雨雪亂霏霏。
元戎號令嚴，人馬亦輕肥。
羌胡無盡日，征戰幾時歸。

幽州多騎射，結髮重橫行。
一朝事將軍，出入有聲名。
紛紛獵秋草，相向角弓鳴。

黯黯長城外，日沒更煙塵。
胡騎雖憑陵，漢兵不顧身。
古樹滿空塞，黃雲愁殺人。

十月河洲時，一看有歸思。
風飆生慘烈，雨雪暗天地。
我輩今胡爲，浩哉迷所至。
緬懷當塗者，濟濟居聲位。
邈然在雲霄，寧肯更淪躓。
周旋多燕樂，門館列車騎。
美人芙蓉姿，狹室蘭麝氣。
金鑪陳獸炭，談笑正得意。
豈論草澤中，有此枯槁士。
我慙經濟策，久欲甘棄置。
君負縱橫才，如何尚顦顇。
長歌增鬱怏，對酒不能醉。
窮達自有時，夫子莫下淚。

李侯雖薄宦，時譽何籍籍。
駿馬常借人，黃金每留客。
投壺華館靜，縱酒涼風夕。
即此遇神仙，吾欣知損益。

古人無宿諾，茲道以爲難。
萬里赴知己，一言誠可歎。
馬蹄經月窟，劒術指樓蘭。
地出北庭盡，城臨西海寒。
森然瞻武庫，則是弄儒翰。
入幕綰銀綬，乘軺兼鐵冠。
練兵日精銳，殺敵無遺殘。
獻捷見天子，論功俘可汗。
激昂丹墀下，顧盼青雲端。
誰謂縱橫策，翻爲權勢干。
將軍既坎壈，使者亦辛酸。
耿介挹三事，羇離從一官。
知君不得意，他日會鵬摶。

良吏不易得，古人今可傳。
靜然本諸已，以此知其賢。
我行挹高風，羨爾兼少年。
胸懷豁清夜，史漢如流泉。
明日復行春，逶迤出郊壇。
登高見百里，桑野鬱芊芊。
時平俯鵲巢，歲熟多人煙。
奸猾唯閉戶，逃亡歸種田。
廻軒自郭南，老幼滿馬前。
皆賀蠶農至，而無徭役牽。
君觀黎庶心，撫之誠萬全。
何幸逢大道，願言烹小鮮。
能奏明廷主，一試武城弦。

邦牧今坐嘯，羣賢趨紀綱。
四人忽不擾，耕者遙相望。
粲粲府中妙，授詞如履霜。
炎炎伏熱時，草木無晶光。
匹馬度睢水，清風何激揚。
校緡閱帑藏，發廩欣斯箱。
邂逅得相逢，歡言至夕陽。
開襟自公餘，載酒登琴堂。
舉桮挹山川，寓目窮毫芒。
白鳥向田盡，青蟬歸路長。
醉中不惜別，況乃正遊梁。

適遠登薊丘，茲晨獨搔屑。
賢交不可見，吾願終難說。
迢遞千里遊，羇離十年別。
才華仰清興，功業嗟芳節。
曠蕩阻雲海，蕭條帶風雪。
逢時事多謬，失路心彌折。
行矣勿重陳，懷君但愁絕。

秋氣落窮巷，離憂兼暮蟬。
後時已如此，高興亦徒然。
知君念淹泊，憶我屢周旋。
征路見來雁，歸人悲遠天。
平生感千里，相望在貞堅。

獨坐見多雨，況茲兼索居。
茫茫十月交，窮陰千里餘。
彌望無端倪，北風擊林箊。
白日渺難覩，黃雲爭卷舒。
安得造化功，曠然一掃除。
滴瀝簷宇愁，寥寥談笑疎。
泥塗擁城郭，水潦盤丘墟。
惆悵憫田農，裴回傷里閭。
曾是力井稅，曷爲無斗儲。
萬事切中懷，十年思上書。
君門嗟緬邈，身計念居諸。
沈吟顧草茅，鬱怏任盈虛。
黃鵠不可羨，雞鳴時起予。
故人平臺側，高館臨通衢。
兄弟方荀陳，才華冠應徐。
彈棊自多暇，飲酒更何如。
知人想林宗，直道慙史魚。
攜手風流在，開襟鄙吝祛。
寧能訪窮巷，相與對園蔬。

聖代務平典，輶軒推上才。
迢遙溟海際，曠望滄波開。
四牡未遑息，三山安在哉。
巨鼇不可釣，高浪何崔嵬。
湛湛朝百穀，茫茫連九垓。
挹流納廣大，觀異增遲廻。
日出見魚目，月圓知蚌胎。
跡非想像到，心以精靈猜。
遠色帶孤嶼，虛聲涵殷雷。
風行越裳貢，水遏天吳災。
攬轡隼將擊，忘機鷗復來。
緣情韻騷雅，獨立遺塵埃。
吏道竟殊用，翰林仍忝陪。
長鳴謝知己，所媿非龍媒。

故人亦不遇，異縣久棲託。
辛勤失路意，感歎登樓作。
清晨眺原野，獨立窮寥廓。
雲散芒碭山，水還睢陽郭。
繞梁即襟帶，封衛多漂泊。
事古悲城池，年豐愛墟落。
相逢俱未展，攜手空蕭索。
何意千里心，仍求百金諾。
公侯皆我輩，動用在謀略。
聖心思賢才，朅來刈葵藿。

飄颻未得意，感激與誰論。
昨日遇夫子，仍欣吾道存。
江山滿詞賦，札翰起涼溫。
吾見風雅作，人知德業尊。
驚飆蕩萬木，秋氣屯高原。
燕趙何蒼茫，鴻雁來翩翻。
此時與君別，握手欲無言。

出塞魂屢驚，懷賢意難說。
誰知吾道間，乃在客中別。
日夕捧瓊瑤，相思無休歇。
伊人雖薄宦，舉代推高節。
述作凌江山，聲華滿冰雪。
一登薊丘上，四顧何慘烈。
來雁無盡時，邊風正騷屑。
將從崖谷遁，且與沈浮絕。
君若登青雲，余當投魏闕。

男兒貴得意，何必相知早。
飄蕩與物永，躊跎覺年老。
長卿無產業，季子慙妻嫂。
此事難重陳，未於衆人道。

朝臨淇水岸，還望衛人邑。
別意在山阿，征途背原隰。
蕭蕭前村口，唯見轉蓬入。
水渚人去遲，霜天雁飛急。
固應不遠別，所與路未及。
欲濟川上舟，相思空佇立。

天子股肱守，丈人山嶽靈。
出身侍丹墀，舉翮凌青冥。
當昔皇運否，人神俱未寧。
諫官莫敢議，酷吏方專刑。
谷永獨言事，匡衡多引經。
兩朝納深衷，萬乘無不聽。
盛烈播南史，雄詞豁東溟。
誰謂整隼旟，翻然憶柴扃。
寄書汶陽客，廻首平陰亭。
開封見千里，結念存百齡。
隱軫江山麗，氛氳蘭茝馨。
自憐遇時休，漂泊隨流萍。
春野變木德，夏天臨火星。
一生徒羨魚，四十猶聚螢。
從此日閑放，焉能懷拾青。

深崖無綠竹，秀色徒氛氳。
時代種桃李，無人顧此君。
奈何冰雪操，尚與蒿萊羣。
願託靈仙子，一聲吹入雲。

暮霞照新晴，歸雲猶相逐。
有懷晨昏暇，相見登眺目。
問禮侍彤襜，題詩訪茅屋。
高樓多古今，陳事滿陵谷。
地久微子封，臺餘孝王築。
裴回顧霄漢，豁達俯川陸。
遠水對秋城，長天向喬木。
公門何清淨，列戟森已肅。
不歎攜手稀，恆思着鞭速。
終當拂羽翰，輕舉隨鴻鵠。

少時方浩蕩，遇物猶塵埃。
脫略身外事，交遊天下才。
單車入燕趙，獨立心悠哉。
寧知戎馬間，忽展平生懷。
且欣清論高，豈顧夕陽頹。
題詩碣石館，縱酒燕王臺。
北望沙漠垂，漫天雪皚皚。
臨邊無策略，覽古空裴回。
樂毅吾所憐，拔齊翻見猜。
荊卿吾所悲，適秦不復廻。
然諾多死地，公忠成禍胎。
與君從此辭，每恐流年催。
如何俱老大，始復忘形骸。
兄弟真二陸，聲名連八裴。
乙未將星變，賊臣候天災。
胡騎犯龍山，乘輿經馬嵬。
千官無倚着，萬姓徒悲哀。
誅呂鬼神動，安劉天地開。
奔波走風塵，倏忽值雲雷。
擁旄出淮甸，入幕徵楚材。
誓當剪鯨鯢，永以竭駑駘。
小人胡不仁，讒我成死灰。
賴得日月明，照耀無不該。
留司洛陽宮，詹府唯蒿萊。
是時掃氛祲，尚未殲渠魁。
背河列長圍，師老將亦乖。
歸軍劇風火，散卒爭椎埋。
一夕瀍洛空，生靈悲曝腮。
衣冠投草莽，予欲馳江淮。
登頓宛葉下，棲遑襄鄧隈。
城池何蕭條，邑屋更崩摧。
縱橫荊棘叢，但見瓦礫堆。
行人無血色，戰骨多青苔。
遂除彭門守，因得朝玉階。
激昂仰鵷鷺，獻替欣鹽梅。
驅傳及遠蕃，憂思鬱難排。
罷人紛爭訟，賦稅如山崖。
所思在畿甸，曾是魯宓儕。
自從拜郎官，列宿煥天街。
那能訪遐僻，還復寄瓊瓌。
金玉本高價，塤箎終易諧。
朗詠臨清秋，涼風下庭槐。
何意寇盜間，獨稱名義偕。
辛酸陳侯誄〈陳二補闕銘誄，即裴所爲。〉，歎息季鷹杯。
白日屢分手，青春不再來。
臥看中散論，愁憶太常齋。
酬贈徒爲爾，長歌還自咍。

憶昔遊京華，自言生羽翼。
懷書訪知己，末路空相識。
許國不成名，還家有慙色。
託身從�畝，浪跡初自得。
雨澤感天時，耕耘忘帝力。
同人洛陽至，問我睢水北。
遂爾款津涯，淨然見胸臆。
高談懸物象，逸韻投翰墨。
別岸迥無垠，海鶴鳴不息。
梁城多古意，攜手共悽惻。
懷賢想鄒枚，登高思荊棘。
世情惡疵賤，之子憐孤直。
酬贈感幷深，離憂豈終極。

磧路天早秋，邊城夜應永。
遙傳戎旅作，已報關山冷。
上將頓盤阪，諸軍徧泉井。
綢繆閫外書，慷慨幕中請。
能使勳業高，動令氛霧屏。
遠途能自致，短步終難騁。
羽翮時一看，窮愁始三省。
人生感然諾，何啻若形影。
白髮知苦心，陽春見佳境。
星河連塞絡，刁斗兼山靜。
憶君霜露時，使我空引領。

亞相膺時傑，羣才遇良工。
翩翩幕下來，拜賜甘泉宮。
信知命世奇，適會非常功。
侍御執邦憲，清詞煥春叢。
末路望繡衣，他時常發蒙。
孰雲三軍壯，懼我彈射雄。
誰謂萬里遙，在我樽俎中。
光祿經濟器，精微自深衷。
前席屢榮問，長城兼在躬。
高縱激頹波，逸翮馳蒼穹。
將副節制籌，欲令沙漠空。
司業志應徐，雅度思沖融。
相思三十年，憶昨猶兒童。
今來抱青紫，忽若披鵷鴻。
說劒增慷慨，論交持始終。
祕書即吾門，虛白無不通。
多才陸平原，碩學鄭司農。
獻封到關西，獨步歸山東。
永意久知處，嘉言能亢宗。
客從梁宋來，行役隨轉蓬。
酬贈欣元弟，憶賢瞻數公。
游鱗戲滄浪，鳴鳳棲梧桐。
並負垂天翼，俱乘破浪風。
眈眈天府間，偃仰誰敢同。
何意搆廣廈，翻然顧雕蟲。
應知阮步兵，惆悵此途窮。

自從別京華，我心乃蕭索。
十年守章句，萬事空寥落。
北上登薊門，茫茫見沙漠。
倚劒對風塵，慨然思衛霍。
拂衣去燕趙，驅馬悵不樂。
天長滄洲路，日暮邯鄲郭。
酒肆或淹留，漁潭屢棲泊。
獨行備艱險，所見窮善惡。
永願拯芻蕘，孰雲干鼎鑊。
皇情念淳古，時俗何浮薄。
理道資任賢，安人在求瘼。
故交負靈奇，逸氣抱謇諤。
隱軫經濟具，縱橫建安作。
才望忽先鳴，風期無宿諾。
飄颻勞州縣，迢遞限言謔。
東馳眇貝丘，西顧彌虢略。
淇水徒自流，浮雲不堪託。
吾謀適可用，天路豈寥廓。
不然買山田，一身與耕鑿。
且欲同鷦鷯，焉能志鴻鵠。

舍下蛩亂鳴，居然自蕭索。
緬懷高秋興，忽枉清夜作。
感物我心勞，涼風驚二毛。
池枯菡萏死，月出梧桐高。
如何異鄉縣，復得交才彥。
汨沒嗟後時，蹉跎恥相見。
箕山別來久，魏闕誰不戀。
獨有江海心，悠悠未嘗倦。

常日好讀書，晚年學垂綸。
漆園多喬木，睢水清粼粼。
詔書下柴門，天命敢逡巡。
赫赫三伏時，十日到咸秦。
褐衣不得見，黃綬翻在身。
吏道頓羈束，生涯難重陳。
北使經大寒，關山饒苦辛。
邊兵若芻狗，戰骨成埃塵。
行矣勿復言，歸歟傷我神。
如何燕趙陲，忽遇平生親。
開館納征騎，彈絃娛遠賓。
飄颻天地間，一別方茲晨。
東道有佳作，南朝無此人。
性靈出萬象，風骨超常倫。
吾黨謝王粲，羣賢推郄詵。
明時取秀才，落日過蒲津。
節苦名已富，祿微家轉貧。
相逢愧薄遊，撫己荷陶鈞。
心事正堪盡，離居寧太頻。
兩河歸路遙，二月芳草新。
柳接滹沱暗，鶯連渤海春。
誰謂行路難，猥當希代珍。
提握每終日，相思猶比鄰。
江海有扁舟，丘園有角巾。
君意定何適，我懷知所遵。
浮沈各異宜，老大貴全真。
莫作雲霄計，遑遑隨縉紳。

曾是不得意，適來兼別離。
如何一尊酒，翻作滿堂悲。
周子負高價，梁生多逸詞。
周旋梁宋間，感激建安時。
白雪正如此，青雲無自疑。
李侯懷英雄，骯髒乃天資。
方寸且無間，衣冠當在斯。
俱爲千里遊，忽念兩鄉辭。
且見壯心在，莫嗟攜手遲。
涼風吹北原，落日滿西陂。
露下草初白，天長雲屢滋。
我心不可問，君去定何之。
京洛多知己，誰能憶左思。

歲晏誰不歸，君歸意可說。
將趨倚門望，還念同人別。
駐馬臨長亭，飄然事明發。
蒼茫眺千里，正值苦寒節。
舊國多轉蓬，平臺下明月。
世情薄疵賤，夫子懷賢哲。
行矣各勉旃，吾當挹餘烈。

歸客自南楚，悵然思北林。
蕭條秋風暮，廻首江淮深。
留君終日歡，或爲梁父吟。
時輩想鵬舉，他人嗟陸沈。
載酒登平臺，贈君千里心。
浮雲暗長路，落日有歸禽。
離別未足悲，辛勤當自任。
吾知十年後，季子多黃金。

常苦古人遠，今見斯人古。
澹泊遺聲華，周旋必鄒魯。
故交在梁宋，遊方出庭戶。
匹馬鳴朔風，一身濟河滸。
辛勤采蘭詠，款曲翰林主。
歲月催別離，庭圍遠風土。
寥寥寒煙靜，莽莽夕陰吐。
明發不在茲，青天眇難覩。

大夫擊東胡，胡塵不敢起。
胡人山下哭，胡馬海邊死。
部曲盡公侯，輿臺亦朱紫。
當時有勳業，末路遭讒毀。
轉斾燕趙間，剖符括蒼裏。
弟兄莫相見，親族遠枌梓。
不改青雲心，仍招布衣士。
平生懷感激，本欲候知己。
去矣難重陳，飄然自茲始。
遊梁且未遇，適越今何以。
鄉山西北愁，竹箭東南美。
崢嶸縉雲外，蒼莽幾千里。
旅雁悲啾啾，朝昏孰雲已。
登臨多瘴癘，動息在風水。
雖有賢主人，終爲客行子。
我攜一尊酒，滿酌聊勸爾。
勸爾惟一言，家聲勿淪滓。

惜君才未遇，愛君才若此。
世上五百年，吾家一千里。
俱遊帝城下，忽在梁園裏。
我今行山東，離憂不能已。

故交吾未測，薄宦空年歲。
晚節蹤曩賢，雄詞冠當世。
堂中皆食客，門外多酒債。
產業曾未言，衣裘與人敝。
飄颻戎幕下，出入關山際。
轉戰輕壯心，立談有邊計。
雲沙自廻合，天海空迢遞。
星高漢將驕，月盛胡兵銳。
沙深冷陘斷，雪暗遼陽閉。
亦謂掃欃槍，旋驚陷蜂蠆。
歸旌告東捷，鬬騎傳西敗。
遙飛絕漢書，已築長安第。
畫龍俱在葉，寵鶴先居衛。
勿辭部曲勳，不藉將軍勢。
相逢季冬月，倀望窮海裔。
折劒留贈人，嚴裝遂雲邁。
我行將悠�〈說文，與緬同〉，及此還羈滯。
曾非濟代謀，且有臨深誡。
隨波混清濁，與物同醜麗。
眇憶青巖棲，寧忘褐衣拜。
自言愛水石，本欲親蘭蕙。
何意薄松筠，翻然重菅蒯。
恆深取與分，孰慢平生契。
欵曲雞黍期，酸辛別離袂。
逢時愧名節，遇坎悲淪替。
適趙非解紛，遊燕往無說。
浩歌方振蕩，逸翮思凌勵。
倏若異鵬摶，吾當學蟬蛻。

飄颻經遠道，客思滿窮秋。
浩蕩對長漣，君行殊未休。
崎嶇山海側，想像無前儔。
何意照乘珠，忽然欲暗投。
東路方蕭條，楚歌復悲愁。
暮帆使人感，去鳥兼離憂。
行矣當自愛，壯年莫悠悠。
余亦從此辭，異鄉難久留。
贈言豈終極，慎勿滯滄洲。

沈侯未可測，其況信浮沈。
十載常獨坐，幾人知此心。
乘舟蹈滄海，買劒投黃金。
世務不足煩，有田西山岑。
我來遇知己，遂得開清襟。
何意閫閾間，沛然江海深。
疾風掃秋樹，濮上多鳴砧。
耿耿尊酒前，聯雁飛愁音。
平生重離別，感激對孤琴。

惆悵別離日，裴回岐路前。
歸人望獨樹，匹馬隨秋蟬。
常與天下士，許君兄弟賢。
良時正可用，行矣莫徒然。

大國非不理，小官皆用才。
欲行宣城印，住飲洛陽桮。
晚景爲人別，長天無鳥廻。
舉帆風波渺，倚櫂江山來。
羨爾兼乘興，蕪湖千里開。

歸客留不住，朝雲縱復橫。
馬頭向春草，斗柄臨高城。
嗟我久離別，羨君看弟兄。
歸心更難道，回首一傷情。

近來住淇上，蕭條惟空林。
又非耕種時，閑散多自任。
伊君獨知我，驅馬欲招尋。
千里忽攜手，十年同苦心。
求仁見交態，於道喜甘臨。
逸思乃天縱，微才應陸沈。
飄然歸故鄉，不復問離襟。
南登黎陽渡，莽蒼寒雲陰。
桑葉原上起，河淩山下深。
途窮更遠別，相對益悲吟。

四十能學劒，時人無此心。
如何耿夫子，感激投知音。
翩翩白馬來，二月青草深。
別易小千里，興酣傾百金。

