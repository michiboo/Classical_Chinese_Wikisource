
魯國一杯水，難容橫海鱗。
仲尼且不敬，況乃尋常人。
白玉換斗粟，黃金買尺薪。
閉門木葉下，始覺秋非春。
聞君向西遷，地即鼎湖鄰。
寶鏡匣蒼蘚，丹經埋素塵。
軒後上天時，攀龍遺小臣。
及此留惠愛，庶幾風化淳。
魯縞如白煙，五縑不成束。
臨行贈貧交，一尺重山嶽。
相國齊晏子，贈行不及言。
託陰當樹李，忘憂當樹萱。
他日見張祿，綈袍懷舊恩。

吾家青萍劍，操割有餘閑。
往來糾二邑，此去何時還。
鞍馬月橋南，光輝岐路間。
賢豪相追餞，卻到棲霞山。
羣花散芳園，斗酒開離顏。
樂酣相顧起，征馬無由攀。

醉別復幾日，登臨徧池臺。
何時石門路，重有金樽開。
秋波落泗水，海色明徂徠。
飛蓬各自遠，且盡手中杯。

猛虎伏尺草，雖藏難蔽身。
有如張公子，骯髒在風塵。
豈無橫腰劒，屈彼淮陰人。
擊築向北燕，燕歌易水濱。
歸來泰山上，當與爾爲鄰。

西江天柱遠，東越海門深。
去割慈親戀，行憂報國心。
好風吹落日，流水引長吟。
五月披裘者，應知不取金。

送君灞陵亭，灞水流浩浩。
上有無花之古樹，下有傷心之春草。
我向秦人問路岐，雲是王粲南登之古道。
古道連綿走西京，紫闕落日浮雲生。
正當今夕斷腸處，黃鸝愁絕不忍聽。

久辭榮祿遂初衣，曾向長生說息機。
真訣自從茅氏得，恩波寧阻洞庭歸。
瑤臺含霧星辰滿，仙嶠浮空島嶼微。
借問欲棲珠樹鶴，何年卻向帝城飛。

天馬白銀鞍，親承明主歡。
鬬雞金宮裏，射鴈碧雲端。
堂上羅中貴，歌鍾清夜闌。
何言謫南國，拂劍坐長歎。
趙璧爲誰點，隋珠枉被彈。
聖朝多雨露，莫厭此行難。

將軍出使擁樓船，江上旌旗拂紫煙。
萬里橫戈探虎穴，三杯拔劍舞龍泉。
莫道詞人無膽氣，臨行將贈繞朝鞭。

安西幕府多材雄，喧喧惟道三數公。
繡衣貂裘明積雪，飛書走檄如飄風。
朝辭明主出紫宮，銀鞍送別金城空。
天外飛霜下蔥海，火旗雲馬生光彩。
胡塞清塵幾日歸，漢家草綠遙相待。

攜妓東山去，春光半道催。
遙看若桃李，雙入鏡中開。

鏡湖流水漾清波，狂客歸舟逸興多。
山陰道士如相見，應寫黃庭換白鵝。

壽陽信天險，天險橫荊關。
苻堅百萬衆，遙阻八公山。
不假築長城，大賢在其間。
戰夫若熊虎，破敵有餘閑。
張子勇且英，少輕衛霍孱。
投軀紫髯將，千里望風顏。
勗爾効才略，功成衣錦還。

何處可爲別，長安青綺門。
胡姬招素手，延客醉金樽。
臨當上馬時，我獨與君言。
風吹芳蘭折，日沒鳥雀喧。
舉手指飛鴻，此情難具論。
同歸無早晚，潁水有清源。

君思潁水綠，忽復歸嵩岑。
歸時莫洗耳，爲我洗其心。
洗心得真情，洗耳徒買名。
謝公終一起，相與濟蒼生。

秦地見碧草，楚謠對清樽。
把酒爾何思，鷓鴣啼南園。
余欲羅浮隱，猶懷明主恩。
躊躇紫宮戀，孤負滄洲言。
終然無心雲，海上同飛翻。
相期乃不淺，幽桂有芳根。

爾家何在瀟湘川，青莎白石長沙邊。
昨夢江花照江日，幾枝正發東牕前。
覺來欲往心悠然，魂隨越鳥飛南天。
秦雲連山海相接，桂水橫煙不可涉。
送君此去令人愁，風帆茫茫隔河洲。
春潭瓊草綠可折，西寄長安明月樓。

六博爭雄好彩來，金盤一擲萬人開。
丈夫賭命報天子，當斬胡頭衣錦回。

丈八蛇矛出隴西，彎弧拂箭白猨啼。
破胡必用龍韜策，積甲應將熊耳齊。

月蝕西方破敵時，及瓜歸日未應遲。
斬胡血變黃河水，梟首當懸白鵲旗。

吾祖吹橐籥，天人信森羅。
歸根復太素，羣動熙元和。
炎炎四真人，摛辯若濤波。
交流無時寂，楊墨日成科。
夫子聞洛誦，誇才才固多。
爲金好踴躍，久客方蹉跎。
道可束賣之，五寶溢山河。
勸君還嵩丘，開酌盼庭柯。
三花如未落，乘興一來過。

尋陽五溪水，沿洄直入巫山裏。
勝境由來人共傳，君到南中自稱美。
送君別有八月秋，颯颯蘆花復益愁。
雲帆望遠不相見，日暮長江空自流。

漢家兵馬乘北風，鼓行而西破犬戎。
爾隨漢將出門去，剪虜若草收奇功。
君王按劍望邊色，旄頭已落胡天空。
匈奴繫頭數應盡，明年應入蒲萄宮。

入幕推英選，捐書事遠戎。
高談百戰術，鬱作萬夫雄。
起舞蓮花劍，行歌明月弓。
將飛天地陣，兵出塞垣通。
祖席留丹景，征麾拂彩虹。
旋應獻凱入，麟閣佇深功。

西羌延國討，白起佐軍威。
劍決浮雲氣，弓彎明月輝。
馬行邊草綠，旌卷曙霜飛。
抗手凜相顧，寒風生鐵衣。

六駁食猛虎，恥從駑馬羣。
一朝長鳴去，矯若龍行雲。
壯士懷遠略，志存解世紛。
周粟猶不顧，齊珪安肯分。
抱劍辭高堂，將投崔冠軍。
長策掃河洛，寧親歸汝墳。
當令千古後，麟閣著奇勳。

〈度，故人禮部員外國輔之子。〉
幽燕沙雪地，萬里盡黃雲。
朝吹歸秋雁，南飛日幾羣。
中有孤鳳雛，哀鳴九天聞。
我乃重此鳥，綵章五色分。
胡爲雜凡禽，雛鶩輕賤君。
舉手捧爾足，疾心若火焚。
拂羽淚滿面，送之吳江濆。
去影忽不見，躊躇日將曛。

西施越溪女，明豔光雲海。
未入吳王宮殿時，浣紗古石今猶在。
桃李新開映古查，菖蒲猶短出平沙。
昔時紅粉照流水，今日青苔覆落花。
君去西秦適東越，碧山青江幾超忽。
若到天涯思故人，浣紗石上窺明月。

朱亥已擊晉，侯嬴尚隱身。
時無魏公子，豈貴抱關人。
余亦不火食，遊梁同在陳。
空餘湛盧劍，贈爾託交親。

〈一作「送族弟鍠」〉
魯客向西笑，君門若夢中。
霜凋逐臣髮，日憶明光宮。
復羨二龍去，才華冠世雄。
平衢騁高足，逸翰凌長風。
舞袖拂秋月，歌筵聞蚤鴻。
送君日千里，良會何由同。

道隱不可見，靈書藏洞天。
吾師四萬劫，歷世遰相傳。
別杖留青竹，行歌躡紫煙。
離心無遠近，長在玉京懸。

張翰黃花句，風流五百年。
誰人今繼作，夫子世稱賢。
再動游吳櫂，還浮入海船。
春光白門柳，霞色赤城天。
去國難爲別，思歸各未旋。
空餘賈生淚，相顧共悽然。

海水不滿眼，觀濤難稱心。
即知蓬萊石，卻是巨鼇簪。
送爾遊華頂，令余發舃吟。
仙人居射的，道士住山陰。
禹穴尋溪入，雲門隔嶺深。
綠蘿秋月夜，相憶在鳴琴。

長沙陳太守，逸氣凌青松。
英主賜五馬，本是天池龍。
湘水迴九曲，衡山望五峰。
榮君按節去，不及遠相從。

七郡長沙國，南連湘水濱。
定王垂舞袖，地窄不迴身。
莫小二千石，當安遠俗人。
洞庭鄉路遠，遙羨錦衣春。

關西楊伯起，漢日舊稱賢。
四代三公族，清風播人天。
夫子華陰居，開門對玉蓮。
何事歷衡霍，雲帆今始還。
君坐稍解顏，爲君歌此篇。
我固侯門士，謬登聖主筵。
一辭金華殿，蹭蹬長江邊。
二子魯門東，別來已經年。
因君此中去，不覺淚如泉。

我本不棄世，世人自棄我。
一乘無倪舟，八極縱遠柂。
燕客期躍馬，唐生安敢譏。
採珠勿驚龍，大道可暗歸。
故山有松月，遲爾翫清暉。

六月南風吹白沙，吳牛喘月氣成霞。
水國鬱蒸不可處，時炎道遠無行車。
夫子如何涉江路，雲帆嫋嫋金陵去。
高堂倚門望伯魚，魯中正是趨庭處。
我家寄在沙丘傍，三年不歸空斷腸。
君行既識伯禽子，應駕小車騎白羊。

我有萬古宅，嵩陽玉女峰。
長留一片月，掛在東溪松。
爾去掇仙草，菖蒲花紫茸。
歲晚或相訪，青天騎白龍。

海水不可解，連江夜爲潮。
俄然蒲嶼闊，岸去酒船遙。
惜別耐取醉，鳴榔且長謠。
天明爾當去，應便有風飄。

白鷺洲前月，天明送客回。
青龍山後日，早出海雲來。
流水無情去，征帆逐吹開。
相看不忍別，更進手中杯。

痛飲龍筇下，燈青月復寒。
醉歌驚白鷺，半夜起沙灘。

岑公相門子，雅望歸安石。
奕世皆夔龍，中台竟三拆。
至人達機兆，高揖九州伯。
奈何天地間，而作隱淪客。
貴道能全真，潛輝臥幽鄰。
探元入窅默，觀化游無垠。
光武有天下，嚴陵爲故人。
雖登洛陽殿，不屈巢由身。
余亦謝明主，今稱偃蹇臣。
登高覽萬古，思與廣成鄰。
蹈海寧受賞，還山非問津。
西來一搖扇，共拂元規塵。

魯客抱白鶴，別余往泰山。
初行若片雲，杳在青崖間。
高高至天門，日觀近可攀。
雲山望不及，此去何時還。

