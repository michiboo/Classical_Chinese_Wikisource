

卷21_1【相和歌辭·子夜春歌】
王翰
春氣滿林香，春遊不可忘。
落花吹欲盡，垂柳折還長。
桑女淮南曲，金鞍塞北裝。
行行小垂手，日暮渭川陽。

卷21_2【相和歌辭·子夜冬歌】
崔國輔
寂寥抱冬心，裁羅又絅絅。
夜久頻挑燈，霜寒剪刀冷。

卷21_3【相和歌辭·子夜冬歌】
薛光耀
朔風扣群木，嚴霜凋百草。
借問月中人，安得長不老。

卷21_4【相和歌辭·子夜四時歌六首·春歌二首】
郭元振
青樓含日光，綠池起風色。
贈子同心花，殷勤此何極。
陌頭楊柳枝，已被春風吹。
妾心正斷絕，君懷那得知。

卷21_5【相和歌辭·子夜四時歌六首·秋歌二首】
郭元振
邀歡空佇立，望美頻回顧。
何時復采菱，江中密相遇。
辟惡茱萸囊，延年菊花酒。
與子結綢繆，丹心此何有。

卷21_6【相和歌辭·子夜四時歌六首·冬歌二首】
郭元振
北極嚴氣升，南至溫風謝。
調絲競短歌，拂枕憐長夜。
帷橫雙翡翠，被卷兩鴛鴦。
婉態不自得，宛轉君王床。

卷21_7【相和歌辭·子夜四時歌四首·春歌】
李白
秦地羅敷女，採桑綠水邊。
素手青條上，紅妝白日鮮。
蠶飢妾欲去，五馬莫留連。

卷21_8【相和歌辭·子夜四時歌四首·夏歌】
李白
鏡湖三百里，菡萏發荷花。
五月西施采，人看隘若邪。
回舟不待月，歸去越王家。

卷21_9【相和歌辭·子夜四時歌四首·秋歌】
李白
長安一片月，萬戶搗衣聲。
秋風吹不盡，總是玉關情。
何日平胡虜，良人罷遠征。

卷21_10【相和歌辭·子夜四時歌四首·冬歌】
李白
明朝驛使發，一夜絮征袍。
素手抽針冷，那堪把剪刀。
裁縫寄遠道，幾日到臨洮。

卷21_11【相和歌辭·子夜四時歌四首·春歌】
陸龜蒙
山連翠羽屏，草接煙華席。
望盡南飛燕，佳人斷信息。

卷21_12【相和歌辭·子夜四時歌四首·夏歌】
陸龜蒙
蘭眼抬露斜，鶯唇映花老。
金龍傾漏盡，玉井敲冰早。

卷21_13【相和歌辭·子夜四時歌四首·秋歌】
陸龜蒙
涼漢清泬寥，衰林怨風雨。
愁聽絡緯唱，似與羈魂語。

卷21_14【相和歌辭·子夜四時歌四首·冬歌】
陸龜蒙
南光走冷圭，北籟號空木。
年年任霜霰，不減篔簹綠。

卷21_15【相和歌辭·大子夜歌二首】
陸龜蒙
歌謠數百種，子夜最可憐。
慷慨吐清音，明轉出天然。
絲竹發歌響，假器揚清音。
不知歌謠妙，聲勢出口心。

卷21_16【相和歌辭·子夜警歌二首】
陸龜蒙
鏤碗傳綠酒，雕爐熏紫煙。
誰知苦寒調，共作白雪弦。
恃愛如欲進，含羞出不前。
朱口發艷歌，玉指弄嬌弦。

卷21_17【相和歌辭·丁督護歌】
李白
雲陽上征去，兩岸饒商賈。
吳牛喘月時，拖船一何苦。
水濁不可飲，壺漿半成土。
一唱都護歌，心摧淚如雨。
萬人鑿盤石，無由達江滸。
君看石芒碭，掩淚悲千古。

卷21_18【相和歌辭·團扇郎】
張祜
白團扇，今來此去捐。
願得入郎手，團圓郎眼前。

卷21_19【相和歌辭·團扇郎】
劉禹錫
團扇復團扇，奉君清暑殿。
秋風入庭樹，從此不相見。
上有乘鸞女，蒼蒼蟲網遍。
明年入懷袖，別是機中練。

卷21_20【相和歌辭·碧玉歌】
李暇
碧玉上宮妓，出入千花林。
珠被玳瑁床，感郎情意深。

卷21_21【相和歌辭·懊惱曲】
溫庭筠
藕絲作線難勝針，蕊粉染黃那得深。
玉白蘭芳不相顧，倡樓一笑輕千金。
莫言自古皆如此，健劍刜鍾鉛繞指。
三秋庭綠盡迎霜，惟有荷花守紅死。
西江小吏朱斑輪，柳縷吐芽香玉春。
兩股金釵已相許，不令獨作空城塵。
悠悠楚水流如馬，恨紫愁紅滿平野。
野土千年怨不平，至今燒作鴦鴦瓦。

卷21_22【相和歌辭·讀曲歌五首】
張祜
窗中獨自起，簾外獨自行。
愁見蜘蛛織，尋思直到明。
碓上米不舂，窗中絲罷絡。
看渠駕去車，定是無四角。
不見心相許，徒雲腳漫勤。
摘荷空摘葉，是底採蓮人。
窗外山魈立，知渠腳不多。
三更機底下，摸着是誰梭。
郎去摘黃瓜，郎來收赤棗。
郎耕種麻地，今作西舍道。

卷21_23【相和歌辭·春江花月夜二首】
張子容
林花發岸口，氣色動江新。
此夜江中月，流光花上春。
分明石潭裡，宜照浣紗人。
交甫憐瑤佩，仙妃難重期。
沉沉綠江晚，惆悵碧雲姿。
初逢花上月，言是弄珠時。

卷21_24【相和歌辭·春江花月夜】
張若虛
春江潮水連海平，海上明月共潮生。
灩灩隨波千萬里，何處春江無月明。
江流宛轉繞芳甸，月照花林皆似霰。
空里流霜不覺飛，汀上白沙看不見。
江天一色無纖塵。皎皎空中孤月輪。
江畔何人初見月，江月何年初照人。
人生代代無窮已，江月年年望相似。
不知江月待何人，但見長江送流水。
白雲一片去悠悠，青楓浦上不勝愁。
誰家今夜扁舟子，何處相思明月樓。
可憐樓上月裴回，應照離人妝鏡台。
玉戶簾中卷不去，搗衣砧上拂還來。
此時相望不相聞，願逐月華流照君。
鴻雁長飛光不度，魚龍潛躍水成文。
昨夜閒潭夢落花，可憐春半不還家。
江水流春去欲盡，江潭落月復西斜。
斜月沉沉藏海霧，碣石瀟湘無限路。
不知乘月幾人歸，落月搖情滿江樹。

卷21_25【相和歌辭·春江花月夜】
溫庭筠
玉樹歌闌海雲黑，花庭忽作青蕪國。
秦淮有水水無情，還向金陵漾春色。
楊家二世安九重，不御華芝嫌六龍。
百幅錦帆風力滿，連天展盡金芙蓉。
珠翠丁星復明滅，龍頭劈浪哀笳發。
千里涵空照水魂，萬枝破鼻團香雪。
漏轉霞高滄海西，頗黎枕上聞天雞。
蠻弦代雁曲如語，一醉昏昏天下迷。
四方傾動煙塵起，猶在濃香夢魂里。
後主荒宮有曉鶯，飛來只隔西江水。

卷21_26【相和歌辭·玉樹後庭花】
張祜
輕車何草草，獨唱後庭花。
玉座誰為主，徒悲張麗華。

卷21_27【相和歌辭·堂堂】
溫庭筠
錢塘岸上春如織，淼淼寒潮帶晴色。
淮南遊客馬連嘶，碧草迷人歸不得。
風飄客意如吹煙，纖指殷勤傷雁弦。
一曲堂堂紅燭筵，金鯨瀉酒如飛泉。

卷21_28【相和歌辭·三閣詞四首】
劉禹錫
貴人三閣上，日晏未梳頭。
不應有恨事，嬌甚卻成愁。
珠箔曲瓊鈎，子細見揚州。
北兵那得度，浪語判悠悠。
沉香帖閣柱，金縷畫門楣。
回首降幡下，已見黍離離。
三人出眢井，一身登檻車。
朱門漫臨水，不可見鱸魚。

卷21_29【相和歌辭·神弦曲】
李賀
西山日沒東山昏，旋風吹馬馬踏雲。
畫弦素管聲淺繁，花裙綷縩步秋塵。
桂葉刷風桂墜子，青狸哭血寒狐死。
古壁彩虬金帖尾，雨工騎入秋潭水。
百年老鴞成木魅，笑聲碧火巢中起。

卷21_30【相和歌辭·神弦別曲】
李賀
巫山小女隔雲別，松花春風山上發。
綠蓋獨穿香徑歸，白馬花竿前孑孑。
蜀江風澹水如羅，墮蘭誰泛相經過。
南山桂樹為君死，雲衫殘污紅脂花。

卷21_31【相和歌辭·祠漁山神女歌·迎神】
王維
坎坎擊鼓，漁山之下。
吹洞簫，望極浦。
女巫進，紛屢舞。
陳瑤席，湛清酤。
風淒淒，又夜雨。
不知神之來兮不來，使我心兮苦復苦。


卷21_32【相和歌辭·祠漁山神女歌·送神】
王維
紛進舞兮堂前，目眷眷兮瓊筵。
來不言兮意不傳，作暮雨兮愁空山。
悲急管兮思繁弦，神之駕兮儼欲旋。
倏雲收兮雨歇，山青青兮水潺湲。


卷21_33【相和歌辭·祠神歌·迎神】
王睿
蓪草頭花椰葉裙，蒲葵樹下舞蠻雲。
引領望江遙滴酒，白蘋風起水生文。

卷21_34【相和歌辭·祠神歌·送神】
王睿
棖棖山響答琵琶，酒濕青莎肉飼鴉。
樹葉無聲神去後，紙錢灰出木綿花。

卷21_35【相和歌辭·烏夜啼】
楊巨源
可憐楊葉復楊花，雪淨煙深碧玉家。
烏棲不定枝條弱，城頭夜半聲啞啞。
浮萍搖盪門前水，任罥芙蓉莫墮沙。

卷21_36【相和歌辭·烏夜啼】
李白
黃雲城邊烏欲棲，歸飛啞啞枝上啼。
機中織錦秦川女，碧紗如煙隔窗語。
停梭悵然憶遠人，獨宿孤房淚如雨。

卷21_37【相和歌辭·烏夜啼二首】
顧況
玉房掣鎖聲翻葉，銀箭添泉繞霜堞。
畢逋髮刺月銜城，八九雛飛其母驚。
此是天上老鴉鳴，人間老鴉無此聲。
搖雜佩，耿華燭，良夜羽人彈此曲，東方曈曈赤日旭。
月出江林西，江林寂寂城鴉啼。
昔人何處為此曲，今人何處聽不足。
城寒月曉馳思深，江上青草為誰綠。


卷21_38【相和歌辭·烏夜啼】
李群玉
曾波隔夢渚，一望青楓林。
有烏在其間，達曉自悲吟。
是時月黑天，四野煙雨深。
如聞生離哭，其聲痛人心。
悄悄夜正長，空山響哀音。
遠客不可聽，坐愁華發侵。
既非蜀帝魂，恐是恆山禽。
四子各分散，母聲猶至今。

卷21_39【相和歌辭·烏夜啼】
聶夷中
眾鳥各歸枝，烏烏爾不棲。
還應知妾恨，故向綠窗啼。

卷21_40【相和歌辭·烏夜啼】
白居易
城上歸時晚，庭前宿處危。
月明無葉樹，霜滑有風枝。
啼澀飢喉咽，飛低凍翅垂。
畫堂鸚鵡鳥，冷暖不相知。

卷21_41【相和歌辭·烏夜啼】
王建
庭樹烏，爾何不向別處棲？夜夜夜半當戶啼。
家人把燭出洞戶，驚棲失群飛落樹。
一飛直欲飛上天，回回不離舊棲處。
未明重繞主人屋，欲下空中黑相觸。
風飄雨濕亦不移，君家樹頭多好枝。

卷21_42【相和歌辭·烏夜啼】
張祜
忽忽南飛返，危弦共怨淒。
暗霜移樹宿，殘夜繞枝啼。
咽絕聲重敘，愔淫思乍迷。
不妨還報喜，誤使玉顏低。

卷21_43【相和歌辭·烏棲曲】
李白
姑蘇台上烏棲時，吳王宮裡醉西施。
吳歌楚舞歡未畢，青山猶銜半邊日。
銀箭金壺漏水多，起看秋月墜江波，東方漸高奈樂何。

卷21_44【相和歌辭·烏棲曲】
李端
白馬逐牛車，黃昏入狹斜。
柳樹烏爭宿，爭枝未得飛上屋。
東房少婦婿從軍，每聽烏啼知夜分。

卷21_45【相和歌辭·烏棲曲】
王建
章華宮人夜上樓，君王望月西山頭。
夜深宮殿門不鎖，白露滿山山葉墮。

卷21_46【相和歌辭·烏棲曲】
張籍
西山作宮潮滿池，宮烏曉鳴茱萸枝。
吳姬自唱採蓮曲，君王昨夜舟中宿。

卷21_47【相和歌辭·棲烏曲二首】
劉方平
蛾眉曼臉傾城國，鳴環動佩新相識。
銀漢斜臨白玉堂，芙蓉行障掩燈光。
畫舸雙艚錦為纜，芙蓉花發蓮葉暗。
門前月色映橫塘，感郎中夜渡瀟湘。

卷21_48【相和歌辭·莫愁樂】
張祜
儂居石城下，郎到石城游。
自郎石城出，長在石城頭。

卷21_49【相和歌辭·莫愁曲】
李賀
草生隴坂下，鴉噪城堞頭。
何人此城裡，城角栽石榴。
青絲系五馬，黃金絡雙牛。
白魚駕蓮船，夜作十里游。
歸來無人識，暗上沉香樓。
羅床倚瑤瑟，殘月傾簾鈎。
今日槿花落，明朝梧樹秋。
若負平生意，何名作莫愁。

卷21_50【相和歌辭·估客樂】
李白
海客乘天風，將船遠行役。
譬如雲中鳥，一去無蹤跡。

卷21_51【相和歌辭·估客樂】
元稹
估客無住着，有利身即行。
出門求火伴，入戶辭父兄。
父兄相教示，求利莫求名。
求名有所避，求利無不營。
夥伴相勒縛，賣假莫賣誠。
交關少交假，交假本生輕。
自茲相將去，誓死意不更。
一解市頭語，便無鄉里情。
鍮石打臂釧，糯米炊項瓔。
歸來村中賣，敲作金玉聲。
村中田舍娘，貴賤不敢爭。
所費百錢本，已得十倍贏。
顏色轉光淨，飲食亦甘馨。
子本頻蕃息，貨賂日兼併。
求珠駕滄海，采玉上荊衡。
北買党項馬，西擒吐蕃鸚。
炎洲布火浣，蜀地錦織成。
越婢脂肉滑，奚僮眉眼明。
通算衣食費，不計遠近程。
經營天下遍，卻到長安城。
城中東西市，聞客次第迎。
迎客兼說客，多財為勢傾。
客心本明黠，聞語心已驚。
先問十常侍，次求百公卿。
侯家與主第，點綴無不精。
歸來始安坐，富與王家勍。
市卒酒肉臭，縣胥家舍成。
豈惟絕言語，奔走極使令。
大兒販材木，巧識梁棟形。
小兒販鹽滷，不入州縣征。
一身偃市利，突若截海鯨。
鈎距不敢下，下則牙齒橫。
生為估客樂，判爾樂一生。
爾又生兩子，錢刀何歲平。

卷21_52【相和歌辭·賈客樂】
張籍
金陵向西賈客多，船中生長樂風波。
欲發移船近江口，船頭祭神各澆酒。
停杯共說遠行期，入蜀經蠻遠別離。
金多眾中為上客，夜夜算緡眠獨遲。
秋江初月猩猩語，孤帆夜發滿湘渚。
水工持楫防暗灘，直過山邊及前侶。
年年逐利西復東，姓名不在縣籍中。
農夫稅多長辛苦，棄業長為販賣翁。

卷21_53【相和歌辭·賈客詞】
劉禹錫
賈客無定游，所游惟利並。
眩俗雜良苦，乘時知重輕。
心計析秋毫，搖鈎侔懸衡。
錐刀既無棄，轉化日已盈。
邀福禱波神，施財游化城。
妻約雕金釧，女垂貫珠纓。
高貲比封君，奇貨通幸卿。
趨時鷙鳥思，藏鏹盤龍形。
大艑浮通川，高樓次旗亭。
行止皆有樂，關梁似無征。
農夫何為者，辛苦事寒耕。

卷21_54【相和歌辭·賈客詞】
劉駕
賈客燈下起，猶言發已遲。
高山有疾路，暗行終不疑。
寇盜伏其路，猛獸來相追。
金玉四散去，空囊委路岐。
揚州有大宅，白骨無地歸。
少婦當此日，對鏡弄花枝。

卷21_55【相和歌辭·襄陽樂】
張祜
大堤花月夜，長江春水流。
東風正上信，春夜特來游。

卷21_56【相和歌辭·襄陽曲二首】
崔國輔
蕙草嬌紅萼，時光舞碧雞。
城中美年少，相見白銅鞮。
少年襄陽地，來往襄陽城。
城中輕薄子，知妾解秦箏。

卷21_57【相和歌辭·襄陽曲】
施肩吾
大堤女兒郎莫尋，三三五五結同心。
清晨對鏡冶容色，意欲取郎千萬金。

卷21_58【相和歌辭·襄陽曲】
李端
襄陽堤路長，草碧楊柳黃。
誰家女兒臨夜妝，紅羅帳里有燈光。
雀釵翠羽動明釭，欲出不出脂粉香。
同居女伴正衣裳，中庭寒月白如霜。
賈生十八稱才子，空得門前一斷腸。

卷21_59【相和歌辭·大堤曲】
張柬之
南國多佳人，莫若大堤女。
玉床翠羽帳，寶襪蓮花炬。
魂處自目成，色授開心許。
迢迢不可見，日暮空愁予。

卷21_60【相和歌辭·大堤曲】
楊巨源
二八嬋娟大堤女，開爐相對依江渚。
待客登樓向水看，邀郎卷幔臨花語。
細雨濛濛濕芰荷，巴東商侶掛帆多。
自傳芳酒涴紅袖，誰調妍妝回翠蛾。
珍簟華燈夕陽後，當爐理瑟矜縴手。
月落星微五鼓聲，春風搖盪窗前柳。
歲歲逢迎沙岸間，北人多識綠雲鬟。
無端嫁與五陵少，離別煙波傷玉顏。

卷21_61【相和歌辭·大堤曲】
李白
漢水臨襄陽，花開大堤暖。
佳期大堤下，淚向南雲滿。
春風復無情，吹我夢魂散。
不見眼中人，天長音信斷。


卷21_62【相和歌辭·大堤曲】
李賀
妾家住橫塘，紅紗滿桂香。
青雲教綰頭上髻，明月與作耳邊釭。
蓮風起，江畔春。
大堤上，留北人。
郎食鯉魚尾，妾食猩猩唇。
莫指襄陽道，綠浦歸帆少。
今日菖蒲花，明朝楓樹老。

卷21_63【相和歌辭·大堤行】
孟浩然
大堤行樂處，車馬相馳突。
歲歲春草生，踏青二三月。
王孫挾珠彈，游女矜羅襪。
攜手今莫同，江花為誰發。

卷21_64【相和歌辭·三洲歌】
溫庭筠
團圓莫作波中月，潔白莫為枝上雪。
月隨波動碎潾潾，雪似梅花不堪折。
李娘十六青絲髮，畫帶雙花為君結。
門前有路輕離別，惟恐歸來舊香滅。

卷21_65【相和歌辭·拔蒲歌】
張祜
拔蒲來，領郎鏡湖邊。
郎心在何處，莫趁新蓮去。
拔得無心蒲，問郎看好無。

卷21_66【相和歌辭·楊叛兒】
李白
君歌楊叛兒，妾勸新豐酒。
何許最關人，烏啼白門柳。
烏啼隱楊花，君醉留妾家。
博山爐中沉香火，雙咽一氣凌紫霞。

卷21_67【相和歌辭·常林歡】
溫庭筠
宜城酒熟花覆橋，沙晴綠鴨鳴咬咬。
穠桑繞舍麥如尾，幽軋鳴機雙燕巢。
馬聲特特荊門道，蠻水揚光色如草。
錦薦金爐夢正長，東家呃喔雞鳴早。

卷21_68【相和歌辭·江南弄】
王勃
江南弄，巫山連楚夢，行雨行雲幾相送。
瑤軒金谷上春時，玉童仙女無見期。
紫露香煙眇難托，清風明月遙相思。
遙相思，草徒綠，為聽雙飛鳳凰曲。

卷21_69【相和歌辭·江南弄】
李賀
江中綠霧起涼波，天上迭山獻紅嵯峨。
水風浦雲生老竹，渚暝蒲帆如一幅。
鱸魚千頭酒百斛，酒中倒臥南山綠。
吳歈越吟未終曲，江上團團帖寒玉。

卷21_70【相和歌辭·採蓮曲】
崔國輔
玉漵花紅髮，金塘水碧流。
相逢畏相失，並着採蓮舟。

卷21_71【相和歌辭·採蓮曲】
徐彥伯
妾家越水邊，搖艇入江煙。
既覓同心侶，復采同心蓮。
折藕絲能脆，開花葉正圓。
春歌弄明月，歸棹落花前。

卷21_72【相和歌辭·採蓮曲】
李白
若耶溪邊採蓮女，笑隔荷花共人語。
日照新妝水底明，風飄香袖空中舉。
岸上誰家遊冶郎，三三五五映垂楊。
紫騮嘶入落花去，見此踟躕空斷腸。

卷21_73【相和歌辭·採蓮曲】
賀知章
稽山罷霧郁嵯峨，鏡水無風也自波。
莫言春度芳菲盡，別有中流采芰荷。

卷21_74【相和歌辭·採蓮曲三首】
王昌齡
吳姬越艷楚王妃，爭弄蓮舟水濕衣。
來時浦口花迎入，采罷江頭月送歸。
荷葉羅裙一色裁，芙蓉向臉兩邊開。
亂入池中看不見，聞歌始覺有人來。
越女作桂舟，還將桂為楫。
湖上水渺漫，清江初可涉。
摘取芙蓉花，莫摘芙蓉葉。
將歸問夫婿，顏色何如妾。

卷21_75【相和歌辭·採蓮曲二首】
戎昱
雖聽採蓮曲，詎識採蓮心。
漾楫愛花遠，回船愁浪深。
煙生極浦色，日落半江陰。
同侶憐波靜，看妝墮玉簪。
涔陽女兒花滿頭，毿毿同泛木蘭舟。
春風日暮南湖裡，爭唱菱歌不肯休。

卷21_76【相和歌辭·採蓮曲】
儲光羲
淺渚荷花繁，深塘菱葉疏。
獨往方自得，恥邀淇上姝。
廣江無術阡，大澤絕方隅。
浪中海童語，流下鮫人居。
春雁時隱舟，新荷復滿湖。
采采乘日暮，不思賢與愚。

卷21_77【相和歌辭·採蓮曲二首】
鮑溶
弄舟去曷來南塘水，荷葉映身摘蓮子。
暑衣清淨鴛鴦喜，作浪舞花驚不起。
殷勤護惜纖纖指，水菱初熟多新刺。
採蓮去曷來水無風，蓮潭如鏡松如龍。
夏衫短袖交斜紅，艷歌笑斗新芙蓉，戲魚住聽蓮花東。

卷21_78【相和歌辭·採蓮曲】
張籍
秋江岸邊蓮子多，採蓮女兒憑船歌。
青房圓實齊戢戢，爭前競折蕩漾波。
試牽綠莖下尋藕，斷處絲多刺傷手。
白練束腰袖半卷，不插玉釵妝梳淺。
船中未滿度前洲，借問誰家家住遠。
歸時共待暮潮上，自弄芙蓉還盪槳。

卷21_79【相和歌辭·採蓮曲】
白居易
菱葉縈波荷颭風，荷花深處小船通。
逢郎欲語低頭笑，碧玉搔頭落水中。

卷21_80【相和歌辭·採蓮曲】
僧齊己
越江女，越江蓮，齊菡萏，雙嬋娟。
嬉遊向何處，採摘且同船。
浩唱發容與，清波生漪漣。
時逢島嶼泊，幾共鴛鴦眠。
襟袖既盈溢，馨香亦相傳。
薄暮歸去來，苧羅生碧煙。

卷21_81【相和歌辭·採蓮歸】
王勃
採蓮歸，綠水芙蓉衣，秋風起浪鳧雁飛。
桂棹蘭橈下長浦，羅裙玉腕搖輕櫓。
葉嶼花潭極望平，江謳越吹相思苦。
相思苦，佳期不可駐。
塞外征夫猶未還，江南採蓮今已暮。
今已暮，摘蓮花，今渠那必盡倡家。
官道城南把桑葉，何如江上採蓮花。
蓮花復蓮花，花葉何重迭。
葉翠本羞眉，花紅強如頰。
佳人不茲期，悵望別離時。
牽花憐共蒂，折藕愛連絲。
故情何處所，新物徒華滋。
不惜南津交佩解，還羞北海雁書遲。
採蓮歌有節，採蓮夜未歇。
正逢浩蕩江上風，又值徘徊江上月。
蓮浦夜相逢，吳姬越女何丰茸。
共問寒江千里外，征客關山更幾重。

卷21_82【相和歌辭·採蓮女】
閻朝隱
採蓮女，採蓮舟，春日春江碧水流。
蓮衣承玉釧，蓮刺罥銀鈎。
薄暮斂容歌一曲，氛氳香氣滿汀洲。

卷21_83【相和歌辭·湖邊採蓮婦】
李白
小姑織白紵，未解將人語。
大嫂采芙蓉，溪湖千萬重。
長兄行不在，莫使外人逢。
願學秋胡婦，真心比古松。

卷21_84【相和歌辭·張靜婉採蓮曲】
溫庭筠
蘭膏墜發紅玉春，燕釵拖頸拋盤雲。
城西楊柳向嬌晚，門前溝水波潾潾。
麒麟公子朝天客，佩馬璫璫度春陌。
掌中無力舞衣輕，翦斷鮫綃破春碧。
抱月飄煙一尺腰，麝臍龍髓憐嬌饒。
秋羅拂衣碎光動，露重花多香不銷。
鸂鶒膠膠塘水滿，綠萍如粟蓮莖短。
一夜西風送雨來，粉痕零落愁紅淺。
船頭折藕絲暗牽，藕根蓮子相留連。
郎心似月月易缺，十五十六清光圓。

卷21_85【相和歌辭·鳳笙曲】
沉佺期
憶昔王子晉，鳳笙游雲空。
揮手弄白日，安能戀青宮。
豈無嬋娟子，結念羅帳中。
憐壽不貴色，身世兩無窮。

卷21_86【相和歌辭·鳳吹笙曲】
李白
仙人十五愛吹笙，學得昆丘彩鳳鳴。
始聞鍊氣餐金液，復道朝天赴玉京。
玉京迢迢幾千里，鳳笙去去無邊已。
欲嘆離聲發絳唇，更嗟別調流纖指。
此時惜別詎堪聞，此地相看未忍分。
重吟真曲和清吹，卻奏仙歌響綠雲。
綠雲紫氣向函關，訪道應尋緱氏山。
莫學吹笙王子晉，一遇浮丘斷不還。

卷21_87【相和歌辭·采菱曲】
儲光羲
濁水菱葉肥，清水菱葉鮮。
義不游濁水，志士多苦言。
潮沒具區藪，潦深雲夢田。
朝隨北風去，暮逐南風還。
浦口多漁家，相與邀我船。
飯稻以終日，羹蓴將永年。
方冬水物窮，又欲休山樊。
盡室相隨從，所貴無憂患。

卷21_88【相和歌辭·采菱行】
劉禹錫
白馬湖平秋日光，紫菱如錦彩鸞翔。
蕩舟游女滿中央，采菱不顧馬上郎。
爭多逐勝紛相向，時轉蘭橈破輕浪。
長鬟弱袂動參差，釵影釧文浮蕩漾。
笑語哇咬顧晚暉，蓼花綠岸扣舷歸。
歸來共到市橋步，野蔓繫船萍滿衣。
家家竹樓臨廣陌，下有連檣多估客。
攜觴薦芰夜經過，醉踏大堤相應歌。
屈平祠下沅江水，月照寒波白煙起。
一曲南音此地聞，長安北望三千里。

卷21_89【相和歌辭·陽春歌】
李白
長安白日照春空，綠楊結煙桑裊風。
披香殿前花始紅，流芳發色繡戶中。
繡戶中，相經過，飛燕皇后輕身舞，紫宮夫人絕世歌。
聖君三萬六千日，歲歲年年奈樂何。

卷21_90【相和歌辭·陽春曲】
溫庭筠
雲母空窗曉煙薄，香昏龍氣凝輝閣。
霏霏霧雨杏花天，簾外春威着羅幕。
曲欄伏檻金麒麟，沙苑芳郊連翠茵。
廄馬何能齧芳草，路人不敢隨流塵。

卷21_91【相和歌辭·陽春曲】
庄南傑
紫錦紅囊香滿風，金鸞玉軾搖丁冬。
沙鷗白羽翦晴碧，野桃紅艷燒春空。
芳草綿延鎖平地，壟蝶雙雙舞幽翠。
鳳叫龍吟白日長，落花聲底仙娥醉。

卷21_92【相和歌辭·陽春曲】
僧貫休
為口莫學阮嗣宗，不言是非非至公。
為手須似朱雲輩，折檻英風至今在。
男兒結髮事君親，須斅前賢多慷慨。
歷數雍熙房與杜，魏公姚公宋開府。
盡向天上仙宮閒處坐，何不卻辭上帝下下土，忍見蒼生苦苦苦。

卷21_93【相和歌辭·朝雲引】
郎大家宋氏
巴西巫峽指巴東，朝雲觸石上朝空。
巫山巫峽高何已，行雨行雲一時起。
一時起，三春暮，若言來，且就陽台路。

卷21_94【相和歌辭·上雲樂】
李白
金天之西，白日所沒。
康老胡雛，生彼月窟。
巉岩儀容，戌削風骨。
碧玉炅炅雙目瞳，黃金拳拳兩鬢紅。
華蓋垂下睫，嵩岳臨上唇。
不睹譎詭貌，豈知造化神。
大道是文康之嚴父，元氣乃文康之老親。
撫頂弄盤古，推車轉天輪。
雲見日月初生時，鑄冶火精與水銀。
陽烏未出谷，顧兔半藏身。
女媧戲黃土，團作愚下人。
散在六合間，蒙蒙若沙塵。
生死了不盡，誰明此胡是仙真。
西海栽若木，東溟植扶桑。
別來幾多時，枝葉萬里長。
中國有七聖，半路頹鴻荒。
陛下應運起，龍飛入咸陽。
赤眉立盆子，白水興漢光。
叱咤四海動，洪濤為簸揚。
舉足蹋紫微，天關自開張。
老胡感至德，東來進仙倡。
五色師子，九苞鳳凰。
是老胡雞犬，鳴舞飛帝鄉。
淋漓颯沓，進退成行。
能胡歌，獻漢酒，跪雙膝，並兩肘，散花指天舉素手。
拜龍顏，獻聖壽，北斗戾，南山摧。
天子九九八十一萬歲，長傾萬歲杯。

卷21_95【相和歌辭·上雲樂】
李賀
飛香走紅滿天春，花龍盤盤上紫雲。
三千宮女列金屋，五十弦瑟海上聞。
大江碎碎銀沙路，嬴女機中斷煙素。
斷煙素，縫舞衣，八月一日君前舞。

卷21_96【相和歌辭·鳳台曲】
王無競
鳳台何逶迤，嬴女管參差。
一旦彩雲至，身去無還期。
遺曲此台上，世人多學吹。
一吹一落淚，至今憐玉姿。

卷21_97【相和歌辭·鳳台曲】
李白
嘗聞秦帝女，傳得鳳凰聲。
是日逢仙子，當時別有情。
人吹彩簫去，天借綠雲迎。
曲在身不返，空餘弄玉名。

卷21_98【相和歌辭·鳳凰曲】
李白
嬴女吹玉簫，吟弄天上春。
青鸞不獨去，更有攜手人。
影滅彩雲斷，遺聲落西秦。

卷21_99【相和歌辭·君道曲】
李白
大君若天覆，廣運無不至。
軒後爪牙常先太山稽，如心之使臂。
小白鴻翼於夷吾，劉葛魚水本無二。
土扶可成牆，積德為厚地。
