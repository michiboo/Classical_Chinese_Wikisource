
東方欲曙花冥冥，啼鶯相喚亦可聽。
乍去乍來時近遠，纔聞南陌又東城。
忽似上林翻下苑，綿綿蠻蠻如有情。
欲囀不囀意自嬌，羌兒弄笛曲未調。
前聲後聲不相及，秦女學箏指猶澀。
須臾風暖朝日暾，流音變作百鳥喧。
誰家懶婦驚殘夢，何處愁人憶故園？
伯勞飛過聲跼促，戴勝下時桑田綠。
不及流鶯日日啼花間，能使萬家春意閑。
有時斷續聽不了，飛去花枝猶裊裊。
還棲碧樹鎖千門，春漏方殘一聲曉。

龍池宮裏上皇時，羅衫寶帶香風吹。
滿朝豪士今已盡，欲話舊遊人不知。
白沙亭上逢吳叟，愛客脫衣且沽酒。
問之執戟亦先朝，零落艱難卻負樵。
親觀文物蒙雨露，見我昔年侍丹霄。
冬狩春祠無一事，歡遊洽宴多頒賜。
嘗陪月夕竹宮齋，每返溫泉灞陵醉。
星歲再周十二辰，爾來不語今爲君。
盛時忽去良可恨，一生坎壈何足雲。

握珠不返泉，匣玉不歸山。
明皇重士亦如此，忽怪褚生何得還。
方稱羽獵賦，未拜蘭臺職。
漢篋亡書已暗傳，嵩丘遺簡還能識。
朝朝待詔青鏁闈，中有萬年之樹蓬萊池。
世人仰望棲此地，生獨徘徊意何爲。
故山可往薇可採，一自人間星歲改。
藏書壁中苔半侵，洗藥泉中月還在。
春風飲餞灞陵原，莫厭歸來朝市喧。
不見東方朔，避世從容金馬門。

美人爲我彈五弦，塵埃忽靜心悄然。
古刀幽磬初相觸，千珠貫斷落寒玉。
中曲又不喧，徘徊夜長月當軒。
如伴風流縈豔雪，更逐落花飄御園。
獨鳳寥寥有時隱，碧霄來下聽還近。
燕姬有恨楚客愁，言之不盡聲能盡。
末曲感我情，解幽釋結和樂生。
壯士有仇未得報，拔劍欲去憤已平，夜寒酒多愁遽明。

君不見開元至化垂衣裳，厭坐明堂朝萬方。
訪道靈山降聖祖，沐浴華池集百祥。
千乘萬騎被原野，雲霞草木相輝光。
禁仗圍山曉霜切，離宮積翠夜漏長。
玉堦寂歷朝無事，碧樹萎蕤寒更芳。
三清小鳥傳仙語，九華真人奉瓊漿。
下元昧爽漏恆秩，登山朝禮玄元室。
翠華稍隱天半雲，丹閣光明海中日。
羽旗旄節憩瑤臺，清絲妙管從空來。
萬井九衢皆仰望，彩雲白鶴方徘徊。
憑高覽古嗟寰宇，造化茫茫思悠哉。
秦川八水長繚繞，漢氏五陵空崔嵬。
乃言聖祖奉丹經，以年爲日億萬齡。
蒼生咸壽陰陽泰，高謝前王出塵外。
英豪共理天下晏，戎夷讋伏兵無戰。
時豐賦斂未告勞，海闊珍奇亦來獻。
干戈一起文武乖，歡娛已極人事變。
聖皇弓劍墜幽泉，古木蒼山閉宮殿。
纘承鴻業聖明君，威震六合驅妖氛。
太平遊幸今可待，湯泉嵐嶺還氛氳。

漢武好神仙，黃金作臺與天近。
王母摘桃海上還，感之西過聊問訊。
欲來不來夜未央，殿前青鳥先迴翔。
綠鬢縈雲裾曳霧，雙節飄颻下仙步。
白日分明到世間，碧空何處來時路。
玉盤捧桃將獻君，踟躕未去留彩雲。
海水桑田幾翻覆，中間此桃四五熟。
可憐穆滿瑤池燕，正值花開不得薦。
花開子熟安可期，邂逅能當漢武時。
顏如芳華潔如玉，心念我皇多嗜欲。
雖留桃核桃有靈，人間糞土種不生。
由來在道豈在藥，徒勞方士海上行。
掩扇一言相謝去，如煙非煙不知處。

金莖孤峙兮凌紫煙，漢宮美人望杳然。
通天臺上月初出，承露盤中珠正圓。
珠可飲，壽可永，武皇南面曙欲分。
從空下來玉杯冷，世間綵翠亦作囊。
八月一日仙人方，仙方稱上藥。
靜者服之常綽約，柏梁沈飲自傷神，猶聞駐顏七十春。
乃知甘醲皆是腐腸物，獨有淡泊之水能益人。
千載金盤竟何處，當時鑄金恐不固。
蔓草生來春復秋，碧天何言空墜露。

漢天子，觀風自南國。
浮舟大江屹不前，蛟龍索鬬風波黑。
春秋方壯雄武才，彎弧叱浪連山開。
愕然觀者千萬衆，舉麾齊呼一矢中。
死蛟浮出不復靈，舳艫千里江水清。
鼓顰餘響數日在，天吳深入魚鼈驚。
左有佽飛落霜翮，右有孤兒貫犀革。
何爲臨深親射蛟，示威以奪諸侯魄。
威可畏，皇可尊，平田校獵書猶陳。
此日從臣何不言，獨有威聲振千古，君不見後嗣尊爲武。

椶櫚爲拂登君席，青蠅掩亂飛四壁。
文如輕羅散如髮，馬尾氂牛不能絜。
柄出湘江之竹碧玉寒，上有纖羅縈縷尋未絕。
左揮右灑繁暑清，孤松一枝風有聲。
麗人紈素可憐色，安能點白還爲黑。

三年糾一郡，獨飲寒泉井。
江南鑄器多鑄銀，罷官無物唯古鼎。
雕螭刻篆相錯盤，地中歲久青苔寒。
左對蒼山右流水，雲有古來葛仙子。
葛仙埋之何不還，耕者鎗然得其間。
持示世人不知寶，勸君鍊丹永壽考。

出自玄泉杳杳之深井，汲在朱明赫赫之炎辰。
九天含露未銷鑠，閶闔初開賜貴人。
碎如墜瓊方截璐，粉壁生寒象筵布。
玉壺紈扇亦玲瓏，座有麗人色俱素。
咫尺炎涼變四時，出門焦灼君詎知。
肥羊甘醴心悶悶，飲此瑩然何所思。
當念闌干鑿者苦，臘月深井汗如雨。

黿頭之山，直上洞庭連青天。
蒼蒼煙樹閉古廟，中有蛾眉成水仙。
水府沈沈行路絕，蛟龍出沒無時節。
魂同魍魎潛太陰，身與空山長不滅。
東晉永和今幾代，雲髮素顏猶盼睞。
陰深靈氣靜凝美，的礫龍綃雜瓊珮。
山精木魅不敢親，昏明想像如有人。
蕙蘭瓊芳積煙露，碧窗松月無冬春。
舟客經過奠椒醑，巫女南音歌激楚。
碧水冥空惟鳥飛，長天何處雲隨雨。
紅渠綠蘋芳意多，玉靈蕩漾凌清波。
孤峰絕島儼相向，鬼嘯猿啼垂女蘿。
皓雪瓊枝殊異色，北方絕代徒傾國。
雲沒煙銷不可期，明堂翡翠無人得。
精靈變態狀無方，游龍宛轉驚鴻翔。
湘妃獨立九疑暮，漢女菱歌春日長。
始知仙事無不有，可惜吳宮空白首。

古刀寒鋒青槭槭，少年交結平陵客。
求之時代不可知，千痕萬穴如星離。
重疊泥沙更剝落，縱橫鱗甲相參差。
古物有靈知所適，貂裘拂之橫廣席。
陰森白日掩雲虹，錯落池光動金碧。
知君寶此誇絕代，求之不得心常愛。
厭見今時繞指柔，片鋒折刃猶堪佩。
高山成谷蒼海填，英豪埋沒誰所捐。
吳鉤斷馬不知處，幾度煙塵今獨全。
夜光投人人不畏，知君獨識精靈器。
酬恩結思心自知，死生好惡不相棄。
白虎司秋金氣清，高天寥落雲崢嶸。
月肅風淒古堂淨，精芒切切如有聲。
何不跨蓬萊，斬長鯨？
世人所好殊遼闊，千金買鉛徒一割。

秋城海霧重，職事凌晨出。
浩浩合元天，溶溶迷朗日。
纔看含鬢白，稍視霑衣密。
道騎全不分，郊樹都如失。
霏微誤噓吸，膚腠生寒慄。
歸當飲一杯，庶用蠲斯疾。

良辰且燕樂，樂往不再來。
趙瑟正高張，音響清塵埃。
一彈和妙謳，吹去繞瑤臺。
豔雲凌空散，舞羅起徘徊。
輝輝發衆顏，灼灼歎令才。
當喧既無寂，中飲亦停杯。
華燈何遽升，馳景忽西頹。
高節亦云立，安能滯不迴。

官府徵白丁，言采藍谿玉。
絕嶺夜無家，深榛雨中宿。
獨婦餉糧還，哀哀舍南哭。

掬土移山望山盡，投石填海望海滿。
持索捕風幾時得，將刀斫水幾時斷。
未若不相知，中心萬仞何由款。

洪爐熾炭燎一毛，大鼎炊湯沃殘雪。
疾影隨形不覺至，千鈞引縷不知絕。
未若同心言，一言和同解千結。

〈按《樂苑》：「唐天寶中，羽調曲有《三臺》，又有《急三臺》。」〉
一年一年老去，明日後日花開。
未報長安平定，萬國豈得銜杯。

冰泮寒塘始綠，雨餘百草皆生。
朝來門閤無事，晚下高齋有情。

不寐倦長更，披衣出戶行。
月寒秋竹冷，風切夜窗聲。

秉筆振芳步，少年且吏遊。
官閑高興生，夜直河漢秋。
念與清賞遇，方抱沈疾憂。
嘉言忽見贈，良藥同所瘳。
高樹起棲鴉，晨鐘滿皇州。
淒清露華動，曠朗景氣浮。
偶宦心非累，處喧道自幽。
空虛爲世薄，子獨意綢繆。

臨池見科斗，美爾樂有餘。
不憂網與鉤，幸得免爲魚。
且願充文字，登君尺素書。

誤點能成物，迷真許一時。
筆端來已久，座上去何遲。
顧白曾無變，聽雞不復疑。
詎勞才子賞，爲入國人詩。

虞獲子鹿，畜之城陬。
園有美草，池有清流。
但見蹶蹶，亦聞呦呦。
誰知其思，巖谷雲游。

俗吏閑居少，同人會面難。
偶隨香署客，來訪竹林歡。
暮館花微落，春城雨暫寒。
甕間聊共酌，莫使宦情闌。

捨寵求仙畏色衰，辭天素麵立天墀。
金丹擬駐千年貌，寶鏡休勻八字眉。
公主與收珠翠後，君王看戴角冠時。
從來宮女皆相妒，說著瑤臺總淚垂。

獨有宦遊人，偏驚物候新。
雲霞出海曙，梅柳渡江春。
淑氣催黃鳥，晴光轉綠蘋。
忽聞歌古調，歸思欲霑巾。


↑全唐詩·卷195
一爲吳郡守，不覺菊花開。
始有故園思，且喜衆賓來。
↑全唐詩·卷193
今朝把酒復惆悵，憶在杜陵田舍時。
明年九日知何處，世難還家未有期。


