

卷25_1【雜曲歌辭·輕薄篇】
李益
豪不必馳千騎，雄不在垂雙鞬。天生俊氣自相逐，
出與鵰鶚同飛翻。朝行九衢不得意，下鞭走馬城西原。
忽聞燕雁一聲去，回鞭挾彈平陵園。歸來青樓曲未半，
美人玉色當金尊。淮陰少年不相下，酒酣半笑倚市門。
安知我有不平色，白日欲顧紅塵昏。死生容易如反掌，
得意失意由一言。少年但飲莫相問，此中報仇亦報恩。

卷25_2【雜曲歌辭·輕薄篇二首】
僧貫休
繡林錦野，春態相壓。誰家少年，馬蹄蹋蹋。
鬥雞走狗夜不歸，一擲賭卻如花妾。惟雲不顛不狂，
其名不彰，悲夫！
木落蕭蕭，蛩鳴唧唧。不覺朱蔫臉紅，霜劫鬢漆。
世途多事，泣向秋日。方吟少壯不努力，老大徒傷悲，
如何？

卷25_3【雜曲歌辭·輕薄行】
僧齊己
玉鞭金鐙驊騮蹄，橫眉吐氣如虹霓。五陵春暖芳草齊，
笙歌到處花成泥。日沉月上且鬥雞，醉來莫問天高低。
伯陽道德何涕唾，仲尼禮樂徒卑棲。

卷25_4【雜曲歌辭·灞上輕薄行】
孟郊
長安無緩步，況值天景暮。相逢灞滻間，親戚不相顧。
自嘆方拙身，忽隨輕薄倫。常恐失所避，化為車轍塵。
此中生白髮，疾走亦未歇。

卷25_5【雜曲歌辭·遊俠篇】
崔顥
少年負膽氣，好勇復知機。仗劍出門去，孤城逢合圍。
殺人遼水上，走馬漁陽歸。錯落金鎖甲，蒙茸貂鼠衣。
還家行且獵，弓矢速如飛。地迥鷹犬疾，草深狐兔肥。
腰間懸兩綬，轉眄生光輝。顧謂今日戰，何如隨建威。

卷25_6【雜曲歌辭·遊俠行】
孟郊
壯士性剛決，火中見石裂。殺人不回頭，輕生如暫別。
豈知眼有淚，肯白頭上發。平生無恩酬，劍閒一百月。

卷25_7【雜曲歌辭·俠客行】
李白
趙客縵胡纓，吳鈎霜雪明。銀鞍照白馬，颯沓如流星。
十步殺一人，千里不留行。事了拂衣去，深藏身與名。
閒過信陵飲，脫劍膝前橫。將炙啖朱亥，持觴勸侯嬴。
三杯吐然諾，五嶽倒為輕。眼花耳熱後，意氣素霓生。
救趙揮金槌，邯鄲先震驚。千秋二壯士，烜赫大梁城。
縱死俠骨香，不慚世上英。誰能書閣下，白首太玄經。

卷25_8【雜曲歌辭·俠客行】
元稹
俠客不怕死，怕在事不成。事成不肯藏姓名，
我非竊賊誰夜行。白日堂堂殺袁盎，九衢草草人面青。
此客此心師海鯨，海鯨露背橫滄溟。海濱分作兩處生，
海鯨分海減海力。俠客有謀人不測，三尺鐵蛇延二國。

卷25_9【雜曲歌辭·俠客行】
溫庭筠
欲出鴻都門，陰雲蔽城闕。寶劍黯如水，微紅濕餘血。
白馬夜頻嘶，三更霸陵雪。

卷25_10【雜曲歌辭·行行游且獵篇】
李白
邊城兒，生年不讀一字書，但知遊獵夸輕趫。
胡馬秋肥宜白草，騎來躡影何矜驕。金鞭拂雲揮鳴鞘，
半酣呼鷹出遠郊。弓彎滿月不虛發，雙鶬迸落連飛骨孝。
海邊觀者皆辟易，猛氣英風振沙磧。儒生不及遊俠人，
白首下帷復何益。

卷25_11【雜曲歌辭·遊子吟】
孟郊
慈母手中線，遊子身上衣。臨行密密縫，意恐遲遲歸。
誰言寸草心，報得三春暉。

卷25_12【雜曲歌辭·遊子吟】
顧況
故櫪思疲馬，故巢思迷禽。浮雲蔽我鄉，躑躅遊子吟。
遊子悲久滯，浮雲郁東岑。客堂無絲桐，落葉如秋霖。
艱哉遠遊子，所以悲滯淫。一為浮雲詞，憤塞誰能禁。
馳暉百年內，惟願展所欽。胡為不歸歟，坐使年病侵。
未老霜繞鬢，非狂火燒心。太行何艱哉，北斗不可斟。
夜晴星河出，耿耿辰與參。佳人夐青天，尺素重於金。
泬寥群動異，眇默諸境森。苔衣上閒階，蜻蛚催寒砧。
立身計幾誤，道險無容針。三年不還家，萬里遺錦衾。
夢魂無重阻，離憂因古今。胡為不歸歟，孤負丘中琴。
腰下是何物，牽纏曠登尋。朝與名山期，夕宿楚水陰。
楚水殊演漾，名山杳嶇嶔。客從洞庭來，婉孌瀟湘深。
橘柚在南國，鴻雁遺秋音。下有碧草洲，上有青橘林。
引燭窺洞穴，凌波睥天琛。蒲荷影參差，鳧鶴雛淋涔。
浩歌惜芳杜，散發輕華簪。胡為不歸歟，淚下沾衣襟。
鳶飛戾霄漢，螻蟻制鱔鱘。赫赫大聖朝，日月光照臨。
聖主雖啟迪，奇人分堙沉。層城發雲韶，玉府鏘球琳。
鹿鳴志豐草，況復虞人箴。

卷25_13【雜曲歌辭·遊子吟】
李益
女羞夫婿盪，客恥主人賤。遭遇同眾流，低回愧相見。
君非青銅鏡，何事空照面。莫以衣上塵，不謂心如練。
人生當榮盛，待士勿言倦。君看白日馳，何異弦上箭。

卷25_14【雜曲歌辭·壯士吟】
賈島
壯士不曾悲，悲即無回期。如何易水上，未歌先淚垂。

卷25_15【雜曲歌辭·壯士行】
劉禹錫
陰風振寒郊，猛虎正咆哮。徐行出燒地，連吼入黃茆。
壯士走馬去，鐙前彎玉弓肖。叱之使人立，一發如鈹交。
悍睛忽星墜，飛血濺林梢。彪炳為我席，膻腥充我庖。
里中欣害除，賀酒紛號呶。明日長橋上，傾城看斬蛟。

卷25_16【雜曲歌辭·壯士行】
鮑溶
西方太白高，壯士羞病死。心知報恩處，對酒歌易水。
砂鴻嗥天末，橫劍別妻子。蘇武執節歸，班超束書起。
山河不足重，重在遇知己。

卷25_17【雜曲歌辭·壯士行】
施肩吾
一斗之膽撐臟腑，如磥之筋礙臂骨。有時誤入千人叢，
自覺一身橫突兀。當今四海無煙塵，胸襟被壓不得伸。
凍梟殘蠆我不取，污我匣里青蛇鱗。

卷25_18【雜曲歌辭·浩歌】
李賀
南風吹山作平地，帝遣天吳移海水。王母桃花千遍紅，
彭祖巫咸幾回死。青毛驄馬參差錢，嬌春楊柳含細煙。
箏人勸我金屈卮，神血未凝身問誰。不須浪飲丁督護，
世上英雄本無主。買絲繡作平原君，有酒惟澆趙州土。
漏催水咽玉蟾蜍，衛娘發薄不勝梳。看見秋眉換深綠，
二十男兒那刺促。

卷25_19【雜曲歌辭·浩歌行】
白居易
天長地久無終畢，昨夜今朝又明日。鬢髮蒼浪牙齒疏，
不覺身年四十七。前去五十有幾年，把鏡照面心茫然。
既無長繩系白日，又無大藥駐朱顏。朱顏日漸不如故，
青史功名在何處。欲留年少待富貴，富貴不來年少去。
去復去兮如長河，東流赴海無回波。賢愚貴賤同歸盡，
北邙冢墓高嵯峨。古來如此非獨我，未死有酒且酣歌。
顏回短命伯夷餓，我今所得亦已多。功名富貴須待命，
命若不來知奈何。

卷25_20【雜曲歌辭·歸去來引】
張熾
歸去來，歸期不可違。相見故明月，浮雲共我歸。

卷25_21【雜曲歌辭·麗人曲】
崔國輔
紅顏稱絕代，欲並真無侶。獨有鏡中人，由來自相許。

卷25_22【雜曲歌辭·麗人行】
杜甫
三月三日天氣新，長安水邊多麗人。態濃意遠淑且真，
肌理細膩骨肉勻。繡羅衣裳照暮春，蹙金孔雀銀麒麟。
頭上何所有，翠微闔葉垂鬢唇。背後何所見，
珠壓腰及穩稱身。就中雲幕椒房親，賜名大國虢與秦。
紫駝之峰出翠釜，水晶之盤行素鱗。犀箸厭飫久未下，
鸞刀縷切空紛綸。黃門飛鞚不動塵，御廚絲絡送八珍。
簫鼓哀吟感鬼神，賓從雜逐實要津。後來鞍馬何逡巡，
當軒下馬入錦茵。楊花雪落覆白蘋，青鳥飛去銜紅巾。
炙手可熱勢絕倫，慎莫近前丞相嗔。

卷25_23【雜曲歌辭·東飛伯勞歌】
張柬之
青田白鶴丹山鳳，婺女姮娥兩相送。誰家絕世綺帳前，
艷粉芳脂映寶鈿。窈窕玉堂褰翠幕，參差繡戶懸珠箔。
絕世三五愛紅妝，冶袖長裾蘭麝香。春去花枝俄易改，
可嘆年光不相待。

卷25_24【雜曲歌辭·東飛伯勞歌】
李嶠
傳書青鳥迎簫鳳，巫嶺荊台數通夢。誰家窈窕住園樓，
五馬千金照陌頭。羅裙玉佩當軒出，點翠施紅競春日。
佳人二八盛舞歌，羞將百萬呈雙娥。庭前芳樹朝夕改，
空駐妍華欲誰待。

卷25_25【雜曲歌辭·東飛伯勞歌】
李暇
秦王龍劍燕後琴，珊瑚寶匣鏤雙心。誰家女兒抱香枕，
開衾滅燭願侍寢。瓊窗半上金縷幬，輕羅隱面不障羞。
青綺幃中坐相憶，紅羅鏡里見愁色。檐花照月鶯對棲，
空將可憐暗中啼。

卷25_26【雜曲歌辭·鳴雁行】
李白
胡雁鳴，辭燕山，昨發委羽朝度關。一一銜蘆枝，
南飛散落天地間，連行接翼往復還。客居煙波寄湘吳，
凌霜觸雪毛體枯，畏逢矰繳驚相呼。聞弦虛墜良可吁，
君更彈射何為乎。

卷25_27【雜曲歌辭·鳴雁行】
韓愈
嗷嗷鳴雁鳴且飛，窮秋南去春北歸。去寒就暖識所處，
天長地闊棲息稀。風霜酸苦稻粱微，羽毛摧落身不肥。
徘徊反顧群侶違，哀鳴欲下洲渚非。江南水闊朝雲多，
草長沙軟無網羅，閒飛靜集鳴相和。違憂懷息性匪他，
凌風一舉君謂何。

卷25_28【雜曲歌辭·鳴雁行】
鮑溶
七月朔方雁心苦，聯影翻空落南土。八月江南陰復晴，
浮雲繞天難夜行。羽翼勞痛心虛驚，一聲相呼百處鳴。
楚童夜宿煙波側，沙上布羅連草色。月暗風悲欲下天，
不知何處容棲息。楚童胡為傷我神，爾不曾作遠行人。
江南羽族本不少，寧得網羅此客鳥。

卷25_29【雜曲歌辭·鳴雁行】
陸龜蒙
朔風動地來，吹起沙上聲。閨中有邊思，玉箸此時橫。
莫怕兒女恨，主人烹不鳴。

卷25_30【雜曲歌辭·空城雀】
李白
嗷嗷空城雀，身計何戚促。本與鷦鷯群，不隨鳳凰族。
提攜四黃口，飲乳未嘗足。食君糠秕餘，常恐烏鳶逐。
恥涉太行險，羞營覆車粟。天命有定端，守分絕所欲。

卷25_31【雜曲歌辭·空城雀】
王建
空城雀，何不飛來人家住，空城無人種禾黍。
土間生子草間長，滿地蓬蒿幸無主。近村雖有高樹枝，
雨中無食長苦飢。八月小兒挾弓箭，家家畏我田頭飛。
但能不出空城裡，秋時百草皆有子。黃口黃口莫啾啾，
長爾得成無橫死。

卷25_32【雜曲歌辭·空城雀】
聶夷中
一雀入官倉，所食能損幾。所慮往損頻，官倉乃害爾。
魚網不在天，鳥網不在水。飲啄要自然，何必空城裡。

卷25_33【雜曲歌辭·空城雀】
劉駕
飢啄空城土，莫近太倉粟。一粒未充腸，卻入公子腹。
且吊城上骨，幾曾害爾族。不聞庄辛語，今日寒蕪綠。

卷25_34【雜曲歌辭·車遙遙】
孟郊
路喜到江盡，江上又通舟。舟車兩無阻，何處不得游。
丈夫四方志，女子安可留。郎自別日言，無令生遠愁。
旅雁忽叫月，斷猿寒啼秋。此夕夢君夢，君在百城樓。
寄淚無因波，寄恨無因輈。願為馭者手，與郎回馬頭。

卷25_35【雜曲歌辭·車遙遙】
張籍
征人遙遙出古城，雙輪齊動駟馬鳴。山川無處無歸路，
念君長作萬里行。野田人稀秋草綠，日暮放馬車中宿。
驚鹿游兔在我傍，獨唱鄉歌對僮僕。君家大宅鳳城隅，
年年道上隨行車。願為玉鑾系華軾，終日有聲在君側。
門前舊轍久已平，無由復得君消息。

卷25_36【雜曲歌辭·車遙遙】
張祜
東方曨曨車軋軋，地色不分新去轍。閨門半掩床半空，
斑斑枕花殘淚紅。君心若車千萬轉，妾身如轍遺漸遠。
碧川迢迢山宛宛，馬蹄在耳輪在眼。桑間女兒情不淺，
莫道野蠶能作繭。

卷25_37【雜曲歌辭·車遙遙】
胡曾
自從車馬出門朝，便入空房守寂寥。玉枕夜殘魚信絕，
金鈿秋盡雁書遙。臉邊楚雨臨風落，頭上春雲向日銷。
芳草又衰還不至，碧天霜冷轉無漻。

卷25_38【雜曲歌辭·自君之出矣】
辛弘智
自君之出矣，梁塵靜不飛。思君如滿月，夜夜減容暉。

卷25_39【雜曲歌辭·自君之出矣】
李康成
自君之出矣，弦吹絕無聲。思君如百草，撩亂逐春生。

卷25_40【雜曲歌辭·自君之出矣】
盧仝
自君之出矣，壁上蜘蛛織。近取見妾心，夜夜無休息。
妾有雙玉環，寄君表相憶。環是妾之心，玉是君之德。
馳情增悴容，蓄思損精力。玉簟寒淒淒，延想心惻惻。
風含霜月明，水泛碧天色。此水有盡時，此情無終極。

卷25_41【雜曲歌辭·自君之出矣】
雍裕之
自君之出矣，寶鏡為誰明。思君如隴水，長聞嗚咽聲。

卷25_42【雜曲歌辭·自君之出矣】
張祜
自君之出矣，萬物看成古。千尋葶藶枝，爭奈長長苦。

卷25_41【雜曲歌辭·長相思】
郎大家宋氏
長相思，久離別。關山阻，風煙絕。
台上鏡文銷，袖中書字滅。不見君形影，何曾有歡悅。

卷25_42【雜曲歌辭·長相思】
蘇頲
君不見天津橋下東流水，東望龍門北朝市。
楊柳青青宛地垂，桃紅李白花參差。花參差，柳堪結，
此時憶君心斷絕。

卷25_43【雜曲歌辭·長相思三首】
李白
長相思，在長安。絡緯秋啼金井欄，微霜淒淒簟色寒。
孤燈不明思欲絕，卷帷望月空長嘆，美人如花隔雲端。
上有青冥之長天，下有綠水之波瀾。天長路遠魂飛苦，
夢魂不到關山難。長相思，摧心肝。
日色已盡花含煙，月明欲素愁不眠。趙瑟初停鳳凰柱，
蜀琴欲奏鴛鴦弦。此曲有意無人傳，願隨春風寄燕然。
憶君迢迢隔青天，昔日橫波目，今成流淚泉。
不信妾腸斷，歸來看取明鏡前。
美人在時花滿堂，美人去後花餘床。床中繡被卷不寢，
至今三載猶聞香。香亦竟不滅，人亦竟不來。
相思黃葉落，白露點青苔。

卷25_44【雜曲歌辭·長相思】
張繼
遼陽望河縣，白首無由見。海上珊瑚枝，年年寄春燕。

卷25_45【雜曲歌辭·長相思二首】
令狐楚
君行登隴上，妾夢在閨中。玉箸千行落，銀床一半空。
綺席春眠覺，紗窗曉望迷。朦朧殘夢裡，猶自在遼西。

卷25_46【雜曲歌辭·長相思】
白居易
九月西風興，月冷霜華凝。思君秋夜長，一夜魂九升。
二月東風來，草坼花心開。思君春日遲，一日腸九回。
妾住洛橋北，君住洛橋南。十五即相識，今年二十三。
有如女蘿草，生在松之側。蔓短枝苦高，縈迴上不得。
人言人有願，願至天必成。願作遠方獸，步步比肩行。
願作深山木，枝枝連理生。

卷25_47【雜曲歌辭·千里思】
李白
李陵沒胡沙，蘇武還漢家。迢迢五原關，朔雪亂邊花。
一去隔絕域，思歸但長嗟。鴻雁向西北，飛書報天涯。

卷25_48【雜曲歌辭·千里思】
李端
涼州風月美，遙望居延路。泛泛下天雲，青青緣塞樹。
燕山蘇武上，海島田橫住。更是草生時，行人出門去。

卷25_49【雜曲歌辭·行路難】
盧照鄰
君不見長安城北渭橋邊，枯木橫槎臥古田。
昔日含紅復含紫，常時留霧亦留煙。春景春風花似雪，
香車玉輿恆闐咽。若個遊人不競攀，若個倡家不來折。
倡家寶襪蛟龍帔，公子銀鞍千萬騎。黃鶯一向花嬌春，
兩兩三三將子戲。千尺長條百尺枝，丹桂青榆相蔽虧。
珊瑚葉上鴛鴦鳥，鳳凰巢里雛鵷兒。巢傾枝折鳳歸去，
條枯葉落狂風吹。一朝零落無人問，萬古摧殘君詎知。
人生貴賤無終始，倏忽須臾難久恃。誰家能駐西山日，
誰家能堰東流水。漢家陵樹滿秦川，行來行去盡哀憐。
自昔公卿二千石，咸擬榮華一萬年。不見朱唇將白貌，
惟聞素棘與黃泉。金貂有時須換酒，玉麈但搖莫計錢。
寄言坐客神仙署，一生一死交情處。蒼龍闕下君不來，
白鶴山前我應去。雲間海上邈難期，赤心會合在何時。
但願堯年一百萬，長作巢由也不辭。

卷25_50【雜曲歌辭·行路難】
張宏紘
君不見溫家玉鏡台，提攜抱握九重來。
君不見相如綠綺琴，一撫一拍鳳凰音。人生意氣須及早，
莫負當年行樂心。荊王奏曲楚妃嘆，曲盡歡終夜將半。
朱樓銀閣正平生，碧草青苔坐蕪漫。當春對酒不須疑，
視目相看能幾時。春風吹盡燕初至，此時自謂稱君意。
秋露萎草鴻始歸，此時衰暮與君違。人生翻覆何常足，
誰保容顏無是非。

卷25_51【雜曲歌辭·行路難五首】
賀蘭進明
君不見岩下井，百尺不及泉。君不見山上蒿，
數寸凌雲煙。人生相命亦如此，何苦太息自憂煎。
但願親友長含笑，相逢莫吝杖頭錢。
寒夜邀歡須秉燭，豈得空思花柳年。
君不見門前柳，榮曜暫時蕭索久。君不見陌上花，
狂風吹去落誰家。誰家思婦見之嘆，蓬首不梳心歷亂。
盛年夫婿長別離，歲暮相逢色凋換。
君不見荒樹枝，春花落盡蜂不窺。君不見樑上泥，
秋風始高燕不棲。盪子從軍事征戰，蛾眉嬋娟空守閨。
獨宿自然堪下淚，況復時聞烏夜啼。
君不見雲間月，暫盈還復缺。君不見林下風，
聲遠意難窮。親故平生欲聚散，歡娛未盡尊酒空。
自嘆青青陵上柏，歲寒能與幾人同。
君不見東流水，一去無窮已。君不見西郊雲，
日夕空氛氳。群雁裴回不能去，一雁悲鳴復失群。
人生結交在終始，莫為升沉中路分。

卷25_52【雜曲歌辭·行路難】
崔顥
君不見建章宮中金明枝，萬萬長條拂地垂。
二月三月花如霰，九重幽深君不見。艷彩朝含四寶宮，
香風吹入朝雲殿。漢家宮女春未闌，愛此芳香朝暮看。
看去看來心不忘，攀折將安鏡台上。雙雙素手剪不成，
兩兩紅妝笑相向。建章昨夜起春風，一花飛落長信宮。
長信麗人見花泣，憶此珍樹何嗟及。我昔初在昭陽時，
朝折暮折登玉墀。只言歲歲長相對，不寤今朝遙相思。

卷25_53【雜曲歌辭·行路難三首】
李白
金尊清酒斗十千，玉盤珍羞直萬錢。停杯投箸不能食，
拔劍四顧心茫然。欲渡黃河冰塞川，將登太行雪暗天。
閒來垂釣坐溪上，忽復乘舟夢日邊。行路難，行路難，
多岐路，今安在。長風破浪會有時，直掛雲帆濟滄海。
大道如青天，我獨不得出。羞逐長安社中兒，
赤雞白狗賭梨栗。彈劍作歌奏苦聲，曳裾王門不稱情。
淮陰市井笑韓信，漢朝公卿忌賈生。
君不見昔時燕家重郭隗，擁慧折腰無嫌猜。
劇辛樂毅感恩分，輸肝剖膽效英才。昭王白骨縈蔓草，
誰人更掃黃金台。行路難，歸去來。
有耳莫洗潁川水，有口莫食首陽蕨。含光混世貴無名。
何用孤高比雲月。吾觀自古賢達人，功成不退皆殞身。
子胥既棄吳江上，屈原終投湘水濱。陸機才多豈自保，
李斯稅駕苦不早。華亭鶴唳詎可聞，上蔡蒼鷹何足道。
君不見吳中張翰稱達士，秋風忽憶江東行。
且樂生前一杯酒，何須身後千載名。

卷25_54【雜曲歌辭·行路難三首】
顧況
君不見古來燒水銀，變作北邙山上塵。
藕絲掛身在虛空，欲落不落愁殺人。
睢水英雄多血刃，建章宮闕成灰燼。
淮王身死桂枝折，徐氏一去音書絕。
行路難，行路難，生死皆由天。
秦皇漢武遭下脫，汝獨何人學神仙。
君不見擔雪塞井徒用力，炊砂作飯豈堪吃。
一生肝膽向人盡，相識不如不相識。
冬青樹上掛凌霄，歲晏花凋樹不凋。
凡物各自有根本，種禾終不生豆苗。
行路難，行路難，何處是平道。
中心無事當富貴，今日覺君顏色好。
君不見少年頭上如雲發，少壯如雲老如雪。
豈知灌頂有醍醐，能使清涼頭不熱。
呂梁之水掛飛流，黿鼉蛟蜃不敢游。
少年恃險若平地，獨倚長劍凌清秋。
行路難，行路難，昔少年，今已老。
前朝竹帛事皆空，日暮牛羊古城草。

卷25_55【雜曲歌辭·行路難】
李頎
漢家名臣楊德祖，四代五公享茅土。父兄子弟綰銀黃，
躍馬鳴珂朝建章。火浣單衣繡方領，茱萸錦帶玉盤囊。
賓客填街復滿坐，片言出口生輝光。世人逐勢爭奔走，
瀝膽隳肝惟恐後。當時一顧生青雲，自謂生死長隨君。
一朝謝病還鄉里，窮巷蒼茫絕知己。秋風落葉閉重門，
昨日論交竟誰是。薄俗嗟嗟難重陳，深山麋鹿下為鄰。
魯連所以蹈滄海，古往今來稱達人。

卷25_56【雜曲歌辭·行路難二首】
高適適
君不見富家翁，昔時貧賤誰比數。一朝金多結豪貴，
萬事勝人健如虎。子孫成長滿眼前，妻能管弦妾能舞。
自矜一朝忽如此，卻笑傍人獨悲苦。東鄰少年安所如，
席門窮巷出無車。有才不肯學干謁，何用年年空讀書。
長安少年不少錢，能騎駿馬鳴金鞭。五侯相逢大道邊，
美人弦管爭留連。黃金如斗不敢惜，片言如山莫棄捐。
安知憔悴讀書者，暮宿虛台私自憐。

卷25_57【雜曲歌辭·行路難】
張籍
湘東行人長嘆息，十年離家歸未得。弊裘羸馬苦難行，
僮僕饑寒少筋力。君不見床頭黃金盡，壯士無顏色。
龍蟠泥中未有雲，不能生彼升天翼。

卷25_58【雜曲歌辭·行路難】
聶夷中
莫言行路難，夷狄如中國。謂言骨肉親，中門如異域。
出處全在人，路亦無通塞。門前兩條轍，何處去不得。

卷25_59【雜曲歌辭·行路難】
韋應物
荊山之白玉兮，良工雕琢雙環連，月蝕中央鏡心穿。
故人贈妾初相結，恩在環中尋不絕。人情厚薄苦須臾，
昔似連環今似玦。連環可碎不可離，如何物在人自移。
上客勿遽歡，聽妾歌路難。傍人見環環可憐，
不知中有長恨端。

卷25_60【雜曲歌辭·行路難三首】
柳宗元
君不見夸父逐日窺虞淵，跳踉北海超崑崙。
披霄決漢出沆漭，瞥裂左右遺星辰。
須臾力盡道渴死，狐鼠蜂蟻爭噬吞。
北方立爭人長九寸，開口抵掌更笑喧。
啾啾飲食滴與粒，生死亦足終天年。
睢盱大志少成遂，坐使兒女相悲憐。
虞衡斤斧羅千山，工命采斫棧與椽。
深林土翦十取一，百牛連鞅摧雙轅。
萬圍千尋妨道路，東西蹶倒山火焚。
遺餘毫末不見保，躝躒磵壑何當存。
群材未成質已夭，突兀硣豁空岩巒。
柏梁天災武庫火，匠石狼顧相愁冤。
君不見南山棟樑益稀少，愛材養育誰復論。
飛雪斷道冰成梁，侯家熾炭雕玉房。
蟠龍吐耀虎喙張，熊蹲豹擲爭低昂。
攢巒業崿射朱光，丹霞翠霧飄奇香。
美人四向回明璫，雪山冰谷晞太陽。
星躔奔走不得止，奄忽雙燕棲虹梁。
風台露榭生光飾，死灰棄置參與商。
盛時一去貴反賤，桃笙葵扇安可常。

卷25_61【雜曲歌辭·行路難】
鮑溶
玉堂向夕如無人，絲竹儼然宮商死。細人何言入君耳，
塵生金尊酒如水。君今不念歲蹉跎，雁天明明涼露多。
華燈青凝久照夜，彩童窈窕虛垂羅。入宮見妒君不察，
莫入此地出風波。此時不樂早休息，女顏易老君如何。

卷25_62【雜曲歌辭·行路難五首】
僧貫休
不會當時作天地，剛有多般愚與智。
到頭還用真宰心，何如上下皆清氣。
大道冥冥不知處，那堪頓得羲和轡。
義不義兮仁不仁，擬學長生更容易。
負心為爐復為火，緣木求魚應且止。
君不見燒金鍊石古帝王，鬼火熒熒白楊里。
君不見道傍廢井生古木，本是驕奢貴人屋。
幾度美人照影來，素綆銀瓶濯纖玉。
雲飛雨散今如此，繡闥雕甍作荒谷。
沸渭笙歌君莫夸，不應長是西家哭。
休說遺編行者幾，至竟終須合天理。
敗他成此亦何功，蘇張終作多言鬼。
行路難，行路難，不在羊腸里。
九有茫茫共堯日，浪死虛生亦非一。
清淨玄音竟不聞，花眼酒腸暗如漆。
或偶因片言隻字登第光二親，又不能獻可替不航要津。
口談羲軒與周孔，履行不及屠沽人。
行路難，行路難，日暮途遠空悲嘆。
君不見道傍樹有寄生枝，青青鬱鬱同榮衰。
無情之物尚如此，為人不及還堪悲。
父歸墳兮未朝夕，已分黃金爭田宅。
高堂老母頭似霜，心作數支淚常滴。
我聞忽如負芒刺，不獨為君空嘆息。
古人尺布猶可縫，潯陽義犬令人憶。
寄言世上為人子，孝義團圓莫如此。
若如此，不遄死兮更何俟。
君不見山高海深人不測，古往今來轉青碧。
淺近輕浮莫與交，池卑只解生荊棘。誰道黃金如糞土，
張耳陳餘斷消息。行路難，行路難，君自看。

卷25_63【雜曲歌辭·行路難二首】
僧齊己
行路難，君好看，驚波不在黤黮間，
小人心裡藏奔湍。七盤九折寒崷崪，翻車倒蓋猶堪出。
未似是非唇舌危，暗中潛毀平人骨。君不見楚靈均，
千古沉冤湘水濱。又不見李太白，一朝卻作江南客。
下浸與高盤，不為行路難。是非真險惡，翻覆作峰巒。
漆愧同時黑，朱慚巧處丹。令人畏相識，欲畫白雲看。

卷25_64【雜曲歌辭·行路難】
翁綬
行路艱難不復歌，故人榮達我蹉跎。雙輪晚上銅梁雪，
一葉春浮瘴海波。自古要津皆若此，方今失路欲如何。
君看西漢翟丞相，鳳沼朝辭暮雀羅。

卷25_65【雜曲歌辭·行路難】
薛能
何處力堪殫，人心險萬端。藏山難測度，暗水自波瀾。
對面如千里，迴腸似七盤。已經吳坂困，欲向雁門難。
南北誠須泣，高深不可干。無因善行止，車轍得平安。

卷25_66【雜曲歌辭·從軍中行路難二首】
駱賓王
君不見封狐雄虺自成群，馮深負固結妖氛。
玉璽分兵征惡少，金壇受律動將軍。將軍擁旄宣廟略，
戰士橫行靜夷落。長驅一息背銅梁，直指三巴逾劍閣。
閣道苕上戍樓，劍門遙裔俯靈丘。邛關九折無平路，
江水雙源有急流。征役無期返，他鄉歲華晚。
杳杳丘陵出，蒼蒼林薄遠。途危紫蓋峰，路澀青泥坂。
去去指哀牢，行行入不毛。絕壁千里險，連山四望高。
中外分區宇，夷夏殊風土。交趾枕南荒，昆彌臨北戶。
川源饒毒霧，溪谷多淫雨。行潦四時流，崩查千歲古。
漂梗飛蓬不自安，捫藤引葛度危巒。昔時聞道從軍樂，
今日方知行路難。蒼江綠水東流駛，炎洲丹徼南中地。
南中南斗映星河，秦川秦塞阻煙波。三春邊地風光少，
五月瀘中瘴癘多。朝驅疲斥候，夕息倦誰何。
向月彎繁弱，連星轉太阿。重義輕生懷一顧，
東伐西征凡幾度。夜夜朝朝斑鬢新，年年歲歲戎衣故。
灞城隅，滇池水，天涯望轉積，地際行無已。
徒覺炎涼節物非，不知關山千萬里。棄置勿重陳，
重陳多苦辛。且悅清笳楊柳曲，詎憶芳園桃李人。
絳節朱旗分白羽，丹心白刃酬明主。但令一技君王識，
誰憚三邊征戰苦。行路難，行路難，岐路幾千端。
無復歸雲憑短翰，望日想長安。
君不見玉關塵色暗邊亭，銅鞮雜虜寇長城。
天子按劍征餘勇，將軍受脤事橫行。七德龍韜開玉帳，
千里鼉鼓迭金鉦。陰山苦霧埋高壘，交河孤月照連營。
連營去去無窮極，擁旆遙遙過絕國。陣雲朝結晦天山，
寒沙夕漲迷疏勒。龍鱗水上開魚貫，馬首山前振雕翼。
長驅萬里讋祁連，分麾三命武功宣。百發烏號遙碎柳，
七盡龍文迥照蓮。春來秋去移灰管，蘭閨柳市芳塵斷。
雁門迢遞尺書稀，鴛被相思雙帶緩。行路難。
誓令氛祲靜皋蘭。但使封侯龍額貴，詎隨中婦鳳樓寒。

卷25_63【雜曲歌辭·變行路難】
王昌齡
向晚橫吹悲，風動馬嘶合。前驅引旗節，千重陣雲匝。
單于下陰山，砂礫空颯颯。封侯取一戰，豈復念閨閣。
