
旦出扶桑路，遙升若木枝。
雲間五色滿，霞際九光披。
東陸蒼龍駕，南郊赤羽馳。
傾心比葵藿，朝夕奉光曦。

桂滿三五夕，蓂開二八時。
清輝飛鵲鑑，新影學蛾眉。
皎潔臨疎牖，玲瓏鑒薄帷。
願言從愛客，清夜幸同嬉。

蜀郡靈槎轉，豐城寶劒新。
將軍臨北塞，天子入西秦。
未作三台輔，寧爲五老臣。
今宵潁川曲，誰識聚賢人。

落日生蘋末，搖揚徧遠林。
帶花疑鳳舞，向竹似龍吟。
月動臨秋扇，松清入夜琴。
若至蘭臺下，還拂楚王襟。

英英大梁國，鬱鬱秘書臺。
碧落從龍起，青山觸石來。
官名光邃古，蓋影耿輕埃。
飛感高歌發，威加四海回。

瑞氣凌青閣，空濛上翠微。
迥浮雙闕路，遙拂九仙衣。
桑柘迎寒色，松篁暗晚暉。
還當紫霄上，時接彩鸞飛。

滴瀝明花苑，葳蕤泫竹叢。
玉垂丹棘上，珠湛綠荷中。
夜警千年鶴，朝零七月風。
願凝仙掌內，長奉未央宮。

曹公迷楚澤，漢帝出平城。
涿鹿妖氛靜，丹山霽色明。
類煙飛稍重，方雨散還輕。
倘入非熊兆，寧思玄豹情。

西北雲膚起，東南雨足來。
靈童出海見，神女向臺回。
斜影風前合，圓文水上開。
十旬無破塊，九土信康哉。

瑞雪驚千里，同雲暗九霄。
地疑明月夜，山似白雲朝。
逐舞花光動，臨歌扇影飄。
大周天闕路，今日海神朝。

地鎮標神秀，峩峩上翠氛。
泉飛一道帶，峰出半天雲。
古壁丹青色，新花綺繡紋。
已開封禪所，希謁聖明君。

宗子維城固，將軍飲羽威。
巖花鑑裏發，雲葉錦中飛。
入宋星初隕，過湘燕早歸。
倘因持補極，寧復想支機。

王粲銷憂日，江淹起恨年。
帶川遙綺錯，分隰迥阡眠。
□□橫周甸，莓苔闕晉田。
方知急難響，長在脊令篇。

鳳出秦郊迥，鶉飛楚塞空。
蒼梧雲影去，涿鹿霧光通。
草暗少原綠，花明入蜀紅。
誰言版築士，猶處傅巖中。

貢禹懷書日，張衡作賦辰。
杏花開鳳軫，菖葉布龍鱗。
瑞麥兩岐秀，嘉禾同穎新。
寧知帝王力，擊壤自安貧。

銅駝分鞏洛，劒閣低臨邛。
紫徼三千里，青樓十二重。
玉關塵似雪，金穴馬如龍。
今日中衢上，堯尊更可逢。

習坎疏丹壑，朝宗合紫微。
三山巨鰲湧，萬里大鵬飛。
樓寫春雲色，珠含明月輝。
會因添霧露，方逐衆川歸。

日夕三江望，靈潮萬里回。
霞津錦浪動，月浦練花開。
湍似黃牛去，濤從白馬來。
英靈已傑出，誰識卿雲才。

源出崑崙中，長波接漢空。
桃花來馬頰，竹箭入龍宮。
德水千年變，榮光五色通。
若披蘭葉檢，□□□□□。

九洛韶光媚，三川物候新。
花明丹鳳浦，日映玉雞津。
元禮期仙客，陳王覩麗人。
神龜方錫瑞，綠字重來臻。

四塞稱天府，三河建洛都。
飛雲靄層闕，白日麗南隅。
獨下仙人鳳，羣驚御史烏。
何辭一萬里，邊徼捍匈奴。

奕奕彤闈下，煌煌紫禁隈。
阿房萬戶列，閶闔九重開。
疏廣遺榮去，於公待駟來。
詎知金馬側，方朔有奇才。

闤闠開三市，旗亭起百尋。
漸離初擊築，司馬正彈琴。
細柳龍鱗映，長槐兔月陰。
徒知觀衞玉，詎肯掛秦金。

玉甃談仙客，銅臺賞魏君。
蜀都宵映火，杞國旦生雲。
向日蓮花淨，含風李樹薰。
已開千里國，還聚五星文。

寂寞蓬蒿徑，喧喧湫隘廬。
屢逢長者轍，時引故人車。
孟母遷鄰罷，將軍辭第初。
誰憐草玄處，獨對一牀書。

綵櫂浮太液，清觸醉習家。
詩情對明月，雲曲拂流霞。
煙散龍形淨，波含鳳影斜。
安仁動秋興，魚鳥思空賒。

百尺重城際，千尋大道隈。
漢宮井幹起，吳國落星開。
笛怨綠珠去，簫隨弄玉來。
銷憂聊暇日，誰識仲宣才。

烏鵲填應滿，黃公去不歸。
勢疑虹始見，形似雁初飛。
妙應七星制，高分半月輝。
秦王空構石，仙島遠難依。
漢室鴻儒盛，鄒堂大義明。
五千道德闡，三百禮儀成。
青紫方拾芥，黃金徒滿籝。
誰知懷逸辯，重席冠羣英。

馬記天官設，班圖地里新。
善談方亹亹，青簡見彬彬。
方朔初聞漢，荊軻昔向秦。
正辭堪載筆，終翼作良臣。

都尉仙鳧遠，梁王駟馬來。
扇中紈素製，機上錦紋回。
天子三章傳，陳王七步才。
緇衣久擅美，祖德信悠哉。

布義孫卿子，登高楚屈平。
銅臺初下筆，樂觀正飛纓。
乍有凌雲勢，時聞擲地聲。
造端長體物，無復大夫名。

削簡龍文見，臨池鳥跡舒。
河圖八卦出，洛範九疇初。
垂露春光滿，崩雲骨氣餘。
請君看入木，一寸乃非虛。

羽檄本宣明，由來□木聲。
聯翩至漢國，迢遞入燕營。
毛義持書去，張儀韞璧行。
曹風雖覺愈，陳草始知名。

妙跡蔡侯施，芳名左伯馳。
雲飛錦綺落，花發縹紅披。
舒捲隨幽顯，廉方合軌儀。
莫驚反掌字，當取葛洪規。

握管門庭側，含毫山水隈。
霜輝簡上發，錦字夢中開。
鸚鵡摛文至，麒麟絕句來。
何當遇良史，左右振奇才。

左思裁賦日，王充作論年。
光隨錦文發，形帶石巖圓。
積潤循毫裏，開池小學前。
君苗徒見爇，誰詠士衡篇。

長安分石炭，上黨結松心。
遶畫蠅初落，含滋綬更深。
悲絲光易染，疊素彩還沈。
別有張芝學，書池幸見臨。

我有昆吾劒，求趨夫子庭。
白虹時切玉，紫氣夜干星。
鍔上芙蓉動，匣中霜雪明。
倚天持報國，畫地取雄名。

列辟鳴鸞至，惟良佩犢旋。
帶環疑寫月，引鑑似含泉。
入夢華樑上，含鋒彩筆前。
莫驚開百鍊，特擬定三邊。

漢甸初收羽，燕城忽解圍。
影隨流水急，光帶落星飛。
夏列三成範，堯沈九日輝。
斷蛟雲夢澤，希爲識忘歸。

俠客持蘇合，佳遊滿帝鄉。
避丸深可誚，求炙遂難忘。
金迸疑星落，珠沈似月光。
誰知少孺子，將此見吳王。

挺質本軒皇，申威振遠方。
機張驚雉雊，玉彩耀星芒。
高鳥行應盡，清猿坐見傷。
蘇秦六百步，持此說韓王。

桂影承宵月，虹輝接曙雲。
縱橫齊八陣，舒捲引三軍。
日薄蛟龍影，風翻鳥隼文。
誰知懷勇志，蟠地幾繽紛。

告善康莊側，求賢市肆中。
擁麾分彩雉，持節曳丹虹。
影麗天山雪，光搖朔塞風。
方知美周政，抗斾賦車攻。

富父舂喉日，殷辛漂杵年。
曉霜含白刃，落影駐雕鋋。
夕擯金門側，朝提玉塞前。
願隨龍影度，橫□陣雲邊。

舜日諧鞀響，堯年韻土聲。
向樓疑吹擊，震谷似雷驚。
仙鶴排門起，靈鼉帶水鳴。
樂雲行已奏，禮曰冀相成。

桃文稱辟惡，桑質表初生。
宛轉雕鞬際，依稀半月明。
遙彎落雁影，虛引怯猿聲。
徒切烏號思，攀龍遂不成。

名士竹林隈，鳴琴寶匣開。
風前中散至，月下步兵來。
淮海多爲室，梁岷舊作臺。
子期如可聽，山水響餘哀〈武丘山有琴室，近淮海〉。

伏羲初製法，素女昔傳名。
流水嘉魚躍，叢臺舞鳳驚。
嘉賓飲未極，君子娛俱幷。
倘入丘之戶，應知由也情。

朱絲聞岱谷，鑠質本多端。
半月分弦出，叢花拂面安。
將軍曾制曲，司馬屢陪觀。
本是胡中樂，希君馬上彈。

蒙恬芳軌設，遊楚妙彈開。
新曲帳中發，清音指下來。
鈿裝模六律，柱列配三才。
莫聽西秦奏，箏箏有剩哀〈箏箏，《釋名》曰：「箏施弦高，箏箏然。」〉。

〈一作宋之問詩〉
既接南鄰磬，還隨北里笙。
平陵通曙響，長樂警宵聲。
秋至含霜動，春歸應律鳴。
欲知常待扣，金簴有餘清。

〈下四句缺〉
虞舜調清管，王襃賦雅音。
參差橫鳳翼，搜索動人心。
□□□□□，□□□□□。
□□□□□，□□□□□。

〈一作宋之問詩〉
羗笛寫龍聲，長吟入夜清。
關山孤月下，來向隴頭鳴。
逐吹梅花落，含春柳色驚。
行觀向子賦，坐憶舊鄰情。

懸匏曲沃上，孤篠汶陽隈。
形寫歌鸞翼，聲隨舞鳳哀。
歡娛分北里，純孝即南陔。
今日虞音奏，蹌蹌鳥獸來。

漢帝臨汾水，周仙去洛濱。
郢中吟白雪，樑上繞飛塵。
響發行雲駐，聲隨子夜新。
願君聽扣角，當自識賢臣。

妙伎遊金谷，佳人滿石城。
霞衣席上轉，花岫雪前明。
儀鳳諧清曲，回鸞應雅聲。
非君一顧重，誰賞素腰輕。

