
郭震，字元振，魏州貴鄉人。以字顯，少有大志，十八舉進士，爲通泉尉。任俠使氣，撥去小節，嘗盜鑄及掠賣部中口千餘，以餉遺賓客。武后召欲詰，既與語，奇之。索所爲文章，上《寶劒篇》，後覽嘉歎。授右武衞鎧曹參軍，進奉宸監丞。久之，拜涼州都督。中宗神龍中，遷左驍衞將軍、安西大都護。睿宗立，召爲太僕卿。景雲二年，進同中書門下三品。先天元年，爲朔方軍大總管。明年，以兵部尚書復同中書門下三品，封代國公。明皇講武驪山，以軍容不整，流新州。開元元年，起爲饒州司馬，道病卒。集二十卷，今編詩一卷。

君不見昆吾鐵冶飛炎煙，紅光紫氣俱赫然。
良工鍛鍊凡幾年，鑄得寶劒名龍泉。
龍泉顏色如霜雪，良工咨嗟歎奇絕。
琉璃玉匣吐蓮花，錯鏤金環映明月。
正逢天下無風塵，幸得周防君子身。
精光黯黯青蛇色，文章片片綠龜鱗。
非直結交游俠子，亦曾親近英雄人。
何言中路遭棄捐，零落漂淪古獄邊。
雖復塵埋無所用，猶能夜夜氣衝天。

塞外虜塵飛，頻年出武威。
死生隨玉劒，辛苦向金微。
久戍人將老，長征馬不肥。
仍聞酒泉郡，已合數重圍。

俗吏三年何足論，每將榮辱在朝昏。
才微易向風塵老，身賤難酬知己恩。
御苑殘鶯啼落日，黃山細雨濕歸軒。
迴首漢家丞相府，昨來誰得掃重門。

太子擅元良，宮臣命偉長。
除榮辭會府，直宿總書坊。
露濕幽巖桂，風吹便坐桑。
閣連雲一色，池帶月重光。
葉死蘭無氣，荷枯水不香。
遙聞秋興作，言是晉中郎。

江水春沈沈，上有雙竹林。
竹葉壞水色，郎亦壞人心。

自嫁單于國，長銜漢掖悲。
容顏日憔悴，有甚畫圖時。

厭踐冰霜域，嗟爲邊塞人。
思從漠南獵，一見漢家塵。

聞有南河信，傳言殺畫師。
始知君念重，更肯惜蛾眉。

陌頭楊柳枝，已被春風吹。
妾心正斷絕，君懷那得知。

青樓含日光，綠池起風色。
贈子同心花，殷勤此何極。

邀歡空佇立，望美頻迴顧。
何時復採菱，江中密相遇。

辟惡茱萸囊，延年菊花酒。
與子結綢繆，丹心此何有。

北極嚴氣昇，南至溫風謝。
調絲競短歌，拂枕憐長夜。

帷橫雙翡翠，被卷兩鴛鴦。
婉態不自得，宛轉君王牀。

二月芳遊始，開軒望曉池。
綠蘭日吐葉，紅蘂向盈枝。
柳色行將改，君心幸莫移。
陽春遽多意，唯願兩人知。

十月嚴陰盛，霜氣下玉臺。
羅衣羞自解，綺帳待君開。
銀箭更籌緩，金爐香氣來。
愁仍夜未幾，已使炭成灰。

秋風凜凜月依依，飛過高梧影裏時。
暗處若教同衆類，世間爭得有人知。

愁殺離家未達人，一聲聲到枕前聞。
苦吟莫向朱門裏，滿耳笙歌不聽君。

聚散虛空去復還，野人閑處倚筇看。
不知身是無根物，蔽月遮星作萬端。

縱無汲引味清澄，冷浸寒空月一輪。
鑿處若教當要路，爲君常濟往來人。

開花空道勝于草，結實何曾濟得民。
却笑野田禾與黍，不聞弦管過青春。

豔拂衣襟蘂拂杯，遶枝閑共蝶徘徊。
春風滿目還惆悵，半欲離披半未開。

臉膩香薰似有情，世間何物比輕盈。
湘妃雨後來池看，碧玉盤中弄水晶。



