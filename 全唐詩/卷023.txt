

第二十三卷

卷23_1【琴曲歌辭·白雪歌】
僧貫休
列鼎佩金章，淚眼看風枝。卻思食藜藿，身作屠沽兒。
負米無遠近，所希升斗歸。為人無貴賤，莫學雞狗肥。
斯言如不忘，別更無光輝。斯言如或忘，即安用人為。

卷23_2【琴曲歌辭·湘妃】
劉長卿
帝子不可見，秋風來暮思。嬋娟湘江月，千載空蛾眉。

卷23_3【琴曲歌辭·湘妃】
李賀
筠竹千年老不死，長伴秦娥蓋湘水。蠻娘吟弄滿寒空，
九山靜綠淚花紅。離鸞別鳳煙梧中，巫雲蜀雨遙相通。
幽愁秋氣上青楓，涼夜波間吟古龍。

卷23_4【琴曲歌辭·湘妃怨】
孟郊
南巡竟不返，帝子怨逾積。萬里喪蛾眉，瀟湘水空碧。
冥冥荒山下，古廟收貞魄。喬木深青春，清光滿瑤席。
搴芳徒有薦，靈意殊脈脈。玉佩不可親，裴回煙波夕。

卷23_5【琴曲歌辭·湘妃怨】
陳羽
二妃怨處雲沉沉，二妃哭處湘水深。
商人酒滴廟前草，蕭颯風生斑竹林。

卷23_6【琴曲歌辭·湘妃列女操】
鮑溶
有虞夫人哭虞後，淑女何事又傷離。
竹上淚跡生不盡，寄哀雲和五十絲。
雲和經奏鈞天曲，乍聽寶琴遙嗣續。
三湘測測流急綠，秋夜露寒蜀帝飛。
楓林月斜楚臣宿，更疑川宮日黃昏。
暗攜女手殷勤言，環佩玲瓏有無間。
終疑既遠雙悄悄，蒼梧舊雲豈難召，老猿心寒不可嘯。
目眄眄兮意蹉跎，魂騰騰兮驚秋波。
曲一盡兮憶再奏，眾弦不聲且如何。

卷23_7【琴曲歌辭·湘夫人】
鄒紹先
楓葉下秋渚，二妃愁渡湘。
疑山空杳藹，何處望君王。
日落水雲里，油油心自傷。

卷23_8【琴曲歌辭·湘夫人】
李頎
九嶷日已暮，三湘雲復愁。
窅藹羅袂色，潺湲江水流。
佳期來北渚，捐玦在芳洲。

卷23_9【琴曲歌辭·湘夫人】
郎士元
娥眉對湘水，遙哭蒼梧間。萬乘既已歿，孤舟誰忍還。
至今楚山上，猶有淚痕斑。南有涔陽路，渺渺多新愁。
昔神降回時，風波江上秋。彩雲忽無處，碧水空安流。

卷23_10【琴曲歌辭·霹靂引】
沉佺期
歲七月，火伏而金生。客有鼓瑟於門者，奏霹靂之商聲。
始戛羽以騞砉，終扣宮而砰鈴。電耀耀兮龍躍，
雷闐闐兮雨冥。氣嗚唅以會雅，態欻翕以橫生。
有如驅千旗，制五兵，截荒虺，斫長鯨。孰與廣陵比，
意別鶴儔精而已。俾我雄子魄動，毅夫發立，懷恩不淺，
武義雙輯。視胡若芥，翦羯如拾。豈徒慨慷中筵，
備群娛之翕習哉。

卷23_11【琴曲歌辭·拘幽操】
韓愈
目掩掩兮其凝其盲，耳肅肅兮聽不聞聲。
朝不日出兮夜不見月與星，有知無知兮為死為生。
嗚呼！臣罪當誅兮天王聖明。

卷23_12【琴曲歌辭·越裳操】
韓愈
雨之施，物以孳。我何意於彼為？自周之先，其艱其勤。
以有疆宇，私我後人。我祖在上，四方在下。
厥臨孔威，敢戲以侮。孰荒於門，孰治于田。
四海既均，越裳是臣。

卷23_13【琴曲歌辭·岐山操】
韓愈
我家於豳，自我先公。伊我承緒，敢有不同。
今狄之人，將土我疆。民為我戰，誰使死傷。
彼岐有岨，我往獨處。人莫余追，無思我悲。

卷23_14【琴曲歌辭·履霜操】
韓愈
父兮兒寒，母兮兒飢。兒罪當笞，逐兒何為。
兒在中野，以宿以處。四無人聲，誰與兒語。
兒寒何衣，兒飢何食。兒行於野，履霜以足。
母生眾兒，有母憐之。獨無母憐，兒寧不悲。

卷23_15【琴曲歌辭·雉朝飛操】
李白
麥隴青青三月時，白雉朝飛挾兩雌。
錦衣綺翼何離礻徙，犢牧採薪感之悲。
春天和，白日暖，啄食飲泉勇氣滿，爭雄斗死繡頸斷。
雉子班奏急管弦，心傾美酒盡玉碗。
枯楊枯楊爾生荑，我獨七十而孤棲。
彈弦寫恨意不盡，瞑目歸黃泥。

卷23_16【琴曲歌辭·雉朝飛操】
韓愈
雉之飛，於朝日。群雌孤雄，意氣橫出。
當東而西，當啄而飛。隨飛隨啄，群雌粥粥。
嗟我雖人，曾不如彼雉雞。生身七十年，無一妾與妃。

卷23_17【琴曲歌辭·雉朝飛操】
張祜
朝陽隴東泛暖景，雙啄雙飛雙顧影。
朱冠錦襦聊日整，漠漠霧中如衣絅。
傷心盧女弦，七十老翁長獨眠。
雄飛在草雌在田，衷腸結憤氣呵天。
聖人在上心不偏，翁得女妻甚可憐。

卷23_18【琴曲歌辭·思歸引】
張祜
重重作閨清旦鐍，兩耳深聲長不徹。
深宮坐愁百年身，一片玉中生憤血。
焦桐罷彈絲自絕，漠漠暗魂愁夜月。
故鄉不歸誰共穴，石上作蒲蒲九節。

卷23_19【琴曲歌辭·猗蘭操】
韓愈
蘭之猗猗，揚揚其香。不採而佩，於蘭何傷。
今天之旋，其曷為然。我行四方，以日以年。
雪霜貿貿，薺麥之茂。子如不傷，我不爾覯。
薺麥之茂，薺麥之有。君子之傷，君子之守。

卷23_20【琴曲歌辭·幽蘭】
崔塗
幽植眾能知，貞芳只暗持。自無君子佩，未是國香衰。
白露沾長早，青春每到遲。不知當路草，芳馥欲何為。

卷23_21【琴曲歌辭·將歸操】
韓愈
秋之水兮其色幽幽，我將濟兮不得其由。
涉其淺兮石齧我足，乘其深兮龍入我舟。
我濟而悔兮將安歸尤。歸乎歸乎，無與石斗兮無應龍求。

卷23_22【琴曲歌辭·龜山操】
韓愈
龜之氣兮不能雲雨，龜之木卉兮不中樑柱，
龜之大兮只以奄魯。知將隳兮哀莫余伍，
周公有鬼兮嗟余歸輔。

卷23_23【琴曲歌辭·殘形操】
韓愈
有獸維狸兮我夢得之，其身孔明兮而頭不知。
吉凶何為兮覺坐而思，巫咸上天兮識者其誰。

卷23_24【琴曲歌辭·雙燕離】
李白
雙燕復雙燕，雙飛令人羨。玉樓珠閣不獨棲，
金窗繡戶長相見。柏梁失火去，因入吳王宮。
吳宮又焚盪，雛盡巢亦空。憔悴一身在，孀雌憶故雄。
雙飛難再得，傷我寸心中。

卷23_25【琴曲歌辭·列女操】
孟郊
梧桐相待老，鴛鴦會雙死。
貞婦貴殉夫，捨生亦如此。
波瀾誓不起，妾心井中水。

卷23_26【琴曲歌辭·別鵠操】
韓愈
雄鵠銜枝來，雌鵠啄泥歸。巢成不生子，大義當乖離。
江漢水之大，鵠身鳥之微。更無相逢日，安可相隨飛。

卷23_27【琴曲歌辭·別鶴】
楊巨源
海鶴一為別，高程方杳然。影搖江海路，思結瀟湘天。
皎然仰白日，真姿棲紫煙。含情九霄際，顧侶五雲前。
遐心屬清都，淒響激朱弦。超搖間雲雨，迢遞各山川。
東南信多水，會合當有年。雄飛戾冥寞，此意何由傳。

卷23_28【琴曲歌辭·別鶴】
王建
主人一去池水絕，池鶴散飛不相別。青天漫漫碧海重，
知向何山風雪中。萬里雖然音影在，向心終是死生同。
池邊巢破松樹死，樹頭年年烏生子。

卷23_29【琴曲歌辭·別鶴】
張籍
雙鶴出雲溪溪，分飛各自迷。空巢在松杪，折羽落江泥。
尋水終不飲，逢林亦未棲。別離應易老，萬里兩淒淒。

卷23_30【琴曲歌辭·別鶴】
杜牧
分飛共所從，六翮勢摧風。聲斷碧雲外，影孤明月中。
青田歸路遠，月桂舊巢空。矯翼知何處，天涯不可窮。

卷23_31【琴曲歌辭·走馬引】
李賀
我有辭鄉劍，玉鋒堪截雲。襄陽走馬客，意氣自生春。
朝嫌劍光靜，暮嫌劍花冷。能持劍向人，不解持照身。

卷23_32【琴曲歌辭·昭君怨】
白居易
明妃風貌最娉婷，合在椒房應四星。只得當年備宮掖，
何曾專夜奉幃屏。見疏從道迷圖畫，知屈那教配虜庭。
自是君恩薄如紙，不須一向恨丹青。

卷23_33【琴曲歌辭·昭君怨二首】
張祜
萬里邊城遠，千山行路難。舉頭惟見月，何處是長安。
漢庭無大議，戎虜幾先和。莫羨傾城色，昭君恨最多。

卷23_34【琴曲歌辭·昭君怨】
梁氏瓊
自古無和親，貽災到妾身。胡風嘶去馬，漢月吊行輪。
衣薄狼山雪，妝成虜塞春。回看父母國，生死畢胡塵。

卷23_35【琴曲歌辭·明妃怨】
楊凌
漢國明妃去不還，馬駝弦管向陰山。
匣中縱有菱花鏡，羞對單于照舊顏。

卷23_36【琴曲歌辭·蔡氏五弄·遊春曲二首】
王涯
萬樹江邊杏，新開一夜風。滿園深淺色，照在綠波中。
上苑何窮樹，花開次第新。香車與絲騎，風靜亦生塵。

卷23_37【琴曲歌辭·蔡氏五弄·遊春辭二首】
王涯
曲江絲柳變煙條，寒骨冰隨暖氣銷。
才見春光生綺陌，已聞清樂動雲韶。
經過柳陌與桃蹊，尋逐風光着處迷。
鳥度時時沖絮起，花繁袞袞壓枝低。

卷23_38【琴曲歌辭·蔡氏五弄·遊春辭三首】
令狐楚
晚游臨碧殿，日上望春亭。芳樹羅仙仗，晴山展翠屏。
一夜好風吹，新花一萬枝。風前調玉管，花下簇金羈。
閶闔春風起，蓬萊雪水消。相將折楊柳，爭取最長條。

卷23_39【琴曲歌辭·蔡氏五弄·淥水曲】
李白
淥水明秋月，南湖采白蘋。荷花嬌欲語，愁殺蕩舟人。

卷23_40【琴曲歌辭·蔡氏五弄·淥水辭】
李賀
今宵好風月，阿侯在何處。為有傾城色，翻成足愁苦。
東湖採蓮葉，南湖拔蒲根。未持寄小姑，且持感愁魂。

卷23_41【琴曲歌辭·蔡氏五弄·幽居弄】
顧況
苔衣生，花露滴，月入西林盪東壁。
扣商占角兩三聲，洞戶溪窗一冥寂。
獨去滄洲無四鄰，身嬰世網此何身。
關情命曲寄惆悵，久別江南山里人。

卷23_42【琴曲歌辭·蔡氏五弄·秋思二首】
李白
春陽如昨日，碧樹鳴黃鸝。蕪然蕙草暮，颯爾涼風吹。
天秋木葉下，月冷莎雞悲。坐愁群芳歇，白露凋華滋。
閼氏黃葉落，妾望白登台。月出碧雲斷，蟬聲秋色來。
胡兵沙塞合，漢使玉關回。征客無歸日，空悲蕙草摧。

卷23_43【琴曲歌辭·蔡氏五弄·秋思二首】
鮑溶
胡風吹雁翼，遠別無人鄉。君近雁來處，幾回斷君腸。
昔奉千日書，撫心怨星霜。無書又千日，世路重茫茫。
燕國有佳麗，蛾眉富春光。自然君歸晚，花落君空堂。
君其若不然，歲晚雙鴛鴦。顧兔蝕殘月，幽光不如星。
女兒晚事夫，顏色同秋螢。秋日邊馬思，武夫不遑寧。
燕歌易水怨，劍舞蛟龍腥。風折連枝樹，水翻無蒂萍。
立身多戶門，何必燕山銘。生世不如鳥，雙雙比翼翎。
季秋天地間，萬物生意足。我憂長於生，安得及草木。
試從古人願，致酒歌秉燭。燕趙皆世人，詎能長似玉。
俯憐老期近，仰視日車速。蕭颯御風君，魂夢願相逐。
百年夜銷半，端為垂纓束。

卷23_44【琴曲歌辭·蔡氏五弄·秋思】
司空曙
靜與懶相偶，年將衰共催。前途歡不集，往事恨空來。
晝景委紅葉，月華鋪綠苔。沉思更何有，結坐玉琴哀。

卷23_45【琴曲歌辭·蔡氏五弄·秋思】
司空圖
身病時亦危，逢秋多慟哭。風波一搖盪，天地幾翻覆。
孤螢出荒池，落葉穿破屋。勢利長草草，何人訪幽獨。

卷23_46【琴曲歌辭·蔡氏五弄·秋思二首】
王涯
網軒涼吹動輕衣，夜聽更長玉漏稀。
月渡天河光轉濕，鵲驚秋樹葉頻飛。
宮連太液見蒼波，暑氣微清秋意多。
一夜輕風蘋末起，露珠翻盡滿池荷。

卷23_47【琴曲歌辭·胡笳十八拍】
劉商
漢室將衰兮四夷不賓，動干戈兮征戰頻。
哀哀父母生育我，見離亂兮當此辰。
紗窗對鏡未經事，將謂珠簾能蔽身。
一朝虜騎入中國，蒼黃處處逢胡人。
忽將薄命委鋒鏑，可惜紅顏隨虜塵。（第一拍）
馬上將余向絕域，厭生求死死不得。
戎羯腥膻豈是人，豺狼喜怒難姑息。
行盡天山足霜霰，風土蕭條近胡國。
萬里重陰鳥不飛，寒沙莽莽無南北。（第二拍）
如羈囚兮在縲紲，憂慮萬端無處說。
使餘力兮翦余發，食余肉兮飲余血。
誠知殺身願如此，以余為妻不如死。
早被蛾眉累此身，空悲弱質柔如水。（第三拍）
山川路長誰記得，何處天涯是鄉國。
自從驚怖少精神，不覺風霜損顏色。
夜中歸夢來又去，朦朧豈解傳消息。
漫漫胡天叫不聞，明明漢月應相識。（第四拍）
水頭宿兮草頭坐，風吹漢地衣裳破。
羊脂沐髮長不梳，羔子皮裘領仍左。
狐襟貉袖腥復膻，晝披行兮夜披臥。
氈帳時移無定居，日月長兮不可過。（第五拍）
怪得春光不來久，胡中風土無花柳。
天翻地覆誰得知，如今正南看北斗。
姓名音信兩不通，終日經年常閉口。
是非取與在指撝，言語傳情不如手。（第六拍）
男兒婦人帶弓箭，塞馬蕃羊臥霜霰。
寸步東西豈自由，偷生乞死非情願。
龜茲篳篥愁中聽，碎葉琵琶夜深怨。
竟夕無雲月上天，故鄉應得重相見。（第七拍）
憶昔私家恣嬌小，遠取珍禽學馴擾。
如今淪棄念故鄉，悔不當初放林表。
朔風蕭蕭寒日暮，星河寥落胡天曉。
旦夕思歸不得歸，愁心想似籠中鳥。（第八拍）
當日蘇武單于問，道是賓鴻解傳信。
學他刺血寫得書，書上千重萬重恨。
髯鬍少年能走馬，彎弓射飛無遠近。
遂令邊雁轉怕人，絕域何由達方寸。（第九拍）
恨凌辱兮惡腥膻，憎胡地兮怨胡天。
生得胡兒欲棄捐，及生母子情宛然。
貌殊語異憎還愛，心中不覺常相牽。
朝朝暮暮在眼前，腹生手養寧不憐。（第十拍）
日來月往相推遷，迢迢星歲欲周天。
無冬無夏臥霜霰，水凍草枯為一年。
漢家甲子有正朔，絕域三光空自懸。
幾回鴻雁來又去，腸斷蟾蜍虧復圓。（第十一拍）
破瓶落井空永沉，故鄉望斷無歸心。
寧知遠使問姓名，漢語泠泠傳好音。
夢魂幾度到鄉國，覺後翻成哀怨深。
如今果是夢中事，喜過悲來情不任。（第十二拍）
童稚牽衣雙在側，將來不可留又憶。
還鄉惜別兩難分，寧棄胡兒歸舊國。
山川萬里復邊戍，背面無由得消息。
淚痕滿面對殘陽，終日依依向南北。（第十三拍）
莫以胡兒可羞恥，思情亦各言其子。
手中十指有長短，截之痛惜皆相似。
還鄉豈不見親族，念此飄零隔生死。
南風萬里吹我心，心亦隨風渡遼水。（第十四拍）
嘆息襟懷無定分，當時怨來歸又恨。
不知愁怨意若何，似有鋒鋩擾方寸。
悲歡並行情未快，心意相尤自相問。
不緣生得天屬親，豈向仇讎結恩信。（第十五拍）
去時只覺天蒼蒼，歸日始知胡地長。
重陰白日落何處，秋雁所向應南方。
平沙四顧自迷惑，遠近悠悠隨雁行。
征途未盡馬蹄盡，不見行人邊草黃。（第十六拍）
行盡胡天千萬里，惟見黃沙白雲起。
馬飢跑雪銜草根，人渴敲冰飲流水。
燕山彷彿辨烽戍，鼙鼓如聞漢家壘。
努力前程是帝鄉，生前免向胡中死。（第十七拍）
歸來故鄉見親族，田園半蕪春草綠。
明燭重然煨燼灰，寒泉更洗沉泥玉。
載持巾櫛禮儀好，一弄絲桐生死足。
出入關山十二年，哀情盡在胡笳曲。（第十八拍）

卷23_48【琴曲歌辭·飛龍引二首】
李白
黃帝鑄鼎於荊山，煉丹砂，丹砂成黃金。
騎龍飛上太清家，雲愁海思令人嗟。
宮中彩女顏如花，飄然揮手凌紫霞。
從風縱體登鑾車。登鑾車，侍軒轅，
遨遊青天中，其樂不可言。
鼎湖流水清且閒，軒轅去時有弓劍。
古人傳道留其間，後宮嬋娟多花顏。
乘鸞飛煙亦不還，騎龍攀天造天關。
造天關，聞天語，長雲河車載玉女。
載玉女，過紫皇，紫皇乃賜白兔所搗之藥，後天而老凋三光。
下視瑤池見王母，蛾眉蕭颯如秋霜。

卷23_49【琴曲歌辭·烏夜啼引】
張籍
秦烏啼啞啞，夜啼長安吏人家。吏人得罪囚在獄，
傾家賣產將自贖。少婦起聽夜啼烏，知是官家有赦書。
下床心喜不重寐，未明上堂賀舅姑。少婦語啼烏，
汝啼慎勿虛。借汝庭樹作高巢，年年不令傷爾雛。

卷23_50【琴曲歌辭·宛轉歌】
郎大家宋氏
風已清，月朗琴復鳴。掩抑非千態，殷勤是一聲。
歌宛轉，宛轉和且長。願為雙鴻鵠，比翼共翱翔。
日已暮，長檐鳥應度。此時望君君不來，
此時思君君不顧。歌宛轉，宛轉那能異棲宿。
願為形與影，出入恆相逐。

卷23_51【琴曲歌辭·宛轉歌二首】
劉方平
星參差，月二八，燈五枝。
黃鶴瑤琴將別去，芙蓉羽帳惜空垂。
歌宛轉，宛轉恨無窮。願為波與浪，俱起碧流中。
曉將近，黃姑織女銀河盡。
九華錦衾無復情，千金寶鏡誰能引。
歌宛轉，宛轉傷別離。願作楊與柳，同向玉窗垂。

卷23_52【琴曲歌辭·宛轉行】
張籍
華屋重翠幄，綺席雕象床。遠漏微更疏，薄衾中夜涼。
爐氳暗裴回，寒燈背斜光。妍姿結宵態，寢臂幽夢長。
宛轉復宛轉，憶憶更未央。

卷23_53【琴曲歌辭·王敬伯歌】
李端
妾本舟中客，聞君江上琴。君初感妾嘆，妾亦感君心。
遂出合歡被，同為交頸禽。傳杯惟畏淺，接膝猶嫌遠。
侍婢奏箜篌，女郎歌宛轉。宛轉怨如何，中庭霜漸多。
霜多葉可惜，昨日非今夕。徒結萬里歡，終成一宵客。
王敬伯，淥水青山從此隔。

卷23_54【琴曲歌辭·三峽流泉歌】
李季蘭
妾家本住巫山雲，巫山流水常自聞。
玉琴彈出轉寥夐，直似當時夢中聽。
三峽流泉幾千里，一時流入深閨里。
巨石奔崖指下生，飛波走浪弦中起。
初疑噴涌含雷風，又似嗚咽流不通。
回湍曲瀨勢將盡，時復滴瀝平沙中。
憶昔阮公為此曲，能使仲容聽不足。
一彈既罷復一彈，願似流泉鎮相續。

卷23_55【琴曲歌辭·風入松歌】
皎然
西嶺松聲落日秋，千枝萬葉風颼飀。
美人援琴弄成曲，寫得松間聲斷續。
聲斷續，清我魂，流波壞陵安足論。
美人夜坐月明里，含少商兮照清征。
風何淒兮飄鳳脊，攪寒松兮又夜起。
夜未央，曲何長，金徽更促聲泱泱。
何人此時不得意，意苦弦悲聞客堂。

卷23_56【琴曲歌辭·秋風引】
劉禹錫
何處秋風至，蕭蕭送雁群。朝來入庭樹，孤客最先聞。

卷23_57【琴曲歌辭·明月引】
盧照鄰
洞庭波起兮鴻雁翔，風瑟瑟兮野蒼蒼。
浮雲卷靄，明月流光。荊南兮趙北，碣石兮瀟湘。
澄清規於萬里，照離思於千行。橫桂枝於西第，
繞菱花於北堂。高樓思婦，飛蓋君王。文姬絕域，
侍子他鄉。見胡鞍之似練，知漢劍之如霜。
試登高而極目，莫不變而迴腸。

卷23_58【琴曲歌辭·明月歌】
閻朝隱
梅花雪白柳葉黃，雲霧四起月蒼蒼，箭水泠泠刻漏長。
揮玉指，拂羅裳，為君一奏楚明光。

卷23_59【琴曲歌辭·綠竹引】
宋之問
青溪綠潭潭水側，修竹嬋娟同一色。
徒生仙實鳳不游，老死空山人詎識。
妙年秉願逃俗紛，歸臥嵩丘弄白雲。
含情傲慰心目，何可一日無此君。

卷23_60【琴曲歌辭·山人勸酒】
李白
蒼蒼雲松，落落綺皓。
春風爾來為阿誰，胡蝶忽然滿芳草。
秀眉霜雪顏桃花，骨青髓綠長美好。
稱是秦時避世人，勸酒相歡不知老。
各守兔鹿志，恥隨龍虎爭。
欻起佐太子，漢王乃復驚。
顧謂戚夫人，彼翁羽翼成。
歸來南山下，泛若雲無情。
舉觴酹巢由，洗耳何獨清。
浩歌望嵩岳，意氣還相傾。

卷23_61【琴曲歌辭·幽澗泉】
李白
拂彼白石，彈吾素琴。
幽澗愀兮流泉深，善手明徽高張清。
心寂歷似千古，松颼飀兮萬尋。
中見愁猿弔影而危處兮，叫秋木而長吟。
客有哀時失志而聽者，淚淋浪以沾襟。
乃緝商綴羽，潺湲成音。
吾但寫聲發情於妙指，殊不知此曲之古今。
幽澗泉，鳴深林。

卷23_62【琴曲歌辭·龍宮操】
顧況
龍宮月明光參差，精衛銜石東飛時，鮫人織綃采藕絲。
翻江倒海傾吳蜀，漢女江妃杳相續，龍王宮中水不足。

卷23_63【琴曲歌辭·飛鳶操】
劉禹錫
鳶飛杳杳青雲里，鳶鳴蕭蕭風四起。旗尾飄揚勢漸高，
箭頭砉劃聲相似。長空悠悠霽日懸，六翮不動凝飛煙。
游鵾翔雁出其下，慶雲清景相迴旋。忽聞飢烏一噪聚，
瞥下雲中爭腐鼠。騰音礪吻相喧呼，仰天大嚇疑鴛雛。
畏人避犬投高處，俯啄無聲猶屢顧。青鳥自愛玉山禾，
仙禽徒貴華亭露。朴木敕危巢向暮時，毰毸飽腹蹲枯枝。
游童挾彈一麾肘，臆碎羽分人不悲。天生眾禽各有類，
威鳳文章在仁義。鷹隼儀形螻蟻心，雖能戾天何足貴。

卷23_64【琴曲歌辭·升仙操】
李群玉
嬴女去秦宮，瓊簫生碧空。鳳台閉煙霧，鸞吹飄天風。
復聞周太子，亦遇浮丘公。叢簧發仙弄，輕舉紫霞中。
濁世不久住，清都路何窮。一去霄漢上，世人那得逢。

卷23_65【琴曲歌辭·司馬相如琴歌】
張祜
鳳兮鳳兮非無凰，山重水闊不可量。
梧桐結陰在朝陽，濯羽弱水鳴高翔。

卷23_66【琴曲歌辭·霍將軍】
崔顥
長安甲第高入雲，誰家居住霍將軍。
日晚朝回擁賓從，路傍揖拜何紛紛。
莫言炙手手可熱，須臾火盡灰亦滅。
莫言貧賤即可欺，人生富貴自有時。
一朝天子賜顏色，世上悠悠應自知。

卷23_67【琴曲歌辭·琴歌】
顧況
琴調秋些，胡風繞雪。峽泉聲咽，佳人愁些。
