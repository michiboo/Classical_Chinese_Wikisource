
崔珪，貝丘人。開元中，官太子詹事，與兄中書舍人琳，弟光祿卿瑤，俱列棨戟，世號三戟崔家。詩一首。
征戍動經年，含情拂玳筵。
花飛織錦處，月落擣衣邊。
燈暗愁孤坐，牀空怨獨眠。
自君遼海去，玉匣閉春弦。

楊浚，官校書郎。開元中，嘗作聖典三卷上之。詩三首。
草堂列仙樓，上在青山頂。
戶外窺數峯，階前對雙井。
雨來花盡濕，風度松初冷。
登棧行不疲，入谿語彌靜。
雲能去塵服，兼欲事金鼎。
正直心所存，諂諛長自省。
適知幽遁趣，已覺煩慮屏。
更愛雲林間，吾將臥南潁。

河水城下流，登城望彌愜。
海雲飛不斷，岸草綠相接。
龍門無舊塲，武牢有遺堞。
扼喉兵易守，捫指計何捷。
天奪項氏謀，卒成漢家業。
鄉山遙可見，西顧淚盈睫。

仙郎早朝退，直省臥南軒。
院竹自成賞，階庭寂不喧。
焚香開後閣，起草閉前門。
禮樂風流美，光華星位尊。
榮兼朱紱貴，交乃布衣存。
是日登龍客，無忘君子恩。

劉晏，字士安，曹州南華人。年七歲，舉神童。累官殿中侍御史，遷度支郎中，杭、隴、華三州刺史。尋遷河南尹，入爲京兆尹，再拜戶部侍郎，舉顔真卿以自代。寶應二年，遷吏部尚書平章事，領度支鹽鐵轉運租庸使。坐事罷相，諸使如故。晏以轉運爲己任，開三門渠津遺跡，歲運米數百萬石，以濟關中。晏理家儉約，而重交敦舊，視事敏速，乘機無滯，在職十餘年，權勢之重，鄰於宰相。後爲楊炎誣構死。詩二首。
樓前百戲競爭新，唯有長竿妙入神。
誰謂綺羅翻有力，猶自嫌輕更著人。

漢祚惟永，神功中興。
夙驅氛祲，天覆黎蒸。
三光再朗，庶績其凝。
重熙累葉，景命是膺。

袁瓘，明皇時官贛縣尉，詩二首。
少年買意氣，百金不辭費。
學劒西入秦，結交北遊魏。
秦魏多豪人，與代亦殊倫。
由來不相識，皆是暗相親。
寶馬青絲轡，狐裘貂鼠服。
晨過劇孟游，暮投咸陽宿。
然諾本云云，諸侯莫不聞。
猶思百戰術，更逐李將軍。
始從灞陵下，遙遙度朔野。
北風聞楚歌，南庭見胡馬。
胡馬秋正肥，相邀夜合圍。
戰酣烽火滅，路斷救兵稀。
白刃縱橫逼，黃塵飛不息。
虜騎血灑衣，單于淚沾臆。
獻凱雲臺中，自言塞上雄。
將軍行失勢，部曲遂無功。
新人不如舊，舊人不相救。
萬里長飄颻，十年計不就。
棄置難重論，驅馬度鴻門。
行看楚漢事，不覺風塵昏。
寶劒中夜撫，悲歌聊自舞。
此曲不可終，曲終淚如雨。

寒仗丹旄引，陰堂白日違。
暗燈明象物，畫水濕靈衣。
羽化淮王去，仙迎太子歸。
空餘燕銜土，朝夕向陵飛。

李昂，開元中考功員外郎。詩二首。
漢家未得燕支山，征戍年年沙朔間。
塞下長驅汗血馬，雲中恆閉玉門關。
陰山翰海千萬里，此日桑河凍流水。
稽洛川邊胡騎來，漁陽戍裏烽煙起。
長途羽檄何相望，天子按劒思北方。
羽林練士拭金甲，將軍校戰出玉堂。
幽陵異域風煙改，亭障連連古今在。
夜聞鴻雁南渡河，曉望旌旗北臨海。
塞沙飛淅瀝，遙裔連窮磧。
玄漠雲平初合陣，西山月出聞鳴鏑。
城南百戰多苦辛，路傍死臥黃沙人。
戎衣不脫隨霜雪，汗馬䟃𧽼長被鐵。
楊葉樓中不寄書，蓮花劒上空流血。
匈奴未滅不言家，驅逐行行邊徼賒。
歸心海外見明月，別思天邊夢落花。
天邊迴望何悠悠，芳樹無人渡隴頭。
春雲不變陽關雪，桑葉先知胡地秋。
田疇不賣盧龍策，竇憲思勒燕然石。
麾兵靜北垂，此日交河湄。
欲令塞上無干戚，會待單于繫頸時。

定陶城中是妾家，妾年二八顏如花。
閨中歌舞未終曲，天下死人如亂麻。
漢王此地因征戰，未出簾櫳人已薦。
風花菡萏落轅門，雲雨裴回入行殿。
日夕悠悠非舊鄉，飄飄處處逐君王。
閨門向裏通歸夢，銀燭迎來在戰場。
相從顧恩不顧己，何異浮萍寄深水。
逐戰曾迷隻輪下，隨君幾陷重圍裏。
此時平楚復平齊，咸陽宮闕到關西。
珠簾夕殿聞鐘磬，白日秋天憶鼓鼙。
君王縱恣翻成誤，呂后由來有深妬。
不奈君王容鬢衰，相存相顧能幾時。
黃泉白骨不可報，雀釵翠羽從此辭。
君楚歌兮妾楚舞，脈脈相看兩心苦。
曲未終兮袂更揚，君流涕兮妾斷腸。
已見儲君歸惠帝，徒留愛子付周昌。

耳臨清渭洗，心向白雲閑。
〈《紀事》云：「唐雋秀諸科，初皆考功主之。開元二十四年，昂爲員外，主試事。昂性剛急，集貢士與之約，有請託者，當首落之。既而昂外舅舉進士李權，昂召權，庭數之，且斥其章句之瑕以辱焉。權應曰：『人或相知，竊聞左右，非敢求也，鄙文不臧，既聞命矣。執事昔有雅什，愚將切磋，可乎？』昂怒而嬉笑曰：『有何不可？』權曰：『耳臨清渭洗，心向白雲閑。非執事詞耶？昔唐堯讓天下於許由，由惡聞，故洗耳。今天子春秋鼎盛，不揖讓於足下，而洗耳，何哉？』昂聞，駭而起，不知所酬，訴執政下權吏。自後以省郎位輕，不足臨多士，以禮部侍郎專之。」〉

厙狄履溫，官尚書員外郎，兼充節度判官。開元九年宇文融括田時，奏置勸農判官，以履溫等二十九人並攝御史，分行天下。詩一首。
薄宦因時泰，涼宵寓直初。
沈沈仙閣閉，的的暗更徐。
霽色連空上，炎氛入夜除。
星迴南斗落，月度北窗虛。
待漏殘燈照，含芳襲氣餘。
寐來冠不解，奏罷草仍書。
幕府慙良策，明曹媿散樗。
命輕徒有報，義重更難疎。
燕廈欣成託，鵷行濫所如。
晨趨當及早，復此戒朝車。

寇坦，開元時人。詩二首。
溫室歡初就，蘭交託勝因。
共聽無漏法，兼濯有爲塵。
水潔三空性，香沾四大身。
清心多善友，頌德慰同人。

黃綬歸休日，仙郎復奏餘。
晏居當夏晚，寓直會晴初。
露散星文發，雲披水鏡虛。
高才推獨唱，嘉會喜連茹。
月色搖春闥，香煙靄暝廬。
千門傳夜警，萬象照階除。
少孺嘉能賦，文強閱賜書。
兼曹謀未展，入幕志方攄。
爲奉靈臺帛，恭先待漏車。
貞標不可仰，空此樂樵漁。

李休烈，開元中洛陽尉。詩一首。
天門街裏倒天樞，火急先須卸火珠。
計合一條絲線挽，何勞兩縣索人夫。
〈長壽三年，武后建銅柱，謂之天樞。開元中詔毀，先是有訛言云「一條絲，挽天樞」，故休烈詩及之。〉

