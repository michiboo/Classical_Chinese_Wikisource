周賀，字南卿，東洛人。初為浮屠，名清塞。杭州太守姚合愛其詩，加以冠巾改名。詩一卷。
波濤千里隔，抱疾亦相尋。
會宿逢高士，辭歸值積霖。
叢桑山店迥，孤燭海船深。
尚有重來約，知無省閣心。
已當鳴雁夜，多事不同居。
故疾離城晚，秋霖見月疎。
趂風開靜戶，帶葉卷殘書。
蕩槳期南去，荒園久廢鋤。
南遊多老病，見說講經稀。
塞寺幾僧在，關城空自歸。
帶河衰草斷，映日旱沙飛。
卻到禪齋後，邊軍識衲衣。
歸思緣平澤，幽齋夜話遲。
人尋馮翊去，草向建康衰。
雨雪生中路，干戈阻後期。
幾年方見面，應是鑷蒼髭。
信是虛閒地，亭高亦有苔。
繞池逢石坐，穿竹引山回。
果落纖萍散，龜行細草開。
主人偏好事，終不厭頻來。
山水疊層層，吾兄涉又登。
掛帆春背雁，尋磬夜逢僧。
雪溜懸衡岳，江雲蓋秣陵。
評文永不忘，此說是中興。
南朝秋色滿，君去意如何。
帝業空城在，民田壞塚多。
月圓臺獨上，栗綻寺頻過。
籬下西江闊，相思見白波。
夏天多憶此，早晚得秋分。
舊月來還見，新蟬坐忽聞。
扇風調病葉，溝水隔殘雲。
別有微涼處，從容不似君。
南行隨越僧，別業幾池菱。
兩鬢已垂白，五湖歸掛罾。
夜濤鳴柵鎖，寒葦露船燈。
去此應無事，卻來知不能。
惜別聽邊漏，窗燈落燼重。
寒僧迴絕塞，夕雪下窮冬。
出定聞殘角，休兵見壞鋒。
何年更來此，老卻倚堦松。
從作兩河客， 〈一作從來作何客，〉別離經半年。
卻來峰頂宿，知廢甄南禪。
餘霧沉斜月，孤燈照落泉。
何當閒事盡，相伴老溪邊。
停橈因舊識，白髮向波濤。
以我往來倦，知君耕稼勞。
渚田臨舍盡，阪路出簷高。
遊者還南去，終期伴爾曹。
舊鄉無子孫，誰共老青門。
迢遞早秋路，別離深夜村。
伊流偕行客，岳響答啼猿。
去後期招隱，何當復此言。
湖外誰相識，思歸日日頻。
遍尋新住客，少見故鄉人。
失計空知命，勞生聇為身。
惟看洞庭樹，即是舊山春。
瘦形無血色，草屨著行穿。
閒話似持咒，不眠同坐禪。
背經來漢地，袒膊過冬天。
情性人難會，遊方應信緣。
稅時兼主印，每日得閒稀。
對酒妨料吏，為官亦典衣。
案遲吟坐待，宅近步行歸。
見說論詩道，應愁判是非。
溪僧還共謁，相與坐寒天。
屋雪淩高燭，山茶稱遠泉。
夜清更徹寺，空闊雁衝煙。
莫怪多時話，重來又隔年。
轉刺名山郡，連年別省曹。
分題得客少，著價買書高。
晚柳蟬和角，寒城燭照濤。
鄱溪臥疾久，未獲後乘騷。
一齋難過日，況是更休糧。
養力時行道，聞鐘不上堂。
唯留溫藥火，未寫化金方。
舊有山廚在，從僧請作房。
灌木藏岑色，天寒望即愁。
高齋何日去，遠瀑入城流。
臘近溪書絕，燈殘夜雪稠。
邇來相憶處，枕上苦吟休。
野寺絕依念，靈山會遍行。
老來披衲重，病後讀經生。
乞食嫌村遠，尋溪愛路平。
多年柏巖住，不記柏巖名。
不覺月又盡，未歸還到春。
雪通廬嶽夢，樹匝草堂身。
澤雁和寒露，江槎帶遠薪。
何年自此去，舊國復為鄰。
貴邑清風滿，誰同上宰心。
杉松出郭外，雨電下嵩陰。
度雁方離壘，來僧始別岑。
西池月纔迥〈（一作孤月色。）〉，會接一宵吟。
野客行無定，全家在浦東。
寄眠僧閣靜，贈別橐金空。
舊里千山隔，歸舟百計同。
藥資如有分，相約老吳中。
西峰殘日落，誰見寂寥心。
孤枕客眠久，兩廊僧話深。
寒扉關雨氣，風葉隱鐘音。
此愛東樓望，仍期別夜尋。
辭僧下水柵，因夢嶽鐘聲。
遠路獨歸寺，幾時重到城。
風高寒葉落，雨絕夜堂清。
自說深居後，鄰州亦不行。
楊柳已秋思，楚田仍刈禾。
歸心病起切，敗葉夜來多。
細雨城蟬噪，殘陽嶠客過。
舊山〈一作故鄉，一作古都。〉餘業在，杳隔洞庭波。
黃葉下階頻，徐徐起病身。
殘秋螢出盡，獨夜雁來新。
別業去千里，舊鄉空四鄰。
孤舟尋幾度，又識岳陽人。
送靈應禪師
匹馬無窮地，三年逐大軍。
算程淮邑遠，起帳夕陽曛。
瀑浪行時漱，邊笳語次聞。
要傳書劄去，應到磧東雲。
一從雲水住，曾不下西岑。
落木孤猿在，秋庭積霧深。〈（一作故水故園在，秋庭秋草深。）〉
泉流通井脈，蟲響出牆陰。
夜靜溪聲徹，寒燈尚獨吟。
竹庭瓶水新，深稱北窗人。
講罷見黃葉，詩成尋舊鄰。
錫陰迷坐石，池影露齋身。
苦作南行約，勞生始問津。
春居無俗喧，時立澗前村。
路遠少來客，山深多過猨。
帶巖松色老，臨水杏花繁。
除憶文流外，何人更可言。
三年蒙見待，此夕是前程。
未斷卻來約，且伸臨去情。
潮回灘鳥下，月上客船明。
他日南徐道，緣君又重行。
洗足北林去，遠途今已分。
麻衣行嶽色，竹杖帶湘雲。
飢鼠緣危壁，寒狸出壞墳。
前峰一聲磬，此夕不同聞。
此行經歲近，唯約半年廻。
野渡人初過，前山雲未開。
雁羣逢曉斷，林色映川來。
清夜蘆中客，嚴家舊釣臺。
彈琴多去情，浮楫背潮行。
人望豐壖宿，蟲依蠹木鳴。
檣煙離浦色，蘆雨入船聲。
如疾登雲路，憑君寄此生。
野煙居舍在，曾約此重過。
久雨初招客，新田未種禾。
夜蟲鳴井浪，春鳥宿庭柯。
莫為兒孫役，餘生能幾何。
亂雲迷遠寺，入路認青松。
鳥道緣巢影，僧鞋印雪蹤。
草煙連野燒，溪霧隔霜鐘。
更遇樵人問，猶言過數峰。
何處得鄉信，告行當雨天。
人離京口日，潮送岳陽船。
孤鳥背林色，遠帆開浦煙。
悲君唯此別，不肯話回年。
風泉盡結冰，寒夢徹西陵。
越信楚城得，遠懷中夜興。
樹停沙島鶴，茶會石橋僧。
寺閣邊官舍，行吟過幾層。
帶病希相見，西城早晚來。
衲衣風壞帛，香印雨沾灰。
坐久鐘聲盡，談餘嶽影廻。
卻思同宿夜，高枕說天台。
相過值早涼，松帚掃山牀。
坐石泉痕黑，登城蘚色黃。
逆風沈寺磬，初日曬鄰桑。
幾處逢僧說，期來宿北岡。
林徑西風急，松枝講鈔餘。
凍髭亡夜剃，遺偈病時書。
地燥焚身後，堂空著影初。
弔來頻落淚，曾憶到吾廬。
已落關東葉，空懸浙右心。
寒燈隨故病，伏雨接秋霖。
客話曾誰和，蟲聲少我吟。
蒹葭半波水，夜夜宿邊禽。
四面杉蘿合，空堂畫老仙。
蠹根停雪水，曲角積茶煙。
道至心極盡，宵晴瑟韻全。
暫來還又去，未得坐經年。
故國知何處，西風已度關。
歸人值落葉，遠路入寒山。
多難喜相識，久貧寧自閒。
唯將往來信，遙慰別離顏。
叢木開風徑，過從白晝寒。
舍深原草合，茶疾竹薪乾。
夕雨生眠興，禪心少話端。
頻來覺無事，盡日坐相看。
積雨晴時近，西風葉滿泉。
相逢嵩嶽客，共聽楚城蟬。
宿館橫秋島，歸帆漲遠田。
別多還寂寞，不似剡中年。
絕頂言無伴，長懷剃髮師。
禪中燈落燼，講次柏生枝。
沙井泉澄疾，秋鐘韻盡遲。
里閭還受請，空有向南期。〈一作「將行誰請住，又爽禁城期」。〉
遙憶新安舊，扁舟往復還。
淺深看水石，來往逐雲山。
到縣餘花在，過門五柳閑。
東征隨子去，俱隱薜蘿間。
藥力資蒼鬢，應非舊日身。
一為嵩嶽客，幾葬洛陽人。
石縫瓢探水，雲根斧斫薪。
關西來往路，誰得水銀銀。
大野始嚴凝，雲天曉色澄。
樹寒稀宿鳥，山迥少來僧。
背日收窗雪，開爐釋硯冰。
忽然歸故國，孤想寓西陵。
竹溪人請住，何日向中峰。
瓦舍山情少，齋身疾色濃。
夏高移坐次，菊淺露行蹤。
來往湓城下，三年兩度逢。
北京一別後，吳楚幾聽砧。
住久白髮出，講長枯葉深。
香連鄰舍像，磬徹遠巢禽。
寂默應關道，何人見此心。
鳥鳴春日曉，喜見竹門開。
路自高巖出，人騎大馬來。
折花林影斷，移石洞陰迴。
更欲留深語，重城暮色催。
綠水陰空院，春深喜再來。
獨眠從草長，留酒看花開。
過雨還山出，向風孤鳥回。
忽思秋夕事，雲物卻悠哉。
暑消岡舍清，閒語有餘情。
澗〈（一作石，一作谷。）〉水生茶味，松風滅扇聲。
遠分臨海雨，靜覺揜山城。
此地秋吟苦，時來遶菊行。
上國多離別，年年渭水濱。
空將未歸意，說向欲行人。
雁度池塘月，山連井邑春。
臨岐惜分手，日暮一霑巾。
山縣風光異，公門水石清。
一官居外府，幾載別東京。
故疾梅天發，新詩雪夜成。
家貧思減選，時靜憶歸耕。
把疏尋書義，澄心得獄情。
夢靈邀客解，劍古揀人呈。
守月通宵坐，尋花迥路行。
從來愛知道，何慮白髭生。
要地無閒日，仍容冒謁頻。
借山年涉閏，寢郡月逾旬。
驛徑曾沖雪，方泉省滌塵。
隨行溪路細，接話草堂新。
減藥痊餘癖，飛書苦問貧。
噪蟬離宿殼，吟客寄秋身。
煉句貽箱篋，懸圖見蜀岷。
使君匡嶽近，終作社中人。
病寄曲江居帶城，傍門孤柳一蟬鳴。
澄波月上見魚擲，晚徑葉多聞犬行。
越島夜無侵閣色，寺鐘涼有隔原聲。
故園盡賣休官去，潮水秋來空自平。
病起陵陽思翠微，秋風動後著行衣。
月生石齒人同見，霜落木梢愁獨歸。
已許衲僧修靜社，便將樵叟對閑扉。
不嫌舊隱相隨去，廬岳臨天好息機。
曾居少室黃河畔，秋夢長懸未得回。
扶病半年離水石，思歸一夜隔風雷。
荒齋幾遇僧眠後，晚菊頻經鹿踏來。
燈下此心誰共說，傍松幽徑已多栽。
草履蒲團山意存，坐看庭木長桐孫。
行齋罷講仍香氣，布褐離床帶雨痕。
夏滿尋醫還出寺，晴來曬疏暫開門。
道情淡薄閒愁盡，霜色何因入鬢根。
布褐高眠石竇春，迸泉多濺黑紗巾。
搖頭說易當朝客，落手圍棋對俗人。
自算天年窮甲子，誰同雨夜守庚申。
擬歸太華何時去，他日相尋乞藥銀。
山松徑與瀑泉通，巾舃行吟想越中。
塞鴈去經華頂末，鄉僧來自海濤東。
關分河漢秋鐘絕，露滴獮猴夜嶽空。
抱疾因尋周柱史，杜陵寒葉落無窮。
門枕平湖秋景好，水煙松色遠相依。
罷官餘俸租田種，送客回舟載石歸。
離岸遊魚逢浪返。望巢寒鳥逆風飛。
嵩陽舊隱多時別，閉目閒吟憶翠微。
一宿五峰杯度寺，虛廊中夜磬聲分。
疎林未落上方月，深澗忽生平地雲。
幽鳥背泉棲靜境，遠人當燭想遺文。
暫來此地歇勞足，望斷故山滄海濆。
見說北京尋祖後，瓶盂自挈繞窮邊。
相逢竹塢晦暝夜，一別苕溪多少年。
遠洞省穿湖底過，斷崖曾向壁中禪。
青城不得師同住，坐想滄江憶浩然。
一宿空江聽急流，仍同賈客坐歸舟。
遠書來隔巴陵雨，衰鬢去經彭蠡秋。
不擬為身謀舊業，終期斷穀隱高丘。
吾宗尚作無憀者，中夜閒吟生旅愁。
多病十年無舊識，滄州亂後只逢君。
已知罷秩辭瀧水，相勸移家近岳雲。
泗上旅帆侵疊浪，雪中歸路踏荒墳。
若為此別終期老，書札何因寄北軍。
雨過北林空晚涼，院閒人去掩斜陽。
十年多病度落葉，萬里亂愁生夜牀。
終欲返耕甘性拙，久慚他事與身忙。
還知謝客名先重，肯為詩篇問楚狂。
此心長愛狎禽魚，仍候登封獨著書。
領郡只嫌生藥少，在官長恨與山疏。
成家儘是經綸後，得句應多諫諍餘。
見說養真求退靜，溪南泉石許同居。
藩府十年為律業，南朝本寺往來新。
辭歸幾別深山客，赴請多從遠處人。
松吹入堂資講力，野蔬供飯爽禪身。
他年更息登壇計，應與雲泉作四鄰。
僧窗夢後憶歸耕，水涉應多半月程。
幕府罷來無藥價，紗巾帶去有山情。
夜隨淨渚離蛩語，早過寒潮背井行。
已讓辟書稱抱疾，滄洲便許白髭生。
水石致身閒自得，平雲竹閣少炎蒸。
齋床幾減供禽食，禪徑寒通照像燈。
覓句當秋山落葉，臨書近臘硯生冰。
行登總到諸山寺，坐聽蟬聲滿四棱。
浪匝湓城岳壁青，白頭僧去掃禪扃。
龕燈度雪補殘衲，山日上軒看舊經。
泉水帶冰寒溜澀，薜蘿新雨曙煙腥。
已知身事非吾道，甘臥荒齋竹滿庭。
望重來為守土臣，清高還似武功貧。
道從會解唯求靜，詩造玄微不趁新。
玉帛已知難撓思，雲泉終是得閒身。
兩衙向後長無事，門館多逢請益人。
獨樹倚亭新月入，城牆四面鏁山多。
去年今夜還來此，坐見西風褭鵲窠。
楊柳垂絲與地連，歸來一醉向溪邊。
相逢頭白莫惆悵，世上無人長少年。
別酒已酣春漏前，他人扶上北歸船。
潯陽渡口月未上，漁火照江仍獨眠。
衡陽到卻十三春，行腳同來有幾人。
老大又思歸嶽裏〈（一作嶽寺，一作故里。）〉，當時來漆祖師身。
草履初登南客船，銅瓶猶貯北山泉。
衡陽舊寺秋歸去，門鏁寒潭幾樹蟬。
萬里獨行無弟子，惟齎筇竹與檀龕。
看經更向吳中老，應是山川似劍南。
過僧竹院
憶潯陽舊居兼感長孫郎中
送郭秀才歸金陵
宿李樞書齋
杪秋登江樓
秋宿洞庭
重陽 (周賀)
黃山遠隔秦樹，紫禁斜通渭城。
別路青青柳發，前溪漠漠花生。
和風澹蕩歸客，落日殷勤早鶯。
灞上金樽未飲，讌歌已有餘聲。
