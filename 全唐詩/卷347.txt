
賈稜，貞元八年進士第。詩一首。
御苑陽和早，章溝柳色新。
托根偏近日，布葉乍迎春。
秀質方含翠，清陰欲庇人。
輕雲度斜景，多露滴行塵。
嫋嫋堪離贈，依依獨望頻。
王孫如可賞，攀折在芳辰。
劉遵古，貞元八年進士第。詩一首。
韶光先禁柳，幾處覆溝新。
映水疑分翠，含煙欲占春。
悠悠遲日晚，嫋嫋好風頻。
吐節茸猶嫩，通條澤稍均。
遠和瑤草色，暗拂玉樓塵。
願假騫飛便，歸棲及此辰。
李正封，官監察御史。詩五首。
曉日清明天，夜來嵩少雨。
千門尚煙火，九陌無塵土。 
酒綠河橋春，漏閑宮殿午。
遊人戀芳草，半犯嚴城鼓。 
霏霏靈液重，雲表無聲落。
沾樹急玄蟬，灑池棲皓鶴。 
流塵清遠陌，飛月澄高閣。
宵潤玉堂簾，曙寒金井索。 
佳人比珠淚，坐感紅綃薄。 
竹柏風雨過，蕭疎臺殿涼。
石渠寫奔溜，金剎照頹陽。 
鶴飛巖煙碧，鹿鳴澗草香。
山僧引清梵，幡蓋繞迴廊。 
簨簴高懸于闐鐘，黃昏發地殷龍宮。 
遊人憶到嵩山夜，疊閣連樓倚太空。 
青蒼初得地，華省植來新。
尚帶山中色，猶含洞裏春。 
近樓依北戶，隱砌淨遊塵。
鶴壽應成蓋，龍形未有鱗。 
為梁資大廈，封爵恥嬴秦。
幸此觀光日，清風屢得親。 
崔立之，貞元進士第。詩三首。
千官望長至，萬國拜含元。
隔仗爐光出，浮霜煙氣翻。 
飄飄縈內殿，漠漠澹前軒。
聖日開如捧，卿雲近欲渾。 
輪囷灑宮闕，蕭索散乾坤。
願倚天風便，披香奉至尊。 
閑尋欹岸步，因向曲池看。
透底何澄澈，回流乍屈盤。 
稍隨高樹古，迥與遠天寒。
月入鏡華轉，星臨珠影攢。 
纖鱗時蔽石，轉吹或生瀾。
願假涓微效，來濡拙筆端。 
時令忽已變，年光俄又春。
高低惠風入，遠近芳氣新。 
靡靡才偃草，泠泠不動塵。
溫和乍扇物，煦嫗偏感人。 
去出桂林漫，來過蕙圃頻。
晨輝正澹蕩，披拂長相親。
郭遵，貞元進士第。詩二首。
冕旒親負扆，卉服盡朝天。
暘谷移初日，金爐出御煙。 
芬馨流遠近，散漫入貂蟬。
霜仗凝逾白，朱欄映轉鮮。 
如看浮闕在，稍覺逐風遷。
為沐皇家慶，來瞻羽衛前。 
微風飄淑氣，散漫及茲晨。
習習何處至，熙熙與春親。
曖空看早辨，映日度逾頻。
高拂非煙雜，低垂衆卉新。
霽天輕有靄，綺陌盡無塵。
還似登臺意，元和欲煦人。
韋紓，貞元進士第。詩一首。
嘉名標萬祀，擢秀出深宮。
嫩葉含煙靄，芳柯振惠風。
參差搖翠色，綺靡舞晴空。
氣稟禎祥異，榮沾雨露同。
天年方未極，聖壽比應崇。
幸列華林裏，知殊眾木中。
樊陽源，貞元進士第。詩一首。
珍木羅前殿，乘春任好風。
振柯方嫋嫋，舒葉乍濛濛。
影動丹墀上，聲傳紫禁中。
離披偏向日，淩亂半分空。
輕拂祥煙散，低搖翠色同。
長令占天眷，四氣借全功。
許稷，貞元進士第。詩二首。
瓊樹偏春早，光飛處處宜。
曉浮三殿日，暗度萬年枝。
婀娜搖仙禁，繽翻映玉池。
含芳煙乍合，拂砌影初移。
為近韶陽煦，皆先眾卉垂。
成陰知可待，不與眾芳隨。
玉律窮三紀，推為積閏期。
月餘因妙算，歲遍自成時。 
乍覺年華改，翻憐物候遲。
六旬知不惑，四氣本無欺。 
月桂虧還正，階蓂落複滋。
從斯分歷象，共仰定毫釐。 
范傳正，貞元中舉進士，宏辭皆高第。詩三首。
麾蓋從仙府，笙歌入舊山。
水流丹灶缺，雲起草堂關。 
白鹿行為衛，青鸞舞自閒。
種松鱗未立，移石蘚仍斑。 
望路煙霞外，回輿巖岫間。
豈唯遼海鶴，空歎令威還。 
歷歷聞金奏，微微下玉京。
為祥家諜久，偏識洞陰名。 
澹佇人間聽，鏗鏘古曲成。
何須百獸舞，自暢九天情。 
注目看無見，留心記未精。
雲霄如可托，借鶴向層城。 
曖曖當遲日，微微扇好風。
吹搖新葉上，光動淺花中。
澹蕩凝清晝，氤氳曖碧空。
稍看生綠水，已覺散芳叢。
徙倚情偏適，裴回賞未窮。
妍華不可狀，竟夕氣融融。
豆盧榮，貞元進士。詩一首。
春晴生縹緲，軟吹和初遍。
池影動淵淪，山容發蔥蒨。
遲遲入綺閣，習習流芳甸。
樹杪颺鶯啼，階前落花片。
韶光恐閑放，旭日宜遊宴。
文客拂塵衣，仁風願回扇。
邵偃，貞元中進士。詩一首。
微風扇和氣，韶景共芳晨。
始見郊原綠，旋過御苑春。
三條開廣陌，八水泛通津。
煙動花間葉，香流馬上人。
逶迤雲彩曙，嘹唳鳥聲頻。
為報東堂客，明朝桂樹新。
柳道倫，貞元中進士。詩一首。
青陽初入律，淑氣應春風。
始辨梅花裏，俄分柳色中。 
依微開夕照，澹蕩媚晴空。
拂水生蘋末，經岩觸桂叢。 
稍抽蘭葉紫，微吐杏花紅。
願逐仁風布，將俾生植功。
陳九流，貞元中進士。詩一首。
喜見陽和至，遙知橐鑰功。
遲遲散南陽，嫋嫋逐東風。
暗入芳園裏，潛吹草木中。
蘭蓀纔有綠，桃杏未成紅。
已覺寒光盡，還看淑氣通。
由來榮與悴，今日發應同。
夏方慶，貞元中進士。詩一首。
何年成道去，綽約化童顏。
天上辭仙侶，人間憶舊山。 
滄桑今已變，蘿蔓尚堪攀。
雲覆瑤壇淨，苔生丹灶閑。 
逍遙堪白石，寂寞閉玄關。
應是悲塵世，思將羽駕還。
