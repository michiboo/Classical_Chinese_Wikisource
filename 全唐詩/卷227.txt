
汲黯匡君切，廉頗出將頻。直詞才不世，雄略動如神。
政簡移風速，詩清立意新。層城臨暇景，絕域望餘春。
旗尾蛟龍會，樓頭燕雀馴。地平江動蜀，天闊樹浮秦。
帝念深分閫，軍須遠算緡。花羅封蛺蝶，瑞錦送麒麟。
辭第輸高義，觀圖憶古人。征南多興緒，事業闇相親。
元戎小隊出郊坰，問柳尋花到野亭。川合東西瞻使節，
地分南北任流萍。扁舟不獨如張翰，白帽還應似管寧。
寂寞江天雲霧裏，何人道有少微星。
衛青開幕府，楊僕將樓船。漢節梅花外，春城海水邊。
銅梁書遠及，珠浦使將旋。貧病他鄉老，煩君萬里傳。
鄉關胡騎遠，宇宙蜀城偏。忽得炎州信，遙從月峽傳。
雲深驃騎幕，夜隔孝廉船。卻寄雙愁眼，相思淚點懸。
南海春天外，功曹幾月程。峽雲籠樹小，湖日落船明。
交趾丹砂重，韶州白葛輕。幸君因旅客，時寄錦官城。
眼見客愁愁不醒，無賴春色到江亭。
即遣花開深造次，便覺鶯語太丁寧。

手種桃李非無主，野老牆低還似家。
恰似春風相欺得，夜來吹折數枝花。

熟知茅齋絕低小，江上燕子故來頻。
銜泥點汙琴書內，更接飛蟲打著人。

二月已破三月來，漸老逢春能幾回。
莫思身外無窮事，且盡生前有限杯。

腸斷春江欲盡頭，杖藜徐步立芳洲。
顛狂柳絮隨風去，輕薄桃花逐水流。

懶慢無堪不出村，呼兒日在掩柴門。
蒼苔濁酒林中靜，碧水春風野外昏。

糝徑楊花鋪白氈，點溪荷葉疊青錢。
筍根稚子無人見，沙上鳧雛傍母眠。

舍西柔桑葉可拈，江畔細麥復纖纖。
人生幾何春已夏，不放香醪如蜜甜。

隔戶楊柳弱嫋嫋，恰似十五女兒腰。
誰謂朝來不作意，狂風挽斷最長條。

江上被花惱不徹，無處告訴只顛狂。
走覓南鄰愛酒伴，經旬出飲獨空床。
稠花亂蕊畏江濱，行步欹危實怕春。
詩酒尚堪驅使在，未須料理白頭人。
江深竹靜兩三家，多事紅花映白花。
報答春光知有處，應須美酒送生涯。
東望少城花滿煙，百花高樓更可憐。
誰能載酒開金盞，喚取佳人舞繡筵。
黃師塔前江水東，春光懶困倚微風。
桃花一簇開無主，可愛深紅愛淺紅。
黃四娘家花滿蹊，千朵萬朵壓枝低。
留連戲蝶時時舞，自在嬌鶯恰恰啼。
不是愛花即肯死，只恐花盡老相催。
繁枝容易紛紛落，嫩葉商量細細開。
楸樹馨香倚釣磯，斬新花蕊未應飛。
不如醉裏風吹盡，可忍醒時雨打稀。
門外鸕鷀去不來，沙頭忽見眼相猜。
自今已後知人意，一日須來一百回。
無數春筍滿林生，柴門密掩斷人行。
會須上番看成竹，客至從嗔不出迎。
庾信文章老更成，淩雲健筆意縱橫。
今人嗤點流傳賦，不覺前賢畏後生。
王楊盧駱當時體，輕薄為文哂未休。
爾曹身與名俱滅，不廢江河萬古流。
縱使盧王操翰墨，劣於漢魏近風騷。
龍文虎脊皆君馭，曆塊過都見爾曹。
才力應難跨數公，凡今誰是出群雄。
或看翡翠蘭苕上，未掣鯨魚碧海中。
不薄今人愛古人，清詞麗句必為鄰。
竊攀屈宋宜方駕，恐與齊梁作後塵。
未及前賢更勿疑，遞相祖述複先誰。
別裁偽體親風雅，轉益多師是汝師。
丁香體柔弱，亂結枝猶墊。細葉帶浮毛，疏花披素豔。
深栽小齋後，庶近幽人占。晚墮蘭麝中，休懷粉身念。
梔子比眾木，人間誠未多。於身色有用，與道氣傷和。
紅取風霜實，青看雨露柯。無情移得汝，貴在映江波。
故使籠寬織，須知動損毛。看雲莫悵望，失水任呼號。
六翮曾經剪，孤飛卒未高。且無鷹隼慮，留滯莫辭勞。
花鴨無泥滓，階前每緩行。羽毛知獨立，黑白太分明。
不覺群心妒，休牽眾眼驚。稻粱沾汝在，作意莫先鳴。
早花隨處發，春鳥異方啼。萬里清江上，三年落日低。
畏人成小築，褊性合幽棲。門徑從榛草，無心走馬蹄。
賤子何人記，迷芳著處家。竹風連野色，江沫擁春沙。
種藥扶衰病，吟詩解歎嗟。似聞胡騎走，失喜問京華。
西山白雪三奇戍，南浦清江萬里橋。海內風塵諸弟隔，
天涯涕淚一身遙。唯將遲暮供多病，未有涓埃答聖朝。
跨馬出郊時極目，不堪人事日蕭條。
自古稻粱多不足，至今鸂鶒亂為群。
且休悵望看春水，更恐歸飛隔暮雲。
青春欲盡急還鄉，紫塞甯論尚有霜。
翅在雲天終不遠，力微矰繳絕須防。
去郭軒楹敞，無村眺望賒。澄江平少岸，幽樹晚多花。
細雨魚兒出，微風燕子斜。城中十萬戶，此地兩三家。
蜀天常夜雨，江檻已朝晴。葉潤林塘密，衣幹枕席清。
不堪祗老病，何得尚浮名。淺把涓涓酒，深憑送此生。
用拙存吾道，幽居近物情。桑麻深雨露，燕雀半生成。
村鼓時時急，漁舟個個輕。杖藜從白首，心跡喜雙清。
晚起家何事，無營地轉幽。竹光團野色，舍影漾江流。
失學從兒懶，長貧任婦愁。百年渾得醉，一月不梳頭。
衰顏甘屏跡，幽事供高臥。鳥下竹根行，龜開萍葉過。
年荒酒價乏，日並園蔬課。猶酌甘泉歌，歌長擊樽破。
拾遺曾奏數行書，懶性從來水竹居。奉引濫騎沙苑馬，
幽棲真釣錦江魚。謝安不倦登臨費，阮籍焉知禮法疏。
枉沐旌麾出城府，草茅無徑欲教鋤。
雨映行宮辱贈詩，元戎肯赴野人期。
江邊老病雖無力，強擬晴天理釣絲。
何日雨晴雲出溪，白沙青石先無泥。
只須伐竹開荒徑，倚杖穿花聽馬嘶。
山瓶乳酒下青雲，氣味濃香幸見分。
鳴鞭走送憐漁父，洗盞開嘗對馬軍。
竹裏行廚洗玉盤，花邊立馬簇金鞍。非關使者徵求急，
自識將軍禮數寬。百年地辟柴門迥，五月江深草閣寒。
看弄漁舟移白日，老農何有罄交歡。
日臨公館靜，畫滿地圖雄。劍閣星橋北，松州雪嶺東。
華夷山不斷，吳蜀水相通。興與煙霞會，清樽幸不空。
鼎湖瞻望遠，象闕憲章新。四海猶多難，中原憶舊臣。
與時安反側，自昔有經綸。感激張天步，從容靜塞塵。
南圖回羽翮，北極捧星辰。漏鼓還思晝，宮鶯罷囀春。
空留玉帳術，愁殺錦城人。閣道通丹地，江潭隱白蘋.
此生那老蜀，不死會歸秦。公若登臺輔，臨危莫愛身。
野興每難盡，江樓延賞心。歸朝送使節，落景惜登臨。
稍稍煙集渚，微微風動襟。重船依淺瀨，輕鳥度層陰。
檻峻背幽谷，窗虛交茂林。燈光散遠近，月彩靜高深。
城擁朝來客，天橫醉後參。窮途衰謝意，苦調短長吟。
此會共能幾，諸孫賢至今。不勞朱戶閉，自待白河沉。
遠送從此別，青山空複情。幾時杯重把，昨夜月同行。
列郡謳歌惜，三朝出入榮。江村獨歸處，寂寞養殘生。
籍甚黃丞相，能名自潁川。近看除刺史，還喜得吾賢。
五馬何時到，雙魚會早傳。老思筇竹杖，冬要錦衾眠。
不作臨岐恨，惟聽舉最先。火雲揮汗日，山驛醒心泉。
遇害陳公殞，於今蜀道憐。君行射洪縣，為我一潸然。
宿雨南江漲，波濤亂遠峰。孤亭淩噴薄，萬井逼舂容。
霄漢愁高鳥，泥沙困老龍。天邊同客舍，攜我豁心胸。
伊昔黃花酒，如今白髮翁。追歡筋力異，望遠歲時同。
弟妹悲歌裏，朝廷醉眼中。兵戈與關塞，此日意無窮。
九日應愁思，經時冒險艱。不眠持漢節，何路出巴山。
小驛香醪嫩，重岩細菊斑。遙知簇鞍馬，回首白雲間。
黃草峽西船不歸，赤甲山下行人稀。
秦中驛使無消息，蜀道兵戈有是非。
萬里秋風吹錦水，誰家別淚濕羅衣。
莫愁劒閣終堪據，聞道松州已被圍。

地下蘇司業，情親獨有君。那因喪亂後，便有死生分。
老罷知明鏡，悲來望白雲。自從失詞伯，不復更論文。
鄭老身仍竄，台州信所傳。為農山澗曲，臥病海雲邊。
世已疏儒素，人猶乞酒錢。徒勞望牛鬥，無計劚龍泉。
不見李生久，佯狂真可哀。世人皆欲殺，吾意獨憐才。
敏捷詩千首，飄零酒一杯。匡山讀書處，頭白好歸來。
何年顧虎頭，滿壁畫瀛州。赤日石林氣，青天江海流。
錫飛常近鶴，杯度不驚鷗。似得廬山路，真隨惠遠遊。
客睡何曾著，秋天不肯明。捲簾殘月影，高枕遠江聲。
計拙無衣食，途窮仗友生。老妻書數紙，應悉未歸情。
秋窗猶曙色，落木更天風。日出寒山外，江流宿霧中。
聖朝無棄物，老病已成翁。多少殘生事，飄零似轉蓬。
秋盡東行且未回，茅齋寄在少城隈。籬邊老卻陶潛菊，
江上徒逢袁紹杯。雪嶺獨看西日落，劍門猶阻北人來。
不辭萬里長為客，懷抱何時得好開。
江水東流去，清樽日複斜。異方同宴賞，何處是京華。
亭景臨山水，村煙對浦沙。狂歌過於勝，得醉即為家。
金華山北涪水西，仲冬風日始淒淒。山連越巂蟠三蜀，
水散巴渝下五溪。獨鶴不知何事舞，饑烏似欲向人啼。
射洪春酒寒仍綠，目極傷神誰為攜。
劍外忽傳收薊北，初聞涕淚滿衣裳。卻看妻子愁何在，
漫捲詩書喜欲狂。白日放歌須縱酒，青春作伴好還鄉。
即從巴峽穿巫峽，便下襄陽向洛陽。
追餞同舟日，傷春一水間。飄零為客久，衰老羨君還。
花遠重重樹，雲輕處處山。天涯故人少，更益鬢毛斑。
行路難如此，登樓望欲迷。身無卻少壯，跡有但羈棲。
江水流城郭，春風入鼓鼙。雙雙新燕子，依舊已銜泥。
天畔登樓眼，隨春入故園。戰場今始定，移柳更能存。
厭蜀交遊冷，思吳勝事繁。應須理舟楫，長嘯下荊門。
憑高送所親，久坐惜芳辰。遠水非無浪，他山自有春。
野花隨處發，官柳著行新。天際傷愁別，離筵何太頻。
遲日深春水，輕舟送別筵。帝鄉愁緒外，春色淚痕邊。
見酒須相憶，將詩莫浪傳。若逢岑與範，為報各衰年。
童稚情親四十年，中間消息兩茫然。更為後會知何地，
忽漫相逢是別筵。不分桃花紅勝錦，生憎柳絮白於綿。
劍南春色還無賴，觸忤愁人到酒邊。
二月頻送客，東津江欲平。煙花山際重，舟楫浪前輕。
淚逐勸杯下，愁連吹笛生。離筵不隔日，那得易為情。
青山意不盡，袞袞上牛頭。無複能拘礙，真成浪出遊。
花濃春寺靜，竹細野池幽。何處鶯啼切，移時獨未休。
牛頭見鶴林，梯逕繞幽深。春色浮山外，天河宿殿陰。
傳燈無白日，布地有黃金。休作狂歌老，回看不住心。
兜率知名寺，真如會法堂。江山有巴蜀，棟宇自齊梁。
庾信哀雖久，何顒好不忘。白牛車遠近，且欲上慈航。
樹密當山徑，江深隔寺門。霏霏雲氣重，閃閃浪花翻。
不復知天大，空餘見佛尊。時應清盥罷，隨喜給孤園。
春日清江岸，千甘二頃園。青雲羞葉密，白雪避花繁。
結子隨邊使，開筒近至尊。後於桃李熟，終得獻金門。
上客回空騎，佳人滿近船。江清歌扇底，野曠舞衣前。
玉袖淩風並，金壺隱浪偏。競將明媚色，偷眼豔陽天。
白日移歌袖，清霄近笛床。翠眉縈度曲，雲鬢儼分行。
立馬千山暮，回舟一水香。使君自有婦，莫學野鴛鴦。
路出雙林外，亭窺萬井中。江城孤照日，山谷遠含風。
兵革身將老，關河信不通。猶殘數行淚，忍對百花叢。
春日無人境，虛空不住天。鶯花隨世界，樓閣寄山巔。
遲暮身何得，登臨意惘然。誰能解金印，瀟灑共安禪。
舟楫諸侯餞，車輿使者歸。山花相映發，水鳥自孤飛。
春日垂霜鬢，天隅把繡衣。故人從此去，寥落寸心違。
柳影含雲幕，江波近酒壺。異方驚會面，終宴惜征途。
沙晚低風蝶，天晴喜浴鳧。別離傷老大，意緒日荒蕪。
寺下春江深不流，山腰官閣迥添愁。含風翠壁孤雲細，
背日丹楓萬木稠。小院迴廊春寂寂，浴鳧飛鷺晚悠悠。
諸天合在藤蘿外，昏黑應須到上頭。
西漢親王子，成都老客星。百年雙白鬢，一別五秋螢。
忍斷杯中物，祗看座右銘。不能隨皂蓋，自醉逐浮萍。
策杖時能出，王門異昔遊。已知嗟不起，未許醉相留。
蜀酒濃無敵，江魚美可求。終思一酩酊，淨掃雁池頭。
群盜無歸路，衰顏會遠方。尚憐詩警策，猶記酒顛狂。
魯衛彌尊重，徐陳略喪亡。空餘枚叟在，應念早升堂。
絕域長夏晚，茲樓清宴同。朝廷燒棧北，鼓角滿天東。
屢食將軍第，仍騎禦史驄。本無丹灶術，那免白頭翁。
寇盜狂歌外，形骸痛飲中。野雲低渡水，簷雨細隨風。
出號江城黑，題詩蠟炬紅。此身醒複醉，不擬哭途窮。
改席台能迥，留門月複光。雲行遺暑濕，山谷進風涼。
老去一杯足，誰憐屢舞長。何須把官燭，似惱鬢毛蒼。
大家東徵逐子回，風生洲渚錦帆開。青青竹筍迎船出，
日日江魚入饌來。離別不堪無限意，艱危深仗濟時才。
黔陽信使應稀少，莫怪頻頻勸酒杯。
竹涼侵臥內，野月滿庭隅。重露成涓滴，稀星乍有無。
暗飛螢自照，水宿鳥相呼。萬事干戈裏，空悲清夜徂。
涼風動萬里，群盜尚縱橫。家遠傳書日，秋來為客情。
愁窺高鳥過，老逐眾人行。始欲投三峽，何由見兩京。
莽莽天涯雨，江邊獨立時。不愁巴道路，恐濕漢旌旗。
雪嶺防秋急，繩橋戰勝遲。西戎甥舅禮，未敢背恩私。
才名舊楚將，妙略擁兵機。玉壘雖傳檄，松州會解圍。
和親知拙計，公主漫無歸。青海今誰得，西戎實飽飛。
漢北豺狼滿，巴西道路難。血埋諸將甲，骨斷使臣鞍。
牢落新燒棧，蒼茫舊築壇。深懷喻蜀意，慟哭望王官。
十室幾人在，千山空自多。路衢唯見哭，城市不聞歌。
漂梗無安地，銜枚有荷戈。官軍未通蜀，吾道竟如何。
將帥蒙恩澤，兵戈有歲年。至今勞聖主，可以報皇天。
白骨新交戰，雲台舊拓邊。乘槎斷消息，無處覓張騫。
幽薊餘蛇豕，乾坤尚虎狼。諸侯春不貢，使者日相望。
慎勿吞青海，無勞問越裳。大君先息戰，歸馬華山陽。
洛下舟車入，天中貢賦均。日聞紅粟腐，寒待翠華春。
莫取金湯固，長令宇宙新。不過行儉德，盜賊本王臣。
丹桂風霜急，青梧日夜凋。由來強幹地，未有不臣朝。
受鉞親賢往，卑宮制詔遙。終依古封建，豈獨聽簫韶。
盜滅人還亂，兵殘將自疑。登壇名絕假，報主爾何遲。
領郡輒無色，之官皆有詞。願聞哀痛詔，端拱問瘡痍。
亂後今相見，秋深複遠行。風塵為客日，江海送君情。
晉室丹陽尹，公孫白帝城。經過自愛惜，取次莫論兵。
城晚通雲霧，亭深到芰荷。吏人橋外少，秋水席邊多。
近屬淮王至，高門薊子過。荊州愛山簡，吾醉亦長歌。
夜深露氣清，江月滿江城。浮客轉危坐，歸舟應獨行。
關山同一照，烏鵲自多驚。欲得淮王術，風吹暈已生。
雲裏不聞雙雁過，掌中貪見一珠新。
秋風嫋嫋吹江漢，只在他鄉何處人。
謝安舟楫風還起，梁苑池台雪欲飛。
杳杳東山攜漢妓，泠泠修竹待王歸。
幕下郎官安穩無，從來不奉一行書。
固知貧病人須棄，能使韋郎跡也疏。
風急天高猿嘯哀，渚清沙白鳥飛回。無邊落木蕭蕭下，
不盡長江袞袞來。萬里悲秋常作客，百年多病獨登臺。
艱難苦恨繁霜鬢，潦倒新停濁酒杯。
去年登高郪縣北，今日重在涪江濱。苦遭白髮不相放，
羞見黃花無數新。世亂鬱鬱久為客，路難悠悠常傍人。
酒闌卻憶十年事，腸斷驪山清路塵。
聞道花門將，論功未盡歸。自從收帝裏，誰複總戎機。
蜂蠆終懷毒，雷霆可震威。莫令鞭血地，再濕漢臣衣。
秋日野亭千橘香，玉盤錦席高雲涼。主人送客何所作，
行酒賦詩殊未央。衰老應為難離別，賢聲此去有輝光。
預傳籍籍新京尹，青史無勞數趙張。
王室比多難，高官皆武臣。幽燕通使者，岳牧用詞人。
國待賢良急，君當拔擢新。佩刀成氣象，行蓋出風塵。
戰伐乾坤破，瘡痍府庫貧。眾僚宜潔白，萬役但平均。
霄漢瞻佳士，泥途任此身。秋天正搖落，回首大江濱。
江水長流地，山雲薄暮時。寒花隱亂草，宿鳥擇深枝。
舊國見何日，高秋心苦悲。人生不再好，鬢髮白成絲。
彝界荒山頂，蕃州積雪邊。築城依白帝，轉粟上青天。
蜀將分旗鼓，羌兵助井泉。西戎背和好，殺氣日相纏。
辛苦三城戍，長防萬里秋。煙塵侵火井，雨雪閉松州。
風動將軍幕，天寒使者裘。漫山賊營壘，回首得無憂。
子弟猶深入，關城未解圍。蠶崖鐵馬瘦，灌口米船稀。
辯士安邊策，元戎決勝威。今朝烏鵲喜，欲報凱歌歸。
淅淅風生砌，團團日隱牆。遙空秋雁滅，半嶺暮雲長。
病葉多先墜，寒花只暫香。巴城添淚眼，今夜複清光。
扶病送君發，自憐猶不歸。只應盡客淚，複作掩荊扉。
江漢故人少，音書從此稀。往還二十載，歲晚寸心違。
王子思歸日，長安已亂兵。沾衣問行在，走馬向承明。
暮景巴蜀僻，春風江漢清。晉山雖自棄，魏闕尚含情。
江邊踏青罷，回首見旌旗。風起春城暮，高樓鼓角悲。
草滿巴西綠，空城白日長。風吹花片片，春動水茫茫。
八駿隨天子，群臣從武皇。遙聞出巡守，早晚遍遐荒。
久客應吾道，相隨獨爾來。孰知江路近，頻為草堂回。
鵝鴨宜長數，柴荊莫浪開。東林竹影薄，臘月更須栽。
