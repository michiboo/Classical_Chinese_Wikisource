西郭塵埃外，新亭制度奇。
地形當要處，人力是閒時。
結構方殊絕，高低更合宜。
棟樑清俸買，松竹遠山移。
佛寺幽難敵，仙家景可追。
良工慚巧盡，上客恨逢遲。
兩面寒波漲，當前軟柳垂。
清虛宜月入，涼冷勝風吹。
宴賞軍容靜，登臨妓樂隨。
魚龍聽弦管，鳧鶴識旌旗。
泛鷁春流闊，飛觴白日欹。
閒花長在戶，嫩蘚乍緣墀。
永望情無極，頻來困不辭。
雲峰晴轉翠，煙樹曉逾滋。
向野惟貪靜，臨空遽覺危。
行人如不到，遊樂更何為。
亭亭白雲榭，下有清江流。
見江不得親，不如波上鷗。
有榭江可見，無榭無雙眸。
僮僕不到閾，雙扉常自關。
四壁畫遠水，堂前聳秋山。
時聞有仙鼠，竊藥簷隙間。
編草覆柏椽，軒扉皆竹織。
合成似僧居，學僧居未得。
有時公府勞，還復來此息。
盤盤松上蓋，下覆青石壇。
月中零露垂，日出露尚漙。
山翁稱絕境，海橋無所觀。
藥院徑亦高，往來踏葼影。
方當繁暑日，草屩微微冷。
愛此不能行，折薪坐煎茗。
種竹愛庭際，亦以資玩賞。
窮秋雨蕭條，但見牆垣長。
宣尼高數仞，固應非土壤。
布石滿山庭，磷磷潔還清。
幽人常履此，月下屐齒鳴。
藥草枝葉動，似向山中生。
茅堂階豈高，數寸是苔蘚。
只恐秋雨中，窗戶亦不濺。
眼前無此物，我情何由遣。
芭蕉叢叢生，月照參差影。
數葉大如牆，作我門之屏。
稍稍聞見稀，耳目得安靜。
桃花四散飛，桃子壓枝垂。
寂寂青陰裏，幽人舉步遲。
殷勤念此徑，我去復來誰。
方塘菡萏高，繁豔相照耀。
幽人夜眠起，忽疑野中燒。
曉尋不知休，白石岸亦峭。
濛濛紫花藤，下復清溪水。
若遣隨波流，不如風飄起。
風飄或近堤，隨波千萬里。
曉向潭上行，夕就潭邊宿。
清冷無波瀾，潎潎〈（潘岳賦：「翫游鯈之潎潎。」潎，音閉，遊行貌。）〉魚相逐。
釣翁坐不起，見我往來熟。
此路何瀟灑，永無公卿跡。
日日多往來，藜杖與桑屐。
路邊何所有，磊磊青淥石。
念昔有此峰，在彼江陵先。
舉世未能知，愚亦望同賢。
我來心益悶，欲上天公箋。
不與江水接，自出林中央。
穿花復遠水，一山聞杏香。
我來持茗甌，日屢此來嘗。
葉葉新春筠，下復清淺流。
微風屢此來，決決復修修。
詩人月下吟，月墮吟不休。
森森楓樹林，護此石門堰。
杏堤數里餘，楓影覆亦遍。
鸕鷀與釣童，質異同所願。
散漫復潺湲，半砂半和石。
清風波亦無，歷歷魚可搦。
我來亦屢久，歸路常日夕。
舊山寧要去，此有濯纓泉。
曉景松枝覆，秋光月色連。
行尋屐齒盡，坐對角巾偏。
寂寂幽棲處，無妨請俸錢。
由釣起茅亭，柴扉復竹楹。
波清見絲影，坐久識魚情。
白鳥依窗宿，青蒲傍砌生。
欲同漁父舍，須自減逢迎。
幽島蘚層層，詩人日日登。
坐危石是榻，吟冷唾成冰。
靜對唯秋水，同來但老僧。
竹枝題字處，小篆復誰能。
微徑嬋娟裏，唯聞靜者知。
跡深苔長處，步狹筍生時。
高是連幽樹，窮應到曲池。
紗巾靈壽杖，行樂復相宜。
不上酒家樓，池邊日獻酬。
杯來轉巴字，客坐繞方流。
酹滴苔紋斷，泉連石岸秋。
若能山下置，歲晚願同遊。
泉眼高千尺，山僧取得歸。
架空橫竹引，鑿石透渠飛。
洗藥溪流濁，澆花雨力微。
朝昏長繞看，護惜似持衣。
數日自穿池，引泉來近陂。
尋渠通咽處，遶岸待清時。
深好求魚養，閑堪與鶴期。
幽聲聽難盡，入夜睡常遲。
浮萍重疊水團圓，客遶千遭屐齒痕。
莫驚池裏尋常滿，一井清泉是上源。
我嘗遊太湖，愛石青嵯峩。
波瀾取不得，自後長咨嗟。
奇哉賣石翁，不傍豪貴家。
負石聽苦吟，雖貧亦來過。
貴我辨識精，取價復不多。
比之昔所見，珍怪頗更加。
背面淙注痕，孔隙若琢磨。
水稱至柔物，湖乃生壯波。
或雲此天生，嵌空亦非他。
氣質偶不合，如地生江河。
置之書房前，曉霧常紛羅。
碧光入四鄰，牆壁難蔽遮。
客來謂我宅，忽若巖之阿。
補天殘片女媧拋，撲落禪門壓地坳。
霹靂劃深龍舊攫，屈盤痕淺虎新抓。
苔黏月眼風挑剔，塵結雲頭雨磕敲。
秋至莫言長矻立，春來自有薜蘿交。
樓有章亭號，濤來自古今。
勢連滄海闊，色比白雲深。
怒雪驅寒氣，狂雷散大音。
浪高風更起，波急石難沈。
鳥懼多遙過，龍驚不敢吟。
坳如開玉穴，危似走瓊岑。
但褫千人魄，那知伍相心。
岸摧連古道，洲漲踣叢林。
跳沫山皆濕，當江日半陰。
天然與禹鑿，此理遣誰尋。
賃居求賤處，深僻任人嫌。
蓋地花如繡，當門竹勝簾。
勸僧嘗藥酒，教僕辨書簽。
庭際山宜小，休令著石添。
營營是與非，前樂後還悲。
今世已如此，他生願似師。
禪房空旦暮，畫壁半陳隋。
繞徑蒼苔跡，幽人來是誰。
千重山崦裏，樓閣影參差。
未暇尋僧院，先看置寺碑。
竹深行漸暗，石穩坐多時。
古塔蟲蛇善，陰廊鳥雀癡。
雲開上界近，泉落下方遲。
為愛青桐葉，因題滿樹詩。
此女骨為土，貞名不可移。
精靈閟何處，蘋藻奠空祠。
水石生異狀，杉松無病枝。
我來方謝雨，延滯失歸期。
帝里誰無宅，青山只屬君。
閒窗連竹色，幽砌上苔文。
遠近高低樹，東西南北雲。
朝朝常獨見，免被四鄰分。
入門塵外思，苔徑藥苗間。
洞裏應生玉，庭前自有山。
帝城唯此靜，朝客更誰閒。
野鶴松中語，時時去復還。
春入池亭好，風光暖更鮮。
尋芳行不困，逐勝坐還遷。
細草亂如發，幽禽鳴似弦。
苔文翻古篆，石色學秋天。
花落能漂酒，萍開解避船。
暫來還愈疾，久住合成仙。
迸筍搘堦起，垂藤壓樹偏。
此生應借看，自計買無錢。
〈（一作王建詩。）〉
每日樹邊消一日，繞池行過又須行。
異花多是非時有，好竹皆當要處生。
斜立小橋看島勢，遠移幽石作泉聲。
浮萍著岸風吹歇，水面無塵晚更清。
每來歸意懶，都尉似山人。
臺榭棲雙鷺，松篁隔四鄰。
迸泉清勝雨，深洞暖如春。
更看題詩處，前軒粉壁新。
舊隱即雲林，思歸日日深。
如今來此地，無復有前心。
古石生靈草，長松棲異禽。
暮潮簷下過，濺浪濕衣襟。
東園連宅起，勝事與心期。
幽洞自生藥，新篁迸入池。
密林行不盡，芳草坐難移。
石翠疑無質，鶯歌似有詞。
莎台高出樹，蘚壁淨題詩。
我獨多來賞，九衢人不知。
幽棲一畝宮，清峭似山峰。
鄰里不通徑，俸錢唯買松。
野人時寄宿，穀鳥自相逢。
朝路床前是，誰知曉起慵。
焚香書院最風流，莎草緣牆綠蘚秋。
近砌別穿澆藥井，臨街新起看山樓。
棲禽戀竹明猶在，閑客觀花夜未休。
好是暗移城裏宅，清涼渾得似江頭。
心在林泉身在城，鳳凰樓下得閒名。
洞中見鑿尋仙路，月裏猶燒煮藥鐺。
數樹異花皆敕賜，並竿修竹自天生。
詩人多說離君宅，不得青苔地上行。
亭亭河上亭，魚躑水禽鳴。
九曲何時盡，千峰今日清。
晨光秋更遠，暑氣夏常輕。
杯裏移檣影，琴中有浪聲。
岸莎連砌靜，漁火入窗明。
來此多沈醉，神高無宿酲。
亭亭新閣成，風景益鮮明。
石盡太湖色，水多湘渚聲。
翠筠和粉長，零露逐荷傾。
時倚高窗望，幽尋小徑行。
林疏看鳥語，池近識魚情。
政暇招閒客，唯將酒送迎。
平陽池館枕秦川，門鎖南山一帶煙。
素奈花開西子面，綠榆枝種沈郎錢。
裝簾玳瑁隨風落，庭岸鵁鶄趁煖眠。
寂寞空餘歌舞地，玉簫驚起鳳歸天。
卿仕在關東，林居思不窮。
朝衣掛壁上，廄馬放田中。
隅坐唯禪子，隨行只藥童。
砌莎留宿露，庭竹出清風。
濃翠生苔點，辛香發桂叢。
蓮池伊水入，石徑遠山通。
愚者心還靜，高人跡自同。
無能相近住，終日羨鄰翁。
秋賦春還計盡違，自知身是拙求知。
惟思曠海無休日，卻喜孤舟似去時。
連浦一程兼汴宋，夾堤千柳雜唐隋。
從來此恨皆前達，敢負吾君作楚詞。
