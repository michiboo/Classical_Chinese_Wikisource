
叚𢎞古，澧州人，呂溫守道州，嘗客焉。後謁竇羣容州，歿旅舎。詩一首。
城上芳園花滿枝，城頭太守夜看時。
為報林中高舉燭，感人情思欲題詩。
何元上，自稱峩眉山人，嘗居道州。詩一首。
庾公念病宜清暑，遣向僧家占上方。
月光似水衣裳濕，松氣如秋枕簟涼。
幸以薄才當客次，無因弱羽逐鸞翔。
何由一示雲霄路，腸斷星星兩鬢霜。
宋濟，德宗時人，與楊衡、符載同棲青城。詩二首。
胡兒吹笛戍樓間，樓上蕭條海月閒。 
借問梅花何處落，風吹一夜滿關山。
花暖江城斜日陰，鶯啼繡戶曉雲深。 
春風不道珠簾隔，傳得歌聲與客心。
符載，字厚之，蜀人，初隠廬山，後辟西川掌書記，加授監察御史。集十四卷，今存詩二首。
太極之年混沌坼，此山亦是神仙宅。
後世何人來飛昇，紫陽真人李八百。
月裏嫦娥不畵眉，只將雲霧作羅衣。
不知夢逐青鸞去，猶把花枝蓋面歸。
綠迸穿籬筍，紅飄隔戶花〈見楊慎外集〉。
張儼，貞元中人。詩三首。
仗順繼皇業，併吞勢由已。
天命屈雄圖，誰歌大風起。

得股肱賢明，能以奇用兵。
何事傷客情，何人歸帝京。

雄名垂竹帛，荒陵壓阡陌。
終古更何聞，悲風入松栢。
先汪，合江人，貞元中舉孝廉。詩一首。
碧峯橫倚白雲端，隋氏真人化蹟殘。
翠栢不凋龍骨瘦，石泉猶在鏡光寒。
李赤，吳郡舉子，嘗自比李白，故名赤。詩十首。
愛此溪水閒，乘流興無極。
擊檝怕鷗驚，垂竿待魚食。
波翻曉霞影，岸疊春山色。
何處浣紗人，紅顔未相識。
湖與元氣通，風波浩難止。
天外賈客歸，雲間片帆起。
龜遊蓮葉上，鳥宿蘆花裏。
少女棹舟歸，歌聲逐流水。
青山日將暝，寂寞謝公宅。
竹裏無人聲，池中虛月白。
荒庭衰草遍，廢井蒼苔積。
唯有清風聞，時時起泉石。
曠望登古臺，臺高極人目。
疊嶂列遠空，閒花雜平陸。
白雲入忩牖，野翆生松竹。
欲覽碑上文，苔侵豈堪讀。
桓公名已古，廢井曾未竭。
石甃冷蒼苔，寒泉湛孤月。
秋來桐暫落，春至桃還發。
路遠人罕窺，誰能見清澈。
野竹攢石生，含煙映江島。
翠色落波深，虛聲帶寒早。
龍吟曾未聼，鳳曲吹應好。
不學蒲柳凋，貞心常自保。
顒望臨碧空，怨情感離別。
芳草不知愁，巖花但爭發。
雲山萬重隔，音信千里絶。
春去秋復來，相思幾時歇。
絶璧臨巨川，連峰勢相向。
亂石流洑間，廻波自成浪。
但驚羣木秀，莫測精靈狀。
更聼猿夜啼，憂心醉江上。
丁令辭世人，拂衣向仙路。
伏錬九丹成，方隨五雲去。
松蘿蔽幽洞，桃杏深隠處。
不知曾化鶴，遼海歸幾度。
迥出江水上，雙峰自相對。
岸映松色寒，石分浪花碎。
參差遠天際，縹緲晴霞外。
落日舟去遙，回首沈青靄。
薛𦀒，河東人，德宗朝詩人也。詩一首。
天門喜氣曉氛氳，聖主臨軒召冠軍。
欲令従此行霖雨，先賜巫山一片雲。
孫叔向，德宗時人。詩三首。
四海兵初偃，平津閣正開。
誰知大爐火，還有不然灰。
一道溫泉繞御樓，先皇曾向此中游。
雖然水是無情物，也到宮前咽不流。
鹵簿遲遲出國門，漢家公主嫁烏孫。
玉顔便向穹廬去，衞霍空承眀主恩。
劉皂，貞元間人。詩五首。
一株新柳色，十里斷孤城。
為近東西路，長懸離別情。
雨滴長門秋夜長，愁心和雨到昭陽。
淚痕不學君恩斷，拭卻千行更萬行。

宮殿沉沉月欲分，昭陽更漏不堪聞。
珊瑚枕上千行淚，不是思君是恨君。

蟬鬢慵梳倚帳門，蛾睂不掃慣承恩。
旁人未必知心事，一面殘妝空淚痕。
客舍并州數十霜，歸心日夜憶咸陽。
無端又渡桑亁水，卻望并州似故鄉。
楊厚，貞元間詩人。詩一首。
星漢轉寒更，伊余索寞情。
鐘催歸夢斷，雁引遠愁生。
危壁蘭光暗，疎簾露氣清。
閒庭聊一望，海日未分明。

裴交泰，貞元間詩人。詩一首。
自閉長門經幾秋，羅衣濕盡淚還流。
一種蛾睂明月夜，南宮歌管北宮愁。

李秘，唐宗室也，貞元、元和間人。詩一首。
子去非長往，君恩取大還。
補天留彩石，縮地入青山。
獻壽千春外，來朝數月間。
莫拋殘藥物，竊取駐童顔。
殷堯恭，元和間人。詩一首。
玄都開秘籙，白石禮先生。
上界秋光靜，中元夜景清。
星辰朝帝處，鸞鶴步虛聲。
玉洞花長發，珠宮月最明。
掃壇天地肅，投簡鬼神驚。
儻賜刀圭藥，還成不死名。
林傑，字智周，閩人。幼而秀異，六嵗賦詩，援筆立成。唐扶見而賞之。又精琴棋草𨽻，舉神童，年十七卒。詩二首。
羽客已登仙路去，丹鑪草木盡凋殘。 
不知千載歸何日，空使時人掃舊壇。
七夕今宵看碧霄，牽牛織女渡河橋。 
家家乞巧望秋月，穿盡紅絲幾萬條。
金盤摘下掛朱顆，紅殼開時飲玉漿〈《詠荔枝》，見《紀事》〉。
鄭立之，貞元、元和中人。詩一首。
才高未及賈生年，何事孤魂逐逝川。
螢聚帳中人已去，鶴離臺上月空圎。
蘇郁，貞元、元和間詩人。詩三首。
關月夜懸青冢鏡，寒雲秋薄漢宮羅。
君王莫信和親策，生得胡雛虜更多。
莫把金籠閉鸚鵡，箇箇分明解人語。
忽然更向君前言，三十六宮愁幾許。
十二樓藏玉堞中，鳯凰雙宿碧芙蓉。
流霞淺酌誰同醉，今夜笙歌第幾重？
吟倚雨殘樹，月收山下村。 〈見張為《主客圖》〉
浩虛舟，隰州刺史聿之子，中宏詞科。詩一首。
已沐識堅貞，應憐器未成。
輝山方可重，散璞乍堪驚。
玷滅隨心正，瑕消奪眼明。
琢磨虹氣在，拂拭水容生。
賞翫冰光冷，提攜月魄輕。
佇當親捧握，瑚璉幸齊名。
蔡京，初為僧，令狐楚鎮滑臺，勸之學。後以進士舉上第，官御史，謫澧州刺史，遷撫州。詩三首。
秦末家家思逐鹿，商山四皓獨㤀機。
如何鬢髮霜相似，更出深山定是非。
停橈橫水中，舉目孤煙外。
借問吳溪人，誰家有山賣？
千年冤魄化為禽，永逐悲風叫遠林。
愁血滴花春艷死，月明飄浪冷光沈。
凝成紫塞風前淚，驚破紅樓夢裏心。
腸斷楚詞歸不得，劍門迢遰蜀江深。
張頂，撫州人。詩一首。
拋卻長竿卷卻絲，手持蓑笠獻新詩。
臨川太守清如鏡，不是漁人下釣時。
