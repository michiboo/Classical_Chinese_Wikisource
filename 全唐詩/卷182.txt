
茫茫大夢中，惟我獨先覺。
騰轉風火來，假合作容貌。
滅除昏疑盡，領略入精要。
澄慮觀此身，因得通寂照。
朗悟前後際，始知金仙妙。
幸逢禪居人，酌玉坐相召。
彼我俱若喪，雲山豈殊調。
清風生虛空，明月見談笑。
怡然青蓮宮，永願姿遊眺。

尋幽無前期，乘興不覺遠。
蒼厓渺難涉，白日忽欲晚。
未窮三四山，已歷千萬轉。
寂寂聞猨愁，行行見雲收。
高松來好月，空谷宜清秋。
溪深古雪在，石斷寒泉流。
峰巒秀中天，登眺不可盡。
丹丘遙相呼，顧我忽而哂。
遂造窮谷間，始知靜者閑。
留歡達永夜，清曉方言還。

翛然金園賞，遠近含晴光。
樓臺成海氣，草木皆天香。
忽逢青雲士，共解丹霞裳。
水退池上熱，風生松下涼。
吞討破萬象，搴窺臨衆芳。
而我遺有漏，與君用無方。
心垢都已滅，永言題禪房。

昨日東樓醉，還應倒接䍦。
阿誰扶上馬，不省下樓時。

陶令八十日，長歌歸去來。
故人建昌宰，借問幾時迴。
風落吳江雪，紛紛入酒杯。
山翁今已醉，舞袖爲君開。

花間一壺酒，獨酌無相親。
舉杯邀明月，對影成三人。
月既不解飲，影徒隨我身。
暫伴月將影，行樂須及春。
我歌月徘徊，我舞影零亂。
醒時同交歡，醉後各分散。
永結無情遊，相期邈雲漢。

天若不愛酒，酒星不在天。
地若不愛酒，地應無酒泉。
天地既愛酒，愛酒不愧天。
已聞清比聖，復道濁如賢。
賢聖既已飲，何必求神仙。
三杯通大道，一鬥合自然。
但得酒中趣，勿為醒者傳。

三月咸陽城，千花晝如錦。
〈上二句一作「好鳥吟清風，落花散如錦」；一作「園鳥語成歌，庭花笑如錦」〉
誰能春獨愁，對此徑須飲。
窮通與修短，造化夙所稟。
一樽齊死生，萬事固難審。
醉後失天地，兀然就孤枕。
不知有吾身，此樂最爲甚。

窮愁千萬端，美酒三百杯。
愁多酒雖少，酒傾愁不來。
所以知酒聖，酒酣心自開。
辭粟臥首陽，屢空飢顏回。
當代不樂飲，虛名安用哉。
蟹螯即金液，糟丘是蓬萊。
且須飲美酒，乘月醉高臺。

我來南山陽，事事不異昔。
卻尋溪中水，還望巖下石。
薔薇緣東窗，女蘿遶北壁。
別來能幾日，草木長數尺。
且復命酒樽，獨酌陶永夕。

醉來脫寶劒，旅憩高堂眠。
中夜忽驚覺，起立明燈前。
開軒聊直望，曉雪河冰壯。
哀哀歌苦寒，鬱鬱獨惆悵。
傅說版築臣，李斯鷹犬人。
歘起匡社稷，寧復長艱辛。
而我胡爲者，歎息龍門下。
富貴未可期，殷憂向誰寫。
去去淚滿襟，舉聲梁甫吟。
青雲當自致，何必求知音。

石徑入丹壑，松門閉青苔。
閑階有鳥跡，禪室無人開。
窺窗見白拂，掛壁生塵埃。
使我空歎息，欲去仍裴回。
香雲徧山起，花雨從天來。
已有空樂好，況聞青猨哀。
瞭然絕世事，此地方悠哉。

遊山誰可遊，子明與浮丘。
疊嶺礙河漢，連峰橫鬥牛。
汪生面北阜，池館清且幽。
我來感意氣，搥炰列珍羞。
掃石待歸月，開池漲寒流。
酒酣益爽氣，爲樂不知秋。

疇昔未識君，知君好賢才。
隨山起館宇，鑿石營池臺。
星火五月中，景風從南來。
數枝石榴發，一丈荷花開。
恨不當此時，相過醉金罍。
我行值木落，月苦清猨哀。
永夜達五更，吳歈送瓊杯。
酒酣欲起舞，四座歌相催。
日出遠海明，軒車且裴回。
更遊龍潭去，枕石拂莓苔。

玉壺繫青絲，沽酒來何遲。
山花向我笑，正好銜杯時。
晚酌東窗下，流鶯復在茲。
春風與醉客，今日乃相宜。

春草如有意，羅生玉堂陰。
東風吹愁來，白髮坐相侵。
獨酌勸孤影，閑歌面芳林。
長松爾何知，蕭瑟爲誰吟。
手舞石上月，膝橫花間琴。
過此一壺外，悠悠非我心。

〈一本雲〉
春草遍綠野，新鶯有佳音。
落日不盡歡，恐爲愁所侵。
獨酌勸孤影，閑歌面芳林。
清風尋空來，巖松與共吟。
手舞石上月，膝橫花下琴。
過此一壺外，悠悠非我心。

滌蕩千古愁，留連百壺飲。
良宵宜清談，皓月未能寢。
醉來臥空山，天地即衾枕。

李白～春日獨酌2-1
東風扇淑氣，水木榮春暉。
白日照綠草，落花散且飛。
孤雲還空山，眾鳥各已歸。
彼物皆有托，吾生獨無依。
對此石上月，長醉歌芳菲。
李白～春日獨酌2-2
我有紫霞想，緬懷滄洲間。
思對一壺酒，澹然萬事閑。
橫琴倚高松，把酒望遠山。
長空去鳥沒，落日孤雲還。
但恐光景晚，宿昔成秋顏。
時於落星石上以紫綺裘換酒爲歡
心愛名山遊，身隨名山遠。
羅浮麻姑臺，此去或未返。
遇君蓬池隱，就我石上飯。
空言不成歡，強笑惜日晚。
綠水向雁門，黃雲蔽龍山。
歎息兩客鳥，裴回吳越間。
共語一執手，留連夜將久。
解我紫綺裘，且換金陵酒。
酒來笑復歌，興酣樂事多。
水影弄月色，清光奈愁何。
明晨掛帆席，離恨滿滄波。

閑坐夜明月，幽人彈素琴。
忽聞悲風調，宛若寒松吟。
白雪亂纖手，綠水清虛心。
鍾期久已沒，世上無知音。

羗笛梅花引，吳溪隴水情。
寒山秋浦月，腸斷玉關聲。

久臥青山雲，遂爲青山客。
山深雲更好，賞弄終日夕。
月銜樓間峰，泉潄階下石。
素心自此得，真趣非外惜。
鼯啼桂方秋，風滅籟歸寂。
緬思洪厓術，欲往滄海隔。
雲車來何遲，撫幾空歎息。

嬾搖白羽扇，躶體青林中。
脫巾掛石壁，露頂灑松風。

兩人對酌山花開，一杯一杯復一杯。
我醉欲眠卿且去，明朝有意抱琴來。

處世若大夢，胡爲勞其生。
所以終日醉，頹然臥前楹。
覺來盼庭前，一鳥花間鳴。
借問此何時，春風語流鶯。
感之欲歎息，對酒還自傾。
浩歌待明月，曲盡已忘情。

我尋青蓮宇，獨往謝城闕。
霜清東林鐘，水白虎溪月。
天香生虛空，天樂鳴不歇。
宴坐寂不動，大千入毫髮。
湛然冥真心，曠劫斷出沒。

羣峭碧摩天，逍遙不記年。
撥雲尋古道，倚石聽流泉。
花暖青牛臥，松高白鶴眠。
語來江色暮，獨自下寒煙。

一爲遷客去長沙，西望長安不見家。
黃鶴樓中吹玉笛，江城五月落梅花。

勸君莫拒杯，春風笑人來。
桃李如舊識，傾花向我開。
流鶯啼碧樹，明月窺金罍。
昨日朱顏子，今日白髮催。
棘生石虎殿，鹿走姑蘇臺。
自古帝王宅，城闕閉黃埃。
君若不飲酒，昔人安在哉？

我似鷓鴣鳥，南遷嬾北飛。
時尋漢陽令，取醉月中歸。

地白風色寒，雪花大如手。
笑殺陶淵明，不飲杯中酒。
浪撫一張琴，虛栽五株柳。
空負頭上巾，吾於爾何有。

衆鳥高飛盡，孤雲獨去閑。
相看兩不厭，只有敬亭山。

對酒不覺暝，落花盈我衣。
醉起步溪月，鳥還人亦稀。
犬吠水聲中，桃花帶露濃。
樹深時見鹿，溪午不聞鐘。
野竹分青靄，飛泉掛碧峰。
無人知所去，愁倚兩三松。

日下空庭暮，城荒古跡餘。
地形連海盡，天影落江虛。
舊賞人雖隔，新知樂未疎。
彩雲思作賦，丹壁間藏書。
楂擁隨流葉，萍開出水魚。
夕來秋興滿，回首意何如。

小隱慕安石，遠遊學屈平。
天書訪江海，雲臥起咸京。
入侍瑤池宴，出陪玉輦行。
誇胡新賦作，諫獵短書成。
但奉紫霄顧，非邀青史名。
莊周空說劒，墨翟恥論兵。
拙薄遂疎絕，歸閑事耦耕。
顧無蒼生望，空愛紫芝榮。
寥落暝霞色，微茫舊壑情。
秋山綠蘿月，今夕爲誰明。

昔在南陽城，唯餐獨山蕨。
憶與崔宗之，白水弄素月。
時過菊潭上，縱酒無休歇。
泛此黃金花，頹然清歌發。
一朝摧玉樹，生死殊飄忽。
留我孔子琴，琴存人已歿。
誰傳廣陵散，但哭邙山骨。
泉戶何時明，長掃狐兔窟。

李白～憶東山2-1
不向東山久，
薔薇幾度花。
白雲還自散，
明月落誰家？
李白～憶東山2-2
我今攜謝妓，
長嘯絕人群。
欲報東山客，
開關掃白雲。
我今攜謝妓，
長嘯絕人群。
欲報東山客，
開關掃白雲。
清泉暎疎松，不知幾千古。
寒月搖清波，流光入窗戶。
對此空長吟，思君意何深。
無因見安道，興盡愁人心。

四明有狂客，風流賀季真。長安一相見，呼我謫仙人。
昔好杯中物，翻為松下塵。金龜換酒處，卻憶淚沾巾。
狂客歸四明，山陰道士迎。敕賜鏡湖水，為君台沼榮。
人亡餘故宅，空有荷花生。念此杳如夢，淒然傷我情。
欲向江東去，定將誰舉杯。
稽山無賀老，卻櫂酒船回。

沅湘春色還，風暖煙草綠。
古之傷心人，於此腸斷續。
予非懷沙客，但美採菱曲。
所願歸東山，寸心於此足。

雨後煙景綠，晴天散餘霞。
東風隨春歸，發我枝上花。
花落時欲暮，見此令人嗟。
願遊名山去，學道飛丹砂。

桃花春水生，白石今出沒。
搖蕩女蘿枝，半搖青天月。
不知舊行徑，初拳幾枝蕨。
三載夜郎還，於茲鍊金骨。
