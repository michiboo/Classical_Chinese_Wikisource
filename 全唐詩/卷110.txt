
張諤，景龍中登進士第，仕爲陳王掾。岐王範雅好儒士，諤與閻朝隱、劉庭琦、鄭繇等皆從之遊，賦詩飲酒，後坐貶山茌丞。詩十二首。
舊聞百子漢家池，漢家淥水今逶迤。
宮女厭鏡笑窺池，身前影後不相見。

萬里扈封巒，羣公遇此歡。
幔城連夜靜，霜仗滿空寒。
輦路宵煙合，旌門曉月殘。
明朝陪聖主，山下禮圓壇。

玉女貴妃生，嫛婗始發聲。
金盆浴未了，綳子繡初成。
翡翠雕芳縟，真珠帖小纓。
何時學健步？鬬取落花輕。

社金流茂祉，庭玉表奇才。
竹似因談植，蘭疑入夢栽。
烏將八子去，鳳逐九雛來。
今夜明珠色，當隨滿月開。

王家傍綠池，春色正相宜。
豈有樓臺好，兼看草樹奇。
石榴天上葉，椰子日南枝。
出入千門裏，年年樂未移。

半額畫雙蛾，盈盈燭下歌。
玉杯寒意少，金屋夜情多。
香豔王分帖，裙嬌敕賜羅。
平陽莫相妬，喚出不如他。

朱紱臨秦望，皇華赴洛橋。
文章南渡越，書奏北歸朝。
樹入江雲盡，城銜海月遙。
秋風將客思，川上晚蕭蕭。

天子愛賢才，星郎入拜來。
明光朝半下，建禮直初迴。
名帶含香發，文隨綺幕開。
披雲自有鏡，從此照仙臺。

輟史空三署，題輿佐一方。
祖筵開霽景，征陌直朝光。
水陸風煙隔，秦吳道路長。
佇聞敷善政，邦國詠惟康。

秋來林下不知春，一種佳遊事也均。
絳葉從朝飛著夜，黃花開日未成旬。
將曛陌樹頻驚鳥，半醉歸途數問人。
城遠登高倂九日，茱萸凡作幾年新。

花源藥嶼鳳城西，翠幕紗窗鶯亂啼。
昨夜蒲萄初上架，今朝楊柳半垂堤。
片片仙雲來渡水，雙雙燕子共銜泥。
請語東風催後騎，倂將歌舞向前谿。

秋葉風吹黃颯颯，晴雲日照白鱗鱗。 
歸來得問茱萸女，今日登高醉幾人。

劉庭琦，開元時人，終雅州司戶。詩四首。
朔風吹寒塞，胡沙千萬里。
陣雲出岱山，孤月生海水。
決勝方求敵，銜恩本輕死。
蕭蕭牧馬鳴，中夜拔劒起。

紫宸飛雪曉裴回，層閣重門雪照開。
九衢皛耀浮埃盡，千品差池贄帛來。
何處田中非種玉，誰家院裏不生梅？
埋雲翳景無窮已，因風落地吹還起。
先過翡翠寶房中，轉入鴛鴦金殿裏。
美人含笑出聯翩，豔逸相輕鬬容止。
羅衣點著渾是花，玉手摶來半成水。
奕奕紛紛何所如，頓憶楊園二月初。
羞同班女高秋扇，欲照明王乙夜書。
姑射山中符聖壽，芙蓉闕下降神車。
願隨睿澤流無限，長報豐年貴有餘。

物情良可見，人事不勝悲。
莫恃朝榮好，君看暮落時。

銅臺宮觀委灰塵，魏主園林漳水濱。
即今西望猶堪思，況復當時歌舞人。

鄭繇，鄭州人。嗣聖元年登進士第，開元初爲岐王長史。詩二首。
白錦文章亂，丹霄羽翮齊。
雲中呼暫下，雪裏放還迷。
梁苑驚池鶩，陳倉拂野雞。
不知寥廓外，何處獨依棲？

岸與恩同廣，波將慈共深。
涓涓勞日夜，長似下流心。

