
陸贄，字敬輿，嘉興人。登進士第，中博學宏詞，調鄭尉，罷歸。復以書判拔萃補渭南尉。德宗立，由監察御史召爲翰林學士。貞元八年，拜中書侍郎同平章事。裴延齡搆之，貶忠州別駕。順宗立，召還，詔未至卒。贈兵部尚書，諡曰宣。集二十七卷，今存三首。 
南宮聞古樂，拂曙聽初驚。
煙靄遙迷處，絲桐暗辨名。
節隨新律改，聲帶緒風輕。
合雅將移俗，同和自感情。
遠音兼曉漏，餘響過春城。
九奏明初日，寥寥天地清。
陰陰清禁裏，蒼翠滿春松。
雨露恩偏近，陽和色更濃。
高枝分曉日，虛吹雜宵鐘。
香助鑪煙遠，形疑蓋影重。
願符千載壽，不羨五株封。
儻得回天眷，全勝老碧峰。
陰陰御園裏，瑤草日光長。
靃靡含煙霧，依稀帶夕陽。
雨餘荑更密，風暖蕙初香。
擁杖緣馳道，乘輿入建章。
濕煙搖不散，細影亂無行。
恆恐韶光晚，何人辨早芳。
遶堦流㶁㶁，來砌樹陰陰〈《任江淮尉題廳》，見《語林》〉。
張濛，與陸贄同時。詩一首。
玉珂經禮寺，金奏過南宮。
雅調乘清曉，飛聲向遠空。
慢隨飄去雪，輕逐度來風。
迥出重城裏，傍聞九陌中。
應將肆夏比，更與五英同。
一聽南熏曲，因知大舜功。
常沂，與陸贄同時。詩一首。
映殿松偏好，森森列禁中。
攢柯沾聖澤，疏蓋引皇風。
晚色連秦苑，春香滿漢宮。
操將金石固，材與直臣同。
翠影宜青瑣，蒼枝秀碧空。
還知沐天眷，千載更蔥蘢。
周存，與陸贄同時。詩二首。 
幾歲含貞節，青青紫禁中。
日華留偃蓋，雉尾轉春風。
不為繁霜改，那將眾木同。
千條攢翠色，百尺澹晴空。
影密金莖近，花明鳳沼通。
安知幽澗側，獨與散樗叢。
天馬從東道，皇威被遠戎。
來參八駿列，不假貳師功。
影別流沙路，嘶流上苑風。
望雲時蹀足，向月每爭雄。
稟異才難狀，標奇志豈同。
驅馳如見許，千里一朝通。
黎逢，登大曆十二年進士第。詩二首。
上林新柳變，小苑暮天晴。
始望和煙密，遙憐拂水輕。
色承陽氣暖，陰帶御溝清。
不厭隨風弱，仍宜向日明。
垂絲遍閣榭，飛絮觸簾旌。
漸到依依處，思聞出谷鸎。
早夏宜初景，和光起禁城。
祝融將御節，炎帝啟朱明。
日送殘花晚，風過御苑清。
郊原浮麥氣，池沼發荷英。
樹影臨山動，禽飛入漢輕。
幸逢堯禹化，全勝谷中情。
張昔，大曆進士第。詩一首。
小苑春初至，皇衢日更清。
遙分萬條柳，回出九重城。
隱映龍池潤，參差鳳闕明。
影宜宮雪曙，色帶禁煙晴。
深淺殘陽變，高低曉吹輕。
年光正堪折，欲寄一枝榮。
丁位，大曆進士第。詩一首。
小苑宜春望，宮池柳色輕。
低昂含曉景，縈轉帶新晴。
似蓋芳初合，如絲蔭漸成。
依依連水暗，嫋嫋出牆明。
雖以陽和發，能令旅思生。
他時花滿路，從此接遷鶯。
元友直，結之子，大曆進士。詩一首。
柳色新池遍，春光御苑晴。
葉依青閣密，條向碧流傾。
路暗陰初重，波搖影轉清。
風從垂處度，煙就望中生。
斷續遊蜂聚，飄颻戲蝶輕。
怡然變芳節，願及一枝榮。
楊系，大曆進士第。詩一首。
勝遊從小苑，宮柳望春晴。
拂地青絲嫩，縈風綠帶輕。
光含煙色遠，影透水文清。
玉笛吟何得，金閨畫豈成。
皇風吹欲斷，聖日映逾明。
願駐高枝上，還同出谷鶯。
崔績，大曆進士第。詩一首。
帝京春氣早，御柳已先榮。
嫩葉隨風散，浮光向月明。
悠揚生別意，斷續引芳聲。
積翠連馳道，飄花出禁城。
柔條依水弱，遠色帶煙輕。
南望龍池畔，斜光照晚晴。
張季略，大曆進士第。詩一首。
韶光歸漢苑，柳色發春城。
半見離宮出，才分遠水明。
青蔥當淑景，隱映媚新晴。
積翠煙初合，微黃葉未生。
迎春看尚嫩，照日見先榮。
倘得辭幽谷，高枝寄一名。
裴達，大曆進士第。詩一首。
勝遊經小苑，閒望上春城。
御路韶光發，宮池柳色輕。
乍濃含雨潤，微澹帶雲晴。
冪歷殘煙斂，搖揚落照明。
幾條垂廣殿，數樹影高旌。
獨有風塵客，思同雨露榮。
裴逵，大曆進士第。詩一首。
圓丘纔展禮，佳氣近初分。
太史新簪筆，高臺紀彩雲。
煙空和縹緲，曉色共氛氳。
道泰資賢輔，年豐荷聖君。
恭惟司國瑞，兼用察人文。
應念懷鉛客，終朝望碧雰。
沈迴，大曆進士第。詩一首。
今來游上苑，春染柳條輕。
濯濯方含色，依依若有情。
分行臨曲沼，先發媚重城。
拂水枝偏弱，搖風絲已生。
變黃隨淑景，吐翠逐新晴。
佇立徒延首，裴回欲寄誠。
