
木蘭紅豔多情態，
不似凡花人不愛。
移來孔雀檻邊栽，
折向鳳凰釵上戴。

是何芍藥爭風彩，
自共牡丹長作對。
若教為女嫁東風，
除卻黃鶯難匹配。

深秋更漏長，滴盡銀台燭。獨步出幽閨，月晃波澄綠。

菱荷風乍觸，一對鴛鴦宿。虛棹玉釵驚，驚起還相續。

小庭日晚花零落，倚戶無聊妝臉薄。寶箏金鴨任生塵，繡畫工夫全放卻。

有時覷著同心結，萬恨千愁無處說。當初不合盡饒伊，贏得如今長恨別。

江南日暖芭蕉展，美人折得親裁剪。書成小簡寄情人，臨行更把輕輕撚。

其中撚破相思字，卻恐郎疑蹤不似。若還猜妾倩人書，誤了平生多少事。
畫堂春晝垂珠箔，臥來揉惹金釵落。
簟滑枕頭移，鬢蟬狂欲飛。
笑拖嬌眼慢，羅袖籠花面。
重道好郎君，人前莫惱人。
柳色青山映，梨花雪鳥蔵。
綠窗桃李下，閑坐歎春芳。

昨日盧梅塞口，整見諸人鎮守。
都䕶三年不歸，折盡江邊楊柳。

門外猧兒吠，知是蕭郎至。
剗襪下香階，冤家今夜醉。

扶得入羅幃，不肯脫羅衣。
醉則從他醉，還勝獨睡時。

牡丹含露眞珠顆，美人折向庭前過。
含笑問檀郎：花強妾貌強？


檀郎故相惱：須道花枝好。
一面發嬌嗔，碎挼花打人。

白露㸃，曉星明滅，秋風落葉。
故址頹垣，冷煙衰草，前朝宮闕。


長安道上行客，依舊利深名切。
改變容顔，消磨今古，隴頭殘月。

帳中草草軍情變，月下旌旗亂。
褫衣推枕愴離情，遠風吹下楚歌聲，正三更。


撫騅欲下重相顧，豔態花無主。
手中蓮鍔凜秋霜，九泉歸去是仙鄉，恨茫茫。

千里故鄉，十年華屋，亂魂飛過屏山簇。
眼重眉褪不勝春，菱花知我銷香玉。


雙雙燕子歸來，應解笑人幽獨。
斷歌零舞，遺恨清江曲。
萬樹綠低迷，一庭紅撲簌。

風揺蕩，雨濛茸，翠條柔弱花頭重。
春衫窄，香肌濕。
記得年時，共伊曾摘。


都如夢，何曾共，可憐孤似釵頭鳯。
關山隔，晩雲碧。
燕兒來也，又無消息。

秦樓東風裏，燕子還來尋舊壘。
餘寒猶峭，紅日薄侵羅綺。
嫩草方抽碧玉茵，媚柳輕窣黃金縷。
鶯轉上林，魚遊春水。


㡬曲闌干遍倚，又是一番新桃李。
佳人應怪歸遲，梅妝涙洗。
鳯簫聲絶沈孤雁，望斷清波無雙鯉。
雲山萬重，寸心千里。

羅袖動香香不已，紅蕖嫋嫋秋煙裏。
輕雲嶺下乍揺風，嫩柳池塘初拂水。

龍舟揺曳東復東，采蓮湖上紅更紅。
波淡淡，水溶溶，奴隔荷花路不通。

西湖南湖鬭綵舟，青蒲紫蓼滿中洲。
波渺渺，水悠悠，長奉君王萬歲遊。

楊柳枝，芳菲節，可恨年年贈離別。
一葉隨風忽報秋，縱使君來豈堪折。

牀頭錦衾斑復斑，架上朱衣殷復殷。
空庭明月閑復閑，夜長路遠山復山。

玉京人去秋蕭索，畫簷鵲起梧桐落。
敧枕悄無言，月和殘夢圓。

背燈唯暗泣，甚處砧聲急？
眉黛遠山攢，芭蕉生暮寒。

庭空客㪚人歸後，畫堂半掩朱簾。
林風浙浙夜厭厭，小樓新月回首自纖纖。

春光鎮在人空老，新愁往恨何窮？
金窗力困起還慵，一聲𦍑笛驚起醉怡容。
〈李後主《臨江仙》，前後兩調各逸其半〉

尋春須是陽春早，看花莫待花枝老。
〈後主《菩薩蠻》〉

帝鄉煙雨鎖春愁，故國山川空淚眼。
〈吳越王錢俶《木蘭花》〉

金鳯欲飛遭掣搦，
情脈脈，
看即玉樓雲雨隔。
〈錢俶〉

桃李不須誇爛漫，已輸了風吹一半。
〈韓熙載《詠梅》〉

學著荷衣還可喜，年少多來有㡬？自古閑愁無際。
〈馮延已《謁金門》〉

初離蜀道心將碎，離恨綿綿。
春日如年，馬上時時聞杜鵑。
〈花蘂夫人《採桑子》〉
