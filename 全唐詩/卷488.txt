
盧鈞，字子和。舉進士中第，嘗為李絳、裴度幕僚。歷嶺南、山南、昭義節度使。大中時，召為左僕射，復以太保致仕，卒年八十七。詩一首。
薦冰朝日後，辟廟曉光清。
不改晶熒質，能彰雨露情。
且無霜共潔，豈與水均明。
在捧搖寒色，當呈表素誠。
凝姿陳俎豆，浮彩映窗楹。
皎皎盤盂側，稜稜嚴氣生。
范傳質，元和進士第。詩一首。
乘春方啟閉，羞獻有常程。
潔朗寒光徹，輝華素彩明。
色凝霜雪淨，影照冕旒清。
肅肅將崇禮，兢兢示捧盈。
方圓陳玉座，小大表精誠。
朝覿當西陸，桃弧每共行。
賈謩，，元和進士。詩一首。
的皪舒芳豔，紅姿映綠蘋。
搖風開細浪，出沼媚清晨。
翻影初迎日，流香暗襲人。
獨披千葉淺，不競百花春。
魚戲參差動，龜遊次第新。
涉江如可采，從此免迷津。
陳彥博，元和五年進士第。詩一首。
阿衡隨逝水，池館主他人。
天意能酬德，雲孫喜庇身。
生前由直道，歿後振芳塵。
雨露新恩日，芝蘭舊里春。
勳庸留十代，光彩映諸鄰。
共賀昇平日，從茲得諫臣。
唐扶，字雲翔，晉陽人。苢公儉之後。元和五年登進士第，為御史，緋福州團練觀察使。詩二首。
道林嶽麓仲與昆，卓犖請從先後論。
松根踏雲二千步，始見大屋開三門。
泉清或戲蛟龍窟，殿豁數盡高帆掀。
即今異鳥聲不斷，聞道看花春更繁。
從容一衲分若有，蕭瑟兩鬢吾能髡。
逢迎侯伯轉覺貴，膜拜佛像心加尊。
稍揖皇英頮濃淚，試與屈賈招清魂。
荒唐大樹悉楠桂，細碎枯草多蘭蓀，
沙彌去學五印字，靜女來懸千尺幡。
主人念我塵眼昏，半夜號令期至暾。
遲回雖得上白舫，羈泄不敢言綠尊。
兩祠物色採拾盡，壁間杜甫真少恩。
晚來光彩更騰射，筆鋒正徤如可吞。
〈（松是中書相公任侍郎日手栽。一本作奉和中書相公任兵部侍郎日後閣植四松。）〉
幽抱應無語，貞松遂自栽。
寄懷丞相業，因擢大夫材。
日射蒼鱗動，塵迎翠帚回。
嫩茸含細粉，初葉泛新杯。
偶聖為舟去，逢時與鶴來。
寒聲連曉竹，靜氣結陰苔。
赫奕鳴騶至，熒煌洞戶開。
良辰一臨眺，憩樹幾裴回。
恨發風期阻，詩從綺思裁。
還聞舊凋契，凡在此中培。
陶雍，元和間人。詩一首。
右相歷兵署，四松皆手栽。
劚時驚鶴去，移處帶雲來。
根倍雙桐植，花分八桂開。
生成造化力，長作棟樑材。
豈羨蘭依省，猶嫌柏占台。
出樓終百尺，入夢已三台。
幽韻和宮漏，餘香度酒杯。
拂冠枝上雪，染履影中苔。
高位相承地，新詩寡和才。
何由比蘿蔓，樊附在條枚。
郭周藩，河東人。登元和六年第。詩一首。
澄水一百步，世名譚子池。
余詰陵陽叟，此池當因誰。
父老謂餘說，本郡譚叔皮。
開元末年中，生子字阿宜。
墜地便能語，九歲多鬚眉。
不飲亦不食，未嘗言渴饑。
十五銳行走，快馬不能追。
二十入山林，一去無還期。
父母憶念深，鄉閭為立祠。
大曆元年春，此兒忽來歸。
頭冠簪鳳凰，身著霞裳衣。
普遍拯疲俗，丁寧告親知。
余為神仙官，下界不可祈。
恐為妖魅假，不如早平夷。
此有黃金藏，鎮在茲廟基。
發掘散生聚，可以救貧羸。
金出繼靈泉，湛若清琉璃。
泓澄表符瑞，水旱無竭時。
言訖辭沖虛，杳靄上玄微。
凡情留不得，攀望眾號悲。
尋稟神仙誡，徹廟劚開窺。
果獲無窮寶，均融沾因危。
巨源出嶺頂，噴湧世間稀。
異境流千古，終年福四維。
侯冽，元和六年進士第。詩二首。
金谷千年後，春花發滿園。
紅芳徒笑日，穠豔尚迎軒。
雨濕輕光軟，風搖碎影翻。
猶疑施錦帳，堪歎罷朱紈。
愁態鶯吟澀，啼容露綴繁。
殷勤問前事，桃李竟無言。
花發三陽盛，香飄五柞深。
素暉雲積苑，紅彩繡張林。
落水隨魚戲，搖風映鳥吟。
瓊樓出高豔，玉輦駐濃陰。
亂蝶枝開影，繁蜂蘂上音。
鮮芳盈禁籞，布澤荷天心。
王質，字華卿，太原祈人。文中子之後。元和六年登第。太和中，歷河南尹，宣歙觀察使。詩一首。
寂寥金谷澗，花發舊時園。
人事空懷古，煙霞此獨存。
管弦非上客，歌舞少王孫。
繁蘂風驚散，輕紅鳥乍翻。
山川終不改，桃李自無言。
今日經塵路，淒涼詎可論。
高銖，字權仲。元和六年登第，為太原判官，儉校觀察御史。大中初，終太常卿。詩一首。
鬬石類巖巘，飛流瀉潺湲。
遠壑簷宇際，孤巒雉堞間。
何必到海岳，境幽機自閒。
茲焉得高趣，高步謝東山。
