
盧象，字緯卿，汶水人。開元中，由前進士補秘書郎，轉右衞倉曹掾。丞相張九齡深器之，擢左補闕、河南府司録、司勳員外郎。名盛氣高，少所卑下，爲飛語所中，左遷齊邠鄭三郡司馬，入爲膳部員外郎。祿山之亂，象爲僞署，貶永州司戶，起爲主客員外郎，道病卒。集十二卷，今編詩一卷。
客自岐陽來，吐音若鳴鳳。
孤飛畏不偶，獨立誰見用。
忽從被褐中，召入承明宮。
聖人借顏色，言事無不通。
殷勤拯黎庶，感激論諸公。
將相猜賈誼，圖書歸馬融。
顧余久寂寞，一歲麒麟閣。
且共歌太平，勿嗟名宦薄。

開山十餘里，青壁森相倚。
欲識堯時天，東溪白雲是。
雷聲轉幽壑，雲氣杳流水。
澗影生龍蛇，巖端翳檉梓。
大道終不易，君恩曷能已。
鶴羨無老時，龜言攝生理。
浮年笑六甲，元化潛一指。
未暇掃雲梯，空慙阮氏子。

今朝共遊者，得性閑未歸。
已到仙人家，莫驚鷗鳥飛。
水深嚴子釣，松掛巢父衣。
雲氣轉幽寂，溪流無是非。
名理未足羨，腥臊詎所希。
自惟負貞意，何歲當食薇。

雞鳴出東邑，馬倦登南巒。
落日見桑柘，翳然丘中寒。
鄰家多舊識，投暝來相看。
且問春稅苦，兼陳行路難。
園場近陰壑，草木易凋殘。
峰晴雪猶積，澗深冰已團。
浮名知何用，歲晏不成歡。
置酒共君飲，當歌聊自寬。

啾啾青雀兒，飛來飛去仰天池。
逍遙飲啄安涯分，何假扶搖九萬爲。

家居五原上，征戰是平生。
獨負山西勇，誰當塞下名。
死生遼海戰，雨雪薊門行。
諸將封侯盡，論功獨不成。

君家御溝上，垂柳夾朱門。
列鼎會中貴，鳴珂朝至尊。
死生在片議，窮達由一言。
須識苦寒士，莫矜狐白溫。

經書滿腹中，吾識廣川翁。
年老甘無位，家貧懶發蒙。
人歸洙泗學，歌盛舞雩風。
願接諸生禮，三年事馬融。

高唐幾百里，樹色接陽臺。
晚見江山霽，宵聞風雨來。
雲從三峽起，天向數峰開。
靈境信難見，輕舟那可回。

江南冰不閉，山澤氣潛通。
臘月聞山鳥，寒崖見蟄熊。
柳林春半合，荻筍亂無叢。
回首金陵岸，依依向北風。

長風起秋色，細雨含落暉。
夕鳥向林去，晚帆相逐飛。
蟲聲出亂草，水氣薄行衣。
一別故鄉道，悠悠今始歸。

中禁夕沈沈，幽篁別作林。
色連雞樹近，影落鳳池深。
爲重凌霜節，能虛應物心。
年年承雨露，長對紫庭陰。

傳聞聖主幸新豐，清蹕鳴鑾出禁中。
細草終朝隨步輦，垂楊幾處繞行宮。
千官扈從驪山北，萬國來朝渭水東。
此日小臣徒獻賦，漢家誰復重揚雄。

佐理星辰貴，分榮渙汗深。
言從大夫後，用荅聖人心。
騎擁軒裳客，鸞驚翰墨林。
停杯歌麥秀，秉燭醉棠陰。
爽氣凌秋笛，輕寒散暝砧。
秪應將四子，講德謝知音。

公門世緒昌，才子冠裴王。
出自平津邸，還爲吏部郎。
神仙餘氣色，列宿動輝光。
夜直南宮靜，朝趨北禁長。
時人歸水鏡，明主賜衣裳。
翰苑飛鸚鵡，天池待鳳凰。
承歡疇日顧，未紀後時傷。
去去圖南遠，微才幸不忘。

田家宜伏臘，歲晏子言歸。
石路雪初下，荒村雞共飛。
東原多煙火，北澗隱寒暉。
滿酌野人酒，倦聞鄰女機。
胡爲困樵採，幾日罷朝衣。

夫君不得意，本自滄海來。
高足未雲騁，虛舟空復迴。
淮南楓葉落，灞岸桃花開。
出處暫爲耳，沈浮安繫哉。
如何天覆物，還遣世遺才。
欲識秦將漢，嘗聞王與裴。
離筵對寒食，別雨乘春雷。
會有徵書到，荷衣且漫裁。

下客候旌麾，元戎復在斯。
門開都護府，兵動羽林兒。
黠虜多翻覆，謀臣有別離。
智同天所授，恩共日相隨。
漢使開賓幕，胡笳送酒巵。
風霜迎馬首，雨雪事魚麗。
上策應無戰，深情屬載馳。
不應行萬里，明主寄安危。

謝朓出華省，王祥貽佩刀。
前賢真可慕，衰病意空勞。
貞悔不自卜，遊隨共爾曹。
未能齊得喪，時復誦離騷。
閑蔭七賢地，醉餐三士桃。
蒼苔虞舜井，喬木古城壕。
漁父偏相狎，堯年不可逃。
蟬鳴秋雨霽，雲白曉山高。
咫尺傳雙鯉，吹噓借一毛。
故人皆得路，誰肯念同袍。

少婦石榴裙，新妝白玉面。
能迷張公子，不許時相見。

映竹時聞轉轆轤，當窗只見網蜘蛛。
主人非病常高臥，環堵蒙籠一老儒。

與君相識即相親，聞道君家住孟津。
爲見行舟試借問，客中時有洛陽人。

子推言避世，山火遂焚身。
四海同寒食，千秋爲一人。
深冤何用道，峻跡古無鄰。
魂魄山河氣，風雷御宇神。
光煙榆柳滅，怨曲龍虵新。
可歎文公霸，平生負此臣。

謝病始告歸，依然入桑梓。
家人皆佇立，相候衡門裏。
疇類皆長年，成人舊童子。
上堂家慶畢，願與親姻邇。
論舊或餘悲，思存且相喜。
田園轉蕪沒，但有寒泉水。
衰柳日蕭條，秋光清邑里。
入門乍如客，休騎非便止。
中飲顧王程，離憂從此始。

兩妹日長成，雙鬟將及人。
已能持寶瑟，自解掩羅巾。
念昔別時小，未知疎與親。
今來識離恨，掩淚方殷勤。

小弟更孩幼，歸來不相識。
同居雖漸慣，見人猶默默。
宛作越人言，殊鄉甘水食。
別此最爲難，淚盡有餘憶。

我年一何長，鬢髮日已白。
俛仰天地間，能爲幾時客。
惆悵故山雲，裴回空日夕。
何事與時人，東城復南陌。

邑有弦歌宰，翔鸞狎野鷗。
眷言華省舊，暫滯海池遊。
鬱島藏深竹，前谿對舞樓。
更聞書即事，雲物是新秋。

吳越山多秀，新安江甚清〈見《河嶽英靈集》〉。
書名會粹才偏逸，酒號屠蘇味更醇〈《贈鄭虔》，見《唐語林》〉。
初疑輕煙淡古松，又似山開萬仞峰〈《贈懷素》，見《顏真卿序》〉。

