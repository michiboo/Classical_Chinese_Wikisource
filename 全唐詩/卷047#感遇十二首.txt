

張九齡，字子壽，韶州曲江人。七歲知屬文，擢進士，始調校書郎，以道侔伊呂科爲左拾遺，進中書舍人，出爲冀州刺史。以母不肻去鄉里，表換洪州都督，徙桂州兼嶺南按察選補使，以張說薦，爲集賢院學士，俄拜中書侍郎，同平章事，遷中書令。爲李林甫所忮，改尚書右丞相。罷政事，貶荆州長史，請歸還展墓。卒，諡文獻。九齡風度醖藉，在相位，有謇諤匪躬之誠，以直道黜，不戚戚嬰望，惟文史自娛。嘗識安祿山必反，請誅，不許。後明皇在蜀思其言，遣使致祭，卹其家。集二十卷，今編詩三卷。
上帝臨下，鑒亦有光。
孰云陰隲，惟聖克彰。
六月徂暑，四郊愆陽。
我后其勤，告于壇場。
精意允溢，羣靈鼓舞。
蔚兮朝雲，沛然時雨。
雨我原田，亦既有年。
燭龍煌煌，明宗報祀。
于以助之，天人帝子。
聞詩有訓，國風茲始。

艱我稼穡，載育載亭。
隨物應之，曷聖與靈。
謂我何憑，惟德之馨。
誰云天遠，以誠必至。
太清無雲，羲和頓轡。
于斯烝人，瞻彼非覬。
陰冥倏忽，沛澤咸洎。
何以致之，我后之感。
無皐無隰，黍稷黯黯。
無卉無木，敷芬黮黤。
黃龍勿來，鳴鳥不思。
人和年豐，皇心則怡。
豈與周宣，雲漢徒詩。

祝史辭正，人神慶叶。
福以德昭，享以誠接。
六變云備，百禮斯浹。
祀事孔明，祚流萬葉。

隋季失天策，萬方罹凶殘。
皇祖稱義旗，三靈皆獲安。
聖期將申錫，王業成艱難。
盜移未改命，曆在終履端。
彼汾惟帝鄉，雄都信鬱盤。
一月朔巡狩，羣后陪清鑾。
霸跡在沛庭，舊儀覩漢官。
唐風思何深？舜典敷更寬。
戶蒙枌榆復，邑爭牛酒歡。
緬惟翦商後，豈獨微禹歎。
三后既在天，萬年斯不刊。
尊祖實我皇，天文皆仰觀。

天命誠有集，王業初惟艱。
翦商自文祖，夷項在茲山。
地識斬蛇處，河臨飲馬間。
威加昔運往，澤流今聖還。
尊祖頌先烈，賡歌安用攀。
紹成即我后，封岱出天關。

聖人合天德，洪覆在元元。
每勞蒼生念，不以黃屋尊。
興化俟羣辟，擇賢守列藩。
得人此爲盛，咨岳今復存。
降鑒引君道，殷勤啓政門。
容光無不照，有象必爲言。
成憲知所奉，致理歸其根。
肅肅稟玄猷，煌煌戒朱軒。
豈徒任遇重，兼爾宴錫繁。
載聞勵臣節，持答明主恩。

三年一上計，萬國趨河洛。
課最力已陳，賞延恩復博。
垂衣深共理，改瑟其咸若。
首路迴竹符，分鑣揚木鐸。
戒程有攸往，詔餞無淹泊。
昭晰動天文，殷勤在人瘼。
持久望茲念，克終期所託。
行矣當自強，春耕庶秋獲。

興運昔有感，建祠北山巔。
雲雷初締構，日月今悠然。
紫氣尚蓊鬱，玄元如在焉。
迨茲事追遠，輪奐復增鮮。
洞府香林處，齋壇清漢邊。
吾君乃尊祖，夙駕此留連。
樂動人神會，鐘成律度圓。
笙歌下鸞鶴，芝朮萃靈仙。
曾是福黎庶，豈唯味虛玄。
賡歌徒有作，微薄謝昭宣。

巫山與天近，煙景長青熒。
此中楚王夢，夢得神女靈。
神女去已久，雲雨空冥冥。
唯有巴猿嘯，哀音不可聽。

秦帝始求仙，驪山何遽卜。
中年既無效，茲地所宜復。
徒役如雷奔，珍怪亦雲蓄。
黔首無寄命，赭衣相追逐。
人怨神亦怒，身死宗遂覆。
土崩失天下，龍鬬入函谷。
國爲項籍屠，君同華元戮。
始掘既由楚，終焚乃因牧。
上宰議揚賢，中阿感桓速。
一聞過秦論，載懷空杼軸。

惟昔遷樂土，迨今已重世。
陰慶荷先德，素風慙後裔。
唯益梓桑恭，豈稟山川麗。
于時初自勉，揆己無兼濟。
瘠土資勞力，良書啓蒙蔽。
一探石室文，再擢金門第。
既起南宮草，復掌西掖制。
過舉及小人，便蕃在中歲。
亞司河海秩，轉牧江湖澨。
勿謂符竹輕，但覺涓塵細。
一麾尚云忝，十駕宜求稅。
心息已如灰，跡牽且爲贅。
忽捧天書委，將革海隅弊。
朝聞循誠節，夕飲蒙瘴癘。
義疾恥無勇，盜憎攻亦銳。
葵藿是傾心，豺狼何反噬。
履險甘所受，勞賢恧相曳。
攬轡但荒服，循陔便私第。
嘉慶始獲申，恩華復相繼。
無庸我先舉，同事君猶滯。
當推奉使績，且結拜親契。
更延懷安旨，曾是慮危際。
善謀雖若茲，至理焉可替。
所杖有神道，況承明主惠。

清秋發高興，涼月復閑宵。
光逐露華滿，情因水鏡搖。
同時亦所見，異路無相招。
美景向空盡，歡言隨事銷。
忽聽金華作，誠如玉律調。
南宮尚爲後，東觀何其遼。
名數雖云隔，風期幸未遙。
今來重餘論，懷此更終朝。

將命祈靈嶽，迴策詣真士。
絕跡尋一徑，異香聞數里。
分庭八桂樹，肅容兩童子。
入室希把袖，登牀願啓齒。
誘我棄智訣，迨茲長生理。
吸精反自然，鍊藥求不死。
斯言眇霄漢，顧余嬰紛滓。
相去九牛毛，慙歎知何已。

郡庭常窘束，涼野求昭曠。
楚客凜秋時，桓公舊臺上。
清明風日好，歷落江山望。
極遠何蕭條，中留坐惆悵。
東彌夏首闊，西拒荆門壯。
夷險雖異時，古今豈殊狀。
先賢杳不接，故老猶可訪。
投弔傷昔人，揮斤感前匠。
自爲本疎散，未始忘幽尚。
際會非有欲，往來是无妄。
爲邦復多幸，去國殊遷放。
且汎籬下菊，還聆郢中唱。
灌園亦何爲，於陵乃逃相。

閉閣幸無事，登樓聊永日。
雲霞千里開，洲渚萬形出。
澹澹澄江漫，飛飛度鳥疾。
邑人半艫艦，津樹多楓橘。
感別時已屢，憑眺情非一。
遠懷不我同，孤興與誰悉。
平生本單緒，邂逅承優秩。
謬忝爲邦寄，多慙理人術。
駑鉛雖自勉，倉廩素非實。
陳力倘無効，謝病從芝朮。

山城本孤峻，憑高結層軒。
江氣偏宜早，林英粲已繁。
餘滋含宿霽，衆妍在朝暾。
拂衣釋簿領，伏檻遺紛喧。
深俯東溪澳，遠延南山樊。
歸雲納前嶺，去鳥投遙村。
目盡有餘意，心惻不可諼。
朅來彭蠡澤，載經敷淺原。
春及但生思，時哉無與言。
不才叨過舉，唯力酬明恩。
美化猶寂蔑，迅節徒飛奔。
雖無成立効，庶以去思論。
行復徇孤迹，亦云吾道存。

潦收沙衍出，霜降天宇晶。
伏檻一長眺，津途多遠情。
思來江山外，望盡煙雲生。
滔滔不自辨，役役且何成。
我來颯衰鬢，孰云飄華纓。
櫪馬苦踡跼，籠禽念遐征。
歲陰向晼晚，日夕空屏營。
物生貴得性，身累由近名。
內顧覺今是，追歎何時平。

庭樹日衰颯，風霜未云已。
駕言遣憂思，乘興求相似。
楚國茲故都，蘭臺有餘址。
傳聞襄王世，仍立巫山祀。
方此全盛時，豈無嬋娟子。
色荒神女至，魂蕩宮觀啓。
蔓草今如積，朝雲爲誰起。

同方久厭俗，相與事遐討。
及此雲山去，窅然巖徑好。
疑入武陵源，如逢漢陰老。
清諧欣有得，幽閑歘盈抱。
我本玉階侍，偶訪金仙道。
茲焉求卜築，所過皆神造。
歲晚林始敷，日晏崖方杲。
不種緣嶺竹，豈植臨潭草。
即途可淹留，隨日成黼藻。
期爲靜者說，曾是終焉保。
今爲簡書畏，秖令歸思浩。

探秘孰云遠，忘懷復爾同。
日尋高深意，宛是神仙中。
躋險搆靈室，詭制非人功。
潛洞黝無底，殊庭忽似夢。
豈如武安鑿，自若茅山通。
造物良有寄，嬉遊迺愜衷。
猶希咽玉液，從此昇雲空。
咄咄共攜手，泠然且馭風。

爲郡久無補，越鄉空復深。
茍能秉素節，安用叨華簪。
却步園畦裏，追吾野逸心。
形骸拘俗吏，光景賴閑林。
內訟誠知止，外言猶匪忱。
成蹊謝李徑，衞足感葵陰。
榮達豈不偉，孤生非所任。
江城何寂歷，秋樹亦蕭森。
下有北流水，上有南飛禽。
我願從歸翼，無然坐自沈。

〈時任洪州〉
郡庭日休暇，湖曲邀勝踐。
樂職在中和，靈心挹上善。
乘流坐清曠，舉目眺悠緬。
林與西山重，雲因北風卷。
晶明畫不逮，陰影鏡無辨。
晚秀復芬敷，秋光更遙衍。
萬族紛可佳，一遊豈能展。
羇孤忝邦牧，顧己非時選。
梁公世不容，長孺心亦褊。
永念出籠縶，常思退疲蹇。
歲徂風露嚴，日恐蘭苕剪。
佳辰不可得，良會何其鮮。
罷興還江城，閉關聊自遣。

出處各有在，何者爲陸沈。
幸無迫賤事，聊可祛迷襟。
世路少夷坦，孟門未嶇嶔。
多慙入火術，常惕履冰心。
一跌不自保，萬全焉可尋。
行行念歸路，眇眇惜光陰。
浮生如過隙，先達已吾箴。
敢忘丘山施，亦云年病侵。
力衰在所養，時謝良不任。
但憶舊棲息，願言遂窺臨。
雲間日孤秀，山下面清深。
蘿蔦自爲幄，風泉何必琴。
歸此老吾老，還當日千金。

寒露潔秋空，遙山紛在矚。
孤頂乍修聳，微雲復相續。
人茲賞地偏，鳥亦愛林旭。
結念憑幽遠，撫躬曷羈束。
仰霄謝逸翰，臨路嗟疲足。
徂歲方暌攜，歸心亟躑躅。
休閑倘有素，豈負南山曲。

大德始無頗，中智是所是。
居然已不一，況乃務相詭。
小道致泥難，巧言因萋毀。
穰侯或見遲，蘇生得陰揣。
輕既長沙傅，重亦邊郡徙。
勢傾不幸然，跡在胡寧爾。
滄溟所爲大，江漢日來委。
灃水雖復清，魚鼈豈游此。
賢哉有小白，讎中有管氏。
若人不世生，悠悠多如彼。

恩華逐芳歲，形勝兼韶月。
中席傍魚潭，前山倚龍闕。
花迎妙妓至，鳥避仙舟發。
宴賞良在茲，再來情不歇。

君子體清尚，歸處有兼資。
雖然經濟日，無忘幽棲時。
卜居舊何所，休澣嘗來茲。
岑寂罕人至，幽深獲我思。
松澗聆遺風，蘭林覽餘滋。
往事誠已矣，道存猶可追。
遺子後黃金，作歌先紫芝。
明德有自來，奕世皆秉彝。
豈與磻溪老，崛起周太師。
我心希碩人，逮此問元龜。
怊悵既懷遠，沈吟亦省私。
已云寵祿過，況在華髮衰。
軒蓋有迷復，丘壑無磷緇。
感物重所懷，何但止足斯。

孤桐亦胡爲，百尺傍無枝。
疎陰不自覆，修幹欲何施。
高岡地復迥，弱植風屢吹。
凡鳥已相噪，鳳皇安得知。

蘿蔦必有託，風霜不能落。
酷在蘭將蕙，甘從葵與藿。
運命雖爲宰，寒暑自回薄。
悠悠天地間，委順無不樂。

良辰不可遇，心賞更蹉跎。
終日塊然坐，有時勞者歌。
庭前攬芳蕙，江上託微波。
路遠無能達，憂情空復多。

湘水弔靈妃，斑竹爲情緒。
漢水訪遊女，解佩欲誰與。
同心不可見，異路空延佇。
浦上青楓林，津傍白沙渚。
行吟至落日，坐望秖愁予。
神物亦豈孤，佳期竟何許。

木直幾自寇，石堅亦他攻。
何言爲用薄，而與火膏同。
物類有固然，誰能取徑通。
纖纖良田草，靡靡唯從風。
日夜沐甘澤，春秋等芳叢。
生性茍不夭，香臭誰爲中。
道家貴至柔，儒生何固窮。
終始行一意，無乃過愚公。

蘭葉春葳蕤，桂華秋皎潔。
欣欣此生意，自爾爲佳節。
誰知林棲者，聞風坐相悅。
草木有本心，何求美人折。

幽林歸獨臥，滯虛洗孤清。
持此謝高鳥，因之傳遠情。
日夕懷空意，人誰感至精。
飛沈理自隔，何所慰吾誠。

魚游樂深池，鳥棲欲高枝。
嗟爾蜉蝣羽，薨薨亦何爲。
有生豈不化，所感奚若斯。
神理日微滅，吾心安得知。
浩歎楊朱子，徒然泣路岐。

孤鴻海上來，池潢不敢顧。
側見雙翠鳥，巢在三珠樹。
矯矯珍木巔，得無金丸懼。
美服患人指，高明逼神惡。
今我遊冥冥，弋者何所慕。

吳越數千里，夢寐今夕見。
形骸非我親，衾枕即鄉縣。
化蝶猶不識，川魚安可羨。
海上有仙山，歸期覺神變。

西日下山隱，北風乘夕流。
燕雀感昏旦，簷楹呼匹儔。
鴻鵠雖自遠，哀音非所求。
貴人棄疵賤，下士嘗殷憂。
衆情累外物，恕己忘內修。
感歎長如此，使我心悠悠。

江南有丹橘，經冬猶綠林。
豈伊地氣暖，自有歲寒心。
可以薦嘉客，奈何阻重深。
運命唯所遇，循環不可尋。
徒言樹桃李，此木豈無陰。

永日徒離憂，臨風懷蹇修。
美人何處所？孤客空悠悠。
青鳥跂不至，朱鱉誰云浮。
夜分起躑躅，時逝曷淹留。

抱影吟中夜，誰聞此歎息。
美人適異方，庭樹含幽色。
白雲愁不見，滄海飛無翼。
鳳皇一朝來，竹花斯可食。

漢上有游女，求思安可得。
袖中一札書，欲寄雙飛翼。
冥冥愁不見，耿耿徒緘憶。
紫蘭秀空蹊，皓露奪幽色。
馨香歲欲晚，感歎情何極。
白雲在南山，日暮長太息。

疾風江上起，鼓怒揚煙埃。
白晝晦如夕，洪濤聲若雷。
投林鳥鎩羽，入浦魚曝鰓。
瓦飛屋且發，帆快檣已摧。
不知天地氣，何爲此喧豗。

登郢屬歲陰，及宛懵所適。
復聞東漢主，遺此南都迹。
佳氣藹厥初，霸圖紛在昔。
茲邦稱貴近，與世嘗薰赫。
遭遇感風雲，變衰空草澤。
不識鄧公樹，猶傳陰后石。
驅馬歷闉闍，荆榛翳阡陌。
事去物無象，感來心不懌。
懷古對窮秋，興言傷遠客。
眇默遵岐路，辛勤弊行役。
雲雁號相呼，林麕走自索。
顧憶徇書劍，未嘗安枕席。
豈暇墨突黔，空持遼豕白。
迷復期非遠，歸歟賞農隙。

湘流繞南嶽，絕目轉青青。
懷祿未能已，瞻途屢所經。
煙嶼宜春望，林猿莫夜聽。
永路日多緒，孤舟天復冥。
浮沒從此去，嗟嗟勞我形。

沿涉經大湖，湖流多行泆。
決晨趨北渚，逗浦已西日。
所適雖淹曠，中流且閑逸。
瑰詭良復多，感見乃非一。
廬山直陽滸，孤石當陰術。
一水雲際飛，數峰湖心出。
象類何交乣，形言豈深悉。
且知皆自然，高下無相恤。

絕頂有懸泉，喧喧出煙杪。
不知幾時歲，但見無昏曉。
閃閃青崖落，鮮鮮白日皎。
灑流濕行雲，濺沫驚飛鳥。
雷吼何噴薄，箭馳入窈窕。
昔聞山下蒙，今乃林巒表。
物情有詭激，坤元曷紛矯。
默然置此去，變化誰能了。

茲山鎮何所，乃在澄湖陰。
下有蛟螭伏，上與虹蜺尋。
靈仙未始曠，窟宅何其深。
雙闕出雲峙，三宮入煙沈。
攀崖猶昔境，種杏非舊林。
想像終古跡，惆悵獨往心。
紛吾嬰世網，數載忝朝簪。
孤根自靡託，量力況不任。
多謝周身防，常恐橫議侵。
豈匪鵷鴻列，惕如泉壑臨。
迨茲刺江郡，來此滌塵襟。
有趣逢樵客，忘懷狎野禽。
棲閑義未果，用拙歡在今。
願言答休命，歸事丘中琴。

春令夙所奉，駕言遵此行。
途中却郡掾，林下招村氓。
至邑無紛劇，來人但歡迎。
豈伊念邦政，爾實在時清。
短才濫符竹，弱歲起柴荆。
再入江村道，永懷山藪情。
矧逢陽節獻，默聽時禽鳴。
迹與素心別，感從幽思盈。
流芳日不待，夙志蹇無成。
知命且何欲，所圖唯退耕。
華簪極身泰，衰鬢慙木榮。
茍得不可遂，吾其謝世嬰。

緬然萬里露，赫曦三伏時。
飛走逃深林，流爍恐生疵。
行李豈無苦，而我方自怡。
肅事誠在公，拜慶遂及私。
展力慙淺效，銜恩感深慈。
且欲湯火蹈，況無鬼神欺。
朝發高山阿，夕濟長江湄。
秋瘴寧我毒，夏水胡不夷。
信知道存者，但問心所之。
呂梁有出入，乃覺非虛詞。

理棹雖云遠，飲冰寧有惜。
況乃佳山川，怡然傲潭石。
奇峰岌前轉，茂樹隈中積。
猿鳥聲自呼，風泉氣相激。
目因詭容逆，心與清暉滌。
紛吾謬執簡，行郡將移檄。
即事聊獨歡，素懷豈兼適。
悠悠詠靡盬，庶以窮日夕。

倉庚昨歸候，陽鳥今去時。
感物遽如此，勞生安可思。
養真無上格，圖進豈前期。
清節往來苦，壯容離別衰。
盛明非不遇，弱操自云私。
孤楫清川泊，征衣寒露滋。
風朝津樹落，日夕嶺猿悲。
牽役而無悔，坐愁秪自怡。
當須報恩已，終爾謝塵緇。

靈境信幽絕，芳時重暄妍。
再來及茲勝，一遇非無緣。
萬木柔可結，千花敷欲然。
松間鳴好鳥，竹下流清泉。
石壁開精舍，金光照法筵。
真空本自寂，假有聊相宣。
復此灰心者，仍追巢頂禪。
簡書雖有畏，身世亦相捐。

蘋藻生南澗，蕙蘭秀中林。
嘉名有所在，芳氣無幽深。
楚子初逞志，樊妃嘗獻箴。
能令更擇士，非直罷從禽。
舊國皆湮滅，先王亦莫尋。
唯傳賢媛隴，猶結後人心。
牢落山川意，蕭疎松柏陰。
破牆時直上，荒徑或斜侵。
惠問終不絕，風流獨至今。
千春思窈窕，黃鳥復哀音。

先達志其大，求意不約文。 
士伸在知己，已況仕於君。 
微誠夙所尚，細故不足云。 
時來忽易失，事往良難分。 
顧念凡近姿，焉欲殊常勳。 
亦以行則是，豈必素有聞。 
千慮且猶失，萬緒何其紛。 
進士苟非黨，免相安得群。 
眾口金可鑠，孤心絲共棼。 
意忠杖朋信，語勇同敗軍。 
古劍徒有氣，幽蘭只自薰。 
高秩向所忝，於義如浮雲。

千載一遭遇，往賢所至難。 
問余奚為者，無階忽上摶。 
明聖不世出，翼亮非苟安。 
崇高自有配，孤陋何足干。 
遇恩一時來，竊位三歲寒。 
誰謂誠不盡，知窮力亦殫。 
雖至負乘寇，初無挾術鑽。 
浩蕩出江湖，翻覆如波瀾。 
心傷不材樹，自念獨飛翰。 
徇義在匹夫，報恩猶一餐。 
況乃山海澤，效無毫髮端。 
內訟已慚沮，積毀今摧殘。 
胡為復惕思，傷鳥畏虛彈。

秋風入前林，蕭瑟鳴高枝。
寂寞遊子思，寤歎何人知。
宦成名不立，志存歲已馳。
五十而無聞，古人深所疵。
平生去外飾，直道如不羈。
未得操割效，忽復寒暑移。
物情自古然，身退毀亦隨。
悠悠滄江渚，望望白雲涯。
露下霜且降，澤中草離披。
蘭艾若不分，安用馨香爲。

庭蕪生白露，歲候感遐心。
策蹇慙遠途，巢枝思故林。
小人恐致寇，終日如臨深。
魚鳥好自逸，池籠安所欽。
挂冠東都門，採蕨南山岑。
議道誠愧昔，覽分還愜今。
憮然憂成老，空爾白頭吟。

江流去朝宗，晝夜茲不舍。
仲尼在川上，子牟存闕下。
聖達有由然，孰是無心者。
一郡茍能化，百城豈云寡。
愛禮誰爲羊，戀主吾猶馬。
感初時不載，思奮翼無假。
閑宇常自閉，沈心何用寫。
攬衣步前庭，登陴臨曠野。
白水生迢遞，清風寄瀟灑。
願言采芳澤，終朝不盈把。

鴻雁自北來，嗷嗷度煙景。
常懷稻粱惠，豈憚江山永。
小大每相從，羽毛當自整。
雙鳧侶晨泛，獨鶴參宵警。
爲我更南飛，因書至梅嶺。

歲陽亦頹止，林意日蕭摵。
云胡當此時，緬邁復爲客。
至愛孰能捨，名義來相迫。
負德良不貲，輸誠靡所惜。
一木逢廈構，纖塵願山益。
無力主君恩，寧利客卿璧。
去去榮歸養，憮然歎行役。

弱歲讀群史，抗跡追古人。 
被褐有懷玉，佩印從負薪。 
志合豈兄弟，道行無賤貧。 
孤根亦何賴，感激此為鄰。

晚節從卑秩，岐路良非一。 
既聞持兩端，復見挾三術。 
木瓜誠有報，玉楮論無實。 
已矣直躬者，平生壯圖失。 
去去勿重陳，歸來茹芝朮。

心累猶不盡，果爲物外牽。
偶因耳目好，復假丹青妍。
嘗抱野間意，而迫區中緣。
塵事固已矣，秉意終不遷。
良工適我願，妙墨揮巖泉。
變化合羣有，高深侔自然。
置陳北堂上，倣像南山前。
靜無戶庭出，行已茲地偏。
萱草憂可樹，合歡忿益蠲。
所因本微物，況乃憑幽筌。
言象會自泯，意色聊自宣。
對玩有佳趣，使我心渺綿。

萬年春，三朝日，上御明臺旅庭實。
初瑞雪兮霏微，俄同雲兮蒙密。
此時騷切陰風生，先過金殿有餘清。
信宿嬋娟飛雪度，能使玉人俱掩嫮。
皓皓樓前月初白，紛紛陌上塵皆素。
昨訝驕陽積數旬，始知和氣待迎新。
匪惟在人利，曾是扶天意。
天意豈云遙，雪下不崇朝。
皇情玩無斁，雪委方盈尺。
草樹紛早榮，京坻宛先積。
君恩誠謂何，歲稔復人和。
預數斯箱慶，應如此雪多。
朝冕旒兮載悅，想籉笠兮農節。
倚瑤琴兮或歌，續薰風兮瑞雪。
福浸昌，應尤盛，瑞雪年年常感聖。
願以柏梁作，長爲柳花詠。

有時神物待聖人，去後湯還冷，來時樹亦春。
今茲十月自東歸，羽斾逶迤上翠微。
溫谷葱葱佳氣色，離宮奕奕叶光輝。
臨渭川，近天邑。
浴日溫泉復在茲，羣仙洞府那相及。
吾君利物心，玄澤浸蒼黔。
漸漬神湯無疾苦，薰歌一曲感人深。

馨香惟后德，明命光天保。
肅祀崇聖靈，陳信表黃道。
玉戚初蹈厲，金匏既靜好。
介福何穰穰，精誠格穹昊。

