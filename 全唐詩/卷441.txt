
瞿唐天下險，夜上信難哉。
岸似雙屏合，天如匹帛開。
逆風驚浪起，拔𥮘暗船來。
欲識愁多少，高於灩澦堆。
好在天涯李使君，江頭相見日黃昏。
吏人生梗都如鹿，市井疏蕪只抵村。
一隻蘭船當驛路，百層石磴上州門。
更無平地堪行處，虛受朱輪五馬恩。
諫諍知無補，遷移分所當。
不堪匡聖主，只合事空王。
龍象投新社，鵷鸞失故行。
沉吟辭北闕，誘引向西方。
便住雙林寺，仍開一草堂。
平治行道路，安置坐禪床。
手版支為枕，頭巾閣在牆。
先生烏幾舄，居士白衣裳。
竟歲何曾悶，終身不擬忙。
滅除殘夢想，換盡舊心腸。
世界多煩惱，形神久損傷。
正從風鼓浪，轉作日銷霜。
吾道尋知止，君恩偶未忘。
忽蒙頒鳳詔，兼謝剖魚章。
蓮靜方依水，葵枯重仰陽。
三車猶夕會，五馬已晨裝。
去似尋前世，來如別故鄉。
眉低出鷲嶺，腳重下蛇岡。
漸望廬山遠，彌愁峽路長。
香爐峰隱隱，巴字水茫茫。
瓢掛留庭樹，經收在屋樑。
春拋紅藥圃，夏憶白蓮塘。
唯擬捐塵事，將何答寵光。
有期追永遠，無政繼龔黃。
南國秋猶熱，西齋夜暫涼。
閑吟四句偈，靜對一爐香。
身老同丘井，心空是道場。
覓僧為去伴，留俸作歸糧。
為報山中侶，憑看竹下房。
會應歸去在，松菊莫教荒。
八十秦翁老不歸，南賓太守乞寒衣。
再三憐汝非他意，天寶遺民見漸稀。
隴西鸚鵡到江東，養得經年觜漸紅。
常恐思歸先剪翅，每因餧食暫開籠。
人憐巧語情雖重，鳥憶高飛意不同。
應似朱門歌舞妓，深藏牢閉後房中。
雪壓泥埋未死身，每勞存問愧交親。
浮萍飄泊三千里，列宿參差十五人。
禁月落時君待漏，畬煙深處我行春。
瘴鄉得老猶為幸，豈敢傷嗟白髮新。
風軟雲不動，郡城東北隅。
晚來春澹澹，天氣似京都。
弦管隨宜有，杯觴不道無。
其如親故遠，無可共歡娛。
如折芙蓉栽旱地，似拋芍藥掛高枝。
雲埋水隔無人識，唯有南賓太守知。

紅似燕支膩如粉，傷心好物不須臾。
山中風起無時節，明日重來得在無。

已愁花落荒岩底，復恨根生亂石間。
幾度欲移移不得，天教拋擲在深山。
無論海角與天涯，大抵心安即是家。
路遠誰能念鄉曲，年深兼欲忘京華。
忠州且作三年計，種杏栽桃擬待花。
西風飄一葉，庭前颯已涼。
風池明月水，衰蓮白露房。
其奈江南夜，緜緜自此長。
冷碧新秋水，殘紅半破蓮。
從來寥落意，不似此池邊。
巴童巫女竹枝歌，懊惱何人怨咽多。
暫聽遣君猶悵望，長聞教我復如何。
胡麻餅樣學京都，面脆油香新出爐。
寄與饑饞楊大使，嘗看得似輔興無。
櫻桃昨夜開如雪，鬢髮今年白似霜。
漸覺花前成老醜，何曾酒後更顛狂。
誰能聞此來相勸，共泥春風醉一場。
東亭盡日坐，誰伴寂寥身。
綠桂為佳客，紅蕉當美人。
笑言雖不接，情狀似相親。
不作悠悠想，如何度晚春。
花房膩似紅蓮朵，豔色鮮如紫牡丹。
唯有詩人能解愛，丹青寫出與君看。
既悟蓮花藏，須遺貝葉書。
菩提無處所，文字本空虛。
觀指非知月，忘筌是得魚。
聞君登彼岸，舍筏復何如。
蕃草蓆鋪楓葉岸，竹枝歌送菊花杯。
明年尚作南賓守，或可重陽更一來。
畬田澀米不耕鋤，旱地荒園少菜蔬。
想念土風今若此，料看生計合何如。
衣縫紕纇黃絲絹，飯下腥鹹白小魚。
飽暖饑寒何足道，此身長短是空虛。
奇果標南土，芳林對北堂。
素華春漠漠，丹實夏煌煌。
葉捧低垂戶，枝擎重壓牆。
始因風弄色，漸與日爭光。
夕訝條懸火，朝驚樹點妝。
深於紅躑躅，大校白檳榔。
星綴連心朵，珠排耀眼房。
紫羅裁襯殼，白玉裹填瓤。
早歲曾聞說，今朝始摘嘗。
嚼疑天上味，嗅異世間香。
潤勝蓮生水，鮮逾橘得霜。
燕支掌中顆，甘露舌頭漿。
物少尤珍重，天高苦渺茫。
已教生暑月，又使阻遐方。
粹液靈難駐，妍姿嫩易傷。
近南光景熱，向北道途長。
不得充王賦，無由寄帝鄉。
唯君堪擲贈，面白似潘郎。
峽外相逢遠，樽前一會難。
即須分手別，且強展眉歡。
楚袖蕭條舞，巴弦趣數彈。
笙歌隨分有，莫作帝鄉看。
摘來正帶淩晨露，寄去須憑下水船。
映我緋衫渾不見，對公銀印最相鮮。
香連翠葉真堪畫，紅透青籠實可憐。
聞道萬州方欲種，愁君得吃是何年。
競渡相傳為汨羅，不能止遏意無他。
自經放逐來憔悴，能校靈均死幾多。
聞君澤畔傷春草，憶在天門街裏時。
漠漠淒淒愁滿眼，就中惆悵是江蘺。
東都綠李萬州栽，君手封題我手開。
把得欲嘗先悵望，與渠同別故鄉來。
秋蕣晚英無豔色，何因栽種在人家。
使君自別羅敷面，爭解回頭愛白花。
反照前山雲樹明，從君苦道似華清。
試聽腸斷巴猨呌，早晚驪山有此聲。
紅顆珍珠誠可愛，白鬚太守亦何癡。
十年結子知誰在，自向庭中種荔枝。
潤葉濡枝浹四方，濃雲來去勢何長。
曠然寰宇清風滿，救旱功高暑氣涼。
水陸四千里，何時歸到秦。
舟辭三峽雨，馬入九衢塵。
有酒留行客，無書寄貴人。
唯憑遠傳語，好在曲江春。
能文好飲老蕭郎，身似浮雲鬢似霜。
生計拋來詩是業，家園忘卻酒為鄉。
江從巴峽初成字，猿過巫陽始斷腸。
不醉黔中爭去得，磨圍山月正蒼蒼。
天涯深峽無人地，歲暮窮陰欲夜天。
不向東樓時一醉，如何擬過二三年。
高天默默物茫茫，各有來由致損傷。
鸚為能言長剪翅，龜緣難死久支床。
莫嫌冷落拋閑地，猶勝炎蒸臥瘴鄉。
外物竟關身底事，謾排門戟系腰章。
莫辭數數醉東樓，除醉無因破得愁。
唯有綠樽紅燭下，暫時不似在忠州。
自知清冷似冬淩，每被人呼作律僧。
今夜酒醺羅綺暖，被君融盡玉壺冰。
老去襟懷常濩落，病來鬚鬢轉蒼浪。
心灰不及爐中火，鬢雪多於砌下霜。
三峽南賓城最遠，一年冬至夜偏長。
今宵始覺房櫳冷，坐索寒衣託〈一作[䛏]〉孟光
瞿唐峽口水煙低，白帝城頭月向西。
唱到竹枝聲咽處，寒猿暗鳥一時啼。

竹枝苦怨怨何人，夜靜山空歇又聞。
蠻兒巴女齊聲唱，愁殺江樓病使君。

巴東船舫上巴西，波面風生雨腳齊。
水蓼冷花紅簇簇，江蘺濕葉碧淒淒。

江畔誰人唱竹枝，前聲斷咽後聲遲。
怪來調苦緣詞苦，多是通州司馬詩。
江水三回曲，愁人兩地情。
磨圍山下色，明月峽中聲。
晚後連天碧，秋來徹底清。
臨流有新恨，照見白鬚生。
江上新樓名四望，東西南北水茫茫。
無由得與君攜手，同憑欄杆一望鄉。
忠萬樓中南北望，南州煙水北州雲。
兩州何事偏相憶，各是籠禽作使君。
薄晚支頤坐，中宵枕臂眠。 
一從身去國，再見日周天。 
老度江南歲，春拋渭北田。 
潯陽來早晚，明日是三年。
瘴地風霜早，溫天氣候催。
窮冬不見雪，正月已聞雷。
震蟄蟲蛇出，驚枯草木開。
空餘客方寸，依舊似寒灰。
若為南國春還至，爭向東樓日又長。
白片落梅浮澗水，黃梢新柳出城牆。
閑拈蕉葉題詩詠，悶取藤枝引酒嘗。
樂事漸無身漸老，從今始擬負風光。
巫峽中心郡，巴城四面春。
草青臨水地，頭白見花人。
憂喜皆心火，榮枯是眼塵。
除非一杯酒，何物更關身。
炎涼昏曉苦推遷，不覺忠州已二年。
閉閣只聽朝暮鼓，上樓空望往來船。
鶯聲誘引來花下，草色句留坐水邊。
唯有春江看未厭，縈砂繞石淥潺湲。
身入青雲無見日，手栽紅樹又逢春。
唯留花向樓前著，故故拋愁與後人。
城下巴江水，春來似麴塵。
軟沙如渭曲，斜岸憶天津。
影蘸新黃柳，香浮小白蘋。
臨流搔首坐，惆悵為何人。
草潤衫襟重，沙乾屐齒輕。
仰頭聽鳥立，信腳望花行。
暇日無公事，衰年有道情。
浮生短於夢，夢裏莫營營。
明月峽邊逢制使，黃茅岸上是忠州。
到城莫說忠州惡，無益虛教楊八愁。
碧油幢下捧新詩，榮賤雖殊共一悲。
涕淚滿襟君莫怪，甘泉侍從最多時。
忠州州裏今日花，廬山山頭去時樹。
已憐根損斬新栽，還喜花開依舊數。
赤玉何人少琴軫，紅纈誰家合羅袴。
但知爛熳恣情開，莫怕南賓桃李妒。
三杯嵬峨忘機客，百衲頭陀任運僧。
又有放慵巴郡守，不營一事共騰騰。
同事空王歲月深，相思遠寄定中吟。
遙知清淨中和化，只用金剛三昧心。
暮春風景初三日，流世光陰半百年。
欲作閒遊無好伴，半江惆悵卻回船。
無月無燈寒食夜，夜深猶立闇花前。
忽因時節驚年幾，四十如今欠一年。
龍昌寺底開山路，巴子台前種柳林。
官職家鄉都忘卻，誰人會得使君心。
宦情斗擻隨塵去，鄉思銷磨逐日無。
唯擬騰騰作閒事，遮渠不道使君愚。
荔枝新熟雞冠色，燒酒初開琥珀香。
欲摘一枝傾一醆，西樓無客共誰嘗。
風頭向夜利如刀，賴此溫爐軟錦袍。
桑落氣熏珠翠暖，柘枝聲引管弦高。
酒鉤送醆推蓮子，燭淚粘盤壘蒲萄。
不醉遣儂爭散得，門前雪片似鵝毛。
香球趁拍回環匼，花醆拋巡取次飛。
自入春來未同醉，那能夜去獨先歸。
親賓相賀問何如，服色恩光盡反初。
頭白喜拋黃草峽，眼明驚拆紫泥書。
便留朱紱還鈴閣，卻著青袍侍玉除。
無奈嬌癡三歲女，繞腰啼哭覓金魚。
東寺台閣好，上方風景清。
數來猶未厭，長別豈無情。
戀水多臨坐，辭花剩繞行。
最憐新岸柳，手種未全成。
三年留滯在江城，草樹禽魚盡有情。
何處殷勤重回首，東坡桃李種新成。
花林好住莫憔悴，春至但知依舊春。
樓上明年新太守，不妨還是愛花人。
穿橋迸竹不依行，恐礙行人被損傷。
我去自慚遺愛少，不教君得似甘棠。
白狗次黃牛，灘如竹節稠。
路穿天地險，人續古今愁。
忽見千花塔，因停一葉舟。
畏途常迫促，靜境暫淹留。
巴曲春全盡，巫陽雨半收。
北歸雖引領，南望亦回頭。
昔去悲殊俗，今來念舊遊。
別僧山北寺，拋竹水西樓。
郡樹花如雪，軍廚酒似油。
時時大開口，自笑憶忠州。
遙聞旅宿夢兄弟，應為郵亭名棣華。
名作棣華來早晚，自題詩後屬楊家。
萬里路長在，六年身始歸。
所經多舊館，大半主人非。
與君前後多遷謫，五度經過此路隅。
笑問中庭老桐樹，這回歸去免來無。
惻惻復惻惻，逐臣返鄉國。
前事難重論，少年不再得。
泥塗絳老頭班白，炎瘴靈均面黎黑。
六年不死卻歸來，道著姓名人不識。
執象宗玄祖，貽謀啟孝孫。
文高柏梁殿，禮薄霸陵原。
宮仗辭天闕，朝儀出國門。
生成不可報，二十七年恩。

虞帝南巡後，殷宗諒暗中。
初辭鑄鼎地，已閉望仙宮。
曉落當陵月，秋生滿旆風。
前星承帝座，不使北辰空。

業大承宗祖，功成付子孫。
睿文詩播樂，遺訓史標言。
節表中和德，方垂廣利恩。
懸知千載後，理代數貞元。

夢減三齡壽，哀延七月期。
寢園愁望遠，宮仗哭行遲。
雲日添寒慘，笳簫向晚悲。
因山有遺詔，如葬漢文時。
仙去逍遙境，詩留窈窕章。
春歸金屋少，夜入壽宮長。
鳳引曾辭輦，蠶休昔採桑。
陰靈何處感，沙麓月無光。
歲豐仍節儉，時泰更銷兵。
聖念長如此，何憂不太平。

湛露浮堯酒，熏風起舜歌。
願同堯舜意，所樂在人和。
霽色鮮宮殿，秋聲脆管弦。
聖明千歲樂，歲歲似今年。

紅裾明月夜，碧簟早秋時。
好向昭陽宿，天涼玉漏遲。
朝憎鶯百囀，夜妒燕雙棲。
不慣經春別，誰知到曉啼。

珠箔籠寒月，紗窗背曉燈。
夜來巾上淚，一半是春冰。

關山征戍遠，閨閣別離難。
苦戰應憔悴，寒衣不要寬。
禁苑殘鶯三四聲，景遲風慢暮春情。
日西無事牆陰下，閑蹋宮花獨自行。
青門柳枝軟無力，東風吹作黃金色。
街東酒薄醉易醒，滿眼春愁銷不得。
行人南北分征路，流水東西接御溝。
終日坡前恨離別，謾名長樂是長愁。
夜長無睡起階前，寥落星河欲曙天。
十五年來明月夜，何曾一夜不孤眠。

獨眠客，夜夜可憐長寂寂。
就中今夜最愁人，涼月清風滿床蓆。
紅燭清樽久延佇，出門入門天欲曙。 
星稀月落竟不來，煙柳朧朧鵲飛去。
春入長洲草又生，鷓鴣飛起少人行。
年深不辨娃宮處，夜夜蘇臺空月明。
曾栽楊柳江南岸，一別江南兩度春。
遙憶青青江岸上，不知攀折是何人。
南浦淒淒別，西風嫋嫋秋。
一看腸一斷，好去莫回頭。
悠悠一別已三年，相望相思明月天。
腸斷青天望明月，別來三十六回圓。
深淺簷花千萬枝，碧紗窗外囀黃鸝。
殘妝含淚下簾坐，盡日傷春春不知。
雨露由來一點恩，爭能徧布及千門。
三千宮女胭脂面，幾箇春來無淚痕。
