
李涉，洛陽人，初與弟渤同隱廬山，後應陳許辟；憲宗時為太子通事舍人，尋謫峽州司倉參軍；太和中為太學博士，復流康州。自號清谿子，集二卷。今編詩一卷。
尼父未適魯，屢屢倦迷津。
徒懷教化心，紆鬱不能伸。
一遇知已言，萬方始喧喧。
至今百王則，孰不挹其源。
大智思濟物，道行心始休。
垂綸自消息，歲月任春秋。
紂虐武既賢，風雲固可求。
順天行殺機，所向協良謀。
況以丈人師，將濟安川流。
何勞問枯骨，再取陰陽籌。
霸國不務仁，兵戈恣相酬。
空令渭水跡，千古獨悠悠。
翠壁開天池，青崖列雲樹。
水容不可狀，杳若清河霧。
常聞先生教，指示秦儀路。
二子才不同，逞詞過尺度。
偶因從吏役，遠到𠖇棲處。
松月想舊山，煙霞了如故。
未遑錬金鼎，日覺容光暮。
萬慮隨境生，何由返真素。
寂寞天籟息，清逈鳥聲曙。
迴首望重重，無期挹風馭。
隋氏造宮闕，峨峨倚雲煙。
搜奇竭四海，立制謀千年。
秦兵半夜來，烈火焚高臺。
萬人聚筋血，一旦為塵埃。
君看汴河路，尚說隋家柳。
但問哭陵人，秋草沒來久。
湘江煙水深，沙岸隔楓林。
何處鷓鴣飛，日斜斑竹陰。
二女空垂淚，三閭枉自沉。
惟有鷓鴣啼，獨傷行客心。
越岡連越井，越鳥更南飛。
何處鷓鴣啼，夕煙東嶺歸。
嶺外行人少，天涯北客稀。
鷓鴣啼別處，相對淚沾衣。
無奈牧童何，放牛喫我竹。
隔林呼不譍，叫笑如生鹿。
欲報田舍翁，更深不歸屋。
章華臺南莎草齊，長河柳色連金堤。
青樓曈曨曙光蚤，梨花滿巷鶯新啼。
章臺玉顏年十六，小來能唱西梁曲。
教坊大使久知名，郢上詞人歌不足。
少年才子心相許，夜夜高堂夢雲雨。
五銖香帔結同心，三寸紅牋替傳語。
緣池並戲雙鴛鴦，田田翠葉紅蓮香。
百年恩愛兩相許，一夕不見生愁腸。
上清仙女徵遊伴，欲從湘靈住河漢。
只愁陵谷變人寰，空歎桑田歸海岸。
願分精魄定形影，永似銀壺掛金井。
召得丹青絶世工，寫真與身真相同。
忽然相對兩不語，疑是妝成來鏡中。
豈期人願天不違，雲軿卻駐從山歸。
畫圖封裹寄箱篋，洞房艶艷生光輝。
良人翻作東飛翼，卻遣江頭問消息。
經年不得一封書，翠幕雲屛遶空壁。
結客有少年，名總身姓江。
征帆三千里，前月發豫章。
知我別時言，識我馬上郎。
恨無羽翼飛，使我徒怨滄波長。
開篋取畫圖，寄我形影與客將。
如今憔悴不相似，恐君重見生悲傷。
蒼梧九疑在何處，斑斑竹淚連瀟湘。
我有神劍異人與，暗中往往精靈語。
識者知從東海來，來時一夜因風雨。
長河臨曉北斗殘，秋水露背青螭寒。
昨夜大梁城下宿，不借𨁂跌光顏看。
刃邊颯颯塵沙缺，瘢痕半是蛟龍血。
雷煥張華久已無，沉冤知向何人說。
我有愛弟都九江，一條直氣今無雙。
青光好去莫惆悵，必斬長鯨須少壯。
綺羅香風翡翠車，清明獨傍芙蓉渠。
上有雲鬟洞仙女，垂羅掩縠煙中語。
風月頻驚桃李時，滄波久別鴛鴻侶。
欲傳一札孤飛翼，山長水遠無消息。
卻鎖重門一院深，半夜空庭明月色。
深院梧桐夾金井，上有轆轤青絲索。
美人清晝汲寒泉，寒泉欲上銀缾落。
迢迢碧甃千餘尺，竟日倚䦨空歎息。
惆悵不來照明鏡，卻掩洞房抱寂寂。
漢臣一沒丁零塞，牧羊西過陰沙外。
朝憑南雁信難回，夜望北辰心獨在。
漢家茅土橫九州，高門長㦸封王侯。
但將鐘鼓悅私愛，肯以犬羊為國羞？
夜宿寒雲臥冰雪，嚴風觸刃垂旌節。
丁年奉使白頭歸，泣盡李陵衣上血。
釣魚朅來春日暖，沿溪不厭舟行緩。
野竹初栽碧玉長，澄潭欲下青絲短。
昔人避世兼避讐，暮棲雲外朝悠悠。
我今無事亦如此，赤鯉忽到長竿頭。
汎汎隨波凡幾里，碧莎如煙沙似砥。
瘦壁橫空怪石危，山花鬬日禽爭水。
有時帶月歸扣舷，身閒自是漁家仙。
山上朅來採新茗，新花亂發前山頂。
瓊英動揺鍾乳碧，叢叢高下隨崖嶺。
未必蓬萊有仙藥，能向鼎中雲漠漠。
越甌遙見裂鼻香，欲覺身輕騎白鶴。
採藥朅萊藥苖盛，藥生只傍行人徑。
世人重耳不重目，指似藥苖心不足。
野客住山三十載，妻兒共寄浮雲外。
小男學語便分別，已辯君臣知匹配。
都市廣長開大鋪，疾來求者多相悞。
見說韓康舊姓名，識之不識先相怒。
朝牧牛，牧牛下江曲。
夜牧牛，牧牛度村谷。
荷蓑出林春雨細，蘆管臥吹莎草綠。
亂插蓬蒿箭滿腰，不怕猛虎欺黃犢。
與君兄弟匡嶺故，與君相逢楊子渡。
白浪南分吳塞雲，綠楊深入隋宮路。
隋家文物今雖改，舞館歌臺基尚在。
煬帝陵邊草木深，汴河流水空歸海。
古今悠悠人自別，此地緐華終未歇。
大道青樓夾翠煙，瓊墀繡帳開明月。
與君一言兩相許，外捨形骸中爾女。
揚州歌酒不可追，洛神映箔湘妃語。
白馬黃金為身置，誰能獨羨他人醉。
暫到香爐一夕間，能展愁眉百世事。
君看白日光如箭，一度別來顏色變。
早謀侯印佩腰間，莫遣看花鬢如霰。
十年蹭蹬為逐臣，鬢毛白盡巴江春。
鹿鳴猨嘯雖寂寞，水蛟山魅多精神。
山瘧困中聞有赦，死灰不望光陰借。
半夜州符喚牧童，虛教衰病生驚怕。
巫峽洞庭千里餘，蠻陬水國何親疎。
由來真宰不宰我，徒勞歎者懷吹噓。
霸橋昔與張生別，萬變桑田何處說。
龍蛇縱在沒泥塗，長衢卻為駑駘設。
愛君氣堅風骨峭，文章真把江淹笑。
洛下諸生懼刺先，烏鳶不得齊鷹鷂。
岳陽西南湖上寺，水閣松房遍文字。
新釘張生一首詩，自餘吟著皆無味。
䇿馬前途須努力，莫學龍鍾虛歎息。
憶昨天台尋石樑，赤城枕下看扶桑。
金烏欲上海如血，翠色一㸃蓬萊光。
安期先生不可見，蓬萊目極滄海長。
回舟偶得風水便，煙帆數夕歸瀟湘。
瀟湘水清巖嶂曲，夜宿朝遊常不足。
一自無名身事閒，五湖雲月偏相屬。
進者恐不榮，退者恐不深。
魚遊鳥逝兩雖異，彼此各有遂生心。
身解耕耘妾能織，歲晏飢寒免相逼。
稚子纔年七歲餘，漁樵一半分渠力。
吾友從軍在河上，腰佩吳鉤佐飛將。
偶與嵩山道士期，西尋汴水來相訪。
見君顏色猶憔悴，知君未展心中事。
落日驅車出孟津，高歌共歎傷心地。
洛邑秦城少年別，兩都陳事空聞說。
漢家天子不東遊，古木行宮閉煙月。
洛濱老翁年八十，西望殘陽臨水泣。
自言生長開元中，武皇恩化親霑及。
當時天下無甲兵，雖聞賦斂毫毛輕。
紅車翠蓋滿衢路，洛中歡笑爭逢迎。
一從戎馬來幽薊，山谷虎狼無捍制。
九重宮殿閉豺狼，萬國生人自相噬。
蹭蹬瘡痍今不平，干戈南北常縱橫。
中原膏血焦欲盡，四郊貪將猶憑陵。
秦中豪寵爭出羣，巧將言智寛明君。
南山四皓不敢語，渭上釣人何足雲。
君不見，
昔時槐柳八百里，路傍五月清陰起。
只今零落幾株殘，枯根半死黃河水。
滕王閣上唱伊州，二十年前向此遊。
半是半非君莫問，好山長在水長流。
故人墳樹立秋風，伯道無兒跡便空。
重到笙歌分散地，隔江吹笛月明中。
十年謫宦鬼方人，三遇鴻恩始到秦。
今日九衢騎馬望，卻疑渾是剎那身。
冰作形容雪作眉，早知談論兩川知。
如今不用空求佛，但把令狐宰相詩。
慙君知我命龍鍾，一紙書來意萬重。
正著白衣尋古寺，忽然郵遞到雲峰。
兩行客淚愁中落，萬樹山花雨後殘。
君到揚州見桃葉，為傳風水渡江難。
終日昏昏醉夢間，忽聞春盡強登山。
因過竹院逢僧話，又得浮生半日閑。
南隨越鳥北燕鴻，松月三年別遠公。
無限心中不平事，一宵清話又成空。
暫入松門拜祖師，殷勤再讀塔前碑。
回頭忽向尋陽使，太守如今是惠持。
碧落真人著紫衣，始堪相並木蘭枝。
今朝繞郭花看遍，盡是深村田舍兒。
每憶中林訪惠持，今來正遇早春時。
自從休去無心事，唯向高僧說便知。
琉璃潭上新秋月，清淨泉中智惠珠。
不似本宗疎二教，許過雲壑訪潛夫。
野寺尋花春已遲，背巖唯有兩三枝。
明朝攜酒猶堪賞，為報春風且莫吹。
宿雨初收草木濃，羣鴉飛散下堂鐘。
長廊無事僧歸院，盡日門前獨看松。
漢使徵兵詔未休，兩行旌斾接揚州。
試上高樓望春色，一年風景盡堪愁。
海繞重山江抱城，隋家宮苑此分明。
居人不覺三吳恨，卻笑關河又戰爭。
望水尋山二里餘，竹林斜到地仙居。
秋光何處堪消日，玄晏先生滿架書。
來往悲歡萬里心，多從此路計浮沉。
皆緣不得空門要，舜葬蒼梧直至今。

能使時平四十春，開元聖主得賢臣。
當時姚宋並燕許，盡是驪山從駕人。
溳川水竹十家餘，漁艇蓬門對岸居。
大勝塵中走鞍馬，與他軍府判文書。
負郭依山一徑深，萬竿如束翠沉沉。
從來愛物多成癖，辛苦移家為竹林。
無因暫泊魯陽戈，白髮兼愁日日多。
只恐雪晴花便盡，數來山寺亦無他。
玉弝朱絃敕賜弓，新加二斗得秋風。
萬人齊看翻金勒，百步穿楊逐箭空。
年過五十鬢如絲，不必前程更問師。
幸得休耕樂堯化，楚山深處最相宜。
長安里巷舊鄰居，未解梳頭五歲餘。
今朝嫁得風流壻，歌舞閑時看讀書。
兩崖古樹千般色，一井寒泉數丈冰。
欲問前朝戴居士，野煙秋色是丘陵。
失意因休便買山，白雲深處寄柴關。
若逢城邑人相問，報道花時也不閒。
方城漢水舊城池，陵谷依然世自移。
歇馬獨來尋故事，逢人唯說峴山碑。
獻賦論兵命未通，卻乘羸馬出關東。
灞陵原上重回首。十載長安似夢中。
燕市悲歌又送君。目隨征雁過寒雲。
孤亭宿處時看劍，莫使塵埃蔽鬥文。
大堤花裏錦江前，詩酒同遊四十年。
不料中秋最明夜，洞庭湖上見當天。
公孫閣裏見君初，衣錦南歸二十餘。
莫歎屈聲猶未展，同年今日在中書。
天網初開釋楚囚，殘骸已廢自知休。
荷簔不是人間事，歸去滄江有釣舟。
八十山僧眼未昏，獨尋流水到窮源。
自言共得龍神語，擬作茅菴住洞門。
山有松門江有亭，不勞他處問青𠖇。
有時帶月牀舁到，一陣風來酒盡醒。
人無回意似波瀾，琴有離聲為一彈。
縱使空門再相見，還如秋月水中看。
曾識雲仙至小時，芙蓉頭上綰青絲。
當時驚覺高唐夢，唯有如今宋玉知。
陵陽夜會使君筵，解語花枝出眼前。
一從明月西沉海，不見嫦娥二十年。
碧落高高雲萬重，當時孤鶴去無蹤。
不期陵谷遷朝市，今日遼東特地逢。
將作乘槎去不還，便尋雲海住三山。
不知留得支機石，卻逐黃河到世間。
江城吹角水茫茫，曲引邊聲怨思長。
驚起暮天沙上雁，海門斜去兩三行。
寺前新筍已成竿，䇿馬重來獨自看。
可惜班皮空滿地，無人解取作頭冠。
盧龍已復兩河平，烽火樓邊處處耕。
何事書生走羸馬，原州城下又添兵。
由來天地有關扄，斷壑連山接杳𠖇。
一出縱知邊上事，滿朝誰信語堪聽。
遠別秦城萬里遊，亂山高下出商州。
關門不鎖寒溪水，一夜潺湲送客愁。
宵分獨坐到天明，又策羸驂信腳行。 
每日除書空滿紙，不曾聞有介推名。
欲隨流水去幽棲，喜伴歸雲入虎溪。
深謝陳蕃憐寂寞，遠飛芳字警沉迷。
巢岸南分戰鳥山，水雲程盡到東關。
弦歌自是君家事，莫怪今來一邑閒。
長憶山陰舊會時，王家兄弟盡相隨。
老來放逐瀟湘路，淚滴秋風引獻之。
轉知名宦是悠悠，分付空源始到頭。
待送妻兒下山了，便隨雲水一生休。
凝碧初高海氣秋，桂輪斜落到江樓。
三更浦上巴歌歇，山影沉沉水不流。
三代盧龍將相家，五分符竹到天涯。
瘴山江上重相見，醉裏同看荳蔲花。
黃鶯慢轉引秋蟬，衝斷行雲直入天。
一曲梁州聽初了，為君別唱想夫憐。
百年如夢竟何成，白髮重來此地行。
還似蕭郎許玄度，再看庭石悟前生。
幾年蒼翠在仙家，一旦枝枯類海槎。
不如酸澀棠梨樹，卻占高城獨放花。
一從身世兩相遺，往往關門到午時。
想得俗流應大笑，不知年老識便宜。
含情遙夜幾人知，閑詠風流小謝詩。
還似霓旌下煙露，月邊吹落上清詞。
風光莫占少年家，白髮殷勤最戀花。
今日顛狂任君笑，趂愁得醉眼麻茶。
謫仙唐世游茲郡，花下聽歌醉眼迷。
今日漢江煙樹盡，更無人唱白銅鞮。
久嗟塵匣掩青萍，見説除書試一聽。
聞君卻作長沙傅，便逐秋風過洞庭。
自説軒皇息戰威，萬方無復事戎衣。
卻教孫子藏兵法，空把文章向禮闈。
平流白日無人愛，橋上閒行若箇知。
水似晴天天似水，兩重星㸃碧琉璃。
紅樓金剎倚晴岡，雨雪初收望漢陽。
草檄可中能有暇，迎春一醉也無妨。
魏師臨陣卻抽營，誰管豺狼作信兵。
縱使將軍能伏劒，何人島上哭田橫。
此花莫遣俗人看，新染鵝黃色未乾。
好逐秋風上天去，紫陽宮女要頭冠。
如雲不厭蒼梧遠，似雁逢春又北飛。
唯有隱山溪上月，年年相望兩依依。
常歎春泉去不回，我今此去更難來。
欲知別後留情處，手種巖花次第開。
暮雨蕭蕭江上村，綠林豪客夜知聞。
他時不用逃名姓，世上如今半是君。
謝家為郡實風流，畫得青山寄楚囚。
驚起草堂寒氣晚，海陽潮水到牀頭。
當時謫宦向夷陵，願得身閒便作僧。
誰知漸漸因緣重，羞見長燃一盞燈。
唯將直道信蒼蒼，可料無名抵憲章。
陰隲卻應先有謂，已交鴻雁早隨陽。
膏已明煎信矣哉，二年人世不歸來。
庭前為報仙桃樹，今歲花時好好開。
六出花開赤玉盤，當中紅濕耐春寒。
長安若在五侯宅，誰肯將錢買牡丹。
颯颯先飛樑上塵，朱脣不動翠眉顰。
願得春風吹更遠，直教愁殺滿城人。
顏子將才應四科，料量時輩更誰過。
居然一片荊山玉，可怕無人是卞和。
雲木蒼蒼數萬株，此中言命的應無。
人生不得如松樹，卻遇秦封作大夫。
斑竹林邊有古祠，鳥啼花發盡堪悲。
當時惆悵同今日，南北行人可得知。
上清真子玉童顔，花態嬌羞月思閒。
仙路迷人應有術，桃源不必在深山。
單于都䕶再分疆，西引雙旌出帝鄉。
朝日詔書添戰馬，即聞千騎取河湟。
將家難立是威聲，不見多傳衛霍名。
一自元和平蜀後，馬頭行處即長城。
朔方忠義舊來聞，盡是邠城父子軍。
今日兵符歸上將，旄頭不用更妖氛。
十地初心在此身，水能生月即離塵。
如今再結林中社，可羨當年會裏人。
只去都門十里強，竹陰流水遶迴廊。
滿城車馬皆知有，毎喚同游盡道忙。
閒説班超有舊居，山橫水曲占商於。
知君不用磻溪石，乞取終年獨釣魚。
因韓為趙兩游秦，十月冰霜渡孟津。
縱使鷄鳴遇關吏，不知余也是何人。
忽啓新緘吟近詩，詩中韻出碧雲詞。
且喜陟岡愁已散，登舟只恨渡江遲。
驪龍頷下亦生珠，便與人間衆寳殊。
他時若要追風日，須得君家萬里駒。
年纔二十衆知名，孤鶴儀容徹骨清。
口傳天語來人世，卻逐祥雲上玉亰。
雲門天竺舊姻緣，臨老移家住玉泉。
早到可中溳南寺，免得翻經住幾年。
二十年前不繋身，草堂曾與雪為鄰。
常思和尚當時語，衣鉢留將與此人。
錦池江上柳垂橋，風引蟬聲送寂寥。
不必如絲千萬縷，只禁離恨兩三條。
竹裏編茅倚石門，竹莖疎處見前村。
閒眠盡日無人到，自有春風為掃門。
華表千年一鶴歸，丹砂為頂雪為衣。
泠泠仙語人聽盡，卻向五雲翻翅飛。
