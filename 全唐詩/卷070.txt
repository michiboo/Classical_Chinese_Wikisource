
李適，字子至，京兆萬年人。擢進士第，調猗氏尉。武后時，預修《三教珠英》，遷戶部員外郎，兼修書學士。景龍初，擢修文館學士。睿宗朝，終工部侍郎。詩一卷。

昔予讀舊史，遍覩漢世君。
武皇實稽古，建茲百代勳。
號令垂懋典，舊經備闕文。
西巡歷九嶷，舳艫被江濱。
勒兵十八萬，旌旗何紛紛。
朅來茂陵下，英聲不復聞。
我行歲方晏，極望山河分。
神光終冥漠，鼎氣獨氛氳。
攬涕步脽上，登高見彼汾。
雄圖今安在，飛飛有白雲。

聞君訪遠山，躋險造幽絕。
眇然青雲境，觀奇彌年月。
登嶺亦泝溪，孤舟事沿越。
崿嶂傳彩翠，崖磴互欹缺。
石林上攢藂，金澗下明滅。
捫壁窺丹井，梯苔瞰乳穴。
忽枉巖中贈，對翫未嘗輟。
殷勤獨往事，委曲鍊藥說。
邀余名山期，從爾泛海澨。
歲晏秉宿心，斯言非徒設。

昔吾遊箕山，朅來涉潁水。
復有許由廟，迢迢白雲裏。
聞君佐繁昌，臨風悵懷此。
儻到平輿泉，寄謝干將里。

禁苑秋光入，宸遊霽色高。
萸房頒綵笥，菊蘂薦香醪。
後騎縈堤柳，前旌拂御桃。
王枚俱得從，淺淺愧飛毫。

長樂喜春歸，披香瑞雪霏。
花從銀閤度，絮繞玉窗飛。
寫曜銜天藻，呈祥拂御衣。
上林紛可望，無處不光輝。

鳳輦乘朝霽，鸚林對晚秋。
天文貝葉寫，聖澤菊花浮。
塔似神功造，龕疑佛影留。
幸陪清漢蹕，欣奉淨居遊。

鳳樓紆睿幸，龍舸暢宸襟。
歌舞平陽第，園亭沁水林。
山花添聖酒，澗竹繞熏琴。
願奉瑤池駕，千春侍德音。

絳河從遠聘，青海赴和親。
月作臨邊曉，花爲度隴春。
主歌悲顧鶴，帝策重安人。
獨有瓊簫去，悠悠思錦輪。

星橋他日創，仙榜此時開。
馬向鋪錢埒，簫聞奏玉臺。
人疑衞叔美，客似長卿才。
借問遊天使，誰能取石回。

地限驕南牧，天臨餞北征。
解衣延寵命，橫劒總威名。
豹略恭宸旨，雄文動睿情。
坐觀膜拜入，朝夕受降城。

朱城待鳳韶年至，碧殿疏龍淑氣來。
寶帳金屏人已帖，圖花學鳥勝初裁。
林香近接宜春苑，山翠遙添獻壽杯。
向夕憑高風景麗，天文垂耀象昭回。

玉輦金輿天上來，花園四望錦屏開。
輕絲半拂朱門柳，細纈全披畫閣梅。
舞蝶飛行飄御席，歌鶯度曲繞仙杯。
聖詞今日光輝滿，漢主秋風莫道才。

金輿翠輦迎嘉節，御苑仙宮待獻春。
淑氣初銜梅色淺，條風半拂柳墻新。
天杯慶壽齊南岳，聖藻光輝動北辰。
稍覺披香歌吹近，龍驂日暮下城闉。

拂露金輿丹斾轉，凌晨黼帳碧池開。
南山倒影從雲落，北澗搖光寫溜迴。
急槳爭標排荇度，輕帆截浦觸荷來。
橫汾宴鎬歡無極，歌舞年年聖壽杯。

平陽金牓鳳皇樓，沁水銀河鸚鵡洲。
綵仗遙臨丹壑裏，仙輿暫幸綠亭幽。
前池錦石蓮花豔，後嶺香鑪桂蘂秋。
貴主稱觴萬年壽，還輕漢武濟汾遊。

銀河半倚鳳皇臺，玉酒相傳鸚鵡杯。
若見君平須借問，仙槎一去幾時來。

聞道飛鳧向洛陽，翩翩矯翮度文昌。
因聲寄意三花樹，少室巖前幾過香〈有田在少室，不見十年矣〉。


