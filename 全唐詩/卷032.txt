
褚亮，字希明，杭州錢塘人。博覽，工屬文。太宗爲秦王時，以亮爲王府文學，每從征伐，嘗預祕謀。貞觀中，累遷散騎常侍，封陽翟縣侯，卒諡曰康。詩一卷。
〈《唐書·樂志》曰：「季秋享上帝於明堂，降神用《豫和》。皇帝行用《太和》。登歌、奠玉帛用《肅和》。迎俎用《雍和》。酌獻、飲福用《壽和》。送文舞出、迎武舞入用《舒和》。武舞用《凱安》。送神用《豫和》。其《豫和》、《太和》、《壽和》、《凱安》五章，詞同《冬至圜丘》。」〉
象天御宇，乘時布政。
嚴配申虔，宗禋展敬。
罇罍盈列，樹羽交暎。
玉幣通誠，祚隆皇聖。
八牖晨披，五精朝奠。
霧凝璇篚，風清金縣。
神滌備全，明粢豐衍。
載絜彝俎，陳誠以薦。
御扆合宮承寶曆，席圖重館奉明靈。
偃武修文九圍泰，沈烽靜柝八荒寧。
〈《唐書·樂志》曰：「孟夏雩祀上帝於南郊，降神用《豫和》。皇帝行用《太和》。登歌、奠玉帛用《肅和》。迎俎用《雍和》。酌獻、飲福用《壽和》。送文舞出、迎武舞入用《舒和》。武舞用《凱安》。送神用《豫和》。其《豫和》、《太和》、《壽和》、《凱安》五章，詞同《冬至圜丘》。」〉
朱鳥開辰，蒼龍啓暎。
大帝昭饗，羣生展敬。
禮備懷柔，功宣舞詠。
旬液應序，年祥葉慶。
紺筵分彩，珤圖吐絢。
鳳管晨凝，雲歌曉囀。
肅事蘋藻，虔申桂奠。
百穀斯登，萬箱攸薦。
鳳曲登歌調令序，龍雩集舞泛祥風。
綵旞雲迴昭睿德，朱干電發表神功。
〈《唐書·樂志》曰：「貞觀中《享先農樂》，迎神用《誠和》。皇帝行用《太和》。登歌、奠玉帛用《肅和》。迎俎用《雍和》。酌獻、飲福用《壽和》。送文舞出、迎武舞入用《舒和》。武舞用《凱安》。送神用《誠和》。其《太和》、《壽和》、《凱安》，詞同《冬至圜丘》。」〉
粒食伊始，農之所先。
古今攸賴，是曰人天。
耕斯帝籍，播厥公田。
式崇明祀，神其福焉。
罇彝既列，瑚簋方薦。
歌工載登，幣禮斯奠。
肅肅享祀，顒顒纓弁。
神之聽之，福流寰縣。
前夕視牲，質明奉俎。
沐芳整弁，其儀式序。
盛禮畢陳，嘉樂備舉。
歆我懿德，非馨稷黍。
羽籥低昂文綴已，干戚蹈厲武行初。
望歲祈農神所聽，延祥介福豈雲虛。
〈《唐書·樂志》曰：「貞觀中，祭神州於北郊。迎神用《順和》。皇帝行用《太和》。登歌、奠玉帛用《肅和》。迎俎用《雍和》。酌獻、飲福用《壽和》。送文舞出、迎武舞入用《舒和》。武舞用《凱安》。送神用《順和》。《順和》詞同《夏至方丘》。《太和》、《壽和》、《凱安》詞同《冬至圜丘》，並亮等作。」〉
大矣坤儀，至哉神縣。
包含日域，牢籠月竁。
露絜三清，風調六變。
皇祗屆止，式歆恭薦。
泰圻嚴享，陰郊展敬。
禮以導神，樂以和性。
黝牲在列，黃琮俯暎。
九土既平，萬邦貽慶。
坤道降祥和庶品，靈心載德厚羣生。
水土既調三極泰，文武畢備九區平。
〈《唐書·樂志》曰：「貞觀中，夏至祭皇地祗於方丘。迎神用《順和》。皇帝行用《太和》。登歌、奠玉帛用《肅和》。迎俎用《雍和》。酌獻、飲福用《壽和》。送文舞出、迎武舞入用《舒和》。武舞用《凱安》。其《太和》、《壽和》、《凱安》三章，詞同《冬至圜丘》。」〉
萬物資以化，交泰屬昇平。
易從業惟簡，得一道斯寧。
具儀光玉帛，送舞變咸英。
黍稷良非貴，明德信惟馨。
至矣坤德，皇哉地祗。
開元統紐，合大承規。
九宮肅列，六典相儀。
永言配命，長保無虧。
柔而能方，直而能敬。
厚載以德，大亨以正。
有滌斯牷，有馨斯盛。
介茲景福，祚我休慶。
玉幣牲牷分薦享，羽旄干鏚遰成容。
一德惟寧兩儀泰，三材保合四時邕。
陰祗協贊，厚載方貞。
牲幣具舉，簫管備成。
其禮惟肅，其德惟明。
神之聽矣，式鑒虔誠。
高臺暫俯臨，飛翼聳輕音。
浮光隨日度，漾影逐波深。
迴瞰周平野，開懷暢遠襟。
獨此三休上，還傷千歲心。

列宿光參井，分芒跨梁岷。
沈犀對江浦，駟馬入城闉。
英圖多霸跡，歷選有名臣。
連騎簪纓滿，含章詞賦新。
得上仙槎路，無待訪嚴遵。

曦車日亭午，浮箭未移暉。
日光無落照，樹影正中圍。
草萎看稍靡，葉燥望疑稀。
晝寢慙經笥，暫解入朝衣。

層軒登皎月，流照滿中天。
色共梁珠遠，光隨趙璧圓。
落影臨秋扇，虛輪入夜弦。
所欣東館裏，預奉西園篇。

蘭逕香風滿，梅梁暖日斜。 
言是東方騎，來尋南陌車。 
靨星臨夜燭，眉月隱輕紗。 
莫言春稍晚，自有鎮開花。

隴底嗟長別，流襟一慟君。 
何言幽咽所，更作死生分。 
轉蓬飛不息，悲松斷更聞。 
誰能駐征馬，回首望孤墳。

大藩初錫瑞，出牧邇皇京。 
暫以綠車重，言承朱傳榮。 
舒桃臨遠騎，垂柳映京營。 
惠化宣千里，威風動百城。 
禁篽芳嘉節，神襟餞送情。 
金笳催別景，玉琯切離聲。 
野花開更落，山鳥哢還驚。 
微臣夙多幸，薄宦奉儲明。 
釣臺慚作賦，伊水濫聞笙。 
懷德良知久，酬恩識命輕。

晴天度旅雁，斜影照殘虹。 
野淨餘煙盡，山明遠色同。 
沙平寒水落，葉脆晚枝空。 
白簡光朝幰，彤騶出禁中。 
息駕遊蘭坂，雕文折桂叢。 
無因輕羽扇，徒自仰仁風。

窮途屬歲晚，臨水忽分悲。 
抱影同為客，傷情共此時。 
霧色侵虛牖，霜氛冷薄帷。 
舉袂慘將別，停杯悵不怡。 
風巖征雁遠，雪暗去篷遲。 
他鄉有岐路，遊子欲何之。

勞息本相循，悲歡理自均。 
誰能免玄夜，惜爾正青春。 
邁德惟家寶，生才諒國珍。 
高文綴翡翠，茂學掩麒麟。 
述作紛無已，言談妙入神。 
斷腸雖累月，分手未盈旬。 
輔嗣俄長往，顏生即短辰。 
聲華滿昭代，形影委窮塵。 
禪草迴中使，生芻引弔賓。 
同遊秘府日，方駕直城闉。 
並拜黃圖右，分曹清渭濱。 
風期嵇呂好，存歿范張親。 
虛座憐王述，遺篇慟景純。 
精靈與毫翰，千祀壽何人。

日暮霜風急，羽翮轉難任。 
為有傳書意，翩翩入上林。

神羊既不觸，夕鳥欲依人。〈贈杜侍御。見詩式。〉

