
胡杲，安定人，懷州司馬。詩一首。
〈杲年八十九。〉
閒居同會在三春，大抵愚年最出羣。
霜鬢不嫌杯酒興，白頭仍愛玉爐熏。
裵回玩柳心猶健，老大看花意卻勤。
鑿落滿斟判酩酊，香囊高掛任氤氳。
搜神得句題紅葉，望景長吟對白雲。
今日交情何不替，齊年同事聖明君。
吉皎，馮翊人，衛尉卿致仕。詩一首。
〈皎年八十八。〉
休官罷任已閒居，林苑園亭興有餘。
對酒最宜花藻發，邀歡不厭柳條初。
低腰醉舞垂緋袖，擊築謳歌任褐裾。
寧用管絃來合雜，自親松竹且清虛。
飛觥酒到須先酌，賦詠成詩不住書。
借問商山賢四皓，不知此後更何如。
劉真，廣平人，磁州刺史。詩一首。
〈真年八十七。〉
垂絲今日幸同筵，朱紫居身是大年。
賞景尚知心未退，吟詩猶覺力完全。
閒庭飲酒當三月，在席揮毫象七賢。
山茗煮時秋霧碧，玉杯斟處彩霞鮮。
臨堦花笑如歌妓，傍竹松聲當管絃。
雖未學窮生死訣，人間豈不是神仙。
鄭據，滎陽人，右龍武軍長史。詩一首。
〈據年八十五。〉
東洛幽閒日暮春，邀歡多是白頭賔。
官班朱紫多相似，年紀高低次第勻。
聯句每言松竹意，停杯多說古今人。
更無外事來心肺，空有清虛入思神。
醉舞兩回迎勸酒，狂歌一曲會娛身。
今朝何事偏情重，同作明時列任臣。
盧真，范陽人，侍御史內供奉。詩一首。
〈真年八十三。〉
三春已盡洛陽宮，天氣初晴景象中。
千朵嫩桃迎曉日，萬株垂柳逐和風。
非論官位皆相似，及至年高亦共同。
對酒歌聲猶覺妙，玩花詩思豈能窮。
先時共作三朝貴，今日猶逢七老翁。
但願醁醽常滿酌，煙霞萬里會應同。
張渾，清河人，永州刺史。詩一首。
〈渾年七十七。〉
幽亭春盡共為歡，印綬居身是大官。
遁跡豈勞登遠岫，垂絲何必坐谿磻。
詩聯六韻猶應易，酒飲三杯未覺難。
每況襟懷同宴會，共將心事比波瀾。
風吹野柳垂羅帶，日照庭花落綺紈。
此席不煩鋪錦帳，斯筵堪作畫圖看。
韋式，太和中人。詩一首。
〈以題為韻，同王起諸公送白居易分司東都作。〉
竹。
臨池，似玉。
裛露靜，和煙綠。
抱節寧改，貞心自束。
渭曲偏種多，王家看不足。
仙杖正驚龍化，美實當隨鳳熟。
唯愁吹作別離聲，回首駕驂舞陣速。
張彤，長慶時人。詩一首。
淩霜遠涉太湖深，雙卷朱旗望橘林。
樹樹籠煙疑帶火，山山照日似懸金。
行看採掇方盈手，暗覺馨香已滿襟。
揀選封題皆盡力，無人不感近臣心。
周元範，句曲人。詩一首。
離離朱實綠叢中，似火燒山處處紅。
影下寒林沈綠水，光搖高樹照晴空。
銀章自竭人臣力，玉液誰知造化功。
看取明朝船發後，餘香猶尚逐仁風。
誰云蒿上煙，隨雲依碧落。〈投白公〉

莫怪西陵風景別，鏡湖花草為先春。〈賀朱慶餘及第。已上並見張為《主客圖》。〉
繁知一，秎歸令。詩一首。
〈《雲漢友議》：白居易除忠州刺史，自峽沿流赴郡時，秭歸縣繁知一聞白居易將過巫山，先於神女祠粉壁大書此詩。君易覩之，帳然。邀知一至，曰：「歷山劉郎中禹錫，三年理白帝，欲作一詩於此，怯而不為。罷郡經過，悉去詩板千餘首，但留沈佺期、王無競、皇甫冉、李端四章而已。此四章古今絕唱，人造次不合為之。」與知一同濟，卒不賦詩。〉
忠州刺史今才子，行到巫山必有詩。
爲報高唐神女道，速排雲雨候清詞。
嚴休復，官散騎常侍平盧節度使。詩二首。
〈《劇談錄》：長安安業坊唐昌觀有玉蘂花，每發若瓊林瑤樹。元和中，見一女子年可十七八，容色婉娩，從二女，冠造花所，佇立良久，折花數枝曰：「曩有玉峯之期，可以行矣！」行百許步，不復見。〉

終日齋心禱玉宸，魂銷目斷未逢真。
不如滿樹瓊瑤蕊，笑對藏花洞裏人。

羽車潛下玉龜山，塵世何由覩蕣顏。
唯有多情枝上雪，好風吹綴綠雲鬟。
盧拱，祕書郎，終申州刺史，與白居易同時。詩二首。
江郭帶林巒，津亭倚檻看。
水風蒲葉戰，沙雨鷺鶿寒。
晚木初凋桞，秋叢欲敗蘭。
哀猨自相叫，鄉淚好無端。
西孟逢秋序，三元得氣中。
雲迎碧落步，章奏玉皇宮。
壇滴槐花露，香飄柏子風。
羽衣淩縹緲，瑤轂轉虛空。
久慕餐霞客，常悲習蓼蟲。
青囊如可授，從此訪鴻蒙。
地甃如拳石，溪橫似葉舟。〈《駱浚春日》，見《語林》。〉
李諒，字復言。三宰劇縣，再為郡牧，終京兆尹。詩一首。
〈時長慶四年也。〉

稱慶還鄉郡吏歸，端憂明發儼朝衣。
首開三百六旬日，新知四十九年非。
當官補拙猶勤慮，遊宦量才已息機。
舉族共資隨月俸，一身惟憶故山薇。
舊交邂逅封疆近，老牧蕭條宴賞稀。
書札每來同笑語，篇章時到借光輝。
絲綸暫厭分符竹，舟檝初登擁羽旗。
未知今日情何似，應與幽人事有違。
劉猛，梁州進士，與元稹同時。詩三首。
月生十五前，日望光彩圓。
月滿十五後，日畏光彩瘦。
不見夜花色，一尊成暗酒。
匣中苔背銅，光短不照空。
不惜補明月，慚無此良工。
自念數年間，兩手中藏鉤。
於心且無恨，他日為我羞。
古老傳童歌，連淫亦兵象。
夜夢戈甲鳴，苦不願年長。
朝梳一把白，夜淚千滴雨。
可恥垂拱時，老作在家女。
萬彤雲，為白居易所賞。詩一首
〈《雲溪友議》云：彤雲游梓州，謁盧尚書弘宣，為閽人艱阻，為詩以獻，公怒閽者而禮萬生焉。〉
荷衣拭淚幾回穿，欲謁朱門抵上天。
不是尚書輕下客，山家無物與王權。
盧貞，字子蒙，官河南尹，開成中為大理卿，終福建觀察使。詩二首。
一樹依依在永豐，兩枝飛去杳無蹤。
玉皇曾採人間曲，應逐歌聲入九重。
文翰走天下，琴尊臥洛陽。
貞元朝士盡，新歲一悲涼。
名早緣才大，官遲為壽長。
時來知病已，莫歎步趨妨。
