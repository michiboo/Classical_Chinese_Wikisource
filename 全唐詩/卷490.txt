
盧宗回，字望淵，南海人。登元和十年進士第，終集賢校理。詩一首。
東方曉日上翔鸞，西轉蒼龍拂露盤。
渭水寒光搖藻井，玉峰晴色上朱闌。
九重宮闕參差見，百二山河表裏觀。
暫輟去蓬悲不定，一憑金界望長安。
周匡物，字幾本，漳州人。元和十一年進士及第，仕至高州刺史。詩五首。
軒轅鑄鏡誰將去，曾被良工瀉金取。
明月中心桂不生，輕冰面上菱初吐。
蛟龍久無雷雨聲，鸞鳳空踏莓苔舞。
欲向高臺對曉開，不知誰是孤光主。
水國寒消春日長，燕鶯催促花枝忙。
風吹金榜落凡世，三十三人名字香。
遙望龍墀新得意，九天敕下多狂醉。
驊騮一百三十蹄，踏破蓬萊五雲地。
物經千載出塵埃，從此便為天下瑞。
一從東越入西秦，十度聞鶯不見春。
試向崑山投瓦礫，便容靈沼濯埃塵。
悲歡暗負風雲力，感激潛生草木身。
中夜自將形影語，古來吞炭是何人。
窗外捲簾侵碧落，檻前敲竹響青冥。
黃昏不欲留人宿，雲起風生龍虎醒。
萬里茫茫天塹遙，秦皇底事不安橋。
錢塘江口無錢過，又阻西陵兩信潮。
廖有方，交州人。元和十一年進士第，改名游卿，官校書郎。詩一首。
〈（一本題作葬寶雞逆旅窿人銘詩。）〉
嗟君沒世委空囊，幾度勞心翰墨場。
半面為君申一慟，不知何處是家鄉。
皇甫曙，元和十一年登第。寶曆間，崔從鎮淮南署為行軍司馬。詩一首。
朝旦微風吹曉霞，散為和氣滿家家。
不知容貌潛消落，且喜春光動物華。
出問池冰猶塞岸，歸尋園柳未生芽。
摩娑酒甕重封閉，待入新年共賞花。
潘存實，字鎮之，漳浦人。元和十三年進士第，仕至戶部侍郎。詩一首。
表質自堅貞，因人一扣鳴。
靜將金並響，妙與樂同聲。
杳杳疑風送，泠泠似曲成。
韻含湘瑟切，音帶舜弦清。
不獨藏虹氣，猶能暢物情。
後夔如為聽，從此振琮琤。
陳去疾，字文醫，侯官人。元和十四年及第，歷官邕管副使。詩十三首。
江樹欲含曛，清歌一送君。
征驂辭荔浦，別袂暗松雲。
路狹橫柯度，山深墜葉聞。
明朝宿何處，未忍醉中分。
長吟重悒然，為憶山中年。
清瑟泛遙夜，亂花隨暮煙。
珠林餘露氣，乳竇滴香泉。
跡遠塵埃外，花開綺藻前。
巖羅雲貌逸，竹抱水容妍。
蕙磴飛英繞，萍潭片影懸。
林藏諸曲勝，臺擅一峰偏。
會可標真寄，焚香對石筵。
蘭焰芳芬徹曉開，珠光新靄映人來。
歌迎甲夜催銀管，影動繁星綴玉臺。
別有朱門春澹蕩，不妨芝火翠崔嵬。
此時月色同沾醉，何處遊輪陌上回。
荒塞峰煙百道馳，雁門風色暗旌旗。
破圍鐵騎長驅疾，飲血將軍轉戰危。
畫角吹開邊月靜，縵纓不信虜塵窺。
歸來長揖功成後，黃石當年故有期。
騏驥忻知己，嘶鳴忽異常。
積悲攄怨抑，一舉徹穹蒼。
跡類三年鳥，心馳五達莊。
何言從蹇躓，今日逐騰驤。
牛皂休維縶，天衢恣陸梁。
向非逢伯樂，誰足見其長。
魂夢天南垂，宿昔萬里道。
池臺花氣深，到處生春草。
流鶯春曉喚櫻桃，花外傳呼殿影高。
抱裏琵琶最承寵，君王敕賜玉檀槽。
粉光花色葉中開，荷氣衣香水上來。
棹響清潭見斜領，雙鴛何事亦相猜。
鴛鴦樓下萬花新，翡翠宮前百戲陳。
夭矯翔龍銜火樹，飛來瑞鳳散芳春。
仙蹕初傳紫禁香，瑞雲開處夜花芳。
繁弦促管昇平調，綺綴丹蓮借月光。
春至金河雪似花，蕭條玉塞但胡沙。
曉來重上關城望，惟見驚塵不見家。
臨路深懷放廢慚，夢中猶自憶江南。
莫言塞北春風少，還勝炎荒入瘴嵐。
高蓋山頭日影微，黃昏獨立宿禽稀。
林間滴酒空垂淚，不見丁寧囑早歸。
