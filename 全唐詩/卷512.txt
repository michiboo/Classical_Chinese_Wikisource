楊洵美，登寶曆元年進士第，終監察御史。詩一首。
三山載群仙，峨峨鹹浪中。
雲衣剪不得，此路安可從。
我生亦何事，出門如飛蓬。
白日又黃昏，所悲瑤草空。
蟲聲故鄉夢，枕上禾黍風。
吾道如未喪，天運何時通。
長孫翱，與朱慶餘同時。詩一首。
一道甘泉接御溝，上皇行處不曾秋。
誰言水是無情物，也到宮前咽不流。
盧求，范陽人，宰相擕之父，李翱壻也。登寶曆二年進士第，官郡守。詩一首。
高情推謝守，善政屬綿州。
未落紫泥詔，閑登白雪樓。
晴江如送日，寒嶺鎮迎秋。
滿壁朝天士，唯予不繫舟。
歐陽袞，字希甫，閩人。寶曆元年及第，官侍御史。詩九首。
細雨弄春陰，餘寒入晝深。
山姿輕薄霧，煙色澹幽林。
鹿踐莓苔滑，魚牽水荇沈。
懷情方未已，清酒漫須斟。
黯黯日將夕，牛羊村外來。
巖阿青氣發，籬落杏花開。
草木應初感，鶬鶊亦已催。
晚間春作好，行樂不須猜。
香剎懸青磴，飛樓界碧空。
石門棲怖鴿，慈塔繞歸鴻。
有法將心鏡，無名屬性通。
從來樂幽寂，尋覓未能窮。
步入桃源裏，晴花更滿枝。
峰廻山意曠，林杳竹光遲。
遠寺尋龍藏，名香發雁池。
間能將遠語，況及上陽時。
分險架長瀾，斜梁控夕巒。
宿雲依嶺斷，初月入江寒。
緇化秦裘敝，塵驚漢策殘。
無言倦行旅，遙路屬時難。
共來江海上，清論一宵同。
禪榻渾依舊，心期浩已空。
驚春花落樹，聞梵澗搖風。
二諦欣咨啟，還應夢寐通。
放跡疑辭垢，棲心亦道門。
玄言蘿幌馥，詩思竹爐溫。
解帶搖花落，彈琴散鳥喧。
江山茲夕意，唯有素交存。
寂聽郢中人，高歌已絕倫。
臨風飄白雪，向日奏陽春。
調雅偏盈耳，聲長杳入神。
連連貫珠並，嫋嫋遏雲頻。
度曲知難和，凝情想任真。
周郎如賞羨，莫使滯芳晨。
春寺無人亂鳥啼，藤蘿陰磴野僧迷。
雲藏古壁遺龍象，草沒香臺抱鹿麛。
松籟泠泠疑梵唄，柳煙歷歷見招提。
為耽寂樂親禪侶，莫怪閑行費馬蹄。
