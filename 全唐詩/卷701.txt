王貞白，字有道，永豐人，乾寧二年張貽憲榜進士。後七年，始授校書郎，嘗與羅隱、方幹、貫休同唱和。有《靈溪集》七卷，今編詩一卷。
寇騎滿雞田，都護欲臨邊。青泥方絕漠，懷劍始辭燕。
旌旗掛龍虎，壯士募鷹鸇。長城威十萬，高嶺奮三千。
行行向馬邑，去去指祁連。鼓聲遙赤塞，兵氣遠衝天。	
對陣雲初上，臨城月始懸。風驚烽易滅，沙暗馬難前。
恩重恆思報，勞心屢損年。微功一可立，身輕不自憐。
高士想江湖，湖閒庭植蘆。清風時有至，綠竹興何殊。
嫩喜日光薄，疏憂雨點粗。驚蛙跳得過，鬥雀嫋如無。
未織巴籬護，幾抬邛竹扶。惹煙輕弱柳，蘸水漱清蒲。
溉灌情偏重，琴樽賞不孤。穿花思釣叟，吹葉少羌雛。
寒色暮天映，秋聲遠籟俱。朗吟應有趣，瀟灑十餘株。
古今利名路，只在儂門前。
至老不離家，一生常晏眠。
牛羊晚自歸，兒童戲野田。
豈思封侯貴，唯只待豐年。
征賦豈辭苦，但願時官賢。
時官茍貪濁，田捨生憂煎。
薄命頭欲白，頻年嫁不成。秦娥未十五，昨夜事公卿。
豈有機杼力，空傳歌舞名。妾專修婦德，媒氏卻相輕。
舜欲省蠻陬，南巡非逸遊。 
九山沈白日，二女泣滄洲。 
目極楚雲斷，恨連湘水流。 
至今聞鼓瑟，咽絕不勝愁。
寂寞故宮春，殘燈曉尚存。
從來非妾過，偶爾失君恩。
花落傷容鬢，鶯啼驚夢魂。
翠華如可待，應免老長門。

葉落長門靜，苔生永巷幽。
相思對明月，獨坐向空樓。
鑾駕迷終轉，蛾眉老自愁。
昭陽歌舞伴，此夕未知秋。
芙蓉出水時，偶爾便分離。自此無因見，長教掛所思。
殘春不入夢，芳信欲傳誰。寂寞秋堂下，空吟小謝詩。
物候來相續，新蟬送晚鶯。百年休倚賴，一夢甚分明。
金鼎神仙隱，銅壺晝夜傾。不如早立德，萬古有其名。
一帶御溝水，綠槐相蔭清。此中涵帝澤，無處濯塵纓。
鳥道來雖險，龍池到自平。朝宗本心切，願向急流傾。
遊宴不知厭，杜陵狂少年。
花時輕暖酒，春服薄裝綿。
戲馬上林苑，鬥雞寒食天。
魯儒甘被笑，對策鬢皤然。

弱冠投邊急，驅兵夜渡河。
追奔鐵馬走，殺虜寶刀訛。
威靜黑山路，氣含清海波。
常聞為突騎，天子賜長戈。
歲歲但防虜，西征早晚休。匈奴不系頸，漢將但封侯。
夕照低烽火，寒笳咽戍樓。燕然山上字，男子見須羞。
曉鼓人已行，暮鼓人未息。梯航萬國來，爭先貢金帛。
不問賢與愚，但論官與職。如何貧書生，只獻安邊策。
喧喧洛陽路，奔走爭先步。
唯恐著鞭遲，誰能更迴顧。
覆車雖在前，潤屋何曾懼。
賢哉只二疏，東門掛冠去。
只領千餘騎，長驅磧邑間。雲州多警急，雪夜度關山。
石響鈴聲遠，天寒弓力慳。秦樓休悵望，不日凱歌還。
薊北連極塞，塞色晝冥冥。戰地骸骨滿，長時風雨腥。
沙河留不定，春草凍難青。萬戶封侯者，何謀靜虜庭。
從軍朔方久，未省用干戈。只以恩信及，自然戎虜和。
邊聲動白草，燒色入枯河。每度因看獵，令人勇氣多。
憶昔仗孤劍，十年從武威。論兵親玉帳，逐虜過金微。
隴水秋先凍，關雲寒不飛。辛勤功業在，麟閣志猶違。
隴底悲笳引，隴頭鳴北風。一輪霜月落，萬里塞天空。
戍卒淚應盡，胡兒哭未終。爭教班定遠，不念玉關中。
玉殿論兵事，君王詔出征。新除羽林將，曾破月支兵。
慣曆塞垣險，能分部落情。從今一戰勝，不使虜塵生。
我家三島上，洞戶眺波濤。醉背雲屏臥，誰知海日高。
露香紅玉樹，風綻碧蟠桃。悔與仙子別，思歸夢釣鼇。

誰唱關西曲，寂寞夜景深。一聲長在耳，萬恨重經心。
調古清風起，曲終涼月沉。卻應筵上客，未必是知音。
卜世何久遠，由來仰聖明。山河徒自壯，周召不長生。
幾主任奸諂，諸侯各戰爭。但餘崩壘在，今古共傷情。
六代江山在，繁華古帝都。亂來城不守，戰後地多蕪。
寒日隨潮落，歸帆與鳥孤。興亡多少事，回首一長籲。
恃險不種德，興亡歎數窮。石城幾換主，天塹謾連空。
御路疊民塚，臺基聚牧童。折碑猶有字，多記晉英雄。
商山名利路，夜亦有人行。四皓臥雲處，千秋疊蘚生。
晝燒籠澗黑，殘雪隔林明。我待酬恩了，來聽水石聲。
岳立鎮南楚，雄名天下聞。五峰高閡日，九疊翠連雲。
夏穀雪猶在，陰岩晝不分。唯應嵩與華，清峻得為群。
終朝異五嶽，列翠滿長安。地去搜揚近，人謀隱遁難。
水穿諸苑過，雪照一城寒。為問紅塵裏，誰同駐馬看。
五百首新詩，緘封寄去時。只憑夫子鑒，不要俗人知。
火鼠重收布，冰蠶乍吐絲。直須天上手，裁作領巾披。
山色四時碧，溪聲七裏清。嚴陵愛此景，下視漢公卿。
垂釣月初上，放歌風正輕。應憐渭濱叟，匡國正論兵。
落月臨古渡，武昌城未開。
殘燈明市井，曉色辨樓臺。
雲自蒼梧去，水從嶓冢來。
芳洲號鸚鵡，用記禰生才。
徒步隨計吏，辛勤鬢易凋。歸期無定日，鄉思羨回潮。
冒雨投前驛，侵星過斷橋。何堪穆陵路，霜葉更瀟瀟。
穀雨洗纖素，裁爲白牡丹。
異香開玉合，輕粉泥銀盤。
曉貯露華濕，宵傾月魄寒。
家人淡粧罷，無語倚朱欄。
遠穀呈材幹，何由入棟樑。歲寒虛勝竹，功績不如桑。
秋露落松子，春深裛嫩黃。雖蒙匠者顧，樵採日難防。
雨露及萬物，嘉祥有瑞蓮。香飄雞樹近，榮占鳳池先。
聖日臨雙麗，恩波照並妍。願同指佞草，生向帝堯前。
南國菖蒲老，知君憶釣船。離京近殘暑，歸路有新蟬。
峴首白雲起，洞庭秋月懸。若教吟興足，西笑是何年。
辭秩入匡廬，重修靖節居。免遭黑綬束，不與白雲疏。
送吏各獻酒，群兒自擔書。到時看瀑布，為我謝清虛。
獻捷靈州倅，歸時寵拜新。論邊多稱旨，許國誓亡身。
馬渴黃河凍，雁回青塚春。到蕃唯促戰，應不肯和親。
永夕愁不寐，草蟲喧客庭。半窗分曉月，當枕落殘星。
鬢髮游梁白，家山近越青。知音在諫省，苦調有誰聽。
棘寺官初罷，梁園靜掩扉。春深顏子巷，花映老萊衣。
談史曾無滯，攻書已造微。即膺新寵命，稱慶向庭闈。
天臺張處士，詩句造玄微。古樂知音少，名言與俗違。
山風入松徑，海月上岩扉。畢世唯高臥，無人說是非。
巘路躡雲上，來參出世僧。松高半岩雪，竹覆一溪冰。
不說有為法，非傳無盡燈。瞭然方寸內，應只見南能。
道院竹繁教略洗，鳴琴酌酒看扶疏。
不圖結實來雙鳳，且要長竿釣巨魚。
錦籜裁冠添散逸，玉芽修饌稱清虛。
有時記得三天事，自向琅玕節下書。
獨憑朱檻立凌晨，山色初明水色新。
竹霧曉籠銜嶺月，蘋風暖送過江春。
子城陰處猶殘雪，衙鼓聲前未有塵。
三百年來庾樓上，曾經多少望鄉人。
石上菖蒲節節靈，先生服食得長生。
早知避世憂身老，近日登山覺步輕。
黃鶴待傳蓬島信，丹書應換蕊宮名。
他年控鯉升天去，廬嶽逋民願從行。
枝枝交影鎖長門，
嫩色曾沾雨露恩。
鳳輦不來春欲盡，
空留鶯語到黃昏。

水殿年年占早芳，
柔條風裏御爐香。
如今萬乘多巡狩，
輦路無陰綠草長。

嫩葉初齊不耐寒，
風和時拂玉欄幹。
征人去日曾攀折，
泣雨傷春翠黛殘。
一身從宦留京邑，
五馬遙聞到舊山。
已領煙霞光野徑，
深慚老幼候柴關。

清風借響松筠外，
畫隼停暉水石間。
定掩溪名在圖傳，
共知軒蓋此登攀。
淅淅寒流漲淺沙，月明空渚遍蘆花。
離人偶宿孤村下，永夜聞砧一兩家。
白煙晝起丹灶，紅葉秋書篆文。
二十四岩天上，一雞啼破晴雲。

風呼山鬼服役，月照衡薇結花。
江暖客尋瑤草，洞深人咽丹霞。
庾樓逢霽色，夏日欲西曛。虹截半江雨，風驅大澤雲。
島邊漁艇聚，天畔鳥行分。此景堪誰畫，文翁請綴文。
無酒泛金菊，登高但憶秋。歸心隨旅雁，萬里在滄洲。
殘照明天闕，孤砧隔御溝。誰能思落帽，兩鬢已添愁。
早發長風裏，邊城曙色間。數鴻寒背磧，片月落臨關。
隴上明星沒，沙中夜探還。歸程不可問，幾日到家山。
異代有巢許，方知嚴子情。舊交雖建國，高臥不求榮。
溪鳥寒來浴，汀蘭暖重生。何顏吟過此，辛苦得浮名。
師住天台久，長聞過石橋。晴峰見滄海，深洞徹丹霄。
採藥霞衣濕，煎芝古鼎焦。念予無俗骨，頻與鶴書招。

三時賜食天廚近，再宿偷吟禁漏清。
二十五家齊拔宅，人間已寫上昇名。
〈（是年初放二十五人，後覆汰止放十五人也。）〉
靚妝纔罷粉痕新，迨曉風迴散玉塵。 
若遣有情應悵望，已兼殘雪又兼春。
太陽雖不照，梁棟每重陰。

白髮未逢媒，對景且裴回。

別酒莫辭今夜醉，故人知我幾時來。

改貫永留鄉黨額，減租重感郡侯恩。〈（洪景盧《野處集》載赴選別太守句，貞白自註：蒙本州改坊名為進賢，並減戶稅）〉

