
　　卷326_1 《奉和韋諫議奉送水部家兄上後書情…呈兩省閣老院長》權德輿 
　　駟牡龍旗慶至今，一門儒服耀華簪。人望皆同照乘寶， 
　　家風不重滿籝金。護衣直夜南宮靜，焚草清時左掖深。 
　　何幸末班陪兩地，陽春欲和意難任。 
　　卷326_2 《奉和史館張閣老以許陳二閣長…南北省會於左掖因而有詠》權德輿 
　　伯仲盡時賢，平輿與潁川。桂枝嘗遍折，棣萼更相鮮。 
　　丹地晨趨並，黃扉夕拜聯。豈如分侍從，來就鳳池邊。 
　　卷326_3 《韋賓客宅與諸博士宴集》權德輿 
　　累抗氣身章，湛恩比上庠。賓筵征稷嗣，家法自扶陽。 
　　簪組歡言久，琴壺雅興長。陰嵐冒苔石，輕籟韻風篁。 
　　佩玉三朝貴，揮金百慮忘。因知臥商洛，豈勝白雲鄉。 
　　卷326_4 《酬張秘監閣老喜太常中書二閣老與德輿同日遷官…之作》權德輿 
　　珠樹共飛棲，分封受紫泥。正名推五字，貴仕仰三珪。 
　　繼組心知忝，腰章事頗齊。蓬山有佳句，喜氣在新題。 
　　卷326_5 《國子柳博士兼領太常博士，輒申賀贈》權德輿 
　　博士本秦官，求才帖職難。臨風曲台淨，對月璧池寒。 
　　講學分陰重，齋祠曉漏殘。朝衣辨色處，雙綬更宜看。 
　　卷326_6 《過隱者湖上所居》權德輿 
　　蝸舍映平湖，皤然一魯儒。唯將酒作聖，不厭穀名愚。 
　　兵法窺黃石，天官辨白榆。行看軟輪起，未可號潛夫。 
　　卷326_7 《從叔將軍宅薔薇花開太府韋卿有題壁長句因以和作》權德輿 
　　環列從容蹀躞歸，光風駘蕩發紅薇。鶯藏密葉宜新霽， 
　　蹀繞低枝愛晚暉。豔色當軒迷舞袖，繁香滿徑拂朝衣。 
　　名卿洞壑仍相近，佳句新成和者稀。 
　　卷326_8 《奉和許閣老霽後慈恩寺杏園看花同用花字口號》權德輿 
　　杏林微雨霽，灼灼滿瑤華。左掖期先至，中園景未斜。 
　　含毫歌白雪，藉草醉流霞。獨限金閨籍，支頤啜茗花。 
　　卷326_9 《奉和陳閣老寒食初假當直從東省往集賢…寄張蔣二閣老》權德輿 
　　晝漏沉沉倦瑣闈，西垣東觀閱芳菲。 
　　繁花滿樹似留客，應為主人休浣歸。 
　　卷326_10 《晚秋陪崔閣老、張秘監閣老、苗…斐然酬和有愧蕪音》權德輿 
　　方駕遊何許，仙源去似歸。縈回留勝賞，蕭灑出塵機。 
　　泛菊賢人至，燒丹奼女飛。步虛清曉籟，隱幾吸晨暉。 
　　竹徑琅玕合，芝田沆瀣晞。銀鉤三洞字，瑤笥六銖衣。 
　　麗句翻紅藥，佳期限紫微。徒然一相望，郢曲和應稀。 
　　卷326_11 《春日同諸公過兵部王尚書林園》權德輿 
　　休沐君相近，時容曳履過。花間留客久，臺上見春多。 
　　松色明金艾，鶯聲雜玉珂。更逢新酒熟，相與藉庭莎。 
　　卷326_12 《與沈十九拾遺同遊棲霞寺上方於亮上人院會宿二首》權德輿 
　　攝山標勝絕，暇日諧想矚。縈紆松路深，繚繞雲岩曲。 
　　重樓回樹杪，古像鑿山腹。人遠水木清，地深蘭桂馥。 
　　層台聳金碧，絕頂摩淨綠。下界誠可悲，南朝紛在目。 
　　焚香入古殿，待月出深竹。稍覺天籟清，自傷人世促。 
　　宗雷此相遇，偃放從所欲。清論松枝低，閑吟茗花熟。 
　　一生如土梗，萬慮相桎梏。永願事潛師，窮年此棲宿。 
　　偶來人境外，心賞幸隨君。古殿煙霞夕，深山松桂熏。 
　　岩花點寒溜，石磴掃春雲。清淨諸天近，喧塵下界分。 
　　名僧康寶月，上客沈休文。共宿東林夜，清猿徹曙聞。 
　　卷326_13 《題崔山人草堂》權德輿 
　　竹徑茆堂接洞天，閒時麈尾瀨春泉。 
　　世人車馬不知處，時有歸雲到枕邊。 
　　卷326_14 《徐孺亭馬上口號》權德輿 
　　湖上荒亭臨水開，龜文篆字積莓苔。 
　　曲江北海今何處，盡逐東流去不回。 
　　卷326_15 《哭劉四尚書（勒於碑陰）》權德輿 
　　士友惜賢人，天朝喪守臣。才華推獨步，聲氣幸相親。 
　　理析寰中妙，儒為席上珍。笑言成月旦，風韻挹天真。 
　　丹地膺推擇，青油寄撫循。豈言朝象魏，翻是臥漳濱。 
　　命賜龍泉重，追榮密印陳。撤弦驚物故，庀具見家貧。 
　　牢落風悲笛，汍瀾涕泣巾。只嗟蒿裏月，非複柳營春。 
　　黃絹碑文在，青松隧路新。音容無處所，歸作北邙塵。 
　　卷326_16 《張工部至薄寒山下有書無由馳報輤車之至倍切悲懷》權德輿 
　　書來遠自薄寒山，繚繞洮河出古關。 
　　今日難裁秣陵報，薤歌寥落柳車邊。 
　　卷326_17 《工部發引日屬傷足臥疾不遂執紼》權德輿 
　　子春傷足日，況有寢門哀。元伯歸全去，無由白馬來。 
　　笳簫裏巷咽，龜筮墓田開。片石潺湲淚，含悲敘史才。 
　　卷326_18 《從事淮南府過亡友楊校書舊廳感念愀然》權德輿 
　　故人隨化往，倏忽今六霜。及我就拘限，清風留此堂。 
　　松竹逾映蔚，芝蘭自銷亡。絕弦罷流水，聞笛同山陽。 
　　炯如冰玉姿，粲若鸞鳳章。欲翥摧勁翮，先秋落貞芳。 
　　正平賦鸚鵡，文考頌靈光。二子古不弔，夫君今何傷。 
　　黃墟既杳杳，玄化亦茫茫。豈必限宿草，含淒灑衣裳。 
　　卷326_19 《哭李晦群崔季文二處士》權德輿 
　　華封西祝堯，貴壽多男子。二賢無主後，貧賤大壯齒。 
　　未成鴻鵠姿，遽頓驊騮趾。子淵將叔度，自古不得已。 
　　卷326_20 《觀葬者》權德輿 
　　塗芻隨晝哭，數裏至松門。貴盡人間禮，寧知逝者魂。 
　　笳簫出古陌，煙雨閉寒原。萬古皆如此，傷心反不言。 
　　卷326_21 《成南陽墓》權德輿 
　　枯荄沒古基，駁蘚蔽豐碑。向晚微風起，如聞坐嘯時。 
　　卷326_22 《周平西墓》權德輿 
　　英威今寂寞，陳跡對崇丘。壯志清風在，荒墳白日愁。 
　　窮泉那複曉，喬木不知秋。歲歲寒塘側，無人水自流。 
　　卷326_23 《蘇小小墓》權德輿 
　　萬古荒墳在，悠然我獨尋。寂寥紅粉盡，冥寞黃泉深。 
　　蔓草映寒水，空郊曖夕陰。風流有佳句，吟眺一傷心。 
　　卷326_24 《題柳郎中茅山故居（一作柳穀汧故居）》權德輿 
　　下馬荒階日欲曛，潺潺石溜靜中聞。 
　　鳥啼花落人聲絕，寂寞山窗掩白雲。 
　　卷326_25 《哭張十八校書（數日前辱書，未及還答，俄承凶訃）》權德輿 
　　芸閣為郎一命初，桐州寄傲十年餘。魂隨逝水歸何處， 
　　名在新詩眾不如。蹉跎江浦生華髮，牢落寒原會素車。 
　　更憶八行前日到，含淒為報秣陵書。 
　　卷326_26 《題亡友江畔舊居》權德輿 
　　寥落留三徑，柴扉對楚江。蠨蛸集暗壁，蜥蜴走寒窗。 
　　松蓋欹書幌，苔衣上酒缸。平生斷金契，到此淚成雙。
