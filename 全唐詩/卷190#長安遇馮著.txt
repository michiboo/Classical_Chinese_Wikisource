
佳期不可失，終願枉衡門。 
南陌人猶度，西林日未昏。 
庭前空倚杖，花裡獨留樽。 
莫道無來駕，知君有短轅。

相逢且對酒，相問欲何如。
數歲猶卑吏，家人笑著書。
告歸應未得，榮宦又知疎。
日日生春草，空令憶舊居。

微官何事勞趨走，服藥閑眠養不才。
花裏棋盤憎鳥汙，枕邊書卷訝風開。
故人問訊緣同病，芳月相思阻一杯。
應笑王戎成俗物，遙持麈尾獨徘徊。

喬木生夜涼，月華滿前墀。
去君咫尺地，勞君千里思。
素秉棲遁志，況貽招隱詩。
坐見林木榮，願赴滄洲期。
何能待歲晏，攜手當此時〈盧詩云「歲晏以爲期」〉。

蒼山何鬱盤，飛閣凌上清。
先帝昔好道，下元朝百靈。
白雲已蕭條，麋鹿但縱橫。
泉水今尚煖，舊林亦青青。
我念綺襦歲，扈從當太平。
小臣職前驅，馳道出灞亭。
翻翻日月旗，殷殷鼙鼓聲。
萬馬自騰驤，八駿按轡行。
日出煙嶠綠，氛氳麗層甍。
登臨起遐想，沐浴懽聖情。
朝燕詠無事，時豐賀國禎。
日和絃管音，下使萬室聽。
海內湊朝貢，賢愚共歡榮。
合沓車馬喧，西聞長安城。
事往世如寄，感深跡所經。
申章報蘭藻，一望雙涕零。

孤客逢春暮，緘情寄舊遊。
海隅人使遠，書到洛陽秋。

馬卿猶有壁，漁父自無家。
想子今何處，扁舟隱荻花。

林中觀易罷，溪上對鷗閑。
楚俗饒辭客，何人最往還。

廣陵三月花正開，花裏逢君醉一廻。
南北相過殊不遠，暮潮從去早潮來。

掾局勞才子，新詩動洛川。
運籌知決勝，聚米似論邊。
宴罷常分騎，晨趨又比肩。
莫嗟年鬢改，郎署定推先。

開門臨廣陌，旭旦車駕喧。
不見同心友，徘徊憂且煩。
都城二十里，居在艮與坤。
人生所各務，乖闊累朝昏。
湛湛罇中酒，青青芳樹園。
緘情未及發，先此枉璵璠。
邁世超高躅，尋流得真源。
明當策疲馬，與子同笑言。

三載寄關東，所懽皆遠違。
思懷方耿耿，忽得觀容輝。
親燕在良夜，歡攜闢中闈。
問我猶杜門，不能奮高飛。
明燈照四隅，炎炭正可依。
清觴雖雲酌，所媿乏珍肥。
晨裝復當行，寥落星已稀。
何以慰心曲，佇子西還歸。

晨坐枉嘉藻，持此慰寢興。
中獲辛苦奏，長河結陰冰。
皓曜羣玉發，淒清孤景凝。
至柔反成堅，造化安可恆。
方舟未得行，鑿飲空兢兢。
寒苦彌時節，待泮豈所能。
何必涉廣川，荒衢且升騰。
殷勤宣中意，庶用達吾朋。

初夏息衆緣，雙林對禪客。
枉茲芳蘭藻，促我幽人策。
冥搜企前哲，逸句陳往跡。
髣髴陸渾南，迢遞千峰碧。
從來遲高駕，自顧無物役。
山水心所娛，如何更朝夕。
晨興涉清洛，訪子高陽宅。
莫言往來疎，駑馬知阡陌。

解鞍先幾日，款曲見新詩。 
定向公堂醉，遙憐獨去時。 
葉霑寒雨落，鐘度遠山遲。 
晨策已雲整，當同林下期。

共愛青山住近南，行牽吏役背雙驂。
枉書獨宿對流水，遙羨歸時滿夕嵐。

休沐去人遠，高齋出林杪。
晴山多碧峰，顥氣疑秋曉。
端居喜良友，枉使千里路。
緘書當夏時，開緘時已度。
簷雛已颻颺，荷露方蕭颯。
夢遠竹窗幽，行稀蘭徑合。
舊居共南北，往來只如昨。
問君今爲誰，日夕度清洛。

公館夜雲寂，微涼羣樹秋。
西曹得時彥，華月共淹留。
長嘯舉清觴，志氣誰與儔。
千齡事雖邈，俯念忽已周。
篇翰如雲興，京洛頗優游。
詮文不獨古，理妙即同流。
淺劣見推許，恐爲識者尤。
空慙文璧贈，日夕不能酬。

茂等方上達，諸生安可希。
棲神澹物表，渙汗布令詞。
如彼崑山玉，本自有光輝。
鄙人徒區區，稱歎亦何爲。
彌月曠不接，公門但驅馳。
蘭章忽有贈，持用慰所思。
不見心尚密，況當相見時。

良玉表貞度，麗藻頗爲工。
名列金閨籍，心與素士同。
日晏下朝來，車馬自生風。
清宵有佳興，皓月直南宮。
矯翮方上征，顧我邈忡忡。
豈不願攀舉，執事府庭中。
智乖時亦蹇，才大命有通。
還當以道推，解組守蒿蓬。

朗月分林靄，遙管動離聲。
故驩良已阻，空宇澹無情。
窈窕雲雁沒，蒼茫河漢橫。
蘭草不可荅，沖襟徒自盈。

鉛鈍謝貞器，時秀猥見稱。
豈如白玉仙，方與紫霞升。
清詩舞豔雪，孤抱瑩玄冰。
一枝非所貴，懷書思武陵。

紫閣西邊第幾峰，茅齋夜雪虎行蹤。
遙看黛色知何處，欲出山門尋暮鐘。

皓月升林表，公堂滿清輝。
嘉賓自遠至，觴飲夜何其。
宰邑視京縣，歸來無寸資。
瓌文溢衆寶，雅正得吾師。
廣川含澄瀾，茂樹擢華滋。
短才何足數，枉贈媿妍詞。
歡盼良見屬，素懷亦已披。
何意雲棲翰，不嫌蓬艾卑。
但恐河漢沒，回車首路岐。

晨坐枉瓊藻，知子返中林。
澹然山景晏，泉谷響幽禽。
髣髴謝塵跡，逍遙舒道心。
顧我腰間綬，端爲華髮侵。
簿書勞應對，篇翰曠不尋。
薄田失鋤耨，生苗安可任。
徒令慙所問，想望東山岑。

緣情生衆累，晚悟依道流。
諸境一已寂，了將身世浮。
閑居澹無味，忽復四時周。
靡靡芳草積，稍稍新篁抽。
即此抱餘素，塊然誠寡儔。
自適一忻意，愧蒙君子憂。

逍遙仙家子，日夕朝玉皇。
興高清露沒，渴飲瓊華漿。
解組一來款，披衣拂天香。
粲然顧我笑，綠簡發新章。
泠泠如玉音，馥馥若蘭芳。
浩意坐盈此，月華殊未央。
卻念諠譁日，何由得清涼。
疎松抗高殿，密竹陰長廊。
榮名等糞土，攜手隨風翔。

弱志厭衆紛，抱素寄精廬。
皦皦仰時彥，悶悶〈平聲〉獨爲愚。
之子亦辭秩，高蹤罷馳驅。
忽因西飛禽，贈我以瓊琚。
始表仙都集，復言歡樂殊。
人生各有因，契闊不獲俱。
一來田野中，日與人事疎。
水木澄秋景，逍遙清賞餘。
枉駕懷前諾，引領豈斯須。
無爲便高翔，邈矣不可迂。

出身忝時士，於世本無機。
爰以林壑趣，遂成頑鈍姿。
臨流意已淒，採菊露未稀。
舉頭見秋山，萬事都若遺。
獨踐幽人蹤，邈將親友違。
髦士佐京邑，懷念枉貞詞。
久雨積幽抱，清罇宴良知。
從容操劇務，文翰方見推。
安能戢羽翼，顧此林棲時。

掛纓守貧賤，積雪臥郊園。 
叔父親降趾，壺觴攜到門。 
高齋樂宴罷，清夜道心存。 
即此同疏氏，可以一忘言。

高士不羈世，頗將榮辱齊。
適委華冕去，欲還幽林棲。
雖懷承明戀，忻與物累暌。
逍遙觀運流，誰復職端倪。
而我豈高致，偃息平門西。
愚者世所遺，沮溺共耕犂。
風雪積深夜，園田掩荒蹊。
幸蒙相思札，款曲期見攜。

偶然棄官去，投跡在田中。
日出照茅屋，園林養愚蒙。
雖雲無一資，罇酌會不空。
且忻百穀成，仰嘆造化功。
出入與民伍，作事靡不同。
時伐南澗竹，夜還灃水東。
貧蹇自成退，豈爲高人蹤。
覽君金玉篇，彩色發我容。
日月欲爲報，方春已徂冬。

深夜竹亭雪，孤燈案上書。
不遇無爲化，誰復得閒居。

野寺望山雪，空齋對竹林。
我以養愚地，生君道者心。

遠跡出塵表，寓身雙樹林。
如何小子伉，亦有超世心。
擔書從我遊，攜手廣川陰。
雲開夏郊綠，景晏青山沈。
對榻遇清夜，獻詩合雅音。
所推茍禮數，於性道豈深。
隱拙在沖默，經世昧古今。
無爲率爾言，可以致華簪。

暫與雲林別，忽陪鴛鷺翔。
看山不得去，知爾獨相望。

郊園夏雨歇，閑院綠陰生。
職事方無効，幽賞獨違情。
物色坐如見，離抱悵多盈。
況感夕涼氣，聞此亂蟬鳴。

班楊秉文史，對院自爲鄰。
餘香掩閣去，遲日看花頻。
似雪飄閶闔，從風點近臣。
南宮有芳樹，不竝禁垣春。

臥閣枉芳藻，覽旨悵秋晨。 
守郡猶羈寓，無以慰嘉賓。 
野曠歸雲盡，天清曉露新。 
池荷涼已至，窗梧落漸頻。 
風物殊京國，邑裡但荒榛。 
賦繁屬軍興，政拙愧斯人。 
髦士久臺閣，中路一漂淪。 
歸當列盛朝，豈念臥淮濱。

亭亭心中人，迢迢居秦關。
常緘素札去，適枉華章還。
憶在灃郊時，攜手望秋山。
久嫌官府勞，初喜罷秩閑。
終年不事業，寢食長慵頑。
不知爲時來，名籍掛郎間。
攝衣辭田裡，華簪耀頹顏。
卜居又依仁，日夕正追攀。
牧人本無術，命至茍復遷。
離念積歲序，歸途眇山川。
郡齋有佳月，園林含清泉。
同心不在宴，罇酒徒盈前。
覽君陳跡遊，詞意俱悽妍。
忽忽已終日，將詶不能宣。
甿稅況重疊，公門極熬煎。
責逋甘首免，歲晏當歸田。
勿厭守窮轍，慎爲名所牽。

去馬嘶春草，歸人立夕陽。
元知數日別，要使兩情傷。

執事頗勤久，行去亦傷乖。
家貧無僮僕，吏卒升寢齋。
衣服藏內篋，藥草曝前階。
誰復知次第，濩落且安排。
還期在歲晏，何以慰吾懷。

遺民愛精舍，乘犢入青山。
來署高陽里，不遇白衣還。
禮賢方化俗，聞風自款關。
況子逸羣士，棲息蓬蒿間。

多病守山郡，自得接嘉賓。
不見三四日，曠若十餘旬。
臨觴獨無味，對榻已生塵。
一詠舟中作，灑雪忽驚新。
煙波見棲旅，景物具昭陳。
秋塘唯落葉，野寺不逢人。
白事廷吏簡，閑居文墨親。
高天池閣靜，寒菊霜露頻。
應當整孤棹，歸來展殷勤。

坐憶故園人已老，寧知遠郡雁還來。
長瞻西北是歸路，獨上城樓日幾廻。

棄職曾守拙，翫幽遂忘喧。
山澗依磽�，竹樹蔭清源。
貧居煙火濕，歲熟梨棗繁。
風雨飄茅屋，蒿草沒瓜園。
羣屬相歡悅，不覺過朝昏。
有時看禾黍，落日上秋原。
飲酒任真性，揮筆肆狂言。
一朝忝蘭省，三載居遠藩。
復與諸弟子，篇翰每相敦。
西園休習射，南池對芳樽。
山藥經雨碧，海榴凌霜飜。
念爾不同此，悵然復一論。
重陽守故家，僴子旅湘沅。
俱有緘中藻，惻惻動離魂。
不知何日見，衣上淚空存。

省札陳往事，愴憶數年中。
一身朝北闕，家累守田農。
望山亦臨水，暇日每來同。
性情一疎散，園林多清風。
忽復隔淮海，夢想在灃東。
病來經時節，起見秋塘空。
城郭連榛嶺，鳥雀噪溝叢。
坐使驚霜鬢，撩亂已如蓬。

瓊樹凌霜雪，蔥蒨如芳春。
英賢雖出守，本自玉階人。
宿昔陪郎署，出入仰清塵。
孰雲俱列郡，比德豈爲鄰。
風雨飄海氣，清涼悅心神。
重門深夏晝，賦詩延衆賓。
方以歲月舊，每蒙君子親。
繼作郡齋什，遠贈荊山珍。
高閑庶務理，遊眺景物新。
朋友亦遠集，燕酌在佳辰。
始唱已慙拙，將酬益難伸。
濡毫意僶俛，一用寫悁勤。

一凶廼一吉，一是復一非。
孰能逃斯理，亮在識其微。
三黜故無慍，高賢當庶幾。
但以親交戀，音容邈難希。
況昔別離久，俱忻藩守歸。
朝宴方陪廁，山川又乖違。
吳門冒海霧，峽路凌連磯。
同會在京國，相望涕沾衣。
明時重英才，當復列彤闈。
白玉雖塵垢，拂拭還光輝。

昔人鬻舂地，今人復一賢。
屬余藩守日，方君臥病年。
麗思阻文宴，芳蹤闕賓筵。
經時豈不懷，欲往事屢牽。
公府適煩倦，開緘瑩新篇。
非將握中寶，何以比其妍。
感茲棲寓詞，想復痾瘵纏。
空宇風霜交，幽居情思綿。
當以貧非病，孰雲白未玄。
邑中有其人，憔倅即我愆。
由來牧守重，英俊得薦延。
匪人等鴻毛，斯道何由宣。
遭時無早晚，蘊器俟良緣。
觀文心未衰，勿藥疾當痊。
晨期簡牘罷，馳慰子忡然。

知掩山扉三十秋，魚須翠碧棄牀頭。
莫道謝公方在郡，五言今日爲君休。

斜月纔鑒帷，凝霜偏冷枕。
持情須耿耿，故作單牀寢。

憐君臥病思新橘，試摘猶酸亦未黃。
書後欲題三百顆，洞庭須待滿林霜。

聖心憂萬國，端居在穆清。
玄功致海晏，錫讌表文明。
恩屬重陽節，雨應此時晴。
寒菊生池苑，高樹出宮城。
捧藻千官處，垂戒百王程。
復覩開元日，臣愚獻頌聲。

曉漏戒中禁，清香肅朝衣。
一門雙掌誥，伯侍仲言歸。
亭高性情曠，職密交遊稀。
賦詩樂無事，解帶偃南扉。
陽春美時澤，旭霽望山暉。
幽禽響未轉，東原綠猶微。
名雖列僊爵，心已遣塵機。
即事同巖隱，聖渥良難違。

天生逸世姿，竹馬不曾騎。 
覽卷冰將釋，援毫露欲垂。 
金貂傳幾葉，玉樹長新枝。 
榮祿何妨早，甘羅亦小兒。

洛都遊宦日，少年攜手行。
投杯起芳席，總轡振華纓。
關塞有佳氣，巖開伊水清。
攀林憩佛寺，登高望都城。
蹉跎二十載，世務各所營。
茲賞長在夢，故人安得幷。
前歲守九江，恩詔赴咸京。
因塗再登歷，山河屬晴明。
寂寞僧侶少，蒼茫林木成。
牆宇或崩剝，不見舊題名。
舊遊況存歿，獨此淚交橫。
交橫誰與同，書壁貽友生。
今茲守吳郡，綿思方未平。
子復經陳跡，一感我深情。
遠蒙惻愴篇，中有金玉聲。
反覆終難答，金玉尚爲輕。

素寡名利心，自非周圓器。
徒以歲月資，屢蒙藩條寄。
時風重書札，物情敦貨遺。
機杼十縑單，慵疎百函愧。
常負交親責，且爲一官累。
況本濩落人，歸無置錐地。
省己已知非，枉書見深致。
雖欲效區區，何由枉其志。

寒夜阻良覿，叢竹想幽居。
虎符予已誤，金丹子何如。
讌集觀農暇，笙歌聽訟餘。
雖蒙一言教，自愧道情疎。

終日愧無政，與君聊散襟。
城根山半腹，亭影水中心。
朗詠竹牕靜，野情花逕深。
那能有餘興，不作剡溪尋。

南北與山鄰，蓬庵庇一身。 
繁霜疑有雪，荒草似無人。 
遂性在耕稼，所交唯賤貧。 
何掾張椽傲，每重德璋親。

客從東方來，衣上灞陵雨。
問客何爲來，采山因買斧。
冥冥花正開，颺颺燕新乳。
昨別今已春，鬢絲生幾縷。

孤舟欲夜發，祗爲訪情人。
此地忽相遇，留連意更新。
停杯嗟別久，對月言家貧。
一問臨邛令，如何待上賓。

雄藩本帝都，遊士多俊賢。
夾河樹鬱鬱，華館千里連。
新知雖滿堂，中意頗未宣。
忽逢翰林友，歡樂斗酒前。
高文激頹波，四海靡不傳。
西施且一笑，衆女安得妍。
明月滿淮海，哀鴻逝長天。
所念京國遠，我來君欲還〈一作「又旋」〉。

結茅臨古渡，臥見長淮流。 
窗裡人將老，門前樹已秋。 
寒山獨過雁，暮雨遠來舟。 
日夕逢歸客，那能忘舊遊。

一臺稱二妙，歸路望行塵。
俱是攀龍客，空爲避馬人。
見招翻跼蹐，相問良殷勤。
日日吟趨府，彈冠豈有因。

少事武皇帝，無賴恃恩私。
身作里中橫，家藏亡命兒。
朝持樗蒲局，暮竊東鄰姬。
司隸不敢捕，立在白玉墀。
驪山風雪夜，長楊羽獵時。
一字都不識，飲酒肆頑癡。
武皇升仙去，憔悴被人欺。
讀書事已晚，把筆學題詩。
兩府始收跡，南宮謬見推。
非才果不容，出守撫惸嫠。
忽逢楊開府，論舊涕俱垂。
坐客何由識，惟有故人知。

九日驅馳一日閑，尋君不遇又空還。
怪來詩思清人骨，門對寒流雪滿山。

去年澗水今亦流，去年杏花今又拆。 
山人歸來問是誰，還是去年行春客。

