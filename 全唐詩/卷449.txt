
清晨承詔命，豐歲閱田閭。
膏雨抽苗足，涼風吐穗初。
早禾黃錯落，晚稻綠扶疎。
好入詩家詠，宜令史館書。
散爲萬姓食，堆作九年儲。
莫道如雲稼，今秋雲不如。
竹馬書薨歲，銅龍表葬時。
永言窀穸事，全用少陽儀。
壽夭由天命，哀榮出聖慈。
恭聞褒贈詔，軫念在與夷。

剪葉藩封早，承華冊命尊。
笙歌辭洛苑，風雪蔽梁園。
鹵簿淩霜宿，銘旌向月翻。
宮寮不逮事，哭送出都門。
過夏衣香潤，迎秋簟色鮮。
斜支花石枕，臥詠蘂珠篇。
泥濘非遊日，陰沈好睡天。
能來同宿否，聽雨對牀眠。
吟君昨日早朝詩，金御爐前喚仗時。
煙吐白龍頭宛轉，扇開青雉尾參差。
暫留春殿多稱屈，合入綸闈即可知。
從此摩霄去非晚，鬢邊未有一莖絲。
陝州司馬去何如，養靜資貧兩有餘。
公事閑忙同少尹，料錢多少敵尚書。
秪攜美酒爲行伴，唯作新詩趂下車。
自有鐵牛無詠者，料君投刃必應虛。
竹院新晴夜，松窗未臥時。
共琴爲老伴，與月有秋期。
玉軫臨風久，金波出霧遲。
幽音待清景，唯是我心知。
小亭門向月斜開，滿地涼風滿地苔。
此院好彈秋思處，終須一夜抱琴來。
黃葉聚牆角，青苔圍柱根。
被經霜後薄，鏡遇雨來昏。
半卷寒簷幕，斜開暖閣門。
迎冬兼送老，只仰酒盈尊。
病來心靜一無思，老去身閑百不爲。
忽忽眼塵猶愛睡，些些口業尚誇詩。
葷腥每斷齋居月，香火常親宴坐時。
萬慮消停百神泰，唯應寂寞殺三屍。
林亭一出宿風塵，忘卻平津是要津。
松閣晴看山色近，石渠秋放水聲新。
孫弘閣鬧無閑客，傅說舟忙不借人。
何似掄才濟川外，別開池館待交親。
遍覽古今集，都無秋雪詩。
陽春先唱後，陰嶺未消時。
草訝霜凝重，松疑鶴散遲。
清光莫獨占，亦對白雲司。
尚書清白臨南海，雖飲貪泉心不回。
唯向詩中得珠玉，時時寄到帝鄉來。
司空愛爾爾須知，不信聽吟送鶴詩。
羽翮勢高寧惜別，稻粱恩厚莫愁飢。
夜棲少共雞爭樹，曉浴先饒鳳占池。
穩上青雲勿回顧，的應勝在白家時。
車騎新從梁苑回，履聲珮響入中臺。
鳳池望在終重去，龍節功成且納來。
金勒最宜乘雪出，玉觴何必待花開。
尚書首唱郎中和，不計官資只計才。
石渠金谷中間路，軒騎翩翩十日程。
清洛飲冰添苦節，碧嵩看雪助高情。
謾誇河北操旄鉞，莫羨江西擁斾旌〈時新除二鎮節度〉。
何似府寮京令外，別教三十六峰迎。
高臥深居不見人，功名斗藪似灰塵。
唯留一部清商樂，月下風前伴老身。
城上歸時晚，庭前宿處危。
月明無葉樹，霜滑有風枝。
啼澀饑喉咽，飛低凍翅垂。
畫堂鸚鵡鳥，冷暖不相知。
欲將珠匣青銅鏡，換取金尊白玉卮。
鏡裏老來無避處，尊前愁至有消時。
茶能散悶為功淺，萱縱忘憂得力遲。
不似杜康神用速，十分一盞便開眉。
蟲聲冬思苦於秋，不解愁人聞亦愁。
我是老翁聽不畏，少年莫聽白君頭。
綠衣整頓雙棲起，紅觜分明對語時。
始覺琵琶弦莽鹵，方知吉了舌參差。
鄭牛識字吾常歎，丁鶴能歌爾亦知。
若稱白家鸚鵡鳥，籠中兼合解吟詩。
儀容白皙上仙郎，方寸清虛內道場。
兩翼化生因服藥，三屍臥死為休糧。
醮壇北向宵占斗，寢室東開早納陽。
盡日窗間更無事，唯燒一炷降真香。

詩家律手在成都，權與尋常將相殊。
剪截五言兼用鉞，陶鈞六義別開爐。
驚人卷軸須知有，隨事文章不道無。
篇數雖同光價異，十魚目換十驪珠。
梁園修竹舊傳名，園廢年深竹不生。
千畝荒涼尋未得，百竿青翠種新成。
牆開乍見重添興，窗靜時聞別有情。
煙葉蒙籠侵夜色，風枝蕭颯欲秋聲。
更登樓望尤堪重，千萬人家無一莖。
為憶娃宮與虎丘，玩君新作不能休。
蜀箋寫出篇篇好，吳調吟時句句愁。
洛下林園終共住，江南風月會重遊。
由來事過多堪惜，何況蘇州勝汝州。
江南名郡數蘇杭，寫在殷家三十章。
君是旅人猶苦憶，我為刺史更難忘。
境牽吟詠真詩國，興入笙歌好醉鄉。
為念舊遊終一去，扁舟直擬到滄浪。
蟬發一聲時，槐花帶兩枝。
只應催我老，兼遣報君知。
白髮生頭速，青雲入手遲。
無過一杯酒，相勸數開眉。
聞君減寢食，日聽神仙說。 
闇待非常人，潛求長生訣。 
言長本對短，未離生死轍。 
假使得長生，才能勝夭折。 
松樹千年朽，槿花一日歇。 
畢竟共虛空，何須誇歲月。 
彭殤徒自異，生死終無別。 
不如學無生，無生即無滅。
朱閣青山高庳齊，與君才子作詩題。
傍聞大內笙歌近，下視諸司屋舍低。
萬卷圖書天祿上，一條風景月華西。
欲知丞相優賢意，百步新廊不蹋泥。
有起皆因滅，無暌不暫同。
從歡終作戚，轉苦又成空。
次第花生眼，須臾燭過風。
更無尋覓處，鳥跡印空中。
宦情牢落年將暮，病假聯綿日漸深。
被老相催雖白首，與春無分未甘心。
閑停茶碗從容語，醉把花枝取次吟。
勞動故人龐閣老，提魚攜酒遠相尋。
戛玉敲冰聲未停，嫌雲不遏入青冥。
爭得黃金滿衫袖，一時拋與斷年聽。
撥撥弦弦意不同，胡啼番語兩玲瓏。 
誰能截得曹剛手，插向重蓮衣袖中。
病臥帝王州，花時不得遊。
老應隨日至，春肯為人留。
粉壞杏將謝，火繁桃尚稠。
白飄僧院地，紅落酒家樓。
空裏雪相似，晚來風不休。
吟君悵望句，如到曲江頭。
芳景多遊客，衰翁獨在家。
肺傷妨飲酒，眼痛忌看花。
寺路隨江曲，宮牆夾道斜。
羨君猶壯健，不枉度年華。
翠華黃屋未東巡，碧洛青嵩付大臣。
地稱高情多水竹，山宜閑望少風塵。
龍門即擬為遊客，金谷先憑作主人。
歌酒家家花處處，莫空管領上陽春。
地偏坊遠巷仍斜，最近東頭是白家。
宿雨長齊鄰舍柳，晴光照出夾城花。
春風小榼三升酒，寒食深爐一碗茶。
能到南園同醉否，笙歌隨分有些些。
小園斑駮花初發，新樂錚摐教欲成。
紅萼紫房皆手植，蒼頭碧玉盡家生。
高調管色吹銀字，慢拽歌詞唱渭城。
不飲一杯聽一曲，將何安慰老心情。
青陽行已半，白日坐將徂。
越國強仍大，稽城高且孤。
利饒鹽煮海，名勝水澄湖。
牛斗天垂象，台明地展圖。
瑰奇填市井，佳麗溢闉闍。
勾踐遺風霸，西施舊俗姝。
船頭龍夭矯，橋腳獸睢盱。
鄉味珍蟛蚏，時鮮貴鷓鴣。
語言諸夏異，衣服一方殊。
搗練蛾眉婢，鳴榔蛙角奴。
江清敵伊洛，山翠勝荊巫。
華表雙棲鶴，聯檣幾點烏。
煙波分渡口，雲樹接城隅。
澗遠松如畫，洲平水似鋪。
綠科秧早稻，紫筍折新蘆。
暖蹋泥中藕，香尋石上蒲。
雨來萌盡達，雷後蟄全蘇。
柳眼黃絲纇，花房絳蠟珠。
林風新竹折，野燒老桑枯。
帶嚲長枝蕙，錢穿短貫榆。
暄和生野菜，卑濕長街蕪。
女浣紗相伴，兒烹鯉一呼。
山魈啼稚子，林狖掛山都。
產業論蠶蟻，孳生計鴨雛。
泉岩雪飄灑，苔壁錦漫糊。
堰限舟航路，堤通車馬途。
耶溪岸回合，禹廟徑盤紆。
洞穴何因鑿，星槎誰與刳。
石凹仙藥臼，峰峭佛香爐。
去為投金簡，來因挈玉壺。
貴仍招客宿，健未要人扶。
聞望賢丞相，儀形美丈夫。
前驅駐旌旆，偏坐列笙竽。
刺史旟翻隼，尚書履曳鳧。
學禪超後有，觀妙造虛無。
髻裏傳僧寶，環中得道樞。
登樓詩八詠，置硯賦三都。
捧擁羅將綺，趨蹌紫與朱。
廟謨藏稷契，兵略貯孫吳。
令下三軍整，風高四海趨。
千家得慈母，六郡事嚴姑。
重士過三哺，輕財抵一銖。
送觥歌宛轉，嘲妓笑盧胡。
佐飲時炮鱉，蠲酲數鱠鱸。
醉鄉雖咫尺，樂事亦須臾。
若不中賢聖，何由外智愚。
伊予一生志，我爾百年軀。
江上三千里，城中十二衢。
出多無伴侶，歸只對妻孥。
白首青山約，抽身去得無。
南雨來多滯，東風動即狂。
月行離畢急，龍走召雲忙。
鬼轉雷車響，蛇騰電策光。
浸淫天似漏，沮洳地成瘡。
慘澹陰煙白，空濛宿霧黃。
暗遮千里目，悶結九回腸。
寂寞羈臣館，深沉思婦房。
鏡昏鸞滅影，衣潤麝消香。
蘭濕難紉佩，花凋易落妝。
沾黃鶯翅重，滋綠草心長。
紫陌皆泥濘，黃汙共淼茫。
恐霖成怪沴，望霽劇禎祥。
楚柳腰肢嚲，湘筠涕淚滂。
晝昏疑是夜，陰盛勝於陽。
居士巾皆墊，行人蓋盡張。
跳蛙還屢出，移蟻欲深藏。
端坐交遊廢，閑行去步妨。
愁生垂白叟，惱殺蹋青娘。
變海常須慮，為魚慎勿忘。
此時方共懼，何處可相將。
已望東溟禱，仍封北戶禳。
卻思逢旱魃，誰喜見商羊。
預怕為蠶病，先憂作麥傷。
惠應施浹洽，政豈假揄揚。
祀典修咸秩，農書振滿床。
丹誠期懇苦，白日會昭彰。
賑廩賙饑戶，苫城備壞牆。
且當營歲事，寧暇惜年芳。
德勝令災弭，人安在吏良。
尚書心若此，不枉系金章。
何處春深好，春深富貴家。
馬為中路鳥，妓作後庭花。
羅綺驅論隊，金銀用斷車。
眼前何所苦，唯苦日西斜。
何處春深好，春深貧賤家。
荒涼三徑草，冷落四鄰花。
奴困歸傭力，妻愁出賃車。
途窮平路險，舉足劇褒斜。

何處春深好，春深執政家。
鳳池添硯水，雞樹落衣花。
詔借當衢宅，恩容上殿車。
延英開對久，門與日西斜。
何處春深好，春深方鎮家。
通犀排帶胯，瑞鶻勘袍花。
飛絮沖球馬，垂楊拂妓車。
戎裝拜春設，左握寶刀斜。

何處春深好，春深刺史家。
陰繁棠布葉，岐秀麥分花。
五匹鳴珂馬，雙輪畫軾車。
和風引行樂，葉葉隼旟斜。
何處春深好，春深學士家。
鳳書裁五色，馬鬣剪三花。
蠟炬開明火，銀台賜物車。
相逢不敢揖，彼此帽低斜。

何處春深好，春深女學家。
慣看溫室樹，飽識浴堂花。
御印提隨仗，香箋把下車。
宋家宮樣髻，一片綠雲斜。
何處春深好，春深御史家。
絮縈驄馬尾，蝶繞繡衣花。
破柱行持斧，埋輪立駐車。
入班遙認得，魚貫一行斜。

何處春深好，春深遷客家。
一杯寒食酒，萬里故園花。
炎瘴蒸如火，光陰走似車。
為憂鵩鳥至，只恐日光斜。
何處春深好，春深經業家。
唯求太常第，不管曲江花。
折桂名慚郤，收螢志慕車。
官場泥補處，最怕寸陰斜。

何處春深好，春深隱士家。
野衣裁薜葉，山飯曬松花。
蘭索紉幽佩，蒲輪駐軟車。
林間箕踞坐，白眼向人斜。
何處春深好，春深漁父家。
松灣隨棹月，桃浦落船花。
投餌移輕楫，牽輪轉小車。
蕭蕭蘆葉裏，風起釣絲斜。

何處春深好，春深潮戶家。
濤翻三月雪，浪噴四時花。
曳練馳千馬，驚雷走萬車。
餘波落何處，江轉富陽斜。
何處春深好，春深痛飲家。
十分杯裏物，五色眼前花。
餔歠眠糟甕，流涎見麴車。
中山一沉醉，千度日西斜。

何處春深好，春深上巳家。
蘭亭席上酒，曲洛岸邊花。
弄水游童棹，湔裾小婦車。
齊橈爭渡處，一匹錦標斜。
何處春深好，春深寒食家。
玲瓏鏤雞子，宛轉彩球花。
碧草追遊騎，紅塵拜掃車。
鞦韆細腰女，搖曳逐風斜。

何處春深好，春深博弈家。
一先爭破眼，六聚鬥成花。
鼓應投壺馬，兵沖象戲車。
彈棋局上事，最妙是長斜。
何處春深好，春深嫁女家。
紫排襦上雉，黃帖鬢邊花。
轉燭初移障，鳴環欲上車。
青衣傳氈褥，錦繡一條斜。

何處春深好，春深娶婦家。
兩行籠裏燭，一樹扇間花。
賓拜登華席，親迎障幰車。
催妝詩未了，星斗漸傾斜。
何處春深好，春深妓女家。
眉欺楊柳葉，裙妒石榴花。
蘭麝熏行被，金銅釘坐車。
杭州蘇小小，人道最夭斜。
獨醒從古笑靈均，長醉如今斅伯倫。
舊法依稀傳自杜，新方要妙得於陳。
井泉王相資重九，麴糵精靈用上寅。
釀糯豈勞炊範黍，撇篘何假漉陶巾。
常嫌竹葉猶凡濁，始覺榴花不正真。
甕揭開時香酷烈，瓶封貯後味甘辛。
捧疑明水從空化，飲似陽和滿腹春。
色洞玉壺無表裏，光搖金醆有精神。
能銷忙事成閒事，轉得憂人作樂人。
應是世間賢聖物，與君還往擬終身。
高竹籠前無伴侶，亂雞群裏有風標。
低頭乍恐丹砂落，曬翅常疑白雪消。
轉覺鸕鷀毛色下，苦嫌鸚鵡語聲嬌。
臨風一唳思何事，悵望青田雲水遙。

池中此鶴鶴中稀，恐是遼東老令威。
帶雪松枝翹膝脛，放花菱片綴毛衣。
低回且向林間宿，奮迅終須天外飛。
若問故巢知處在，主人相戀未能歸。
巧拙賢愚相是非，何如一醉盡忘機。
君知天地中寬窄，雕鶚鸞皇各自飛。

蝸牛角上爭何事，石火光中寄此身。
隨富隨貧且歡樂，不開口笑是癡人。

丹砂見火去無跡，白髮泥人來不休。
賴有酒仙相暖熱，松喬醉即到前頭。

百歲無多時壯健，一春能幾日晴明。
相逢且莫推辭醉，聽唱陽關第四聲。

昨日低眉問疾來，今朝收淚吊人回。
眼前流例君看取，且遣琵琶送一杯。
欲悟色空為佛事，故栽芳樹在僧家。
細看便是華嚴偈，方便風開智慧花。
我有白頭戒，聞於韓侍郎。
老多憂活計，病更戀班行。
矍鑠誇身健，周遮說話長。
不知吾免否，兩鬢已成霜。
上苑風煙好，中橋道路平。
蹴球塵不起，潑火雨新晴。
宿醉頭仍重，晨遊眼乍明。
老慵雖省事，春誘尚多情。
遇客踟躕立，尋花取次行。
連錢嚼金勒，鑿落寫銀罌。
府醞傷教送，官娃豈要迎。
舞腰那及柳，歌舌不如鶯。
鄉國真堪戀，光陰可合輕。
三年遇寒食，盡在洛陽城。
可惜鶯啼花落處，一壺濁酒送殘春。
可憐月好風涼夜，一部清商伴老身。
飽食安眠消日月，閒談冷笑接交親。
誰知將相王侯外，別有優遊快活人。
六纛雙旌萬鐵衣，並汾舊路滿光輝。
青衫書記何年去，紅旆將軍昨日歸。
詩作馬蹄隨筆走，獵酣鷹翅伴觥飛。
此都莫作多時計，再為蒼生入紫微。
簷前新葉覆殘花，席上餘桮對早茶。
好是老身銷日處，誰能騎馬傍人家。
夜來風雨急，無復舊花林。
枝上三分落，園中二寸深。
日斜啼鳥思，春盡老人心。
莫怪添杯飲，情多酒不禁。
晝聽笙歌夜醉眠，若非月下即花前。
如今老病須知分，不負春來二十年。
游山弄水攜詩卷，看月尋花把酒杯。
六事盡思君作伴，幾時歸到洛陽來。
大紅旆引碧幢旌，新拜將軍指點行。
戰將易求何足貴，書生難得始堪榮。
離筵歌舞花叢散，候騎刀槍雪隊迎。
應笑蹉跎白頭尹，風塵唯管洛陽城。
耳根得聽琴初暢，心地忘機酒半酣。
若使啟期兼解醉，應言四樂不言三。
琴中古曲是幽蘭，為我慇懃更弄看。 
欲得身心俱靜好，自彈不及聽人彈。
素房含露玉冠鮮，紺葉搖風鈿扇圓。 
本是吳州供進藕，今為伊水寄生蓮。 
移根到此三千里，結子經今六七年。 
不獨池中花故舊，兼乘舊日採花船。
銘旌官重威儀盛，騎吹聲繁鹵簿長。
後魏帝孫唐宰相，六年七月葬咸陽。

墓門已閉笳簫去，唯有夫人哭不休。
蒼蒼露草咸陽壟，此是千秋第一秋。

送葬萬人皆慘澹，反虞駟馬亦悲鳴。
琴書劍佩誰收拾，三歲遺孤新學行。
金磬玉笙調已久，牙床角枕睡常遲。
朦朧閑夢初成後，宛轉柔聲入破時。
樂可理心應不謬，酒能陶性信無疑。
起嘗殘酌聽餘曲，斜背銀缸半下帷。
歡愛今何在，悲啼亦是空。
同爲一夜夢，共過十年中。
晴陽晚照濕煙銷，五鳳樓高天泬寥。
野綠全經朝雨洗，林紅半被暮雲燒。
龍門翠黛眉相對，伊水黃金線一條。
自入秋來風景好，就中最好是今朝。
去年八月哭微之，今年八月哭敦詩。
何堪老淚交流日，多是秋風搖落時。
泣罷幾回深自念，情來一倍苦相思。
同年同病同心事，除卻蘇州更是誰。
病上籃輿相送來，衰容秋思兩悠哉。
涼風嫋嫋吹槐子，卻請行人勸一杯。
病眠夜少夢，閑立秋多思。
寂寞餘雨晴，蕭條早寒至。
鳥棲紅葉樹，月照青苔地。
何況鏡中年，又過三十二。
碧簟絳紗帳，夜涼風景清。
病聞和藥氣，渴聽碾茶聲。
露竹偷燈影，煙松護月明。
何言千里隔，秋思一時生。
清緊如敲玉，深圓似轉簧。
一聲腸一斷，能有幾多腸。
齒髮各蹉跎，疏慵與病和。
愛花心在否，見酒興如何。
年長風情少，官高俗慮多。
幾時紅燭下，聞唱竹枝歌。
春黛雙蛾嫩，秋蓬兩鬢侵。
謀歡身太晚，恨老意彌深。
薄解燈前舞，尤能酒後吟。
花叢便不入，猶自未甘心。
宅院小牆庳，坊門帖榜遲。
舊恩慚自薄，前事悔難追。
籠鳥無常主，風花不戀枝。
今宵在何處，唯有月明知。
庭草留霜池結冰，黃昏鐘絕凍雲凝。
碧氈帳上正飄雪，紅火爐前初炷燈。
高調秦箏一兩弄，小花蠻榼二三升。
為君更奏湘神曲，夜就儂來能不能。
寒宵勸酒君須飲，君是孤眠七十身。
莫道非人身不煖，十分一醆煖於人。
自從嬌騃一相依，共見楊花七度飛。
玳瑁床空收枕席，琵琶弦斷倚屏幃。
人間有夢何曾入，泉下無家豈是歸。
墳上少啼留取淚，明年寒食更沾衣。
氈帳胡琴出塞曲，蘭塘越棹弄潮聲。
何言此處同風月，薊北江南萬里情。
老去親朋零落盡，秋來弦管感傷多。
尚書宅畔悲鄰笛，廷尉門前歎雀羅。
綠綺窗空分妓女，絳紗帳掩罷笙歌。
歡娛未足身先去，爭奈書生薄命何。

