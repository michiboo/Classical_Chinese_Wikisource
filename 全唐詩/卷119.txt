
崔國輔，吳郡人。開元中，應縣令舉，授許昌令。累遷集賢直學士，禮部員外郎，後坐事貶晉陵郡司馬。詩一卷。
塞北胡霜下，營州索兵救。
夜裏偷道行，將軍馬亦瘦。
刀光照塞月，陣色明如晝。
傳聞賊滿山，已共前鋒鬬。

逢著平樂兒，論交鞍馬前。
與酤一斗酒，恰用十千錢。
後余在關內，作事多迍邅。
何肯相救援，徒聞寶劒篇。

紅荷楚水曲，彪炳爍晨霞。
未得兩回摘，秋風吹卻花。
時芳不待妾，玉珮無處誇。
悔不盛年時，嫁與青樓家。

松雨時復滴，寺門清且涼。
此心竟誰證，回憩支公牀。
壁畫感靈跡，龕經傳異香。
獨遊寄象外，忽忽歸南昌。

楊柳映春江，江南轉佳麗。
吳門綠波裏，越國青山際。
遊宦常往來，津亭暫臨憩。
驛前蒼石沒，浦外湖沙細。
向晚宴且久，孤舟冏然逝。
雲留西北客，氣歇東南帝。
獨有萋萋心，誰知怨芳歲。

悵矣秋風時，余臨石頭瀨。
因高見遠境，盡此數州內。
羽山數點青，海岸雜光碎。
離離樹木少，漭漭湖波大。
日暮千里帆，南飛落天外。
須臾遂入夜，楚色有微靄。
尋遠跡已窮，遺榮事多昧。
一身猶未理，安得濟時代。
且泛朝夕潮，荷衣蕙爲帶。

泗水入淮處，南邊古岸存。
秦時有漂母，於此飯王孫。
王孫初未遇，寄食何足論。
後爲楚王來，黃金答母恩。
事跡遺在此，空傷千載魂。
茫茫水中渚，上有一孤墩。
遙望不可到，蒼蒼煙樹昏。
幾年崩冢色，每日落潮痕。
古地多陻圮，時哉不敢言。
向夕淚霑裳，遂宿蘆洲村。

行行日將夕，荒村古冢無人跡。
蒙籠荊棘一鳥吟，屢唱提壺沽酒喫。
古人不達酒不足，遺恨精靈傳此曲。
寄言世上諸少年，平生且盡杯中醁。

天子蘂珠宮，樓臺碧落通。
豫遊皆汗漫，齋處即崆峒。
雲物三光裏，君臣一氣中。
道言何所說，寶曆自無窮。

太守仙潢族，含情七夕多。
扇風生玉漏，置水寫銀河。
閣下陳書籍，閨中曝綺羅。
遙思漢武帝，青鳥幾時過。

月暗潮又落，西陵渡暫停。
村煙和海霧，舟火亂江星。
路轉定山遶，塘連范浦橫。
鴟夷近何去，空山臨滄溟。

元巳秦中節，吾君灞上遊。
鳴鑾通禁苑，別館遶芳洲。
鵷鷺千官列，魚龍百戲浮。
桃花春欲盡，穀雨夜來收。
慶向堯樽祝，歡從楚棹謳。
逸詩何足對，窅作掩東周。

運偶千年聖，時傳九日神。
堯樽列鐘鼓，漢闕闢鉤陳。
金籙三清降，瓊筵五老巡。
始驚蘭佩出，復詠柏梁新。
雲鴈樓前晚，霜花酒裏春。
歡娛無限極，書劒太平人。

秋近萬物肅，況當臨水時。
折花贈歸客，離緒斷荷絲。
誰謂江國永，故人感在茲。
道存過北郭，情極望東菑。
喬木故園意，鳴蟬窮巷悲。
扁舟竟何待，中路每遲遲。

妾有羅衣裳，秦王在時作。
爲舞春風多，秋來不堪著。

樓頭桃李疎，池上芙蓉落。
織錦猶未成，蛩聲入羅幕。

玉籠薰繡裳，著罷眠洞房。
不能〈音耐〉春風裏，吹卻蘭麝香。

種棘遮蘼蕪，畏人來采殺。
比至狂夫還，看看幾花發。

蕙草嬌紅萼，時光舞碧雞。
城中美年少，相見白銅鞮。

少年襄陽地，來往襄陽城。
城中輕薄子，知妾解秦箏。

朝日照紅妝，擬上銅雀臺。
畫眉猶未了，魏帝使人催。

長信宮中草，年年愁處生。
故侵珠履跡，不使玉階行。

遺卻珊瑚鞭，白馬驕不行。
章臺折楊柳，春日路傍情。

湖南送君去，湖北送君歸。
湖裏鴛鴦鳥，雙雙他自飛。

歸時日尚早，更欲向芳洲。
渡口水流急，迴船不自由。

自與王孫別，頻看黃鳥飛。
應由春草誤，著處不成歸。

玉漵花爭發，金塘水亂流。
相逢畏相失，並著采蓮舟。

寂寥抱冬心，裁羅又褧褧。
夜久頻挑燈，霜寒剪刀冷。

紅顏稱絕代，欲並真無侶。
獨有鏡中人，由來自相許。

月暗送潮風，相尋路不通。
菱歌唱不徹，知在此塘中。

漢使南還盡，胡中妾獨存。
紫臺綿望絕，秋草不堪論。

雖入秦帝宮，不上秦帝牀。
夜夜玉窗裏，與他卷衣裳。

送別未能旋，相望連水口。
船行欲映洲，幾度急搖手。

淇上桑葉青，青樓含白日。
比時遙望君，車馬城中出。

隴右長亭堠，山陰古塞秋。
不知嗚咽水，何事向西流。

淨掃黃金階，飛霜皎如雪。
下簾彈箜篌，不忍見秋月。

西候情何極，南冠怨有餘。
梁王雖好事，不察獄中書。

洛陽梨花落如霰，河陽桃葉生復齊。
坐惜玉樓春欲盡，紅綿粉絮裛妝啼〈此首一作香風詞〉。

董賢女弟在椒風，窈窕繁華貴後宮。
璧帶金釭皆翡翠，一朝零落變成空。

江邊楓落菊花黃，少長登高一望鄉。
九日陶家雖載酒，三年楚客已霑裳。

一回望月一回悲，望月月移人不移。
何時得見漢朝使，爲妾傳書斬畫師。

