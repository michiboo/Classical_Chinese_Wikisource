
斗酒勿爲薄，寸心貴不忘。
坐惜故人去，偏令遊子傷。
離顏怨芳草，春思結垂楊。
揮手再三別，臨岐空斷腸。

張翰江東去，正值秋風時。
天清一鴈遠，海闊孤帆遲。
白日行欲暮，滄波杳難期。
吳洲如見月，千里幸相思。

仙人東方生，浩蕩弄雲海。
沛然乘天遊，獨往失所在
〈上四句一作「東方不辭家，獨訪紫泥海。時人少相逢，往往失所在。」〉
魏侯繼大名，本家聊攝城。
卷舒入元化，跡與古賢幷。
十三弄文史，揮筆如振綺。
辯折田巴生，心齊魯連子。
西涉清洛源，頗驚人世喧。
采秀臥王屋，因窺洞天門。
朅來遊嵩峰，羽客何雙雙。
朝攜月光子，暮宿玉女牕。
鬼谷上窈窕，龍潭下奔潨。
東浮汴河水，訪我三千里。
逸興滿吳雲，飄颻淛江汜。
揮手杭越間，樟亭望潮還。
濤卷海門石，雲橫天際山。
白馬走素車，雷奔駭心顏。
遙聞會稽美，且度耶溪水。
萬壑與千巖，崢嶸鏡湖裏。
秀色不可名，清輝滿江城。
人遊月邊去，舟在空中行。
此中久延佇，入剡尋王許。
笑讀曹娥碑，沈吟黃絹語。
天台連四明，日入向國清。
五峰轉月色，百里行松聲。
靈溪咨沿越，華頂殊超忽。
石樑橫青天，側足履半月。
忽然思永嘉，不憚海路賒。
掛席歷海嶠，迴瞻赤城霞。
赤城漸微沒，孤嶼前嶢兀。
水續萬古流，亭空千霜月。
縉雲川谷難，石門最可觀。
瀑布掛北斗，莫窮此水端。
噴壁灑素雪，空濛生晝寒。
卻思惡溪去，寧懼惡溪惡。
咆哮七十灘，水石相噴薄。
路創李北海，巖開謝康樂。
松風和猨聲，搜索連洞壑。
徑出梅花橋，雙溪納歸潮。
落帆金華岸，赤松若可招。
沈約八詠樓，城西孤岧嶢。
岧嶢四荒外，曠望羣川會。
雲卷天地開，波連浙西大。
亂流新安口，北指嚴光瀨。
釣臺碧雲中，邈與蒼嶺對。
稍稍來吳都，裴回上姑蘇。
煙綿橫九疑，漭蕩見五湖。
目極心更遠，悲歌但長吁。
迴橈楚江濱，揮策揚子津。
身著日本裘，昂藏出風塵。〈裘則朝卿所贈，日本布爲之〉
五月造我語，知非儓儗人。
相逢樂無限，水石日在眼。
徒干五諸侯，不致百金產。
吾友揚子雲，弦歌播清芬。
雖爲江寧宰，好與山公羣。
乘興但一行，且知我愛君。
君來幾何時，仙臺應有期。
東窗綠玉樹，定長三五枝。
至今天壇人，當笑爾歸遲。
我苦惜遠別，茫然使心悲。
黃河若不斷，白首長相思。

我來揚都市，送客回輕舠。
因誇楚太子，便覩廣陵濤。
仙尉趙家玉，英風凌四豪。
維舟至長蘆，目送煙雲高。
搖扇對酒樓，持袂把蟹螯。
前途儻相思，登嶽一長謠。

聞道稽山去，偏宜謝客才。
千巖泉灑落，萬壑樹縈迴。
東海橫秦望，西陵遶越臺。
湖清霜鏡曉，濤白雪山來。
八月枚乘筆，三吳張翰杯。
此中多逸興，早晚向天台。

與爾情不淺，忘筌已得魚。
玉臺掛寶鏡，持此意何如。
坦腹東牀下，由來志氣疎。
遙知向前路，擲果定盈車。

送君游梅湖，應見梅花發。
有使寄我來，無令紅芳歇。
暫行新林浦，定醉金陵月。
莫惜一鴈書，音塵坐胡越。

還聞天竺寺，夢想懷東越。
每年海樹霜，桂子落秋月。
送君遊此地，已屬流芳歇。
待我來歲行，相隨浮溟渤。

客有思天台，東行路超忽。
濤落浙江秋，沙明浦陽月。
今遊方厭楚，昨夢先歸越。
且盡秉燭歡，無辭凌晨發。
我家小阮賢，剖竹赤城邊。
詩人多見重，官燭未曾然。
興引登山屐，情催泛海船。
石橋如可度，攜手弄雲煙。

黃山四千仞，三十二蓮峰。
丹崖夾石柱，菡萏金芙蓉。
伊昔昇絕頂，下窺天目松。
仙人鍊玉處，羽化留餘蹤。
亦聞溫伯雪，獨往今相逢。
採秀辭五嶽，攀巖歷萬重。
歸休白鵝嶺，渴飲丹砂井。
鳳吹我時來，雲車爾當整。
去去陵陽東，行行芳桂叢。
迴溪十六度，碧嶂盡晴空。
他日還相訪，乘橋躡綵虹。

長桑曉洞視，五藏無全牛。
趙叟得祕訣，還從方士遊。
西過獲麟臺，爲我弔孔丘。
念別復懷古，潸然空淚流。

獵客張兔罝，不能掛龍虎。
所以青雲人，高歌在巖戶。
韓生信英彥，裴子含清真。
孔侯復秀出，俱與雲霞親。
峻節凌遠松，同衾臥盤石。
斧冰嗽寒泉，三子同二屐。
時時或乘興，往往雲無心。
出山揖牧伯，長嘯輕衣簪。
昨宵夢裏還，雲弄竹溪月。
今晨魯東門，帳飲與君別。
雪崖滑去馬，蘿徑迷歸人。
相思若煙草，歷亂無冬春。

大國置衡鏡，準平天地心。
羣賢無邪人，朗鑒窮情深。
吾君詠南風，袞冕彈鳴琴。
時泰多美士，京國會纓簪。
山苗落澗底，幽松出高岑。
夫子有盛才，主司得球琳。
流水非鄭曲，前行遇知音。
衣工剪綺繡，一悞傷千金。
何惜刀尺餘，不裁寒女衾。
我非彈冠者，感別但開襟。
空谷無白駒，賢人豈悲吟。
大道安棄物，時來或招尋。
爾見山吏部，當應無陸沈。

龍虎謝鞭策，鵷鸞不司晨。
君看海上鶴，何似籠中鶉。
獨用天地心，浮雲乃吾身。
雖將簪組狎，若與煙霞親。
季父有英風，白眉超常倫。
一官即夢寐，脫屐歸西秦。
竇公敞華筵，墨客盡來臻。
燕歌落胡鴈，郢曲迴陽春。
征馬百度嘶，遊車動行塵。
躊躇未忍去，戀此四座人。
餞離駐高駕，惜別空殷勤。
何時竹林下，更與步兵鄰。

堯沒三千歲，青松古廟存。
送行奠桂酒，拜舞清心魂。
日色促歸人，連歌倒芳樽。
馬嘶俱醉起，分手更何言。

〈時久病初起作〉
朝策犂眉騧，舉鞭力不堪。
強扶愁疾向何處，角巾微服堯祠南。
長楊掃地不見日，石門噴作金沙潭。
笑誇故人指絕境，山光水色青於藍。
廟中往往來擊鼓，堯本無心爾何苦。
門前長跪雙石人，有女如花日歌舞。
銀鞍繡轂往復迴，簸林蹶石鳴風雷。
遠煙空翠時明滅，白鷗歷亂長飛雪。
紅泥亭子赤闌干，碧流環轉青錦湍。
深沈百丈洞海底，那知不有蛟龍蟠。
君不見綠珠潭水流東海，綠珠紅粉沈光彩。
綠珠樓下花滿園，今日曾無一枝在。
昨夜秋聲閶闔來，洞庭木落騷人哀。
遂將三五少年輩，登高遠望形神開。
生前一笑輕九鼎，魏武何悲銅雀臺。
我歌白雲倚牕牖，爾聞其聲但揮手。
長風吹月度海來，遙勸仙人一杯酒。
酒中樂酣宵向分，舉觴酹堯堯可聞。
何不令臯繇擁篲橫八極，直上青天揮浮雲。
高陽小飲真瑣瑣，山公酩酊何如我。
竹林七子去道賒，蘭亭雄筆安足誇。
堯祠笑殺五湖水，至今顦悴空荷花。
爾向西秦我東越，暫向瀛洲訪金闕。
藍田太白若可期，爲余掃灑石上月。

客自長安來，還歸長安去。
狂風吹我心，西掛咸陽樹。
此情不可道，此別何時遇。
望望不見君，連山起煙霧。

宋人不辨玉，魯賤東家丘。
我笑薛夫子，胡爲兩地遊。
黃金消衆口，白璧竟難投。
梧桐生蒺藜，綠竹乏佳實。
鳳凰宿誰家，遂與羣雞匹。
田家養老馬，窮士歸其門。
蛾眉笑躄者，賓客去平原。
卻斬美人首，三千還駿奔。
毛公一挺劒，楚趙兩相存。
孟嘗習狡兔，三窟賴馮諼。
信陵奪兵符，爲用侯生言。
春申一何愚，刎首爲李園。
賢哉四公子，撫掌黃泉裏。
借問笑何人，笑人不好士。
爾去且勿諠，桃李竟何言。
沙丘無漂母，誰肯飯王孫。

〈時凝弟在席〉
爾從咸陽來，問我何勞苦。
沐猴而冠不足言，身騎土牛滯東魯。
沈弟欲行凝弟留，孤飛一雁秦雲秋。
坐來黃葉落四五，北斗已掛西城樓。
絲桐感人弦亦絕，滿堂送君皆惜別。
卷簾見月清興來，疑是山陰夜中雪。
明日斗酒別，惆悵清路塵。
遙望長安日，不見長安人。
長安宮闕九天上，此地曾經爲近臣。
一朝復一朝，髮白心不改。
屈原憔悴滯江潭，亭伯流離放遼海。
折翮翻飛隨轉蓬，聞弦墜虛下霜空。
聖朝久棄青雲士，他日誰憐張長公。

雪滿原野白，戎裝出盤遊。
揮鞭布獵騎，四顧登高丘。
兔起馬足間，蒼鷹下平疇。
喧呼相馳逐，取樂銷人憂。
舍此戒禽荒，微聲列齊謳。
鳴雞發晏堌，別雁驚淶溝。
西行有東音，寄與長河流。

送別枯桑下，凋葉落半空。
我行懵道遠，爾獨知天風。
誰念張仲蔚，還依蒿與蓬。
何時一杯酒，更與李膺同。

