
王維，字摩詰，河東人。工書畫，與弟縉俱有俊才。開元九年，進士擢第，調太樂丞，坐累爲濟州司倉參軍。歷右拾遺、監察御史、左補闕、庫部郎中，拜吏部郎中。天寶末，爲給事中。安祿山陷兩都，維爲賊所得，服藥陽瘖，拘於菩提寺。祿山宴凝碧池，維潛賦詩悲悼，聞於行在。賦平，陷賊官三等定罪，特原之。責授太子中允，遷中庶子、中書舍人，復拜給事中，轉尚書右丞。維以詩名盛於開元、天寶間，寧薛諸王駙馬豪貴之門，無不拂席迎之。得宋之問輞川別墅，山水絕勝，與道友裴迪，浮舟往來，彈琴賦詩，嘯詠終日。篤於奉佛，晚年長齋禪誦。一日，忽索筆作書數紙，別弟縉及平生親故，舍筆而卒，贈祕書監。寶應中，代宗問縉：「朕常於諸王坐聞維樂章，今存幾何？」縉集詩六卷，文四卷，表上之。勅答云：「卿伯氏位列先朝，名高希代，抗行周雅，長揖楚辭，詩家者流，時論歸美，克成編錄，歎息良深。」殷璠謂：「維詩詞秀調雅，意新理愜，在泉成珠，著壁成繪。」蘇軾亦云：「維詩中有畫，畫中有詩也。」今編詩四卷。
嗟予未喪，哀此孤生。
屏居藍田，薄地躬耕。
歲晏輸稅，以奉粢盛。
晨往東臯，草露未晞。
暮看煙火，負擔來歸。
我聞有客，足埽荊扉。
簞食伊何，疈瓜抓棗。
仰廁羣賢，皤然一老。
媿無莞簟，班荊席藁。
汎汎登陂，折彼荷花。
靜觀素鮪，俯映白沙。
山鳥羣飛，日隱輕霞。
登車上馬，倏忽雲散。
雀噪荒村，雞鳴空館。
還復幽獨，重欷累歎。

鳳扆朝碧落，龍圖耀金鏡。
維嶽降二臣，戴天臨萬姓。
山川八校滿，井邑三農竟。
比屋皆可封，誰家不相慶。
林疎遠村出，野曠寒山靜。
帝城雲裏深，渭水天邊映。
佳氣含風景，頌聲溢歌詠。
端拱能任賢，彌彰聖君聖。

複道通長樂，青門臨上路。
遙聞鳳吹喧，闇識龍輿度。
褰旒明四目，伏檻紆三顧。
小苑接侯家，飛甍暎宮樹。
商山原上碧，滻水林端素。
銀漢下天章，瓊筵承湛露。
將非富人寵，信以平戎故。
從來簡帝心，詎得迴天步。

上卿增命服，都護揚歸斾。
雜虜盡朝周，諸胡皆自鄶。
鳴笳瀚海曲，按節陽關外。
落日下河源，寒山靜秋塞。
萬方氛祲息，六合乾坤大。
無戰是天心，天心同覆載。

〈《通典》云：「武德初，因隋舊制，奏九部樂，四曰扶南。」《[新]唐書·禮樂志》云：「天寶樂曲，皆以邊地名。自河西至者，有扶南樂舞。」〉
翠羽流蘇帳，春眠曙不開。
羞從面色起，嬌逐語聲來。
早向昭陽殿，君王中使催。

堂上青弦動，堂前綺席陳。
齊歌盧女曲，雙舞洛陽人。
傾國徒相看，寧知心所親。

香氣傳空滿，妝華影箔通。
歌聞天仗外，舞出御樓中。
日暮歸何處，花間長樂宮。

宮女還金屋，將眠復畏明。
入春輕衣好，半夜薄妝成。
拂曙朝前殿，玉墀多珮聲。

朝日照綺窗，佳人坐臨鏡。
散黛恨猶輕，插釵嫌未正。
同心勿遽遊，幸待春妝竟。

十里一走馬，五里一揚鞭。
都護軍書至，匈奴圍酒泉。
關山正飛雪，烽戍斷無煙。

吹角動行人，喧喧行人起。
笳悲馬嘶亂，爭渡金河水。
日暮沙漠陲，戰聲煙塵裏。
盡繫名王頸，歸來獻天子。

紫梅發初遍，黃鳥歌猶澁。
誰家折楊女，弄春如不及。
愛水看妝坐，羞人映花立。
香畏風吹散，衣愁露霑濕。
玉閨青門裏，日落香車入。
游衍益相思，含啼向綵帷。
憶君長入夢，歸晚更生疑。
不及紅簷燕，雙棲綠草時。

皎潔明星高，蒼茫遠天曙。
槐霧暗不開，城鴉鳴稍去。
始聞高閣聲，莫辨更衣處。
銀燭已成行，金門儼騶馭。

寧棲野樹林，寧飲澗水流。
不用坐粱肉，崎嶇見王侯。
鄙哉匹夫節，布褐將白頭。
任智誠則短，守任固其優。
側聞大君子，安問黨與讐。
所不賣公器，動爲蒼生謀。
賤子跪自陳，可爲帳下不。
感激有公議，曲私非所求。

少年識事淺，強學干名利。
徒聞躍馬年，苦無出人智。
即事豈徒言，累官非不試。
既寡遂性歡，恐招負時累。
清冬見遠山，積雪凝蒼翠。
浩然出東林，發我遺世意。
惠連素清賞，夙語塵外事。
欲緩攜手期，流年一何駛。

希世無高節，絕跡有卑棲。
君徒視人文，吾固和天倪。
緬然萬物始，及與羣物齊。
分地依后稷，用天信重黎。
春風何豫人，令我思東溪。
草色有佳意，花枝稍含荑。
更待風景好，與君藉萋萋。

聞君餌丹砂，甚有好顏色。
不知從今去，幾時生羽翼。
王母翳華芝，望爾崑崙側。
文螭從赤豹，萬里方一息。
悲哉世上人，甘此羶腥食。

籬間犬迎吠，出屋候荊扉。
歲晏輸井稅，山村人夜歸。
晚田始家食，餘布成我衣。
詎肯無公事，煩君問是非。

達人無不可，忘己愛蒼生。
豈復少十室，弦歌在兩楹。
浮人日已歸，但坐事農耕。
桑榆鬱相望，邑里多雞鳴。
秋山一何淨，蒼翠臨寒城。
視事兼偃臥，對書不簪纓。
蕭條人吏疎，鳥雀下空庭。
鄙夫心所尚，晚節異平生。
將從海岳居，守靜解天刑。
或可累安邑，茅茨君試營。

蠨蛸掛虛牖，蟋蟀鳴前除。
歲晏涼風至，君子復何如。
高館闃無人，離居不可道。
閑門寂已閉，落日照秋草。
雖有近音信，千里阻河關。
中復客汝潁，去年歸舊山。
結交二十載，不得一日展。
貧病子既深，契闊余不淺。
仲秋雖未歸，暮秋以爲期。
良會詎幾日，終日長相思。

夜靜羣動息，時聞隔林犬。
卻憶山中時，人家澗西遠。
羨君明發去，采蕨輕軒冕。

吾弟東山時，心尚一何遠。 
日高猶自臥，鐘動始能飯。 
領上髮未梳，床頭書不捲。 
清川興悠悠，空林對偃蹇。 
青苔石上淨，細草松下軟。 
窗外鳥聲閒，階前虎心善。 
徒然萬象多，澹爾太虛緬。 
一知與物平，自顧為人淺。 
對君忽自得，浮念不煩遣。

張弟五車書，讀書仍隱居。 
染翰過草聖，賦詩輕子虛。 
閉門二室下，隱居十年餘。 
宛是野人野，時從漁夫漁。 
秋風自蕭索，五柳高且疏。 
望此去人世，渡水向吾廬。 
歲晏同攜手，只應君與予。

設罝守毚兔，垂釣伺遊鱗。 
此是安口腹，非關慕隱淪。 
吾生好清淨，蔬食去情塵。 
今子方豪蕩，思為鼎食人。 
我家南山下，動息自遺身。 
入鳥不相亂，見獸皆相親。 
雲霞成伴侶，虛白侍衣巾。 
何事須夫子，邀予谷口真。

了觀四大因，根性何所有。
妄計苟不生，是身孰休咎。
色聲何謂客，陰界復誰守。
徒言蓮花目，豈惡楊枝肘。
既飽香積飯，不醉聲聞酒。
有無斷常見，生滅幻夢受。
即病即實相，趨空定狂走。
無有一法真，無有一法垢。
居士素通達，隨宜善抖擻。
牀上無氊臥，鎘中有粥否。
齋時不乞食，定應空漱口。
聊持數斗米，且救浮生取。

風景日夕佳，與君賦新詩。
澹然望遠空，如意方支頤。
春風動百草，蘭蕙生我籬。
曖曖日暖閨，田家來致詞。
欣欣春還臯，淡淡水生陂。
桃李雖未開，荑萼滿芳枝。
請君理還策，敢告將農時。

一興微塵念，橫有朝露身。
如是覩陰界，何方置我人。
礙有固爲主，趣空寧捨賓。
洗心詎懸解，悟道正迷津。
因愛果生病，從貪始覺貧。
色聲非彼妄，浮幻即吾真。
四達竟何遣，萬殊安可塵。
胡生但高枕，寂寞與誰鄰。
戰勝不謀食，理齊甘負薪。
予若未始異，詎論疎與親。

浮空徒漫漫，汎有定悠悠。
無乘及乘者，所謂智人舟。
詎捨貧病域，不疲生死流。
無煩君喻馬，任以我爲牛。
植福祠迦葉，求仁笑孔丘。
何津不鼓櫂，何路不摧輈。
念此聞思者，胡爲多阻修。
空虛花聚散，煩惱樹稀稠。
滅相成無記，生心坐有求。
降吳復歸蜀，不到莫相尤。

荒城自蕭索，萬里山河空。
天高秋日逈，嘹唳聞歸鴻。
寒塘映衰草，高館落疎桐。
臨此歲方晏，顧景詠悲翁。
故人不可見，寂寞平陵東。

寓目一蕭散，銷憂冀俄頃。
青草肅澄陂，白雲移翠嶺。
後沔通河渭，前山包鄢郢。
松含風裏聲，花對池中影。
地多齊後㿉〈一作瘧〉，人帶荊州癭。
徒思赤筆書，詎有丹砂井。
心悲常欲絕，髪亂不能整。
青簟日何長，閑門晝方靜。
頹思茅簷下，彌傷好風景。

隔河見桑柘，藹藹黎陽川。
望望行漸遠，孤峰沒雲煙。
故人不可見，河水復悠然。
賴有政聲遠，時聞行路傳。

夜靜羣動息，蟪蛄聲悠悠。
庭槐北風響，日夕方高秋。
思子整羽翰，及時當雲浮。
吾生將白首，歲晏思滄州。
高足在旦暮，肯爲南畝儔。

高樓望所思，目極情未畢。
枕上見千里，窗中窺萬室。
悠悠長路人，曖曖遠郊日。
惆悵極浦外，迢遞孤煙出。
能賦屬上才，思歸同下秩。
故鄉不可見，雲水空如一。

儂家真箇去，公定隨儂否。
著處是蓮花，無心變楊柳。
松龕藏藥裹，石脣安茶臼。
氣味當共知，那能不攜手。

與君伯氏別，又欲與君離。
君行無幾日，當復隔山陂。
蒼茫秦川盡，日落桃林塞。
獨樹臨關門，黃河向天外。
前經洛陽陌，宛洛故人稀。
故人離別盡，淇上轉驂騑。
企予悲送遠，惆悵睢陽路。
古木官渡平，秋城鄴宮故。
想君行縣日，其出從如雲。
遙思魏公子，復憶李將軍。

郎署有伊人，居然古人風。
天子顧河北，詔書除征東。
拜手辭上官，緩步出南宮。
九河平原外，七國薊門中。
陰風悲枯桑，古塞多飛蓬。
萬里不見虜，蕭條胡地空。
無爲費中國，更欲邀奇功。
遲遲前相送，握手嗟異同。
行當對侯歸，肯訪商山翁。

寥落雲外山，迢遞舟中賞。
鐃吹發西江，秋空多清響。
地迥古城蕪，月明寒潮廣。
時賽敬亭神，復解罟師網。
何處寄相思？南風吹五兩。

明時久不達，棄置與君同。
天命無怨色，人生有素風。
念君拂衣去，四海將安窮。
秋天萬里淨，日暮澄江空。
清夜何悠悠，扣舷明月中。
和光魚鳥際，澹爾蒹葭叢。
無庸客昭世，衰鬢日如蓬。
頑疎暗人事，僻陋遠天聰。
微物縱可采，其誰爲至公。
余亦從此去，歸耕爲老農。

伯舅吏淮泗，卓魯方喟然。
悠哉自不競，退耕東臯田。
條桑臘月下，種杏春風前。
酌醴賦歸去，共知陶令賢。

下馬飲君酒，問君何所之。
君言不得意，歸臥南山陲。
但去莫復問，白雲無盡時。

送君盡惆悵，復送何人歸。
幾日同攜手，一朝先拂衣。
東山有茅屋，幸為掃荊扉。
當亦謝官去，豈令心事違。

相逢方一笑，相送還成泣。
祖帳已傷離，荒城復愁入。
天寒遠山淨，日暮長河急。
解纜君已遙，望君猶佇立。

手疏謝明主，腰章爲長吏。
方從會稽邸，更發汝南騎。
按節下松陽，清江響鐃吹。
露冕見三吳，方知百城貴。

讀書復騎射，帶劒遊淮陰。
淮陰少年輩，千里遠相尋。
高義難自隱，明時寧陸沈。
島夷九州外，泉館三山深。
席帆聊問罪，卉服盡成擒。
歸來見天子，拜爵賜黃金。
忽思鱸魚鱠，復有滄洲心。
天寒蒹葭渚，日落雲夢林。
江城下楓葉，淮上聞秋砧。
送歸青門外，車馬去駸駸。
惆悵新豐樹，空餘天際禽。

少年客淮泗，落魄居下邳。
遨遊向燕趙，結客過臨淄。
山東諸侯國，迎送紛交馳。
自爾厭游俠，閉戶方垂帷。
深明戴家禮，頗學毛公詩。
備知輕濟道，高臥陶唐時。
聖主詔天下，賢人不得遺。
公吏奉纁組，安車去茅茨。
君王蒼龍闕，九門十二逵。
羣公朝謁罷，冠劒下丹墀。
野鶴終踉蹌，威鳳徒參差。
或問理人術，但致還山詞。
天書降北闕，賜帛歸東菑。
都門謝親故，行路日逶遲。
孤帆萬里外，淼漫將何之。
江天海陵郡，雲日淮南祠。
杳冥滄洲上，蕩漭無人知。
緯蕭或賣藥，出處安能期。

聖代無隱者，英靈盡來歸。
遂令東山客，不得顧採薇。
既至君門遠，孰雲吾道非。
江淮度寒食，京洛縫春衣。
置酒臨長道，同心與我違。
行當浮桂櫂，未幾拂荊扉。
遠樹帶行客，孤村當落暉。
吾謀適不用，勿謂知音稀。

束帶趨承明，守官唯謁者。
清晨聽銀蚪，薄暮辭金馬。
受辭未嘗易，當是方知寡。
清範何風流，高文有風雅。
忽佐江上州，當自潯陽下。
逆旅到三湘，長途應百舍。
香爐遠峰出，石鏡澄湖瀉。
董奉杏成林，陶潛菊盈把。
范蠡常好之，廬山我心也。
送君思遠道，欲以數行灑。

人外遺世慮，空端結遐心。
曾是巢許淺，始知堯舜深。
蒼生詎有物，黃屋如喬林。
上德撫神運，沖和穆宸襟。
雲雷康屯難，江海遂飛沈。
天工寄人英，龍袞瞻君臨。
名器苟不假，保釐固其任。
素質貫方領，清景照華簪。
慷慨念王室，從容獻官箴。
雲旗蔽三川，畫角發龍吟。
晨揚天漢聲，夕卷大河陰。
窮人業已寧，逆虜遺之擒。
然後解金組，拂衣東山岑。
給事黃門省，秋光正沈沈。
壯心與身退，老病隨年侵。
君子從相訪，重玄其可尋。

浮生信如寄，薄宦夫何有。
來往本無歸，別離方此受。
柳色藹春餘，槐陰清夏首。
不覺御溝上，銜悲執桮酒。

解薜登天朝，去師偶時哲。
豈惟山中人，兼負松上月。
宿昔同遊止，致身雲霞末。
開軒臨潁陽，臥視飛鳥沒。
好依盤石飯，屢對瀑泉渴。
理齊小狎隱，道勝寧外物。
舍弟官崇高，宗兄此削髪。
荊扉但灑掃，乘閑當過歇。

青青楊柳陌，陌上別離人。
愛子遊燕趙，高堂有老親。
不行無可養，行去百憂新。
切切委兄弟，依依向四鄰。
都門帳飲畢，從此謝親賓。
揮涕逐前侶，含悽動征輪。
車徒望不見，時見起行塵。
吾亦辭家久，看之淚滿巾。

陌上新離別，蒼茫四郊晦。
登高不見君，故山復雲外。
遠樹蔽行人，長天隱秋塞。
心悲宦遊子，何處飛征蓋。

端笏明光宮，歷稔朝雲陛。
詔刊延閣書，高議平津邸。
適意偶輕人，虛心削繁禮。
盛得江左風，彌工建安體。
高張多絕弦，截河有清濟。
嚴冬爽羣木，伊洛方清泚。
渭水冰下流，潼關雪中啓。
荷蓧幾時還，塵纓待君洗。

與世澹無事，自然江海人。
側聞塵外遊，解驂𨋗朱輪。
平野照暄景，上天垂春雲。
張組竟北阜，汎舟過東鄰。
故鄉信高會，牢醴及佳辰。
幸同擊壤樂，心荷堯爲君。

郊居杜陵下，永日同攜手。
仁里靄川陽，平原見峰首。
園廬鳴春鳩，林薄媚新柳。
上卿始登席，故老前爲壽。
臨當遊南陂，約略執桮酒。
歸歟絀微官，惆悵心自咎。

冬中餘雪在，墟上春流駛。
風日暢懷抱，山川多秀氣。
彫胡先晨炊，庖膾亦雲至。
高情浪海嶽，浮生寄天地。
君子外簪纓，埃塵良不啻。
所樂衡門中，陶然忘其貴。

高館臨澄陂，曠然蕩心目。
淡蕩動雲天，玲瓏映墟曲。
鵲巢結空林，雉雊響幽谷。
應接無閑暇，徘徊以躑躅。
紆組上春堤，側弁倚喬木。
弦望忽已晦，後期洲應綠。

步出城東門，試騁千里目。
青山橫蒼林，赤日團平陸。
渭北走邯鄲，關東出函谷。
秦地萬方會，來朝九州牧。
雞鳴咸陽中，冠蓋相追逐。
丞相過列侯，羣公餞光祿。
相如方老病，獨歸茂陵宿。

西嶽出浮雲，積雪在太清。
連天凝黛色，百里遙青冥。
白日爲之寒，森沈華陰城。
昔聞乾坤閉，造化生巨靈。
右足踏方止，左手推削成。
天地忽開拆，大河注東溟。
遂爲西峙嶽，雄雄鎮秦京。
大君包覆載，至德被羣生。
上帝佇昭告，金天思奉迎。
人祇望幸久，何獨禪雲亭。

託身侍雲陛，昧旦趨華軒。
遂陪鵷鴻侶，霄漢同飛翻。
君子垂惠顧，期我於田園。
側聞景龍際，親降南面尊。
萬乘駐山外，順風祈一言。
高陽多夔龍，荊山積璵璠。
盛德啓前烈，大賢鍾後昆。
侍郎文昌宮，給事東掖垣。
謁帝俱來下，冠蓋盈丘樊。
閨風首邦族，庭訓延鄉村。
采地包山河，樹井竟川原。
巖端回綺檻，谷口開朱門。
階下羣峰首，雲中瀑水源。
鳴玉滿春山，列筵先朝暾。
會舞何颯沓，擊鐘彌朝昏。
是時陽和節，清晝猶未暄。
藹藹樹色深，嚶嚶鳥聲繁。
顧己負宿諾，延頸慙芳蓀。
蹇步守窮巷，高駕難攀援。
素是獨往客，脫冠情彌敦。

落日山水好，漾舟信歸風。
探奇不覺遠，因以緣源窮。
遙愛雲木秀，初疑路不同。
安知清流轉，偶與前山通。
舍舟理輕策，果然愜所適。
老僧四五人，逍遙蔭松柏。
朝梵林未曙，夜禪山更寂。
道心及牧童，世事問樵客。
暝宿長林下，焚香臥瑤席。
澗芳襲人衣，山月映石壁。
再尋畏迷誤，明發更登歷。
笑謝桃源人，花紅復來覿。

言入黃花川，每逐青谿水。
隨山將萬轉，趣途無百里。
聲喧亂石中，色靜深松裏。
漾漾泛菱荇，澄澄映葭葦。
我心素已閒，清川澹如此。
請留盤石上，垂釣將已矣。

秋色有佳興，況君池上閑。
悠悠西林下，自識門前山。
千里橫黛色，數峰出雲間。
嵯峨對秦國，合沓藏荊關。
殘雨斜日照，夕嵐飛鳥還。
故人今尚爾，歎息此頹顏。

君子盈天階，小人甘自免。
方隨練金客，林上家絕巘。
背嶺花未開，入雲樹深淺。
清晝猶自眠，山鳥時一囀。

君心尚棲隱，久欲傍歸路。
在朝每爲言，解印果成趣。
晨雞鳴鄰里，羣動從所務。
農夫行餉田，閨妾起縫素。
開軒御衣服，散帙理章句。
時吟招隱詩，或製閑居賦。
新晴望郊郭，日暎桑榆暮。
陰晝小苑城，微明渭川樹。
揆予宅閭井，幽賞何由屢。
道存終不忘，跡異難相遇。
此時惜離別，再來芳菲度。

斜陽照墟落，窮巷牛羊歸。
野老念牧童，倚杖候荊扉。
雉雊麥苗秀，蠶眠桑葉稀。
田夫荷鋤至，相見語依依。
即此羨閑逸，悵然吟式微。

屋上春鳩鳴，村邊杏花白。
持斧伐遠揚，荷鋤覘泉脈。
歸燕識故巢，舊人看新曆。
臨觴忽不御，惆悵遠行客。

閑門秋草色，終日無車馬。
客來深巷中，犬吠寒林下。
散髪時未簪，道書行尚把。
與我同心人，樂道安貧者。
一罷宜城酌，還歸洛陽社。

幸忝君子顧，遂陪塵外蹤。
閑花滿巖谷，瀑水映杉松。
啼鳥忽臨澗，歸雲時抱峰。
良遊盛簪紱，繼跡多夔龍。
詎枉青門道，胡聞長樂鐘。
清晨去朝謁，車馬何從容。

晚知清淨理，日與人羣疎。
將候遠山僧，先期埽弊廬。
果從雲峰裏，顧我蓬蒿居。
藉草飯松屑，焚香看道書。
然燈晝欲盡，鳴磬夜方初。
一悟寂爲樂，此日閑有餘。
思歸何必深，身世猶空虛。

少年不足言，識道年已長。
事往安可悔，餘生幸能養。
誓從斷臂血，不復嬰世網。
浮名寄纓珮，空性無羈鞅。
夙承大導師，焚香此瞻仰。
頹然居一室，覆載紛萬象。
高柳早鸎啼，長廊春雨響。
牀下阮家屐，窗前筇竹杖。
方將見身雲，陋彼示天壤。
一心在法要，願以無生獎。

余適欲鋤瓜，倚鋤聽叩門。
鳴騶導驄馬，常從夾朱軒。
窮巷正傳呼，故人儻相存。
攜手追涼風，放心望乾坤。
藹藹帝王州，宮觀一何繁。
林端出綺道，殿頂搖華幡。
素懷在青山，若值白雲屯。
回風城西雨，返景原上村。
前酌盈尊酒，往往聞清言。
黃鸝囀深木，朱槿照中園。
猶羨松下客，石上聞清猿。

危徑幾萬轉，數里將三休。
回環見徒侶，隱暎隔林丘。
颯颯松上雨，潺潺石中流。
靜言深谿裏，長嘯高山頭。
望見南山陽，白露靄悠悠。
青臯麗已淨，綠樹鬱如浮。
曾是厭蒙密，曠然銷人憂。

新晴原野曠，極目無氛垢。
郭門臨渡頭，村樹連溪口。
白水明田外，碧峰出山後。
農月無閒人，傾家事南畝。

朝與周人辭，暮投鄭人宿。
他鄉絕儔侶，孤客親僮僕。
宛洛望不見，秋霖晦平陸。
田父草際歸，村童雨中牧。
主人東臯上，時稼遶茅屋。
蟲思機杼悲，雀喧禾黍熟。
明當渡京水，昨晚猶金谷。
此去欲何言，窮邊狥微祿。

汎舟入滎澤，茲邑乃雄藩。
河曲閭閻隘，川中煙火繁。
因人見風俗，入境聞方言。
秋野田疇盛，朝光市井喧。
漁商波上客，雞犬岸旁村。
前路白雲外，孤帆安可論。

汎舟大河裏，積水窮天涯。
天波忽開拆，郡邑千萬家。
行復見城市，宛然有桑麻。
回瞻舊鄉國，淼漫連雲霞。

赤日滿天地，火雲成山嶽。
草木盡焦卷，川澤皆竭涸。
輕紈覺衣重，密樹苦陰薄。
莞簟不可近，絺綌再三濯。
思出宇宙外，曠然在寥廓。
長風萬里來，江海蕩煩濁。
卻顧身爲患，始知心未覺。
忽入甘露門，宛然清涼樂。

喬木萬餘株，清流貫其中。
前臨大川口，豁達來長風。
漣漪涵白沙，素鮪如遊空。
偃臥盤石上，翻濤沃微躬。
漱流復濯足，前對釣魚翁。
貪餌凡幾許，徒思蓮葉東。

豔色天下重，西施寧久微。
朝乃越溪女，暮作吳宮妃。
賤日豈殊眾，貴來方悟稀。
邀人傅香粉，不自著羅衣。
君寵益嬌態，君憐無是非。
當時浣紗伴，莫得同車歸。
持謝鄰家子，效顰安可希？

漢家李將軍，三代將門子。
結髮有奇策，少年成壯士。
長驅塞上兒，深入單于壘。
旌旗列相向，簫鼓悲何已。
日暮沙漠陲，戰聲煙塵裏。
將令驕虜滅，豈獨名王侍。
既失大軍援，遂嬰穹廬恥。
少小蒙漢恩，何堪坐思此。
深衷欲有報，投軀未能死。
引領望子卿，非君誰相理。

〈三首，濟州官舍作。〉
解印歸田裡，賢哉此丈夫。
少年曾任俠，晚節更爲儒。
遯跡東山下，因家滄海隅。
已聞能狎鳥，余欲共乘桴。
寶劒千金裝，登君白玉堂。
身爲平原客，家有邯鄲娼。
使氣公卿坐，論心遊俠場。
中年不得意，謝病客遊梁。
翩翩繁華子，多出金張門。
幸有先人業，早蒙明主恩。
童年且未學，肉食騖華軒。
豈乏中林士，無人薦至尊。
鄭公老泉石，霍子安丘樊。
賣藥不二價，著書盈萬言。
息陰無惡木，飲水必清源。
吾賤不及議，斯人竟誰論。

昔余棲遯日，之子煙霞鄰。
共攜松葉酒，俱篸竹皮巾。
攀林遍巖洞，采藥無冬春。
謬以道門子，徵爲驂御臣。
常恐丹液就，先我紫陽賓。
夭促萬塗盡，哀傷百慮新。
跡峻不容俗，才多反累真。
泣對雙泉水，還山無主人。

山中燕子龕，路劇羊腸惡。
裂地競盤屈，插天多峭崿。
瀑泉吼而噴，怪石看欲落。
伯禹訪未知，五丁愁不鑿。
上人無生緣，生長居紫閣。
六時自搥磬，一飲常帶索。
種田燒白雲，斫漆響丹壑。
行隨拾栗猿，歸對巢松鶴。
時許山神請，偶逢洞仙博。
救世多慈悲，即心無行作。
周商倦積阻，蜀物多淹泊。
巖腹乍旁穿，澗脣時外拓。
橋因倒樹架，柵值垂藤縛。
鳥道悉已平，龍宮爲之涸。
跳波誰揭厲，絕壁免捫摸。
山木日陰陰，結跏歸舊林。
一向石門裏，任君春草深。

秋月臨高城，城中管弦思。
離人堂上愁，稚子階前戲。
出門復暎戶，望望青絲騎。
行人過欲盡，狂夫終不至。
左右寂無言，相看共垂淚。

楚國有狂夫，茫然無心想。
散髪不冠帶，行歌南陌上。
孔丘與之言，仁義莫能獎。
未嘗肯問天，何事須擊壤。
復笑採薇人，胡爲乃長往。

田舍有老翁，垂白衡門裏。
有時農事閑，斗酒呼鄰里。
喧聒茅簷下，或坐或復起。
短褐不爲薄，園葵固足美。
動則長子孫，不曾向城市。
五帝與三王，古來稱天子。
干戈將揖讓，畢竟何者是。
得意苟爲樂，野田安足鄙。
且當放懷去，行行沒餘齒。

日夕見太行，沈吟未能去。
問君何以然，世網嬰我故。
小妹日成長，兄弟未有娶。
家貧祿既薄，儲蓄非有素。
幾回欲奮飛，踟躕復相顧。
孫登長嘯臺，松竹有遺處。
相去詎幾許，故人在中路。
愛染日已薄，禪寂日已固。
忽乎吾將行，寧俟歲雲暮。

陶潛任天真，其性頗躭酒。
自從棄官來，家貧不能有。
九月九日時，菊花空滿手。
中心竊自思，儻有人送否。
白衣攜壺觴，果來遺老叟。
且喜得斟酌，安問升與斗。
奮衣野田中，今日嗟無負。
兀傲迷東西，蓑笠不能守。
傾倒強行行，酣歌歸五柳。
生事不曾問，肯媿家中婦。

趙女彈箜篌，復能邯鄲舞。
夫壻輕薄兒，鬬雞事齊主。
黃金買歌笑，用錢不復數。
許史相經過，高門盈四牡。
客舍有儒生，昂藏出鄒魯。
讀書三十年，腰間無尺組。
被服聖人教，一生自窮苦。

老來懶賦詩，惟有老相隨。
宿世謬詞客，前身應畫師〈維善畫破墨山水〉。
不能捨餘習，偶被世人知。
名字本皆是，此心還不知〈《萬首唐人絕句》（或《唐人萬首絕句》），取中四句爲絕句，題曰《題輞川圖》〉。

朱紱誰家子，無乃金張孫。
驪駒從白馬，出入銅龍門。
問爾何功德，多承明主恩。
鬬雞平樂館，射雉上林園。
曲陌車騎盛，高堂珠翠繁。
奈何軒冕貴，不與布衣言。

君家御溝上，垂柳夾朱門。
列鼎會中貴，鳴珂朝至尊。
生死在八議，窮達由一言。
須識苦寒士，莫矜狐白溫。

冬宵寒且永，夜漏宮中發。
草白靄繁霜，木衰澄清月。
麗服暎頹顏，朱燈照華髪。
漢家方尚少，顧影慙朝謁。

城下滄江水，江邊黃鶴樓。
朱闌將粉堞，江水映悠悠。
鐃吹發夏口，使君居上頭。
郭門隱楓岸，候吏趨蘆洲。
何異臨川郡，還勞康樂侯。

高人不可有，清論復何深。
一見如舊識，一言知道心。
明時當薄宦，解薜去中林。
芳草空隱處，白雲餘故岑。
韓侯久攜手，河嶽共幽尋。
悵別千餘里，臨堂鳴素琴。

謝病始告歸，依依入桑梓。
家人皆竚立，相候衡門裏。
時輩皆長年，成人舊童子。
上堂嘉慶畢，顧與姻親齒。
論舊忽餘悲，目存皆相喜。
田園轉蕪沒，但有寒泉水。
衰柳日蕭條，秋光清邑里。
入門乍如客，休騎非便止。
中飲顧王程，離憂從此始。

我年一何長，鬢髪日已白。
俛仰天地間，能爲幾時客。
惆悵故山雲，俳徊空日夕。
何事與時人，東城復南陌。

兩妹日成長，雙鬟將及人。
已能持寶瑟，自解掩羅巾。
念昔別時小，未知疎與親。
今來始離恨，拭淚方殷勤。

小弟更孩幼，歸來不相識。
同居雖漸慣，見人猶未覓。
宛作越人語，殊甘水鄉食。
別此最爲難，淚盡有餘憶。

人生能幾何，畢竟歸無形。
念君等爲死，萬事傷人情。
慈母未及葬，一女纔十齡。
泱漭寒郊外，蕭條聞哭聲。
浮雲爲蒼茫，飛鳥不能鳴。
行人何寂寞，白日自淒清。
憶昔君在時，問我學無生。
勸君苦不早，令君無所成。
故人各有贈，又不及生平。
負爾非一途，慟哭返柴荊。

石窌恩榮重，金吾車騎盛。
將朝每贈言，入室還相敬。
疊鼓秋城動，懸旌寒日映。
不言長不歸，環珮猶將聽。

七雄雄雌猶未分，攻城殺將何紛紛。
秦兵益圍邯鄲急，魏王不救平原君。
公子爲嬴停駟馬，執轡愈恭意愈下。
亥爲屠肆鼓刀人，嬴乃夷門抱關者。
非但慷慨獻良謀，意氣兼將身命酬。
向風刎頸送公子，七十老翁何所求。

長安少年遊俠客，夜上戍樓看太白。
隴頭明月迥臨關，隴上行人夜吹笛。
關西老將不勝愁，駐馬聽之雙淚流。
身經大小百餘戰，麾下偏裨萬戶侯。
蘇武纔爲典屬國，節旄落盡海西頭。

少年十五二十時，步行奪得胡馬騎。
射殺山中白額虎，肯數鄴下黃鬚兒。
一身轉戰三千里，一劒曾當百萬師。
漢兵奮迅如霹靂，虜騎崩騰畏蒺藜。
衞青不敗由天幸，李廣無功緣數奇。
自從棄置便衰朽，世事磋跎成白首。
昔時飛箭無全目，今日垂楊生左肘。
路傍時賣故侯瓜，門前學種先生柳。
蒼茫古木連窮巷，寥落寒山對虛牖。
誓令疏勒出飛泉，不似潁川空使酒。
賀蘭山下陣如雲，羽檄交馳日夕聞。
節使三河募年少，詔書五道出將軍。
試拂鐵衣如雪色，聊持寶劒動星文。
願得燕弓射天將，恥令越甲鳴吳軍。
莫嫌舊日雲中守，猶堪一戰取功勳。

漢家天將才且雄，來時謁帝明光宮。
萬乘親推雙闕下，千官出餞五陵東。
誓辭甲第金門裏，身作長城玉塞中。
衞霍才堪一騎將，朝廷不數貳師功。
趙魏燕韓多勁卒，關西俠少何咆勃。
報讐只是聞嘗膽，飲酒不曾妨刮骨。
畫戟雕戈白日寒，連旗大斾黃塵沒。
疊鼓遙翻瀚海波，鳴笳亂動天山月。
麒麟錦帶佩吳鉤，颯沓青驪躍紫騮。
拔劒已斷天驕臂，歸鞍共飲月支頭。
漢兵大呼一當百，虜騎相看哭且愁。
教戰雖令赴湯火，終知上將先伐謀。

漁舟逐水愛山春，兩岸桃花夾去津。
坐看紅樹不知遠，行盡青溪不見人。
山口潛行始隈隩，山開曠望旋平陸。
遙看一處攢雲樹，近入千家散花竹。
樵客初傳漢姓名，居人未改秦衣服。
居人共住武陵源，還從物外起田園。
月明松下房櫳靜，日出雲中雞犬喧。
驚聞俗客爭來集，競引還家問都邑。
平明閭巷埽花開，薄暮漁樵乘水入。
初因避地去人間，及至成仙遂不還。
峽裏誰知有人事，世中遙望空雲山。
不疑靈境難聞見，塵心未盡思鄉縣。
出洞無論隔山水，辭家終擬長游衍。
自謂經過舊不迷，安知峰壑今來變。
當時只記入山深，青溪幾曲到雲林。
春來遍是桃花水，不辨仙源何處尋。

洛陽女兒對門居，纔可容顏十五餘。
良人玉勒乘驄馬，侍女金盤鱠鯉魚。
畫閣朱樓盡相望，紅桃綠柳垂簷向。
羅幃送上七香車，寶扇迎歸九華帳。
狂夫富貴在青春，意氣驕奢劇季倫。
自憐碧玉親教舞，不惜珊瑚持與人。
春窗曙滅九微火，九微片片飛花璅。
戲罷曾無理曲時，妝成秪是薰香坐。
城中相識盡繁華，日夜經過趙李家。
誰憐越女顏如玉，貧賤江頭自浣紗。

洛陽才子姑蘇客，桂苑殊非故鄉陌。
九江楓樹幾回青，一片揚州五湖白。
揚州時有下江兵，蘭陵鎮前吹笛聲。
夜火人歸富春郭，秋風鶴唳石頭城。
周郎陸弟爲儔侶，對舞前溪歌白紵。
曲幾書留小史家，草堂棋賭山陰墅。
衣冠若話外臺臣，先數夫君席上珍。
更聞臺閣求三語，遙想風流第一人。

長安客舍熱如煮，無箇茗糜難御暑。
空搖白團其諦苦，欲向縹囊還歸旅。
江鄉鯖鮓不寄來，秦人湯餅那堪許。
不如儂家任挑達，草屩撈蝦富春渚。

不逐城東遊俠兒，隱囊紗帽坐彈棋。
蜀中夫子時開卦，洛下書生解詠詩。
藥闌花逕衡門裏，時復據梧聊隱几。
屏風誤點惑孫郎，團扇草書輕內史。
故園高枕度三春，永日垂帷絕四鄰。
自想蔡邕今已老，更將書籍使何人。

長安廄吏來到門，朱文露網動行軒。
黃花縣西九折坂，玉樹宮南五丈原。
襃斜谷中不容幰，唯有白雲當露冕。
子午山裏杜鵑啼，嘉陵水頭行客飯。
劒門忽斷蜀川開，萬井雙流滿眼來。
霧中遠樹刀州出，天際澄江巴字回。
使君年紀三十餘，少年白皙專城居。
欲持畫省郎官筆，回與臨邛父老書。

清溪一道穿桃李，演漾綠蒲涵白芷。
溪上人家凡幾家，落花半落東流水。
蹴鞠屢過飛鳥上，鞦韆競出垂楊裏。
少年分日作遨遊，不用清明兼上巳。

北闕獻書寢不報，南山種田時不登。
百人會中身不預，五侯門前心不能。
身投河朔飲君酒，家在茂陵平安否。
且此登山復臨水，莫問春風動楊柳。
今人昨人多自私，我心不說君應知。
濟人然後拂衣去，肯作徒爾一男兒。

不相見，不相見來久。
日日泉水頭，常憶同攜手。
攜手本同心，復歎忽分襟。
相憶今如此，相思深不深。

青雀翅羽短，未能遠食玉山禾。
猶勝黃雀爭上下，唧唧空倉復若何。

黃雀癡，黃雀癡，謂言青鷇是我兒。
一一口銜食，養得成毛衣。
到大啁啾解游颺，各自東西南北飛。
薄暮空巢上，羇雌獨自歸。
鳳凰九雛亦如此，慎莫愁思顦顇損容輝。

青青山上松，數里不見今更逢。
不見君，心相憶，此心向君君應識。
爲君顏色高且閑，亭亭迥出浮雲間。

山頭松柏林，山下泉聲傷客心。
千里萬里春草色，黃河東流流不息。
黃龍戍上游俠兒，愁逢漢使不相識。

君家少室西，爲復少室東。
別來幾日今春風，新買雙谿定何似。

崇梵僧，崇梵僧，秋歸覆釜春不還。
落花啼鳥紛紛亂，澗戶山窗寂寂閑。
峽裏誰知有人事，郡中遙望空雲山。

承明少休沐，建禮省文書。
夜漏行人息，歸鞍落日餘。
懸知三五夕，萬戶千門闢。
夜出曙翻歸，傾城滿南陌。
陌頭馳騁盡繁華，王孫公子五侯家。
由來月明如白日，共道春燈勝百花。
聊看侍中千寶騎，強識小婦七香車。
香車寶馬共喧闐，箇裏多情俠少年。
競向長楊柳市北，肯過精舍竹林前。
獨有仙郎心寂寞，卻將宴坐爲行樂。
儻覺忘懷共往來，幸霑同舍甘藜藿。

終南有茅屋，前對終南山。
終年無客常閉關，終日無心長自閑。
不妨飲酒復垂釣，君但能來相往還。

積雪滿阡陌，故人不可期。
長安千門復萬戶。
何處躞蹀黃金羈。
將置酒，思悲翁。
使君去，出城東。
麥漸漸，雉子斑。
槐陰陰，到潼關。
騎連連，車遲遲。
心中悲，宋又遠。
周間之，南淮夷。
東齊兒，碎碎織練與素絲。
遊人賈客信難持，五穀前熟方可爲。
下車閉閤君當思，天子當殿儼衣裳。
大官尚食陳羽觴，彤庭散綬垂鳴璫。
黃紙詔書出東廂，輕紈疊綺爛生光。
宗室子弟君最賢，分憂當爲百辟先。
布衣一言相爲死，何況聖主恩如天。
鸞聲噦噦魯侯旂，明年上計朝京師。
須憶今日斗酒別，慎勿富貴忘我爲。

太陽升兮照萬方，開閶闔兮臨玉堂。
儼冕旒兮垂衣裳，金天淨兮麗三光。
彤庭曙兮延八荒，德合天兮禮神徧。
靈芝生兮慶雲見，唐堯後兮稷卨臣。
匝宇宙兮華胥人，盡九服兮皆四鄰，乾降瑞兮坤降珍。

聊上君兮高樓，飛甍鱗次兮在下。
俯十二兮通衢，綠槐參差兮車馬。
卻瞻兮龍首，前眺兮宜春。
王畿鬱兮千里，山河壯兮咸秦。
舍人下兮青宮，據胡牀兮書空。
執戟疲於下位，老夫好隱兮牆東。
亦幸有張伯英草聖兮龍騰蚪躍，擺長雲兮捩迴風。
琥珀酒兮彫胡飯，君不御兮日將晚。
秋風兮吹衣，夕鳥兮爭返。
孤砧發兮東城，林薄暮兮蟬聲遠。
時不可兮再得，君何爲兮偃蹇。

天路來兮雙黃鵠，雲上飛兮水上宿。
撫翼和鳴整羽族，不得已，忽分飛。
家在玉京朝紫微，主人臨水送將歸。
悲笳嘹唳垂舞衣，賓欲散兮復相依。
幾往返兮極浦，尚裴回兮落暉。
岸上火兮相迎，將夜入兮邊城。
鞍馬歸兮佳人散，悵離憂兮獨含情。

晚下兮紫微，悵塵事兮多違。
駐馬兮雙樹，望青山兮不歸。

山寂寂兮無人，又蒼蒼兮多木。
羣龍兮滿朝，君何爲兮空谷。
文寡和兮思深，道難知兮行獨。
悅石上兮流泉，與松間兮草屋。
入雲中兮養雞，上山頭兮抱犢。
神與棗兮如瓜，虎賣杏兮收穀。
愧不才兮妨賢，嫌既老兮貪祿。
誓解印兮相從，何詹尹兮何卜。

山中人兮欲歸，雲冥冥兮雨霏霏，水驚波兮翠菅靡。
白鷺忽兮翻飛，君不可兮褰衣。
山萬重兮一雲，混天地兮不分。
樹晻曖兮氛氳，猿不見兮空聞。
忽山西兮夕陽，見東臯兮遠村。
平蕪綠兮千里，眇惆悵兮思君。

一作《漁山神女智瓊祠》二首張茂先《神女賦序》曰：「魏濟北從事弦超，嘉平中，夜夢神女來，自稱天上玉女，姓成公，字智瓊，東郡人，早失父母，天地哀其孤苦，令得下嫁。後三四日一來，即乘輜軿，衣羅綺。智瓊能隱其形，不能藏其聲，且芬香達於室宇，頗爲人知。一旦，神女別去，留贈裙衫裲襠。」《述征記》曰：「魏嘉平中，有神女成公智瓊，降弦超。同室疑其有姦，智瓊乃絶。後五年，超使將之洛西，至濟北漁山下陷上，遙望曲道頭，有車馬似智瓊，果。至洛，克復舊好。」唐王勃《雜曲》曰：「智瓊神女，來訪文君。」按《十道志》云：「漁山一名吾山，漢武帝過漁山，作《瓠子歌》雲『吾山平兮巨野溢』，是也。」
坎坎擊鼓，魚山之下。
吹洞簫，望極浦，女巫進，紛屢舞。
陳瑤席，湛清酤，風淒淒兮夜雨。
不知〈一本無此二字〉神之來兮不來，使我心兮苦復苦〈一作使我心苦〉。
紛進舞兮堂前，目眷眷兮瓊筵。
來不言兮意不傳，作暮雨兮愁空山。
悲急管兮〈一本無兮字〉思繁弦，神之駕兮儼欲旋。
倏雲收兮雨歇，山青青兮水潺湲。

南山之瀑水兮，激石瀥瀑似雷驚。
人相對兮，不聞語聲。
翻渦跳沫兮蒼苔濕，蘚老且厚，春草爲之不生。
獸不敢驚動，鳥不敢飛鳴。
白黿渦濤戲瀨兮，委身以縱橫。
王人之仁兮，不網不釣，得遂性以生成。

背春涉夏兮，衆木藹以繁陰。
連金華與玉堂兮，宮閣鬱其沈沈。
百官並入兮，何語笑之啞啞。
君獨靜嘿以傷心，草王言兮不得辭。
我悲減思兮少時，僕夫命駕兮。
出閶闔，歷通逵，陌上人兮如故。
識不識兮往來，眼中不見兮吾兒。
驂紫騮兮從青驪，低光垂彩兮。
怳不知其所之，闢朱戶兮望華軒。
意斯子兮候門，忽思瘞兮城南。
心瞀亂兮重昏，仰訴天之不仁兮。
家唯一身，身止一子。
何胤嗣之不繁，就單尠而又死。
將清白兮遺誰，問詩禮兮已矣。
哀從中兮不可勝，豈暇料餘年兮復幾。
日黯黯兮頹曄，鳥翩翩兮疾飛。
邈窮天兮不返，疑有日兮來歸。
靜言思兮永絕，復驚叫兮沾衣。
客有弔之者曰：觀未始兮有物，同委蛻兮胡悲。
且延陵兮未至，況西河兮不知。
學無生兮庶可，幸能聽於吾師。
