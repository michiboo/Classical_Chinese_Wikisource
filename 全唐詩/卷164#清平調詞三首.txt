
門有車馬賓，金鞍曜朱輪。
謂從丹霄落，乃是故鄉親。
呼兒掃中堂，坐客論悲辛。
對酒兩不飲，停觴淚盈巾。
歎我萬里遊，飄飄三十春。
空談帝王略，紫綬不掛身。
雄劒藏玉匣，陰符生素塵。
廓落無所合，流離湘水濱。
借問宗黨間，多爲泉下人。
生苦百戰役，死託萬鬼隣。
北風揚胡沙，埋翳周與秦。
大運且如此，蒼穹寧匪仁。
惻愴竟何道，存亡任大鈞。

紫閣連終南，青冥天倪色。
憑崖望咸陽，宮闕羅北極。
萬井驚畫出，九衢如弦直。
渭水銀河清，橫天流不息。
朝野盛文物，衣冠何翕赩。
廄馬散連山，軍容威絕域。
伊臯運元化，衛霍輸筋力。
歌鐘樂未休，榮去老還逼。
圓光過滿缺，太陽移中昃。
不散東海金，何爭西飛匿。
無作牛山悲，惻愴淚沾臆。

〈代關中有賢女〉
梁山感杞妻，慟哭爲之傾。
金石忽蹔開，都由激深情。
東海有勇婦，何慚蘇子卿。
學劒越處子，超然若流星。
損軀報夫讎，萬死不顧生。
白刃耀素雪，蒼天感精誠。
十步兩躩躍，三呼一交兵。
斬首掉國門，蹴踏五藏行。
豁此伉儷憤，粲然大義明。
北海李使君，飛章奏天庭。
捨罪警風俗，流芳播滄瀛。
名在列女籍，竹帛已光榮。
淳于免詔獄，漢主爲緹縈。
津妾一櫂歌，脫父於嚴刑。
十子若不肖，不如一女英。
豫讓斬空衣，有心竟無成。
要離殺慶忌，壯夫所素輕。
妻子亦何辜，焚之買虛聲。
豈如東海婦，事立獨揚名。

黃葛生洛溪，黃花自綿冪。
青煙蔓長條，繚繞幾百尺。
閨人費素手，採緝作絺綌。
縫爲絕國衣，遠寄日南客。
蒼梧大火落，暑服莫輕擲。
此物雖過時，是妾手中跡。

龍馬花雪毛，金鞍五陵豪。
秋霜切玉劒，落日明珠袍。
鬬雞事萬乘，軒蓋一何高。
弓摧南山虎，手接太行猱。
酒後競風采，三杯弄寶刀。
殺人如剪草，劇孟同遊遨。
發憤去函谷，從軍向臨洮。
叱咤萬戰場，匈奴盡奔逃。
歸來使酒氣，未肯拜蕭曹。
羞入原憲室，荒淫隱蓬蒿。

〈 一作「鳳笙篇送別」〉
仙人十五愛吹笙，學得崑丘彩鳳鳴。
始聞鍊氣餐金液，復道朝天赴玉京。
玉京迢迢幾千里，鳳笙去去無窮已。
欲歎離聲發絳脣，更嗟別調流纖指。
此時惜別詎堪聞，此地相看未忍分。
重吟真曲和清吹，卻奏仙歌響綠雲。
綠雲紫氣向函關，訪道應尋緱氏山。
莫學吹笙王子晉，一遇浮丘斷不還。

〈長安見內人出嫁，友人令余代為之〉
十五入漢宮，花顏笑春紅。
君王選玉色，侍寢金屏中。
薦枕嬌夕月，卷衣戀春風。
寧知趙飛燕，奪寵恨無窮。
沈憂能傷人，綠鬢成霜蓬。
一朝不得意，世事徒爲空。
鷫鸘換美酒，舞衣罷雕龍。
寒苦不忍言，爲君奏絲桐。
腸斷弦亦絕，悲心夜忡忡。

五月天山雪，無花祗有寒。
笛中聞折柳，春色未曾看。
曉戰隨金鼓，宵眠抱玉鞍。
願將腰下劒，直爲斬樓蘭。

天兵下北荒，胡馬欲南飲。
橫戈從百戰，直爲銜恩甚。
握雪海上餐，拂沙隴頭寢。
何當破月氏，然後方高枕。

駿馬似風飆，鳴鞭出渭橋。
彎弓辭漢月，插羽破天驕。
陣解星芒盡，營空海霧消。
功成畫麟閣，獨有霍嫖姚。

白馬黃金塞，雲砂遶夢思。
那堪愁苦節，遠憶邊城兒。
螢飛秋窗滿，月度霜閨遲。
摧殘梧桐葉，蕭颯沙棠枝。
無時獨不見，流淚空自知。

塞虜乘秋下，天兵出漢家。
將軍分虎竹，戰士臥龍沙。
邊月隨弓影，胡霜拂劒花。
玉關殊未入，少婦莫長嗟。

烽火動沙漠，連照甘泉雲。
漢皇按劒起，還召李將軍。
兵氣天上合，鼓聲隴底聞。
橫行負勇氣，一戰淨妖氛。

來日一身，攜糧負薪。
道長食盡，苦口焦脣。
今日醉飽，樂過千春。
仙人相存，誘我遠學。
海淩三山，陸憩五嶽。
乘龍天飛，目瞻兩角。
授以仙藥，金丹滿握。
蟪蛄蒙恩，深愧短促。
思填東海，強銜一木。
道重天地，軒師廣成。
蟬翼九五，以求長生。
下士大笑，如蒼蠅聲。

大漢無中策，匈奴犯渭橋。
五原秋草綠，胡馬一何驕。
命將征西極，橫行陰山側。
燕支落漢家，婦女無華色。
轉戰渡黃河，休兵樂事多。
蕭條清萬里，瀚海寂無波。

玉階生白露，夜久侵羅襪。
卻下水晶簾，玲瓏望秋月。

襄陽行樂處，歌舞白銅鞮。
江城回淥水，花月使人迷。

山公醉酒時，酩酊高陽下。
頭上白接�，倒著還騎馬。

峴山臨漢江，水綠沙如雪。
上有墮淚碑，青苔久磨滅。

且醉習家池，莫看墮淚碑。
山公欲上馬，笑殺襄陽兒。

漢水臨襄陽，花開大堤暖。
佳期大堤下，淚向南雲滿。
春風無復情，吹我夢魂散。
不見眼中人，天長音信斷。

〈奉詔作。明皇坐沈香亭，意有所感，欲得白爲樂章。召入，而白已醉，左右以水頮面，稍解。援筆成文，宛麗精切。〉
小小生金屋，盈盈在紫微。
山花插寶髻，石竹繡羅衣。
每出深宮裏，常隨步輦歸。
只愁歌舞散，化作綵雲飛。

柳色黃金嫩，梨花白雪香。
玉樓巢翡翠，金殿鎖鴛鴦。
選妓隨雕輦，徵歌出洞房。
宮中誰第一，飛燕在昭陽。

盧橘爲秦樹，蒲萄出漢宮。
煙花宜落日，絲管醉春風。
笛奏龍吟水，簫鳴鳳下空。
君王多樂事，還與萬方同。

玉樹春歸日，金宮樂事多。
後庭朝未入，輕輦夜相過。
笑出花間語，嬌來竹下歌。
莫教明月去，留著醉嫦蛾。

繡戶香風暖，紗窗曙色新。
宮花爭笑日，池草暗生春。
綠樹聞歌鳥，青樓見舞人。
昭陽桃李月，羅綺自相親。

今日明光裏，還須結伴遊。
春風開紫殿，天樂下朱樓。
豔舞全知巧，嬌歌半欲羞。
更憐花月夜，宮女笑藏鉤。

寒雪梅中盡，春風柳上歸。
宮鶯嬌欲醉，簷燕語還飛。
遲日明歌席，新花豔舞衣。
晚來移綵仗，行樂泥光輝。

水綠南薰殿，花紅北闕樓。
鶯歌聞太液，鳳吹繞瀛洲。
素女鳴珠珮，天人弄綵毬。
今朝風日好，宜入未央遊。

〈天寶中，白供奉翰林。禁中初重木芍藥，得四本紅紫淺紅通白者，移植於興慶池東沈香亭。會花開，上乘照夜白，太真妃以步輦從。詔選梨園中弟子尤者，得樂一十六色。李龜年以歌擅一時，手捧檀板，押衆樂前，欲歌之。上曰：「賞名花，對妃子，焉用舊樂詞？」遂命龜年持金花牋，宣賜李白，立進《清平調》三章。白承詔，宿酲未解，因援筆賦之。龜年歌之，太真持頗梨七寶杯，酌西涼州蒲萄酒，笑領歌詞，意甚厚。上因調玉笛以倚曲，每曲徧將換，則遲其聲以媚之。太真飲罷，斂繡巾重拜。上自是顧李翰林尤異於他學士。〉

雲想衣裳花想容，春風拂檻露華濃。
若非羣玉山頭見，會向瑤臺月下逢。

一枝穠豔露凝香，雲雨巫山枉斷腸。
借問漢宮誰得似，可憐飛燕倚新妝。

名花傾國兩相歡，長得君王帶笑看。
觧釋春風無限恨，沈香亭北倚闌干。

〈一作鼓吹入朝曲〉
金陵控海浦，淥水帶吳京。
鐃歌列騎吹，颯沓引公卿。
槌鐘速嚴妝，伐鼓啓重城。
天子憑玉幾，劒履若雲行。
日出照萬戶，簪裾爛明星。
朝罷沐浴閑，遨遊閬風亭。
濟濟雙闕下，歡娛樂恩榮。

西門秦氏女，秀色如瓊花。
手揮白楊刀，清晝殺讐家。
羅袖灑赤血，英氣凌紫霞。
直上西山去，關吏相邀遮。
壻爲燕國王，身被詔獄加。
犯刑若履虎，不畏落爪牙。
素頸未及斷，摧眉伏泥沙。
金雞忽放赦，大辟得寬賒。
何慙聶政姊，萬古共驚嗟。

天子居未央，妾侍卷衣裳。
顧無紫宮寵，敢拂黃金牀。
水至亦不去，熊來尚可當。
微身奉日月，飄若螢之光。
願君采葑菲，無以下體妨。

〈一作「出東門後書懷留別翰林諸公」，又作「還山留別金門知己」〉
好古笑流俗，素聞賢達風。
方希佐明主，長揖辭成功。
白日在高天，迴光燭微躬。
恭承鳳凰詔，歘起雲蘿中。
清切紫霄迥，優游丹禁通。
君王賜顏色，聲價凌煙虹。
乘輿擁翠蓋，扈從金城東。
寶馬麗絕景，錦衣入新豐。
依巖望松雪，對酒鳴絲桐。
因學揚子雲，獻賦甘泉宮。
天書美片善，清芬播無窮。
歸來入咸陽，談笑皆王公〈一本無此二句〉。
一朝去金馬，飄落成飛蓬。
賓客日疎散，玉樽亦已空。
才力猶可倚，不慙世上雄。
閑作東武吟，曲盡情未終。
書此謝知己，吾尋黃綺翁。

妾本崇臺女，揚蛾入丹闕。
自倚顏如花，寧知有凋歇。
一辭玉階下，去若朝雲沒。
每憶邯鄲城，深宮夢秋月。
君王不可見，惆悵至明發。

虜陣橫北荒，胡星耀精芒。
羽書速驚電，烽火晝連光。
虎竹救邊急，戎車森已行。
明主不安席，按劒心飛揚。
推轂出猛將，連旗登戰場。
兵威衝絕幕，殺氣凌穹蒼。
列卒赤山下，開營紫塞傍。
孟冬風沙緊，旌旗颯凋傷。
畫角悲海月，征衣卷天霜。
揮刃斬樓蘭，彎弓射賢王。
單于一平蕩，種落自奔亡。
收功報天子，行歌歸咸陽。

白玉誰家郎，回車渡天津。
看花東陌上，驚動洛陽人。

北上何所苦，北上緣太行。
磴道盤且峻，巉巖凌穹蒼。
馬足蹶側石，車輪摧高岡。
沙塵接幽州，烽火連朔方。
殺氣毒劒戟，嚴風裂衣裳。
奔鯨夾黃河，鑿齒屯洛陽。
前行無歸日，返顧思舊鄉。
慘戚冰雪裏，悲號絕中腸。
尺布不掩體，皮膚劇枯桑。
汲水澗谷阻，採薪隴坂長。
猛虎又掉尾，磨牙皓秋霜。
草木不可餐，飢飲零露漿。
歎此北上苦，停驂爲之傷。
何日王道平，開顏覩天光。

白日何短短，百年苦易滿。
蒼穹浩茫茫，萬劫太極長。
麻姑垂兩鬢，一半已成霜。
天公見玉女，大笑億千場。
吾欲攬六龍，迴車掛扶桑。
北斗酌美酒，勸龍各一觴。
富貴非所願，與人駐顏光。

嗷嗷空城雀，身計何戚促。
本與鷦鷯羣，不隨鳳凰族。
提攜四黃口，飲乳未嘗足。
食君糠粃餘，嘗恐烏鳶逐。
恥涉太行險，羞營覆車粟。
天命有定端，守分絕所欲。

