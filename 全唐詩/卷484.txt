
崔公信，元和元年進士第，張洪靖帥太原，辟為掌記，後改觀察判官，加授殿中侍御史。詩一首。
疊石狀崖巘，翠含城上樓。
前移廬霍峰，遠帶沅湘流。
瀟灑主人靜，夤緣芳徑幽。
清輝在昏旦，豈異東山游。
楊虞卿，字師皋，弘農人，元和五年擢進士第，為校書郎，擢監察御史。牛僧儒、李宗閔輔政引為弘文館學士給事中，號為黨魁，歴工部侍郎、京兆尹，貶䖍州司戶，卒。詩一首。
蕭晨騎馬出皇都，聞説埋冤在路隅。
別我已為泉下土，思君猶似掌中珠。
四絃品柱聲初絶，三尺孤墳草已枯。
蘭質蕙心何所在，焉知過者是狂夫。
河勢崑崙遠，山形菡蓞秋。〈過華作〉
楊汝士，字慕巢，虞卿從弟。元和四年擢進士第，牛僧儒、李宗閔待之善，引為中書舍人。開成初，由兵部侍郎出鎮東川，入為吏部侍郎，終刑部尚書。詩七首。
清淨此道宮，層臺復倚空。
偶時三伏外，列席九霄中。
平視雲端路，高臨樹杪風。
自憐榮末座，前日別池籠。
從公城上來，秋近絶纖埃。
樓古秦規在，江分蜀望開。
遠山標宿雪，末席本寒灰。
陪賞今為忝，臨歡敢訴桮。
古栢森然地，修嚴蜀相祠。
一過榮異代，三顧盛當時。
功德流何遠，馨香薦未衰。
敬名探國志，飾像慰甿思。
昔謁從征蓋，今聞擁信旗。
固宜光寵下，有淚刻前碑。
隔坐應須賜御屏，盡將仙翰入高𡨕。
文章舊價留鸞掖，桃李新陰在鯉庭。
再歳生徒陳賀宴，一時良史盡傳馨。
當時疏廣雖雲盛，詎有茲筵醉綠醽。
拋卻弓刀上砌臺，上方臺榭與雲開。
山僧見我衣裳窄，知道新從戰地來。
太華峰前是故鄉，路人遙指讀書堂。
如今老大騎官馬，羞向關西道姓楊。
〈《北里誌》汝士鎮東川，其子知溫及第，開家宴相賀，營妓咸集，命人與紅綾一疋。〉
郎君得意及青春，蜀國將軍又不貧。
一曲高歌紅一疋，兩頭娘子謝夫人。
昔日蘭亭無豔質，此時金谷有高人。〈裵令公居守東洛，夜宴半酣，公索句，元、白有得色，時公為破題，次至汝士，云云。白知不能加，遽裂之曰：「笙歌鼎沸，勿作冷淡生活。」元顧白曰：「樂天所謂能全其名者也。」〉
陳至，元和四年及第，詩二首。
菡蓞迎秋吐，夭揺映水濱。
劍芒開寶匣，峰影寫蒲津。
下覆參差荇，高辭苒弱蘋。
自當巢翠甲，非止戲頳鱗。
莫以時先後，而言色故新。
芳香正堪翫，誰報涉江人。
凌寒開涸沍，寢廟致精誠。
色靜澄三酒，光寒肅兩楹。
形鹽非近進，玉豆為潛英。
禮自春分展，堅從北陸成。
藉茅心共結，出鑑水漸明。
幸得來觀薦，靈臺一小生。
藻井尚寒龍跡在，紅樓初施日光通。〈《紅樓院》〉
趙蕃，元和進士第，詩二首。
仲月開凌室，齋心感聖情。 
寒姿分玉坐，皓彩發丹楹。 
積素因風壯，虛空向日明。 
遙涵窗戶冷，近映冕旒清。 
在掌光逾澈，當軒質自輕。 
良辰方可致，由此表精誠。
大史占南極，秋分見壽星。 
增輝延寶曆，發曜起祥經。 
灼爍依狼地，昭彰近帝庭。 
高懸方杳杳，孤白乍熒熒。 
應見光新吐，休徵德自形。 
既能符聖祚，從此表遐齡。
