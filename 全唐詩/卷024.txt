

卷24_1【雜曲歌辭·秦女休行】
李白
西門秦氏女，秀色如瓊花。手揮白楊刀，清晝殺仇家。
羅袖灑赤血，英聲凌紫霞。直上西山去，關吏相邀遮。
婿為燕國王，身被詔獄加。犯刑若履虎，不畏落爪牙。
素頸未及斷，摧眉伏泥沙。金雞忽放赦，大辟得寬賒。
何慚聶政姊，萬古共驚嗟。

卷24_2【雜曲歌辭·出門行二首】
孟郊
長河悠悠去無極，百齡同此可嘆息。秋風白露沾人衣，
壯心凋落奪顏色。少年出門將訴誰，川無梁兮路無岐。
一聞陌上苦寒奏，使我佇立驚且悲。君今得意厭粱肉，
豈復念我貧賤時。
海風蕭蕭天雨霜，窮愁獨坐夜何長。驅車舊憶太行險，
始知遊子悲故鄉。美人相思隔天闕，長望雲端不可越。
手持琅玕欲有贈，愛而不見心斷絕。南山峨峨白石爛，
碧海之波浩漫漫。參辰出沒不相待，我欲橫天無羽翰。

卷24_3【雜曲歌辭·出門行】
元稹
兄弟同出門，同行不同志。淒淒分岐路，各各營所為。
兄上荊山巔，翻石辨虹氣。弟沉滄海底，偷珠待龍睡。
出門不數年，同歸亦同遂。俱用私所珍，升沉自茲異。
獻珠龍王宮，值龍覓珠次。但喜復得珠，不求珠所自。
酬客雙龍女，授客六龍轡。遣充行雨神，雨澤隨客意。
雩夏鐘鼓繁，艹
宗秋玉帛積。彩色畫廊廟，奴僮被珠翠。
驥騄千萬雙，鴛鴦七十二。言者禾稼枯，無人敢輕議。
其兄因獻璞，再刖不履地。門戶親戚疏，匡床妻妾棄。
銘心有所待，視足無所愧。持璞自枕頭，淚痕雙血漬。
一朝龍醒寤，本問偷珠事。因知行雨偏，妻子五刑備。
仁兄捧屍哭，勢友掉頭諱。喪車黔首葬，弔客青蠅至。
楚有望氣人，王前忽長跪。賀王得貴寶，不遠王所蒞。
求之果如言，剖則浮雲膩。白珩無顏色，垂棘有瑕累。
在楚列地封，入趙連城貴。秦遣李斯書，書為傳國瑞。
秦亡漢魏傳，傳者得神器。卞和名永永，與寶不相墜。
勸爾出門行，行難莫行易。易得還易失，難同亦難離。
善賈識貪廉，良田無稙稚。磨劍莫磨錐，磨錐成小利。

卷24_4【雜曲歌辭·出自薊北門行】
李白
虜陣橫北荒，胡星曜精芒。羽書速驚電，烽火晝連光。
虎竹救邊急，戎車森已行。明主不安席，按劍心飛揚。
推轂出猛將，連旗登戰場。兵威沖絕漠，殺氣凌穹蒼。
列卒赤山下，開營紫塞傍。途冬沙風緊，旌旗颯凋傷。
畫角悲海月，征衣卷天霜。揮刃斬樓蘭，彎弓射賢王。
單于一平盪，種落自奔亡。收功報天子，行歌歸咸陽。

卷24_5【雜曲歌辭·薊門行五首】
高適適
邊城十一月，雨雪亂霏霏。元戎號令嚴，人馬亦輕肥。
羌胡無盡日，征戰幾人歸。
幽州多騎射，結髮重橫行。一朝事將軍，出入有聲名。
紛紛獵秋草，相向角弓鳴。
薊門逢古老，獨立思氛氳。一身既零丁，頭鬢白紛紛。
勛庸今已矣，不識霍將軍。
茫茫長城外，日沒更煙塵。胡騎雖憑陵，漢兵不顧身。
古樹滿空塞，黃雲愁殺人。
漢家能用武，開拓窮異域。戍卒厭糠核，降胡飽衣食。
開亭試一望，吾欲涕沾臆。

卷24_6【雜曲歌辭·薊門行】
李希仲
旄頭有精芒，胡騎獵秋草。羽檄南渡河，邊庭用兵早。
漢家愛征戰，宿將今已老。辛苦羽林兒，從戎榆關道。
一身救邊速，烽火連薊門。前軍鳥飛斷，格鬥塵沙昏。
寒日鼓聲急，單于夜火奔。當須徇忠義，身死報國恩。

卷24_7【雜曲歌辭·君子有所思行】
李白
紫閣連終南，青冥天倪色。憑崖望咸陽，宮闕羅北極。
萬井驚畫出，九衢如弦直。渭水清銀河，橫天流不息。
朝野盛文物，衣冠何翕赩。廄馬散連山，軍容威絕域。
伊皋運元化，衛霍輸筋力。歌鐘樂未休，榮去老還逼。
圓光過滿缺，太陽移中昃。不散東海金，何爭西輝匿。
無作牛山悲，惻愴淚沾臆。

卷24_8【雜曲歌辭·君子有所思行】
僧貫休
我愛正考甫，思賢作商頌。我愛揚子云，理亂皆如鳳。
振衣中夜起，露花香旖旎。撲碎驪龍明月珠，
敲出鳳凰五色髓。陋巷蕭蕭風淅淅，緬想斯人勝珪璧。
寂寥千載不相逢，無限區區盡虛擲。君不見沉約道，
佳人不在茲，春光為誰惜。
安得龍猛筆，點石為黃金。散問酷吏家，使無貪殘心。
甘棠密葉成翠幄，潁鳳不來天地塞。所以傾城人，
如今不可得。

卷24_9【雜曲歌辭·傷歌行】
張籍
黃門詔下促收捕，京兆君系御史府。出門無復部曲隨，
親戚相逢不容語。辭成謫尉南海州，受命不得須臾留。
身着青衫騎惡馬，東門之東無送者。郵夫防吏急喧驅，
往往驚墮馬蹄下。長安里中荒大宅，朱門已除十二戟。
高堂舞榭鎖管弦，美人遙望西南天。

卷24_10【雜曲歌辭·傷歌行】
孟郊
眾毒蔓貞松，一枝難久榮。豈知黃庭客，仙骨生不成。
春色舍芳蕙，秋風繞枯莖。彈琴不成曲，始覺知音傾。
館月改舊照，吊賓寫餘情。還舟空江上，波浪送銘旌。

卷24_11【雜曲歌辭·傷歌行】
庄南傑
兔走烏飛不相見，人事依稀速如電。王母夭桃一度開，
玉樓紅粉千回變。車馳馬走咸陽道，石家舊宅空荒草。
秋雨無情不惜花，芙蓉一一驚香倒。勸君莫謾栽荊棘，
秦皇虛費驅山力。英風一去更無言，白骨沉埋暮山碧。

卷24_12【雜曲歌辭·悲歌】
李白
悲來乎，悲來乎，主人有酒且莫斟，聽我一曲悲來吟。
悲來不吟還不笑，天下無人知我心。君有數斗酒，
我有三尺琴。琴鳴酒樂兩相得，一杯不啻千鈞金。
悲來乎，悲來乎，天雖長，地雖久，金玉滿堂應不守。
富貴百年能幾何，死生一度人皆有。孤猿坐啼墳上月，
且須一盡杯中酒。悲來乎，悲來乎，鳳鳥不至河無圖，
微子去之箕子奴。漢帝不憶李將軍，楚王放卻屈大夫。
悲來乎，悲來乎，秦家李斯早追悔，虛名撥向身之外。
范子何曾愛五湖，功成名遂身自退。劍是一夫用，
書能知姓名。惠施不肯干萬乘，卜式未必窮一經。
還須黑頭取方伯，莫謾白首為儒生。

卷24_13【雜曲歌辭·悲哉行】
孟雲卿
孤兒去慈親，遠客喪主人。莫吟苦辛曲，誰忍聞可聞。
可聞不可說，去去無期別。行人念前程，不待參辰沒。
朝亦常苦飢，暮亦常苦飢。飄飄萬餘里，貧賤多是非。
少年莫遠遊，遠遊多不歸。

卷24_14【雜曲歌辭·悲哉行】
白居易
悲哉為儒者，力學不能疲。讀書眼欲暗，秉筆手生胝。
十上方一第，成名常苦遲。縱有宦達者，兩鬢已成絲。
可憐少壯日，適在窮賤時。丈夫老且病，焉用富貴為。
沉沉朱門宅，中有乳臭兒。狀貌如婦人，光明膏粱肌。
手不把書卷，身不擐戎衣。二十襲封爵，門承勛戚資。
春來日日出，服御何輕肥。朝從博徒飲，暮有倡樓期。
評封還酒債，堆金選蛾眉。聲色狗馬外，其餘一無知。
山苗與澗松，地勢隨高卑。古來無奈何，非君獨傷悲。

卷24_15【雜曲歌辭·悲哉行】
鮑溶
促促晨復昏，死生同一源。貴年不懼老，賤老傷久存。
朗朗哭前歌，絳旌引幽魂。來為千金子，去臥百草根。
黃土塞生路，悲風送回轅。金鞍舊良馬，四顧不出門。
生結千歲念，榮及百代孫。黃金買性命，白刃仇一言。
寧知北山上，松柏侵田園。

卷24_16【雜曲歌辭·妾薄命】
崔國輔
雖入秦帝宮，不上秦帝床。夜夜玉窗里，與他卷羅裳。

卷24_17【雜曲歌辭·妾薄命】
武平一
有女妖且麗，裴回湘水湄。水湄蘭杜芳，采之將寄誰。
瓠犀發皓齒，雙蛾顰翠眉。紅臉如開蓮，素膚若凝脂。
綽約多逸態，輕盈不自持。常矜絕代色，復恃傾城姿。
子夫前入侍，飛燕復當時。正悅掌中舞，寧哀團扇詩。
洛川昔雲遇，高唐今尚違。幽閣禽雀噪，閒階草露滋。
流景一何速，年華不可追。解佩安所贈，怨咽空自悲。

卷24_18【雜曲歌辭·妾薄命】
李百藥
團扇秋風起，長門夜月明。羞聞拊背入，恨說舞腰輕。
太常應已醉，劉君恆帶酲。橫陳每虛設，吉夢竟何成。

卷24_19【雜曲歌辭·妾薄命】
杜審言
草綠長門閉，苔青永巷幽。寵移新愛奪，泣下故情留。
啼鳥驚殘夢，飛花攪獨愁。自憐春色罷，團扇復迎秋。

卷24_20【雜曲歌辭·妾薄命】
劉元淑
自從離別守空閨，遙聞征戰起雲梯。夜夜愁君遼海外，
年年棄妾渭橋西。陽春白日照空暖，紫燕銜花向庭滿。
彩鸞琴里怨聲多，飛鵲鏡前妝梳斷。誰家夫婿不從征，
應是漁陽別有情。莫道紅顏燕地少，家家還似洛陽城。
且逐新人殊未歸，還令秋至夜霜飛。北斗星前橫度雁，
南樓月下搗寒衣。夜深聞雁腸欲絕，獨坐縫衣燈又滅。
暗啼羅帳空自憐，夢度陽關向誰說。每憐容貌宛如神，
如何薄命不勝人。願君朝夕燕山至，好作明年楊柳春。

卷24_21【雜曲歌辭·妾薄命】
李白
漢帝重阿嬌，貯之黃金屋。咳唾落九天，隨風生珠玉。
寵極愛還歇，妒深情卻疏。長門一步地，不肯暫回車。
雨落不上天，水覆難再收。君情與妾意，各自東西流。
昔日芙蓉花，今成斷根草。以色事他人，能得幾時好。

卷24_22【雜曲歌辭·妾薄命】
孟郊
不惜十指弦，為君千萬彈。常恐新聲至，坐使故聲殘。
棄置今日悲，即是昨日歡。將新變故易，持故為新難。
青山有蘼蕪，淚葉長不干。空令後代人，采掇幽思攢。

卷24_23【雜曲歌辭·妾薄命】
張籍
薄命婦，良家子，無事從軍去萬里。漢家天子平四夷，
護羌都尉裹屍歸。念君此行為死別，對君裁縫泉下衣。
與君一日為夫婦，千年萬歲亦相守。君愛龍城征戰功，
妾願青樓歡樂同。人生各各有所欲，詎得將心入君腹。

卷24_24【雜曲歌辭·妾薄命三首】
李端
憶妾初嫁君，花鬟如綠雲。回燈入綺帳，對面脫羅裙。
折步教人學，偷香與客熏。容顏南國重，名字北方聞。
一從失恩意，轉覺身憔悴。對鏡不梳頭，倚窗空落淚。
新人莫恃新，秋至會無春。從來閉在長門者，必是宮中第一人。
玉壘城邊爭走馬，銅蹄市里共乘舟。鳴環動佩思無盡，
掩袖低巾淚不流。疇昔將歌邀客醉，如今欲舞對君羞。
忍懷賤妾平生曲，獨上襄陽舊酒樓。
自從君棄妾，憔悴不羞人。惟餘壞粉淚，未免映衫勻。

卷24_25【雜曲歌辭·妾薄命】
盧綸
妾年初二八，兩度嫁狂夫。薄命今猶在，堅貞掃地無。

卷24_26【雜曲歌辭·妾薄命】
盧弼
君恩已斷盡成空，追想嬌歡恨莫窮。長為蕣華光曉日，
誰知團扇送秋風。黃金買賦心徒切，清路飛塵信莫通。
閒憑玉欄思舊事，幾回春暮泣殘紅。

卷24_27【雜曲歌辭·妾薄命】
胡曾
阿嬌初失漢皇恩，舊賜羅衣亦罷熏。欹枕夜悲金屋雨，
捲簾朝泣玉樓雲。宮前葉落鴛鴦瓦，架上塵生翡翠裙。
龍騎不巡時漸久，長門長掩綠苔文。

卷24_28【雜曲歌辭·妾薄命】
王貞白
薄命頭欲白，頻年嫁不成。秦娥未十五，昨夜事公卿。
豈有機杼力，空傳歌舞名。妾專修婦德，媒氏卻相輕。

卷24_29【雜曲歌辭·羽林行】
王建
長安惡少出名字，樓下劫商樓上醉。天明下直明光宮，
散入五陵松柏中。百回殺人身合死，赦書尚有收城功。
九衢一日消息定，鄉吏籍中重改姓。出來依舊屬羽林，
立在殿前射飛禽。

卷24_30【雜曲歌辭·羽林行】
孟郊
朔雪寒斷指，朔風勁裂冰。胡中射鵰者，此日猶不能。
翩翩羽林兒，錦臂飛蒼鷹。揮鞭決白馬，走出黃河凌。

卷24_31【雜曲歌辭·羽林行】
鮑溶
朝出羽林宮，入參雲台議。獨請萬里行，不奏和親事。
君王重年少，深納開邊利。寶馬雕玉鞍，一朝從萬騎。
煌煌都門外，祖帳光七貴。歌鐘樂行軍，雲物慘別地。
簫笳整部曲，幢蓋動郊次。臨風親戚懷，滿袖兒女淚。
行行復何贈，長劍報恩字。

卷24_32【雜曲歌辭·白馬篇】
李白
龍馬花雪毛，金鞍五陵豪。秋霜切玉劍，落日明珠袍。
鬥雞事萬乘，軒蓋一何高。弓摧宜山虎，手接泰山猱。
酒後競風彩，三杯弄寶刀。殺人如翦草，劇孟同游遨。
發憤去函谷，從軍向臨洮。叱咤萬戰場，匈奴盡波濤。
歸來使酒氣，未肯拜蕭曹。羞入原憲室，荒徑隱蓬蒿。

卷24_33【雜曲歌辭·升天行】
僧齊己
身不沉，骨不重。驅青鸞，駕白鳳。幢蓋飄飄入冷空，
天風瑟瑟星河動。瑤闕參差阿母家，樓台戲閉凝彤霞。
五三仙子乘龍車，堂前碾爛蟠桃花。回頭卻顧蓬山頂，
一點濃嵐在深井。

卷24_34【雜曲歌辭·神仙曲】
李賀
碧峰海面藏靈書，上帝揀作神仙居。晴時笑語聞空虛，
斗乘巨浪騎鯨魚。春羅翦字邀王母，共宴紅樓最深處。
鶴羽衝風過海遲，不如卻使青龍去。猶疑王母不相許，
垂露娃鬟更傳語。

卷24_35【雜曲歌辭·北風行】
李白
燭龍棲寒門，光曜猶旦開。日月照之何不及此，
惟有北風怒號天上來。燕山雪花大如席，
片片吹落軒轅台。幽州思婦十二月，停歌罷笑雙蛾摧。
倚門望行人，念君長城苦寒良可哀。別時提劍救邊去，
遺此虎文金髀釵。中有一雙白羽箭，蜘蛛結網生塵埃。
箭空在，人今戰死不復回。不忍見此物，焚之已成灰。
黃河捧土尚可塞，北風雨雪恨難裁。

卷24_36【雜曲歌辭·苦熱行】
王維
赤日滿天地，火雲成山嶽。草木盡焦卷，川澤皆竭涸。
輕紈覺衣重，密樹苦陰薄。莞簟不可近，絺綌再三濯。
思出宇宙外，曠然在寥廓。長風萬里來，江海盪煩濁。
卻顧身為患，始知心未覺。忽入甘露門，宛然清涼樂。

卷24_37【雜曲歌辭·苦熱行】
王轂
祝融南來鞭火龍，火旗焰焰燒天紅。日輪當午凝不去，
萬國如在洪爐中。五嶽翠干雲彩滅，陽侯海底愁波竭。
何當一夕金風發，為我掃卻天下熱。

卷24_38【雜曲歌辭·苦熱行】
僧皎然
六月金數伏，茲辰日在庚。炎曦曝肌膚，毒霧昏檐楹。
安得奮翅翮，超遙出雲征。不知天地心，如何匠生成。
火德燒百卉，瑤草不及榮。省客當此時，忽貽懷中瓊。
捧玩煩袂滌，嘯歌美風生。遲君佐元氣，調使四序平。
中令霜不襖，火餘氣常貞。江南詩騷客，休吟苦熱行。

卷24_39【雜曲歌辭·苦熱行】
僧齊己
離宮劃開赤帝怒，喝起六龍奔日馭。下土熬熬若煎煮，
蒼生惶惶無處處。火雲崢嶸焚泬寥，東皋老農腸欲焦。
何當一雨蘇我苗，為君擊壤歌帝堯。

卷24_40【雜曲歌辭·太行苦熱行】
劉長卿
迢迢太行路，自古稱險惡。千騎儼欲前，群峰望如削。
火雲從中起，仰視飛鳥落。汗馬臥高原，危旌倚長薄。
清風何不至，赤日方煎爍。石露山木焦，鱗窮水泉涸。
九重今旰食，萬里傳明略。諸將候軒車，元兇愁鼎鑊。
何勞短兵接，自有長纓縛。通越事豈難，渡瀘功未博。
朝辭羊腸坂，夕望貝丘郭。漳水斜繞營，常山遙入幕。
永懷姑蘇下，因寄建安作。白雪和誠難，滄波意空托。
陳琳書記好，王粲從軍樂。早晚歸漢庭，隨君上麟閣。

卷24_41【雜曲歌辭·太行苦熱行】
獨孤及
駟馬上太行，修途亙遼碣。王程無留駕，日昃未遑歇。
請問此何時，恢台朱明月。長蛇稽天討，上將方北伐。
明主命使臣，皇華得時傑。已忘羊腸險，豈憚溫風入。
搖策汗滂沱，登崖思紆結。炎雲如煙火，溪谷將恐竭。
晝景赩可畏，涼飆何由發。山長飛鳥墮，目極行車絕。
趙魏方俶擾，安危俟明哲。歸路豈不懷，飲冰有苦節。
會同傳檄至，疑議立談決。況有阮元瑜，翩翩秉書札。
起予歌赤坂，永好逾白雪。維念剖竹人，無因執羈紲。

卷24_42【雜曲歌辭·春日行】
李白
深宮高樓入紫清，金作蛟龍盤繡楹。佳人當窗弄白日，
弦將手語彈鳴箏。春風吹落君王耳，此曲乃是升天行。
因出天池泛蓬瀛，樓船蹙沓波浪驚。三千雙蛾獻歌笑，
撾鍾考鼓宮殿傾，萬姓聚舞歌太平。我無為，人自寧。
三十六帝欲相迎，仙人飄翩下雲軿。帝不去，留鎬京。
安能為軒轅，獨往入窅冥。小臣拜獻南山壽，
陛下萬古垂鴻名。

卷24_43【雜曲歌辭·春日行】
張籍
春日融融池上暖，竹牙出土蘭心短。草堂晨起酒半醒，
家童報我園花滿。頭上皮冠未曾整，直入花間不尋徑。
樹樹殷勤盡繞行，舉枝未遍春日暝。不用積金着青天，
不用服藥求神仙。但願園裡花長好，一生飲酒花前老。

卷24_44【雜曲歌辭·朗月行】
李白
小時不識月，呼作白玉盤。又疑瑤台鏡，飛在青雲端。
仙人垂兩足，桂樹作團團。白兔搗藥成，問言與誰餐。
蟾蜍蝕圜影，天明夜已殘。羿昔落九烏，天人清且安。
陰精此淪惑，去去不足觀。憂來其如何，惻愴摧心肝。

卷24_45【雜曲歌辭·前有一尊酒行二首】
李白
春風東來忽相過，金尊綠酒生微波。落花紛紛稍覺多，
美人慾醉朱顏酡。青軒桃李能幾何，流光欺人忽蹉跎。
君起舞，日西夕，當年意氣不肯傾，白髮如絲嘆何益。
琴奏龍門之綠桐，玉壺美酒清若空。催弦拂柱與君飲，
看朱成碧顏始紅。胡姬貌如花，當爐笑春風。笑春風，
舞羅衣，君今不醉欲安歸。

卷24_46【雜曲歌辭·緩歌行】
李頎
小來託身攀貴游，傾財破產無所憂。暮擬經過石渠署，
朝將出入銅龍樓。結交杜陵輕薄子，謂言可生復可死。
一沉一浮會有時，棄我翻然如脫屣。男兒立身須自強，
十五閉戶潁水陽。業就功成見明主，擊鐘鼎食坐華堂。
二八蛾眉梳墮馬，美酒清歌曲房下。文昌宮中賜錦衣，
長安陌上退朝歸。五侯賓從莫敢視，三省官僚揖者稀。
早知今日讀書是，悔作從來任俠非。

卷24_47【雜曲歌辭·結客少年場行】
虞世南
韓魏多奇節，倜儻遺名利。共矜然諾心，各負縱橫志。
結友一言重，相思千里至。綠沈明月弦，金絡浮雲轡。
吹簫入吳市，擊築游燕肆。尋源博望侯，結客遠相求。
少年重一顧，長驅背隴頭。焰焰霜戈動，耿耿劍虹浮。
天山冬夏雪，交河南北流。雲起龍沙暗，木落雁行秋。
輕生殉知己，非是為身謀。

卷24_48【雜曲歌辭·結客少年場行】
虞羽客
幽并俠少年，金絡控連錢。竊符方救趙，擊築正懷燕。
輕生辭鳳闕，揮袂上祁連。陸離橫寶劍，出沒驚徂旃。
蒙輪恆顧敵，超乘忽爭先。摧枯逾百戰，拓地遠三千。
骨都魂已散，樓蘭首復傳。龍城含曉霧，瀚海隔遙天。
歌吹金微返，振旅玉門旋。烽火今已息，非復照甘泉。

卷24_49【雜曲歌辭·結客少年場行】
盧照鄰
長安重遊俠，洛陽富才雄。玉劍浮雲騎，金鞍明月弓。
鬥雞過渭北，走馬向關東。孫賓遙見待，郭解暗相通。
不受千金爵，誰論萬里功。將軍下天上，虜騎入雲中。
烽火夜似月，兵氣曉成虹。橫行徇知己，負羽遠從戎。
龍旌昏朔霧，鳥陣卷寒風。追奔瀚海咽，戰罷陰山空。
歸來謝天子，何如馬上翁。

卷24_50【雜曲歌辭·結客少年場行】
李白
紫燕黃金瞳，啾啾搖綠鬃。平明相馳逐，結客洛門東。
少年學劍術，凌轢白猿公。珠袍曳錦帶，匕首插吳鴻。
由來萬夫勇，挾此生雄風。託交從劇孟，買醉入新豐。
笑盡一杯酒，殺人都市中。羞道易水寒，從令日貫虹。
燕丹事不立，虛沒秦帝宮。舞陽死灰人，安可與成功。

卷24_51【雜曲歌辭·結客少年場行】
沉彬
重義輕生一劍知，白虹貫日報仇歸。
片心惆悵清平世，酒市無人問布衣。

卷24_52【雜曲歌辭·少年子】
李百藥
少年飛翠蓋，上路動金鑣。始酌文君酒，新吹弄玉簫。
少年不歡樂，何以盡芳朝。千金笑裡面，一搦抱中腰。
掛冠豈憚宿，迎拜不勝嬌。寄語少年子，無辭歸路遙。

卷24_53【雜曲歌辭·少年子】
李白
青雲少年子，挾彈章台左。鞍馬四邊開，突如流星過。
金丸落飛鳥，夜入瓊樓臥。夷齊是何人，獨守西山餓。

卷24_54【雜曲歌辭·少年樂】
李賀
芳草落花如錦地，二十長游醉鄉里。紅纓不重白馬驕，
垂柳金絲香拂水。吳娥未笑花不開，綠鬢聳墮蘭雲起。
陸郎倚醉牽羅袂，奪得寶釵金翡翠。

卷24_55【雜曲歌辭·少年樂】
張祜
二十便封侯，名居第一流。綠鬟深小院，清管下高樓。
醉把金船擲，閒敲玉鐙游。帶盤紅鼴鼠，袍砑紫犀牛。
錦袋歸調箭，羅鞋起撥球。眼前長貴盛，那信世間愁。

卷24_56【雜曲歌辭·少年行三首】
李白
擊築飲美酒，劍歌易水湄。經過燕太子，結托并州兒。
少年負壯氣，奮烈自有時。因聲魯句踐，爭情勿相欺。
五陵年少金市東，銀鞍白馬度春風。
落花踏盡游何處，笑入胡姬酒肆中。
君不見淮南少年遊俠客，白日球獵夜擁擲。
呼盧百萬終不惜，報仇千里如咫尺。少年遊俠好經過，
渾身裝束皆綺羅。蘭蕙相隨喧妓女，風光去處滿笙歌。
驕矜自言不可有，俠士堂中養來久。好鞍好馬乞與人，
十千五千旋沽酒。赤心用盡為知己，黃金不惜栽桃李。
桃李栽來幾度春，一回花落一回新。府縣盡為門下客，
王侯皆是平交人。男兒百年且樂命，何須徇書受貧病。
男兒百年且榮身，何須徇節甘風塵。衣冠半是征戰士，
窮儒浪作林泉民。遮莫枝根長百丈，不如當代多還往。
遮莫姻親連帝城，不如當身自簪纓。看取富貴眼前者，
何用悠悠身後名。

卷24_57【雜曲歌辭·少年行四首】
王維
新豐美酒斗十千，咸陽遊俠多少年。
相逢意氣為君飲，系馬高樓垂柳邊。
漢家君臣歡宴終，高議雲台論戰功。
天子臨軒賜侯印，將軍佩出明光宮。
出身仕漢羽林郎，初隨驃騎戰漁陽。
孰知不向邊庭苦，縱死猶聞俠骨香。
一身能臂兩雕弧，虜騎千群只似無。
偏坐金鞍調白羽，紛紛射殺五單于。

卷24_58【雜曲歌辭·少年行二首】
王昌齡
西陵俠年少，送客過長亭。青槐夾兩路，白馬如流星。
聞道羽書急，單于寇井陘。氣高輕赴難，誰顧燕山銘。
走馬還相尋，西樓下夕陰。結交期一劍，留意贈千金。
高閣歌聲遠，重關柳色深。夜閒須盡醉，莫負百年心。

卷24_59【雜曲歌辭·少年行】
張籍
少年從出獵長楊，禁中新拜羽林郎。獨到輦前射雙虎，
君王手賜黃金鐺。日日鬥雞都市裡，贏得寶刀重刻字。
百里報仇夜出城，平明還在倡樓醉。遙聞虜到平陵下，
不待詔書行上馬。斬得名王獻桂宮，封侯起第一日中。
不為六郡良家子，百戰始取邊城功。

卷24_60【雜曲歌辭·少年行三首】
李嶷
十八羽林郎，戎衣事漢王。臂鷹金殿側，挾彈玉輿旁。
馳道春風起，陪游出建章。
侍獵長楊下，承恩更射飛。塵生馬影滅，箭落雁行稀。
薄暮歸隨仗，聯翩入瑣闈。
玉劍膝邊橫，金杯馬上傾。朝游茂陵道，暮宿鳳凰城。
豪吏多猜忌，無勞問姓名。

卷24_61【雜曲歌辭·少年行】
劉長卿
射飛夸侍獵，行樂愛聯鑣。薦枕青娥艷，鳴鞭白馬驕。
曲房珠翠合，深巷管弦調。日晚春風裡，衣香滿路飄。

卷24_62【雜曲歌辭·少年行四首】
令狐楚
少小邊州慣放狂，驏騎蕃馬射黃羊。
如今年事無筋力，猶倚營門數雁行。
家本清河住五城，須憑弓箭得功名。
等閒飛鞚秋原上，獨向寒雲試射聲。
弓背霞明劍照霜，秋風走馬出咸陽。
未收天子河湟地，不擬回頭望故鄉。
霜滿中庭月過樓，金尊玉柱對清秋。
當年稱意須為樂，不到天明未肯休。

卷24_63【雜曲歌辭·少年行二首】
杜牧
官為駿馬監，職帥羽林兒。兩綬藏不見，落花何處期。
獵敲白玉鐙，怒袖紫金錘。田竇長留醉，蘇辛曲護岐。
豪持出塞節，笑別遠山眉。捷報雲台賀，公卿拜壽卮。
連環羈玉聲光碎，綠錦蔽泥虬卷高。
春風細雨走馬去，珠落璀璀白罽袍。

卷24_64【雜曲歌辭·少年行三首】
杜甫
莫笑田家老瓦盆，自從盛酒長兒孫。
傾銀注瓦驚人眼，共醉終同臥竹根。
巢燕養雛渾去盡，紅花結子已無多。
黃衫年少來宜數，不見堂前東逝波。
馬上誰家白面郎，臨階下馬坐人床。
不通姓字粗豪甚，指點銀瓶索酒嘗。

卷24_65【雜曲歌辭·少年行】
張祜
少年足風情，垂鞭賣眼行。帶金師子小，裘錦騏驎獰。
選匠裝金鐙，推錢買鈿箏。李陵雖效死，時論得虛名。

卷24_66【雜曲歌辭·少年行】
韓翃
千點斕斒噴玉驄，青絲結尾繡纏駿。
鳴鞭晚出章台路，葉葉春依楊柳風。

卷24_67【雜曲歌辭·少年行】
施肩吾
醉騎白馬走空衢，惡少皆稱電不如。
五鳳街頭閒勒轡，半垂衫袖揖金吾。

卷24_68【雜曲歌辭·少年行三首】
僧貫休

錦衣鮮華手擎鶻，閒行氣貌多輕忽。
稼穡艱難總不知，五帝三皇是何物。
自拳五色球，迸入他人宅。卻捉蒼頭奴，玉鞭打一百。
面白如削玉，猖狂曲江曲。馬上黃金鞍，適來新賭得。

卷24_69【雜曲歌辭·少年行】
韋莊
五陵豪客多，買酒黃金賤。醉下酒家樓，美人雙翠幰。
揮劍邯鄲市，走馬梁王苑。樂事殊未央，年華已雲晚。

卷24_70【雜曲歌辭·漢宮少年行】
李益
君不見上宮警夜營八屯，冬冬街鼓朝朱軒。
玉階霜仗擁未合，少年排入銅龍門。暗聞弦管九天上，
宮漏沉沉清吹繁。才明走馬絕馳道，呼鷹挾彈通繚垣。
玉籠金瑣養黃口，探雛取卵伴王孫。分曹六博快一擲，
迎歡先意笑語喧。巧為柔媚學優孟，儒衣嬉戲冠沐猿。
晚來香街經柳市，行過倡市宿桃根。相逢杯酒一言失，
回朱點白聞至尊。金張許史伺顏色，王侯將相莫敢論。
豈知人事無定勢，朝歡暮戚如掌翻。椒房寵移子愛奪，
一夕秋風生戾園。徒用黃金將買賦，寧知白玉暗成痕。
持杯收水水已覆，徙薪避火火更燔。欲求四老張丞相，
南山如天不可上。

卷24_71【雜曲歌辭·長樂少年行】
崔國輔
遺卻珊瑚鞭，白馬驕不行。章台折楊柳，春草路旁情。

卷24_72【雜曲歌辭·長安少年行十首】
李廓
金紫少年郎，繞街鞍馬光。身從左中尉，官屬右春坊。
剗戴揚州帽，重熏異國香。垂鞭踏青草，來去杏園芳。
追逐輕薄伴，閒遊不着緋。長攏出獵馬，數換打球衣。
曉日尋花去，春風帶酒歸。青樓無晝夜，歌舞歇時稀。
日高春睡足，帖馬賞年華。倒插銀魚袋，行隨金犢車。
還攜新市酒，遠醉曲江花。幾度歸侵黑，金吾送到家。
好勝耽長行，天明燭滿樓。留人看獨腳，賭馬換偏頭。
樂奏曾無歇，杯巡不暫休。時時遙冷笑，怪客有春愁。
遨遊攜艷妓，裝束似男兒。杯酒逢花住，笙歌簇馬吹。
鶯聲催曲急，春色訝歸遲。不以聞街鼓，華筵待月移。
賞春惟逐勝，大宅可曾歸。不樂還逃席，多狂慣衩衣。
歌人踏月起，語燕捲簾飛。好婦惟相妒，倡樓不醉稀。
戟門連日閉，苦飲惜殘春。開瑣通新客，教姬屈醉人。
請歌牽白馬，自舞踏紅茵。時輩皆相許，平生不負身。
新年高殿上，始見有光輝。玉雁排方帶，金鵝立仗衣。
酒深和碗賜，馬疾打珂飛。朝下人爭看，香街意氣歸。
游市慵騎馬，隨姬入坐車。樓邊聽歌吹，簾外市釵花。
樂眼從人鬧，歸心畏日斜。蒼頭來去報，飲伴到倡家。
小婦教鸚鵡，頭邊喚醉醒。犬嬌眠玉簟，鷹掣撼金鈴。
碧地攢花障，紅泥待客亭。雖然長按曲，不飲不曾聽。

卷24_73【雜曲歌辭·長安少年行】
僧皎然
翠樓春酒蝦蟆陵，長安少年皆共矜。
紛紛半醉綠槐道，蹀躞花驄驕不勝。

卷24_74【雜曲歌辭·渭城少年行】
崔顥
洛陽二月梨花飛，秦地行人春憶歸。揚鞭走馬城南陌，
朝逢驛使秦川客。驛使前日發章台，傳道長安春早來。
棠梨宮中燕初至，葡萄館裡花正開。念此使人歸更早，
三月便達長安道。長安道上春可憐，搖風盪日曲河邊。
萬戶樓台臨渭水，五陵花柳滿秦川。秦川寒食盛繁華，
遊子春來喜見花。鬥雞下杜塵初合，走馬章台日半斜。
章台帝城稱貴里，青樓日晚歌鐘起。貴里豪家白馬驕，
五陵年少不相饒。雙雙挾彈來金市，兩兩鳴鞭上渭橋。
渭城橋頭酒新熟，金鞍白馬誰家宿。可憐錦瑟箏琵琶，
玉台清酒就君家。小婦春來不解羞，嬌歌一曲楊柳花。

卷24_75【雜曲歌辭·邯鄲少年行】
高適適
邯鄲城南遊俠子，自矜生長邯鄲里。千場縱博家仍富，
幾度報仇身不死。宅中歌笑日紛紛，門外車馬如雲屯。
未知肝膽向誰是，令人卻憶平原君。君不見今人交態薄，
黃金用盡還疏索。以茲感激辭舊遊，更於時事無所求。
且與少年飲美酒，往來射獵西山頭。

卷24_76【雜曲歌辭·邯鄲少年行】
鄭錫
霞鞍金口騮，豹袖紫貂裘。家住叢台下，門前漳水流。
喚人呈楚舞，借客試吳鈎。見說秦兵至，甘心赴國讎。
