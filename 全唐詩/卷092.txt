

李乂，字尚真，趙州房子人。年十二，工屬文，第進士，茂才異等，調萬年尉。長安中，擢監察御史，遷中書舍人，修文館學士。睿宗朝，進吏部侍郎，改黃門侍郎，中山郡公。開元初，轉紫微侍郎，未幾，除刑部尚書，卒，年六十八。居官沈正方雅，識治體，時稱有宰相器，與兄尚一、尚貞，俱以文章見稱，有《李氏花萼集》。乂與蘇頲對掌綸誥，明皇比之味道與嶠，並稱蘇李。今編詩一卷。
遠遊冒艱阻，深入勞存諭。
春去辭國門，秋還在邊戍。
軒車行未返，節序催難駐。
陌上悲轉蓬，園中想芳樹。
蜀山自紛紏，岷水恆奔注。
臨泛多苦懷，登攀寡歡趣。
永夕飛淫雨，崇朝蒸毒霧。
不求綏嶺桃，寧美邛鄉蒟。
白浪行欲靜，驄馬何嘗驅〈唐韻區遇切〉。
願接軺斾塵，聯翩東北騖。

水殿臨丹籞，山樓繞翠微。
昔遊人託乘，今幸帝垂衣。
澗篠緣峰合，巖花逗浦飛。
朝來江曲地，無處不光輝。

崖巘萬尋懸，居高敞御筵。
行戈疑駐日，步輦若登天。
城闕霧中近，關河雲外連。
謬陪登岱駕，欣奉濟汾篇。

桂宮明月夜，蘭殿起秋風。
雲漢彌年阻，星筵此夕同。
倏來疑有處，旋去已成空。
睿作鈞天響，魂飛在夢中。

仙蹕九成臺，香筵萬壽杯。
一旬初降雨，二月早聞雷。
葉向朝霽密，花含宿潤開。
幸承天澤豫，無使日光催。

上日登樓賞，中天御輦飛。
後庭聯舞唱，前席仰恩輝。
睿作風雲起，農祥雨雪霏。
幸陪人勝節，長願奉垂衣。

青陽御紫微，白雲下彤闈。
浹壤流天霈，綿區灑帝輝。
水如銀度燭，雲似玉披衣。
爲得因風起，還來就日飛。

望幸紆千乘，登高自九重。
臺疑臨戲馬，殿似接疏龍。
捧篋萸香遍，稱觴菊氣濃。
更看仙鶴舞，來此慶時雍。

初日承歸旨，秋風起贈言。
漢珠留道味，江璧返真源。
地出南關遠，天迴北斗尊。
寧知一柱觀，却啓四禪門。

湧塔臨玄地，高層瞰紫微。
鳴鑾陪帝出，攀橑翊天飛。
慶洽重陽壽，文含列象輝。
小臣叨載筆，欣此頌巍巍。

清蹕幸禪樓，前驅歷御溝。
還疑九日豫，更想六年遊。
聖藻輝纓絡，仙花綴冕旒。
所欣延億載，寧祗慶重秋。

紫禁乘宵動，青門訪水嬉。
貴遊鱣序集，仙女鳳樓期。
合宴簪紳滿，承恩雨露滋。
北辰還捧日，東館幸逢時。

制蹕乘驪阜，迴輿指鳳京。
南山四皓謁，西嶽兩童迎。
雲幄臨懸圃，霞杯薦赤城。
神明近茲地，何必往蓬瀛。

洛渚問吳潮，吳門想洛橋。
夕煙楊柳岸，春水木蘭橈。
城邑南樓近，星辰北斗遙。
無因生羽翼，輕舉托還飆。

徭役苦流滯，風波限泝洄。
江流通地骨，山道繞天台。
有鳥圖南去，無人見北來。
閉門滄海曲，雲霧待君開。

展驥旌時傑，談雞美代賢。
暫離仙掖務，追送近郊筵。
地慘金商節，人康璧假田。
從來昆友事，咸以佩刀傳。

淮源之水清，可以濯君纓。
彼美稱才傑，親人佇政聲。
歲寒疇曩意，春晚別離情。
終歎臨岐遠，行看擁傳榮。

端揆凝邦績，台階闡國猷。
方崇大廈棟，忽逝巨川舟。
白日銘安在，清風頌獨留。
死生恩命畢，零落掩山丘。

暮歸泉壤隔，朝發城池戀。
漢畤結愁陰，秦陵下悲霰。
駸駸百駟馳，憫憫羣龍餞。
石馬徒自施，玉人終不見。

玉顏生漢渚，湯沐榮天女。
金縷化邙塵〈一本作第二句〉，哀榮感路人。
鳳皇曾作伴，螻蟻忽爲親。
疇日成蹊處，穠華不復春。

宇內文儒重，朝端禮命優。
立言多啓沃，論道盛謀猷。
顧日琴安在，衝星劍不留。
徒懷東武襚，更掩北原丘。

湯沐三千賦，樓臺十二重。
銀鑪稱貴幸，玉輦盛過逢。
嬪則留中饋，娥輝沒下舂。
平陽百歲後，歌舞爲誰容。

賓衞儼相依，橫門啓曙扉。
靈陰蟾兔缺，仙影鳳皇飛。
一水秋難渡，三泉夜不歸。
況臨青女節，瑤草更前哀。

平陽館外有仙家，沁水園中好物華。
地出東郊迴日御，城臨南斗度雲車。
風泉韻繞幽林竹，雨霰光搖雜樹花。
已慶時來千億壽，還言日暮九重賒。

神池泛濫水盈科，仙蹕紆徐步輦過。
縱棹洄沿萍溜合，開軒眺賞麥風和。
潭魚在藻供遊詠，谷鳥含櫻入賦歌。
寄語乘槎溟海客，回頭來此問天河。

金輿玉輦背三條，水閣山樓望九霄。
野外初迷七聖道，河邊忽覩二靈橋。
懸冰滴滴依虬箭，清吹泠泠雜鳳簫。
回晚平陽歌舞合，前溪更轉木蘭橈。

東城結宇敞千尋，北闕迴輿具四臨。
麗日祥煙承罕畢，輕荑弱草藉衣簪。
秦商重沓雲巖近，河渭縈紆霧壑深。
謬接鵷鴻陪賞樂，還欣魚鳥遂飛沈。

詰旦行春上苑中，憑高却下大明宮。
千年執象寰瀛泰，七日爲人慶賞隆。
鐵鳳曾鶱搖瑞雪，銅烏細轉入祥風。
此時朝野歡無算，此歲雲天樂未窮。

星分邑里四人居，水洊源流萬頃餘。
魏國君王稱象處，晉家蕃邸化龍初。
青蒲暫似遊梁馬，綠藻還疑宴鎬魚。
自有神靈滋液地，年年雲物史官書。

家住千門側，亭臨二水傍。
貴遊開北地，宸眷幸西鄉。
曳履迎中谷，鳴絲出後堂。
浦疑觀萬象，峰似駐三光。
草向瓊筵樂，花承繡扆香。
聖情思舊重，留飲賦雕章。

玉輅尋春賞，金堤重晦遊。
川通黑水浸，地派紫泉流。
晃朗扶桑出，綿聯杞樹周。
烏疑填海處，人似隔河秋。
劫盡灰猶識，年移石故留。
汀洲歸棹晚，簫鼓雜汾謳。

鳳輦乘春陌，龍山訪故臺。
北宮纔盡處，南斗獨昭回。
肆覽飛宸札，稱觴引御杯。
已觀蓬海變，誰厭柏梁災。
代挹孫通禮，朝稱賈誼才。
忝儕文雅地，先後各時來。

樞掖調梅暇，林園種槿初。
入朝榮劒履，退食偶琴書。
地隱東巖室，天迴北斗車。
旌門臨䆗窱，輦道屬扶疎。
雲罕明丹谷，霜笳徹紫虛。
水疑投石處，谿似釣璜餘。
帝澤頒巵酒，人歡頌里閭。
一承黃竹詠，長奉白茆居。

邊郊草具腓，河塞有兵機。
上宰調梅寄，元戎細柳威。
武貔東道出，鷹隼北庭飛。
玉匣謀中野，金輿下太微。
投醪銜餞酌，緝衮事征衣。
勿謂公孫老，行聞奏凱歸。

睿德總無邊，神臯擇勝緣。
二儀齊法駕，三會禮香筵。
漢闕中黃近，秦山太白連。
臺疑觀鳥日，池似刻鯨年。
滿月臨真境，秋風入御弦。
小臣叨下列，持管謬窺天。

象設隆新宇，龍潛想舊居。
碧樓披玉額，丹仗導金輿。
代日興光近，周星掩曜初。
空歌清沛筑，梵樂奏胡書。
帝造環三界，天文賁六虛。
康哉孝理日，崇德在真如。

日逐滋南寇，天威撫北垂。
析珪行仗節，持印且分麾。
羽檄雙鳧去，兵車駟馬馳。
虎旗懸氣色，龍劍抱雄雌。
候月期戡翦，經時念別離。
坐聞關隴外，無復引弓兒。

勁節凌冬勁，芳心待歲芳。
能令人益壽，非止麝含香。

綺蕚成蹊遍籞芳，紅英撲地滿筵香。
莫將秋宴傳王母，來比春華奉聖皇。

上林花鳥暮春時，上巳陪遊樂在茲。
此日欣逢臨渭賞，昔年空道濟汾詞。

曲榭迴廊繞澗幽，飛泉噴下溢池流。
祗應感發明王夢，遂得邀迎聖帝遊。

牽牛南渡象昭回，學鳳樓成帝女來。
平旦鵷鸞歌舞席，方宵鸚鵡獻酬杯。

田郎才貌出咸京，潘子文華向洛城。
願以深心留善政，當令強項謝高名。


