

張子容，先天二年擢進士第，爲樂城尉，與孟浩然友善。詩一卷。 
林花發岸口，氣色動江新。
此夜江中月，流光花上春。
分明石潭裏，宜照浣紗人。

交甫憐瑤珮，仙妃難重期。
沈沈綠江晚，惆悵碧雲姿。
初逢花上月，言是弄珠時。

一尉東南遠，誰知此夜歡。
諸侯傾皁蓋，仙客整黃冠。
染翰燈花滿，飛觴雲氣寒。
欣承國士遇，更借美人看。

遠客襄陽郡，來過海岸家。
樽開柏葉酒，燈發九枝花。
妙曲逢盧女，高才得孟嘉。
東山行樂意，非是競繁華。

靈異尋滄海，笙歌訪翠微。
江鷗迎共狎，雲鶴待將飛。
琪樹嘗仙果，瓊樓試羽衣。
遙知神女問，獨怪阮郎歸。

無雲天欲暮，輕鷁大江清。
歸路煙中遠，迴舟月上行。
傍潭窺竹暗，出嶼見沙明。
更值微風起，乘流絲管聲。

山繞樓臺出，谿通里閈斜。
曾爲謝客郡，多有逐臣家。
海氣朝成雨，江天晚作霞。
題書報賈誼，此濕似長沙。

〈一作王維詩〉
土地窮甌越，風光肇建寅。
插桃銷瘴癘，移竹近階墀。
半是吳風俗，仍爲楚歲時。
更逢習鑿齒，言在漢川湄。

拙宦從江左，投荒更海邊。
山將孤嶼近，水共惡谿連。
地濕梅多雨，潭蒸竹起煙。
未應悲晚髪，炎瘴苦華年。

〈下篇一作王維詩〉
東越相逢地，西亭送別津。
風潮看解纜，雲海去愁人。
鄉在桃林岸，山連楓樹春。
因懷故園意，歸與孟家鄰。

杜門不欲出，久與世情疎。
以此爲長策，勸君歸舊廬。
醉歌田舍酒，笑讀古人書。
好是一生事，無勞獻子虛。

竄謫邊窮海，川原近惡谿。
有時聞虎嘯，無夜不猿啼。
地暖花長發，巖高日易低。
故鄉可憶處，遙指斗牛西。

西行礙淺石，北轉入谿橋。
樹色煙輕重，湖光風動搖。
百花亂飛雪，萬嶺疊青霄。
猿挂臨潭篠，鷗迎出浦橈。
惟應賞心客，茲路不言遙。

五馬向西椒，重陽坐麗譙。
徐州帶綠水，楚國在青霄。
張幕連江樹，開筵接海潮。
凌雲詞客語，迴雪無人嬌。
梅福慚仙吏，羊公賞下僚。
新豐酒舊美，況是菊花朝。

涼夜窺清沼，池空水月秋。
滿輪沈玉鏡，半魄落銀鉤。
蟾影搖輕浪，菱花渡淺流。
漏移光漸潔，雲斂色偏浮。
似璧悲三獻，疑珠怯再投。
能持千里意，來照楚鄉愁。

〈一作孟浩然詩〉
開國維東井，城池起北辰。
咸歌太平日，共樂建寅春。
雪盡黃山樹，冰開黑水津。
草迎金埒馬，花伴玉樓人。
鴻漸看無數，鶯歌聽欲頻。
何當桂枝擢，還及柳條新。

作相開黃閣，爲郎奏赤墀。
君臣道合體，父子貴同時。
國以推賢答，家無內舉疑。
鳳池真水鏡，蘭省得華滋。
未覩風流日，先聞新賦詩。
江山清謝朓，花木媚丘遲。
吏部來何暮，王言念在茲。
丹青無不可，霖雨亦相期。
昔我投荒處，孤煙望島夷。
羣鷗終日狎，落葉數年悲。
漁父留歌詠，江妃入興詞。
今將獻知己，相感勿吾欺。

巫嶺岧嶢天際重，佳期宿昔願相從。
朝雲暮雨連天暗，神女知來第幾峯。

臘月今知晦，流年此夕除。
拾樵供歲火，帖牖作春書。
柳覺東風至，花疑小雪餘。
忽逢雙鯉贈，言是上冰魚。

