
配極玄都閟，憑虛禁禦長。守祧嚴具禮，掌節鎮非常。
碧瓦初寒外，金莖一氣旁。山河扶繡戶，日月近雕梁。
仙李盤根大，猗蘭奕葉光。世家遺舊史，道德付今王。
畫手看前輩，吳生遠擅場。森羅移地軸，妙絕動宮牆。
五聖聯龍袞，千官列雁行。冕旒俱秀髮，旌旆盡飛揚。
翠柏深留景，紅梨迥得霜。風箏吹玉柱，露井凍銀床。
身退卑周室，經傳拱漢皇。穀神如不死，養拙更何鄉。
左轄頻虛位，今年得舊儒。相門韋氏在，經術漢臣須。
時議歸前烈，天倫恨莫俱。鴒原荒宿草，鳳沼接亨衢。
有客雖安命，衰容豈壯夫。家人憂幾杖，甲子混泥途。
不謂矜餘力，還來謁大巫。歲寒仍顧遇，日暮且踟躕。
老驥思千里，饑鷹待一呼。君能微感激，亦足慰榛蕪。
今代麒麟閣，何人第一功。君王自神武，駕馭必英雄。
開府當朝傑，論兵邁古風。先鋒百勝在，略地兩隅空。
青海無傳箭，天山早掛弓。廉頗仍走敵，魏絳已和戎。
每惜河湟棄，新兼節制通。智謀垂睿想，出入冠諸公。
日月低秦樹，乾坤繞漢宮。胡人愁逐北，宛馬又從東。
受命邊沙遠，歸來禦席同。軒墀曾寵鶴，畋獵舊非熊。
茅土加名數，山河誓始終。策行遺戰伐，契合動昭融。
勳業青冥上，交親氣概中。未為珠履客，已見白頭翁。
壯節初題柱，生涯獨轉蓬。幾年春草歇，今日暮途窮。
軍事留孫楚，行間識呂蒙。防身一長劍，將欲倚崆峒。
鳳曆軒轅紀，龍飛四十春。八荒開壽域，一氣轉洪鈞。
霖雨思賢佐，丹青憶老臣。應圖求駿馬，驚代得麒麟。
沙汰江河濁，調和鼎鼐新。韋賢初相漢，范叔已歸秦。
盛業今如此，傳經固絕倫。豫樟深出地，滄海闊無津。
北斗司喉舌，東方領搢紳。持衡留藻鑒，聽履上星辰。
獨步才超古，餘波德照鄰。聰明過管輅，尺牘倒陳遵。
豈是池中物，由來席上珍。廟堂知至理，風俗盡還淳。
才傑俱登用，愚蒙但隱淪。長卿多病久，子夏索居頻。
回首驅流俗，生涯似眾人。巫咸不可問，鄒魯莫容身。
感激時將晚，蒼茫興有神。為公歌此曲，涕淚在衣巾。
方丈三韓外，崑崙萬國西。建標天地闊，詣絕古今迷。
氣得神仙迥，恩承雨露低。相門清議眾，儒術大名齊。
軒冕羅天闕，琳琅識介珪。伶官詩必誦，夔樂典猶稽。
健筆淩鸚鵡，銛鋒瑩鸊鵜。友於皆挺拔，公望各端倪。
通籍逾青瑣，亨衢照紫泥。靈虯傳夕箭，歸馬散霜蹄。
能事聞重譯，嘉謨及遠黎。弼諧方一展，斑序更何躋。
適越空顛躓，游梁竟慘淒。謬知終畫虎，微分是醯雞。
萍泛無休日，桃陰想舊蹊。吹噓人所羨，騰躍事仍睽。
碧海真難涉，青雲不可梯。顧深慚鍛煉，才小辱提攜。
檻束哀猿叫，枝驚夜鵲棲。幾時陪羽獵，應指釣璜溪。
諫官非不達，詩義早知名。破的由來事，先鋒孰敢爭。
思飄雲物外，律中鬼神驚。毫髮無遺恨，波瀾獨老成。
野人甯得所，天意薄浮生。多病休儒服，冥搜信客旌。
築居仙縹緲，旅食歲崢嶸。使者求顏闔，諸公厭禰衡。
將期一諾重，欻使寸心傾。君見途窮哭，宜憂阮步兵。
王國稱多士，賢良複幾人。異才應間出，爽氣必殊倫。
始見張京兆，宜居漢近臣。驊騮開道路，雕鶚離風塵。
侯伯知何等，文章實致身。奮飛超等級，容易失沈淪。
脫略磻溪釣，操持郢匠斤。雲霄今已逼，台袞更誰親。
鳳穴雛皆好，龍門客又新。義聲紛感激，敗績自逡巡。
途遠欲何向，天高難重陳。學詩猶孺子，鄉賦念嘉賓。
不得同晁錯，籲嗟後郤詵。計疏疑翰墨，時過憶松筠。
獻納紆皇眷，中間謁紫宸。且隨諸彥集，方覬薄才伸。
破膽遭前政，陰謀獨秉鈞。微生沾忌刻，萬事益酸辛。
交合丹青地，恩傾雨露辰。有儒愁餓死，早晚報平津。
特進群公表，天人夙德升。霜蹄千里駿，風翮九霄鵬。
服禮求毫髮，惟忠忘寢興。聖情常有眷，朝退若無憑。
仙醴來浮蟻，奇毛或賜鷹。清關塵不雜，中使日相乘。
晚節嬉遊簡，平居孝義稱。自多親棣萼，誰敢問山陵。
學業醇儒富，辭華哲匠能。筆飛鸞聳立，章罷鳳鶱騰。
精理通談笑，忘形向友朋。寸長堪繾綣，一諾豈驕矜。
已忝歸曹植，何知對李膺。招要恩屢至，崇重力難勝。
披霧初歡夕，高秋爽氣澄。尊罍臨極浦，鳧雁宿張燈。
花月窮遊宴，炎天避鬱蒸。研寒金井水，簷動玉壺冰。
瓢飲唯三徑，岩棲在百層。且持蠡測海，況挹酒如澠。
鴻寶甯全秘，丹梯庶可淩。淮王門有客，終不愧孫登。
主家陰洞細煙霧，留客夏簟清琅玕.春酒杯濃琥珀薄，
冰漿碗碧瑪瑙寒。誤疑茅堂過江麓，已入風磴霾雲端。
自是秦樓壓鄭谷，時聞雜佩聲珊珊。
尚覺王孫貴，豪家意頗濃。屏開金孔雀，褥隱繡芙蓉。
且食雙魚美，誰看異味重。門闌多喜色，女婿近乘龍。
華亭入翠微，秋日亂清暉。崩石欹山樹，清漣曳水衣。
紫鱗沖岸躍，蒼隼護巢歸。向晚尋征路，殘雲傍馬飛。
春山無伴獨相求，伐木丁丁山更幽。澗道餘寒曆冰雪，
石門斜日到林丘。不貪夜識金銀氣，遠害朝看麋鹿遊。
乘興杳然迷出處，對君疑是泛虛舟。
之子時相見，邀人晚興留。霽潭鱣發發，春草鹿呦呦。
杜酒偏勞勸，張梨不外求。前村山路險，歸醉每無愁。
一匱功盈尺，三峰意出群。望中疑在野，幽處欲生雲。
慈竹春陰覆，香爐曉勢分。惟南將獻壽，佳氣日氛氳。
龍門橫野斷，驛樹出城來。氣色皇居近，金銀佛寺開。
往還時屢改，川水日悠哉。相閱征途上，生涯盡幾回。
有客傳河尹，逢人問孔融。青囊仍隱逸，章甫尚西東。
鼎食分門戶，詞場繼國風。尊榮瞻地絕，疏放憶途窮。
濁酒尋陶令，丹砂訪葛洪。江湖漂短褐，霜雪滿飛蓬。
牢落乾坤大，周流道術空。謬慚知薊子，真怯笑揚雄。
盤錯神明懼，謳歌德義豐。屍鄉餘土室，難說祝雞翁。
秋來相顧尚飄蓬，未就丹砂愧葛洪。
痛飲狂歌空度日，飛揚跋扈為誰雄。
秋水通溝洫，城隅進小船。晚涼看洗馬，森木亂鳴蟬。
菱熟經時雨，蒲荒八月天。晨朝降白露，遙憶舊青氈。
東郡趨庭日，南樓縱目初。浮雲連海岳，平野入青徐。
孤嶂秦碑在，荒城魯殿餘。從來多古意，臨眺獨躊躇。
秋水清無底，蕭然靜客心。掾曹乘逸興，鞍馬去相尋。
能吏逢聯璧，華筵直一金。晚來橫吹好，泓下亦龍吟。
野亭逼湖水，歇馬高林間。鼉吼風奔浪，魚跳日映山。
暫游阻詞伯，卻望懷青關。靄靄生雲霧，唯應促駕還。
東嶽雲峰起，溶溶滿太虛。震雷翻幕燕，驟雨落河魚。
座對賢人酒，門聽長者車。相邀愧泥濘，騎馬到階除。
巳公茅屋下，可以賦新詩。枕簟入林僻，茶瓜留客遲。
江蓮搖白羽，天棘夢青絲。空忝許詢輩，難酬支遁詞。
胡馬大宛名，鋒棱瘦骨成。竹批雙耳峻，風入四蹄輕。
所向無空闊，真堪托死生。驍騰有如此，萬里可橫行。
素練風霜起，蒼鷹畫作殊。身思狡兔，側目似愁胡。
絛鏇光堪擿，軒楹勢可呼。何當擊凡鳥，毛血灑平蕪。
李侯有佳句，往往似陰鏗。余亦東蒙客，憐君如弟兄。
醉眠秋共被，攜手日同行。更想幽期處，還尋北郭生。
入門高興發，侍立小童清。落景聞寒杵，屯雲對古城。
向來吟橘頌，誰欲討蓴羹。不願論簪笏，悠悠滄海情。
二儀積風雨，百穀漏波濤。聞道洪河坼，遙連滄海高。
職思憂悄悄，郡國訴嗷嗷。舍弟卑棲邑，防川領簿曹。
尺書前日至，版築不時操。難假黿鼉力，空瞻烏鵲毛。
燕南吹畎畝，濟上沒蓬蒿。螺蚌滿近郭，蛟螭乘九皋。
徐關深水府，碣石小秋毫。白屋留孤樹，青天矢萬艘。
吾衰同泛梗，利涉想蟠桃。倚賴天涯釣，猶能掣巨鼇。
宋公舊池館，零落守陽阿。枉道祗從入，吟詩許更過。
淹留問耆老，寂寞向山河。更識將軍樹，悲風日暮多。
風林纖月落，衣露淨琴張。暗水流花徑，春星帶草堂。
檢書燒燭短，看劍引杯長。詩罷聞吳詠，扁舟意不忘。
蔡子勇成癖，彎弓西射胡。健兒甯鬥死，壯士恥為儒。
官是先鋒得，材緣挑戰須。身輕一鳥過，槍急萬人呼。
雲幕隨開府，春城赴上都。馬頭金狎帢，駝背錦模糊。
咫尺雲山路，歸飛青海隅。上公猶寵錫，突將且前驅。
漢使黃河遠，涼州白麥枯。因君問消息，好在阮元瑜。
白也詩無敵，飄然思不群。清新庾開府，俊逸鮑參軍。
渭北春天樹，江東日暮雲。何時一尊酒，重與細論文。
世儒多汩沒，夫子獨聲名。獻納開東觀，君王問長卿。
皂雕寒始急，天馬老能行。自到青冥裏，休看白髮生。
嘆惜高生老，新詩日又多。美名人不及，佳句法如何。
主將收才子，崆峒足凱歌。聞君已朱紱，且得慰蹉跎。
孤嶼亭何處，天涯水氣中。故人官就此，絕境興誰同。
隱吏逢梅福，游山憶謝公。扁舟吾已就，把釣待秋風。
青蛾皓齒在樓船，橫笛短簫悲遠天。春風自信牙檣動，
遲日徐看錦纜牽。魚吹細浪搖歌扇，燕蹴飛花落舞筵。
不有小舟能蕩槳，百壺那送酒如泉。
崆峒使節上青霄，河隴降王款聖朝。宛馬總肥春苜蓿，
將軍只數漢嫖姚。陳留阮瑀誰爭長，京兆田郎早見招。
麾下賴君才併入，獨能無意向漁樵。
獻納司存雨露邊，地分清切任才賢。舍人退食收封事，
宮女開函近禦筵。曉漏追飛青瑣闥，晴窗點檢白雲篇。
揚雄更有河東賦，唯待吹噓送上天。
夫子欻通貴，雲泥相望懸。白頭無藉在，朱紱有哀憐。
書記赴三捷，公車留二年。欲浮江海去，此別意蒼然。
不識南塘路，今知第五橋。名園依綠水，野竹上青霄。
穀口舊相得，濠梁同見招。平生為幽興，未惜馬蹄遙。
百頃風潭上，千重夏木清。卑枝低結子，接葉暗巢鶯。
鮮鯽銀絲膾，香芹碧澗羹。翻疑柁樓底，晚飯越中行。
萬里戎王子，何年別月支。異花開絕域，滋蔓匝清池。
漢使徒空到，神農竟不知。露翻兼雨打，開坼日離披。
旁舍連高竹，疏籬帶晚花。碾渦深沒馬，藤蔓曲藏蛇。
詞賦工無益，山林跡未賒。盡撚書籍賣，來問爾東家。
剩水滄江破，殘山碣石開。綠垂風折筍，紅綻雨肥梅。
銀甲彈箏用，金魚換酒來。興移無灑掃，隨意坐莓苔。
風磴吹陰雪，雲門吼瀑泉。酒醒思臥簟，衣冷欲裝綿。
野老來看客，河魚不取錢。只疑淳樸處，自有一山川。
棘樹寒雲色，茵蔯春藕香。脆添生菜美，陰益食單涼。
野鶴清晨出，山精白日藏。石林蟠水府，百里獨蒼蒼。
憶過楊柳渚，走馬定昆池。醉把青荷葉，狂遺白接z5.
刺船思郢客，解水乞吳兒。坐對秦山晚，江湖興頗隨。
床上書連屋，階前樹拂雲。將軍不好武，稚子總能文。
醒酒微風入，聽詩靜夜分。絺衣掛蘿薜，涼月白紛紛。
幽意忽不愜，歸期無奈何。出門流水注，回首白雲多。
自笑燈前舞，誰憐醉後歌。祗應與朋好，風雨亦來過。
問訊東橋竹，將軍有報書。倒衣還命駕，高枕乃吾廬。
花妥鶯捎蝶，溪喧獺趁魚。重來休沐地，真作野人居。
山雨尊仍在，沙沈榻未移。犬迎曾宿客，鴉護落巢兒。
雲薄翠微寺，天清黃子陂。向來幽興極，步屣過東籬。
落日平臺上，春風啜茗時。石闌斜點筆，桐葉坐題詩。
翡翠鳴衣桁，蜻蜓立釣絲。自今幽興熟，來往亦無期。
頗怪朝參懶，應耽野趣長。雨拋金鎖甲，苔臥綠沈槍。
手自移蒲柳，家才足稻粱。看君用幽意，白日到羲皇。
到此應常宿，相留可判年。蹉跎暮容色，悵望好林泉。
何路沾微祿，歸山買薄田。斯遊恐不遂，把酒意茫然。
寂寞書齋裏，終朝獨爾思。更尋嘉樹傳，不忘角弓詩。
短褐風霜入，還丹日月遲。未因乘興去，空有鹿門期。
守歲阿戎家，椒盤已頌花。盍簪喧櫪馬，列炬散林鴉。
四十明朝過，飛騰暮景斜。誰能更拘束，爛醉是生涯。
應為西陂好，金錢罄一餐。飯抄雲子白，瓜嚼水精寒。
無計回船下，空愁避酒難。主人情爛熳，持答翠琅玕.
蕭史幽棲地，林間蹋鳳毛。洑流何處入，亂石閉門高。
客醉揮金碗，詩成得繡袍。清秋多宴會，終日困香醪。
今日潘懷縣，同時陸浚儀。坐開桑落酒，來把菊花枝。
天宇清霜淨，公堂宿霧披。晚酣留客舞，鳧舄共差池。
翰林逼華蓋，鯨力破滄溟。天上張公子，宮中漢客星。
賦詩拾翠殿，佐酒望雲亭。紫誥仍兼綰，黃麻似六經。
內分金帶赤，恩與荔枝青。無複隨高鳳，空餘泣聚螢。
此生任春草，垂老獨漂萍。倘憶山陽會，悲歌在一聽。
好去張公子，通家別恨添。兩行秦樹直，萬點蜀山尖。
禦史新驄馬，參軍舊紫髯。皇華吾善處，於汝定無嫌。
落日放船好，輕風生浪遲。竹深留客處，荷淨納涼時。
公子調冰水，佳人雪藕絲。片雲頭上黑，應是雨催詩。
雨來沾席上，風急打船頭。越女紅裙濕，燕姬翠黛愁。
纜侵堤柳系，幔宛浪花浮。歸路翻蕭颯，陂塘五月秋。
吾舅政如此，古人誰複過。碧山晴又濕，白水雨偏多。
精禱既不昧，歡娛將謂何。湯年旱頗甚，今日醉弦歌。
勝地初相引，餘行得自娛。見輕吹鳥毳，隨意數花須。
細草稱偏坐，香醪懶再酤。醉歸應犯夜，可怕李金吾。
昔別是何處，相逢皆老夫。故人還寂寞，削跡共艱虞。
自失論文友，空知賣酒壚。平生飛動意，見爾不能無。
有美生人傑，由來積德門。漢朝丞相系，梁日帝王孫。
蘊藉為郎久，魁梧秉哲尊。詞華傾後輩，風雅藹孤鶱.
宅相榮姻戚，兒童惠討論。見知真自幼，謀拙醜諸昆。
漂蕩雲天闊，沈埋日月奔。致君時已晚，懷古意空存。
中散山陽鍛，愚公野穀村。甯紆長者轍，歸老任乾坤。
綴席茱萸好，浮舟菡萏衰。季秋時欲半，九日意兼悲。
江水清源曲，荊門此路疑。晚來高興盡，搖盪菊花期。
今日西京掾，多除內省郎。通家惟沈氏，謁帝似馮唐。
詩律群公問，儒門舊史長。清秋便寓直，列宿頓輝光。
未暇申宴慰，含情空激揚。司存何所比，膳部默淒傷。
貧賤人事略，經過霖潦妨。禮同諸父長，恩豈布衣忘。
天路牽騏驥，雲台引棟樑。徒懷貢公喜，颯颯鬢毛蒼。
昭代將垂白，途窮乃叫閽。氣沖星象表，詞感帝王尊。
天老書題目，春官驗討論。倚風遺鶂路，隨水到龍門。
竟與蛟螭雜，空聞燕雀喧。青冥猶契闊，陵厲不飛翻。
儒術誠難起，家聲庶已存。故山多藥物，勝概憶桃源。
欲整還鄉旆，長懷禁掖垣。謬稱三賦在，難述二公恩。
嚴警當寒夜，前軍落大星。壯夫思感決，哀詔惜精靈。
王者今無戰，書生已勒銘。封侯意疏闊，編簡為誰青。
舞劍過人絕，鳴弓射獸能。銛鋒行愜順，猛噬失蹻騰。
赤羽千夫膳，黃河十月冰。橫行沙漠外，神速至今稱。
哀輓青門去，新阡絳水遙。路人紛雨泣，天意颯風飄。
部曲精仍銳，匈奴氣不驕。無由睹雄略，大樹日蕭蕭。
不作河西尉，淒涼為折腰。老夫怕趨走，率府且逍遙。
耽酒須微祿，狂歌托聖朝。故山歸興盡，回首向風飆。
老去悲秋強自寬，興來今日盡君歡。羞將短髮還吹帽，
笑倩旁人為正冠。藍水遠從千澗落，玉山高並兩峰寒。
明年此會知誰健，醉把茱萸子細看。
愛汝玉山草堂靜，高秋爽氣相鮮新。有時自發鐘磬響，
落日更見漁樵人。盤剝白鴉谷口栗，飯煮青泥坊底芹。
何為西莊王給事，柴門空閉鎖松筠。
戰哭多新鬼，愁吟獨老翁。亂雲低薄暮，急雪舞回風。
瓢棄尊無綠，爐存火似紅。數州消息斷，愁坐正書空。
今夜鄜州月，閨中只獨看。遙憐小兒女，未解憶長安。
香霧雲鬟濕，清輝玉臂寒。何時倚虛幌，雙照淚痕幹。
驥子好男兒，前年學語時。問知人客姓，誦得老夫詩。
世亂憐渠小，家貧仰母慈。鹿門攜不遂，雁足系難期。
天地軍麾滿，山河戰角悲。儻歸免相失，見日敢辭遲。
近聞韋氏妹，迎在漢鐘離。郎伯殊方鎮，京華舊國移。
春城回北斗，郢樹發南枝。不見朝正使，啼痕滿面垂。
國破山河在，城春草木深。感時花濺淚，恨別鳥驚心。
烽火連三月，家書抵萬金。白頭搔更短，渾欲不勝簪。
驥子春猶隔，鶯歌暖正繁。別離驚節換，聰慧與誰論。
澗水空山道，柴門老樹村。憶渠愁只睡，炙背俯晴軒。
無家對寒食，有淚如金波。斫卻月中桂，清光應更多。
仳離放紅蕊，想像嚬青蛾。牛女漫愁思，秋期猶渡河。
