
常袞，京兆人。天寶末，舉進士，歷太子正字。寶應二年，爲翰林學士、考功員外郎中、知制誥。文章俊拔，當時推重。永泰元年，遷中書舍人，累上章陳西北利害，代宗甚顧遇之，加集賢院學士。大曆初，拜門下侍郎，同平章事，與楊綰並掌機務，後出爲福建觀察使。集十卷，今存詩九首。
雲闢御筵張，山呼聖壽長。
玉闌豐瑞草，金陛立神羊。
台鼎資庖膳，天星奉酒漿。
蠻夷陪作位，犀象舞成行。
網已袪三面，歌因守四方。
千秋不可極，花發滿宮香。

穆穆上清居，沈沈中祕書。 
金鋪深內殿，石甃淨寒渠。 
花樹臺斜倚，空煙閣半虛。 
縹囊披錦繡，翠軸卷瓊琚。 
墨潤冰文繭，香銷蠹字魚。 
翻黃桐葉老，吐白桂花初。 
舊德雙遊處，聊芳十載餘。 
北朝榮庾薛，西漢盛嚴徐。 
侍講親華扆，徵吟步綺疏。 
綴簾金翡翠，賜硯玉蟾蜍。 
序秩東南遠，離憂歲月除。 
承明期重入，江海意何如。

可憐雲木叢，滿禁碧濛濛。 
色潤靈泉近，陰清輦路通。 
玉壇標八桂，金井識雙桐。 
交映凝寒露，相和起夜風。 
數枝盤石上，幾葉落雲中。 
燕拂宜秋霽，蟬鳴覺盡空。 
翠屏更隱見，珠綴共玲瓏。 
雷雨生成早，樵蘇禁令雄。 
野藤高助綠，仙果迥呈紅。 
惆悵繚垣暮，茲山聞暗蟲。

靜憶溪邊宅，知君許謝公。 
曉霜凝耒耜，初日照梧桐。 
澗鼠喧藤蔓，山禽竄石叢。 
白雲當嶺雨，黃葉繞階風。 
野果垂橋上，高泉落水中。 
歡榮來自間，羸賤賞曾通。 
月滿珠藏海，天晴鶴在籠。 
餘陰如可寄，願得隱牆東。

雲戟曙沈沈，軒墀清且深。 
家傳成棟美，堯寵結茅心。 
玉佩多依石，油幢亦在林。 
爐香諸洞暖，殿影眾山陰。 
草奏風生筆，筵開雪滿琴。 
客從龍闕至，僧自虎溪尋。 
瀟灑延清賞，周流會素襟。 
終朝惜塵步，一醉見花簪。

林香雨氣新，山寺綠無塵。 
遂結雲外侶，共遊天上春。 
鶴鳴金閣麗，僧語竹房鄰。 
待月水流急，惜花風起頻。 
何方非壞境，此地有歸人。 
迴首空門外，皤然一幻身。

見說南來處，蒼梧指桂林。 
過秋天更暖，邊海日長陰。 
巴路緣雲出，蠻鄉入洞深。 
信回人自老，夢到月應沈。 
碧水通春色，青山寄遠心。 
炎方難久客，為爾一霑襟。

結髮事疆場，全生到海鄉。 
連雲防鐵嶺，同日破漁陽。 
牧馬胡天晚，移軍磧路長。 
枕戈眠古戍，吹角立繁霜。 
歸老勳仍在，酬恩虜未忘。 
獨行過邑里，多病對農桑。 
雄劍依塵橐，兵符寄藥囊。 
空餘麾下將，猶逐羽林郎。

獨鶴寄煙霜，雙鸞思晚芳。 
舊陰依謝宅，新豔出蕭牆。 
蝶散搖輕露，鶯銜入夕陽。 
雨朝勝濯錦，風夜劇焚香。 
麗日千層豔，孤霞一片光。 
密來驚葉少，動處覺枝長。 
布影期高賞，留春為遠方。 
嘗聞贈瓊玖，叨和愧升堂。

風候已應同嶺北，雲山仍喜似終南。 
〈【案：題漳浦驛。○方輿勝覽。】〉

褚朝陽，登天寶進士第。詩三首。
飛閣青霞裡，先秋獨早涼。 
天花映窗近，月桂拂簷香。 
華岳三峰小，黃河一帶長。 
空間指歸路，煙際有垂楊。

越人傳楚俗，截竹競縈絲。 
水底深休也，日中遠賀之。 
章施文勝質，列匹美於姬。 
錦繡侔新段，羔羊寢舊詩。 
但誇端午節，誰薦屈原祠。 
把酒時伸奠，汨羅空遠而。

中禁仙池越鳳凰，池邊詞客紫薇郎。 
既能作頌雄風起，何不時吹蘭蕙香。

