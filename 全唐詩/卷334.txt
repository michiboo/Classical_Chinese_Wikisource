　　一來江城守，七見江月圓。齒發將六十，鄉關越三千。 
　　褰帷罕遊觀，閉合多沉眠。新節還複至，故交盡相捐。 
　　何時羾閶闔，上訴高高天。 
　　卷334_2 《八月十七日夜書懷》令狐楚 
　　三五既不留，二八又還過。金蟾著未出，玉樹悲稍破。 
　　誰向西園遊，空歸北堂臥。佳期信難得，永夕無可奈。 
　　撫枕獨高歌，煩君為予和。 
　　卷334_3 《九日言懷》令狐楚 
　　二九即重陽，天清野菊黃。近來逢此日，多是在他鄉。 
　　晚色霞千片，秋聲雁一行。不能高處望，恐斷老人腸。 
　　卷334_4 《和寄竇七中丞》令狐楚 
　　仙吏秦峨別，新詩鄂渚來。才推今北斗，職賦舊三台。 
　　雕鏤心偏許，緘封手自開。何年相贈答，卻得到中台。 
　　卷334_5 《立秋日悲懷》令狐楚 
　　清曉上高臺，秋風今日來。又添新節恨，猶抱故年哀。 
　　淚豈揮能盡，泉終閉不開。更傷春月過，私服示無縗。 
　　卷334_6 《秋懷寄錢侍郎》令狐楚 
　　晚歲俱為郡，新秋各異鄉。燕鴻一聲叫，郢樹盡青蒼。 
　　山露侵衣潤，江風卷簟涼。相思如漢水，日夜向潯陽。 
　　卷334_7 《立秋日》令狐楚 
　　平日本多恨，新秋偏易悲。燕詞如惜別，柳意已呈衰。 
　　事國終無補，還家未有期。心中舊氣味，苦校去年時。 
　　卷334_8 《贈毛仙翁》令狐楚 
　　宣州渾是上清宮，客有真人貌似童。紺發垂纓光髧髧， 
　　細髯緣頷綠茸茸。壺中藥物梯霞訣，肘後方書縮地功。 
　　既許焚香為弟子，願教年紀共椿同。 
　　卷334_9 《遊義興寺寄上李逢吉相公》令狐楚 
　　柳營無事詣蓮宮，步步猶疑是夢中。勞役徒為萬夫長， 
　　閒遊曾與二人同。鳳鸞飛去仙巢在，龍象潛來講席空。 
　　松下花飛頻佇立，一心千里憶梁公。 
　　卷334_10 《游晉祠上李逢吉相公》令狐楚 
　　不立晉祠三十年，白頭重到一淒然。泉聲自昔鏘寒玉， 
　　草色雖秋耀翠鈿。少壯同游寧有數，尊榮再會便無緣。 
　　相思臨水下雙淚，寄入並汾向洛川。 
　　卷334_11 《節度宣武酬樂天夢得》令狐楚 
　　蓬萊仙監客曹郎，曾枉高車客大樑。見擁旌旄治軍旅， 
　　知親筆硯事文章。愁看柳色懸離恨，憶遞花枝助酒狂。 
　　洛下相逢肯相寄，南金璀錯玉淒涼。 
　　卷334_12 《奉和嚴司空重陽日同崔常侍崔郎及諸公登龍山落帽台佳宴》令狐楚 
　　謝公秋思渺天涯，蠟屐登高為菊花。貴重近臣光綺席， 
　　笑憐從事落烏紗。萸房暗綻紅珠朵，茗碗寒供白露芽。 
　　詠碎龍山歸出號，馬奔流電妓奔車。 
　　卷334_13 《立春後言懷招汴州李匡衙推》令狐楚 
　　閑齋夜擊唾壺歌，試望夷門奈遠何。每聽塞笳離夢斷， 
　　時窺清鑒旅愁多。初驚宵漏丁丁促，已覺春風習習和。 
　　海內故人君最老，花開鞭馬更相過。 
　　卷334_14 《奉和僕射相公酬忠武李相公見寄之作》令狐楚 
　　麗藻飛來自相庭，五文相錯八音清。初瞻綺色連霞色， 
　　又聽金聲繼玉聲。才出山西文與武，歡從塞北弟兼兄。 
　　白頭老尹三川上，雙和陽春喜複驚。 
　　卷334_15 《郡齋左偏栽竹百餘竿炎涼已周青翠不改而為牆垣…之趣》令狐楚 
　　齋居栽竹北窗邊，素壁新開映碧鮮。青藹近當行藥處， 
　　綠陰深到臥帷前。風驚曉葉如聞雨，月過春枝似帶煙。 
　　老子憶山心暫緩，退公閑坐對嬋娟。 
　　卷334_16 《省中直夜對雪寄李師素侍郎》令狐楚 
　　密雪紛初降，重城杳未開。雜花飛爛漫，連蝶舞徘徊。 
　　灑散千株葉，銷凝九陌埃。素華凝粉署，清氣繞霜台。 
　　明覺侵窗積，寒知度塞來。謝家爭擬絮，越嶺誤驚梅。 
　　暗魄微茫照，嚴飆次第催。稍封黃竹亞，先集紫蘭摧。 
　　孫室臨書幌，梁園泛酒杯。靜懷瓊樹倚，醉憶玉山頹。 
　　翠陌饑烏噪，蒼雲遠雁哀。此時方夜直，想望意悠哉。 
　　卷334_17 《南宮夜直宿見李給事封題其所下制敕知奏直…以詩寄》令狐楚 
　　番直同遙夜，嚴扃限幾重。青編書白雀，黃紙降蒼龍。 
　　北極絲綸句，東垣翰墨蹤。尚垂玄露點，猶濕紫泥封。 
　　炫眼凝仙燭，馳心嫋禁鐘。定應形夢寐，暫似接音容。 
　　玉樹春枝動，金樽臘釀醲.在朝君最舊，休浣許過從。 
　　卷334_18 《將赴洛下，旅次漢南，獻上相公二十兄言懷八韻》令狐楚 
　　台室名曾繼，旌門節暫過。歡情老去少，苦事別離多。 
　　便為開樽俎，應憐出網羅。百憂今已失，一醉孰知他。 
　　帝德千年日，君恩萬里波。許隨黃綺輩，閑唱紫芝歌。 
　　龍袞期重補，梅羹佇再和。嵩丘來攜手，君子意如何。 
　　卷334_19 《青雲幹呂》令狐楚 
　　鬱鬱複紛紛，青霄幹呂雲。色令天下見，候向管中分。 
　　遠覆無人境，遙彰有德君。瑞容驚不散，冥感信稀聞。 
　　湛露羞依草，南風恥帶熏。恭惟漢武帝，餘烈尚氛氳。 
　　卷334_20 《聖明樂》令狐楚 
　　海浪恬月徼，邊塵靜異山。從今萬里外，不復鎖蕭關。 
　　卷334_21 《春閨思》令狐楚 
　　戴勝飛晴野，淩澌下濁河。春風樓上望，誰見淚痕多。 
　　卷334_22 《宮中樂五首》令狐楚 
　　楚塞金陵靖，巴山玉壘空。萬方無一事，端拱大明宮。 
　　雪霽長楊苑，冰開太液池。宮中行樂日，天下盛明時。 
　　柳色煙相似，梨花雪不如。春風真有意，一一麗皇居。 
　　月上宮花靜，煙含苑樹深。銀台門已閉，仙漏夜沉沉。 
　　九重青瑣闥，百尺碧雲樓。明月秋風起，珠簾上玉鉤。 
　　卷334_23 《春遊曲三首》令狐楚 
　　曉遊臨碧殿，日上望春亭。芳樹羅仙仗，晴山展翠屏。 
　　一夜好風吹，新花一萬枝。風前調玉管，花下簇金羈。 
　　閶闔春風起，蓬萊雪水消。相將折楊柳，爭取最長條。 
　　卷334_24 《遠別離二首》令狐楚 
　　楊柳黃金穗，梧桐碧玉枝。春來消息斷，早晚是歸期。 
　　玳織鴛鴦履，金裝翡翠篸.畏人相問著，不擬到城南。 
　　卷334_25 《閨人贈遠二首》令狐楚 
　　君行登隴上，妾夢在閨中。玉箸千行落，銀床一半空。 
　　綺席春眠覺，紗窗曉望迷。朦朧殘夢裏，猶自在遼西。 
　　卷334_26 《從軍詞五首》令狐楚 
　　荒雞隔水啼，汗馬逐風嘶。終日隨征旆，何時罷鼓鼙。 
　　孤心眠夜雪，滿眼是秋沙。萬里猶防塞，三年不見家。 
　　卻望冰河闊，前登雪嶺高。征人幾多在，又擬戰臨洮。 
　　胡風千里驚，漢月五更明。縱有還家夢，猶聞出塞聲。 
　　暮雪連青海，陰霞覆白山。可憐班定遠，生入玉門關。 
　　卷334_27 《思君恩》令狐楚 
　　小苑鶯歌歇，長門蝶舞多。眼看春又去，翠輦不經過。 
　　卷334_28 《王昭君》令狐楚 
　　錦車天外去，毳幕雪中開。魏闕蒼龍遠，蕭關赤雁哀。 
　　卷334_29 《發潭州寄李甯常侍》令狐楚 
　　君今侍紫垣，我已墮青天。委廢從茲日，旋歸在幾年。 
　　心為西靡樹，眼是北流泉。更過長沙去，江風滿驛船。 
　　卷334_30 《李相薨後題斷金集（一作裴夷直詩）》令狐楚 
　　一覽斷金集，載悲埋玉人。牙弦千古絕，珠淚萬行新。 
　　卷334_31 《年少行四首》令狐楚 
　　少小邊州慣放狂，驏騎蕃馬射黃羊。 
　　如今年老無筋力，猶倚營門數雁行。 
　　家本清河住五城，須憑弓箭得功名。 
　　等閒飛鞚秋原上，獨向寒雲試射聲。 
　　弓背霞明劍照霜，秋風走馬出咸陽。 
　　未收天子河湟地，不擬回頭望故鄉。 
　　霜滿中庭月滿樓，金樽玉柱對清秋。 
　　當年稱意須行樂，不到天明不肯休。 
　　卷334_32 《塞下曲二首》令狐楚 
　　雪滿衣裳冰滿須，曉隨飛將伐單于。 
　　平生意氣今何在，把得家書淚似珠。 
　　邊草蕭條塞雁飛，征人南望淚沾衣。 
　　黃塵滿面長須戰，白髮生頭未得歸。 
　　卷334_33 《遊春詞》令狐楚 
　　高樓曉見一花開，便覺春光四面來。 
　　暖日晴雲知次第，東風不用更相催。 
　　卷334_34 《漢苑行》令狐楚 
　　雲霞五采浮天闕，梅柳千般夾禦溝。 
　　不上黃花南北望，豈知春色滿神州。 
　　卷334_35 《中元日贈張尊師》令狐楚 
　　偶來人世值中元，不獻玄都永日閑。 
　　寂寂焚香在仙觀，知師遙禮玉京山。 
　　卷334_36 《赴東都別牡丹》令狐楚 
　　十年不見小庭花，紫萼臨開又別家。 
　　上馬出門回首望，何時更得到京華。 
　　卷334_37 《寄禮部劉郎中》令狐楚 
　　一別三年在上京，仙垣終日選群英。 
　　除書每下皆先看，唯有劉郎無姓名。 
　　卷334_38 《坐中聞思帝鄉有感》令狐楚 
　　年年不見帝鄉春，白日尋思夜夢頻。 
　　上酒忽聞吹此曲，坐中惆悵更何人。 
　　卷334_39 《春思寄夢得樂天》令狐楚 
　　花滿中庭酒滿樽，平明獨坐到黃昏。 
　　春來詩思偏何處，飛過函關入鼎門。 
　　卷334_40 《皇城中花園譏劉白賞春不及》令狐楚 
　　五鳳樓西花一園，低枝小樹盡芳繁。 
　　洛陽才子何曾愛，下馬貪趨廣運門。 
　　卷334_41 《相思河》令狐楚 
　　誰把相思號此河，塞垣車馬往來多。 
　　只應自古征人淚，灑向空洲作碧波。 
　　卷334_42 《三月晦日會李員外座中頻以老大不醉見譏因有此贈》令狐楚 
　　三月唯殘一日春，玉山傾倒白鷗馴。 
　　不辭便學山公醉，花下無人作主人。 
　　卷334_43 《賦山》令狐楚 
　　山。聳峻，回環。滄海上，白雲間。商老深尋， 
　　謝公遠攀。古岩泉滴滴，幽谷鳥關關。樹島西連隴塞， 
　　猿聲南徹荊蠻。世人只向簪裾老，芳草空餘麋鹿閑。 
　　卷334_44 《句》令狐楚 
　　何日居三署，終年尾百僚。（見《定命錄》）。 
　　移石幾回敲廢印，開箱何處送新圖。（《春明退朝錄》）。 
　　唯應四仲祭，使者暫悲嗟。（《宮人斜》）。 
　　偶逢蒲家郎，乃是葛仙客。行常乘青竹，饑即煮白石。 
　　腰間嫌大組，心內保尺宅。我願從之游，深卜煉上液。 
　　（見《錦繡萬花穀》）。
