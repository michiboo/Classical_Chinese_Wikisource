
李百藥，字重規，定州安平人，七歲能屬文。隋時，襲父德林爵，爲太子通事舍人兼學士。煬帝銜之，奪爵還鄉里。唐太宗重其名，拜中書舍人，授太子右庶子。卒，諡曰康。百藥藻思沈鬱，尤長五言，雖樵童牧子，亦皆吟諷，及懸車告老，穿池築山，文酒譚詠，以盡平生之志。詩一卷。
少年飛翠蓋，上路勒金鑣。〈紀事文粹無此二句〉
始酌文君酒，新吹弄玉簫。
少年不歡樂，何以盡芳朝。〈此二句一作少年子歡樂盡今朝〉
千金笑裏面，一搦掌中腰。
挂纓豈憚宿，落珥不勝嬌。
寄語少年子，無辭歸路遙。

東流既瀰瀰，南紀信滔滔。
水激沈碑岸，波駭弄珠皐。
含星映淺石，浮蓋下奔濤。
溜闊霞光近，川長曉氣高。
檣烏轉輕翼，戲鳥落風毛。
客心既多緒，長歌且代勞。

日落征途遠，悵然臨古城。
頹墉寒雀集，荒堞晚烏驚。
蕭森灌木上，迢遰孤煙生。
霞景煥餘照，露氣澄晚清。
秋風轉搖落，此志安可平。

伯喈遷塞北，亭伯之遼東。
伊余何為客，獨守雲臺中。
途遙已日暮，時泰道斯窮。
拔心悲岸草，半死落巖桐。
目送衡陽雁，情傷江上楓。
福兮良所伏，今也信難通。
丈夫自有志，寧傷官不公。

客心悲暮序，登墉瞰平陸。
林澤窅芊綿，山川鬱重複。
王公資設險，名都拒江隩。
方城次北門，溟海窮南服。
長策挫吳豕，雄圖競周鹿。
萬乘重沮漳，九鼎輕伊谷。〈紀事無此二句〉
大蒐雲夢掩，壯觀章華築。
人世更盛衰，吉凶良倚伏。
遽見鄰交斷，仍睹賢臣逐。
南風忽不競，西師日侵蹙。
運圯屬馳驅，時屯恣敲朴。
莫救夷陵火，無復秦庭哭。
鄢郢遂丘墟，風塵俄慘黷。
狐兔時遊踐，霜露日霑沐。
釣渚故池平，神臺層宇覆。
陣雲埋夏首，窮陰慘荒谷。
悵矣舟壑遷，悲哉年祀倏。
雖異三春望，終傷千里目。

寂寂江山晚，蒼蒼原野暮。
秋氣懷易悲，長波淼難泝。
索索風葉下，離離早鴻度。
丘壑列夕陰，葭菼凝寒霧。
日落亭皋遠，獨此懷歸慕。

導漾疏源遠，歸海會流長。
延波接荊夢，通望邇沮漳。
高岸沈碑影，曲漵麗珠光。
雲昏翠島沒，水廣素濤揚。
閱川已多歎，遐睇幾增傷。
臨谿猶駐馬，望峴欲霑裳。
喬木下寒葉，亭林落曉霜。
山公不可遇，誰與訪高陽。

纂堯靈命啟，滅楚餘閏終。
飛名膺帝籙，沈迹韞神功。
瑞氣朝浮碭，祥符夜告豐。
抑揚駕人傑，叱咤掩時雄。
締構三靈改，經綸五緯同。
干戈革宇內，聲教盡寰中。
運謝年逾遠，魂歸道未窮。
樹碑留故邑，抗殿表祠宫。
沐蘭祈泗上，謁帝動深衷。
英威肅如在，文物杳成空。
竹皮聚寒徑，枌社落霜叢。
蕭索陰雲晚，長川起大風。

總轡臨秋原，登城望寒日。
煙霞共掩映，林野俱蕭瑟。
楚塞鬱不窮，吳山高漸出。
客行殊未已，沐澡期終吉。
椒桂奠芳樽，風雲下虛室。
館宇肅而靜，神心康且逸。
伊我非真龍，勿驚疲朽質。

〈安德，楊師道封號〉
朝宰論思暇，高宴臨方塘。
雲飛鳳臺管，風動令君香。
細草開金埒，流霞泛羽觴。
虹橋分水態，鏡石引菱光。
上才同振藻，小技謬連章。
懷音自蘭室，徐步返山莊。

〈一本無許字〉
神池望不極，滄波接遠天。
儀星似河漢，落景類虞泉。
年深平館宇，道泰偃戈船。
差池下鳬雁，掩映生雲煙。
浪花開已合，風文直且連。
稅馬金堤外，橫舟石岸前。
羽觴傾綠蟻，飛日落紅鮮。
積水浮深智，明珠曜雅篇。
大鯨方遠擊，沈灰獨未然。
知君嘯儔侣，短翮徒聯翩。

炎運精華歇，清都寶命開。
帝里三方盛，王庭萬國來。
玄武疏遙隥，金鳳上層臺。
乍進仙童樂，時傾避暑杯。
南館招奇士，西園引上才。
還惜劉公幹，疲病清漳隈。

玉帛資王會，郊丘叶聖情。
重廣開環堵，至道軼金籝。
盤薄依厚地，遙裔騰太清。
方悅升中禮，足以慰餘生。

化曆昭唐典，承天順夏正。
百靈警朝禁，三辰揚斾旌。
充庭富禮樂，高讌齒簪纓。
獻壽符萬歲，移風韻九成。

團扇秋風起，長門夜月明。
羞聞拊背入，恨說舞腰輕。
太常先已醉，劉君恒帶酲。
橫陳每虛設，吉夢竟何成。

歌聲扇後出，妝影鏡中輕。
未能令掩笑，何處欲障聲。
知音自不惑，得念是分明。
莫見雙嚬斂，疑人含笑情。

佳人靚晚妝，清唱動蘭房。
影出含風扇，聲飛照日梁。
嬌嚬眉際斂，逸韻口中香。
自有橫陳會，應憐秋夜長。

鳴笳出望苑，飛蓋下芝田。
水光浮落照，霞彩淡輕煙。
柳色迎三月，梅花隔二年。
日斜歸騎動，餘興滿山川。

公子盛西京，光華早著名。
分庭接遊士，虛館待時英。
高閣浮香出，長廊寶釧鳴。
面花無隔笑，歌扇不障聲。

秦晉積舊匹，潘徐有世親。
三星宿已會，四德婉而嬪。
雲光鬢裏薄，月影扇中新。
年華與妝面，共作一芳春。

眷言一杯酒，悽愴起離憂。
夜花飄露氣，暗水急還流。
雁行遙上月，蟲聲迥映秋。
明日河梁上，誰與論仙舟。

晚來風景麗，晴初物色華。
薄雲向空盡，輕虹逐望斜。
後窗臨岸竹，前階枕浦沙。
寂寥無與晤，尊酒論風花。

裴回兩儀殿，悵望九成臺。
玉輦終辭宴，瑤筐遂不開。
野曠陰風積，川長思鳥來。
寒山寂已暮，虞殯有餘哀。

清心自飲露，哀響乍吟風。
未上華冠側，先驚翳葉中。

窗裏憐燈暗，階前畏月明。
不辭逢露溼，祗爲重宵行。

疲痾荷拙患，淪躓合幽襟。
栖息在何處，丘中鳴素琴。

今日持團扇，非是為秋風。〈賦得班去趙姬升。　見《詩式》〉

