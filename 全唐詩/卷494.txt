
施肩吾，字希聖，洪州人。元和十年登第。隱洪州之西山。為詩奇麗，《西山集》十卷，今編詩一卷。
憶昔將貢年，抱愁此江邊。
魚龍互閃爍，黑浪高於天。
今日步春草，復來經此道。
江神也世情，為我風色好。
蘭缸如晝曉不眠，玉堂夜起沈香煙。
青娥一行十二仙，欲笑不笑桃花然。
碧窗弄嬌梳洗晚，戶外不知銀漢轉。
被郎嗔罰琉璃盞，酒入四肢紅玉軟。
金雀無舊釵，緗綺無舊裾。
唯有一寸心，長貯萬里夫。
南軒夜蟲織已促，北牖飛蛾繞殘燭。
祗言眾口鑠千金，誰信獨愁銷片玉。
不知歲晚歸不歸，又將啼眼縫征衣。
古人謾歌西飛燕，十年不見狂夫面。
三更風作切夢刀，萬轉愁成系腸線。
所嗟不及牛女星，一年一度得相見。
老母別愛子，少妻送征郎。
血流既四面，乃一斷二腸。
不愁寒無衣，不怕饑無糧。
惟恐征戰不還鄉，母化為鬼妻為孀。
一斗之膽撐臟腑，如磥之筋礙臂骨。
有時悞入千人叢，自覺一身橫突兀。
當今四海無煙塵，胸襟被壓不得伸。
凍梟殘蠆我不取，汙我匣裏青蛇鱗。
寒窗羞見影相隨，嫁得五陵輕薄兒。
長短豔歌君自解，淺深更漏妾偏知。
畫裙多淚鴛鴦濕，雲鬢慵梳玳瑁垂。
何事不看霜雪裏，堅貞惟有古松枝。
見說南行偏不易，中途莫忘寄書頻。
淩空瘴氣墮飛鳥，解語山魈惱病人。
閩縣綠娥能引客，泉州烏藥好防身。
異花奇竹分明看，待汝歸來畫取真。
輕生奉國不為難，戰苦身多舊箭瘢。
玉匣鎖龍鱗甲冷，金鈴襯鶻羽毛寒。
皂貂擁出花當背，白馬騎來月在鞍。
猶恐犬戎臨虜塞，柳營時把陣圖看。
九重城裏無親識，八百人中獨姓施。
弱羽飛時攢箭險，蹇驢行處薄冰危。
晴天欲照盆難反，貧女如花鏡不知。
卻向從來受恩地，再求青律變寒枝。
春景照林巒，玲瓏雪影殘。
井泉添碧甃，藥圃洗朱欄。
雲路迷初醒，書堂映漸難。
花分梅嶺色，塵減玉階寒。
遠稱棲松鶴，高宜點露盤。
佇逢春律後，陰谷始堪看。
師今欲向天台去，來說天台意最真。
溪過石橋為險處，路逢毛褐是真人。
雲邊望字鐘聲遠，雪裏尋僧腳跡新。
只可且論經夏別，莫教琪樹兩回春。
落盡萬株紅，無人解繫風。
今朝芳徑裏，惆悵錦機空。
夜行無月時，古路多荒榛。
山鬼遙把火，自照不照人。
歌者歌未絕，愁人愁轉增。
空把琅玕枝，強挑無心燈。
可憐江北女，慣唱江南曲。
搖盪木蘭舟，雙鳧不成浴。
郎為七上香，妾作籠下灰。
歸時即暖熱，去罷生塵埃。
夜裁鴛鴦綺，朝織蒲桃綾。
欲試一寸心，待縫三尺冰。
憐時魚得水，怨罷商與參。
不如山梔子，卻能結同心。
紅顏感暮花，白日同流水。
思君若孤燈，一夜一心死。
幼女纔六歲，未知巧與拙。
向夜在堂前，學人拜新月。
買地不惜錢，為多芳桂叢。
所期在清涼，坐起聞香風。
行逢葛溪水，不見葛仙人。
空拋青竹杖，呪作葛陂神。
萬籟不在耳，寂寥心境清。
無妨數莖竹，時有蕭蕭聲。
湘水終日流，湘妃昔時哭。
美色已成塵，淚痕猶在竹。
夜吟秋山上，嫋嫋秋風歸。
月色清且冷，桂香落人衣。
三復招隱吟，不知寒夜深。
看看西來月，移到青天心。
萬古湘江竹，無窮奈怨何。
年年長春筍，只是淚痕多。
世事知難了，應須問苦空。
羞將看花眼，來入梵王宮。
乞巧望星河，雙雙並綺羅。
不嫌針眼小，只道月明多。
烏鵲語千回，黃昏不見來。
漫教脂粉匣，閉了又重開。
香銷連理帶，塵覆合歡杯。
懶臥相思枕，愁吟夜起來。
笑向卿卿道，躭書夜夜多。
出來看玉兔，又欲過銀河。
一種貌如仙，人情要自偏。
羅敷有底好，最得使君憐。
自喜尋幽夜，新當及第年。
還將天上桂，來訪月中仙。
敢嗟君不憐，自是命不諧。
著破三條裙，卻還雙股釵。
感郎雙條脫，新破八幅綃。
不惜榆莢錢，買人金步搖。
窗牖月色多，坐臥禪心靜。
青鬼來試人，夜深弄燈影。
家在洞水西，身作蘭渚客。
天晝無纖雲，獨坐空江碧。
古仙煉丹處，不測何歲年。
至今空宅基，時有五色煙。
十訪九不見，甚於菖蒲花。
可憐雲中月，今夜墮我家。
豁開青冥顛，寫出萬丈泉。
如裁一條素，白日懸秋天。
丹砂畫頑石，黃金橫一尺。
人世較短長，仙家愛平直。
夜深秋洞裏，風雨報龍歸。
何事觸人睡，不教蝴蝶飛。
姊妹無多兄弟少，舉家鍾愛年最小。
有時繞樹山鵲飛，貪看不待畫眉了。
自笑家貧客到疏，滿庭煙草不能鋤。
今朝誰料三千里，忽得劉京一紙書。
手爇寒燈向影頻，回文機上暗生塵。
自家夫婿無消息，卻恨橋頭賣卜人。
愛彼山中石泉水，幽深夜夜落空裏。
至今憶得臥雲時，猶自涓涓在人耳。
重重道氣結成神，玉闕金堂逐日新。
若數西山得道者，連予便是十三人。
古稱天柱連九天，峨嵋道士棲其巔。
近聞教得玄鶴舞，試憑驅出青芝田。
夜上幽巖踏靈草，松枝已疎桂枝老。
新詩幾度惜不吟，此處一聲風月好。
腥臊海邊多鬼市，島夷居處無鄉里。
黑皮年少學採珠，手把生犀照鹹水。
自得君王寵愛時，敢言春色上寒枝。
十年宮裏無人問，一日承恩天下知。
前日滿林紅錦遍，今日繞林看不見。
空餘古岸泥土中，零落胭脂兩三片。
杜鵑花時夭豔然，所恨帝城人不識。
丁甯莫遣春風吹，留與佳人比顏色。
日輪浮動羲和推，東方一軋天門開。
風神為我掃煙霧，四海蕩蕩無塵埃。
攬衣起兮望秋河，濛濛遠霧飛輕羅。
蟠桃樹上日欲出，白榆枝畔星無多。
扶桑枝邊紅皎皎，天雞一聲四溟曉。
偶看仙女上青天，鸞鶴無多采雲少。
師子座中香已發，西方佛偈南僧說。
惠風吹盡六條塵，清淨水中初見月。
前日萌芽小於粟，今朝草樹色已足。
天公不語能運為，驅遣羲和染新綠。
團團月光照西壁，嵩陽故人千里隔。
不知三十六峰前，定為何處峰前客。
莎地陰森古蓮葉，遊龜暗老青苔甲。
池邊道士誇眼明，夜取蟭螟摘蚊睫。
姊妹無多兄弟少，舉家鍾愛年最小。
有時繞樹山鵲飛，貪看不待畫眉了。
紫煙捧日爐香動，萬馬千車踏新凍。
繡衣年少朝欲歸，美人猶在青樓夢。
君有絕藝終身寶，方寸巧心通萬造。
忽然寫出澗底松，筆下看看一枝老。
山房水閣連空翠，沉沉下有蛟龍睡。
老僧趺坐入定時，不知花落黃金地。
峴山自高水自綠，後輩詞人心眼俗。
鹿門才子不再生，怪景幽奇無管屬。
身狎吳兒家在蜀，春深屢唱思鄉曲。
峨眉風景無主人，錦江悠悠為誰綠。
風吹榆錢落如雨，繞林繞屋來不住。
知爾不堪還酒家，漫教夷甫無行處。
蒼生應怪君起遲，蒲輪重輾嵩陽道。
功成名遂來不及，三十六峰仙鶴老。
𣰦毯敝衣無處結，寸心耿耿如刀切。
今朝欲泣泉客珠，及到盤中卻成血。
老人今年八十幾，口中零落殘牙齒。
天陰傴僂帶嗽行，猶向巖前種松子。
何人步虛南峰頂，鶴唳九天霜月冷。
仙詞偶逐東風來，誤飄數聲落塵境。
主人家在龍池側，水中有魚不敢食。
終朝采藥供仙廚，卻笑桃花少顏色。
幾歎紅桃開未得，忽驚造化新裝飾。
一種同沾榮盛時，偏荷清光借顏色。
深色胭脂碎剪紅，巧能攢合是天公。
莫言無物堪相比，妖豔西施春驛中。
曾去玄洲看種玉，那似君家滿庭竹。
客來不用呼清風，此處掛冠涼自足。
幽居正想餐霞客，夜久月寒珠露滴。
千年獨鶴兩三聲，飛下巖前一枝柏。
去雁聲遙人語絕，誰家素機織新雪。
秋山野客醉醒時，百尺老松銜半月。
獨鶴孤雲兩難說，明朝又作東西別。
知君少壯無幾年，莫愛閑吟老松月。
道俗駢闐留不住，羅浮山上有心期。
卻愁仙處人難到，別後音書寄與誰。
灑水初晴物候新，餐霞閣上最宜春。
山花四面風吹入，為我鋪床作錦茵。
三十年前與君別，可憐容色奪花紅。
誰知日月相催促，此度見君成老翁。
西歸公子何時降，南嶽先生早晚來。
巡歷世間猶未遍，乞求鸞鶴且裵回。
丹田自種留年藥，玄谷長生續命芝。
世上漫忙兼漫走，不知求己更求誰。
火天無處買清風，悶發時來入梵宮。
只向方師小廊下，回看門外是樊籠。
一年三百六十日，賞心那似春中物。
草迷曲塢花滿園，東家少年西家出。
六合八荒遊未半，子孫零落暫歸來。
井邊不認捎雲樹，多是門人在後栽。
洞中日月洞中仙，不算離家是幾年。
出郭始知人代變，又須拋卻古時錢。
酒腸雖滿少歡情，身在雲州望帝城。
巡次合當誰令改，先須爲我打還京。
官罷江南客恨遙，二年空被酒中消。
不知暗數春遊處，偏憶揚州第幾橋。
黃鳥啼多春日高，紅芳開盡井邊桃。
美人手暖裁衣易，片片輕雲落剪刀。
水有青蓮沙有金，老僧於此獨觀心。
愁人慾寄中峰宿，只恐白猿啼夜深。
雲髻已收金鳳凰，巧勻輕黛約殘妝。
不知昨夜新歌響，猶在誰家繞畫梁。
只怪素亭黏黛色，溪煙為我染莓苔。
欲知源上春風起，看取桃花逐水來。
聲聲扣出碧琅玕，能使秋猿欲叫難。
詩興未窮心更遠，手垂青拂向雲看。
心竅玲瓏貌亦奇，榮枯只在手中移。
今朝故向霜天裏，點破繁花四五枝。
千淘萬洗紫光攢，夜火熒熒照玉盤。
恐是麻姑殘米粒，不曾將與世人看。
露盤滴時河漢微，美人燈下裁春衣。
蟾蜍東去鵲南飛，芸香省中郎不歸。
篋貯靈砂日日看，欲成仙法脫身難。
不知誰向交州去，為謝羅浮葛長官。
醉騎白馬走空衢，惡少皆稱電不如。
五鳳街頭新勒轡，半垂衫袖揖金吾。
去歲清明霅溪口，今朝寒食鏡湖西。
信知天地心不易，還有子規依舊啼。
老去唯將藥裹行，無家無累一身輕。
卻教年少取書卷，小字燈前鬥眼明。
夜靜門深紫洞煙，孤行獨坐憶神仙。
三清宮裏月如晝，十二宮樓何處眠。
愁見橋邊荇葉新，蘭舟枕水楫生塵。
從來不是無蓮采，十頃蓮塘賣與人。
雲水千重繞洞門，獨歸何處是桃源。
仙方不用隨身去，留與人間老子孫。
班藤為杖草為衣，萬壑千峰獨自歸。
縱令相憶誰相報，桂樹岩邊人信稀。
怪來頻起詠刀頭，楓葉枝邊一夕秋。
又向江南別才子，卻將風景過揚州。
天塹茫茫連沃焦，秦皇何事不安橋。
錢塘渡口無錢納，已失西興兩信潮。
暫憑春酒換愁顏，今日應須醉始還。
池上有門君莫掩，從教野客見青山。
欲折楊枝別恨生，一重枝上一啼鶯。
亂山重疊雲相掩，君向亂山何處行。
采松仙子徒銷日，喫菜山僧枉過生。
多謝藍田王少府，人間詩酒最關情。
玄發新簪碧藕花，欲添肌雪餌紅砂。
世間風景那堪戀，長笑劉郎漫憶家。
明鏡湖中休採蓮，卻師阿母學神仙。
朱絲誤落青囊裏，猶是箜篌第幾弦。
二千餘里採瓊瑰，到處傷心瓦礫堆。
唯有繡衣周柱史，獨將珠玉掛西臺。
阿母從天降幾時，前朝惟有漢皇知。
仙桃不啻三回熟，飽見東方一小兒。
越山花去剡藤新，才子風光不厭春。
第一莫尋溪上路，可憐仙女愛迷人。
擾擾凡情逐水流，世間多喜複多憂。
一回行到馮公院，便欲令人百事休。
行擁朱輪錦幨兒，望仙門外叱金羈。
染須偷嫩無人覺，唯有平康小婦知。
纏紅結紫畏風吹，嫋娜初回弱柳枝。
買笑未知誰是主，萬人心逐一人移。
欲住村西日日慵，上山無水引高蹤。
誰能求得秦皇術，為我先驅紫閣峰。
三展蜀牋皆郢曲，我心珍重甚瓊瑤。
應緣水府龍神睡，偷得蛟人五色綃。
爲君三日廢行程，一縣官人是酒朋。
共憶襄陽同醉處，尚書坐上納銀觥。
僧舍清涼竹樹新，初經一雨洗諸塵。
微風忽起吹蓮葉，青玉盤中瀉水銀。
身倚西門笑向東，牡丹初折一枝紅。
市頭日賣千般鏡，知落誰家新匣中。
繞洞尋花日易銷，人間無路得相招。
呦呦白鹿毛如雪，踏我桃花過石橋。
鸞鶴每於松下見，笙歌常向坐中聞。
手持十節龍頭杖，不指虛空即指雲。
大堤女兒郎莫尋，三三五五結同心。
清晨對鏡理容色，意欲取郎千萬金。
看看北雁又南飛，薄倖征夫久不歸。
蟢子到頭無信處，凡經幾度上人衣。
何事經年斷書信，愁聞遠客說風波。
西家還有望夫伴，一種淚痕兒最多。
簇錦攢花鬬勝遊，萬人行處最風流。
無端自向春園裏，笑摘青梅呌阿侯。
傷見路邊楊柳春，一重折盡一重新。
今年還折去年處，不送去年離別人。
百戰放歸成老翁，餘生得出死人中。
今朝授敕三回舞，兩賜青娥又拜公。
千樹繁紅繞碧泉，正宜尊酒對芳年。
明朝欲飲還來此，只怕春風卻在前。
翠娥初罷繞梁詞，又見雙鬟對舞時。
一抱紅羅分不足，參差裂破鳳凰兒。
碧蹄新壓步初成，玉色郎君弄影行。
賺殺唱歌樓上女，伊州誤作石州聲。
酒姥溪頭桑嫋嫋，錢塘郭外柳毿毿。
路逢鄰婦遙相問，小小如今學養蠶。
西鄰年少問東鄰，柳岸花堤幾處新。
昨夜雨多春水闊，隔江桃葉喚何人。
卻思毫末栽松處，青翠才將眾草分。
今日散材遮不得，看看氣色慾淩雲。
皎潔西樓月未斜，笛聲寥亮入東家。
卻令燈下裁衣婦，誤剪同心一半花。
喃喃解語鳳凰兒，曾聽梨園竹裏吹。
誰謂五陵年少子，還將此曲暗相隨。
越碗初盛蜀茗新，薄煙輕處攪來勻。
山僧問我將何比，欲道瓊漿卻畏嗔。
煎茶水裏花千片，候客亭中酒一樽。
獨對春光還寂寞，羅浮道士忽敲門。
閑雲生葉不生根，常被重重蔽石門。
賴有風簾能掃蕩，滿山晴日照乾坤。
虎跡新逢雨後泥，無人家處洞邊溪。
獨行歸客晚山裏，賴有鷓鴣臨路岐。
今朝造化使春風，開折西施面上紅。
竟日眼前猶不足，數株舁入寸心中。
報花消息是春風，未見先教何處紅。
想得芳園十餘日，萬家身在畫屏中。
清辭再發郢人家，字字新移錦上花。
能使龍宮買綃女，低回不敢織輕霞。
路絕空林無處問，幽奇山水不知名。
松門拾得一片屐，知是高人向此行。
高棲只在千峰裏，塵世望君那得知。
長憶去年風雨夜，向君窗下聽猨時。
漆點雙眸鬢繞蟬，長留白雪占胸前。
愛將紅袖遮嬌笑，往往偷開水上蓮。
斜月朧朧照半床，煢煢孤妾懶收妝。
燈前再覽青銅鏡，枉插金釵十二行。
仙女羣中名最高，曾看王母種仙桃。
手題金簡非凡筆，道是天邊玉兔毛。
世間無遠可為遊，六合朝行夕已周。
壇上夜深風雨靜，小仙乘月擊蒼虯。
遊山游水幾千重，二十年中一度逢。
別易會難君且住，莫交青竹化為龍。
青溪道士紫霞巾，洞裏仙家舊是鄰。
每見桃花逐流水，無回不憶武陵人。
夭夭花裏千家住，總為當時隱暴秦。
歸去不論無舊識，子孫今亦是他人。
秦世老翁歸漢世，還同白鶴返遼城。
縱令記得山川路，莫問當時州縣名。
欲駐如今未老形，萬重山上九芝清。
君今若問采芝路，踏水踏雲攀杳冥。
小有洞中長住客，大羅天下後來仙。
出門即是尋常處，未可還它跨鶴鞭。
分明得道謝自然，古來漫說屍解仙。
如花年少一女子，身騎白鶴游青天。
腸結愁根酒不消，新驚白髮長愁苗。
主司儻許題名姓，筆下看成度海橋。
絕壁深溪無四鄰，每逢猿鶴即相親。
小奴驚出垂藤下，山犬今朝吠一人。
亂疊千峰掩翠微，高人愛此自忘機。
春風若掃階前地，便是山花帶錦飛。
千仞峰頭一謫仙，何時種玉已成田。
開經猶在松陰裏，讀到南華第幾篇。
卿卿買得越人絲，貪弄金梭懶畫眉。
女伴能來看新𥷨，鴛鴦正欲上花枝。
聽鐘投宿入孤煙，岩下病僧猶坐禪。
獨夜客心何處是，秋雲影裏一燈然。
棲禪枝畔數花新，飛作琉璃池上塵。
穀鳥自啼猿自叫，不能愁得定中人。
碧洞青蘿不畏深，免將饑渴累禪心。
若期野客來相訪，一室無煙何處尋。
芳處亦將枯槁同，應緣遭化未施功。
羲和若擬動鑪鞴，先鑄曲江千樹紅。
每坐臺前見玉容，今朝不與昨朝同。
良人一夜出門宿，減卻桃花一半紅。
每欲尋君千萬峰，豈知人世也相逢。
一瓢遺卻在何處，應掛天台最老松。
霞帔尋常帶酒眠，路傍疑是酒中仙。
醉來不住人家宿，多向遠山松月邊。
莫驅歸騎且徘徊，更遣離情四五杯。
醉後不憂迷客路，遙看瀑布識天臺。
縹緲吾家一女仙，冰容雖小不知年。
有時頻夜看明月，心在嫦娥幾案邊。
初來唯見空樹枝，今朝滿院花如雪。
門前為報諸少年，明日來遲不堪折。
誰能枉駕入荒榛，隨例形相土木身。
不及連山種桃樹，花開猶得識夫人。
且將一笑悅豐年，漸老那能日日眠。
引客特來山地上，坐看秋水落紅蓮。
羈情含櫱復含辛，淚眼看花只似塵。
天遣春風領春色，不教分付與愁人。
麻衣年少雪為顏，卻笑孤雲未是閑。
此去若逢花柳月，棲禪莫向薴羅山。
君在鏡湖西畔住，四明山下莫經春。
門前幾個採蓮女，欲泊蓮舟無主人。
人厭為霖水毀溪，床邊生菌路成泥。
雨師一日三回到，棟裏閑雲豈得棲。
羊馬群中覓人道，雁門關外絕人家。
昔時聞有雲中郡，今日無雲空見沙。
半夜尋幽上四明，手攀松桂觸雲行。
相呼已到無人境，何處玉簫吹一聲。
年少鄭郎那解愁，春來閑臥酒家樓。
胡姬若擬邀他宿，掛卻金鞭系紫騮。
琵琶洲上人行絕，干越亭中客思多。
月滿秋江山冷落，不知誰問夜如何。
嬌羞不肯點新黃，踏過金鈿出繡床。
信物無端寄誰去，等閒裁破錦鴛鴦。
同心帶裏脫金錢，買取頭花翠羽連。
手執木蘭猶未慣，今朝初上采菱船。
錦繡堆中臥初起，芙蓉面上粉猶殘。
臺前也欲梳雲髻，只怕盤龍手捻難。
馬上徒勞別恨深，總緣如玉不輸金。
已知賤妾無歸日，空荷君王有悔心。
欲令雪貌帶紅芳，更取金瓶瀉玉漿。
鳳管鶴聲來未足，懶眠秋月憶蕭郎。
憶昔西施人未求，浣紗曾向此溪頭。
一朝得侍君王側，不見玉顏空水流。
何處邀君話別情，寒山木落月華清。
莫愁今夜無詩思，已聽秋猨第一聲。
行路少年知不知，襄陽全欠舊來時。
宜城賈客載錢出，始覺大堤無女兒。
黎洲老人命餘宿，杳然高頂浮雲平。
下視不知幾千仞，欲曉不曉天雞聲。
萬條金錢帶春煙，深染青絲不直錢。
又免生當離別地，宮鵶啼處禁門前。
潘令新詩忽寄來，分明繡段對花開。
此時欲醉紅樓裏，正被歌人勸一桮。
玉磬敲時清夜分，老龍吟斷碧天雲。
鄰房逢見廣州客，曾向羅浮山裏聞。
年來如拋梭，不老應不得。〈（以下見《紀事》）〉。

花眼綻紅斟酒看，藥心抽綠帶煙鋤。〈（贈友人下第閒居。）〉

顛狂楚客歌成雪，媚賴吳娘笑是鹽。

荷翻紫蓋搖波面，蒲瑩青刀插水湄。

煙黏薜荔龍鬚軟，雨壓芭蕉鳳翅垂。〈（二聯並百韻，山居詩所存，不見其全。）〉

茶為滌煩子，酒為忘憂君。〈（見《說郛》）〉

鋤藥顧老叟，焚香呼小青。〈（見陳繼儒《珍珠船》）〉

遺卻白雞呼喌喌。〈（音祝）〉〈（見《野客叢談》）〉

五通本是佛家奴，身著青衣一足無。〈（寺宿為五通所撓作。以下見《海錄碎事》。）〉

天邊有仙藥，為我補三關。

世人誰不愛年長，所欲皆非保命方。

但看日及花，惟是朝可憐。〈（槿花）〉

池塘已長雞頭葉，籬落初開狗脊花。〈（贈臨平湖主人。）〉

出路船為腳，供官本是奴。〈（贈鹽官主人。）〉

一言感著熱鐵心，為人劍下偷青娥。〈（《老俠詞》）〉

青鬢丈人不識愁。
