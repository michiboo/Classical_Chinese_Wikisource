李建勲，字致堯，隴西人。少好學，能屬文，尤工詩。南唐主李昪鎮金陵，用為副使，預禪代之策，拜中書侍郎同平章事。昇元五年放還私第。嗣主璟召拜司空，尋以司徒致仕，賜號鍾山公。集二十卷，今編詩一卷。
甚矣頻頻醉，神昏體亦虛。
肺傷徒問藥，髮落不盈梳。
戀寢嫌眀室，修生媿道書。
西峯老僧語，相勸合何如。
東溪一白雁，毛羽何皎潔。
薄暮浴清波，斜陽共明滅。
差池失羣久，幽獨依人切。
旅食賴菰蒲，單棲怯霜雪。
邊風昨夜起，頋影空哀咽。
不及牆上烏，相將繞雙闕。
家山歸未得，又是看春過。
老覺光陰速，閑悲世路多。
風和吹岸柳，雪盡見庭莎。
欲向東溪醉，狂眠一放歌。
身閒贏得出，天氣漸喧和。
蜀馬登山穩，南朝古寺多。
早花微弄色，新酒欲生波。
從此唯行樂，閑愁奈我何。
最有杏花繁，枝枝若手摶。
須知一春促，莫厭百廻看。
鳥囀風潛息，蜂遲露未乾。
可容排飲否，兼折贈頭冠。
朝始一枝開，暮復一枝落。
只恐雨淋漓，又見春蕭索。
侵晨結駟攜酒徒，尋芳踏盡長安衢。
思量少壯不自樂，他日白頭空歎吁。
纔得歸閒去，還教病臥頻。
無由全勝意，終是負青春。
綠柳漸拂地，黃鶯如喚人。
方為醫者勸，斷酒已經旬。
自為專房甚，怱怱有所傷。
當時心已悔，徹夜手猶香。
恨枕堆雲髻，啼襟搵月黃。
起來猶忍惡，剪破繡鴛鴦。
期君速行樂，不要旋還家。
永日雖無雨，東風自落花。
詩毫黏酒淡，歌袖向人斜。
薄暮忘歸路，垂楊噪亂鵶。
莫倦尋春去，都無百日遊。
更堪正月過，已是一分休。
泉暖聲纔出，雲寒勢未收。
晚來重作雪，翻為杏花愁。
白髮今如此，紅芳莫更催。
預愁多日謝，翻怕十分開。
㸃滴無時雨，荒涼滿地苔。
閑堦一桮酒，惟待故人來。
愁見清眀後，紛紛蓋地紅。
惜看難過日，自落不因風。
蝶㪚餘香在，鶯啼半樹空。
堪悲一尊酒，從此似西東。
每愛江城裏，青春向盡時。
一廻新雨歇，是處好風吹。
破石黏蟲網，高樓撲酒旗。
遙知陶令宅，五樹正離披。
相見未逾月，堪悲遠別離。
非君誰顧我，萬里又南之。
雨逼清眀日，花陰杜宇時。
愁看掛帆處，鷗鳥共遲遲。
㩦酒復㩦觴，朝朝一似忙。
馬諳頻到路，僧借舊眠床。
道勝他圖薄，身閑白日長。
扁舟動歸思，高處見滄浪。
不喜長亭柳，枝枝擬送君。
惟憐北窗□，樹樹解留人。
圎缺都如月，東西只似雲。
愁看離席散，歸蓋動行塵。
常欽趙夫子，遠作五侯賓。
見面到今日，操心如古人。
醉同華席少，吟訪野僧頻。
寂寂長河畔，荒齋與廟隣。
老雨不肯休，東風勢還作。
未放草蒙茸，已遣花蕭索。
浮生何苦勞，觸事妨行樂。
寄語達生人，須知酒勝藥。

火急召親賓，歡遊莫厭頻。
日長徒似歲，花過即非春。
晚雨來何定，東風自不勻。
須知三箇月，不是負芳晨。
多謝空門客，時時出草堂。
從容非有約，淡薄不相忘。
池映春篁老，簷垂夏果香。
西峰正清霽，自與拂吟床。
嘗憶曺溪子，龕居面碧嵩。
杉松新夏後，雨雹夜禪中。
道匪因經悟，心能向物空。
秋來得音信，又在剡山東。
秋光雖即好，客思轉悠哉。
去國身將老，流年雁又來。
葉紅堆晚徑，菊冷藉空罍。
不得師相訪，難將道自開。
莫道無幽致，常來到日西。
地雖當北闕，天與設東溪。
疎葦寒多折，驚鳧去不齊。
坐中皆作者，長愛覓分題。
水木遶吾廬，搴簾晚檻虛。
衰條寒露鵲，幽果落驚魚。
愛酒貧還甚，趨時老更踈。
乖慵自有素，不是忽簮裾。
野性竟未改，何以居朝廷。
空為百官首，但愛千峰青。
南風新雨後，與客攜觴行。
斜陽惜歸去，萬壑啼鳥聲。
小園吾所好，栽植忘勞形。
晩果經秋赤，寒蔬近社青。
竹蘿荒引蔓，土井淺生萍。
更欲從人勸，憑高置草亭。
石窗燈欲盡，松檻月還眀。
就枕渾無睡，披衣卻出行。
巗高泉亂滴，林動鳥時驚。
倐忽山鐘曙，喧喧僕馬聲。
窗外皆連水，杉松欲作林。
自憐趨競地，獨有愛閑心。
素壁題看遍，危冠醉不簮。
江僧暮相訪，簾卷見秋岑。
長安驅馳地，貴賤共悠悠。
白日誰相促，勞生自不休。
鳳翔雙闕曉，蟬噪六街秋。
獨有南宮客，時來話釣舟。
碌碌但隨羣，蒿蘭任不分。
未嘗矜有道，求遇向吾君。
逸駕秋尋寺，長歌醉望雲。
高齋紙屏古，塵暗北山文。
落葉滿山州，閑眠病未瘳。
窗陰連竹枕，藥氣染茶甌。
路匪人遮去，官須自〈一本缺〉覓休。
焉宜更羸老，扶杖作公侯。
簇簇竟相鮮，一枝開幾畨。
味甘資麴櫱，香好勝蘭蓀。
古道風揺遠，荒籬露壓繁。
盈筐時採得，服餌近知門。
南望廬陵郡，山連五嶺長。
吾君憐遠俗，從事輟名郎。
移戶多無土，春蠶不滿筐。
惟應勞贊畫，溪峒況彊梁。
欲食不敢食，合棲猶未棲。
聞風亦驚過，避繳恨飛低。
水濶緣湘困，雲寒過磧迷。
悲鳴感人意，不〈一本缺〉見夜烏啼。
鶴立瘦稜稜，髭長白似銀。
衣冠皆古製，氣貌異常人。
聽雪添詩思，看山滯酒廵。
西峰重歸路，惟許野僧親。
雨雪正霏霏，令人不憶歸。
地爐僧坐煖，山枿火聲肥。
隔紙烘茶蘂，移鐺剝芋衣。
知君在霄漢，此興得還稀。
郢客相尋夜，荒庭雪灑篙。
虛堂看向曙，吟坐共忘勞。
溪凍聲全減，燈寒熖不高。
他人莫相笑，未易會吾曹。
戚戚復戚戚，期懷安可釋。
百年金石心，中路生死隔。
新墳應草合，舊地空苔色。
白日燈熒熒，凝塵滿幾席。
悒悒復悒悒，思君安可及。
永日在堦前，披衣隨風立。
高樓暮角斷，遠樹寒鴉集。
惆悵幾行書，遺蹤墨猶濕。
畢歲知無事，兵銷復舊丁。
竹門桑徑狹，春日稻畦青。
犬吠隈籬落，雞飛上碓桯。
歸田起□思，蛙叫草冥冥。

不識城中路，熙熙樂有年。
木槃擎社酒，瓦鼓送神錢。
霜落牛歸屋，禾收雀滿田。
遙陂過秋水，閑閣釣魚船。

長愛田家事，時時欲一過。
垣籬皆樹槿，㕔院亦堆禾。
病果因風落，寒蔬向日多。
遙聞數聲笛，牛晩下前坡。
嫋嫋薰風軟，娟娟湛露光。
參差仙子仗，迤邐羽林槍。
廻去侵花地，斜來破蘚牆。
籜乾猶抱翠，粉膩若塗裝。
逕曲莖難數，陰疎葉未長。
嬾嫌吟客倚，甘畏夏蟲傷。
映水如爭立，當軒自著行。
北亭尊酒興，還為此君狂。
羽翼勢雖微，雲霄亦可期。
飛翻自有路，鴻鵠莫相嗤。
待侶臨書幌，尋泥傍藻池。
衝人穿柳徑，捕蝶遶花枝。
廣廈來應遍，深宮去不疑。
雕梁聲上下，煙浦影參差。
舊地人潛換，新巢雀謾窺。
雙雙暮歸處，疎雨滿江湄。
不遇至真傳道要，曾看眞誥亦何為。
舊碑經亂沈荒澗，靈篆因耕出故基。
蛙黽自喧澆藥井，牛羊閑過放生池。
蕭條夕景空壇畔，朽檜枝斜綠蔓垂。
一尋遺跡到仙鄉，雲鶴沈沈思渺茫。
丹井歲深生草木，芝田春廢臥牛羊。
雨淋殘畫摧荒壁，鼠引飢虵落壞梁。
薄暮欲歸仍佇立，菖蒲風起水泱泱。
一上高樓醉復醒，日西江雪更冥冥。
化風吹火全無氣，平望惟松少露青。
臘內不妨南地少，夜長應得小窗聽。
因思舊隱匡廬日，閑看杉檉掩石扃。
惜花無計又花殘，獨遶芳叢不忍看。
暖艷動隨鶯翅落，冷香愁雜燕泥乾。
綠珠倚檻魂初散，巫峽歸雲夢又闌。
忍把一尊重命樂，送春招客亦何歡。
南國春寒朔氣迴，霏霏還阻百花開。
全移暖律何方去，似誤新鶯昨日來。
平野旋銷難蔽草，遠林高綴卻遮梅。
不知金勒誰家子，只待晴明賞帝臺。
誰道江南要雪難，半春猶得倚樓看。
卻遮遲日偷鶯暖，密灑西風借鶴寒。
散漫不容梨豔去，輕明應笑玉華乾。
和來瓊什雖無敵，且是儂家比興殘。
州中案牘魚鱗密，界上軍書竹節稠。
眼底好花渾似雪，甕頭春酒漫如油。
東君不為留遲日，清鏡唯知促白頭。
最覺此春無氣味，不如庭草解忘憂。
官為將相復何求，世路多端早合休。
漸老更知春可惜，正歡唯怕客難留。
雨催草色還依舊，晴放花枝始自由。
莫厭百壺相勸倒，免敎無事結閑愁。
萬蘂爭開照檻光，詩家何物可相方。
錦江風撼雲霞碎，仙子衣飄黼黻香。
裛露早英濃壓架，背人狂蔓暗穿牆。
綵牋蠻榼旬休日，欲召親賓看一場。
拂簷拖地對前墀，蝶影蜂聲爛縵時。
萬倍馨香勝玉蘂，一生顔色笑西施。
忘歸醉客臨高架，恃寵佳人索好枝。
將並舞腰誰得及，惹衣傷手盡從伊。
腸斷題詩如執別，芳茵愁更繞闌鋪。
風飄金蘂看全落，露滴檀英又暫蘓。
失意婕妤妝漸薄，背身妃子病難扶。
迴看池館春休也，又是迢迢看畫圖。
春霖未免妨遊賞，唯到詩家自有情。
花徑不通新草合，蘭舟初動曲池平。
淨緣高樹莓苔色，飢集虛廊燕雀聲。
閑憶昔年為客處，悶留山館阻行行。
蕭蕭春雨密還疎，景象三時固不如。
寒入遠林鶯翅重，暖抽新麥土膏虛。
細濛臺榭微兼日，潛漲漣漪欲動魚。
唯稱乖慵多睡者，掩門中酒覽閑書。
公退尋芳已是遲，莫因他事更來稀。
未經旬日唯憂落，算有開時不合歸。
歌檻宴餘風褭褭，閑園吟散雨霏霏。
高樓鼓絶重門閉，長為拋迴恨解衣。
去禱山川尚未還，雲雷尋作遠聲寒。
人情便似秋登悅，天色休勞夜起看。
高檻氣濃藏柳〈一本缺〉郭，小庭流擁沒花壇。
須知太守重墻內，心極農夫望處歡。
二年塵冒處中台，喜得南歸退不才。
即路敢期皇子送，出關猶有御書來。
未知天地恩何報，翻對江山思莫開。
斜日葦汀凝立處，遠波微颺翠如苔。
江雲未散東風暖，溟濛正在高樓見。
細柳緣堤少過人，平蕪隔水時飛燕。
我有近詩誰與和，憶君狂醉愁難破。
昨夜南窗不得眠，閑堦㸃滴迴燈坐。
萬𣲖爭流雨過時，晩來春靜更逶迤。
輕鷗散遶夫差國，遠樹微分夏禹祠。
青㟁漸平濡柳帶，舊溪應暖負蓴絲。
風鬟倚檝誰家子，愁看鴛鴦望所之。
粉蝶翩翩若有期，南園長是到春歸。
閒依柳帶參差起，困傍桃花獨自飛。
潛被燕驚還散亂，偶因人逐入簾幃。
晩來欲雨東風急，迴看池塘影漸稀。
省從騎竹學謳吟，便殢光陰役此心。
寓目不能閑一日，閉門長勝得千金。
窗懸夜雨殘燈在，庭掩春風落絮深。
唯有故人同此興，近來何事嬾相尋。
樓臺雖少景何深，滿地青苔勝布金。
松影晩留僧共坐，水聲閒與客同尋。
清涼會擬歸蓮社，沈湎終須棄竹林。
長愛寄吟經案上，石窗秋霽向千岑。
雖向鍾峯數寺連，就中奇勝出其間。
不教幽樹妨閑地，別著高窗向遠山。
蓮沼水從雙澗入，客堂僧自九華還。
無因得結香燈社，空向王門玷玉班。
欲謀休退尚因循，且向東溪種白蘋。
謬應星辰居四輔，終期冠褐作閑人。
城中隔日趨朝嬾，楚外千峯入夢頻。
殘照晩庭沈醉醒，靜吟斜倚老松身。
十月清霜尚未寒，雪英重疊已如摶。
還悲獨詠東園裏，老作南州刺史看。
北客見皆驚節氣，郡僚癡慾望盃盤。
交親罕至長安遠，一醉如泥豈自歡。
閑遊何用問東西，寓興皆非有所期。
斷酒只攜僧共去，看山從聽馬行遲。
溪田雨漲禾生耳，原野鶯啼黍〈一本缺〉熟時。
應有交親長笑我，獨輕人事鬢將衰。
湘寺閑居亦半年，就中昨夜好潸然。
人歸遠岫疎鐘後，雪打高杉古屋前。
投足正逢他國亂，㝠心未解祖師禪。
爐煙向冷孤燈下，唯有寒吟到曙天。
隨風竟日勢漫漫，特地繁於故歲看。
幽榭凍黏花屋重，短簷斜濕燕巢寒。
閑聽不寐詩魂爽，淨喫無厭酒肺乾。
莫道便爲桑麥藥，亦勝焦涸到春殘。
白髮今如此，紅芳莫更催。
預愁多日謝，翻怕十分開。
㸃滴無時雨，荒涼滿地苔。
閑堦一桮酒，惟待故人來。
一氣才新物未知，每慙青律與先吹。
雪霜迷素猶嫌早，桃杏雖紅且後時。
雲鬢自黏飄處粉，玉鞭誰指出牆枝。
老夫多病無風味，只向尊前詠舊詩。
登高始覺太虛寛，白雪須知唱和難。
雲渡瑣窗金牓濕，月移珠箔水精寒。
九天星象簾前見，六代城池直下觀。
唯有上層人未到，金烏飛過拂闌干。
霏霏奕奕滿寒空，況是難逢值臘中。
未白已堪張宴會，漸繁偏好去簾櫳。
庭莎易集看盈地，池柳難裝旋逐風。
長愛清華入詩句，預愁遲日放消融。
自遠凝旒守上陽，舞衣頓減舊朝香。
簾垂粉閣春將盡，門掩梨花日漸長。
草色深濃封輦路，水聲低咽轉宮牆。
君王一去不廻駕，皓齒青蛾空斷腸。
攜觴邀客繞朱闌，腸斷殘春送牡丹。
風雨數來留不得，離披將謝忍重看。
氛氳蘭麝香初減，零落雲霞色漸乾。
借問少年能㡬許，不須推酒厭桮盤。
貪程只為看廬阜，及到停舟恨頗濃。
雲暗半空藏萬仭，雪迷雙瀑在中峯。
林端莫辨曾遊路，鳥際微聞向暮鐘。
長愧昔年招我入，共尋香社見芙蓉。
斜倚秋風絕比倫，千英和露染難勻。 
自為祥瑞生南國，誰把丹青寄北人。 
明月幾宵同綠水，牡丹無路出紅塵。 
憐伊不算多時立，贏得馨香暗上身。
攂蠻鼉，吟塞笛，女巫結束分行立。
空中再拜神且來，滿奠椒漿齊獻揖。
陰風窣窣吹紙錢，妖巫瞑目傳神言。
與君降福為豐年，莫教賽祀虧常筵。
日高閒步下堂階，細草春莎沒繡鞋。
折得玫瑰花一朶，憑君簪向鳯皇釵。
佳人一去無消息，夢覺香殘愁復入。
空庭悄悄月如霜，獨倚闌干伴花立。
瓊節高吹宿鳳枝，風流交我立忘歸。
最憐瑟瑟斜陽下，花影相和滿客衣。
他皆攜酒尋芳去，我獨關門好靜眠。
唯有楊花似相覓，因風時復到牀前。
自遠凝旒守上陽，舞衣頓減舊朝香。
簾垂粉閣春將盡，門掩梨花日漸長。
草色深濃封輦路，水聲低咽轉宮牆。
君王一去不廻駕，皓齒青蛾空斷腸。
休糧知幾載，臉色似桃紅。
半醉離城去，單衣行雪中。
水聲茅洞曉，雲影石房空。
莫學秦時客，音書便不通。
紛紛忽降當元會，著物輕明似月華。
狂灑玉墀初散絮，密黏宮樹未妨花。
迥封雙闕千尋峭，冷壓南山萬仭斜。
寧意傳來中使出，御題先賜老僧家。
養花天氣近平分，瘦馬來敲白下門。
曉色未開山意遠，春容猶淡月華昬。
琅琊冷落存遺跡，籬舍稀疎帶舊村。
此地幾經人聚散，只今王謝獨名存。
司空猶不作，那敢作司徒。
幸有山翁號，如何不見呼。
不嗟白髮曾遊此，不歎征帆無了期。
盡日憑闌誰會我，只悲不見韓垂詩。
勻如春澗長流水，怨似秋枝欲斷蟬。
可惜人間容易聽，清聲不到御樓前。
幾年不到東巖下，舊住僧亡屋亦無。
寒日蕭條何物在，朽松經燒石池枯。
偶罷阿衡來典郡，固無閑物可應官。
憑君為報羣胥道，莫作循州刺史看。〈牛僧孺謫循州長史。〉
春來漲水流而活，曉色西山勢似行。
玉洞主人經劫在，攜竿步步就長生。
跁跒為詩跁跒書，不封將去寄仙都。
仙翁拍手應相笑，得似秦朝次仲無。
桃花流水須長信，不學劉郎去又來。〈見《南唐近事》〉
粟多未必全為計，師老須防有伏兵。〈《寄馮延魯使閩》〉
遍尋雲壑重題石，欲下山門更倚松。〈《留別鍾山》，見《吟窗雜錄》〉
