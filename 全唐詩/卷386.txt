
清浄當深處，虛明向遠開。
卷簾無俗客，應只見雲來。
白愛新梅好，行尋一徑斜。
不教人掃石，恐損落來花。
紫芽連白蘂，初向嶺頭生。
自看家人摘，尋常觸露行。
淥酒白螺杯，隨流去復回。
似知人把處，各向面前來。
壘石盤空遠，層層勢不危。
不知行㡬匝，得到上頭時？
春塢桃花發，多將野客遊。
日西殊未散，看望酒缸頭。
獨入千竿裏，緣巖踏石層。
筍頭齊欲出，更不許人登。
臺上綠蘿春，閒登不待人。
每當休暇日，著履戴紗巾。
曲沼春流滿，新蒲映野鵝。
閒齋朝飯後，拄杖遶行多。
月出深峰裏，清涼夜亦寒。
每嫌西落疾，不得到明看。
山城無別味，藥草兼魚果。
時到繡衣人，同來石上坐。
堦上一眼泉，四邊青石甃。
唯有䕶浄僧，添缾將盥潄。
南原相送處，秋水草還生。
同作憶鄉客，如今分路行。
因誰寄歸信，漸遠問前程。
明日重陽節，無人上古城。
松暗水涓涓，夜涼人未眠。
西峰月猶在，遙憶草堂前。
獨在西峯項，年年閉石房。
定中無弟子，人到為焚香。
春潭足芳樹，水清不如素。 
幽人愛華景，一一空山暮。 
月出潭氣白，游魚暗衝石。 
夜深春思多，酒醒山寂寂。
日早欲參禪，竟無相識緣。
道場今獨到，惆悵影堂前。
行到涇州塞，唯聞羌戍鼙。
道邊古雙堠，猶記向安西。
漠漠野田草，草中牛羊道。
古墓無子孫，白楊不得老。
可憐岸邊樹，紅蘂發青條。
東風吹渡水，衝着木蘭橈。
離燈及晨輝，行人起復思。
出門兩相顧，青山路逶迤。
蜀客南行祭碧雞，木綿花發錦江西。
山橋日晚行人少，時見猩猩樹上啼。
昔日同遊漳水邊，如今重說恨綿綿。
天涯相見還離別，客路秋風又幾年。
秋草宮人斜裏墓，宮人誰送葬來時。
千千萬萬皆如此，家在邊城亦不知。
紅燭臺前出翠娥，海沙舖局巧相和。
趂行移手巡收盡，數數看誰得最多。
瘴水蠻中入洞流，人家多住竹棚頭。
一山海上無城郭，唯見松牌記象州。
貂帽垂肩窄皂裘，雪深騎馬向西州。
暫時相見還相送，卻閉閒門依舊愁。
鄠陂魚美酒偏濃，不出琴齋見雪峰。
應勝昨來趨府日，簿書牀上亂重重。
自掌天書見客稀，縱因休沐鎖雙扉。
㡬回扶病欲相訪，知向禁中歸未歸。
十八年來恨別離，唯同一宿詠新詩。
更相借問詩中語，共説如今勝舊時。
玉毫不着世間塵，輝相分明十八身。
入夜無煙燈更好，堂中唯有轉經人。
水北原南草色新，雪消風暖不生塵。
城中車馬應無數，能解閒行有幾人。
丘公已歿故人稀，欲過街西更訪誰。
每到子城東路上，憶君相逐入朝時。
曲江院裏題名處，十九人中最少年。
今日春光君不見，杏花零落寺門前。
〈唐《進士登科記》：孟寂乃中書舍人高郢所取第十六名，其年進士十七人，博學宏詞二人。故詩云「十九人」。〉
三年患眼今年免，校與風光便隔生。
昨日韓家後園裏，看花猶似未分明。
劉君久被時拋擲，老向城中作選人。
昨日街西相近住，每來存問老夫身。
一身依止荒閒院，燭耀窗中有宿煙。
遍禮華嚴經裏字，不曾行到寺門前。
山東一十餘年別，分日相逢在上都。
説盡向來無限事，相看糜捋白髭鬚。
街北槐花傍馬垂，病身相送出門遲。
與君別後秋風夜，作得新詩説向誰。
才多不肯浪容身，老大詩章轉更新。
選得天台山下住，一家全作學仙人。
長安多病無生計，藥舖醫人亂索錢。
欲得定知身上事，憑君為算小行年。
閒門秋雨濕墻莎，俗客來稀野思多。
己掃書齋安藥竈，山人作意早經過。
高情自與俗人疎，獨向藍溪選僻居。
會到白雲長取醉，不能窗下讀閒書。
京中開講己多時，曾作壇頭證戒師。
歸到雙溪橋北寺，鄉僧爭就學威儀。
愛閑不向爭名地，宅在街西最靜坊。
卷裏詩過一千首，白頭新受秘書郎。
九星臺下煎茶別，五老峰頭覓寺居。
作得新詩旋相寄，人來請莫達空書。
聞道谿陰山水好，師行一一偏經過。
事須覓取堪居處，若箇溪頭藥最多。
尋師遠到暉天觀，竹院森森閉藥房。
聞入靜來經七日，仙意簷下獨焚香。
開州午日車前子，作藥人皆道有神。
暫媿使君憐病眼，三千餘里寄閒人。
壘石為山伴野夫，自收靈藥讀仙書。
如今身是他州客，每見青山憶舊居。
行盡青山到益州，錦城樓下二江流。
杜家曾向此中住，為到浣花溪水頭。
共踏長安街裏塵，吳州獨作未歸身。
昔年舊宅今誰住？居過西堂與問人。
遠客悠悠任病身，謝家池上又逢春。
明年各自東西去，此地看花是別人。
漢庭誰問投荒客，十載天南着白衣。
秋草茫茫惡谿路，嶺頭遙送北人稀。
青山歴歴水悠悠，今日相逢明日秋。
繫馬城邊楊柳樹，為君沽酒暫淹留。
獨上西樓盡日閑，林煙演漾鳥蠻蠻。
謝家兄弟重城裏，不得同看雨後山。
身病多時又客居，滿城親舊盡相疎。
可憐綘縣劉明府，猶解頻頻寄遠書。
病裏出門行步遲，喜君相贈古藤枝。
倚來自覺身生力，每向傍人説得時。
汾陽舊宅今為寺，猶有當時歌舞樓。
四十年來車馬絶，古槐深巷暮蟬愁。
靜曲閑房病客居，蟬聲滿樹槿花疎。
故人祗在藍田縣，強半年來未得書。
雙鬟初合便分離，萬里征夫不得隨。
今日軍回身獨歿，去時鞍馬別人騎。
鳯凰樓下多歡樂，不覺秋風暮雨天。
應為昨來身暫病，蟬聲得到耳傍邊。
昨日南園新雨後，櫻桃花發舊枝柯。
天明不待人同看，遶樹重重履跡多。
一尊清酒兩人同，好在街西水縣中。
自恨病身相去遠，此時閒坐對秋風。
新紅舊紫不相宜，看覺從前兩月遲。
更向同來詩客道，明年到此莫過時。
街西無數閒逰處，不似九華仙觀中。
花裏可憐池上景，幾重墻壁貯春風。
丹鳯城門向暁開，千官相次入朝來。
唯君獨走衝塵土，下馬橋邊報直迴。
觀裏初晴竹樹涼，閑行共到最高房。
昨來官罷無生計，欲就師求斷穀方。
喜作閑人得出城，南溪兩月逐君行。
忽聞新命須歸去，一夜船中語到明。
採玉峰連佛寺幽，高高斜對驛門樓。
無端來去騎官馬，寸步教身不得逰。
無限青山行已盡，廻看忽覺遠離家。
逢高欲飲重陽酒，山菊今朝未有花。
憶昔君登南省日，老夫猶是褐衣身。
誰知二十餘年後，來作客曹相替人。
千枝花裏玉塵飛，阿母宮中見亦稀。
應共諸仙鬬百草，獨來偷得一枝歸。
九色雲中紫鳯車，尋仙來到洞仙家。
飛輪廻處無蹤跡，唯有斑斑滿地花。
洛陽城裡見秋風，欲作家書意萬重。
復恐匆匆說不盡, 行人臨發又開封。
行人猶未有歸期，萬里初程日暮時。
唯愛門前雙柳樹，枝枝葉葉不相離。
長溪新雨色如泥，野水陰雲盡向西。
楚客天南行漸遠，山山樹裏鷓鴣啼。
野外尋花共作期，今朝出郭不相隨。
待君公事有閒日，此地春風應過時。
數卷新逰蜀客詩，長安僻巷得相隨。
草堂雪夜攜琴宿，說是青城館裏時。
邊城暮雨雁飛低，蘆筍初生漸欲齊。
無數鈴聲遙過磧，應䭾白練到安西。
古鎮城門白磧開，胡兵往往傍沙堆。
巡邊使客行應早，欲問平安無使來。
鳯林關裏水東流，白草黃榆六十秋。
邊將皆承主恩澤，無人解道取涼州。
新鷹初放兔猶肥，白日君王在內稀。
薄暮千門臨欲鎖，紅妝飛騎向前歸。
黃金捍撥紫檀槽，絃索初張調更高。
盡理昨來新上曲，內官簾外送櫻桃。
溫泉流入漢離宮，宮樹行行浴殿空。
武帝時人今欲盡，青山空閉御墻中。
身閑無事稱高情，已有人間章句名。
求得鶴來教翦翅，望仙臺下亦將行。
老身不計人間事，野寺秋晴每獨過。
病眼校來猶斷酒，卻嫌行處菊花多。
一缾顔色似甘泉，閒向新栽小竹前。
飲罷身中更無事，移牀獨就夕陽眠。
楚江亭上秋風起，看發蒼梧太守船。
千里同行從此別，相逢又隔㡬多年。
暁陌春寒朝騎來，瑞雲深處見樓臺。
夜來新雨沙堤濕，東上閤門應未開。
為箇朝章束此身，眼看東路去無因。
歴陽舊客今應少，轉憶鄰家二老人。
五度溪頭躑躅紅，嵩陽寺裏講時鐘。
春山處處行應好，一月看花到幾峰。
溪頭一徑入青崖，處處仙居隔杏花。
更見峰西幽客說，雲中猶有兩三家。
一去瀟湘頭欲白，今朝始見杏花春。
從來遷客應無數，重到花前有㡬人。
江皋歲暮相逢地，黃葉霜前半夏枝。
子夜吟詩向松桂，心中萬事喜君知。
詔發官兵取亂臣，將軍弓箭不離身。
今君獨在征東府，莫遣功名屬別人。
愛君紫閣峰前好，新作書堂藥竈成。
見欲移居相近住，有田多與種黃精。
昔祭郊壇今謁陵，寺中高處最來登。
十餘年後人多別，喜見當時轉讀僧。
老身不計人間事，野寺秋晴每獨過。
病眼校來猶斷酒，卻嫌行處菊花多。
輕鬢叢梳闊掃眉，為嫌風日下樓稀。
畫羅金縷難相稱，故著尋常淡薄衣。
黒紗方帽君邊得，稱對山前坐竹牀。
唯恐被人偷剪様，不曾閒戴出書堂。
聞師行講青龍疏，本寺住來多少年。
靜掃空房唯獨坐，千莖秋竹在簷前。
百神齋祭相隨徧，尋竹看山亦共行。
明日城西送君去，舊遊重到獨題名。
庭前春鳥啄林聲，紅夾羅襦縫未成。
今朝社日停針線，起向朱櫻樹下行。
一身清浄無童子，獨坐空堂得㡬年。
每夜焚香通月觀，可憐光影最團圓。
金天廟下西京道，巫女紛紛走似煙。
手把紙錢迎過客，遣求恩福到神前。
東風漸暖滿城春，獨占幽居養病身。
莫說櫻桃花己發，今年不作看花人。
晚到金光門外寺，寺中新竹隔簾多。
齋官禁與僧相見，院院開門不得過。
世間漸覺無多事，雖有空名未著身。
合取藥成相待喫，不須先作上天人。
白君去後交逰少，東野亡來篋笥貧。
賴有白頭王建在，眼前猶見詠詩人。
僧房逢着欵冬花，出寺行吟日已斜。
十二街中春雪遍，馬蹄今去入誰家。
山中日暖春鳩鳴，逐水看花任意行。
向晚歸來石窗下，菖蒲葉上見題名。
弱栢倒垂如線蔓，簷頭不見有枝柯。
影堂香火長相續，應得人來禮拜多。
香消雲鎖舊僧家，僧剎殘形半壁斜。
日暮松煙寒漠漠，秋風吹破紙蓮花。
桃溪柳陌好經過，燈下妝成月下歌。
為是襄王故宮地，至今猶有細腰多。
山禽毛如白練帶，棲我庭前栗樹枝。
獼猴半夜來取栗，一雙中林向月飛。
秋山無雲復無風，溪頭看月出深松。
草堂不閉石牀靜，葉間墜露聲重重。
臺殿曾為貴主家，春風吹盡竹窗紗。
院中仙女脩香火，不許閒人入看花。
銅柱南邊毒草春，行人幾日到金麟。
玉鐶穿耳誰家女，自抱琵琶迎海神。
芽山近別剡溪逢，玉節青旄十二重。
自說年年上天去，羅浮最近海邊峰。
茫茫菰草平如地，渺渺長堤曲似城。
日暮未知投宿處，逢人更問向前程。
夜向靈溪息此身，風泉竹露浄衣塵。
月明石上堪同宿，那作山南山北人。
越女新妝出鏡心，自知明豔更沈吟。
齊紈未是人間貴，一曲菱歌敵萬金。
京中曹局無多事，寒食貧兒要在家。
遮莫杏園勝別處，亦須歸看傍村花。
綠楊枝上五絲繩，枝弱春多欲不勝。
唯有一年寒食日，女郎相喚擺階𤺩。
白樂天分司東洛，朝賢悉會興化亭送別，酒酣，各賦一字至七字詩，以題為韻。
花，花。
落早，開賖。
對酒客，興詩家。
能廻逰騎，每駐行車。
宛宛清風起，茸茸麗日斜。
且碩相留懽洽，惟愁虛棄光華。
明年攀折知不遠，對此誰能更歎嗟。
韓公國大賢，道德赫已聞。
時出為陽山，爾區來趨奔。
韓官遷掾曹，子隨至荊門。
韓入為博士，崎嶇送歸輪。
〈《送區弘》《事文類聚》〉
