
常愛陶彭澤，文思何高玄。
又怪韋江州，詩情亦清閒。
今朝登此樓，有以知其然。
大江寒見底，匡山青倚天。
深夜湓浦月，平旦爐峰煙。
清輝與靈氣，日夕供文篇。
我無二人才，孰為來其間。
因高偶成句，俯仰愧江山。
垢塵不污玉，靈鳳不啄羶。 
嗚呼陶靖節，生彼晉宋間。 
心實有所守，口終不能言。 
永惟孤竹子，拂衣首陽山。 
夷齊各一身，窮餓未為難。 
先生有五男，與之同飢寒。 
腸中食不充，身上衣不完。 
連徵竟不起，斯可謂真賢。 
我生君之後，相去五百年。 
每讀五柳傳，目想心拳拳。 
昔常詠遺風，著為十六篇。 
今來訪故宅，森若君在前。 
不慕尊有酒，不慕琴無弦。 
慕君遺榮利，老死此丘園。 
柴桑古村落，栗里舊山川。 
不見籬下菊，但餘墟中煙。 
子孫雖無聞，族氏猶未遷。 
每逢姓陶人，使我心依然。
廬宮山下州，湓浦沙邊宅。 
宅北倚高岡，迢迢數千尺。 
上有青青竹，竹間多白石。 
茅亭居上頭，豁達門四闢。 
前楹卷簾箔，北牖施床蓆。 
江風萬里來，吹我涼淅淅。 
日高公府歸，巾笏隨手擲。 
脫衣恣搔首，坐臥任所適。 
時傾一杯酒，曠望湖天夕。 
口詠獨酌謠，目送歸飛翮。 
慚無出塵操，未免折腰役。 
偶獲此閒居，謬似高人跡。
四月未全熱，麥涼江氣秋。
湖山處處好，最愛湓水頭。
湓水從東來，一派入江流。
可憐似縈帶，中有隨風舟。
命酒一臨泛，舍鞍揚櫂謳。
放迴岸傍馬，去逐波間鷗。
煙浪始渺渺，風襟亦悠悠。
初疑上河漢，中若尋瀛洲。
汀樹綠拂地，沙草芳未休。
青蘿與紫葛，枝蔓垂相樛。
繫纜步平岸，迴頭望江州。
城雉映水見，隱隱如蜃樓。
日入意未盡，將歸復少留。
到官行半歲，今日方一遊。
此地來何暮，可以寫吾憂。
故人對酒歎，歎我在天涯。
見我昔榮遇，念我今蹉跎。
問我為司馬，官意復如何。
答雲且勿歎，聽我為君歌。
我本蓬蓽人，鄙賤劇泥沙。
讀書未百卷，信口嘲風花。
自從筮仕來，六命三登科。
顧慚虛劣姿，所得亦已多。
散員足庇身，薄俸可資家。
省分輒自愧，豈為不遇耶。
煩君對杯酒，為我一咨蹉。
簾下開小池，盈盈水方積。 
中底鋪白沙，四隅甃青石。 
勿言不深廣，但取幽人適。 
泛灩微雨朝，泓澄明月夕。 
豈無大江水，波浪連天白。 
未如床蓆間，方丈深盈尺。 
清淺可狎弄，昏煩聊漱滌。 
最愛曉瞑時，一片秋天碧。
岩白雲尚屯，林紅葉初隕。
秋光引閒步，不知身遠近。
夕投靈洞宿，臥覺塵機泯。
名利心既忘，市朝夢亦盡。
暫來尚如此，況乃終身隱。
何以療夜饑，一匙雲母粉。
吾聞達士道，窮通順冥數。
通乃朝廷來，窮即江湖去。
謝公才廓落，與世不相遇。
壯志鬱不用，須有所泄處。
泄為山水詩，逸韻諧奇趣。
大必籠天海，細不遺草樹。
豈惟玩景物，亦欲攄心素。
往往即事中，未能忘興諭。
因知康樂作，不獨在章句。
悄悄壁下床，紗籠耿殘燭。
夜半獨眠覺，疑在僧房宿。
黑鬢絲雪侵，青袍塵土涴。 
兀兀復騰騰，江城一上佐。 
朝就高齋上，熏然負暄臥。 
晚下小池前，澹然臨水坐。 
已約終身心，長如今日過。
江城寒角動，沙洲夕鳥還。
獨在高亭上，西南望遠山。
雪消冰又釋，景和風復暄。
滿庭田地濕，薺葉生牆根。
官舍悄無事，日西斜掩門。
不開莊老卷，欲與何人言。
何處春暄來，微和生血氣。
氣熏肌骨暢，東窗一昏睡。
是時正月晦，假日無公事。
爛熳不能休，自午將及未。
緬思少健日，甘寢常自恣。
一從衰疾來，枕上無此味。
後亭晝眠足，起坐春景暮。
新覺眼猶昏，無思心正住。
澹寂歸一性，虛閑遺萬慮。
瞭然此時心，無物可譬喻。
本是無有鄉，亦名不用處。
行禪與坐忘，同歸無異路。
自從委順任浮沈，漸覺年多功用深。 
面上減除憂喜色，胸中消盡是非心。 
妻兒不問唯耽酒，冠蓋皆慵只抱琴。 
長笑靈均不知命，江蘺叢畔苦悲吟。
下馬二林寺，翛然進輕策。
朝為公府吏，暮作靈山客。
二月匡廬北，冰雪始消釋。
陽叢抽茗芽，陰竇泄泉脈。
熙熙風土暖，藹藹雲嵐積。
散作萬壑春，凝為一氣碧。
身閑易飄泊，官散無牽迫。
緬彼十八人，古今同此適。
是年淮寇起，處處興兵革。
智士勞思謀，戎臣苦征役。
獨有不才者，山中弄泉石。
朝詠遊仙詩，暮歌採薇曲。 
臥雲坐白石，山中十五宿。 
行隨出洞水，迴別緣巖竹。 
早晚重來遊，心期瑤草綠。
已任時命去，亦從歲月除。
中心一調伏，外累盡空虛。
名宦意已矣，林泉計何如。
擬近東林寺，溪邊結一廬。
日出眠未起，屋頭聞早鶯。
忽如上林曉，萬年枝上鳴。
憶為近臣時，秉筆直承明。
春深視草暇，旦暮聞此聲。
今聞在何處，寂寞潯陽城。
鳥聲信如一，分別在人情。
不作天涯意，豈殊禁中聽。
勁葉森利劍，孤莖挺端標。
才高四五尺，勢若干青霄。
移栽東窗前，愛爾寒不凋。
病夫臥相對，日夕閑蕭蕭。
昨為山中樹，今為簷下條。
雖然遇賞玩，無乃近塵囂。
猶勝澗穀底，埋沒隨眾樵。
不見鬱鬱松，委質山上苗。
蘋小蒲葉短，南湖春水生。
子近湖邊住，靜境稱高情。
我為郡司馬，散拙無所營。
使君知性野，衙退任閑行。
行攜小榼出，逢花輒獨傾。
半酣到子舍，下馬扣柴荊。
何以引我步，繞籬竹萬莖。
何以醒我酒，吳音吟一聲。
須臾進野飯，飯稻茹芹英。
白甌青竹箸，儉潔無膻腥。
欲去復裴回，夕鴉已飛鳴。
何當重遊此，待君湖水平。
常聞南華經，巧勞智憂愁。
不如無能者，飽食但遨遊。
平生愛慕道，今日近此流。
自來潯陽郡，四序忽已周。
不分物黑白，但與時沉浮。
朝餐夕安寢，用是為身謀。
此外即閑放，時尋山水幽。
春遊慧遠寺，秋上庾公樓。
或吟詩一章，或飲茶一甌。
身心一無繫，浩浩如虛舟。
富貴亦有苦，苦在心危憂。
貧賤亦有樂，樂在身自由。
此州乃竹鄉，春筍滿山谷。
山夫折盈抱，抱來早市鬻。
物以多為賤，雙錢易一束。
置之炊甑中，與飯同時熟。
紫籜坼故錦，素肌擘新玉。
每日遂加餐，經時不思肉。
久為京洛客，此味常不足。
且食勿踟躕，南風吹作竹。
石門無舊徑，披榛訪遺跡。
時逢山水秋，清輝如古昔。
常聞慧遠輩，題詩此岩壁。
雲覆莓苔封，蒼然無處覓。
蕭疏野生竹，崩剝多年石。
自從東晉後，無復人遊歷。
獨有秋澗聲，潺湲空旦夕。
小榼二升酒，新簟六尺牀。
能來夜話否，池畔欲秋涼。
怪君不喜仕，又不遊州里。
今日到幽居，瞭然知所以。
宿君石溪亭，潺湲聲滿耳。
飲君螺杯酒，醉臥不能起。
見君五老峰，益悔居城市。
愛君三男兒，始歎身無子。
余方爐峰下，結室為居士。
山北與山東，往來從此始。
香爐峰北面，遺愛寺西偏。
白石何鑿鑿，清流亦潺潺。
有松數十株，有竹千餘竿。
松張翠傘蓋，竹倚青琅玕。
其下無人居，悠哉多歲年。
有時聚猿鳥，終日空風煙。
時有沉冥子，姓白字樂天。
平生無所好，見此心依然。
如獲終老地，忽乎不知還。
架岩結茅宇，斫壑開茶園。
何以洗我耳，屋頭飛落泉。
何以淨我眼，砌下生白蓮。
左手攜一壺，右手挈五弦。
傲然意自足，箕踞於其間。
興酣仰天歌，歌中聊寄言。
言我本野夫，誤為世網牽。
時來昔捧日，老去今歸山。
倦鳥得茂樹，涸魚返清源。
舍此欲焉往，人間多險艱。
淙淙三峽水，浩浩萬頃陂。
未如新塘上，微風動漣漪。
小萍加泛泛，初蒲正離離。
紅鯉二三寸，白蓮八九枝。
繞水欲成徑，護堤方插籬。
已被山中客，呼作白家池。
三十氣太壯，胸中多是非。
六十身太老，四體不支持。
四十至五十，正是退閒時。
年長識命分，心慵少營為。
見酒興猶在，登山力未衰。
吾年幸當此，且與白雲期。
迢迢香爐峰，心存耳目想。
終年牽物役，今日方一往。
攀蘿蹋危石，手足勞俯仰。
同遊三四人，兩人不敢上。
上到峰之頂，目眩神怳怳。
高低有萬尋，闊狹無數丈。
不窮視聽界，焉識宇宙廣。
江水細如繩，湓城小於掌。
紛吾何屑屑，未能脫塵鞅。
歸去思自嗟，低頭入蟻壤。
旦暮兩蔬食，日中一閑眠。
便是了一日，如此已三年。
心不擇時適，足不揀地安。
窮通與遠近，一貫無兩端。
常見今之人，其心或不然。
在勞則念息，處靜已思喧。
如是用身心，無乃自傷殘。
坐輸憂惱便，安得形神全。
吾有二道友，藹藹崔與錢。
同飛青雲路，獨墮黃泥泉。
歲暮物萬變，故情何不遷。
應為平生心，與我同一源。
帝鄉遠於日，美人高在天。
誰謂萬里別，常若在目前。
泥泉樂者魚，雲路遊者鸞。
勿言雲泥異，同在逍遙間。
因君問心地，書後偶成篇。
慎勿說向人，人多笑此言。
昨臥不夕食，今起乃朝饑。
貧廚何所有，炊稻烹秋葵。
紅粒香復軟，綠英滑且肥。
饑來止於飽，飽後復何思。
憶昔榮遇日，迨今窮退時。
今亦不凍餒，昔亦無餘資。
口既不減食，身又不減衣。
撫心私自問，何者是榮衰。
勿學常人意，其間分是非。
晝倦前齋熱，晚愛小池清。
映林餘景沒，近水微涼生。
坐把蒲葵扇，閑吟三兩聲。

有意不在大，湛湛方丈餘。
荷側瀉清露，萍開見遊魚。
每一臨此坐，憶歸青溪居。
我心忘世久，世亦不我干。
遂成一無事，因得長掩關。
掩關來幾時，彷彿二三年。
著書已盈帙，生子欲能言。
始悟身向老，復悲世多艱。
回顧趨時者，役役塵壤間。
歲暮竟何得，不如且安閒。
有侄始六歲，字之為阿龜。
有女生三年，其名曰羅兒。
一始學笑語，一能誦歌詩。
朝戲抱我足，夜眠枕我衣。
汝生何其晚，我年行已衰。
物情小可念，人意老多慈。
酒美竟須壞，月圓終有虧。
亦如恩愛緣，乃是憂惱資。
舉世同此累，吾安能去之。
種樹當前軒，樹高柯葉繁。
惜哉遠山色，隱此蒙籠間。
一朝持斧斤，手自截其端。
萬葉落頭上，千峰來面前。
忽似決雲霧，豁達睹青天。
又如所念人，久別一款顏。
始有清風至，稍見飛鳥還。
開懷東南望，目遠心遼然。
人各有偏好，物莫能兩全。
豈不愛柔條，不如見青山。
江畔百尺樓，樓前千里道。
憑高望平遠，亦足舒懷抱。
驛路使憧憧，關防兵草草。
及茲多事日，尤覺閒人好。
我年過不惑，休退誠非早。
從此拂塵衣，歸山未為老。
手不任執殳，肩不能荷鋤。
量力揆所用，曾不敵一夫。
幸因筆硯功，得升仕進途。
曆官凡五六，祿俸及妻孥。
左右有兼僕，出入有單車。
自奉雖不厚，亦不至饑劬。
若有人及此，傍觀為何如。
雖賢亦為幸，況我鄙且愚。
伯夷古賢人，魯山亦其徒。
時哉無奈何，俱化為餓殍。
念彼益自愧，不敢忘斯須。
平生榮利心，破滅無遺餘。
猶恐塵妄起，題此於座隅。
往子為御史，伊餘忝拾遺。
皆逢盛明代，俱登清近司。
予系玉為佩，子曳繡為衣。
從容香煙下，同侍白玉墀。
朝見寵者辱，暮見安者危。
紛紛無退者，相顧令人悲。
宦情君早厭，世事我深知。
常於榮顯日，已約林泉期。
況今各流落，身病齒髮衰。
不作臥雲計，攜手欲何之。
待君女嫁後，及我官滿時。
稍無骨肉累，粗有漁樵資。
歲晚青山路，白首期同歸。
臨水一長嘯，忽思十年初。
三登甲乙第，一入承明廬。
浮生多變化，外事有盈虛。
今來伴江叟，沙頭坐釣魚。
百鳥乳雛畢，秋燕獨蹉跎。
去社日已近，銜泥意如何。
不悟時節晚，徒施工用多。
人間事亦爾，不獨燕營窠。
清晨臨江望，水禽正喧繁。
鳧雁與鷗鷺，遊颺戲朝暾。
適有鬻雞者，挈之來遠村。
飛鳴彼何樂，窘束此何冤。
喔喔十四雛，罩縛同一樊。
足傷金距縮，頭搶花冠翻。
經宿廢飲啄，日高詣屠門。
遲回未死間，饑渴欲相吞。
常慕古人道，仁信及魚豚。
見茲生惻隱，贖放雙林園。
開籠解索時，雞雞聽我言。
與爾鏹三百，小惠何足論。
莫學銜環雀，崎嶇謾報恩。
晚來天色好，獨出江邊步。
憶與李舍人，曲江相近住。
常雲遇清景，必約同幽趣。
若不訪我來，還須覓君去。
開眉笑相見，把手期何處。
西寺老胡僧，南園亂松樹。
攜持小酒榼，吟詠新詩句。
同出復同歸，從朝直至暮。
風雨忽消散，江山眇回互。
潯陽與涔陽，相望空雲霧。
心期自乖曠，時景還如故。
今日郡齋中，秋光誰共度。
食罷一覺睡，起來兩甌茶。 
舉頭看日影，已復西南斜。 
樂人惜日促，憂人厭年賒。 
無憂無樂者，長短任生涯。
青松高百尺，綠蕙低數寸。
同生大塊間，長短各有分。
長者不可退，短者不可進。
若用此理推，窮通兩無悶。

椿壽八千春，槿花不經宿。
中間復何有，冉冉孤生竹。
竹身三年老，竹色四時綠。
雖謝椿有餘，猶勝槿不足。
獨到山下宿，靜向月中行。
何處水邊碓，夜舂雲母聲。
我昔三十六，寫貌在丹青。
我今四十六，衰悴臥江城。
豈比十年老，曾與眾苦並。
一照舊圖畫，無復昔儀形。
形影默相顧，如弟對老兄。
況使他人見，能不昧平生。
羲和鞭日走，不為我少停。
形骸屬日月，老去何足驚。
所恨淩煙閣，不得畫功名。
深閉竹間扉，靜掃松下地。
獨嘯晚風前，何人知此意。
看山盡日坐，枕帙移時睡。
誰能從我遊，使君心無事。
今旦一尊酒，歡暢何怡怡。
此樂從中來，他人安得知。
兄弟唯二人，遠別恆苦悲。
今春自巴峽，萬里平安歸。
復有雙幼妹，笄年未結褵。
昨日嫁娶畢，良人皆可依。
憂念兩消釋，如刀斷羈縻。
身輕心無繫，忽欲凌空飛。
人生茍有累，食肉常如飢。
我心既無苦，飲水亦可肥。
行簡勸爾酒，停杯聽我辭。
不歎鄉國遠，不嫌官祿微。
但願我與爾，終老不相離。
自從委順任浮沈，漸覺年多功用深。 
面上減除憂喜色，胸中消盡是非心。 
妻兒不問唯耽酒，冠蓋皆慵只抱琴。 
長笑靈均不知命，江蘺叢畔苦悲吟。
蜀桐木性實，楚絲音韻清。
調慢彈且緩，夜深十數聲。
入耳澹無味，愜心潛有情。
自弄還自罷，亦不要人聽。
人各有一癖，我癖在章句。
萬緣皆已消，此病獨未去。
每逢美風景，或對好親故。
高聲詠一篇，恍若與神遇。
自爲江上客，半在山中住。
有時新詩成，獨上東巖路。
身倚白石崖，手攀青桂樹。
狂吟驚林壑，猿鳥皆窺覰。
恐爲世所嗤，故就無人處。
何物壯不老，何時窮不通。
如彼音與律，宛轉旋為宮。
我命獨何薄，多悴而少豐。
當壯已先衰，暫泰還長窮。
我無奈命何，委順以待終。
命無奈我何，方寸如虛空。
懵然與化俱，混然與俗同。
誰能坐自苦，齟齬於其中。

舒姑化為泉，牛哀病作虎。
或柳生肘間，或男變為女。
鳥獸及水木，本不與民伍。
胡然生變遷，不待死歸土。
百骸是己物，尚不能為主。
況彼時命間，倚伏何足數。
時來不可遏，命去焉能取。
唯當養浩然，吾聞達人語。
湖上秋泬寥，湖邊晚蕭瑟。
登亭望湖水，水縮湖底出。
清渟得早霜，明滅浮殘日。
流注隨地勢，窪坳無定質。
泓澄白龍臥，宛轉青蛇屈。
破鏡折劍頭，光芒又非一。
久為山水客，見盡幽奇物。
及來湖亭望，此狀難談悉。
乃知天地間，勝事殊未畢。
朝暖就南軒，暮寒歸後屋。
晚酒一兩杯，夜棋三數局。
寒灰埋暗火，曉焰凝殘燭。
不嫌貧冷人，時來同一宿。

