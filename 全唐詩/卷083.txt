

陳子昂，字伯玉，梓州射洪人。少以富家子，尚氣決，好弋博，後遊鄉校，乃感悔修飭。初舉進士入京，不爲人知。有賣胡琴者，價百萬，子昂顧左右，輦千緡市之。衆驚問，子昂曰：「余善此。」曰：「可得聞乎？」曰：「明日可入宣陽里。」如期偕往，則酒肴畢具。奉琴語曰：「蜀人陳子昂，有文百軸，不爲人知，此賦工之伎，豈宜留心？」舉而碎之，以其文百軸徧贈會者。一日之內，名滿都下。擢進士第。武后朝，爲靈臺正字。數上書言事，遷右拾遺。武攸宜北討，表爲管記，軍中文翰，皆委之子昂。父爲縣令段簡所辱，子昂聞之，遽還鄉里，簡乃因事收繫獄中，憂憤而卒。唐興，文章承徐庾餘風，駢麗穠縟，子昂橫制頹波，始歸雅正，李杜以下，咸推宗之。集十卷，今編詩二卷。
崑崙元氣，實生慶雲。
大人作矣，五色氤氳。
昔在帝嬀，南風既薰。
叢芳爛熳，郁郁纷纷。
曠矣千祀，慶雲來止。
玉葉金柯，祚我天子。
非我天子，慶雲誰昌。
非我聖母，慶雲誰光。
慶雲光矣，周道昌矣。
九萬八千，天授皇年。

微月生西海，幽陽始代昇。
圓光正東滿，陰魂已朝凝。
太極生天地，三元更廢興。
至精諒斯在，三五誰能徵。

蘭若生春夏，芊蔚何青青。
幽獨空林色，朱蕤冒紫莖。
遲遲白日晚，嫋嫋秋風生。
歲華盡搖落，芳意竟何成。

蒼蒼丁零塞，今古緬荒途。
亭堠何摧兀，暴骨無全軀。
黃沙幕南起，白日隱西隅。
漢甲三十萬，曾以事匈奴。
但見沙場死，誰憐塞上孤。

樂羊爲魏將，食子殉軍功。
骨肉且相薄，他人安得忠。
吾聞中山相，乃屬放麑翁。
孤獸猶不忍，況以奉君終。

市人矜巧智，於道若童蒙。
傾奪相夸侈，不知身所終。
曷見玄真子，觀世玉壺中。
窅然遺天地，乘化入無窮。

吾觀龍變化，乃知至陽精。
石林何冥密，幽洞無留行。
古之得仙道，信與元化幷。
玄感非象識，誰能測沈冥。
世人拘目見，酣酒笑丹經。
崑崙有瑤樹，安得采其英。

白日每不歸，青陽時暮矣。
茫茫吾何思，林臥觀無始。
衆芳委時晦，鶗鴂鳴悲耳。
鴻荒古已頹，誰識巢居子。

吾觀崑崙化，日月淪洞冥。
精魄相交會，天壤以羅生。
仲尼推太極，老聃貴窈冥。
西方金仙子，崇義乃無明。
空色皆寂滅，緣業定何成。
名教信紛藉，死生俱未停。

聖人秘元命，懼世亂其真。
如何嵩公輩，詼譎誤時人。
先天誠爲美，階亂禍誰因。
長城備胡寇，嬴禍發其親。
赤精既迷漢，子年何救秦。
去去桃李花，多言死如麻。

深居觀元化，悱然爭朵頤。
讒說相啖食，利害紛㘈㘈。
便便夸毘子，榮耀更相持。
務光讓天下，商賈競刀錐。
已矣行采芝，萬世同一時。

吾愛鬼谷子，青谿無垢氛。
囊括經世道，遺身在白雲。
七雄方龍鬬，天下久無君。
浮榮不足貴，遵養晦時文。
舒可彌宇宙，卷之不盈分。
豈徒山木壽，空與麋鹿羣。

呦呦南山鹿，罹罟以媒和。
招搖青桂樹，幽蠹亦成科。
世情甘近習，榮耀紛如何。
怨憎未相復，親愛生禍羅。
瑤臺傾巧笑，玉杯殞雙蛾。
誰見枯城蘖，青青成斧柯。

林居病時久，水木澹孤清。
閑臥觀物化，悠悠念無生。
青春始萌達，朱火已滿盈。
徂落方自此，感歎何時平。

臨岐泣世道，天命良悠悠。
昔日殷王子，玉馬遂朝周。
寶鼎淪伊穀，瑤臺成古丘。
西山傷遺老，東陵有故侯。

貴人難得意，賞愛在須臾。
莫以心如玉，探他明月珠。
昔稱夭桃子，今爲舂市徒。
鴟鴞悲東國，麋鹿泣姑蘇。
誰見鴟夷子，扁舟去五湖。

聖人去已久，公道緬良難。
蚩蚩夸毘子，堯禹以爲謾。
驕榮貴工巧，勢利迭相干。
燕王尊樂毅，分國願同歡。
魯連讓齊爵，遺組去邯鄲。
伊人信往矣，感激爲誰歎。

幽居觀天運，悠悠念羣生。
終古代興沒，豪聖莫能爭。
三季淪周赧，七雄滅秦嬴。
復聞赤精子，提劒入咸京。
炎光既無象，晉虜復縱橫。
堯禹道已昧，昏虐勢方行。
豈無當世雄，天道與胡兵。
咄咄安可言，時醉而未醒。
仲尼溺東魯，伯陽遁西溟。
大運自古來，旅人胡歎哉。

逶迤勢已久，骨鯁道斯窮。
豈無感激者，時俗頹此風。
灌園何其鄙，皎皎於陵中。
世道不相容，嗟嗟張長公。

聖人不利己，憂濟在元元。
黃屋非堯意，瑤臺安可論。
吾聞西方化，清淨道彌敦。
奈何窮金玉，雕刻以爲尊。
雲構山林盡，瑤圖珠翠煩。
鬼工尚未可，人力安能存。
夸愚適增累，矜智道逾昏。

玄天幽且默，羣議曷嗤嗤。
聖人教猶在，世運久陵夷。
一繩將何繫？憂醉不能持。
去去行采芝，勿爲塵所欺。

蜻蛉遊天地，與世本無患。
飛飛未能止，黃雀來相干。
穰侯富秦寵，金石比交歡。
出入咸陽裏，諸侯莫敢言。
寧知山東客，激怒秦王肝。
布衣取丞相，千載爲辛酸。

微霜知歲晏，斧柯始青青。
況乃金天夕，浩露沾羣英。
登山望宇宙，白日已西暝。
雲海方蕩潏，孤鱗安得寧。

翡翠巢南海，雄雌珠樹林。
何知美人意，驕愛比黃金。
殺身炎州裏，委羽玉堂陰。
旖旎光首飾，葳蕤爛錦衾。
豈不在遐遠，虞羅忽見尋。
多材信爲累，歎息此珍禽。

挈瓶者誰子，姣服當青春。
三五明月滿，盈盈不自珍。
高堂委金玉，微縷懸千鈞。
如何負公鼎，被敓笑時人。

玄蟬號白露，茲歲已蹉跎。
羣物從大化，孤英將奈何？
瑤臺有青鳥，遠食玉山禾。
崑崙見玄鳳，豈復虞雲羅。

荒哉穆天子，好與白雲期。
宮女多怨曠，層城閉蛾眉。
日耽瑤池樂，豈傷桃李時。
青苔空萎絕，白髮生羅帷。

朝發宜都渚，浩然思故鄉。
故鄉不可見，路隔巫山陽。
巫山綵雲沒，高丘正微茫。
佇立望已久，涕落沾衣裳。
豈茲越鄉感，憶昔楚襄王。
朝雲無處所，荆國亦淪亡。

昔日章華宴，荆王樂荒淫。
霓旌翠羽蓋，射兕雲夢林。
朅來高唐觀，悵望雲陽岑。
雄圖今何在？黃雀空哀吟。

丁亥歲云暮，西山事甲兵。
贏糧匝邛道，荷戟爭羗城。
嚴冬陰風勁，窮岫泄雲生。
昏噎無晝夜，羽檄復相驚。
拳跼競萬仞，崩危走九冥。
籍籍峰壑裏，哀哀冰雪行。
聖人御宇宙，聞道泰階平。
肉食謀何失，藜藿緬縱橫。

可憐瑤臺樹，灼灼佳人姿。
碧華映朱實，攀折青春時。
豈不盛光寵，榮君白玉墀。
但恨紅芳歇，凋傷感所思。

朅來豪遊子，勢利禍之門。
如何蘭膏歎，感激自生冤。
衆趨明所避，時棄道猶存。
雲淵既已失，羅網與誰論。
箕山有高節，湘水有清源。
唯應白鷗鳥，可爲洗心言。

索居猶幾日，炎夏忽然衰。
陽彩皆陰翳，親友盡暌違。
登山望不見，涕泣久漣洏。
宿夢感顏色，若與白雲期。
馬上驕豪子，驅逐正蚩蚩。
蜀山與楚水，攜手在何時？

金鼎合神丹，世人將見欺。
飛飛騎羊子，胡乃在峨眉。
變化固幽類，芳菲能幾時。
疲痾苦淪世，憂痗日侵淄。
眷然顧幽褐，白雲空涕洟。

朔風吹海樹，蕭條邊已秋。
亭上誰家子，哀哀明月樓。
自言幽燕客，結髮事遠遊。
赤丸殺公吏，白刃報私讎。
避讎至海上，被役此邊州。
故鄉三千里，遼水復悠悠。
每憤胡兵入，常爲漢國羞。
何知七十戰，白首未封侯。

本爲貴公子，平生實愛才。
感時思報國，拔劒起蒿萊。
西馳丁零塞，北上單于臺。
登山見千里，懷古心悠哉。
誰言未忘禍，磨滅成塵埃。

浩然坐何慕，吾蜀有峨眉。
念與楚狂子，悠悠白雲期。
時哉悲不會，涕泣久漣洏。
夢登綏山穴，南采巫山芝。
探元觀羣化，遺世從雲螭。
婉變時永矣，感悟不見之。

朝入雲中郡，北望單于臺。
胡秦何密邇，沙朔氣雄哉。
藉藉天驕子，猖狂已復來。
塞垣無名將，亭堠空崔嵬。
咄嗟吾何歎，邊人塗草萊。

仲尼探元化，幽鴻順陽和。
大運自盈縮，春秋遞來過。
盲飆忽號怒，萬物相紛劘。
溟海皆震蕩，孤鳳其如何。

鴟夷雙白玉，此玉有緇磷。
懸之千金價，舉世莫知真。
丹青非異色，輕重有殊倫。
勿信玉工言，徒悲荆國人。

飛飛鴛鴦鳥，舉翼相蔽虧。
俱來綠潭裏，共向白雲涯。
音容相眷戀，羽翮兩逶迤。
蘋萍戲春渚，霜霰遶寒池。
浦沙連岸淨，汀樹拂潭垂。
年年此遊翫，歲歲來追隨。
鳳凰起丹穴，獨向梧桐枝。
鴻雁來紫塞，空憶稻粱肥。
烏啼倦依托，鶴鳴傷別離。
豈若此雙禽，飛翻不異林。
刷尾青江浦，交頸紫山岑。
文章負奇色，和鳴多好音。
聞有鴛鴦綺，復有鴛鴦衾。
持爲美人贈，勖此故交心。

龍種生南嶽，孤翠鬱亭亭。
峰嶺上崇崒，煙雨下微冥。
夜聞鼯鼠呌，晝聒泉鶴聲。
春風正淡蕩，白露已清泠。
哀響激金奏，密色滋玉英。
歲寒霜雪苦，含彩獨青青。
豈不厭凝洌，羞比春木榮。
春木有榮歇，此節無凋零。
始願與金石，終古保堅貞。
不意伶倫子，吹之學鳳鳴。
遂偶雲和瑟，張樂奏天庭。
妙曲方千變，簫韶亦九成。
信蒙雕斲美，常願事仙靈。
驅馳翠虯駕，伊鬱紫鸞笙。
結交嬴臺女，吟弄昇天行。
攜手登白日，遠遊戲赤城。
低昂玄鶴舞，斷續綵雲生。
永隨衆仙逝，三山遊玉京。

北登薊丘望，求古軒轅臺。
應龍已不見，牧馬空黃埃。
尚想廣成子，遺跡白雲隈。
南登碣石坂，遙望黃金臺。
丘陵盡喬木，昭王安在哉。
霸圖悵已矣，驅馬復歸來。
王道已淪昧，戰國競貪兵。
樂生何感激，仗義下齊城。
雄圖竟中夭，遺歎寄阿衡。
秦王日無道，太子怨亦深。
一聞田光義，匕首贈千金。
其事雖不立，千載爲傷心。
自古皆有死，狥義良獨稀。
奈何燕太子，尚使田生疑。
伏劒誠已矣，感我涕沾衣。
大運淪三代，天人罕有窺。
鄒子何寥廓，漫說九瀛垂。
興亡已千載，今也則無推。
逢時獨爲貴，歷代非無才。
隗君亦何幸，遂起黃金臺。

葳蕤蒼梧鳳，嘹唳白露蟬。
羽翰本非匹，結交何獨全。
昔君事胡馬，余得奉戎旃。
攜手向沙塞，關河緬幽燕。
芳歲幾陽止，白日屢徂遷。
功業雲臺薄，平生玉佩捐。
歎此南歸日，猶聞北戍邊。
代水不可涉，巴江亦潺湲。
攬衣度函谷，銜涕望秦川。
蜀門自茲始，雲山方浩然。

峽口大漠南，橫絕界中國。
叢石何紛糺，赤山復翕赩。
遠望多衆容，逼之無異色。
崔崒乍孤斷，逶迤屢回直。
信關胡馬衝，亦距漢邊塞。
豈依河山險，將順休明德。
物壯誠有衰，勢雄良易極。
邐迤忽而盡，泱漭平不息。
之子黃金軀，如何此荒域。
雲臺盛多士，待君丹墀側。

聞君東山意，宿昔紫芝榮。
滄洲今何在？華髪旅邊城。
還漢功既薄，逐胡策未行。
徒嗟白日暮，坐對黃雲生。
桂枝芳欲晚，薏苡謗誰明。
無爲空自老，含歎負生平。

回中烽火入，塞上追兵起。
此時邊朔寒，登隴思君子。
東顧望漢京，南山雲霧裏。

赤螭媚其彩，婉孌蒼梧泉。
昔者瑯琊子，躬耕亦慨然。
美人豈遐曠，之子乃前賢。
良辰在何許，白日屢頹遷。
道心固微密，神用無留連。
舒可彌宇宙，攬之不盈拳。
蓬萊久蕪沒，金石徒精堅。
良寶委短褐，閑琴獨嬋娟。

漢家失中策，胡馬屢南驅。
聞詔安邊使，曾是故人謨。
廢書悵懷古，負劒許良圖。
出關歲方晏，乘障日多虞。
虜入白登道，烽交紫塞途。
連兵屯北地，清野備東胡。
邊城方晏閉，斥堠始昭蘇。
復聞韓長孺，辛苦事匈奴。
雨雪顏容改，縱橫才位孤。
空懷老臣策，未獲趙軍租。
但蒙魏侯重，不受謗書誣。
當取金人祭，還歌凱入都。

南星中大火，將子涉清淇。
西林改微月，征斾空自持。
碧潭去已遠，瑤華折遺誰。
若問遼陽戍，悠悠天際旗。

平生白雲志，早愛赤松遊。
事親恨未立，從宦此中州。
主人亦何問，旅客非悠悠。
方謁明天子，清宴奉良籌。
再取連城璧，三陟平津侯。
不然拂衣去，歸從海上鷗。
寧隨當代子，傾側且沈浮。

皎皎白林秋，微微翠山靜。
禪居感物變，獨坐開軒屏。
風泉夜聲雜，月露宵光冷。
多謝忘機人，塵憂未能整。

昨夜銀河畔，星文犯遙漢。
今朝紫氣新，物色果逢真。
言從天上落，乃是地仙人。
白璧疑冤楚，烏裘似入秦。
摧藏多古意，歷覽備艱辛。
樂廣雲雖覩，夷吾風未春。
鳳歌空有問，龍性詎能馴。
寶劒終應出，驪珠會見珍。
未及馮公老，何驚孺子貧。
青雲儻可致，北海憶孫賓。

聞道白雲居，窈窕青蓮宇。
巖泉萬丈流，樹石千年古。
林臥對軒窗，山陰滿庭戶。
方釋塵事勞，從君襲蘭杜。

曉霽望嵩丘，白雲半巖足。
氛氳涵翠微，宛如嬴臺曲。
故人昔所尚，幽琴歌斷續。
變化竟無常，人琴遂兩亡。
白雲失處所，夢想曖容光。
疇昔疑緣業，儒道兩相妨。
前期許幽報，迨此尚茫茫。
晤言既已失，感歎情何一。
始憶攜手期，雲臺與峨眉。
達兼濟天下，窮獨善其時。
諸君推管樂，之子慕巢夷。
奈何蒼生望，卒爲黃綬欺。
銘鼎功未立，山林事亦微。
撫孤一流慟，懷舊日暌違。
盧子尚高節，終南臥松雪。
宋侯逢聖君，驂馭遊青雲。
而我獨蹭蹬，語默道猶屯。
征戍在遼陽，蹉跎草再黃。
丹丘恨不及，白露已蒼蒼。
遠聞山陽賦，感涕下沾裳。

平生聞高義，書劒百夫雄。
言登青雲去，非此白頭翁。
胡兵屯塞下，漢騎屬雲中。
君爲白馬將，腰佩騂角弓。
單于不敢射，天子佇深功。
蜀山余方隱，良會何時同。

東山宿昔意，北征非我心。
孤負平生願，感涕下沾襟。
暮登薊樓上，永望燕山岑。
遼海方漫漫，胡沙飛且深。
峨眉杳如夢，仙子曷由尋。
擊劒起歎息，白日忽西沈。
聞君洛陽使，因子寄南音。

四十九變化，一十三死生。
翕忽玄黃裏，驅馳風雨情。
是非紛妄作，寵辱坐相驚。
至人獨幽鑒，窈窕隨昏明。
咫尺山河道，軒窗日月庭。
別離焉足問，悲樂固能幷。
我輩何爲爾，棲皇猶未平。
金臺可攀陟，寶界絕將迎。
戶牖觀天地，階基上杳冥。
自超三界樂，安知萬里征。
中國要荒內，人寰宇宙榮。
弦望如朝夕，寧嗟蜀道行。

幽寂曠日遙，林園轉清密。
疲疴澹無豫，獨坐泛瑤瑟。
懷挾萬古情，憂虞百年疾。
綿綿多滯念，忽忽每如失。
緬想赤松遊，高尋白雲逸。
榮吝始都喪，幽人遂貞吉。
圖書紛滿床，山水藹盈室。
宿昔心所尚，平生自茲畢。
願言誰見知，梵筵有同術。
八月高秋晚，涼風正蕭瑟。

平生倦遊者，觀化久無窮。
復來登此國，臨望與君同。
坐見秦兵壘，遙聞趙將雄。
武安君何在，長平事已空。
且歌玄雲曲，御酒舞薰風。
勿使青衿子，嗟爾白頭翁。

山圖之白雲兮，若巫山之高丘。
紛羣翠之鴻溶，又似蓬瀛海水之周流。
信夫人之好道，愛雲山以幽求。

嘉錦筵之珍樹兮，錯衆綵之氛氳。
狀瑤臺之微月，點巫山之朝雲。
青春兮不可逢，況蕙色之增芬。
結芳意而誰賞，怨絕世之無聞。
紅榮碧豔坐看歇，素華流年不待君。
故吾思崑崙之琪樹，厭桃李之繽紛。

感陽春兮生碧草之油油，懷宇宙以傷遠，登高臺而寫憂。
遲美人兮不見，恐青歲之遂遒。
從畢公以酣飲，寄林塘而一留。
採芳蓀於北渚，憶桂樹於南州。
何雲木之美麗，而池館之崇幽。
星臺秀士，月旦諸子。
嘉青鳥之辰，迎火龍之始。
挾寶書與瑤瑟，芳蕙華而蘭靡。
乃掩白蘋，藉綠芷。
酒既醉，樂未已。
擊青鐘，歌淥水。
怨青春之萎絕，贈瑤臺之旖旎。
願一見而道意，結衆芳之綢繆。
曷余情之蕩漾，矚青雲以增愁。
悵三山之飛鶴，憶海上之白鷗。
重曰：羣仙去兮青春頹，歲華歇兮黃鳥哀。
富貴榮樂幾時兮，朱宮碧堂生青苔，白雲兮歸來。

前不見古人，後不見來者。
念天地之悠悠，獨愴然而涕下。

獨幽默以三月兮，深林潛居。
時歲忽兮，孤憤遐吟。
誰知我心，孺子孺子，其可與理分。


