
青帝使和氣，吹噓萬國中。
發生寧有異，先後自難同。
輦草不消力，巖花應費功。
年年三十騎，飄入玉蟾宮。
多負懸弧禮，危時隱薜蘿。
有心明俎豆，無力執干戈。
壯士難移節，貞松不改柯。
纓塵徒自滿，欲濯待清波。
白兔輪當午，儒家業敢慵。
竹軒吟未已，錦帳夢應重。
落筆思成虎，懸梭待化龍。
景清神自爽，風遞逺樓鐘。
古帝修文德，蠻夷莫敢侵。
不知桃李貌，能轉虎狼心。
日暮邊風急，程遙磧雪深。
千秋青塚骨，畱怨在胡琴。
寥廓秋雲薄，空庭月影微。
樹寒棲鳥密，砌冷夜蛩稀。
曉鼓軍容肅，疎鐘客夢歸。
吟餘何所憶，聖主尚宵衣。
利名心未已，離別恨難休。
為箇文儒業，致多岐路愁。
數花籬菊晩，片葉井梧秋。
又𣲺出門計，一尊期少畱。
戍樓鳴畫角，寒露滴金槍。
細引雲成陣，高催雁著行。
喚廻邊將夢，吹薄曉蟾光。
未遂終軍志，何勞思故鄉。
忽憶金蘭友，攜琴去自由。
逺尋寒澗碧，深入亂山秋。
見後卻無語，別來長獨愁。
幸逢三五夕，露坐對㝠搜。
遙知無事日，靜對五峰秋。
鳥隔寒煙語，泉和夕照流。
憑欄疎磬盡，瞑目逺雲收。
幾句出人意，風高白雪浮。
無家身自在，時得到蓮宮。
秋覺暑衣薄，老知塵世空。
幽情憐水石，野性任萍蓬。
是處堪閑坐，與僧行止同。
浩蕩東風裏，裵回無所親。
危城三面水，古樹一邊春。
衰世難修道，花時不稱貧。
滔滔天下者，何處問通津。
行虧何必富，節在不妨貧。
易得笑言友，難逢終始人。
松篁貞管鮑，桃李豓張陳。
少見歲寒後，免為霜雪塵。
木葉亂飛盡，故人猶未還。
心雖遊紫闕，時合在青山。
近寺僧鄰靜，臨池鶴對閑。
兵戈如未息，名位莫相關。
草堂書一架，苔徑竹千竿。
難世投誰是，清貧且自安。
鄰居皆學稼，客至亦無官。
焦尾何人聽，涼宵對月彈。
風細酒初醒，憑欄別有情。
蟬稀秋樹瘦，雨盡晩雲輕。
旅鬢一絲出，鄉心寸火生。
子牟魂欲斷，何日是昇平。
簷靜燕雛語，窗虛蟾影過。
時情因客老，歸夢入秋多。
蔽日羣山霧，滔天四海波。
吾皇思壯士，誰應大風歌。
忍淚不敢下，恐兄情更傷。
別離當亂世，骨肉在他鄉。
語盡意不盡，路長愁更長。
那堪回首處，殘照滿衣裳。
細雨妝行色，霏霏入戶來。
須知相識喜，卻是別愁媒。
白刃方盈國，黃金不上臺。
俱為鄒魯士，何處免塵埃。
閒臥雲巖穏，攀緣笑戲猱。
靜於諸境靜，高卻衆山高。
至理無言了，浮生一夢勞。
清風朝復暮，四海自波濤。
閒居無勝事，公幹臥來心。
門靜秋風晩，人稀古巷深。
花疎籬菊色，葉減井梧陰。
賴有斯文在，時時得強尋。
榮枯雖在目，名利不關身。
高出城隍寺，野為雲鶴鄰。
松聲寒後逺，潭色雨餘新。
豈住空空裏，空空亦是塵。
永日連清夜，因居識躁君。
竹扉難掩月，巖樹易延雲。
曙鳥枕前起，寒泉夢裏聞。
又須隨計吏，雞鶴迥然分。
瘦倚青竹杖，鑪峰指欲歸。
霜粘行日屨，風暖到時衣。
憑檻雲還在，攀松鶴不飛。
何曾有別恨，楊柳自依依。
滔滔皆魯客，難得是心知。
到寺多同步，遊山未失期。
雲低春雨後，風細暮鐘時。
忽別垂楊岸，遙遙望所之。
玄髮難姑息，青雲有路岐。
莫言多事日，虛擲少年時。
松色雪中出，人情難後知。
聖朝公道在，中鵠勿差池。
怪來忘祿位，習學近瀟湘。
見處雲山好，吟中歲月長。
花光籠晚雨，樹影浸寒塘。
幾日憑欄望，歸心自不忙。
語玄人不到，星漢在靈空。
若使無良遇，虛言有至公。
月明千嶠雪，灘急五更風。
此際苦吟力，分將造化功。
摻袂向春風，何時約再逢。
若敎相見密，肯恨別離重。
芳草漁家路，殘陽水寺鐘。
落帆當此處，吟興不應慵。
黙坐非關悶，凝情秪在詩。
庭閑花落後，山靜月明時。
答客言多簡，尋僧步稍遲。
既同和氏璧，終有玉人知。
瘦馬倦行役，斜陽勸著鞭。
野橋寒樹亞，山店暮雲連。
退鷁風雖急，攀龍志巳堅。
路人休莫笑，百里有時賢。
斜陽山雨外，秋色思無窮。
柳葉飄乾翠，楓枝撼碎紅。
鬢毛看似雪，生計尚如蓬。
不及樵童樂，蒹葭一笛風。
露驚松上鶴，曉色動扶桑。
碧浪催人老，紅輪照物忙。
世情隨日變，利路與天長。
好駕觥船去，陶陶入醉鄉。
交情應不變，何事久離羣。
圓月思同步，寒泉憶共聞。
雪霜松色在，風雨雁行分。
每見人來說，窗前改舊文。
瀟湘無事後，征棹復嘔啞。
高岫留斜照，歸鴻背落霞。
魚殘沙岸草，蝶寄洑流槎。
共說干戈苦，汀洲減釣家。
簷有煙嵐色，地多松竹風。
自言離亂後，不到鼓鼙中。
徑柳拂雲綠，山櫻帶雪紅。
南邊青嶂下，時見採芝翁。
別意說難盡，離盃深莫辭。
長歌終此席，一笑又何時。
棹入寒潭急，帆當落照遲。
逺書如不寄，無以慰相思。
雖無先聖耳，異代得聞韶。
怪石難為古，奇花不敢妖。
調高非郢雪，思靜礙箕瓢。
未可重吟過，雲山興轉饒。
晴嵐凝片碧，知在此中禪。
見面定何日，無書已一年。
高秋關靜夢，良夜入新篇。
仰德心如是，清風不我傳。
淅淅夢初驚，幽窗枕簟清。
更無人共聽，秪有月空明。
急想穿巖曲，低應過石平。
欲將琴強寫，不是自然聲。
躡屐扣柴關，因成盡日閒。
獨聽黃鳥語，深似白雲間。
萍沼寛於井，莎城綠當山。
前期招我作，此景得吟還。
天畏斯文墜，憑君助素風。
意深皆可補，句逸不因功。
暮替雲愁逺，秋驚月占空。
寄家當瀑布，時得笑言同。
共訝高樓望，匡廬色已空。
白雲橫野闊，遮嶽與天同。
數㸃雨入酒，滿襟香在風。
逺江吟得出，方下郡齋東。
江徼多佳景，秋吟興未窮。
送來松檻雨，半是蓼花風。
浪猛驚翹鷺，煙昏叫斷鴻。
不知今夜客，幾處臥鳴篷。
歸岫香鑪碧，行吟步益遲。
諸侯師不得，樵客偶相隨。
思舊江雲斷，談玄嶽月移。
秪應張野輩，異代作心知。
客引擎茶看，離披曬錦紅。
不緣開淨域，爭忍負春風。
小片當吟落，清香入定空。
何人來此植，應固惱休公。
雪中敲竹戶，䄂出岳僧詩。
語盡景皆活，吟闌角獨吹。
意如將俗背，業必少人知。
共約冰銷日，雲邊訪所思。
天涯行欲遍，此夜故人情。
鄉國別來久，干戈還未平。
燈殘偏有焰，雪甚卻無聲。
多少新聞見，應須語到明。
少見南人識，識來嗟復驚。
始知春有色，不信爾無情。
恐是天地媚，暫隨雲雨生。
緣何絶尤物，更可比妍明。
四時為第一，一歲一重來。
好景應難勝，餘花虛自開。
相思九箇月，得信數枝梅。
不向東門送，還成負酒杯。
天驕頻犯塞，鐵騎又征西。
臣節輕鄉土，雄心生鼓鼙。
地寒花不豓，沙逺日難低。
漸喜秋弓徤，鵰翻白草齊。
簷滴春膏絶，慿欄晩吹生。
良朋在何處，高樹忽流鶯。
遊寺期應定，尋芳步已輕。
新詩吟未穩，遲日又西傾。
丈室掩孤燈，更深霰雹増。
相看雲夢客，共憶祝融僧。
語合茶忘味，吟欹卷有稜。
楚南山水秀，行止豈無憑。
拾得移時看，重思造化功。
如何飄麗景，不似遇春風。
滿地餘香在，繁枝一夜空。
秪應公子見，先憶墜樓紅。
昔年江上別，初入亂離中。
我住匡山北，君之少室東。
信來經險道，詩半憶皇風。
何事猶高臥，巖邊夢未通。
門柳不連野，乍聞為早蟬。
遊人無定處，入耳更應先。
暫黙斜陽雨，重吟逺岸煙。
前年湘竹裏，風激遶離筵。
白衣經亂世，相遇一開顔。
得句禪思外，論交野步間。
舉朝無舊識，入眼秪青山。
幾度斜陽寺，訪君還獨還。
芳草比君子，詩人情有由。
秪應憐雅態，未必解忘憂。
積雨莎庭小，微風蘚砌幽。
莫言開太晩，猶勝菊花秋。
出門無至友，動即到君家。
空掩一庭竹，去看何寺花。
短僮應捧杖，稚女學擎茶。
吟罷畱題處，苔階日影斜。
幾年風雨跡，疉在石孱顔。
生處景長靜，看來情儘閒。
吟亭侵壞壁，藥院掩空關。
每憶東行徑，移笻獨自還。
春雨有五色，灑來花旋成。
欲畱池上景，別染草中英。
畫出看還欠，蓪為插未輕。
王孫多好事，攜酒寄吟傾。
有路有西東，天涯自恨同。
卻須深酌酒，況不比飄蓬。
帆冒新秋雨，鼓傳微浪風。
閏牽寒氣早，何浦值賓鴻。
散漫陰風裏，天涯不可收。
壓松猶未得，撲石暫能畱。
閣靜縈吟思，途長拂旅愁。
崆峒山北面，早想玉成丘。
禪客聞猶苦，是聲應是啼。
自然無穩夢，何必到巴溪。
疎雨灑不歇，廻風吹暫低。
此宵秋欲半，山在二林西。
嫩綠與老碧，森然庭砌中。
坐銷三伏景，吟起數竿風。
葉影重還密，梢聲逺或通。
更期春共看，桃映小花紅。
家國三千里，中宵算去程。
困纔成蝶夢，行不待雞鳴。
馬首搖殘月，鴉羣起古城。
發來經幾堠，村寺逺鐘聲。
朝作青雲士，暮為玄夜人。
風燈無定度，露薤亦逡廵。
乘馬驚新塚，書帷擺舊塵。
秪應從此去，何處福生民。
雪霽上庭除，爐峰勢轉孤。
略無煙作帶，獨有影沈湖。
冷觸歸鴻急，明凝落照俱。
□□□□□，□□□□□。
六出凝陰氣，同雲指上天。
結時風乍急，集處霰長先。
草穗翹祥燕，陂樁吐白蓮。
犬狂南陌上，竹醉小池前。
樵徑花黏屨，漁舟玉帖舷。
陣經暘谷薄，勢想朔方偏。
樓面光揺錫，籬頭曉列錢。
石苔青鹿臥，殿網素蛾穿。
嘶馬應思塞，蹲烏似為燕。
童癡為獸揑，僧愛用茶煎。
念物希周穆，含毫愧惠連。
吟䦨餘興逸，還憶剡溪船。
非嶽不言嶽，此山通嶽言。
高人居亂世，幾處滿前軒。
秀作神仙宅，靈為風雨根。
餘陰鋪楚甸，一柱表吳門。
靜得八公侶，雄臨九子尊。
對猶青熨眼，到必冷凝魂。
勢受重湖讓，形難七澤吞。
黒巖藏晝電，紫霧泛朝暾。
蓮墮寧唯華，玉焚堪小崑。
倒松微發罅，飛瀑逺成痕。
疉見雲容襯，稜收雪氣昏。
裁詩曾困謝，作賦偶無孫。
流礙星光撇，驚衝雁陣飜。
峰奇寒倚劍，泉曲旋如盆。
草短分雛雉，林明露擲猿。
秋楓紅葉散，春石谷雷奔。
月好虎溪路，煙深栗里源。
醉吟長易醒，夢去亦銷煩。
有覺南方重，無疑厚地掀。
輕揚聞舊俗，端用鎮元元。
因閲鄉居景，歸心寸火然。
吾家依碧嶂，小檻枕清川。
逺雨籠孤戍，斜陽隔斷煙。
沙虛遺虎跡，水洑聚蛟涎。
糲麴芟汀蓼，甘茶挈石泉。
霜朝廵栗樹，風夜探漁船。
戲日魚呈腹，翹灘鷺並肩。
碁尋盤石淨，酒傍野花妍。
器以鋤為利，家惟竹直錢。
飯香同豆熟，湯暖摘松煎。
睡島鳧藏足，攀藤狖凍拳。
淺茅鳴鬬雉，曲枿嘯寒鳶。
秋果樝梨澀，晨羞筍蕨鮮。
衣蓑留冷閣，席草種閒田。
椎髻擔餔餉，龎眉識稔年。
嚇鷹芻戴笠，驅犢篠充鞭。
不重官於社，常尊食作天。
谷深青靄蔽，峰迥白雲纏。
毎憶關䰟夢，長誇表愛憐。
覽君書壁句，誘我率成篇。
尋常濡翰次，恨不到端溪。
得自新知已，如逢舊解攜。
翫餘輕照乘，謝欲等懸黎。
靜對勝凡客，閑窺憶好題。
媧天補剩石，昆劍切來泥。
著指痕猶濕，停旬水未低。
呵雲潤柱礎，筆彩飲虹霓。
鵒眼工諳謬，羊肝士乍刲。
連澌光比鏡，囚墨膩於䃜。
書信成池黒，吟須到日西。
正誇憂盜竊，將隱怯攀躋。
捧受同交印，矜持過秉珪。
草顚終近旭，嬾癖必無嵇。
用合緣鸚鵡，珍應負會稽。
貞姿還落落，寒韻或淒淒。
風月情相半，煙花思豈迷。
宜從方袋挈，枉把短行批。
淺小金為斗，泓澄玉作隄。
遇人依我惜，想爾與天齊。
□□□□□，行時秪獨齎。
□□□□□，□□□□□。
東風吹暖雨，潤下不能休。
古道雲橫白，移時客共愁。
綠沈莎似藻，紅泛葉為舟。
忽起江湖興，疑鄰畎澮流。
此時無勝會，何處滯奇遊。
陣急如酣戰，㸃麤成亂漚。
竹因添灑落，松得長颼飅。
花慘閑庭晩，蘭深曲徑幽。
絲牽汀鳥足，線掛嶽猿頭。
天地昏同醉，寰區浩欲浮。
柳眉低帶泣，蒲劍銳初抽。
石燕飜空重，蟲羅綴滴稠。
荷傾蛟淚盡，巖拆電鞭收。
豈直望堯喜，卻懷微禹憂。
樹滋堪採菌，磯沒懶垂鈎。
腥覺聞龍氣，寒宜擁豹裘。
名膏那作沴，思稔必通侯。
蜯鷸徒喧競，笙歌罷獻酬。
山川藏秀媚，草木逞調柔。
極目非吾意，行吟獨下樓。
