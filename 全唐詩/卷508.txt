孔溫業，冀州人。長慶元年進士第。大中後，歷官中書舍人，天平節度使。首一首。
美景春堪賞，芳園白日斜。
共看飛好鳥，復見落餘花。
來往驚翻電，經過想散霞。
雨餘飄處處，風送滿家家。
求友聲初去，離枝色可嗟。
從茲時節換，誰為惜年華。
趙存約，長慶進士。太和中，為興元節度判官。兵亂被害。詩一首。
春曉游禽集，幽庭幾樹花。
坐來驚豔色，飛去墮晴霞。
翅拂繁枝落，風添舞影斜。
彩雲飄玉砌，絳雪下仙家。
分散音初靜，凋零蘂帶葩。
空階瞻玩久，應共惜年華。
竇洵直，長慶進士。詩一首。
晚樹春歸後，花飛鳥下初。
參差分羽翼，零落滿空虛。
風外清香轉，林邊豔影疏。
輕盈疑雪舞，彷彿似霞舒。
萬片情難極，遷喬思有餘。
微臣一何幸，吟賞對寒居。
陳標，長慶二年登進士第，終侍御央。詩十二首。
陰雲颯颯浪花愁，半度驚湍半掛舟。
聲盡雲天君不住，命懸魚鱉妾同休。
黛娥芳臉垂珠淚，羅襪香裾赴碧流。
餘魄豈能銜木石，獨將遺恨付箜篌。
秦王宮闕靄春煙，珠樹瓊枝近碧天。
御氣馨香蘇合啟，簾光浮動水精懸。
霏微羅縠隨芳袖，宛轉鮫鮹逐寶筵。
從此咸陽一回首，暮雲愁色已千年。
掌上恩移玉帳空，香珠滿眼泣春風。
飄零怨柳凋眉翠，狼藉愁桃墜臉紅。
鳳輦只應三殿北，鸞聲不向五湖中。
笙歌處處回天眷，獨自無情長信宮。
日日風吹虜騎塵，年年飲馬漢營人。
千堆戰骨那知主，萬里枯沙不辨春。
浴谷氣寒愁墜指，斷崖冰滑恐傷神。
金鞍玉勒無顏色，淚滿征衣怨暴秦。
水光春色滿江天，蘋葉風吹荷葉錢。
香蟻翠旗臨岸市，豔娥紅袖渡江船。
曉驚白鷺聯翩雪，浪蹙青茭瀲灩煙。
不怕江洲芳草暮，待將秋興折湖蓮。
吳女秋機織曙霜，冰蠶吐絲月盈筐。
金刀玉指裁縫促，水殿花樓弦管長。
舞袖慢移凝瑞雪，歌塵微動避雕梁。
唯愁陌上芳菲度，狼藉風池荷葉黃。
春官南院粉牆東，地色初分月色紅。
文字一千重馬擁，喜歡三十二人同。
眼看魚變辭凡水，心逐鸚飛出瑞風。
莫怪雲泥從此別，總曾惆悵去年中。
江上烹魚採野樵，鸞枝摧折半曾燒。
未經良匠材雖散，待得知音尾已焦。
若使琢磨徽白玉，便來風律軫青瑤。
還能萬里傳山水，三峽泉聲豈寂寥。
杜甫在時貪入蜀，孟郊生處卻歸秦。
如今始會麻姑意，借問山川與後人。
丁丁向晚急還稀，啄遍庭槐未肯歸。
終日與君除蠹害，莫嫌無事不頻飛。
琉璃地上開紅豔，碧落天頭散曉霞。
應是向西無地種，不然爭肯重蓮花。
眼前無奈蜀葵何，淺紫深紅數百窠。
能共牡丹爭幾許，得人嫌處只緣多。
袁不約，字還朴。長慶三年進士第。李固言在成都辟為幕官加檢校郎。詩一卷，今存四首。
步步遠晨昏，淒心出里門。
見烏唯有淚，看雁更傷魂。
宿酒寧辭醉，回書諱苦言。
野人應怪笑，不解愛田園。
度嶺春風暖，花多不識名。
瘴煙迷月色，巴路傍溪聲。
畏藥將銀試，防蛟避水行。
知君憐酒興，莫殺醉猩猩。
鳳城連夜九門通，帝女皇妃出漢宮。
千乘寶蓮珠箔卷，萬條銀燭碧紗籠。
歌聲緩過青樓月，香靄潛來紫陌風。
長樂曉鐘歸騎後，遺簪墮珥滿街中。
〈（一作張祐詩。）〉
佳人臥病動經秋，簾幕襤縿不掛鉤。
四體強扶藤夾膝，雙環慵整玉搔頭。
花顏有幸君王問，藥餌無徵待詔愁。
惆悵近來銷瘦盡，淚珠時傍枕函流。
愁聲秋繞杵，寒色碧歸山。〈（深秋）〉
送將歡笑去，收得寂寥回。〈（客去）〉
李餘，蜀人。工樂府。登長慶三年進士第。詩二首。
藕花衫子柳花裙，多著沈香慢火熏。
惆悵妝成君不見，空教綠綺伴文君。
玉輪江上雨絲絲，公子遊春醉不知。
翦渡歸來風正急，水濺鞍帕嫩鵝兒。〈（汶江謂之玉輪江。）〉
長安東門別，立馬生白髮。
霽後軒蓋繁，南山瑞煙發。
嘗憂車馬繁，土薄聞水聲。〈（並見張為《主客圖》。）〉
白敏中，字用晦。長慶中第進士，擢累侍御史、左司員外郎。武宗召，入翰林為學士。宣宗立，以兵部侍郎同中書門下平章事，尋出為邠寧節度使。懿宗復召，拜司徒門下侍郎，還平章事。咸通二年，出為鳳翔節度便，以太傅致仕。詩二首。
候曉天門闢，朝天萬國同。
瑞雲升觀闕，香氣映華宮。
日色臨仙籞，龍顏對昊宮。
羽儀瞻百姓，獻壽侍三公。
化被君王洽，恩沾草木豐。
自欣朝玉座，宴此詠皇風。
一詔皇城四海頒，醜戎無數束身還。
戍樓吹笛人休戰，牧野嘶風馬自閒。
河水九盤收數曲，天山千里鎖諸關。
西邊北塞今無事，為報東南夷與蠻。
南浦花臨水，東樓月映風。〈（鎮劍南，經忠州，尋樂天遺跡作。見《紀事》。）〉
李敬方，字中虔。登長慶進士第。大和中，為歙州刺史。詩一卷，今存八首。
果窺丹竈鶴，莫羨白頭翁。
日月仙壺外，筋骸藥臼中。
雲歸無定所，鳥跡不留空。
何必勞方寸，嶇崎問遠公。
不向花前醉，花應解笑人。
只憂連夜雨，又過一年春。
日日無窮事，區區有限身。
若非杯酒裏，何以寄天真。
〈（一作李宣遠詩。）〉
遠戎兵壓境，遷客淚橫襟。
烽候驚春塞，縲囚困越吟。
自憐牛馬走，未識犬羊心。
一月無消息，西看日又沈。
〈（時左遷台州刺史。）〉
天台十二旬，一片雨中春。
林果黃梅盡，山苗半夏新。
陽烏晴展翅，陰魄夜飛輪。
坐冀〈（一作望，一作喜。）〉無雲物，分明見北辰。
西京高院長，直氣似吾徒。
走馬論邊備，飛聲感廟謨。
官移人未察，身沒事多符。
寂寞他年後，名編野史無。
楚鎮惟黃岫，靈泉浴聖源。
煎熬何處所，爐炭孰司存。
沙暖泉長拂，霜籠水更溫。
不疏還自決，雖撓未嘗渾。
地啟岩為洞，天開石作盆。
常留今日色，不減故年痕。
陰焰潛生海，陽光暗燭坤。
定應鄰火宅，非獨過焦原。
龍訝經冬潤，鶯疑滿穀暄。
善烹寒食茗，能變早春園。
及物功何大，隨流道益尊。
潔齋齊物主，療病奪醫門。
外秘千峰秀，旁通百潦奔。
禪家休問疾，騷客罷招魂。
臥理黔川守，分憂漢主恩。
慘傷因有暇，徒御誡無喧。
癢悶頭風切，爬搔臂力煩。
披榛通白道，束馬置朱幡。
謝屐緣危磴，戎裝逗遠村。
慢游登竹徑，高步入山根。
崖巘差行灶，蓬茅過小軒。
禦寒增帳幕，甃影盡璵璠。
不與華池語，寧將浴室論。
洗心過頃刻，浸髮迨朝暾。
汗洽聊箕踞，支羸暫虎蹲。
濯纓閑更入，漱齒渴仍吞。
氣燠勝重絸，風和敵一尊。
適來還蹭蹬，復出又攀援。
形穢忻除垢，神囂喜破昏。
明夷徵立象，既濟感文言。
已閡眠沙麂，仍妨臥石猨。
香驅蒸霧起，煙霿濕雲屯。
破險更祠宇，憑高易廟垣。
舊基絕仄足，新構忽行鵷。
勝地非無棟，征途遽改轅。
貪程歸路遠，折政訟庭繁。
興往留年月，詩成遺子孫。
已鐫東壁石，名姓寄無垠。
二紀煙塵外，淒涼轉戰歸。
胡笳悲蔡琰，漢使泣明妃。
金殿更戎幄，青祛換毳衣。
登車隨伴仗，謁廟入中闈。
湯沐疏封在，關山故夢非。
笑看鴻北向，休詠鵲南飛。
宮髻憐新樣，庭柯想舊圍。
生還侍兒少，熟識內家稀。
鳳去樓扃夜，鸞孤匣掩輝。
應憐禁園柳，相見倍依依。
汴水通淮利最多，生人為害亦相和。
東南四十三州地，取盡脂膏是此河。
李回，字昭度，本名躔。擢長慶進士，辟揚州掌書記，遷監察御史。會昌中，以刑部侍郎兼御史中丞，俄進中書侍郎同中書門下平章事，出為劍南西川節度。以與李德裕善，貶撫州長史。詩三首。
受天明命，敷佑下土。
化時以儉，衛文以武。
氛消夷夏，俗臻往古。
億萬斯年，形于律呂。
驛騎難隨伴，尋山半憶君。
蒼崖殘月路，猶數過溪雲。
十夜郡城宿，苦吟身未閒。
那堪西郭別，雪路問青山。
常楚老，長慶進士，官拾遺。詩二首。
黑雲兵氣射天裂，壯士朝眠夢冤結。
祖龍一夜死沙丘，胡亥空隨鮑魚轍。
腐肉偷生三千里，偽書先賜扶蘇死。
墓接驪山土未乾，瑞光已向芒碭起。
陳勝城中鼓三下，秦家天地如崩瓦。
龍蛇撩亂入咸陽，少帝空隨漢家馬。
飄搖挾翅亞紅腹，江邊夜起如雷哭。
請問貪婪一點心，臭腐填腹幾多足。
越女如花住江曲，嫦娥夜夜凝雙睩。
怕君撩亂錦窗中，十軸輕綃圍夜玉。
一從黃帝葬橋山，碧落千門鎖元氣。（《天上行》。《詩話總歸》）
李甘，字和鼎。長慶末進士擢第。太和中，官侍御史，貶封州司馬。集一卷，今存詩一首。
中原無鹿海無波，鳳輦鸞旗出幸多。
今日故宮歸寂寞，太平功業在山河。
平曾，穆宗時人。唐以府元被絀者九人，曾其一也。長慶初，同賈島輩貶，謂之舉埸十惡。曾後謁李固言於蜀，幕中皆名士。曾輕忽無所畏，遂獻《雪山賦》。李覽，命推出。不旬日，再獻《鯸魚賦》曰：「此魚觸物而怒，翻身上波為烏鳶所獲，奈魴鯉笑何。」李覽之，遂不至深罪。卒以恃才傲物，沒于縣曹。詩三首。
老夫三日門前立，珠箔銀屏晝不開。
詩卷卻拋書袋裏，正如閒看華山來。
〈（薛平僕射出鎮浙西主禮，稍薄曾，留詩諷之。）〉
梯山航海幾崎嶇，來謁金陵薛大夫。
毛髮豎時趨劍戟，衣冠儼處拜冰壺。
誠知兩軸非珠玉，深愧三縑恤旅途。
明日過江風景好，不堪回首望勾吳。
〈（薛僕射聞曾出境，追還。縻留數日，又獻《縶白馬詩》。薛曰：「若不留絆行軒，那得觀其毛骨。」遂以殊禮相待。）〉
白馬披鬃練一團，今朝被絆欲行難。
雪中放去空留跡，月下牽來只見鞍。
向北長鳴天外遠，臨風斜控耳邊寒。
自知毛骨還應異，更請孫陽仔細看。
景審，南陽人。長慶中，有善書名。詩一首。
金粉為書重莫過，黃庭舊許右軍多。
請看今日酬恩德，何似當年為愛鵝。
暮鴉不噪禁城樹，衙鼓未殘兵衛秋。〈（見張為《主客圖》。）〉
