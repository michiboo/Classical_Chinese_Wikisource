
陳子良，吳人。在隋時爲楊素記室。入唐，官右衛率府長史，與蕭德言、庾抱同爲隱太子學士，貞觀六年卒。集十卷，今存詩十三首。
君侯稱上宰，命世挺才英。
本超騏驥足，復蘊風雲情。
攄藻掞錦綺，育德潤瑤瓊。
已踵四知舉，非無三傑名。
濟世同舟檝，匡政本阿衡。
雍容入青鎖，肅穆侍丹楹。
桂宮擅鳴珮，槐路獨飛纓。
高門羅虎戟，綺閣麗彫甍。
金罇酌湛湛，歌扇掩盈盈。
匈奴軼燕薊，烽火照幽幷。
天子名薄伐，受脤事專征。
七德播雄略，十萬騁行兵。
鴈行蔽虜甸，魚貫出長城。
交河方飲馬，瀚海盛揚旌。
拔劒倚天外，蒙犀輝日精。
彎弧穿伏石，揮戈斬大鯨。
鼓鼙朝作氣，刁斗夜偏鳴。
六郡多壯士，三邊豈足平。
嶺雲朝合陣，山月夜臨營。
胡塵暗馬色，芳樹動笳聲。
關雲未盡散，塞霧常自生。
川長蔓草綠，峯逈雜花明。
小人愧王氏，雕文慙馬卿。
濫此叨書記，何以謝過榮。
高山徒仰止，終是恨才輕。

我家吳會青山遠，他鄉關塞白雲深。
爲許羈愁長下淚，那堪春色更傷心。
驚鳥屢飛恆失侶，落花一去不歸林。
如何此日嗟遲暮，悲來還作白頭吟。

落葉聚還散，征禽去不歸。
以我窮途泣，沾君出塞衣。

〈以下二首，一作陳伯材詩。〉
隔巷遙停幰，非復爲來遲。
只言更尚淺，未是渡河時。

光映妝樓月，花承歌扇風。
欲妬梅將柳，故落早春中。

承平重遊樂，詔蹕上之回。
屬車響流水，清笳轉落梅。
嶺雲蓋道轉，巖花映綬開。
下輦便高宴，何如在瑤臺。

春色照蘭宮，秦女坐牕中。
柳葉來眉上，桃花落臉紅。
拂塵開扇匣，卷帳卻薰籠。
衫薄偏憎日，裙輕更畏風。

聊從嘉遯所，酌醴共抽簪。
以茲山水地，留連風月心。
長榆落照盡，高柳暮蟬吟。
一返桃源路，別後難追尋。

我行逢日暮，弭櫂獨維舟。
水霧一邊起，風林兩岸秋。
山陰黑斷磧，月影素寒流。
故鄉千里外，何以慰羈愁。

金谷多歡宴，佳麗正芳菲。
流霞席上滿，回雪掌中飛。
明月臨歌扇，行雲接舞衣。
何必桃將李，別有待春暉。

〈一作李元操詩〉
微雨散芳菲，中園照落暉。
紅樹搖歌扇，綠珠飄舞衣。
繁弦調對酒，雜引動思歸。
愁人當此夕，羞見落花飛。

洛陽麗春色，遊俠騁輕肥。
水逐車輪轉，塵隨馬足飛。
雲影遙臨蓋，花氣近薰衣。
東郊鬬雞罷，南皮射雉歸。
日暮河橋上，揚鞭惜晚暉。

遊子惜春暮，策杖出蒿萊。
正直康莊晚，羣公謁帝迴。
履度南宮至，車從北闕來。
珂影傍明月，笳聲動落梅。
迎風采旄轉，照日綬花開。
紅塵掩鶴蓋，翠柳拂龍媒。
綺雲臨舞閣，丹霞薄吹臺。
輕肥寧所羨，未若反山隈。

庾抱，潤州江寧人，有學術，隋元德太子學士。高祖初起，隱太子引爲隴西公府記室，文檄皆出其手，轉太子舍人。集十卷，今存詩五首。
櫪上浮雲驄，本出吳門中。
發跡來東道，長鳴起北風。
迴鞍拂桂白，赬汗類塵紅。
滅沒徒留影，無因圖漢宮。

人世多飄忽，溝水易西東。
今日歡娛盡，何年風月同？
悲生萬里外，恨起一杯中。
性靈如未失，南北有徵鴻。

胥臺既落構，荊棘稍侵扉。
棟拆連雲影，梁摧照日暉。
翔鶤逐不及，巢燕反無歸。
唯有團階露，承曉共沾衣。

秋雨移弦望，疲痾倦苦辛。
忽對荊山璧，委照越吟人。
高高侵地鏡，皎皎徹天津。
色麗班姬篋，光潤洛川神。
輪輝池上動，桂影隙中新。
懷賢雖不見，忽似暫參辰。

遙想觀濤處，猶意採蓮歌。
無因關塞葉，共下洞庭波。

馬周，字賓王，清河茌平人。孤貧好學，尤精詩傳。初入關，舍中郎將常何家。貞觀中，代爲草疏。何武人，上怪其能，對以臣家客馬周爲之，召見大悅，授監察御史，數言事，無不嘉納，累遷中書令。太宗嘗賜以飛白書曰：「鸞鳳凌雲，必資羽翼，股肱之寄，誠在忠良。」集十卷，今存詩一首。
〈一作韋承慶詩〉
太清上初日，春水送孤舟。
山遠疑無樹，潮平似不流。
岸花開且落，江鳥沒還浮。
羈望傷千里，長歌遣四愁。

何惜鄧林樹，不借一枝棲出〈《冊府元龜》，與李義[府]甫句相似〉。

來濟，江都人，隋大將軍護之子也。宇文化及之難，護闔門遇害，濟流離艱險。篤志好學，舉進士。貞觀中，初置太子司議郎，妙選人望，遂以濟為之。遷中書舍人，與令狐德棻等同撰《晉書》。永徽中，拜中書令，出為庭州刺史。與突厥戰，陣沒。集三十卷，今存詩一首。
歛轡遵龍漢，銜悽渡玉關。
今日流沙外，垂涕念生還。

張文恭，貞觀時人，與房玄齡、李懷儼、趙弘智、劉禕之、陽仁卿、上官儀、李淳風等同修《晉書》。詩二首。
鳳律驚秋氣，龍梭靜夜機。
星橋百枝動，雲路七香飛。
映月迴雕扇，凌霞曳綺衣。
含情向華幄，流態入重闈。
歡餘夕漏盡，怨結曉驂歸。
誰念分河漢，還憶兩心違。

倦采蘼蕪葉，貪憐照膽明。
兩邊俱拭淚，一處有啼聲。

薛元超，收之子，九歲襲父爵，及長，好學，善屬文。太宗重之，令尚和靜縣主，累授太子舍人，與修《晉書》。高宗時，累擢中書舍人，所薦士若任希古、郭正一、崔融等皆以才自名。上元初，同中書門下三品，政出武氏，因陽喑乞骸骨卒。集四十卷，今存詩一首。
儲禁銅扉啓，宸行玉軑遙。
空懷壽街吏，尚隔寢門朝。
北首瞻龍戟，塵外想鸞鑣。
飛文映仙榜，瀝思葉神飆。
帝念紆蒼璧，乾文煥紫霄。
歸塘橫筆海，平圃振詞條。
欲應重輪曲，鏘洋韻九韶。

蕭翼，本名世翼。太宗時，命爲監察御史，充使取羲之《蘭亭序》真蹟於越僧辨才。翼初作北人南遊，一見欵密留宿，設酒酣樂，探韻賦詩，既而以術取其書以歸。詩一首。
邂逅欵良宵，殷勤荷勝招。
彌天俄若舊，初地豈成遙。
酒蟻傾還泛，心猨躁似調。
誰憐失羣鴈，長苦業風飄。

歐陽詢，字信本，潭州臨湘人，博貫經史，工書，仕隋爲太常博士。高祖微時，引爲賓客，及即位，累遷給事中。武德七年，詔與裴矩、陳叔達撰《藝文類聚》一百卷。貞觀初，官至太子率更令，詩一首。
已惑孔貴嬪，又被辭人侮。
花牋一何榮，七字誰曾許。
不下結綺閣，空迷江令語。
琱戈動地來，悞殺陳後主〈《統籤》云：「此首見《戲鴻堂帖》。」〉。

閻立本，雍州萬年人。太宗時爲主爵郎。顯慶中，累官將作大匠，代兄立德爲工部尚書。總章初，遷右相，後改中書令，立本有應務才，尤善圖畫，工於寫真。秦府十八學士圖及貞觀中凌煙閣功臣圖，並其跡也。詩一首。
〈一作閻復本詩〉
君不見巫山高高半天起，絕壁千尋盡相似。
君不見巫山磕匝翠屏開，湘江碧水遶山來。
綠樹春嬌明月峽，紅花朝覆白雲臺。
臺上朝雲無定所，此中窕窈神仙女。
仙女盈盈仙骨飛，清容出沒有光輝。
欲暮高唐行雨送，今宵定入荊王夢。
荊王夢里愛穠華，枕席初開紅帳遮。
可憐欲曉啼猨處，說道巫山是妾家。

張文琮，貝州人，高宗相文瓘之弟，好自寫書，筆不釋手。貞觀中，爲侍書御史，三遷亳州刺史，爲政清簡。永徽中，拜戶部侍郎，出爲建州刺史。集二十卷，今存詩六首。
假寐懷古人，夙興瞻曉月。
通晨禁門啓，冠蓋趨朝謁。
霜靄清九衢，霞光照雙闕。
紛綸文物紀，煥爛聲明發。
腰劒動陸離，鳴玉和清越。

梁山鎮地險，積石阻雲端。
深谷下寥廓，層巖上鬱盤。
飛梁駕絕嶺，棧道接危巒。
攬轡獨長息，方知斯路難。

戒途飛萬里，迴首望三秦。
忽見天山雪，還疑上苑春。
玉痕垂粉淚，羅袂拂胡塵。
爲得胡中曲，還悲遠嫁人。

標名資上善，流派表靈長。
地圖羅四瀆，天文載五潢。
方流涵玉潤，圓折動珠光。
獨有蒙園吏，棲偃翫濠梁。

造舟浮渭日，鞭石表秦初。
星文遙寫漢，虹勢尚凌虛。
已授文成履，空題武騎書。
別有臨濠上，棲偃獨觀魚。

花萼映芳叢，參差間早紅。
因風時落砌，雜雨乍浮空。
影照鳳池水，香飄雞樹風。
豈不愛攀折，希君懷袖中。

