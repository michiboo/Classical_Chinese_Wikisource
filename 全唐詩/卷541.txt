
月色燈光滿帝都，香車寶輦隘通衢。
身閑不睹中興盛，羞逐鄉人賽紫姑。
俱識孫公與謝公，二年歌哭處還同。
已叨鄒馬聲華末，更共劉盧族望通。
南省恩深賓館在，東山事往妓樓空。
不堪歲暮相逢地，我欲西征君又東。
搖落傷年日，羈留念遠心。
水亭吟斷續，月幌夢飛沉。
古木含風久，疏螢怯露深。
人閑始遙夜，地迥更清砧。
結愛曾傷晚，端憂復至今。
未諳滄海路，何處玉山岑。
灘激黃牛暮，雲屯白帝陰。
遙知沾灑意，不減欲分襟。
滯雨長安夜，殘燈獨客愁。
故鄉雲水地，歸夢不宜秋。
小亭閑眠微醉消，山榴海柏枝相交。
水文簟上琥珀枕，傍有墮釵雙翠翹。

清月依微香露輕，曲房小院多逢迎。
春叢定見饒棲鳥，飲罷莫持紅燭行。
過水穿樓觸處明，藏人帶樹遠含清。
初生欲缺虛惆悵，未必圓時即有情。
樹繞池寬月影多，村砧塢笛隔風蘿。 
西亭翠被餘香薄，一夜將愁向敗荷。
密鎖重關掩綠苔，廊深閣迥此徘徊。
先知風起月含暈，尚自露寒花未開。
蝙拂簾旌終輾轉，鼠翻窗網小驚猜。
背燈獨共餘香語，不覺猶歌起夜來。
露寒風定不無情，臨水當山又隔城。
未必明時勝蚌蛤，一生長共月虧盈。
延陵留表墓，峴首送沈碑。
敢伐不加點，猶當無愧辭。
百生終莫報，九死諒難追。
待得生金後，川原亦幾移。
殘陽西入崦，茅屋訪孤僧。
落葉人何在，寒雲路幾層。
獨敲初夜磬，閑倚一枝藤。
世界微塵裏，吾寧愛與憎。
別館君孤枕，空庭我閉關。
池光不受月，野氣欲沉山。
星漢秋方會，關河夢幾還。
危弦傷遠道，明鏡惜紅顏。
古木含風久，平蕪盡日閑。
心知兩愁絕，不斷若尋環。
丹灶三年火，蒼崖萬歲藤。
樵歸說逢虎，棋罷正留僧。
星斗同秦分，人煙接漢陵。
東流清渭苦，不盡照衰興。
日月淹秦甸，江湖動越吟。
蒼桐應露下，白閣自雲深。
皎皎非鸞扇，翹翹失鳳簪。
床空鄂君被，杵冷女嬃砧。
北思驚沙雁，南情屬海禽。
關山已搖落，天地共登臨。
絳帳恩如昨，烏衣事莫尋。
諸生空會葬，舊掾已華簪。
共入留賓驛，俱分市駿金。
莫憑無鬼論，終負託孤心。
初隨林靄動，稍共夜涼分。
窗迥侵燈冷，庭虛近水聞。
蓮幕遙臨黑水津，櫜鞬無事但尋春。
梁王司馬非孫武，且免宮中斬美人。
望斷平時翠輦過，空聞子夜鬼悲歌。
金輿不返傾城色，玉殿猶分下苑波。
死憶華亭聞唳鶴，老憂王室泣銅駝。
天荒地變心雖折，若比傷春意未多！
景陽宮井剩堪悲，不盡龍鸞誓死期。
腸斷吳王宮外水，濁泥猶得葬西施。
飲鴆非君命，茲身亦厚亡。
江陵從種橘，交廣合投香。
不見千金子，空餘數仞牆。
殺人須顯戮，誰舉漢三章。
捧月三更斷，藏星七夕明。
才聞飄迥路，旋見隔重城。
潭暮隨龍起，河秋壓雁聲。
只應惟宋玉，知是楚神名。
東府憂春盡，西溪許日曛。
月澄新漲水，星見欲銷雲。
柳好休傷別，松高莫出群。
軍書雖倚馬，猶未當能文。
長長漢殿眉，窄窄楚宮衣。
鏡好鸞空舞，簾疏燕誤飛。
君王不可問，昨夜約黃歸。
江南江北雪初消，漠漠輕黃惹嫩條。
灞岸已攀行客手，楚宮先騁舞姬腰。
清明帶雨臨官道，晚日含風拂野橋。
如線如絲正牽恨，王孫歸路一何遙。
舉家忻共報，秋雪墮前峰。
嶺外他年憶，於東此日逢。
粒輕還自亂，花薄未成重。
豈是驚離鬢，應來洗病容。
本爲留侯慕赤松，漢庭方識紫芝翁。
蕭何只解追韓信，豈得虛當第一功。
草堂歸意背煙蘿，黃綬垂腰不奈何。
因汝華陽求藥物，碧松根下茯苓多。
曾共山翁把酒時，霜天白菊繞堦墀。
十年泉下無人問，九日樽前有所思。
不學漢臣栽苜蓿，空教楚客詠江籬。
郎君官貴施行馬，東閣無因再得窺。
薄葉風才倚，枝輕霧不勝。
開先如避客，色淺爲依僧。
粉壁正蕩水，緗幃初卷燈。
傾城惟待笑，要裂幾多繒。
杜牧司勳字牧之，清秋一首杜秋詩。
前身應是梁江總，名總還曾字總持。
心鐵已從干鏌利，鬢絲休歎雪霜垂。
漢江遠吊西江水，羊祜韋丹盡有碑。
花將人共笑，籬外露繁枝。
宋玉臨江宅，牆低不礙窺。
無賴夭桃面，平明露井東。
春風爲開了，卻擬笑春風。
萬古商於地，憑君泣路岐。
固難尋綺季，可得信張儀。
雨氣燕先覺，葉陰蟬遽知。
望鄉尤忌晚，山晚更參差。
罷執霓旌上醮壇，慢妝嬌樹水晶盤。
更深欲訴蛾眉斂，衣薄臨醒玉豔寒。
白足禪僧思敗道，青袍御史擬休官。
雖然同是將軍客，不敢公然子細看。
〈一本入集外詩〉
征南幕下帶長刀，夢筆深藏五色毫。
逢著澄江不敢詠，鎮西留與謝功曹。
莫歎萬重山，君還我未還。
武關猶悵望，何況百牢關。
路到層峰斷，門依老樹開。
月從平楚轉，泉自上方來。
薤白羅朝饌，松黃暖夜杯。
相留笑孫綽，空解賦天臺。
薄宦仍多病，從知竟遠遊。
談諧叨客禮，休浣接冥搜。
樹好頻移榻，雲奇不下樓。
豈關無景物，自是有鄉愁。
東南一望日中烏，欲逐羲和去得無。
且向秦樓棠樹下，每朝先覓照羅敷。
舊隱無何別，歸來始更悲。
難尋白道士，不見惠禪師。
草徑蟲鳴急，沙渠水下遲。
卻將波浪眼，清曉對紅梨。
〈得分字〉
吳館何時熨，秦臺幾夜熏。
綃輕誰解卷，香異自先聞。
月裏誰無姊，雲中亦有君。
樽前見飄蕩，愁極客襟分。
勝概殊江右，佳名逼渭川。
虹收青嶂雨，鳥沒夕陽天。
客鬢行如此，滄波坐渺然。
此中真得地，漂蕩釣魚船。
園桂懸心碧，池蓮飫眼紅。
此生真遠客，幾別即衰翁。
小幌風煙入，高窗霧雨通。
新知他日好，錦瑟傍朱櫳。
紫府丹成化鶴群，青鬆手植變龍文。
壺中別有仙家日，嶺上猶多隱士雲。
獨坐遺芳成故事，褰帷舊貌似元君。
自憐築室靈山下，徒望朝嵐與夕曛。
夭桃花正發，穠李蕊方繁。
應候非爭豔，成蹊不在言。
靜中霞暗吐，香處雪潛翻。
得意搖風態，含情泣露痕。
芬芳光上苑，寂默委中園。
赤白徒自許，幽芳誰與論。
廟列前峰迥，樓開四望窮。
嶺鼷嵐色外，陂雁夕陽中。
弱柳千條露，衰荷一面風。
壺關有狂孽，速繼老生功。
仙郎倦去心，鄭驛暫登臨。
水色瀟湘闊，沙程朔漠深。
鷁舟時往復，鷗鳥恣浮沉。
更想逢歸馬，悠悠嶽樹陰。
憐君孤秀植庭中，細葉輕陰滿座風。
桃李盛時雖寂寞，雪霜多後始青蔥。
一年幾變枯榮事，百尺方資柱石功。
爲謝西園車馬客，定悲搖落盡成空。
將軍大旆掃狂童，詔選名賢贊武功。
暫逐虎牙臨故絳，遠含雞舌過新豐。
魚遊沸鼎知無日，鳥覆危巢豈待風。
早勒勳庸燕石上，佇光綸綍漢廷中。
多病欣依有道邦，南塘宴起想秋江。
捲簾飛燕還拂水，開戶暗蟲猶打窗。
更閱前題已披卷，仍斟昨夜未開缸。
誰人爲報故交道，莫惜鯉魚時一雙。
萬里誰能訪十洲，新亭雲構壓中流。
河鮫縱玩難爲室，海蜃遙驚恥化樓。
左右名山窮遠目，東西大道鎖輕舟。
獨留巧思傳千古，長與蒲津作勝遊。
〈武威公王茂元也〉
信陵亭館接郊畿，幽象遙通晉水祠。
日落高門喧燕雀，風飄大樹撼熊羆。
新蒲似筆思投日，芳草如茵憶吐時。
山下只今黃絹字，淚痕猶墮六州兒。
荷筱衰翁似有情，相逢攜手繞村行。
燒畬曉映遠山色，伐樹暝傳深谷聲。
鷗鳥忘機翻浹洽，交親得路昧平生。
撫躬地道誠感激，在野無賢心自驚。
何年部落到陰陵，奕世勤王國史稱。
夜卷牙旗千帳雪，朝飛羽騎一河冰。
蕃兒繈負來青塚，狄女壺漿出白登。
日晚鸊鵜泉畔獵，路人遙識郅都鷹。
〈真娘吳中樂妓墓在虎丘山下寺中〉
虎丘山下劍池邊，長遣遊人歎逝川。
罥樹斷絲悲舞席，出雲清梵想歌筵。
柳眉空吐效顰葉，榆莢還飛買笑錢。
一自香魂招不得，只應江上獨嬋娟。
文王喻複今朝是，子晉吹笙此日同。
舜格有苗旬太遠，周稱流火月難窮。
鏤金作勝傳荊俗，翦彩爲人起晉風。
獨想道衡詩思苦，離家恨得二年中。
世間榮落重逡巡，我獨丘園坐四春。
縱使有花兼有月，可堪無酒又無人。
青袍似草年年定，白髮如絲日日新。
欲逐風波千萬裏，未知何路到龍津。
白社幽閒君暫居，青雲器業我全疏。
看封諫草歸鸞掖，尚賁衡門待鶴書。
蓮聳碧峰關路近，荷翻翠扇水堂虛。
自探典籍忘名利，欹枕時驚落蠹魚。
陶詩只採黃金寶，郢曲新傳白雪英。
素色不同籬下發，繁花疑自月中生。
浮杯小摘開雲母，帶露全移綴水精。
偏稱含香五字客，從茲得地始芳榮。
鵬魚何事遇屯同，雲水升沈一會中。
劉放未歸雞樹老，鄒陽新去兔園空。
寂寥我對先生柳，赫奕君乘御史驄。
若向南臺見鶯友，爲傳垂翅度春風。
朔雪自龍沙，呈祥勢可嘉。
有田皆種玉，無樹不開花。
班扇慵裁素，曹衣詎比麻。
鵝歸逸少宅，鶴滿令威家。
寂寞門扉掩，依稀履跡斜。
人疑游面市，馬似困鹽車。
洛水妃虛妒，姑山客漫誇。
聯辭雖許謝，和曲本慚巴。
粉署闈全隔，霜臺路正賒。
此時傾賀酒，相望在京華。
花房與蜜脾，蜂雄蛺蝶雌。
同時不同類，那復更相思。

本是丁香樹，春條結始生。
玉作彈棋局，中心亦不平。

嘉瓜引蔓長，碧玉冰寒漿。
東陵雖五色，不忍值牙香。

柳枝井上蟠，蓮葉浦中乾。
錦鱗與繡羽，水陸有傷殘。

畫屏繡步障，物物自成雙。
如何湖上望，只是見鴛鴦。
風光冉冉東西陌，幾日嬌魂尋不得。
蜜房羽客類芳心，冶葉倡條遍相識。
暖藹輝遲桃樹西，高鬟立共桃鬟齊。
雄龍雌鳳杳何許，絮亂絲繁天亦迷。
醉起微陽若初曙，映簾夢斷聞殘語。
愁將鐵網罥珊瑚，海闊天翻迷處所。
衣帶無情有寬窄，春煙自碧秋霜白。
研丹擘石天不知，願得天牢鎖冤魄。
夾羅委篋單綃起，香肌冷襯琤琤佩。
今日東風自不勝，化作幽光入西海。
前閣雨簾愁不捲，後堂芳樹陰陰見。
石城景物類黃泉，夜半行郎空柘彈。
綾扇喚風閶闔天，輕帷翠幕波淵旋。
蜀魂寂寞有伴未，幾夜瘴花開木棉。
桂宮留影光難取，嫣熏蘭破輕輕語。
直教銀漢墮懷中，未遣星妃鎮來去。
濁水清波何異源，濟河水清黃河渾。
安得薄霧起緗裙，手接雲輧呼太君。
月浪沖天天宇濕，涼蟾落盡疏星入。
雲屏不動掩孤嚬，西樓一夜風箏急。
欲織相思花寄遠，終日相思卻相怨。
但聞北斗聲回環，不見長河水清淺。
金魚鎖斷紅桂春，古時塵滿鴛鴦茵。
堪悲小苑作長道，玉樹未憐亡國人。
瑤琴愔愔藏楚弄，越羅冷薄金泥重。
簾鉤鸚鵡夜驚霜，喚起南雲繞雲夢。
雙璫丁丁聯尺素，內記湘川相識處。
歌唇一世銜雨看，可惜馨香手中故。
天東日出天西下，雌鳳孤飛女龍寡。
青溪白石不相望，堂中遠甚蒼梧野。
凍壁霜華交隱起，芳根中斷香心死。
浪乘畫舸憶蟾蜍，月娥未必嬋娟子。
楚管蠻弦愁一概，空城舞罷腰支在。
當時歡向掌中銷，桃葉桃根雙姊妹。
破鬟矮墮淩朝寒，白玉燕釵黃金蟬。
風車雨馬不持去，蠟燭啼紅怨天曙。
鼉鼓沉沉虯水咽，秦絲不上蠻弦絕。
常娥衣薄不禁寒，蟾蜍夜豔秋河月。
碧城冷落空濛煙，簾輕幕重金鉤欄。
靈香不下兩皇子，孤星直上相風竿。
八桂林邊九芝草，短襟小鬢相逢道。
入門暗數一千春，願去閏年留月小。
梔子交加香蓼繁，停辛佇苦留待君。

閶門日下吳歌遠，陂路綠菱香滿滿。
後溪暗起鯉魚風，船旗閃斷芙蓉乾。
輕身奉君畏身輕，雙橈兩槳樽酒清。
莫因風雨罷團扇，此曲斷腸惟北聲。
低樓小徑城南道，猶自金鞍對芳草。
建國宜師古，興邦屬上庠。
從來以儒戲，安得振朝綱。
叔世何多難，茲基遂已亡。
泣麟猶委吏，歌鳳更佯狂。
屋壁餘無幾，焚坑逮可傷。
挾書秦二世，壞宅漢諸王。
草草臨盟誓，區區務富強。
微茫金馬署，狼藉鬥雞場。
盡欲心無竅，皆如面正牆。
驚疑豹文鼠，貪竊虎皮羊。
南渡宜終否，西遷冀小康。
策非方正士，貢絕孝廉郎。
海鳥悲鐘鼓，狙公畏服裳。
多岐空擾擾，幽室竟倀倀。
凝邈爲時範，虛空作士常。
何由羞五霸，直自呰三皇。
別派驅楊墨，他鑣並老莊。
詩書資破塚，法制困探囊。
周禮仍存魯，隋師果禪唐。
鼎新麾一舉，革故法三章。
星宿森文雅，風雷起退藏。
縲囚爲學切，掌故受經忙。
夫子時之彥，先生跡未荒。
褐衣終不召，白首興難忘。
感激殊非聖，棲遲到異粻。
片辭褒有德，一字貶無良。
燕地尊鄒衍，西河重卜商。
式閭真道在，擁彗信謙光。
獲預青衿列，叨來絳帳旁。
雖從各言志，還要大爲防。
勿謂孤寒棄，深憂訐直妨。
叔孫讒易得，盜蹠暴難當。
雁下秦雲黑，蟬休隴葉黃。
莫逾巾屨念，容許後升堂。
〈蕭浣〉
遙作時多難，先令禍有源。
初驚逐客議，旋駭黨人冤。
密侍榮方入，司刑望愈尊。
皆因優詔用，實有諫書存。
苦霧三辰沒，窮陰四塞昏。
虎威狐更假，隼擊鳥逾喧。
徒欲心存闕，終遭耳屬垣。
遺音和蜀魄，易簀對巴猿。
有女悲初寡，無男泣過門。
朝爭屈原草，廟餒莫敖魂。
迥閣傷神峻，長江極望翻。
青雲寧寄意，白骨始沾恩。
早歲思東閣，爲邦屬故園。
登舟慚郭泰，解榻愧陳蕃。
分以忘年契，情猶錫類敦。
公先真帝子，我系本王孫。
嘯傲張高蓋，從容接短轅。
秋吟小山桂，春醉後堂萱。
自歎離通籍，何嘗忘叫閽。
不成穿壙入，終擬上書論。
多士還魚貫，雲誰正駿奔。
暫能誅倏忽，長與問乾坤。
蟻漏三泉路，螿啼百草根。
始知同泰講，徼福是虛言。
照席瓊枝秀，當年紫綬榮。
班資古直閣，勳伐舊西京。
在昔王綱紊，因誰國步清。
如無一戰霸，安有大橫庚。
內豎依憑切，凶門責望輕。
中臺終惡直，上將更要盟。
丹陛祥煙滅，皇闈殺氣橫。
喧闐眾狙怒，容易八蠻驚。
檮杌寬之久，防風戮不行。
素來矜異類，此去豈親征。
舍魯真非策，居邠未有名。
曾無力牧御，甯待雨師迎。
火箭侵乘石，雲橋逼禁營。
何時絕刁斗，不夜見欃槍。
屢亦聞投鼠，誰其敢射鯨。
世情休念亂，物議笑輕生。
大鹵思龍躍，蒼梧失象耕。
靈衣沾愧汗，儀馬困陰兵。
別館蘭熏酷，深宮蠟焰明。
黃山遮舞態，黑水斷歌聲。
縱未移周鼎，何辭免趙坑。
空拳轉斗地，數板不沈城。
且欲憑神算，無因計力爭。
幽囚蘇武節，棄市仲由纓。
下殿言終驗，增埤事早萌。
蒸雞殊減膳，屑麴異和羹。
否極時還泰，屯餘運果亨。
流離幾南渡，倉卒得西平。
神鬼收昏黑，奸凶首滿盈。
官非督護貴，師以丈人貞。
覆載還高下，寒暄急改更。
馬前烹莽卓，壇上揖韓彭。
扈蹕三才正，回軍六合晴。
此時惟短劍，仍世盡雙旌。
顧我由群從，逢君歎老成。
慶流歸嫡長，貽厥在名卿。
隼擊須當要，鵬摶莫問程。
趨朝排玉座，出位泣金莖。
幸藉梁園賦，叨蒙許氏評。
中郎推貴婿，定遠重時英。
政已標三尚，人今佇一鳴。
長刀懸月魄，快馬駭星精。
披豁慚深眷，睽離動素誠。
蕙留春晼晚，松待歲崢嶸。
異縣期回雁，登時已飯鯖。
去程風刺刺，別夜漏丁丁。
庾信生多感，楊朱死有情。
弦危中婦瑟，甲冷想夫箏。
會與秦樓鳳，俱聽漢苑鶯。
洛川迷曲沼，煙月兩心傾。
年鬢日堪悲，衡茅益自嗤。
攻文枯若木，處世鈍如錘。
敢忘垂堂戒，寧將暗室欺。
懸頭曾苦學，折臂反成醫。
僕禦嫌夫懦，孩童笑叔癡。
小男方嗜栗，幼女漫憂葵。
遇炙誰先啖，逢齏即便吹。
官銜同畫餅，面貌乏凝脂。
典籍將蠡測，文章若管窺。
圖形翻類狗，入夢肯非羆。
自哂成書簏，終當咒酒卮。
懶沾襟上血，羞鑷鏡中絲。
橐鑰言方喻，樗蒱齒詎知。
事神徒惕慮，佞佛愧虛辭。
曲藝垂麟角，浮名狀虎皮。
乘軒寧見寵，巢幕更逢危。
禮俗拘嵇喜，侯王忻戴逵。
途窮方結舌，靜勝但支頤。
糲食空彈劍，亨衢詎置錐。
柏臺成口號，芸閣暫肩隨。
悔逐遷鶯伴，誰觀擇虱時。
甕間眠太率，床下隱何卑。
奮跡登弘閣，摧心對董帷。
校讎如有暇，松竹一相思。
大道諒無外，會越自登真。
丹元子何索，在己莫問鄰。
蒨璨玉琳華，翱翔九真君。
戲擲萬里火，聊召六甲旬。
瑤簡被靈誥，持符開七門。
金鈴攝群魔，絳節何兟兟。
吟弄東海若，笑倚扶桑春。
三山誠迥視，九州揚一塵。
我本玄元胄，稟華由上津。
中迷鬼道樂，沉爲下土民。
托質屬太陰，煉形複爲人。
誓將覆宮澤，安此真與神。
龜山有慰薦，南真爲彌綸。
玉管會玄圃，火棗承天姻。
科車遏故氣，侍香傳靈氛。
飄颻被青霓，婀娜佩紫紋。
林洞何其微，下仙不與群。
丹泥因未控，萬劫猶逡巡。
荊蕪既以薙，舟壑永無湮。
相期保妙命，騰景侍帝宸。
冰霧怨何窮，秦絲嬌未已。
寒空煙霞高，白日一萬里。
碧嶂愁不行，濃翠遙相倚。
茜袖捧瓊姿，皎日丹霞起。
孤猿耿幽寂，西風吹白芷。
回首蒼梧深，女蘿閉山鬼。
荒郊白鱗斷，別浦晴霞委。
長彴壓河心，白道連地尾。
秦人昔富家，綠窗聞妙旨。
鴻驚雁背飛，象牀殊故里。
因令五十絲，中道分宮徵。
斗粟配新聲，娣姪徒纖指。
風流大堤上，悵望白門裏。
蠹粉實雌絃，燈光冷如水。
羌管促蠻柱，從醉吳宮耳。
滿內不埽眉，君王對西子。
初花慘朝露，冷臂淒愁髓。
一曲送連錢，遠別長於死。
玉砌銜紅蘭，粧窗結碧綺。
九門十二關，清晨禁桃李。
愛景人方樂，同雪候稍愆。
徒聞周雅什，願賦朔風篇。
欲俟千箱慶，須資六出妍。
詠留飛絮後，歌唱落梅前。
庭樹思瓊蕊，妝樓認粉綿。
瑞邀盈尺日，豐待兩岐年。
預約延枚酒，虛乘訪戴船。
映書孤志業，披氅阻神仙。
幾向霜階步，頻將月幌褰。
玉京應已足，白屋但顒然。
旭日開晴色，寒空失素塵。
繞牆全剝粉，傍井漸消銀。
刻獸摧鹽虎，爲山倒玉人。
珠還猶照魏，璧碎尚留秦。
落日驚侵晝，餘光誤惜春。
簷冰滴鵝管，屋瓦鏤魚鱗。
嶺霽嵐光坼，松暄翠粒新。
擁林愁拂盡，著砌恐行頻。
焦寢忻無患，梁園去有因。
莫能知帝力，空此荷平均。
驅馬繞河乾，家山照露寒。
依然五柳在，況值百花殘。
昔去驚投筆，今來分掛冠。
不憂懸磬乏，乍喜覆盂安。
甑破寧回顧，舟沉豈暇看。
脫身離虎口，移疾就豬肝。
鬢入新年白，顏無舊日丹。
自悲秋獲少，誰懼夏畦難。
逸志忘鴻鵠，清香披蕙蘭。
還持一杯酒，坐想二公歡。
黃河搖溶天上來，玉樓影近中天臺。
龍頭瀉酒客壽杯，主人淺笶紅玫瑰。
梓澤東來七十里，長溝複塹埋雲子。
可惜秋眸一臠光，漢陵走馬黃塵起。
南浦老魚腥古涎，真珠密字芙蓉篇。
湘中寄到夢不到，衰容自去拋涼天。
憶得蛟〈當作鮫〉絲裁小卓，蛺蝶飛迴木綿薄。
綠繍笙囊不見人，一口紅霞夜深嚼。
幽蘭泣露新香死，畫圖淺縹松溪水。
楚絲微覺竹枝高，半曲新辭寫緜紙。
巴西夜市紅守宮，後房點臂斑斑紅。
堤南渴雁自飛久，蘆花一夜吹西風。
曉簾串斷蜻蜓翼，羅屏但有空青色。
玉灣不釣三千年，蓮房暗被蛟龍惜。
濕銀注鏡井口平，鸞釵映月寒錚錚。
不知桂樹在何處，仙人不下雙金莖。
百尺相風插重屋，側近嫣紅伴柔綠。
百勞不識對月郎，湘竹千條爲一束。
下客依蓮幕，明公念竹林。
縱然膺使命，何以奉徽音。
投刺雖傷晚，酬恩豈在今。
迎來新瑣闥，從到碧瑤岑。
水勢初知海，天文始識參。
固慚非賈誼，惟恐後陳琳。
前席驚虛辱，華樽許細斟。
尚憐秦痔苦，不遣楚醪沈。
既載從戎筆，仍披選勝襟。
瀧通伏波柱，簾對有虞琴。
宅與嚴城接，門藏別岫深。
閣涼松冉冉，堂靜桂森森。
社內容周續，鄉中保展禽。
白衣居士訪，烏帽逸人尋。
佞佛將成傳，耽書或類淫。
長懷五羖贖，終著九州箴。
良訊封鴛綺，餘光借玳簪。
張衡愁浩浩，沈約瘦愔愔。
蘆白疑粘鬢，楓丹欲照心。
歸期無雁報，旅抱有猿侵。
短日安能駐，低雲只有陰。
亂鴉沖曬網，寒女簇遙砧。
東道違寧久，西園望不禁。
江生魂黯黯，泉客淚涔涔。
逸翰應藏法，高辭肯浪吟。
數須傳庾翼，莫獨與盧諶。
假寐憑書簏，哀吟叩劍鐔。
未嘗貪偃息，那復議登臨。
彼美回清鏡，其誰受曲針。
人皆向燕路，無乃費黃金。
大鎮初更帥，嘉賓素見邀。
使車無遠近，歸路更煙霄。
穩放驊騮步，高安翡翠巢。
禦風知有在，去國肯無聊。
早忝諸孫末，俱從小隱招。
心懸紫雲閣，夢斷赤城標。
素女悲清瑟，秦娥弄玉簫。
山連玄圃近，水接絳河遙。
豈意聞周鐸，翻然慕舜韶。
皆辭喬木去，遠逐斷蓬飄。
薄俗誰其激，斯民已甚恌。
鸞皇期一舉，燕雀不相饒。
敢共頹波遠，因之內火燒。
是非過別夢，時節慘驚飆。
未至誰能賦，中乾欲病痟。
屢曾紆錦繡，勉欲報瓊瑤。
我恐霜侵鬢，君先綬掛腰。
甘心與陳阮，揮手謝松喬。
錦裏差鄰接，雲臺閉寂寥。
一川虛月魄，萬崦自芝苗。
瘴雨瀧間急，離魂峽外銷。
非關無燭夜，其奈落花朝。
幾處逢鳴佩，何筵不翠翹。
蠻童騎象舞，江市賣鮫綃。
南詔知非敵，西山亦屢驕。
勿貪佳麗地，不爲聖明朝。
少減東城飲，時看北斗杓。
莫因乖別久，遂逐歲寒凋。
盛幕開高宴，將軍問故僚。
爲言公玉季，早日棄漁樵。
萬草已涼露，開圖披古松。
青山遍滄海，此樹生何峰。
孤根邈無倚，直立撐鴻蒙。
端如君子身，挺若壯士胸。
樛枝勢夭矯，忽欲蟠拏空。
又如驚螭走，默與奔雲逢。
孫枝擢細葉，旖旎狐裘茸。
鄒顛蓐發軟，麗姬眉黛濃。
視久眩目睛，倏忽變輝容。
竦削正稠直，婀娜旋敷峰。
又如洞房冷，翠被張穹籠。
亦若暨羅女，平旦妝顏容。
細疑襲氣母，猛若爭神功。
燕雀固寂寂，霧露常衝衝。
香蘭愧傷暮，碧竹慚空中。
可集呈瑞鳳，堪藏行雨龍。
淮山桂偃蹇，蜀郡桑重童。
枝條亮眇脆，靈氣何由同。
昔聞咸陽帝，近說稽山儂。
或著仙人號，或以大夫封。
終南與清都，煙雨遙相通。
安知夜夜意，不起西南風。
美人昔清興，重之猶月鐘。
寶笥十八九，香緹千萬重。
一旦鬼瞰室，稠疊張羉罿。
赤羽中要害，是非皆匆匆。
生如碧海月，死踐霜郊蓬。
平生握中玩，散失隨奴童。
我聞照妖鏡，及與神劍鋒。
寓身會有地，不爲凡物蒙。
伊人秉茲圖，顧眄擇所從。
而我何爲者，開顏捧靈蹤。
報以漆鳴琴，懸之真珠櫳。
是時方暑夏，座內若嚴冬。
憶昔謝四騎，學仙玉陽東。
千株盡若此，路入瓊瑤宮。
口詠玄雲歌，手把金芙蓉。
濃藹深霓袖，色映琅玕中。
悲哉墮世網，去之若遺弓。
形魄天壇上，海日高瞳瞳。
終騎紫鸞歸，持寄扶桑翁。
君家在河北，我家在山西。
百歲本無業，陰陰仙李枝。
尚書文與武，戰罷幕府開。
君從渭南至，我自仙遊來。
平昔苦南北，動成雲雨乖。
逮今兩攜手，對若牀下鞵。
夜歸碣石館，朝上黃金臺。
我有苦寒調，君抱陽春才。
年顏各少壯，髪綠齒尚齊。
我雖不能飲，君時醉如泥。
政靜籌畫簡，退食多相攜。
埽掠走馬路，整頓射雉翳。
春風二三月，柳密鶯正啼。
清河在門外，上與浮雲齊。
欹冠調玉琴，彈作松風哀。
又彈明君怨，一去怨不回。
感激坐者泣，起視雁行低。
翻憂龍山雪，卻雜胡沙飛。
仲容銅琵琶，項直聲淒淒。
上貼金捍撥，畫爲承露雞。
君時臥掁觸，勸客白玉盃。
苦雲年光疾，不飲將安歸。
我賞此言是，因循未能諧。
君言中聖人，坐臥莫我違。
楡莢亂不整，楊花飛相隨。
上有白日照，下有東風吹。
青樓有美人，顏色如玫瑰。
歌聲入青雲，所痛無良媒。
少年苦不久，顧慕良難哉。
徒令真珠肶，裛入珊瑚腮。
君今且少安，聽我苦吟詩。
古詩何人作，老大從傷悲。
沛國東風吹大澤，蒲青柳碧春一色。
我來不見隆準人，瀝酒空餘廟中客。
征東同舍鴛與鸞，酒酣勸我懸征鞍。
藍山寶肆不可入，玉中仍是青琅玕。
武威將軍使中俠，少年箭道驚楊葉。
戰功高後數文章，憐我秋齋夢蝴蝶。
詰旦九門傳奏章，高車大馬來煌煌。
路逢鄒枚不暇揖，臘月大雪過大樑。
憶昔公爲會昌宰，我時入謁虛懷待。
眾中賞我賦高唐，回看屈宋由年輩。
公事武皇爲鐵冠，曆廳請我相所難。
我時憔悴在書閣，臥枕芸香春夜闌。
明年赴辟下昭桂，東郊慟哭辭兄弟。
韓公堆上跋馬時，回望秦川樹如薺。
依稀南指陽臺雲，鯉魚食鉤猿失群。
湘妃廟下已春盡，虞帝城前初日曛。
謝游橋上澄江館，下望山城如一彈。
鷓鴣聲苦曉驚眠，朱槿花嬌晚相伴。
頃之失職辭南風，破帆壞槳荊江中。
斬蛟斷璧不無意，平生自許非匆匆。
歸來寂寞靈臺下，著破藍衫出無馬。
天官補吏府中趨，玉骨瘦來無一把。
手封狴牢屯制囚，直廳印鎖黃昏愁。
平明赤帖使修表，上賀嫖姚收賊州。
舊山萬仞青霞外，望見扶桑出東海。
愛君憂國去未能，白道青鬆了然在。
此時聞有燕昭臺，挺身東望心眼開。
且吟王粲從軍樂，不賦淵明歸去來。
彭門十萬皆雄勇，首戴公恩若山重。
廷評日下握靈蛇，書記眠時吞彩鳳。
之子夫君鄭與裴，何甥謝舅當世才。
青袍白簡風流極，碧沼紅蓮傾倒開。
我生粗疏不足數，梁父哀吟鴝鵒舞。
橫行闊視倚公憐，狂來筆力如牛弩。
借酒祝公千萬年，吾徒禮分常周旋。
收旗臥鼓相天子，相門出相光青史。
〈杜悰〉
帝作黃金闕，仙開白玉京。
有人扶太極，惟嶽降元精。
耿賈官勳大，荀陳地望清。
旗常懸祖德，甲令著嘉聲。
經出宣尼壁，書留晏子楹。
武鄉傳陣法，踐土主文盟。
自昔流王澤，由來仗國楨。
九河分合遝，一柱忽崢嶸。
得主勞三顧，驚人肯再鳴。
碧虛天共轉，黃道日同行。
後飲曹參酒，先和傅說羹。
即時賢路辟，此夜泰階平。
願保無疆福，將圖不朽名。
率身期濟世，叩額慮興兵。
感念殽屍露，咨嗟趙卒坑。
儻令安隱忍，何以贊貞明。
惡草雖當路，寒松實挺生。
人言真可畏，公意本無爭。
故事留臺閣，前驅且旆旌。
芙蓉王儉府，楊柳亞夫營。
清嘯頻疏俗，高談屢析酲。
過庭多令子，乞墅有名甥。
南詔應聞命，西山莫敢驚。
寄辭收的博，端坐掃欃槍。
雅宴初無倦，長歌底有情。
檻危春水暖，樓迥雪峰晴。
移席牽緗蔓，回橈撲絳英。
誰知杜武庫，只見謝宣城。
有客趨高義，於今滯下卿。
登門慚後至，置驛恐虛迎。
自是依劉表，安能比老彭。
雕龍心已切，畫虎意何成。
豈有曾黔突，徒勞不倚衡。
乘時乖巧宦，占象合艱貞。
廢忘淹中學，遲回穀口耕。
悼傷潘岳重，樹立馬遷輕。
隴鳥悲丹觜，湘蘭怨紫莖。
歸期過舊歲，旅夢繞殘更。
弱植叨華族，衰門倚外兄。
欲陳勞者曲，未唱淚先橫。
家擅無雙譽，朝居第一功。四時當首夏，八節應條風。
滌濯臨清濟，巉岩倚碧嵩。鮑壺冰皎潔，王佩玉丁東。
處劇張京兆，通經戴侍中。將星臨迥夜，卿月麗層穹。
下令銷秦盜，高談破宋聾。含霜太山竹，拂霧嶧陽桐。
樂道乾知退，當官蹇匪躬。服箱青海馬，入兆渭川熊。
固是符真宰，徒勞讓化工。鳳池春瀲豔，雞樹曉曈曨。
願守三章約，還期九譯通。熏琴調大舜，寶瑟和神農。
慷慨資元老，周旋值狡童。仲尼羞問陣，魏絳喜和戎。
款款將除蠹，孜孜欲達聰。所求因渭濁，安肯與雷同。
物議將調鼎，君恩忽賜弓。開吳相上下，全蜀占西東。
銳卒魚懸餌，豪胥鳥在籠。疲民呼杜母，鄰國仰羊公。
置驛推東道，安禪合北宗。嘉賓增重價，上士悟真空。
扇舉遮王導，樽開見孔融。煙飛愁舞罷，塵定惜歌終。
岸柳兼池綠，園花映燭紅。未曾周顗醉，轉覺季心恭。
系滯喧人望，便蕃屬聖衷。天書何日降，庭燎幾時烘。
早歲乖投刺，今晨幸發蒙。遠途哀跛鱉，薄藝獎雕蟲。
故事曾尊隗，前修有薦雄。終須煩刻畫，聊擬更磨礱.
蠻嶺晴留雪，巴江晚帶楓。營巢憐越燕，裂帛待燕鴻。
自苦誠先檗，長飄不後蓬。容華雖少健，思緒即悲翁。
感激淮山館，優遊碣石宮。待公三入相，丕祚始無窮。
袞師我驕兒，美秀乃無匹。文葆未周晬，固已知六七。
四歲知名姓，眼不視梨栗。交朋頗窺觀，謂是丹穴物。
前朝尚器貌，流品方第一。不然神仙姿，不爾燕鶴骨。
安得此相謂，欲慰衰朽質。青春妍和月，朋戲渾甥侄。
繞堂複穿林，沸若金鼎溢。門有長者來，造次請先出。
客前問所須，含意下吐實。歸來學客面，䦱敗秉爺笏。
或謔張飛胡，或笑鄧艾吃。豪鷹毛崱屴，猛馬氣佶傈。
截得青篔簹，騎走恣唐突。忽複學參軍，按聲喚蒼鶻。
又複紗燈旁，稽首禮夜佛。仰鞭罥蛛網，俯首飲花蜜。
欲爭蛺蝶輕，未謝柳絮疾。階前逢阿姊，六甲頗輸失。
凝走弄香奩，拔脫金屈戌。抱持多反側，威怒不可律。
曲躬牽窗網，衉唾拭琴漆。有時看臨書，挺立不動膝。
古錦請裁衣，玉軸亦欲乞。請爺書春勝，春勝宜春日。
芭蕉斜卷箋，辛夷低過筆。爺昔好讀書，懇苦自著述。
憔悴欲四十，無肉畏蚤虱。兒慎勿學爺，讀書求甲乙。
穰苴司馬法，張良黃石術。便爲帝王師，不假更纖悉。
況今西與北，羌戎正狂悖。誅赦兩未成，將養如痼疾。
兒當速成大，探雛入虎穴。當爲萬戶侯，勿守一經帙。
蛇年建午月，我自梁還秦。南下大散關，北濟渭之濱。
草木半舒坼，不類冰雪晨。又若夏苦熱，燋卷無芳津。
高田長檞櫪，下田長荊榛。農具棄道旁，饑牛死空墩。
依依過村落，十室無一存。存者皆面啼，無衣可迎賓。
始若畏人問，及門還具陳。右輔田疇薄，斯民常苦貧。
伊昔稱樂土，所賴牧伯仁。官清若冰玉，吏善如六親。
生兒不遠征，生女事四鄰。濁酒盈瓦缶，爛谷堆荊囷。
健兒庇旁婦，衰翁舐童孫。況自貞觀後，命官多儒臣。
例以賢牧伯，徵入司陶鈞。降及開元中，奸邪撓經綸。
晉公忌此事，多錄邊將勳。因令猛毅輩，雜牧昇平民。
中原遂多故，除授非至尊。或出幸臣輩，或由帝戚恩。
中原困屠解，奴隸厭肥豚。皇子棄不乳，椒房抱羌渾。
重賜竭中國，強兵臨北邊。控弦二十萬，長臂皆如猿。
皇都三千里，來往同雕鳶。五里一換馬，十里一開筵。
指顧動白日，暖熱回蒼旻。公卿辱嘲叱，唾棄如糞丸。
大朝會萬方，天子正臨軒。采旗轉初旭，玉座當祥煙。
金障既特設，珠簾亦高褰。捋須蹇不顧，坐在禦榻前。
忤者死艱屨，附之升頂顛。華侈矜遞衒，豪俊相併吞。
因失生惠養，漸見徵求頻。奚寇西北來，揮霍如天翻。
是時正忘戰，重兵多在邊。列城繞長河，平明插旗幡。
但聞虜騎入，不見漢兵屯。大婦抱兒哭，小婦攀車轓。
生小太平年，不識夜閉門。少壯盡點行，疲老守空村。
生分作死誓，揮淚連秋雲。廷臣例獐怯，諸將如羸奔。
爲賊掃上陽，捉人送潼關。玉輦望南斗，未知何日旋。
誠知開闢久，遘此雲雷屯。送者問鼎大，存者要高官。
搶攘互間諜，孰辨梟與鸞。千馬無返轡，萬車無還轅。
城空鼠雀死，人去豺狼喧。南資竭吳越，西費失河源。
因今左藏庫，摧毀惟空垣。如人當一身，有左無右邊。
筋體半痿痹，肘腋生臊膻。列聖蒙此恥，含懷不能宣。
謀臣拱手立，相戒無敢先。萬國困杼軸，內庫無金錢。
健兒立霜雪，腹歉衣裳單。饋餉多過時，高估銅與鉛。
山東望河北，爨煙猶相聯。朝廷不暇給，辛苦無半年。
行人搉行資，居者稅屋椽。中間遂作梗，狼藉用戈鋋。
臨門送節制，以錫通天班。破者以族滅，存者尚遷延。
禮數異君父，羈縻如羌零。直求輸赤誠，所望大體全。
巍巍政事堂，宰相厭八珍。敢問下執事，今誰掌其權。
瘡疽幾十載，不敢扶其根。國蹙賦更重，人稀役彌繁。
近年牛醫兒，城社更扳援。盲目把大旆，處此京西藩。
樂禍忘怨敵，樹黨多狂狷。生爲人所憚，死非人所憐。
快刀斷其頭，列若豬牛懸。鳳翔三百里，兵馬如黃巾。
夜半軍牒來，屯兵萬五千。鄉里駭供億，老少相扳牽。
兒孫生未孩，棄之無慘顏。不復議所適，但欲死山間。
爾來又三歲，甘澤不及春。盜賊亭午起，問誰多窮民。
節使殺亭吏，捕之恐無因。咫尺不相見，旱久多黃塵。
官健腰佩弓，自言爲官巡。常恐值荒迥，此輩還射人。
愧客問本末，願客無因循。郿塢抵陳倉，此地忌黃昏。
我聽此言罷，冤憤如相焚。昔聞舉一會，群盜爲之奔。
又聞理與亂，在人不在天。我願爲此事，君前剖心肝。
叩頭出鮮血，滂沱汙紫宸。九重黯已隔，涕泗空沾唇。
使典作尚書，廝養爲將軍。慎勿道此言，此言未忍聞。
皇都依仁裏，西北有高齋。昨日主人氏，治井堂西陲。
工人三五輩，輦出土與泥。到水不數尺，積共庭樹齊。
他日井甃畢，用土益作堤。曲隨林掩映，繚以池周回。
下去冥寞穴，上承雨露滋。寄辭別地脈，因言謝泉扉。
升騰不自意，疇昔忽已乖。伊餘掉行鞅，行行來自西。
一日下馬到，此時芳草萋。四面多好樹，旦暮雲霞姿。
晚落花滿地，幽鳥鳴何枝。蘿幄既已薦，山樽亦可開。
待得孤月上，如與佳人來。因茲感物理，惻愴平生懷。
茫茫此群品，不定輪與蹄。喜得舜可禪，不以瞽瞍疑。
禹竟代舜立，其父籲咈哉。嬴氏並六合，所來因不韋。
漢祖把左契，自言一布衣。當塗佩國璽，本乃黃門攜。
長戟亂中原，何妨起戎氐。不獨帝王耳，臣下亦如斯。
伊尹佐興王，不藉漢父資。磻溪老釣叟，坐爲周之師。
屠狗與販繒，突起定傾危。長沙啟封土，豈是出程姬。
帝問主人翁，有自賣珠兒。武昌昔男子，老苦爲人妻。
蜀王有遺魄，今在林中啼。淮南雞舐藥，翻向雲中飛。
大鈞運群有，難以一理推。顧於冥冥內，爲問秉者誰。
我恐更萬世，此事愈雲爲。猛虎與雙翅，更以角副之。
鳳凰不五色，聯翼上雞棲。我欲秉鈞者，朅來與我偕。
浮雲不相顧，寥泬誰爲梯。悒怏夜將半，但歌井中泥。
〈以下續新添詩〉
銀箭耿寒漏，金釭凝夜光。
彩鸞空自舞，別燕不相將。
寄恨一尺素，含情雙玉璫。
會前猶月在，去後始宵長。
往事經春物，前期托報章。
永令虛粲枕，長不掩蘭房。
覺動迎猜影，疑來浪認香。
鶴應聞露警，蜂亦爲花忙。
古有陽臺夢，今多下蔡倡。
何爲薄冰雪，消瘦滯非鄉。
〈即望賢宮也〉
內殿張弦管，中原絕鼓鼙。
舞成青海馬，鬥殺汝南雞。
不見華胥夢，空聞下蔡迷。
宸襟他日淚，薄暮望賢西。
萬里風波一葉舟，憶歸初罷更夷猶。
碧江地沒元相引，黃鶴沙邊亦少留。
益德冤魂終報主，阿童高義鎮橫秋。
人生豈得長無謂，懷古思鄉共白頭。
薄宦頻移疾，當年久索居。
哀同庾開府，瘦極沈尚書。
城綠新陰遠，江清返照虛。
所思惟翰墨，從古待雙魚。
睥睨江鴉集，堂皇海燕過。
減衣憐蕙若，展帳動煙波。
日烈憂花甚，風長奈柳何。
陳遵容易學，身世醉時多。
何時粉署仙，傲兀逐戎旃。
關塞猶傳箭，江湖莫繫船。
欲收棋子醉，竟把釣車眠。
謝脁真堪憶，多才不忌前。
〈知玄法師弟子僧徹〉
紫閣相逢處，丹岩議宿時。
墮蟬翻敗葉，棲鳥定寒枝。
萬里飄流遠，三年問訊遲。
炎方憶初地，頻夢碧琉璃。
有客虛投筆，無憀獨上城。
沙禽失侶遠，江樹著陰輕。
邊遽稽天討，軍須竭地征。
賈生遊刃極，作賦又論兵。
如有瑤臺客，相難複索歸。
芭蕉開綠扇，菡萏薦紅衣。
浦外傳光遠，煙中結響微。
良宵一寸焰，回首是重幃。
蓮後紅何患，梅先白莫誇。
才飛建章火，又落赤城霞。
不捲錦步障，未登油壁車。
日西相對罷，休浣向天涯。

勇多侵路去，恨有礙燈還。
嗅自微微白，看成遝遝殷。
坐疑忘物外，歸去有簾間。
君問傷春句，千辭不可刪。
彩鸞餐顥氣，威鳳入卿雲。
長養三清境，追隨五帝君。
煙波遺汲汲，矰繳任云云。
下界圍黃道，前程合紫氛。
金書惟是見，玉管不勝聞。
草爲回生種，香緣卻死熏。
海明三島見，天迥九江分。
搴樹無勞援，神禾豈用耘。
鬥龍風結陣，惱鶴露成文。
漢嶺霜何早，秦宮日易曛。
星機拋密緒，月杵散靈氛。
陽鳥西南下，相思不及群。
二月二十二，木蘭開坼初。
初當新病酒，複自久離居。
愁絕更傾國，驚新聞遠書。
紫絲何日障，油壁幾時車。
弄粉知傷重，調紅或有餘。
波痕空映襪，煙態不勝裾。
桂嶺含芳遠，蓮塘屬意疏。
瑤姬與神女，長短定何如。
灑砌聽來響，捲簾看已迷。
江間風暫定，雲外日應西。
稍稍落蝶粉，班班融燕泥。
颭萍初過沼，重柳更緣堤。
必擬和殘漏，寧無晦暝鼙。
半將花漠漠，全共草萋萋。
猿別方長嘯，烏驚始獨棲。
府公能八詠，聊且續新題。
聞駐行春旆，中途賞物華。
緣憂武昌柳，遂憶洛陽花。
嵇鶴元無對，荀龍不在誇。
只將滄海月，長壓赤城霞。
興欲傾燕館，歡終到習家。
風長應側帽，路隘豈容車。
樓迥波窺錦，窗虛日弄紗。
鎖門金了鳥，展障玉鴉叉。
舞妙從兼楚，歌能莫雜巴。
必投潘嶽果，誰摻禰衡撾。
刻燭當時忝，傳杯此夕賒。
可憐漳浦臥，愁緒獨如麻。
下苑他年未可追，西州今日忽相期。
水亭暮雨寒猶在，羅薦春香暖不知。
舞蝶殷勤收落蕊，佳人惆悵臥遙帷。
章臺街裏芳菲伴，且問宮腰損幾枝。

浪笑榴花不及春，先期零落更愁人。
玉盤迸淚傷心數，錦瑟驚弦破夢頻。
萬里重陰非舊圃，一年生意屬流塵。
前溪舞罷君回顧，並覺今朝粉態新。
悵望逢張女，遲回送阿侯。空看小垂手，忍問大刀頭。
妙選茱萸帳，平居翡翠樓。雲屏不取暖，月扇未遮羞。
上掌真何有，傾城豈自由。楚妃交薦枕，漢後共藏鬮。
夫向羊車覓，男從鳳穴求。書成祓禊帖，唱殺畔牢愁。
夜杵鳴江練，春刀解若榴。象床穿幰網，犀帖釘窗油。
仁壽遺明鏡，陳倉拂彩球。真防舞如意，佯蓋臥箜篌。
濯錦桃花水，濺裙杜若洲。魚兒懸寶劍，燕子合金甌。
銀箭催搖落，華筵慘去留。幾時銷薄怒，從此抱離憂。
帆落啼猿峽，樽開畫鷁舟。急弦腸對斷，翦蠟淚爭流。
璧馬誰能帶，金蟲不復收。銀河撲醉眼，珠串咽歌喉。
去夢隨川後，來風貯石郵。蘭叢銜露重，榆莢點星稠。
解佩無遺跡，淩波有舊遊。曾來十九首，私讖詠牽牛。
辰象森羅正，句陳翊衛寬。魚龍排百戲，劍佩儼千官。
城禁將開晚，宮深欲曙難。月輪移枍詣，仙路下欄乾。
共賀高禖應，將陳壽酒歡。金星壓芒角，銀漢轉波瀾。
王母來空闊，羲和上屈盤。鳳凰傳詔旨，獬廌冠朝端。
造化中臺座，威風上將壇。甘泉猶望幸，早晚冠呼韓。
鈿雲蟠蟠牙比魚，孔雀翅尾蛟龍須。
漳宮舊樣博山爐，楚嬌捧笑開芙蕖。
八蠶繭綿小分炷，獸焰微紅隔雲母。
白天月澤寒未冰，金虎含秋向東吐。
玉佩呵光銅照昏，簾波日暮沖斜門。
西來欲上茂陵樹，柏梁已失栽桃魂。
露庭月井大紅氣，輕衫薄細當君意。
蜀殿瓊人伴夜深，金鑾不問殘燈事。
何當巧吹君懷度，襟灰爲土填清露。
昔帝回沖眷，維皇惻上仁。三靈迷赤氣，萬匯叫蒼旻.
刊木方隆禹，陛陑始創殷。夏臺曾圮閉，汜水敢逡巡。
拯溺休規步，防虞要徙薪。蒸黎今得請，宇宙昨還淳。
纘祖功宜急，貽孫計甚勤。降災雖代有，稔惡不無因。
宮掖方爲蠱，邊隅忽遘迍。獻書秦逐客，間諜漢名臣。
北伐將誰使，南征決此辰。中原重板蕩，玄象失鉤陳。
詰旦違清道，銜枚別紫宸。茲行殊厭勝，故老遂分新。
去異封於鞏，來寧避處豳。永嘉幾失墜，宣政遽酸辛。
元子當傳啟，皇孫合授詢。時非三揖讓，表請再陶鈞。
舊好盟還在，中樞策屢遵。蒼黃傳國璽，違遠屬車塵。
雛虎如憑怒，漦龍性漫馴。封崇自何等，流落乃斯民。
逗撓官軍亂，優容敗將頻。早朝披草莽，夜縋達絲綸。
忘戰追無及，長驅氣益振。婦言終未易，廟算況非神。
日馭難淹蜀，星旄要定秦。人心誠未去，天道亦無親。
錦水湔雲浪，黃山掃地春。斯文虛夢鳥，吾道欲悲麟。
斷續殊鄉淚，存亡滿席珍。魂銷季羔竇，衣化子張紳。
建議庸何所，通班昔濫臻。浮生見開泰，獨得詠汀蘋.
西北朝天路，登臨思上才。
城閑煙草遍，村暗雨雲回。
人豈無端別，猿應有意哀。
征南予更遠，吟斷望鄉臺。
〈虞卿〉
漢網疏仍漏，齊民困未蘇。如何大丞相，翻作弛刑徒。
中憲方外易，尹京終就拘。本矜能弭謗，先議取非辜。
巧有凝脂密，功無一柱扶。深知獄吏貴，幾迫季冬誅。
叫帝青天闊，辭家白日晡。流亡誠不弔，神理若爲誣。
在昔恩知忝，諸生禮秩殊。入韓非劍客，過趙受鉗奴。
楚水招魂遠，邙山卜宅孤。甘心親垤蟻，旋踵戮城狐。
陰騭今如此，天災未可無。莫憑牲玉請，便望救焦枯。
〈盧鈞〉
隋艦臨淮甸，唐旗出井陘。斷鼇支四柱，卓馬濟三靈。
祖業隆盤古，孫謀複大庭。從來師俊傑，可以煥丹青。
舊族開東嶽，雄圖奮北溟。邪同獬廌觸，樂伴鳳凰聽。
酣戰仍揮日，降妖亦鬥霆。將軍功不伐，叔舅德惟馨。
雞塞誰生事，狼煙不暫停。擬填滄海鳥，敢競太陽螢。
內草才傳詔，前茅已勒銘。那勞出師表，盡入大荒經。
德水縈長帶，陰山繞畫屏。只憂非綮肯，未覺有膻腥。
保佐資沖漠，扶持在杳冥。乃心防暗室，華髮稱明廷。
按甲神初靜，揮戈思欲醒。羲之當妙選，孝若近歸寧。
月色來侵幌，詩成有轉欞。羅含黃菊宅，柳惲白蘋汀。
神物龜酬孔，仙才鶴姓丁。西山童子藥，南極老人星。
自頃徒窺管，於今愧挈瓶。何由叨末席，還得叩玄扃。
莊叟虛悲雁，終童漫識鼮。幕中雖策畫，劍外且伶俜。
俁俁行忘止，鰥鰥臥不瞑。身應瘠於魯，淚欲溢爲滎。
禹貢思金鼎，堯圖憶土鉶。公乎來入相，王欲駕雲亭。
〈故贈尚書韓氏〉
丈人博陵王名家，憐我總角稱才華。華州留語曉至暮，
高聲喝吏放兩衙。明朝騎馬出城外，送我習業南山阿。
仲子延嶽年十六，面如白玉欹烏紗。其弟炳章猶兩丱，
瑤林瓊樹含奇花。陳留阮家諸侄秀，邐迤出拜何駢羅。
府中從事杜與李，麟角虎翅相過摩。清詞孤韻有歌響，
擊觸鐘磬鳴環珂。三月石堤凍銷釋，東風開花滿陽坡。
時禽得伴戲新木，其聲尖咽如鳴梭。公時載酒領從事，
踴躍鞍馬來相過。仰看樓殿撮清漢，坐視世界如恆沙。
面熱腳掉互登陟，青雲表柱白雲崖。一百八句在貝葉，
三十三天長雨花。長者子來輒獻蓋，辟支佛去空留靴。
公時受詔鎮東魯，遣我草詔隨車牙。顧我下筆即千字，
疑我讀書傾五車。嗚呼大賢苦不壽，時世方士無靈砂。
五月至止六月病，遽頹泰山驚逝波。明年徒步吊京國，
宅破子毀哀如何。西風沖戶卷素帳，隙光斜照舊燕窠。
古人常歎知己少，況我淪賤艱虞多。如公之德世一二，
豈得無淚如黃河。瀝膽咒願天有眼，君子之澤方滂沱。
〈又見《杜牧集》〉
折戟沈沙鐵未銷，自將磨洗認前朝。
東風不與周郎便，銅雀春深鎖二喬。
垂柳碧鬅茸，樓昏雨帶容。
思量成夜夢，束久廢春慵。
梳洗憑張敞，乘騎笑稚恭。
碧虛隨轉笠，紅燭近高舂。
怨目明秋水，愁眉淡遠峰。
小闌花盡蝶，靜院醉醒蛩。
舊作琴臺鳳，今爲藥店龍。
寶奩拋擲久，一任景陽鐘。
含淚坐春宵，聞君欲度遼。
綠池荷葉嫩，紅砌杏花嬌。
曙月當窗滿，征雲出塞遙。
畫樓終日閉，清管爲誰調。
〈此詩又見《杜牧外集》，題作隋苑〉
檀槽一抹廣陵春，定子初開睡臉新。
卻笑吃虛隋煬帝，破家亡國爲何人。
洞庭波冷曉侵雲，日日征帆送遠人。
幾度木蘭舟上望，不知元是此花身。
〈以下見《統簽》〉
碧煙秋寺泛湖來，水打城根古堞摧。
盡日傷心人不見，石榴花滿舊琴臺。
漢苑殘花別，吳江盛夏來。
惟看萬樹穀，不見一枝開。
水色饒湘浦，灘聲怯建溪。
淚流回月上，可得更猿啼。
蘭膏爇處心猶淺，銀燭燒殘焰不馨。
好向書生窗畔種，免教辛苦更囊螢。
〈金燈花。《事文類聚》〉

遙想故園陌，桃李正酣酣。

〈以下見《海錄碎事》〉
頭上金雀釵，腰佩翠琅玕。

蘆洲客雁報春來。

