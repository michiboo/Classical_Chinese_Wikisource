
昔余涉漳水，驅車行鄴西。
遙見林慮山，蒼蒼戛天倪。
邂逅逢爾曹，說君彼巖棲。
蘿徑垂野蔓，石房倚雲梯。
秋韭何青青，藥苗數百畦。
栗林隘谷口，栝樹森廻谿。
耕耘有山田，紡績有山妻。
人生茍如此，何必組與珪。
誰謂遠相訪，曩情殊不迷。
簷前舉醇醪，竈下烹雙雞。
朔風忽振蕩，昨夜寒螿啼。
遊子益思歸，罷琴傷解攜。
出門盡原野，白日黯已低。
始驚道路難，終念言笑暌。
因聲謝岑壑，歲暮一攀躋。

迢遞辭京華，辛勤異鄉縣。
登高俯滄海，廻首淚如霰。
同人久離別，失路還相見。
薛侯懷直道，德業應時選。
蔡子負清才，當年擢賓薦。
韓公有奇節，詞賦凌羣彥。
讀書嵩岑間，作吏滄海甸。
伊余寡棲託，感激多慍見。
縱誕非爾情，飄淪任疵賤。
忽枉瓊瑤作，乃深平生眷。
始謂吾道存，終嗟客遊倦。
歸心無晝夜，別事除言宴。
復值涼風時，蒼茫夏雲變。

天官蒼生望，出入承明廬。 
肅肅領舊藩，皇皇降璽書。 
茂宰多感激，良將復吹噓。 
永懷一言合，誰謂千里疏。 
對酒忽命駕，茲情何起予。 
炎天晝如火，極目無行車。 
長路出雷澤，浮雲歸孟諸。 
魏郡十萬家，歌鐘喧里閭。 
傳道賢君至，閉關常晏如。 
君將挹高論，定是問樵漁。 
今日逢明聖，吾為陶隱居。

西上逢節換，東征私自憐。 
故人今臥疾，欲別還留連。 
舉酒臨南軒，夕陽滿中筵。 
寧知江上興，乃在河梁偏。 
行李多光輝，札翰忽相鮮。 
誰謂歲月晚，交情尚貞堅。 
終嗟州縣勞，官謗復迍邅。 
雖負忠信美，其如方寸懸。 
連師扇清風，千里猶眼前。 
曾是趨藻鏡，不應翻棄捐。 
日來知自強，風氣殊未痊。 
可以加藥物，胡為輒憂煎。 
驅馬出大梁，原野一悠然。 
柳色感行客，雲陰愁遠天。 
皇明燭幽遐，德澤普照宣。 
鵷鴻列霄漢，燕雀何翩翩。 
余亦愜所從，漁樵十二年。 
種瓜漆園裡，鑿井盧門邊。 
去去勿重陳，生涯難勉旃。 
或期遇春事，與爾復周旋。 
投報空回首，狂歌謝比肩。

吾友遇知己，策名逢聖朝。
高才擅白雪，逸翰懷青霄。
承詔選嘉賓，慨然即馳軺。
清晝下公館，尺書忽相邀。
留歡惜別離，畢景駐行鑣。
言及沙漠事，益令胡馬驕。
丈夫拔東蕃，聲冠霍嫖姚。
兜鍪衝矢石，鐵甲生風飆。
諸將出冷陘，連營濟石橋。
酋豪盡俘馘，子弟輸征徭。
邊庭絕刁斗，戰地成漁樵。
榆關夜不扃，塞口長蕭蕭。
降胡滿薊門，一一能射鵰。
軍中多宴樂，馬上何輕趫。
戎狄本無厭，羇縻非一朝。
飢附誠足用，飽飛安可招。
李牧制儋藍，遺風豈寂寥。
君還謝幕府，慎勿輕芻蕘。

人幽想靈山，意愜憐遠水。 
習靜務為適，所居還復爾。 
汲流漲華池，開酌宴君子。 
苔逕試窺踐，石屏可攀倚。 
入門見中峰，攜手如萬里。 
橫琴了無事，垂釣應有以。 
高館何沈沈，颯然涼風起。

香界泯群有，浮圖豈諸相。 
登臨駭孤高，披拂欣大壯。 
言是羽翼生，迥出虛空上。 
頓疑身世別，乃覺形神王。 
宮闕皆戶前，山河盡簷向。 
秋風昨夜至，秦塞多清曠。 
千里何蒼蒼，五陵鬱相望。 
盛世慚阮步，末宦知周防。 
輸效獨無因，斯焉可遊放。

南山鬱初霽，曲江湛不流。 
若臨瑤池前，想望崑崙丘。 
迴首見黛色，眇然波上秋。 
深沈俯崢嶸，清淺延阻修。 
連潭萬木影，插岸千巖幽。 
杳靄信難測，淵淪無暗投。 
片雲對漁父，獨鳥隨虛舟。 
我心寄青霞，世事慚白鷗。 
得意在乘興，忘懷非外求。 
良辰自多暇，欣與數子遊。

淮南富登臨，茲塔信奇最。
直上造雲族，憑虛納天籟。
迥然碧海西，獨立飛鳥外。
始知高興盡，適與賞心會。
連山黯吳門，喬木吞楚塞。
城池滿窗下，物象歸掌內。
遠思駐江帆，暮時結春靄。
軒車疑蠢動，造化資大塊。
何必了無身，然後知所退。

朝登百丈峰，遙望燕支道。
漢壘青冥間，胡天白如掃。
憶昔霍將軍，連年此征討。
匈奴終不滅，寒山徒草草。
唯見鴻雁飛，令人傷懷抱。

晉武輕後事，惠皇終已昏。
豺狼塞瀍洛，胡羯爭乾坤。
四海如鼎沸，五原徒自尊。
而今白庭路，猶對青陽門。
朝市不足問，君臣隨草根。

古跡使人感，琴臺空寂寥。
靜然顧遺塵，千載如昨朝。
臨眺自茲始，羣賢久相邀。
德與形神高，孰知天地遙。
四時何倏忽，六月鳴秋蜩。
萬象歸白帝，平川橫赤霄。
猶是對夏伏，幾時有涼飆。
燕雀滿簷楹，鴻鵠摶扶搖。
物性各自得，我心在漁樵。
兀然還復醉，尚握尊中瓢。

畋獵自古昔，況伊心賞俱。 
偶與群公遊，曠然出平蕪。 
層陰漲溟海，殺氣窮幽都。 
鷹隼何翩翩，馳驟相傳呼。 
豺狼竄榛莽，麋鹿罹艱虞。 
高鳥下騂弓，困獸鬥匹夫。 
塵驚大澤晦，火燎深林枯。 
失之有餘恨，獲者無全軀。 
咄彼工拙間，恨非指蹤徒。 
猶懷老氏訓，感歎此歡娛。

鄭侯應悽惶，五十頭盡白。 
昔為南昌尉，今作東郡客。 
與語多遠情，論心知所益。 
秋林既清曠，窮巷空淅瀝。 
蝶舞園更閒，雞鳴日雲夕。 
男兒未稱意，其道固無適。 
勸君且杜門，勿歎人事隔。

平原十里外，稍稍雲巖深。 
遂及清淨所，都無人世心。 
名僧既禮謁，高閣復登臨。 
石壁倚松徑，山田多栗林。 
超遙盡巘崿，逼側仍嶇嶔。 
吾欲休世事，於焉聊自任。

駕車出人境，避暑投僧家。 
裴回龍象側，始見香林花。 
讀書不及經，飲酒不勝茶。 
知君悟此道，所未搜袈裟。 
談空忘外物，持誡破諸邪。 
則是無心地，相看唯月華。

遠遊悵不樂，茲賞吾道存。 
款曲故人意，辛勤清夜言。 
東亭何寥寥，佳境無朝昏。 
階墀近洲渚，戶牖當郊原。 
矧乃窮周旋，游時怡討論。 
樹陰蕩瑤瑟，月氣延清尊。 
明河帶飛雁，野火連荒村。 
對此更愁予，悠哉懷故園。

清川在城下，沿汎多所宜。 
同濟愜數公，玩物欣良時。 
飄颻波上興，燕婉舟中詞。 
昔陟乃平原，今來忽漣漪。 
東流達滄海，西流延滹池。 
雲樹共晦明，井邑相逶迤。 
稍隨歸月帆，若與沙鷗期。 
漁父更留我，前潭水未滋。

隱隱春城外，朦朧陳跡深。 
君子顧榛莽，興言傷古今。 
決河導新流，疏逕蹤舊林。 
開亭俯川陸，時景宜招尋。 
肅穆逢使軒，夤緣事登臨。 
忝遊芝蘭室，還對桃李陰。 
岸遠白波來，氣喧黃鳥吟。 
因睹歌頌作，始知經濟心。 
灌壇有遺風，單父多鳴琴。 
誰為久州縣，蒼生懷德音。

吾師晉陽寶，傑出山河最。
途經世諦間，心到空王外。
鳴鐘山虎伏，說法天龍會。
了義同建瓴，梵法若吹籟。
深知億劫苦，善喻恆沙大。
捨施割肌膚，攀緣去親愛。
招提何清淨，良牧駐輕蓋。
露冕衆香中，臨人覺苑內。
心持佛印久，標割魔軍退。
願開初地因，永奉彌天對。

漣上非所趣，偶為世務牽。 
經時駐歸棹，日夕對平川。 
莫論行子愁，且得主人賢。 
亭上酒初熟，廚中魚每鮮。 
自說宦遊來，因之居住偏。 
煮鹽滄海曲，種稻長淮邊。 
四時常晏如，百口無飢年。 
菱芋藩籬下，漁樵耳目前。 
異縣少朋從，我行復迍邅。 
向不逢此君，孤舟已言旋。 
明日又分首，風濤還眇然。

塞口連濁河，轅門對山寺。
寧知鞍馬上，獨有登臨事。
七級凌太清，千崖列蒼翠。
飄飄方寓目，想像見深意。
高興殊未平，涼風颯然至。
拔城陣雲合，轉斾胡星墜。
大將何英靈，官軍動天地。
君懷生羽翼，本欲附騏驥。
款段苦不前，清冥信難致。
一歌陽春後，三歎終自愧。

鄭公經綸日，隋氏風塵昏。 
濟代取高位，逢時敢直言。 
道光先帝業，義激舊君恩。 
寂寞臥龍處，英靈千載魂。
代公實英邁，津涯浩難識。 
擁兵抗矯徵，仗節歸有德。 
縱橫負才智，顧盻安社稷。 
流落勿重陳，懷哉為悽惻。
梁公乃貞固，勳烈垂竹帛。 
昌言太后朝，潛運儲君策。 
待賢開相府，共理登方伯。 
至今青雲人，猶是門下客。

宓子昔爲政，鳴琴登此臺。
琴和人亦閑，千載稱其才。
臨眺忽悽愴，人琴安在哉？
悠悠此天壤，唯有頌聲來。

邦伯感遺事，慨然建琴堂。
乃知靜者心，千載猶相望。
入室想其人，出門何茫茫。
唯見白雲合，東臨鄒魯鄉。

皤皤邑中老，自誇邑中理。
何必升君堂，然後知君美。
開門無犬吠，早臥常晏起。
昔人不忍欺，今我還復爾。

聖人赫斯怒，詔伐西南戎。 
肅穆廟堂上，深沈節制雄。 
遂令感激士，得建非常功。 
料死不料敵，顧恩寧顧終。 
鼓行天海外，轉戰蠻夷中。 
梯巘近高鳥，穿林經毒蟲。 
鬼門無歸客，北戶多南風。 
蜂蠆隔萬里，雲雷隨九攻。 
長驅大浪破，急擊群山空。 
餉道忽已遠，懸軍垂欲窮。 
精誠動白日，憤薄連蒼穹。 
野食掘田鼠，晡餐兼僰僮。 
收兵列亭堠，拓地彌西東。 
臨事恥苟免，履危能飭躬。 
將星獨照耀，邊色何溟濛。 
瀘水夜可涉，交州今始通。 
歸來長安道，召見甘泉宮。 
廉藺若未死，孫吳知暗同。 
相逢論意氣，慷慨謝深衷。

周室既板蕩，賊臣立嬰兒。 
將軍獨激昂，誓欲酬恩私。 
孤城日無援，高節終可悲。 
家國共淪亡，精魂空在斯。 
沈沈積冤氣，寂寂無人知。 
良牧懷深仁，與君建明祠。 
父子俱血食，軒車每逶迤。 
我來薦蘋蘩，感歎興此詞。 
晨光上階闥，殺氣翻旌旗。 
明明幽冥理，至誠信莫欺。 
唯夫二千石，多慶方自茲。

吾友吏茲邑，亦嘗懷宓公。 
安知夢寐間，忽與精靈通。 
一見興永歎，再來激深衷。 
賓從何逶迤，二十四老翁。 
於焉建層碑，突兀長林東。 
作者無愧色，行人感遺風。 
坐令高岸盡，獨對秋山空。 
片石勿謂輕，斯言固難窮。 
龍盤色絲外，鵲顧偃波中。 
形勝駐群目，堅貞指蒼穹。 
我非王仲宣，去矣徒發蒙。

荊衡氣偏秀，江漢流不歇。 
此地多精靈，有時生才傑。 
伊人今獨步，逸思能間發。 
永懷掩風騷，千載常矻矻。 
新碑亦崔嵬，佳句懸日月。 
則是刊石經，終然繼檮杌。 
我來觀雅製，慷慨變毛髮。 
季主盡荒淫，前王徒貽厥。 
東周既削弱，兩漢更淪沒。 
西晉何披猖，五胡相唐突。 
作歌乃彰善，比物仍惡訐。 
感歎將謂誰，對之空咄咄。

梁王昔全盛，賓客復多才。
悠悠一千年，陳跡唯高臺。
寂寞向秋草，悲風千里來。

朝臨孟諸上，忽見芒碭間。
赤帝終已矣，白雲長不還。
時清更何有，禾黍徧空山。

景公德何廣，臨變莫能欺。
三請皆不忍，妖星終自移。
君心本如此，天道豈無知。

梁苑白日暮，梁山秋草時。
君王不可見，脩竹令人悲。
九月桑葉盡，寒風鳴樹枝。

登高臨舊國，懷古對窮秋。
落日鴻雁度，寒城砧杵愁。
昔賢不復有，行矣莫淹留。

出門望終古，獨立悲且歌。
憶昔魯仲尼，悽悽此經過。
衆人不可向，伐樹將如何。

逍遙漆園吏，冥沒不知年。
世事浮雲外，閑居大道邊。
古來同一馬，今我亦忘筌。

五霸遞征伐，宋人無戰功。
解圍幸奇說，易子傷吾衷。
唯見盧門外，蕭條多轉蓬。

常愛宓子賤，鳴琴能自親。
邑中靜無事，豈不由其身。
何意千年後，寂寞無此人。

閼伯去已久，高丘臨道傍。
人皆有兄弟，爾獨爲參商。
終古猶如此，而今安可量。

策馬自沙漠，長驅登塞垣。
邊城何蕭條，白日黃雲昏。
一到征戰處，每愁胡虜翻。
豈無安邊書，諸將已承恩。
惆悵孫吳事，歸來獨閉門。

川上常極目，世情今已閑。
去帆帶落日，征路隨長山。
親友若雲霄，可望不可攀。
於茲任所愜，浩蕩風波間。

清晨泛中流，羽族滿汀渚。
黃鵠何處來，昂藏寡儔侶。
飛鳴無人見，飲啄豈得所。
雲漢爾固知，胡爲不輕舉。

野人頭盡白，與我忽相訪。
手持青竹竿，日暮淇水上。
雖老美容色，雖貧亦閑放。
釣魚三十年，中心無所向。

南登滑臺上，卻望河淇間。
竹樹夾流水，孤城對遠山。
念茲川路闊，羨爾沙鷗閑。
長想別離處，猶無音信還。

東入黃河水，茫茫汎紆直。
北望太行山，峨峨半天色。
山河相暎帶，深淺未可測。
自昔有賢才，相逢不相識。

秋日登滑臺，臺高秋已暮。
獨行既未愜，懷土悵無趣。
晉宋何蕭條，羌胡散馳騖。
當時無戰略，此地即邊戍。
兵革徒自勤，山河孰雲固。
乘閑喜臨眺，感物傷遊寓。
惆悵落日前，飄颻遠帆處。
北風吹萬里，南雁不知數。
歸意方浩然，雲沙更廻互。

亂流自茲遠，倚檝時一望。
遙見楚漢城，崔嵬高山上。
天道昔未測，人心無所向。
屠釣稱侯王，龍蛇爭霸王。
緬懷多殺戮，顧此生慘愴。
聖代休甲兵，吾其得閑放。

茲川方悠邈，雲沙無前後。
古堰對河壖，長林出淇口。
獨行非吾意，東向日已久。
憂來誰得知，且酌尊中酒。

朝從北岸來，泊船南河滸。
試共野人言，深覺農夫苦。
去秋雖薄熟，今夏猶未雨。
耕耘日勤勞，租稅兼舃鹵。
園蔬空寥落，產業不足數。
尚有獻芹心，無因見明主。

茫茫濁河注，懷古臨河濱。
禹功本豁達，漢跡方因循。
坎德昔滂沱，馮夷胡不仁。
激潏陵堤防，東郡多悲辛。
天子忽驚悼，從官皆負薪。
畚築豈無謀，祈禱如有神。
宣房今安在，高岸空嶙峋。

我行倦風湍，輟棹將問津。
空傳歌瓠子，感慨獨愁人。
孟夏桑葉肥，穠陰夾長津。
蠶農有時節，田野無閑人。
臨水狎漁樵，望山懷隱淪。
誰能去京洛，顦顇對風塵〈自孟夏以下，《英華》作一首〉。

朝景入平川，川長復垂柳。
遙看魏公墓，突兀前山後。
憶昔大業時，羣雄角奔走。
伊人何電邁，獨立風塵首。
傳檄舉敖倉，擁兵屯洛口。
連營一百萬，六合如可有。
方項終比肩，亂隋將假手。
力爭固難恃，驕戰曷能久。
若使學蕭曹，功名當不朽。

皤皤河濱叟，相遇似有恥。
輟榜聊問之，荅言盡終結。
一生雖貧賤，九十年未死。
且喜對兒孫，彌慙遠城市。
結廬黃河曲，垂釣長河裏。
漫漫望雲沙，蕭條聽風水。
所思強飯食，永願在鄉里。
萬事吾不知，其心只如此。

常忝鮑叔義，所期王佐才。
如何守苦節，獨此無良媒。
離別十年外，飄颻千里來。
安知罷官後，惟見柴門開。
窮巷隱東郭，高堂詠南陔。
籬根長花草，井上生莓苔。
伊昔望霄漢，於今倦蒿萊。
男兒命未達〈一作須達命，又作人生各有命〉，且盡手中桮。

何代無秀士，高門生此才。 
森然睹毛髮，若見河山來。 
幾載困常調，一朝時運催。 
白身謁明主，待詔登雲臺。 
相逢梁宋間，與我醉蒿萊。 
寒楚眇千里，雪天晝不開。 
末路終離別，不能強悲哀。 
男兒爭富貴，勸爾莫遲迴。

誰謂嵩潁客，遂經鄒魯鄉。 
前臨少昊墟，始覺東蒙長。 
獨行豈吾心，懷古激中腸。 
聖人久已矣，游夏遙相望。 
裴回野澤間，左右多悲傷。 
日出見闕里，川平知汶陽。 
弱冠負高節，十年思自強。 
終然不得意，去去任行藏。

沖和生何代，或謂遊東溟。
三命謁金殿，一言拜銀青。
自雲多方術，往往通神靈。
萬乘親問道，六宮無敢聽。
昔去限霄漢，今來覩儀形。
頭戴鶡鳥冠，手遙白鶴翎。
終日飲醇酒，不醉復不醒。
常憶雞鳴山，每誦西昇經。
拊背念離別，依然出戶庭。
莫見今如此，曾爲一客星。

沙岸拍不定，石橋水橫流。 
問津見魯俗，懷古傷家丘。 
寥落千載後，空傳褒聖侯。

南圖適不就，東走豈吾心。
索索涼風動，行行秋水深。
蟬鳴木葉落，茲夕更愁霖。

明時好畫策，動欲干王公。
今日無成事，依依親老農。
扁舟向何處？吾愛汶陽中。

清曠涼夜月，裴回孤客舟。
渺然風波上，獨愛前山秋。
秋至復搖落，空令行者愁。

天災自古有，昏墊彌今秋。
霖霪溢川原，澒洞涵田疇。
指途適汶陽，掛席經蘆洲。
永望齊魯郊，白雲何悠悠。
傍沿鉅野澤，大水縱橫流。
蟲蛇擁獨樹，麋鹿奔行舟。
稼穡隨波瀾，西成不可求。
室居相枕藉，蛙黽聲啾啾。
仍憐穴蟻漂，益羨雲禽游。
農夫無倚着，野老生殷憂。
聖主當深仁，廟堂運良籌。
倉廩終爾給，田租應罷收。
我心胡鬱陶，征旅亦悲愁。
縱懷濟時策，誰肯論吾謀。

壠頭遠行客，壠上分流水。
流水無盡期，行人未雲已。
淺才登一命，孤劒通萬里。
豈不思故鄉，從來感知己。

二月猶北風，天陰雪冥冥。
寥落一室中，悵然慙百齡。
苦愁正如此，門柳復青青。

惠連發清興，袁安念高臥。
余故非斯人，爲性兼懶惰。
賴茲尊中酒，終日聊自過。

濛濛灑平陸，淅瀝至幽居。
且喜潤羣物，焉能悲斗儲。
故交久不見，鳥雀投吾廬。

孰雲久閑曠，本自保知寡。
窮巷獨無成，春條秪盈把。
安能羨鵬舉，且欲歌牛下。
乃知古時人，亦有如我者。

開篋淚沾臆，見君前日書。
夜臺今寂寞，獨是子雲居。
疇昔探雲奇，登臨賦山水。
同舟南浦下，望月西江裏。
契闊多別離，綢繆到生死。
九原即何處，萬事皆如此。
晉山徒峨峨，斯人已冥冥。
常時祿且薄，歿後家復貧。
妻子在遠道，弟兄無一人。
十上多苦辛，一官恆自哂。
青雲將可致，白日忽先盡。
唯有身後名，空留無遠近。

世人誰不死，嗟君非生慮。 
扶病適到官，田園在何處。 
公才群吏感，葬事他人助。 
余亦未識君，深悲哭君去。

