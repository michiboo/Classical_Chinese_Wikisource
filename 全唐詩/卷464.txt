
王起，字舉之，楊州人。宰相播之弟。貞元十四年進士，又登制策直言諫科，累官尚書左僕射，終山南西節度使。起書無不讀，一經目弗忘。三典貢舉皆得人。集一百二十卷，今存詩六首。
台庭才子來款扉，典校初從天祿歸。
已慚陋巷回玉趾，仍聞細雨沾彩衣。
詰朝始趨鳳闕去，此日遂愁雞黍違。
憶昨謬官在烏府，喜君對門討魚魯。
直廬相望夜每闌，高閣遙臨月時吐。
昔聞三入承明廬，今來重入中秘書。
校文複忝丞相屬，博物更與張侯居。
新冠峨峨不變鐵，舊泉脈脈猶在渠。
忽枉情人吐芳訊，臨風不羨潘錦舒。
憶見青天霞未卷，吟玩瑤華不知晚。
自憐豈是風引舟，如何漸與蓬山遠。
藹藹觀光士，來同鵠鷺羣。
鞠躬遺像在，稽首雅歌聞。
度曲飄清漢，餘音遏曉雲。
兩楹淒已合，九仞杳難分。
斷續同清吹，洪纖入紫氛。
長言聽已罷，千載仰斯文。
行潦沈明月，光輝也不浮。
識珍能洞鑒，精寶此來求。
幾被泥沙雜，常隨混濁流。
潤川終自媚，照乘且何由。
的皪終難掩，晶熒願見收。
蛇行無脛至，飲德已聞酬。
〈會昌三年起，三典舉埸。周侍郎墀時刺華州，以詩賀之，起因答和，門生亦皆有和。〉
貢院離來二十霜，誰知更忝主文場。
楊葉縱能穿舊的，桂枝何必愛新香。
九重每憶同仙禁，六義初吟得夜光。
莫道相知不相見，蓮峯之下欲徵黃。
冰霜肌骨稱童年，羽駕何由到俗間。
丹竈化金留秘訣，仙宮嗽玉叩玄關。
壺中世界青天近，洞裏煙霞白日閒。
若許隨師去塵網，願陪鸞鶴向三山。
花，
點綴，分葩。
露初裛，月未斜。
一枝曲水，千樹山家。
戲蝶未成夢，嬌鶯語更誇。
既見東園成徑，何殊西子同車。
漸覺風飄輕似雪，能令醉者亂如麻。
王損之，貞元十四年進士第。詩一首。
積水非澄徹，明珠不易求。
依稀沉極浦，想像在中流。
瞪目思清淺，褰裳恨暗扱。
徒看川色媚，空愛夜光浮。
月入疑龍吐，星歸似蚌游。
終希識真者，採掇冀𡨕搜。
王炎，宰相播之弟，鐸之父。登進士第，累官至太常博士。詩一首。
邪徑趨時㨗，端心惡此名。
長衢貴高步，大路自規行。
且慮縈紆僻，將求坦蕩情。
詎同流俗好，方保立身貞。
遠跡如違險，修仁在履平。
始知夫子道，從此得堅誠。
〈一作「孟對」，又作「孟封」。〉
封孟紳，貞元十五年進士第一人，官終太常卿。詩一首。
欲速意何成，康荘欲砥平。
天衢皆利往，吾道泰方行。
不復由萊徑，無由見蔣生。
三條遵廣達，九軌尚安貞。
紫陌悠悠去，芳塵步步清。
澹臺千載後，公正有遺名。
邵楚萇，字待倫，閩縣人。貞元十五年進士第，官校書郎。詩一首。
春日遲遲木香閣，窈窕佳人褰繡幕。
淋漓玉露滴紫蕤，綿蠻黃鳥窺朱萼。
橫漢碧雲歌處斷，滿地花鈿舞時落。
樹影參差斜入簷，風動玲瓏水晶箔。
鄭俞，貞元十六年登進士第，為長水縣令。詩一首。
積水綦文動，因知玉産幽。
如天涵素色，侔地引方流。
潛潤滋雲起，熒華射浪浮。
魚龍泉不夜，草木㟁無秋。
璧沼寧堪比，瑤池詎可儔。
若非懸坐測，誰復寄㝠搜。
吳丹，字真存，吳人。貞元十六年登進士第，厯官至鎮州宣慰副史尚書郎饒州刺史。詩一首。
玉泉何處記，四折水紋浮。
潤下寧踰矩，居方在上流。
映空虛漾漾，涵白浄悠悠。
影碎疑衝斗，光清耐觸舟。
珪璋分辨狀，沙礫共懷柔。
願赴朝宗日，縈迴入御溝。
王鑑，貞元十六年登進士第。詩一首。
玉潤在中洲，光臨碕㟁幽。
氤氳冥瑞影，演瀁度方流。
乍似輕漣合，還疑駭浪收。
夤緣知有異，洞徹信無儔。
比德稱殊賞，含輝處至柔。
沈淪如見念，況乃屬時休。
陳昌言，貞元十六年進士。詩二首。
明媚如懷玉，奇姿自託幽。
白虹深不見，綠水折空流。
方珏清沙遍，縱橫氣色浮。
類圭才有角，寫月讓成鉤。
久處沈潛貴，希當特達收。
滔滔在何許，揭厲願從游。
遲景臨遙水，晴空似不高。
清明開曉鏡，昭晰辨秋毫。
鬱鬱長隄土，離離淺渚毛。
煙銷占一候，風靜擁千艘。
獨媚青春柳，宜看白鷺濤。
何年謝公賞，遺韻在江皋。
杜元頴，杜陵人，如晦五世孫。貞元十六年登第，又擢宏詞，累官司勳員外。穆宗時，拜中書舍人，不閱歲，至宰相，再暮出為劍南西川節度使。太和中，貶循州司馬。有《五題詩》一卷，今存一首。
重泉生美玉，積水異常流。
始玩清堪賞，因知寳可求。
斗回虹氣見，磬折紫光浮。
中矩皆明德，同方葉至柔。
月華偏共映，風暖佇將遊。
遇鑒終無暗，逢時願見收。
胡直鈞，登貞元十九年進士第。詩一首。
異音來驃國，初被奉常人。
纔可宮商辨，殊驚節奏新。
轉規迴繡面，曲折度文身。
舒散隨鸞吹，喧呼雜鳥春。
襟袵懷舊識，絲竹變恆陳。
何事㽞中夏，長令表化淳。
俞簡，貞元進士。詩一首。
古人心有尚，乃是孔門生。
為計安貧樂，當從大道行。
詎應流遠跡，方欲料前程。
㨗徑雖雲易，長衢豈不平。
後來無枉路，先達擅前名。
一示遵途意，微衷益自精。
楊嗣復，字繼之，於陵子也。貞元中擢第，初署幕府，進右拾遺，累遷中書舍人。牛僧孺、李宗閔引之，由戶部侍郎擢尚書右丞。太和中，宗閔罷相，嗣復出為劍南東川節度使。宗閔復知政事，入為戶部侍郎，俄拜同中書門下平章事。武宗立，眨潮州刺史。宣宗大中初，以吏部尚書召。卒，諡孝穆。詩八首。
齋莊修祀事，旌旆出郊闉。 
薙草軒墀狹，塗牆赭堊新。 
謀猷期作聖，風俗奉為神。 
酹酒成坳澤，持兵列偶人。 
非才膺寵任，異代揖芳塵。 
況是平津客，碑前淚滿巾。
八方該帝澤，威鳳忽來賓。
向日朱光動，迎風翠羽新。
低昻多異趣，飲啄迥無鄰。
郊藪今翔集，河圖意等倫。
聞韶知鼓舞，偶聖願逡廵。
比屋初同俗，垂恩擊壤人。
天上玉郎騎白鶴，肘後金壺盛妙藥。
暫遊下界傲五侯，重看當時舊城郭。
羽衣茸茸輕似雪，雲上雙童持絳節。
王母親縫紫錦囊，令向懷中藏秘訣。
令威兮晉皆儔侶，東嶽同尋太眞女。
搜奇綴韻和陽春，文章不是人間語。
藥成自固黃金骨，天地齊兮身不沒。
日月宮中便是家，下視崑崙何突兀。
童姿玉貎誰方比，玄髮綠髯光彌彌。
滿朝將相門弟子，隨師盡願拋塵滓。
九轉琅玕必有餘，願乞刀圭救生死。
臥龍決起為時君，寂寞匡廬惟白雲。
今日仲容修故業，草堂焉敢更移文。
〈嗣復作相後，止貶觀察郡守。此稱司馬，疑非嗣復詩。〉
石上生芽二月中，蒙山顧渚莫爭雄。 
封題寄與楊司馬，應為前銜是相公。
