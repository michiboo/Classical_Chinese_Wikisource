
錢起，字仲文，吳興人。天寶十載登進士第，官祕書省校書郎，終尚書考功郎中。大曆中，與韓翃、李端輩號十才子。詩格新奇，理致清贍。集十三卷，今編詩四卷。  
〈紫參。幽芳也。五葩連萼。狀飛禽羽舉。俗名之五鳥花。起故山道人蘭若尤豐此藥。校書劉詠歌之。俾予繼組。〉
遠公林下滿青苔，春藥偏宜間石開。
往往幽人尋水見，時時仙蝶隔雲來。
陰陽雕刻花如鳥，對鳳連雞一何小。
春風宛轉虎溪傍，紫翼紅翹翻霽光。
貝葉經前無住色，蓮花會裏暫留香。
蓬山才子憐幽性，白雲陽春動新詠。
應知仙卉老雲霞，莫賞夭桃滿蹊逕。

瑤溪碧岸生奇寶，剖質披心出文藻。
良工雕飾明且鮮，得成珍器入芳筵。
含華炳麗金尊側，翠斝瓊觴忽無色。
繁弦急管催獻酬，倏若飛空生羽翼。
��蘭英照豹斑，滿堂詞客盡朱顏。
花光來去傳香袖，霞影高低傍玉山。
王孫彩筆題新詠，碎錦連珠復輝映。
世情貴耳不貴奇，謾說海底珊瑚枝。
寧及琢磨當妙用，燕歌楚舞長相隨。

蒔藥穿林復在巘，濃香秀色深能淺。
雲氣垂來裛露偏，松陰占處知春晚。
拂曙殘鶯百囀催，縈泉帶石幾花開。
不隨飛鳥緣枝去，如笑幽人出谷來。
對之不覺忘疎嬾，廢卷荷鋤嫌日短。
豈無萱草樹堦墀，惜爾幽芳世所遺。
但使芝蘭出蕭艾，不辭手足皆胼胝。
寧學陶潛空嗜酒，頹齡捨此事東菑。

獨鶴聲哀羽摧折，沙頭一點留殘雪。
三山侶伴能遠翔，五里裴回忍爲別。
驚羣各畏野人機，誰肯相將霞水飛。
不及川鳧長比翼，隨波雙泛復雙歸。
碧海滄江深且廣，目盡天倪安得往。
雲山隔路不隔心，宛頸和鳴長在想。
何時白霧捲青天，接影追飛太液前。

至寶未爲代所奇，韞靈示璞荊山陲。
獨使虹光天子識，不將清韻世人知。
世人所貴惟燕石，美玉對之成瓦礫。
空山埋照凡幾年，古色蒼痕宛自然。
重溪冪冪暗雲樹，一片熒熒光石泉。
美人之鑒明且徹，玉指提攜嘆奇絕。
試勞香袖拂莓苔，不覺清心皎冰雪。
連城美價幸逢時，命代良工豈見遺。
試作珪璋禮天地，何如瓀�在堦墀。

點素凝姿任畫工，霜毛玉羽照簾櫳。
借問飛鳴華表上，何如粉繢彩屏中。
文昌宮近芙蓉闕，蘭室絪緼香且結。
鑪氣朝成緱嶺雲，銀燈夜作華亭月。
日暖花明梁燕歸，應驚片雪在仙闈。
主人顧盼千金重，誰肯裴回五里飛。

君不見聖主旰食憂元元，秋風苦雨暗九門。
鳳凰池裏沸泉騰，蒼龍闕下生雲根。
陰精離畢太淹度，倦鳥將歸不知樹。
愁陰慘淡時殷雷，生靈墊溺若寒灰。
公卿紅粒爨丹桂，黔首白骨封青苔。
貂裘玉食張公子，炰炙熏天戟門裏。
且如歌笑日揮金，應笑禹湯能罪己。
鶴鳴蛙躍正及時，豹隱蘭凋亦可悲。
焉得太阿決屏翳，還令率土見朝曦。

琢珉勝水碧，所貴素且貞。
曾無白圭玷，不作浮磬鳴。
捧來太陽前，一片新冰清。
沈沈風憲地，待爾秋已至。
璞堅難爲功，誰怨晚成器。
比德無磷緇，論交亦如此。

蜀山西南千萬重，仙經最說青城峰。
青城嶔岑倚空碧，遠壓峨嵋吞劍壁。
錦屏雲起易成霞，玉洞花明不知夕。
星臺二妙逐王師，阮瑀軍書王粲詩。
日落猨聲連玉笛，晴來山翠傍旌旗。
綠蘿春月營門近，知君對酒遙相思。

一賢間氣生，麟趾鳳凰羽。
何意人之望，未爲王者輔。
出鎮忽推才，盛哉文且武。
南越寄維城，雄雄擁甲兵。
鼓門通幕府，天井入軍營。
厥俗多豪侈，古來難致禮。
唯君飲冰心，可酌貪泉水。
忠臣感聖君，徇義不邀勳。
龍鏡逃山魅，霜風破嶂雪。
征途凡幾轉，魏闕如在眼。
向郡海潮迎，指鄉關樹遠。
按節化甌閩，下車佳政新。
應令尉陀俗，還作上皇人。
支離交俊哲，弱冠至華髮。
昔許霄漢期，今嗟鵬鷃別。
圖南不可御，惆悵守薄暮。

雁門太守能愛賢，麟閣書生亦投筆。
寧唯玉劒報知己，更有龍韜佐師律。
別馬連嘶出御溝，家人幾夜望刀頭。
燕南春草傷心色，薊北黃雲滿眼愁。
聞道輕生能擊虜，何嗟少壯不封侯。

長安少年唯好武，金殿承恩爭破虜。
沙場烽火隔天山，鐵騎征西幾歲還。
戰處黑雲霾翰海，愁中明月度陽關。
玉笛聲悲離酌晚，金方路極行人遠。
計日霜戈盡敵歸，回首戎城空落暉。
始笑子卿心計失，徒看海上節旄稀。

寸祿榮色養，此行寧歎惜。
自今黃綬采蘭時，不厭丹墀芳草色。
百戰荒城復井田，幾家春樹帶人煙。
黎甿久厭蓬飄苦，遲爾西南惠月傳。

千里有同心，十年一會面。
當杯緩箏柱，倏忽催離宴。
丹鳳城頭噪晚鴉，行人馬首夕陽斜。
灞上春風留別袂，關東新月宿誰家。
官柳依依兩鄉色，誰能此別不相憶。

郢客文章絕世稀，常嗟時命與心違。
十年失路誰知己，千里思親獨遠歸。
雲帆春水將何適，日愛東南暮山碧。
關中新月對離尊，江上殘花待歸客。
名宦無媒自古遲，窮途此別不堪悲。
荷衣垂釣且安命，金馬招賢會有時。

陶令南行心自永，江天極目澄秋景。 
萬室遙方犬不鳴，雙鳧下處人皆靜。 
清風高興得湖山，門柳蕭條雙翟閒。 
黃花滿把應相憶，落日登樓北望還。

崇蘭香死玉簪折，志士吞聲甘徇節。 
忠藎不為明主知，悲來莫向時人說。 
滄浪之水見心清，楚客辭天淚滿纓。 
百鳥喧喧噪一鶚，上林高枝亦難託。 
寧嗟人世棄虞翻，且喜江山得康樂。 
自憐黃綬老嬰身，妻子朝來勸隱淪。 
桃花洞裡舉家去，此別相思復幾春。

離琴彈苦調，美人慘向隅。 
頃來荷策干明主，還復扁舟歸五湖。 
漢家側席明揚久，豈意遺賢在林藪。 
玉堂金馬隔青雲，墨客儒生皆白首。 
昨夢芳洲采白蘋，歸期且喜故園春。 
稚子只思陶令至，文君不厭馬卿貧。 
剡中風月久相憶，池上舊遊應再得。 
酒熟寧孤芳杜春，詩成不枉青山色。 
念此那能不羨歸，長楊諫獵事相違。 
他日東流一乘興，知君為我掃荊扉。

終童之死誰繼出，燕頷儒生今俊逸。 
主將早知鸚鵡賦，飛書許載蛟龍筆。 
峨眉玉壘指霞標，鳥沒天低幕府遙。 
巴山雨色藏征旆，漢水猿聲咽短簫。 
賜璧腰金應可料，才略縱橫年且妙。 
無人不重樂毅賢，何敵能當魯連嘯。 
日暮黃雲千里昏，壯心輕別不銷魂。 
勸君用卻龍泉劍，莫負平生國士恩。

愁雲破斜陽，別酌勸行子。 
蓬驚馬首風，雁拂天邊水。 
寸晷如三歲，離心在萬里。

君不見明星映空月，太陽朝升光盡歇。 
君不見凋零委路蓬，長風飄舉如雲中。 
由來人事何嘗定，且莫驕奢笑賤窮。

雨雪紛紛黑山外，行人共指盧龍塞。
萬里飛沙咽鼓鼙，三軍殺氣凝旌斾。
陳琳書記本翩翩，料敵張兵奪酒泉。
聖主好文兼好武，封侯莫比漢皇年。

秋漢飛玉霜，北風掃荷香。 
含情紡織孤燈盡，拭淚相思寒漏長。 
簷前碧雲靜如水，月弔棲烏啼鳥起。 
誰家少婦事鴛機，錦幕雲屏深掩扉。 
白玉窗中聞落葉，應憐寒女獨無衣。

僻陋病者居，蒿萊行逕失。 
誰知簪紱貴，能問幽憂疾。 
珂聲未駐門，蘭氣先入室。 
沈痾不冠帶，安得候蓬蓽。 
清揚去莫尋，離念頃來侵。 
雀棲高窗靜，日出修桐陰。 
枕上憶君子，悄悄唯苦心。

山月隨客來，主人興不淺。 
今宵竹林下，誰覺花源遠。 
惆悵曙鶯啼，孤雲還絕巘。

蓬萊紫氣溫如玉，唯予知爾陽春曲。
別來幾日芳蓀綠，百花酒滿不見君，青山一望心斷續。

當年貴得意，文字各爭名。 
齊唱陽春曲，唯君金玉聲。 
懸黎寶中出，高價世難掩。 
鴻羽不低飛，龍津徒自險。 
直衿鸚鵡賦，不貴芳桂枝。 
少俊蔡邕許，長鳴唐舉知。 
梁城下熊軾，朱戟何暐耀。 
才子欲歸寧，棠花已含笑。 
高門知慶大，子孝覺親榮。 
獨攬還珠美，寧唯問絹情。 
離筵不盡醉，摻袂一何早。 
馬蹄西別輕，樹色東看好。 
行塵忽不見，惆悵青門道。

荃蕙有奇性，馨香道爲人。
不居衆芳下，寧老空林春。
之子秉高節，攻文還守真。
素書寸陰盡，流水怨情新。
濟濟振纓客，煙霄各致身。
誰當舉玄晏，不使作良臣。

苦節推白首，憐君負此生。 
忠藎名空在，家貧道不行。 
朝來相憶訪蓬蓽，只謂淵明猶臥疾。 
忽見江南弔鶴來，始知天上文星失。 
嘗恨知音千古稀，那堪夫子九泉歸。 
一聲鄰笛殘陽裡，酹酒空堂淚滿衣。

霽來海半山，隱映城上起。 
中峰落照時，殘雪翠微裡。 
同心久為別，孤興那對此。 
良會何遲遲，清揚瞻則邇。

候館掃清晝，使車出明光。 
森森入郭樹，一道引飛霞。
仰視驄花白，多慚綬色黃。 
鷦鷯無羽翼，願假憲烏翔。

日落問津處，雲霞殘碧空。 
牧牛避田燒，退鷁隨潮風。 
迴首故鄉遠，臨流此路窮。 
翩翩青冥去，羨彼高飛鴻。

白露蠶已絲，空林日淒清。 
寥寥晝扉掩，獨臥秋窗明。 
寶字比仙藥，羽人寄柴荊。 
長吟想風馭，怳若升蓬瀛。

別處秋泉聲，至今猶在耳。
何嘗夢魂去，不見雪山子。
新月隔林時，千峰翠微裏。
言忘心更寂，跡滅雲自起。
覺來纓上塵，如洗功德水。

九秋旅夜長，萬感何時歇。 
蕙花漸寒暮，心事猶楚越。 
直躬邅世道，咫步隔天闕。 
每聞長樂鐘，載泣靈臺月。 
明旦北門外，歸途堪白髮。

秋風過楚山，山靜秋聲晚。 
賞心無定極，仙步亦清遠。 
返照雲竇空，寒流石苔淺。 
羽人昔已去，靈跡欣方踐。 
投策謝歸途，世緣從此遣。

春雨暗重城，訟庭深更寂。 
終朝人吏少，滿院煙雲集。 
溼鳥壓花枝，新苔宜砌石。 
掾曹富文史，清興對詞客。 
愛爾蕙蘭叢，芳香飽時澤。

微雨侵晚陽，連山半藏碧。
林端陟香榭，雲外遲來客。
孤村凝片煙，去水生遠白。
但隹川原趣，不覺城池夕。
更喜眼中人，清光漸咫尺。

退飛憶林藪，樂業羨黎庶。 
四海盡窮途，一枝無宿處。 
嚴冬北風急，中夜哀鴻去。 
孤燭思何深，寒窗坐難曙。 
勞歌待明發，惆悵盈百慮。

采苓日往還，得性非樵隱。 
白水到初闊，青山辭尚近。 
絕境勝無倪，歸途興不盡。 
沮溺時返顧，牛羊自相引。 
逍遙不外求，塵慮從茲泯。

鶤雞鳴早霜，秋水寒旅涉。 
漁人昔鄰舍，相見具舟楫。 
出浦興未盡，向山心更愜。 
村落通白雲，茅茨隱紅葉。 
東皋滿時稼，歸客欣復業。

行役不遑安，在幽機轉發。 
山谷無明晦，溪霞自興沒。 
朝櫛杉下風，夕飲石上月。 
懿爾青雲士，垂纓朝鳳闕。 
寧知採竹人，每食慚薇蕨。

彼岸聞山鐘，仙舟過苕水。
松門入幽映，石徑趨迤邐。
初月開草堂，遠公方覯止。
忘言在閑夜，凝念得微理。
泠泠功德池，相與滌心耳。

山觀海頭雨，懸沫動煙樹。 
只疑蒼茫裡，鬱島欲飛去。 
大塊怒天吳，驚潮蕩雲路。 
群真儼盈想，一葦不可渡。 
惆悵赤城期，願假輕鴻馭。

長安不可望，遠處邊愁起。
輦轂混戎夷，山河空表裏。
黃雲壓城闕，斜照移烽壘。
漢幟遠成霞，胡馬來如蟻。
不知涿鹿戰，早晚蚩尤死。
渴日候河清，沈憂催暮齒。

愁看秦川色，慘慘雲景晦。
乾坤暫運行，品物遺覆載。
黃塵漲戎馬，紫氣隨龍斾。
掩泣指關東，日月妖氛外。
臣心寄遠水，朝海去如帶。
周德更休明，天衢佇開泰。

賞心無遠近，芳月好登望。
勝事引幽人，山下復山上。
將尋洞中藥，復愛湖外嶂。
古壁苔入雲，陰溪樹穿浪。
誰言世緣絕，更惜知音曠。
鶯啼綠蘿春，迴首還惆悵。

列郡皆用武，南征所從誰。 
諸侯重才略，見子如瓊枝。 
撫劍感知己，出門方遠辭。 
煙波帶幕府，海日生紅旗。 
問我何功德，負恩留玉墀。 
銷魂把別袂，愧爾酬明時。

結交意不薄，匪席言莫違。 
世義隨波久，人生知己稀。 
先鳴誓相達，未遇還相依。 
一望金門詔，三看黃鳥飛。 
暝投同旅食，朝出易儒衣。 
嵇向林廬接，攜手行將歸。

隱者守恬泊，春山日深淨。 
誰知蟠木材，得性無人境。 
座隅泉出洞，竹上雲起嶺。 
飢貁入山廚，飲虹過藥井。 
前溪堪放逸，仲月好風景。 
遊目來遠思，摘芳寄汝潁。

入仕無知言，遊方隨世道。 
平生願開濟，遇物干懷抱。 
已阻青雲期，甘同散樗老。 
客遊南海曲，坐見韶陽早。 
舊國別佳人，他鄉思芳草。 
惜無鴻鵠翅，安得凌蒼昊。

木落蒼山空，當軒秋水色。 
清且振衣坐，永吟意何極。 
願言金丹壽，一假鸞鳳翼。 
日夕開真經，言忘心更默。 
玄都有仙子，採藥早相識。 
煙霞難再期，焚香空歎息。

涼雨門巷深，窮居成習靜。 
獨吟愁霖雨，更使秋思永。 
疲痾苦昏墊，日夕開軒屏。 
草木森己悲，衾幬清且冷。 
如何遊宦客，江海隨泛梗。 
延首長相思，憂襟孰能整。

天階崇黼黻，世路有趨兢。 
獨抱中孚爻，誰知苦寒詠。 
行潦難朝海，散材空遇聖。 
豈無鳴鳳時，其如問津命。 
所思青山郭，再夢綠蘿逕。 
林泉春可遊，羨爾得其性。

屏翳忽騰氣，浮陽慘無暉。 
千峰掛飛雨，百尺搖翠微。 
震電閃雲逕，奔流翻石磯。 
倚巖假松蓋，臨水羨荷衣。 
不得采苓去，空思乘月歸。 
且憐東皋上，水色侵荊扉。

向山看霽色，步步豁幽性。 
返照亂流明，寒空千嶂淨。 
石門有餘好，霞殘月欲映。 
上詣遠公廬，孤峰懸一逕。 
雲裡隔窗火，松下聞山磬。 
客到兩忘言，猿心與禪定。

安排常任性，偃臥晚開戶。 
樵客荷蓑歸，向來春山雨。 
殘雲虹未落，返景霞初吐。 
時鳥鳴村墟，新泉繞林圃。 
堯年尚恬泊，鄰里成太古。 
室邇人遂遙，相思怨芳杜。

崖石亂流處，竹深斜照歸。 
主人臥磻石，心耳滌清暉。 
春雷近作解，空谷半芳菲。 
雲棟綵虹宿，藥圃蝴蝶飛。 
惡囂慕嘉遯，幾夜瞻少微。 
相見竟何說，忘情同息機。

蟲鳴歸舊里，田野秋農閑。
即事敦夙尚，衡門方再關。
夕陽入東籬，爽氣高前山。
霜蕙後時老，巢禽知暝還。
侍臣黃樞寵，鳴玉青雲間。
肯想觀魚處，寒泉照髮斑。

山色不厭遠，我行隨處深。 
蹟幽青蘿逕，思絕孤霞岑。 
獨鶴引過浦，鳴猿呼入林。 
褰裳百泉裡，一步一清心。 
王子在何處，隔雲雞犬音。 
折麻定延佇，乘月期招尋。

獨遊屢忘歸，況此隱淪處。
濯髮清泠泉，月明不能去。
更憐垂綸叟，靜若沙上鷺。
一論白雲心，千里滄洲趣。
蘆中夜火盡，浦口秋山曙。
歎息分枝禽，何時更相遇？

悲風隕涼葉，送歸怨南楚。 
窮年將別離，寸晷申宴語。 
長淮流不盡，征櫂忽復舉。 
碧落半愁雲，黃鶴時顧侶。 
遊宦且未達，前途各修阻。 
分袂一相嗟，良辰更何許。

永夜不可度，蛩吟秋雨滴。
寂寞想章臺，始歎雲泥隔。
雷聲匪君車，猶時過我廬。
電影非君燭，猶能明我目。
如何瓊樹枝，夢裏看不足。
望望佳期阻，愁生寒草綠。

用法本禁邪，盡心翻自極。
畢公在囹圄，世事何糺纆。
翠鳳呈其瑞，虞羅寄鎩翼。
囚中千念時，窗外百花色。
落景閉圜扉，春蟲網叢棘。
古人不念文，紛淚莫霑臆。

支離鮮兄弟，形影如手足。 
但遂飲冰節，甘辭代耕祿。 
斑衣在林巷，始覺無羈束。 
交柯低戶陰，閒鳥將雛宿。 
窮通世情阻，日夜苔徑綠。 
誰言北郭貧，能分晏嬰粟。

返真難合道，懷舊仍無弔。 
浮俗漸澆淳，斯人誰繼妙。 
聲容在心耳，寧覺阻言笑。 
玄堂閉幾春，拱木齊雲嶠。 
鶴傳居士舞，猿得蘇門嘯。 
酹酒片陽微，空山想埋照。

晨光起宿露，池上判黎甿。
借問秋泉色，何如拙宦情。
磨鉛辱利用，策蹇愁前程。
昨夜明月滿，中心如鵲驚。
負恩時易失，多病績難成。
坐惜寒塘晚，霜風吹杜蘅。

匡濟難道合，去留隨興牽。 
偶為謝客事，不顧平子田。 
魏闕賁翹楚，此身長棄捐。 
箕裘空在念，咄咄誰推賢。 
無用即明代，養痾仍壯年。 
日夕望佳期，帝鄉路幾千。 
秋風晨夜起，零落愁芳荃。

南山轉羣木，昏曉擁山翠。
小澤近龍居，清蒼常雨氣。
君家北原上，千金買勝事。
丹闕退朝廻，白雲迎賞至。
新晴村落外，處處煙景異。
片水明斷岸，餘霞入古寺。
東臯指歸翼，目盡有餘意。

種黍傍煙溪，榛蕪兼沮洳。 
亦知生計薄，所貴隱身處。 
橡栗石上村，莓苔水中路。 
蕭然授衣日，得此還山趣。 
汲井愛秋泉，結茅因古樹。 
閒雲與幽鳥，對我不能去。 
寄謝鴛鷺群，狎鷗拙所慕。

內史用堯意，理京宣惠慈。 
氣和祥則降，孰謂天難知。 
濟旱露為兆，有如塤應篪。 
豈無夭桃樹，灑此甘棠枝。 
玉色與人淨，珠光臨筆垂。 
協風與之俱，物性皆熙熙。 
何必鳳池上，方看作霖時。

萬計各無成，寸心日悠漫。 
浮生竟何窮，巧曆不能算。 
流落四海間，辛勤百年半。 
商歌向秋月，哀韻兼浩歎。 
寤寐怨佳期，美人隔霄漢。 
寒雲度窮水，別業繞垂幔。 
窗中問談雞，長夜何時旦。

六府且未盈，三農爭務作。
貧民乏井稅，塉土皆墾鑿。
禾黍入寒雲，茫茫半山郭。
秋來積霖雨，霜降方銍獲。
中田聚黎甿，反景空村落。
顧慚不耕者，微祿同衛鶴。
庶追周任言，敢負謝生諾。

楚竹青玉潤，從來湘水陰。
緘書取直節，君子知虛心。
入用隨憲簡，積文不受金。
體將丹鳳直，色映秋霜深。
寧肯假伶倫，謬爲龍鳳吟。
唯將翰院客，昔祕瑤華音。
長跪捧嘉貺，歲寒慚所欽。

日昃石門裡，松聲山寺寒。 
香雲空靜影，定水無驚湍。 
洗足解塵纓，忽覺天形寬。 
清鐘揚虛谷，微月深重巒。 
噫我朝露世，翻浮興波瀾。 
行運遘憂患，何緣親盤桓。 
庶將鏡中象，盡作無生觀。

太清霽雲雷，陽春陶物象。 
明牧行春令，仁風助昇長。 
時和俗勤業，播殖農厥壤。 
陰陰桑陌連，漠漠水田廣。 
郡中忽無事，方外還獨往。 
日暮駐歸軒，湖山有佳賞。 
宣城傳逸韻，千載誰此響。

水國嘗獨往，送君還念茲。 
湖山遠近色，昏旦煙霞時。 
子好謝公跡，常吟孤嶼詩。 
果乘扁舟去，若與白鷗期。 
野趣及春好，客遊欣此辭。 
入雲投館僻，采碧過帆遲。 
江上日迴首，琴中勞別思。 
春鴻刷歸翼，一寄杜蘅枝。

靖節昔高尚，令孫嗣清徽。
舊廬雲峰下，獻歲車騎歸。
去俗因解綬，憶山得採薇。
田疇春事起，里巷相尋稀。
淵明醉乘興，閑門秪掩扉。
花禽驚曙月，鄰女上鳴機。
畢娶願已果，養恬志寧違。
吾當掛朝服，同爾緝荷衣。

孤客倦夜坐，聞猿乘早發。 
背溪已斜漢，登棧尚殘月。 
重峰轉森爽，幽步更超越。 
雲木聳鶴巢，風蘿掃虎穴。 
人群徒自遠，世役終難歇。 
入山非買山，采竹異采蕨。 
誰見子牟意，悁勞書魏闕。

子陵江海心，高跡此閒放。 
漁舟在溪水，曾是敦夙尚。 
朝霽收雲物，垂綸獨清曠。 
寒花古岸傍，唳鶴晴沙上。 
紛吾好貞逸，不遠來相訪。 
已接方外遊，仍陪郢中唱。 
歡言盡佳酌，高興延秋望。 
日暮浩歌還，紅霞亂青嶂。

雞鳴孤煙起，靜者能卜築。 
喬木出雲心，閒門掩山腹。 
貧交喜相見，把臂歡不足。 
空林留宴言，永日清耳目。 
泉聲冷尊俎，荷氣香童僕。 
往往仙犬鳴，樵人度深竹。 
酒酣出谷口，世網何羈束。 
始願今不從，區區折腰祿。

日與麋鹿羣，賢哉買山叟。
龐眉忽相見，避世一何久。
林棲古崖曲，野事佳春後。
瓠葉覆荊扉，栗苞垂甕牖。
獨歌還獨酌，不耕亦不耦。
磽田隔雲溪，多雨長稂莠。
煙霞得情性，身世同芻狗。
寄謝營道人，天真此翁有。

橫笛聲轉悲，羽觴酣欲別。 
舉目叩關遠，離心不可說。 
邊陲勞帝念，日下降才傑。 
路極巴水長，天銜劍峰缺。 
單車動夙夜，越境正炎節。 
星橋過客稀，火井蒸雲熱。 
陰符能制勝，千里在坐決。 
始見儒者雄，長纓繫餘孽。

儒者久營道，詔書方問賢。 
至精一耀世，高步誰同年。 
何樹可棲鳳，高梧枝拂天。 
脫身鳧舄裡，載筆虎闈前。 
日月傳軒後，衣冠真列仙。 
則知驪龍珠，不祕清泠泉。 
才子貴難見，郢歌空復傳。 
惜哉效顰客，心想勞蟬娟。

蝴蝶弄和風，飛花不知晚。
王孫尋芳草，步步忘路遠。
況我愛青山，涉趣皆遊踐。
縈迴必中路，陰晦陽復顯。
古岸生新泉，霞峰映雪巘。
交枝花色異，奇石雲根淺。
碧洞志忘歸，紫芝行可搴。
應嗤嵇叔夜，林臥方沈湎。

一聞白雪唱，願見清揚久。
誰謂結綬來，得陪趨府後。
小邑藍溪上，卑棲愜所偶。
忘言復連牆，片月亦攜手。
草色同春逕，鶯聲共高柳。
美景百花時，平生一盃酒。
聖朝法天地，以我爲芻狗。
秩滿歸白雲，期君訪谷口。

樂道隨去處，養和解朝簪。
茅堂近丹闕，佳致亦何深。
退食不趨府，忘機還在林。
清風亂流上，永日小山陰。
解籜雨中竹，將雛花際禽。
物華對幽寂，弦酌兼詠吟。
自昔仰高步，及茲勞所欽。
郢歌叨繼組，知己復知音。

寧辭園令秩，不改淵明調。
解印無與言，見山始一笑。
幽人還絕境，誰道苦奔峭。
隨雲剩渡溪，出門更垂釣。
吾廬青霞裏，窗樹玄猨嘯。
微月清風來，方知散髮妙。

丘壑趣如此，暮年始棲偃。
賴遇無心雲，不笑歸來晚。
鳴鳩拂紅枝，初服傍清畎。
昨日山僧來，猶嫌嘉遯淺。
託君紫陽家，路滅心更遠。
梯雲創其居，抱犢上絕巘。
杏田溪一曲，霞境峰幾轉。
路石掛飛泉，謝公應在眼。
願言攜手去，採藥長不返。

晨策趣無涯，名山深轉秀。
三休變覆景，萬轉迷宇宙。
攀崖到天窗，入洞窮玉溜。
側逕蹲怪石，飛蘿擲驚狖。
花間鍊藥人，雞犬和乳竇。
散髮便迎客，采芝仍滿袖。
郭璞賦遊仙，始願今可就。

真氣重嶂裏，知君嘉遯幽。
山堦壓丹穴，藥井通洑流。
道者帶經出，洞中攜我遊。
欲驂白蜺去，且爲紫芝留。
忽憶武陵事，別家疑數秋。

秋日西山明，勝趣引孤策。 
桃源數曲盡，洞口兩岸坼。 
還從岡象來，忽得仙靈宅。 
霓裳誰之子，霞酌能止客。 
殘陽在翠微，攜手更登歷。 
林行拂煙雨，溪望亂金碧。 
飛鳥下天窗，褭松際雲壁。 
稍尋玄蹤遠，宛入寥天寂。 
願言葛仙翁，終年鍊玉液。

離客窮海陰，蕭辰歸思結。 
一隨浮雲滯，幾怨黃鵠別。 
妙年即沈痾，生事多所闕。 
劍中負明義，枕上惜玄髮。 
之子良史才，華簪偶時哲。 
相思千里道，愁望飛鳥絕。 
歲暮冰雪寒，淮湖不可越。 
百年去心慮，孤影守薄劣。 
獨餘慕侶清，金石無休歇。

郭南雲水佳，訟簡野情發。
紫芝每相引，黃綬不能緤。
稍入石門幽，始知靈境絕。
冥搜未寸晷，仙逕俄九折。
蟠木蓋石樑，崩岸露雲穴。
數峰拔崑崙，秀色與空澈。
玉氣交晴虹，桂花留曙月。
半巖採珉者，一點如片雪。
真賞無前程，奇觀寧暫輟。
更聞東林磬，可聽不可說。
興中尋覺化，寂爾諸象滅。

藏器待時少，知人自古難。 
遂令丹穴鳳，晚食金琅玕。 
誰謂兵戈際，鳴琴方一彈。 
理煩善用簡，濟猛能兼寬。 
夙夜念黎庶，寢興非宴安。 
洪波未靜壑，何樹不驚鸞。 
鳧舄傍京輦，甿心懸灌壇。 
高槐暗苦雨，長劍生秋寒。 
旅食還為客，饑年亦盡歡。 
親勞攜斗水，往往救泥蟠。 
但恐酬明義，蹉跎芳歲闌。

伯牙道喪來，弦絕無人續。 
誰知絕唱後，更有難和曲。 
層峰與清流，逸勢兢奔蹙。 
清文不出戶，仿象皆在目。 
霧雪看滿懷，蘭荃坐盈掬。 
孤光碧潭月，一片崑崙玉。 
初見歌陽春，韶光變枯木。 
再見吟白雪，便覺雲肅肅。 
則知造化源，方寸能展縮。 
斯文不易遇，清爽心豈足。 
願言書諸神，可以為佩服。

自樂魚鳥性，寧求農牧資。 
淺深愛巖壑，疏鑿盡幽奇。 
雨花相助好，鶯鳴春草時。 
種蘭入山翠，引葛上花枝。 
風露拆紅紫，緣溪復映池。 
新泉香杜若，片石引江蘺。 
宛謂武陵洞，潛應造化移。 
杖策攜煙客，滿袖掇芳蕤。 
蝴蝶舞留我，仙雞閒傍籬。 
但令黃精熟，不慮韶光遲。 
笑指雲蘿逕，樵人那得知。

蟠木無匠伯，終年棄山樊。 
苦心非良知，安得入君門。 
忽忝英達顧，寧窺造化恩。 
螢光起腐草，雲翼騰沈鯤。 
片石世何用，良工心所存。 
一叨尉京甸，三省慚黎元。 
賢尹正趨府，僕夫儼歸軒。 
眼中縣胥色，耳裡蒼生言。 
居人散山水，即景真桃源。 
鹿聚入田逕，雞鳴隔嶺村。 
餐和俗久清，到邑政空論。 
且嘉訟庭寂，前階滿芳蓀。

入谷逢雨花，香綠引幽步。
招提饒泉石，萬轉同一趣。
向背森碧峰，淺深羅古樹。
堯皇未登極，此地曾隱霧。
祕讖得神謀，因高思虎踞。
太陽忽臨照，物象俄光煦。
梵王宮始開，長者金先布。
白水入禪境，碭山通覺路。
往往無心雲，猶起潛龍處。
仍聞七祖後，佛子繼調御。
溪鳥投慧燈，山蟬飽甘露。
不作解纓客，寧知捨筏喻。
身世已悟空，歸途復何去。

