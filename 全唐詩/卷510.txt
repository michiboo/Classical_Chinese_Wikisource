張祜，字承吉，清河人，以宮詞得名。長慶中，令狐楚表薦之，不報辟。諸侯府多不合，自劾去。嘗客淮南，愛丹陽曲阿地築室卜隱。集十卷，今編詩二卷。
崔嵬海西鎮，靈跡傳萬古。
群峰日來朝，累累孫侍祖。
三茅即拳石，二室猶塊土。
傍洞窟神仙，中巖宅龍虎。
名從乾取象，位與坤作輔。
鸞鶴自相群，前人空若瞽。
巉巉割秋碧，媧女徒巧補。
視聽出塵埃，處高心漸苦。
才登招手石，肘底笑天姥。
仰看華蓋尖，赤日雲上午。
奔雷撼深谷，下見山腳雨。
回首望四明，矗若城一堵。
昏晨邈千態，恐動非自主。
控鵠大夢中，坐覺身栩栩。
東溟子時月，卻孕元化母。
彭蠡不盈杯，浙江微辨縷。
石樑屹橫架，萬仞青壁豎。
卻瞰赤城顛，勢來如刀弩。
盤松國清道，九裏天莫睹。
穹崇上攢三，突兀傍聳五。
空崖絕凡路，癡立麋與麈。
邈峻極天門，覷深窺地戶。
金庭路非遠，徒步將欲舉。
身樂道家流，惇儒若一矩。
行尋白雲叟，禮象登峻宇。
佛窟繞杉嵐，仙壇半榛莽。
懸崖與飛瀑，險噴難足俯。
海眼三井通，洞門雙闕拄。
瓊台下昏側，手足前採乳。
但造不死鄉，前勞何足數。
楚客去岷江，西南指天末。
平生不達意，萬里船一發。
行行三峽夜，十二峰頂月。
哀猿別曾林，忽忽聲斷咽。
嘉陵水初漲，岩嶺耗積雪。
不妨高唐雲，卻藉宋玉說。
峨眉遠凝黛，腳底谷洞穴。
錦城晝氳氳，錦水春活活。
成都滯遊地，酒客須醉殺。
莫戀卓家壚，相如已屑屑。
白團扇，今來此去捐。
願得入郎手，團圓郎眼前。
日下西塞山，南來洞庭客。
晴空一鳥渡，萬里秋江碧。
惆悵異鄉人，偶言空脈脈。
日沉西澗陰，遠驅愁突兀。
煙苔濕凝地，露竹光滴月。
時見一僧來，腳邊雲勃勃。
靄靄雲四黑，秋林響空堂。
始從寒瓦中，淅瀝斷人腸。
愁腸方九廻，寂寂夜未央。
落日馳車道，秋郊思不勝。
水雲遙斷緒，山日半銜棱。
遠吠鄰村處，計想羨他能。
拔蒲來，領郎鏡湖邊。
郎心在何處，莫趁新蓮去。
拔得無心蒲，問郎看好無。
東方曨曨車軋軋，地色不分新去轍。
閨門半掩窗半空，斑斑枕花殘淚紅。
君心若車千萬轉，妾身如轍遺漸遠。
碧川迢迢〈（一作樓迢，一作樓摟。）〉山宛宛，馬蹄在耳輪在眼。
桑間女兒情不淺，莫道野蠶能作繭。
門上關，牆上棘，
窗中女子聲唧唧，洛陽大道徒自直。
女子心在婆舍側，嗚嗚籠鳥觸四隅。
養男男娶婦，養女女嫁夫。
阿婆六十翁七十，不知女子長日泣，
從他嫁去無悒悒。
城頭月沒霜如水，趚趚踏沙人似鬼。
燈前拭淚試香裘，長引一聲殘漏子。
駝囊瀉酒酒一杯，前頭滴血心不回。
閨中年少妻莫哀，魚金虎竹天上來，
雁門山邊骨成灰。
重重作閨清旦鐍，兩耳深聲長不徹。
深宮坐愁百年身，一片玉中生憤血。
焦桐彈罷絲自絕，漠漠暗魂愁夜月。
故鄉不歸誰共穴，石上作蒲蒲九節。
鳳兮鳳兮非無皇，山重水闊不可量。
梧桐結陰在朝陽，濯羽弱水鳴高翔。
朝陽隴東泛暖景，雙啄雙飛雙顧影。
朱冠錦襦聊日整，漠漠霧中如衣褧。
傷心盧女弦，七十老翁長獨眠。
雄飛在草雌在田，衷腸結憤氣呵天。
聖人在上心不偏，翁得女妻甚可憐。
曉出郡城東，分圍淺草中。
紅旗開向日，白馬驟迎風。
背手抽金鏃，翻身控角弓。
萬人齊指處，一雁落寒空。
殘獵渭城東，蕭蕭西北風。
雪花鷹背上，冰片馬蹄中。
臂掛捎荊兔，腰懸落箭鴻。
歸來逞餘勇，兒子亂彎弓。
棲棲南越鳥，色麗思沈淫。
暮隔碧雲海，春依紅樹林。
雕籠悲斂翅，畫閣豈關心。
無事能言語，人聞怨恨深。
萬里去心違，奇毛覺自非。
美人憐解語，凡鳥畏多機。
未勝無丹嘴，何勞事綠衣。
雕籠終不戀，會向故山歸。
故人滄海曲，聊復話平生。
喜是狂奴態，羞為老婢聲。
宦途終日薄，身事長年輕。
猶賴書千卷，長隨一櫂行。
孤舟越客吟，萬里曠離襟。
夜月江流闊，春雲嶺路深。
珠繁楊氏果，翠耀孔家禽。
無復天南夢，相思空樹林。
秋風江上草，先是客心摧。
萬里故人去，一行新雁來。
山高雲緒斷，浦迥日波頹。
莫怪南康遠，相思不可裁。
東望故山高，秋歸值小舠。
懷中陸績橘，江上伍員濤。
好去寧雞口，加餐及蟹螯。
知君思無倦，為我續《離騷》。
艤舟陽羨館，飛步繚疏楹。
山暝水雲碧，月涼煙樹清。
長橋深漾影，遠櫓下搖聲。
況是無三害，弦歌初政成。
江嶺昔飄蓬，人間值俊雄。
關西今孔子，城北舊徐公。
清夜遊何處，良辰此不同。
傷心幾年事，一半在湖中。
碧溪行幾折，凝棹宿汀沙。
角斷孤城掩，樓深片月斜。
夜橋昏水氣，秋竹靜霜華。
更想曾題壁，凋零可歎嗟。
萬里客南遷，孤城漲海邊。
瘴雲秋不斷，陰火夜長然。
月上行虛市，風回望舶船。
知君還自潔，更為酌貪泉。
遠遠長沙去，憐君利一官。
風帆彭蠡疾，雲水洞庭寬。
木客提蔬束，江烏接飯丸。
莫言卑濕地，未必乏新歡。
衰年生侄少，唯爾最關心。
偶作魏舒別，聊為殷浩吟。
白波舟不定，黃葉路難尋。
自此尊中物，誰當更共斟。
一命前途遠，雙曹小邑閑。
夜潮人到郭，春霧鳥啼山。
淺瀨橫沙堰，高巖峻石斑。
不堪曾倚櫂，猶復夢昇攀。
不遠夔州路，層波灩澦連。
下來千里峽，入去一條天。
樹色秋帆上，灘聲夜枕前。
何堪正危側，百丈半山顛。
涪江江上客，歲晚卻還鄉。
暮過高唐雨，秋經巫峽霜。
急灘船失次，疊嶂樹無行。
好為題新什，知君思不常。
小門開板閣，終日是逢迎。
語笑人同坐，修持意別行。
水花秋始發，風竹夏長清。
一恨悽惶久，憐師記姓名。
桂林真重德，蓮幕藉殊才。
直氣自消瘴，遠心無暫灰。
劍棱叢石險，箭激亂流回。
莫說雁不到，長江魚盡來。
溪亭拂一琴，促軫坐披衿。
夜月水南寺，秋風城外砧。
早霜紅葉靜，新雨碧潭深。
唯是壺中物，憂來且自斟。
出門無一事，忽忽到天涯。
客地多逢酒，僧房卻厭花。
棋因王粲覆，鼓是禰衡撾。
自喜疏成品，生前不怨嗟。
故人盧氏子，十載曠佳期。
少見雙魚信，多聞八米詩。
侏儒他甚飽，款段爾應羸。
忽謂今劉二，相逢不熟槌。
鄂渚逢遊客，瞿塘上去船。
峽深明月夜，江靜碧雲天。
舊俗巴渝舞，新聲蜀國弦。
不堪揮慘恨，一涕自潸然。
鄂渚逢遊客，瞿塘上去船。〈（此二句與送楊秀才游蜀詩同。）〉
江連萬里海，峽入一條天。
鳥影沉沙日，猿聲隔樹煙。
新詩逢北使，為草幾巴牋。
征馬漢江頭，逢君上蔡遊。
野橋經亥市，山路過申州。
僻地人行澀，荒林虎跡稠。
殷勤話新守，生物賴諸侯。
㭊〈（音析）〉㭊上荒原，霜林赤葉翻。
孤帆天外出，遠戍日中昏。
摘橘防深刺，攀蘿畏斷根。
何堪衰草色，一酌送王孫。
可愛漢文年，鴻恩蕩海壖。
木雞方備德，金馬正求賢。
大戰希遊刃，長途在著鞭。
佇看晁董策，便向史中傳。
南國披僧籍，高標一道林。
律儀精氈布，真行正吞針。
掇火身潛起，焚香口旋吟。
非論坐中社，余亦舊知音。
悟色身無染，觀空事不生。
道心長日笑，覺路幾年行。
片月山林靜，孤雲海櫂輕。
願為塵外契，一就智珠明。
送出南溪日，離情不忍看。
漸遙猶顧首，帆去意難判。
最恨臨行夜，相期幾百般。
但能存歲節，終久得同歡。
老僧何處寺，秋夢繞江濱。
獨樹月中鶴，孤舟雲外人。
榮華長指幻，衰病久觀身。
應笑無成者，滄洲垂一輪。
白日長多事，清溪偶獨尋。
雲歸秋水闊，月出夜山深。
坐想天涯去，行悲澤畔吟。
東郊故人在，應笑未抽簪。
麈尾與筇枝，幾年離石壇。
梵餘林雪厚，棋罷岳鐘殘。
開卷喜先悟，漱瓶知早寒。
衡陽寺前雁，今日到長安。
河塞日駸駸，恩讐報盡深。
伍員忠是節，陸績孝為心。
坐激書生憤，行歌壯士吟。
慚非燕地客，不得受黃金。
萬里南遷客，辛勤嶺路遙。
溪行防水弩，野店避山魈。
瘴海須求藥，貪泉莫舉瓢。
但能堅志義，白日甚昭昭。
漠漠窮塵地，蕭蕭古樹林。
臉濃花自發，眉恨柳長深。
夜月人何待，春風鳥為吟。
不知誰共穴，徒願結同心。
楚塞南行久，秦城北望遙。
少年花已過，衰病柳先凋。
客淚收廻日，鄉心寄落潮。
殷勤問春雁，何處是煙霄。
精華在筆端，咫尺匠心難。
日月中堂見，江湖滿座看。
夜凝嵐氣濕，秋浸壁光寒。
料得昔人意，平生詩思殘。
右丞今已歿，遺畫世間稀。
咫尺江湖盡，尋常鷗鳥飛。
山光全在掌，雲氣欲生衣。
以此常為玩，平生滄海機。
萬里南方去，扁舟泛自身。
長年無愛物，深話少情人。
醉臥襟長散，閒書字不真。
衡陽路猶遠，獨與雁為賓。
失運廬陵厄，乘時武后尊。
五丁扶造化，一柱正乾坤。
上保儲皇位，深然國老勳。
聖朝雖百代，長合問王孫。
〈在虎丘西寺入。〉
佛地葬羅衣，孤魂此是歸。
舞為蝴蝶夢，歌謝伯勞飛。
翠髮朝雲在，青蛾夜月微。
傷心一花落，無後怨春輝。
一徑逗霜林，朱欄遶碧岑。
地盤雲夢角，山鎮洞庭心。
樹白看煙起，沙紅見日沉。
因此悲屈，惆悵又行吟。
星霜幾朝寺，香火靜居人。
黃葉不經意，青山無事身。
拋生臺上日，結座履中塵。
自說一時課，別來詩更新。
古廟無人入，蒼皮澀老桐。
蟻行蟬殼上，蛇竄雀巢中。
淺水孤舟泊，輕塵一座蒙。
晚來雲雨去，荒草是殘風。
一見秋山色，方憐畫手稀。
波濤連壁動，雲物下簷飛。
嶺樹冬猶發，江帆暮不歸。
端然是漁叟，相向日依依。
搖搖歌扇舉，悄悄舞衣輕。
引笛秋臨塞，吹沙夜繞城。
向峰廻雁影，出峽送猨聲。
何似琴中奏，依依別帶情。
〈（第七句缺一字。）〉
高館動離瑟，親賓聊歎稀。
笑歌情不盡，歡待禮無違。
清露府蓮結，碧雲皋鶴飛。
還家與□惠，雨露豈殊歸。
華軒敞碧流，官妓擁諸侯。
粉項高叢鬢，檀妝慢裹頭。
亞身摧蠟燭，斜眼送香球。
何處偏堪恨，千回下客籌。
嗚咽上攀龍，昇平不易逢。
武皇虛好道，文帝未登封。
壽域無千載，泉門是九重。
橋山非遠地，雲去莫疑峰。
風吹魯國人，飄蕩蜀江濱。
濕地饒蛙黽，衰年足鬼神。
時清歸去路，日復病來身。
千萬長堤柳，從他爛熳春。
重檻構雲端，江城四鬱盤。
河流出郭靜，山色對樓寒。
浪草侵天白，霜林映日丹。
悠然此江思，樹杪幾檣竿。
曉霽憑虛檻，雲山四望通。
地盤江岸絕，天映海門空。
樹色連秋靄，潮聲入夜風。
年年此光景，催盡白頭翁。
引手強篸巾，徐徐起病身。
遠心群野鶴，閒話對村人。
發匣琴徽靜，開瓶酒味真。
縱聞兵賦急，原憲本家貧。
廣武原西北，華夷此浩然。
地盤山入海，河繞國連天。
遠樹千門邑，高檣萬里船。
鄉心日雲暮，猶在楚城邊。
白馬頓紅纓，梢毬紫袖輕。
曉冰蹄下裂，寒瓦杖頭鳴。
叉手膠粘去，分鬃線道絣。
自言無戰伐，髀肉已曾生。
小檻俯澄鮮，龍宮浸浩然。
孤光懸夜月，一片割秋天。
淺派胤沙草，餘波漂岸船。
聊當因畎澮，披拂坐潺湲。
僻巷難通馬，深園不藉籬。
青蘿纏柏葉，紅粉墜蓮枝。
雨燕銜泥近，風魚咂網遲。
緣君尋小阮，好是更題詩。
可惜東林寺，空門失所依。
翻經謝靈運，畫壁陸探微。
隙地泉聲在，荒途馬跡稀。
殷勤話僧輩，未敢保儒衣。
羸驂驅野岸，山遠路盤盤。
清露月華曉，碧江星影寒。
離群徒長泣，去國自加餐。
霄漢寧無舊，相哀自語端。
相逢青眼日，相歎白頭時。
累話三朝事，重看一局棊。
歡娛非老大，成長是嬰兒。
且盡尊中物，無煩更後期。
析析簷前竹，秋聲拂簟涼。
病加陰已久，愁覺夜初長。
坐拾車前子，行看肘後方。
無端憂食忌，開鏡倍萎黃。
遠郭日曛曛，停橈一訪君。
小橋通野水，高樹入江雲。
酒興曾無敵，詩情舊逸群。
怪來音信少，五十我無聞。
故人營此地，臺館尚依依。
黑夜山魈語，黃昏海燕歸。
舊陰楊葉在，殘雨槿花稀。
無復南亭賞，高簷紅燭輝。
萬里窮秋客，蕭條對落暉。
煙霞山鳥散，風雨廟神歸。
地遠蛩聲切，天長雁影稀。
那堪正砧杵，幽思想寒衣。
日下苑西宮，花飄香徑紅。
玉釵斜白燕，羅帶弄青蟲。
皓齒初含雪，柔枝欲斷風。
可憐傾國艷，誰信女為戎。
萬里關山塚，明妃舊死心。
恨為秋色晚，愁結暮雲陰。
夜切胡風起，天高漢月臨。
已知無玉貌，何事送黃金。
利劔太堅操，何妨拔一毛。
冤深陸機霧，憤積伍員濤。
直道非無驗，明時不錄勞。
誰當青史上，卒為顯詞褒。
古岸扁舟晚，荒園一徑微。
鳥啼新果熟，花落故人稀。
宿潤侵苔甃，斜陽照竹扉。
相逢盡鄉老，無復話時機。
春色滿城池，杯盤著處移。
鐙金斜雁子，鞍帕嫩鵝兒。
買笑歌桃李，尋歌折柳枝。
可憐明月夜，長是管弦隨。
十畝長堤宅，蕭疎半老槐。
醉眠風卷簟，棋罷月移堦。
斫樹遺桑斧，澆花濕筍鞋。
還將齊物論，終歲自安排。
歿世議方存，昇平道幾論。
詩情光日月，筆力動乾坤。
亂首光雄算，朝綱在典墳。
明時封禪績，山下見丘門。
碧落桂含姿，清秋是素期。
一年逢好夜，萬里見明時。
絕域行應久，高城下更遲。
人間繫情事，何處不相思。
日落江村遠，煙雲度幾重。
問人孤驛路，驅馬亂山峰。
夜入霜林火，寒生水寺鐘。
淒涼哭途意，行處又饑凶。
西江江上月，遠遠照征衣。
夜色草中網，秋聲林外機。
渚田牛路熟，石岸客船稀。
無復是鄉井，鷓鴣聊自飛。
秋灘一望平，遠遠見山城。
落日啼烏桕，空林露寄生。
燒畬殘火色，蕩槳夜溪聲。
況是會游處，桑田小變更。
隙地叢筠植，修廊列堵環。
樓臺疏占水，岡岸遠成山。
盡日草深映，無風舟自閒。
聊當俟芳夕，一泛芰荷間。
古樹千年色，蒼崖百尺陰。
髮寒泉氣靜，神駭玉光沉。
上穴青冥小，中連碧海深。
何當煙月下，一聽夜龍吟。
東溪泉一眼，歸臥愜高疎。
決水金沙靜，梯雲石壁虛。
細吟搔短髮，深話笑長裾。
莫道遺名品，嘗聞入洛初。
伏牛真怪事，餘勝幾人諳。
日彩沉青壁，煙容靜碧潭。
泛心何慮冷，漱齒詎忘甘。
幸挈壺中物，期君正興酣。
行行石頭岸，身事兩相違。
舊國日邊遠，故人江上稀。
水聲寒不盡，山色暮相依。
惆悵未成語，數行鴉又飛。
歷歷四弦分，重來上界聞。
玉盤飛夜雹，金磬入秋雲。
隴霧笳凝水，砂風雁咽群。
不堪天塞恨，青塚是昭君。
綽綽下雲煙，微收皓腕鮮。
夜風生碧柱，春水咽紅弦。
翠佩輕猶觸，鶯枝澀未遷。
芳音何更妙，清月共嬋娟。
一夜列三清，聞歌曲阜城。
雪飛紅燼影，珠貫碧雲聲。
皓齒嬌微發，青蛾怨自生。
不知新弟子，誰解囀喉輕。
董雙成一妙，歷歷韻風篁。
清露鶴聲遠，碧雲仙吹長。
氣侵銀項濕，膏胤漆瓢香。
曲罷不知處，巫山空夕陽。
小小月輪中，斜抽半袖紅。
玉瓶秋滴水，珠箔夜懸風。
徵調侵弦乙，商聲過指攏。
只愁才曲罷，雲雨去巴東。
一管妙清商，纖紅玉指長。
雪藤新換束，霞錦旋抽囊。
並揭聲猶遠，深含曲未央。
坐中知密顧，微笑是周郎。
紫清人一管，吹在月堂中。
起雪雲夕，龍吟煙水空。
虜塵深漢地，羌思切邊風。
試弄陽春曲，西園桃已紅。
荊臺呈妙舞，雲雨半羅衣。
嫋嫋腰疑折，褰褰袖欲飛。
霧輕紅躑躅，風豔紫薔薇。
強許傳新態，人間弟子稀。
星漢夜牢牢，深簾調更高。
亂流公莫度，沉骨嫗空嗥。
向月輕輪甲，迎風重紉條。
不堪聞別引，滄海恨波濤。
清籟遠愔愔，秦樓夜思深。
碧空人已去，滄海鳳難尋。
杳妙和雲絕，依微向水沉。
還將九成意，高閣竚芳音。
百里清溪口，扁舟此去過。
晚潮風勢急，寒葉雨聲多。
戍出山頭鼓，樵通竹裏歌。
不堪無酒夜，廻首夢煙波。
都城三百里，雄險此廻環。
地勢遙尊嶽，河流側讓關。
秦皇曾虎視，漢祖昔龍顏。
何處梟凶輩，干戈自不閒。
北陸冰初結，南宮漏更長。
何勞卻睡草，不驗返魂香。
月隱仙娥豔，風殘夢蝶揚。
徒悲舊行跡，一夜玉階霜。
一派吳興水，西來此驛分。
路遙經幾日，身去是孤雲。
雨氣朝忙蟻，雷聲夜聚蚊。
何堪秋草色，到處重離羣。
廢宮深苑路，煬帝此東行。
往事餘山色，流年是水聲。
古牆丹雘盡，深棟黑煤生。
惆悵從今客，經過未了情。
〈（後六句與蘇紹之《歸嶺南詩》同。）〉
幾年滄海別，萬里白頭吟。
夜月江流闊，春雲嶺路深。
珠繁楊氏果，翠耀孔家禽。
無復天南夢，相思空樹林。
垂老歸休意，棲棲陋巷中。
暗燈棋子落，殘語酒缾空。
滴冪侵簷露，虛疎入檻風。
何妨一蟬嘒，自抱木蘭叢。
漢代非良計，西戎世世塵。
無何求善馬，不算苦生民。
外國讐虛結，中華憤莫伸。
卻教為後恥，昭帝遠和親。
留名魯連去，於世絕遺音。
盡愛聊城下，寧知滄海深。
偶然飛一箭，無事在千金。
廻望淩煙閣，何人是此心。
清曉洞房開，佳人喜燕來。
乍疑釵上動，輕似掌中回。
暗語臨窗戶，深窺傍鏡臺。
新妝正含思，莫拂畫梁埃。
千回掌上橫，珍重遠方情。
客問何人與，閩僧寄一莖。
畫空疑未決，卓地計初成。
幸以文堪採，扶持力不輕。
深窺思不窮，揭趾淺沙中。
一點山光淨，孤飛潭影空。
暗棲松葉露，雙下蓼花風。
好是滄波侶，垂絲趣亦同。
萬里配長征，連年慣野營。
入羣來揀馬，拋伴去擒生。
箭插鵰翎闊，弓盤鵲角輕。
問看行近遠，西去受降城。
一別雲陽宅，深愁度歲華。
翠濃春檻柳，紅滿夜庭花。
鳥影垂纖竹，魚行踐淺沙。
聊當因寤寐，歸思浩無涯。
夜香聞偈後，岑寂掩雙扉。
照竹燈和雪，穿雲月到衣。
草堂疎磬斷，江寺故人稀。
唯憶江南雨，春風獨鳥歸。
賈生年尚少，華髮近相侵。
不是流光促，因緣別恨深。
憐君成苦調，感我獨長吟。
豈料清秋日，星星共映簪。
何處鑿禪壁，西南江上峰。
殘陽過遠水，落葉滿疎鐘。
世事靜中去，道心塵外逢。
欲知情不動，床下虎留蹤。
久病倦衾枕，獨行來訪君。
因逢歸馬客，共對出溪雲。
新月坐中見，暮蟬愁處聞。
相歡貴無事，莫想路歧分。
山色遠含空，蒼茫澤國東。
海明先見日，江白迥聞風。
鳥道高原去，人煙小徑通。
那知舊遺逸，不在五湖中。
斜日半飛閣，高簾輕翳空。
清香芙蓉水，碧冷琅玕風。
絕岸派沿洑，修廊趾崇隆。
唯當餌仙术，坐作朱顏翁。
落日下林坂，撫襟睇前蹤。
輕澌流回浦，殘雪明高峰。
仰視天宇曠，俯登雲樹重。
聊當問真界，昨夜西巒鐘。
高閣去煩燠，客心遂安舒。
清流中浴鳥，白石下游魚。
秋樹色凋翠，夜橋聲褭虛。
南軒更何待，坐見玉蟾蜍。
山勢抱煙光，重門突兀傍。
連簷金像閣，半壁石龕廊。
碧樹叢高頂，清池占下方。
徒悲宦遊意，盡日老僧房。
故人何處歿，謫宦極南天。
遠地身狼狽，窮途事果然。
白鬚才過海，丹旐卻歸船。
腸斷相逢路，新來客又遷。
忽忽南飛返，危絲共怨淒。
暗霜移樹宿，殘夜繞枝啼。
咽絕聲重敘，愔淫思乍迷。
不妨還報喜，誤使玉顏低。
一宿金山寺，超然離世羣。
僧歸夜船月，龍出曉堂雲。
樹色中流見，鐘聲兩岸聞。
翻思在朝市，終日醉醺醺。
千重構橫險，高步出塵埃。
日月光先見，江山勢盡來。
冷雲歸水石，清露滴樓臺。
況是東溟上，平生意一開。
樓臺聳碧岑，一徑入湖心。
不雨山長潤，無雲水自陰。
斷橋荒蘚澀，空院落花深。
猶憶西窗月，鐘聲在北林。
四廻山一面，臺殿已嵯峨。
中路見山遠，上方行石多。
天晴花氣漫，地暖鳥音和。
徒漱葛仙井，此生其奈何。
超然彼岸人，一徑謝微塵。
見相即非相，觀身豈是身。
空門性未滅，舊里化猶新。
謾指堂中影，誰言影似真。
遙遙東郭寺，數裏占原田。
遠岫碧光合，長淮清派連。
院藏歸鳥樹，鐘到落帆船。
唯羨空門叟，棲心盡百年。
月色荒城外，江聲野寺中。
貧知交道薄，老信釋門空。
露葉凋階蘚，風枝戛井桐。
不妨無酒夜，閒話值生公。
碧海西陵岸，吳王此盛時。
山行今佛寺，水見舊宮池。
亡國人遺恨，空門事少悲。
聊當值僧語，盡日把松枝。
樓臺山半腹，又此一經行。
樹隔夫差苑，溪連勾踐城。
上坡松徑澀，深坐石池清。
況是西峰頂，淒涼故國情。
四面山形斷，樓臺此迥臨。
兩峰高崒兀，一水下淫滲。
鑿石西龕小，穿松北塢深。
會當來結社，長日為僧吟。
浮圖經近郭，長日羨僧閒。
竹徑深開院，松門遠對山。
重廊標板榜，高殿鎖金環。
更問尋雷室，西行咫尺間。
碧峰南一寺，最勝是仙源。
峻阪依岩壁，清泉泄洞門。
金函崇寶藏，玉樹閟靈根。
寄謝香花叟，高蹤不可援。
松徑上登攀，深行煙靄間。
合流廚下水，對聳殿前山。
潤壁鳥音迥，泉源僧步閒。
更憐飛一錫，天外與雲還。
幾代儒家業，何年佛寺碑。
地平邊海處，江出上山時。
故國人長往，空門事可知。
淒涼問禪客，身外即無為。
真僧上方界，山路正巖巖。
地僻泉長冷，亭香草不凡。
火田生白菌，煙岫老青杉。
盡日唯山水，當知律行嚴。
一室鑪峰下，荒榛手自開。
粉牌新薤葉，竹援小蔥臺。
樹黑雲歸去，山明日上來。
便知心是佛，堅坐對寒灰。
舊宅人何在，空門客自過。
泉聲到池盡，山色上樓多。
小洞生斜竹，重階夾細莎。
殷勤望城市，雲水暮鐘和。
輕櫂駐廻流，門登西虎丘。
霧青山月曉，雲白海天秋。
倚殿松株澀，欹庭石片幽。
青蛾幾時墓，空色尚悠悠。
何人知寺路，松竹暗春山。
潭黑龍應在，巢空鶴未還。
經年來客倦，半日與僧閑。
更共嘗新茗，聞鐘笑語間。
雲樹擁崔嵬，深行異俗埃。
寺門山外入，石壁地中開。
仰砌池光動，登樓海氣來。
傷心萬古意，金玉葬寒灰。
囂塵楚城外，一寺枕通波。
松色入門遠，岡形連院多。
花時長到處，別路半經過。
惆悵舊禪客，空房深薜蘿。
千年戴顒宅，佛廟此崇修。
古井人名在，清泉鹿跡幽。
竹光寒閉院，山影夜藏樓。
未得高僧旨，煙霞空暫遊。
二十逐嫖姚，分兵遠戍遼。
雪迷經塞夜，冰壯渡河朝。
促放雕難下，生騎馬未調。
小儒何足問，看取劍橫腰。
積水自成陰，昏昏月映林。
五更離浦櫂，一夜隔淮砧。
漂母鄉非遠，王孫道豈沉。
不當無徤嫗，誰肯效前心。
何處斸雲煙，新移此館前。
碧姿塵不染，清影露長鮮。
聳地心才直，淩雲操未全。
可悲人自老，何日是千年。
東陽賓禮重，高館望行期。
埽簟因松葉，篸瓜使竹枝。
捲簾聞鳥近，翻枕夢人遲。
坐聽津橋說，今營太守碑。
一聞河塞上，非是欲權兵。
首尾誠須畏，膏肓慎勿輕。
多門徒可入，盡室且思行。
莫為無媒者，滄浪不濯纓。
年少好風情，垂鞭眥睚行。
帶金獅子小，裘錦麒麟獰。
揀匠裝銀鐙，堆錢買鈿箏。
李陵雖效死，時論亦輕生。
半岩開一室，香穟細氛氳。
石上漱秋水，月中行夏雲。
律持僧講疏，經誦梵書文。
好是風廊下，遙遙掛褐裙。
邊風捲地時，日暮帳初移。
磧迥三通角，山寒一點旗。
連收榻索馬，引滿射鵰兒。
莫道功勳細，將軍昔戍師。
紅粉青樓曙，垂楊仲月春。
懷君重攀折，非妾妒腰身。
舞帶縈絲斷，嬌娥向葉嚬。
橫吹凡幾曲，獨自最愁人。
自古多征戰，由來尚甲兵。
長驅千里去，一舉兩番平。
按劍從沙漠，歌謠滿帝京。
寄言天下將，須立武功名。
寶殿依山嶮，臨虛勢若吞。
畫簷齊木末，香砌壓雲根。
遠景窗中岫，孤煙竹裏村。
憑高聊一望，鄉思隔吳門。
近逢商洛口，知爾坐南塘。
草閣平春水，柴門掩夕陽。
隨蜂收野蜜，尋麝採生香。
更憶前年醉，松花滿石牀。
無辭一杯酒，昔日與君深。
秋色換歸鬢，曙光生別心。
桂花山廟冷，楓樹水樓陰。
此路千餘里，應勞楚客吟。
古今斯島絕，南北大江分。
水闊吞滄海，亭高宿斷雲。
返潮千澗落，啼鳥半空聞。
皆是登臨處，歸航酒半醺。
