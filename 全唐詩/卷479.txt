
柳公權，字誠懸，公綽之弟，精於書學。元和初擢進士第。穆宗時拜右拾遺侍書學士，改弘文館學士。文宗復召侍書，尋以諫議為學士知制誥、轉工部侍郎。咸通初，改太子少師。詩五首。
去歲雖無戰，今年未得歸。
皇恩何以報，春日得春衣。

挾纊非真纊，分衣是假衣。
從今貔武士，不憚戍金微。
不分前時忤主恩，已甘寂寞守長門。
今朝郤得君王顧，重入椒房拭淚痕。
朱審偏能視夕嵐，洞邊深墨寫秋潭。
與君一顧西牆畫，從此看山不向南。
耕夫占募逐樓船，春草青青萬頃田。
試上吳門看郡郭，清明幾處有新煙。

吳武陵，信州人。元和初，擢進士第。竇易直判度支，表武陵主鹽北邊。入為太學博士。太和中，出刺韶州，尋貶潘州司戶參軍。詩一卷，今存二首。
拂檻愛貞容，移根自遠峰。
巳曾經草沒，終不任苔封。
葉少初陵雪，鱗生欲化龍。
乘春濯雨露，得地近垣墉。
逐吹香微動，含煙色漸濃。
時迴日月照，為謝小山松。
雀兒來逐颺風高，下視鷹鸇意氣豪。
自謂能生千里翼，黃昏依舊委蓬蒿。

韋䖏厚，字徳載，京兆人。元和初登第，又擢賢良方正異等，授秘書郎，兼史職、改咸陽尉，遷右拾遺，轉考功員外，出為開州刺史，入拜戶部郎中、知制誥。穆宗召入翰林為侍講學士，改中書舎人。文宗即位，拜兵部侍郎，尋以中書侍郎同平章事。集七十巻，今存詩十二首。
初映鉤如線，終銜鏡似鉤。
遠澄秋水色，高倚曉河流。
激曲縈飛箭，浮溝泛滿巵。
將來山太守，早向習家池。
不資冬日秀，為作暑天寒。
先植誠非鳯，來翔定是鸞。
巉巉雪中嶠，磊磊標方峭。
勿為枕蒼山，還當礎清廟。
雨合飛危砌，天開卷曉窗。
齊平聨郭柳，帶繞抱城江。
夾岸凝清素，交枝漾淺淪。
味調方薦實，臘近又先春。
噴日舒紅景，通蹊茂綠陰。
終期王母摘，不羨武陵深。
流鑿徒為巧，圓窪自可澄。
倒花紛錯秀，鑑月靜涵冰。
顧渚吳商絶，蒙山蜀信稀。
千叢因此始，含露紫英肥。
繚繞緣雲上，璘玢甃玉聨。
高高曾㡬折，極目瞰秋鳶。
褊地難層土，因厓遂削成。
淺深嵐嶂色，盡向此中呈。
綆汲豈無井，顛崖貴非浚。
願灑塵垢餘，一雨根莖潤。

楊敬之，字茂孝，元和初，登進士第，擢累屯田、戶部二郎中。坐李宗閔黨，貶連州刺史。文宗向儒術，以敬之為國子祭酒。詩二首。
禾黍正離離，南園剪白芝。
細腰沈趙女，高髻唱蠻姬。
路愧前岡月，梳慚一頜絲。
鄉人不可語，獨念畏人知。
幾度見詩詩總好，及觀標格過於詩。
平生不解藏人善，到處逢人說項斯。
霜樹鳥棲夜，空街雀報明。
碧山相倚暮，歸鴈一行斜〈並見張爲《主客圖》〉。

李虞仲，字見之，端之子。元和初，登進士第，累官中書舍人、知制誥，終吏部侍郎。詩集四卷，今存一首。
旭日煙雲殿，朝陽燭帝居。
斷霞生峻宇，通閣麗晴虛。
流彩連朱檻，騰輝照綺疏。
曈曨晨景裏，明減曉光初。
戶牖仙山近，軒楹鳳翼舒。
還如王母過，遙度五雲車。

張又新，字孔昭，工部侍郎薦之子。元和中，擢第，歴左右補闕，坐李逢吉黨，貶江州刺史。後附李訓，遷刑部郎中。訓死，復貶申州刺史。詩十七首。
春事日已歇，池塘曠幽尋。
殘紅披獨墜，嫩綠間淺深。
偃仰捲芳褥，顧步愛新陰。
謀春未及竟，夏初遽見侵。
結根挺涯涘，垂影覆清淺。
睡臉寒未開，嬾腰晴更軟。
揺空條已重，拂水帶方展。
似醉煙景凝，如愁月露泫。
絲長魚悞恐，枝弱禽驚踐。
長別幾多情，含春任攀搴。
上已餘風景，芳辰集遠坰。
綵舟浮泛蕩，繡轂下娉婷。
棲樹迴蔥蒨，笙歌轉杳㝠。
湖光迷翡翠，草色醉蜻蜓。
鳥弄桐花日，魚飜穀雨萍。
泛今留勝會，誰看畫蘭亭。
雲雨分飛二十年，當時求夢不曾眠。
今來頭白重相見，還上襄王玳瑁筵。
牡丹一朵值千金，將謂從來色最深。
今日滿欄開似雪，一生辜負看花心。
白鶴山邊秋復春，張文宅畔少風塵。
欲驅五馬尋真隱，誰是當初□竹人。
白石巖前湖水春，湖邊舊境有清塵。
欲追謝守行田意，今古同憂是長人。
江北重巒積翠濃，綺霞遙映碧芙蓉。
不知末後滄溟上，減卻瀛洲第㡬峰。
一派遠光澄碧月，萬株聳翠獵金飇。
陶仙謾學長生術，暑往寒來更寂寥。
琴瑟峰頭玉水流，晉時遺跡更堪愁。
愁人到此勞長望，何處煙波是祖州。
漲海嘗從此地流，千帆飛過碧山頭。
君看深谷為陵後，翻覆人間未肯休。
郡郭東南積穀山，謝公曾是此躋攀。
今來惟有靈池月，猶是嬋娟一水間。
一岫坡陀凝綠草，千重虛翠透紅霞。
愁來始上消歸思，見盡江城數百家。
吹臺山上綵煙凝，日落雲收疊翠屏。
應謂焦桐堪採斵，不知誰是柳吳興。
靈海泓澄匝翠峰，昔賢心賞已成空。
今朝亭館無遺制，積水滄浪一望中。
碧水逶迤浮翠巘，綠蘿蒙密媚晴江。
不知誰與名孤嶼，其實中川是一雙。
謝公夢草一差微，謫宦當時道不機。
且謂飛霞逰賞地，池塘煙柳亦依依。

封敖，字碩夫，蓚人。元和中登第。㑹昌初，以左司員外郎召為翰林學士、知制誥，遷御史中丞。大中中，歴平盧、興元節度使，終尚書右僕射。翰藁八巻，今存詩二首。
帝里春光正，蔥蘢喜氣浮。
錦鋪仙禁側，鏡寫曲江頭。
紅萼開蕭閣，黃絲拂御樓。
千門歌吹動，九陌綺羅游。
日近風先滿，仁深澤共流。
應非顦顇質，辛苦在神州。
三年未到九華山，終日披圖一室間。
秋寺喜因晴後賞，靈峰看待足時還。
猨從有性留僧坐，雲靄無心伴客閒。
勝事儻能銷歲月，已拚名利不相關。

馬植，字存之，扶風人。元和中進宗朝，以戶部侍郎同中書門下平章事，尋罷為太子賓客，分司東都，起忠武節度使。徙宣武，卒。詩一首。
舜德堯仁化犬戎，許提河隴款皇風。
指揮貙武皆神算，恢拓乾坤是聖功。
四帥有徵無汗馬，七關雖戍已弢弓。
天留此事還英主，不在他年在大中。

李廓，宰相程之子。登元和進士第，累官潁州刺史。大中中，終武寧節度使。詩十八首。
樹夾炎風路，行人正午稀。
初蟬數聲起，戲蝶一團飛。
日色欺清鏡，槐膏㸃白衣。
無成歸故里，自覺少光輝。
金紫少年郎，繞街鞍馬光。
身從左中尉，官屬右春坊。
剗戴颺州帽，重薰異國香。
垂鞭踏青草，來去杏園芳。
　　
追逐輕薄伴，閑游不著緋。
長攏出獵馬，數換打球衣。
曉日尋花去，春風帶酒歸。
青樓無晝夜，歌舞歇時稀。
　　
日高春睡足，帖馬賞年華。
倒插銀魚袋，行隨金犢車。
還擕新市酒，遠醉曲江花。
幾度歸侵黑，金吾送到家。
　　
好勝耽長夜，天明燭滿樓。
留人看獨腳，賭馬換偏頭。
樂奏曾無歇，杯巡不暫休。
時時遙冷笑，怪客有春愁。
　　
遨遊擕豔妓，裝束似男兒。
杯酒逢花住，笙歌簇馬吹。
鶯聲催曲急，春色送歸遲。
不以聞街鼓，華筵待月移。
　　
賞春惟逐勝，大宅可曾歸。
不樂還逃席，多狂慣衩衣。
歌人踏日起，語燕卷簾飛。
婦好唯相妒，倡樓不醉稀。
　　
戟門連日閉，苦飲惜殘春。
開鎖通新客，教姬屈醉人。
倩歌牽白馬，自舞踏紅茵。
時輩皆相許，平生不負身。
　　
新年高殿上，始見有光輝。
玉雁排方帶，金鵝立仗衣。
酒深和碗賜，馬疾打珂飛。
朝下人爭看，香街意氣歸。
　　
游市慵騎馬，隨姬入坐車。
樓邊聽歌吹，簾外見鶯花。
樂眼從人鬧，歸心畏日斜。
蒼頭來去報，飲伴到倡家。
　　
小婦教鸚鵡，頭邊喚醉醒。
犬嬌眠玉簟，鷹掣撼金鈴。
碧地攢花障，紅泥待客亭。
雖然長按曲，不飲不曾聽。
星稀月沒入五更，膠膠角角鷄初鳴。
征人牽馬出門立，辭妾欲向安西行。
再鳴引頸簷頭下，樓中角聲催上馬。
纔分曙色第二〈應作「三」〉鳴，旌斾紅塵已出城。
婦人上城亂招手，夫婿不聞遙哭聲。
長恨鷄鳴別時苦，不遣鷄棲近窗戶。
匣中取鏡辭竈王，羅衣掩盡眀月光。
昔時長著照容色，今夜潛將聽消息。
門前地黑人來稀，無人錯道朝夕歸。
更深弱體冷如鐵，繡帶菱花懷裏熱。
銅片銅片如有靈，願照得見行人千里形。
戰鼓驚沙惡天色，猛士虬髯眼前黑。
單于衣錦日行兵，陣頭走馬生擒得。
幽幷少年不敢輕，虎狼窟裏空手行。
葉葉歸邊騎，風頭萬里乾。
金裝腰帶重，鐵縫耳衣寒。
蘆酒燒蓬煖，霜鴻撚箭看。
黃河古戍道，秋雪白漫漫。
牓前潛制淚，衆裏自嫌身。
氣味如中酒，情懷似別人。
煖風張樂席，晴日看花塵。
盡是添愁處，深居乞過春。
商嶺東西路欲分，兩間茅屋一溪雲。
師言耳重知師意，人是人非不欲聞。
名利生愁地，貧居歲月移。
買書添架上，斷酒過花時。
宿客嫌吟苦，乖童恨睡遲。
近來唯儉靜，持此答深知。
