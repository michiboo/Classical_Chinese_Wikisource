
三春已暮桃李傷，棠梨花白蔓菁黃。
村中女兒爭摘將，插刺頭鬢相誇張。
田翁蠶老迷臭香，曬暴奄聶熏衣裳。
非無後秀與孤芳，奈爾千株萬頃之茫茫。
天公此意何可量，長教爾輩時節長。
紫躑躅，滅燭攏裙倚山腹。
文君新寡乍歸來，羞怨春風不能哭。
我從相識便相憐，但是花叢不迴目。
去年春別湘水頭，今年夏見青山曲〈青山驛名〉。
迢迢遠在青山上，山高水闊難容足。
願爲朝日早相暾，願作輕風暗相觸。
紫躑躅，我向通州爾幽獨。
可憐今夜宿青山，何年卻向青山宿。
山花漸暗月漸明，月照空山滿山綠。
山空月午夜無人，何處知我顏如玉？
山枇杷，花似牡丹殷潑血。
往年乘傳過青山，正值山花好時節。
壓枝凝豔已全開，映葉香苞才半裂。
緊搏紅袖欲支頤，慢解絳囊初破結。
金線叢飄繁蕊亂，珊瑚朵重纖莖折。
因風旋落裙片飛，帶日斜看目精熱。
亞水依岩半傾側，籠雲隱霧多愁絕。
綠珠語盡身欲投，漢武眼穿神漸滅。
穠姿秀色人皆愛，怨媚羞容我偏別。
說向閒人人不聽，曾向樂天時一說。
昨來穀口先相問，及到山前已消歇。
左降通州十日遲，又與幽花一年別。
山枇杷，爾托深山何太拙。
天高萬里看不精，帝在九重聲不徹。
園中杏樹良人醉，陌上柳枝年少折。
因爾幽芳喻昔賢，磻谿冷坐權門咽。
樹上烏，洲中有樹巢若鋪。
百巢一樹知幾烏，一烏不下三四雛。
雛又生雛知幾雛，老烏未死雛已烏。
散向人間何處無，攫麑啄卵方可食。
男女羣強最多力，靈蛇萬古唯一珠。
豈可抨彈千萬億，吾不會天教爾輩多子孫，告訴天公天不言。
琵琶宮調八十一，旋宮三調彈不出。
玄宗偏許賀懷智，段師此藝還相匹。
自後流傳指撥衰，崑崙善才徒爾為。
澒聲少得似雷吼，纏弦不敢彈羊皮。
人間奇事會相續，但有卞和無有玉。
段師弟子數十人，李家管兒稱上足。
管兒不作供奉兒，拋在東都雙鬢絲。
逢人便請送杯盞，著盡工夫人不知。
李家兄弟皆愛酒，我是酒徒為密友。
著作曾邀連夜宿，中碾春溪華新綠。
平明船載管兒行，盡日聽彈無限曲。
曲名無限知者鮮，霓裳羽衣偏宛轉。
涼州大遍最豪嘈，六么散序多籠撚。
我聞此曲深賞奇，賞著奇處驚管兒。
管兒為我雙淚垂，自彈此曲長自悲。
淚垂捍撥朱弦濕，冰泉嗚咽流鶯澀。
因茲彈作雨霖鈴，風雨蕭條鬼神泣。
一彈既罷又一彈，珠幢夜靜風珊珊。
低回慢弄關山思，坐對燕然秋月寒。
月寒一聲深殿磬，驟彈曲破音繁並。
百萬金鈴旋玉盤，醉客滿船皆暫醒。
自茲聽後六七年，管兒在洛我朝天。
遊想慈恩杏園裏，夢寐仁風花樹前。
去年御史留東台，公私蹙促顏不開。
今春制獄正撩亂，晝夜推囚心似灰。
暫輟歸時尋著作，著作南園花坼萼。
胭脂耀眼桃正紅，雪片滿溪梅已落。
是夕青春值三五，花枝向月雲含吐。
著作施樽命管兒，管兒久別今方睹。
管兒還為彈六么，六么依舊聲迢迢。
猿鳴雪岫來三峽，鶴唳晴空聞九霄。
逡巡彈得六么徹，霜刀破竹無殘節。
幽關鴉軋胡雁悲，斷弦砉騞層冰裂。
我為含淒歎奇絕，許作長歌始終說。
藝奇思寡塵事多，許來寒暑又經過。
如今左降在閑處，始為管兒歌此歌。
歌此歌，寄管兒。
管兒管兒憂爾衰，爾衰之後繼者誰。
繼之無乃在鐵山，鐵山已近曹穆間。
性靈甚好功猶淺，急處未得臻幽閒。
努力鐵山勤學取，莫遣後來無所祖。
雷氏金徽琴，王君寶重輕千金。
三峽流中將得來，明窗拂席幽匣開。
朱弦宛轉盤鳳足，驟擊數聲風雨回。
哀笳慢指董家本，薑生得之妙思忖。
泛徽胡雁咽蕭蕭，繞指轆轤圓袞袞。
吞恨緘情乍輕激，故國關山心歷歷。
潺湲疑是雁鸊鵜，砉騞如聞發鳴鏑。
流宮變征漸幽咽，別鶴欲飛猿欲絕。
秋霜滿樹葉辭風，寒雛墜地烏啼血。
哀弦已罷春恨長，恨長何恨懷我鄉。
我鄉安在長城窟，聞君虜奏心飄忽。
何時窄袖短貂裘，胭脂山下彎明月。
房杜王魏之子孫，雖及百代為清門。
駿骨鳳毛真可貴，岡頭澤底促足論。
去年江上識君面，愛君風貌情已敦。
與君言語見君性，靈府坦蕩消塵煩。
自茲心洽跡亦洽，居常並榻遊並軒。
柳陰覆岸鄭監水，李花壓樹韋公園。
每出新詩共聯綴，閑因醉舞相牽援。
時尋沙尾楓林夕，夜摘蘭叢衣露繁。
今君別我欲何去，自言遠結迢迢婚。
簡書五府已再至，波濤萬里酬一言。
為君再拜贈君語，願君靜聽君勿喧。
君名師範欲何範，君之烈祖遺範存。
永寧昔在掄鑒表，沙汰沉濁澄浚源。
君今取友由取士，得不別白清與渾。
昔公事主盡忠讜，雖及死諫誓不諼。
今君佐藩如佐主，得不陳露酬所恩。
昔公為善日不足，假寐待旦朝至尊。
今君三十朝未與，得不寸晷倍璵璠。
昔公令子尚貴主，公執舅禮婦執笲。
返拜之儀自此絕，關雎之化皎不昏。
君今遠娉奉明祀，得不齊勵親蘋蘩。
斯言皆為書佩帶，然後別袂乃可捫。
別袂可捫不可解，解袂開帆淒別魂。
魂搖江樹鳥飛沒，帆掛檣竿鳥尾翻。
翻風駕浪拍何處，直指杭州由上元。
上元蕭寺基址在，杭州潮水霜雪屯。
潮戶迎潮擊潮鼓，潮平潮退有潮痕。
得得為題羅剎石，古來非獨伍員冤。
南家桃樹深紅色，日照露光看不得。
樹小花狂風易吹，一夜風吹滿牆北。
離人自有經時別，眼前落花心歎息。
更待明年花滿枝，一年迢遞空相憶。
嵩山老僧披破衲，七十八年三十臘。
靈武朝天遼海征，宇宙曾行三四匝。
初因怏怏薙卻頭，便繞嵩山寂師塔。
淮西未返半年前，已見淮西陣雲合。
報盧君，門外雪紛紛。
紛紛門外雪，城中鼓聲絕。
強梁御史人覰步，安得夜開沽酒戶。
問君辛夷花，君言已斑駁。
不畏辛夷不爛開，顧我筋骸官束縛。
縛遣推囚名御史，狼藉囚徒滿田地。
明日不推緣國忌，依前不得花前醉。
韓員外家好辛夷，開時乞取三兩枝。
折枝為贈君莫惜，縱君不折風亦吹。
廳前柏，知君曾對羅希奭。
我本癲狂耽酒人，何事與君為對敵。
為對敵，洛陽城中花赤白。
花赤白，囚漸多，花之赤白奈爾何。
夜長酒闌燈花長，燈花落地復落床。 
似我別淚三四行，滴君滿坐之衣裳。 
與君別後淚痕在，年年著衣心莫改。
三泉驛內逢上巳，新葉趨塵花落地。
勸君滿盞君莫辭，別後無人共君醉。
洛陽城中無限人，貴人自貴貧自貧。
何滿能歌能宛轉，天寶年中世稱罕。 
嬰刑繫在囹圄間，水調哀音歌憤懣。 
梨園弟子奏玄宗，一唱承恩羈網緩。 
便將何滿為曲名，御譜親題樂府纂。 
魚家入內本領絕，葉氏有年聲氣短。 
自外徒煩記得詞，點拍纔成已夸誕。 
我來湖外拜君侯，正值灰飛仲春琯。 
廣宴江亭為我開，紅妝逼坐花枝暖。 
此時有態蹋華筵，未吐芳詞貌夷坦。 
翠蛾轉盼搖雀釵，碧袖歌垂翻鶴卵。 
定面凝眸一聲發，雲停塵下何勞算。 
迢迢擊磬遠玲玲，一一貫珠勻款款。 
犯羽含商移調態，留情度意拋弦管。 
湘妃寶瑟水上來，秦女玉簫空外滿。 
纏綿疊破最殷懃，整頓衣裳頗閒散。 
冰含遠溜咽還通，鶯泥晚花啼漸懶。 
斂黛吞聲若自冤，鄭袖見捐西子浣。 
陰山鳴雁曉斷行，巫峽哀猿夜呼伴。 
古者諸侯饗外賓，鹿鳴三奏陳圭瓚。 
何如有態一曲終，牙籌記令紅螺碗。
月濛濛兮山掩掩，束束別魂眉斂斂。
蠡盞覆時天欲明，碧幌青燈風灩灩。
淚消語盡還暫眠，唯夢千山萬山險。
水環環兮山簇簇，啼鳥聲聲婦人哭。
離床別臉睡還開，燈灺暗飄珠蔌蔌。
山深虎橫館無門，夜集巴兒扣空木。
雨瀟瀟兮鵑咽咽，傾冠倒枕燈臨滅。
倦僮呼喚應復眠，啼雞拍翅三聲絕。
握手相看其奈何，奈何其奈天明別。
海亭樹木何蘢蔥，寒光透坼秋玲瓏。
湖山四面爭氣色，曠望不與人間同。
一拳墺伏東武小，兩山鬥構秦望雄。
嵌空古墓失文種，突兀怪石疑防風。
舟船駢比有宗侶，水雲滃泱無始終。
雪花布遍稻隴白，日腳插入秋波紅。
興餘望劇酒四坐，歌聲舞豔煙霞中。
酒酣從事歌送我，歌雲此樂難再逢。
良時年少猶健羨，使君況是頭白翁。
我聞此曲深歎息，唧唧不異秋草蟲。
憶年十五學構廈，有意蓋覆天下窮。
安知四十虛富貴，朱紫束縛心志空。
妝梳伎女上樓榭，止欲歡樂微茫躬。
雖無趣尚慕賢聖，幸有心目知西東。
欲將滑甘柔藏府，已被鬱噎沖喉嚨。
君今勸我酒太醉，醉語不復能沖融。
勸君莫學虛富貴，不是賢人難變通。
