

裴耀卿，字煥之，守真子。應童子舉，爲睿宗藩邸典籤。開元中，累官濟州刺史，再歷宣冀二州，入拜戶部侍郎。請廣漕運，以實關輔，沿河置倉納粟，又開山陸運以避三門之險。擢黃門侍郎，同平章事，充轉運使，遷侍中，終尚書左僕射。詩二首。
茂先寔王佐，仲舉信時英。
氣覩衝天發，人將下榻迎。
珪符肅有命，江國遠徂征。
九派期方越，千鈞或所輕。
高帆出風迥，孤嶼入雲平。
遄邁嗟于役，離憂空自情。
餙簪陪早歲，接壤廁專城。
曠別心彌軫，宏規義轉傾。
徒然恨飢渴，況乃諷瑤瓊。

〈時為宣州刺史。〉
茲地五湖隣，艱哉萬里人。
驚飆翻是託，危浪亦相因。
宣室才華子，金閨諷議臣。
承明有三人，去去速歸輪。

宋鼎，明皇時爲襄州刺史。詩二首。
〈張丞相與子有孝廉校理之舊，又代余為荊州。余改漢陽，仍兼按使。廵至荊州，故有此贈。〉
漢上登飛幰，荆南歷舊居。
已嘗臨砌橘，更覩躍池魚。
盛德繼微渺，深衷能卷舒。
義申蓬閣際，情切廟堂初。
郡挹文章美，人懷燮理餘。
皇恩儻照亮，豈厭承明廬。

舉櫂乘春水，歸山撫歲華。
碧潭宵見月，紅樹晚開花。
肅穆輕風度，依微隱徑斜。
危亭暗松石，幽澗落雲霞。
思鳥吟高樹，游魚戲淺沙。
安知餘興盡，相望紫煙賒。

崔頌，開元中，爲荆州郡司馬。詩一首。
優閑表政清，林薄賞秋成。
江上懸曉月，往來虧復盈。
天雲抗真意，郡閣晦高名。
坐嘯應無欲，寧辜濟物情。

孫翃，嘗以監察御史使洪州。張九齡在洪州時，翃與往還。詩一首。
受命讞封疆，逢君牧豫章。
於焉審虞芮，復爾共舟航。
悵別秋陰盡，懷歸客思長。
江臯枉離贈，持此慰他鄉。

徐仁友，開元時人。詩一首。
南望緱氏嶺，山居共澗陰。
東西十數里，緬邈方寸心。
雲日落廣廈，鶯花對孤琴。
琴中多苦調，悽切誰復尋。

蘇綰，嘗爲書記，與杜審言同時。詩一首。
漢主新豐邑，周王尚父師。
雲符沛童唱，雪應海神期。
林變驚春早，山明訝夕遲。
況逢溫液霈，恩重御裘詩。

康庭芝，爲河陰令，與杜審言同時。詩一首。
〈一作沈佺期詩，又作宋之問詩，誤。杜審言有和庭芝詠月，即和此也〉
天使下西樓，光含萬里秋。
臺前疑挂鏡，簾外似懸鉤。
張尹將眉學，班姬取扇儔。
佳期應借問，爲報在刀頭。

張宣明，有膽氣，富辭翰，爲郭元振判官。詩二首。
〈唐新語云：宣明嘗山行，見孤松，賞翫久之，賦此詩。鳳閣舍人梁載言賞之曰：文之氣質，不減於長松也。〉
孤松鬱山椒，肅爽凌清霄。
既挺千丈幹，亦生百尺條。
青青恆一色，落落非一朝。
大廈今已構，惜哉無人招。
寒霜十二月，枝葉獨不凋。

〈宣明為元振判官時，使至三姓咽麵，因賦此詩。時人稱為絕唱。〉
昔聞班家子，筆硯忽然投。
一朝撫長劒，萬里入荒陬。
豈不服艱險，只思清國讐。
山川去何歲，霜露幾逢秋。
玉塞已遐廓，鐵關方阻修。
東都日窅窅，西海此悠悠。
卒使功名建，長封萬里侯。

盧崇道，睿宗朝爲太常卿，坐壻崔湜，流嶺南。後私還都下，事敗，敕杖至殞。詩一首。
竹徑女蘿蹊，蓮洲文石隄。
靜深人俗斷，尋翫往還迷。
碧潭秀初月，素林驚夕棲。
褰幌納鳥侶，罷琴聽猨啼。
佳辰改宿昔，勝寄在暌攜。
長懷賞心愛，如玉復如珪。

