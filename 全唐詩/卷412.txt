
滿山殘雪滿山風，野寺無門院院空。
煙火漸稀孤店靜，月明深夜古樓中。
紫垣騶騎入華居，公子文衣護錦輿。
眠閣書生復何事，也騎羸馬從尚書。
春來饒夢慵朝起，不看千官擁御樓。
卻著閑行是忙事，數人同傍曲江頭。
謝公潛有東山意，已向朱門啟洞門。
大隱猶疑戀朝市，不知名作罷歸園。
鶯澀餘聲絮墮風，牡丹花盡葉成叢。
可憐顏色經年別，收取朱闌一片紅。
雲闕朝回塵騎合，杏花春盡曲江閑。
憐君雖在城中住，不隔人家便是山。
喧靜不由居遠近，大都車馬就權門。
野人住處無名利，草滿空階樹滿園。
等閒相見銷長日，也有閒時更學琴。
不是眼前無外物，不關心事不經心。
郵亭壁上數行字，崔李題名王白詩。
盡日無人共言語，不離牆下至行時。

二星徼外通蠻服，五夜燈前草御文。
我到東川恰相半，向南看月北看雲。
常年寒食好風輕，觸處相隨取次行。
今日清明漢江上，一身騎馬縣官迎。
平陽池上亞枝紅，悵望山郵事事同。
還向萬竿深竹裏，一枝渾臥碧流中。
夢君同繞曲江頭，也向慈恩院院遊。
亭吏呼人排去馬，所驚身在古梁州。
帝城寒盡臨寒食，駱穀春深未有春。
才見嶺頭雲似蓋，已驚岩下雪如塵。
千峰筍石千株玉，萬樹松蘿萬朵銀。
飛鳥不飛猿不動，青驄御史上南秦。
嘉陵江岸驛樓中，江在樓前月在空。
月色滿床兼滿地，江聲如鼓復如風。
誠知遠近皆三五，但恐陰晴有異同。
萬一帝鄉還潔白，幾人潛傍杏園東。
司馬子微壇上頭，與君深結白雲儔。
尚平村落擬連買，王屋山泉為別遊。
各待陸渾求一尉，共資三徑便同休。
那知今日蜀門路，帶月夜行緣問囚。
悶見漢江流不息，悠悠漫漫竟何成。
江流不語意相問，何事遠來江上行。
小年為寫游梁賦，最說漢江聞笛愁。
今夜聽時在何處，月明西縣驛南樓。
君多務實我多情，大抵偏嗔步月明。
今夜山郵與蠻嶂，君應堅臥我還行。
嘉陵驛上空床客，一夜嘉陵江水聲。
仍對牆南滿山樹，野花撩亂月朧明。

牆外花枝壓短牆，月明還照半張床。
無人會得此時意，一夜獨眠西畔廊。
嘉陵江上萬重山，何事臨江一破顏。
自笑只緣任敬仲，等閒身度百牢關。
日暮嘉陵江水東，梨花萬片逐江風。
江花何處最腸斷，半落江流半在空。
秦人惟識秦中水，長想吳江與蜀江。
今日嘉川驛樓下，可憐如練繞明窗。

千里嘉陵江水聲，何年重繞此江行。
只應添得清宵夢，時見滿江流月明。
去時樓上清明夜，月照樓前撩亂花。
今日成陰復成子，可憐春盡未還家。
滿眼文書堆案邊，眼昏偷得暫時眠。
子規驚覺燈又滅，一道月光橫枕前。
身騎驄馬峨眉下，面帶霜威卓氏前。
虛度東川好時節，酒樓元被蜀兒眠。
夜深猶自繞江行，震地江聲似鼓聲。
漸見戍樓疑近驛，百牢關吏火前迎。
可憐三月三旬足，悵望江邊望驛台。
料得孟光今日語，不曾春盡不歸來。
莫怪逢君淚每盈，仲由多感有深情。
陸家幼女托良婿，阮氏諸房無外生。
顧我自傷為弟拙，念渠能繼事姑名。
別時何處最腸斷，日暮渭陽驅馬行。
同年同拜校書郎，觸處潛行爛熳狂。
共占花園爭趙辟，競添錢貫定秋娘。
七年浮世皆經眼，八月閑宵忽並床。
語到欲明歡又泣，傍人相笑兩相傷。
鶴台南望白雲關，城市猶存暫一還。
書出步虛三百韻，蕊珠文字在人間。
朧明春月照花枝，花下音聲是管兒。
卻笑西京李員外，五更騎馬趁朝時。
洛陽晝夜無車馬，漫掛紅紗滿樹頭。
見說平時燈影裏，玄宗潛伴太真遊。
想到江陵無一事，酒杯書卷綴新文。
紫芽嫩茗和枝采，朱橘香苞數瓣分。
暇日上山狂逐鹿，淩晨過寺飽看雲。
算緡草詔終須解，不敢將心遠羨君。
嶓塚去年尋漾水，襄陽今日渡江濆。
山遙遠樹才成點，浦靜沉碑欲辨文。
萬里朝宗誠可羨，百川流入渺難分。
鯢鯨歸穴東溟溢，又作波濤隨伍員。
櫪上病驄啼褭褭，江邊廢宅路迢迢。
自經梅雨長垂耳，乍食菰蔣欲折腰。
金絡頭銜光未滅，玉花衫色瘦來燋。
曾聽禁漏驚衙鼓，慣蹋康衢怕小橋。
半夜雄嘶心不死，日高饑臥尾還搖。
龍媒薄地天池遠，何事牽牛在碧霄。
我是北人長北望，每嗟南雁更南飛。
君今又作嶺南別，南雁北歸君未歸。
洞主參承驚豸角，島夷安集慕霜威。
黃家賊用鑹刀利，白水郎行旱地稀。
蜃吐朝光樓隱隱，鼇吹細浪雨霏霏。
毒龍蛻骨轟雷鼓，野象埋牙劚石磯。
火布垢塵須火浣，木綿溫軟當綿衣。
桄榔面磣檳榔澀，海氣常昏海日微。
蛟老變為妖婦女，舶來多賣假珠璣。
此中無限相憂事，請為殷勤事事依。
一年秋半月偏深，況就煙霄極賞心。
金鳳台前波漾漾，玉鉤簾下影沉沉。
宴移明處清蘭路，歌待新詞促翰林。
何意枚皋正承詔，瞥然塵念到江陰。
紫河變鍊紅霞散，翠液煎研碧玉英。
金籍真人天上合，鹽車病驥軛前驚。
愁腸欲轉蛟龍吼，醉眼初開日月明。
唯有思君治不得，膏銷雪盡意還生。
