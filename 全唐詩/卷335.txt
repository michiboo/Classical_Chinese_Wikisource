
　　卷335_1 《享惠昭太子廟樂章（亞獻終獻）》裴度 
　　重輪始發祥，齒胄方興學。冥然升紫府，鏗爾薦清樂。 
　　奠斝致馨香，在庭紛羽鑰.禮成神既醉，彷彿緱山鶴。 
　　卷335_2 《夏日對雨》裴度 
　　登樓逃盛夏，萬象正埃塵。對面雷嗔樹，當街雨趁人。 
　　簷疏蛛網重，地濕燕泥新。吟罷清風起，荷香滿四鄰。 
　　卷335_3 《白二十二侍郎有雙鶴留在洛下予西園多野水長松…請之》裴度 
　　聞君有雙鶴，羈旅洛城東。未放歸仙去，何如乞老翁。 
　　且將臨野水，莫閉在樊籠。好是長鳴處，西園白露中。 
　　卷335_4 《竇七中丞見示初至夏口獻元戎詩，輒戲和之》裴度 
　　出佐青油幕，來吟白雪篇。須為九皋鶴，莫上五湖船。 
　　故態君應在，新詩我亦便。元侯看再入，好被暫流連。 
　　卷335_5 《酬張秘書因寄馬贈詩》裴度 
　　滿城馳逐皆求馬，古寺閑行獨與君。代步本慚非逸足， 
　　緣情何幸枉高文。若逢佳麗從將換，莫共駑駘角出群。 
　　飛控著鞭能顧我，當時王粲亦從軍。 
　　卷335_6 《真慧寺（五祖道場）》裴度 
　　遍尋真跡躡莓苔，世事全拋不忍回。上界不知何處去， 
　　西天移向此間來。岩前芍藥師親種，嶺上青松佛手栽。 
　　更有一般人不見，白蓮花向半天開。 
　　卷335_7 《中書即事》裴度 
　　有意效承平，無功答聖明。灰心緣忍事，霜鬢為論兵。 
　　道直身還在，恩深命轉輕。鹽梅非擬議，葵藿是平生。 
　　白日長懸照，蒼蠅謾發聲。高陽舊田裏，終使謝歸耕。 
　　卷335_8 《中和節詔賜公卿尺（貞元八年宏詞）》裴度 
　　陽和行慶賜，尺度及群公。荷寵承佳節，傾心立大中。 
　　短長思合制，遠近貴攸同。共仰財成德，將酬分寸功。 
　　作程施有政，垂範播無窮。願續南山壽，千春奉聖躬。 
　　卷335_9 《至日登樂遊園》裴度 
　　陰律隨寒改，陽和應節生。祥雲觀魏闕，瑞氣映秦城。 
　　驗炭論時政，書雲受歲盈。晷移長日至，霧斂遠霄清。 
　　景暖仙梅動，風柔禦柳傾。那堪封得意，空對物華情。 
　　卷335_10 《奉酬中書相公至日圓丘攝事合於中書後閣宿齋…之作》裴度 
　　翼亮登三命，謨猷本一心。致齋移秘府，祗事見沖襟。 
　　皓月當延閣，祥風自禁林。相庭方積玉，王度已如金。 
　　運偶唐虞盛，情同丙魏深。幽蘭與白雪，何處寄庸音。 
　　卷335_11 《太原題廳壁》裴度 
　　危事經非一，浮榮得是空。白頭官舍裏，今日又春風。 
　　卷335_12 《溪居》裴度 
　　門徑俯清溪，茅簷古木齊。紅塵飄不到，時有水禽啼。 
　　卷335_13 《喜遇劉二十八》裴度 
　　病來佳興少，老去舊遊稀。笑語縱橫作，杯觴絡繹飛。 
　　卷335_14 《送劉》裴度 
　　不歸丹掖去，銅竹漫云云。惟喜因過我，須知未賀君。 
　　卷335_15 《再送》裴度 
　　頃來多謔浪，此夕任喧紛。故態猶應在，行期未要聞。 
　　卷335_16 《涼風亭睡覺》裴度 
　　飽食緩行新睡覺，一甌新茗侍兒煎。 
　　脫巾斜倚繩床坐，風送水聲來耳邊。 
　　卷335_17 《雪中訝諸公不相訪》裴度 
　　憶昨雨多泥又深，猶能攜妓遠過尋。 
　　滿空亂雪花相似，何事居然無賞心。 
　　卷335_18 《傍水閑行》裴度 
　　閑餘何處覺身輕，暫脫朝衣傍水行。 
　　鷗鳥亦知人意靜，故來相近不相驚。 
　　卷335_19 《句》裴度 
　　兩人同日事征西，今日君先奉紫泥。 
　　待平賊壘報天子，莫指仙山示武夫。 
　　野人不識中書令，喚作陶家與謝家。（《題南莊》）。 
　　君若有心求逸足，我還留意在名姝。（答白居易求馬）
