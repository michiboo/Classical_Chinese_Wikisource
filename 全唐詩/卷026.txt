



第二十六卷

卷26_1【雜曲歌辭·古別離】
沉佺期
白水東悠悠，中有西行舟。舟行有返棹，水去無還流。
奈何生別者，戚戚懷遠遊。遠遊誰當惜，所悲會難收。
自君間芳屣，青陽四五遒。皓月掩蘭室，光風虛蕙樓。
相思無明晦，長嘆累冬秋。離居分遲暮，駕高何淹留。

卷26_2【雜曲歌辭·古別離】
孟雲卿
朝日上高台，離人怨秋草。但見萬里天，不見萬里道。
君行本遙遠，苦樂良難保。宿昔夢同衾，憂心夢顛倒。
含酸欲誰訴，轉轉傷懷抱。結髮年已遲，征行去何早。
寒暄有時謝，憔悴難再好。人皆算年壽，死者何曾老。
少壯無見期，水深風浩浩。

卷26_3【雜曲歌辭·古別離】
李益
雙劍欲別風悽然，雌沉水底雄上天。江回漢轉兩不見，
雲交雨合知何年。古來萬事皆由命，何用臨岐苦涕漣。

卷26_4【雜曲歌辭·古別離二首】
於濆
入室少情意，出門多路岐。黃鶴有歸日，盪子無還時。
人誰無分命，妾身何太奇。君為東南風，妾作西北枝。
青樓鄰里婦，終年畫長眉。自倚對良匹，笑妾空羅幃。
郎本東家兒，妾本西家女。對門中道間，終謂無離阻。
豈知中道間，遣作空閨主。自是愛封侯，非關備胡虜。
知子去從軍，何處無良人。

卷26_5【雜曲歌辭·古別離二首】
李端
水國葉黃時，洞庭霜落夜。行舟聞商估，宿在楓林下。
此地送君還，茫茫似夢間。後期知幾日，前路轉多山。
巫峽通湘浦，迢迢隔雲雨。天晴見海檣，月落聞津鼓。
人老自多愁，水深難急流。清宵歌一曲，白首對汀洲。
與君桂陽別，令君岳陽待。後事忽差池，前期日空在。
木落雁嗷嗷，洞庭波浪高。遠山雲似蓋，極浦樹如毫。
朝發能幾里，暮來風又起。如何兩處愁，皆在孤舟里。
昨夜天月明，長川寒且清。菊花開欲盡，薺菜拍來生。
下江帆勢速，五兩遙相逐。欲問去時人，知投何處宿。
空令猿嘯時，泣對湘潭竹。

卷26_6【雜曲歌辭·古別離】
王縉
下階欲離別，相對映蘭叢。含辭未及吐，淚落蘭叢中。
高堂靜秋日，羅衣飄暮風。誰能待明月，回首見床空。

卷26_7【雜曲歌辭·古別離】
僧皎然
太湖三山口，吳王在時道。寂寞千載心，無人見春草。
誰堪緘怨者，持此傷懷抱。孤舟畏狂風，一點宿煙島。
望所思兮若何，月蕩漾兮空波。雲離離兮北斷，
雁眇眇兮南多。身去兮天畔，心折兮湖岸。
春山胡為兮塞路，使我歸夢兮撩亂。

卷26_8【雜曲歌辭·古別離】
聶夷中
欲別牽郎衣，問郎游何處。不恨歸日遲，莫向臨邛去。

卷26_9【雜曲歌辭·古別離二首】
施肩吾
古人謾歌西飛燕，十年不見狂夫面。三更風作切夢刀，
萬轉愁成系腸線。所嗟不及牛女星，一年一度得相見。
老母別愛子，少妻送征郎。血流既四面，乃亦斷二腸。
不愁寒無衣，不怕飢無糧。惟恐征戰不還鄉，
母化為鬼妻為孀。

卷26_10【雜曲歌辭·古別離】
吳融
紫燕黃鵠雖別離，一舉千里何難追。猶聞啼風與叫月，
流連斷續令人悲。賦情更有深繾綣，碧甃千尋尚為淺。
蟾蜍正向清夜流，蛺蝶須教墮絲罥。莫道斷絲不可續，
丹穴鳳凰膠不遠。草草通流水不回，海上兩潮長不返。

卷26_11【雜曲歌辭·古離別】
王適適
昔歲驚楊柳，高樓悲獨守。今年芳樹枝，孤棲怨別離。
珠簾晝不捲，羅幔曉長垂。苦調琴先覺，愁容鏡獨知。
頻來雁度無消息，罷去鴛文何用織。夜還羅帳空有情，
春着裙腰自無力。青軒桃李落紛紛，紫庭蘭蕙日氛氳。
已能憔悴今如此，更復含情一待君。

卷26_12【雜曲歌辭·古離別】
常理
君御狐白裘，妾居緗綺幬。粟鈿金夾膝，花錯玉搔頭。
離別生庭草，征行斷戍樓。蠨蛸網清曙，菡萏落紅秋。
小膽空房怯，長眉滿鏡愁。為傳兒女意，不用遠封侯。

卷26_13【雜曲歌辭·古離別】
姚系
涼風已裊裊，露重木蘭枝。獨上高樓望，行人遠不知。
輕寒入洞戶，明月滿秋池。燕去鴻方至，年年是別離。

卷26_14【雜曲歌辭·古離別】
張彪
離別無遠近，事歡情亦悲。不聞車輪聲，後會將何時。
去日忘寄書，來日乖前期。縱知明當還，一夕千萬思。

卷26_15【雜曲歌辭·古離別】
趙微明
違別未幾日，一日如三秋。猶疑望可見，日日上高樓。
惟見分手處，白蘋滿芳洲。寸心寧死別，不忍生離愁。

卷26_16【雜曲歌辭·古離別二首】
孟郊
松山雲繚繞，萍路水分離。雲去有歸日，水分無合時。
春芳役雙眼，春色柔四支。楊柳織別愁，千條萬條絲。
山川古今路，縱橫無斷絕。來往天地間，人皆有離別。
行衣未束帶，中腸已先結。不用看鏡中，自知生白髮。
欲陳去留意，聲向言前咽。愁結填心胸，茫茫若為說。
荒郊煙莽蒼，曠野風淒切。處處得相隨，人那不如月。

卷26_17【雜曲歌辭·古離別】
顧況
西江上，風動麻姑嫁時浪。
西山為水水為塵，不是人間離別人。

卷26_18【雜曲歌辭·古離別】
僧貫休
離恨如旨酒，古今飲皆醉。只恐長江水，儘是兒女淚。
伊余非此輩，送人空把臂。他日再相逢，清風動天地。

卷26_19【雜曲歌辭·古離別】
韋莊
晴煙漠漠柳毿毿，不那離情酒半酣。
更把馬鞭雲外指，斷腸春色在江南。

卷26_20【雜曲歌辭·生別離】
孟雲卿
結髮生別離，相思復相保。何知日已久，五變庭中草。
眇眇天海途，悠悠吳江島。但恐不出門，出門無遠道。
遠道行既難，家貧衣服單。嚴風吹積雪，晨起鼻何酸。
人生各有戀，豈不懷所安。分明天上日，生死誓同歡。

卷26_21【雜曲歌辭·生別離】
白居易
食檗不易食梅難，檗能苦兮梅能酸。未如生別之為難，
苦在心兮酸在肝。晨雞載鳴殘月沒，征馬重嘶行人出。
回看骨肉哭一聲，梅酸檗苦甘如蜜。黃河水白黃雲秋，
行人河邊相對愁。天寒野曠何處宿，棠梨葉戰風颼颼。
生離別，生離別，憂從中來無斷絕。憂積心勞血氣衰，
未年三十生白髮。

卷26_22【雜曲歌辭·遠別離】
李白
遠別離，古有皇英之二女，乃在洞庭之南，瀟湘之浦。
海水直下萬里深，誰人不言此離苦。日慘慘兮雲冥冥，
猩猩啼煙兮鬼嘯雨。我縱言之將何補？
皇穹竊恐不照余之忠誠，雷馮馮兮欲吼怒。
堯舜當之亦禪禹。君失臣兮龍為魚，權歸臣兮鼠變虎。
或雲堯幽囚，舜野死，九疑聯綿皆相似，
重瞳孤墳竟何是。帝子泣兮綠雲間，隨風波兮去無還。
慟哭兮遠望，見蒼梧之深山。蒼梧山崩湘水絕，
竹上之淚乃可滅。

卷26_23【雜曲歌辭·遠別離】
張籍
蓮葉團團杏花拆，長江鯉魚鰭鬣赤。念君少年棄親戚，
千里萬里獨為客。誰言遠別心不易，天星墜地能為石。
幾時斷得城南陌，勿使居人有行役。

卷26_24【雜曲歌辭·遠別離二首】
令狐楚
楊柳黃金穗，梧桐碧玉枝。春來消息斷，早晚是歸時。
玳織鴛鴦履，金裝翡翠簪。畏人相問着，不擬到城南。

卷26_25【雜曲歌辭·久別離】
李白
別來幾春未還家，玉窗五見櫻桃花。況有錦字書，
開緘使人嗟。至此腸斷彼心絕，雲鬟綠鬢罷攬結，
愁如回飆亂白雪。去年寄書報陽台，今年寄書重相催。
胡為東風為我吹行雲，使西來；待來竟不來，
落花寂寂委青苔。

卷26_26【雜曲歌辭·新別離】
戴叔倫
手把杏花枝，未曾經別離。黃昏掩閨後，寂寞自心知。

卷26_27【雜曲歌辭·今別離】
崔國輔
送別未能旋，相望連水口。船行欲映洲，幾度急搖手。

卷26_28【雜曲歌辭·暗別離】
劉氏瑤
槐花結子桐葉焦，單飛越鳥啼青霄。翠軒輾雲輕遙遙，
燕脂淚迸紅線條。瑤草歇芳心耿耿，玉佩無聲畫屏冷。
朱弦暗斷不見人，風動花枝月中影。青鸞脈脈西飛去，
海闊天高不知處。

卷26_29【雜曲歌辭·潛別離】
白居易
不得哭，潛別離。不得語，暗相思。兩心之外無人知。
深籠夜鎖獨棲鳥，利劍春斷連理枝。河水雖濁有清日，
烏頭雖黑有白時。惟有潛離與暗別，彼此甘心無後期。

卷26_30【雜曲歌辭·別離曲】
張籍
行人結束出門去，馬蹄幾時踏門路。憶昔君初納彩時，
不言身屬遼陽戍。早知今日當別離，成君家計良為誰。
男兒生身自有役，那得誤我少年時。不如逐君征戰死，
誰能獨老空閨里。

卷26_31【雜曲歌辭·別離曲】
陸龜蒙
丈夫非無淚，不灑離別間。仗劍對尊酒，恥為遊子顏。
蝮蛇一螫手，壯士疾解腕。所思在功名，離別何足嘆。

卷26_32【雜曲歌辭·西洲曲】
溫庭筠
悠悠復悠悠，昨日下西洲。西洲風色好，遙見武昌樓。
武昌何鬱鬱，儂家定無匹。小婦被流黃，登樓撫瑤瑟。
朱弦繁複輕，素手直淒清。一彈三四解，掩抑似含情。
南樓登且望，西江廣復平。艇子搖兩槳，催過石頭城。
門前烏臼樹，慘澹天將曙。鵾鵊飛復還，郎隨早帆去。
回頭語同伴，定復負情儂。去帆不安幅，作抵使西風。
他日相尋索，莫作西洲客。西洲人不歸，春草年年碧。

卷26_33【雜曲歌辭·荊州樂】
李白
白帝城邊足風波，瞿塘五月誰敢過。荊州麥熟繭成蛾，
繅絲憶君頭緒多。撥穀飛鳴奈妾何。

卷26_34【雜曲歌辭·荊州樂二首】
劉禹錫
渚宮楊柳暗，麥城朝雉飛。可憐踏青伴，乘暖着輕衣。
今日好南風，商旅相催發。沙頭檣竿上，始見春江闊。

卷26_35【雜曲歌辭·荊州泊】
李端
南樓西下時，月里聞來棹。桂水舳艫回，荊州津濟鬧。
移帷望星漢，引帶思容貌。今夜一江人，惟應妾身覺。

卷26_36【雜曲歌辭·紀南歌】
劉禹錫
風煙紀南城，塵土荊門路。天寒獵獸者，走上樊姬墓。

卷26_37【雜曲歌辭·宜城歌】
劉禹錫
野水繞空城，行塵起孤驛。花台側生樹，石碣陽鐫額。
靡靡度行人，溫風吹宿麥。知

卷26_38【雜曲歌辭·長干曲四首】
崔顥
君家定何處，妾住在橫塘。停舟暫借問，或恐是同鄉。
家臨九江水，去來九江側。同是長幹人，生小不相識。
下渚多風浪，蓮舟漸覺稀。那能不相待，獨自逆潮歸。
三江潮水急，五湖風浪涌。由來花性輕，莫畏蓮舟重。

卷26_39【雜曲歌辭·長干行二首】
李白
妾發初覆額，折花門前劇。郎騎竹馬來，繞床弄青梅。
同居長干里，兩小無嫌猜。十四為君婦，羞顏尚不開。
低頭向暗壁，千喚不一回。十五始展眉，願同塵與灰。
常存抱柱信，豈上望夫台。十六君遠行，瞿塘灩預堆。
五月不可觸，猿鳴天上哀。門前遲行跡，一一生綠苔。
苔深不能掃，落葉秋風早。八月蝴蝶來，雙飛西園草。
感此傷妾心，坐愁紅顏老。早晚下三巴，預將書報家。
相迎不道遠，直至長風沙。
憶妾深閨里，煙塵不曾識。嫁與長幹人，沙頭候風色。
五月南風興，思君在巴陵。八月西風起，想君發揚子。
去來悲如何，見少別離多。湘潭幾日到，妾夢越風波。
昨夜狂風度，吹折江頭樹。淼淼暗無邊，行人在何處。
北客真王公，朱衣滿江中。日暮來投宿，數朝不肯東。
好乘浮雲驄，佳期蘭渚東。鴛鴦綠浦上，翡翠錦屏中。
自憐十五餘，顏色桃李紅。那作商人婦，愁水復愁風。

卷26_40【雜曲歌辭·長干行】
張潮
婿貧如珠玉，婿富如埃塵。貧時不忘舊，富貴多寵新。
妾本富家女，與君為偶匹。惠好一何深，中門不曾出。
妾有繡衣裳，葳蕤金縷光。念君貧且賤，易此從遠方。
遠方三千里，發去悔不已。日暮情更來，空望去時水。
孟夏麥始秀，江上多南風。商賈歸欲盡，君今尚巴東。
巴東有巫山，窈窕神女顏。常恐游此山，果然不知還。

卷26_41【雜曲歌辭·小長干曲】
崔國輔
月暗送湖風，相尋路不通。菱歌唱不輟，知在此塘中。

卷26_42【雜曲歌辭·杞梁妻】
僧貫休
秦之無道兮四海枯，築長城兮遮北胡。築人築土一萬里，
杞梁貞婦啼嗚嗚。上無父兮中無夫，下無子兮孤復孤。
一號城崩塞色苦，再號杞梁骨出土。疲魂飢魄相逐歸，
陌上少年莫相非。

卷26_43【雜曲歌辭·盧女曲】
崔顥
二月春來半，宮中日漸長。柳垂金屋暖，花覆玉樓香。
拂匣先臨鏡，調笙更炙簧。還將盧女曲，夜夜奉君王。

卷26_44【雜曲歌辭·盧姬篇】
崔顥
盧姬小小魏王家，綠鬢紅唇桃李花。魏玉綺樓十二重，
水精簾箔繡芙蓉。白玉闌干金作柱，樓上朝朝學歌舞。
前堂後堂羅袖人，南窗北窗花發春。翠幌珠簾斗弦管，
一奏一彈雲欲斷。君王日晚下朝歸，鳴環佩玉生光輝。
人生今日得驕貴，誰道盧姬身細微。

卷26_45【雜曲歌辭·邯鄲才人嫁為廝養卒婦】
李白
妾本叢台女，揚蛾入丹闕。自倚顏如花，寧知有凋歇。
一辭玉階下，去若朝雲沒。每憶邯鄲城，深宮夢秋月。
君王不可見，惆悵至明發。

卷26_46【雜曲歌辭·楊白花】
柳宗元
楊白花，風吹度江水。坐令宮樹無顏色，
搖盪春光千萬里。茫茫曉日下長秋，哀歌未斷城鴉起。

卷26_47【雜曲歌辭·茱萸女】
萬楚
山陰柳家女，九日采茱萸。復得東鄰伴，雙為陌上姝。
插花向高髻，結子置長裾。作性恆遲緩，非關詫丈夫。
平明折林樹，日入反城隅。俠客邀羅袖，行人挑短書。
蛾眉自有主，年少莫踟躕。

卷26_48【雜曲歌辭·于闐採花】
李白
于闐採花人，自言花相似。明妃一朝西入胡，
胡中美女多羞死。乃知漢地多名姝，胡中無花可方比。
丹青能令丑者妍，無鹽翻在深宮裡。
自古妒蛾眉，胡沙埋皓齒。

卷26_49【雜曲歌辭·秦女卷衣】
李白
天子居未央，妾侍卷衣裳。顧無紫宮寵，敢拂黃金床。
水至亦不去，熊來尚可當。微身奉日月，飄若螢火光。
願君采葑菲，無以下體妨。

卷26_50【雜曲歌辭·愛妾換馬】
張祜
一面妖桃千里蹄，嬌姿駿骨價應齊。乍牽玉勒辭金棧，
催整花鈿出繡閨。去日豈無沾袂泣，歸時還有頓銜嘶。
嬋娟躞蹀春風裡，揮手搖鞭楊柳堤。
綺閣香銷華廄空，忍將行雨換追風。休憐柳葉雙眉翠，
卻愛桃花兩耳紅。侍宴永辭春色里，趁朝休立漏聲中。
恩勞未盡情先盡，暗泣嘶風兩意同。

卷26_51【雜曲歌辭·枯魚過河泣】
李白
白龍改常服，偶被豫且制。誰使爾為魚，徒勞訴天帝。
作書報鯨鯢，勿恃風濤勢。濤落歸泥沙，翻遭螻蟻噬。
萬乘慎出入，柏人以為誡。

卷26_52【雜曲歌辭·飲酒樂】
聶夷中
日月似有事，一夜行一周。草木猶須老，人生得無愁。
一飲解百結，再飲破百憂。白髮欺貧賤，不入醉人頭。
我願東海水，盡向杯中流。安得阮步兵，同入醉鄉游。

卷26_53【雜曲歌辭·王孫游】
崔國輔
自與王孫別，頻看黃鳥飛。應由春草誤，着處不成歸。

卷26_54【雜曲歌辭·發白馬】
李白
將軍發白馬，旌節渡黃河。簫鼓聒川岳，滄溟涌洪波。
武安有振瓦，易水無寒歌。鐵騎若雪山，飲流涸滹沱。
揚兵獵月窟，轉戰略朝那。倚劍登燕然，邊峰列嵯峨。
蕭條萬里外，耕作五原多。一掃清大漠，包虎戢金戈。

卷26_55【雜曲歌辭·結襪子】
李白
燕南壯士吳門豪，築中置鉛魚隱刀。
感君恩重許君命，泰山一擲輕鴻毛。

卷26_56【雜曲歌辭·沐浴子】
李白
沐芳莫彈冠，浴蘭莫振衣。處世忌太潔，志人貴藏輝。
滄浪有釣叟，吾與爾同歸。

卷26_57【雜曲歌辭·三台二首】
韋應物
一年一年老去，明日後日花開。
未報長安平定，萬國豈得銜杯。
冰泮寒塘始綠，雨餘百草皆生。
朝來門閣無事，晚下高齋有情。

卷26_58【雜曲歌辭·上皇三台】
韋應物
不寐倦長更，披衣出戶行。月寒秋竹冷，風切夜窗聲。

卷26_59【雜曲歌辭·突厥三台】
韋應物
雁門山上雁初飛，馬邑闌中馬正肥。
日旰山西逢驛使，殷勤南北送征衣。

卷26_60【雜曲歌辭·宮中三台二首】
王建
魚藻池邊射鴨，芙蓉園裡看花。
日色柘袍相似，不着紅鸞扇遮。
池北池南草綠，殿前殿後花紅。
天子千年萬歲，未央明月清風。

卷26_61【雜曲歌辭·江南三台四首】
王建
揚州橋邊小婦，長干市里商人。
三年不得消息，各自拜鬼求神。
青草湖邊草色，飛猿嶺上猿聲。
萬里三湘客到，有風有雨人行。
樹頭花落花開，道上人去人來。
朝愁暮愁即老，百年幾度三台。
聞身強健且為，頭白齒落難追。
準擬百年千歲，能得幾許多時。

卷26_62【雜曲歌辭·築城曲】
張籍
築城去，千人萬人齊抱杵。重重土堅試行錐，
軍吏執鞭催作遲。來時一年深磧里，着盡短衣渴無水。
力盡不得拋杵聲，杵聲未定人皆死。家家養男當門戶，
今日作君城下土。

卷26_63【雜曲歌辭·築城曲五解】
元稹
年年塞下丁，長作出塞兵。自從冒頓強，官築遮虜城。
築城須努力，城高遮得賊。但恐賊路多，有城遮不得。
丁口傳父口，莫問城堅不。平城被虜圍，漢屬斤城牆走。
因茲虜請和，虜往騎來多。半疑兼半信，築城猶嵯峨。
築城安敢煩，願聽丁一言。請築鴻臚寺，兼愁虜出關。

卷26_64【雜曲歌辭·築城曲】
陸龜蒙
城上一掊土，手中千萬杵。築城畏不堅，堅城在何處。
莫嘆築城勞，將軍要卻敵。城高功亦高，爾命何處惜。

卷26_65【雜曲歌辭·湖陰曲】
溫庭筠
祖龍黃須珊瑚鞭，鐵驄金面青連錢。虎髯拔劍欲成夢，
日壓賊營如血鮮。海旗風急驚眠起，甲重光搖照湖水。
蒼黃追騎塵外歸，森索妖星陣前死。五陵愁碧春萋萋，
灞川玉馬空中嘶。羽書如電入青瑣，雪腕如捶催畫鞞。
白虬天子金煌鋩，高臨帝座回龍章。吳波不動楚山晚，
花壓闌干春晝長。

卷26_66【雜曲歌辭·無愁果有愁曲】
李商隱
東有青龍西白虎，中含福皇包世度。玉壺渭水笑清潭，
鑿天不到牽牛處。騏驎踏雲天馬獰，牛山撼碎珊瑚聲。
秋娥點滴不成淚，十二玉樓無故釘。推煙唾月拋千里，
十番紅桐一行死。白楊別屋鬼迷人，空留暗記如蠶紙。
日暮向風牽短絲，血凝血散今誰是。

卷26_67【雜曲歌辭·起夜來】
施肩吾
香銷連理帶，塵覆合歡杯。懶臥相思枕，愁吟起夜來。

卷26_68【雜曲歌辭·起夜半】
聶夷中
念遠心如燒，不覺中夜起。桃花帶露泛，立在月明里。

卷26_69【雜曲歌辭·獨不見】
沉佺期
盧家小婦鬱金堂，海燕雙棲玳瑁梁。九月寒砧催下葉，
十年征戍憶遼陽。白狼河北音書斷，丹鳳城南秋夜長。
誰知含愁獨不見，使妾明月照流黃。

卷26_70【雜曲歌辭·獨不見】
王訓
日晚宜春暮，風軟上林朝。對酒近初節，開樓盪夜嬌。
石橋通小澗，竹路上青霄。持底誰見許，長愁成細腰。

卷26_71【雜曲歌辭·獨不見】
楊巨源
東風艷陽色，柳綠花如霰。競理同心鬟，爭持合歡扇。
香傳賈娘手，粉離何郎面。最恨捲簾時，含情獨不見。

卷26_72【雜曲歌辭·獨不見】
李白
白馬誰家子，黃龍邊塞兒。天山三丈雪，豈是遠行時。
春蕙忽秋草，莎雞鳴曲池。風催寒棕響，月入霜閨悲。
憶與君別年，種桃齊蛾眉。桃今百餘尺，花落成枯枝。
終然獨不見，流淚空自知。

卷26_73【雜曲歌辭·獨不見】
戴叔倫
前宮路非遠，舊苑春將遍。玉戶看早梅，雕梁數歸燕。
身輕逐舞袖，香暖傳歌扇。自和秋風詞，長侍昭陽殿。
誰信後庭人，年年獨不見。

卷26_74【雜曲歌辭·獨不見】
胡曾
玉關一自有氛埃，年少從軍竟未回。門外塵凝張樂榭，
水邊香滅按歌台。窗殘夜月人何處，簾卷春風燕復來。
萬里寂寥音信絕，寸心爭忍不成灰。

卷26_75【雜曲歌辭·攜手曲】
田娥
攜手共惜芳菲節，鶯啼錦花滿城闕。行樂逶迤念容色，
色衰只恐君恩歇。鳳笙龍管白日陰，盈虧自感青天月。

卷26_76【雜曲歌辭·大垂手】
聶夷中
金刀翦輕雲，盤用黃金縷。裝束趙飛燕，教來掌上舞。
舞罷飛燕死，片片隨風去。

卷26_77【雜曲歌辭·夜夜曲】
田娥
愁人夜獨傷，滅燭臥蘭房。只恐多情月，旋來照妾床。

卷26_78【雜曲歌辭·夜夜曲】
王偃
北斗星移銀漢低，班姬愁思鳳城西。
青槐陌上人行絕，明月樓前烏夜啼。

卷26_79【雜曲歌辭·夜夜曲】
僧貫休
蟪蛄切切風騷騷，芙蓉噴香蟾蜍高。
孤燈耿耿征婦勞，更深撲落金錯刀。

卷26_80【雜曲歌辭·秋夜長】
王勃
秋夜長，殊未央，月明白露澄清光，層城綺閣遙相望。
遙相望，川無梁，北風受節雁南翔，崇蘭委質時菊芳。
鳴環曳履出長廊，為君秋夜搗衣裳。纖羅對鳳凰，
丹綺雙鴛鴦。調砧亂杵思自傷。思自傷，
征夫萬里戍他鄉。鶴關音信斷，龍門道路長。
所在天一方，寒衣徒自香。

卷26_81【雜曲歌辭·秋夜長】
張籍
秋天如水夜未央，天漢東西月色光。愁人不寐畏枕席，
暗蟲唧唧繞我傍。荒城為村無更聲，起看北斗天未明。
白露滿田風裊裊，千聲萬聲鶡鳥鳴。

卷26_82【雜曲歌辭·秋夜曲二首】
王建
天清漏長霜泊泊，蘭綠收榮桂膏涸。高樓雲鬟弄嬋娟，
古瑟暗斷秋風弦。玉關遙隔萬里道，金刀不翦雙淚泉。
香囊火死香氣少，向帷合眼何時曉。城烏作營啼野月，
秦川少婦生離別。
秋燈向壁掩洞房，良人此夜直明光。
天河悠悠漏水長，南樓北斗兩相當。

卷26_83【雜曲歌辭·秋夜曲】
張仲素
丁丁漏水夜何長，漫漫輕雲露月光。
秋壁暗蟲通夕響，寒衣未寄莫飛霜。

卷26_84【雜曲歌辭·秋夜曲】
王涯
桂魄初生秋露微，輕羅已薄未更衣。
銀箏夜久殷勤弄，心怯空房不忍歸。

卷26_85【雜曲歌辭·夜坐吟】
李白
冬夜夜寒覺夜長，沉吟久坐坐北堂。冰合井泉月入閨，
青缸凝明照悲啼。青缸滅，啼轉多。掩妾淚，聽君歌。
歌有聲，妾有情。情聲合，兩無違。
一語不入意，從君萬曲梁塵飛。

卷26_86【雜曲歌辭·夜坐吟】
李白
踏踏馬頭誰見過，眼看北斗直天河。西風羅幕生翠波，
鉛華笑妾顰青蛾。為君起唱長相思。簾外嚴霜皆倒飛，
明星爛爛東方陲。紅霞稍出東南涯，陸郎去矣乘斑騅。

卷26_87【雜曲歌辭·夜寒吟】
鮑溶
九衢金吾夜行行，上宮玉漏遙分明。霜飆乘陰掃地起，
旅鴻迷雪繞枕聲，遠人歸夢既不成。留家惜夜歡心發，
羅幕畫堂深皎潔。蘭煙對酒客幾人，獸火揚光二三月。
細腰楚姬絲竹間，白苧長袖歌閒閒，豈識苦寒損朱顏。

卷26_88【雜曲歌辭·定情篇】
喬知之
共君結新婚，歲寒心未卜。相與遊春園，各隨情所逐。
君念菖蒲花，妾感苦寒竹。菖花多艷姿，寒竹有貞葉。
此時妾比君，君心不如妾。簪玉步河堤，妖韶援綠蕺。
鳧雁將子游，鶯燕從雙棲。君念春光好，妾向春光啼。
君時不得意，妾棄還金閨。結言本同心，悲歡何未齊。
怨咽前致辭，願得中所悲。人間丈夫易，世路婦難為。
始經天月照，終若流星馳。長信佳麗人，失意非蛾眉。
廬江小吏婦，非關織作遲。本願長相對，今已長相思。
復有遊宦子，結援從梁陳。燕居崇三朝，去來歷九春。
誓心接終始，蠶桑奉所親。歸願未克從，黃金贈路人。
潔婦懷明義，從泛河之津。於今千萬年，誰當問水濱。
更憶倡家樓，夫婿事封侯。去時思灼灼，去罷心悠悠。
不憐妾歲晏，千載隴西頭。以茲常惕惕，百慮恆盈積。
由來共結縭，幾人同匪石。故歲雕梁燕，雙去今來只。
今日玉庭梅，朝紅暮成碧。碧榮始芬敷，黃葉已淅瀝。
何用念芳春，芳春有流易。何用重歡娛，歡娛俄戚戚。
家本巫山陽，歸去路何長。敘言情未盡，采菉已盈筐。
桑榆日映物，草色盈高岡。下有碧流水，上有丹桂香。
桂枝不須折，碧流清且潔。贈君比芳菲，受惠常不滅。
贈君淚潺湲，相思無斷絕。妾有秦家鏡，寶匣裝珠璣。
鑒來年二八，不記易陰暉。妾無光寂寂，委照影依依。
今日持為贈，相識莫相違。

卷26_89【雜曲歌辭·定情樂】
施肩吾
敢嗟君不憐，自是命不諧。着破三條裾，卻還雙股釵。

卷26_90【雜曲歌辭·春江曲】
郭元振
江水春沉沉，上有雙竹林。竹葉壞水色，郎亦壞人心。

卷26_91【雜曲歌辭·春江曲】
張籍
春江無雲潮水平，蒲心出水鳧雛鳴。長干夫婿愛遠行，
自染春衣縫已成。妾身生長金陵側，去年隨夫住江北。
春來未到父母家，舟小風多渡不得。欲辭舅姑先問人，
私向江頭祭水神。

卷26_92【雜曲歌辭·春江曲】
王涯
搖漾越江春，相將看白蘋。歸時不覺夜，出浦月隨人。

卷26_93【雜曲歌辭·春江曲二首】
張仲素
家寄征江岸，征人幾歲游。不知潮水信，每日到沙頭。
乘曉南湖去，參差迭浪橫。前洲在何處，霧裡雁嚶嚶。

卷26_94【雜曲歌辭·江上曲】
李嘉佑
江上澹澹芙蓉花，江口蛾眉獨浣紗。可憐應是陽台女，
坐對鸕鶿嬌不語。掩面羞看北地人，回首忽作空山雨。
蒼梧秋色不堪論，千載依依帝子魂。
君看峰上斑斑竹，儘是湘妃泣淚痕。

卷26_95【雜曲歌辭·桃花曲】
顧況
魏帝宮人舞鳳樓，隋家天子泛龍舟。
君王夜醉春眠晏，不覺桃花逐水流。

卷26_96【雜曲歌辭·樹中草】
李白
鳥銜野田草，誤入枯桑里。客土植危根，逢春猶不死。
草木雖無情，因依尚可生。如何同枝葉，各自有枯榮。

卷26_97【雜曲歌辭·樹中草】
張祜
青青樹中草，托根非不危。草生樹卻死，榮枯君可知

卷26_98【雜曲歌辭·春遊吟】
李章
初春遍芳甸，千里靄盈矚。美人摘新英，步步玩春綠。
所思杳何處，宛在吳江曲。可憐不得共芳菲，
日暮歸來淚滿衣。

卷26_99【雜曲歌辭·春遊樂】
施肩吾
一年三百六十日，賞心那似春中物。
草迷曲塢花滿園，東家少年西家出。

卷26_100【雜曲歌辭·春遊樂二首】
李端
游童蘇合帶，倡女蒲葵扇。初日映城時，相思忽相見。
褰裳踏露草，理鬢回花面。薄暮不同歸，留情此芳甸。
柘彈連錢馬，銀鈎妥墮鬟。採桑春陌上，踏草夕陽間。
意合辭先露，心誠貌卻閒。明朝若相憶，雲雨出巫山。

卷26_101【雜曲歌辭·春遊曲三首】
張仲素
煙柳飛輕絮，風榆落小錢。蒙蒙百花里，羅綺競鞦韆。
騁望登香閣，爭高下砌台。林間踏青去，席上意錢來。
行樂三春節，林花百和香。當年重意氣，先占鬥雞場。

卷26_102【雜曲歌辭·樂府二首】
劉言史
花頷紅鬃一向偏，綠槐香陌欲朝天。
仍嫌眾里嬌行疾，傍鐙深藏白玉鞭。
噴珠團香小桂條，玉鞭兼賜霍嫖姚。
弄影便從天禁出，碧蹄聲碎五門橋。

卷26_103【雜曲歌辭·樂府】
顧況
暖谷春光至，宸游近甸榮。雲隨天仗轉，風入御簾輕。
翠蓋浮佳氣，朱樓倚太清。朝臣冠劍退，宮女管弦迎。
細草承雕輦，繁花入幔城。文房開聖藻，武衛宿天營。
玉醴隨觴至，銅壺逐漏行。五星含土德，萬姓徹中聲。
親祀先崇典，躬推示勸耕。國風新正樂，農器近消兵。
道德關河固，刑章日月明。野人同鳥獸，率舞感昇平。

卷26_104【雜曲歌辭·樂府】
權德輿
光風澹蕩百花吐，樓上朝朝學歌舞。身年二八婿侍中，
幼妹承恩兄尚主。綠窗珠箔繡鴛鴦，侍婢先焚百和香。
鶯啼日出不知曙，寂寂羅幃春夢長。

卷26_105【雜曲歌辭·樂府三首】
孟郊
蓮子不可得，荷花生水中。猶勝道傍柳，無事盪春風。
淥萍與荷葉，同此一水中。風吹荷葉在，淥萍西復東。
蓮花未開時，苦心終日卷。春水徒蕩漾，荷花未開展。

卷26_106【雜曲歌辭·樂府】
陸長源
芙蓉初出水，菡萏露中花。風吹着枯木，無奈值空槎。

卷26_107【雜曲歌辭·雜曲】
王勃
智瓊神女，來訪文君。蛾眉始約，羅袖初熏。歌齊曲韻，
舞亂行分。若向陽台薦枕，何啻得勝朝雲。

卷26_108【雜曲歌辭·古曲五首】
施肩吾
可憐江北女，慣唱江南曲。搖盪木蘭舟，雙鳧不成浴。
郎為匕上香，妾為籠上灰。歸時雖暖熱，去罷生塵埃。
夜裁鴛鴦綺，朝織蒲桃綾。欲試一寸心，待縫三尺冰。
憐時魚得水，怨罷商與參。不如山支子，卻解結同心。
紅顏感暮花，白日同流水。思君如孤燈，一夜一心死。

卷26_109【雜曲歌辭·高句麗】
李白
金花折風帽，白馬小遲回。翩翩舞廣袖，似鳥海東來

卷26_110【雜曲歌辭·摩多樓子】
李賀
玉塞去金人，二萬四千里。風吹沙作雲，一時渡遼水。
天白水如練，甲絲雙串斷。行行莫苦辛，城月猶殘半。
曉氣朔煙上，趢走足胡馬蹄。行人聽水別，隔隴長東西。
