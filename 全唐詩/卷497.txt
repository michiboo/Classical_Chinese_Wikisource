漫向城中住，兒童不識錢。
甕頭寒絕酒，竈額曉無煙。
狂發吟如哭，愁來坐似禪。
新詩有幾首，旋被世人傳。
顦顇王居士，顛狂不稱時。
天公與貧病，時輩複輕欺。
茅屋隨年借，盤餐逐日移。
棄嫌官似夢，珍重酒如師。
無竹栽蘆看，思山疊石為。
靜窗留客話，古寺覔僧棋。
瘦馬寒來死，羸童餓得癡。
唯應尋阮籍，心事遠相知。
去年別君時，同宿黎陽城。
黃河凍欲合，船入冰罅行。
君為使滑州，我來西入京。
丈夫不泣別，旁人歎無情。
到京就省試，落籍先有名。
慙辱鄉薦書，忽欲自受刑。〈一本無此二句。〉
還家豈無路，羞為路人輕。
決心住城中，百敗望一成。
腐草眾所棄，猶能化為螢。
豈我愚暗身，終久不發明。
所悲道路長，親愛難合併。
還如舟與車，奔走各異程。
耳目甚短狹，背面若聾盲。〈一本無此四句。〉
安得學白日，遠見君儀形。
出處難相見，同城似異鄉。
點兵尋戶籍，燒藥試仙方。
事校千般別，心還一種忙。
黃金如化得，相寄亦何妨。
微俸還同請，唯君獨自閒。
地偏無驛路，藥賤管仙山。
月色生松裏，泉聲在石間。
吟詩復飲酒，何事更相關。
詩新得意恣狂疎，揮手終朝力有餘。
今到詩家渾手戰，欲題名字倩人書。
年長方慕道，金丹事參差。
故園歸未得，秋風思難持。
蹇拙公府棄，朴靜高人知。
以我齊杖屨，昏旭詎相離。
吟詩紅葉寺，對酒黃菊籬。
所賞未及畢，後遊良有期。
粲粲華省步，屑屑旅客姿。
未同山中去，固當殊路岐。
歲滿休為吏，吟詩著白衣。
愛山閒臥久，在世此心稀。
聽鶴向風立，捕魚乘月歸。
此君才不及，謬得侍彤闈。
自聞樵客說，無計得相尋。
幾世傳高臥，全家在一林。
養情書覽苦，採藥路多深。
願得為鄰里，誰能說此心。
日日新詩出，城中寫不禁。
清高疑對竹，閒雅勝聞琴。
門戶饒秋景，兒童解冷吟。
雲山今作主，還借外人尋。
故人為吏隱，高臥簿書間。
繞院唯栽藥，逢僧只說山。
此宵歡不接，窮歲信空還。
何計相尋去，嚴風雪滿關。
天寒漸覺雁聲疏，新月微微玉漏初。
海嶠只宜今日去，故鄉已過十年餘。
髮稀豈易勝玄冕，眼暗應難寫諫書。
閣下羣公盡高思，誰能攜酒訪貧居。
梵書鈔律千餘紙，淨院焚香獨受持。
童子病來煙火絕，清泉漱口過齋時。
郡中饒野興，過客亦淹留。
看月江樓曉，尋山石徑秋。
意歸何處老，誰免此生愁。
長愛東林子，安禪百事休。
幽處尋書坐，朝朝閉竹扉。
山僧封茗寄，野客乞詩歸。
秋卷多唯好，時名屈更肥。
明年取前字，杯酒賽春輝。
閉門常不出，惟覺長庭莎。
朋友來看少，詩書臥讀多。
命隨才共薄，愁與醉相和。
珍重君名字，新登甲乙科。
九衢名與利，無計擾閒人。
道遠期輕世，才高貴重身。
石脂稀勝乳，玉粉細於塵。
骨換肌膚膩，心靈氣色真。
嵩山高到日，洛水煖如春。
居住應安穩，黃金幾竈新。
終日自纏繞，此身無適緣。
萬愁生雨夜，百病湊衰年。
多睡憎明屋，慵行待暖天。
瘡頭梳有虱，風耳亂無蟬。
換白方多錯，廻金法不全。
家貧何所怨，將在老僧邊。
數盃黃菊酒，千里白雲天。
上國名方振，戎州病未痊。〈（一作「綺陌人消得，鄰洲客謾顛。」）〉
靜愁惟憶醉，閒走不勝眠。
惆悵東門別，相逢知幾年。
九衢寒霧斂，雙闕曙光分。
彩仗迎春日，香煙接瑞雪。
佩聲清漏間，天語侍臣聞。
莫笑馮唐老，還來謁聖君。
秋思朝來起，侵人暑稍微。
曉眠離北戶，午飯尚生衣。
山靜雲初白，枝高果漸稀。
聞君家海上，莫與燕同歸。
汴水從今不復渾，秋風鼙鼓動城根。
梁園臺館關東少，相府旌旗天下尊。
詩好四方誰敢和，政成三郡自無冤。
幾時詔下歸丹闕，還領千官入閣門。
闕下高眠過十旬，南宮印綬乞離身。
詩中得意應千首，海內嫌官只一人。
賓客分司真是隱，山泉遶宅豈辭貧。
竹齋晚起多無事，唯到龍門寺裏頻。
千官曉立鑪煙煙，立近丹墀是起居。
彩筆專書皇帝語，書成幾卷太平書。
少在兵馬間，長還繫戎職。
雞飛不得遠，豈要生羽翼。
三年城中游，與君最相識。
應知我中腸，不苟念衣食。
主人樹勳名，欲滅天下賊。
愚雖乏智謀，願陳一夫力。
人生須氣健，饑凍縛不得。
睡當一席寬，覺乃千里窄。
古人不懼死，所懼死無益。
至交不可合，一合難離坼。
君嘗相勸勉，苦語毒胸臆。
百年心知同，誰限河南北。
安康雖好郡，刺史是憨翁。
買酒終朝飲，吟詩一室空。
自知為政拙，眾亦覺心公。
親事星河在，憂人骨肉同。
簿書嵐色裏，鼓角水聲中。
井邑神州接，帆檣海路通。
野亭晴帶霧，竹寺夏多風。
溉稻長洲白，燒林遠岫紅。
舊山期已失，芳草思何窮。
林下無相笑，男兒五馬雄。
峭行得如如，誰分聖與愚。
不眠知夢妄，無號免人呼。
山海禪皆遍，華夷佛豈殊。
何因接師話，清淨在斯須。
此生修道淺，愁見未來身。
誰為傳真諦，唯應是上人。
自悲年已長，漸覺事難親。
不向禪門去，他門無了因。
幽居鄰里少，江際復山阿。
潮去蟬聲出，天晴鶴語多。
老人能步蹇，才子奈貧何。
曾見春官語，年來虛甲科。
別路在春色，故人雲夢中。
鳥啼三月雨，蝶舞百花風。
煙束遠山碧，霞欹落照紅。
想君登此興，廻首念飄蓬。
天府鹿鳴客，幽山秋未歸。
我知方甚愛，眾說以為非。
隔屋聞泉細，和雲見鶴微。
新詩此處得，清峭比應稀。
長沙事可悲，普掾罪誰知。
千載人空盡，一家冤不移。
吟寒應齒落，才峭自名垂。
地遠山重疊，難傳相憶詞。
採茶溪路好，花影半浮沉。
畫舸僧同上，春山客共尋。
芳新生石際，幽嫩在山陰。
色是春光染，香驚日氣侵。
試嘗應酒醒，封進定恩深。
芳貽千里外，怡怡太府吟。
家寄秦城非本心，偶然頭上有朝簪。
自當台直無因醉，一別詩宗更懶吟。
世事每將愁見擾，年光唯與老相侵。
欲知居處堪長久，須向山中學煮金。
寂寞荒原下，南山祇隔籬。
家貧唯我並，詩好復誰知。
草色無窮處，蟲聲少盡時。
朝昏鼓不到，閑臥益相宜。
百門坡上住，石屋兩三間。
日月難教老，妻兒乞與閑。
仙經揀客問，藥債煮金還。
何計能相訪，終身得在山。
相別何容易，相逢便歲年。
客來嫌路遠，誰得到君邊。
岳色鳥啼裏，鐘聲竹影前。
只應訪支遁，時得話詩篇。
洛下攻詩客，相逢祇是吟。
夜觴歡稍靜，寒屋坐多深。
烏府偶為吏，滄江長在心。
憶君難就寢，燭滅復星沉。
毛女峰前郡，煙霞氣轉清。
庭分靈掌影，窗度瀑泉聲。
蘚徑人稀到，松齋藥自生。
常飡亦芝朮，閒客是公卿。
看水逢仙鶴，登樓見帝城。
養生非酒病，難隱是詩名。
省署嘗連步，江皋欲獨耕。
偶題無六義，聊以達微誠。
蕭蕭一畝宮，種菊十餘叢。
採摘和芳露，封題寄病翁。
熟宜茶鼎裏，飡稱石甌中。
香潔將何比，從來味不同。
張頤任酒澆，開眼信花燒。
舊國歸何滯，新知別又遙。
夜行篙觸石，晚泊纜依橋。
若未重相見，無門解寂寥。
石窗紫蘚牆，此世此清涼。
研露題詩潔，消冰煮茗香。
閑雲春影薄，孤磬夜聲長。
何計休為吏，從師老草堂。
白閣峰頭雪，城中望亦寒。
高僧多默坐，清夜到明看。
世上無諸苦，林間只一飡。
嘗聞南北教，所得比師難。
暑天難可度，豈復更持觴。
樹裏鳴蟬咽，宮中午漏長。
病夫心益躁，靜者室應涼。
幾欲相尋去，紅塵滿路旁。
貧居雀喧噪，況乃靜巷陌。
夜眠睡不成，空庭聞露滴。
旁有一杯酒，歡然如對客。
月光久逾明，照得筆墨白。
平生志舒豁，難可似茲夕。
四肢得自便，雖勞不為役。
故人山中住，善治活身策。
五穀口不嘗，比僧更閒寂。
我今暫得安，自謂脫幽戚。
君身長逍遙，日月爭老得。
蓮華峰下郡，仙洞亦難勝。
閭裏蒼苔水，虛空瀑布冰。
酒香和藥熟，山峭過雲登。
清淨黎人泰，唯憂急詔徵。
秋氣日騷騷，星星雙鬢毛。
涼天吟自遠，清夜夢還高。
林下期同去，人間共是勞。
頭巾何所直，且漉甕頭糟。
相思春樹綠，千里亦依依。
鄠杜月頻滿，瀟湘人不歸。
桂花風畔落，煙草蝶雙飛。
一別無消息，水南車跡稀。
陽和潛發蕩寒陰，便使川原景象深。
入戶風泉聲瀝瀝，當軒雲岫影沉沉。
殘雲帶雨輕飄雪，嫩柳含煙小綻金。
雖有眼前詩酒興，邀遊爭得稱閒心。
〈（一作太尉李德裕自城外拜辭後，歸獘居瞻望音徽，即書一絕寄上。）〉
千騎紅旗不可攀，水頭獨立暮方還。
家人怪我渾如病，尊酒休傾筆硯間。
〈（《許渾集寄李定言律師》第二、三聯即此四句。）〉
才歸龍尾含雞舌，更立螭頭運兔毫。
閶闔欲開金漏盡，冕旒初坐御香高。
獨施清靜化，千里管橫汾。
黎庶應深感，朝廷亦細聞。
心期在黃老，家事是功勳。
物外須仙侶，人間要使君。
花多勻地落，山近滿廳雲。
戎客無因去，西看白日曛。
太行山下路，荊棘昨來平。
一自開元後，今逢上客行。
地形吞北虜，人事接東京。
掃灑氛埃靜，遊從氣概生。
薊門春不豔，淇水暖還清。
看野風情遠，尋花酒病成。
官閒身自在，詩逸語縱橫。
車馬廻應晚，煙光滿去程。
腰間垂印囊，白髮未歸鄉。
還往應相責，朝昏亦自傷。
窮愁山影峭，獨夜漏聲長。
寂寞難成寐，寒燈侵曉光。
精心奉北宗，微宦在南宮。
舉世勞為適，開門事不窮。
年來復幾日，蟬去又鳴鴻。
衰疾誰人問，閒情與酒通。〈（《文苑英華》有此四句，他本或有或無。）〉
四鄰寒稍靜，九陌夜方空。
知老何山是，思歸愚谷中。
十二門中寺，詩僧寺獨幽。
多年松色別，後夜磬聲秋。
見世慮皆盡，來生事更修。
終須執瓶鉢，相逐入牛頭。
日出月復沒，悠悠昏與明。
修持經幾劫，清淨到今生。
林下知無相，人間苦是情。
終期逐師去，不擬老塵纓。
尋常自怪詩無味，雖被人吟不喜聞。
見說與君同一格，數篇到火卻休焚。
悄悄掩門扉，窮窘自維縶。
世途已昧履，生計復乖緝。
疏我非常性，端峭爾孤立。
往還縱云久，貧蹇豈自習。
所居率荒野，寧似在京邑。
院落夕彌空，蟲聲雁相及。
衣巾半僧施，蔬藥常自拾。
凜凜寢席單，翳翳竈煙濕。
頹籬里人度，敗壁鄰燈入。
曉思已暫舒，暮愁還更集。
風淒林葉萎，苔糝行徑澀。
海嶠誓同歸，橡栗充朝給。
逍遙繒繳外，高鳥與潛魚。
闕下無朝籍，林間有詔書。
夜眠青玉洞，曉飯白雲蔬。
四海人空老，九華君獨居。
此心誰復識，日與世情疎。
是法修行遍，方棲不二門。
隨緣嫌寺著，見性覺經繁。
所歎身將老，始聞師一言。
塵沙千萬劫，劫盡佛長存。
漢朝共許賈生賢，遷謫還應是宿緣。
仰德多時方會面，拜兄何暇更論年。
嵩山晴色來城裏，洛水寒光出岸邊。
清景早朝吟麗思，題詩應費益州箋。
鼕鼕九陌鼓聲齊，百辟朝天馬亂嘶。
月照濃霜寒更遠，風吹紅燭舉還低。
官清立在金爐北，仗下歸眠玉殿西。
莫笑老人多獨出，晴山荒景覓詩題。
霜月靜幽居，閑吟夢覺初。
秋深夜迢遞，年長意蕭疏。
海上歸難遂，人間事盡虛。
賴師方便語，漸得識真如。
夜歸曉出滿衣塵，轉覺才名帶累身。
莫覓舊來終日醉，世間杯酒屬閒人。
昨秋今復春，役役是非身。
海上無歸路，城中作老人。
流年何處在，白日每朝新。
聞有長生術，將求未有因。
蹇鈍無大計，酷嗜進士名。
為文性不高，三年住西京。
相府執文柄，念其心專精。
薄藝不退辱，特列為門生。
事出自非意，喜常少於驚。
春榜四散飛，數日遍八紘。
眼始見花發，耳得聞鳥鳴。
免同去年春，兀兀聾與盲。
家寄河朔間，道路出陝城。
暌違逾十年，一會豁素誠。
同遊山水窮，狂飲飛大觥。
起坐不相離，有若親弟兄。
中外無親疏，所算在其情。
久客貴優饒，一醉舊疾平。
家遠歸思切，風雨甚亦行。
到茲戀仁賢，淹滯一月程。
新詩忽見示，氣逸言縱橫。
纏綿意千里，騷雅文發明。
永晝吟不休，咽喉乾無聲。
羈貧重金玉，今日金玉輕。
幾歲亂軍裏，蔣亭名不銷。
無人知舊徑，有藥長新苗。
樹宿山禽靜，池通野水遙。
何因同此醉，永望思蕭條。
獨在山阿裏，朝朝遂性情。
曉泉和雨落，秋草上階生。
因客始沽酒，借書方到城。
詩情聊自遣，不是趁聲名。
不得之仁消息久，秋來體色復何如。
苦將杯酒判身病，狂作文章信手書。
官職卑微從客笑，性靈閒野向錢疎。
幾時身計渾無事，揀取深山一處居。
蟬稀蟲唧唧，露重思悠悠。
靜者多便夜，豪家不見秋。
同歸方欲就，微恙幾時瘳。
今日滄江上，何人理釣舟。
路岐何渺邈，在客易蹉跎。
卻是去家遠，因循住日多。
幾看春草綠，又見塞鴻過。
未有進身處，忍教拋薜蘿。
日暮掩重扉，抽簪複解衣。
漏聲林下靜，螢色月中微。
秋霽露華結，夜深人語稀。
殷勤故山路，誰與我同歸。
窮節彌慘栗，我詎自云樂。
伊人嬰疾恙，所對唯苦藥。
寂寞行稍稀，清羸餐自薄。
幽齋外浮事，夢寐亦簡略。
雪戶掩複明，風簾卷還落。
方持數杯酒，勉子同斟酌。
〈（師無名，常居白石中，因為號。）〉
白石師何在，師禪白石中。
無情雲可比，不食鳥難同。
屨下蒼苔雪，龕前瀑布風。
相尋未有計，只是禮虛空。
疎拙只如此，此身誰與同。
高情向酒上，無事在山中。
漸老病難理，久貧吟益空。
賴君時訪宿，不避北齋風。
晨飡夜復眠，日與月相連。
天下誰無病，人間樂是禪。
幾生通佛性，一室但香煙。
結得無為社，還應有宿緣。
不行門外地，齋戒得清真。
長食施來飯，深居鎖定身。
朝昏常傍佛，起坐省逢人。
非獨心常淨，衣無一點塵。
縣齋還寂寞，夕雨洗蒼苔。
清氣燈微潤，寒聲竹共來。
蟲移上階近，客起到門回。
想得吟詩處，唯應對酒杯。
別君須臾間，曆日兩度新。
念彼白日長，復值人事并。
未改當時居，心事如野雲。
朝朝恣行坐，百事都不聞。
奈何道未盡，出山最艱辛。
奔走衢路間，四枝不屬身。
名在進士場，筆毫爭等倫。
我性本樸直，詞理安得文。
縱然自稱心，又不合眾人。
以此名字低，不如風中塵。
昨逢賣藥客，云是居山鄰。
說君憶我心，憔悴其形神。
昔是同枝鳥，今作萬里分。
萬里亦未遙，喧靜終難羣。
羈滯多共趣，屢屢同室眠。
稍暇更訪詣，寧唯候招延。
愧君備蔬藥，識我性所便。
罷吏童僕去，灑掃或自專。
古巷人易息，疎迥自江邊。
幸當中秋夕，復此無雲天。
月華更漏清，露葉光彩鮮。
四鄰亦悄悄，中懷益纏綿。
茲境罕能致，居閒得彌偏。
數杯罷復飲，共想山中年。
將軍身在城，詎得虜塵清。
釀酒邀閑客，吟詩直禁營。
蒼鷹春不下，戰馬夜空鳴。
碣石應無業，皇州獨有名。
上山嫌䯗〈俗髀字。〉重，拔劍歎衣生。
公議今如此，登壇到即行。
會解如來意，僧家獨有君。
開經對天子，騎馬過聲聞。
本寺遠於日，新詩高似雲。
熱時吟一句，涼冷勝秋分。
先生自說瀛洲路，多在青松白石間。
海岸夜中常見日，仙宮深處卻無山。
犬隨鶴去游諸洞，龍作人來問大還。
今日偶聞塵外事，朝簪未擲復何顏。
一住毗陵寺，師應只信緣。
院貧人施食，窗靜鳥窺禪。
古磬聲難盡，秋燈色更鮮。
仍聞開講日，湖上少魚船。
怕見世間事，削頭披佛衣。
年小未受戒，會解如老師。
天與出家腸，一食齋不飢。
麻履踏雪路，與馬不肯騎。
嫌我身腥膻，似我見戎夷。
彼此見會異，對面成別離。
我師文宣王，立教垂書詩。
但全仁義心，自然便慈悲。
兩教大體同，無處辨是非。
莫以衣服別，到頭不相知。
絕妙江南曲，淒涼怨女詩。
古風無手敵，新語是人知。
飛動應由格，功夫過卻奇。
麟臺添集卷，樂府換歌詞。
李白應先拜，劉禎〈（一作楨，一作郎。）〉必自疑。
貧須君子救，病合國家醫。
野客開山借，鄰僧與米炊。
甘貧辭聘幣，依選受官資。
多見愁連曉，稀聞債盡時。
聖朝文物盛，太祝獨低眉。
繞籬栽杏種黃精，曉侍爐煙暮出城。
萬事將身求總易，學君難得是長生。
久向空門隱，交親亦不知。
文高輕古意，官冷似前資。
老覺僧齋健，貧還酒債遲。
仙方小字寫，行坐把相隨。
憲皇十一祀，共得春闈書。
道直淹曹掾，命通侍玉除。
浮生年月促，九陌笑言疎。
何計同歸去，滄江有弊廬。
自君離海上，垂釣更何人。
獨宿空堂雨，閑行九陌塵。
避時曾變姓，救難似嫌身。
何處相期宿，咸陽酒市春。
西方清淨路，此路出何門。
見說師知處，從來佛不言。
今生多病惱，自曉至黃昏。
唯寐方無事，那堪夢亦喧。
先生居處僻，荊棘與牆齊。
酒好寧論價，詩狂不著題。
燒成度世藥，踏盡上山梯。
嬾聽閒人語，爭如谷鳥啼。
秖辮麻為衲，此中經幾春。
庵前多猛獸，徑小絕行人。
泉近濆瓶履，山深少垢塵。
想師正法指，喻我獨迷津。
賢哲論獨誕，吾宗次定今。
詩吟天地廣，覺印果因深。
教演歸恭敬，名標中外欽。
既能施六度，了悟達雙林。
七十未成事，終南蒼鬢翁。
老來詩興苦，貧去酒腸空。
蟠蟄身仍病，鵬摶力未通。
已無燒藥本，唯有著書功。
白馬時何晚，〈老君度關事也。〉青龍歲欲終。〈星紀躔次之義。〉
生涯枯葉下，家口亂雲中。
潭靜魚驚水，天晴鶴唳風。
悲君還姓傅，獨不夢高宗。
平日時風好涕流，讒書雖盛一名休。
寰區歎屈瞻天問，夷貊聞詩過海求。
向夕便思青瑣拜，近年尋伴赤松遊。
何當世祖從人望，早以公台命卓侯。
