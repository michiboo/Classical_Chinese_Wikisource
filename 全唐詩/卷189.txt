
請告嚴程盡，西歸道路寒。
欲陪鷹隼集，猶戀鶺鴒單。
洛邑人全少，嵩高雪尚殘。
滿臺誰不故，報我在微官。

禮樂儒家子，英豪燕趙風。
驅雞嘗理邑，走馬卻從戎。
白刃千夫闢，黃金四海同。
嫖姚恩顧下，諸將指揮中。
別路憐芳草，歸心伴塞鴻。
鄴城新騎滿，魏帝舊臺空。
望闕應懷戀，遭時貴立功。
萬方如已靜，何處欲輸忠。

江上宣城郡，孤舟遠到時。
雲林謝家宅，山水敬亭祠。
綱紀多閑日，觀遊得賦詩。
都門且盡醉，此別數年期。

聖朝有遺逸，披膽謁至尊。
豈是貿榮寵，誓將救元元。
權豪非所便，書奏寢禁門。
高歌長安酒，忠憤不可吞。
欻來客河洛，日與靜者論。
濟世飜小事，丹砂駐精魂。
東遊無復繫，梁楚多大蕃。
高論動侯伯，疎懷脫塵喧。
送君都門野，飲我林中樽。
立馬望東道，白雲滿梁園。
踟躕欲何贈，空是平生言。

情人南楚別，復詠在原詩。
忽此嗟歧路，還令泣素絲。
風波朝夕遠，音信往來遲。
好去扁舟客，青雲何處期。

冰炭俱可懷，孰雲熱與寒。
何如結髮友，不得攜手懽。
晨登嚴霜野，送子天一端。
祗承簡書命，俯仰豸角冠。
上陟白雲嶠，下冥玄壑湍。
離羣自有託，歷險得所安。
當念反窮巷，登朝成慨嘆。

大雪天地閉，羣山夜來晴。
居家猶苦寒，子有千里行。
行行安得辭，荷此蒲璧榮。
賢豪爭追攀，飲餞出西京。
樽酒豈不歡，暮春自有程。
離人起視日，僕御促前征。
逶遲歲已窮，當造巴子城。
和風被草木，江水日夜清。
從來知善政，離別慰友生。

鬱鬱楊柳枝，蕭蕭征馬悲。
送君灞陵岸，紏郡南海湄。
名在翰墨場，羣公正追隨。
如何從此去，千里萬里期。
大海吞東南，橫嶺隔地維。
建邦臨日域，溫燠御四時。
百國共臻奏，珍奇獻京師。
富豪虞興戎，繩墨不易持。
州伯荷天寵，還當翊丹墀。
子爲門下生，終始豈見遺。
所願酌貪泉，心不爲磷緇。
上將玩國士，下以報渴飢。

官閑得去住，告別戀音徽。
舊國應無業，他鄉到是歸。
楚山明月滿，淮甸夜鐘微。
何處孤舟泊，遙遙心曲違。

三爲百里宰，已過十餘年。
祗嘆官如舊，旋聞邑屢遷。
魚鹽濱海利，薑蔗傍湖田。
到此安甿俗，琴堂又晏然。

青青連枝樹，苒苒久別離。
客遊廣陵中，俱到若有期。
俯仰敘存歿，哀腸發酸悲。
收情且爲歡，累日不知飢。
夙駕多所迫，復當還歸池。
長安三千里，歲晏獨何爲。
南出登閶門，驚飆左右吹。
所別諒非遠，要令心不怡。

決勝文場戰已酣，行應辟命復才堪。
旅食不辭遊闕下，春衣未換報江南。
天邊宿鳥生歸思，關外晴山滿夕嵐。
立馬欲從何處別，都門楊柳正毿毿。

莫歎都門路，歸無駟馬車。
繡衣猶在篋，芸閣已觀書。
沃野收紅稻，長江釣白魚。
晨飡亦可薦，名利慾何如。

名因定鼎地，門對鑿龍山。
水北樓臺近，城南車馬還。
稍開芳野靜，欲掩暮鐘閑。
去此無嗟屈，前賢尚抱關。

遊子欲言去，浮雲那得知。
偏能見行色，自是獨傷離。
晚帶城遙暗，秋生峰尚奇。
還因朔吹斷，匹馬與相隨。

鬱鬱雨相遇，出門草青青。
酒酣拔劒舞，慷慨送子行。
驅馬涉大河，日暮懷洛京。
前登太行路，志士亦未平。
薄遊五府都，高步振英聲。
主人才且賢，重士百金輕。
絲竹促飛觴，夜醼達晨星。
娛樂易淹暮，諒在執高情。

離絃既罷彈，罇酒亦已闌。
聽我歌一曲，南徐在雲端。
雲端雖雲邈，行路本非難。
諸侯皆愛才，公子遠結歡。
濟濟都門宴，將去復盤桓。
令姿何昂昂，良馬遠遊冠。
意氣且爲別，由來非所嘆。

仙鳥何飄颻，綠衣翠爲襟。
顧我差池羽，咬咬懷好音。
徘徊洛陽中，遊戲清川潯。
神交不在結，歡愛自中心。
駕言忽徂征，雲路邈且深。
朝遊尚同啄，夕息當異林。
出餞宿東郊，列筵屬城陰。
舉酒欲爲樂，憂懷方沈沈。

少年一相見，飛轡河洛間。
歡遊不知罷，中路忽言還。
泠泠鵾絃哀，悄悄冬夜閑。
丈夫雖耿介，遠別多苦顏。
君行拜高堂，速駕難久攀。
雞鳴儔侶發，朔雪滿河關。
須臾在今夕，罇酌且循環。

別離何從生，乃在親愛中。
反念行路子，拂衣自西東。
日昃不留宴，嚴車出崇墉。
行遊非所樂，端憂道未通。
春野百卉發，清川思無窮。
芳時坐離散，世事誰可同。
歸當掩重關，默默想音容。

楚江微雨裏，建業暮鐘時。
漠漠帆來重，冥冥鳥去遲。
海門深不見，浦樹遠含滋。
相送情無限，沾襟比散絲。

握手出都門，駕言適京師。
豈不懷舊廬，惆悵與子辭。
麗日坐高閣，清觴醼華池。
昨遊倏已過，後遇良未知。
念結路方永，歲陰野無暉。
單車我當前，暮雪子獨歸。
臨流一相望，零淚忽沾衣。

獨樹沙邊人跡稀，欲行愁遠暮鍾時。
野泉幾處侵應盡，不過山僧知問誰。

無嗟千里遠，亦是宰王畿。
策馬雨中去，逢人關外稀。
邑傳榆石在，路遶晉山微。
別思方蕭索，新秋一葉飛。

冰壺見底未見清，少年如玉有詩名。
聞話嵩峰多野寺，不嫌黃綬向陽城。
朱門嚴訓朝辭去，騎出東郊滿飛絮。
河南庭下拜府君，陽城歸路山氛氳。
山氛氳，長不見，釣臺水淥荷已生，少姨廟寒花始徧。
縣閑吏傲與塵隔，移竹疏泉常岸幘。
莫言去作折腰官，豈似長安折腰客。

假邑非拙素，況乃別伊人。
聊登釋氏居，攜手戀茲晨。
高曠出塵表，逍遙滌心神。
青山對芳苑，列樹遶通津。
車馬無時絕，行子倦風塵。
今當遵往路，佇立欲何申。
唯持貞白志，以慰心所親。

試吏向嵩陽，春山躑躅芳。
腰垂新綬色，衣滿舊芸香。
喬樹別時綠，客程關外長。
祗應傳善政，日夕慰高堂。

思親自當去，不第未蹉跎。
家住青山下，門前芳草多。
秭歸通遠徼，巫峽注驚波。
州舉年年事，還期復幾何。

雄藩車馬地，作尉有光輝。
滿席賓常侍，闐街燭夜歸。
關河征斾遠，煙樹夕陽微。
到處無留滯，梁園花欲稀。

下第常稱屈，少年心獨輕。
拜親歸海畔，似舅得詩名。
晚對青山別，遙尋芳草行。
還期應不遠，寒露濕蕪城。

少年初帶印，汾上又經過。
芳草歸時徧，情人故郡多。
禁鐘春雨細，宮樹野煙和。
相望東橋別，微風起夕波。

邑帶洛陽道，年年應此行。
當時匹馬客，今日縣人迎。
暮雨投關郡，春風別帝城。
東西殊不遠，朝夕待佳聲。

軺駕一封急，蜀門千嶺曛。
詎分江轉字，但見路緣雲。
山館夜聽雨，秋猿獨呌羣。
無爲久留滯，聖主待遺文。

東郊暮草歇，千里夏雲生。
立馬愁將夕，看山獨送行。
依微吳苑樹，迢遞晉陵城。
慰此斷行別，邑人多頌聲。

耿耿抱私戚，寥寥獨掩扉。
臨觴自不飲，況與故人違。
故人方琢磨，瓌朗代所稀。
憲禮更右職，文翰灑天機。
聿來自東山，羣彥仰餘輝。
談笑取高第，綰綬即言歸。
洛都遊燕地，千里及芳菲。
今朝章臺別，楊柳亦依依。
雲霞未改色，山川猶夕暉。
忽復不相見，心思亂霏霏。

試吏向嵩陽，春山躑躅芳。
腰垂新綬色，衣滿舊芸香。
喬樹別時綠，客程關外長。
祗應傳善政，日夕慰高堂。

試吏向嵩陽，春山躑躅芳。
腰垂新綬色，衣滿舊芸香。
喬樹別時綠，客程關外長。
祗應傳善政，日夕慰高堂。

乖闕意方弭，安知忽來翔。
累日重歡宴，一旦復離傷。
置酒慰茲夕，秉燭坐華堂。
契闊未及展，晨星出東方。
征人慘已辭，車馬儼成裝。
我懷自無歡，原野滿春光。
羣水含時澤，野雉鳴朝陽。
平生有壯志，不覺淚霑裳。
況自守空宇，日夕但徬徨。

清時重儒士，糾郡屬伊人。
薄遊長安中，始得一交親。
英豪若雲集，餞別塞城闉。
高駕臨長路，日夕起風塵。
方念清宵宴，已度芳林春。
從茲一分手，緬邈吳與秦。
但覩年運駛，安知後會因。
唯當存令德，可以解悁勤。

結髮仕州縣，蹉跎在文墨。
徒有排雲心，何由生羽翼。
幸遭明盛日，萬物蒙生植。
獨此抱微痾，頹然謝斯職〈大曆十四年六月二十三日，自鄠縣制除櫟陽令，以疾辭歸善福精舍，七月二十日賦此詩〉。
世道方荏苒，郊園思偃息。
爲歡日已延，君子情未極。
馳觴忽雲晏，高論良難測。
遊步清都宮，迎風嘉樹側。
晨起西郊道，原野分黍稷。
自樂陶唐人，服勤在微力。
佇君列丹陛，出處兩爲得。

世承清白遺，躬服古人言。
從官俱守道，歸來共閉門。
驅車何處去，暮雪滿平原。

上國旅遊罷，故園生事微。
風塵滿路起，行人何處歸。
留思芳樹飲，惜別暮春暉。
幾日投關郡，河山對掩扉。

簡略非世器，委身同草木。
逍遙精舍居，飲酒自爲足。
累日曾一櫛，對書常懶讀。
社臘會高年，山川恣遊矚。
明世方選士，中朝懸美祿。
除書忽到門，冠帶便拘束。
愧忝郎署跡，謬蒙君子錄。
俯仰垂華纓，飄颻翔輕轂。
行將親愛別，戀此西澗曲。
遠峰明夕川，夏雨生衆綠。
迅風飄野路，廻首不遑宿。
明晨下煙閣，白雲在幽谷。

歸奏聖朝行萬里，卻銜天詔報蕃臣。
本是諸生守文墨，今將匹馬靜煙塵。
旅宿關河逢暮雨，春耕亭障識遺民。
此去多應收故地，寧辭沙塞往來頻。

聖朝列羣彥，穆穆佐休明。
君子獨知止，懸車守國程。
忠良信舊德，文學播英聲。
既獲天爵美，況將齒位幷。
書奏蒙省察，命駕乃東征。
皇恩賜印綬，歸爲田裡榮。
朝野同稱歎，園綺鬱齊名。
長衢軒葢集，飲餞出西京。
時屬春陽節，草木已含英。
洛川當盛宴，斯焉爲達生。

季弟仕譙都，元兄坐蘭省。
言訪始忻忻，念離當耿耿。
嵯峨夏雲起，迢遰山川永。
登高望去塵，紛思終難整。

二十揮篇翰，三十窮典墳。
辟書五府至，名爲四海聞。
始從車騎幕，今赴嫖姚軍。
契闊晚相遇，草慼遽離羣。
悠悠行子遠，眇眇川途分。
登高望燕代，日夕生夏雲。
司徒擁精甲，誓將除國氛。
儒生幸持斧，可以佐功勳。
無言羽書急，坐闕相思文。

少年不遠仕，秉笏東西京。
中歲守淮郡，奉命乃征行。
素慙省閣姿，況忝符竹榮。
効愚方此始，顧私豈獲幷。
徘徊親交戀，愴悢昆友情。
日暮風雪起，我去子還城。
登塗建隼旟，勒駕望承明。
雲臺煥中天，龍闕鬱上征。
晨興奉早朝，玉露霑華纓。
一朝從此去，服膺理庶甿。
皇恩儻歲月，歸服廁羣英。

荒林翳山郭，積水成秋晦。
端居意自違，況別親與愛。
歡筵慊未足，離燈悄已對。
還當掩郡閣，佇君方此會。

永日方慼慼，出門復悠悠。
女子今有行，大江泝輕舟。
爾輩苦無恃，撫念益慈柔。
幼爲長所育〈幼女爲楊氏所撫育〉，兩別泣不休。
對此結中腸，義往難復留。
自小闕內訓〈言早無恃〉，事姑貽我憂。
賴茲託令門，仁恤庶無尤。
貧儉誠所尚，資從豈待周。
孝恭遵婦道，容止順其猷。
別離在今晨，見爾當何秋。
居閑始自遣，臨感忽難收。
歸來視幼女，零淚緣纓流。

秋風入疎戶，離人起晨朝。
山郡多風雨，西樓更蕭條。
嗟予淮海老，送子關河遙。
同來不同去，沈憂寧復消。

首戴惠文冠，心有決勝籌。
翩翩四五騎，結束向幷州。
名在相公幕，丘山恩未酬。
妻子不及顧，親友安得留。
宿昔同文翰，交分共綢繆。
忽枉別離札，涕淚一交流。
遠郡臥殘疾，涼氣滿西樓。
想子臨長路，時當淮海秋。

襆被蹉跎老江國，情人邂逅此相逢。
不隨鴛鷺朝天去，遙想蓬萊臺閣重。

同宿高齋換時節，共看移石復栽杉。
送君江浦已惆悵，更上西樓看遠帆。

長棲白雲表，蹔訪高齋宿。
還辭郡邑諠，歸泛松江淥。
結茅隱蒼嶺，伐薪響深谷。
同是山中人，不知往來躅。
靈芝非庭草，遼鶴委池鶩。
終當署里門，一表高陽族。

歲中始再覯，方來又解攜。
纔留野艇語，已憶故山棲。
幽澗人夜汲，深林鳥長啼。
還持郡齋酒，慰子霜露淒。

時瞻憲臣重，禮爲內兄全。
公程儻見責，私愛信不愆。
況昔陪朝列，今茲俱海壖。
清觴方對酌，天書忽告遷。
豈徒咫尺地，使我心思綿。
應當自此始，歸拜雲臺前。

專城未四十，暫謫豈蹉跎。
風雨吳門夜，惻愴別情多。

居藩久不樂，遇子聊一欣。
英聲頗籍甚，交辟迺時珍。
繡衣過舊里，驄馬輝四鄰。
敬恭尊郡守，牋簡具州民。
謬忝誠所愧，思懷方見申。
置榻宿清夜，加籩醼良辰。
遵塗還盛府，行舫遶長津。
自有賢方伯，得此文翰賓。

遠聽江上笛，臨觴一送君。
還愁獨宿夜，更向郡齋聞。

郡閣始嘉宴，青山憶舊居。
爲君量革履，且願住藍轝。

忘茲適越意，愛我郡齋幽。
野情豈好謁，詩興一相留。
遠水帶寒樹，閶門望去舟。
方伯憐文士，無爲成滯遊。

建中即藩守，天寶爲侍臣。
歷觀兩都士，多閱諸侯人。
鄒生乃後來，英俊亦罕倫。
爲文頗瓌麗，稟度自貞醇。
甲科推令名，延閣播芳塵。
再命趨王畿，請告奉慈親。
一鍾信榮祿，可以展歡欣。
昆弟俱時秀，長衢當自伸。
聊從郡閣暇，美此時景新。
方將極娛宴，已復及離晨。
省署慙再入，江海綿十春。
今日閶門路，握手子歸秦。

歲交冰未泮，地卑海氣昏。
子有京師遊，始發吳閶門。
新黃含遠林，微綠生陳根。
詩人感時節，行道當憂煩。
古來濩落者，俱不事田園。
文如金石韻，豈乏知音言。
方辭郡齋榻，爲酌離亭罇。
無爲倦羈旅，一去高飛翻。

別酌春林啼鳥稀，雙旌背日晚風吹。
卻憶回來花已盡，東郊立馬望城池。

聲華滿京洛，藻翰發陽春。
未遂鵷鴻舉，尚爲江海賓。
吳中高宴罷，西上一遊秦。
已想函關道，遊子冒風塵。
籠禽羨歸翼，遠守懷交親。
況復歲雲暮，凜凜冰霜辰。
旭霽開郡閣，寵餞集文人。
洞庭摘朱實，松江獻白鱗。
丈夫豈恨別，一酌且歡忻。

才大無不備，出入爲時須。
雄藩精理行，祕府擢文儒。
詔書忽已至，焉得久踟躅。
方舟趂朝謁，觀者盈路衢。
廣筵列衆賓，送爵無停迂。
攀餞誠愴恨，賀榮且歡娛。
長陪柏梁宴，日向丹墀趨。
時方重右職，蹉跎獨海隅。

近作新婚鑷白髯，長懷舊卷映藍衫。
更欲攜君虎丘寺，不知方伯望征帆。

黃驄少年舞雙戟，目視傍人皆辟易。
百戰會誇隴上兒，一身復作雲中客。
寒風動地氣蒼芒，橫吹先悲出塞長。
敲石軍中傳夜火，斧冰河畔汲朝漿。
前鋒直指陰山外，虜騎紛紛翦應碎。
匈奴破盡看君歸，金印酬功如斗大。

