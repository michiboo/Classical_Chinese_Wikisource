

李昌符，字岩夢，咸通四年，登進士第，歷尚書郎、膳部員外郎。詩一卷。
〈一作《邊行書事》，一作《塞上行》。〉
朔野煙塵起，天軍又舉戈。
陰風向晚急，殺氣入秋多。
樹盡禽棲草，冰堅路在河。
汾陽無繼者，羌虜肯先和。
〈一作《秋晚歸故居》。〉
馬省曾行處，連嘶渡晚河。
忽驚鄉樹出，漸識路人多。
細徑穿禾黍，頹垣壓薜蘿。
乍歸猶似客，鄰叟亦相過。
松底詩人宅，閒門遠岫孤。
數家分小徑，一水截平蕪。
竹節偶相對，鳥名多自呼。
愛君真靜者，欲去又踟躕。
此來風雨後，已覺減年華。
若待皆無事，應難更有花。
管弦臨夜急，榆柳向江斜。
且莫看歸路，同須醉酒家。
北風吹雨雪，舉目已淒淒。
戰鬼秋頻哭，征鴻夜不棲。
沙平關路直，磧廣郡樓低。
此去非東魯，人多事鼓鼙。
此生迷有著，因病得尋師。
話盡山中事，歸當月上時。
高松連寺影，亞竹入窗枝。
閒憶草堂路，相逢非素期。
才薄命如此，自嗟兼自疑。
遭逢好文日，黜落至公時。
倚玉甘無路，穿楊卻未期。
更慚君侍坐，問許可言詩。
漂漂東去客，一宿渭城邊。
遠處星垂岸，中流月滿船。
涼歸夜深簟，秋入雨餘天。
漸覺家山小，殘程尚幾年。
一別同袍友，相思已十年。
長安多在客，久病忽聞蟬。
驟雨才沾地，陰雲不遍天。
微涼堪話舊，移榻晚風前。
空庭吟坐久，爽氣入荷衣。
病葉先秋落，驚禽背月飛。
瘴雲晴未散，戍客老將依。
為應金門策，多應說戰機。
酒醒鄉關遠，迢迢聽漏終。
曙分林影外，春盡雨聲中。
鳥思江村路，花殘野岸風。
十年成底事，羸馬倦西東。
故人居謫宦，今日一書來。
良久驚兼喜，殷勤卷更開。
瘴雲沉去雁，江雨促新梅。
滿紙殊鄉淚，非冤不可哀。
四座列吾友，滿園花照衣。
一生知幾度，後到擬先歸。
急管侵諸樂，嚴城送落暉。
當歡莫離席，離席卻歡稀。
自得曹溪法，諸經更不看。
已降禪侶久，兼作帝師難。
夜木侵簷黑，秋燈照雨寒。
如何嫌有著，一念在林巒。
楚客抱離思，蜀琴留恨聲。
坐來新月上，聽久覺秋生。
夜靜騷人語，天高別鶴鳴。
因君興一嘆，竟夕意難平。
此地聞猶惡，人言是所之。
一家書絕久，孤驛夢成遲。
八月三湘道，聞猿冒雨時。
不須祠楚相，臣節轉堪疑。
千里豈雲去，欲歸如路窮。
人間無暇日，馬上又秋風。
破月銜高嶽，流星拂曉空。
此時皆在夢，行色獨匆匆。
郗家庭樹下，幾度醉春風。
今日花還發，當時事不同。
流言應未息，直道竟難通。
徒遣相思者，悲歌向暮空。
蟬吟槐蘂落，的的是愁端。
病覺離家遠，貧知處事難。
真交無所隱，深語有餘歡。
未必聞歌吹，羇心得蹔寬。
密林多暗香，輕吹送餘芳。
啼鳥愁春盡，遊人喜日長。
浮雲橫暮色，新雨洗韶光。
欲散垂□恨，應須入醉鄉。
愁指蕭關外，風沙入遠程。
馬行初有跡，雨落竟無聲。
地理全歸漢，天威不在兵。
西京逢故老，暗喜复時平。
剪髮兼成隱，將心更屬文。
無憀對豪客，不拜謁吾君。
畫壁惟泉石，經窗半典墳。
歸林幽鳥狎，乞食病僧分。
默坐終清夜，凝思念碧雲。
相逢應未卜，余正走囂氛。
雞林君欲去，立冊付星軺。
越海程難計，征帆影自飄。
望鄉當落日，懷闕羨回潮。
宿霧蒙青嶂，驚波蕩碧霄。
春生陽氣早，天接祖州遙。
愁約三年外，相迎上石橋。
漢將臨流得鐵鞭，鄂侯名字舊雕鐫。
須為聖代無雙物，肯逐將軍臥九泉。
汗馬不侵誅虜血，神功今見補亡篇。
時來終薦明君用，莫嘆沉埋二百年。
舉世誰能與事期，解攜多是正歡時。
人間不遣有名利，陌上始應無別離。
晚渡待船愁立久，亂山投店獨行遲。
我今漂泊還如此，江劍相逢亦未知。
匝岸青蕪掩古苔，面山亭樹枕潭開。
有時弦管收筵促，無數鳧鷖逆浪來。
路入龍祠群木老，風驚漁艇一聲回。
人傳郭惲多遊此，誰見當初泛玉杯。
數畝池塘近杜陵，秋天寂寞夜雲凝。
芙蓉葉上三更雨，蟋蟀聲中一點燈。
跡避險巇翻失路，心歸閒淡不因僧。
既逢上國陳詩日，長守林泉亦未能。
古原南北舊蕭疏，高木風多小雪餘。 
半夜病吟人寢後，百年閒事酒醒初。 
頻招兄弟同佳節，已有兵戈隔遠書。 
肥馬王孫定相笑，不知岐路厭樵漁。
江頭從此管弦稀，散盡遊人獨未歸。
落日已將春色去，殘花應逐夜風飛。
洛陽佳麗與芳華，金谷園中見百花。
誰遣當年墜樓死，無人巧笑破孫家。
又將書劍出孤舟，盡日停橈結遠愁。
莫道江波話離別，江波一去不迴流。
病來難處早秋天，一徑無人樹有蟬。 
歸計未成書半卷，中宵多夢晝多眠。
即是春風盡，仍沾夜雨歸。
明朝更來此，兼恐落花稀。
漸覺風沙暗，蕭關欲到時。
兒童能探火，婦女解縫旗。
川少銜魚鷺，林多帶箭麋。
暫來戎馬地，不敢苦吟詩。
