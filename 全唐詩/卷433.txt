
徐州古豐縣，有村曰朱陳。
去縣百餘里，桑麻青氛氳。
機梭聲札札，牛驢走紜紜。
女汲澗中水，男采山上薪。
縣遠官事少，山深人俗淳。
有財不行商，有丁不入軍。
家家守村業，頭白不出門。
生爲村之民，死爲村之塵。
田中老與幼，相見何欣欣。
一村唯兩姓，世世爲婚姻〈其村唯朱陳二姓而已〉。
親疎居有族，少長游有羣。
黃雞與白酒，歡會不隔旬。
生者不遠別，嫁娶先近鄰。
死者不遠葬，墳墓多繞村。
既安生與死，不苦形與神。
所以多壽考，往往見玄孫。
我生禮義鄉，少小孤且貧。
徒學辨是非，祗自取辛勤。
世法貴名教，士人重冠婚。
以此自桎梏，信爲大謬人。
十歲解讀書，十五能屬文。
二十舉秀才，三十爲諫臣。
下有妻子累，上有君親恩。
承家與事國，望此不肖身。
憶昨旅遊初，迨今十五春。
孤舟三適楚，羸馬四經秦。
晝行有飢色，夜寢無安魂。
東西不暫住，來往若浮雲。
離亂失故鄉，骨肉多散分。
江南與江北，各有平生親。
平生終日別，逝者隔年聞。
朝憂臥至暮，夕哭坐達晨。
悲火燒心曲，愁霜侵鬢根。
一生苦如此，長羨村中民。
塵架多文集，偶取一卷披。
未及看姓名，疑是陶潛詩。
看名知是君，惻惻令我悲。
詩人多蹇厄，近日誠有之。
京兆杜子美，猶得一拾遺。
襄陽孟浩然，亦聞鬢成絲。
嗟君兩不如，三十在布衣。
擢第祿不及，新婚妻未歸。
少年無疾患，溘死於路岐。
天不與爵壽，唯與好文詞。
此理勿復道，巧曆不能推。
晨雞纔發聲，夕雀俄斂翼。
晝夜往復來，疾如出入息。
非徒改年貌，漸覺無心力。
自念因念君，俱爲老所逼。
君年雖校少，顦顇謫南國。
三年不放歸，炎瘴消顏色。
山無殺草霜，水有含沙蜮。
健否遠不知，書多隔年得。
願君少愁苦，我亦加餐食。
各保金石軀，以慰長相憶。
葉聲落如雨，月色白似霜。
夜深方獨臥，誰爲拂塵牀。
我有所念人，隔在遠遠鄉。
我有所感事，結在深深腸。
鄉遠去不得，無日不瞻望。
腸深解不得，無夕不思量。
況此殘燈夜，獨宿在空堂。
秋天殊未曉，風雨正蒼蒼。
不學頭陀法，前心安可忘。
金火不相待，炎涼雨中變。
林晴有殘蟬，巢冷無留燕。
沈吟卷長簟，愴惻收團扇。
向夕稍無泥，閑步青苔院。
月出砧杵動，家家擣秋練。
獨對多病妻，不能理鍼線。
冬衣殊未製，夏服行將綻。
何以迎早秋，一杯聊自勸。
晨興照青鏡，形影兩寂寞。
少年辭我去，白髮隨梳落。
萬化成於漸，漸衰看不覺。
但恐鏡中顏，今朝老於昨。
人年少滿百，不得長歡樂。
誰會天地心，千齡與龜鶴。
吾聞善醫者，今古稱扁鵲。
萬病皆可治，唯無治老藥。

我有一握髮，梳理何稠直。
昔似玄雲光，今如素絲色。
匣中有舊鏡，欲照先歎息。
自從頭白來，不欲明磨拭。
鴉頭與鶴頸，至老常如墨。
獨有人鬢毛，不得終身黑。

前年種桃核，今歲成花樹。
去歲新嬰兒，今年已學步。
但驚物長成，不覺身衰暮。
去矣欲何如，少年留不住。
因書今日意，遍寄諸親故。
壯歲不歡娛，長年當悔悟。
日晦雲氣黃，東北風切切。
時從村南還，新與兄弟別。
離襟淚猶濕，回馬嘶未歇。
欲歸一室坐，天陰多無月。
夜長火消盡，歲暮雨凝結。
寂寞滿爐灰，飄零上階雪。
對雪畫寒灰，殘燈明復滅。
灰死如我心，雪白如我髮。
所遇皆如此，頃刻堪愁絕。
回念入坐忘，轉憂作禪悅。
平生洗心法，正為今宵設。
南山雪未盡，陰嶺留殘白。
西澗冰已消，春溜含新碧。
東風來幾日，蟄動萌草坼。
潛知陽和功，一日不虛擲。
愛此天氣暖，來拂溪邊石。
一坐欲忘歸，暮禽聲嘖嘖。
蓬蒿隔桑棗，隱映煙火夕。
歸來問夜餐，家人烹薺麥。
聞有澗底花，貰得村中酒。
與君來校遲，已逢搖落後。
臨觴有遺恨，悵望空溪口。
記取花發時，期君重攜手。
我生日日老，春色年年有。
且作來歲期，不知身健否。
高低古時塚，上有牛羊道。
獨立最高頭，悠哉此懷抱。
回頭向村望，但見荒田草。
村人不愛花，多種栗與棗。
自來此村住，不覺風光好。
花少鶯亦稀，年年春暗老。
五年生死隔，一夕魂夢通。
夢中如往日，同直金鑾宮。
髣髴金紫色，分明冰玉容。
勤勤相眷意，亦與平生同。
既寤知是夢，憫然情未終。
追想當時事，何殊昨夜中。
自我學心法，萬緣成一空。
今朝爲君子，流涕一霑胷。
坐整白單衣，起穿黃草屨。
朝餐盥漱畢，徐下階前步。
暑風微變候，晝刻漸加數。
院靜地陰陰，鳥鳴新葉樹。
獨行還獨臥，夏景殊未暮。
不作午時眠，日長安可度。
漠漠病眼花，星星愁鬢雪。
筋骸已衰憊，形影仍分訣。
梓州二千里，劒門五六月。
豈是遠行時，火雲燒棧熱。
何言巾上淚，乃是腸中血。
念此早歸來，莫作經年別。
髫齔七八歲，綺紈三四兒。
弄塵復鬭草，盡日樂嬉嬉。
堂上長年客，鬢間新有絲。
一看竹馬戲，每憶童騃時。
童騃饒戲樂，老大多憂悲。
靜念彼與此，不知誰是癡。
西村常氏子，臥疾不須臾。
前旬猶訪我，今日忽雲殂。
時我病多暇，與之同野居。
園林青藹藹，相去數里餘。
村鄰無好客，所遇唯農夫。
之子何如者，往還猶勝無。
於今亦已矣，可爲一長吁。
晨雞纔發聲，夕雀俄斂翼。
晝夜往復來，疾如出入息。
非徒改年貌，漸覺無心力。
自念因念君，俱爲老所逼。
君年雖校少，顦顇謫南國。
三年不放歸，炎瘴消顏色。
山無殺草霜，水有含沙蜮。
健否遠不知，書多隔年得。
願君少愁苦，我亦加餐食。
各保金石軀，以慰長相憶。
人言似明月，我道勝明月。
明月非不明，一年十二缺。
豈如玉匣裏，如水常澄澈。
月破天暗時，圓明獨不歇。
我慚貌醜老，繞鬢斑斑雪。
不如贈少年，回照青絲髮。
因君千里去，持此將為別。
古人惜晝短，勸令秉燭遊。
況此迢迢夜，明月滿西樓。
復有盈尊酒，置在城上頭。
期君君不至，人月兩悠悠。
照水煙波白，照人肌髮秋。
清光正如此，不醉即須愁。
衰病四十身，嬌癡三歲女。
非男猶勝無，慰情時一撫。
一朝舍我去，魂影無處所。
況念夭劄時，嘔啞初學語。
始知骨肉愛，乃是憂悲聚。
唯思未有前，以理遣傷苦。
忘懷日已久，三度移寒暑。
今日一傷心，因逢舊乳母。

與爾為父子，八十有六旬。
忽然又不見，邇來三四春。
形質本非實，氣聚偶成身。
恩愛元是妄，緣合暫為親。
念茲庶有悟，聊用遣悲辛。
暫將理自奪，不是忘情人。
漫把參同契，難燒伏火砂。
有時成白首，無處問黃芽。
幻世如泡影，浮生抵眼花。
唯將綠醅酒，且替紫河車。
渭水寒漸落，離離蒲稗苗。
閑傍沙邊立，看人刈葦苕。
近水風景冷，晴明猶寂寥。
復茲夕陰起，野色重蕭條。
蕭條獨歸路，暮雨濕村橋。
黑頭日已白，白麵日已黑。
人生未死間，變化何終極。
常言在己者，莫若形與色。
一朝改變來，止遏不能得。
況彼身外事，悠悠通與塞。
村中少賓客，柴門多不開。
忽聞車馬至，雲是故人來。
況值風雨夕，愁心正悠哉。
願君且同宿，盡此手中杯。
人生開口笑，百年都幾回。
花菊引閑行，行上西原路。
原上晚無人，因高聊四顧。
南阡有煙火，北陌連墟墓。
村鄰何蕭疏，近者猶百步。
吾廬在其下，寂寞風日暮。
門外轉枯蓬，籬根伏寒兔。
故園汴水上，離亂不堪去。
近歲始移家，飄然此村住。
新屋五六間，古槐八九樹。
便是衰病身，此生終老處。
美人與我別，留鏡在匣中。
自從花顏去，秋水無芙蓉。
經年不開匣，紅埃覆青銅。
今朝一拂拭，自照憔悴容。
照罷重惆悵，背有雙盤龍。
戚戚抱羸病，悠悠度朝暮。
夏木才結陰，秋蘭已含露。
前日巢中卵，化作雛飛去。
昨日穴中蟲，蛻為蟬上樹。
四時未嘗歇，一物不暫住。
唯有病客心，沉然獨如故。

新秋久病容，起步村南道。
盡日不逢人，蟲聲遍荒草。
西風吹白露，野綠秋仍早。
草木猶未傷，先傷我懷抱。
朱顏與玄鬢，強健幾時好。
況為憂病侵，不得依年老。

種黍三十畝，雨來苗漸大。
種薤二十畦，秋來欲堪刈。
望黍作冬酒，留薤為春菜。
荒村百物無，待此養衰瘵。
葺廬備陰雨，補褐防寒歲。
病身知幾時，且作明年計。
經年不沐浴，塵垢滿肌膚。
今朝一澡濯，衰瘦頗有餘。
老色頭鬢白，病形支體虛。
衣寬有剩帶，髮少不勝梳。
自問今年幾，春秋四十初。
四十已如此，七十復何知。
小松未盈尺，心愛手自移。
蒼然澗底色，雲濕煙霏霏。
栽植我年晚，長成君性遲。
如何過四十，種此數寸枝。

得見成陰否，人生七十稀。
愛君抱晚節，憐君含直文。
欲得朝朝見，階前故種君。
知君死則已，不死會淩雲。
臥久不記日，南窗昏復昏。
蕭條草簷下，寒雀朝夕聞。
強扶床前杖，起向庭中行。
偶逢故人至，便當一逢迎。
移榻就斜日，披裘倚前楹。
閒談勝服藥，稍覺有心情。
四十未為老，憂傷早衰惡。
前歲二毛生，今年一齒落。
形骸日損耗，心事同蕭索。
夜寢與朝餐，其間味亦薄。
同歲崔舍人，容光方灼灼。
始知年與貌，衰盛隨憂樂。
畏老老轉迫，憂病病彌縛。
不畏復不憂，是除老病藥。

朝哭心所愛，暮哭心所親。
親愛零落盡，安用身獨存。
幾許平生歡，無限骨肉恩。
結為腸間痛，聚作鼻頭辛。
悲來四支緩，泣盡雙眸昏。
所以年四十，心如七十人。
我聞浮屠教，中有解脫門。
置心為止水，視身如浮雲。
斗擻垢穢衣，度脫生死輪。
胡為戀此苦，不去猶逡巡。
回念發弘願，願此見在身。
但受過去報，不結將來因。
誓以智慧水，永洗煩惱塵。
不將恩愛子，更種悲憂根。
以道治心氣，終歲得晏然。
何乃戚戚意，忽來風雨天。
既非慕榮顯，又不恤饑寒。
胡為悄不樂，抱膝殘燈前。
形影暗相問，心默對以言。
骨肉能幾人，各在天一端。
吾兄寄宿州，吾弟客東川。
南北五千里，吾身在中間。
欲去病未能，欲住心不安。
有如波上舟，此縛而彼牽。
自我向道來，於今六七年。
煉成不二性，消盡千萬緣。
唯有恩愛火，往往猶熬煎。
豈是藥無效，病多難盡蠲。
寄楊
三月三十日，春歸日復暮。
惆悵問春風，明朝應不住。
送春曲江上，眷眷東西顧。
但見撲水花，紛紛不知數。
人生似行客，兩足無停步。
日日進前程，前程幾多路。
兵刀與水火，盡可違之去。
唯有老到來，人間無避處。
感時良為已，獨倚池南樹。
今日送春心，心如別親故。
去年渭水曲，秋時訪我來。
今年常樂里，春日哭君回。
哭君仰問天，天意安在哉。
若必奪其壽，何如不與才。
落然身後事，妻病女嬰孩。
秋日正蕭條，驅車出蓬蓽。
回望青門道，目極心鬱鬱。
豈獨戀鄉土，非關慕簪紱。
所愴別李君，平生同道術。
俱承金馬詔，聯秉諫臣筆。
共上青雲梯，中途一相失。
江湖我方往，朝廷君不出。
蕙帶與華簪，相逢是何日。
停驂問前路，路在秋雲裏。
蒼蒼縣南道，去途從此始。
絕頂忽上盤，眾山皆下視。
下視千萬峰，峰頭如浪起。
朝經韓公坡，夕次藍橋水。
潯陽近四千，始行七十里。
人煩馬蹄跙，勞苦已如此。
我為東南行，始登商山道。
商山無數峰，最愛仙娥好。
參差樹若插，匼匝雲如抱。
渴望寒玉泉，香聞紫芝草。
青崖屏削碧，白石床鋪縞。
向無如此物，安足留四皓。
感彼私自問，歸山何不早。
可能塵土中，還隨眾人老。
漠漠秋雲起，稍稍夜寒生。
但覺衣裳濕，無點亦無聲。
昔到襄陽日，髯髯初有髭。
今過襄陽日，髭鬢半成絲。
舊遊都是夢，乍到忽如歸。
東郭蓬蒿宅，荒涼今屬誰。
故知多零落，閭井亦遷移。
獨有秋江水，煙波似舊時。
江州望通州，天涯與地末。
有山萬丈高，有江千里闊。
間之以雲霧，飛鳥不可越。
誰知千古險，為我二人設。
通州君初到，鬱鬱愁如結。
江州我方去，迢迢行未歇。
道路日乖隔，音信日斷絕。
因風欲寄語，地遠聲不徹。
生當復相逢，死當從此別。

君遊襄陽日，我在長安住。
今君在通州，我過襄陽去。
襄陽九里郭，樓堞連雲樹。
顧此稍依依，是君舊遊處。
蒼茫兼葭水，中有潯陽路。
此去更相思，江西少親故。

去國日已遠，喜逢物似人。
如何含此意，江上坐思君。
有如河嶽氣，相合方氛氳。
狂風吹中絕，兩處成孤雲。
風回終有時，雲合豈無因。
努力各自愛，窮通我爾身。
江雲暗悠悠，江風冷修修。
夜雨滴船背，風浪打船頭。
船中有病客，左降向江州。
夜泊鸚鵡洲，江月秋澄澈。
鄰船有歌者，發詞堪愁絕。
歌罷繼以泣，泣聲通復咽。
尋聲見其人，有婦顏如雪。
獨倚帆檣立，娉婷十七八。
夜淚如真珠，雙雙墮明月。
借問誰家婦，歌泣何淒切。
一問一沾襟，低眉終不說。
江人授衣晚，十月始聞砧。
一夕高樓月，萬里故園心。
經窗燈燄短，僧爐火氣深。
索落廬山夜，風雪宿東林。
潯陽遷謫地，洛陽離亂年。
煙塵三川上，炎瘴九江邊。
鄉心坐如此，秋風仍颯然。
朝送南去客，暮迎北來賓。
孰雲當大路，少遇心所親。
勞者念息肩，熱者思濯身。
何如愁獨日，忽見平生人。
平生已不淺，是日重殷勤。
問從何處來，及此江亭春。
江天春多陰，夜月隔重雲。
移尊樹間飲，燈照花紛紛。
一會不易得，餘事何足雲。
明旦又分手，今夕且歡忻。
三月江水闊，悠悠桃花波。
年芳與心事，此地共蹉跎。
南國方譴謫，中原正兵戈。
眼前故人少，頭上白髮多。
通州更迢遞，春盡復如何。
今朝復明日，不覺年齒暮。
白髮逐梳落，朱顏辭鏡去。
當春頗愁寂，對酒寡歡趣。
遇境多愴辛，逢人益敦故。
形質屬天地，推遷從不住。
所怪少年心，銷磨落何處。
淮右寇未散，江西歲再徂。
故里干戈地，行人風雪途。
此時與爾別，江畔立踟躕。
已訝衾枕冷，復見窗戶明。 
夜深知雪重，時聞折竹聲。
寄行
孟夏百物滋，動植一時好。 
麋鹿樂深林，蟲蛇喜豐草。 
翔禽愛密葉，游鱗悅新藻。 
天和遺漏處，而我獨枯槁。 
一身在天末，骨肉皆遠道。 
舊國無來人，寇戎塵浩浩。 
沈憂竟何益，祗自勞懷抱。 
不如放身心，冥然任天造。 
潯陽多美酒，可使杯不燥。 
湓魚賤如泥，烹灸無昏早。 
朝飯山下寺，暮醉湖中島。 
何必歸故鄉，茲焉可終老。
嘖嘖雀引雛，梢梢筍成竹。
時物感人情，憶我故鄉曲。
故園渭水上，十載事樵牧。
手種榆柳成，陰陰覆牆屋。
兔隱豆苗肥，鳥鳴桑椹熟。
前年當此時，與爾同遊矚。
詩書課弟侄，農圃資童僕。
日暮麥登場，天時蠶坼蔟。
弄泉南澗坐，待月東亭宿。
興發飲數杯，悶來棋一局。
一朝忽分散，萬里仍羈束。
井鮒思返泉，籠鶯悔出穀。
九江地卑濕，四月天炎燠。
苦雨初入梅，瘴雲稍含毒。
泥秧水畦稻，灰種畬田栗。
已訝殊歲時，仍嗟異風俗。
閑登郡樓望，日落江山綠。
歸雁拂鄉心，平湖斷人目。
殊方我漂泊，舊里君幽獨。
何時同一瓢，飲水心亦足。
六月初七日，江頭蟬始鳴。
石楠深葉裏，薄暮兩三聲。
一催衰鬢色，再動故園情。
西風殊未起，秋思先秋生。
憶昔在東掖，宮槐花下聽。
今朝無限思，雲樹繞湓城。
中庭曬服玩，忽見故鄉履。 
昔贈我者誰，東鄰嬋娟子。 
因思贈時語，特用結終始。 
永願如履綦，雙行復雙止。 
自吾謫江郡，漂蕩三千里。 
為感長情人，提攜同到此。 
今朝一惆悵，反覆看未已。 
人隻履猶雙，何曾得相似。 
可嗟復可惜，錦表繡為裡。 
況經梅雨來，色黯花草死。
八月白露降，湖中水方老。
旦夕秋風多，衰荷半傾倒。
手攀青楓樹，足蹋黃蘆草。
慘澹老容顏，冷落秋懷抱。
有兄在淮楚，有弟在蜀道。
萬里何時來，煙波白浩浩。
潯陽郡廳後，有樹不知名。
秋先梧桐落，春後桃李榮。
五月始萌動，八月已凋零。
左右皆松桂，四時鬱青青。
豈量雨露恩，沾濡不均平。
榮枯各有分，天地本無情。
顧我亦相類，早衰向晚成。
形骸少多病，三十不豐盈。
毛鬢早改變，四十白髭生。
誰教兩蕭索，相對此江城。
葉下湖又波，秋風此時至。
誰知濩落心，先納蕭條氣。
推移感流歲，漂泊思同志。
昔為煙霄侶，今作泥塗吏。
白鷗毛羽弱，青鳳文章異。
各閉一籠中，歲晚同憔悴。
年長身轉慵，百事無所欲。
乃至頭上髮，經年方一沐。
沐稀髮苦落，一沐仍半禿。
短鬢經霜蓬，老面辭春木。
強年過猶近，衰相來何速。
應是煩惱多，心焦血不足。

漸少不滿把，漸短不盈尺。
況茲短少中，日夜落復白。
既無神仙術，何除老死籍。
只有解脫門，能度衰苦厄。
掩鏡望東寺，降心謝禪客。
衰白何足言，剃落猶不惜。
月出先照山，風生先動水。
亦如早蟬聲，先入閒人耳。
一聞愁意結，再聽鄉心起。
渭上新蟬聲，先聽渾相似。
衡門有誰聽，日暮槐花裏。
經時苦炎暑，心體但煩倦。 
白日一何長，清秋不可見。 
歲功成者去，天數極則變。 
潛知寒燠間，遷次如乘傳。 
火雲忽朝斂，金風俄夕扇。 
枕簟遂清涼，筋骸稍輕鍵。 
因思望月侶，好卜迎秋宴。 
竟夜無客來，引杯還自勸。
九派繞孤城，城高生遠思。
人煙半在船，野水多於地。
穿霞日腳直，驅雁風頭利。
去國來幾時，江上秋三至。
夫君亦淪落，此地同飄寄。
憫默向隅心，摧頹觸籠翅。
且謀眼前計，莫問胸中事。
潯陽酒甚濃，相勸時時醉。
雨徑綠蕪合，霜園紅葉多。
蕭條司馬宅，門巷無人過。
唯對大江水，秋風朝夕波。
荒涼滿庭草，偃亞侵檐竹。
府吏下廳簾，家僮開被襆。
數聲城上漏，一點窗間燭。
官曹冷似冰，誰肯來同宿。
夜夢歸長安，見我故親友。
損之在我左，順之在我右。
雲是二月天，春風出攜手。
同過靖安里，下馬尋元九。
元九正獨坐，見我笑開口。
還指西院花，仍開北亭酒。
如言各有故，似惜歡難久。
神合俄頃間，神離欠伸後。
覺來疑在側，求索無所有。
殘燈影閃牆，斜月光穿牖。
天明西北望，萬里君知否。
老去無見期，踟躕搔白首。
風露颯已冷，天色亦黃昏。
中庭有槿花，榮落同一晨。
秋開已寂寞，夕隕何紛紛。
正憐少顏色，復歎不逡巡。
感此因念彼，懷哉聊一陳。
男兒老富貴，女子晚婚姻。
頭白始得志，色衰方事人。
後時不獲已，安得如青春。
南宮鴛鴦地，何忽烏來止。
故人錦帳郎，聞烏笑相視。
疑烏報消息，望我歸鄉里。
我歸應待烏頭白，慚愧元郎誤歡喜。

