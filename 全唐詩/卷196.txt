
孟彥深，字士源，登天寶二年進士第，爲武昌令。元結居樊上，[嘗]常作《退谷銘》曰：「干進之客，不得遊之。」又作《杯湖銘》曰：「爲人厭者，勿汎杯湖。」孟士源嘗黜官，無情干進。在武昌，不爲人厭，可遊退谷，可汎杯湖矣。詩一首。 
江山十日雪，雪深江霧濃。
起來望樊山，但見羣玉峰。
林鶯卻不語，野獸翻有蹤。
山中應大寒，短褐何以完。
皓氣凝書帳，清著釣魚竿。
懷君欲進謁，谿滑渡舟難。

劉灣，字靈源，西蜀人，天寶進士。祿山之亂，以侍御史居衡陽，與元結相友善。詩六首。
將軍在重圍，音信絕不通。
羽書如流星，飛入甘泉宮。
倚是幷州兒，少年心膽雄。
一朝隨召募，百戰爭王公。
去年桑乾北，今年桑乾東。
死是征人死，功是將軍功。
汗馬牧秋月，疲卒臥霜風。
仍聞左賢王，更將圍雲中。

百蠻亂南方，羣盜如蝟起。
騷然疲中原，征戰從此始。
白門太和城，來往一萬里。
去者無全生，十人九人死。
岱馬臥陽山，燕兵哭瀘水。
妻行求死夫，父行求死子。
蒼天滿愁雲，白骨積空壘。
哀哀雲南行，十萬同已矣。

漢武愛邊功，李陵提步卒。
轉戰單于庭，身隨漢軍沒。
李陵不愛死，心存歸漢闕。
誓欲還國恩，不爲匈奴屈。
身辱家已無，長居虎狼窟。
胡天無春風，虜地多積雪。
窮陰愁殺人，況與蘇武別。
發聲天地哀，執手肺腸絕。
白日爲我愁，陰雲爲我結。
生爲漢宮臣，死爲胡地骨。
萬里長相思，終身望南月。

至性教不及，因心天所資。
禮聞三年喪，爾獨終身期。
下由骨肉恩，上報父母慈。
禮聞哭有卒，汝獨哀無時。
前有松柏林，荊蓁結朦朧。
墓門白日閉，泣血黃泉中。
草服蔽枯骨，垢容戴飛蓬。
舉聲哭蒼天，萬木皆悲風。

積雨細紛紛，飢寒命不分。
攬衣愁見肘，窺鏡覓從文。
九陌成泥海，千山盡濕雲。
龍鍾驅欵段，到處倍思君。

衆芳春競發，寒菊露偏滋。
受氣何曾異，開花獨自遲。
晚成猶有分，欲採未過時。
勿棄東籬下，看隨秋草衰。

孫昌胤，登天寶進士第。柳宗元與韋中立書，稱其爲子舉冠禮事，人以爲迂。詩四首。
靈鶴產絕境，昂昂無與儔。
羣飛滄海曙，一叫雲山秋。
野性方自得，人寰何所求。
時因戲祥風，偶爾來中州。
中州帝王宅，園沼深且幽。
希君惠稻粱，欲幷離丹丘。
不然奮飛去，將適汗漫遊。
肯作池上鶩，年年空沈浮。

清明暮春裡，悵望北山陲。 
燧火開新焰，桐花發故枝。 
沈冥慚歲物，歡宴阻朋知。 
不及林間鳥，遷喬並羽儀。

京邑歎離群，江樓喜遇君。 
開筵當九日，汎菊外浮雲。 
朗詠山川霽，酣歌物色新。 
君看酒中意，未肯喪斯文。

聖哲符休運，伊臯列上台。
覃恩丹徼遠，入貢素翬來。
北闕欣初見，南枝顧未迴。
斂容殘雪淨，矯翼片雲開。
馴擾將無懼，翻飛幸莫猜。
甘從上苑裏，飲啄自裴回。

喬琳，太原人。天寶間舉進士，累授興平尉。郭子儀辟爲節度掌書記，拜監察御史，貶巴州司戶。歷果、綿、遂三州刺史，入爲大理少卿、國子祭酒，又出爲懷州刺史。以張涉稱引，拜御史大夫平章事。後受朱泚僞署，伏誅。詩一首。 
三蜀澄清郡政閒，登樓攜酌日躋攀。 
頓覺胸懷無俗事，迴看掌握是人寰。 
灘聲曲折涪州水，雲影低銜富樂山。 
行雁南飛似鄉信，忽然西笑向秦關。

柳渾，字夷曠，一字惟深，本名載，襄州人。天寶初，擢進士第。大曆中，累官至尚書右丞。貞元三年，以兵部侍郎同中書門下平章事。集十卷，今存詩一首。
近來無奈牡丹何，數十千錢買一顆。
今朝始得分明見，也共戎葵不校多。

