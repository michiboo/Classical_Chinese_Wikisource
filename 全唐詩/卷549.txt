
雲物如故鄉，山川知異路。
年來未歸客，馬上春色暮。
一尊花下酒，殘日水西樹。
不待管弦終，搖鞭背花去。
擁褐坐茅簷，春晴喜初日。
微風入桃徑，爽氣歸縹帙。
頻時苦風雪，就景理巾櫛。
樹暖高鳥來，窗閑曙雲出。
鄉遙路難越，道蹇時易失。
欲靜又未能，東山負芝朮。
洞庭先生歸路長，海雲望極春茫茫。
別來幾度向蓬島，自傍瑤臺折靈草。
蘭若雲深處，前年客重過。
巖空秋色動，水闊夕陽多。
早負江湖志，今如鬢髮何。
唯思閑勝我，釣艇在煙波。
詩家本多感，況值廣陵春。
暖駐含窗日，香餘醉袖塵。
浮名皆有分，一笑最關身。
自此容依託，清才兩故人。
新年垂柳色，嫋嫋對空閨。
不畏芳菲好，自緣離別啼。
因風飄玉戶，向日映金堤。
驛使何時度，還將贈隴西。

提筐紅葉下，度日採蘼蕪。
掬翠香盈袖，看花憶故夫。
葉齊誰復見，風暖恨偏孤。
一被春光累，容顏與昔殊。
淥沼春光後，青青草色濃。
綺羅驚翡翠，暗粉妒芙蓉。
雲遍窗前見，荷翻鏡裏逄。
將心託流水，終日渺無從。
遠期難可託，桃李自依依。
花徑無容跡，戎裘未下機。
隨風開又落，度日掃還飛。
欲折枝枝贈，那知歸不歸。
南陌採桑出，誰知妾姓秦。
獨憐傾國貌，不負早鶯春。
珠履蕩花濕，龍鉤折桂新。
使君那駐馬，自有侍中人。
當年誰不羨，分作竇家妻。
錦字行行苦，羅幃日日啼。
豈知登隴遠，秖恨下機迷。
直候陽關使，殷勤寄海西。
那堪聞蕩子，迢遞涉關山。
腸為馬嘶斷，衣從淚滴斑。
愁看塞上路，詎惜鏡中顏。
儻見征西雁，應傳一字還。
良人猶遠戍，耿耿夜閨空。
繡戶流宵月，羅幃坐晚風。
魂飛沙帳北，腸斷玉關中。
尚自無消息，錦衾那得同。
玉顏恆自斂，羞出鏡臺前。
早惑陽城客，今悲華錦筵。
從軍人更遠，投喜鵲空傳。
夫婿交河北，迢迢路幾千。
雙雙紅淚墮，度日暗中啼。
雁出居延北，人猶遼海西。
向燈垂玉枕，對月灑金閨。
不惜羅衣濕，惟愁歸意迷。
鸞鏡無由照，蛾眉豈忍看。
不知愁髮換，空見隱龍蟠。
那愜紅顏改，偏傷白日殘。
今朝窺玉匣，雙淚落闌干。
巧繡雙飛鳳，朝朝伴下帷。
春花那見照，暮色已頻欺。
欲卷思君處，將啼裛淚時。
何年征戍客，傳語報佳期。
萬里無人見，眾情難與論。
思君常入夢，同鵲屢驚魂。
孤寢紅羅帳，雙啼玉筯痕。
妾心甘自保，豈復暫忘恩。
去去邊城騎，愁眠掩夜閨。
披衣窺落月，拭淚待鳴雞。
不憤連年別，那看長夜啼。
功成應自恨，早晚發遼西。
暗中蛛網織，歷亂綺窗前。
萬里終無信，一條徒自懸。
分從珠露滴，愁見隟風牽。
妾意何聊賴，看看劇斷絃。
春至今朝燕，花時伴獨啼。
飛斜珠箔隔，語近畫梁低。
帷卷閒窺戶，牀空暗落泥。
誰能長對此，雙去復雙棲。
代北幾千里，前年又復經。
燕山雲自合，胡塞草應青。
鐵馬喧鼙鼓，蛾眉怨錦屏。
不知羌笛曲，掩淚若為聽。
萬里飛書至，聞君已渡遼。
秪諳新別苦，忘卻舊時嬌。
烽戍年將老，紅顏日向彫。
胡沙兼漢苑，相望幾迢迢。
良人征絕域，一去不言還。
百戰攻胡虜，三冬阻玉關。
蕭蕭邊馬思，獵獵戍旗閑。
獨抱千重恨，連年未解顏。
雲中路杳杳，江畔草淒淒。
妾久垂珠淚，君何惜馬蹄。
邊風悲曉角，營月怨春鼙。
未道休徵戰，愁眉又復低。
映柳見行色，故山當落暉。
青雲知已歿，白首一身歸。
滿袖蕭關雨，連沙塞雁飛。
到家翻有喜，借取老萊衣。
衣綵獨歸去，一枝蘭更香。
馬嘶芳草渡，門掩百花塘。
野色亭臺晚，灘聲枕簟涼。
小齋松島上，重葉覆書堂。
風蟬旦夕鳴，伴夜送秋聲。
故里客歸盡，水邊身獨行。
噪軒高樹合，驚枕暮山橫。
聽處無人見，塵埃滿甑生。
賤子來還去，何人伴使君。
放歌迎晚醉，指路上高雲。
此夜雁初至，空山雨獨聞。
別多頭欲白，惆悵惜餘醺。
旅行宜蚤發，況復是南歸。
月影緣山盡，鐘聲隔浦微。
星殘螢共映，葉落鳥驚飛。
去去渡南渚，樹深人出稀。
爲有趨庭戀，應忘道路賒。
風消滎澤凍，雨靜圃田沙。
古陌人來遠，遙天雁勢斜。
園林新到日，春酒酌梨花。
不堪俱失意，相送出東周。
緣切倚門戀，倍添爲客愁。
春山和雪靜，寒水帶冰流。
別後期君處，靈源紫閣秋。
故國波濤隔，明時心久留。
獻書雙闕晚，看月五陵秋。
南棹何當返，長江憶共遊。
定知釣魚伴，相望在汀州。
客過無名姓，扁舟繫柳陰。
窮秋南國淚，殘日故鄉心。
京洛衣塵在，江湖酒病深。
何須覓陶令，乘醉自橫琴。
平生事行役，今日始知非。
歲月老將至，江湖春未歸。
傳家有天爵，主祭用儒衣。
何必勞知己，無名亦息機。
未明喚僮僕，江上憶殘春。
風雨落花夜，山川驅馬人。
星星一鏡髮，草草百年身。
此日念前事，滄洲情更親。
役役依山水，何曾似問津。
斷崖如避馬，芳樹欲留人。
日夕猿鳥伴，古今京洛塵。
一枝甘已失，辜負故園春。
扁舟殊不繫，浩蕩路纔分。
范蠡湖中樹，吳王苑外雲。
悲心人望月，獨夜雁離羣。
明發還驅馬，關城見日曛。
終日勞車馬，江邊款竹扉。
殘花春浪闊，小酒故人稀。
戍鼓客帆遠，津雲夕照微。
何由兄與弟，俱及暮春歸。
明月溪頭寺，蟲聲滿橘洲。
倚欄香徑晚，移石太湖秋。
古樹雲歸盡，荒臺水更流。
無人見惆悵，獨上最高樓。
遲客疎林下，斜溪小艇通。
野橋連寺月，高竹半樓風。
水靜魚吹浪，枝閑鳥下空。
數峰相向綠，日夕郡城東。
心法雲無住，流沙歸復來。
錫隨山鳥動，經附海船回。
洗足柳遮寺，坐禪花委苔。
惟將一童子，又欲過天台。
雲物淒涼拂曙流，漢家宮闕動高秋。
殘星幾點雁橫塞，長笛一聲人倚樓。
紫豔半開籬菊靜，紅衣落盡渚蓮愁。
鱸魚正美不歸去，空戴南冠學楚囚。
流年堪惜又堪驚，砧杵風來滿郡城。
高鳥過時秋色動，征帆落處暮雲平。
思家正歎江南景，聽角仍含塞北情。
此日沾襟念岐路，不知何處是前程。
〈一作草堂。〉
楚江橫在草堂前，楊柳洲西載酒船。
兩見梨花歸不得，每逄寒食一(潸-月+目)然。
斜陽映閣山當寺，微綠含風月滿川。
同郡故人攀桂盡，把詩吟向泬寥天。
〈一作舊山、一作故人。〉
宅邊秋水浸苔磯，日日持竿去不歸。
楊柳風多潮未落，蒹葭霜冷雁初飛。
重嘶匹馬吟紅葉，卻聽疏鐘憶翠微。
今夜秦城滿樓月，故人相見一沾衣。
〈一作橫水雙松。〉
故園溪上雪中別，野館門前雲外逄。
白髮漸多何事苦，清陰長在好相容。
迎風幾拂朝天騎，帶月猶含度嶺鐘。
更憶葛洪丹井畔，數株臨水欲成龍。
〈武德中置嵊州。〉
正懷何謝俯長流，更覽餘封識嵊州。
樹色老依官舍晚，溪聲涼傍客衣秋。
南巖氣爽橫郛郭，天姥雲晴拂寺樓。
日暮不堪還上馬，蓼花風起路悠悠。
樓上華筵日日開，眼前人事祗堪哀。
征車自入紅塵去，遠水長穿綠樹來。
雲雨暗更歌舞伴，山川不盡別離杯。
無由併寫春風恨，欲下鄖城首重回。
佳晨何處泛花遊，丞相筵開水上頭。
雙影旆搖山雨霽，一聲歌動寺雲秋。
林光靜帶高城晚，湖色寒分半檻流。
共賀萬家逄此節，可憐風物似荊州。
芙蓉苑裏起清秋，漢武泉聲落御溝。
他日江山映蓬鬢，二年楊柳別漁舟。
竹間駐馬題詩去，物外何人識醉遊。
盡把歸心付紅葉，晚來隨水向東流。
杜若洲邊人未歸，水寒煙暖想柴扉。
故園何處風吹柳，新雁南來雪滿衣。
目極思隨原草遍，浪高書到海門稀。
此時愁望情多少，萬里春流遶釣磯。
〈一作項斯詩〉
鶚在卿雲冰在壺，代天才業奉訏謨。
榮同伊陟傳朱戶，秀比王商入畫圖。
昨夜星辰回劍履，前年風月滿江湖。
不知機務時多暇，猶許詩家屬和無。
家在枚皐舊宅邊，竹軒晴與楚坡連。
芰荷香遶垂鞭袖，楊柳風橫弄笛船。
城礙十洲煙島路，寺臨千頃夕陽川。
可憐時節堪歸去，花落猿啼又一年。
〈一作寒食遣懷。〉
折柳城邊起暮愁，可憐春色獨懷憂。
傷心正歎人間事，回首更慚江上鷗。
鶗鴂聲中寒食雨，芙蓉花外夕陽樓。
憑高滿眼送清渭，去傍故山山下流。
禪棲忽憶五峰遊，去著方袍謝列侯。
經啟樓臺千葉曙，錫含風雨一枝秋。
題詩片石侵雲在，洗缽香泉覆菊流。
卻憶前年別師處，馬嘶殘月虎溪頭。
〈師不下寺已五年。〉
五看春盡此江濆，花自飄零日自曛。
空有慈悲隨〈物〉念，已無蹤跡在人羣。
迎秋日色簷前見，入夜〈鐘〉聲竹外聞。
笑指白蓮心自得，世間煩惱是浮雲。
廣武溪頭降虜稀，一聲寒角怨金微。
河湟不在春風地，歌舞空裁雪夜衣。
鐵馬半嘶邊草去，狼煙高映塞鴻飛。
揚雄尚白相如吃，今日何人從獵歸。
〈時諌官諭北虜未回，天德軍帥請修城備之。〉
邊聲一夜殷秋鼙，牙帳連烽擁萬蹄。
武帝未能忘塞北，董生纔足使膠西。
冰橫曉渡胡兵合，雪滿窮沙漢騎迷。
自古平戎有良策，將軍不用倚雲梯。
風動衰荷寂寞香，斷煙殘月共蒼蒼。
寒生晚寺波搖壁，紅墮踈林葉滿床。
起雁似驚南浦棹，陰雲欲護北樓霜。
江邊松菊荒應盡，八月長安夜正長。
暫息勞生樹色間，平明機慮又相關。
吟辭宿處煙霞去，心負秋來水石閑。
竹戶半開鐘未絕，松枝靜霽鶴初還。
明朝一倍堪惆悵，回首塵中見此山。
三年踏盡化衣塵，只見長安不見春。
馬過雪街天未曙，客迷關路淚空頻。
桃花塢接啼猿寺，野竹庭通畫鷁津。
早晚相酬身事了，水邊歸去一閑人。
傅巖高靜見台星，廟畧當時討不庭。
萬里有雲歸碧落，百川無浪到滄溟。
軍中老將傳兵術，江上諸侯受政經。
聞道國人思再入，鎔金新鑄鶴儀形。
滿耳歌謠滿眼山，宛陵城郭翠微間。
人情已覺春長在，溪戶仍將水共閑。
曉色入樓紅藹藹，夜聲尋砌碧潺潺。
幽雲高鳥俱無事，晚伴西風醉客還。
溪樹參差綠可攀，謝家雲水滿東山。
能忘天上他年貴，來結林中一日閑。
醉叩玉盤歌嫋嫋，暖鳴幽澗鳥關關。
觥籌不盡須歸去，路在春風縹緲間。
凋瘵民思太古風，上賢綏輯副宸衷。
舟移清鏡禹祠北，路轉翠屏天姥東。
旌旆影前橫竹馬，詠歌聲里樂樵童。
遙知到郡滄波晏，三島離離一望中。
一醉曾將萬事齊，暫陪歡去便如泥。
黃花李白墓前路，碧浪桓彝宅後溪。
九月霜中隨計吏，十年江上灌春畦。
莫言春盡不惆悵，自有閑眠到日西。
佐幕才多始拜侯，一門清貴動神州。
霜蹄曉駐秦雲斷，野旆晴翻郢樹秋。
幾處塵生隨候騎，半江帆盡見分流。
大馮罷相吟詩地，莫惜頻登白雪樓。
曾向雷塘寄掩扉，荀家燈火有餘輝。
關河日暮望空極，楊柳渡頭人獨歸。
隋苑荒臺風嫋嫋，灞陵殘雨夢依依。
今年春色還相誤，為我江邊謝釣磯。
塞垣從事識兵機，只擬平戎不擬歸。
入夜笳聲含白髮，報秋榆葉落征衣。
城臨戰壘黃雲晚，馬渡寒沙夕照微。
此別不應書斷絕，滿天霜雪有鴻飛。
曉哭呱呱動四鄰，於君我作負心人。
出門便涉東西路，回首初驚枕席塵。
滿眼淚珠和語咽，舊窗風月更誰親。
分離況值花時節，從此東風不似春。
月自斜窗夢自驚，衷腸中有萬愁生。
清猿處處三聲盡，碧落悠悠一水橫。
平子定情詞麗絕，詩人匪石誓分明。
會須攜手乘鸞去，簫史樓臺在玉京。
一百五日家未歸，新豐雞犬獨依依。
滿樓春色傍人醉，半夜雨聲前計非。
繚繞溝塍含綠晚，荒涼樹石向川微。
東風吹淚對花落，憔悴故交相見稀。
家有青山近玉京，風流柱史早知名。
園林手植自含綠，霄漢眼看當去程。
處處白雲迷駐馬，家家紅樹近流鶯。
相逢一宿最高寺，夜夜翠微泉落聲。
天上高高月桂叢，分明三十一枝風。
滿懷春色向人動，遮路亂花迎馬紅。
鶴馭回飄雲雨外，蘭亭不在管弦中。
居然自是前賢事，何必青樓倚翠空。
晚樹疏蟬起別愁，遠人回首憶滄洲。
江連故國無窮恨，日帶殘雲一片秋。
久客轉諳時態薄，多情只共酒淹留。
到頭生長煙霞者，須向煙霞老始休。
〈（一作楚州宴花樓）〉
門下煙橫載酒船，謝家攜客醉華筵。
尋花偶坐將軍樹，飲水方重刺史天。
幾曲豔歌春色里，斷行高鳥暮雲邊。
分明聽得輿人語，願及行春更一年。
〈（一作韋中丞）〉
煙暖池塘柳覆臺，百花園里看花來。
燒衣焰席三千樹，破鼻醒愁一萬杯。
不肯為歌隨拍落，卻因令舞帶香回。
山公仰爾延賓客，好傍春風次第開。
松下有琴閑未收，一燈高為石叢留。
詩情似到山家夜，樹色輕含禦水秋。
小榼提攜終永日，半斑容鬢漫生愁。
因君撫掌問時俗，紫閣堆簷不舉頭。
萬水東流去不回，先生獨自負仙才。
蕊宮橫浪海邊別，鶴翅駐雲天上來。
幾處吹簫森羽衛，誰家殘月下樓臺。
春風正好分瓊液，乞取當時白玉杯。
是非處處生塵埃，唯君襟抱無嫌猜。
收帆依雁湓浦宿，帶雨別僧衡岳回。
芳樽稍駐落日唱，醉袖更拂長雲開。
清秋華發好相似，卻把釣竿歸去來。
左掖初辭近侍班，馬嘶尋得過街閑。
映鞭柳色微遮水，隨步花枝欲礙山。
暖泛鳥聲來席上，醉從詩句落人間。
此時失意哀吟客，更覺風流不可攀。
棹倚隋家舊院墻，柳金梅雪撲簷香。
朱樓映日重重晚，碧水含光灩灩長。
八斗已聞傳姓字，一枝何足計行藏。
聲名官職應前定，且把旌麾入醉鄉。
詩家才子酒家仙，遊宦曾依積水邊。
窗戶動搖三島樹，琴尊安穩五湖船。
羅浮道士分瓊液，錦席佳人豔楚蓮。
今日相逢朗吟罷，滿城砧杵一燈前。
東晉江山稱永嘉，莫辭紅旆向天涯。
凝弦夜醉松亭月，歇馬曉尋溪寺花。
地與剡川分水石，境將蓬島共煙霞。
卻愁明詔徵非晚，不得秋來見海槎。
郡齋秋盡一江橫，頻命郎官地更清。
星月去隨新詔動，旌旗遙映故山明。
詩尋片石依依晚，帆掛孤雲杳杳輕。
想到釣臺逢竹馬，只應歌詠伴猿聲。
〈（一作薛逢詩）〉
兩重江外片帆斜，數里林塘繞一家。
門掩右軍餘水石，路橫諸謝舊煙霞。
扁舟幾處逢溪雪，長笛何人怨柳花。
若到天台洞陽觀，葛洪丹井在雲涯。
〈（一作薛逢詩）〉
金榜前頭無是非，平人分得一枝歸。
正憐日暖雲飄路，何處宴回風滿衣。
門掩長淮心更遠，渡連芳草馬如飛。
茂陵自笑猶多病，空有書齋在翠微。
〈（時恩門相公鎮山南）〉
年來驚喜兩心知，高處同攀次第枝。
人倚繡屏閑賞夜，馬嘶花徑醉歸時。
聲名本是文章得，藩閫曾勞筆硯隨。
家去恩門四千里，只應從此夢旌旗。
〈（一作許渾詩）〉
煬帝都城春水邊，笙歌夜上木蘭船。
三千宮女自塗地，十萬人家如洞天。
焰焰花枝官舍晚，重重雲影寺牆連。
少年作尉須矜慎，莫向樓前墜馬鞭。
僕射陂西想到時，滿川晴色見旌旗。
馬融閑臥笛聲遠，王粲醉吟樓影移。
幾日賦詩秋水寺，經年草詔白雲司。
唯君此去人多羨，卻是恩深自不知。
島上花枝系釣船，隋家宮畔水連天。
江帆自落鳥飛外，月觀靜依春色邊。
門巷草生車轍在，朝廷恩及雁行聯。
相逢且問昭州事，曾鼓莊盆對逝川。
雪繞千峰驛路長，謝家聯句待檀郎。
手持碧落新攀桂，月在東軒舊選床。
幾日旌幢延駿馬，到時冰玉動華堂。
孔門多少風流處，不遣顏回識醉鄉。
千峰歸去舊林塘，溪縣門前即故鄉。
曾把桂誇春里巷，重憐身稱錦衣裳。
洲迷翠羽雲遮檻，露濕紅蕉月滿廊。
就養舉朝人共羨，清資讓卻校書郎。
失意何曾恨解攜，問安歸去秣陵西。
郡斜楊柳春風岸，山映樓臺明月溪。
江上詩書懸素業，日邊門戶倚丹梯。
一枝攀折回頭是，莫向清秋惜馬蹄。
暮塵飄盡客愁長，來扣禪關月滿廊。
宋玉逢秋空雪涕，淨名無地可容床。
高雲覆檻千巖樹，疏磬含風一夜霜。
回首故園紅葉外，只將多病告醫王。
野寺初容訪靜來，晚晴江上見樓臺。
中林有路到花盡，一日無人看竹回。
自曬詩書經雨後，別留門戶為僧開。
苦心若是酬恩事，不敢吟春憶酒杯。
露濃如水灑蒼苔，洞口煙蘿密不開。
殘月色低當戶後，曉鐘聲迥隔山來。
春生藥圃芝猶短，夜醮齋壇鶴未回。
愁是獨尋歸路去，人間步步是塵埃。
靖節何須彭澤逢，菊洲松島水悠溶。
行人自折門前柳，高鳥不離溪畔峰。
曉渭度簷帆的的，晚原含雨樹重重。
軒車過盡無公事，枕上一聲長樂鍾。
太一真人隱翠霞，早年曾降蔡經家。
羽衣使者峭於鶴，鳥爪侍娘飄若花。
九鼎欄干歸馬齒，三山窕窈步雲涯。
時因弟子偷靈藥，散落人間駐物華。
華蓋飄飄綠鬢翁，往來朝謁蕊珠宮。
幾年山下陰陽鼎，盡日澗邊桃李風。
野跡似雲無處著，仙容如水與誰同。
應憐有客外妻子，思在長生一顧中。
仙翁歸袖拂煙霓，一卷素書還獨攜。
劚藥滿囊身不病，抱琴何處鶴同棲。
沾衣盡日看山坐，搔首殘春向路迷。
樹樹白雲幽徑絕，短船空倚武陵溪。
緱山雙去羽翰輕，應為仙家好弟兄。
茅固枕前秋對舞，陸雲溪上夜同鳴。
紫泥封處曾回首，碧落歸時莫問程。
自笑滄江一漁叟，何由似爾到層城。
束帶臨風氣調新，孔門才業獨誰倫。
杉松韻冷雪溪暗，鸞鶴勢高天路春。
美玉韞來休問價，芳枝攀去正無塵。
莫將芸閣輕科第，須作人間第一人。
都無鄙吝隔塵埃，昨日丘門避席來。
靜語乍臨清廟瑟，披風如在九層臺。
幾煩命妓浮溪棹，再許論詩注酒杯。
從此微塵知感戀，七真臺上望三臺。
野人留得五湖船，丞相興歌郡國年。
醉筆倚風飄澗雪，靜襟披月坐樓天。
鶴歸華表山河在，氣返青雲雨露全。
聞說萬方思舊德，一時傾望重陶甄。
拂煙披月羽毛新，千里初辭九陌塵。
曾失玄珠求象罔，不將雙耳負伶倫。
賈嵩詞賦相如手，楊乘歌篇李白身。
除卻今年仙侶外，堂堂又見兩三春。
東來珠履與旌旗，前者登朝亦一時。
竹馬迎呼逢稚子，柏臺長告見男兒。
花飄舞袖樓相倚，角送歸軒客盡隨。
獨有賤夫懷感激，十年兩地負恩知。
笙歌只是舊笙歌，腸斷風流奈別何。
照物二年春色在，感恩千室淚痕多。
盡將魂夢隨西去，猶望旌旗暫一過。
今日尊前無限思，萬重雲月隔煙波。
早年天上見清塵，今日樓中醉一春。
暫肯剖符臨水石，幾曾焚筆動星辰。
瓊臺雪映迢迢鶴，蓬島波橫浩浩津。
好是仙家羽衣使，欲教垂涕問何人。
松竹閑游道路身，衣襟落盡往來塵。
山連謝宅餘霞在，水映琴溪舊浪春。
拂榻從容今有地，酬恩寂寞久無人。
安知不及屠沽者，曾對青萍淚滿巾。
〈（一作題杜侍御別業）〉
紫陌塵多不可尋，南溪酒熟一披襟。
山高晝枕石床隱，泉落夜窗煙樹深。
白首尋人嗟問計，青雲無路覓知音。
唯君懷抱安如水，他日門牆許醉吟。
落第逢人慟哭初，平生志業欲何如。
鬢毛灑盡一枝桂，淚血滴來千里書。
谷外風高摧羽翮，江邊春在憶樵漁。
唯應感激知恩地，不待功成死有餘。
妙盡戎機佐上臺，少年清苦自霜臺。
馬嘶深竹閑宜貴，花拂朱衣美稱才。
早入半緣分務重，晚吟多是看山回。
名高漸少翻飛伴，幾度煙霄獨去來。
郎官何遜最風流，愛月憐山不下樓。
三佐戎旃換朱紱，一辭蘭省見清秋。
桂生岩石本瀟灑，鶴到煙空更自由。
休向西齋久閑臥，滿朝傾蓋是依劉。
少年從事霍嫖姚，來自楓林度柳橋。
金管別筵樓灼灼，玉溪回首馬蕭蕭。
清風氣調真君輩，知己風流滿聖朝。
獨有故人愁欲死，晚簷疏雨動空瓢。
簾下秋江夜影空，倚樓人在月明中。
不將行止問朝列，唯脫衣裳與釣翁。
幾處別巢悲去燕，十年回首送歸鴻。
那應更結廬山社，見說心閑勝遠公。
白馬嘶風何處還，鞭梢拂地看南山。
珠簾捲盡不回首，春色慾闌休閉關。
花外鳥歸殘雨暮，竹邊人語夕陽閑。
知君舊隱嵩雲下，巖桂從今幾更攀。
魯儒今日意何如，名掛春官選籍初。
野艇幾曾尋水去，故山從此與雲疎。
吟憐受露花陰足，行覺嘶風馬力餘。
聞說晚心心更靜，竹間依舊臥看書。
目斷蘭臺空望歸，錦衾香冷夢來稀。
書中自報刀頭約，天上三看破鏡飛。
孤浪謾疑紅臉笑，輕雲忽似舞羅衣。
遙知不語坐相憶，寂寞洞房寒燭微。
郎作東臺御史時，妾長西望歛雙眉。
一從詔下人皆羨，豈料恩衰不自知。
高闕如天縈曉夢，華筵似水隔秋期。
坐來情態猶無限，更向樓前舞柘枝。
路遶秋塘首獨搔，背羣燕雁正呼號。
故關何處重相失，碧落有雲終自高。
旅宿去緘他日恨，單飛誰見此生勞。
行衣濕盡千山雪，腸斷金籠好羽毛。
風雪晴來歲欲除，孤舟晚下意何如。
月當軒色湖平後，雁斷雲聲夜起初。
傍曉管絃何處靜，犯寒楊柳遶津疎。
三間茅屋東溪上，歸去生涯竹與書。
竹外池塘煙雨收，送春無伴亦遲留。
秦城馬上半年客，潘鬢水邊今日愁。
氣變晚雲紅映闕，風含高樹碧遮樓。
杏園花落遊人盡，獨爲圭峰一舉頭。
往事飄然去不迴，空餘山色在樓臺。
池塘風暖雁尋去，松桂寺高人獨來。
莊叟著書真達者，賈生揮涕信悠哉。
老僧心地閑於水，猶被流年日日催。
官總芸香閣署崇，可憐詩句落春風。
偶然侍坐水聲裏，還許醉吟松影中。
車馬照來紅樹合，煙霞詠盡翠微空。
不因高寺閑回首，誰識飄飄一塞翁。
早年曾謁富民侯，今日難甘失鵠羞。
新諾似山無力負，舊恩如水滿身流。
馬嘶紅葉蕭蕭晚，日照長江灩灩秋。
功德萬重知不惜，一言拋得百生愁。
浩渺浸雲根，煙嵐出遠村。 
鳥歸沙有跡，帆過浪無痕。 
望水知柔性，看山欲斷魂。 
縱情猶未已，回馬欲黃昏。
勾漏先生冰玉然，曾將八石問羣仙。
中山暫醉一千日，南苑往來三百年。
碁局不收花滿洞，霓旌欲別浪翻天。
何須更學鴟夷子，頭白江湖一短船。
〈時在吳門。〉
多少鄉心入酒杯，野塘今日菊花開。
新霜何處雁初下，故國窮秋首正迴。
漸老向人空感激，一生驅馬傍塵埃。
侯門無路提攜爾，虛共扁舟萬里來。
〈（一作許渾詩）〉
得路逢津更俊才，可憐鞍馬照春來。
殘花幾日小齋閉，大笑一聲幽抱開。
袖拂碧溪寒繚繞，冠欹紅樹晚裴回。
相逢少別更堪恨，何必秋風江上臺。
