
天靜秋山好，窗開曉翠通。
遙憐峰窈窕，不隔竹朦朧。
萬點當虛室，千重疊遠空。
列簷攢秀氣，緣隙助清風。
碧愛新晴後，明宜反照中。
宣城郡齋在，望與古時同。
良璞含章久，寒泉徹底幽。
矩浮光灩灩，方折浪悠悠。
淩亂波紋異，縈回水性柔。
似風搖淺瀨，疑月落清流。
潛潁應傍達，藏真豈上浮。
玉人如不見，淪棄即千秋。
淮海妖氛滅，乾坤嘉氣通。
班師郊社內，操袂凱歌中。
廟算無遺策，天兵不戰功。
小臣同鳥獸，率舞向皇風。
樂天樂天，來與汝言。
汝宜拳拳，終身行焉。
物有萬類，錮人如鎖。
事有萬感，爇人如火。
萬類遞來，鎖汝形骸。
使汝未老，形枯如柴。
萬感遞至，火汝心懷。
使汝未死，心化為灰。
樂天樂天，可不大哀，
汝胡不懲往而念來。
人生百歲七十稀，設使與汝七十期。
汝今年已四十四，卻後二十六年能幾時。
汝不思二十五六年來事，疾速倏忽如一寐。
往日來日皆瞥然，胡為自苦於其間。
樂天樂天，可不大哀。
而今而後，汝宜：
饑而食，渴而飲；
晝而興，夜而寢；
無浪喜，無妄憂；
病則臥，死則休。
此中是汝家，此中是汝鄉，
汝何舍此而去，自取其遑遑。
遑遑兮欲安往哉，樂天樂天歸去來。
蟠木蟠木，有似我身；
不中乎器，無用於人。
下擁腫而上轔菌，桷不桷兮輪不輪。
天子建明堂兮既非梁棟，諸侯斫大輅兮材又不中。
唯我病夫，或有所用。
用爾為幾，承吾臂支吾頤而已矣。
不傷爾性，不枉爾理。
爾怏怏為幾之外，無所用爾。
爾既不材，吾亦不材，胡為乎人間裴回？
蟠木蟠木，吾與汝歸草堂去來。
素屏素屏，胡為乎不文不飾，不丹不青？
當世豈無李陽冰之篆字，張旭之筆跡？
邊鸞之花鳥，張璪之松石？
吾不令加一點一畫於其上，欲爾保真而全白。
吾於香爐峰下置草堂，二屏倚在東西牆。
夜如明月入我室，曉如白雲圍我床。
我心久養浩然氣，亦欲與爾表裏相輝光。
爾不見當今甲第與王宮，
織成步障銀屏風。
綴珠陷鈿貼雲母，五金七寶相玲瓏。
貴豪待此方悅目，晏然寢臥乎其中。
素屏素屏，物各有所宜，用各有所施。
爾今木為骨兮紙為面，舍吾草堂欲何之？
朱藤朱藤，溫如紅玉，直如朱繩。
自我得爾以為杖，大有裨於股肱。
前年左選，東南萬里。
交遊別我於國門，親友送我於滻水。
登高山兮車倒輪摧，渡漢水兮馬跙蹄開。
中途不進，部曲多回。
唯此朱藤，實隨我來。
瘴癘之鄉，無人之地。
扶衛衰病，驅訶魑魅。
吾獨一身，賴爾為二。
或水或陸，自北徂南。
泥黏雪滑，足力不堪。
吾本兩足，得爾為三。
紫霄峰頭，黃石岩下。
松門石磴，不通輿馬。
吾與爾披雲撥水，環山繞野。
二年蹋遍匡廬間，未嘗一步而相舍。
雖有佳子弟、良友朋，扶危助蹇，不如朱藤。
嗟乎，窮既若是，通復何如？
吾不以常杖待爾，
爾勿以常人望吾。
朱藤朱藤，
吾雖青雲之上、黃泥之下，
誓不棄爾於斯須。
無可奈何兮，白日走而朱顏頹。
少日往而老日催，
生者不住兮死者不回。
況乎寵辱豐悴之外物，
又何常不十去而一來？
去不可挽兮來不可推，
無可奈何兮，已焉哉。
惟天長而地久，前無始兮後無終。
嗟吾生之幾何，寄瞬息乎其中。
又如太倉之稊米，委一粒於萬鐘。
何不與道逍遙，委化從容，
縱心放志，泄泄融融。
胡為乎分愛惡於生死，系憂喜於窮通。
倔強其骨髓，齟齬其心胸。
合冰炭以交戰，只自苦兮厥躬。
彼造物者，云何不為？
此與化者，云何不隨？
或喣或吹，或盛或衰，
雖千變與萬化，委一順以貫之。
為彼何非，為此何是？
誰冥此心，夢蝶之子。
何禍非福，何吉非凶？
誰達此觀，喪馬之翁。
俾吾為秋毫之杪，吾亦自足，不見其小；
俾吾為泰山之阿，吾亦無餘，不見其多。
是以達人靜則吻然與陰合跡，動則浩然與陽同波。
委順而已，孰知其他。
時邪命邪，吾其無奈彼何；
委邪順邪，彼亦無奈吾何。
夫兩無奈何，
然後能冥至順而合太和。
故吾所以飲太和，扣至順，而為無可奈何之歌。
十畝之宅，五畝之園。
有水一池，有竹千竿。
勿謂土狹，勿謂地偏。
足以容膝，足以息肩。
有堂有庭，有橋有船。
有書有酒，有歌有弦。
有叟在中，白鬚飄然。
識分知足，外無求焉。
如鳥擇木，姑務巢安。
如龜居坎，不知海寬。
靈鶴怪石，紫菱白蓮。
皆吾所好，盡在吾前。
時飲一杯，或吟一篇。
妻孥熙熙，雞犬閑閑。
優哉遊哉，吾將終老乎其間。
嗟嗟乎雙齒，自吾有之爾，
俾爾嚼肉咀蔬，銜杯漱水；
豐吾膚革，滋吾血髓；
從幼逮老，勤亦至矣。
幸有輔車，非無齗齶。
胡然舍我，一旦雙落。
齒雖無情，吾豈無情。
老與齒別，齒隨涕零。
我老日來，爾去不回。
嗟嗟乎雙齒，
孰謂而來哉，孰謂而去哉？
齒不能言，請以意宣。
為口中之物，忽乎六十餘年。
昔君之壯也，血剛齒堅；
今君之老矣，血衰齒寒。
輔車齗齶，日削月朘。
上參差而下卼臲，曾何足以少安。
嘻，君其聽哉：
女長辭姥，臣老辭主。
髮衰辭頭，葉枯辭樹。
物無細大，功成者去。
君何嗟嗟，獨不聞諸道經：
我身非我有也，蓋天地之委形；
君何嗟嗟，又不聞諸佛說：
是身如浮雲，須臾變滅。
由是而言，君何有焉？
所宜委百骸而順萬化，
胡為乎嗟嗟於一牙一齒之間。
吾應曰：
吾過矣，爾之言然。
鬻駱馬兮放楊柳枝，
掩翠黛兮頓金羈。 
馬不能言兮長鳴而卻顧。
楊柳枝再拜長跪而致辭。辭曰：「主乘此駱五年，凡千有八百日，銜橛之下，不驚不逸。素事主十年，凡三千有六百日，巾櫛之間，無違無失。今素貌雖陋，未至衰摧；駱力猶壯，又無虺隤。即駱之力，尚可以代主一步；素之歌，亦可以送主一杯。一旦雙去，有去無迴。故素將去，其辭也苦；駱將去，其鳴也哀。此人之情也，馬之情也。豈主君獨無情哉？」
予俯而歎，仰而咍，且曰：
駱、駱，爾勿嘶；
素、素，爾勿啼。
駱反廄，素反閨。
吾疾雖作、年雖頹，
幸未及項籍之將死，
何必一日之內，
棄騅兮而別虞兮？
乃曰：
素兮素兮，
為我歌《楊柳枝》。 
我姑酌彼金罍，
我與爾歸醉鄉去來。

