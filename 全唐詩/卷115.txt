

李憕，太原文水人。舉明經，開元初，爲咸陽尉。張說爲幷州長史太平軍大使時，引憕常在幕下。後爲宇文融判官，括田課最，遷監察御史。歷給事中，河南少尹。天寶初，出爲清河太守，改尚書右丞、京兆尹。轉光祿卿、東都留守，遷禮部尚書。安祿山陷長安，遇害。贈司徒，諡忠烈。詩三首。
落日彌綸地，公才畫省郎。
詞驚起草筆，坐引護衣香。
雙闕天河近，千門夕漏長。
遙知臺上宿，不獨有文強。

感夢通玄化，覃恩降紫宸。
賜錢開漢府，分帛醉堯人。
地隔朝宗慶，亭臨卜洛新。
行看廣雲雨，二月次東巡。

別館春還淑氣催，三宮路轉鳳皇臺。
雲飛北闕輕陰散，雨歇南山積翠來。
御柳遙隨天仗發，林花不待曉風開。
已知聖澤深無限，更喜年芳入睿才。

李邕，字泰和，廣陵江都人，蘭臺郎善之子。長安中，李嶠、張廷珪薦其詞高行直，拜左拾遺。宋璟劾奏二張，邕於天后前抗言助之。開元初，歷殿中侍御史，執政忌其才，頻被眨斥。後爲北海太守，李林甫傅以罪，杖殺之。邕早擅才名，尤長碑頌，雖貶職在外，中朝衣冠及天下寺觀，多齎金帛往求其文，饋遺至鉅萬，自古鬻文獲財，未有其比。嘗撰《六公詠》，杜甫《八哀詩》所謂「朗詠六公篇，憂來發蒙蔽」是也，今不傳。存詩四首。 
西陵望何及，弦管徒在茲。
誰言死者樂，但令生者悲。
丈夫有餘志，兒女焉足私。
擾擾多俗情，投迹互相師。
直節豈感激，荒淫乃淒其。
潁水有許由，西山有伯夷。
頌聲何寥寥，唯聞銅雀詩。
君舉良未易，永爲後代嗤。

綵雲驚歲晚，繚繞孤山頭。
散作五般色，凝爲一段愁。
影雖沈澗底，形在天際遊。
風動必飛去，不應長此留。

〈亭對鵲河。時李之芳自尚書郎出為齊州。製此亭。〉
吾宗固神秀，體物寫謀長。
形制開古跡，曾冰延樂方。
太山雄地理，巨壑眇雲莊。
高興汨煩促，永懷清典常。
含弘知四大，出入見三光。
負郭喜秔稻，安時歌吉祥。

傳聞銀漢支機石，復見金輿出紫微。
織女橋邊烏鵲起，仙人樓上鳳皇飛。
流風入座飄歌扇，瀑水侵階濺舞衣。
今日還同犯牛斗，乘槎共逐海潮歸。

王灣，洛陽人，登先天進士第。開元初，爲滎陽主簿。馬懷素請校正羣籍，召學涉之士，分部譔次，灣在選，中祕書罷譔。又與陸紹伯等同校麗正院書，終洛陽尉。灣詞翰早著，其「海日生殘夜，江春入舊年」之句，當時稱最。張說手題於政事堂，每示能文，令爲楷式。詩十首。
常愛南山遊，因而盡原隰。
數朝至林嶺，百仞登嵬岌。
石壯馬徑窮，苔色步緣入。
物奇春狀改，氣遠天香集。
虛洞策杖鳴，低雲拂衣濕。
倚巖見廬舍，入戶欣拜揖。
問性矜勤勞，示心教澄習。
玉英時共飯，芝草爲余拾。
境絕人不行，潭深鳥空立。
一乘從此授，九轉兼是給。
辭處若輕飛，憩來唯吐吸。
閑襟超已勝，迴路倏而及。
煙色松上深，水流山下急。
漸平逢車騎，向晚睨城邑。
峯在野趣繁，塵飄宦情澁。
辛苦久爲吏，勞生何妄執。
日暮懷此山，悠然賦斯什。

忝職畿甸淹，濫陪時俊後。
才輕策疲劣，勢薄常驅走。
牽役勞風塵，秉心在巖藪。
宗賢開別業，形勝代希偶。
竹繞清渭濱，泉流白渠口。
逡巡期賞會，揮忽變星斗。
逮此乘務閑，因而訪幽叟。
入來殊景物，行復洗紛垢。
林靜秋色多，潭深月光厚。
盛香蓮近拆，新味瓜初剖。
滯拙懷隱淪，書之寄良友。

金殿忝陪賢，瓊羞忽降天。
鼎羅仙掖裏，觴拜瑣闈前。
院逼青霄路，廚和紫禁煙。
酒酣空忭舞，何以荅昌年。

華月當秋滿，朝英假興同。
淨林新霽入，規院小涼通。
碎影行筵裏，搖花落酒中。
清宵凝爽意，倂此助文雄。

客路青山外，行舟綠水前。
潮平兩岸闊，風正一帆懸。
海日生殘夜，江春入舊年。
鄉書何處達，歸雁洛陽邊。
〈《河嶽英靈集》題作《江南意》，詩云：
南國多新意，東行伺早天。
潮平兩岸失，風正數帆懸。
海日生殘夜，江春入舊年。
從來觀氣象，惟向此中偏。〉

〈一作祖詠詩〉
虛室有秦箏，箏新月復清。
弦多弄委曲，柱促語分明。
曉怨凝繁手，春嬌入曼聲。
近來唯此樂，傳得美人情。

蘇臺憶季常，飛櫂歷江鄉。
持此功曹掾，初離華省郎。
貴門生禮樂，明代秉文章。
嘉郡位先進，鴻儒名重揚。
爰從姻婭貶，豈失忠信防。
萬里行驥足，十年暌鳳翔。
迴遷翊元聖，入拜佇惟良。
別業對南浦，羣書滿北堂。
意深投轄盛，才重接筵光。
陋學叨鉛簡，弱齡許翰場。
神馳勞舊國，顏展別殊方。
際曉雜氛散，殘春衆物芳。
煙和疎樹滿，雨續小谿長。
旅拙感成慰，通賢顧不忘。
從來琴曲罷，開匣爲君張。

聖主萬年興，賢臣數載升。
古靈傳嶽秀，宏量稟川澄。
畿甸舉長策，風霜秉直繩。
出車遙俗震，登閣滿朝稱。
賦簡流亡輯，農安政理憑。
還家新長幼，巡壠舊溝塍。
忠梗大勛立，寰瀛墮業懲。
焚香兼御史，懸鏡委中丞。
旟隼當朝立，臺驄發郡乘。
司徒漢家重，國典潁川徵。
雲路俄平入，台階忽上凌。
秉鈞調造化，宣綍慰黎烝。
金省方秋作，瑤軒直夜凭。
中書贈陳準，右相簡王陵。
三傑賢更穆，百僚歡且兢。
搖懷及賓友，計曲辨淄澠。
閶闔暝陰散，鉤陳爽氣凝。
月深宮樹轉，河近禁樓冰。
卑吏夙驅策，微涓效斗升。
望麾宵繼火，書板曙懷蒸。
彼此雖流盼，規模轉服膺。
惠將霄漢隔，勞或歲時矜。
位重恩寧濫，才輕懾不勝。
林巒甘獨往，疵賤苦相仍。
敢忘銜花雀，思同附驥蠅。
平生逐鳥雀，何日嗣蒼鷹。

明代資多士，儒林得異才。
書從金殿出，人向玉墀來。
詞學張平子，風儀褚彥回。
崇儀希上德，近侍接元台。
曩契心期早，今遊宴賞陪。
屢遷君擢桂，分尉我從梅。
忽遇乘軺客，云傾構廈材。
泣爲洹水化，歎作泰山頹。
冀善初將慰，尋言半始猜。
位聯情易感，交密痛難裁。
遠日寒旌暗，長風古挽哀。
寰中無舊業，行處有新苔。
反哭魂猶寄，終喪子尚孩。
葬田門吏給，墳木路人栽。
遽洩悲成往，俄傳寵令迴。
玄經貽石室，朱紱耀泉臺。
地古春長閉，天明夜不開。
登山一臨哭，揮淚滿蒿萊。

耿耿曙河微，神仙此夜稀。
今年七月閏，應得兩回歸。

月華照杵空隨妾，風響傳砧不到君〈《擣衣篇》，見《河嶽英靈集》〉。

史青，零陵人，聰敏強記。開元初，上書自薦能詩，云：「子建七步，臣五步之內可塞明詔。」明皇試以除夕上元竹火籠等詩，應口而出。上稱賞，授左監門衞將軍。今存詩一首。
〈一作王諲詩〉
今歲今宵盡，明年明日催。
寒隨一夜去，春逐五更來。
氣色空中改，容顏暗裏回。
風光人不覺，已著後園梅。

王泠然，開元五年登第。王丘典吏部選時，嘗被獎拔，官校書郎。急於仕進，有《上張說書》，稱：「公之用人，蓋已多矣；僕之思用，其來久矣。僕雖不佞，亦相公一株桃李也。」詩四首。
〈一本作題河邊枯柳〉
隋家天子憶揚州，厭坐深宮傍海游。
穿地鑿山開御路，鳴笳疊鼓泛清流。
流從鞏北分河口，直到淮南種官柳。
功成力盡人旋亡，代謝年移樹空有。
當時綵女侍君王，繡帳旌門對柳行。
青葉交垂連幔色，白花飛度染衣香。
今日摧殘何用道，數里曾無一枝好。
驛騎征帆損更多，山精野魅藏應老。
涼風八月露爲霜，日夜孤舟入帝鄉。
河畔時時聞木落，客中無不淚沾裳。

遊人夜到汝陽間，夜色冥濛不解顏。
誰家暗起寒山燒，因此明中得見山。
山頭山下須臾滿，歷險緣深無暫斷。
焦聲散著羣樹鳴，炎氣傍林一川暖。
是時西北多海風，吹上連天光更雄。
濁煙熏月黑，高豔爇雲紅。
初謂煉丹仙竈裏，還疑鑄劒神谿中。
劃爲飛電來照物，乍作流星併上空。
西山無草光已滅，東頂熒熒猶未絕。
沸湯空谷數道水，融蓋陰崖幾年雪。
兩京貧病若爲居，四壁皆成鑿照餘。
未得貴游同秉燭，唯將半影借披書。

古木臥平沙，摧殘歲月賒。
有根橫水石，無葉拂煙霞。
春至苔爲葉，冬來雪作花。
不逢星漢使，誰辨是靈槎。

昔予從不調，經歲旅淮源。
念爾長相失，何時返故園。
寄書迷處所，分袂隔涼溫。
遠道俱爲客，他鄉共在原。
歸情春伴雁，愁泣夜隨猨。
愧見高堂上，朝朝獨倚門。

林狖欺童子，山精試老僧〈《山寺》〉。
陳兵劒閣山將動，飲馬珠江水不流〈《詠八陣圖送人》。以上並見《詩式》〉。
官微思倚玉，文淺怯投珠〈《贈張公子協律》。見《上張說書》〉。

