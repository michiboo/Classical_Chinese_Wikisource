
　　卷312_1 《爛柯山四首。最高頂》劉迥 
　　白雲引策杖，苔徑誰往還。漸見松樹偃，時聞鳥聲閑。 
　　豁然喧氛盡，獨對萬重山。 
　　卷312_2 《爛柯山四首。石橋》劉迥 
　　石橋架絕壑，蒼翠橫鳥道。憑檻雲腳下，頹陽日猶蚤。 
　　霓裳倘一遇，千載長不老。 
　　卷312_3 《爛柯山四首。仙人棋》劉迥 
　　靈境偶一尋，洞天碧雲上。爛柯有遺跡，羽客何由訪。 
　　日暮悵欲還，晴煙滿千嶂。 
　　卷312_4 《爛柯山四首。石室二禪師》劉迥 
　　繩床宴坐久，石窟絕行跡。能在人代中，遂將人代隔。 
　　白雲風颺飛，非欲待歸客。 
　　卷312_5 《前年春與獨孤常州兄花時為別倏已三年矣…抒情聊以奉寄》李幼卿 
　　近日霜毛一番新，別時芳草兩回春。不堪花落花開處， 
　　況是江南江北人。薄宦龍鍾心懶慢，故山寥落水奫淪。 
　　緣君愛我疵瑕少，願竊仁風寄老身。 
　　卷312_6 《游爛柯山四首》李幼卿 
　　拂霧理孤策，薄霄眺層岑。迥升煙霧外，豁見天地心。 
　　物象不可及，遲回空詠吟。 
　　巨石何崔嵬，橫橋架山頂。傍通日月過，仰望虹霓迥。 
　　聖者開津梁，誰能度茲嶺。 
　　二仙自圍棋，偶與樵夫會。仙家異人代，俄頃千年外。 
　　笙鶴何時還，儀形尚相對。 
　　石室過雲外，二僧儼禪寂。不語對空山，無心向來客。 
　　作禮未及終，忘循舊形跡。 
　　卷312_7 《游爛柯山四首》李深 
　　尋源路不迷，絕頂與雲齊。坐引群峰小，平看萬木低。 
　　雙林春色上，正有子規啼。 
　　嵌空橫洞天，磅礴倚崖巘.宛如虹勢出，可賞不可轉。 
　　真興得津梁，抽簪永遊衍。 
　　羽客無姓名，仙棋但聞見。行看負薪客，坐使桑田變。 
　　懷古正怡然，前山早鶯囀。 
　　稽首期發蒙，吾師豈無說。安禪即方丈，演法皆寂滅。 
　　鳴磬雨花香，齋堂飯松屑。 
　　卷312_8 《游爛柯山》羊滔 
　　步登春岩裏，更上最遠山。聊見宇宙闊，遂令身世閑。 
　　清輝賞不盡，高駕何時還。 
　　石樑聳千盡，高盼出林□。亙壑躡丹虹，排雲弄清影。 
　　路期訪道客，游衍空井井。 
　　採薪窮冥搜，深路轉清映。安知洞天裏，偶坐得棋聖。 
　　至今追靈跡，可用陶靜性。 
　　沙門何處人，攜手俱滅跡。深入不動境，乃知真圓寂。 
　　有時歸羅浮，白日見飛錫。 
　　卷312_9 《游爛柯山》薛戎 
　　登岩已寂曆，絕頂更岧嶢.響像如天近，窺臨與世遙。 
　　悠然暢心目，萬慮一時銷。 
　　聖遊本無跡，留此示津梁。架險知何適，遺名但不亡。 
　　只今成佛宇，化度果難量。 
　　二仙行自適，日月徒遷徙。不語寄手談，無心引樵子。 
　　蒙分一丸藥，相偶窮年祀。 
　　仙山習禪處，了知通李釋。昔作異時人，今成相對寂。 
　　便是不二門，自生瞻仰意。 
　　卷312_10 《游爛柯山》謝勮 
　　獨淩清景出，下視眾山中。雲日遙相對，川原無不通。 
　　自致高標末，何心待馭風。 
　　宛演橫半規，穹崇翠微上。雲扃掩苔石，千古無人賞。 
　　寧知後賢心，登此共來往。 
　　仙弈示樵夫，能言忘歸路。因看斧柯爛，孫子發已素。 
　　孰雲遺跡久，舉意如旦暮。 
　　仙僧會真要，應物常淵默。惟將無住理，轉與信人說。 
　　月影清江中，可觀不可得。
