
狄仁傑，字懷英，幷州太原人。舉明經，授汴州判佐。儀鳳中，爲大理丞，斷滯獄萬餘人，遷侍御史，歷冬官侍郎，充江南巡撫使，奏毀淫祠。天授初，轉地官侍郎判尚書，同鳳閣鸞臺平章事，後爲河北道元帥，還授內史。卒，贈文昌右相。仁傑急於舉賢，所引拔桓彥範、姚崇等至公卿者數十人，又嘗薦張柬之於武后，以爲有宰相才，卒用爲相，果能迎歸中宗，興復唐室，仁傑之功也。睿宗時，追封梁國公。詩一首。
〈石淙山，在今河南登封縣東南三十里，有天后及羣臣侍宴詩幷序刻北崖上，其序云：石淙者，即平樂澗，其詩天后自製七言一首，侍遊應制皇太子顯、右奉裕率兼檢校安北大都護相王旦、太子賓客上柱國梁王三思、內史狄仁傑、奉宸令張易之、麟臺監中山縣開國男張昌宗、鸞臺侍郎李嶠、鳳閣侍郎蘇味道、夏官侍郎姚元崇、給事中閻朝隱、鳳閣舍人崔融、奉宸大夫汾陰縣開國男薛矅、守給事中徐彥伯、右玉鈐衛郎將左奉宸內供奉楊敬述、司封員外于季子、通事舍人沈佺期各七言一首。薛曜奉勅正書刻石，時久視元年五月十九日也。按此事新、舊《唐書》俱未之載，世所傳詩，亦缺而不全，今從碑刻補入各集中。〉
宸暉降望金輿轉，仙路崢嶸碧澗幽。
羽杖遙臨鸞鶴駕，帷宮直坐鳳麟洲。
飛泉灑液恆疑雨，密樹含涼鎮似秋。
老臣預陪懸圃宴，餘年方共赤松遊。

魏元忠，宋州人。初爲太學生，累舉不調。時有左史盩厔人江融撰九州設險圖，備載古今用兵成敗之事，元忠就傳其術。儀鳳中，上封事馭吐蕃，授祕書正字。則天時，以平徐敬業功擢司刑，後拜鳳閣侍郎，同平章事，獨不附二張。中宗朝，遷中書令，以預節愍太子誅武三思謀，貶渠州司馬。詩二首。
〈賦得門字〉
大君敦宴賞，萬乘下梁園。
酒助閑平樂，人霑雨露恩。
榮光開帳殿，佳氣滿旌門。
願陪南岳壽，長奉北宸樽。

〈得枝字〉
韋承慶，字延休，鄭州陽武人，事繼母以孝聞。舉進士，官太子司議，屢有諫納。長壽中，累遷鳳閣侍郎，三掌天官選事，銓授平允，尋知政事。神龍初，坐附張易之，流嶺表，起爲秘書少監，授黃門侍郎，未拜卒。集六十卷，今存詩七首。
萬里邊城地，三春楊柳節。
葉似鏡中眉，花如關外雪。
征人遠鄉思，倡婦高樓別。
不忍擲年華，含情寄攀折。

鳳城春色晚，龍禁早暉通。
舊火收槐燧，餘寒入桂宫。
鶯啼正隱葉，雞鬬始開籠。
藹藹瑤山滿，仙歌始樂風。

〈一作馬周詩〉
天晴上初日，春水送孤舟。
山遠疑無樹，潮平似不流。
岸花開且落，江鳥沒還浮。
羈望傷千里，長歌遣四愁。

清切鳳皇池，扶疎雞樹枝。
唯應集鸞鷺，何為宿羈雌。
大造乾坤闢，深恩雨露垂。
昆蚑皆含養，駑駘亦驅馳。
木偶翻為用，芝泥忽濫窺。
九思空自勉，五字本無施。
徒喜逢千載，何階荅二儀。
螢光向日盡，蚊力負山疲。
禁宇庭除濶，閑宵鐘箭移。
暗花臨戶發，殘月下簾欹。
白髮隨年改，丹心為主披。
命將時共泰，言與行俱危。
寄謝巢由客，堯年正在斯。

澹澹長江水，悠悠遠客情。
落花相與恨，到地一無聲。

〈一作于季子詩，題作南行別弟〉
萬里人南去，三春雁北飛。
不知何歲月，得與爾同歸？

獨酌芳春酒，登樓已半曛。
誰驚一行雁，衝斷過江雲。

李懷遠，邢州柏仁人。擢四科第，累除司禮少卿。則天時，爲鸞臺侍郎。神龍初，兵部尚書同中書門下三品。集八卷，今存詩一首。
上苑清鑾路，高居重豫遊。
前對芙蓉沼，傍臨杜若洲。
地如玄扈望，波似洞庭秋。
列筵飛翠斝，分曹戲鷁舟。
湍高櫂影沒，岸近榜歌遒。
舞曲依鸞殿，簫聲下鳳樓。
忽聞天上樂，疑逐海查流。

崔日用，滑州靈昌人。進士舉大足元年，爲宗楚客稱薦，擢新豐尉。神龍中，附楚客、三思，驟遷兵部侍郎，兼修文館學士，復預討韋庶人謀，授黃門侍郎，參知機務。開元中，拜吏部尚書，終幷州大都督長史。詩九首。
紫宸歡每洽，紺殿法初隆。
菊泛延齡酒，蘭吹解慍風。
咸英調正樂，香梵徧秋空。
臨幸浮天瑞，重陽日再中。

軒相推風后，周官重夏卿。
廟謀能允廸，韜略又縱橫。
吉日四黃馬，宣王六月兵。
擬清雞鹿塞，先指朔方城。
列將懷威撫，匈奴畏盛名。
去當推轂送，來佇出郊迎。
絕漠蓬將斷，華筵槿正榮。
壯心看舞劍，別緒應懸旌。
睿錫承優旨，乾文復寵行。
暫勞期永逸，赫矣振天聲。

乘時迎氣正璿衡，灞滻煙氛向晚清。
剪綺裁紅妙春色，宫梅殿柳識天情。
瑤筐綵燕先呈瑞，金縷晨雞未學鳴。
聖澤陽和宜宴樂，年年捧日向東城。

東郊風物正熏馨，素滻鳧鷖戲綠汀。
鳳閣斜通平樂觀，龍旂直逼望春亭。
光風搖動蘭英紫，淑氣依遲柳色青。
渭浦明晨修禊事，羣公傾賀水心銘。

〈一作正月七日宴大明殿〉
新年宴樂坐東朝，鐘鼓鏗鍠大樂調。
金屋瑤筐開寶勝，花箋綵筆頌春椒。
曲池苔色冰前液，上苑梅香雪裏嬌。
宸極此時飛聖藻，微臣竊抃預聞韶。

龍興白水漢興符，聖主時乘運斗樞。
岸上䒠茸五花樹，波中的皪千金珠。
操環昔聞迎夏啟，發匣先來瑞有虞。
風色雲光隨隱見，赤雲神化象江湖。
銀燭金屏坐碧堂，只言河漢動神光。
主家盛時歡不極，才子能歌夜未央

洛陽桴鼓今不鳴，朝野咸推重太平。
冬至冰霜俱怨別，春來花鳥若爲情。

聖后經綸遠，謀臣計畫多。
受降追漢策，築館計戎和。
俗化烏孫壘，春生積石河。
六龍今出餞，雙鶴願為歌。

彼名流兮左氏癖，意玄遠兮冠今夕〈《贈武平一》〉。

宗楚客，字子敖，蒲州河東人，則天從父姊之子也。累遷夏官侍郎，同鳳閣鸞臺平章事。神龍中，武三思引爲兵部尚書，同知政事，拜中書令，與侍中紀處訥共爲朋黨，後伏誅。詩六首。 
〈景龍三年〉
窈窕神仙閣，參差雲漢間。
九重中葉啟，七日早春還。
太液天為水，蓬萊雪作山。
今朝上林樹，無處不堪攀。

〈景龍三年十一月一日〉
星橋他日創，仙牓此時開。
馬向鋪錢埒，簫聞弄玉臺。
人同衞叔美，客似長卿才。
借問遊天漢，誰能取石回。

御輦出明光，乘流泛羽觴。
珠胎隨月減，玉漏與年長。
寒盡梅猶白，風遲柳未黃。
日斜旌騎轉，休氣滿林塘。

紫庭金鳳闕，丹禁玉雞川。
似立蓬瀛上，疑遊崑閬前。
鳥將歌合轉，花共錦爭鮮。
湛露飛堯酒，熏風入舜弦。
水光搖落日，樹色帶晴煙。
向夕迴琱輦，佳氣滿巖泉。

玉樓銀牓枕嚴城，翠蓋紅旂列禁營。
日映層巖圖畫色，風搖雜樹管弦聲。
水邊重閣含飛動，雲裏孤峰類削成。
幸覩八龍遊閬苑，無勞萬里訪蓬瀛。

飄飄瑞雪下山川，散漫輕飛集九埏。
似絮還飛垂柳陌，如花更繞落梅前。
影隨明月團紈扇，聲將流水雜鳴弦。
共荷神功萬庾積，終朝聖壽百千年。

竹町羅千衞，蘭莛降兩宫。〈以下並應制《海錄碎事》〉
七萃鑾輿動，千年瑞檢開。
綵旗臨鳳闕，翠幕遶龜津。

蘇瓌，字昌容，京兆武功人。弱冠舉進士，初授豫王府錄事叅軍。為王德真、劉禕之所器重。長安中，累遷揚州大都督長史。神龍初，入為尚書右丞，再遷戶部尚書，尋加侍中，充西京留守，拜尚書右僕射，同中書門下三品，進封許國公。睿宗立，轉左僕射，以正立朝，獨申讜論。開元中，詔與劉幽求配享睿宗廟庭。集十卷，今存詩二首。
重陽早露晞，睿賞瞰秋磯。
菊氣先熏酒，萸香更襲衣。
清切絲桐會，縱橫文雅飛。
恩深荅效淺，留醉奉宸暉。

金闕平明宿霧收，瑤池式宴俯清流。
瑞鳳飛來隨帝輦，祥魚出戲躍王舟。
帷齊綠樹當筵密，蓋轉緗荷接岸浮。
如臨竊比微臣懼，若濟叨陪聖主遊。

