
神女歿幽境，湯池流大川。
陰陽結炎炭，造化開靈泉。
地底爍朱火，沙傍歊素煙。
沸珠躍明月，皎鏡函空天。
氣浮蘭芳滿，色漲桃花然。
精覽萬殊入，潛行七澤連。
愈疾功莫尚，變盈道乃全。
濯濯氣清泚，晞髮弄潺湲。
散下楚王國，分澆宋玉田。
可以奉巡幸，奈何隔窮偏。
獨隨朝宗水，赴海輸微涓。

綠水接柴門，有如桃花源。
忘憂或假草，滿院羅叢萱。
冥色湖上來，微雨飛南軒。
故人宿茅宇，夕鳥棲楊園。
還惜詩酒別，深爲江海言。
明朝廣陵道，獨憶此傾樽。

船下廣陵去，月明徵虜亭。
山花如繡頰，江火似流螢。

吳山高，越水清，握手無言傷別情。
將欲辭君掛帆去，離魂不散煙郊樹。
此心鬱悵誰能論，有愧叨承國士恩。
雲物共傾三月酒，歲時同餞五侯門。
羨君素書嘗滿案，含丹照白霞色爛。
余嘗學道窮冥筌，夢中往往遊仙山。
何當脫屣謝時去，壺中別有日月天。
俛仰人間易凋朽，鍾峰五雲在軒牖。
惜別愁窺玉女窗，歸來笑把洪厓手。
隱居寺，隱居山，陶公鍊液棲其間。
靈神閉氣昔登攀，恬然但覺心緒閑。
數人不知幾甲子，昨夜猶帶冰霜顏。
我離雖則歲物改，如今瞭然失所在。
別君莫道不盡歡，懸知樂客遙相待。
石門流水徧桃花，我亦曾到秦人家。
不知何處得雞豕，就中仍見繁桑麻。
翛然遠與世事間，裝鸞駕鶴又復遠。
何必長從七貴遊，勞生徒聚萬金產。
挹君去，長相思，雲遊雨散從此辭。
欲知悵別心易苦，向暮春風楊柳絲。

蘭陵美酒鬱金香，玉碗盛來琥珀光。
但使主人能醉客，不知何處是他鄉。

歲落眾芳歇，時當大火流。
霜威出塞早，雲色渡河秋。
夢繞邊城月，心飛故國樓。
思歸若汾水，無日不悠悠。

蘇武天山上，田橫海島邊。
萬重關塞斷，何日是歸年。

亭伯去安在，李陵降未歸。
愁容變海色，短服改胡衣。

談笑三軍卻，交遊七貴疎。
仍留一隻箭，未射魯連書。

函谷如玉關，幾時可生還。
洛陽爲易水，嵩嶽是燕山。
俗變羗胡語，人多沙塞顏。
申包惟慟哭，七日鬢毛斑。

淼淼望湖水，青青蘆葉齊。
歸心落何處，日沒大江西。
歇馬傍春草，欲行遠道迷。
誰忍子規鳥，連聲向我啼。

郢門一爲客，巴月三成弦。
朔風正搖落，行子愁歸旋。
杳杳山外日，茫茫江上天。
人迷洞庭水，雁度瀟湘煙。
清曠諧宿好，緇磷及此年。
百齡何蕩漾，萬化相推遷。
空謁蒼梧帝，徒尋溟海仙。
已聞蓬海淺，豈見三桃圓。
倚劒增浩歎，捫襟還自憐。
終當遊五湖，濯足滄浪泉。

側疊萬古石，橫為白馬磯。
亂流若電轉，舉棹揚珠輝。
臨驛卷緹幕，升堂接繡衣。
情親不避馬，為我解霜威。

春水月峽來，浮舟望安極。
正是桃花流，依然錦江色。
江色綠且明，茫茫與天平。
逶迤巴山盡，搖曳楚雲行。
雪照聚沙雁，花飛出谷鶯。
芳洲卻已轉，碧樹森森迎。
流目浦煙夕，揚帆海月生。
江陵識遙火，應到渚宮城。

巫山夾青天，巴水流若茲。
巴水忽可盡，青天無到時。
三朝上黃牛，三暮行太遲。
三朝又三暮，不覺鬢成絲。

江行幾千里，海月十五圓。
始經瞿唐峽，遂步巫山巔。
巫山高不窮，巴國盡所歷。
日邊攀垂蘿，霞外倚穹石。
飛步凌絕頂，極目無纖煙。
卻顧失舟壑，仰觀臨青天。
青天若可捫，銀漢去安在。
望雲知蒼梧，記水辨瀛海。
周遊孤光晚，歷覽幽意多。
積雪照空谷，悲風鳴森柯。
歸途行欲曛，佳趣尚未歇。
江寒早啼猨，松暝已吐月。
月色何悠悠，清猨響啾啾。
辭山不忍聽，揮策還孤舟。

〈一作「白帝下江陵」〉
朝辭白帝彩雲間，千里江陵一日還。
兩岸猿聲啼不住，輕舟已過萬重山。

霜落荊門江樹空，布帆無恙掛秋風。
此行不為鱸魚鱠，自愛名山入剡中。

刳木出吳楚，危槎百餘尺。
疾風吹片帆，日暮千里隔。
別時酒猶在，已為異鄉客。
思君不可得，愁見江水碧。

我宿五松下，寂寥無所歡。
田家秋作苦，鄰女夜舂寒。
跪進雕胡飯，月光明素盤。
令人慚漂母，三謝不能餐。

澀灘鳴嘈嘈，兩山足猿猱。
白波若卷雪，側石不容舠。 
漁子與舟人，撐折萬張篙。

三門橫峻灘，六剌下波瀾。
石驚虎伏起，水狀龍縈盤。
何慚七里瀨，使我欲垂竿。

昨夜誰為吳會吟，風生萬壑振空林。
龍驚不敢水中臥，猿嘯時聞岩下音。
我宿黃山碧溪月，聽之卻罷松間琴。
朝來果是滄洲逸，酤酒醍盤飯霜栗。 
半酣更發江海聲，客愁頓向杯中失。

雞鳴髮黃山，暝投鰕湖宿。
白雨暎寒山，森森似銀竹。
提攜採鉛客，結荷水邊沐。
半夜四天開，星河爛人目。
明晨大樓去，岡隴多屈伏。
當與持斧翁，前溪伐雲木。

西施越溪女，出自薴蘿山。
秀色掩今古，荷花羞玉顏。
浣紗弄碧水，自與清波閑。
皓齒信難開，沉吟碧雲間。
勾踐征絕艷，揚蛾入吳關。
提攜館娃宮，杳渺詎可攀。
一破夫差國，千秋竟不還。

右軍本清真，瀟灑出風塵。 
山陰過羽客，愛此好鵝賓。
掃素寫道經，筆精妙入神。
書罷籠鵝去，何曾別主人。

上元誰夫人，偏得王母嬌。
嵯峨三角髻，余髮散垂腰。
裘披青毛錦，身著赤霜袍。
手提嬴女兒，閑與鳳吹簫。
眉語兩自笑，忽然隨風飄。

舊苑荒臺楊柳新，菱歌清唱不勝春。
只今惟有西江月，曾照吳王宮裏人。

越王勾踐破吳歸，義士還鄉盡錦衣。 
宮女如花滿春殿，只今惟有鷓鴣飛。

白髮四老人，昂藏南山側。
偃臥松雪間，冥翳不可識。
雲窗拂青靄，石壁橫翠色。
龍虎方戰爭，於焉自休息。
秦人失金鏡，漢祖升紫極。
陰虹濁太陽，前星遂淪匿。
一行佐明聖，倏起生羽翼。 
功成身不居，舒捲在胸臆。
窅冥合元化，茫昧信難測。
飛聲塞天衢，萬古仰遺跡。

我行至商洛，幽獨訪神仙。
園綺復安在，雲蘿尚宛然。 
荒涼千古跡，蕪沒四墳連。
伊昔煉金鼎，何年閉玉泉。 
隴寒惟有月，松古漸無煙。
木魅風號去，山精雨嘯旋。 
紫芝高詠罷，青史舊名傳。
今日並如此，哀哉信可憐。

訪古登峴首，憑高眺襄中。
天清遠峰出，水落寒沙空。
弄珠見遊女，醉酒懷山公。
感歎發秋興，長松鳴夜風。

蘇武在匈奴，十年持漢節。
白雁上林飛，空傳一書劄。 
牧羊邊地苦，落日歸心絕。
渴飲月窟冰，饑餐天上雪。 
東還沙塞遠，北愴河梁別。
泣把李陵衣，相看淚成血。

子房未虎嘯，破產不為家。
滄海得壯士，椎秦博浪沙。 
報韓雖不成，天地皆振動。
潛匿遊下邳，豈曰非智勇。 
我來圯橋上，懷古欽英風。
惟見碧流水，曾無黃石公。 
歎息此人去，蕭條徐泗空。

晉家南渡日，此地舊長安。
地即帝王宅，山爲龍虎盤。
金陵空壯觀，天塹淨波瀾。
醉客回橈去，吳歌且自歡。

地擁金陵勢，城迴江水流。
當時百萬戶，夾道起朱樓。
亡國生春草，離宮沒古丘。
空餘後湖月，波上對江州。

六代興亡國，三杯爲爾歌。
苑方秦地少，山似洛陽多。
古殿吳花草，深宮晉綺羅。
併隨人事滅，東逝與滄波。

天上何所有，迢迢白玉繩。
斜低建章闕，耿耿對金陵。 
漢水舊如練，霜江夜清澄。
長川瀉落月，洲渚曉寒凝。 
獨酌板橋浦，古人誰可征。
玄暉難再得，灑酒氣填膺。

謝公之彭蠡，因此遊松門。
余方窺石鏡，兼得窮江源。 
將欲繼風雅，豈徒清心魂。
前賞逾所見，後來道空存。 
況屬臨泛美，而無洲渚喧。
漾水向東去，漳流直南奔。 
空濛三川夕，回合千里昏。
青桂隱遙月，綠楓鳴愁猿。 
水碧或可采，金精秘莫論。
吾將學仙去，冀與琴高言。

孔雀東飛何處棲，廬江小吏仲卿妻。
爲客裁縫君自見，城烏獨宿夜空啼。

清景南樓夜，風流在武昌。
庾公愛秋月，乘興坐胡牀。
龍笛吟寒水，天河落曉霜。
我心還不淺，懷古醉餘觴。

魏帝營八極，蟻觀一禰衡。
黃祖斗筲人，殺之受惡名。
吳江賦鸚鵡，落筆超羣英。
鏘鏘振金玉，句句欲飛鳴。
鷙鶚啄孤鳳，千春傷我情。
五嶽起方寸，隱然詎可平。
才高竟何施，寡識冒天刑。
至今芳洲上，蘭蕙不忍生。

昨夜巫山下，猨聲夢裏長。
桃花飛綠水，三月下瞿塘。
雨色風吹去，南行拂楚王。
高丘懷宋玉，訪古一霑裳。

白楊十字巷，北夾湖溝道。
不見吳時人，空生唐年草。
天地有反覆，宮城盡傾倒。
六帝餘古丘，樵蘇泣遺老。

〈蓋謝朓、范雲之所遊〉
謝公離別處，風景每生愁。
客散青天月，山空碧水流。
池花春暎日，窗竹夜鳴秋。
今古一相接，長歌懷舊遊。

聖達有去就，潛光愚其德。
魚與龍同池，龍去魚不測。
當時版築輩，豈知傅說情。
一朝和殷羹，光氣爲列星。
伊尹生空桑，捐庖佐皇極。
桐宮放太甲，攝政無愧色。
三年帝道明，委質終輔翼。
曠哉至人心，萬古可爲則。
時命或大繆，仲尼將奈何。
鸞鳳忽覆巢，麒麟不來過。
龜山蔽魯國，有斧且無柯。
歸來歸去來，宵濟越洪波。

牛渚西江夜，青天無片雲。
登舟望秋月，空憶謝將軍。
余亦能高詠，斯人不可聞。
明朝掛帆席，楓葉落紛紛。

愛此溪水閑，乘流興無極。
漾楫怕鷗驚，垂竿待魚食。
波飜曉霞影，岸疊春山色。
何處浣紗人，紅顏未相識。

湖與元氣連，風波浩難止。
天外賈客歸，雲間片帆起。
龜遊蓮葉上，鳥宿蘆花裏。
少女櫂歸舟，歌聲逐流水。

青山日將暝，寂寞謝公宅。
竹裏無人聲，池中虛月白。
荒庭衰草徧，廢井蒼苔積。
惟有清風閑，時時起泉石。

曠望登古臺，臺高極人目。
疊嶂列遠空，雜花間平陸。
閑雲入窗牖，野翠生松竹。
欲覽碑上文，苔侵豈堪讀。

桓公名已古，廢井曾未竭。
石甃冷蒼苔，寒泉湛孤月。
秋來桐暫落，春至桃還發。
路遠人罕窺，誰能見清徹。

野竹攢石生，含煙暎江島。
翠色落波深，虛聲帶寒早。
龍吟曾未聽，鳳曲吹應好。
不學蒲柳凋，貞心嘗自保。

顒望臨碧空，怨情感離別。
江草不知愁，巖花但爭發。
雲山萬重隔，音信千里絕。
春去秋復來，相思幾時歇。

絕壁臨巨川，連峰勢相向。
亂石流洑間，迴波自成浪。
但驚羣木秀，莫測精靈狀。
更聽猨夜啼，憂心醉江上。

丁令辭世人，拂衣向仙路。
伏鍊九丹成，方隨五雲去。
松蘿蔽幽洞，桃杏深隱處。
不知曾化鶴，遼海歸幾度。

逈出江山上，雙峰自相對。
岸暎松色寒，石分浪花碎。
參差遠天際，縹緲晴霞外。
落日舟去遙，迴首沈青靄。

