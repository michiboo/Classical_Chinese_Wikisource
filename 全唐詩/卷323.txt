
　　卷323_1 《奉送韋起居老舅百日假滿歸嵩陽舊居》權德輿 
　　威鳳翔紫氣，孤雲出寥天。奇采與幽姿，縹緲皆自然。 
　　嘗聞陶唐氏，亦有巢由全。以此聳風俗，豈必效羈牽。 
　　大君遂群方，左史蹈前賢。振衣去朝市，賜告歸林泉。 
　　滑和固難久，循性得所便。有名皆畏途，無事乃真筌。 
　　舊壑窮杳窕，新潭漾淪漣。岩花落又開，山月缺複圓。 
　　輕策逗蘿徑，幅巾淩翠煙。機閑魚鳥狎，體和芝朮鮮。 
　　四皓本違難，二疏猶待年。況今寰海清，複此鬢髮玄。 
　　顧慚纓上塵，未絕區中緣。齊竽終自退，心寄嵩峰巔。 
　　卷323_2 《奉送孔十兄賓客承恩致政歸東都舊居》權德輿 
　　達人曠跡通出處，每憶安居舊山去。乞身已見抗疏頻， 
　　優禮新聞詔書許。家法遙傳闕里訓，心源早逐嵩丘侶。 
　　南史編年著盛名，東朝侍講常虛佇。角巾華髮忽自遂， 
　　命服金龜君更與。白雲出岫暫逶迤，鴻鵠入冥無處所。 
　　歸路依依童稚樂，都門藹藹壺觴舉。能將此道助皇風， 
　　自可殊途並伊呂。 
　　卷323_3 《送密秀才吏部駁放後歸蜀，應崔大理序》權德輿 
　　蜀國本多士，雄文似相如。之子西南秀，名在賢能書。 
　　薄祿且未及，故山念歸歟。迢迢三千里，返駕一羸車。 
　　玉壘長路盡，錦江春物餘。此行無慍色，知爾戀林廬。 
　　卷323_4 《送袁中丞持節冊南詔五韻（淨字）》權德輿 
　　西南使星去，遠徹通朝聘。煙雨僰道深，麾幢漢儀盛。 
　　途輕五尺險，水愛雙流淨。上國洽恩波，外臣遵禮命。 
　　離堂駐騶馭，且盡樽中聖。 
　　卷323_5 《人日送房二十六侍禦歸越》權德輿 
　　驛騎歸時驄馬蹄，蓮花府映若邪溪。 
　　帝城人日風光早，不惜離堂醉似泥。 
　　卷323_6 《送張閣老中丞持節冊吊回鶻》權德輿 
　　旌旆翩翩擁漢官，君行常得遠人歡。分職南台知禮重， 
　　輟書東觀見才難。金章玉節鳴騶遠，白草黃雲出塞寒。 
　　欲散別離唯有醉，暫煩賓從駐征鞍。 
　　卷323_7 《送二十叔赴任餘杭尉（琴字）》權德輿 
　　拜首直城陰，樽開意不任。梅仙歸劇縣，阮巷奏離琴。 
　　春草吳門綠，秋濤浙水深。十年曾旅寓，應愜宦遊心。 
　　卷323_8 《春送十四叔赴任渝州錄事絕句（中字）》權德輿 
　　隨牒忽離南北巷，解巾都吏有清風。 
　　巴城鎖印六聯靜，盡日閑謠廨署中。 
　　卷323_9 《送韋十二丈赴襄城令三韻（柳字）》權德輿 
　　留連出關騎，斟酌臨岐酒。舊業傳一經，新官栽五柳。 
　　去去望行塵，青門重回首。 
　　卷323_10 《送薛十九丈授將作主簿，分司東都，賦得春草》權德輿 
　　芊芊遠郊外，杳杳春岩曲。愁處映微波，望中連淨綠。 
　　日暮藉離觴，折芳心斷續。 
　　卷323_11 《送正字十九兄歸江東醉後絕句》權德輿 
　　命駕相思不為名，春風歸騎出關程。 
　　離堂莫起臨岐歎，文舉終當薦禰衡。 
　　卷323_12 《送張詹事致政歸嵩山舊隱（青字）》權德輿 
　　解龜辭漢庭，卻憶少微星。直指常持憲，平反更恤刑。 
　　閑思紫芝侶，歸臥白雲扃。明詔優筋力，安車適性靈。 
　　群公來藹藹，獨鶴去冥冥。想到揮金處，嵩吟枕上青。 
　　卷323_13 《送許著作分司東都》權德輿 
　　月旦繼平輿，風流仕石渠。分曹向瀍洛，守職正圖書。 
　　棣萼榮相映，瓊枝色不如。賓朋爭漉酒，徒禦侍巾車。 
　　異日始離抱，維思烹鯉魚。 
　　卷323_14 《送少清赴潤州參軍，因思練舊居（得銷字）》權德輿 
　　二紀樂簞瓢，煙霞暮與朝。因君宦遊去，記得春江潮。 
　　遠別更搔首，初官方折腰。青門望離袂，魂為阿連銷。 
　　卷323_15 《送浚上人歸揚州禪智寺》權德輿 
　　蠹露宗通法已傳，麻衣筇杖去悠然。 
　　揚州後學應相待，遙想幡花古寺前。 
　　卷323_16 《獻歲送李十兄赴黔中酒後絕句》權德輿 
　　一樽歲酒且留歡，三峽黔江去路難。 
　　志士感恩無遠近，異時應戴惠文冠。 
　　卷323_17 《送張僕射朝見畢歸鎮》權德輿 
　　青光照目青門曙，玉勒雕戈擁騶馭。東方連帥南陽公， 
　　文武吉甫如古風。獨奉新恩來謁帝，感深更見新詩麗。 
　　共看三接欲為霖，卻念百城同望歲。雙旌去去戀儲胥， 
　　歸路鶯花伴隼旟。今日漢庭求上略，留侯自有一編書。 
　　卷323_18 《送韋行軍員外赴河陽》權德輿 
　　五代武弁侍明光，輟佐中權拜外郎。記事還同楚倚相， 
　　傳經遠自漢扶陽。離堂處處羅簪組，東望河橋壯鼙鼓。 
　　三城曉角啟軒門，一縣繁花照蓮府。上略儒風並者稀， 
　　翩翩騶騎有光輝。只今右職多虛位，應待他時伏奏歸。 
　　卷323_19 《送韋中丞奉使新羅（往字）》權德輿 
　　淳化洽聲明，殊方均惠養。計書重譯至，錫命雙旌往。 
　　星辭北極遠，水泛東溟廣。斗柄辨宵程，天琛宜晝賞。 
　　孤光洲島迥，淨綠煙霞敞。展禮盛賓徒，交歡覿君長。 
　　經途勞視聽，愴別縈夢想。延頸旬歲期，新恩在歸鞅。 
　　卷323_20 《送從翁赴任長子縣令》權德輿 
　　家風本鉅儒，吏職化雙鳧。啟事才方愜，臨人政自殊。 
　　地雄韓上黨，秩比魯中都。拜首春郊夕，離杯莫向隅。 
　　卷323_21 《送從弟廣東歸絕句》權德輿 
　　夏雲如火鑠晨輝，款段羸車整素衣。 
　　知爾業成還出谷，今朝莫愴斷行飛。 
　　卷323_22 《送王煉師赴王屋洞》權德輿 
　　稔歲在芝田，歸程入洞天。白雲辭上國，青鳥會群仙。 
　　自以棋銷日，寧資藥駐年。相看話離合，風馭忽泠然。 
　　卷323_23 《送薛溫州（驚字）》權德輿 
　　昨日饋連營，今來刺列城。方期建禮直，忽訪永嘉程。 
　　郡內裁詩暇，樓中遲客情。憑君減千騎，莫遣海鷗驚。 
　　卷323_24 《送黔中裴中丞閣老赴任（回字）》權德輿 
　　五諫留中禁，雙旌輟上才。內臣持鳳詔，天廄錫龍媒。 
　　宴語暌蘭室，輝榮亞柏台。懷黃宜命服，舉白歎離杯。 
　　景霽山川迥，風清霧露開。辰溪分浩淼，僰道接縈回。 
　　勝理環中得，殊琛徼外來。行看旬歲詔，傳慶在公台。 
　　卷323_25 《送崔諭德致政東歸》權德輿 
　　天子坐法宮，詔書下江東。懿此嘉遁士，蒲車赴丘中。 
　　褐衣入承明，樸略多古風。直道侍太子，昌言沃宸聰。 
　　岩居四十年，心與鷗鳥同。一朝受恩澤，自說如池龍。 
　　乞骸歸故山，累疏明深衷。大君不奪志，命錫忽以崇。 
　　旭旦出國門，輕裝若秋蓬。家依白雲嶠，手植丹桂叢。 
　　竹齋引寒泉，霞月相玲瓏。曠然解赤綬，去逐冥冥鴻。 
　　卷323_26 《送三十叔赴任晉陵（心字）》權德輿 
　　春雲結暮陰，侍坐捧離襟。黃綬輕裝去，青門芳草深。 
　　十年塵右職，三徑寄遐心。便道停橈處，應過舊竹林。 
　　卷323_27 《送安南裴都護》權德輿 
　　忽佩交州印，初辭列宿文。莫言方任遠，且貴主憂分。 
　　迥轉朱鳶路，連飛翠羽群。戈船航漲海，旌旆卷炎雲。 
　　絕徼褰帷識，名香夾轂焚。懷來通北戶，長養洽南熏。 
　　暫歎同心阻，行看異績聞。歸時無所欲，薏苡或煩君。 
　　卷323_28 《送別沅泛》權德輿 
　　念爾強學殖，非貫早從師。溫溫稟義方，慥慥習書詩。 
　　計偕來上國，宴喜方怡怡。經術既修明，藝文亦葳蕤。 
　　伊予諒無取，瑣質荷洪慈。偶來貳儀曹，量力何可支。 
　　廢業固相受，避嫌誠自私。徇吾刺促心，婉爾康莊姿。 
　　古人貴直道，內訟乖坦夷。用茲處大官，無乃玷清時。 
　　羸車出門去，悵望交涕洟。琢磨貴分陰，歲月若飆馳。 
　　千里起足下，豐年系鎡dQ.苟令志氣堅，佇見纓佩隨。 
　　斑斕五彩服，前路春物熙。舊遊憶江南，環堵留蓬茨。 
　　湖水白於練，蓴羹細若絲。別來十三年，夢寐時見之。 
　　寵榮忽逾量，荏苒不自知。晨興愧華簪，止足為靈龜。 
　　遐路各自愛，大來行可期。青冥在目前，努力調羽儀。 
　　卷323_29 《送張曹長工部大夫奉使西番》權德輿 
　　殊鄰覆露同，奉使小司空。西候車徒出，南台節印雄。 
　　吊祠將渥命，導驛暢皇風。故地山河在，新恩玉帛通。 
　　塞雲凝廢壘，關月照驚蓬。青史書歸日，翻輕五利功。 
　　卷323_30 《九華觀宴餞崔十七叔判官赴義武幕兼呈書記蕭校書》權德輿 
　　炎光三伏晝，洞府宜幽步。宿雨潤芝田，鮮風搖桂樹。 
　　陰陰台殿敞，靡靡軒車駐。晚酌臨水清，晨裝出關路。 
　　偏榮本郡辟，倍感元臣遇。記室有門人，因君達書素。 
　　卷323_31 《送文暢上人東游》權德輿 
　　桑門許辯才，外學接宗雷。護法麻衣淨，翻經貝葉開。 
　　宗通知不染，妄想自堪哀。或結西方社，師遊早晚回。 
　　卷323_32 《送靈武范司空》權德輿 
　　上略在安邊，吳鉤結束鮮。三公臨右地，七萃擁中堅。 
　　舊壘銷烽火，新營辨井泉。伐謀師以律，賈勇士爭先。 
　　塞迥晴看月，沙平遠際天。榮熏知屈指，應在盛秋前。 
　　卷323_33 《送商州杜中丞赴任》權德輿 
　　安康地裏接商於，帝命專城總賦輿。夕拜忽辭青瑣闥， 
　　晨裝獨捧紫泥書。深山古驛分騶騎，芳草閑雲逐隼旟。 
　　綺皓清風千古在，因君一為謝岩居。 
　　卷323_34 《送殷卿罷舉歸淮南舊居》權德輿 
　　計偕十上竟無成，忽憶岩居便獨行。志業嘗探絕編義， 
　　風塵虛作棄繻生。歲儲應歎山田薄，裏社時逢野醞清。 
　　惆悵中年群從少，相看欲別倍關情。
