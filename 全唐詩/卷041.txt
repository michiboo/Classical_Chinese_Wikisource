
盧照鄰，字昇之，范陽人。十歲，從曹憲、王義方授蒼雅，調鄧王府典籤。王有書十二車，照鄰總披覽，略能記憶。王愛重，比之相如，調新都尉。染風疾，去官，居太白山，以服餌爲事。又客東龍門山，疾甚，足攣，一手又廢，乃去陽翟具茨山下，買園數十畝，疏潁水周舍，復豫爲墓，偃臥其中。後不堪其苦，與親屬訣，自投潁水死，年四十，嘗著《五悲文》以自明。有集二十卷，又《幽憂子》三卷，今編詩二卷。
炎圖喪寶，黃歷開璿。
祖武類帝，宗文配天。
玉鑾垂日，翠華陵煙。
東雲干呂，南風入弦。
山稱萬歲，河慶千年。
金繩永結，璧麗長懸。
穆穆聖皇，雍雍明堂。
左平右墄，上圓下方。
調均風雨，制度陰陽。
四牕八達，五室九房。
南通夏火，西瞰秋霜。
天子臨御，萬玉鏘鏘。
遐哉廟畧，赫矣台臣。
橫戈碣石，倚劒浮津。
風丘拂籜，日域清塵。
島夷復祀，龍伯來賓。
休兵宇縣，獻馘天闉。
斾海凱入，耀輝震震。
虔郊上帝，肅事圓丘。
龍駕四牡，鸞旗九斿。
鐘歌晚引，紫煬高浮。
日麗蒼璧，雲飛鳴球。
皇之慶矣，萬壽千秋。
虔郊上帝，肅事圓丘。
龍駕四牡，鸞旗九斿。
鐘歌晚引，紫煬高浮。
日麗蒼璧，雲飛鳴球。
皇之慶矣，萬壽千秋。
波澄少海，景麗前星。
高禖誕聖，甲觀昇靈。
承規翠所，問寢瑤庭。
宗儒側席，問道橫經。
山賓皎皎，國胄青青。
黃裳元吉，邦家以寧。
星陳帝子，嶽列天孫。
義光帶礪，象著乾坤。
我有明德，利建攸存。
苴以茅社，錫以犧尊。
藩屏王室，翼亮堯門。
八才兩獻，夫何足論。
蹇蹇三事，師師百僚。
羣龍在職，振鷺盈朝。
豐金輝首，珮玉鳴腰。
青蒲翼翼，丹地翹翹。
歌雲佐漢，捧日匡堯。
天工人代，邈邈昭昭。
明明天子兮聖德揚，穆穆皇后兮陰化康。
登若木兮坐明堂，池濛汜兮家扶桑。
武化偃兮文化昌，禮樂昭兮股肱良。
君臣已定兮君永無疆，顏子更生兮徒皇皇。
若有人兮天一方，忠爲衣兮信爲裳。
飡白玉兮飲瓊芳，心思荃兮路阻長。
塞垣通碣石，虜障抵祁連。
相思在萬里，明月正孤懸。
影移金岫北，光斷玉門前。
寄言閨中婦，時看鴻雁天。

回中道路險，蕭關烽候多。 
五營屯北地，萬乘出西河。 
單于拜玉璽，天子按雕戈。 
振旅汾川曲，秋風橫大歌。

騮馬照金鞍，轉戰入皐蘭。
塞門風稍急，長城水正寒。
雪暗鳴珂重，山長噴玉難。
不辭橫絕漠，流血幾時乾。

將軍出紫塞，冒頓在烏貪。
笳喧雁門北，陣翼龍城南。
琱弓夜宛轉，鐵騎曉參驔。
應須駐白日，爲待戰方酣。

梅嶺花初發，天山雪未開。
雪處疑花落，花邊似雪迴。
因風入舞袖，雜粉向妝臺。
匈奴幾萬里，春至不知來。

長安重遊俠，洛陽富財雄。
玉劒浮雲騎，金鞭明月弓。
鬬雞過渭北，走馬向關東。
孫賓遙見待，郭解暗相通。
不受千金爵，誰論萬里功。
將軍下天上，虜騎入雲中。
烽火夜似月，兵氣曉成虹。
橫行徇知己，負羽遠從戎。
龍旌昏朔霧，鳥陣捲胡風。
追奔瀚海咽，戰罷陰山空。
歸來謝天子，何如馬上翁。

季生昔未達，身辱功不成。
髠鉗爲臺隸，灌園變姓名。
幸逢滕將軍，兼遇曹丘生。
漢祖廣招納，一朝拜公卿。
百金孰雲重，一諾良匪輕。
廷議斬樊噲，羣公寂無聲。
處身孤且直，遭時坦而平。
丈夫當如此，唯唯何足榮。

大漢昔雲季，小人道遂振。
玉帛委奄尹，斧鑕嬰縉紳。
邈哉郭先生，卷舒得其真。
雍容謝朝廷，談笑獎人倫。
在晦不絕俗，處亂不爲親。
諸侯不得友，天子不得臣。
沖情甄負甑，重價折角巾。
悠悠天下士，相送洛橋津。
誰知仙舟上，寂寂無四鄰。

公業負奇志，交結盡才雄。
良田四百頃，所食常不充。
一爲侍御史，慷慨說何公。
何公何爲敗，吾謀適不同。
仲頴恣殘忍，廢興良在躬。
死人如亂麻，天子如轉蓬。
干戈及黃屋，荊棘生紫宮。
鄭生運其謀，將以清國戎。
時來命不遂，脫身歸山東。
凜凜千載下，穆然懷春風。

昔有平陵男，姓朱名阿游。
直髮上衝冠，壯氣橫三秋。
願得斬馬劒，先斷佞臣頭。
天子玉檻折，將軍丹血流。
捐生不肯拜，視死其若休。
歸來教鄉里，童蒙遠相求。
弟子數百人，散在十二州。
三公不敢吏，五鹿何能酬。
名與日月懸，義與天壤儔。
何必疲執戟，區區在封侯。
偉哉曠達士，知命固不憂。
‎
錦節銜天使，瓊仙駕羽君。
投金翠山曲，奠璧清江濆。
圓洞開丹鼎，方壇聚絳雲。
寶貺幽難識，空歌迥易分。
風搖十洲影，日亂九江文。
敷誠歸上帝，應詔在明君。
獨有南冠客，耿耿泣離羣。
遙看八會所，真氣曉氤氳。

丁年遊蜀道，班鬢向長安。
徒費周王粟，空彈漢吏冠。
馬蹄穿欲盡，貂裘敝轉寒。
層冰橫九折，積石凌七盤。
重溪既下漱，峻峰亦上干。
隴頭聞戍鼓，嶺外咽飛湍。
瑟瑟松風急，蒼蒼山月團。
傳語後來者，斯路誠獨難。

風煙彭澤里，山水仲長園。 
由來棄銅墨，本自重琴尊。 
高情邈不嗣，雅道今復存。 
有美光時彥，養德坐山樊。 
門開芳杜逕，室距桃花源。 
公子黃金勒，仙人紫氣軒。 
長懷去城市，高詠狎蘭蓀。 
連沙飛白鷺，孤嶼嘯玄猿。 
日影巖前落，雲花江上翻。 
興蘭車馬散，林塘夕鳥喧。

躋險方未夷，乘春聊騁望。
落花赴丹谷，奔流下青嶂。
葳蕤曉樹滋，滉瀁春江漲。
平川看釣侶，狹徑聞樵唱。
蝶戲綠苔前，鶯歌白雲上。
耳目多異賞，風煙有奇狀。
峻阻將長城，高標吞巨舫。
聯翩事羈靮，辛苦勞疲恙。
夕濟幾潺湲，晨登每惆悵。
誰念復芻狗，山河獨偏喪。

寂寂南軒夜，悠然懷所知。
長河落雁苑，明月下鯨池。
鳳臺有清曲，此曲何人吹？
丹脣間玉齒，妙響入雲涯。
窮巷秋風葉，空庭寒露枝。
勞歌欲有和，星鬢已將垂。

我家有庭樹，秋葉正離離。
上舞雙棲鳥，中秀合歡枝。
勞思復勞望，相見不相知。
何當共攀折？歌笑此堂垂。

聞有弦歌地，穿鑿本多奇。
遊人試一覽，臨翫果忘疲。
窗橫暮捲葉，簷臥古生枝。
舊石開紅鮮，新河覆綠池。
孤猿稍斷絕，宿鳥復參差。
汎灩月華曉，裴回星鬢垂。
今日刪書客，悽惶君詎知。

提琴一萬里，負書三十年。 
晨攀偃蹇樹，暮宿清冷泉。 
翔禽鳴我側，旅獸過我前。 
無人且無事，獨酌還獨眠。 
遙聞彭澤宰，高弄武城弦。 
形骸寄文墨，意氣托神仙。 
我有壺中要，題為物外篇。 
將以貽好道，道遠莫至旃。 
相思勞日夜，相望阻風煙。 
坐惜春華晚，徒令客思懸。 
水去東南地，氣凝西北天。 
關山悲蜀道，花鳥憶秦川。 
天子何時問，公卿本亦憐。 
自哀還自樂，歸藪復歸田。 
海屋銀為棟，雲車電作鞭。 
倘遇鸞將鶴，誰論貂與蟬。 
萊洲頻度淺，桃實幾成圓。 
寄言飛鳧舄，歲晏同聯翩。

聖圖夷九折，神化掩三分。
緘愁赴蜀道，題拙奉虞薰。
隱轔度深谷，遙褭上高雲。
碧流遞縈注，青山互糾紛。
澗松咽風緒，巖花濯露文。
思北常依馭，圖南每喪羣〈一本無澗松四句〉。
無由召宣室，何以荅吾君？

獨坐巖之曲，悠然無俗紛。
酌酒呈丹桂，思詩贈白雲。
煙霞朝晚聚，猿鳥歲時聞。
水華競秋色，山翠含夕曛。
高談十二部，細覈五千文。
如如數冥味，生生理氛氳。
古人有糟粕，輪扁情未分。
且當事芝朮，從吾所好雲。

忽忽歲雲暮，相望限風煙。
長歌欲對酒，危坐遂停弦。
停弦變霜露，對酒懷朋故。
朝看桂蟾晚，夜聞鴻雁度。
鴻度何時還？桂晚不同攀。
浮雲映丹壑，明月滿青山。
青山雲路深，丹壑月華臨。
耿耿離憂積，空令星鬢侵。

一鳥自北燕，飛來向西蜀。
單棲劍門上，獨舞岷山足。
昂藏多古貌，哀怨有新曲。
羣鳳從之遊，問之何所欲？
荅言寒鄉子，飄颻萬餘里。
不息惡木枝，不飲盜泉水。
常思稻粱遇，願棲梧桐樹。
智者不我邀，愚夫余不顧。
所以成獨立，耿耿歲雲暮。
日夕苦風霜，思歸赴洛陽。
羽翮毛衣短，關山道路長。
明月流客思，白雲迷故鄉。
誰能借風便，一舉凌蒼蒼。

京洛風塵遠，褒斜煙露深。
北遊君似智，南飛我異禽。
別路琴聲斷，秋山猿鳥吟。
一乖青巖酌，空佇白雲心。

金碧禺山遠，關梁蜀道難。 
相逢屬晚歲，相送動征鞍。 
地咽綿川冷，雲凝劍閣寒。 
倘遇忠孝所，為道憶長安。

三秋違北地，萬里向南翔。
河洲花稍白，關塞葉初黃。
避繳風霜勁，懷書道路長。
水流疑箭動，月照似弓傷。
橫天無有陣，度海不成行。
會刷能鳴羽，還赴上林鄉。

〈溫縣明府以雁詩垂示，余以為古之郎官，出宰百里，今之墨綬，入應千官，事止雁行，未宜傷嘆。至如羸臥室巖者，乃可為失羣慟耳。聊因伏枕多暇，以斯文應之。〉
三秋北地雪皚皚，萬里南翔渡海來。   
欲隨石燕沈湘水，試逐銅烏繞帝臺。   
帝臺銀闕距金塘，中間鵷鷺已成行。   
先過上苑傳書信，暫下中州戲稻粱。   
虞人負繳來相及，齊客虛弓忽見傷。   
毛翎頻頓飛無力，羽翮摧頹君不識。   
唯有莊周解愛鳴，復道郊哥重奇色。   
惆悵驚思悲未已，裵回自憐中罔極。   
傳聞有鳥集朝陽，詎勝仙鳬邇帝鄉。   
雲間海上應鳴舞，遠得鵾弦猶獨撫。   
金龜全寫中牟印，玉鵠當變萊蕪釜。   
願君弄影鳳皇池，時憶籠中摧折羽。

君不見長安城北渭橋邊，枯木橫槎臥古田。
昔日含紅復含紫，常時留霧亦留煙。
春景春風花似雪，香車玉轝恆闐咽。
若箇遊人不競攀，若箇娼家不來折。
娼家寶襪蛟龍帔，公子銀鞍千萬騎。
黃鶯一一向花嬌，青鳥雙雙將子戲。
千尺長條百尺枝，月桂星榆相蔽虧。
珊瑚葉上鴛鴦鳥，鳳皇巢裏雛鵷兒。
巢傾枝折鳳歸去，條枯葉落任風吹。
一朝零落無人問，萬古摧殘君詎知。
人生貴賤無終始，倏忽須臾難久恃。
誰家能駐西山日，誰家能堰東流水。
漢家陵樹滿秦川，行來行去盡哀憐。
自昔公卿二千石，咸擬榮華一萬年。
不見朱脣將白貌，唯聞素棘與黃泉。
金貂有時換美酒，玉麈但搖莫計錢。
寄言坐客神仙署，一生一死交情處。
蒼龍闕下君不來，白鶴山前我應去。
雲間海上邈難期，赤心會合在何時。
但願堯年一百萬，長作巢由也不辭。

長安大道連狹斜，青牛白馬七香車。玉輦縱橫過主第，金鞭絡繹向侯家。
龍銜寶蓋承朝日，鳳吐流蘇帶晚霞。百尺遊絲爭繞樹，一羣嬌鳥共啼花。
啼花戲蝶千門側，碧樹銀臺萬種色。複道交窗作合歡，雙闕連甍垂鳳翼。
梁家畫閣天中起，漢帝金莖雲外直。樓前相望不相知，陌上相逢詎相識。
借問吹簫向紫煙，曾經學舞度芳年。得成比目何辭死，願作鴛鴦不羨仙。
比目鴛鴦真可羨，雙去雙來君不見。生憎帳額繡孤鸞，好取門簾帖雙燕。
雙燕雙飛繞畫梁，羅幃翠被鬱金香。片片行雲著蟬鬢，纖纖初月上鴉黃。
鴉黃粉白車中出，含嬌含態情非一。妖童寶馬鐵連錢，娼婦盤龍金屈膝。
御史府中烏夜啼，廷尉門前雀欲棲。隱隱朱城臨玉道，遙遙翠幰沒金堤。
挾彈飛鷹杜陵北，探丸借客渭橋西。俱邀俠客芙蓉劍，共宿娼家桃李蹊。
娼家日暮紫羅裙，清歌一囀口氛氳。北堂夜夜人如月，南陌朝朝騎似雲。
南陌北堂連北里，五劇三條控三市。弱柳青槐拂地垂，佳氣紅塵暗天起。
漢代金吾千騎來，翡翠屠蘇鸚鵡杯。羅襦寶帶爲君解，燕歌趙舞爲君開。
別有豪華稱將相，轉日回天不相讓。意氣由來排灌夫，專權判不容蕭相。
專權意氣本豪雄，青虬紫燕坐春風。自言歌舞長千載，自謂驕奢凌五公。
節物風光不相待，桑田碧海須臾改。昔時金階白玉堂，即今唯見青松在。
寂寂寥寥揚子居，年年歲歲一牀書。獨有南山桂花發，飛來飛去襲人裾。

洞庭波起兮鴻雁翔，風瑟瑟兮野蒼蒼。
浮雲卷靄，明月流光。
荊南兮趙北，碣石兮瀟湘。
澄清規於萬里，照離思於千行。
橫桂枝於西第，繞菱花於北堂。
高樓思婦，飛蓋君王。
文姬絕域，侍子他鄉。
見胡鞍之似練，知漢劍之如霜。
試登高而騁目，莫不變而回腸。

夫何秋夜之無情兮，皎皛悠悠而太長。
圜戶杳其幽邃兮，愁人披此嚴霜。
見河漢之西落，聞鴻雁之南翔。
山有桂兮桂有芳，心思君兮君不將。
憂與憂兮相積，歡與歡兮兩忘。
風嫋嫋兮木紛紛，凋綠葉兮吹白雲。
寸步千里兮不相聞，思公子兮日將曛。
林已暮兮鳥羣飛，重門掩兮人徑稀。
萬族皆有所託兮，蹇獨淹留而不歸。

若有人兮山之曲，駕青虬兮乘白鹿。
往從之遊願心足，披澗戶，訪巖軒。
石瀨潺湲橫石徑，松蘿冪䍥掩松門。
下空濛而無鳥，上巉巖而有猨。
懷飛閣，度飛梁。
休余馬於幽谷，掛余冠於夕陽。
曲復曲兮煙莊邃，行復行兮天路長。
修途杳其未半，飛雨忽以茫茫。
山坱軋，磴連褰。
攀石壁而無據，泝泥溪而不前。
向無情之白日，竊有恨於皇天。
回行遵故道，通川遍流潦。
回首望羣峰，白雲正溶溶。
珠爲闕兮玉爲樓，青雲蓋兮紫霜裘。
天長地久時相憶，千齡萬代一來遊。

四序周緹籥，三正紀璿耀。 
綠野變初黃，暘山開曉眺。 
中天擢露掌，匝地分星徼。 
漢寢睠遺靈，秦江想餘弔。 
蟻泛青田酌，鶯歌紫芝調。 
柳色搖歲華，冰文蕩春照。 
遠跡謝群動，高情符眾妙。 
蘭遊澹未歸，傾光下巖窈。

歲將暮兮歡不再，時已晚兮憂來多。
東郊絕此麒麟筆，西山秘此鳳凰柯。

歲去憂來兮東流水，地久天長兮人共死。
明鏡羞窺兮向十年，駿馬停驅兮幾千里。
麟兮鳳兮，自古吞恨無已。

茨山有薇兮潁水有漪，夷爲柏兮秋有實。
叔爲柳兮春向飛，倏爾而笑，汎滄浪兮不歸。

