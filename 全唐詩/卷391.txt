
〈魏明帝青龍元年八月，詔宮官牽車西取漢孝武捧露盤仙人，欲立置前殿。宮官既拆盤，仙人臨載乃潸然淚下。唐諸王孫李長吉遂作《金銅仙人辭漢歌》。〉
茂陵劉郎秋風客，夜聞馬嘶曉無跡。
畫欄桂樹懸秋香，三十六宮土花碧。
魏官牽車指千里，東關酸風射眸子。
空將漢月出宮門，憶君清淚如鉛水。
衰蘭送客咸陽道，天若有情天亦老。
攜盤獨出月荒涼，渭城已遠波聲小。
白景歸西山，碧華上迢迢。 
今古何處盡，千歲隨風飄。 
海沙變成石，魚沫吹秦橋。 
空光遠流浪，銅柱從年消。
黃頭郎，撈攏去不歸。
南浦芙蓉影，愁紅獨自垂。
水弄湘娥珮，竹啼山露月。
玉瑟調青門，石雲溼黃葛。
沙上蘼蕪花，秋風巳先發。
好持掃羅薦，香出鴛鴦熱。
龍脊貼連錢，銀蹄白踏煙。
無人織錦韂，誰為鑄金鞭。

臘月草根甜，天街雪似鹽。
未知口硬軟，先擬蒺藜銜。

忽憶周天子，驅車上玉山。
鳴騶辭鳳苑，赤驥最承恩。

此馬非凡馬，房星本是星。
向前敲瘦骨，猶自帶銅聲。

大漠山如雪，燕山月似鉤。
何當金絡腦，快走踏清秋？

飢臥骨查牙，麤毛刺破花。
鬛焦朱色落，髮斷鋸長麻。

西母酒將䦨，東王飯巳乾。
君王若燕去，誰為拽車轅。

赤兔無人用，當須呂布騎。
吾聞果下馬，羈策任蠻兒。

飂叔去悤悤，如今不豢龍。
夜來霜壓棧，駿骨折西風。

催榜渡烏江，神騅泣向風。
君王今解劍，何處逐英雄？

內馬賜宮人，銀韀刺騏驎。
午時鹽坂上，蹭蹬溘風塵。

批竹初攅耳，桃花未上身。
他時須攪陣，牽去借將軍。

寳玦誰家子，長聞俠骨香。
堆金買駿骨，將送楚襄王。

香襆赭羅新，盤龍蹙鐙鱗。
廻看南陌上，誰道不逢春。

不從桓公獵，何能伏虎威。
一朝溝隴出，看取拂雲飛。

唐劍斬隋公，拳毛屬太宗。
莫嫌金甲重，且去捉𩘶風。

白鐵剉青禾，碪間落細莎。
世人憐小頸，金埒畏長牙。

伯樂向前看，旋毛在腹間。
秪今掊白草，何日驀青山。

蕭寺䭾經馬，元從竺國來。
空知有善相，不解走章臺。

重圍如燕尾，寳劍似魚腸。
欲求千里腳，先採眼中光。

暫繫騰黃馬，仙人上綵樓。
須鞭玉勒吏，何事謫高州。

汗血到王家，隨鸞撼玉珂。
少君騎海上，人見是青騾。

武帝愛神仙，燒金得紫煙。
廏中皆肉馬，不解上青天。
顏熱感君酒，含嚼蘆中聲。 
花娘篸綏妥，休睡芙蓉屏。 
誰截太平管，列點排空星。 
直貫開花風，天上驅雲行。 
今夕歲華落，令人惜平生。 
心事如波濤，中坐時時驚。 
朔客騎白馬，劍弝懸蘭纓。 
俊健如生猱，肯拾蓬中螢。
採玉採玉須水碧，琢作步搖徒好色。 
老夫飢寒龍為愁，藍溪水氣無清白。 
夜雨岡頭食蓁子，杜鵑口血老夫淚。 
藍溪之水厭生人，身死千年恨溪水。 
斜杉柏風雨如嘯，泉腳掛繩青裊裊。 
村寒白屋念嬌嬰，古臺石磴懸腸草。
咽咽學楚吟，病骨傷幽素。
秋姿白髮生，木葉啼風雨。
燈青蘭膏歇，落照飛蛾舞。
古壁生凝塵，羇魂夢中語。
長眉越沙採蘭若，桂葉水葓春漠漠。
橫船醉眠白晝閒，渡口梅風歌扇薄。
燕釵玉股照青渠，越王嬌郎小字書。
蜀紙封巾報雲鬢，晚漏壺中水淋盡。
雀步蹙沙聲促促，四尺角弓青石鏃。
黑幡三㸃銅鼓鳴，高作猨啼揺箭箙。
綵巾纏踍幅半斜，溪頭簇隊暎葛花。
山潭晚霧吟白鼉，竹蛇飛蠧射金沙。
閒驅竹馬緩歸家，官軍自殺容州槎。
蝶棲石竹銀交關，水凝綠鴨瑠璃錢。
團廻六曲抱膏蘭，將鬟鏡上擲金蟬。
沈香火暖茱萸煙，酒觥綰帶新承懽。
月風吹露屏外寒，城上烏啼楚女眠。
秋野明，秋風白，塘水漻漻蟲嘖嘖。
雲根苔蘚山上石，冷紅泣露嬌啼色。
荒畦九月稻義牙，蟄螢低飛隴逕斜。
石脈水流泉滴沙，鬼燈如漆㸃松花。
奚騎黃銅連鎖甲，羅旗香榦金畫葉。
中軍留醉河陽城，嬌嘶紫燕踏花行。
春營騎將如紅玉，走馬捎鞭上空綠。
女垣素月角吚吚，牙帳未開分錦衣。
〈時張初效潞幕。〉
長鬛張郎三十八，天遣裁詩花作骨。
往還誰是龍頭人，公主遣秉魚須笏。
太行青草上白衫，匣中章奏密如蠶。
金門石閣知卿有，豸角雞香早晚含。
隴西長吉摧頽客，酒䦨感覺中區窄。
葛衣斷碎趙城秋，吟詩一夜東方白。
依依宜織江雨空，雨中六月蘭臺風。
博羅老仙時出洞，千歲石牀啼鬼工。
蛇毒濃凝洞堂溼，江魚不食銜沙立。
欲剪箱中一尺天，吳娥莫道吳刀澀。
〈湜新尉陸渾〉
大人乞馬癯乃寒，宗人貸宅荒厥垣。
橫庭鼠徑空土澀，出籬大棗垂朱殘。
安定美人截黃綬，脫落纓裾暝朝酒。
還家白筆未上頭，使我清聲落人後。
枉辱稱知犯君眼，排引纔陞強絙斷。
洛風送馬入長關，闔扇未開逢猰犬。
那知堅都相草草，客枕幽單看春老。
歸來骨薄面無膏，疫氣衝頭鬢莖少。
欲雕小説干天官，宗孫不調為誰憐。
明朝下元復西道，崆峒敘別長如天。
蠟光高懸照紗空，花房夜𢷬紅守宮。
象口吹香毾㲪暖，七星掛城聞漏板。
寒入罘罳殿影昏，彩鸞簾額著霜痕。
啼蛄弔月鉤欄下，屈滕銅鋪鎖阿甄。
夢入家門上沙渚，天河落處長洲路。
碩君光明如太陽，放妾騎魚撇波去。
堂堂復堂堂，紅脫梅灰香。
十年粉蠧生畫梁，飢蟲不食推碎黃。
蕙花巳老桃葉長，禁院懸簾隔御光。
華清源中礜石湯，裵回白鳳隨君王。
洛郊無俎豆，弊廄慚老馬。
小雁過爐峰，影落楚水下。
長船倚雲泊，石鏡秋涼夜。
豈解有鄉情，弄月聊嗚啞。
別柳當馬頭，官槐如兔目。
欲將千里別，持我易斗粟。

南雲北雲空脈斷，靈臺經絡懸春綫。
青軒樹轉月滿牀，下國飢兒夢中見。
維爾之昆二十餘，年來持鏡頗有鬚。
辭家三載今如此，索米王門一事無。
荒溝古水光如刀，庭南拱柳生蠐螬。
江干幼客真可念，郊原晚吹悲號號。
零落棲遲一杯酒，主人奉觴客長壽。
主父西逰困不歸，家人折斷門前柳。
吾聞馬周昔作新豐客，天荒地老無人識。
空將牋上兩行書，直犯龍顔請恩澤。
我有迷魂招不得，雄雞一聲天下白。
少年心事當拏雲，誰念幽寒坐嗚呃。
長歌破衣襟，短歌斷白髮。
秦王不可見，旦夕成內熱。
渴飲壺中酒，飢拔隴頭粟。
淒淒四月䦨，千里一時綠。
夜峰何離離，明月落石底。
裵回沿石尋，照出高峰外。
不得與之逰，歌成鬢先改。
方花古礎排九楹，刺豹淋血盛銀甖。
華筵鼓吹無桐竹，長刀直立割鳴箏。
橫楣麤錦生紅緯，日炙錦嫣王未醉。
腰下三看寶玦光，項莊掉箾欄前起。
材官小臣公莫舞，座上真人赤龍子。
芒碭雲端抱天迴，咸陽王氣清如水。
鐵樞鐵楗重束關，大旗五丈撞雙鐶。
漢王今日頒秦印，絕臏刳腸臣不論。
籜落長竿削玉開，君看母筍是龍材。
更容一夜抽千尺，別卻池園數寸泥。
斫取青光寫楚辭，膩香春粉黑離離。
無情有恨何人見，露壓煙啼千萬枝。
家泉石眼兩三莖，曉看陰根紫脈生。
今年水曲春沙上，笛管新篁拔玉青。
古竹老梢惹碧雲，茂陵歸臥歎清貧。
風吹千畝迎雨嘯，鳥重一枝入酒尊。
宋玉愁空斷，嬌饒粉自紅。
歌聲春草露，門掩杏花叢。
注口櫻桃小，添眉桂葉濃。
曉奩妝秀靨，夜帳減香筒。
鈿鏡飛孤鵲，江圖畫水葓。
陂陀梳碧鳳，腰褭帶金蟲。
杜若含清露，河蒲聚紫茸。
月分蛾黛破，花合靨朱融。
髮重疑盤霧，腰輕乍倚風。
密書題荳蔲，隱語笑芙蓉。
莫鎖茱萸匣，休開翡翠籠。
弄珠驚漢燕，燒蜜引胡蜂。
醉纈拋紅網，單羅掛綠蒙。
數錢教奼女，買藥問巴賨。
勻臉安斜雁，移燈想夢熊。
腸攢非束竹，胘急是張弓。
晚樹迷新蝶，殘蜺憶斷虹。
古時填渤澥，今日鑿崆峒。
繡沓褰長幔，羅裙結短封。
心搖如舞鶴，骨出似飛龍。
井檻淋清漆，門鋪綴白銅。
隈花開兔徑，向壁印狐蹤。
玳瑁釘簾薄，琉璃疊扇烘。
象牀緣素柏，瑤席捲香蔥。
細管吟朝幌，芳醪落夜楓。
宜男生楚巷，梔子發金墉。
龜甲開屏澀，鵝毛滲墨濃。
黃庭留衛瓘，綠樹養韓馮。
雞唱星懸柳，鵶啼露滴桐。
黃娥初出座，寵妹始相從。
蠟淚垂蘭燼，秋蕪掃綺櫳。
吹笙翻舊引，沽酒待新豐。
短珮愁填粟，長弦怨削菘。
曲池眠乳鴨，小閣睡娃僮。
褥縫篸雙線，鉤縚辮五總。
蜀煙飛重錦，峽雨濺輕容。
拂鏡羞溫嶠，薰衣避賈充。
魚生玉藕下，人在石蓮中。
含水彎蛾翠，登樓選馬鬉。
使君居曲陌，園令住臨邛。
桂火流蘇暖，金爐細炷通。
春遲王子態，鶯囀謝娘慵。
玉漏三星曙，銅街五馬逢。
犀株防膽怯，銀液鎮心忪。
跳脫看年命，琵琶道吉凶。
王時應七夕，夫位在三宮。
無力塗雲母，多方帶藥翁。
符因青鳥送，囊用絳紗縫。
漢苑尋官柳，河橋閡禁鐘。
月明中婦覺，應笑畫堂空。
合浦無明珠，龍洲無木奴。
足知造化力，不給使君須。
越婦未織作，吳蠶始蠕蠕。
縣官騎馬來，獰色虬紫鬚。
懷中一方板，板上數行書。
不因使君怒，焉得詣爾廬。
越婦拜縣官，桑牙今尚小。
會待春日晏，絲車方擲掉。
越婦通言語，小姑具黃粱。
縣官踏飡去，簿吏復登堂。

奇俊無少年，日車何躃躃。
我待紆雙綬，遺我星星髮。
都門賈生墓，青蠅久斷絶。
寒食揺揚天，憤景長肅殺。
皇漢十二帝，唯帝稱睿哲。
一夕信豎兒，文明永淪歇。

南山何其悲，鬼雨灑空草。
長安夜半秋，風前㡬人老。
低迷黃昏徑，褭褭青櫟道。
月午樹無影，一山唯白曉。
漆炬迎新人，幽壙螢擾擾。

星盡四方高，萬物知天曙。
己生須己養，荷擔出門去。
君平久不反，康伯循國路。
曉思何譊譊，闤闠千人語。

石根秋水明，石畔秋草瘦。
侵衣野竹香，蟄蟄垂葉厚。
岑中月歸來，蟾光掛空秀。
桂露對仙娥，星星下雲逗。
淒涼梔子落，山璺泣清漏。
下有張仲蔚，披書案將朽。
渠水紅繁擁御牆，風嬌小葉學娥妝。
垂簾幾度青春老，堪鎖千年白日長。
