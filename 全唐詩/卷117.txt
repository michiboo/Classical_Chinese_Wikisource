

張旭，蘇州吳人。嗜酒，善草書。每醉後號呼狂走，乃下筆，或以頭濡墨而書，既醒，自視以爲神，世呼爲張顛。初仕爲常熟尉，自言始見公主擔夫爭道，又聞鼓吹而得筆法意，觀公孫大娘舞劒器，乃盡其神。時以李白歌詩，旭草書，及裴旻劒舞爲三絕。詩六首。。
旅人倚征棹，薄暮起勞歌。
笑攬清谿月，清輝不厭多。

隱隱飛橋隔野煙，石磯西畔問漁船。
桃花盡日隨流水，洞在清谿何處邊。

山光物態弄春輝，莫爲輕陰便擬歸。
縱使晴明無雨色，入雲深處亦沾衣。

欲尋軒檻列清尊，江上煙雲向晚昏。
須倩東風吹散雨，明朝却待入華園。

春草青青萬里餘，邊城落日見離居。
情知海上三年別，不寄雲間一紙書。

濯濯煙條拂地垂，城邊樓畔結春思。
請君細看風流意，未減靈和殿裏時。

賀朝，越州人，官止山陰尉。詩八首。
〈一作賀朝清詩〉
湖北雨初晴，湖南山盡見。
巖巖石帆影，如得海風便。
仙穴茅山峯，彩雲時一見。
邀君共探此，異籙殘幾卷。

晴日暖珠箔，夭桃色正新。
紅粉青鏡中，娟娟可憐嚬。
君子在遐險，蕙心誰見珍。
羅幕空掩晝，玉顏靜移春。
江瑟語幽獨，再三情未申。
黃鵠千里翅，芳音遲所因。

朔胡乘月寇邊城，軍書插羽刺中京。
天子金壇拜飛將，單于玉塞振佳兵。
騎射先鳴推任俠，龍韜決勝佇時英。
聞有河湟客，愔愔理帷帟。
常山啓霸圖，汜水先天策。
銜珠浴鐵向桑乾，釁旗膏劒指烏丸。
鳴雞已報關山曉，來雁遙傳沙塞寒。
直爲甘心從苦節，隴頭流水鳴嗚咽。
邊樹蕭蕭不覺春，天山漠漠長飛雪。
魚麗陣接塞雲平，雁翼營通海月明。
始看晉幕飛鵝入，旋聞齊壘啼烏聲。
自從一戍燕支山，春光幾度晉陽關。
金河未轉青絲騎，玉筯應啼紅粉顏。
鴻歸燕相續，池邊芳草綠。
已見氛清細柳營，莫更春歌落梅曲。
烽沈竈減靜邊亭，海晏山空肅已寧。
行望鳳京旋凱捷，重來麟閣畫丹青。

〈一作劉孝孫詩，又作賀朝清〉
鄉關眇天末，引領悵懷歸。
羇旅久淫滯，物色屢芳菲。
稍覺出意盡，行看蓬鬢稀。
如何千里外，佇立霑裳衣。

〈一作賈彥璋詩〉
暝上春山閣，梯雲宿半空。
軒窗閉潮海，枕席拂煙虹。
朱網防棲鴿，紗燈護夕蟲。
一聞雞唱曉，已見日曈曈。

胡姬春酒店，弦管夜鏘鏘。
紅毾鋪新月，貂裘坐薄霜。
玉盤初鱠鯉，金鼎正烹羊。
上客無勞散，聽歌樂世娘。

〈一作劉孝孫詩。題作一首。後四句在前。〉
翅掩飛鶯舞，啼惱婕妤悲。
料取金閨意，因君問所思。

流鶯拂繡羽，二月上林期。
待雪銷金禁，銜花向玉墀。

萬齊融，越州人，官崑山令。詩四首。〈按《舊唐書·文苑傳》云：「神龍中，賀知章與賀朝萬、齊融、張若虛、邢巨、包融，俱以吳越之士，文辭俊秀，名揚於上京，人間往往傳其文。朝萬止山陰尉，齊融崑山令，蓋以萬字屬上文，作賀朝萬。及考唐人所選《國秀》、《搜玉》二集，俱作萬齊融、賀朝，今仍之。」〉
春潭滉漾接隋宮，宮闕連延潭水東。
蘋苔嫩色涵波綠，桃李新花照底紅。
垂菱布藻如妝鏡，麗日晴天相照暎。
素影沈沈對蝶飛，金沙礫礫窺魚泳。
佳人祓禊賞韶年，傾國傾城併可憐。
拾翠總來芳樹下，踏青爭遶綠潭邊。
公子王孫恣遊翫，沙陽水曲情無厭。
禽浮似挹羽觴杯，鱗躍疑投水心劒。
金鞍玉勒騁輕肥，落絮紅塵擁路飛。
綠水殘霞催席散，畫樓初月待人歸。

昨夜星官動紫微，今年天子用武威。
登車一呼風雷動，遙震陰山撼巍巍。
胡驕子，當見旄頭蝕應死。
願騎單馬仗天威，挼取長繩縛虜歸。
仗劒遙叱路傍子，匈奴頭血濺君衣。

東南飛鳥處，言是故鄉天。
江上風花晚，君行定幾千。
計程頻破月，數別屢開年。
明歲潯陽水，相思寄采蓮。

風流誰代子，雖有舊無雙。
歡酒言相送，愁弦意不降。
落花馥河道，垂楊拂水窗。
海潮與春夢，朝夕廣陵江。

邢巨，揚州人。開元七年，中文辭雅麗科，官監察御史。詩二首。
海岳三峯古，春皇二月寒。
綠潭漁子釣，紅樹美人攀。
弱蔓環沙嶼，飛花點石關。
谿山遊未厭，琴酌弄晴灣。

靈谿非人迹，仙意素所秉。
鱗嶺森翠微，澄潭照秋景。

張若虛，揚州人。兗州兵曹，與賀知章、張旭、包融，號吳中四士。詩二首。
春江潮水連海平，海上明月共潮生。
灩灩隨波千萬里，何處春江無月明？
江流宛轉遶芳甸，月照花林皆似霰。
空裏流霜不覺飛，汀上白沙看不見。
江天一色無纖塵，皎皎空中孤月輪。
江畔何人初見月，江月何年初照人？
人生代代無窮已，江月年年祇相似。
不知江月待何人？但見長江送流水。
白雲一片去悠悠，青楓浦上不勝愁。
誰家今夜扁舟子，何處相思明月樓？
可憐樓上月徘徊，應照離人妝鏡臺。
玉戶簾中卷不去，擣衣砧上拂還來。
此時相望不相聞，願逐月華流照君。
鴻雁長飛光不度，魚龍潛躍水成文。
昨夜閑潭夢落花，可憐春半不還家。
江水流春去欲盡，江潭落月復西斜。
斜月沉沉藏海霧，碣石瀟湘無限路。
不知乘月幾人歸，落月搖情滿江樹。

關塞年華早，樓臺別望違。
試衫著煖氣，開鏡覓春暉。
燕入窺羅幕，蜂來上畫衣。
情催桃李豔，心寄管弦飛。
妝洗朝相待，風花暝不歸。
夢魂何處入，寂寂掩重扉。

薛業，天寶間處士。西遊廬山，趙補闕驊、王侍御定、張評事有略，各以文爲贈，獨孤及嘗稱其敦於詩。困於學，敏於行，口弗言祿，祿亦不及。識其真者，以爲永歎。詩二首。
去年燕巢主人屋，今年花發路傍枝。
年年爲客不到舍，舊國存亡那得知。
胡塵一起亂天下，何處春風無別離？

〈此公事制舉〉
都尉今無事，時清但閉關。
夜霜戎馬瘦，秋草射堂閑。
位以穿楊得，名因折桂還。
馮唐真不遇，歎息鬢毛斑。

