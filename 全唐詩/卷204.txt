
楊賁，天寶三年登第。詩一首。
貴人昔未貴，咸願顧寒微。
及自登樞要，何曾問布衣。
平明登紫閣，日晏下彤闈。
擾擾路傍子，無勞歌是非。

李清，登天寶十二年進士第。詩一首。
金谷繁華石季倫，只能謀富不謀身。
當時縱與綠珠去，猶有無窮歌舞人。

陳季，天寶十五年及第。詩二首。
南國商飆動，東臯野鶴鳴。
溪松寒暫宿，露草滴還驚。
欲有高飛意，空聞召侶情。
風間傳藻質，月下引清聲。
未假摶扶勢，焉知羽翼輕。
吾君開太液，願得應皇明。

神女泛瑤瑟，古祠嚴野亭。
楚雲來泱漭，湘水助清泠。
妙指微幽契，繁聲入杳冥。
一彈新月白，數曲暮山青。
調苦荊人怨，時遙帝子靈。
遺音如可賞，試奏爲君聽。

王𩔪，天寶進士。詩二首。
寶瑟和琴韻，靈妃應樂章。
依稀聞促柱，髣髴夢新妝。
波外聲初發，風前曲正長。
淒清和萬籟，斷續繞三湘。
轉覺雲山迥，空懷杜若芳。
誠能傳此意，雅奏在宮商。

峻極位何崇，方知造化功。
降靈逢聖主，望幸表維嵩。
隱映連青壁，嵯峨向碧空。
象車因葉瑞，龍駕願升中。
萬歲聲長在，千巖氣轉雄。
東都歌盛事，西笑佇皇風。

莊若訥，天寶進士。詩一首。
帝子鳴金瑟，餘聲自抑揚。
悲風絲上斷，流水曲中長。
出沒遊魚聽，逶迤彩鳳翔。
微音時扣徵，雅韻乍含商。
神理誠難測，幽情詎可量。
至今聞古調，應恨滯三湘。

魏璀，天寶進士。詩一首。
瑤瑟多哀怨，朱弦且莫聽。
扁舟三楚客，藂竹二妃靈。
淅瀝聞餘響，依稀欲辨形。
柱間寒水碧，曲裏暮山青。
良馬悲銜草，遊魚思繞萍。
知音若相遇，終不滯南溟。

王�，永州太守。詩一首。
〈一本作王𩔪詩，今從《統籤另編》。〉
衡陽雙峽插天峻，青壁巉巉萬餘仞。
此中靈秀衆所知，草書獨有懷素奇。
懷素身長五尺四，嚼湯誦呪吁可畏。
銅瓶錫杖倚閑庭，斑管秋毫多逸意。
或粉壁，或綵牋，蒲葵絹素何相鮮。
忽作風馳如電掣，更點飛花兼散雪。
寒猨飲水撼枯藤，壯士拔山伸勁鐵。
君不見張芝昔日稱獨賢，君不見近日張旭爲老顛。
二公絕藝人所惜，懷素傳之得真跡。
崢嶸蹙出海上山，突兀狀成湖畔石。
一縱又一橫，一欹又一傾。
臨江不羨飛帆勢，下筆長爲驟雨聲。
我牧此州喜相識，又見草書多慧力。
懷素懷素不可得，開卷臨池轉相憶。
竇冀，官御史。詩一首。
狂僧揮翰狂且逸，獨任天機摧格律。
龍虎慚因點畫生，雷霆卻避鋒鋩疾。
魚牋娟素豈不貴，只嫌侷促兒童戲。
粉壁長廊數十間，興來小豁胸襟氣。
長幼集，賢豪至，枕糟藉麴猶半醉。
忽然絕叫三五聲，滿壁縱橫千萬字。
吳興張老爾莫顛，葉縣公孫我何謂。
如熊如羆不足比，如虺如蛇不足擬。
涵物爲動鬼神泣，狂風入林花亂起。
殊形怪狀不易說，就中驚燥尤枯絕。
邊風殺氣同慘烈，崩槎臥木爭摧折。
塞草遙飛大漠霜，胡天亂下陰山雪。
偏看能事轉新奇，郡守王公同賦詩。
枯藤勁鐵媿三舍，驟雨寒猨驚一時。
此生絕藝人莫測，假此常爲護持力。
連城之璧不可量，五百年知草聖當。

魯收，大曆時人。詩一首。
吾觀文士多利用，筆精墨妙誠堪重。
身上藝能無不通，就中草聖最天縱。
有時興酣發神機，抽毫點墨縱橫揮。
風聲吼烈隨手起，龍蛇迸落空壁飛。
連拂數行勢不絕，藤懸查蹙生奇節。
劃然放縱驚雲濤，或時頓挫縈豪髮。
自言轉腕無所拘，大笑羲之用陣圖。
狂來紙盡勢不盡，投筆抗聲連叫呼。
信知鬼神助此道，墨池未盡書已好。
行路談君口不容，滿堂觀者空絕倒。
所恨時人多笑聲，唯知賤實翻貴名。
觀爾向來三五字，顛奇何謝張先生。

朱逵，處士。詩一首。
幾年出家通宿命，一朝卻憶臨池聖。
轉腕摧鋒增崛崎，秋毫繭紙常相隨。
衡陽客舍來相訪，連飲百杯神轉王。
忽聞風裏度飛泉，紙落紛紛如跕鳶。
形容脫略真如助，心思週遊在何處。
筆下惟看激電流，字成只畏盤龍去。
怪狀崩騰若轉蓬，飛絲歷亂如迴風。
長松老死倚雲壁，蹙浪相翻驚海鴻。
於今年少尚如此，歷覩遠代無倫比。
妙絕當動鬼神泣，崔蔡幽魂更心死。

許瑤，官御史。詩一首。
志在新奇無定則，古瘦灕纚半無墨。
醉來信手兩三行，醒後卻書書不得。

