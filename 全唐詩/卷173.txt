
我本楚狂人，鳳歌笑孔丘。
手持綠玉杖，朝別黃鶴樓。
五嶽尋仙不辭遠，一生好入名山遊。
廬山秀出南斗傍，屏風九疊雲錦張，影落明湖青黛光。
金闕前開二峰長，銀河倒掛三石樑。
香爐瀑布遙相望，迴厓沓嶂凌蒼蒼。
翠影紅霞映朝日，鳥飛不到吳天長。
登高壯觀天地間，大江茫茫去不還。
黃雲萬里動風色，白波九道流雪山。
好爲廬山謠，興因廬山發。
閑窺石鏡清我心，謝公行處蒼苔沒。
早服還丹無世情，琴心三疊道初成。
遙見仙人綵雲裏，手把芙蓉朝玉京。
先期汗漫九垓上，願接盧敖遊太清。

浪動灌嬰井，尋陽江上風。
開帆入天鏡，直向彭湖東。
落景轉疎雨，晴雲散遠空。
名山發佳興，清賞亦何窮。
石鏡掛遙月，香爐滅彩虹。
相思俱對此，舉目與君同。

自笑客行久，我行定幾時。
綠楊已可折，攀取最長枝。
翩翩弄春色，延佇寄相思。
誰言貴此物，意願重瓊蕤。
昨夢見惠連，朝吟謝公詩。
東風引碧草，不覺生華池。
臨翫忽雲夕，杜鵑夜鳴悲。
懷君芳歲歇，庭樹落紅滋。

南湖秋月白，王宰夜相邀。
錦帳郎官醉，羅衣舞女嬌。
笛聲喧沔鄂，歌曲上雲霄。
別後空愁我，相思一水遙。

朱紱遺塵境，青山謁梵筵。
金繩開覺路，寶筏度迷川。
嶺樹攢飛栱，嵒花覆谷泉。
墖形標海月，樓勢出江煙。
香氣三天下，鐘聲萬壑連。
荷秋珠已滿，松密蓋初圓。
鳥聚疑聞法，龍參若護禪。
媿非流水韻，叨入伯牙弦。

朝別凌煙樓，賢豪滿行舟。
暝投永華寺，賓散予獨醉。
願結九江流，添成萬行淚。
寫意寄廬嶽，何當來此地。
天命有所懸，安得苦愁思。

揚帆借天風，水驛苦不緩。
平明及西塞，已先投沙伴。
迴巒引羣峰，橫蹙楚山斷。
砯衝萬壑會，震沓百川滿。
龍怪潛溟波，俟時救炎旱。
我行望雷雨，安得霑枯散。
鳥去天路長，人愁春光短。
空將澤畔吟，寄爾江南管。

去歲左遷夜郎道，琉璃硯水長枯槁。
今年敕放巫山陽，蛟龍筆翰生輝光。
聖主還聽子虛賦，相如卻與論文章。
願掃鸚鵡洲，與君醉百場。
嘯起白雲飛七澤，歌吟淥水動三湘。
莫惜連船沽美酒，千金一擲買春芳。

漢陽江上柳，望客引東枝。
樹樹花如雪，紛紛亂若絲。
春風傳我意，草木別前知。
寄謝弦歌宰，西來定未遲。

誰道此水廣，狹如一匹練。
江夏黃鶴樓，青山漢陽縣。
大語猶可聞，故人難可見。
君草陳琳檄，我書魯連箭。
報國有壯心，龍顏不迴眷。
西飛精衛鳥，東海何由填。
鼓角徒悲鳴，樓船習征戰。
抽劒步霜月，夜行空庭徧。
長呼結浮雲，埋沒顧榮扇。
他日觀軍容，投壺接高宴。

聞道春還未相識，走傍寒梅訪消息。
昨夜東風入武陽，陌頭楊柳黃金色。
碧水浩浩雲茫茫，美人不來空斷腸。
預拂青山一片石，與君連日醉壺觴。

漢水波浪遠，巫山雲雨飛。
東風吹客夢，西落此中時。
覺後思白帝，佳人與我違。
瞿塘饒賈客，音信莫令稀。

霜落江始寒，楓葉綠未脫。
客行悲清秋，永路苦不達。
滄波眇川汜，白日隱天末。
停櫂依林巒，驚猿相呌聒。
夜分河漢轉，起視溟漲闊。
涼風何蕭蕭，流水鳴活活。
浦沙淨如洗，海月明可掇。
蘭交空懷思，瓊樹詎解渴。
勗哉滄洲心，歲晚庶不奪。
幽賞頗自得，興遠與誰豁。

爾佐宣州郡，守官清且閑。
常誇雲月好，邀我敬亭山。
五落洞庭葉，三江遊未還。
相思不可見，歎息損朱顏。

我遊東亭不見君，沙上行將白鷺羣。
白鷺行時散飛去，又如雪點青山雲。
欲往涇溪不辭遠，龍門蹙波虎眼轉。
杜鵑花開春已闌，歸向陵陽釣魚晚。

九日茱萸熟，插鬢傷早白。
登高望山海，滿目悲古昔。
遠訪投沙人，因爲逃名客。
故交竟誰在，獨有崔亭伯。
重陽不相知，載酒任所適。
手持一枝菊，調笑二千石。
日暮岸幘歸，傳呼隘阡陌。
彤襜雙白鹿，賓從何輝赫。
夫子在其間，遂成雲霄隔。
良辰與美景，兩地方虛擲。
晚從南峰歸，蘿月下水壁。
卻登郡樓望，松色寒轉碧。
咫尺不可親，棄我如遺舃。

九卿天上落，五馬道傍來。
列戟朱門曉，褰幃碧嶂開。
登高望遠海，召客得英才。
紫綬懽情洽，黃花逸興催。
山從圖上見，溪即鏡中迴。
遙羨重陽作，應過戲馬臺。

宛溪霜夜聽猿愁，去國長爲不繫舟。
獨憐一雁飛南海，卻羨雙溪解北流。
高人屢解陳蕃榻，過客難登謝朓樓。
此處別離同落葉，朝朝分散敬亭秋。

藍岑竦天壁，突兀如鯨額。
奔蹙橫澄潭，勢吞落星石。
沙帶秋月明，水搖寒山碧。
佳鏡宜緩櫂，清輝能留客。
恨君阻歡遊，使我自驚惕。
所期俱卜築，結茅鍊金液。

西經大藍山，南來漆林渡。
水色倒空青，林煙橫積素。
漏流昔吞翕，沓浪競奔注。
潭落天上星，龍開水中霧。
嶢巖注公柵，突兀陳焦墓。
嶺峭紛上干，川明屢迴顧。
因思萬夫子，解渴同瓊樹。
何日覩清光，相歡詠佳句。

〈一本作「登古城望府中寄崔侍御」〉
我家敬亭下，輙繼謝公作。
相去數百年，風期宛如昨。
登高素秋月，下望青山郭。
俯視鴛鴦羣，飲啄自鳴躍。
夫子雖蹭蹬，瑤臺雪中鶴。
獨立窺浮雲，其心在寥廓。
時來顧我笑，一飯葵與藿。
世路如秋風，相逢盡蕭索。
腰間玉具劒，意許無遺諾。
壯士不可輕，相期在雲閣。

三山懷謝朓，水澹望長安。
蕪沒河陽縣，秋江正北看。
盧龍霜氣冷，鳷鵲月光寒。
耿耿憶瓊樹，天涯寄一懽。

滄江泝流歸，白璧見秋月。
秋月照白璧，皓如山陰雪。
幽人停宵征，賈客忘早發。
進帆天門山，迴首牛渚沒。
川長信風來，日出宿霧歇。
故人在咫尺，新賞成胡越。
寄君青蘭花，惠好庶不絕。

淮王愛八公，攜手綠雲中。
小子忝枝葉，亦攀丹桂叢。
謬以詞賦重，而將枚馬同。
何日背淮水，東之觀土風。

坐嘯廬江靜，閑聞進玉觴。
去時無一物，東壁掛胡牀。

英明廬江守，聲譽廣平籍。
灑掃黃金臺，招邀青雲客。
客曾與天通，出入清禁中。
襄王憐宋玉，願入蘭臺宮。

