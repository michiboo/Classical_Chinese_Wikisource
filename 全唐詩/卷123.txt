
盧鴻一，字浩然，范陽人，徙家洛陽。少有學業，頗善籀篆楷隸，隱於嵩山。開元中，以諫議大夫召，鴻一固辭，乃聽還山。詩十首，編爲一卷。
山爲宅兮草爲堂，芝蘭兮葯房。
羅蘼蕪兮拍薜荔，荃壁兮蘭砌。
蘼蕪薜荔兮成草堂，陰陰邃兮馥馥香。
中有人兮信宜常，讀金書兮飲玉漿，童顏幽操兮不易長。

天門豁兮仙臺聳，傑屹崒兮零澒湧。
窮三休兮曠一觀，忽若登崑崙兮中期汗漫仙。
聳天關兮倒景臺，鯊顥氣兮軼囂埃。
皎皎之子兮自獨立，雲可朋兮赮可吸，曾何榮辱之所及。

紫巖隈兮青谿側，雲松煙蔦兮千古色。
芳靃蘼兮蔭蒙蘢，幽人構館兮在其中。
靃蘼蒙蘢兮開樾館，臥風霄兮坐赮旦。
粵有賓兮時戾止，樵蘇不爨兮清淡〈一本此下有而字〉已，永歲終朝兮常若此。

臨泱漭兮背青熒，吐雲煙兮合窅冥。
怳欻翕兮杳幽靄，意縹緲兮羣仙會。
窅冥仙會兮枕煙庭，竦魂形兮凝視聽。
聞夫至誠必感兮祈此巔，契顥氣，養丹田，終彷像兮覯靈仙。

水攢衝兮石叢聳，煥雲錦兮噴洶湧。
苔駮犖兮草夤緣，芳冪冪兮瀨濺濺。
石攢叢兮雲錦淙，波連珠兮文沓綘。
有潔冥者媚此幽，漱靈液兮樂天休，實獲我心兮夫何求。

霏微陰壑兮氣騰虹，迤邐危磴兮上凌空。
青霞杪兮紫雲垂，鸞歌鳳舞兮吹參差。
鸞吹鳳舞兮期仙磴，鴻駕迎兮瑤華贈。
山中人兮好神仙，想像聞此兮欲升煙，鑄月煉液兮竚還年。

靈磯盤礴兮溜奔錯漱，冷風兮鎮冥壑。
研苔滋兮泉珠潔，一飲一憩兮氣想滅。
磷漣清淬兮滌煩磯，靈仙境兮仁智歸。
中有琴兮徽以玉，峨峨湯湯兮彈此曲，寄聲知音兮同所欲。

青崖陰兮月磵曲，重幽疊邃兮隱淪躅。
草樹緜冪兮翠蒙蘢，當其無兮庭在中。
當無有用兮冪翠庭，神可谷兮道可冥。
有幽人兮張素琴，皇徽兮綠水陰，德之愔兮澹多心。

嵐氣肅兮巖翠冥，空陰虛兮戶芳迎。
披蕙帳兮促蘿筵，談空空兮覈元元。
蕙帳蘿筵兮洞元室，祕而幽兮真可吉。
返自然兮道可冥，澤妙思兮草玄經，結幽門兮在黃庭。

水碧色兮石金光，灩熠熠兮濙湟湟。
泉葩映兮煙蔦臨，紅灼灼，翠陰陰。
翠相鮮兮金碧潭，霜天洞兮煙景涵。
有幽人兮好冥絕，炳其煥兮凝其潔，悠悠千古長不滅。

