露荷迎曙發，灼灼復田田。
乍見神應駭，頻來眼尚顛。
光凝珠有蒂，焰起火無煙。
粉膩黃絲蕊，心重碧玉錢。
日浮秋轉麗，雨灑晚彌鮮。
醉豔酣千朵，愁紅思一川。
綠莖扶萼正，翠菂滿房圓。
淡暈還殊眾，繁英得自然。
高名猶不厭，上客去爭先。
景逸傾芳酒，懷濃習彩箋。
海霞寧有態，蜀錦不成妍。
客至應消病，僧來欲破禪。
曉多臨水立，夜只傍堤眠。
金似明沙渚，燈疑宿浦船。
風驚叢乍密，魚戲影微偏。
穠彩燒晴霧，殷姿纈碧泉。
畫工投粉筆，宮女棄花鈿。
鳥戀驚難起，蜂偷困不前。
繞行香爛熳，折贈意纏綿。
誰計江南曲，風流合管弦。
葩疊萼相重，燒欄復照空。
妍姿朝景裏，醉豔晚煙中。
乍怪霞臨砌，還疑燭出籠。
繞行驚地赤，移坐覺衣紅。
殷麗開繁朵，香濃發幾叢。
裁綃樣豈似，染茜色寧同。
嫩畏人看損，鮮愁日炙融。
嬋娟涵宿露，爛熳抵春風。
縱賞襟情合，閑吟景思通。
客來歸盡懶，鶯戀語無窮。
萬物珍那比，千金買不充。
如今難更有，縱有在仙宮。
芙蓉池裏葉田田，一本雙花出碧泉。
濃淡共妍香各散，東西分豔蒂相連。
自知政術無他異，縱是禎祥亦偶然。
四野人聞皆盡喜，爭來入郭看嘉蓮。
欲種數莖葦，出門來往頻。
近陂收本土，選地問幽人。
靜看唯思長，初移未覺勻。
坐中尋竹客，將去更逡巡。
擬服松花無處學，嵩陽道士忽相教。
今朝試上高枝採，不覺傾翻仙鶴巢。
黃金色未足，摘取且嘗新。
若待重陽日，何曾異眾人。
黃金絲掛粉牆頭，動似顛狂靜似愁。
遊客見時心自醉，無因得見謝家樓。

葉葉如眉翠色濃，黃鶯偏戀語從容。
橋邊陌上無人識，雨濕煙和思萬重。
江上東西離別饒，舊條折盡折新條。
亦知春色人將去，猶勝狂風取次飄。
二月楊花觸處飛，悠悠漠漠自東西。
謝家詠雪徒相比，吹落庭前便作泥。
江亭楊柳折還垂，月照深黃幾樹絲。
見說隋堤枯已盡，年年行客怪春遲。
秋蛩聲尚在，切切起蒼苔。
久是忘情者，今還有事來。
微霜風稍靜，圓月霧初開。
此思誰能遣，應須執酒杯。
往年六月蟬應到，每到聞時骨欲驚。
今日槐花還似發，卻愁聽盡更無聲。
秋來吟更苦，半咽半隨風。
禪客心應亂，愁人耳願聾。
雨晴煙樹裏，日晚古城中。
遠思應難盡，誰當與我同。
羽毛生未齊，嶛峭醜於雞。
夜夜穿籠出，擣衣碪上棲。
春來深谷雪方消，鶯別寒林傍翠條。
到處為憐煙景好，隔簾多愛語聲嬌。
不同蜀魄啼殘月，唯逐天雞轉詰朝。
少婦聽時思舊曲，玉樓從此動雲韶。
臥來扶不起，唯向主人嘶。
惆悵東郊道，秋來雨作泥。
鑄為明鏡絕塵埃，翡翠窗前掛玉台。
繡帶共尋龍口出，菱花爭向匣中開。
孤光常見鸞蹤在，分處還因鵲影廻。
好是照身宜謝女，嫦娥飛向玉宮來。
〈（一作卓孝標詩。）〉
時人嫌古畫，倚壁不曾收。
露滴膠山斷，風吹絹海秋。
殘雪飛屋裏，片水落床頭。
尚勝凡花鳥，君能補綴不。
荒田一片石，文字滿青苔。
不是逢閒客，何人肯讀來。
僻性愛古物，終歲求不獲。
昨朝得古硯，黃河灘之側。
念此黃河中，應有昔人宅。
宅亦作流水，斯硯未變易。
波瀾所激觸，背面生罅隙。
質狀樸且醜，今人作不得。
捧持且驚歎，不敢施筆墨。
或恐先聖人，嘗用修六籍。
置之潔淨室，一日三磨拭。
大喜豪貴嫌，久長得保惜。
湖南譙國盡英髦，心事相期節義高。
解下佩刀無所惜，新聞天子付三刀。
衰病近來行少力，光公乞我百齡藤。
閒來杖此向何處，過水緣山只訪僧。
貴游多愛向深春，到處香凝數里塵。
紅杏花開連錦障，綠楊陰合拂朱輪。
鳳凰尊畔飛金盞，絲竹聲中醉玉人。
日暮垂鞭共歸去，西園賓客附龍鱗。
將軍作鎮古汧洲，水膩山春節氣柔。
清夜滿城絲管散，行人不信是邊頭。
箭利弓調四鎮兵，蕃人不敢近東行。
沿邊千里渾無事，唯見平安火入城。
聖朝能用將，破敵速如神。
掉劍龍纏臂，開旗火滿身。
積屍川沒岸，流血野無塵。
今日當場舞，應知是戰人。
晝渡黃河水，將軍險用師。
雪光偏著甲，風力不禁旗。
陣變龍蛇活，軍雄鼓角知。
今朝重起舞，記得戰酣時。
破虜行千里，三軍意氣粗。
展旗遮日黑，驅馬飲河枯。
鄰境求兵略，皇恩索陣圖。
元和太平樂，自古恐應無。
每日尋兵籍，經年別酒徒。
眼疼長不校，肺病且還無。
僮僕驚衣窄，親情覺語粗。
幾時得歸去，依舊作山夫。
朝朝十指痛，唯署點兵符。
貧賤依前在，顛狂一半無。
身慚山友棄，膽賴酒杯扶。
誰道從軍樂，年來鑷白鬚。
從諫停東幸，垂衣寶曆昌。
漢昭登位少，周代卜年長。
彩仗三清路，麻衣萬國喪。
玄宮今一閉，終古柏蒼蒼。
晚色啟重扉，旌旗路漸移。
荊山鼎成日，湘浦竹斑時。
臣子終身感，山園七月期。
金莖看尚在，承露復何為。
紫陌起仙飆，川原共寂寥。
靈輴萬國護，儀殿百神朝。
漏滴秋風路，笳吟灞水橋。
微臣空感咽，踴絕覺天遙。
垂拱開成化，愔愔雅樂全。
千官方就日，四海忽無天。
堯舜非傳子，殷周但卜年。
聖功青史外，刊石在陵前。
代以無為理，車書萬國同。
繼兄還付弟，授聖悉推公。
雲霧疑無日，笳簫別起風。
金莖難復見，寒露落空中。
龍歸攀不得，髯在侍臣邊。
徹奠新阡起，登山吉從全。
關河佳氣散，夷夏哭聲連。
寂寞玄宮閉，朝昏千萬年。
曉漏啟嚴城，宮臣縞素行。
靈儀先鹵簿，新諡在銘旌。
雲晦郊原色，風連霰雪聲。
淒涼望苑路，春草即應生。
寒日青宮閉，玄堂渭水濱。
華夷箋乍絕，凶吉禮空新。
薤露歌連哭，泉扉夜作晨。
吹笙今一去，千古在逡巡。
服儒師道旨，糲食臥中林。
誰識先生事，無身是本心。
空山流水遠，故國白雲深。
日夕誰來哭，唯應猿鳥吟。
修短皆由命，暗懷師出塵。
豈知修道者，難免不亡身。
永秘黃庭訣，高懸漉酒巾。
可憐白犬子，閒吠遠行人。
白日西邊沒，滄波東去流。
名雖千古在，身已一生休。
豈料文章遠，那知瑞草秋。
曾聞有書劍，應是別人收。
杳杳黃泉下，嗟君向此行。
有名傳後世，無子過今生。
新墓松三尺，空堦月二更。
從今舊詩卷，人覔寫應爭。
真珠為土玉為塵，未識遙聞鼻亦辛。
天上還應收至寶，世間難得是佳人。
朱絲自斷虛銀燭，紅粉潛銷冷繡裀。
見說忘情唯有酒，夕陽對酒更傷神。
新詩十九首，麗格出青冥。
得處神應駭，成時力盡停。
正愁聞更喜，沈醉見還醒。
自是天才健，非關筆硯靈。
新詩盈道路，清韻似敲金。
調格江山峻，功夫日月深。
蜀箋方入寫，越客始消吟。
後輩難知處，朝朝枉用心。
欲識為詩苦，秋霜若在心。
神清方耿耿，氣肅覺沉沉。
皓素中方委，嚴凝得更深。
依稀輕夕渚，髣髴在寒林。
思勁淒孤韻，聲酸激冷吟。
還如飲冰士，勵節望知音。
無生深旨誠難解，唯是師言得正真。
遠近持齋來諦聽，酒坊魚市盡無人。
健夫結束執旌旗，曉度長江自合圍。
野外狐狸搜得盡，天邊鴻雁射來稀。
蒼鷹落日饑唯急，白馬平川走似飛。
蠟節畋遊非為己，莫驚刺史夜深歸。
生靈蘇息到元和，上將功成自執戈。
煙霧掃開尊北嶽，蛟龍斬斷淨南河。
旗回海眼軍容壯，兵合天心殺氣多。
從此四方無一事，朝朝雨露是恩波。
枉為鄉里舉，射鵠藝渾疏。
歸路羞人問，春城賃舍居。
閉門辭雜客，開篋讀生書。
以此投知己，還因勝自餘。
親戚多離散，三年獨在城。
貧居深穩臥，晚學愛閒名。
小弟有書至，異鄉無地行。
悲歡相並起，何處說心情。
三年病不出，苔蘚滿藤鞋。
倚壁看經坐，聞鐘吃藥齋。
茶煙熏殺竹，簷雨滴穿堦。
無暇頻相訪，秋風寂寞懷。
一辭山舍廢躬耕，無事悠悠住帝城。
為客衣裳多不穩，和人詩句固難精。
幾年秋賦唯知病，昨日春闈偶有名。
卻出關東悲復喜，歸尋弟妹別仁兄。
明明復夜夜，鬍子即成翁。
唯是真知性，不來生滅中。
為底胡姬酒，長來白鼻騧。
摘蓮拋水上，郎意在浮花。
入門石徑半高低，閑處無非是藥畦。
致得仙禽無去意，花間舞罷洞中棲。
舊客常樂坊，井泉濁而鹹。
新屋新昌里，井泉清而甘。
僮僕慣苦飲，食美翻憎嫌。
朝朝忍饑行，戚戚如難堪。
中下無正性，所習便淫耽。
一染不可變，甚於茜與藍。
近貧日益廉，近富日益貪。
以此當自警，慎勿信邪讒。
磧露黃雲下，凝寒鼓不鳴。
戰須移死地，軍諱殺降兵。
印馬秋遮虜，蒸沙夜築城。
舊鄉歸不得，都尉負功名。
濫得進士名，才用苦不長。
性癖藝亦獨，十年作詩章。
六義雖粗成，名字猶未揚。
將軍俯招引，遣脫儒衣裳。
常恐虛受恩，不慣把刀槍。
又無遠籌略，坐使虜滅亡。
昨來發兵師，各各赴戰場。
顧我同老弱，不得隨戎行。
丈夫生世間，職分貴所當。
從軍不出門，豈異病在牀。
誰不戀其家，其家無風霜。
鷹鶻念搏擊，豈貴食滿腸。
江頭數頃杏花開，車馬爭先盡此來。
欲待無人連夜看，黃昏樹樹滿塵埃。
日日門長閉，憐家亦懶過。
頭風春飲苦，眼暈夜書多。
幽鳥偏棲竹，凡人笑種莎。
近來難得酒，無計奈愁何。
天遙來雁小，江闊去帆孤。〈（見《畫苑》，郭熙取作畫意。）〉
南陌遊人回首去，東林道者杖藜歸。〈（《詠道旁亭子》）〉
萄藤洞庭頭，引葉漾盈搖。
皎潔鉤高掛，玲瓏影落寮。
陰煙壓幽屋，蒙密夢冥苗。
清秋青且翠，冬到凍都凋。〈（《蒲萄架》）〉
