

高力士，明皇時宦官。被寵，封齊國公。後為李輔國所構，配流黔中。詩一首。
兩京作斤賣
五溪無人採
夷夏雖有殊
氣味都不改

煙燻眼落膜
瘴染面朱虞〈流巫州時作〉

王越賓，明皇時中官。詩一首。
碧䲧煙霞晝未開
遊人到處盡裴回
憑誰借問岩前叟
曾托吾皇一夢來

王良會，憲宗時內侍，為四川監軍使。詩一首。
德星搖此夜
珥耳滿重城
杳靄煙氛色
飄颻砧杵聲
令行秋氣爽
樂感素風輕
共賞千年聖
長歌四海清

驃信，南詔酋也。詩一首。
避風善闡臺 〈南詔別都曰善闡府〉
極目見藤越 〈鄰國之名〉
悲哉古與今
依然煙與月
自我居震旦 〈謂天子為震旦〉
翊衛類夔契
伊惜勁皇運
艱難仰忠烈
不覺歲雲暮
感極星回節
元昶 〈謂朕曰元 謂卿曰昶〉同一心
子孫堪貽厥

趙叔達，南詔清平官。詩一首。
法駕避星回
波羅毗勇猜 〈波羅 虎也  毗勇 野馬也  驃信惜年幸此 曾射野馬並虎也〉
河潤冰難合
地暖梅先開
下令俚柔洽 〈俚柔 百姓也〉
獻賝弄楝 〈國名〉來
願將不才質
千載侍遊臺

楊奇鯤，南詔宰相，有詞藻。僖宗幸蜀時，來朝行在。詩一首。
□□□□□□□
□□□□□□□
風裏浪花吹更白
雨中山色洗還青
海鷗聚處窗前見
林狖啼時枕上聽
此際自然無限趣
王程不敢暫留停

布燮，長和國使人。南詔鄭氏篡蒙氏，改國號曰大長和。布燮，官名，其宰相也。詩二首。
嵇叔夜
鼓琴飲酒無閑暇
若使當時無此歌
拋擲廣陵都不藉

劉伯倫
虛生浪死過青春
一飲一碩猶自醉
無人為爾卜深塵

瀘北行人絕
雲南信未還
庭前花不掃
門外柳誰攀
坐久銷銀燭
愁多減玉顏
懸心秋夜月
萬里照關山

朝衡（一作胡衡），字巨卿，日本人[1]。開元初，日本王聖武遣其臣粟田副仲滿來朝，請從諸儒授經。仲滿慕華，不肯去，易姓名曰朝衡，歷左補闕，久之歸國。上元中，擢散騎常侍。詩一首。
銜命將辭國，非才忝侍臣。
天中戀明主，海外憶慈親。  
伏奏違金闕，騑驂去玉津。 
蓬萊郷路遠，若木故園鄰。  
西望懷恩日，東歸感義辰。 
平生一寶劍，留贈結交人。 

長屋，日本相國也。詩一首。
山川異域，風月同天。
寄諸佛子，共結來緣。

王巨仁，新羅國隱士。詩一首。
于公慟哭三年旱，鄒衍含愁五月霜。
今我幽愁還似古，皇天無語但蒼蒼。

李贊華，遼太祖[2]長子，名倍[3]，小字突欲。聰明好學，嘗市書萬卷，藏醫巫閭絶頂之望海棠。能詩畫，兼精技術。棄唐，明宗賜姓名，後為廢帝所害。詩一首。
小山壓大山，大山全無力。
羞見故鄉人，從此投外國。

成輔端，貞元中優人。德宗以其誹謗國政，決殺之。言者以為託詼諧諷諫，不可加罪，帝悔焉。詩一首。
秦地城池二百年
何期如此賤家園
一頃麥苗碩伍米
三間堂屋兩千錢

張隱，龍紀初伶人。詩一首。
位乖燮理至傷殘
四面牆匡不忍看
正是花時堪下淚
相公何必更追歡

朱元，即戟門門子。詩一首。
昔日郎君今刺史
朱元依舊守朱門
今朝竹馬諸童子
盡是當年竹馬孫

陳璠，沛中走卒。與徐帥時溥結好，表為宿州太守。後以貪污斬之。詩一首。
積玉堆金官又崇，
禍來倏忽變成空。
五年榮貴今何在？
不異南柯一夢中。
捧劍，咸陽郭氏之僕。雖在奴隸，嘗以望水眺雲為事。遭鞭箠，終不改。後竄去。詩三首。
青鳥銜葡萄
飛上金井欄
美人恐驚去
不敢捲簾看

一種芳菲出後庭
卻輸桃李得姓名
誰能為向天人說
從此移根近太清

珍重郭四郎
臨行不得別
曉漏洞離心
輕車冒殘雪
欲出主人門
零涕暗嗚咽
萬里隔關山
一心思漢月


