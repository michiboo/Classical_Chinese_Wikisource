
楚岸行將老，巫山坐復春。
病多猶是客，謀拙竟何人。
閶闔開黃道，衣冠拜紫宸。
榮光懸日月，賜與出金銀。〈唐制，當於是日慶賀。〉
愁寂鴛行斷，參差虎穴鄰。
西江元下蜀，北斗故臨秦。
散地逾高枕，生涯脫要津。
天邊梅柳樹，相見㡬回新。
汝啼吾手戰，吾笑汝身長。
處處逢正月，迢迢滯遠方。
飄零還柏酒，衰病只藜牀。
訓喻青衿子，名慙白首郎。
賦詩猶落筆，獻壽更稱觴。
不見江東弟，高歌淚數行。〈原註：第五弟豐漂泊江左，近無消息。〉
陽翟空知處，荊南近得書。
積年仍遠別，多難不安居。
江漢春風起，冰霜昨夜除。
雲天猶錯莫，花萼尚蕭疎。
對酒都疑夢，吟詩正憶渠。
舊時元日會，鄉黨羨吾廬。
自汝到荊府，書來數喚吾。
頌椒添諷詠，禁火卜歡娯。
舟楫因人動，形骸用杖扶。
天旋䕫子國，春近岳陽湖。
發日排南喜，傷神散北吁。
飛鳴還接翅，行序密銜蘆。
俗薄江山好，時危草木蘇。
馮唐雖晩達，終覬在皇都。
苔竹素所好，萍蓬無定居。
遠遊長兒子，㡬地別林廬。
雜蘂紅相對，他時錦不如。
具舟將出峽，廵圃念攜鋤。
正月喧鶯末，茲辰放鷁初。
雪籬梅可折，風榭柳微舒。
託贈卿家有，因歌野興疎。
殘生逗江漢，何處狎樵漁。
禁臠去東牀，趨庭赴北堂。
風波空遠涉，琴瑟㡬〈原註：音洎〉虛張。
渥水出騏驥，崐山生鳳皇。
兩家誠款款，中道許蒼蒼。
頗謂秦晉匹，從來王謝郎。
青春動才調，白首缺輝光。
玉潤終孤立，珠明得闇藏。
餘寒折花卉，恨別滿江鄉。
元日到人日，未有不陰時。
冰雪鶯難至，春寒花較遲。
雲隨白水落，風振紫山悲。
蓬鬢稀疎久，無勞比素絲。

此日此時人共得，一談一笑俗相看。
尊前柏葉休隨酒，勝裏金花巧耐寒。
佩劍衝星聊暫拔，匣琴流水自須彈。
早春重引江湖興，直道無憂行路難。
梅蘂臘前破，梅花年後多。
絶知春意好，最奈客愁何。
雪樹元同色，江風亦自波。
故園不可見，巫岫鬱嵯峨。
楚草經寒碧，逢春入眼濃。
舊低收葉舉，新掩卷牙重。
步履宜輕過，開筵得屢供。
看花隨節序，不敢強為容。
老向巴人裏，今辭楚塞隅。
入舟飜不樂，解纜獨長吁。
窄轉深啼狖，虛隨亂浴鳧。
石苔凌几杖，空翠撲肌膚。
疊壁排霜劍，奔泉濺水珠。
杳冥藤上下，濃澹樹榮枯。
神女峰娟妙，昭君宅有無。
曲留明怨惜，夢盡失歡娯。
擺闔盤渦沸，欹斜激浪輸。
風雷纏地脈，冰雪耀天衢。
鹿角真走險，狼頭〈原註：鹿角、狼頭，俱灘名。〉如跋胡。
惡灘寧變色，高臥負微軀。
書史全傾撓，裝囊半壓濡。
生涯臨臬兀，死地脫斯須。
不有平川決，焉知衆壑趨。
乾坤霾漲海，雨露洗春蕪。
鷗鳥牽絲颺，驪龍濯錦紆。
落霞沈綠綺，殘月壤金樞。
泥筍苞初荻，沙茸出小蒲。
雁兒爭水馬〈《山海經》：諸毘之水中多水馬。即《江賦》𩣡馬也。〉，燕子逐檣烏。
絶島容煙霧，環洲納曉晡。
前聞辨陶牧〈《登樓賦》：北彌陶牧。陶，鄉名；郭外為牧。〉，轉眄拂宜都。
縣郭南畿好〈原註：路入松滋縣。〉，津亭北望孤。
勞心依憩息，朗詠劃昭蘇。
意遣樂還笑，衰迷賢與愚。
飄蕭將素髮，汨沒聽洪鑪。
丘壑曾忘返，文章敢自誣。
此生遭聖代，誰分哭窮途。
臥疾淹為客，蒙恩早厠儒。
廷爭酬造化，樸直乞江湖。
灩澦險相廹，滄浪深可逾。
浮名尋己巳，嬾計卻區區。
喜近天皇寺，先披古畫圖。〈原註：此寺有晉右軍書、張僧繇畫孔子洎顔子十哲形像。〉
應經帝子渚，同泣舜蒼梧。
朝士兼戎服，君王按湛盧。
旄頭初俶擾，鶉首麗泥塗。
甲卒身雖貴，書生道固殊。
出塵皆野鶴，歴塊匪轅駒。
伊呂終難降，韓彭不易呼。
五雲高太甲〈太甲：疑六甲一星之名。〉，六月曠摶扶。
回首黎元病，爭權將帥誅。
山林託疲薾，未必免﨑嶇。
臥病巴東久，今年強作歸。
故人猶遠謫，茲日倍多違。
接宴身兼杖，聽歌淚滿衣。
諸公不相棄，擁別惜光輝。
北斗三更席，西江萬里船。
杖藜登水榭，揮翰宿春天。
白髮煩多酒，明星惜此筵。
始知雲雨峽，忽盡下牢邊。
沙帽隨鷗鳥，扁舟繫此亭。
江湖深更白，松竹遠微青。
一柱全應近，高唐莫再經。
今宵南極外，甘作老人星。
老年常道路，遲日復山川。
白屋花開裏，孤城麥秀邊。
濟江元自闊，下水不勞牽。
風蝶勤依槳，春鷗嬾避船。
王門高德業，幕府盛才賢。
行色兼多病，蒼茫泛愛前。
曙角凌雲罷，春城帶雨長。
水花分塹弱，巢燕得泥忙。
令弟雄軍佐，凡才汚省郎。
萍漂忍流涕，衰颯近中堂。
江湖春欲暮，牆宇日猶微。
闇闇春籍滿，輕輕花絮飛。
翰林名有素，墨客興無違。
今夜文星動，吾儕醉不歸。
湖水林風相與清，殘尊下馬復同傾。
久判野鶴如霜鬢，遮莫鄰雞下五更。
鬢毛垂領白，花蘂亞枝紅。
欹倒衰年廢，招尋令節同。
薄衣臨積水，吹面受和風。
有喜留攀桂，無勞問轉蓬。
星坼台衡地〈用張華事〉，曾為人所憐。
公侯終必復〈李是適之之後〉，經術昔相傳。
食德見從事，克家何妙年。
一毛生鳳穴，三尺獻龍泉。
赤壁浮春暮，姑蘇落海邊。
客間頭最白，惆悵此離筵。
自古求忠孝，名家信有之。
吾賢富才術，此道未磷緇。
玉府標孤映，霜蹄去不疑。
激揚音韻徹，籍甚衆多推。
潘陸應同調，孫吳亦異時。
北辰徵事業，南紀赴恩私。
卿月升金掌，王春度玉墀。
熏風行應律，湛露即歌詩。
天意高難問，人情老易悲。
尊前江漢闊，後會且深期。
海內文章伯，湖邊意緒多。
玉尊移晩興，桂楫帶酣歌。
春日繁魚鳥，江天足芰荷。
鄭莊賓客地，衰白遠來過。
中丞問俗畫熊頻，愛弟傳書彩鷁新。
遷轉五州防禦使，起居八座太夫人。
楚宮臘送荊門水，白帝雲偷碧海春。
報與惠連詩不惜，知吾斑鬢總如銀。
醉酒揚雄宅，升堂子賤琴。
不堪垂老鬢，還對欲分襟。
天地西江遠，星辰北斗深。
烏臺俯麟閣，長夏白頭吟。
渥窪汗血種，天上麒麟兒。
才士得神秀，書齋聞爾為。
棣華晴雨好，綵服暮春宜。
朋酒日歡會，老夫今始知。
郊扉俗遠長幽寂，野水春來更接連。
錦席淹留還出浦，葛巾欹側未迴船。
尊當霞綺輕初散，櫂拂荷珠碎卻圓。
不但習池歸酩酊，君看鄭谷去夤緣。
衰年正苦病侵凌，首夏何須氣鬱蒸。
大水淼茫炎海接，奇峰硉兀火雲升。
思霑道暍黃梅雨，敢望宮恩玉井冰。
不是尚書期不顧〈陳遵留北部刺史飲，不遣去。刺史入叩遵母曰「當對尚書有期會。」乃自後閣逸去。〉，山陰野雪興難乘。
魯鈍仍多病，逢迎遠復迷。
耳聾須畫字，髮短不勝箆。
澤國雖勤雨，炎天竟淺泥。
小江還積浪，弱纜且長堤。
歸路非關北，行舟卻向西。
暮年漂泊恨，今夕亂離啼。
童穉頻書札，盤餐詎糝藜。
我行何到此？物理直難齊。
高枕飜星月，嚴城疊鼓鞞。
風號聞虎豹，水宿伴鳧鷖。
異縣驚虛往，同人惜解攜。
蹉跎長泛鷁，展轉屢鳴雞。
嶷嶷瑚璉器，陰陰桃李蹊。
餘波期救涸，費日苦輕齎。
支策門闌邃，肩輿羽翮低。
自傷甘賤役，誰愍強幽棲。
巨海能無釣，浮雲亦有梯。
勲庸思樹立，語黙可端倪。
贈粟囷應指，登橋柱必題。
丹心老未折，時訪武陵溪。
衛幕銜恩重，潘輿送喜頻。
濟時瞻上將，錫號戴慈親。
富貴當如此，尊榮邁等倫。
郡依封土舊，國與大名新。
紫誥鸞迴紙，清朝燕賀人。
遠傳冬筍味，更覺綵衣春。
奕葉班姑史，芬芳孟母鄰。
義方兼有訓，詞翰兩如神。
委曲承顔體，鶱飛報主身。
可憐忠與孝，雙美畫騏驎。
雄都元壯麗，望幸歘威神。
地利西通蜀，天文北照秦。
風煙含越鳥，舟楫控吳人。
未枉周王駕，終期漢武廵。
甲兵分聖旨，居守付宗臣。
早發雲臺仗，恩波起涸鱗。
驟雨清秋夜，金波耿玉繩。
天河元自白，江浦向來澄。
映物連珠斷，緣空一鏡升。
餘光隱更漏，況乃露華凝。

江月辭風纜，江星別霧船。
雞鳴還曙色，鷺浴自清川。
歴歴竟誰種，悠悠何處圓？
客愁殊未已，他夕始相鮮。
更深不假燭，月朗自明船。
金剎青楓外，朱樓白水邊。
城烏啼眇眇，野鷺宿娟娟。
皓首江湖客，鉤簾獨未眠。
風餐江柳下，雨臥驛樓邊。
結纜排魚網，連檣並米船。
今朝雲細薄，昨夜月清圓。
飄泊南庭老，祇應學水仙。
地闊平沙岸，舟虛小洞房。
使塵來驛道，城日避烏檣。
暑雨留蒸濕，江風借夕涼。
行雲星隱見，疊浪月光芒。
螢鑒緣帷徹，蛛絲罥鬢長。
哀箏猶憑几，鳴笛竟霑裳。
倚著〈同着〉如秦贅，過逢類楚狂。
氣衝看劍匣，穎脫撫錐囊。
妖孽關東臭，兵戈隴右創。
時清疑武略，世亂跼文場。
餘力浮於海，端憂問彼蒼。
百年從萬事，故國耿難忘。
樓上炎天冰雪生，高飛燕雀賀新成。
碧窗宿霧濛濛濕，朱栱浮雲細細輕。
杖鉞褰帷瞻具美，投壺散帙有餘清。
自公多睱延參佐，江漢風流萬古情。
西北樓成雄楚都，遠開山嶽散江湖。
二儀清濁還高下，三伏炎蒸定有無。
推轂㡬年唯鎮靜，曵裾終日盛文儒。
白頭授簡焉能賦，媿似相如為大夫。
更欲投何處，飄然去此都。
形骸元土木，舟檝復江湖。
社稷纏妖氣，干戈送老儒。
百年同棄物，萬國盡窮途。
雨洗平沙靜，天銜闊岸紆。
鳴螿隨泛梗，別燕赴秋菰。
棲託難高臥，飢寒廹向隅。
寂寥相喣沫，浩蕩報恩珠。
溟漲鯨波動，衡陽雁影徂。
南征問懸榻，東逝想乘桴。
濫竊商歌聽，時憂卞泣誅。
經過憶鄭驛，斟酌旅情孤。
南國調寒杵，西江浸日車。
客愁連蟋蟀，亭古帶蒹葮。
不返青絲鞚，虛燒夜燭花。
老翁須地主，細細酌流霞。
昔承推奬分，媿匪挺生材。
遲暮宮臣忝，艱危袞職陪。
揚鑣隨日馭，折檻出雲臺〈首句起至此，追憶與房琯牽連罷斥事〉。
罪戾寛猶活，干戈塞未開。
星霜玄鳥變，身世白駒催。
伏枕因超忽，扁舟任往來。
九鑽巴噀火，三蟄楚祠雷。
望帝傳應實，昭王問不迴。
蛟螭深作橫，豺虎亂雄猜。
素業行已矣，浮名安在哉。
琴烏曲怨憤，庭鶴舞摧頽。
秋雨漫湘水，陰風過嶺梅。
苦揺求食尾，常曝報恩顋。
結舌防讒柄，探腸有禍胎。
蒼茫步兵哭，展轉仲宣哀。
飢籍〈入聲，一作「藉」〉家家米，愁徵處處杯。
休為貧士歎，任受衆人咍。
得喪初難識，榮枯劃易該。
差池分組冕，合沓起蒿萊。
不必伊周地，皆知屈宋才。
漢庭和異域，晉史坼中台。
霸業尋常體，忠臣忌諱災。
羣公紛戮力，聖慮窅裵回。
數見銘鍾鼎，真宜法斗魁。
願聞鋒鏑鑄，莫使棟梁摧。
盤石圭多翦，凶門轂少推。
垂旒資穆穆，祝網但恢恢。
赤雀飜然至，黃龍詎假媒。
賢非夢傅野，隱類鑿顔坯。
自古江湖客，冥心若死灰。
南征為客久，西候別君初。
歲滿歸鳧舄，秋來把雁書。
荊門留美化，姜被就離居。
聞道和親入〈景仙出使吐蕃同論泣陵入朝〉，垂名報國餘。
連枝不日並，八座㡬時除。
往者胡星孛，恭惟漢網疎。
風塵相澒洞，天地一丘墟。
殿瓦鴛鴦坼，宮簾翡翠虛。
鉤陳摧徼道，槍櫐〈《長楊賦》：木擁槍櫐。即柵也。〉失儲胥。
文物陪廵守，親賢病拮据。
公時呵䝟貐，首唱卻鯨魚。
勢愜宗蕭相〈原註：郭令公〉，材非一范雎〈原註：諸名將〉。
屍填太行道，血走浚儀渠。
滏口師仍會，函關憤巳攄〈追述景仙守扶風事〉。
紫微臨大角，皇極正乘輿。
賞從頻峨冕，殊私再直廬〈原註：公舊執金吾，新授羽林前後二將軍。〉。
豈惟高衛霍，曾是接應徐。
降集飜翔鳳，追攀絶衆狙。
侍臣雙宋玉，戰策兩穰苴。
鑒澈勞懸鏡，荒蕪已荷鋤。
嚮來披述作〈原註：石首處見公新文一卷。「卷」一作「通」。〉，重此憶吹噓。
白髮甘凋喪，青雲亦卷舒。
經綸功不朽，䟦涉體何如。〈原註：公頃奉使和蕃。已見上。〉
應訝耽湖橘，常餐占野蔬。
十年嬰藥餌，萬里狎樵漁。
揚子淹投閣，鄒生惜曵裾。
但驚飛熠燿，不記改蟾蜍。
煙雨封巫峽，江淮略孟諸。
湯池雖險固，遼海尚填淤。
努力輸肝膽，休煩獨起予。
漳濱與蒿里，逝水竟同年。
欲掛留徐劍，猶迴憶戴船。
相知成白首，此別間黃泉。
風雨嗟何及，江湖涕泫然。
修文將管輅，奉使失張騫。
史閣行人在，詩家秀句傳。
客亭鞍馬絶，旅櫬網蟲懸。
復魄昭丘遠，歸魂素滻偏。
樵蘇封葬地，喉舌罷朝天。
秋色凋春草，王孫若箇邊。
涕泗不能收，哭君余白頭。
兒童相識盡，宇宙此生浮。
江雨銘旌濕，湖風井徑秋。
還瞻魏太子，賓客減應劉。〈原註：公歴禮部尚書，薨於太子賓客。〉
悲愁回白首，倚杖背孤城。
江斂洲渚出，天虛風物清。
滄溟服衰謝，朱紱負平生。
仰羨黃昏鳥，投林羽翮輕。
霜黃碧梧白鶴棲，城上擊柝復烏啼。
客子入門月皎皎，誰家𢷬練風淒淒？
南渡桂水闕舟檝，北歸秦川多鼓鞞。
年過半百不稱意，明日看雲還杖藜。
衛侯不易得，余病汝知之。
雅量涵高遠，清襟照等夷。
平生感意氣，少小愛文辭。
河海由來合，風雲若有期。
形容勞宇宙，質樸謝軒墀。
自古幽人泣，流年壯士悲。
水煙通徑草，秋露接園葵。
入邑豺狼鬬，傷弓鳥雀飢。
白頭供宴語，烏幾伴棲遲。
交態遭輕薄，今朝豁所思。
逍遙公〈後周韋敻號「逍遙公」，唐嗣立號「小逍遙公」。〉後世多賢，送爾維舟惜此筵。
念我能書數字至，將詩不必萬人傳。
時危兵甲黃塵裏，日短江湖白髮前。
古往今來皆涕淚，斷腸分手各風煙。
遠師虞秘監，今喜識玄孫。
形像丹青逼，家聲器宇存。
淒涼憐筆勢，浩蕩問詞源。
爽氣金天豁，清談玉露繁。
佇鳴南嶽鳳，欲化北溟鯤。
交態知浮俗，儒流不異門。
過逢聨客位，日夜倒芳尊。
沙岸風吹葉，雲江月上軒。
百年嗟已半，四座敢辭喧。
書籍終相與，青山隔故園。
野曠呂蒙營〈蒙封孱陵侯即此地。〉，江深劉備城〈備奔吳，孫權推為左將軍居此，時人呼為左公，故名公安。〉。
寒天催日短，風浪與雲平。
灑落君臣契，飛騰戰伐名。
維舟倚前浦，長嘯一含情。
正解柴桑纜，仍看蜀道行。
檣烏相背發，塞雁一行鳴。
南紀連銅柱，西江接錦城。
憑將百錢卜，飄泊問君平。
漢主追韓信，蒼生起謝安。
吾徒自漂泊，世事各艱難。
逆旅招邀近，他鄉思緒寛。
不材甘朽質，高臥豈泥蟠。
泛愛容霜髮，留歡卜夜閒〈一作「闌」，一作「上夜關」〉。
自吟詩送老，相勸酒開顔。
戎馬今何地，鄉園獨舊山。
江湖墮清月，酩酊任扶還。
隱居欲就廬山遠，麗藻初逢休上人。
數問舟航留製作，長開篋笥擬心神。
沙村白雪仍含凍，江縣紅梅已放春。
先蹋爐峰置蘭若，徐飛錫杖出風塵。
