
暢當，河東人。初以子弟被召從軍，後登大曆七年進士第。貞元初，爲太常博士，終果州刺史，與弟諸皆有詩名。詩一卷。 
僕本濩落人，辱當州郡使。
量力頗及早，謝歸今即己。
蕭蕭若淩虛，襟帶頓銷靡。
車服率然來，涔陽作遊子。
鬱鬱寡開顏，默默獨行李。
忽逢平生友，一笑方在此。
秋情寧風日，楚思浩雲水。
為語弋林者，冥冥鴻遠矣。
鐘梵送沈景，星多露漸光。
風中蘭靡靡，月下樹蒼蒼。
夜殿若山橫，深松如澗涼。
羸然虎溪子，遲我一虛牀。
杳杳空寂舍，濛濛蓮桂香。
擁褐依西壁，紗燈靄中央。
晨興平陽館，見月沈江水。
溶溶山霧披，肅肅沙鷺起。
奉恩謬符竹，伏軾省頑鄙。
何當施教化，愧迎小郡史。
寥落火耕俗，征途青冥裏。
德綏及吾民，不德將鹿矣。
擒姦非性能，多愍會衰齒。
恭承共理詔，恆懼墜諸地。
寂寞一悵望，秋風山景清。
此中惟草色，翻意見人行。
荒徑饒松子，深蘿絕鳥聲。
陽崖全帶日，寬嶂偶通耕。
拙昧難容世，貧寒別有情。
煩君瓊玖贈，幽懶百無成。
孤柴泄煙處，此中山叟居。
觀雲寧有事，耽酒詎知餘。
水定鶴翻去，松歌峰儼如。
猶煩使君問，更欲結深廬。
帝里陽和日，遊人到御園。
暖催新景氣，春認舊蘭蓀。
詠德先臣沒，成蹊大樹存。
見桐猶近井，看柳尚依門。
獻地非更宅，遺忠永奉恩。
又期攀桂後，來賞百花繁。
酒渴愛江清，餘甘漱晚汀。
輭沙欹坐穩，冷石醉眠醒。
野膳隨行帳，華音發從伶。
數杯君不見，醉已遣沈冥。
珍木鬱清池，風荷左右披。
淺觴寧及醉，慢舸不知移。
蔭簟流光冷，凝簪照影欹。
胡爲獨羈者，雪涕向漣漪。
詔出鳳凰宮，新恩連帥雄。
江湖經戰陣，草木待仁風。
豪右貪威愛，紆繁德簡通。
多慙君子顧，攀餞路塵中。
羈旅逢佳節，逍遙忽見招。
同傾菊花酒，緩櫂木蘭橈。
平楚堪愁思，長江去寂寥。
猿啼不離峽，灘沸鎮如潮。
舉目關山異，傷心鄉國遙。
徒言歡滿座，誰覺客魂消。
蒼蒼中條山，厥形極奇磈。
我欲涉其崖，濯足黃河水。
古剎棲柿林，綠陰覆蒼瓦。
歲晏來品題，拾葉總堪寫。
迥臨飛鳥上，高出世塵間。
天勢圍平野，河流入斷山。
夜潭有仙舸，與月當水中。
嘉賔愛明月，遊子驚秋風。
青蒲野陂水，白露明月天。
中夜秋風起，心事坐潸然。
故交君獨在，又欲與君離。
我有新秋淚，非關宋玉悲。
江齋一入何亭亭，因寄淪漣心杳冥。
綠綺琴彈白雪引，烏絲絹勒黃庭經。
獻歲春猶淺，園林未盡開。
雪和新雨落，風帶舊寒來。
聽鳥聞歸雁，看花識早梅。
生涯知幾日，更被一年催。
