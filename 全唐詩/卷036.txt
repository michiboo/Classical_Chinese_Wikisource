
虞世南，字伯施，餘姚人。沈靜寡慾，精思讀書，至累旬不盥櫛，文章婉縟，見稱於僕射徐陵，由是有名。在隋，官秘書郎，十年不徙。入唐，爲秦府記室參軍，遷太子中舍人。太宗踐祚，歷弘文館學士、秘書監，卒諡文懿。太宗稱其德行、忠直、博學、文詞、書翰爲五絕。手詔魏王泰曰：「世南當代名臣，人倫準的，今其雲亡，石渠、東觀中無復人矣。」集三十卷，今編詩一卷。
初日明燕館，新溜滿梁池。
歸雲半入嶺，殘滴尚懸枝。

春苑月裴回，竹堂侵夜開。
驚鳥排林度，風花隔水來。

繁弦奏淥水，長袖轉回鸞。
一雙俱應節，還似鏡中看。

的歷流光小，飄颻弱翅輕。
恐畏無人識，獨自暗中明。

垂緌飲清露，流響出疎桐。
居高聲自遠，非是藉秋風。

日暮霜風急，羽翮轉難任。
爲有傳書意，聯翩入上林。

〈此以下詩皆在隋時所作〉
早秋炎景暮，初弦月彩新。
清風滌暑氣，零露淨囂塵。
薄霧銷輕縠，鮮雲卷夕鱗。
休光灼前曜，瑞彩接重輪。
緣情摛聖藻，並作命徐陳。
宿草誠渝濫，吹噓偶搢紳。
天文豈易述，徒知仰北辰。

重輪依紫極，前耀奉丹霄。
天經戀宸扆，帝命扈仙鑣。
乘星開鶴禁，帶月下虹橋。
銀書含曉色，金輅轉晨飆。
霧澈軒營近，塵暗苑城遙。
蓮花分秀蕚，竹箭下驚潮。
撫己慙龍幹，承恩集鳳條。
瑤山盛風樂，抽簡薦徒謠。

瑤山盛風樂，南巡務逸遊。
如何事巡撫，民瘼諒斯求。
文鶴揚輕蓋，蒼龍飾桂舟。
泛沫縈沙嶼，寒澌擁急流。
路指八仙館，途經百尺樓。
眷言昔遊踐，廻駕且淹留。
後車喧鳳吹，前旌暎綵旒。
龍驂駐六馬，飛閣上三休。
調諧金石奏，歡洽羽觴浮。
天文徒可仰，何以廁琳球。

南國行周化，稽山秘夏圖。
百王豈殊軌，千載協前謨。
肆覲遵時豫，順動悅來蘇。
安流進玉軸，戒道翼金吾。
龍旂煥辰象，鳳吹溢川塗。
封唐昔敷錫，分陝被荊吳。
沐道咸知讓，慕義久成都。
冬律初飛管，陽鳥正銜蘆。
嚴飆肅林薄，曖景澹江湖。
鴻私浹幽遠，厚澤潤凋枯。
虞琴起歌詠，漢築動巴歈。
多幸霑行葦，無庸類散樗。

履端初起節，長苑命高筵。
肆夏喧金奏，重潤響朱弦。
春光催柳色，日彩泛槐煙。
微臣同濫吹，謬得仰鈞天。

良晨喜利涉，解纜入淮潯。
寒流泛鷁首，霜吹響哀吟。
潛鱗波裏躍，水鳥浪前沈。
邗溝非復遠，悵望悅宸襟。

學畫鴉黃半未成，垂肩軃嚲袖太憨生。
緣憨卻得君王惜，長把花枝傍輦行。

塗山烽候驚，弭節度龍城。
冀馬樓蘭將，燕犀上谷兵。
劒寒花不落，弓曉月逾明。
凜凜嚴霜節，冰壯黃河絕。
蔽日卷征蓬，浮天散飛雪。
全兵值月滿，精騎乘膠折。
結髮早驅馳，辛苦事旌麾。
馬凍重關冷，輪摧九折危。
獨有西山將，年年屬數奇。

烽火發金微，連營出武威。
孤城塞雲起，絕陣虜塵飛。
俠客吸龍劒，惡少縵胡衣。
朝摩骨都壘，夜解谷蠡圍。
蕭關遠無極，蒲海廣難依。
沙磴離旌斷，晴川候馬歸。
交河梁已畢，燕山斾欲揮。
方知萬里相，侯服見光輝。

馳馬渡河干，流深馬渡難。
前逢錦車使，都護在樓蘭。
輕騎猶銜勒，疑兵尚解鞍。
溫池下絕澗，棧道接危巒。
拓地勛未賞，亡城律豈寬。
有月關猶暗，經春隴尚寒。
雲昏無復影，冰合不聞湍。
懷君不可遇，聊持報一飱。

上將三略遠，元戎九命尊。
緬懷古人節，思酬明主恩。
山西多勇氣，塞北有遊魂。
揚桴上隴坂，勒騎下平原。
誓將絕沙漠，悠然去玉門。
輕齎不遑舍，驚策騖戎軒。
凜凜邊風急，蕭蕭征馬煩。
雪暗天山道，冰塞交河源。
霧鋒黯無色，霜旗凍不翻。
耿介倚長劒，日落風塵昏。

韓魏多奇節，倜儻遺聲利。
共矜然諾心，各負縱橫志。
結交一言重，相期千里至。
綠沈明月弦，金絡浮雲轡。
吹簫入吳市，擊築遊燕肆。
尋源博望侯，結客遠相求。
少年懷一顧，長驅背隴頭。
燄燄戈霜動，耿耿劒虹浮。
天山冬夏雪，交河南北流。
雲起龍沙暗，木落鴈門秋。
輕生殉知己，非是爲身謀。

紫殿秋風冷，雕甍落日沈。
裁紈悽斷曲，織素別離心。
掖庭羞改畫，長門不惜金。
寵移恩稍薄，情疎恨轉深。
香銷翠羽帳，弦斷鳳皇琴。
鏡前紅粉歇，階上綠苔侵。
誰言掩歌扇，翻作白頭吟。

寒閨織素錦，含怨斂雙蛾。
綜新交縷澁，經脆斷絲多。
衣香逐舉袖，釧動應鳴梭。
還恐裁縫罷，無信達交河。

陳遵重交結，田蚡擅豪華。
曲臺臨上路，高軒抵狹斜。
赭汗千金馬，繡軸五香車。
白鶴隨飛蓋，朱鷺入鳴笳。
夏蓮開劒水，春桃發綬花。
高談辯飛兔，摛藻握靈蛇。
逢恩出毛羽，失路委泥沙。
曖曖風煙晚，路長歸騎遠。
日斜青瑣第，塵飛金谷苑。
危弦促柱奏巴渝，遺簪墮珥解羅襦。
如何守直道，翻使谷名愚。

飛來雙白鶴，奮翼遠凌煙。
俱棲集紫蓋，一舉背青田。
颺影過伊洛，流聲入管弦。
鳴羣倒景外，刷羽閬風前。
暎海疑浮雪，拂澗瀉飛泉。
燕雀寧知去，蜉蝣不識還。
何言別儔侶，從此間山川。
顧步已相失，裴回各自憐。
危心猶警露，哀響詎聞天。
無因振六翮，輕舉復隨仙。

肅城鄰上苑，黃山邇桂宮。
雨歇連峰翠，煙開竟野通。
排虛翔戲鳥，跨水落長虹。
日下林全暗，雲收嶺半空。
山泉鳴石澗，地籟響巖風。

畫野通淮泗，星躔應鬥牛。
玉牒宏圖表，黃旗美氣浮。
三分開霸業，萬里宅神州。
高臺臨茂苑，飛閣跨澄流。
江濤如素蓋，海氣似朱樓。
吳趨自有樂，還似鏡中遊。

帝圖光往冊，上德表鴻名。
道冠二儀始，風高三代英。
樂和知化洽，訟息表刑清。
罰輕猶在念，忽喜尚留情。
明慎全無枉，哀矜在好生。
五疵過亦察，二辟理彌精。
幪巾示廉恥，嘉石務詳平。
每削繁苛性，常深惻隱誠。
政寬思濟猛，疑罪必從輕。
於張懲不濫，陳郭憲無傾。
刑措諒斯在，歡然仰頌聲。

高天淨秋色，長漢轉曦車。
玉樹陰初正，桐圭影未斜。
翠蓋飛圓彩，明鏡發輕花。
再中良表瑞，共仰璧暉賒。

豫遊欣勝地，皇澤乃先天。
油雲陰御道，膏雨潤公田。
隴麥霑逾翠，山花濕更然。
稼穡良所重，方復悅豐年。

蔥翠梢雲質，垂彩暎清池。
波泛含風影，流搖防露枝。
龍鱗漾嶰谷，鳳翅拂漣漪。
欲識凌冬性，唯有歲寒知。

芬芳禁林晚，容與桂丹前。
橫空一鳥度，照水百花然。
綠野明斜日，青山澹晚煙。
濫陪終宴賞，握管類窺天。

歌堂面淥水，舞館接金塘。
竹開霜後翠，梅動雪前香。
鳧歸初命侶，鴈起欲分行。
刷羽同棲集，懷恩愧稻粱。

萬瓦宵光曙，重簷夕霧收。
玉花停夜燭，金壺送曉籌。
日暉青瑣殿，霞生結綺樓。
重門應啓路，通籍引王侯。

逐舞飄輕袖，傳歌共繞梁。
動枝生亂影，吹花送遠香。

