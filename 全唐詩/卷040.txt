
上官儀，字游韶，陝州陝人。貞觀初，擢進士第，召授弘文館直學士，遷秘書郎。太宗每屬文，遣儀視藁，私宴未嘗不預。高宗即位，爲秘書少監，進西臺侍郎，同東西臺三品，麟德元年，坐梁王忠事下獄死。儀工詩，其詞綺錯婉媚，人多效之，謂爲上官體。集三十卷，今編詩一卷。
玉關春色晚，金河路幾千。
琴悲桂條上，笛怨柳花前。
霧掩臨妝月，風驚入鬢蟬。
緘書待還使，淚盡白雲天。

禁園凝朔氣，瑞雪掩晨曦。
花明棲鳳閣，珠散影娥池。
飄素迎歌上，翻光向舞移。
幸因千里映，還繞萬年枝。

殿帳清炎氣，輦道含秋陰。
淒風移漢築，流水入虞琴。
雲飛送斷雁，月上淨疎林。
滴瀝露枝響，空濛煙壑深。

黃鶴悲歌絕，椒花清頌餘。
埃凝寫鄰鏡，網結和扉魚。
銀消風燭盡，珠滅夜輪虛。
別有南陵路，幽叢臨葉疎。

木落園林曠，庭虛風露寒。
北里清音絕，南陔芳草殘。
遠氣猶標劒，浮雲尚寫冠。
寂寂琴臺晚，秋陰入井榦。

湘渚韜靈跡，娥臺靜瑞音。
鳳逐清簫遠，鸞隨幽鏡沈。
霜處華芙落，風前銀燭侵。
寂寞平陽宅，月冷洞房深。

芳晨麗日桃花浦，珠簾翠帳鳳凰樓。
蔡女菱歌移錦纜，燕姬春望上瓊鉤。
新妝漏影浮輕扇，冶袖飄香入淺流。
未減行雨荊臺下，自比凌波洛浦遊。

上苑通平樂，神池邇建章。
樓臺相掩映，城闕互相望。
緹油泛行幔，簫吹轉浮梁。
晚雲含朔氣，斜照蕩秋光。
落葉飄蟬影，平流寫雁行。
槿散凌風縟，荷銷裛露香。
仙歌臨枍詣，玄豫歷長楊。
歸路乘明月，千門開未央。

脈脈廣川流，驅馬歷長洲。 
鵲飛山月曙，蟬噪野風秋。

〈一作元萬頃詩〉
花輕蝶亂仙人杏，葉密鶯啼帝女桑。 
飛雲閣上春應至，明月樓中夜未央。

桂香塵處減，練影月前空。 
定惑由關吏，徒嗟塞上翁。

石關清晚夏，璇輿御早秋。 
神麾颺珠雨，仙吹響飛流。 
沛水祥雲泛，宛郊瑞氣浮。 
大風迎漢築，叢煙入舜球。 
翠梧臨鳳邸，滋蘭帶鶴舟。 
偃伯歌玄化，扈蹕頌王遊。 
遺簪謬昭獎，珥筆荷恩休。

步輦出披香，清歌臨太液。 
曉樹流鶯滿，春堤芳草積。 
風光翻露文，雪華上空碧。 
花蝶來未已，山光曖將夕。

上路抵平津，後堂羅薦陳。 
締交開狎賞，麗席展芳辰。 
密樹風煙積，迴塘荷芰新。 
雨霽虹橋晚，花落鳳臺春。 
翠釵低舞席，文杏散歌塵。 
方惜流觴滿，夕鳥已成闉。

奕奕九成臺，窈窕絕塵埃。 
蒼蒼萬年樹，玲瓏下冥霧。 
池色搖晚空，巖花斂餘煦。 
清切丹禁靜，浩蕩文河注。 
留連窮勝託，夙期暌善謔。 
東望安仁省，西臨子雲閣。 
長嘯披煙霞，高步尋蘭若。 
金狄掩通門，雕鞍歸騎喧。 
燕姝對明月，荊艷促芳尊。 
別有青山路，策杖訪王孫。

泬寥空色遠，芸黃淒序變。 
涸浦落遵鴻，長飆送巢燕。 
千秋流夕景，萬籟含宵喚。 
峻雉聆金柝，層臺切銀箭。

漠漠佳城幽，蒼蒼松檟暮。 
魯幕飄欲卷，宛駟悲還顧。 
楚挽繞廬山，胡笳臨武庫。 
悵然郊原靜，煙生歸鳥度。

啟重帷，重帷照文杏。 
翡翠藻輕花，流蘇媚浮影。 
瑤笙燕始歸，金堂露初晞。 
風隨少女至，虹共美人歸。 
羅薦已擘鴛鴦被，綺衣復有蒲萄帶。 
殘紅艷粉映簾中，戲蝶流鶯聚窗外。 
洛濱春雪迴，巫峽暮雲來。 
雪花飄玉輦，雲光上璧臺。 
共待新妝出，清歌送落梅。

入叢臺，叢臺裛春露。 
滴瀝間深紅，參差散輕素。 
妝蝶驚復聚，黃鸝飛且顧。 
攀折殊未已，復值驚飛起。 
送影舞衫前，飄香歌扇裡。 
望望惜春暉，行行猶未歸。 
暫得佳遊趣，更愁花鳥稀。 
且學鳥聲調鳳管，方移花影入鴛機。

薰爐御史出神仙，雲鞍羽蓋下芝田。 
紅塵正起浮橋路，青樓遙敞御溝前。 
傾城比態芳菲節，絕世相嬌是六年。 
慣是洛濱要解珮，本是河間好數錢。 
翠釵照耀銜雲髮，玉步逶迤動羅襪。 
石榴絞帶輕花轉，桃枝綠扇微風發。 
無情拂袂欲留賓，詎恨深潭不可越。 
天津一別九秋長，豈若隨聞三日香。 
南國自然勝掌上，東家復是憶王昌。

