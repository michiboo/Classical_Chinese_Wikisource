章孝標，桐廬人。登元和十四年進士第，除祕書省正字。太和中，試大理評事。詩一卷。
婺女星邊喜氣頻，越王臺上坐詩人。
雪晴山水勾留客，風暖旌旗計會春。
黎庶已同猗頓富，煙花卻為相公貧。
何言禹跡無人繼，萬頃湖田又斬新。
人皆貪祿利，白首更營營。
若見無為理，兼忘不朽名。
幽禽窺飯下，好藥入籬生。
夢覺幽泉滴，應疑禁漏聲。
大隱嚴城內，閑門向水開。
扇風知暑退，樹影覺秋來。
望遠雲生海，行稀砌長苔。
廢興今古事，何必歎池灰。
閒論憂王室，愁眉仗酒開。
方嗟三覆役，又喜四愁來。
晨起螢穿竹，晡餐鳥下苔。
同期陽月至，靈室祝葭灰。
象魏抽簪早，匡廬築室牢。
宦情歸去薄，天爵隱來高。
篋有新徵詔，囊餘舊縕袍。
何如舍麋鹿，明主仰風騷。
去住跡雖異，愛憎情不同。
因君向帝裏，使我厭山中。
故友多朝客，新文盡國風。
藝精心更苦，何患不成功。
孤帆幾日程，投刺水邊城。
倚棹逢春老，登筵見月生。
飲酣杯有浪，棋散漏無聲。
太守憐才者，從容禮不輕。
神物不復見，小池空在茲。
因嫌沖鬥夜，未是偃戈時。
岸古魚藏穴，蒲凋翠立危。
吾皇別有劍，何必鑄金為。
較量武藝論勳庸，曾發將軍箭落鴻。
握內從誇彎似月，眼前還怕撇來風。
只知擊起穿雕鏃，不解容和射鵠功。
得病自從盃裏後，至今形狀怕相逢。
九衢車馬塵，不染了空人。
暫舍中峰雪，應看內殿春。
齋心無外事，定力見前身。
聖主方崇教，深宜謁紫宸。
嘗聞一粒功，足以反衰容。
方寸如不達，此生安可逢。
寄書時態盡，憶語道情濃。
爭得攜巾屨，同歸鳥外峰。
木鑽鑽磐石，辛勤四十年。
一朝才見物，五色互呈妍。
七魄憎陽盛，三彭惡命延。
被他迷失卻，歎息只潸然。
陰陽曾作炭，造化亦分功。
減自青囊裏，收安玉合中。
凡材難度世，神物自歸空。
惆悵流年速，看成白首翁。
窗戶潮頭雪，雲霞鏡裏天。
島桐秋送雨，江艇暮搖煙。
藕折蓮芽脆，茶挑茗眼鮮。
還將歐冶劍，更淬若耶泉。
梓桐花幕碧雲浮，天許文星寄上頭。
武略劍峰環相府，詩情錦浪浴仙洲。
丁香風裏飛箋草，卭竹煙中動酒鉤。
自古名高閒不得，肯容王粲賦登樓。
帝城雲物得陽春，水國煙花失主人。
昨日天風吹樂府，六宮絲管一時新。
瓦煙疏冷古行宮，寂寞朱門反鏁空。
殘粉水銀流砌下，墮環秋月落泥中。
鶯傳舊語嬌春日，花學嚴妝妒曉風。
天子時清不巡幸，只應鸞鳳集梧桐。
煙霞星蓋七星壇，想像先朝駐禁鑾。
輦路已平栽藥地，皇風猶在步虛寒。
樓臺瑞氣晴蕭索，杉檜龍身老屈蟠。
翻感惠休並李郭，劍門空處望長安。
星眸未放瞥秋毫，頻掣金鈴試雪毛。
會使老拳供口腹，莫辭親手啖腥臊。
穿雲自怪身如電，煞兔誰知吻勝刀。
可惜忍饑寒日暮，向人鵮〈（知咸切）〉斷碧絲縧。
石脈綻寒光，松根噴曉霜。
注瓶雲母滑，漱齒茯苓香。
野客偷煎茗，山僧惜淨床。
三禪不要問，孤月在中央。
秋河溢長空，天灑萬丈布。
深雷隱雲壑，孤電掛岩樹。
滄溟曉噴寒，碧落晴蕩素。
非趨下流急，熱使不得住。
饒陽因富得州名，不獨農桑別有營。
日暖提筐依茗樹，天陰把酒入銀坑。
江寒魚動槍旗影，山晚雲和鼓角聲。
太守能詩兼愛靜，西樓見月幾篇成。
浮雲變化失龍兒，始憶嘶風噴沫時。
蹄想塵中翻碧玉，尾休煙裏掉青絲。
曾同客舍吞飢渴，久共名場踏嶮巇。
今日櫪前興一歎，不關行李乏金羈。
有馬骨堪驚，無人眼暫明。
力窮吳阪峻，嘶苦朔風生。
逐逐懷良禦，蕭蕭顧樂鳴。
瑤池期弄影，天路擬飛聲。
皎月誰知種，浮雲莫問程。
鹽車今願脫，千里為君行。
眼似真珠鱗似金，時時動浪出還沈。
河中得上龍門去，不歎江湖歲月深。
遙想平原兔正肥，千回礪吻振毛衣。
縱令啄解絲絛結，未得人呼不敢飛。
舊壘危巢泥已落，今年故向社前歸。
連雲大廈無棲處，更望〈（一作繞，一作傍）〉誰家門戶飛。
鄉路繞蒹葭，縈紆出海涯。
人衣披蜃氣，馬跡印鹽花。
草沒題詩石，潮摧坐釣槎。
還歸舊窗裏，凝思向餘霞。
牙簪不可忘，來處隔炎荒。
截得半環月，磨成四寸霜。
曉辭梳齒膩，秋入發根涼。
好是紗巾下，纖纖錐出囊。
十指中央了五行，說人休咎見前生。
我來本乞真消息，卻怕呵錢卦欲成。
登唐科第語唐音，望日初生憶故林。
鮫室夜眠陰火冷，蜃樓朝泊曉霞深。
風高一葉飛魚背，潮淨三山出海心。
想把文章合夷樂，蟠桃花裏醉人參。
邊秋畫角怨金微，半夜對吹驚賊圍。
塞雁繞空秋不下，胡雲著草凍還飛。
關頭老馬嘶看月，磧裏疲兵淚濕衣。
餘韻嫋空何處盡，戍天寥落曉星稀。
家住吳王舊苑東，屋頭山水勝屏風。
尋常夢在秋江上，釣艇游揚藕葉中。
去年蠶惡綾帛貴，官急無絲織紅淚。
殘經脆緯不通梭，鵲鳳闌珊失頭尾。
今年蠶好繰白絲，鳥鮮花活人不知。
瑤台雪裏鶴張翅，禁苑風前梅折枝。
不學鄰家婦慵懶，蠟揩粉拭謾官眼。
木牛零落陣圖殘，山姥燒錢古柏寒。
七縱七擒何處在，茅花櫪葉蓋神壇。
田家無五行，水旱蔔蛙聲。
牛犢乘春放，兒童候暖耕。
池塘煙未起，桑柘雨初晴。
步晚香醪熟，村村自送迎。
曾將心劍作戈矛，一戰名場造化愁。
花錦文章開四面，天人科第上三頭。
鴛鴻待侶飛清禁，山水緣情住外州。
時伴庾公看海月，好吟詩斷望潮樓。
〈（一作左牢詩。）〉
旭日懸清景，微風在綠條。
入松聲不發，過柳影空搖。
長養應潛變，扶疎每暗飄。
有林時杳杳，無樹暫蕭蕭。
慢逐清煙散，輕和瑞氣饒。
豐年知有待，歌詠美唐堯。
諸侯帳下慣新妝，皆怯劉家薄媚娘。
寶髻巧梳金翡翠，羅裙宜著繡鴛鴦。
輕輕舞汗初沾袖，細細歌聲欲繞梁。
何事不歸巫峽去，故來人世斷人腸。
久在青田唳，天高忽暫聞。
翩翩縈碧落，嘹唳入重雲。
出谷鶯何待，鳴岐鳳欲群。
九皋寧足道，此去透絪縕。
柘枝初出鼓聲招，花鈿羅衫聳細腰。
移步錦靴空綽約，迎風繡帽動飄颻。
亞身踏節鸞形轉，背面羞人鳳影嬌。
只恐相公看未足，便隨風雨上青霄。
顥氣貫精神，蒼崖老姓名。
煙霞空送景，水木苦無情。
斸藥雲根斷，眠花石面平。
折松開月色，決水放秋聲。
顏為忘憂嫩，身緣絕粒輕。
圍棋看局勢，對鏡戮妖精。
過海量鯨力，歸天算鶴程。
露凝鐘乳冷，風定玉簫清。
坐覺衣裳古，行疑羽翼生。
應憐市朝客，開眼鎖浮榮。
〈（一作姚合詩。）〉
時人嫌古畫，倚壁不曾收。
雨滴膠山斷，風吹絹海秋。
殘雲飛屋裏，片水落床頭。
尚勝凡花鳥，君能補綴休。
跪伸霜素剖琅玕，身墮瑤池魄暗寒。
紅錦晚開雲母殿，白珠秋寫水精盤。
情高鶴立崑崙峭，思壯鯨跳渤澥寬。
誰有軒轅古銅片，為持相並照妖看。
天假縱橫入幕籌，東南頓減一方憂。
行齎健筆辭天閣，坐見妖星落蔡州。
青草袍襟翻日腳，黃金馬鐙照旄頭。
此行領取從軍樂，莫慮功名不拜侯。
平明小獵出中軍，異國名香滿袖熏。
畫榼倒懸鸚鵡觜，花衫對舞鳳凰文。
手擡白馬嘶春雪，臂竦青骹入暮雲。
落日胡姬樓上飲，風吹簫管滿樓聞。
曾持麈尾引金根，萬乘前頭草五言。
疏講青龍歸禁苑，歌抄白雪乞梨園。
朝驚雲氣遮天閣，暮踏猨聲入劍門。
今日西川無子美，詩風又起浣花村。
霜鍤破桐陰，青絲試淺深。
月輪開地脈，鏡面寫天心。
碧甃花千片，香泉乳百尋。
欲知爭汲引，聽取轆轤音。
衫袖拂青冥，推鞍上翠屏。
塵埃辭馬尾，城闕入窗櫺。
雲領浮名去，鐘撞大夢醒。
茫茫山下事，滿眼送流萍。
文聚星辰衣彩霞，問誰兄弟是劉家。
雁行雲摻參差翼，瓊樹風開次第花。
天假聲名懸日月，國憑騷雅變浮華。
曾窮晉漢儒〈（一作家，一作流。）〉林傳，龍虎雖多未足誇。
州青縣白浙河濆，飽向蒼龍闕下聞。
鼓角自嚴寒海月，旌旗不動濕江雲。
風騷處處文章主，井邑家家父母君。
長恐抱轅留不住，九天鴛鷺待成羣。
朱家亭子象懸匏，階瑩青莎棟剪茆。
癭掛眼開欺鴝鵒，花緣網結妒螵蛸。
有時風月輸三虎，無壁琴書屬四郊。
土木欲知精潔處，社天歸燕怯安巢。
人人入蜀謁文翁，妍醜終須露鏡中。
詩景荒涼難道合，客情疏密分當同。
城南歌吹琴台月，江上旌旗錦水風。
下客低頭來又去，暗堆冰炭在深衷。
捫雲嫋棧入青冥，鞿馬鈴騾傍日星。
仰踏劍棱梯萬仞，下緣冰岫杳千尋。
山花織錦時聊看，澗水彈琴不暇聽。
若比爭名求利處，尋思此路卻安寧。
六年衣破帝城塵，一日天池水脫鱗。
未有片言驚後輩，不無慚色見同人。
每登公宴思來日，漸聽鄉音認本身。
何幸致詩相慰賀，東歸花發杏桃春。
六出花飛處處飄，粘窗著砌上寒條。
朱門到曉難盈尺，儘是三軍喜氣消。
及第全勝十政官，金鞍鍍了出長安。
馬頭漸入揚州郭，為報時人洗眼看。
爪葉鱗條龍不盤，梳風幕翠一庭寒。
莫言只是人長短，須作浮雲向上看。
明日鑾輿欲向東，守宮金翠帶愁紅。
九門佳氣已西去，千里花開一夜風。
樟亭驛上題詩客，一半尋為山下塵。
世事日隨流水去，紅花還似白頭人。
真宰偏饒麗景家，當春盤出帶根霞。
從開一朵朝衣色，免踏塵埃看雜花。
山勢棱層入杳冥，寺形高下趁山行。
象牙床坐蓮花佛，瑪瑙函盛貝葉經。
日映砌陰移寶閣，風吹天樂動金鈴。
門前更有清江水，便是潯陽太守廳。
驅使鬼神功，攢栽萬樹紅。
薰香丹鳳闕，妝點紫瓊宮。
寶帳重庶日，妖金遍累空。
色然燒藥火，影舞步虛風。
粉撲青牛過，枝驚白鶴沖。
拜星春錦上，服食晚霞中。
棋局陰長合，簫聲秘不通。
豔陽迷俗客，幽邃失壺公。
根柢終盤石，桑麻自轉蓬。
求師飽靈藥，他日訪遼東。
拋杉背柏冷僧簾，鎖月梳風出殿簷。
還似天台新雨後，小峰雲外碧尖尖。
一忝鄉書薦，長安未得回。
年光逐渭水，春色上秦臺。
燕掠平蕪去，人沖細雨來。
東風生故里，又過幾花開。
野寺孤峰上，危樓聳翠微。
捲簾滄海近，洗缽白雲飛。
竹影臨經案，松花點衲衣。
日斜登望處，湖畔一僧歸。
市朝擾擾千古，林壑冥冥四賢。〈（謂楊、郭、二許。）〉
黃鶴不歸丹灶，白雲自養芝田。
溪灘永夜流月，羽翼清秋在天。
高跡無人更躡，碧峰寥落孤煙。
徙倚仙居繞翠樓，分明宮漏靜兼秋。
長安夜夜家家月，幾處笙歌幾處愁。
地勢連滄海，山名號紫微。
景閒僧坐久，路僻客來稀。
峽影雲相照，河流石自圍。
塵喧都不到，安得此忘歸。
