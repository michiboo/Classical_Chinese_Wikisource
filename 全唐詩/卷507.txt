蔣防，義興人。官拾遺。元和中，李紳薦為司封郎中，知制誥，進翰林學士。李逢吉逐紳，因出防為汀州刺史。集一卷，今存詩十二首。
退跡依三徑，辭榮繼二疏。
聖情容解印，帝里許懸車。
已去龍樓籍，猶分御廩儲。
風泉輸耳目，松竹助玄虛。
調護心常在，山林意有餘。
應嗤紫芝客，遠就白雲居。
嘉瑞生天色，蔥蘢幾效祥。
樹搖三殿側，日映九城傍。
仙霧今同色，卿雲未可章。
拱汾疑鼎氣，臨渭比螢光。
豈並春風舊，俄同聖壽長。
微臣時一望，短羽欲翱翔。
〈（一作穆寂詩。）〉
節逢清景空，氣占二儀中。
獨喜登高日，先知應候風。
瑞呈光舜化，慶表盛堯聰。
況與承時葉，還將入律同。
微微萬井逼，習習九門通。
繞殿爐煙起，殷勤報歲功。
麗日催遲景，和風扇早春。
暖浮丹鳳闕，韶媚黑龍津。
澹蕩迎仙仗，霏微送畫輪。
綠搖官柳散，紅待禁花新。
舞席皆回雪，歌筵暗送塵。
幸當陽律候，惟願及佳辰。
新陽歸上苑，嘉樹獨含妍。
散漫添和氣，曈曨卷曙煙。
流輝宜聖日，接影貴芳年。
自與恩光近，那關煦嫗偏。
結根誠得地，表壽願符天。
誰道淩寒質，從茲不曖然。
秋月沿霄漢，亭亭委素輝。
山明桂花發，池滿夜珠歸。
入牖人偏攬，臨枝鵲正飛。
影連平野淨，輪度曉雲微。
晶晃浮輕露，裴回映薄帷。
此時千里道，延望獨依依。
製律窺元化，因聲感八風。
還從萬籟起，更與五音同。
習習蘆灰上，泠泠玉管中。
氣隨時物好，響徹霽天空。
自得陰陽順，能令惠澤通。
願吹寒谷裏，從此達前蒙。
剖竹隨皇命，分憂鎮大藩。
恩波懷魏闕，獻納望天閽。
政奉南風順，心依北極尊。
夢魂通玉陛，動息寄朱軒。
直以蒸黎念，思陳政化源。
如何子牟意，今古道斯存。
肆目如雲處，三田大有秋。
蔥蘢初蔽野，散漫正盈疇。
稍混從龍勢，甯同觸石幽。
紫芒分冪冪，青穎澹油油。
始愜倉箱望，終無滅裂憂。
西成知不遠，雨露復何酬。
美玉常為器，茲焉變漏巵。
酒漿悲莫挹，樽俎念空施。
符彩功難補，盈虛數已虧。
豈惟孤玩好，抑亦類瑕疵。
清越音雖在，操持意漸隳。
賦形期大匠，良璞勿同斯。
已賾希微理，知將靜默鄰。
坐忘寧有夢，跡滅未凝神。
化蝶誠知幻，徵蘭匪契真。
抱玄雖解帶，守一自離塵。
寥朗壺中曉，虛明洞裏春。
翛然碧霞客，那比漆園人。
舊傳天上千年熟，今日人間五日香。
紅軟滿枝須作意，莫交方朔施偷將。
李虞，紳之族子。隱華陽後為拾遺。詩一首。
逢時不得致昇平，豈是明君忘姓名。
眼暗發枯緣世事，今來無淚哭先生。
裴潾，聞喜人。元和初，以蔭仕，累擢起居舍人。開成中，終兵部侍郎。詩十五首。
動復有原，進退有期。
用在得正，明以知微。
夫惟哲人，會且有歸。
靜固勝熱，安每慮危。
將憩於盤，止亦先機。
植愛在根，鐘福有兆。
珠潛巨海，玉蘊昆嶠。
披室生白，照夜成晝。
揮翰飛文，入侍左右。
出納帝命，弘茲在宥。
歷難求試，執憲成風。
四鎮咸乂，三階以融。
捧日柱天，造膝納忠。
建儲固本，樹屏息戎。
彼狐彼鼠，窒穴掃蹤。
我力或屈，我躬莫污。
三黜如飴，三起惟懼。
再賓為寵，一麾為飫。
昔在治繁，常思歸去。
今則合契，行斯中慮。
有鳳自南，亦翽其羽。
好姱佳麗，于伊之滸。
五彩含章，九苞合矩。
佩仁服義，鳴中律呂。
我來思卷，薄言遵渚。
鑿龍中闢，伊原古奔。
下有秘洞，豁起石門。
竹澗水橫，松架雪屯。
岫環如壁，巖虛若軒。
朝昏含景，夏凊冬溫。
南溪迴舟，西嶺望竦。
水遠如空，山微似巃。
二室峰連，四山駢聳。
五女乍欹，玉華獨踴。
雲翔日耀，如戴如拱。
飛泉掛空，如決天潯。
萬仞懸注，直貫潭心。
月正中央，洞見淺深。
群山無影，孤鶴時吟。
我嘯我歌，或眺或臨。
鳥之在巢，風起林搖。
退翔城顛，翠虯捫天。
雨止雪旋，亦息于淵。
人皆知進，我獨止焉。
人皆務明，我獨晦焉。
邈矣其山，默矣其泉。
寢丘之田，土山之上。
孫既貽謀，謝亦遐想。
儉則為福，華固難長。
寧若我心，一泉一壤。
造適為足，超然孤賞。
其風自西，言發帝庭。
飄彼黃素，墮於山楹。
公拜稽首，靡敢受榮。
宸嚴再臨，俾撫百城。
戀此莫處，星言其征。
公昔南邁，我不及睹。
言旋舊觀，莫獲安語。
今則不遑，載鶱載舉。
離憂莫寫，歡好曷敘。
愴矣東望，泣涕如雨。
山嵇之舊，劉盧之恩。
舉世莫尚，惟公是敦。
哀我蠢蠢，念我諄諄。
振此鎩翮，扇之騰翻。
斯德未報，祇誓子孫。
迢迢秦塞，南望吳門。
對酒不飲，設琴不援。
何以代面，寄之濡翰。
何以寫懷，詩以足言。
無密玉音，以慰我魂。
長安豪貴惜春殘，爭賞先開紫牡丹。
別有玉杯承露冷，無人起就月中看。
劉三復，潤州句容人。以文章見知于李德裕，自浙西迄淮甸，常在賓幕。後遣詣闕，求試登第。會昌時，歷刑部侍郎、弘文館學士。集十三卷，今存詩一首。
擬占名場第一科，龍門十上困風波。
三年護塞從戎遠，萬里投荒失意多。
花縣到時銅墨貴，葉舟行處水雲和。
遙知布惠蘇民後，應向祠堂弔汨羅。
韋瓘，字茂弘，京兆萬年人。登進士第，累擢中書舍人，眨明州刺史。會昌末，累遷楚州刺史，終桂管觀察使。詩一首。
半年領郡固無勞，一日為心素所操。
輪奐未成繩墨在，規模已壯閌閎高。
理人雖切才常短，薄宦都緣命不遭。
從此歸耕洛川上，大千江路任風濤。
崔郾，字廣畧，邠之弟。中進士，補集賢挍書郎，累遷吏部員外，三升諫議大夫。敬宗即位，進中書舍人，遷禮部侍郎，出為虢州觀察使，歷鄂岳浙西觀察，終檢校禮部尚書。詩一首。
存亡去住一壺中，兄事安期弟葛洪。
甲子已過千歲鶴，儀容方稱十年童。
心靈暗合行人數，藥力潛均造化功。
終待此身無繫累，武陵山下等黃公。
