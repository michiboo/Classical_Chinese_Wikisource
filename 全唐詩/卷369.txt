
李翺，字習之，中貞元進士第，調校書郎；元和初為國子博士、史館修撰，遷考功員外郎、除朗廬二州刺史，入為諫議大夫、知制誥，改中書舍人。會昌中，終山南東道節度使。詩七首。
練得身形似鶴形，千株松下兩函經。
我來問道無餘説，雲在青霄水在甁。
選得幽居愜野情，終年無送亦無迎。
有時直上孤峯頂，月下披雲嘯一聲。
紫霄仙客下三山，因救生靈到世間。
龜鶴計年承甲子，冰霜為質駐童顔。
韜藏休咎傳眞籙，變化榮枯試小還。
從此便敎塵骨貴，九霄雲路願追攀。
惟天地之無窮兮，哀人生之常勤。
往者吾弗及兮，來者吾弗聞。
已而，已而。
傳者不足信，見景勝如聞。
一水遠赴海，兩山高入雲。
魚龍晴自戲，猨狖晚成羣。
醉酒斜陽下，離心草自薫。
閏餘春早景沈沈，禊飲風亭恣賞心。
紅䄂青娥留永夕，漢陰寧肯羨山陰。
縣君好磚渠，繞水恣行游。
鄙性樂疎野，鑿地便成溝。
兩㟁値芳草，中央漾清流。
所尚既不同，磚鑿可自修。
從他後人見，境趣誰為幽。
皇甫湜，字持正，新安人。元和中擢進士第，為陸渾尉，仕至工部郎中，裵度辟為判官。集三卷，今存詩三首。
次山有文章，可惋只在碎。
然長於指敘，約㓗有餘態。
心語適相應，出句多分外。
於諸作者間，拔㦸成一隊。
中行雖富劇，粹美若可蓋。
子昻感遇佳，未若君雅裁。
退之全而神，上與千載對。
李杜才海翻，高下非可槩。
文與一氣間，為物莫與大。
先王路不荒，豈不仰吾輩。
石屛立衙衙，溪口揚素瀬。
我思何人知，徙倚如有待。
漫澶太行北，千里一塊石。
平腹有壑谷，深廣數百尺。
土僧何為者，老草毛髮白。
寢處容身龕，足膝隱成跡。
金仙啄靈象，相好倚北壁。
花座五雲扶，玉毫六虛射。
文人留紀述，時事可辨析。
鳥跡巧均分，龍骸極癯瘠。
枯松間槎枿，猛獸恣騰擲。
蛣𧎜蟲食縱，懸垂露凝滴。
精藝貫古今，窮巖誰愛惜。
託師禪誦餘，勿使塵埃積。
生當為大丈夫，斷羈羅，出泥塗。
四散號呶，擾俶無隅。
埋之深淵，飄然上浮。
騎龍披青雲，汎覽遊八區。
經太山，絶大海，一長吁。
西摩月鏡，東弄日珠。
上括天之門，直指帝所居。
羣仙來迎塞天衢，鳳皇鸞鳥燦金輿。
音聲嘈嘈滿太虛，㫖飲食兮照庖廚。
食之不飫飫不盡，使人不陋復不愚。
旦旦狎玉皇，夜夜御天姝。
當御者幾人，百千為番。
宛宛舒舒，忽不自知。
支消體化膏露明，湛然無色茵席濡。
俄而散漫，裵然虛無。
翕然復摶，搏久而蘇。
精神如太陽，霍然照清都。
四肢為琅玕，五臟為璠璵。
顔如芙蓉，頂為醍醐。
與天地相終始，浩漫為歡娛。
下顧人間，溷糞蠅蛆。
樊宗師，字紹述，河中人，始為國子主簿，元和中擢軍謀宏逺科，授著作佐郎，歴金部郎中，綿絳二州刺史。進諌議大夫，未拜，卒。詩七百六十九篇，今存一首。
危樓倚天門，如𨶻星辰宮。
榱薄龍虎怪，洄洄繞雷風。
徂秋試登臨，大靄屯喬空。
不見西北路，考懷益彫窮。
石瀬薄濺濺，上山杳穹穹。
昔人創為逝，所適酡顔紅。
今我茲之來，猶挍成歲功。
輟田植科畞，遊圃歌芳叢。
地財無叢厚，人室安取豐。
既乏富庶能，千萬慙文翁。
盧儲，貞元間人，擢進士第一，詩二首。
昔年將去玉京遊，第一仙人許狀頭。
今日幸為秦晉會，早敎鸞鳯下妝樓。
芍藥斬新栽，當庭數朵開。
東風與拘束，留待細君來。
皇甫松，湜之子，自稱檀欒子，詩十三首。
皇天后土力，使我向此生。
貴賤不我均，若為天地情。
我家世道德，㫖意匡文明。
家集四百卷，獨立天地經。
寄言青松姿，豈羨朱槿榮。
昭昭大化光，共此遺芳馨。
白首南朝女，愁聽異域歌。
收兵頡利國，飲馬胡蘆河。
毳布腥膻久，穹廬歲月多。
鵰巢城上宿，吹笛淚滂沱。
祖席駐征棹，開帆候信潮。
隔筵桃葉泣，吹管杏花飄。
船去鷗飛閣，人歸塵上橋。
別離惆悵淚，江路濕紅蕉。
菡萏香蓮十頃陂〈舉棹〉，小姑貪戲採蓮遲〈年少〉。
晚來弄水船頭濕〈舉棹〉，更脫紅裙裹鴨兒〈年少〉。

船動湖光灧灧秋〈舉棹〉，貪看年少信船流〈年少〉。
無端隔水拋蓮子〈舉棹〉，遙被人知半日羞〈年少〉。

紅撥一聲飄，輕毬墜越綃。
帶翻金孔雀，香滿繡蜂腰。
少少拋分數，花枝正索饒。
金蹙花毬小，眞珠繡帶垂。
幾回衝蠟燭，千度入春懷。
上客終須醉，觥杯自亂排。
勸僧一杯酒，共看青青山。
酣然萬象滅，不動心印閒。
燕相謀在茲，積金黃巍巍。
上者欲何顔，使我千載悲。
爛漫春歸水國時，吳王宮殿柳絲垂。
黃鶯長叫空閨畔，西子無因更得知。

春入行宮映翠微，玄宗侍女舞煙絲。
如今柳向空城綠，玉笛何人更把吹。

灘頭細草接疎林，浪惡罾船半欲沈。
宿鷺眠洲非舊浦，去年沙觜是江心。
蠻歌荳蔻北人愁，松雨蒲風野艇秋。
浪起鵁鶄眠不得，寒沙細細入江流。
夜入真珠室，朝游玳瑁宮。〈《紀事》載：「松爲牛僧孺表甥，不相薦舉。因襄陽大水，極言誹謗，真珠乃牛愛姬也。」〉
馬異，河南人，與盧仝友善。詩四首。
馬蹄聲特特，去入天子國。
借問去是誰，秀才皇甫湜。
吞吐一腹文，八音兼五色。
主文有崔李，鬱鬱為朝德。
青銅鏡必明，朱絲繩必直。
稱意太平年，願子長相憶。
赤地炎都寸草無，百川水沸煮蟲魚。
定應燋爛無人救，淚落三篇古尚書。
歡異且交親，酒生開甕春。
不須愁犯卯，且乞醉過申。
折草為籌筯，鋪花作錦䄄。
嬌鶯解言語，留客也殷勤。
有鳥自南翔，口銜一書札，逹我山之維。
開緘金玉煥陸離，乃是盧仝結交詩。
此詩峭絶天邊格，力與文星色相射。
長河拔作數條絲，太華磨成一拳石。
莫嗟獨笑無往，還月中芳桂難追攀。
況値亂邦不平年，迴陵倒谷如等閑。
與君俛首大艱阻，喙長三尺不得語，因君今日形章句。
羨獮猴兮著衣裳，悲蚯蚓兮安翅羽。
上天不識察，仰我為遼天失所，
將吾劍兮切淤泥，使良驥兮捕老鼠。
昨日脫身卑賤籠，卯星借與老人峯。
抱鋤劚地芸芝術，偃蓋參天舊有松，術與松兮保身世。
臥居居兮起于于，潄潺潺兮聆嘒嘒。
道在其中可終歲，不敎辜負堯為帝。
燒我荷衣摧我身，回看天地如砥平。
鋼刀剉骨不辭去，卑躬君子今明明。
俛首辭山心慘惻，白雲雖好戀不得。
看雲且擬直須臾，疾風又卷西飛翼。
為報覃懷心結交，死生富貴存後凋。
我心不畏朱公叔，君意須防劉孝標。
以膠投漆若不早，就中相去萬里道。
河水悠悠山之間，無由把袂攄懷抱。
憶仝吟能文，洽臭成蘭薫。
不知何處清風夕，擬使張華見陸雲。

