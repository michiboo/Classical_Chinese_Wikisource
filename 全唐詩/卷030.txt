
杜淹，字執禮，隋時隱太山。文帝惡之，謫戍江表，秦王引爲天策府曹參軍，文學館學士，侍宴，賦詩尤工，賜金鍾，坐事流嶲州。太宗召拜御史大夫，檢校吏部尚書，參預朝政。詩三首。
寒食東郊道，揚韝競出籠。
花冠初照日，芥羽正生風。
顧敵知心勇，先鳴覺氣雄。
長翹頻掃陣，利爪屢通中。
飛毛遍綠野，灑血漬芳叢。
雖然百戰勝，會自不論功。

冠蓋游梁日，詩書問志年。
佩蘭長坂上，攀桂小山前。
結交澹若水，履道直如弦。
此歡終未極，於茲獨播遷。
赭衣登蜀道，白首別秦川。
淚隨溝水逝，心逐曉旌懸。
去去逾千里，悠悠隔九天。
郊野間長薄，城闕隱凝煙。
關門共月對，山路與雲連。
此時寸心裏，難用尺書傳。

伊呂深可慕，松喬定是虛。
繫風終不得，脫屣欲安如。
且珍紈素美，當與薜蘿疎。
既逢楊得意，非復久閑居。

王珪，字叔玠，太原祁人。初爲太子舍人，太宗知其才，召拜諫議大夫。推誠納忠，多所獻替，遷黃門侍郎，進侍中，與房玄齡、李靖、溫彥博、戴胄、魏徵同知國政。嘗於上前品藻諸子，多所遜謝，至激濁揚清，嫉惡好善，自謂於數子有一日之長，帝深然之，時人亦服其確論。卒，贈吏部尚書。詩二首。
漢祖起豐沛，乘運以躍鱗。
手奮三尺劒，西滅無道秦。
十月五星聚，七年四海賓。
高抗威宇宙，貴有天下人。
憶昔與項王，契闊時未伸。
鴻門既薄蝕，滎陽亦蒙塵。
蟣虱生介冑，將卒多苦辛。
爪牙驅信越，腹心謀張陳。
赫赫西楚國，化爲丘與榛。

秦王日凶慝，豪傑爭共亡。
信亦胡爲者，劍歌從項梁。
項羽不能用，脫身歸漢王。
道契君臣合，時來名位彰。
北討燕承命，東驅楚絕糧。
斬龍堰濉水，擒豹熸夏陽。
功成享天祿，建旗還南昌。
千金答漂母，百錢酬下鄉。
吉凶成紏纏，倚伏難預詳。
弓藏狡兔盡，慷慨念心傷。

陳叔達，字子聰，陳宣帝第十六子也。善容止，有才學，在陳封義陽王。十餘歲侍宴，賦詩十韻，援筆便就，僕射徐陵甚奇之。入隋，爲絳郡通守，歸款於唐，授丞相府主簿，與記室溫大雅同掌機密，軍書敕令及禪代文誥，多叔達所爲。進黃門侍郎，兼納言侍中，封江國公。貞觀中，拜禮部尚書。集十五卷，今存詩九首。
金鋪照春色，玉律動年華。
朱樓雲似蓋，丹桂雪如花。
水岸銜階轉，風條出柳斜。
輕輿臨太液，湛露酌流霞。

大渚初驚夜，中流沸鼓鼙。
寒沙滿曲浦，夕霧上邪谿。
岸廣鳧飛急，雲深鴈度低。
嚴關猶未遂，此夕待晨雞。

本是龍門桐，因妍入漢宮。
香緣羅袖裏，聲逐朱弦中。
雖有相思韻，翻將入塞同。
關山臨卻月，花蘂散迴風。
爲將金谷引，添令曲未終。

升壇預潔祀，詰早肅分司。
達氣風霜積，登光日色遲。
農教先八政，陽和秩四時。
祈年服垂冕，告幣動褰帷。
瘞地尊餘奠，人天庶有資。
椒蘭卒清酌，簠簋徹香萁。
折俎分歸胙，充庭降受釐。
方憑知禮節，況奉化雍熙。

雪花聯玉樹，冰彩散瑤池。
翔禽遙出沒，積翠遠參差。

和風起天路，嚴氣消冰井。
索索枝未柔，厭厭漏猶永。

霜間開紫蔕，露下發金英。
但令逢採摘，寧辭獨晚榮。

自君之出矣，紅顏轉憔悴。
思君如明燭，煎心且銜淚。

自君之出矣，明鏡罷紅妝。
思君如夜燭，煎淚幾千行。

袁朗，雍州長安人，勤學，好屬文，在陳釋褐祕書郎，甚爲江總所重。嘗製千字詩，當時以爲盛作。後主召入禁中，使爲《月賦》，染翰立成，遷太子洗馬。仕隋，爲儀曹郎。入唐，授齊王文學，轉給事中。貞觀初卒，太宗稱其謹厚，悼惜之。集十四卷，今存詩四首。
朔風動秋草，清蹕長安道。
長城連不窮，所以隔華戎。
規模惟聖作，負荷曉成功。
鳥庭已向內，龍荒更鑿空。
玉關塵卷靜，金微路已通。
湯征隨北怨，舜詠起南風。
畫地功初立，綏邊事雲集。
朝服踐狼居，凱歌旋馬邑。
山響傳鳳吹，霜華藻瓊鈒。
屬國擁節歸，單于款關入。
日落寒風起，驚蓬被原隰。
零落葉已寒，河流清且急。
四時徭役盡，千載干戈戢。
太平今若斯，汗馬竟無施。
唯當事筆硯，歸去草封禪。

二華連陌塞，九隴統金方。
奧區稱富貴，重險擅雄強。
龍飛灞水上，鳳集岐山陽。
神皐多瑞蹟，列代有興王。
我後膺靈命，爰求宅茲土。
宸居法太微，建國資天府。
玄風葉黎庶，德澤浸區宇。
醒醉各相扶，謳歌從聖主。
南登少陵岸，還望帝城中。
帝城何鬱鬱，佳氣乃蔥蔥。
金鳳凌綺觀，璇題敞蘭宮。
複道東西合，交衢南北通。
萬國朝前殿，羣公議宣室。
鳴珮含早風，華蟬曜朝日。
栢梁宴初罷，千鍾歡未畢。
端拱肅巖廊，思賢聽琴瑟。
逶迤萬雉列，隱軫千閭布。
飛甍夾御溝，曲臺臨上路。
處處歌鐘鳴，喧闐車馬度。
日落長楸間，含情兩相顧。
是月冬之季，陰寒晝不開。
驚風四面集，飛雪千里迴。
狐白登廊廟，牛衣出草萊。
詎知韓長孺，無復重然灰。

玉樹涼風舉，金塘細草萎。
葉落商飆觀，鴻歸明月池。
迎寒桂酒熟，含露菊花垂。
一奉章臺宴，千秋長願斯。

危弦斷客心，虛彈落驚禽。
新秋百慮淨，獨夜九愁深。
枯蓬唯逐吹，墜葉不歸林。
如何悲此曲，坐作白頭吟。

竇威，字文蔚，扶風平陵人，太穆皇后從父兄也。初爲高祖丞相府司錄參軍，博物多識，朝章國典，皆其所定，終內史令。集十卷，今存詩一首。
匈奴屢不平，漢將欲縱橫。
看雲方結陣，卻月始連營。
潛軍度馬邑，揚斾掩龍城。
會勒燕然石，方傳車騎名。

長孫無忌，字機輔，河南洛陽人，文德皇后之兄。好學，有籌略，佐太宗定天下，以功第一，封齊國公，歷尚書僕射、司空，誡懼盈滿，固辭不許，復拜司徒。貞觀十七年，圖功臣二十四人於凌煙閣，無忌爲之冠。高宗即位，進冊太尉，知門下省。後爲許敬宗誣搆，貶死黔州。詩三首。
阿儂〈一本無此二字〉家住朝歌下，早傳名。
結伴來游淇水上，舊長情。
玉珮金鈿隨步遠，雲羅霧縠逐風輕。
轉目機心懸自許，何須更待聽琴聲。

迴雪凌波游洛浦，遇陳王。
婉約娉婷工語笑，侍蘭房。
芙蓉綺帳還開揜，翡翠珠被爛齊光。
長願今宵奉顏色，不愛吹簫逐鳳皇。

颯颯風葉下，遙遙煙景曛。
霸陵無醉尉，誰滯李將軍。

顏師古，字籀〈《舊唐書》云：「顏籀，字師古。」〉，雍州萬年人，齊黃門侍郎之推之孫。博覽羣書，尤精訓詁。隋末爲安養尉，高祖入關，謁見長春宮，授朝散大夫。累遷中書舍人，專掌機密。太宗初，擢中書侍郎，考定五經，多所釐正，頒其書令天下學習。所注班固《漢書》、《急就章》，大行於世。終祕書監、弘文館學士。集六十卷，今存詩一首。
七府璿衡始，三元寶曆新。
負扆延百辟，垂旒御九賓。
肅肅皆鵷鷺，濟濟盛簪紳。
天涯致重譯，日域獻奇珍。

