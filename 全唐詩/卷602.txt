
鶴愛孤松雲愛山，宦情微祿免相關。
栽成五柳吟歸去，漉酒巾邊伴菊閑。
殺盡降兵熱血流，一心猶自逞戈矛。
功成若解求身退，豈得將軍死杜郵。
鼓聲連日燭連宵，貪向春風舞細腰。
爭奈君王正沈醉，秦兵江上促徵橈。
仙夢香魂不久留，滿川雲雨滿宮愁。
直須待得荊王死，始向瑤臺一處遊。
踡跼鹽車萬里蹄，忽逢良鑒始能嘶。
不緣伯樂稱奇骨，幾與駑駘價一齊。
薄世臨流洗耳塵，便歸雲洞任天真。
一瓢風入猶嫌鬧，何況人間萬種人。
家國興亡身獨存，玉容還受楚王恩。
銜冤只合甘先死，何待花間不肯言。
立國從來為戰功，一朝何事卻談空。
臺城兵匝無人敵，閒臥高僧滿梵宮。
陸困泥蟠未適從，豈妨耕稼隱高蹤。
若非先主垂三顧，誰識茅廬一臥龍。
一叫長城萬仞摧，杞梁遺骨逐妻回。
南鄰北里皆孀婦，誰解堅心繼此來。
晉鄙兵回為重難，秦師收旆亦西還。
今來不是無朱亥，誰降軒車問抱關。
隋皇意欲泛龍舟，千里崑崙水別流。
還待春風錦帆暖，柳陰相送到迷樓。
禮士招賢萬古名，高臺依舊對燕城。
如今寂寞無人上，春去秋來草自生。
刃血攻聊已越年，竟憑儒術罷戈鋋。
田單漫逞燒牛計，一箭終輸魯仲連。
花貌年年溺水濱，俗傳河伯娶生人。
自從明宰投巫後，直至如今鬼不神。
百里能將濟猛寬，飛蝗不到邑人安。
至今閭里逢災沴，猶祝當時卓長官。
題橋貴欲露先誠，此日人皆笑率情。
應訝臨邛沽酒客，逢時還作漢公卿。
獵獵朱旗映彩霞，紛紛白刃入陳家。
看看打破東平苑，猶舞庭前玉樹花。
失卻青絲素發生，合歡羅帶意全輕。
古今人事皆如此，不獨文君與馬卿。
箭飛烏兔競東西，貴賤賢愚不夢齊。
匣裡有琴樽有酒，人間便是武陵溪。
風​​引征帆管吹高，晉君張宴俟雄豪。
舟人笑指千餘客，誰是煙霄六翮毛。
橐籥冰霜萬古聞，拍灰鬆地見餘墳。
應緣神劍飛揚久，水水山山盡是雲。
晉臣榮盛更誰過，常向階前舞翠娥。
香散艷消如一夢，但留風月伴煙蘿。
為嫌朝野盡陶陶，不覺官高怨亦高。
憔悴莫酬漁父笑，浪交千載詠離騷。
匕首空磨事不成，誤留龍袂待琴聲。
斯須卻作秦中鬼，青史徒標烈士名。
一釣淒涼在杳冥，故人飛詔入山扃。
終將寵辱輕軒冕，高臥五云為客星。
秦季賢愚混不分，只應漂母識王孫。
歸榮便累千金贈，為報當時一飯恩。
金距花冠傍舍棲，清晨相叫一聲齊。
開關自有馮生計，不必天明待汝啼。
為報躊躇陌上郎，蠶飢日晚妾心忙。
本來若愛黃金好，不肯攜籠更採桑。
棹月眠流處處通，綠蓑葦帶混元風。
靈均說盡孤高事，全與逍遙意不同。
玉貌何曾為浣沙，只圖勾踐獻夫差。
蘇臺日夜唯歌舞，不覺干戈犯翠華。
不憂家國任奸臣，骨肉翻為驀路人。
巫蠱事行冤莫雪，九層徒築見無因。
國亂時危道不行，忠賢諫死勝謀生。
一沉冤骨千年後，壟水雖平恨未平。
莫言白雪少人聽，高調都難稱俗情。
不是楚詞詢宋玉，巴歌猶掩繞樑聲。
漢臣曾此作縲囚，茹血衣毛十九秋。
鶴髮半垂龍節在，不聞青史說封侯。
三閭溺處殺懷王，感得荊人盡縞裳。
招屈亭邊兩重恨，遠天秋色暮蒼蒼。
不肯迂迴入醉鄉，乍吞忠梗沒滄浪。
至今祠畔猿啼月，了了猶疑恨楚王。
銅雀臺成玉座空，短歌長袖盡悲風。
不知仙駕歸何處，徒遣顰眉望漢宮。
九處煙霞九處昏，一回延首一銷魂。
因憑直節流紅淚，圖得千秋見血痕。
水泉花木好高眠，嵩少縱橫滿目前。
惆悵人間不平事，今朝身在海南邊。
風沙刮地塞雲愁，平旦交鋒晚未休。
白骨又霑新戰血，青天猶列舊旄頭。
三尺晶熒射鬥牛，豈隨凡手報冤讎。
延平一旦為龍處，看取風雲布九州。
不修仁德合文明，天道如何擬力爭。
隔岸故鄉歸不得，十年空負拔山名。
兵散弓殘挫虎威，單槍匹馬突重圍。
英雄去盡羞容在，看卻江東不得歸。
大抵花顏最怕秋，南家歌歇北家愁。
從來幾許如君貌，不肯如君墜玉樓。
漢朝卿相盡風雲，司馬題橋眾又聞。
何事不如楊得意，解搜賢哲薦明君。
夾浪分堤萬樹餘，為迎龍舸到江都。
君看靖節高眠處，只向衡門種五株。
亞夫營畔柳濛濛，隋主堤邊四路通。
攀折贈君還有意，翠眉輕嫩怕春風。
光武重興四海寧，漢臣無不受浮榮。
嚴陵何事輕軒冕，獨向桐江釣月明。
罷聽泉聲看鹿群，丈夫才策合匡君。
早攜書劍離巖谷，莫待蒲輪輾白雲。
椒宮荒宴竟無疑，倏忽山河盡入隋。
留得後庭亡國曲，至今猶與酒家吹。
玉輦曾經陷楚營，漢皇心怯擬休兵。
當時不得將軍力，日月須分一半明。
漾舟雪浪映花顏，徐福攜將竟不還。
同作危時避秦客，此行何似武陵灘。
漢家天子鎮寰瀛，塞北羌胡未罷兵。
猛將謀臣徒自貴，蛾眉一笑塞塵清。
已立平吳霸越功，片帆高揚五湖風。
不知戰國官榮者，誰似陶朱得始終。
西秦北趙各稱高，池上張筵列我曹。
何事君王親擊缶，相如有劍可吹毛。
脫禍東奔壯氣摧，馬如飛電轂如雷。
當時若不聽彈鋏，那得關門半夜開。
九醞松醪一曲歌，本圖閒放養天和。
後人不識前賢意，破國亡家事甚多。

萬事銷沈向一杯，竹門啞軋為風開。
秋宵睡足芭蕉雨，又是江湖入夢來。
觀跡成文代結繩，皇風儒教浩然興。
幾人從此休耕釣，吟對長安雪夜燈。
秦築長城比鐵牢，蕃戎不敢過臨洮。
雖然萬里連雲際，爭及堯階三尺高。
