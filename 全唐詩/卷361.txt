
丞相新家伊水頭，智囊心匠日增修。化成池沼無痕跡， 
奔走清波不自由。臺上看山徐舉酒，潭中見月慢回舟。 
從來天下推尤物，合屬人間第一流。 
拋卻人間第一官，俗情驚怪我方安。兵符相印無心戀， 
洛水嵩雲恣意看。三足鼎中知味久，百尋竿上擲身難。 
追呼故舊連宵飲，直到天明興未闌。 
官曹崇重難頻入，第宅清閒且獨行。階蟻相逢如偶語， 
園蜂速去恐違程。人於紅藥惟看色，鶯到垂楊不惜聲。 
東洛池台怨拋擲，移文非久會應成。 
碧玉孤根生在林，美人相贈比雙金。初開郢客緘封後， 
想見巴山冰雪深。多節本懷端直性，露青猶有歲寒心。 
何時策馬同歸去，關樹扶疏敲鐙吟。 
楚鄉寒食橘花時，野渡臨風駐彩旗。草色連雲人去住， 
水紋如縠燕差池。朱輪尚憶群飛雉，青綬初縣左顧龜。 
非是湓城舊司馬，水曹何事與新詩。 
聞君前日獨庭爭，漢帝偏知白馬生。忽領簿書遊太學， 
甯勞侍從厭承明。洛陽本自宜才子，海內而今有直聲。 
為謝同僚老博士，范雲來歲即公卿。 
分憂餘刃又從公，白羽胡床嘯詠中。彩筆諭戎矜倚馬， 
華堂留客看驚鴻。渚宮油幕方高步，澧浦甘棠有幾叢。 
若問騷人何處所，門臨寒水落江楓。 
新秋十日浣朱衣，鈴閣無聲公吏歸。風韻漸高梧葉動， 
露光初重槿花稀。四時苒苒催容鬢，三爵油油忘是非。 
更報明朝池上酌，人知太守字玄暉。 
漢家旄節付雄才，百越南溟統外台。身在絳紗傳六藝， 
腰懸青綬亞三台。連天浪靜長鯨息，映日帆多寶舶來。 
聞道楚氛猶未滅，終須旌旆掃雲雷。 
忽驚金印駕朱轓，遂別鳴珂聽曉猿。碧落仙來雖暫謫， 
赤泉侯在是深恩。玉環慶遠瞻台坐，銅柱勳高壓海門。 
一詠瓊瑤百憂散，何勞更樹北堂萱。 
憶逐羊車凡幾時，今來舊府統戎師。象筵照室會詞客， 
銅鼓臨軒舞海夷，百越酋豪稱故吏，十洲風景助新詩。 
秣陵從事何年別，一見瓊章如素期。 
淮安古地擁州師，畫角金饒旦夕吹。淺草遙迎鷫鸘馬， 
春風亂颭辟邪旗。謫仙年月今應滿，戇諫聲名眾所知。 
何況遷喬舊同伴，一雙先入鳳凰池。 
暫別瑤墀鴛鷺行，彩旗雙引到沅湘。城邊流水桃花過， 
簾外春風杜若香。史筆枉將書紙尾，朝纓不稱濯滄浪。 
雲台公業家聲在，征詔何時出建章。 
辟雍流水近靈台，中有詩篇絕世才。渤海歸人將集去， 
梨園弟子請詞來。瓊枝未識魂空斷，寶匣初臨手自開。 
莫道專城管雲雨，其如心似不然灰。 
健筆高科早絕倫，後來無不揖芳塵。遍看今日乘軒客， 
多是昔年呈卷人。胄子執經瞻講坐，郎官共食接華茵。 
煩君遠寄相思曲，慰問天南一逐臣。 
南宮詞客寄新篇，清似湘靈促柱弦。京邑舊游勞夢想， 
曆陽秋色正澄鮮。雲銜日腳成山雨，風駕潮頭入渚田。 
對此獨吟還獨酌，知音不見思愴然。 
稽山自與岐山別，何事連年鸑鷟飛。百辟商量舊相入， 
九天祗候老臣歸。平湖晚泛窺清鏡，高閣晨開掃翠微。 
今日看書最惆悵，為聞梅雨損朝衣。 
九天雨露傳青詔，八舍郎官換綠衣。初佩銀魚隨仗入， 
宜乘白馬退朝歸。雕盤賀喜開瑤席，彩筆題詩出鎖闈。 
聞道水曹偏得意，霞朝霧夕有光輝。 
草玄門戶少塵埃，丞相併州寄馬來。初自塞垣銜苜蓿， 
忽行幽徑破莓苔。尋花緩轡威遲去，帶酒垂鞭躞蹀回。 
不與王侯與詞客，知輕富貴重清才。 
金貂曉出鳳池頭，玉節前臨南雍州。暫輟洪爐觀劍戟， 
還將大筆注春秋。管弦席上留高韻，山水途中入勝遊。 
峴首風煙看未足，便應重拜富民侯。 
漳濱臥起恣閒遊，宣室征還未白頭。舊隱來尋通德里， 
新篇寫出畔牢愁。池看科鬥成文字，鳥聽提壺憶獻酬。 
同學同年又同舍，許君雲路並華輈. 
越中藹藹繁華地，秦望峰前禹穴西。湖草初生邊雁去， 
山花半謝杜鵑啼。青油晝卷臨高閣，紅旆晴翻繞古堤。 
明日漢庭征舊德，老人爭出若耶溪。 
少年曾忝漢庭臣，晚歲空餘老病身。初見相如成賦日， 
尋為丞相掃門人。追思往事諮嗟久，喜奉清光笑語頻。 
猶有登朝舊冠冕，待公三入拂埃塵。 
坐鎮清朝獨殷然，閑征故事數前賢。用才同踐鈞衡地， 
稟氣終分大小年。威鳳本池思泛泳，仙查舊路望迴旋。 
猶憐綺季深山裡，唯有松風與石田。 
久辭龍闕擁紅旗，喜見天顏拜赤墀。三省英寮非舊侶， 
萬年芳樹長新枝。交朋接武居仙院，幕客追風入鳳池。 
雲母屏風即施設，可憐榮耀冠當時。 
靜得天和興自濃，不緣宦達性靈慵。大鵬六月有閑意， 
仙鶴千年無躁容。流輩盡來多歎息，官班高後少過從。 
唯應加築露臺上，賸見終南雲外峰。 
金火交爭正抑揚，蕭蕭飛雨助清商，曉看紈扇恩情薄， 
夜覺紗燈刻數長。樹上早蟬才發響，庭中百草已無光。 
當年富貴亦惆悵，何況悲翁發似霜。 
寥廓高翔不可追，風雲失路暫相隨。方同洛下書生詠， 
又見軍前大將旗。雪裡命賓開玉帳，飲中請號駐金卮。 
竹林一自王戎去，嵇阮雖貧興未衰。 
兩度竿頭立定誇，回眸舉袖拂青霞。盡拋今日貴人樣， 
複振前朝名相家。御史定來休直宿，尚書依舊趁參衙。 
具瞻尊重誠無敵，猶憶洛陽千樹花。 
心如止水鑒常明，見盡人間萬物情。雕鶚騰空猶逞俊， 
驊騮齧足自無驚。時來未覺權為祟，貴了方知退是榮。 
只恐重重世緣在，事須三度副蒼生。 
家聲烜赫冠前賢，時望穹崇鎮北邊。身上官銜如座主， 
幕中譚笑取同年。幽并俠少趨鞭弭，燕趙佳人奉管弦。 
仍把天兵書號筆，遠題長句寄山川。 
白衣曾拜漢尚書，今日恩光到敝廬。再入龍樓稱綺季， 
應緣狗監說相如。中郎南鎮權方重，內史高齋興有餘。 
遙想敬亭春欲暮，百花飛盡柳花初。 
雨餘獨坐捲簾帷，便得詩人喜霽詩。搖落從來長年感， 
慘舒偏是病身知。掃開雲霧呈光景，流盡潢汙見路岐。 
何況菊香新酒熟，神州司馬好狂時。 
去國十年同赴召，渡湘千里又分岐。重臨事異黃丞相， 
三黜名慚柳士師。歸目並隨回雁盡，愁腸正遇斷猿時。 
桂江東過連山下，相望長吟有所思。 
何代提戈去不還，獨留形影白雲間。肌膚銷盡雪霜色， 
羅綺點成苔蘚斑。江燕不能傳遠信，野花空解妒愁顏。 
近來豈少征人婦，笑采蘼蕪上北山。 
玉釵重合兩無緣，魚在深潭鶴在天。得意紫鸞休舞鏡， 
能言青鳥罷銜箋。金盆已覆難收水，玉軫長拋不續弦。 
若向蘼蕪山下過，遙將紅淚灑窮泉。 
鸞飛遠樹棲何處，鳳得新巢想稱心。紅壁尚留香漠漠， 
碧雲初斷信沉沉。情知點汙投泥玉，猶自經營買笑金。 
從此山頭似人石，丈夫形狀淚痕深。 
但曾行處遍尋看，雖是生離死一般。買笑樹邊花已老， 
畫眉窗下月猶殘。雲藏巫峽音容斷，路隔星橋過往難。 
莫怪詩成無淚滴，盡傾東海也須幹。 
三山不見海沉沉，豈有仙蹤更可尋。青鳥去時雲路斷， 
姮娥歸處月宮深。紗窗遙想春相憶，書幌誰憐夜獨吟。 
料得夜來天上鏡，只應偏照兩人心。 
東陽本是佳山水，何況曾經沉隱侯。化得邦人解吟詠， 
如今縣令亦風流。新開潭洞疑仙境，遠寫丹青到雍州。 
落在尋常畫師手，猶能三伏凜生秋。 
曾遊仙跡見豐碑，除卻麻姑更有誰。雲蓋青山龍臥處， 
日臨丹洞鶴歸時。霜凝上界花開晚，月冷中天果熟遲。 
人到便須拋世事，稻田還擬種靈芝。 
三千三百西江水，自古如今要路津。月夜歌謠有漁父， 
風天氣色屬商人。沙村好處多逢寺，山葉紅時覺勝春。 
行到南朝征戰地，古來名將盡為神。 
三年楚國巴城守，一去揚州揚子津。青帳聯延喧驛步， 
白頭俯傴到江濱。巫山暮色常含雨，峽水秋來不恐人。 
惟有九歌詞數首，裡中留與賽蠻神。 
扁舟盡室貧相逐，白髮藏冠鑷更加。遠水自澄終日綠， 
晴林長落過春花。客情浩蕩逢鄉語，詩意留連重物華。 
風檣好住貪程去，斜日青簾背酒家。 
巫山十二鬱蒼蒼，片石亭亭號女郎。曉霧乍開疑卷幔， 
山花欲謝似殘妝。星河好夜聞清佩，雲雨歸時帶異香。 
何事神仙九天上，人間來就楚襄王。 
飄颺南陌起東鄰，漠漠濛濛暗度春。花巷暖隨輕舞蝶， 
玉樓晴拂豔妝人。縈回謝女題詩筆，點綴陶公漉酒巾。 
何處好風偏似雪，隋河堤上古江津。 
明州長史外台郎，憶昔同年翰墨場。一自分襟多歲月， 
相逢滿眼是淒涼。推賢有愧韓安國，論舊唯存盛孝章。 
所歎謬游東閣下，看君無計出恓惶。 
宋日營陽內史孫，因家占得九疑村。童心便有愛書癖， 
手指今餘把筆痕。自握蛇珠辭白屋，欲憑雞卜謁金門。 
若逢廣坐問羊酪，從此知名在一言。 
行盡瀟湘萬里餘，少逢知己憶吾廬。數間茅屋閑臨水， 
一盞秋燈夜讀書。地遠何當隨計吏，策成終自詣公車。 
剡中若問連州事，唯有千山畫不如。 
毛羽斒斕白紵裁，馬前擎出不驚猜。輕拋一點入雲去， 
喝殺三聲掠地來。綠玉觜攢雞腦破，玄金爪擘兔心開。 
都緣解搦生靈物，所以人人道俊哉。 
