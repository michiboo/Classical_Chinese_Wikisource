
昨來樓上迎春處 。
今日登樓又送歸 。
蘭蕊殘妝含露泣 。
柳條長袖（一作袂）向風揮 。
佳人對鏡容顏改 。
楚客臨江心事違 。
萬古至今同此恨 。
無如一醉盡忘機 。
南徐報政入文昌 。
東郡須才別建章 。
視草名高同蜀客 。
擁旄年少勝荀（一作周）郎 。
黃河一曲當城下 。
緹騎千重照路旁 。
自古相門還出相 。
如今人望在巖廊（其後果繼韋平之族） 。
鳳銜新詔降恩華 。
又見旌旗出渾（一作漢）家 。
故吏來辭辛屬國 。
精兵願逐李輕車 。
氊{毛在右}裘君長迎風馭 。
錦帶（一作領）酋豪踏雪衙 。
其奈明年好春日 。
無人喚看牡丹花 。
相門才子稱華簪 。
持節東行捧德音 。
身帶霜威辭鳳闕 。
口傳天語到雞林 。
煙開鰲背千尋碧 。
日浴鯨波萬頃金 。
想見扶桑受恩處（一作後） 。
一時西拜盡傾心 。
暫輟清齋出太常 。
空攜詩卷赴（一作過）甘棠 。
府公既有朝中舊（一作畫） 。
司馬應容酒後狂 。
案牘來時唯署字 。
風煙入興便成章 。
兩京大道多遊客 。
每遇詞人戰一場 。
洛陽秋日正淒淒 。
君去西秦更向西 。
舊學三冬今轉富 。
曾傷六翮養初齊 。
王城曉入（一作日）窺丹鳳 。
蜀路晴來（一作天）見碧雞 。
早識臥龍應有分 。
不妨從此躡丹梯 。
君思郢上吟歸去 。
故自渝南擲郡章 。
野戍岸邊留畫舸 。
綠蘿陰下到（一作有）山莊 。
池荷雨後依香起（一作老） 。
庭草春深綬帶長 。
只恐鳴騶催上道 。
不容待得晚菘嘗 。
建節東行是舊遊 。
歡聲喜氣滿吳州 。
郡人重得黃丞相 。
童子爭迎郭細侯 。
詔下初辭溫室樹 。
夢中先到景陽樓 。
自憐不識平津閣 。
遙望旌旗汝水頭 。
江北萬人看玉節 。
江南千騎引金鐃 。
鳳從池上遊滄海 。
鶴到遼東識舊巢 。
城下清波含百穀 。
窗中遠岫列三茅 。
碧雞白馬迴翔久 。
卻憶朱方是樂郊 。
耳聞戰鼓帶經鋤 。
振發聲名自里閭 。
已是世間能賦客 。
更攻窗下絕編書 。
朱門達者誰能識 。
絳帳書生盡不如 。
幸遇天官舊丞相 。
知君無翼上空虛 。
暫辭鴛鷺出蓬瀛 。
忽擁貔貅鎮粵城 。
閩嶺夏雲迎皂蓋 。
建溪秋樹映紅旌 。
山川遠地由來好 。
富貴當年別有情 。
了卻人間婚嫁事 。
復歸朝右（一作闕）作公卿 。
緹騎朱旗入楚城 。
士林皆賀振家聲 。
兒童但喜迎賓守 。
故吏猶應記姓（一作小）名 。
萬頃水田連郭秀 。
四時煙月映淮清 。
憶君初得崑山玉 。
同向揚州攜手行 。
昔年內署（一作史）振雄詞 。
今日東都結去思 。
宮女猶傳洞簫賦 。
國人先詠袞衣詩 。
華星卻復文昌位 。
別鶴重歸太乙池 。
想到金閨待通（一作稱）籍 。
一時驚喜（一作起）見風儀 。
楚關（一作門）蘄水路非賒 。
東望雲山日夕佳 。
薤葉照人呈夏簟 。
松花滿盌試新茶 。
樓中飲興因明月 。
江上詩情為晚霞 。
北地交親長引領 。
早將玄鬢到京華 。
相門才子高陽族 。
學（一作才）省清資五品官 。
諫院過時榮棣萼 。
謝庭歸去踏芝蘭 。
山中花帶煙嵐（一作霞）晚 。
棧底江涵雪水寒 。
伯仲到家人盡賀 。
柳營蓮府遞相歡 。
家襲韋平身（一作生）業文 。
素風清白至今貧 。
南宮通籍新郎吏 。
西候（一作族）從戎舊主人 。
城外草黃秋有雪 。
烽頭煙靜虜無塵 。
鼎門為別霜天曉 。
賸（一作剩）把離殤三五巡 。
蟬鳴官樹引行車 。
言自成周赴玉除 。
遠取南朝貴公子 。
重修東觀帝王（一作皇）書 。
常時載筆窺金匱 。
暇日登樓到石渠 。
若問舊人劉子政 。
如今白首在南徐（一作頭白在商於） 。
佛示滅後，大弟子演聖言而成經，傳心印曰法，承法而能專曰宗，由宗而分教曰支。坐而攝化者，勝義皆空之宗也。行而宣教者，摧破邪山之支也。釋子慧則，生於像季，思濟劫溺，乃學於一支。開彼羣迷，以為盡妙理者莫如法門，變凡夫者莫如佛土。悟無染者莫如散花，故業於淨名，深達實相。自京師涉漢沔，歴鄢郢，登衡湘，聽徒百千，耳感心化，法無住道，行而歸顧。予有社內之因，故言別之日，愛緣瞥起，時也秋盡，詠江淹雜擬以送之，前見宣上人，為我致謝。 。
昨日東林（一作鄰）看講時 。
都人象（一作乘）馬蹋琉璃 。
雪山童子應前世 。
金粟如來是本師 。
一錫言歸九城路 。
三衣（一作年）曾拂萬年枝 。
休公久別如相問 。
楚客逢秋心更悲 。
黔之鄉，在秦楚為爭地。近世人多過言其幽荒以談笑，聞者又從而張皇之。猶夫束蘊逐原燎，或近乎語妖。適有沙門義舟，道黔江而來，能畫地為山川。及條其風俗，纖悉可信，且曰貧道以一錫遊他方衆矣。至黔而不知其遠，始遇前節使，而聞今節使益賢而文。故其佐多才士。麾圍之下，曳裾秉筆，彬然與兔園同風。蕃僧以外學嗜篇章，時或攝衣為末至客，其來也。約主人乘秋風而還，今乞詞以颺之，如捧意珠，行住坐臥，知相好耳。余曰唯。命筆為七言以應之。 。
黔江秋水浸雲霓 。
獨泛慈航路不迷 。
猿狖窺齋林葉動 。
蛟龍聞咒浪花低 。
如蓮半偈心常悟 。
問菊新詩手自攜 。
常說摩圍似靈鷲 。
卻將山屐上丹梯 。
廬山僧景玄，袖詩一幅來謁，往往有句，輕而遒，如鶴雛襹褷。未有六翮，而步舒視遠，戛然一唳，乃非泥滓間物，獻詩已。斂裓而辭，且曰：其來也。與故山秋為期。夫丐者，僧事也。今無他請，唯文是求，故賦一篇，以代瓔珞耳。 。
東林寺裏一沙彌 。
心愛當時才子詩 。
山下偶隨流水出 。
秋來卻赴白雲期 。
灘頭躡屐挑沙菜 。
路上停舟讀古碑 。
想到舊房拋（一作攜）錫杖 。
小松應有過簷枝 。
漢壽城邊野草春 。
荒祠古墓對荊榛 。
田中牧豎燒芻狗 。
陌上行人看石麟 。
華表半空經霹靂 。
碑文纔見滿埃塵 。
不知何日東瀛變 。
此地還成要路津 。
南國山川舊帝畿 。
宋臺梁館尚依稀 。
馬嘶古道（一作樹）行人歇 。
麥秀空城野（一作澤）雉飛 。
風吹落葉填宮井 。
火入荒陵（一作墳，一作林。）化寶衣 。
徒使詞臣庾開府 。
咸陽終日苦思歸 。
鴛鷺差池出建章 。
綵旗朱戶蔚（一作鬱）相望 。
新恩共理犬牙地 。
昨日同含雞舌香 。
白芷江邊分驛路 。
山桃蹊外接甘棠 。
應憐一罷金閨籍 。
枉渚逢春（一作相逢）十度傷 。
新賜魚書墨未乾 。
賢人暫出遠人安 。
朝驅旌旆行時令 。
夜見星辰憶舊官 。
梅蕊覆階鈴閣暖 。
雪峯當戶戟枝寒 。
寧知楚客思公子 。
北望長吟澧有蘭 。
鄰境諸侯同舍郎 。
芷江蘭浦恨無梁 。
秋風門外旌旗動 。
曉露庭中橘柚香 。
玉簟微涼宜白晝 。
金笳入暮應清商 。
騷人昨夜聞鶗鴂（一作啼鳥） 。
不歎流年惜衆芳 。
渡頭輕雨灑寒梅 。
雲際溶溶雪水來 。
夢渚草長迷楚望 。
夷陵土黑有秦灰 。
巴人淚應猿聲落 。
蜀客船從鳥道回 。
十二碧峯何處所 。
永安宮外是（一作有）荒臺 。
爛柯山下舊仙郎 。
列宿來添婺女光 。
遠放歌聲分白紵 。
知傳家學與青箱 。
水朝滄海何時去 。
蘭在幽林亦自芳 。
聞說天臺有遺愛 。
人將琪樹比甘棠 。
端州石硯人間重 。
贈我因知正草玄 。
闕里廟堂空舊物 。
開方竃下豈天然 。
玉蜍吐水霞光靜 。
綵翰搖風絳錦鮮 。
此日傭工記名姓 。
因君數到（一作致）墨池前 。
幾年油幕佐征東 。
卻泛滄浪狎釣童 。
欹枕醉眠成戲蝶 。
抱琴閒望送歸鴻 。
文儒自襲膠西相 。
倚伏（一作杖）能齊塞上翁 。
更說扁舟動鄉思 。
青菰已熟奈秋風 。
雙檜蒼然古貌奇 。
含煙吐霧鬱參差 。
晚依禪客當金殿 。
初對將軍映畫旗 。
龍象界中成寶蓋 。
鴛鴦瓦上出高枝 。
長明燈是前朝焰 。
曾照青青年少時 。
風獵紅旗入壽春 。
滿城歌舞向朱輪 。
八公山下清淮水 。
千騎塵中白面人 。
桂嶺雨餘多鶴跡 。
茗園晴望似龍鱗 。
聖朝方用敢言者 。
次第應須舊諫臣 。
高樓賀監昔曾登 。
壁上筆蹤龍虎騰 。
中國書流尚（一作讓）皇象 。
北朝文士重徐陵 。
偶因獨（一作特）見空驚目 。
恨不同時便伏膺 。
唯恐塵埃轉磨滅 。
再三珍重囑山僧 。
零陵香草滿郊坰 。
丹穴雛飛入翠屏 。
孝若歸來成（一作呈）畫讚 。
孟陽別後有山銘 。
蘭陔舊地花（一作多）纔結 。
桂樹新枝色更（一作尚）青 。
為報儒林丈人道 。
如今從此鬢星星 。
禮闈新榜動長安 。
九陌人人走馬看 。
一日聲名遍天下 。
滿城桃李屬春官 。
自吟白雪詮詞賦 。
指示青雲借羽翰 。
借問至公誰印可 。
支郎天（一作大）眼定中觀 。
東嶽眞人張鍊師 。
高情雅淡世間稀 。
堪為列女書青簡 。
久事元君住翠微 。
金縷機中拋錦字 。
玉清臺（一作壇）上著霓衣 。
雲衢不要吹簫伴 。
只擬乘鸞獨自飛 。
麟臺少[監]（諫）舊仙郎 。
洛水橋邊墜馬傷 。
塵污腰間青襞綬 。
風飄掌下紫遊韁 。
上車著作應來問 。
折臂三公定送方 。
猶賴德全如醉者 。
不妨吟詠入篇章 。
避地江湖知幾春 。
今來本郡擁朱輪 。
阮郎無復里中舊 。
楊僕卻為關外人 。
各繫一官難命駕 。
每懷（一作追）前好易沾巾 。
玉城山裏多靈藥 。
擺落功名且養神 。
長愛街西風景閒 。
到君居處暫（一作便）開顏 。
清光門外一渠水 。
秋色牆頭數點山 。
疏種碧鬆通（一作過）月朗 。
多栽紅藥待春還 。
莫言堆案無餘地 。
認得詩人在此間 。
翔鸞闕下謝恩初 。
通籍由來在石渠 。
暫入南宮判祥瑞 。
還歸內殿閱圖書 。
故人猶在三江外 。
同病凡經二紀餘 。
今日薦君嗟久滯 。
不惟文體似相如 。
城樓四望出風塵 。
見盡關西渭北春 。
百二山河雄（一作歸）上國 。
一雙旌旆委名臣 。
壁中今日題詩處（一作句） 。
天上同時草詔人 。
莫怪老郎呈濫吹 。
宦途雖別舊情親 。
昔看黃菊與君別 。
今聽玄蟬我卻回 。
五夜颼飀枕前覺 。
一年顏狀鏡中來 。
馬思邊草拳毛動 。
雕眄青雲睡眼開 。
天地肅清堪四望 。
為君扶病上高臺 。
鳳樓南面控三條 。
拜表郎官早渡橋 。
清洛曉光鋪碧簟 。
上陽霜葉剪紅綃 。
省門簪組初成列 。
雲路鴛鸞想退朝 。
寄謝慇勤九天侶 。
搶榆水擊各逍遙 。
曾遭飛語十年謫 。
新受恩光萬里還 。
朝服不妨遊洛浦 。
郊園依舊看（一作著）嵩山 。
竹含天籟清商樂 。
水遶庭臺碧玉環 。
留作功成退身地 。
如今只是暫時閒 。
潦倒聲名擁腫材 。
一生多故苦邅迴 。
南宮舊籍遙相管 。
東洛閒（一作關）門晝未開 。
靜對道流論藥石 。
偶逢詞客與瓊瑰 。
怪君近日文鋒利 。
新向延平看劍來 。
清羸隱幾望雲空 。
左掖鴛鸞到室中 。
一卷素書消永日 。
數莖斑髪（一作鬢）對秋風 。
菱花照後容雖改 。
蓍草占來命已通 。
莫怪人人驚早白 。
緣君尚是黑頭翁 。
揚州從事夜相尋 。
無限新詩月下吟 。
初服已驚（一作經）玄髪長 。
高情猶向碧（一作白）雲深 。
語餘時舉一杯酒 。
坐久方聞四（一作數）處砧 。
不逐繁華訪閒散 。
知君擺落俗人心 。
愛君新買街西宅 。
客到如遊鄠杜間 。
雨後退朝貪種樹 。
申時出省趁看山 。
門前巷陌三條近 。
牆內池亭萬境閒 。
見擬移居作鄰里 。
不論時節請開關 。
昔日居鄰招屈亭 。
楓林橘樹鷓鴣聲 。
一辭御苑青門去 。
十見蠻江白芷生 。
自此曾沾宣室召 。
如今又守闔閭城 。
何人萬里能相憶 。
同舍仙郎與外兄（任侍御，餘外兄；崔員外，南宮同官。） 。
千竿竹翠數蓮紅 。
水閣虛涼玉簟空 。
琥珀琖紅（一作烘）疑漏（一作瀉）酒 。
水晶簾瑩（一作密）更通風 。
賜冰滿盌沈朱實 。
法饌盈盤覆碧籠 。
盡日逍遙避（一作卻）煩暑 。
再三珍重主人翁 。
南宮幸襲芝蘭後 。
左輔曾交印綬來 。
多病未離清洛苑 。
新恩已歷望仙臺 。
關頭古塞桃林靜 。
城下長河竹箭回 。
聞說隨車有零雨 。
此時偏動子荊才 。
南荊西蜀大行臺 。
幕府旌門相對開 。
名重三司平水土 。
威雄八陣役風雷 。
彩雲朝望青城起 。
錦浪秋經白帝來 。
不是郢中清唱發 。
誰當丞相掞天才 。
侍中後閣前有小松，不待年（一作特立）而偃。丞相晉公為賦詩，美其猶龍蛇。然植於高檐喬木間，上嵌旁軋，盤蹙傾亞，似不得天和者。公以遂物性為意，乃加憐焉。命畚土以狀其趾，使無欹。索綯以牽其幹，使不仆。盥潄之餘以潤之，顧眄之輝以照之，發於仁心，感召和氣，無復夭閼，坐能敷舒，曏之跧蹙，化為奇古，故雖袤丈而有偃號焉。予嘗詣閣白事，公為道所以，且示以詩。竊感嘉木之逢時，斐然成詠。 。
勢軋枝偏根已危 。
高情一見與扶持 。
忽從顦顇有生意 。
卻為離披無俗姿 。
影入巖廊行樂處 。
韻含天籟宿齋時 。
謝公莫道東山去 。
待取（一作時取）陰成滿鳳池 。
朝服歸來晝錦榮 。
登科記上更無兄（一作名） 。
壽觴每使（一作許）曾孫獻 。
勝境長攜衆妓行 。
[矍]（钁）鑠據鞍時（一作能）騁健 。
殷勤把酒尚多情 。
凌寒卻向山陰去 。
衣繡郎君雪裏行（一作迎。時令子為御史，主務在越中。） 。
一夜霜風凋玉芝 。
蒼生望絕士林悲 。
空懷濟世安人略 。
不見男婚女嫁時 。
遺草一函歸太史 。
旅（一作孤）墳三尺近要離 。
朔方徙歲行當滿（一作晚） 。
欲為君刊第二碑 。
前年曾見兩鬟時 。
今日驚吟悼妓詩 。
鳳管學成知有籍 。
龍媒欲換歎無期 。
空廊月照常行地 。
後院花開舊折枝 。
寂寞魚山青草裏 。
何人更立智瓊祠 。
鸞聲窈眇管參差 。
清韻初調衆樂隨 。
幽院妝成花下弄 。
高樓月好夜深吹 。
忽驚暮雨（一作槿）飄零盡 。
唯有朝雲夢想期 。
聞道今年寒食日 。
東山舊路獨行遲 。
俊骨英才氣褎然 。
策名飛步冠羣賢 。
逢時已自致高位 。
得疾（一作病）還因倚少年 。
天上別歸京兆府 。
人間空數（一作歎）茂陵阡 。
今朝穗帳哭君處 。
前日見鋪歌舞筵 。
一家何啻十朱輪 。
諸父雙飛秉大鈞 。
曾脫素衣參幕客 。
卻為精舍讀書人 。
離筵雒水侵杯色 。
征路函關向晚塵 。
今日山公舊賓主（一作居賓主話） 。
知君不負帝城春 。
漢家都尉舊征蠻 。
血食如今配此山 。
曲蓋幽深蒼檜下 。
洞簫愁絕（一作吹絕）翠屏間 。
荊巫脈脈傳神語 。
野老娑娑（一作婆娑）起醉顏 。
日落風生廟門外 。
幾人連蹋竹歌還 。
予策名二十年，百慮而無一得，然後知世所謂道。無非畏途，唯出世間法可盡心耳。繇是在席硯（一作觀）者，多旁行四句之書，備將迎者，皆赤髭白足之侶。深入智地，靜通還源，客塵觀盡，妙氣來宅，內視胸中，猶煎鍊然。開士元暠，姓陶氏，本丹陽名家，世有人爵，不藉其資，於毘尼禪那，極細密之義。於初中後日，習總持之門，妙音奮迅，顧力昭答，雅聞予事佛而佞，亟來相從，或問師隳形之自，對曰：小失怙恃，推棘心以求上乘。積四十年有贏，老將至而不懈，始悲浚泉之有冽。今痛防墓之未遷，塗蒭莫備，薪火恐滅，諸相皆離，此心長懸，雖萬姓歸佛，盡為釋種，如河入海，無復水名。然具一切智者，豈惟遺百行，求無量義者，寧容斷聞思。今聞南諸侯雅多大士，思扣以苦調，而希其末光。無容至前，有足悲者。予聞是說已，力不足而悲有餘，因為詩以送之，庶乎踐霜露者聽（一作聆）之有惻。
寶書翻譯學初成 。
振錫如飛白足輕 。
彭澤因家凡幾世 。
靈山預會是前生 。
傳燈已悟無為理 。
濡露猶懷罔極情 。
從此多逢大居士 。
何人不願解珠瓔 。
浮杯萬里過滄溟 。
遍禮名山適性靈（一作舊扃） 。
深夜降龍潭水黑 。
新秋放鶴野田青 。
身無彼我那懷土 。
心會眞如不讀經 。
為問中華學道者 。
幾人雄猛得寧馨 。
孤雲出岫本無依 。
勝境（一作景）名山卽是歸 。
久向吳門遊好寺 。
還思越水洗塵機 。
浙江濤驚獅子吼 。
稽嶺峯疑靈鷲飛 。
更入天臺石橋去（一作路） 。
垂珠璀璨拂三衣 。
宿習修來得慧根 。
多聞第一卻忘言 。
自從七祖傳心印 。
不要三乘入便門 。
東泛滄江（一作浪）尋古跡 。
西歸紫閣出塵喧 。
河南白尹大檀越 。
好把眞經相對翻 。
西晉（一作王濬）樓船下益州 。
金陵王氣黯（一作漢）然收 。
千尋鐵鎖沈江底 。
一片降旛出石頭 。
人世幾回傷往事（一作荒苑至生今茂草） 。
山形依舊枕江（一作寒）流 。
今逢（一作從今）四海為家日 。
故壘蕭蕭蘆荻秋（一作而今四海歸皇化，兩岸蕭蕭蘆荻秋。） 。
碧雲佳句久傳芳 。
曾向成都住草堂 。
振錫常過長者宅 。
披衣（一作文）猶帶令公香 。
一時風景添詩思 。
八部人天入道場 。
若許相期同結社 。
吾家本自有柴桑 。
