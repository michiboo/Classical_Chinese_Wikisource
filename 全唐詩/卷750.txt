追感古今情不已，竹軒閒取史書看。
欲親往哲無因見，空樹臨風襟袖寒。
潯陽物景真難及，練㵼澄江最好看。
曾上虛樓吟倚檻，五峰擎雪照人寒。
園林春媚千花發，爛熳如將畫障看。
惟愛松筠多冷淡，青青偏稱雪霜寒。
知君百里鳴琴處，公退千山盡日看。
政化有同風偃草，更將餘力拯孤寒。
昔歲尋芳忻得侶，江堤物景盡情看。
就中吟戀垂楊下，撼起啼鶯晩吹寒。
昔歲遭逢在海城，曾容孤跡奉雙旌。
酒邊不厭笙歌盛，花下只愁風雨生。
棊接山亭松影晩，吟陪月檻露華清。
音塵自此無因問，淚灑川波夕照明。
比尋禪客叩禪機，澄卻心如月在池。
松下偶然醒一夢，卻成無語問吾師。
葦㟁風高宿雁驚，維舟特地起鄉情。
漁兒隔水吹橫笛，半夜空江月正明。
未逹難隨衆，從他俗所憎。
閒聽九秋雨，遠憶四明僧。
病後倦吟嘯，貧來疎友朋。
寂寥元合道，未必是無能。
飄泛經彭澤，扁舟思莫窮。
無人秋浪晚，一㟁蓼花風。
鄉里夢漸遠，交親書未通。
今宵見圓月，難坐冷光中。
宿投林下寺，中夜覺神清。
磬罷僧初定，山空月又生。
籠燈吐冷艷，嵒樹起寒聲。
待暁紅塵裏，依前冒遠程。
綠蘚深迎步，紅霞爛滿衣。
洞天應不遠，鸞鶴向人飛。
茅許仙蹤在，煙霞一境清。
夷希何許叩，松徑月空明。
九皋羽翼下晴空，萬里心難駐玉籠。
清露滴時翹蘚徑，白雲開處唳松風。
歸當華表千年後，怨在瑤琴別操中。
好共靈龜作儔侶，十洲三島逐仙翁。
無奈詩魔旦夕生，更堪芳草滿長汀。
故人還爽花前約，新月又生江上亭。
莊夢斷時燈欲燼，蜀魂啼處酒初醒。
何時得見登龍客，隔卻千山萬仭青。
蓮宮舊隠塵埃外，策杖臨風拂袖還。
踏雪獨尋青嶂下，聽猿重入白雲間。
蕭騷紅樹當門老，斑駮蒼苔鏁徑閑。
預想松軒夜禪處，虎溪圓月照空山。
氣秀情閑杳莫羣，廬山逰去志求文。
已能探虎窮騷雅，又欲囊螢就典墳。
目豁乍窺千里浪，夢寒初宿五峰雲。
業成早赴春闈約，要使嘉名海內聞。
偶向蘆花深處行，溪光山色晚來晴。
漁家開戶相迎接，稚子爭窺犬吠聲。
雪鬢衰髯白布袍，笑攜赬鯉換村醪。
慇懃留我宿溪上，釣艇歸來明月高。
砧杵誰家夜搗衣，金風淅淅露微微。
月中獨坐不成寐，舊業經年未得歸。
仙翁別後無信，應共煙霞卜鄰。
莫把壺中袐訣，輕傳塵裏逰人。
浮生日月自急，上境鶯花正春。
安得一招琴酒，與君共泛天津。
花開葉落堪悲，似水年光暗移。
身世都如夢役，是非空使神疲。
良圖有分終在，所欲無勞妄思。
幸有一壺清酒，且來閑語希夷。
長笛起誰家，秋涼夜漏賒。
一聲來枕上，孤客在天涯。
木末風微動，窗前月漸斜。
暗牽詩思苦，不獨落梅花。
忽起毘陵念，飄然不可留。
聽蟬離古寺，攜錫上扁舟。
月出沙汀冷，風高葦㟁秋。
回期端的否，千里路悠悠。
維舟登野㟁，因訪故人居。
亂後知何處，荊榛匝弊廬。
欲問當年事，耕人都不知。
空餘堤上柳，依舊自垂絲。
憶昔採芝廬岳頂，清宮常接絳霄人。
玉書閑展石樓曉，瑤瑟醉彈琪樹春。
惟恨仙桃遲結實，不憂滄海易成塵。
似醒一夢歸凡世，空向彤霞寄夢頻。
昔歲曾居湓水頭，草堂吟嘯興何幽。
迎僧常踏竹間蘚，愛月獨登溪上樓。
寒翠入簷嵐岫暁，冷聲縈枕野泉秋。
從拘宦路無由到，昨夜分明夢去逰。
王孫昔日甚相親，共賞西園正媚春。
醉臥如茵芳草上，覺來花月影籠身。
徑鋪芳草正綿綿，藉草傳杯似列仙。
暫輟笙歌且聨句，含毫花下破香牋。
南陌風和舞蝶狂，惜春公子戀斜陽。
高歌飲罷將廻轡，衣上花兼百草香。
春郊飲散暮煙收，卻引絲簧上翠樓。
紅袖歌長金斚亂，銀蟾飛出海東頭。
昔年常接五陵狂，洪飲花間數十塲。
別後或驚如夢覺，音塵難問水茫茫。
潺潺青嶂底，來處一何長。
漱石苔痕滑，侵松鶴夢涼。
泛花穿竹塢，瀉月下蓮塘。
想得歸何處，天涯助渺茫。
多士池塘好，塵中景恐無。
年來養鷗鷺，夢不去江湖。
泉脈通深澗，風聲起短蘆。
驚魚跳藻荇，戲蝶上菰蒲。
泛泛容漁艇，閒閒載酒壺。
漲痕山雨過，翠積㟁苔鋪。
花影沈波底，煙光入座隅。
曉香憐杜若，夜浸愛蟾蜍。
步逸心難厭，看吟興不辜。
憑君命奇筆，為我寫成圖。
見說靈泉好，潺湲興莫窮。
誰當秋霽後，獨聽月明中。
濺石苔花潤，隨流木葉紅。
何當化霖雨，濟物顯殊功。
決獄多餘暇，冥搜萬象空。
卷簾疎雨後，鏁印夕陽中。
還往多名士，編題尚古風。
宦途知此味，能有幾人同。
群木方憎雪，開花長在先。
流鶯與舞蝶，不見許因緣。
別後音塵斷，相逢又共吟。
雪霜今日鬢，煙月舊時心。
艤櫂夕陽在，聽鴻秋色深。
一尊開口笑，不必話升沉。
經年離象魏，孤宦在南荒。
酒醒公齋冷，雨多歸夢長。
志難酬國澤，術欠致民康。
吾子應相笑，區區道未光。
千門忻應瑞，偏稱上樓看。
密灑虛窗暁，狂飄大野寒。
園深宜竹樹，簾卷洽杯盤。
已作豐年兆，黎民意盡安。
清明時節好煙光，英傑高吟興味長。
捧日即應還禁衛，當春何惜醉朐陽。
千山過雨難藏翠，百卉臨風不藉香。
卻是旅人悽屑甚，夜來魂夢到家鄉。
三十年前共苦辛，囊螢曾寄此煙岑。
讀書燈暗嫌雲重，搜句石平憐蘚深。
各歴宦途悲聚散，幾看時輩或浮沈。
再來物景還依舊，風冷松高猨狖吟。
竹廕庭除蘚色濃，道心安逸寂寥中。
扣門時有棲禪客，灑酒多招採藥翁。
江近好聽菱芡雨，徑香偏愛蕙蘭風。
我慙名宦猶拘束，脫屣心情未得同。
池塘多謝久淹留，長得霜翎放自由。
好去蒹葭深處宿，月明應認舊江秋。
年年二月暮，散亂雜飛花。
雨過微風起，狂飄千萬家。
一種和風至，千花未放妍。
草心並柳眼，長是被恩先。
陰去為膏澤，晴來媚曉空。
無心亦無滯，舒捲在東風。
毘陵嘉景太湖邊，才子經遊稱少年。
風弄青簾沽酒市，月明紅袖採蓮船。
若耶罨畫應相似〈若耶，溪名，在毘陵。〉，越岫吳峰盡接連。
此去高吟須早返，廣寒丹桂莫遷延。
燕臺多事每開顔，相許論交淡薄間。
飲興共憐芳草㟁，吟情同愛夕陽山。
露濃小徑蛩聲咽，月冷空庭竹影閑。
何事此時攀憶甚，與君俱是別鄉關。
往哲搜羅妙入神，隋珠和璧未為珍。
而今所得慙難繼，謬向平生著苦辛。
成癖成魔二雅中，每逢知已是亨通。
言之無罪終難厭，欲把風騷繼古風。
隨緣駐瓶錫，心已悟無生。
默坐煙霞散，閑觀水月明。
竹深風倍冷，堂迥磬偏清。
願作傳燈者，忘言學浄名。
自別吾師後，風騷道甚孤。
雪霜侵鬢髮，音信隔江湖。
擾擾悲時世，悠悠役夢途。
向公期盡節，多病怕傾壺。
賤跡雖慙滯，幽情忍使辜。
詩成天外句，棊覆夜中圖。
落壁燈花碎，飄窗雪片麤。
煮茶燒栗興，早晚復圍爐。
運葉半千數，天鍾許國臣。
鵬霄開羽翼，鳳闕演絲綸。
顧問當清夜，從容向紫宸。
立言成雅誥，正意敘彜倫。
樸素偕前哲，馨香越搢紳。
褒辭光萬代，優旨重千鈞。
公退誰堪接，清閑道是鄰。
世間身屬幻，物外意通津。
弔往兼春夢，文高賦復新。〈舍人有《弔往文》、《春夢賦》行於世也。〉
琴彈三峽水，屏畫十洲春。
庭冷鋪苔色，池寒浸月輪。
竹風來枕簟，藥氣上衣巾。
茶譜傳溪叟，棊經受羽人。
清虛雖得趣，獻替不妨陳。
杞梓呈才後，神仙入侍頻。
孤寒皆有賴，中外亦同忻。
有士曾多難，無門得望塵。
忙忙罹險阻，往往耗精神。
尋果巢枝願，終全負米身。
連逢敦孝治，蹇塞值通津。
最慶清朝祿，還霑白髮親。
甘柔心既遂，虛薄報何因。
遠宦聨綿歴，卑棲夙夜勤。
良時空愛惜，末路每悲辛。
骨立駒猶病，顔凋女尚貧。
而今諧顧遇，尺蠖願求伸。
