

天仗星辰轉，霜冬景氣和。
樹含溫液潤，山入繚垣多。
丞相金錢賜，平陽玉輦過。
魯儒求一謁，無路獨如何。

馬卿工詞賦，位下年將暮。
謝客愛雲山，家貧身不閑。
風波杳未極，幾處逢相識。
富貴人皆變，誰能念貧賤。
岸有經霜草，林有故年枝。
俱應待春色，獨使客心悲。

釋子去兮訪名山，禪舟容與兮住仍前。
猿啾啾兮怨月，江渺渺兮多煙。
東林西林兮入何處，上方下方兮通石路。
連湘接楚饒桂花，事久年深無杏樹。
使君愛人兼愛山，時引雙旌萬木間。
政成人野皆不擾，遂令法侶性安閑。

雖是尋山客，還同慢世人。
讀書惟務靜，無褐不憂貧。
野色春冬樹，雞聲遠近鄰。
郄公即吾友，合與爾相親。

榛草荒涼村落空，驅馳卒歲亦何功。
蒹葭曙色蒼蒼遠，蟋蟀秋聲處處同。
鄉路遙知淮浦外，故人多在楚雲東。
日夕煙霜那可道，壽陽西去水無窮。

江城聞鼓角，旅宿復何如。
寒月此宵半，春風舊歲餘。
徒雲資薄祿，未必勝閑居。
見欲扁舟去，誰能畏簡書。

時難自多務，職小亦求賢。
道路無辭遠，雲山併在前。
樟亭待潮處，已是越人煙。

高樓獨立思依依，極浦遙山合翠微。 
江客不堪頻北顧，塞鴻何事復南飛。 
丹陽古渡寒煙積，瓜步空洲遠樹稀。 
聞道王師猶轉戰，誰能談笑解重圍。

拂水競何忙，傍簷如有意。
翻風去每遠，帶雨歸偏駛。
令君裁杏梁，更欲年年去。

前程觀拜慶，舊館惜招攜。
荀氏風流遠，胡家清白齊。
川迴吳岫失，塞闊楚雲低。
舉目親魚鳥，驚心怯鼓鼙。
人稀漁浦外，灘淺定山西。
無限青青草，王孫去不迷。

看君發原隰，四牡去皇皇。
始罷滄江吏，還隨粉署郎。
海沂軍未息，河畔歲仍荒。
徵稅人全少，榛蕪虜近亡。
所行知宋遠，相隔歎淮長。
早晚裁書寄，銀鉤佇八行。

淮陰日落上南樓，喬木荒城古渡頭。
浦外野風初入戶，窗中海月早知秋。
滄波一望通千里，畫角三聲起百憂。
佇立分宵絕來客，煩君步屐忽相求。

詔使殊方遠，朝儀舊典行。
浮天無盡處，望日計前程。
暫喜孤山出，長愁積水平。
野風飄疊鼓，海雨濕危旌。
異俗知文敎，通儒有令名。
還將大戴禮，方外授諸生。

江上年年春早，津頭日日人行。
借問山陰遠近，猶聞薄暮鐘聲。

莫歎辭家遠，方看佐郡榮。
長林通楚塞，高嶺見秦城。
雪向嶢關下，人從郢路迎。
翩翩駿馬去，自是少年行。

寧知貴公子，本是魯諸生。
上國風塵舊，中司印綬榮。
辛勤戎旅事，雪下護羗營。

出送東方騎，行安南楚人。
城池春足雨，風俗夜迎神。
郢路逢歸客，湘川問去津。
爭看使君度，皂蓋雪中新。

戀親時見在人羣，多在東山就白雲。
獨坐焚香誦經處，深山古寺雪紛紛。

十年歸客但心傷，三徑無人已自荒。
夕宿靈臺伴煙月，晨趨建禮逐衣裳。
偶因麋鹿隨豐草，謬荷鴛鸞借末行。
縱有諫書猶未獻，春風拂地日空長。

禮盛追崇日，人知友悌恩。
舊居從代邸，新隴入文園。
鴻寶仙書祕，龍旂帝服尊。
蒼蒼松裏月，萬古此高原。

徂謝年方久，哀榮事獨稀。
雖殊百兩迓，同是九泉歸。
詔使歸金策，神人送玉衣。
空山竟不從，寧肯學湘妃。

散點空堦下，閑凝細雨中。
那能久相伴，嗟爾殢秋風。

何事休官早，歸來作鄭人。
雲山隨伴侶，伏臘見鄉親。
南畝無三徑，東林寄一身。
誰當便靜者，莫使甑生塵。

無論行遠近，歸向舊煙林。
寥落人家少，青冥鳥道深。
白雲長滿目，芳草自知心。
山色連東海，相思何處尋？

直到羣峯下，應無累日程。
高車入郡舍，流水出關城。
草色田家迥，槐陰府吏迎。
還將海沂詠，籍甚漢公卿〈一本缺此五字〉。

故壘煙塵後，新軍河塞間。
金貂寵漢將，玉節度蕭關。
澶漫沙中雪，依稀漢口山。
人知竇車騎，計日勒銘還。

海岸耕殘雪，溪沙釣夕陽。
客中何所有，春草漸看長。

悵望南徐登北固，迢遙西塞恨東關。
落日臨川問音信，寒潮唯帶夕陽還。

岐路窮無極，長江九派分。
行人隨旅雁，楚樹入湘雲。
久在征南役，何殊薊北勳。
離心不可問，歲暮雪紛紛。

高山迥欲登，遠水深難渡。
杳杳復漫漫，行人別家去。

何事千年遇聖君，坐令雙鬢老如雲。 
南行更入深山淺，岐路悠悠水自分。

遊仙洞兮訪真官，奠瑤席兮禮石壇。
忽髣髴兮雲擾，杳陰深兮夏寒。
欲迴頭兮揮手，便辭家兮可否。
有婚嫁兮嬰纏，綿歸來兮已久。

登山自補屐，訪友不齎糧。 
坐嘯青楓晚，行吟白日長。 
人煙隔水見，草氣入林香。 
誰作招尋侶，清齋宿紫陽。

西陵猶隔水，北岸已春山。
獨鳥連天去，孤雲伴客還。
秪應結茅宇，出入石林間。

三年期上國，萬里自東溟。
曲蓋遵長道，油幢憩短亭。
楚雲山隱隱，淮雨草青青。
康樂多新興，題詩紀所經。

千年古貌多，八月秋濤晚。
偶被主人留，那知來近遠。

水流絕澗終日，草長深山暮春。
犬吠雞鳴幾處，條桑種杏何人。

巧解逢人笑，還能亂蝶飛。 
春時風入戶，幾片落朝衣。

但見全家去，寧知幾日還。
白雲迎谷口，流水出人間。
冠冕情遺世，神仙事滿山。
其中應有物，豈貴一身閑。

已能持律藏，復去禮禪亭。
長老偏摩頂，時流尚誦經。
獨行寒野曠，旅宿遠山青。
眷屬空相望，鴻飛已杳冥。

本在胡笳曲，今從漢將營。 
濃陰方待庇，弱植豈無情。 
比雪花應吐，藏烏葉未成。 
五株蒙遠賜，應使號先生。

門外水流何處，天邊樹繞誰家。 
山色東西多少，朝朝幾度雲遮。

孟孫唯問孝，萊子復辭官。 
幸遂溫凊願，其甘稼穡難。 
採芝供上藥，拾槿奉晨餐。 
棟裡雲藏雨，山中暑帶寒。 
非時應有筍，閒地盡生蘭。 
賜告承優詔，長筵永日歡。

行隨新樹深，夢隔重江遠。 
迢遞風日間，蒼茫洲渚晚。

楚客怨逢秋，閒吟興非一。 
棄官守貧病，作賦推文律。 
樵徑未經霜，茅簷初負日。 
今看泛月去，偶見乘潮出。 
卜地會為鄰，還依仲長室。

軒窗縹緲起煙霞，誦訣存思白日斜。 
聞道崑崙有仙籍，何時青鳥送丹砂。

江南成久客，門館日蕭條。 
惟有圖書在，多傷鬢髮凋。 
諸生陪講誦，稚子給漁樵。 
虛室寒燈靜，空階落葉飄。 
滄洲自有趣，誰道隱須招。

南望江南滿山雪，此情惆悵將誰說。 
徒隨群吏不曾閒，顧與諸生為久別。 
聞君靜坐轉耽書，種樹葺茅還舊居。 
終日白雲應自足，明年芳草又何如。 
人生有懷若不展，出入公門猶未免。 
迴舟朝夕待春風，先報華陽洞深淺。

故山聞獨往，樵路憶相從。 
冰結泉聲絕，霜清野翠濃。 
籬邊潁陽道，竹外少姨峰。 
日夕田家務，寒煙隔幾重。

渭曲春光無遠近，池陽谷口倍芳菲。 
官舍村橋來幾日，殘花寥落待君歸。

淒淒遊子若飄蓬，明月清樽祗暫同。 
南望千山如黛色，愁君客路在其中。

孤興日自深，浮雲非所仰。 
窗中西城峻，樹外東川廣。 
晏起簪葛巾，閒吟倚藜杖。 
阮公道在醉，莊子生長養。 
五柳轉扶疏，千峰恣來往。 
清秋香粳穫，白露寒菜長。 
吳國滯風煙，平陵延夢想。 
時人趨纓弁，高鳥違羅網。 
世事徒亂紛，吾心方浩蕩。 
唯將山與水，處處諧真賞。

細草亦全高，秋毫乍堪比。 
及至干霄日，何人復居此。

欲逐淮潮上，暫停漁子溝。 
相望知不見，終是屢迴頭。

列郡專城分國憂，彤幨皂蓋古諸侯。 
仲華遇主年猶少，公瑾論兵位已酬。 
草色青青宜建隼，蟬聲處處雜鳴騶。 
千里相思如可見，淮南木落早驚秋。

四牡驅馳千里餘，越山稠疊海林疎。
不辭終日離家遠，應爲劉公一紙書。

使君朝北闕，車騎發東方。 
別喜天書召，寧憂地脈長。 
山行朝復夕，水宿露為霜。 
秋草連秦塞，孤帆落漢陽。 
新銜趨建禮，舊位識文昌。 
唯有東歸客，應隨南雁翔。

家貧不自給，求祿為荒年。 
調補無高位，卑棲屈此賢。 
江山欲霜雪，吳楚接風煙。 
相去誠非遠，離心亦渺然。

優詔親賢時獨稀，中途紫紱換征衣。
黃香省闥登朝去，楊僕樓船振旅歸。
萬里長聞隨戰角，十年不得掩郊扉。
囗囗囗囗囗囗囗，但將詞賦奉恩輝。

釋子身心無垢紛，獨將衣鉢去人羣。
相思晚望松林寺，唯有鐘聲出白雲。

謝君臨郡府，越國舊山川。 
訪道三千界，當仁五百年。 
巖空騶馭響，樹密旆旌連。 
閣影凌空壁，松聲助亂泉。 
開門得初地，伏檻接諸天。 
向背春光滿，樓臺古制全。 
群峰爭彩翠，百穀會風煙。 
香象隨僧久，祥烏報客先。 
清心乘暇日，稽首慕良緣。 
法證無生偈，詩成大雅篇。 
蒼生望已久，迴駕獨依然。

客子慕儔侶，含悽整晨裝。 
邀歡日不足，況乃前期長。 
離袂惜嘉月，遠還勞折芳。 
遲迴越二陵，迴首但蒼茫。 
喬木清宿雨，故關愁夕陽。 
人言長安樂，其奈緬相望。

吹角出塞門，前瞻即胡地。
三軍盡迴首，皆灑望鄉淚。
轉念關山長，行看風景異。
由來征戍客，負得輕生義。

君家南郭白雲連，正待情人弄石泉。 
月照煙花迷客路，蒼蒼何處是伊川。

風沙悲久戍，雨雪更勞師。 
絕漠無人境，將軍苦戰時。 
山川迷向背，氛霧失旌旗。 
徒念天涯隔，中人芳草期。

盛名天下挹餘芳，棄置終身不拜郎。 
詞藻世傳平子賦，園林人比鄭公鄉。 
門前墜葉浮秋水，籬外寒皋帶夕陽。 
日日青松成古木，祗應來者為心傷。

離堂徒讌語，行子但悲辛。 
雖是還家路，終為隴上人。 
先秋雪已滿，近夏草初新。 
唯有聞羌笛，梅花曲裡春。

霜風驚度雁，月露皓疏林。 
處處砧聲發，星河秋夜深。

共結尋真會，還當退食初。 
爐煙雲氣合，林葉雨聲餘。 
溽暑銷珍簟，浮涼入綺疏。 
歸心從念遠，懷此復何如。

深山秋事早，君去復何如。 
裛露收新稼，迎寒葺舊廬。 
題詩即招隱，作賦是閒居。 
別後空相憶，嵇康懶寄書。

不向新安去，那知江路長。
猿聲比廬霍，水色勝瀟湘。
驛樹收殘雨，漁家帶夕陽。
何須愁旅泊，使者有輝光。

孤煙靈洞遠，積雪滿山寒。
松柏凌高殿，莓苔封古壇。
客來清夜久，仙去白雲殘。
明日開金籙，焚香更沐蘭。

乞還方未遂，日夕望雲林。
況復逢春草，何勞問此心。
閉門公務散，枉策故情深。
遙夜他鄉酒，同君梁甫吟。

淮海各聯翩，三年方一見。
素心終不易，玄髮何須變。
舊國想平陵，春山滿陽羨。
隣雞莫遽唱，共惜良夜晏。

上公旌節在徐方，舊井莓苔近寢堂。
訪古因知彭祖宅，得仙何必葛洪鄉。
清虛不共春池竟，盥漱偏宜夏日長。
聞道延年如玉液，欲將調鼎獻明光。

春雪偏當夜，暄風卻變寒。
庭深不復掃，城曉更宜看。
命酒閑令酌，披蓑晚未冠。
連營鼓角動，忽似戰桑乾。

惆悵煙郊晚，依然此送君。
長河隔旅夢，浮客伴孤雲。
淇上春山直，黎陽大道分。
西陵倘一弔，應有士衡文。

賣藥何爲者，逃名市井居。
唯通遠山信，因致逸人書。
已報還丹効，全將世事疎。
秋風景溪裏，蕭散寄樵漁。

放溜出江口，迴瞻松栝深。
不知舟中月，更引湖間心。

分務江南遠，留歡幕下榮。
楓林縈楚塞，水驛到湓城。
岸草知春晚，沙禽好夜驚。
風帆幾泊處，處處暮潮清。

落日憑危堞，春風似故鄉。
川流通楚塞，山色遶徐方。
壁壘依寒草，旌旗動夕陽。
元戎資上策，南畝起耕桑。

吏散重門掩，僧來閉閣閑。
遠心馳北闕，春興寄東山。
草長風光裏，鶯喧靜默間。
芳辰不可住，惆悵暮禽還。

東洛居賢相，南方待本師。
旌麾儼欲動，杯錫杳仍遲。
積雪迷何處，驚風泊幾時。
大臣能護法，況有故山期。

古廟風煙積，春城車騎過。
方修漢祖祀，更使沛童歌。
寢帳巢禽出，香煙水霧和。
神心降福處，應在故鄉多。

凝陰晦長箔，積雪滿通川。
征客寒猶去，愁人晝更眠。
謝家興詠日，漢將出師年。
聞有招尋興，隨君訪戴船。

多病辭官罷，閑居作賦成。
圖書唯藥籙，飲食止藜羹。
學謝淹中術，詩無鄴下名。
不堪趨建禮，詎是厭承明。
已輟金門步，方從石路行。
遠山期道士，高柳覓先生。
性懶尤因疾，家貧自省營。
種苗雖尚短，穀價幸全輕。
篇詠投康樂，壺觴就步兵。
何人肯相訪，開戶一逢迎。

暝色赴春愁，歸人南渡頭。
渚煙空翠合，灘月碎光流。
澧浦饒芳草，滄浪有釣舟。
誰知放歌客，此意正悠悠。

置酒竟長宵，送君登遠道。
羇心看旅雁，晚泊依秋草。
秋草尚芊芊，離憂亦渺然。
元戎辟才彥，行子犯風煙。
風煙積惆悵，淮海殊飄蕩。
明日是重陽，登高遠相望。

一心求妙道，幾歲候真師。
丹竈今何在，白雲無定期。
崑崙煙景絕，汗漫徃還遲。
君但焚香待，人間到有時。

夜雨須停棹，秋風暗入衣。
見君嘗北望，何事卻南歸。

南橋春日暮，楊柳帶青渠。
不得同攜手，空成意有餘。

武庫分帷幄，儒衣事鼓鼙。
兵連越徼外，寇盡海門西。
節比全疎勒，功當雪會稽。
旌旗迴剡嶺，士馬濯耶溪。
受律梅初發，班師草未齊。
行看佩金印，豈得訪丹梯。

時鳥催春色，離人惜歲華。
遠山隨擁傳，芳草引還家。
北固潮當闊，西陵路稍斜。
縱令寒食過，猶有鏡中花。

桃紅復含宿雨，柳綠更帶春煙。
花落家童未掃，鶯啼山客猶眠。

延陵初罷講，建業去隨緣。
翻譯推多學，壇場最少年。
浣衣逢野水，乞食向人煙。
遍禮南朝寺，焚香古像前。

歷歷緣荒岸，溟溟入遠天。
每同沙草發，長共水雲連。
搖落潮風早，離披海雨偏。
故傷遊子意，多在客舟前。

沃州傳敎後，百衲老空林。
慮盡朝昏磬，禪隨坐臥心。
鶴飛湖草迥，門閉野雲深。
地與天台接，中峯早晚尋。

遠送臨川守，還同康樂侯。
歲時徒改易，今古接風流。
五馬嘶長道，雙旌向本州。
鄉心寄西北，應上郡城樓。

北固多陳跡，東山復盛遊。 
鐃聲發大道，草色引行騶。 
此地何時有，長江自古流。 
頻隨公府步，南客寄徐州。

貧居依柳市，閑步在蓮宮。
高閣宜春雨，長廊好嘯風。
誠如雙樹下，豈比一丘中。

不見白衣來送酒，但令黃菊自開花。
愁看日晚良辰過，步步行尋陶令家。

露濕青蕪時欲晚，水流黃葉意無窮。
節近重陽念歸否，眼前籬菊帶秋風。

隴首怨西征，嶺南雁北顧。
行人與流水，共向閩中去。

哭葬寒郊外，行將何所從。
盛曹徒列柏，新墓已栽松。
海月同千古，江雲覆幾重。
舊書曾諫獵，遺草議登封。
疇昔輕三事，嘗期老一峯。
門臨商嶺道，窗引洛城鐘。
應積泉中恨，無因世上逢。
招尋偏見厚，疎慢亦相容。
張范唯通夢，求羊永絕蹤。
誰知長卿疾，歌賦不還邛。

向山獨有一人行，近洞應逢雙鶴迎。 
嘗以素書傳弟子，還因白石號先生。 
無窮杏樹行時種，幾許芝田向月耕。 
師事少君年歲久，欲隨旄節往層城。

東林初結構，已有晚鐘聲。 
窗戶背流水，房廊半架城。 
遠山重疊見，芳草淺深生。 
每與君攜手，多煩長老迎。

自昔蕭曹任，難兼衛霍功。
勤勞無遠近，旌節屢西東。
不選三河卒，還令萬里通。
雁行緣古塞，馬鬣起長風。
遮虜關山靜，防秋鼓角雄。
徒思一攀送，羸老蓽門中。

湘竹殊堪製，齊紈且未工。
幸親芳袖日，尤帶舊林風。
掩笑歌筵裏，傳書臥閣中。
竟將爲別贈，寧與合歡同。

湖上孤帆別，江南謫宦歸。
前程愁更遠，臨水淚沾衣。
雲夢春山徧，瀟湘過客稀。
武陵招我隱，歲晚閉柴扉。

曉見蒼龍駕，東郊春已迎。
綵雲天仗合，玄象太階平。
佳氣山川秀，和風政令行。
句陳霜騎肅，御道雨師清。
律向韶陽變，人隨草木榮。
遙觀上林樹，今日遇遷鶯。

離別那逢秋氣悲，東林更作上方期。
共知客路浮雲外，暫愛僧房墜葉時。
長江九派人歸少，寒嶺千重雁度遲。
借問潯陽在何處，每看潮落一相思。

從來無檢束，只欲老煙霞。
雞犬聲相應，深山有幾家。

海花爭讓候榴花，犯雪先開內史家。
末客朝朝鈴閣下，從公步履玩年華。

底事洪澤壁，空留黃絹詞。
年年淮水上，行客不勝悲。

夜夜夢蓮宮，無由見遠公。
朝來出門望，知在雪山中。

晚日照樓邊，三軍拜峽前。
白雲隨浪散，青壁與山連。
萬嶺岷峨雪，千家橘柚川。
還如赴河內，天上去經年。

車馬長安道，誰知大隱心。
蠻僧留古鏡，蜀客寄新琴。
曬藥竹齋暖，擣茶松院深。
思君一相訪，殘雪似山陰。

蒼蒼松桂陰，殘月半西岑。
素壁寒燈暗，紅爐夜火深。
廚開山鼠散，鐘盡嶺猿吟。
行役方如此，逢師懶話心。

驪岫接新豐，岧嶢駕翠空。
鑿山開祕殿，隱霧閉仙宮。
絳闕猶棲鳳，雕梁尚帶虹。
溫泉曾浴日，華館舊迎風。
肅穆瞻雲輦，沈深閉綺櫳。
東郊倚望處，瑞氣靄濛濛。

江城相送阻煙波，況復新秋一雁過。
聞道全師征北虜，更言諸將會南河。
邊心杳杳鄉人絕，塞草青青戰馬多。
共許陳琳工奏記，知君名宦未蹉跎。

姑蘇東望海陵間，幾度裁書信未還。 
長在府中持白簡，豈知天畔有青山。 
人歸極浦寒流廣，雁下平蕪秋野閒。 
舊日新亭更攜手，他鄉風景亦相關。

半夜回舟入楚鄉，月明山水共蒼蒼。
孤猨更發秋風裏，不是愁人亦斷腸。

蠻歌荳蔻北人愁，松雨蒲風野艇秋。
浪起鵁鶄眠不得，寒沙細細入江流。

瀨頭細草接疎林，惡浪罾船半欲沈。
宿鷺眠洲非舊浦，去年沙觜是江心。

鶯啼燕語報新年，馬邑龍堆路幾千。
家住秦城鄰漢苑，心隨明月到胡天。
機中錦字論長恨，樓上花枝笑獨眠。
爲問元戎竇車騎，何時反斾勒燕然。

世故還相見，天涯共向東。
春歸江海上，人老別離中。
郡吏名何晚，沙鷗道自同。
甘泉須早獻，且莫歎飄蓬。

逸人歸路遠，弟子出山迎。
服藥顏雖駐，耽書癖已成。
柴扉度歲月，藜杖見公聊。
更作儒林傳，還應有姓名。

花宮難久別，道者憶千燈。
殘雪入林路，深山歸寺僧。
日光依嫩草，泉響滴春冰。
何用求方便，看心是一乘。

白首南朝女，愁聽異域歌。
收兵頡利國，飲馬胡蘆河。
毳布腥羶久，穹廬歲月多。
雕巢城上宿，吹笛淚滂沱。

祖席駐征櫂，開帆信候潮。
隔煙桃葉泣，吹管杏花飄。
船去鷗飛閣，人歸塵上橋。
別離惆悵淚，江路濕紅蕉。

微官同侍蒼龍闕，直諫偏推白馬生〈《寄李補闕》，出詩式〉。

