
臨風脫佩劒，相勸靜胡塵。
自料無筋力，何由荅故人。

衰病苦奔走，未嘗追舊遊。
何言問憔悴，此日駐方舟。

遠道曳故屐，餘春會高齋。
因言別離久，得盡平生懷。

敝邑連山遠，仙舟數刻同。
多慚屢回首，前路在泥中。

後會知不遠，今歡亦願留。
江天梅雨散，況在月中樓。

自公來問易，不復待加年。
更有垂簾會，遙知續草玄。

陽春已三日，會友聞昨夜。 
可愛剡溪僧，獨尋陶景舍。

雨落濕孤客，心驚比棲鳥。
空階夜滴繁，相亂應到曉。

高會棗樹宅，清言蓮社僧。
兩鄉同夜雨，旅館又無燈。

謗議不自辨，親朋那得知。
雨中驅馬去，非是獨傷離。

離室雨初晦，客程雲陡暗。
方爲對吏人，敢望郵童探。

縱酒常擲盞，狂歌時入室。
離羣怨雨聲，幽抑方成疾。

知疑姦叟謗，閑與情人話。
猶是別時燈，不眠同此夜。
寒燈揚曉焰，重屋驚春雨。
應想遠行人，路逢泥濘阻。
燈光照虛屋，雨影懸空壁。
一向簷下聲，遠來愁處滴。
楚僧話寂滅，俗慮比虛空。
賴有殘燈喻，相傳昏暗中。
雨聲亂燈影，明滅在空堦。
併枉五言贈，知同萬里懷。
回轉沙岸近，欹斜林嶺重。 
因君訪遺跡，此日見真龍。

漢宮若遠近，路在寒沙上。
到死不得歸，何人共南望。

寒郊好天氣，勸酒莫辭頻。
擾擾鍾陵市，無窮不醉人。

月出照關山，秋風人未還。
清光無遠近，鄉淚半書間。

一鴈過連營，繁霜覆古城。
胡笳在何處，半夜起邊聲。

西塞雲山遠，東風道路長。 
人心勝潮水，相送過潯陽。

偶來人境外，何處染囂塵。
倘許棲林下，僧中老此身。

麋鹿自成群，何人到白雲。 
山中無外事，終日醉醺醺。

白髮千莖雪，寒窗懶著書。 
最憐吟苜蓿，不及向桑榆。

夜靜河漢高，獨坐庭前月。 
忽起故園思，動作經年別。

垂柳萬條絲，春來織別離。
行人攀折處，閨妾斷腸時。

明月臨滄海，閑雲戀故山。
詩名滿天下，終日掩柴關。

謫戍孤城小，思家萬里遙。 
漢廷求衛霍，劍珮上青霄。

野水連天碧，峰巒入海青。 
滄浪者誰子，一曲醉中聽。

飲露身何潔，吟風韻更長。 
斜陽千萬樹，無處避螳螂。

拔翠五雲中，擎天不計功。
誰能凌絕頂，看取日升東。

雨濕松陰涼，風落松花細。
獨鶴愛清幽，飛來不飛去。

一公持一缽，相復度遙岑。 
地瘦無黃獨，春來草更深。

為憶去年梅，凌寒特地來。 
門前空臘盡，渾未有花開。

西崦水泠泠，沿岡有游亭。
自從春草長，遙見祗青青。

此意無所欲，閉門風景遲。
柳條將白髮，相對共垂絲。

北人歸欲盡，猶自住蕭山。 
閉戶不曾出，詩名滿世間。

畫鷁春風裏，迢遙去若飛。
那能寄相憶，不並子猷歸。

沅水連湘水，千波萬浪中。
知郎未得去，慚愧石尤風。

江明雨初歇，山暗雲猶濕。
未可動歸橈，前程風浪急。

文案日成堆，愁眉拽不開。
偷歸甕間臥，逢箇楚狂來。

絲管霜天夜，煙塵淮水西。 
明朝上征去，相伴醉如泥。

不作十日別，煩君此相留。 
雨餘江上月，好醉竹間樓。

上國杳未到，流年忽復新。
回車不自識，君定送何人。

離亭一會宿，能有幾人同。 
莫以回車泣，前途不盡窮。

西南積水遠，老病喜生歸。
此地故人別，空餘淚滿衣。

夜光貯懷袖，待報一顧恩。 
日向江湖老，此心誰為論。

浪息定何時，龍門到恐遲。
輕舟不敢渡，空立望旌旗。

沅湘流不盡，屈宋怨何深。
日暮秋煙起，蕭蕭楓樹林。

湘山千嶺樹，桂水九秋波。 
露重猿聲絕，風清月色多。

佳山路不遠，俗侶到常稀。 
及此煙霞暮，相看復欲歸。

初入長門宮，謂言君戲妾。
寧知秋風至，吹盡庭前葉。

手把杏花枝，未曾經別離。 
黃昏掩閨後，寂寞心自知。

天風吹我上層岡，露灑長松六月涼。
願借老僧雙白鶴，碧雲深處共翺翔。

玉壺山下雲居寺，六百年來選佛場。
滿地白雲關不住，石泉流出落花香。

漢家宮闕夢中歸，幾度氈房淚濕衣。
惆悵不如邊鴈影，秋風猶得向南飛。

鳳梭停織鵲無音，夢憶仙郎夜夜心。
難得相逢容易別，銀河爭似妾愁深。

軍門頻納受降書，一劒橫行萬里餘。
漢祖謾夸婁敬策，卻將公主嫁單于。

漢家旌幟滿陰山，不遣胡兒匹馬還。
願得此身長報國，何須生入玉門關。

看花無語淚如傾，多少春風怨別情。
不識玉門關外路，夢中昨夜到邊城。

金鴨香消欲斷魂，棃花春雨掩重門。
欲知別後相思意，回看羅衣積淚痕。

閉門茅底偶為鄰，北阮那憐南阮貧。 
卻是梅花無世態，隔牆分送一枝春。

四郭青山處處同，客懷無計荅秋風。
數家茅屋清溪上，千樹蟬聲落日中。

朝陽齋前桃李樹，手栽清蔭接比鄰。 
明年此地看花發，愁向東風憶故人。

日日澗邊尋茯苓，巖扉常掩鳳山青。
歸來掛衲高林下，自翦芭蕉寫佛經。

松下茅亭五月涼，汀沙雲樹晚蒼蒼。
行人無限秋風思，隔水青山似故鄉。

溪上誰家掩竹扉，鳥啼渾似惜春暉。
日斜深巷無人跡，時見棃花片片飛。

紅顆真珠誠可愛，白鬚太守亦何癡。
十年結子知誰在，自向中庭種荔枝。

一兩棕鞋八尺藤，廣陵行遍又金陵。
不知竹雨竹風夜，吟對秋山那寺燈。

伯勞東去鶴西還，雲總無心亦度山。
何似嚴陵灘上客，一竿長伴白鷗閑。

涼月如眉掛柳灣，越中山色鏡中看。 
蘭溪三日桃花雨，半夜鯉魚來上灘。

蘇溪亭上草漫漫，誰倚東風十二闌。
燕子不歸春事晚，一汀煙雨杏花寒。

黨議連誅不可聞，直臣高士去紛紛。
當時漏奪無人問，出宰東陽笑殺君。

由來海畔逐樵漁，奉詔因乘使者車。
卻掌山中子男印，自看猶是舊潛夫。

楚僧躡雪來招隱，先訪高人積雪中。
已別剡溪逢雪去，雪山修道與師同。

求理由來許便宜，漢朝龔遂不爲疵。
如今謗起翻成累，唯有新人子細知。

貧交相愛果無疑，共向人間聽直詞。
從古以來何限枉，慚知暗室不曾欺。

春風旅館長庭蕪，俯首低眉一老夫。
已對鐵冠窮事本，不知廷尉念冤無。

舉家相逐還鄉去，不向秋風怨別時。
湖水兩重山萬里，定知行盡到京師。
海上獨歸慚不及，邑中遺愛定無雙。 
蘭橈起唱逐流去，卻恨山溪通外江。

萬里羽書來未絕，五關烽火晝仍傳。 
故人多病盡歸去，唯有劉楨不得眠。

五都來往無舊業，一代公卿盡故人。
不肯低頭受羈束，遠師溪上拂纓塵。

莫怕南風且盡歡，湘山多雨夏中寒。 
送君萬里不覺遠，此地曾為心鐵官。

鬢下初驚白髮時，更逢離別助秋悲。 
從今不學四方事，已共家人海上期。

欲作別離西入秦，芝田棗逕往來頻。 
東湖此夕更留醉，逢著廬山學道人。

擬向田間老此身，寒郊怨別甚於春。 
又聞故里朋遊盡，到日知逢何處人。

懷王獨與佞人謀，聞道忠臣入亂流。
今日登高望不見，楚雲湘水各悠悠。

九疑深路繞山回，木落天清猿晝哀。 
猶隔簫韶一峰在，遙傳五馬向東來。

故侯將我到山中，更上西峰見遠公。 
共問置心何處好，主人揮手指虛空。

昨日臨川謝病還，求田問舍獨相關。 
宋時有井如今在，卻種胡麻不買山。

毫末成圍海變田，單家依舊住溪邊。
比來已向人間老，今日相過卻少年。

鶴髮婆娑鄉里親，相邀共看往年春。 
擬將兒女歸來住，且是茅山見老人。

插鬢茱萸來未盡，共隨明月下沙堆。
高緇寂寂不相問，醉客無端入定來。

日日河邊見水流，傷春未已復悲秋。
山中舊宅無人住，來往風塵共白頭。

半夜回舟入楚鄉，月明山水共蒼蒼。
孤猨更叫秋風裏，不是愁人亦斷腸。

三重江水萬重山，山裡春風度日閒。 
且向白雲求一醉，莫教愁夢到鄉關。

山下孤城月上遲，相留一醉本無期。
明年此夕遊何處，縱有清光知對誰。

家在故林吳楚間，冰為溪水玉為山。 
更將舊政化鄰邑，遙見逋人相逐還。

秋風里許杏花開，杏樹傍邊醉客來。
共待夜深聽一曲，醒人騎馬斷腸迴。

風傳畫閣空知曉，雨溼江城不見春。 
堆案繞床君莫怪，已經愁思古時人。

孤舟上水過湘沅，桂嶺南枝花正繁。 
行客自知心有托，不聞驚浪與啼猿。

湖上逢君亦不閒，暫將離別到深山。 
飄蓬驚鳥那自定，強欲相留雲樹間。

霜雁群飛下楚田，羈人掩淚望秦天。 
君行江海無定所，別後相思何處邊。

木葉紛紛湘水濱，此中何事往頻頻。 
臨風自笑歸時晚，更送浮雲逐故人。

城郭喧喧爭送遠，危梁褭褭渡東津。 
楊花展轉引征騎，莫怪山中多看人。

共醉流芳獨歸去，故園高士日相親。 
深山古路無楊柳，折取桐花寄遠人。

少別華陽萬里遊，近南風景不曾秋。 
紅芳綠筍是行路，縱有啼猿聽卻幽。
楊柳青青滿路垂，贈行惟折古松枝。
停舟一對湘江哭，哭罷無言君自知。

曾向巫山峽裡行，羈猿一叫一回驚。 
聞道建溪腸欲斷，的知斷著第三聲。

盧橘花開楓葉衰，出門何處望京師。 
沅湘日夜東流去，不為愁人住少時。

今年十月溫風起，湘水悠悠生白蘋。
欲寄遠書還不敢，卻愁驚動故鄉人。

蘄水城西向北看，桃花落盡柳花殘。
朱旗半捲山川小，白馬連嘶草樹寒。

我身本似遠行客，況是亂時多病身。 
經山涉水向何處，羞見竹林禪定人。

遠自五陵獨竄身，筑陽山中歸路新。
橫流夜長不得渡，駐馬荒亭逢故人。

仙人此夜忽凌波，更唱瑤臺一遍歌。 
嫁與將軍天上住，人間可得再相過。

邊草，邊草，邊草盡來共老。
山南山北雪晴，千里萬里月明。
明月，明月，胡笳一聲愁絕。

空門寂寂澹吾身，溪雨微微洗客塵。 
臥向白雲晴未盡，任他黃鳥醉芳春。

十月江邊蘆葉飛，灌陽灘冷上舟遲。 
今朝未遇高風便，還與沙鷗宿水湄。

野人無本意，散木任天材。 
分向空山老，何言上苑來。 
迢遙千里道，依倚九層臺。 
出處寧知命，輪轅豈自媒。 
更慚張處士，相與別蒿萊。

無言堪自喻，偶坐更相悲。 
木落驚年長，門閒惜草衰。 
買山猶未得，諫獵又非時。 
設被浮名繫，歸休漸欲遲。

萍翻蓬自卷，不共本心期。 
復入重城裡，頻看百草滋。 
水流歸思遠，花發長年悲。 
盡日春風起，無人見此時。

酒泉布衣舊才子，少小知名帝城裡。 
一篇飛入九重門，樂府喧喧聞至尊。 
宮中美人皆唱得，七貴因之盡相識。 
南鄰北里日經過，處處淹留樂事多。 
不脫弊裘輕錦綺，長吟佳句掩笙歌。 
賢王貴主於我厚，駿馬蒼頭如己有。 
暗將心事隔風塵，盡擲年光逐杯酒。 
青門幾度見春歸，折柳尋花送落暉。 
杜陵往往逢秋暮，望月臨風攀古樹。 
繁霜入鬢何足論，舊國連天不知處。 
爾來倏忽五十年，卻憶當時思眇然。 
多識故侯悲宿草，曾看流水沒桑田。 
百人會中一身在，被褐飲瓢終不改。 
陌頭車馬共營營，不解如君任此生。

湘流分曲浦，繚繞古城東。
岸轉千家合，林開一鏡空。
人生無事少，心賞幾回同。
且復忘羈束，悠悠落照中。

回環路不盡，歷覽意彌新。
古木畬田火，澄江盪槳人。
緩歌尋極浦，一醉送殘春。
莫恨長沙遠，他年憶此辰。

十年官不進，斂跡無怨咎。 
漂蕩海內遊，淹留楚鄉久。 
因參戎幕下，寄宅湘川口。 
翦竹開廣庭，瞻山敞虛牖。 
閒門早春至，陋巷新晴後。 
覆地落殘梅，和風褭輕柳。 
逢迎車馬客，邀結風塵友。 
意愜時會文，夜長聊飲酒。 
秉心轉孤直，沈照隨可否。 
豈學屈大夫，憂慚對漁叟。

暮角發高城，情人坐中起。 
臨觴不及醉，分散秋風裡。 
雖有明日期，離心若千里。 
前歡反惆悵，後會還如此。 
焉得夜淹留，一回終宴喜。 
羈遊復牽役，皆去重湖水。 
早晚泛歸舟，吾從數君子。

背江居隙地，辭職作遺人。 
耕鑿資餘力，樵漁逐四鄰。 
麥秋桑葉大，梅雨稻田新。 
籬落栽山果，池塘養海鱗。 
放歌聊自足，幽思忽相親。 
余亦歸休者，依君老此身。

何時別故鄉，歸去佩銅章。
親族移家盡，閭閻百戰場。
背關餘古木，近塞足風霜。
遺老應相賀，知君不下堂。

軒車出東閣，都邑繞南河。 
馬首先春至，人心比歲和。 
省風傳隱恤，持法去煩苛。 
卻想埋輪者，論功此日多。

祖帳臨鮫室，黎人擁鷁舟。 
坐藍高士去，繼組鄙夫留。 
白日落寒水，青楓繞曲洲。 
相看作離別，一倍不禁愁。

移罇鋪山曲，祖帳查溪陰。
鋪山即遠道，查溪非故林。
淒然誦新詩，落淚霑素襟。
郡政我何有，別情君獨深。
禪庭古樹秋，宿雨清沈沈。
揮袂千里遠，悲傷去住心。

門前水流咽，城下亂山多。 
非是還家路，寧知枉騎過。 
風煙復欲隔，悲笑屢相和。 
不學陶公醉，無因奈別何。

智力苦不足，黎甿殊未安。 
忽從新命去，復隔舊寮歡。 
曉路整車馬，離亭會衣冠。 
冰堅細流咽，燒盡亂峰寒。 
耆老相餞送，兒童亦悲酸。 
桐鄉寄生怨，欲話此情難。

移樽鋪山曲，祖帳查溪陰。 
鋪山即遠道，查溪非故林。 
悽然誦新詩，落淚霑素襟。 
郡政我何有，別情君獨深。 
禪庭古樹秋，宿雨清沈沈。 
揮袂千里遠，悲傷去住心。

行役留三楚，思歸又一春。 
自疑冠下髮，聊此鏡中人。 
機息知名誤，形衰恨道貧。 
空將舊泉石，長與夢相親。

犬吠空山響，林深一逕存。 
隔雲尋板屋，渡水到柴門。 
日晝風煙靜，花明草樹繁。 
乍疑秦世客，漸識楚人言。 
不記逃鄉里，居然長子孫。 
種田燒險谷，汲井鑿高原。 
畦葉藏春雉，庭柯宿旅猿。 
嶺陰無瘴癘，地隙有蘭蓀。 
內戶均皮席，枯瓢沃野餐。 
遠心知自負，幽賞詎能論。 
轉步重崖合，瞻途落照昏。 
他時願攜手，莫比武陵源。

瀧水天際來，鼻山地中坼。
盤渦幾十處，疊溜皆千尺。
直寫卷沈沙，驚翻衝絕壁。
淙淙振崖谷，洶洶竟朝夕。
人語不自聞，日光亂相射。
艤舟始搖漾，舉棹旋奔激。
既下同建瓴，半空方避石。
前危苦未盡，後險何其迫。
倏閃疾風雷，蒼皇蕩魂魄。
因隨伏流出，忽與跳波隔。
遠想欲回軒，豈茲還泛鷁。
雲涯多候館，努力勤登歷。

五逢晬日今方見，置爾懷中自惘然。 
乍喜老身辭遠役，翻悲一笑隔重泉。 
欲教針線嬌難解，暫弄琴書性已便。 
還有蔡家殘史籍，可能分與外人傳。

軺車忽枉轍，郡府自生風。 
遣吏山禽在，開樽野客同。 
古牆抽臘筍，喬木揚春鴻。 
能賦傳幽思，清言盡至公。 
城欹殘照入，池曲大江通。 
此地人來少，相歡一醉中。

花雪隨風不厭看，更多還肯失林巒。
愁人正在書窗下，一片飛來一片寒。

鄰里龍沙北〈《臨川六詠》〉。
麥秋桑葉大，梅雨稻田新。
籬落栽山果，池塘養錦鱗。

