
　　卷307_1 《憶長安。四月》丘丹 
　　憶長安，四月時，南郊萬乘旌旗。嘗酎玉卮更獻， 
　　含桃絲籠交馳。芳草落花無限，金張許史相隨。 
　　卷307_2 《狀江南。季冬》丘丹 
　　江南季冬月，紅蟹大如l4.湖水龍為鏡，爐峰氣作煙。 
　　卷307_3 《和韋使君秋夜見寄》丘丹 
　　露滴梧葉鳴，秋風桂花發。中有學仙侶，吹簫弄山月。 
　　卷307_4 《奉酬韋蘇州使君》丘丹 
　　久作煙霞侶，暫將簪組親。還同褚伯玉，入館忝州人。 
　　卷307_5 《和韋使君聽江笛送陳侍禦》丘丹 
　　離樽聞夜笛，寥亮入寒城。月落車馬散，淒惻主人情。 
　　卷307_6 《奉酬韋使君送歸山之作》丘丹 
　　側聞郡守至，偶乘黃犢出。不別桃源人，一見經累日。 
　　蟬鳴念秋稼，蘭酌動離瑟。臨水降麾幢，野艇才容膝。 
　　參差碧山路，目送江帆疾。涉海得驪珠，棲梧慚鳳質。 
　　愧非鄭公里，歸掃蒙籠室。 
　　卷307_7 《奉酬重送歸山》丘丹 
　　賣藥有時至，自知來往疏。遽辭池上酌，新得山中書。 
　　步出芙蓉府，歸乘觳觫車。猥蒙招隱作，豈愧班生廬。 
　　卷307_8 《經湛長史草堂（一作題湛長史舊居）》丘丹 
　　身退謝名累，道存嘉止足。設醴降華幡，掛冠守空穀。 
　　偶尋野外寺，仰慕賢者躅。不見昔簪裾，猶有舊松竹。 
　　煙霞雖異世，風韻如在矚。余即江海上，歸轍青山曲。 
　　卷307_9 《蕭山祗園寺》丘丹 
　　東晉許征君，西方彥上人。生時猶定見，悟後了前因。 
　　靈塔多年古，高僧苦行頻。碑存才記日，藤老豈知春。 
　　車騎歸蕭詧，雲林識許詢。千秋不相見，悟定是吾身。 
　　卷307_10 《奉使過石門觀瀑》丘丹 
　　溪上望懸泉，耿耿雲中見。披榛上岩岫，峭壁正東面。 
　　千仞瀉聯珠，一潭噴飛霰。嵯rU滿山響，坐覺炎氛變。 
　　照日類虹霓，從風似綃練。靈奇既天造，惜處窮海甸。 
　　吾祖昔登臨，謝公亦遊衍。王程懼淹泊，下磴空延眷。 
　　千里雷尚聞，巒回樹蔥蒨.此來共賤役，探討愧前彥。 
　　永欲洗塵纓，終當愜此願。 
　　卷307_11 《秋夕宿石門館》丘丹 
　　暝從石門宿，搖落四岩空。潭月漾山足，天河瀉澗中。 
　　杉松寒似雨，猿鳥夕驚風。獨臥不成寢，蒼然想謝公。 
　　卷307_12 《狀江南。孟夏》賈弇 
　　江南孟夏天，慈竹筍如編。蜃氣為樓閣，蛙聲作管弦。 
　　卷307_13 《狀江南。仲秋》沈仲昌 
　　江南仲秋天，驔鼻大如船。雷是樟亭浪，苔為界石錢。 
　　卷307_14 《憶長安。正月》謝良輔 
　　憶長安，正月時，和風喜氣相隨。獻壽彤庭萬國， 
　　燒燈青玉五枝。終南往往殘雪，渭水處處流澌。 
　　卷307_15 《憶長安。十二月》謝良輔 
　　憶長安，臘月時，溫泉彩仗新移。瑞氣遙迎鳳輦， 
　　日光先暖龍池。取酒蝦蟆陵下，家家守歲傳卮。 
　　卷307_16 《狀江南。仲春》謝良輔 
　　江南仲春天，細雨色如煙。絲為武昌柳，布作石門泉。 
　　卷307_17 《狀江南。孟冬》謝良輔 
　　江南孟冬天，荻穗軟如綿。綠絹芭蕉裂，黃金橘柚懸。 
　　卷307_18 《憶長安。二月》鮑防 
　　憶長安，二月時，玄鳥初至禖祠。百囀宮鶯繡羽， 
　　千條禦柳黃絲。更有曲江勝地，此來寒食佳期。 
　　卷307_19 《狀江南。孟春》鮑防 
　　江南孟春天，荇葉大如錢。白雪裝梅樹，青袍似葑田。 
　　卷307_20 《雜感》鮑防 
　　漢家海內承平久，萬國戎王皆稽首。天馬常銜苜蓿花， 
　　胡人歲獻葡萄酒。五月荔枝初破顏，朝離象郡夕函關。 
　　雁飛不到桂陽嶺，馬走先過林邑山。甘泉禦果垂仙閣， 
　　日暮無人香自落。遠物皆重近皆輕，雞雖有德不如鶴。 
　　卷307_21 《送薛補闕入朝（一作鮑溶詩）》鮑防 
　　平原門下十餘人，獨受恩多未殺身。每歎陸家兄弟少， 
　　更憐楊氏子孫貧。柴門豈斷施行馬，魯酒那堪醉近臣。 
　　賴有軍中遺令在，猶將談笑對風塵。 
　　卷307_22 《人日陪宣州範中丞…范侍禦傳真宴東峰亭（一作鮑溶詩）》鮑防 
　　人日春風綻早梅，謝家兄弟看花來。吳姬對酒歌千曲， 
　　秦女留人酒百杯。絲柳向空輕婉轉，玉山看日漸裴回。 
　　流光易去歡難得，莫厭頻頻上此台。 
　　卷307_23 《上巳寄孟中丞（一作鮑溶詩）》鮑防 
　　世間禊事風流處，鏡裏雲山若畫屏。 
　　今日會稽王內史，好將賓客醉蘭亭。 
　　卷307_24 《秋暮憶中秋夜與王璠侍禦賞月，因愴遠離聊以奉寄》鮑防 
　　前月月明夜，美人同遠光。清塵一以間，今夕坐相忘。 
　　風落芙蓉露，疑餘繡被香。 
　　卷307_25 《元日早朝行》鮑防 
　　幹元發生春為宗，盛德在木鬥建東。東方歲星大明宮， 
　　南山喜氣搖晴空。望雲五等舞萬玉，獻壽一聲出千峰。 
　　文昌隨彩禮樂正，太平下直旌旗紅。師曠應律調黃鐘， 
　　王良運策調時龍。玄冥無事歸朔土，青帝放身入朱宮。 
　　九韶九變五聲裏，四方四友一身中。天何言哉樂無窮， 
　　廣成彭祖為三公。野臣潛隨擊壤老，日下鼓腹歌可封。 
　　卷307_26 《憶長安。三月》杜奕 
　　憶長安，三月時，上苑遍是花枝。青門幾場送客， 
　　曲水竟日題詩。駿馬金鞭無數，良辰美景追隨。 
　　卷307_27 《憶長安。六月》鄭概 
　　憶長安，六月時，風台水榭逶迤。朱果雕籠香透， 
　　分明紫禁寒隨。塵驚九衢客散，赭珂滴瀝青驪。 
　　卷307_28 《狀江南。孟秋》鄭概 
　　江南孟秋天，稻花白如氈。素腕慚新藕，殘妝妒晚蓮。 
　　卷307_29 《憶長安。七月》陳元初 
　　憶長安，七月時，槐花點散罘罳.七夕針樓競出， 
　　中元香供初移。繡轂金鞍無限，遊人處處歸遲。 
　　卷307_30 《憶長安。八月》呂渭 
　　憶長安，八月時，闕下天高舊儀。衣冠共頒金鏡， 
　　犀象對舞丹墀。更愛終南灞上，可憐秋草碧滋。 
　　卷307_31 《狀江南。仲冬》呂渭 
　　江南仲冬天，紫蔗節如鞭。海將鹽作雪，出用火耕田。 
　　卷307_32 《貞元十一年知貢舉撓閣不能定去留寄詩前主司》呂渭 
　　獨坐貢闈裏，愁多芳草生。仙翁昨日事，應見此時情。 
　　卷307_33 《皇帝移晦日為中和節》呂渭 
　　皇心不向晦，改節號中和。淑氣同風景，嘉名別詠歌。 
　　湔裙移舊俗，賜尺下新科。曆象千年正，酺醵四海多。 
　　花隨春令發，鴻度歲陽過。天地齊休慶，歡聲欲蕩波。 
　　卷307_34 《經湛長史草堂》呂渭 
　　岩居舊風景，人世今成昔。木落古山空，猿啼秋月白。 
　　誰同西府僚，幾謝南平客。摧殘松桂老，蕭散煙雲夕。 
　　跡留異代遠，境入空門寂。惟有草堂僧，陳詩在石壁。 
　　卷307_35 《憶長安。九月》範燈 
　　憶長安，九月時，登高望見昆池。上苑初開露菊， 
　　芳林正獻霜梨。更想千門萬戶，月明砧杵參差。 
　　卷307_36 《狀江南。季夏》範燈 
　　江南季夏天，身熱汗如泉。蚊蚋成雷澤，袈裟作水田。 
　　卷307_37 《憶長安。十月》樊珣 
　　憶長安，十月時，華清士馬相馳。萬國來朝漢闕， 
　　五陵共獵秦祠。晝夜歌鐘不歇，山河四塞京師。 
　　卷307_38 《狀江南。仲夏》樊珣 
　　江南仲夏天，時雨下如川。盧橘垂金彈，甘蕉吐白蓮。 
　　卷307_39 《憶長安。十一月》劉蕃 
　　憶長安，子月時，千官賀至丹墀。御苑雪開瓊樹， 
　　龍堂冰作瑤池。獸炭氈爐正好，貂裘狐白相宜。 
　　卷307_40 《狀江南。季秋》劉蕃 
　　江南季秋天，栗熟大如拳。楓葉紅霞舉，蒼蘆白浪川。
