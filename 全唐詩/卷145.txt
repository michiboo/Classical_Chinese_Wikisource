
杜頠，開元十五年同王昌齡登第。詩二首。
秋草馬蹄輕，角弓持弦急。
去爲龍城候，正值胡兵襲。
軍氣橫大荒，戰酣日將入。
長風金鼓動，白露鐵衣濕。
四起愁邊聲，南轅時佇立。
斷蓬孤自轉，寒雁飛相及。
萬里雲沙漲，平川冰霰溢。
夜聞漢使歸，獨向刀環泣。

君不見銅鞮觀，數里城池已蕪漫。
君不見虒祁宮，幾重臺榭亦微濛。
介馬兵車全盛時，歌童舞女妖豔姿。
一代繁華皆共絕，九原唯望冢纍纍。

李嶷，開元十五年進士第，官左武衞錄事。殷璠稱其詩「鮮潔有規矩，其《少年行》三首，詞雖不多，翩翩然俠氣在目。」今存詩六首。
十八羽林郎，戎衣侍漢王。
臂鷹金殿側，挾彈玉輿傍。
馳道春風起，陪游出建章。

侍獵長楊下，承恩更射飛。
塵生馬影滅，箭落雁行稀。
薄暮隨天仗，聯翩入瑣闈。

玉劒膝邊橫，金杯馬上傾。
朝遊茂陵道，夜宿鳳凰城。
豪吏多猜忌，無勞問姓名。

天淨河漢高，夜閑砧杵發。
清秋忽如此，離恨應難歇。
風亂池上萍，露光竹間月。
與君共遊處，勿作他鄉別。

林臥避殘暑，白雲長在天。
賞心既如此，對酒非徒然。
月色徧秋露，竹聲兼夜泉。
涼風懷袖裏，茲意與誰傳。

人錄尚書事，家臨御路傍。
鑿池通渭水，避暑借明光。
印綬妻封邑，軒車子拜郎。
寵因宮掖裏，勢極必先亡。

崔亙，開元二十四年登進士第。詩一首。
夜盡夢初驚，紗窗早霧明。
曉妝脂粉薄，春服綺羅輕。
妾有今朝恨，君無舊日情。
愁來理弦管，皆是斷腸聲。

蔣維翰，登開元進士第。詩五首。
美人怨何深，含情倚金閣。
不嚬復不語，紅淚雙雙落。

美人閉紅燭，獨作裁新錦。
頻放剪刀聲，夜寒知未寢。

珠箔因風起，飛蛾入最能。
不教人夜作，方便殺明燈。

白玉堂前一樹梅，今朝忽見數花開。
兒家門戶尋常閉，春色因何入得來。

百尺珠樓臨狹斜，新妝能唱美人車。
皆言賤妾紅顏好，要自狂夫不憶家。

萬楚，登開元進士第。詩八首。
人說淮南有小山，淮王昔日此登仙。
城中雞犬皆飛去，山上壇場今宛然。
世人貴身不貴壽，共笑華陽洞天口。
不知金石變長年，謾在人間戀攜手。
君能舉帆至淮南，家住盱眙余先諳。
桐柏亂流平入海，茱萸一曲沸成潭。
憶記來時魂悄悄，想見仙山衆峰小。
今日長歌思不堪，君行爲報三青鳥。

田家喜秋熟，歲宴林葉稀。
禾黍積場圃，樝梨垂戶扉。
野閑犬時吠，日暮牛自歸。
時復落花酒，茅齋堪解衣。

玳瑁昔稱華，玲瓏薄絳紗。
鉤銜門勢曲，節亂水紋斜。
日弄長飛鳥，風搖不捲花。
自當分內外，非是爲驕奢。

山陰柳家女，九日采茱萸。
復得東鄰伴，雙爲陌上姝。
插枝著高髻，結子置長裾。
作性常遲緩，非關詫丈夫。
平明折林樾，日入返城隅。
俠客要羅袖，行人挑短書。
蛾眉自有主，年少莫踟躕。

西施謾道浣春紗，碧玉今時鬬麗華。
眉黛奪將萱草色，紅裙妬殺石榴花。
新歌一曲令人豔，醉舞雙眸斂鬢斜。
誰道五絲能續命，卻令今日死君家。

金絡青驄白玉鞍，長鞭紫陌野遊盤。
朝驅東道塵恆滅，暮到河源日未闌。
汗血每隨邊地苦，蹄傷不憚隴陰寒。
君能一飲長城窟，爲報天山行路難。

斂眉語芳草，何許太無情。
正見離人別，春心相向生。

河水浮落花，花流東不息。
應見浣紗人，爲道長相憶。

范朝，開元中進士。詩二首。
水勢臨階轉，峰形對路開。
槎從天上得，石是海邊來。
瑞草分叢種，祥花間色栽。
舊傳詞賦客，唯見有鄒枚。

勝境宜長望，遲春好散愁。
關連四塞起，河帶八川流。
複磴承香閣，重巖映彩樓。
爲臨溫液近，偏美聖君遊。

楊顔，登開元進士第。詩一首。
小園足生事，尋勝日傾壺。
蒔蔬利於鬻，纔青摘已無。
四鄰依野竹，日夕采其枯。
田家心適時，春色徧桑榆。

王諲，登開元進士第，官右補闕。詩六首。
君不見紅閨少女端正時，夭夭桃李仙容姿。
幸得君王憐巧笑，披香殿裏薦蛾眉。
蛾眉雙雙人共進，常恐妾身從此擯。
甄妃爲妬出層宮，班女因猜下長信。
長信宮門閉不開，昭陽歌吹風送來。
夢中魂魄猶言是，覺後精神尚未迴。
念君嬌愛無終始，使妾長啼後庭裏。
獨立每看斜日盡，孤眠直至殘燈死。
秋日聞蟲翡翠簾，春晴照面鴛鴦水。
紅顏舊來花不勝，白髮如今雪相似。
傳聞紈扇恩未歇，預想蛾眉上初月。
如君貴僞不貴真，還同棄妾逐新人。
借問南山松葉意，何如北砌槿花新。

調箏夜坐燈光裏，卻掛羅帷露纖指。
朱弦一一聲不同，玉柱連連影相似。
不知何處學新聲？曲曲彈來未覩名。
應是石家金谷裏，流傳未滿洛陽城。

飛燕倚身輕，爭人巧笑名。
生君棄妾意，增妾怨君情。
日落昭陽壁，秋來長信城。
寥寥金殿裏，歌吹夜無聲。

日暮裁縫歇，深嫌氣力微。
纔能收篋笥，嬾起下簾帷。
怨坐空然燭，愁眠不解衣。
昨來頻夢見，夫婿莫應知。

暫得金吾夜，通看火樹春。
停車傍明月，走馬入紅塵。
妓雜歌偏勝，場移舞更新。
應須盡記取，說向不來人。

今歲今宵盡，明年明日催。
寒隨一夜去，春逐五更來。
氣色空中改，容顏暗裏回。
風光人不覺，已著後園梅。

王岳靈，登開元進士第。天寶中，累官至監察御史。詩一首。
建禮含香處，重城待漏臣。
徐聞傳鳳詔，曉唱辨雞人。
銀箭殘將盡，銅壺漏更新。
催籌當午夜，移刻及三辰。
杳杳從天遠，泠泠出禁頻。
直疑殘漏曙，肅肅對鉤陳。

周萬，其先汝南人，後徙居永安黃岡，宣州刺史擇從之子，開元末登第。詩一首。
〈自注云，此君曾浪跡長安，因以詩讓之〉
往日長安路，歡遊不惜年。
爲貪盧女曲，用盡沈郎錢。
身老方投刺，途窮始著鞭。
猶聞有知己，此去不徒然。

