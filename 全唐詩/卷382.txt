
張籍，字文昌，蘇州吳人，或曰和州烏江人。貞元十五年登進士第，授太常寺太祝。久之，遷秘書郎。韓愈薦為國子博士，歷水部員外郎，主客郎中。當時有名士皆與遊，而愈賢重之。籍為詩長於樂府，多警句。仕終國子司業。詩集七卷，今編為五卷。
美人來去春江暖，江頭無人湘水滿。 
浣沙石上水禽棲，江南路長春日短。 
蘭舟桂楫常渡江，無因重寄雙瓊璫。
湘東行人長歎息，十年離家歸未得。 
弊裘羸馬苦難行，僮僕飢寒少筋力。 
君不見床頭黃金盡，壯士無顏色。 
龍蟠泥中未有雲，不能生彼升天翼。
九月匈奴殺邊將，漢軍全沒遼水上。
萬里無人收白骨，家家城下招魂葬。
婦人依倚子與夫，同居貧賤心亦舒。
夫死戰場子在腹，妾身雖存如晝燭。
皎皎白紵白且鮮，將作春衣稱少年。 
裁縫長短不能定，自持刀尺向姑前。 
復恐蘭膏汙纖指，常遣傍人收墮珥。 
衣裳著時寒食下，還把玉鞭鞭白馬。
老農家貧在山住，耕種山田三四畝。
苗疎稅多不得食，輸入官倉化為土。
歲暮鋤犂傍空室，呼兒登山收橡實。
西江賈客珠百斛，船中養犬長食肉。
織素縫衣獨苦辛，遠因回使寄征人。 
官家亦自寄衣去，貴從妾手著君身。 
高堂姑老無侍子，不得自到邊城裡。 
殷勤為看初著時，征夫身上宜不宜。
戲馬臺南山簇簇，山邊飲酒歌別曲。 
行人醉後起登車，席上回尊動僮僕。 
青天漫漫覆長路，遠遊無家安得住。 
願君到處自題名，他日知君從此去。
築城處，
千人萬人齊把杵。
重重土堅試行錐，
軍吏執鞭催作遲。
來時一年深磧裏，
盡著短衣渴無水，
力盡不得拋杵聲，
杵聲未盡人皆死。
家家養男當門戶，
今日作君城下土。
南山北山樹冥冥，猛虎白日繞林行。
向晚一身當道食，山中麋鹿盡無聲。
年年養子在空谷，雌雄上山不相逐。
谷中近窟有山村，長向村家取黃犢。
五陵年少不敢射，空來林下看行跡。
行人結束出門去，幾時更踏門前路。 
憶昔君初納采時，不言身屬遼陽戍。 
早知今日當別離，成君家計良為誰。 
男兒生身自有役，那得誤我少年時。 
不如逐君征戰死，誰能獨老空閨裡。
遠牧牛，遶村四面禾黍稠。 
陂中飢鳥啄牛背，令我不得戲壟頭。 
入陂草多牛散行，白犢時向蘆中鳴。 
隔堤吹葉應同伴，還鼓長鞭三四聲。 
牛牛食草莫相觸，官家截爾頭上角 。
長安大道沙為堤，早風無塵雨無泥。
宮中玉漏下三刻，朱衣導騎丞相來。
路傍高樓息歌吹，千車不行行者避。
街官閭吏相傳呼，當前十里惟空衢。
白麻詔下移相印，新堤未成舊堤盡。
漢皇欲作飛仙子，年年採藥東海裡。 
蓬萊無路海無邊，方士舟中相枕死。 
招搖在天迴白日，甘泉玉樹無仙實。 
九皇真人終不下，空向離宮祠太乙。 
丹田有氣凝素華，君能保之昇絳霞。
古釵墮井無顏色，百尺泥中今復得。 
鳳凰宛轉有古儀，欲為首飾不稱時。 
女伴傳看不知主，羅袖拂拭生光輝。 
蘭膏已盡股半折，雕文刻樣無年月。 
雖離井底入匣中，不用還與墜時同。
遊人別，一東復一西。 
出門向背兩不返，惟信車輪與馬蹄。 
道路悠悠不知處，山高海闊誰辛苦。 
遠遊不定難寄書，日日空尋別時語。 
浮雲上天雨墮地，暫時會合終離異。 
我今與子非一身，安得死生不相棄。
君知妾有夫，贈妾雙明珠。
感君纏綿意，繫在紅羅襦。
妾家高樓連苑起，良人執戟明光裏。
知君用心如日月，事夫誓擬同生死。
上客不用顧金羈，主人有酒君莫違。
請君看取園中花，地上漸多枝上稀。
山頭樹影不見石，溪水無風應更碧〈一作暎天碧〉。
人人齊醉起舞時，誰覺翻衣與倒幘。
明朝花盡人巳去，此地獨來空繞樹。
黃頭鮮卑入洛陽，胡兒執戟升明堂。 
晉家天子作降虜，公卿奔走如牛羊。 
紫陌旌旛暗相觸，家家雞犬驚上屋。 
婦人出門隨亂兵，夫死眼前不敢哭。 
九州諸候自顧土，無人領兵來護主。 
北人避胡多在南，南人至今能晉語。
秋江岸邊蓮子多，採蓮女兒憑船歌。
青房圓實齊戢戢，爭前競折漾微波。
試牽綠莖下尋藕，斷處絲多刺傷手。
白練束腰袖半卷，不插玉釵妝梳淺。
船中未滿度前洲，借問阿誰家住遠。
歸時共待暮潮上，自弄芙蓉還蕩槳。
黃門詔下促收捕，京兆尹繫御史府。
出門無復部曲隨，親戚相逢不容語。
辭成謫尉南海州，受命不得須臾留。
身着青衫騎惡馬，中門之外無送者。
郵夫防吏急諠驅，往往驚墮馬蹄下。
長安里中荒大宅，朱門巳除十二㦸。
高堂舞榭鎖管絃，美人遙望西南天。
吳宮四面秋江水，江清露白芙蓉死。 
吳王醉後欲更衣，座中美人嬌不起。 
宮中千門復萬戶，君恩反覆誰能數。 
君心與妾既不同，徒向君前作歌舞。 
茱萸滿宮紅實垂，秋風嫋嫋生繁枝。 
姑蘇臺上夕燕罷，佗人侍寢還獨歸。 
白日在天光在地，君今那得長相棄。
洛陽北門北邙道，喪車轔轔入秋草。
車前齊唱薤露歌，高墳新起白峨峨。
朝朝暮暮人送葬，洛陽城中人更多。
千金立碑高百尺，終作誰家柱下石。
山頭松柏半無主，地下白骨多於土。
寒食家家送紙錢，烏鳶作窠銜上樹。
人居朝市未解愁，請君暫向北邙遊。
秋月朗朗關山上，山中行人馬蹄響。 
關山秋來雨雪多，行人見月唱邊歌。 
海邊茫茫天氣白，胡兒夜度黃龍磧。 
軍中探騎暮出城，伏兵暗處低旌戟。 
溪水連天霜草平，野駝尋水磧中鳴。 
隴頭風急雁不下，沙場苦戰多流星。 
可憐萬國關山道，年年戰骨多秋草。
隴頭路斷人不行，胡騎夜入涼州城。
漢兵處處格鬬死，一朝盡沒隴西地。
驅我邊人胡中去，散放牛羊食禾黍。
去年中國養子孫，今著氈裘學胡語。
誰能更使李輕車，收取涼州入漢家。
湘雲初起江沉沉，君王遙在雲夢林。
江南雨多旌旗暗，臺下朝朝春水深。
章華殿前朝萬國，君心獨自無終極。
楚兵滿地能逐禽，誰用一身騁筋力。
西江若飜雲夢中，麋鹿死盡應還宮。
春日融融池上暖，竹牙出土蘭心短。
草堂人起酒半醒，家僮報我園花滿。
頭上皮冠未曾整，直入花間不尋徑。
樹樹殷勤盡遶行，攀枝未遍春日暝。
不用積金著青天，不用服藥求神仙。
但碩園裏花長好，一生飲酒花前老。
秋天如水夜未央，天漢東西月色光。 
愁人不寐畏枕席，暗蟲唧唧繞我傍。 
荒城為村無更聲，起看北斗天未明。 
白露滿田風嫋嫋，千聲萬聲鶡鳥鳴。
天欲雨，有東風，南谿白鼉鳴窟中。
六月人家井無水，夜聞鼉聲人盡起。
洛陽宮闕當中州，城上峨峨十二樓。 
翠華西去幾時返，梟巢乳鳥藏蟄燕。 
御門空鎖五十年，稅彼農夫修玉殿。 
六街朝暮鼓鼕鼕，禁兵持戟守空宮。 
百官月月拜章表，驛使相續長安道。 
上陽宮樹黃復綠，野豺入宛食糜鹿。 
陌上老翁雙淚垂，共說武皇巡幸時。
春江無雲潮水平，蒲心出水鳬雛鳴。
長干夫壻愛遠行，自染春衣縫巳成。
妾身生長金陵側，去年隨夫住江北。
春來未到父母家，舟小風多渡不得。
欲辭舅姑先問人，私向江頭祭水神。
戲馬臺南山簇簇，山邊飲酒歌別曲。 
行人醉後起登車，席上回尊動僮僕。 
青天漫漫覆長路，遠遊無家安得住。 
願君到處自題名，他日知君從此去。
邊州八月修城堡，侯騎先燒磧中草。 
胡風吹沙度隴飛，隴頭林木無北枝。 
將軍閱兵青塞下，鳴鼓逢逢促獵圍。 
天寒山路石斷裂，白日不銷帳上雪。 
烏孫國亂多降胡，詔使名王持漢節。 
年年征戰不得閒，邊人殺盡唯空山。
洛陽城頭火瞳瞳，亂兵燒我天子宮。 
宮城南面有深山，盡將老幼藏其間。 
重巖為屋橡為食，丁男夜行候消息。 
聞道官軍猶掠人，舊里如歸未得。 
董逃行，漢家幾時重太平。
少年從獵出長楊，禁中新拜羽林郎。 
獨對輦前射雙虎，君王手賜黃金璫。 
日日鬥雞都市裡，贏得寶刀重刻字。 
百里報仇夜出城，平明還在娼樓醉。 
遙聞虜到平陵下，不待詔書行上馬。 
斬得名王獻桂宮，封侯起第一日中。 
不為六郡良家子，百戰始取邊城功。
請君膝上琴，彈我白頭吟。 
憶昔君前嬌笑語，兩情宛轉如縈素。 
宮中為我起高樓，更開花池種芳樹。 
春天百草秋始衰，棄我不待白頭時。 
羅襦玉珥色未暗，今朝已道不相宜。 
揚州青銅作明鏡，暗中持照不見影。 
人心回互自無窮，眼前好惡那能定。 
君恩已去若再返，菖蒲花開月長滿。
彈箏峽東有胡塵，天子擇日拜將軍。 
蓬萊殿前賜六纛，還領禁兵為部曲。 
當朝受詔不辭家，夜向咸陽原上宿。 
戰車彭彭旌旗動，三十六軍齊上隴。 
隴頭戰勝夜亦行，分兵處處收舊城。 
胡兒殺盡陰磧暮，擾擾唯有牛羊聲。 
邊人親戚曾戰沒，今逐官軍收舊骨。 
磧西行見萬里空，幕府獨奏將軍功。
金陵向西賈客多，船中生長樂風波。 
欲發移船近江口，船頭祭神各澆酒。 
停杯共說遠行期，入蜀經蠻誰別離。 
金多眾中為上客，夜夜算緡眠獨遲。 
秋江初月猩猩語，孤帆夜發瀟湘渚。 
水工持楫防暗灘，直過山邊及前侶。 
年年逐利西復東，姓名不在縣籍中。 
農夫稅多長辛苦，棄業長為販寶翁。
遠客出門行路難，停車斂策在門端。
荒城無人霜霜滿路，野火燒橋不得度。
寒蟲入窟鳥歸巢，僮僕問我誰家去。
行尋田頭暝未息，雙轂長轅礙荊棘。
緣岡入澗投田家，主人舂米為夜食。
晨雞喔喔茅屋傍，行人起掃車上霜。
舊山巳別行已遠，身計未成難復返。
長安陌上相識稀，遙望天山白日晚。
誰能聴我辛苦行，為向君前歌一聲。
征人遙遙出古城，雙輪齊動駟馬鳴。
山川無處不歸路，念君長作萬里行。
野田人稀秋草綠，日暮放馬車中宿。
驚麏遊兔在我傍，獨唱鄉歌對僮僕。
君家大宅鳳城隅，年年道上隨行車。
碩為玉鑾繫華軾，終日有聲在君側。
門前舊轍久巳平，無由復得君消息。
薄命婦，良家子，無事從軍去萬里。
漢家天子平四夷，護羌都尉裹屍歸。
念君此行為死別，對君裁縫泉下衣。
與君一日為夫婦，千年萬歲亦相守。
君愛龍城征戰功，妾願青樓歌樂同。
人生各各有所欲，詎得將心入君腹。
翩翩兮朱鷺，來汎春塘棲綠樹。
羽毛如翦色如染，遠飛欲下雙翅斂。
避人引子入深壍，動處水紋開灩灩。
誰知豪家網爾軀，不如飲啄江海隅。
蓮葉團團杏花拆，長江鯉魚鬐鬛赤。
念君少年棄親戚，千里萬里獨為客。
誰言遠別心不易，天星墜地能為石。
㡬時斷得城南陌，勿使居人有行役。
章華宮中九月時，桂花半落紅橘垂。 
江頭騎火照輦道，君王夜從雲夢歸。 
霓旌鳳蓋到雙闕，臺上重重歌吹發。 
千門萬戶開相當，燭籠左右列成行。 
下輦更衣入洞房，洞房侍女盡焚香。
玉階羅幕微有霜，齊言此夕樂未央。 
玉酒湛湛盈華觴，絲竹次第鳴中堂。 
巴姬起舞向君王，迴身垂手結明璫。 
願君千年萬年壽，朝出射糜夜飲酒。
江南人家多橘樹，吳姬舟上織白薴。 
土地卑溼饒蟲蛇，連木為牌入江住。 
江村亥日長為市，落帆度橋來蒲裡。 
清莎覆城竹為屋，無井家家飲潮水。 
長干午日沽春酒，高高酒旗懸江口。 
娼樓兩岸臨水柵，夜唱竹枝留北客。 
江南風土歡樂多，悠悠處處盡經過。
秦烏啼啞啞，夜啼長安吏人家。 
吏人得罪囚在獄，傾家賣產將自贖。 
少婦起聽夜啼烏，知是官家有赦書。 
下床心喜不重寐，未明上堂賀舅姑。 
少婦語啼烏，汝啼慎勿虛。 
借汝庭樹作高巢，年年不令傷爾雛。
促促復促促，家貧夫婦歡不足。
今年為人送租船，去年捕魚在江邊。
家中姑老子復小，自執吳綃輸稅錢。
家家桑麻滿地黑，念君一身空努力。
碩教牛蹄團團羊角直，君身常在應不得。
華屋重翠幄，倚席雕象床。 
遠漏微更疏，薄衾中夜涼。 
爐氣暗裴徊，寒燈背斜光。 
妍姿結宵態，寢臂幽夢長。 
宛轉復宛轉，憶君更未央。
青天蕩蕩高且虛，上有白日無根株。 
流光暫出還入地，使我年少不須臾。 
與君相逢勿寂莫，衰老不復如今樂。 
玉卮盛酒置君前，再拜願君千萬年。
山頭鹿，角芟芟，尾促促。
貧兒多租輸不足，夫死未葬兒在獄。
早日熬熬蒸野岡，禾黍不收無獄糧。
縣家唯憂少軍食，誰能令爾無死傷。
湘水無潮秋水闊。湘中月落行人發。 
送人發。送人歸。 
白蘋茫茫鷓鴣飛。

梧桐葉下黃金井，橫架轆轤牽素綆。
美人初起天未明，手拂銀缾秋水冷。
高堂別館連湘渚，長向春光開萬戶。 
荊王去去不復來，宮中美人自歌舞。
錦江近西煙水綠，新雨山頭荔枝熟。 
萬里橋邊多酒家，遊人愛向誰家宿。
寒塘沈沈柳葉疏，水暗人語驚棲鳧。 
舟中少年醉不起，持燭照水射遊魚。
長江春水綠堪染，蓮葉出水大如錢。 
江頭橘樹君自種，那不長繫木蘭船。
野塘鵁鶄飛樹頭，綠蒲紫菱蓋碧流。
狂客誰家愛雲水，日日獨來城下遊。
西山作宮潮滿池，宮鳥曉鳴茱萸枝。 
吳姬採蓮自唱曲，君王昨夜舟中宿。
雀飛多。觸網羅。 
網羅高樹顛。汝飛蓬蒿下。 
勿復投身網羅間。粟積倉。 
禾在田。巢之雛。 
望其母來還。
泗水流急石纂纂，鯉魚上下紅尾短。 
春冰銷散日華滿，行舟往來浮橋斷。 
城邊魚市人早行，水煙漠漠多棹聲。
胡馬崩騰滿阡陌，都人避亂唯空宅。 
宅邊青桑垂宛宛，野蠶食葉還成繭。 
黃雀銜草入燕窠，嘖嘖啾啾白日晚。 
去時禾黍埋地中，飢兵掘土翻重重。 
鴟梟養子庭樹上，曲牆空屋多旋風。 
亂定幾人還本土，唯有官家重作主。
石上生菖蒲，一寸十二節。 
仙人勸我食，令我頭青面如雪。 
逢人寄君一絳囊，書中不得傳此方。 
君能來作棲霞侶，與君同入丹玄鄉。
南塘水深蘆筍齊，下田種稻不作畦。
耕場磷磷在水底，短衣半染蘆中泥。
田頭刈莎結為屋，歸來繫牛還獨宿。
水淹手足盡有瘡，山䖟遶身飛颺颺。
桑林椹黑蠶再眠，婦姑採桑不向田。
江南熱旱天氣毒，雨中移秧顔色鮮。
一年耕種長苦辛，田熟家家將賽神。
上山採樵選枯樹，深處樵多出辛苦。 
秋來野火燒櫟林，枝柯已枯堪採取。 
斧聲坎坎在幽谷，採得齊梢青葛束。 
日西待伴同下山，竹擔彎彎向身曲。 
共知路傍多虎窟，未出深林不敢歇。 
村西地暗狐兔行，稚子叫時相應聲。 
採樵客，莫採松與柏。 
松柏生枝直且堅，與君作屋成家宅。
瀟湘多別離，風起芙蓉洲。 
江上人已遠，夕陽滿中流。 
鴛鴦東南飛，飛上青山頭。
鴨鴨，嘴唼唼。 
青蒲生，春水狹。 
蕩漾木蘭船，中有雙少年。 
少年醉，鴨不起。
雲童童，白龍之尾垂江中。 
今年天旱不作雨，水足牆上有禾黍。
桃生葉婆娑，枝葉四向多。 
高未出牆顛，蒿莧相凌摩。 
植之三年餘，今年初試花。 
秋來已成實，其陰良已嘉。 
青蟬不來鳴，安得迅羽過。 
常惡牽絲蟲，蒙冪成網羅。 
顧託戲兒童，勿折吾柔柯。 
明年結其實，磊磊充汝家。
水上山沈沈，征途復繞林。 
途荒人行少，馬跡猶可尋。 
雪中獨立樹，海口失侶禽。 
離憂如長線，千里縈我心。
長塘湖，一斛水中半斛魚。
大魚如柳葉，小魚如針鋒，水濁誰能辨真龍。
古瑟在匣誰復識，玉柱顛倒朱絲黑。 
千年曲譜不分明，樂府無人傳正聲。 
秋蟲暗穿塵作色，腹中不辨工人名。 
幾時天下復古樂，此瑟還奏雲門曲。
