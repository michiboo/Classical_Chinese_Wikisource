
　卷304_1 《怨婦》劉商 
　　淨掃黃金階，飛霜皎如雪。下簾彈箜篌，不忍見秋月。 
　　卷304_2 《綠珠怨》劉商 
　　從來上臺榭，不敢倚闌幹。零落知成血，高樓直下看。 
　　卷304_3 《古意》劉商 
　　達曉寢衣冷，開帷霜露凝。風吹昨夜淚，一片枕前冰。 
　　卷304_4 《哭蕭掄》劉商 
　　何處哭故人，青門水如箭。當時水頭別，從此不相見。 
　　卷304_5 《送從弟赴上都》劉商 
　　車騎秦城遠，囊裝楚客貧。月明思遠道，詩罷訴何人。 
　　卷304_6 《登相國寺閣》劉商 
　　晴日登臨好，春風各望家。垂楊夾城路，客思逐楊花。 
　　卷304_7 《酬浚上人采藥見寄》劉商 
　　玉英期共采，雲嶺獨先過。應得靈芝也，詩情一倍多。 
　　卷304_8 《曲水寺枳實》劉商 
　　枳實繞僧房，攀枝置藥囊。洞庭山上橘，霜落也應黃。 
　　卷304_9 《酬問師》劉商 
　　虛空無處所，彷彿似琉璃。詩境何人到，禪心又過詩。 
　　卷304_10 《殷秀才求詩》劉商 
　　傾蓋見芳姿，晴天瓊樹枝。連城猶隱石，唯有卞和知。 
　　卷304_11 《行營即事》劉商 
　　萬姓厭干戈，三邊尚未和。將軍誇寶劍，功在殺人多。 
　　卷304_12 《送劉寰北歸》劉商 
　　南巢登望縣城孤，半是青山半是湖。 
　　知爾素多山水興，此回歸去更來無。 
　　卷304_13 《送王閈歸蘇州》劉商 
　　深山窮穀沒人來，邂逅相逢眼漸開。 
　　雲鶴洞宮君未到，夕陽帆影幾時回。 
　　卷304_14 《送人往虔州》劉商 
　　莫歎乘軺道路賒，高樓日日望還家。 
　　人到南康皆下淚，唯君笑向此中花。 
　　卷304_15 《送僧往湖南（一作送清上人）》劉商 
　　閑出東林日影斜，稻苗深淺映袈裟。 
　　船到南湖風浪靜，可憐秋水照蓮花。 
　　卷304_16 《送元使君自楚移越》劉商 
　　露冕行春向若耶，野人懷惠欲移家。 
　　東風二月淮陰郡，唯見棠梨一樹花。 
　　卷304_17 《移居深山謝別親故》劉商 
　　不食黃精不採薇，葛苗為帶草為衣。 
　　孤雲更入深山去，人絕音書雁自飛。 
　　卷304_18 《送王永二首（一作合溪送王永歸東郭）》劉商 
　　君去春山誰共遊，鳥啼花落水空流。 
　　如今送別臨溪水，他日相思來水頭。 
　　綿衣似熱夾衣寒，時景雖和春已闌。 
　　誠知暫別那惆悵，明日藤花獨自看。 
　　卷304_19 《送別》劉商 
　　灞岸青門有弊廬，昨來聞道半丘墟。 
　　陌頭空送長安使，舊裏無人可寄書。 
　　卷304_20 《送王貞》劉商 
　　清陽玉潤複多才，邂逅佳期過早梅。 
　　槿花亦可浮杯上，莫待東籬黃菊開。 
　　卷304_21 《送薛六暫游揚州》劉商 
　　志在乘軒鳴玉珂，心期未快隱青蘿。 
　　廣陵行路風塵合，城郭新秋砧杵多。 
　　卷304_22 《送楊行元赴舉》劉商 
　　晚渡邗溝惜別離，漸看烽火馬行遲。 
　　千鈞何處穿楊葉，二月長安折桂枝。 
　　卷304_23 《行營送人》劉商 
　　鞞鼓喧喧對古城，獨尋歸鳥馬蹄輕。 
　　回來看覓鶯飛處，即是將軍細柳營。 
　　卷304_24 《滑州送人先歸》劉商 
　　河水冰消雁北飛，寒衣未足又春衣。 
　　自憐漂蕩經年客，送別千回獨未歸。 
　　卷304_25 《送浚上人》劉商 
　　木落前山霜露多，手持寒錫遠頭陀。 
　　眼看庭樹梅花發，不見詩人獨詠歌。 
　　卷304_26 《高郵送弟遇北游》劉商 
　　門臨楚國舟船路，易見行人易別離。 
　　今日送君心最恨，孤帆水下又風吹。 
　　卷304_27 《送豆盧郎赴海陵》劉商 
　　煙波極目已沾襟，路出東塘水更深。 
　　看取海頭秋草色，一如江上別離心。 
　　卷304_28 《送女子》劉商 
　　青娥宛宛聚為裳，烏鵲橋成別恨長。 
　　惆悵梧桐非舊影，不悲鴻雁暫隨陽。 
　　卷304_29 《酬道芬寄畫松》劉商 
　　聞道鉛華學沈寧，寒枝淅瀝葉青青。 
　　一株將比囊中樹，若個年多有茯苓。 
　　卷304_30 《山翁持酒相訪以畫松酬之》劉商 
　　白社風霜驚暮年，銅瓶桑落慰秋天。 
　　憐君意厚留新畫，不著松枝當酒錢。 
　　卷304_31 《題潘師房》劉商 
　　渡水傍山尋石壁，白雲飛處洞門開。 
　　仙人來往行無跡，石徑春風長綠苔。 
　　卷304_32 《謝自然卻還舊居》劉商 
　　仙侶招邀自有期，九天升降五雲隨。 
　　不知辭罷虛皇日，更向人間住幾時。 
　　卷304_33 《寄李俌》劉商 
　　掛卻衣冠披薜荔，世人應是笑狂愚。 
　　年來漸覺髭須黑，欲寄松花君用無。 
　　卷304_34 《贈頭陀師》劉商 
　　少壯從戎馬上飛，雪山童子未緇衣。 
　　秋山年長頭陀處，說我軍前射虎歸。 
　　卷304_35 《贈嚴四草屨》劉商 
　　輕微菅蒯將何用，容足偷安事頗同。 
　　日入信陵賓館靜，贈君閒步月明中。 
　　卷304_36 《題劉偃莊》劉商 
　　何事退耕滄海畔，閑看富貴白雲飛。 
　　門前種稻三回熟，縣裏官人四考歸。 
　　卷304_37 《題黃陂夫人祠》劉商 
　　蒼山雲雨逐明神，唯有香名萬歲春。 
　　東風三月黃陂水，只見桃花不見人。 
　　卷304_38 《題道濟上人房》劉商 
　　何處營求出世間，心中無事即身閑。 
　　門外水流風葉落，唯將定性對前山。 
　　卷304_39 《梨樹陰》劉商 
　　福庭人靜少攀援，雨露偏滋影易繁。 
　　磊落紫香香亞樹，清陰滿地晝當軒。 
　　卷304_40 《秋蟬聲》劉商 
　　蕭條旅舍客心驚，斷續僧房靜又清。 
　　借問蟬聲何所為，人家古寺兩般聲。 
　　卷304_41 《歸山留別子侄二首》劉商 
　　車馬驅馳人在世，東西南北鶴隨雲。 
　　莫言貧病無留別，百代簪纓將付君。 
　　不逐浮雲不羨魚，杏花茅屋向陽居。 
　　鶴鳴華表應傳語，雁度霜天懶寄書。 
　　卷304_42 《與湛上人院畫松》劉商 
　　水墨乍成岩下樹，摧殘半隱洞中雲。 
　　猷公曾住天臺寺，陰雨猿聲何處聞。 
　　卷304_43 《白沙宿竇常宅觀妓》劉商 
　　揚子澄江映晚霞，柳條垂岸一千家。 
　　主人留客江邊宿，十月繁霜見杏花。 
　　卷304_44 《上巳日兩縣寮友會集時主郵不遂馳赴輒題以寄方寸》劉商 
　　踏青看竹共佳期，春水晴山祓禊詞。 
　　獨坐郵亭心欲醉，櫻桃落盡暮愁時。 
　　卷304_45 《懷張璪》劉商 
　　苔石蒼蒼臨澗水，陰風嫋嫋動松枝。 
　　世間唯有張通會，流向衡陽那得知。 
　　卷304_46 《與於中丞》劉商 
　　萬頃荒林不敢看，買山容足擬求安。 
　　田園失計全蕪沒，何處春風種蕙蘭。 
　　卷304_47 《袁十五遠訪山門》劉商 
　　僻居謀道不謀身，避病桃源不避秦。 
　　遠入青山何所見，寒花滿徑白頭人。 
　　卷304_48 《行營病中》劉商 
　　心許征南破虜歸，可言羸病臥戎衣。 
　　遲遲不見憐弓箭，惆悵秋鴻敢近飛。 
　　卷304_49 《合溪水漲寄敬山人》劉商 
　　共愛碧溪臨水住，相思來往踐莓苔。 
　　而今卻欲嫌溪水，雨漲春流隔往來。 
　　卷304_50 《不羨花》劉商 
　　惆悵朝陽午又斜，剩栽桃李學仙家。 
　　花開花落人如舊，誰道容顏不及花。 
　　卷304_51 《醉後》劉商 
　　春草秋風老此身，一瓢長醉任家貧。 
　　醒來還愛浮萍草，漂寄官河不屬人。 
　　卷304_52 《題水洞二首》劉商 
　　桃花流出武陵洞，夢想仙家雲樹春。 
　　今看水入洞中去，卻是桃花源裏人。 
　　長看岩穴泉流出，忽聽懸泉入洞聲。 
　　莫摘山花拋水上，花浮出洞世人驚。 
　　卷304_53 《代人村中悼亡二首》劉商 
　　花落茅簷轉寂寥，魂隨暮雨此中銷。 
　　邇來庭柳無人折，長得垂枝一萬條。 
　　虛室無人乳燕飛，蒼苔滿地履痕稀。 
　　庭前唯有薔薇在，花似殘妝葉似衣。 
　　卷304_54 《觀獵三首》劉商 
　　夢非熊虎數年間，驅盡豺狼宇宙閑。 
　　傳道單于聞校獵，相期不敢過陰山。 
　　日隱寒山獵未歸，鳴弦落羽雪霏霏。 
　　梁園射盡南飛雁，淮楚人驚陽鳥啼。 
　　松月東軒許獨遊，深恩未報復淹留。 
　　梁園日暮從公獵，每過青山不舉頭。 
　　卷304_55 《畫石》劉商 
　　蒼蘚千年粉繪傳，堅貞一片色猶全。 
　　那知忽遇非常用，不把分銖補上天。 
　　卷304_56 《詠雙開蓮花》劉商 
　　菡萏新花曉並開，濃妝美笑面相隈。 
　　西方采畫迦陵鳥，早晚雙飛池上來。 
　　卷304_57 《夜聞鄰管》劉商 
　　何事霜天月滿空，鸝雛百囀向春風。 
　　鄰家思婦更長短，楊柳如絲在管中。 
　　卷304_58 《山中寄元二侍禦二首》劉商 
　　心期汗漫臥雲扃，家計漂零水上萍。 
　　桃李向秋凋落盡，一枝松色獨青青。 
　　拖紫鏘金濟世才，知君倚玉望三台。 
　　深山窮谷無人到，唯有狂愚獨自來。 
　　卷304_59 《上崔十五老丈》劉商 
　　天漢乘槎可問津，寂寥深景到無因。 
　　看花獨往尋詩客，不為經時謁丈人。 
　　卷304_60 《袁德師求畫松》劉商 
　　柏偃松俯勢自分，森梢古意出浮雲。 
　　如今眼暗畫不得，舊有三株持贈君。 
　　卷304_61 《早夏月夜問王開》劉商 
　　清風首夏夜猶寒，嫩筍侵階竹數竿。 
　　君向蘇台長見月，不知何事此中看。 
　　卷304_62 《裴十六廳即事》劉商 
　　主人能政訟庭閑，帆影雲峰戶牖間。 
　　每到夕陽嵐翠近，只言籬障倚前山。 
　　卷304_63 《春日行營即事》劉商 
　　風引雙旌馬首齊，曹南戰勝日平西。 
　　為儒不解從戎事，花落春深聞鼓鼙。 
　　卷304_64 《畫樹後呈浚師》劉商 
　　翔鳳邊風十月寒，蒼山古木更摧殘。 
　　為君壁上畫松柏，勁雪嚴霜君試看。 
　　卷304_65 《吊從甥》劉商 
　　日晚河邊訪煢獨，衰柳寒蕪繞茅屋。 
　　兒童驚走報人來，孀婦開門一聲哭。 
　　卷304_66 《句》劉商 
　　郵筒不解獻茱萸。（《容齋隨筆》）。 
　　趙侯首帶鹿耳巾，規模出自陶弘景。 
　　（《鹿耳巾歌》。《海錄碎事》）。 
　　
