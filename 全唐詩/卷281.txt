
崔琮，登大曆二年進士第。詩一首。
應律三陽首，朝天萬國同。 
斗邊看子月，臺上候祥風。 
五夜鐘初動，千門日正融。 
玉階文物盛，仙仗武貔雄。 
率舞皆群辟，稱觴即上公。 
南山為聖壽，長對未央宮。

李竦，大歷二年登進士第，官戶部尚書、鄧岳觀察使。詩一首。
候曉金門闢，乘時玉曆長。 
羽儀瞻上宰，雲物麗初陽。 
漢禮方傳珮，堯年正捧觴。 
日行臨觀闕，帝錫洽珪璋。 
盛美超三代，洪休降百祥。 
自憐朝末坐，空此詠無疆。

張惟儉，宣城當塗人，大歷六年進士第，官和州刺史。詩一首。
當時無外守，方物四夷通。 
列土金河北，朝天玉塞東。 
自將荊璞比，不與鄭環同。 
正朔雖傳漢，衣冠尚帶戎。 
幸承提佩寵，多愧琢磨功。 
絕域知文教，爭趨上國風。

章八元，睦州桐廬人，登大歷六年進士第。貞元中，調句容主簿卒。詩一卷，今存六首。
江源南去永，野渡暫維梢。 
古戍懸魚網，空林露鳥巢。 
雪晴山脊見，沙淺浪痕交。 
自笑無媒者，逢人作解嘲。

夜涼河漢白，卷箔出南軒。 
過月鴻爭遠，辭枝葉暗翻。 
獨謠聞麗曲，緩步接清言。 
宣室思前席，行看拜主恩。

舊宅平津邸，槐陰接漢宮。 
鳴騶馳道上，寒日直廬中。 
白雪歌偏麗，青雲宦早通。 
悠然一縫掖，千里限清風。

十層突兀在虛空，四十門開面面風。 
卻怪鳥飛平地上，自驚人語半天中。 
迴梯暗踏如穿洞，絕頂初攀似出籠。 
落日鳳城佳氣合，滿城春樹雨濛濛。

昨辭夫子櫂歸舟，家在桐廬憶舊丘。 
三月暖時花競發，兩溪分處水爭流。 
近聞江老傳鄉語，遙見家山減旅愁。 
或在醉中逢夜雪，懷賢應向剡川遊。

八重巖崿疊晴空，九色煙霞繞洞宮。 
仙道多因迷路得，莫將心事問樵翁。

張莒，長山人，登大歷九年進士第。大中時，官吏部員外郎。詩一首。
〈大歷十三年吏部試〉
萬國來朝歲，千年覲聖君。 
輦迎仙仗出，扇匝御香焚。 
俯對朝容近，先知曙色分。 
冕旒開處見，鐘磬合時聞。 
影動承朝日，花攢似慶雲。 
蒲葵那可比，徒用隔炎氛。

史延，登大曆九年進士第。詩一首。
上苑連侯第，清明及暮春。 
九天初改火，萬井屬良辰。 
頒賜恩逾洽，承時慶自均。 
翠煙和柳嫩，紅焰出花新。 
寵命尊三老，祥光燭萬人。 
太平當此日，空復荷陶甄。

韓濬，江東人，大歷九年進士及第。詩一首。
朱騎傳紅燭，天廚賜近臣。 
火隨黃道見，煙繞白榆新。 
榮耀分他日，恩光共此辰。 
更調金鼎膳，還暖玉堂人。 
灼灼千門曉，煇煇萬井春。 
應憐螢聚夜，瞻望及東鄰。

鄭轅，大歷九年進士。詩一首。
改火清明後，優恩賜近臣。 
漏殘丹禁晚，燧發白榆新。 
瑞彩來雙闕，神光煥四鄰。 
氣回侯第暖，煙散帝城春。 
利用調羹鼎，餘輝燭縉紳。 
皇明如照隱，願及聚螢人。

王濯，大歷九年進士第。詩一首。
御火傳香殿，華光及侍臣。 
星流中使馬，燭耀九衢人。 
轉影連金屋，分輝麗錦茵。 
焰迎紅蕊發，煙染綠條春。 
助律和風早，添爐湲氣新。 
誰憐一寒士，猶望照東鄰。

獨孤綬，大歷十年登進士第，舉博學宏詞，嘗試馴象賦，德宗稱之，特書第三。詩一首。
至道歸淳樸，明珠被棄捐。 
天真來照乘，成性卻沈泉。 
不是靈蛇吐，非緣合浦還。 
岸傍隨月落，波底共星懸。 
致遠終無脛，懷貪遂息肩。 
欲知恭儉德，所寶在惟賢。

仲子陵，峨眉人，大歷中登第，歷官常侍。詩一首。
萬古秦時鏡，從來抱至精。 
依臺月自吐，在匣水常清。 
爛爛金光發，澄澄物象生。 
雲天皆洞鑒，表裡盡虛明。 
但見人窺膽，全勝響應聲。 
妍媸定可識，何處更逃情。

張佐，大歷中進士。詩二首。
樓上秦時鏡，千秋獨有名。 
菱花寒不落，冰質夏長清。 
龍在形難掩，人來膽易呈。 
昇臺宜遠照，開匣乍藏明。 
皎色新磨出，圓規舊鑄成。 
愁容如可鑒，當欲拂塵纓。

憶昨天台到赤城，幾朝仙籟耳中生。 
雲龍出水風聲急，海鶴鳴皋日色清。 
石筍半山移步險，桂花當澗拂衣輕。 
今來盡是人間夢，劉阮茫茫何處行。

丁澤，大歷十年試東都第一。詩三首。
天意將垂象，神龜出負圖。 
五方行有配，八卦義寧孤。 
作瑞旌君德，披文協帝謨。 
乘流喜得路，逢聖倖存軀。 
蓮葉池通泛，桃花水自浮。 
還尋九江去，安肯曳泥途。

夢中朝上日，闕下拜天顏。 
彷彿瞻王母，分明獻玉環。 
靈姿趨甲帳，悟道契玄關。 
似見霜姿白，如看月彩彎。 
霓裳歸物外，鳳曆曉人寰。 
仙聖非相遠，昭昭寤寐間。

人功雖未及，地力信非常。 
不任耕耘早，偏宜黍稷良。 
無年皆有獲，後種亦先芳。 
膴膴盈千畝，青青保萬箱。 
何須祭田祖，詎要察農祥。 
況是春三月，和風日又長。

閻濟美，大曆十年進士第，元和初，刺華州，貞元末，歷福建觀察使，終工部尚書。詩二首。
謇諤王臣直，文明雅量全。 
望爐金自躍，應物鏡何偏。 
南國幽沈盡，東堂禮樂宣。 
轉令遊藝士，更惜至公年。 
芳樹歡新景，青雲泣暮天。 
唯愁鳳池拜，孤賤更誰憐。

新霽洛城端，千家積雪寒。 
未收清禁色，偏向上陽殘。

張少博，大曆進士。詩二首。
建禮含香處，重城待漏辰。 
徐聲傳鳳闕，曉唱辨雞人。 
銀箭聽將盡，銅壺滴更新。 
催籌當五夜，移刻及三春。 
杳杳從天遠，泠泠出禁頻。 
直廬殘響曙，肅穆對鉤陳。

殘雪初睛後，鳴珂奉闕庭。 
九門傳曉漏，五夜候晨扃。 
北斗橫斜漢，東方落曙星。 
煙氛初動色，簪珮未分形。 
雪重猶垂白，山遙不辨青。 
雞人更唱處，偏入此時聽。

周徹，大曆進士。詩一首。
建禮通華省，含香直紫宸。 
靜聞銅史漏，暗識桂宮春。 
滴瀝疑將絕，清泠發更新。 
寒聲臨雁沼，疏韻應雞人。 
迥入千門徹，行催五夜頻。 
高臺閒自聽，非是駐征輪。

高拯，大曆十三年進士第。詩一首。
公子求賢未識真，欲將毛遂比常倫。
當時不及三千客，今日何如十九人。

王表，大曆十四年登進士第，官至秘書少監。詩三首。
御苑春何早，繁花已繡林。 
笑迎明主仗，香拂美人簪。 
地接樓臺近，天垂雨露深。 
睛光來戲蝶，夕景動棲禽。 
欲托凌雲勢，先開捧日心。 
方知桃李樹，從此別成陰。

春城閑望愛睛天，何處風光不眼前。
寒食花開千樹雪，清明日出萬家煙。
興來促席唯同舍，醉後狂歌盡少年。
聞說鶯啼卻惆悵，詩成不見謝臨川。

趙女乘春上畫樓，一聲歌發滿城秋。 
無端更唱關山曲，不是征人亦淚流。

獨孤授，大曆十四年登第。詩一首。
上苑韶容早，芳菲正吐花。 
無言向春日，閒笑任年華。 
潤色籠輕靄，晴光豔晚霞。 
影連千戶竹，香散萬人家。 
幸繞樓臺近，仍懷雨露賒。 
願君垂採摘，不使落風沙。

王儲，大曆十四年登第。詩一首。
東陸和風至，先開上苑花。 
穠枝藏宿鳥，香蕊拂行車。 
散白憐晴日，舒紅愛晚霞。 
桃間留御馬，梅處入胡笳。 
城郭連增媚，樓臺映轉華。 
豈同幽穀草，春至發猶賒。

周渭，大曆十四年登第。詩二首。 
灼灼花凝雪，春來發上林。 
向風初散蕊，垂葉欲成陰。 
人過香隨遠，煙晴色自深。 
淨時空結霧，疏處未藏禽。 
菶茸何年植，間關幾日吟。 
一枝如可冀，不負折芳心。

楮為冠子布為裳，吞得丹霞壽最長。 
混俗性靈常樂道，出塵風格早休糧。 
枕中經妙誰傳與，肘後方新自寫將。 
百尺松梢幾飛步，鶴棲板上禮虛皇。

