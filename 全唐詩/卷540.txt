
地險悠悠天險長，金陵王氣應瑤光。
休誇此地分天下，只得徐妃半面妝。
乘運應須宅八荒，男兒安在戀池隍。
君王自起新豐後，項羽何曾在故鄉。
十歲裁詩走馬成，冷灰殘燭動離情。
桐花萬里丹山路，雛鳳清於老鳳聲。

劍棧風檣各苦辛，別時冰雪到時春。
爲憑何遜休聯句，瘦盡東陽姓沈人。
粥香餳白杏花天，省對流鶯坐綺筵。
今日寄來春已老，鳳樓迢遞憶鞦韆。
國事分明屬灌均，西陵魂斷夜來人。
君王不得爲天子，半爲當時賦洛神。
松篁台殿蕙香幃，龍護瑤窗鳳掩扉。
無質易迷三裏霧，不寒長著五銖衣。
人間定有崔羅什，天上應無劉武威。
寄問釵頭雙白燕，每朝珠館幾時歸。
麝重愁風逼，羅疏畏月侵。
怨魂迷恐斷，嬌喘細疑沈。
數急芙蓉帶，頻抽翡翠簪。
柔情終不遠，遙妒已先深。
浦冷鴛鴦去，園空蛺蝶尋。
蠟花長遞淚，箏柱鎮移心。
覓使嵩雲暮，回頭灞岸陰。
只聞涼葉院，露井近寒砧。
武皇精魄久仙升，帳殿淒涼煙霧凝。
俱是蒼生留不得，鼎湖何異魏西陵。
一樹濃姿獨看來，秋庭暮雨類輕埃。
不先搖落應爲有，已欲別離休更開。
桃綬含情依露井，柳綿相憶隔章台。
天涯地角同榮謝，豈要移根上苑栽。
芳桂當年各一枝，行期未分壓春期。
江魚朔雁長相憶，秦樹嵩雲自不知。
下苑經過勞想像，東門送餞又差池。
灞陵柳色無離恨，莫枉長條贈所思。
〈又見《孫逖集》，題作詠樓前海石榴〉
苦竹園南椒塢邊，微香冉冉淚涓涓。
已悲節物同寒雁，忍委芳心與暮蟬。
細路獨來當此夕，清尊相伴省他年。
紫雲新苑移花處，不敢霜栽近禦筵。
回望高城落曉河，長亭窗戶壓微波。
水仙欲上鯉魚去，一夜芙蓉紅淚多。
朱邸方酬力戰功，華筵俄歎逝波窮。
迴廊簷斷燕飛去，小閣塵凝人語空。
幽淚欲幹殘菊露，餘香猶入敗荷風。
何能更涉瀧江去，獨立寒流吊楚宮。
永定河邊一行柳，依依長髮故年春。
東來西去人情薄，不爲清陰減路塵。
惜別夏仍半，回途秋已期。
那修直諫草，更賦贈行詩。
錦段知無報，青萍肯見疑。
人生有通塞，公等系安危。
警露鶴辭侶，吸風蟬抱枝。
彈冠如不問，又到掃門時。
悵望銀河吹玉笙，樓寒院冷接平明。
重衾幽夢他年斷，別樹羈雌昨夜驚。
月榭故香因雨發，風簾殘燭隔霜清。
不須浪作緱山意，湘瑟秦簫自有情。
海燕參差溝水流，同君身世屬離憂。
相攜花下非秦贅，對泣春天類楚囚。
碧草暗侵穿苑路，珠簾不捲枕江樓。
莫驚五勝埋香骨，地下傷春亦白頭。
梁山兗水約從公，兩地參差一旦空。
謝墅庾村相吊後，自今岐路各西東。
斂笑凝眸意欲歌，高雲不動碧嵯峨。
銅台罷望歸何處，玉輦忘還事幾多。
青塚路邊南雁盡，細腰宮裏北人過。
此聲腸斷非今日，香灺燈光奈爾何。
淪謫千年別帝宸，至今猶謝蕊珠人。
但驚茅許同仙籍，不道劉盧是世親。
玉檢賜書迷鳳篆，金華歸駕冷龍鱗。
不因杖屨逢周史，徐甲何曾有此身。
〈後首一作天水閒話舊事〉
十二峰前落照微，高唐宮暗坐迷歸。
朝雲暮雨長相接，猶自君王恨見稀。

月姊曾逢下彩蟾，傾城消息隔重簾。
已聞佩響知腰細，更辨弦聲覺指纖。
暮雨自歸山悄悄，秋河不動夜厭厭。
王昌且在牆東住，未必金堂得免嫌。
〈一作和令狐八戲題〉
東望花樓曾不同，西來雙燕信休通。
仙人掌冷三霄露，玉女窗虛五夜風。
翠袖自隨回雪轉，燭房尋類外庭空。
殷勤莫使清香透，牢合金魚鎖桂叢。

迢遞青門有幾關，柳梢樓角見南山。
明珠可貫須爲佩，白璧堪裁且作環。
子夜休歌團扇掩，新正未破剪刀閑。
猿啼鶴怨終年事，未抵熏爐一夕間。
一丈紅薔擁翠筠，羅窗不識繞街塵。
峽中尋覓長逢雨，月裏依稀更有人。
虛爲錯刀留遠客，枉緣書劄損文鱗。
適知小閣還斜照，羨殺烏龍臥錦茵。
〈乙卯年有感丙辰年詩成二詩紀甘露之變〉
九服歸元化，三靈葉睿圖。如何本初輩，自取屈犛誅。
有甚當車泣，因勞下殿趨。何成奏雲物，直是滅萑苻。
證逮符書密，辭連性命俱。竟緣尊漢相，不早辨胡雛。
鬼籙分朝部，軍烽照上都。敢雲堪慟哭，未免怨洪爐。

丹陛猶敷奏，彤庭欻戰爭。臨危對盧植，始悔用龐萌。
禦仗收前殿，兵徒劇背城。蒼黃五色棒，掩遏一陽生。
古有清君側，今非乏老成。素心雖未易，此舉太無名。
誰瞑銜冤目，寧吞欲絕聲。近聞開壽宴，不廢用咸英。
玉帳牙旗得上游，安危須共主君憂。
竇融表已來關右，陶侃軍宜次石頭。
豈有蛟龍愁失水，更無鷹隼與高秋。
晝號夜哭兼幽顯，早晚星關雪涕收。
溈水聞貞媛，常山索銳師。
昔憂迷帝力，今分送王姬。
事等和強虜，恩殊睦本枝。
四郊多壘在，此禮恐無時。
花明柳暗繞天愁，上盡重城更上樓。
欲問孤鴻向何處，不知身世自悠悠。
悵臥新春白袷衣，白門寥落意多違。
紅樓隔雨相望冷，珠箔飄燈獨自歸。
遠路應悲春晼晚，殘宵猶得夢依稀。
玉璫緘劄何由達，萬里雲羅一雁飛。
絳節飄颻宮國來，中元朝拜上清回。
羊權須得金條脫，溫嶠終虛玉鏡臺。
曾省驚眠聞雨過，不知迷路爲花開。
有娀未抵瀛洲遠，青雀如何鴆鳥媒。
雌去雄飛萬里天，雲羅滿眼淚潸然。
不須長結風波願，鎖向金籠始兩全。
湘波如淚色漻漻，楚厲迷魂逐恨遙。
楓樹夜猿愁自斷，女蘿山鬼語相邀。
空歸腐敗猶難複，更困腥臊豈易招。
但使故鄉三戶在，彩絲誰惜懼長蛟。
疊嶂千重叫恨猿，長江萬里洗離魂。
武昌若有山頭石，爲拂蒼苔檢淚痕。
羈緒鰥鰥夜景侵，高窗不掩見驚禽。
飛來曲渚煙方合，過盡南塘樹更深。
胡馬嘶和榆塞笛，楚猿吟雜橘村砧。
失群掛木知何限，遠隔天涯共此心。
金殿銷香閉綺櫳，玉壺傳點咽銅龍。
狂飆不惜蘿陰薄，清露偏知桂葉濃。
斑竹嶺邊無限淚，景陽宮裏及時鐘。
豈知爲雨爲雲處，只有高唐十二峰。
貞吝嫌茲世，會心馳本原。
人非四禪縛，地絕一塵喧。
霜露欹高木，星河壓故園。
斯遊儻爲勝，九折幸回軒。
別地蕭條極，如何更獨來。
秋應爲黃葉，雨不厭青苔。
沈約只能瘦，潘仁豈是才。
雜情堪底寄，惟有冷於灰。
小苑試春衣，高樓倚暮暉。
夭桃惟是笑，舞蝶不空飛。
赤嶺久無耗，鴻門猶合圍。
幾家緣錦字，含淚坐鴛機。
荒村倚廢營，投宿旅魂驚。
斷雁高仍急，寒溪曉更清。
昔年嘗聚盜，此日頗分兵。
猜貳誰先致，三朝事始平。
曲岸風雷罷，東亭霽日涼。
新秋仍酒困，幽興暫江鄉。
搖落真何遽，交親或未忘。
一帆彭蠡月，數雁塞門霜。
俗態雖多累，仙標發近狂。
聲名佳句在，身世玉琴張。
萬古山空碧，無人鬢免黃。
驊騮憂老大，鶗鴂妒芬芳。
密竹沈虛籟，孤蓮泊晚香。
如何此幽勝，淹臥劇清漳。
深居俯夾城，春去夏猶清。
天意憐幽草，人間重晚晴。
並添高閣迥，微注小窗明。
越鳥巢幹後，歸飛體更輕。
〈瞻同年〉
積雨晚騷騷，相思正鬱陶。
不知人萬里，時有燕雙高。
寇盜纏三輔，莓苔滑百牢。
聖朝推衛霍，歸日動仙曹。
只得流霞酒一杯，空中簫鼓幾時回。
武夷洞裏生毛竹，老盡曾孫更不來。
一片瓊英價動天，連城十二昔虛傳。
良工巧費真爲累，楮葉成來不直錢。
〈時二公從事商隱座主府〉
紅蓮幕下紫梨新，命斷湘南病渴人。
今日問君能寄否，二江風水接天津。
蓬島煙霞閬苑鐘，三官箋奏附金龍。
茅君奕世仙曹貴，許掾全家道氣濃。
絳簡尚參黃紙案，丹爐猶用紫泥封。
不知他日華陽洞，許上經樓第幾重。
百里陰雲覆雪泥，行人只在雪雲西。
明朝驚破還鄉夢，定是陳倉碧野雞。
羽翼殊勳棄若遺，皇天有運我無時。
廟前便接山門路，不長青松長紫芝。
白石蓮花誰所共，六時長捧佛前燈。
空庭苔蘚饒霜露，時夢西山老病僧。
大海龍宮無限地，諸天雁塔幾多層。
漫誇鶖子真羅漢，不會牛車是上乘。
迢遞高城百尺樓，綠楊枝外盡汀洲。
賈生年少虛垂淚，王粲春來更遠遊。
永憶江湖歸白髮，欲回天地入扁舟。
不知腐鼠成滋味，猜意鴛雛竟未休。
消息東郊木帝回，宮中行樂有新梅。
沈香甲煎爲庭燎，玉液瓊蘇作壽杯。
遙望露盤疑是月，遠聞鼉鼓欲驚雷。
昭陽第一傾城客，不踏金蓮不肯來。
〈感孕金輪所〉
神劍飛來不易銷，碧潭珍重駐蘭橈。
自攜明月移燈疾，欲就行雲散錦遙。
河伯軒窗通貝闕，水宮帷箔卷冰綃。
他時燕脯無人寄，雨滿空城蕙葉雕。
地寬樓已迥，人更迥於樓。
細意經春物，傷酲屬暮愁。
望賒殊易斷，恨久欲難收。
大勢真無利，多情豈自由。
空園兼樹廢，敗港擁花流。
書去青楓驛，鴻歸杜若洲。
單棲應分定，辭疾索誰憂。
更替林鴉恨，驚頻去不休。
〈一作相思樹上〉
相思樹上合歡枝，紫鳳青鸞共羽儀。
腸斷秦台吹管客，日西春盡到來遲。
漢家天馬出蒲梢，苜蓿榴花遍近郊。
內苑只知含鳳觜，屬車無複插雞翹。
玉桃偷得憐方朔，金屋修成貯阿嬌。
誰料蘇卿老歸國，茂陵松柏雨蕭蕭。
鏡檻芙蓉入，香台翡翠過。
撥弦驚火鳳，交扇拂天鵝。
隱忍陽城笑，喧傳郢市歌。
仙眉瓊作葉，佛髻鈿爲螺。
五裏無因霧，三秋只見河。
月中供藥剩，海上得綃多。
玉集胡沙割，犀留聖水磨。
斜門穿戲蝶，小閣鎖飛蛾。
騎襜侵韉卷，車帷約幰鈋。
傳書兩行雁，取酒一封駝。
橋迥涼風壓，溝橫夕照和。
待烏燕太子，駐馬魏東阿。
想像鋪芳褥，依稀解醉羅。
散時簾隔露，臥後幕生波。
梯穩從攀桂，弓調任射莎。
豈能拋斷夢，聽鼓事朝珂。
〈鄭畋〉
黎辟灘聲五月寒，南風無處附平安。
君懷一匹胡威絹，爭拭酬恩淚得幹。
迥拂來鴻急，斜催別燕高。
已寒休慘澹，更遠尚呼號。
楚色分西塞，夷音接下牢。
歸舟天外有，一爲戒波濤。
洞庭魚可拾，不假更垂罾。
鬧若雨前蟻，多於秋後蠅。
豈思鱗作簟，仍計腹爲燈。
浩蕩天池路，翱翔欲化鵬。
春日在天涯，天涯日又斜。
鶯啼如有淚，爲濕最高花。
國以斯文重，公仍內署來。
風標森太華，星象逼中台。
朝滿遷鶯侶，門多吐鳳才。
甯同魯司寇，惟鑄一顏回。
延頸全同鶴，柔腸素怯猿。
湘波無限淚，蜀魄有餘冤。
輕幰長無道，哀箏不出門。
何由問香炷，翠幕自黃昏。
水急愁無地，山深故有雲。
那通極目望，又作斷腸分。
鄭驛來雖及，燕台哭不聞。
猶餘遺意在，許刻鎮南勳。
〈頓，宿食處也。天子行幸住宿處，亦曰頓〉
東人望幸久咨嗟，四海於今是一家。
猶鎖平時舊行殿，盡無宮戶有宮鴉。
莫將畫扇出帷來，遮掩春山滯上才。
若道團圓似明月，此中須放桂花開。
非關宋玉有微辭，卻是襄王夢覺遲。
一自高唐賦成後，楚天雲雨盡堪疑。
驪岫飛泉泛暖香，九龍呵護玉蓮房。
平明每幸長生殿，不從金輿惟壽王。
雲鬢無端怨別離，十年移易住山期。
東西南北皆垂淚，卻是楊朱真本師。
長樂遙聽上苑鐘，彩衣稱慶桂香濃。
陸機始擬誇文賦，不覺雲間有士龍。
清切曹司近玉除，比來秋興複何如。
崇文館裏丹霜後，無限紅梨憶校書。
虎踞龍蹲縱複橫，星光漸減雨痕生。
不須並礙東西路，哭殺廚頭阮步兵。
日日春光鬥日光，山城斜路杏花香。
幾時心緒渾無事，得及遊絲百尺長。
巫峽迢迢舊楚宮，至今雲雨暗丹楓。
微生盡戀人間樂，只有襄王憶夢中。
龍池賜酒敞雲屏，羯鼓聲高眾樂停。
夜半宴歸宮漏永，薛王沉醉壽王醒。
永巷長年怨綺羅，離情終日思風波。
湘江竹上痕無限，峴首碑前灑幾多。
人去紫台秋入塞，兵殘楚帳夜聞歌。
朝來灞水橋邊問，未抵青袍送玉珂。
伊水濺濺相背流，朱欄畫閣幾人遊。
漆燈夜照真無數，蠟炬晨炊竟未休。
顧我有懷同大夢，期君不至更沈憂。
西園碧樹今誰主，與近高窗臥聽秋。
流鶯漂蕩複參差，渡陌臨流不自持。
巧囀豈能無本意，良辰未必有佳期。
風朝露夜陰晴裏，萬戶千門開閉時。
曾苦傷春不忍聽，鳳城何處有花枝。
蘆葉梢梢夏景深，郵亭暫欲灑塵襟。
昔年曾是江南客，此日初爲關外心。
思子台邊風自急，玉娘湖上月應沉。
清聲不遠行人去，一世荒城伴夜砧。
星使追還不自由，雙童捧上綠瓊輈。
九枝燈下朝金殿，三素雲中侍玉樓。
鳳女顛狂成久別，月娥孀獨好同遊。
當時若愛韓公子，埋骨成灰恨未休。
小鼎煎茶麵曲池，白須道士竹間棋。
何人書破蒲葵扇，記著南塘移樹時。
杳藹逢仙跡，蒼茫滯客途。
何年歸碧落，此路向皇都。
消息期青雀，逢迎異紫姑。
腸回楚國夢，心斷漢宮巫。
從騎裁寒竹，行車蔭白榆。
星娥一去後，月姊更來無。
寡鵠迷蒼壑，羈凰怨翠梧。
惟應碧桃下，方朔是狂夫。
露如微霰下前池，月過回塘萬竹悲。
浮世本來多聚散，紅蕖何事亦離披。
悠揚歸夢惟燈見，濩落生涯獨酒知。
豈到白頭長只爾，嵩陽松雪有心期。
悵望人間萬事違，私書幽夢約忘機。
荻花村裏魚標在，石蘚庭中鹿跡微。
幽徑定攜僧共入，寒塘好與月相依。
城中猘犬憎蘭佩，莫損幽芳久不歸。
龍檻沉沉水殿清，禁門深掩斷人聲。
吳王宴罷滿宮醉，日暮水漂花出城。
雲母屏風燭影深，長河漸落曉星沈。
常娥應悔偷靈藥，碧海青天夜夜心。
殘花啼露莫留春，尖發誰非怨別人。
若但掩關勞獨夢，寶釵何日不生塵。
虜馬崩騰忽一狂，翠華無日到東方。
天津西望腸真斷，滿眼秋波出苑牆。
此夜西亭月正圓，疏簾相伴宿風煙。
梧桐莫更翻清露，孤鶴從來不得眠。
無事經年別遠公，帝城鐘曉憶西峰。
爐煙消盡寒燈晦，童子開門雪滿松。
不辭鶗鴂妒年芳，但惜流塵暗燭房。
昨夜西池涼露滿，桂花吹斷月中香。
海客乘槎上紫氛，星娥罷織一相聞。
只應不憚牽牛妒，聊用支機石贈君。
嫩籜香苞初出林，於陵論價重如金。
皇都陸海應無數，忍剪淩雲一寸心。
風露澹清晨，簾間獨起人。
鶯花啼又笑，畢竟是誰春。
君到臨邛問酒壚，近來還有長卿無。
金徽卻是無情物，不許文君憶故夫。
樓上春雲水底天，五雲章色破巴箋。
諸生個個王恭柳，從事人人庾杲蓮。
六曲屏風江雨急，九枝燈檠夜珠圓。
深慚走馬金牛路，驟和陳王白玉篇。
高桃留晚實，尋得小庭南。
矮墮綠雲髻，欹危紅玉簪。
惜堪充鳳食，痛已被鶯含。
越鳥誇香荔，齊名亦未甘。
帷飄白玉堂，簟卷碧牙牀。
楚女當時意，蕭蕭髪彩涼。

遏雲歌響清，回雪舞腰輕。
只要君流眄，君傾國自傾。
石橋東望海連天，徐福空來不得仙。
直遣麻姑與搔背，可能留命待桑田。
暗樓連夜閣，不擬爲黃昏。
未必斷別淚，何曾妨夢魂。
疑穿花逶迤，漸近火溫黁。
海底翻無水，仙家卻有村。
鎖香金屈戌，殢酒玉崑崙。
羽白風交扇，冰清月映盆。
舊歡塵自積，新歲電猶奔。
霞綺空留段，雲峰不帶根。
念君千里舸，江草漏燈痕。
平生誤識白雲夫，再到仙簷憶酒壚。
牆外萬株人絕跡，夕陽惟照欲棲烏。
莫羨仙家有上真，仙家暫謫亦千春。
月中桂樹高多少，試問西河斫樹人。
扇風淅瀝簟流離，萬里南風滯所思。
守到清秋還寂寞，葉丹苔碧閉門時。
孤鶴不睡雲無心，衲衣筇杖來西林。
院門晝鎖迴廊靜，秋日當階柿葉陰。
神仙有分豈關情，八馬虛隨落日行。
莫恨名姬中夜沒，君王猶自不長生。
華清別館閉黃昏，碧草悠悠內廄門。
自是明時不巡幸，至今青海有龍孫。
萬樹鳴蟬隔岸虹，樂游原上有西風。
羲和自趁虞泉宿，不放斜陽更向東。
世間花葉不相倫，花入金盆葉作塵。
惟有綠荷紅菡萏，卷舒開合任天真。
此花此葉常相映，翠減紅衰愁殺人。
青女丁寧結夜霜，羲和辛苦送朝陽。
丹丘萬里無消息，幾對梧桐憶鳳凰。
不見姮娥影，清秋守月輪。
月中閑杵臼，桂子搗成塵。
竟日小桃園，休寒亦未暄。
坐鶯當酒重，送客出牆繁。
啼久豔粉薄，舞多香雪翻。
猶憐未圓月，先出照黃昏。
朱實鳥含盡，青樓人未歸。
南園無限樹，獨自葉如幃。
晴暖感餘芳，紅苞雜絳房。
落時猶自舞，掃後更聞香。
夢罷收羅薦，仙歸敕玉箱。
回腸九回後，猶有剩回腸。
〈一作代公主答〉
笑啼俱不敢，幾欲是吞聲。
遽遣離琴怨，都由半鏡明。
應防啼與笑，微露淺深情。
芳條得意紅，飄落忽西東。
分逐春風去，風回得故叢。
明朝金井露，始看憶春風。
萬里峰巒歸路迷，未判容彩借山雞。
新春定有將雛樂，阿閣華池兩處棲。
九縣懷雄武，三靈仰睿文。
周王傳叔父，漢後重神君。
玉律朝驚露，金莖夜切雲。
笳簫淒欲斷，無複詠橫汾。

玉塞驚宵柝，金橋罷舉烽。
始巢阿閣鳳，旋駕鼎湖龍。
門咽通神鼓，樓凝警夜鐘。
小臣觀吉從，猶誤欲東封。

莫驗昭華管，虛傳甲帳神。
海迷求藥使，雪隔獻桃人。
桂寢青雲斷，松扉白露新。
萬方同象鳥，舉慟滿秋塵。
不揀花朝與雪朝，五年從事霍嫖姚。
君緣接座交珠履，我爲分行近翠翹。
楚雨含情皆有托，漳濱臥病竟無憀.
長吟遠下燕台去，惟有衣香染未銷。
鳳尾香羅薄幾重，碧文圓頂夜深縫。
扇裁月魄羞難掩，車走雷聲語未通。
曾是寂寥金燼暗，斷無消息石榴紅。
斑騅只系垂楊岸，何處西南任好風。

重帷深下莫愁堂，臥後清宵細細長。
神女生涯原是夢，小姑居處本無郎。
風波不信菱枝弱，月露誰教桂葉香。
直道相思了無益，未妨惆悵是清狂。
十頃平波溢岸清，病來惟夢此中行。
相如未是真消渴，猶放沱江過錦城。
昨日紫姑神去也，今朝青鳥使來賒。
未容言語還分散，少得團圓足怨嗟。
二八月輪蟾影破，十三弦柱雁行斜。
平明鐘後更何事，笑倚牆邊梅樹花。
流鶯舞蝶兩相欺，不取花芳正結時。
他日未開今日謝，嘉辰長短是參差。
饑烏翻樹晚雞啼，泣過秋原沒馬泥。
二紀征南恩與舊，此時丹旐玉山西。
風露淒淒秋景繁，可憐榮落在朝昏。
未央宮裏三千女，但保紅顏莫保恩。
荷葉生時春恨生，荷葉枯時秋恨成。
深知身在情長在，悵望江頭江水聲。
黃昏封印點刑徒，愧負荊山入座隅。
卻羨卞和雙刖足，一生無複沒階趨。
佳期不定春期賒，春物夭閼興咨嗟。
願得句芒索青女，不教容易損年華。
東有青龍西白虎，中含福星包世度。
玉壺渭水笑清潭，鑿天不到牽牛處。
騏驎踏雲天馬獰，牛山撼碎珊瑚聲。
秋娥點滴不成淚，十二玉樓無故釘。
推煙唾月拋千里，十番紅桐一行死。
白楊別屋鬼迷人，空留暗記如蠶紙。
日暮向風牽短絲，血凝血散今誰是。
薔薇泣幽素，翠帶花錢小。
嬌郎癡若雲，抱日西簾曉。
枕是龍宮石，割得秋波色。
玉簟失柔膚，但見蒙羅碧。
憶得前年春，未語含悲辛。
歸來已不見，錦瑟長於人。
今日澗底松，明日山頭檗。
愁到天池翻，相看不相識。
緩逐煙波起，如妒柳綿飄。
故臨飛閣度，欲入回陂銷。
縈歌憐畫扇，敞景弄柔條。
更奈天南位，牛渚宿殘宵。
密帳真珠絡，溫幃翡翠裝。
楚腰知便寵，宮眉正鬥強。
結帶懸梔子，繡領刺鴛鴦。
輕寒衣省夜，金鬥熨沈香。
郎船安兩槳，儂舸動雙橈。
掃黛開宮額，裁裙約楚腰。
乖期方積思，臨酒欲拌嬌。
莫以采菱唱，欲羨秦台簫。
偷桃竊藥事難兼，十二城中鎖彩蟾。
應共三英同夜賞，玉樓仍是水精簾。
卿卿不惜鎖窗春，去作長楸走馬身。
閑倚繡簾吹柳絮，日高深院斷無人。
碧雲東去雨雲西，苑路高高驛路低。
秋水綠蕪終盡分，夫君太騁錦障泥。
人高詩苦滯夷門，萬里梁王有舊園。
煙幌自應憐白紵，月樓誰伴詠黃昏。
露桃塗頰依苔井，風柳誇腰住水村。
蘇小小墳今在否，紫蘭香徑與招魂。
浪跡江湖白髮新，浮雲一片是吾身。
寒歸山觀隨棋局，暖入汀洲逐釣輪。
越桂留烹張翰鱠，蜀姜供煮陸機蓴。
相逢一笑憐疏放，他日扁舟有故人。
伊人卜築自幽深，桂巷杉籬不可尋。
柱上雕蟲對書字，槽中瘦馬仰聽琴。
求之流輩豈易得，行矣關山方獨吟。
賒取松醪一鬥酒，與君相伴灑煩襟。
莫恃金湯忽太平，草間霜露古今情。
空糊赬壤真何益，欲舉黃旗竟未成。
長樂瓦飛隨水逝，景陽鐘墮失天明。
回頭一吊箕山客，始信逃堯不爲名。
看山對酒君思我，聽鼓離城我訪君。
臘雪已添牆下水，齋鐘不散檻前雲。
陰移竹柏濃還淡，歌雜漁樵斷更聞。
亦擬村南買煙舍，子孫相約事耕耘。
西師萬眾幾時回，哀痛天書近已裁。
文吏何曾重刀筆，將軍猶自舞輪台。
幾時拓土成王道，從古窮兵是禍胎。
陛下好生千萬壽，玉樓長禦白雲杯。
密邇平陽接上蘭，秦樓鴛瓦漢宮盤。
池光不定花光亂，日氣初涵露氣幹。
但覺游蜂饒舞蝶，豈知孤鳳憶離鸞。
三星自轉三山遠，紫府程遙碧落寬。
井絡天彭一掌中，漫誇天設劍爲峰。
陣圖東聚燕江石，邊柝西懸雪嶺松。
堪歎故君成杜宇，可能先主是真龍。
將來爲報奸雄輩，莫向金牛訪舊蹤。
燕雁迢迢隔上林，高秋望斷正長吟。
人間路有潼江險，天外山惟玉壘深。
日向花間留返照，雲從城上結層陰。
三年已制思鄉淚，更入新年恐不禁。
東征日調萬黃金，幾竭中原買鬥心。
軍令未聞誅馬謖，捷書惟是報孫歆。
但須鸑鷟巢阿閣，豈假鴟鴞在泮林。
可惜前朝玄菟郡，積骸成莽陣雲深。
何事荊台百萬家，惟教宋玉擅才華。
楚辭已不饒唐勒，風賦何曾讓景差。
落日渚宮供觀閣，開年雲夢送煙花。
可憐庾信尋荒徑，猶得三朝托後車。
籍籍征西萬戶侯，新緣貴婿起朱樓。
一名我漫居先甲，千騎君翻在上頭。
雲路招邀回彩鳳，天河迢遞笑牽牛。
南朝禁臠無人近，瘦盡瓊枝詠四愁。
潼關地接古弘農，萬里高飛雁與鴻。
桂樹一枝當白日，芸香三代繼清風。
仙舟尚惜乖雙美，彩服何由得盡同。
誰憚士龍多笑疾，美髭終類晉司空。
玉管葭灰細細吹，流鶯上下燕參差。
日西千繞池邊樹，憶把枯條撼雪時。
宣室求賢訪逐臣，賈生才調更無倫。
可憐夜半虛前席，不問蒼生問鬼神。
多少分曹掌秘文，洛陽花雪夢隨君。
定知何遜緣聯句，每到城東憶範雲。
〈時韓住蕭洞〉
簾外辛夷定已開，開時莫放豔陽回。
年華若到經風雨，便是胡僧話劫灰。

龍山晴雪鳳樓霞，洞裏迷人有幾家。
我爲傷春心自醉，不勞君勸石榴花。
從來系日乏長繩，水去雲回恨不勝。
欲就麻姑買滄海，一杯春露冷如冰。
上帝鈞天會眾靈，昔人因夢到青冥。
伶倫吹裂孤生竹，卻爲知音不得聽。
祝融南去萬重雲，清嘯無因更一聞。
莫遣碧江通箭道，不教腸斷憶同群。
花徑逶迤柳巷深，小闌亭午囀春禽。
相如解作長門賦，卻用文君取酒金。
素琴弦斷酒瓶空，倚坐欹眠日已中。
誰向劉靈天幕內，更當陶令北窗風。
姮娥搗藥無時已，玉女投壺未肯休。
何日桑田俱變了，不教伊水向東流。
毛延壽畫欲通神，忍爲黃金不顧人。
馬上琵琶行萬里，漢宮長有隔生春。
雲台高議正紛紛，誰定當時蕩寇勳。
日暮灞陵原上獵，李將軍是故將軍。
十八年來墮世間，瑤池歸夢碧桃閑。
如何漢殿穿針夜，又向窗中覷阿環。
窗下尋書細，溪邊坐石平。
水風醒酒病，霜日曝衣輕。
雞黍隨人設，蒲魚得地生。
前賢無不謂，容易即遺名。
高松出眾木，伴我向天涯。
客散初晴候，僧來不語時。
有風傳雅韻，無雪試幽姿。
上藥終相待，他年訪伏龜。
酒薄吹還醒，樓危望已窮。
江皋當落日，帆席見歸風。
煙帶龍潭白，霞分鳥道紅。
殷勤報秋意，只是有丹楓。
桂水春猶早，昭川日正西。
虎當官道鬥，猿上驛樓啼。
繩爛金沙井，松幹乳洞梯。
鄉音殊可駭，仍有醉如泥。
路有論冤謫，言皆在中興。
空聞遷賈誼，不待相孫弘。
江闊惟回首，天高但撫膺。
去年相送地，春雪滿黃陵。
愛君茅屋下，向晚水溶溶。
試墨書新竹，張琴和古松。
坐來聞好鳥，歸去度疏鐘。
明日還相見，橋南貰酒醲.
昔去真無奈，今還豈自知。
青辭木奴橘，紫見地仙芝。
四海秋風闊，千岩暮景遲。
向來憂際會，猶有五湖期。
玄武開新苑，龍舟宴幸頻。
渚蓮參法駕，沙鳥犯句陳。
壽獻金莖露，歌翻玉樹塵。
夜來江令醉，別詔宿臨春。
春夢亂不記，春原登已重。
青門弄煙柳，紫閣舞雲松。
拂硯輕冰散，開尊綠酎濃。
無悰托詩遣，吟罷更無悰。
〈令狐綯字子直〉
池光忽隱牆，花氣亂侵房。
屏緣蝶留粉，窗油蜂印黃。
官書推小吏，侍史從清郎。
並馬更吟去，尋思有底忙。
柳帶誰能結，花房未肯開。
空餘雙蝶舞，竟絕一人來。
半展龍須席，輕斟瑪瑙杯。
年年春不定，虛信歲前梅。
固有樓堪倚，能無酒可傾。
嶺雲春沮洳，江月夜晴明。
魚亂書何托，猿哀夢易驚。
舊居連上苑，時節正遷鶯。
〈開封公，令狐楚也〉
幕府三年遠，春秋一字褒。
書論秦逐客，賦續楚離騷。
地理南溟闊，天文北極高。
酬恩撫身世，未覺勝鴻毛。
當風橫去幰，臨水卷空帷。
北土鞦韆罷，南朝祓禊歸。
花情羞脈脈，柳意悵微微。
莫歎佳期晚，佳期自古稀。
橋峻斑騅疾，川長白鳥高。
煙輕惟潤柳，風濫欲吹桃。
徙倚三層閣，摩挲七寶刀。
庾郎年最少，青草妒春袍。
出宿金尊掩，從公玉帳新。
依依向餘照，遠遠隔芳塵。
細草翻驚雁，殘花伴醉人。
楊朱不用勸，只是更沾巾。
短顧何由遂，遲光且莫驚。
鶯能歌子夜，蝶解舞宮城。
柳訝眉雙淺，桃猜粉太輕。
年華有情狀，吾豈怯平生。
蕭灑傍回汀，依微過短亭。
氣涼先動竹，點細未開萍。
稍促高高燕，微疏的的螢。
故園煙草色，仍近五門青。
六百商於路，崎嶇古共聞。
蜂房春欲暮，虎阱日初曛。
路向泉間辨，人從樹杪分。
更誰開捷徑，速擬上青雲。
結構何峰是，喧閑此地分。
石樑高瀉月，樵路細侵雲。
偃臥蛟螭室，希夷鳥獸群。
近知西嶺上，玉管有時聞。
卜夜容衰鬢，開筵屬異方。
燭分歌扇淚，雨送酒船香。
江海三年客，乾坤百戰場。
誰能辭酩酊，淹臥劇清漳。
萬里風來地，清江北望樓。
雲通梁苑路，月帶楚城秋。
刺字從漫滅，歸途尚阻修。
前程更煙水，吾道豈淹留。
客去波平檻，蟬休露滿枝。
永懷當此節，倚立自移時。
北斗兼春遠，南陵寓使遲。
天涯占夢數，疑誤有新知。
舊鏡鸞何處，衰桐鳳不棲。
金錢饒孔雀，錦段落山雞。
王子調清管，天人降紫泥。
豈無雲路分，相望不應迷。
〈德裕〉
絳紗弟子音塵絕，鸞鏡佳人舊會稀。
今日致身歌舞地，木棉花暖鷓鴣飛。
〈一作寄懷韋蟾〉
謝家離別正淒涼，少傅臨岐賭佩囊。
卻憶短亭回首處，夜來煙雨滿池塘。
陶令棄官後，仰眠書屋中。
誰將五斗米，擬換北窗風。
孤蝶小徘徊，翩翾粉翅開。
並應傷皎潔，頻近雪中來。
簾垂幕半卷，枕冷被仍香。
如何爲相憶，魂夢過瀟湘。
絕徼南通棧，孤城北枕江。
猿聲連月檻，鳥影落天窗。
海石分棋子，郫筒當酒缸。
生歸話辛苦，別夜對凝釭.
憶奉蓮花座，兼聞貝葉經。
岩光分蠟屐，澗響入銅瓶。
日下徒推鶴，天涯正對螢。
魚山羨曹植，眷屬有文星。
危亭題竹粉，曲沼嗅荷花。
數日同攜酒，平明不在家。
尋幽殊未極，得句總堪誇。
強下西樓去，西樓倚暮霞。
晚醉題詩贈物華，罷吟還醉忘歸家。
若無江氏五色筆，爭奈河陽一縣花。
舊著思玄賦，新編雜擬詩。
江庭猶近別，山捨得幽期。
嫩割周顒韭，肥烹鮑照葵。
飽聞南燭酒，仍及撥醅時。
沙岸竹森森，維艄聽越禽。
數家同老壽，一逕自陰深。
喜客嘗留橘，應官說採金。
傾壺真得地，愛日靜霜砧。
桂林聞舊說，曾不異炎方。
山響匡床語，花飄度臘香。
幾時逢雁足，著處斷猿腸。
獨撫青青桂，臨城憶雪霜。
沈宋裁辭矜變律，王楊落筆得良朋。
當時自謂宗師妙，今日惟觀對屬能。

李杜操持事略齊，三才萬象共端倪。
集仙殿與金鑾殿，可是蒼蠅惑曙雞。

生兒古有孫征虜，嫁女今無王右軍。
借問琴書終一世，何如旗蓋仰三分。

代北偏師銜使節，關中裨將建行台。
不妨常日饒輕薄，且喜臨戎用草萊。

郭令素心非黷武，韓公本意在和戎。
兩都耆舊偏垂淚，臨老中原見朔風。
思牢弩箭磨青石，繡額蠻渠三虎力。
尋潮背日伺泅鱗，貝闕夜移鯨失色。
纖纖粉簳馨香餌，綠鴨回塘養龍水。
含冰漢語遠於天，何由回作金盤死。
鍍鐶故錦縻輕拖，玉𥫽不動便門鎖。
水精眠夢是何人，欄藥日高紅髲𩭝。
飛香上雲春訴天，雲梯十二門九關。
輕身滅影何可望，粉蛾帖死屏風上。
雲母濾宮月，夜夜白於水。
賺得羊車來，低扇遮黃子。
水精不覺冷，自刻鴛鴦翅。
蠶縷茜香濃，正朝纏左臂。
巴箋兩三幅，滿寫承恩字。
欲得識青天，昨夜蒼龍是。
桂水寒於江，玉兔秋冷咽。
海底覓仙人，香桃如瘦骨。
紫鸞不肯舞，滿翅蓬山雪。
借得龍堂寬，曉出揲雲發。
劉郎舊香炷，立見茂陵樹。
雲孫帖帖臥秋煙，上元細字如蠶眠。
一帶不結心，兩股方安髻。
慚愧白茅人，月沒教星替。

剩結茱萸枝，多擘秋蓮的。
獨自有波光，彩囊盛不得。
蠻絲系條脫，妍眼和香屑。

壽宮不惜鑄南人，柔腸早被秋眸割。
清澄有餘幽素香，鰥魚渴鳳真珠房。
不知瘦骨類冰井，更許夜簾通曉霜。
土花漠漠雲茫茫，黃河欲盡天蒼蒼。
秋港菱花幹，玉盤明月蝕。
血滲兩枯心，情多去未得。
徒經白門伴，不見丹山客。
未待刻作人，愁多有魂魄。
誰將玉盤與，不死翻相誤。
天更闊於江，孫枝覓郎主。
昔妒鄰宮槐，道類雙眉斂。
今日繁紅櫻，拋人占長簟。
翠襦不禁綻，留淚啼天眼。
寒灰劫盡問方知，石羊不去誰相絆。
桐槿日零落，雨餘方寂寥。
枕寒莊蝶去，窗冷胤螢銷。
取適琴將酒，忘名牧與樵。
平生有遊舊，一一在煙霄。
地勝遺塵事，身閑念歲華。
晚晴風過竹，深夜月當花。
石亂知泉咽，苔荒任徑斜。
陶然恃琴酒，忘卻在山家。
寶婺搖珠佩，常娥照玉輪。
靈歸天上匹，巧遺世間人。
花果香千戶，笙竽濫四鄰。
明朝曬犢鼻，方信阮家貧。
愚公方住穀，仁者本依山。
共誓林泉志，胡爲尊俎間。
華蓮開菡萏，荊玉刻孱顏。
爽氣臨周道，嵐光入漢關。
滿壺從蟻泛，高閣已苔斑。
想就安車召，寧期負矢還。
潘游全璧散，郭去半舟閑。
定笑幽人跡，鴻軒不可攀。
羽翼摧殘日，郊園寂寞時。
曉雞驚樹雪，寒鶩守冰池。
急景忽雲暮，頹年浸已衰。
如何匡國分，不與夙心期。
拱木臨周道，荒廬積古苔。
魚因感薑出，鶴爲吊陶來。
兩鬢蓬常亂，雙眸血不開。
聖朝敦爾類，非獨路人哀。
皓月方離海，堅冰正滿池。
金波雙激射，璧彩兩參差。
影占徘徊處，光含的皪時。
高低連素色，上下接清規。
顧兔飛難定，潛魚躍未期。
鵲驚俱欲繞，狐聽始無疑。
似鏡將盈手，如霜恐透肌。
獨憐遊玩意，達曉不知疲。
手種悲陳事，心期玩物華。
柳飛彭澤雪，桃散武陵霞。
枳嫩棲鸞葉，桐香待鳳花。
綬藤縈弱蔓，袍草展新芽。
學植功雖倍，成蹊跡尚賒。
芳年誰共玩，終老邵平瓜。
馬卿聊應召，謝傅已登山。
歌發百花外，樂調深竹間。
鷁舟縈遠岸，魚鑰啟重關。
鶯蝶如相引，煙蘿不暇攀。
佳人啟玉齒，上客頷朱顏。
肯念沉痾士，俱期倒載還。
驛途仍近節，旅宿倍思家。 
獨夜三更月，空庭一樹花。 
介山當驛秀，汾水繞關斜。 
自怯春寒苦，那堪禁火賒。

靈嶽幾千仞，老松逾百尋。
攀崖仍躡壁，啖葉複眠陰。
海上呼三島，齋中戲五禽。
唯應逢阮籍，長嘯作鸞音。
絳台驛吏老風塵，耽酒成仙幾十春。
過客不勞詢甲子，惟書亥字與時人。
桂含爽氣三秋首，蓂吐中旬二葉新。
正是澄江如練處，玄暉應喜見詩人。
尋芳不覺醉流霞，倚樹沉眠日已斜。
客散酒醒深夜後，更持紅燭賞殘花。
甘膏滴滴是精誠，晝夜如絲一尺盈。
只怪閭閻喧鼓吹，邑人同報朿長生。
