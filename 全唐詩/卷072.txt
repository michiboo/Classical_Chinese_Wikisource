

高正臣，廣平人，襄州刺史、衞尉卿。習右軍書法，睿宗最愛其筆。詩二首。
正月符嘉節，三春翫物華。
忘懷寄尊酒，陶性狎山家。
柳翠含煙葉，梅芳帶雪花。
光陰不相借，遲遲落景斜。

芳辰重游衍，乘景共追隨。
班荆陪舊識，傾蓋得新知。
水葉分蓮沼，風花落柳枝。
自符河朔趣，寧羨高陽池。

崔知賢，高宗時人。詩三首。
上月河陽地，芳辰景物華。
緜蠻變時鳥，照曜起春霞。
柳搖風處色，梅散日前花。
淹留洛城晚，歌吹石崇家。

今夜啓城闉，結伴戲芳春。
鼓聲撩亂動，風光觸處新。
月下多遊騎，燈前饒看人。
歡樂無窮已，歌舞達明晨。

京洛皇居，芳禊春餘。
影媚元巳，和風上除。
雲開翠帟，水鶩鮮居。
林渚縈暎，煙霞卷舒。
花飄粉蝶，藻躍文魚。
沿波式宴，其樂只且。

席元明，高宗時人。詩一首。
日惟上巳，時亨有巢。
中尊引桂，芳筵籍茅。
書僮橐筆，膳夫行炰。
煙霏萬雉，花明四郊。
沼蘋白帶，山花紫苞。
同人聚飲，千載神交。

韓仲宣，高宗時人。詩四首。
欲知行有樂，芳尊對物華。
地接安仁縣，園是季倫家。
柳處雲疑葉，梅間雪似花。
日落歸途遠，留興伴煙霞。

鳳苑先吹晚，龍樓夕照披。
陳遵已投轄，山公正坐池。
落日催金奏，飛霞送玉巵。
此時陪綺席，不醉欲何爲。

他鄉月夜人，相伴看燈輪。
光隨九華出，影共百枝新。
歌鐘盛北里，車馬沸南鄰。
今宵何處好？惟有洛城春。

河濱上巳，洛汭春華。
碧池涵日，翠斝澄霞。
溝垂細柳，岸擁平沙。
歌鶯響樹，舞蝶驚花。
雲浮寶馬，水韻香車。
熟記行樂，淹留景斜。

周彥昭，高宗時人。詩一首。
勝地臨雞浦，高會偶龍沙。
御柳驚春色，仙筇掩月華。
門邀千里馭，杯泛九光霞。
日落山亭晚，雷送七香車。

高球，高宗時人。詩二首。
溫洛年光早，皇州景望華。
連鑣尋上路，乘興入山家。
輕苔網危石，春水架平沙。
賞極林塘暮，處處起煙霞。

洛城春禊，元巳芳年。
季倫園裏，逸少亭前。
曲中舉白，談際生玄。
陸離軒蓋，淒清管弦。
萍疎波蕩，柳弱風牽。
未淹歡趣，林溪夕煙。

弓嗣初，登咸亨二年進士第一人。詩二首。
上序春暉麗，中園物候華。
高才盛文雅，逸興滿煙霞。
參差金谷樹，皎鏡碧塘沙。
蕭散林亭晚，倒載欲還家。

年華藹芳隰，春溜滿新池。
促賞依三友，延歡寄一巵。
鳥聲隨管變，花影逐風移。
行樂方無極，淹留惜晚曦。

高瑾，渤海人，士廉之孫，登咸亨元年進士第。詩四首。
暮春元巳，春服初裁。
童冠八九，于洛之隈。
河堤草變，鞏樹花開。
逸人談發，仙御舟來。
間關黃鳥，瀺灂丹腮。
樂飲命席，優哉悠哉。

試入山亭望，言是石崇家。
二月風光起，三春桃李華。
鶯吟上喬木，雁往息平沙。
相看會取醉，寧知還路賒。

忽聞鶯響谷，於此命相知。
正開彭澤酒，來向高陽池。
柳葉風前弱，梅花影處危。
賞洽林亭晚，落照下參差。

初年三五夜，相知一兩人。
連鑣出巷口，飛轂下池漘。
燈光恰似月，人面倂如春。
遨遊終未已，相歡待日輪。

王茂時，高宗時人，詩一首。
踐勝尋良會，乘春翫物華。
還隨張放友，來向石崇家。
止水分巖鏡，閑庭枕浦沙。
未極林泉賞，參差落照斜。

徐皓，高宗時人。詩一首。
綺筵乘暇景，瓊醑對年華。
門多金埒騎，路引璧人車。
蘋早猶藏葉，梅殘正落花。
藹藹林亭晚，餘興促流霞。

長孫正隱，高宗時人。詩二首。
晦晚屬煙霞，遨遊重歲華。
歌鐘雖戚里，林藪是山家。
細雨猶開日，深池不漲沙。
淹留迷處所，巖岫幾重花。

薄晚嘯遊人，車馬亂驅塵。
月光三五夜，燈燄一重春。
煙雲迷北闕，簫管識南鄰。
洛城終不閉，更出小平津。

高紹，考功郎中。詩一首。
嘯侶入山家，臨春翫物華。
葛弦調綠水，桂醑酌丹霞。
岸柳開新葉，庭梅落早花。
興洽林亭晚，方還倒載車。

郎餘令，定州新樂人。博學知名，兼善畫，擢進士第，授霍王元軌府參軍，改著作佐郎。詩一首。
三春休晦節，九谷泛年華。
半晴餘細雨，全晚澹殘霞。
尊開疎竹葉，管應落梅花。
興闌相顧起，流水送香車。

陳嘉言，武后時酷吏，詩三首。
公子申敬愛，攜朋翫物華。
人是平陽客，地即石崇家。
水文生舊浦，風色滿新花。
日暮連歸騎，長川照晚霞。

高門引冠蓋，下客抱支離。
綺席珍羞滿，文場翰藻摛。
蓂華彫上月，柳色藹春池。
日斜歸戚里，連騎勒金羈。

今夜可憐春，河橋多麗人。
寶馬金爲絡，香車玉作輪。
連手窺潘掾，分頭看洛神。
重城自不掩，出向小平津。

周彥暉，登咸亨五年進士第。詩二首。
砌蓂收晦魄，津柳競年華。
既狎忘筌友，方淹投轄車。
綺筵迴舞雪，瓊醑泛流霞。
雲低上天晚，絲雨帶風斜。

春華歸柳樹，俯景落蓂枝。
置驛銅街右，開筵玉浦陲。
林煙含障密，竹雨帶珠危。
興闌巾倒戴，山公下習池。

高嶠，司門郎中。詩二首。
飛觀寫春望，開宴坐汀沙。
積溜含苔色，晴空蕩日華。
歌入平陽第，舞對石崇家。
莫慮能騎馬，投轄自停車。

駕言尋鳳侶，乘歡俯雁池。
班荆逢舊識，斟桂喜深知。
紫蘭方出徑，黃鶯未囀枝。
別有陶春日，青天雲霧披。

劉友賢，高宗時人。詩一首。
春來日漸賒，琴酒逐年華。
欲向文通逕，先遊武子家。
池碧新流滿，巖紅落照斜。
興闌情未盡，步步惜風花。

周思鈞，貝州漳南人，與兄北門學士思茂俱早知名。武后時，爲太子文學，貶揚州司倉參軍，終中書舍人。詩二首。
早春驚柳穟，初晦掩蓂華。
騎出平陽里，筵開衞尉家。
竹影含雲密，池紋帶雨斜。
重惜林亭晚，上路滿煙霞。

綺筵乘晦景，高宴下陽池。
濯雨梅香散，含風柳色移。
輕塵依扇落，流水入弦危。
勿顧林亭晚，方歡雲霧披。


