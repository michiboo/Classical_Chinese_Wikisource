
長孫佐輔，德宗時人。其弟公輔為吉州刺史，往依焉。其詩號《古調集》，今存十七首。
野火燒枝水洗根，數圍孤樹半心存。
應是無機承雨露，卻將春色寄苔痕。
愁多不忍醒時別，想極還尋靜處行。
誰遣同衾又分手，不如行路本無情。
愁臉無紅衣滿塵，萬家門戶不容身。
曾將一笑君前去，誤殺幾多回顧人。
猿聲啾啾燕聲苦，捲簾相對愁不語。
幾年客吳君在楚，況送君歸我猶阻。
家書作得不忍封，北風吹斷階前雨。
相見又想別，大江秋水深。
悲歡一世事，去住兩鄉心。
淅瀝籬下葉，淒清階上情。
獨隨孤棹去，何處更同衾。
別中還夢別，悲後更生悲。
覺夢俱千里，追隨難再期。
翻思夢裏苦，卻恨覺來遲。
縱是非真事，何妨夢會時。
征人去年戍遼水，夜得邊書字盈紙。
揮刀就燭裁紅綺，結作同心答千里。
君寄邊書書莫絕，妾答同心心自結。
同心再解心不離，書字頻看字愁滅。
結成一夜和淚封，貯書只在懷袖中。
莫如書字故難久，願學同心長可同。
憶昔逢君新納娉，青銅鑄出前年鏡。
意憐光彩固無瑕，義比恩情永相映。
每將鑒面兼鑒心，鑒來不輟情逾深。
君非結心空結帶，結處尚新恩已背。
開簾覽鏡悲難語，對面相看孟門阻。
掩匣徒慚雙鳳飛，懸臺欲效孤鸞舞。
〈王安石《百家詩選》此下有「妝成池照尚當時，只畏愁多遽變衰"兩句〉
昔日照來人共許，今朝照罷自生疑。
鏡上有塵猶可淬，君恩詎肯無迴時。
窗前好樹名玫瑰，去年花落今年開。
無情春色尚識返，君心忽斷何時來。
憶昔妝成候仙仗，宮瑣玲瓏日新上。
拊心卻笑西子嚬，掩鼻誰憂鄭姬謗。
草染文章衣下履，花黏甲乙床前帳。
三千玉貌休自誇，十二金釵獨相向。
盛衰傾奪欲何如，嬌愛翻悲逐佞諛。
重遠豈能慚沼鵠，棄前方見泣船魚。
看籠不記熏龍腦，詠扇空曾禿鼠須。
始喜類蘿新托柏，終傷如薺卻甘荼。
院深獨開還獨閉，鸚鵡驚飛苔覆地。
滿箱舊賜前日衣，漬枕新垂夜來淚。
痕多開鏡照還悲，綠髻青蛾尚未衰。
莫道新縑長絕比，猶逢故劍會相追。
淒淒還切切，戍客多離別。
何處最傷心，關山見秋月。
關月竟如何，由來遠近過。
始經玄菟塞，終繞白狼河。
忽憶秦樓婦，流光應共有。
已得並蛾眉，還知攬纖手。
去歲照同行，比翼復連形。
今宵照獨立，顧影自煢煢。
餘暉漸西落，夜夜看如昨。
借問映旌旗，何如鑒帷幕。
拂曉朔風悲，蓬驚雁不飛。
幾時征戍罷，還向月中歸。
陰雲凝朔氣，隴上正飛雪。
四月草不生，北風勁如切。
朝來羽書急，夜救長城窟。
道隘行不前，相呼抱鞍歇。
人寒指欲墮，馬凍蹄亦裂。
射雁旋充飢，斧冰還止渴。
寧辭解圍鬥，但恐承疲沒。
早晚邊候空，歸來養羸卒。
獨訪山家歇還涉，茅屋斜連隔松葉。
主人聞語未開門，繞籬野菜飛黃蝶。
看書愛幽寂，結宇青冥間。
飛泉引風聽，古桂和雲攀。
地深草木稠，境靜魚鳥閑。
陰氣晚出谷，朝光先照山。
有時獨杖藜，入夜猶啓關。
星昏歸鳥過，火出樵童還。
神體自和適，不是離人寰。
混沌本冥冥，洩為洪川流。
雄哉大造化，萬古橫中州。  
我從西北來，登高望蓬丘。
陰晴乍開合，天地相沉浮。  
長風捲繁雲，日出扶桑頭。
水淨露鮫室，煙銷凝蜃樓。  
時來會雲翔，道蹇即津遊。
明發促歸軫，滄波非宿謀。
溟藩軫帝憂，見說初鳴騶。
德勝禍先戢，情閒思自流。
蠶殷桑柘空，廩實雀鼠稠。
諫虎昔賜駿，安人將問牛。
曾陪後乘光，共逐平津游。
旌旆擁追賞，歌鍾催獻酬。
音徽一寂寥，貴賤雙沉浮。
北郭乏中崖，東方稱上頭。
躋山望百城，目盡增遐愁。
海逼日月近，天高星漢秋。
無階異漸鴻，有志慚馴鷗。
終期促孤棹，暫訪天台幽。
一徑有人跡，到來唯數家。
依稀聽機杼，寂歷看桑麻。
雨濕渡頭草，風吹墳上花。
卻驅羸馬去，數點歸林鴉。
張碧，字太碧，貞元時人。孟郊讀其集，詩云：「天寶太白沒，六義已消歇。先生今復生，斯文信難缺。下筆證興亡，陳辭備風骨。高秋數奏琴，澄潭一輪月。」推之者至矣。詩十六首。
風昏晝色飛斜雨，冤骨千堆髑髏語。
八紘牢落人物悲，是個田無荒廢主。
悲嗟自古爭天下，幾度乾坤復如此。
秦皇矻矻築長城，漢祖區區白蛇死。
野田之骨兮又成塵，樓閣風煙兮還復新。
願得華山之下長歸馬，野田無復堆冤者。
豈是味容華，豈不知機織。
自是生寒門，良媒不相識。
金爐煙靄微，錦釭殘影滅。
出戶獨裴回，落花滿明月。
千枝萬枝占春開，彤霞著地紅成堆。
一窖閒愁驅不去，殷勤對爾酌金杯。

老鴉拍翼盤空疾，准擬浮生如瞬息。
阿母蟠桃香未齊，漢皇骨葬秋山碧。

朝開暮落煎人老，無人為報東君道。
留取穠紅伴酬吟，莫教少女來吹掃。
句茫愛弄春風權，開萌發翠無黨偏。
句茫小女精神巧，機羅杼綺滿平川。

五陵年少狂薄客，蠻錦花多春袖窄。
酌桂鳴金玩物華，星蹄繡轂填香陌。

千條碧綠輕拖水，金毛泣怕春江死。
萬匯俱含造化恩，見我春工無私理。
運鋤耕斸侵星起，隴畝豐盈滿家喜。
到頭禾黍屬他人，不知何處拋妻子。
鑾輿不碾香沈滅，更殘三十六宮月。
手持紈扇獨含情，秋風吹落橫波血。
三秋倚練飛金盞，洞庭波定平如剷。
天高雲卷綠羅低，一點君山礙人眼。
漫漫萬頃鋪琉璃，煙波闊遠無鳥飛。
西南東北競無際，直疑侵斷青天涯。
屈原回日牽愁吟，龍宮感激致應沈。
賈生憔悴說不得，茫茫煙靄堆湖心。
〈又云：范蠡張帆一掌風，無人來往繼其中。〉
毒龍銜日天地昏，八紘靉靆生愁雲。
秦園走鹿無藏處，紛紛爭處蜂成群。
四溟波立鯨相吞，蕩搖五嶽崩山根。
魚蝦舞浪狂鰍鯤，龍蛇膽戰登鴻門。
星旗羽鏃強者尊，黑風白雨東西屯。
山河欲拆人煙分，壯士鼓勇君王存。
項莊憤氣吐不得，亞父斗聲天上聞。
玉光墮地驚崑崙，留侯氣魄吞太華。
舌頭一寸生陽春，神農女媧愁不言。
蛇枯老媼啼淚痕，星曹定秤秤王孫。
項籍骨輕迷精魂，沛公仰面爭乾坤。
須臾垓下賊星起，歌聲繚繞淒人耳。
吳娃捧酒橫秋波，霜天月照空城壘。
力拔山兮忽到此，騅嘶懶渡烏江水。
新豐瑞色生樓台，西楚寒蒿哭愁鬼。
三尺霜鳴金匣裡，神光一掉八千里。
漢皇驟馬意氣生，西南掃地迎天子。
玉堂花院小枝紅，綠窗一片春光曉。
玉容驚覺濃睡醒，圓蟾掛出妝臺表。
金盤解下叢鬟碎，三尺巫雲綰朝翠。
皓指高低寸黛愁，水精梳滑參差墜。
須臾攏掠蟬鬢生，玉釵冷透冬冰明。
芙蓉拆向新開臉，秋泉慢轉眸波橫。
鸚鵡偷來話心曲，屏風半倚遙山綠。
寒姿數片奇突兀，曾作秋江秋水骨。
先生應是厭風雲，著向江邊塞龍窟。
我來池上傾酒尊，半酣書破青煙痕。
參差翠縷擺不落，筆頭驚怪黏秋雲。
我聞吳中項容水墨有高價，邀得將來倚松下。
鋪卻雙繒直道難，掉首空歸不成畫。
〈一作長孫佐輔詩〉
結茅蒼嶺下，自與喧卑隔。
況值雷雨晴，郊原轉岑寂。
出門看反照，繞屋殘溜滴。
古路絕人行，荒陂響螻蟈。
籬崩瓜豆蔓，圃壞牛羊跡。
斷續古祠鴉，高低遠村笛。
喜聞東臯潤，欲往未通屐。
杖策試危橋，攀蘿瞰苔壁。
鄰翁夜相訪，緩酌聊跂石。
新月出汙尊，浮雲在巾舄。
常隳腐儒操，謬習經邦畫。
有待時未知，非關慕沮溺。

張瀛，碧之子。事廣南劉氏，官至曹郎。詩一首。
我嘗聽師法一說，波上蓮花水中月。
不垢不凈是色空，無法無空亦無滅。
我嘗聽師禪一觀，浪溢鰲頭蟾魄滿。
河沙世界盡空空，一寸寒灰冷燈畔。
我又聽師琴一撫，長松喚住秋山雨。
弦中雅弄若鏗金，指下寒泉流太古。
我又聽師棋一著，山頂坐沈紅日腳。
阿誰稱是國手人，羅浮道士賭卻鶴，
輸卻藥。
法懷斟下紅霞丹，束手不敢爭頭角。

