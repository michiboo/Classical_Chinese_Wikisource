
遠別離，古有皇、英之二女，乃在洞庭之南，瀟湘之浦。
海水直下萬里深，誰人不言此離苦。
日慘慘兮雲冥冥，猩猩啼煙兮鬼嘯雨。
我縱言之將何補，皇穹竊恐不照余之忠誠。
雲憑憑兮欲吼怒，堯舜當之亦禪禹。
君失臣兮龍為魚，權歸臣兮鼠變虎。
或言堯幽囚，舜野死。
九疑聯綿皆相似，重瞳孤墳竟何是。
帝子泣兮綠雲間，隨風波兮去無還。
慟哭兮遠望，見蒼梧之深山。
蒼梧山崩湘水絕，竹上之淚乃可滅。

黃河西來決崑崙，咆哮萬里觸龍門。
波滔天，堯咨嗟，大禹理百川，兒啼不窺家。
殺湍堙洪水，九州始蠶麻。
其害乃去，茫然風沙。
被髮之叟狂而癡，清晨臨流欲奚為。
旁人不惜妻止之，公無渡河苦渡之。
虎可搏，河難憑，公果溺死流海湄。
有長鯨白齒若雪山，公乎公乎掛罥於其間，箜篌所悲竟不還。

噫吁嚱！危乎高哉！蜀道之難，難於上青天！
蠶叢及魚鳧，開國何茫然。
爾來四萬八千歲，不與秦塞通人煙。
西當太白有鳥道，可以橫絕峨眉巔。
地崩山摧壯士死，然後天梯石棧相鉤連。
上有六龍回日之高標，下有衝波逆折之回川。
黃鶴之飛尚不得過，猿猱欲度愁攀援。
青泥何盤盤，百步九折縈巖巒。
捫參歷井仰脅息，以手撫膺坐長歎。
問君西遊何時還？畏途巉巖不可攀。
但見悲鳥號古木，雄飛雌從繞林間。
又聞子規啼夜月，愁空山。
蜀道之難，難於上青天，使人聽此凋朱顏。
連峯去天不盈尺，枯松倒掛倚絕壁。
飛湍瀑流爭喧豗，砯崖轉石萬壑雷。
其險也若此，嗟爾遠道之人，胡爲乎來哉！
劍閣崢嶸而崔嵬，一夫當關，萬夫莫開。
所守或匪親，化爲狼與豺。
朝避猛虎，夕避長蛇。磨牙吮血，殺人如麻。
錦城雖云樂，不如早還家。
蜀道之難，難於上青天，側身西望長咨嗟。

長嘯梁甫吟，何時見陽春。
君不見朝歌屠叟辭棘津，八十西來釣渭濱。
寧羞白髮照清水，逢時吐氣思經綸。
廣張三千六百釣，風期暗與文王親。
大賢虎變愚不測，當年頗似尋常人。
君不見高陽酒徒起草中，長揖山東隆準公。
入門不拜騁雄辯，兩女輟洗來趨風。
東下齊城七十二，指揮楚漢如旋蓬。
狂客落魄尚如此，何況壯士當羣雄。
我欲攀龍見明主，雷公砰訇震天鼓。
帝傍投壺多玉女，三時大笑開電光，倏爍晦冥起風雨。
閶闔九門不可通，以額扣關閽者怒。
白日不照吾精誠，杞國無事憂天傾。
猰貐磨牙競人肉，騶虞不折生草莖。
手接飛猱搏彫虎，側足焦原未言苦。
智者可卷愚者豪，世人見我輕鴻毛。
力排南山三壯士，齊相殺之費二桃。
吳楚弄兵無劇孟，亞夫咍爾爲徒勞。
梁甫吟，聲正悲。
張公兩龍劒，神物合有時。
風雲感會起屠釣，大人𡸣屼當安之。

黃雲城邊烏欲棲，歸飛啞啞枝上啼。
機中織錦秦川女，碧紗如煙隔窗語。
停梭悵然憶遠人，獨宿孤房〈一作「欲說遼西」〉淚如雨。

姑蘇臺上烏棲時，吳王宮裏醉西施。
吳歌楚舞歡未畢，青山欲銜半邊日。
銀箭金壺漏水多，起看秋月墜江波，東方漸高奈樂何？

去年戰，桑乾源；今年戰，蔥河道。
洗兵條支海上波，放馬天山雪中草。
萬里長征戰，三軍盡衰老。
匈奴以殺戮為耕作，古來惟見白骨黃沙田。
秦家築城備胡處，漢家還有烽火燃。
烽火燃不息，征戰無已時。
野戰格鬥死，敗馬號鳴向天悲。
烏鳶啄人腸，銜飛上掛枯樹枝。
士卒塗草莽，將軍空爾為。
乃知兵者是兇器，聖人不得已而用之。

君不見黃河之水天上來，奔流到海不復回。
君不見高堂明鏡悲白髮，朝如青絲暮成雪。
人生得意須盡歡，莫使金樽空對月。
天生我材必有用，千金散盡還復來。
烹羊宰牛且爲樂，會須一飲三百杯。
岑夫子，丹丘生。將進酒，杯莫停。
與君歌一曲，請君爲我側耳聽。
鐘鼓饌玉不足貴，但願長醉不願醒。
古來聖賢皆寂寞，惟有飲者留其名。
陳王昔時宴平樂，斗酒十千恣讙謔。
主人何為言少錢？徑須沽取對君酌。
五花馬，千金裘。呼兒將出換美酒，與爾同銷萬古愁。

邊城兒，生年不讀一字書，但將遊獵誇輕趫。
胡馬秋肥宜白草，騎來躡影何矜驕。
金鞭拂雪揮鳴鞘，半酣呼鷹出遠郊。
弓彎滿月不虛發，雙鶬迸落連飛髇。
海邊觀者皆辟易，猛氣英風振沙磧。
儒生不及游俠人，白首下帷復何益。

黃帝鑄鼎於荊山，鍊丹砂。
丹砂成黃金，騎龍飛上太清家。
雲愁海思令人嗟，宮中綵女顏如花。
飄然揮手凌紫霞，從風縱體登鸞車。
登鸞車，侍軒轅。
遨遊青天中，其樂不可言。

鼎湖流水清且閑，軒轅去時有弓劒。
古人傳道留其間，後宮嬋娟多花顏。
乘鸞飛煙亦不還，騎龍攀天造天關。
造天關，聞天語，長雲河車載玉女。
載玉女，過紫皇，紫皇乃賜白兔所擣之藥方，後天而老彫三光。
下視瑤池見王母，蛾眉蕭颯如秋霜。

天馬來出月支窟，背爲虎文龍翼骨。
嘶青雲，振綠髮，蘭筋權奇走滅沒。
騰崑崙，歷西極，四足無一蹶。
雞鳴刷燕晡秣越，神行電邁躡慌惚。
天馬呼，飛龍趨，目明長庚臆雙鳧。
尾如流星首渴烏，口噴紅光汗溝朱。
曾陪時龍躡天衢，羈金絡月照皇都。
逸氣稜稜淩九區，白璧如山誰敢沽。
回頭笑紫燕，但覺爾輩愚。
天馬奔，戀君軒，駷〈音竦〉躍驚矯浮雲飜。
萬里足躑躅，遙瞻閶闔門。
不逢寒風子，誰採逸景孫。
白雲在青天〈一本無青字〉，丘陵遠崔嵬。
鹽車上峻坂，倒行逆施畏日晚。
伯樂翦拂中道遺，少盡其力老棄之。
願逢田子方，惻然爲我悲。
雖有玉山禾，不能療苦飢。
嚴霜五月凋桂枝，伏櫪銜冤摧兩眉。
請君贖獻穆天子，猶堪弄影舞瑤池。

金樽清酒斗十千，玉盤珍羞直萬錢。
停杯投箸不能食，拔劒四顧心茫然。
欲渡黃河冰塞川，將登太行雪暗天。
閑來垂釣碧溪上，忽復乘舟夢日邊。
行路難！行路難！多岐路，今安在？
長風破浪會有時，直掛雲帆濟滄海。

大道如青天，我獨不得出。 
羞逐長安社中兒，赤雞白狗賭梨栗。 
彈劍作歌奏苦聲，曳裾王門不稱情。 
淮陰市井笑韓信，漢朝公卿忌賈生。 
君不見昔時燕家重郭隗，擁篲折節無嫌猜。 
劇辛樂毅感恩分，輸肝剖膽效英才。 
昭王白骨縈爛草，誰人更掃黃金臺。 
行路難，歸去來。

有耳莫洗潁川水，有口莫食首陽蕨。 
含光混世貴無名，何用孤高比雲月。 
吾觀自古賢達人，功成不退皆殞身。 
子胥既棄吳江上，屈原終投湘水濱。 
陸機雄才豈自保，李斯稅駕苦不早。 
華亭鶴唳詎可聞，上蔡蒼鷹何足道。 
君不見吳中張翰稱達生，秋風忽憶江東行。 
且樂生前一杯酒，何須身後千載名。

長相思，在長安，絡緯秋啼金井闌，微霜淒淒簟色寒。
孤燈不明思欲絕，卷帷望月空長歎，美人如花隔雲端。
上有青冥之長天，下有淥水之波瀾。
天長路遠魂飛苦，夢魂不到關山難。
長相思，摧心肝。

行至上留田，孤墳何崢嶸。
積此萬古恨，春草不復生。
悲風四邊來，腸斷白楊聲。
借問誰家地，埋沒蒿里塋。
古老向余言，言是上留田。
蓬科馬鬣今已平，昔之弟死兄不葬，他人於此舉銘旌。
一鳥死，百鳥鳴，一獸走，百獸驚。
桓山之禽別離苦，欲去迴翔不能征。
田氏倉卒骨肉分，青天白日摧紫荊。
交柯之木本同形，東枝顦顇西枝榮。
無心之物尚如此，參商胡乃尋天兵。
孤竹延陵，讓國揚名。
高風緬邈，頹波激清。
尺布之謠，塞耳不能聽。

深宮高樓入紫清，金作蛟龍盤繡楹。
佳人當窗弄白日，弦將手語彈鳴箏。
春風吹落君王耳，此曲乃是昇天行。
因出天池泛蓬瀛，樓船蹙沓波浪驚。
三千雙蛾獻歌笑，撾鐘考鼓宮殿傾。
萬姓聚舞歌太平，我無爲，人自寧。
三十六帝欲相迎，仙人飄翩下雲軿。
帝不去，留鎬京。
安能爲軒轅，獨往入窅冥。
小臣拜獻南山壽，陛下萬古垂鴻名。

〈一本無一字〉
春風東來忽相過，金樽淥酒生微波。
落花紛紛稍覺多，美人慾醉朱顏酡。
青軒桃李能幾何，流光欺人忽蹉砣。
君起舞，日西夕，當年意氣不肯平，白髮如絲歎何益。

琴奏龍門之綠桐，玉壺美酒清若空。
催弦拂柱與君飲，看朱成碧顏始紅。
胡姬貌如花，當壚笑春風。
笑春風，舞羅衣，君今不醉將安歸。

冬夜夜寒覺夜長，沈吟久坐坐北堂。
冰合井泉月入閨，金缸青凝照悲啼。
金缸滅，啼轉多。
掩妾淚，聽君歌。
歌有聲，妾有情。
情聲合，兩無違。
一語不入意，從君萬曲梁塵飛。。

遊莫逐炎洲翠，棲莫近吳宮燕。
吳宮火起焚巢窠，炎洲逐翠遭網羅。
蕭條兩翅蓬蒿下，縱有鷹鸇奈若何。

攀天莫登龍，走山莫騎虎。
貴賤結交心不移，唯有嚴陵及光武。
周公稱大聖，管蔡寧相容。
漢謠一斗粟，不與淮南舂。
兄弟尚路人，吾心安所從。
他人方寸間，山海幾千重。
輕言託朋友，對面九疑峯。
開花必早落，桃李不如松。
管鮑久已死，何人繼其蹤？

麥隴青青三月時，白雉朝飛挾兩雌。
錦衣繡翼何離褷，犢牧採薪感之悲。
春天和，白日暖。
啄食飲泉勇氣滿，爭雄鬬死繡頸斷。
雉子班奏急管弦，傾心酒美盡玉椀。
枯楊枯楊爾生稊，我獨七十而孤棲。
彈弦寫恨意不盡，瞑目歸黃泥。

金天之西，白日所沒。
康老胡雛，生彼月窟。
巉巖容儀，戌削風骨。
碧玉炅炅雙目瞳，黃金拳拳兩鬢紅。
華蓋垂下睫，嵩嶽臨上唇。
不覩詭譎貌，豈知造化神。
大道是文康之嚴父，元氣乃文康之老親。
撫頂弄盤古，推車轉天輪。
雲見日月初生時，鑄冶火精與水銀。
陽烏未出谷，顧兔半藏身。
女媧戲黃土，團作愚下人。
散在六合間，濛濛若沙塵。
生死了不盡，誰明此胡是仙真。
西海栽若木，東溟植扶桑。
別來幾多時，枝葉萬里長。
中國有七聖，半路頹洪荒。
陛下應運起，龍飛入咸陽。
赤眉立盆子，白水興漢光。
叱咤四海動，洪濤爲簸揚。
舉足蹋紫微，天關自開張。
老胡感至德，東來進仙倡。
五色師子，九苞鳳皇。
是老胡雞犬，鳴舞飛帝鄉。
淋漓颯沓，進退成行。
能胡歌，獻漢酒。
跪雙膝，立兩肘。
散花指天舉素手，拜龍顏，獻聖壽。
北斗戾，南山摧。
天子九九八十一萬歲，長傾萬歲杯。

〈一作「夷則格上白鳩拂舞辭」〉
鏗鳴鐘，考朗鼓。
歌白鳩，引拂舞。
白鳩之白誰與鄰，霜衣雪襟誠可珍。
含哺七子能平均。
食不噎，性安馴。 
首農政，鳴陽春。
天子刻玉杖，鏤形賜耆人。 
白鷺之白非純真，外潔其色心匪仁。
闕五德，無司晨，胡為啄我葭下之紫鱗。
鷹鸇雕鶚，貪而好殺。 
鳳凰雖大聖，不願以為臣。

〈一作「日出入行」〉
日出東方隈，似從地底來。
歷天又復入西海，六龍所舍安在哉？
其始與終古不息，人非元氣，安得與之久徘徊！
草不謝榮於春風，木不怨落於秋天。
誰揮鞭策驅四運，萬物興歇皆自然。
羲和、羲和，汝奚汨沒於荒淫之波？
魯陽何德，駐景揮戈。
逆道違天，矯誣實多。
吾將囊括大塊，浩然與溟涬同科。

嚴風吹霜海草凋，筋幹精堅胡馬驕。
漢家戰士三十萬，將軍兼領霍嫖姚。
流星白羽腰間插，劒花秋蓮光出匣。
天兵照雪下玉關，虜箭如沙射金甲。
雲龍風虎盡交回，太白入月敵可摧。
敵可摧，旄頭滅，履胡之腸涉胡血。
懸胡青天上，埋胡紫塞傍。
胡無人，漢道昌〈一本此下有「陛下之壽三千霜，但歌大風雲飛揚，安得猛士兮守四方。胡無人，漢道昌」五句〉。

燭龍棲寒門，光曜猶旦開。
日月照之何不及此，唯有北風號怒天上來。
燕山雪花大如席，片片吹落軒轅臺。
幽州思婦十二月，停歌罷笑雙蛾摧。
倚門望行人，念君長城苦寒良可哀。
別時提劒救邊去，遺此虎紋金鞞靫。
中有一雙白羽箭，蜘蛛結網生塵埃。
箭空在，人今戰死不復回。
不忍見此物，焚之已成灰。
黃河捧土尚可塞，北風雨雪恨難裁。

趙客縵胡纓，吳鈎霜雪明；銀鞍照白馬，颯沓如流星。
十步殺一人，千里不留行；事了拂衣去，深藏身與名。
閒過信陵飲，脫劍膝前橫；將炙啖朱亥，持觴勸侯嬴。
三杯吐然諾，五嶽倒爲輕；眼花耳熱後，意氣素霓生。
救趙揮金錘，邯鄲先震驚；千秋二壯士，烜赫大梁城。
縱死俠骨香，不慚世上英；誰能書閣下，白首太玄經。

