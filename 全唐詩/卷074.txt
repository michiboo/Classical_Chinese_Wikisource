

炎曆事邊陲，昆明始鑿池。
豫遊光後聖，征戰罷前規。
霽色清珍宇，年芳入錦陂。
御杯蘭薦葉，仙仗柳交枝。
二石分河瀉，雙珠代月移。
微臣比翔泳，恩廣自無涯。

尚書列侯第，外戚近臣家。
飛棟臨青綺，迴輿轉翠華。
日交當戶樹，泉漾滿池花。
圓頂圖嵩石，方流擁魏沙。
豫遊今聽履，侍從昔鳴笳。
自有天文降，無勞訪海槎。

摐金寒野霽，步玉曉山幽。
帝幄期松子，臣廬訪葛侯。
百工徵往夢，七聖扈來遊。
斗柄乘時轉，臺階捧日留。
樹重巖籟合，泉迸水光浮。
石徑喧朝履，璜溪擁釣舟。
恩如犯星夜，歡擬濟河秋。
不學堯年隱，空令傲許由。

肅肅金殿裏，招賢固在茲。
鏘鏘石渠內，序拜亦同時。
宴錫歡談道，文成貴說詩。
用儒今作相，敦學舊爲師。
下際天光近，中來帝渥滋。
國朝良史載，能事日論思。

朝望蓮華嶽，神心就日來。
晴觀五千仞，仙掌拓山開。
受命金符叶，過祥玉瑞陪。
霧披乘鹿見，雲起馭龍廻。
偃樹枝封雪，殘碑石冐苔。
聖皇惟道契，文字勒巖隈。

河流無日夜，河上有神仙。
輦路曾經此，壇場即宛然。
下疑成洞穴，高若在空煙。
善物遺方外，和光繞道邊。
事因周史得，言與漢王傳。
喜屬膺期聖，邦家業又玄。

雨施巡方罷，雲從訓俗廻。
密途汾水衞，清蹕晉郊陪。
寒著山邊盡，春當日下來。
御祠玄鳥應，仙仗綠楊開。
作頌音傳雅，觀文色動台。
更知西向樂，宸藻協鹽梅。

樂遊光地選，酺飲慶天從。
座密千官盛，場開百戲容。
綠塍際山盡，緹幕倚雲重。
下上花齊發，周廻柳遍濃。
奪晴紛劒履，喧聽雜歌鐘。
日晚銜恩散，堯人倂可封。

露渥灑雲霄，天官次斗杓。
昆明四十里，空水極晴朝。
雁似銜紅葉，鯨疑噴海潮。
翠山來徹底，白日去廻標。
泳廣漁杈溢，浮深妓舫搖。
飽恩皆醉止，合舞共歌堯。

北風吹早雁，日夕渡河飛。
氣冷膠應折，霜明草正腓。
老臣帷幄筭，元宰廟堂機。
餞飲廻仙蹕，臨戎解御衣。
軍裝乘曉發，師律候春歸。
方佇勳庸盛，天詞降紫微。

北山東入海，馳道上連天。
順動三光柱，登臨萬象懸。
俛觀河內邑，平指洛陽川。
按蹕夷關險，張旗亙井泉。
曉巖中警柝，春事下蒐田。
德重周王問，歌輕漢后傳。
宸遊鋪令典，睿思起芳年。
願以封書奏，廻鑾禪肅然。

寶賢不遺俊，臺閣盡鵷鸞。
未若調人切，其如簡帝難。
上才膺出典，中旨念分官。
特以專城貴，深惟列郡安。
政行思務本，風靡屬勝殘。
有令田知急，無分獄在寬。
至言題睿札，殊渥灑仙翰。
詔餞三台降，朝榮萬國歡。
舉杯臨水發，張樂擁橋觀。
式佇東封會，鏘鏘檢玉壇。

潞國臨淄邸，天王別駕輿。
出潛離隱際，小往大來初。
東陸行春典，南陽即舊居。
約川星罕駐，扶道日旂舒。
雲覆連行在，風廻助掃除。
木行城邑望，臯落土田疏。
昔試邦興后，今過俗徯予。
示威寧校獵，崇讓不陳魚。
府吏趨宸扆，鄉耆捧帝車。
帳傾三飲處，閑整六飛餘。
盛業銘汾鼎，昌期應洛書。
願陪歌賦末，留比蜀相如。

帝迹奚其遠，皇符之所崇。
敬時堯務作，盡力禹稱功。
赫赫惟元后，經營自左馮。
變蕪秔稻實，流惡水泉通。
國阜猶前豹，人疲詎昔熊。
黃圖巡沃野，清吹入離宮。
是閱京坻富，仍觀都邑雄。
憑軒一何綺，積溜寫晴空。
禮節家安外，和平俗在中。
見龍垂渭北，辭雁指河東。
睿思方居鎬，宸遊若飲豐。
寧誇子雲從，秪爲獵扶風。

重巖載看美，分塔起層標。
蜀守經塗處，巴人作禮朝。
地疑三界出，空是六塵銷。
臥石鋪蒼蘚，行塍覆綠條。
歲年書有記，非爲學題橋。

結廬東城下，直望江南山。
青靄遠相接，白雲來復還。
拂筵紅蘚上，開幔綠條間。
物應春偏好，情忘趣轉閑。
憲臣饒美度，聯事惜徂顏。
有酒空盈酌，高車不可攀。

虹旗映綠荑，春仗漢豐西。
侍蹕浮清渭，揚舲降紫泥。
近臨鈞石地，遙指釣璜溪。
岸轉帆飛疾，川平棹舉齊。
傅舟來是用，軒馭往應迷。
興闋菱歌動，沙洲亂夕鷖。

勁虜欲南窺，揚兵護朔陲。
趙堯寧易印，鄧禹即分麾。
野餞廻三傑，軍謀用六奇。
雲邊愁出塞，日下愴臨岐。
拔劒行人舞，揮戈戰馬馳。
明年麟閣上，充國畫於斯。

旌節指巴岷，年年行且巡。
暮來青嶂宿，朝去綠江春。
魚貫梁緣馬，猿奔樹息人。
邑祠猶是漢，溪道即名陳。
舊史饒遷謫，恆情厭苦辛。
寧知報恩者，天子一忠臣。

右地接龜沙，中朝任虎牙。
然明方改俗，去病不爲家。
將禮登壇盛，軍容出塞華。
朔風搖漢鼓，邊馬思胡笳。
旗合無邀正，冠危有觸邪。
當看勞還日，及此御溝花。

輦路岐山曲，儲胥渭水湄。
教成提將鼓，禮備植虞旗。
不取從畋樂，先流去殺慈。
舜韶同舞日，湯祝盡飛時。
物應陽和施，人知雨露私。
何如穆天子，七萃幾勞師。

簾櫳上夜鉤，清列聽更籌。
忽共雞枝老，還如騎省秋。
循庭喜三入，對渚憶雙遊。
紫紱名初拜，黃縑迹尚留。
月舒當北幌，雲賦直東樓。
恩渥迷天施，童蒙慰我求。
遲君台鼎節，聞義一承流。

獨好中林隱，先期上月春。
閑花傍戶落，喧鳥逼檐馴。
寂寞東坡叟，傳呼北里人。
在山琴易調，開甕酒歸醇。
佇望應三接，彌留忽幾旬。
不疑丹火變，空負綠條新。
鬬蟻聞常日，歌龍值此辰。
其如衆君子，嘉會阻清塵。

怨暑時云謝，愆陽澤暫偏。
鼎陳從祀日，鑰動問刑年。
絳服龍雩寢，玄冠馬使旋。
作霖期傅說，爲旱聽周宣。
河嶽陰符啓，星辰暗檄傳。
浮涼吹景氣，飛動灑空煙。
颯颯將秋近，沈沈與暝連。
分湍涇水石，合穎雍州田。
德施超三五，文雄賦十千。
及斯何以樂，明主敬人天。

二月韶春半，三空霽景初。
獻來應有受，滅盡竟無餘。
化迹傳官寺，歸誠謁梵居。
殿堂花覆席，觀閣柳垂疏。
共命枝間鳥，長生水上魚。
問津窺彼岸，迷路得真車。
行密幽關靜，談精俗態祛。
稻麻欣所遇，蓬籜愴焉如。
不駐秦京陌，還題蜀郡輿。
愛離方自此，廻望獨躊躇。

聞道降綸書，爲邦建綵旟。
政憑循吏往，才以貴卿除。
詞賦良無敵，聲華藹有餘。
榮承四岳後，請絕五天初。
關路通秦壁，城池接晉墟。
撰期行子賦，分典列侯居。
別望喧追餞，離言繫慘舒。
平蕪寒蛬亂，喬木夜蟬疎。
寥泬秋先起，推移月向諸。
舊交何以贈，客至待烹魚。

京國自攜手，同途欣解頤。
情言正的的，春物宛遲遲。
忽背雕戎役，旋瞻獲寶祠。
蜀城余出守，吳岳爾歸思。
歡愜更傷此，眷殷殊念茲。
揚麾北林徑，跂石南澗湄。
中作壺觴餞，回添道路悲。
數花臨磴日，百草覆田時。
有美同人意，無爲行子辭。
酣歌拔劒起，毋是答恩私。

戲藻嘉魚樂，棲梧見鳳飛。
類從皆有召，聲應乃無違。
美價逢時出，奇才選衆稀。
避堂貽後政，掃第發前幾。
出曳仙人履，還熏侍女衣。
省中何赫奕，庭際滿芳菲。
吏部端清鑒，丞郎肅紫機。
會心歌詠是，廻迹宴言非。
北寺鄰玄闕，南城寫翠微。
參差交隱見，髣髴接光輝。
賓序嘗柔德，刑孚已霽威。
巨源林下契，不速自同歸。

奕奕輕車至，清晨朝未央。
未央在霄極，中路視咸陽。
委曲漢京近，周廻秦塞長。
日華動涇渭，天翠合岐梁。
五丈旌旗色，百層枌橑光。
東連歸馬地，南指鬬雞場。
晴壑照金戺，秋雲含璧璫。
由余窺霸國，蕭相奉興王。
功役隱不見，頌聲存復揚。
權宜珍構絕，聖作寶圖昌。
在德期巢燧，居安法禹湯。
冢卿才順美，多士賦成章。
價重三臺俊，名超百郡良。
焉知掖垣下，陳力自迷方。

惻矣南鄰問，冥然東岱幽。
里閈寧相杵，朝歎忽遷舟。
君心惟伯仲，吾人復款遊。
對連時亦早，交喜歲纔周。
序發扶陽贈，文因司寇酬。
詎期危露盡，相續逝川流。
臥疾無三弔，居閑有百憂。
振風吟鼓夕，明月照帷秋。
蘚駁題詩館，楊疎奏伎樓。
共將歌笑歎，轉爲弟兄留。
感物存如夢，觀生去若浮。
余非忘情者，雪涕報林丘。

宸遊經上苑，羽獵向閑田。
狡兔初迷窟，纖驪詎著鞭。
三驅仍百步，一發遂雙連。
影射含霜草，魂消向月弦。
歡聲動寒木，喜氣滿晴天。
那似陳王意，空隨樂府篇。

在德何夷險，觀風復往還。
自能同善閉，中路可無關。

玉關征戍久，空閨人獨愁。
寒露濕青苔，別來蓬鬢秋。

人坐青樓晚，鶯語百花時。
愁多人易老，斷腸君不知。

北風吹白雲，萬里渡河汾。
心緒逢搖落，秋聲不可聞。

息燕歸檐靜，飛花落院閑。
不愁愁自著，誰道憶鄉關。

歲窮惟益老，春至却辭家。
可惜東園樹，無人也作花。

懷印喜將歸，窺巢戀且依。
自知棲不定，還欲向南飛。

兔子死蘭彈，持來挂竹竿。
試將明鏡照，何異月中看。

車如流水馬如龍，仙使高臺十二重。
天上初移衡漢匹，可憐歌舞夜相從。

桃花灼灼有光輝，無數成蹊點更飛。
爲見芳林含笑待，遂同溫樹不言歸。

樹色參差隱翠微，泉流百尺向空飛。
傳聞此處投竿住，遂使茲辰扈蹕歸。

散騎金貂服綵衣，松花水上逐春歸。
懸知邑里遙相望，事主榮親代所稀。

飛埃結紅霧，遊蓋飄青雲〈《紀事》云：「長安盛遊春，頲製詩云云。明皇嘉賞，以御花親插其巾。」〉。
指如十挺墨，耳似兩張匙〈《詠崑崙奴》〉。
丑雖有足，甲不全身。
見君無口，知伊少人〈頲幼年，有京兆尹過，父瓌命詠尹字云云〉。



