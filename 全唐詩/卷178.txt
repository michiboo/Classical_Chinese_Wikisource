
一尉居倏忽，梅生有僊骨。
三事或可羞，匈奴哂千秋。
壯士屈黃綬，浪跡寄滄洲。
昨觀荊峴作，如從雲漢遊。
老夫當暮矣，蹀足懼驊騮。

桃竹書筒綺繡文，良工巧妙稱絕羣。
靈心圓映三江月，彩質疊成五色雲。
中藏寶訣峨眉去，千里提攜長憶君。

五月梅始黃，蠶凋桑柘空。
魯人重織作，機杼鳴簾櫳。
顧余不及仕，學劍來山東。
舉鞭訪前途，獲笑汶上翁。
下愚忽壯士，未足論窮通。
我以一箭書，能取聊城功。
終然不受賞，羞與時人同。
西歸去直道，落日昏陰虹。
此去爾勿言，甘心爲轉蓬。

白露見日滅，紅顏隨霜凋。
別君若俯仰，春芳辭秋條。
泰山嵯峨夏雲在，疑是白波漲東海。
散爲飛雨川上來，遙帷卻卷清浮埃。
知君獨坐青軒下，此時結念同所懷。
我閉南樓看道書，幽簾清寂在仙居。
曾無好事來相訪，賴爾高文一起予。

問余何意棲碧山，笑而不荅心自閑。
桃花流水窅然去，別有天地非人間。

領得烏紗帽，全勝白接�。
山人不照鏡，稚子道相宜。

上黨碧松煙，夷陵丹砂末。
蘭麝凝珍墨，精光乃堪掇。
黃頭奴子雙鴉鬟，錦囊養之懷袖間。
今日贈予蘭亭去，興來灑筆會稽山。

青蓮居士謫仙人，酒肆藏名三十春。
湖州司馬何須問，金粟如來是後身。

河伯見海若，傲然誇秋水。
小物昧遠圖，寧知通方士。
多君紫霄意，獨往蒼山裏。
地古寒雲深，巖高長風起。
初登翠微嶺，復憩金沙泉。
踐苔朝霜滑，弄波夕月圓。
飲彼石下流，結蘿宿溪煙。
鼎湖夢淥水，龍駕空茫然。
早行子午關，卻登山路遠。
拂琴聽霜猨，滅燭乃星飯。
人煙無明異，鳥道絕往返。
攀厓倒青天，下視白日晚。
既過石門隱，還唱石潭歌。
涉雪搴紫芳，濯纓想清波。
此人不可見，此地君自過。
爲余謝風泉，其如幽意何。

朔雲橫高天，萬里起秋色。
壯士心飛揚，落日空歎息。
長嘯出原野，凜然寒風生。
幸遭聖明時，功業猶未成。
奈何懷良圖，鬱悒獨愁坐。
杖策尋英豪，立談乃知我。
崔公生民秀，緬邈青雲姿。
製作參造化，託諷含神祇。
海嶽尚可傾，吐諾終不移。
是時霜飆寒，逸興臨華池。
起舞拂長劍，四座皆揚眉。
因得窮懽情，贈我以新詩。
又結汗漫期，九垓遠相待。
舉身憩蓬壺，濯足弄滄海。
從此凌倒景，一去無時還。
朝遊明光宮，暮入閶闔關。
但得長把袂，何必嵩丘山。

青鳥海上來，今朝發何處。
口銜雲錦字，與我忽飛去。
鳥去凌紫煙，書留綺窗前。
開緘方一笑，乃是故人傳。
故人深相勗，憶我勞心曲。
離居在咸陽，三見秦草綠。
置書雙袂間，引領不暫閑。
長望杳難見，浮雲橫遠山。

君還石門日，朱火始改木。
春草如有情，山中尚含綠。
折芳愧遙憶，永路當自勗。
遠見故人心，平生以此足。
巨海納百川，麟閣多才賢。
獻書入金闕，酌醴奉瓊筵。
屢忝白雲唱，恭聞黃竹篇。
恩光照拙薄，雲漢希騰遷。
銘鼎倘雲逐，扁丹方渺然。
我留在金門，君去臥丹壑。
未果三山期，遙欣一丘樂。
玄珠寄象罔，赤水非寥廓。
願狎東海鷗，共營西山藥。
棲巖君寂滅，處世余龍蠖。
良辰不同賞，永日應閑居。
鳥吟簷間樹，花落窗下書。
緣溪見綠篠，隔岫窺紅蕖。
採薇行笑歌，眷我情何已。
月出石鏡間，松鳴風琴裏。
得心自虛妙，外物空頹靡。
身世如兩忘，從君老煙水。

遊子東南來，自宛適京國。
飄然無心雲，倏忽復西北。
訪戴昔未偶，尋嵇此相得。
愁顏發新懽，終宴敘前識。
閻公漢庭舊，沈鬱富才力。
價重銅龍樓，聲高重門側。
寧期此相遇，華館陪遊息。
積雪明遠峰，寒城鎖春色。
主人蒼生望，假我青雲翼。
風水如見資，投竿佐皇極。

魯酒若琥珀，汶魚紫錦鱗。
山東豪吏有俊氣，手攜此物贈遠人。
意氣相傾兩相顧，斗酒雙魚表情素。〈一本此下有「酒來我飲之，鱠作別離處」二句〉
雙鰓呀呷鰭鬣張，蹳刺銀盤欲飛去。
呼兒拂幾霜刃揮，紅肌花落白雪霏。
爲君下筯一餐飽，醉著金鞍上馬歸。

月出魯城東，明如天上雪。
魯女驚莎雞，鳴機應秋節。
當君相思夜，火落金風高。
河漢掛戶牖，欲濟無輕舠。
我昔辭林丘，雲龍忽相見。
客星動太微，朝去洛陽殿。
爾來得茂彥，七葉仕漢餘。
身爲下邳客，家有圯橋書。
傅說未夢時，終當起巖野。
萬古騎辰星，光輝照天下。
與君各未遇，長策委蒿萊。
寶刀隱玉匣，鏽澀空莓苔。
遂令世上愚，輕我土與灰。
一朝攀龍去，鼃黽安在哉？
故山定有酒，與爾傾金罍。

黃鶴東南來，寄書寫心曲。
倚松開其緘，憶我腸斷續。
不以千里遙，命駕來相招。
中逢元丹丘，登嶺宴碧霄。
對酒忽思我，長嘯臨清飆。
蹇予未相知，茫茫綠雲垂。
俄然素書及，解此長渴飢。
策馬望山月，途窮造階墀。
喜茲一會面，若覩瓊樹枝。
憶君我遠來，我懽方速至。
開顏酌美酒，樂極忽成醉。
我情既不淺，君意方亦深。
相知兩相得，一顧輕千金。
且向山客笑，與君論素心。

一身自瀟灑，萬物何囂諠。
拙薄謝明時，棲閑歸故園。
二季過舊壑，四鄰馳華軒。
衣劍照松宇，賓徒光石門。
山童薦珍果，野老開芳樽。
上陳樵漁事，下敘農圃言。
昨來荷花滿，今見蘭苕繁。
一笑復一歌，不知夕景昏。
醉罷同所樂，此情難具論。

學道三千春，自言羲和人。
軒蓋宛若夢，雲松長相親。
偶將二公合，復與三山鄰。
喜結海上契，自爲天外賓。
鸞翮我先鎩，龍性君莫馴。
朴散不尚古，時訛皆失真。
勿踏荒溪坡，朅來浩然津。
薜帶何辭楚，桃源堪避秦。
世迫且離別，心在期隱淪。
酬贈非炯誡，永言銘佩紳。

雨色秋來寒，風嚴清江爽。
孤高繡衣人，瀟灑青霞賞。
平生多感激，忠義非外獎。
禍連積怨生，事及徂川往。
楚邦有壯士，鄢郢翻掃蕩。
申包哭秦庭，泣血將安仰。
鞭屍辱已及，堂上羅宿莽。
頗似今之人，蟊賊陷忠讜。
渺然一水隔，何由稅歸鞅。
日夕聽猨怨，懷賢盈夢想。

嚴陵不從萬乘遊，歸臥空山釣碧流。
自是客星辭帝座，元非太白醉揚州。

昨翫西城月，青天垂玉鉤。
朝沽金陵酒，歌吹孫楚樓。
忽憶繡衣人，乘船往石頭。
草裹烏紗巾，倒被紫綺裘。
兩岸拍手笑，疑是王子猷。
酒客十數公，崩騰醉中流。
謔浪櫂海客，喧呼傲陽侯。
半道逢吳姬，卷簾出揶揄。
我憶君到此，不知狂與羞。
一月一見君，三杯便回橈。
舍舟共連袂，行上南渡橋。
興發歌綠水，秦客爲之搖。
雞鳴復相招，清宴逸雲霄。
贈我數百字，字字凌風飆。
繫之衣裘上，相憶每長謠。

太華三芙蓉，明星玉女峰。
尋仙下西嶽，陶令忽相逢。
問我將何事，湍波歷幾重。
貂裘非季子，鶴氅似王恭。
謬忝燕臺召，而陪郭隗蹤。
水流知入海，雲去或從龍。
樹繞蘆洲月，山鳴鵲鎮鐘。
還期如可訪，台嶺蔭長松。

常聞玉泉山，山洞多乳窟。
仙鼠如白鴉，倒懸清溪月。
茗生此中石，玉泉流不歇。
根柯灑芳津，採服潤肌骨。
叢老卷綠葉，枝枝相接連。
曝成仙人掌，似拍洪崖肩。
舉世未見之，其名定誰傳。
宗英乃禪伯，投贈有佳篇。
清鏡燭無鹽，顧慚西子妍。
朝坐有餘興，長吟播諸天。

君同鮑明遠，邀彼休上人。
鼓琴亂白雪，秋變江上春。
瑤草綠未衰，攀翻寄情親。
相思兩不見，流淚空盈巾。

張衡殊不樂，應有四愁詩。
慙君錦繡段，贈我慰相思。
鴻鵠復矯翼，鳳凰憶故池。
榮樂一如此，商山老紫芝。

〈此詩，楊慎雲是僞作〉
黃鶴高樓已槌碎，黃鶴仙人無所依。
黃鶴上天訴玉帝，卻放黃鶴江南歸。
神明太守再雕飾，新圖粉壁還芳菲。
一州笑我爲狂客，少年往往來相譏。
君平簾下誰家子，雲是遼東丁令威。
作詩調我驚逸興，白雲遶筆窗前飛。
待取明朝酒醒罷，與君爛漫尋春暉。

君至石頭驛，寄書黃鶴樓。
開緘識遠意，速此南行舟。
風水無定準，湍波或滯留。
憶昨新月生，西簷若瓊鉤。
今來何所似，破鏡懸清秋。
恨不三五明，平湖泛澄流。
此歡竟莫遂，狂殺王子猷。
巴陵定遙遠，持贈解人憂。

虹霓掩天光，哲後起康濟。
應運生夔龍，開元掃氛翳。
太微廓金鏡，端拱清遐裔。
輕塵集嵩嶽，虛點盛明意。
謬揮紫泥詔，獻納青雲際。
讒惑英主心，恩疎佞臣計。
仿徨庭闕下，歎息光陰逝。
未作仲宣詩，先流賈生涕。
掛帆秋江上，不爲雲羅制。
山海向東傾，百川無盡勢。
我於鴟夷子，相去千餘歲。
運闊英達稀，同風遙執袂。
登艫望遠水，忽見滄浪枻。
高士何處來，虛舟渺安繫。
衣貌本淳古，文章多佳麗。
延引故鄉人，風義未淪替。
顧侯達語默，權子識通蔽。
曾是無心雲，俱爲此留滯。
雙萍易飄轉，獨鶴思凌厲。
明晨去瀟湘，共謁蒼梧帝。

昔獻長楊賦，天開雲雨歡。
當時待詔承明裏，皆道揚雄才可觀。
勅賜飛龍二天馬，黃金絡頭白玉鞍。
浮雲蔽日去不返，總爲秋風摧紫蘭。
角巾東出商山道，採秀行歌詠芝草。
路逢園綺笑向人，兩君解來一何好。
聞道金陵龍虎盤，還同謝朓望長安。
千峰夾水向秋浦，五松名山當夏寒。
銅井炎爐歊九天，赫如鑄鼎荊山前。
陶公瞿鑠呵赤電，回祿睢盱揚紫煙。
此中豈是久留處，便欲燒丹從列仙。
愛聽松風且高臥，颼颼吹盡炎氛過。
登崖獨立望九州，陽春欲奏誰相和。
聞君往年遊錦城，章仇尚書倒屣迎。
飛箋洛繹奏明主，天書降問迴恩榮。
骯髒不能就珪組，至今空揚高蹈名。
夫子工文絕世奇，五松新作天下推。
吾非謝尚邀彥伯，異代風流各一時。
一時相逢樂在今，袖拂白雲開素琴，彈爲三峽流泉音。
從茲一別武陵去，去後桃花春水深。

韓衆騎白鹿，西往華山中。
玉女千餘人，相隨在雲空。
見我傳祕訣，精誠與天通。
何意到陵陽，遊目送飛鴻。
天子昔避狄，與君亦乘驄。
擁兵五陵下，長策遏胡戎。
時泰解繡衣，脫身若飛蓬。
鸞鳳翻羽翼，啄粟坐樊籠。
海鶴一笑之，思歸向遼東。
黃山過石柱，巘崿上攢叢。
因巢翠玉樹，忽見浮丘公。
又引王子喬，吹笙舞松風。
朗詠紫霞篇，請開蘂珠宮。
步綱繞碧落，倚樹招青童。
何日可攜手，遺形入無窮。

爾有鳥跡書，相招琴溪飲。
手跡尺素中，如天落雲錦。
讀罷向空笑，疑君在我前。
長吟字不滅，懷袖且三年。

〈此詩，蕭士贇雲是僞作〉
昨夜吳中雪，子猷佳興發。
萬里浮雲卷碧山，青天中道流孤月。
孤月滄浪河漢清，北斗錯落長庚明。
懷余對酒夜霜白，玉牀金井冰崢嶸。
人生飄忽百年內，且須酣暢萬古情。
君不能狸膏金距學鬬雞，坐令鼻息吹虹霓。
君不能學哥舒，橫行青海夜帶刀，西屠石堡取紫袍。
吟詩作賦北牕裏，萬言不直一杯水。
世人聞此皆掉頭，有如東風射馬耳。
魚目亦笑我，請與明月同。
驊騮拳跼不能食，蹇驢得志鳴春風。
折楊皇華合流俗，晉君聽琴枉清角。
巴人誰肯和陽春，楚地由來賤奇璞。
黃金散盡交不成，白首爲儒身被輕。
一談一笑失顏色，蒼蠅貝錦喧謗聲。
曾參豈是殺人者，讒言三及慈母驚。
與君論心握君手，榮辱於余亦何有。
孔聖猶聞傷鳳麟，董龍更是何雞狗。
一生傲岸苦不諧，恩疏媒勞志多乖。
嚴陵高揖漢天子，何必長劍拄頤事玉階？
達亦不足貴，窮亦不足悲。
韓信羞將絳灌比，禰衡恥逐屠沽兒。
君不見李北海，英風豪氣今何在？
君不見裴尚書，土墳三尺蒿棘居。
少年早欲五湖去，見此彌將鐘鼎疎。

