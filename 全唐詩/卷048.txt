

孔門太山下，不見登封時。 
徒有先王法，今為明主思。 
恩加萬乘幸，禮致一牢祠。 
舊宅千年外，光華空在茲。

山祇亦望幸，雲雨見靈心。 
嶽館逢朝霽，關門解宿陰。 
咸京天上近，清渭日邊臨。 
我武因冬狩，何言是即禽。

眷言感忠義，何有間山川。 
徇節今如此，離情空復然。 
皇心在勤恤，德澤委昭宣。 
周月成功後，明年或勞還。

東土淹龍駕，西人望翠華。 
山川祗詢物，宮觀豈為家。 
十月回星斗，千官捧日車。 
洛陽無怨思，巡幸更非賒。

馳道當河陝，陳詩問國風。 
川原三晉別，襟帶兩京同。 
後殿函關盡，前旌闕塞通。 
行看洛陽陌，光景麗天中。

賢王有池館，明主賜春遊。 
淑氣林間發，恩光水上浮。 
徒慚和鼎地，終謝巨川舟。 
皇澤空如此，輕生莫可酬。

清洛象天河，東流形勝多。 
朝來逢宴喜，春盡卻妍和。 
泉鮪歡時躍，林鶯醉裡歌。 
賜恩頻若此，為樂奈人何。

河漢非應到，汀洲忽在斯。
仍逢帝樂下，如逐海槎窺。
春賞時將換，皇恩歲不移。
今朝遊宴所，莫比天泉池。

纖纖折楊柳，持此寄情人。 
一枝何足貴，憐是故園春。 
遲景那能久，芳菲不及新。 
更愁征戍客，容鬢老邊塵。

奼女矜容色，為花不讓春。 
既爭芳意早，誰待物華真。 
葉作參差發，枝從點綴新。 
自然無限態，長在豔陽晨。

蟬嘶玉樹枝，向夕惠風吹。 
幸入連宵聽，應緣飲露知。 
思深秋欲近，聲靜夜相宜。 
不是黃金飾，清香徒爾為。

萬乘飛黃馬，千金狐白裘。 
正逢銀霰積，如向玉京遊。 
瑞色鋪馳道，花文拂綵旒。 
還聞吉甫頌，不共郢歌儔。

忽對林亭雪，瑤華處處開。 
今年迎氣始，昨夜伴春回。 
玉潤窗前竹，花繁院裡梅。 
東郊齋祭所，應見五神來。

稽亭追往事，睢苑勝前聞。 
飛閣凌芳樹，華池落綵雲。 
藉草人留酌，銜花鳥赴群。 
向來同賞處，惟恨碧林曛。

伊川與灞津，今日祓除人。 
豈似龍山上，還同湘水濱。 
衰顏憂更老，淑景望非春。 
禊飲豈吾事，聊將偶俗塵。

離別念同嬉，芬榮欲共持。 
獨攀南國樹，遙寄北風時。 
林惜迎春早，花愁去日遲。 
還聞折梅處，更有棣華詩。

試上江樓望，初逢山雨晴。 
連空青嶂合，向晚白雲生。 
彼美要殊觀，蕭條見遠情。 
情來不可極，日暮水流清。

仙禁生紅藥，微芳不自持。
幸因清切地，還遇豔陽時。
名見桐君籙，香聞鄭國詩。
孤根若可用，非直愛華滋。

清切紫庭垂，葳蕤防露枝。 
色無玄月變，聲有惠風吹。 
高節人相重，虛心世所知。 
鳳皇佳可食，一去一來儀。

棠棣聞餘興，烏衣有舊遊。 
門前杜城陌，池上曲江流。 
暇日嘗繁會，清風詠阻修。 
始知西峙嶽，同氣此相求。 
〈陸平原贈弟，有子為東峙嶽之句。〉

與君嘗此志，因物復知心。 
遺我龍鍾節，非無玳瑁簪。 
幽素宜相重，雕華豈所任。 
為君安首飾，懷此代兼金。

君有百鍊刃，堪斷七重犀。
誰開太阿匣，持割武城雞。
竟與尚書佩，遙應天子提。
何時遇操宰，當使玉如泥。

旬雨不愆期，由來自若時。 
爾無言郡政，吾豈欲天欺。 
常念涓塵益，惟歡草樹滋。 
課成非所擬，人望在東菑。

雲雨俱行罷，江天已洞開。
炎氛霽後滅，邊緒望中來。
作驥君垂耳，爲魚我曝鰓。
更憐湘水賦，還是洛陽才。

賈生流寓日，揚子寂寥時。
在物多相背，唯君獨見思。
漁爲江上曲，雪作郢中詞。
忽枉兼金訊，長懷伐木詩。

穿築非求麗，幽閒欲寄情。 
偶懷因壤石，真意在蓬瀛。 
苔益山文古，池添竹氣清。 
從茲果蕭散，無事亦無營。

晨興步北林，蕭散一開襟。 
復見林上月，娟娟猶未沈。 
片雲自孤遠，叢篠亦清深。 
無事由來貴，方知物外心。

場藿已成歲，園葵亦向陽。
蘭時獨不偶，露節漸無芳。
旨異菁爲蓄，甘非蔗有漿。
人多利一飽，誰復惜馨香。

幸得不鋤去，孤苗守舊根。
無心羨旨蓄，豈欲近名園。
遇賞寧充佩，爲生莫礙門。
幽林芳意在，非是爲人論。

林居逢歲晏，遇物使情多。 
蘅不時與，芬榮奈汝何。 
更憐籬下菊，無如松上蘿。 
因依自有命，非是隔陽和。

家在湘源住，君今海嶠行。 
經過正中道，相送倍為情。 
心逐書郵去，形隨世網嬰。 
因聲謝遠別，緣義不緣名。

蜀嚴化已久，沈冥空所思。 
嘗聞賣卜處，猶憶下簾時。 
驅傳應經此，懷賢倘問之。 
歸來說往事，歷歷偶心期。

江水天連色，無涯淨野氛。 
微明岸傍樹，凌亂渚前雲。 
舉棹形徐轉，登艫意漸分。 
渺茫從此去，空復惜離群。

元僚行上計，舉餞出林丘。
忽望題輿遠，空思解榻遊。
別筵鋪柳岸，征棹倚蘆洲。
獨歎湘江水，朝宗向北流。

南土秋雖半，東湖草未黃。 
聊乘風日好，來汎芰荷香。 
蘭棹無勞速，菱歌不厭長。 
忽懷京洛去，難與共清光。

荷葉生幽渚，芳華信在茲。
朝朝空此地，采采欲因誰。
但恐星霜改，還將蒲稗衰。
懷君美人別，聊以贈心期。

荷蓧旋江澳，銜杯餞霸陵。
別前林鳥息，歸處海煙凝。
風土鄉情接，雲山客念憑。
聖朝巖穴選，應待鶴書徵。

屢別容華改，長愁意緒微。 
義將私愛隔，情與故人歸。 
薄宦無時賞，勞生有事機。 
離魂今夕夢，先繞舊林飛。

鬼谷還成道，天台去學仙。
行應松子化，留與世人傳。
此地煙波遠，何時羽駕旋？
當須一把袂，城郭共依然。

平生屬良友，結綬望光輝。 
何知人事拙，相與宦情非。 
別路穿林盡，征帆際海歸。 
居然已多意，況復兩鄉違。

解巾行作吏，尊酒謝離居。 
修竹含清景，華池澹碧虛。 
地將幽興愜，人與舊遊疏。 
林下紛相送，多逢長者車。

送客南昌尉，離亭西候春。 
野花看欲盡，林鳥聽猶新。 
別酒青門路，歸軒白馬津。 
相知無遠近，萬里尚為鄰。

我與文雄別，胡然邑吏歸。 
賢人安下位，鷙鳥欲卑飛。 
激節輕華冕，移官徇綵衣。 
羨君行樂處，從此拜庭闈。

海郡雄蠻落，津亭壯越臺。 
城隅百雉映，水曲萬家開。 
里樹桄榔出，時禽翡翠來。 
觀風猶未盡，早晚使車回。

雲嶂天涯盡，川途海縣窮。 
何言此地僻，忽與故人同。 
身負邦君弩，情紆御史驄。 
王程不我駐，離思逐秋風。

征驂稍靡靡，去國方遲遲。
路遶南登岸，情搖北上旗。
故人憐別日，旅雁逐歸時。

江路與天連，風帆何淼然。 
遙林浪出沒，孤舫鳥聯翩。 
常愛千鈞重，深思萬事捐。 
報恩非徇祿，還逐賈人船。

山氣朝來爽，溪流日向清。
遠心何處愜，閑棹此中行。
叢桂林間待，羣鷗水上迎。
徒然適我願，幽獨爲誰情。

歸去南江水，磷磷見底清。 
轉逢空闊處，聊洗滯留情。 
浦樹遙如待，江鷗近若迎。 
津途別有趣，況乃濯吾纓。

湘岸多深林，青冥晝結陰。 
獨無謝客賞，況復賈生心。 
草色雖云發，天光或未臨。 
江潭非所遇，為爾白頭吟。

歸舟宛何處，正值楚江平。 
夕逗煙村宿，朝緣浦樹行。 
于役已彌歲，言旋今愜情。 
鄉郊尚千里，流目夏雲生。

日夜鄉山遠，秋風復此時。
舊聞胡馬思，今聽楚猿悲。
念別朝昏苦，懷歸歲月遲。
壯圖空不息，常恐髮如絲。

落日催行舫，逶迤洲渚間。 
雖云有物役，乘此更休閒。 
暝色生前浦，清暉發近山。 
中流澹容與，唯愛鳥飛還。

征鞍窮郢路，歸棹入湘流。 
望鳥唯貪疾，聞猿亦罷愁。 
兩邊楓作岸，數處橘為洲。 
卻記從來意，翻疑夢裡遊。

乘夕棹歸舟，緣源路轉幽。 
月明看嶺樹，風靜聽溪流。 
嵐氣船間入，霜華衣上浮。 
猿聲雖此夜，不是別家愁。

長林何繚繞，遠水復悠悠。 
盡日餘無見，為心那不愁。 
憶將親愛別，行為主恩酬。 
感激空如此，芳時屢已遒。

江岫殊空闊，雲煙處處浮。 
上來群噪鳥，中去獨行舟。 
牢落誰相顧，逶迤日自愁。 
更將心問影，于役復何求。

溪路日幽深，寒空入兩嶔。 
霜清百丈水，風落萬重林。 
夕鳥聯歸翼，秋猿斷去心。 
別離多遠思，況乃歲方陰。

萬丈洪泉落，迢迢半紫氛。 
奔飛流雜樹，灑落出重雲。 
日照虹蜺似，天清風雨聞。 
靈山多秀色，空水共氤氳。

行舟傍越岑，窈窕越溪深。
水闇先秋冷，山晴當晝陰。
重林間五色，對壁聳千尋。
惜此生遐遠，誰知造化心。

昔年嘗不調，茲地亦邅回。 
本謂雙鳧少，何知駟馬來。 
人非漢使橐，郡是越王臺。 
去去雖殊事，山川長在哉。

江林多秀發，雲日復相鮮。 
征路那逢此，春心益渺然。 
興來祗自得，佳氣莫能傳。 
薄暮津亭下，餘花滿客船。

明發臨前渚，寒來淨遠空。
水紋天上碧，日氣海邊紅。
景物紛爲異，人情賴此同。
乘槎自有適，非欲破長風。

溪流清且深，松石復陰臨。 
正爾可嘉處，胡為無賞心。 
我由不忍別，物亦有緣侵。 
自匪常行邁，誰能知此音。

〈一作宋之問詩〉
日暮荒亭上，悠悠旅思多。 
故鄉臨桂水，今夜渺星河。 
暗草霜華發，空亭雁影過。 
興來誰與晤，勞者自為歌。

海上生明月，天涯共此時。
情人怨遙夜，竟夕起相思。
滅燭憐光滿，披衣覺露滋。
不堪盈手贈，還寢夢佳期。

清迥江城月，流光萬里同。 
所思如夢裡，相望在庭中。 
皎潔青苔露，蕭條黃葉風。 
含情不得語，頻使桂華空。

海燕何微眇，乘春亦蹔來。
豈知泥滓賤，秪見玉堂開。
繡戶時雙入，華軒日幾回。
無心與物競，鷹隼莫相猜。

嘗聞繼老聃，身退道彌耽。 
結宇倚青壁，疏泉噴碧潭。 
苔石隨人古，煙花寄酒酣。 
山光紛向夕，歸興杜城南。

一作江南守，江林三四春。
相鳴不及鳥，相樂喜關人。
日守朱絲直，年催華髮新。
淮陽秪有臥，持此度芳辰。

芳意何能早，孤榮亦自危。
更憐花蔕弱，不受歲寒移。
朝雪那相妬，陰風已屢吹。
馨香雖尚爾，飄蕩復誰知。

端居正無緒，那復發秦箏。
纖指傳新意，繁絃起怨情。
悠揚思欲絕，掩抑態還生。
豈是聲能感，人心自不平。

江渚秋風至，他鄉離別心。 
孤雲愁自遠，一葉感何深。 
憂喜嘗同域，飛鳴忽異林。 
青山西北望，堪作白頭吟。

感惜芳時換，誰知客思懸。 
憶隨鴻向暖，愁學馬思邊。 
留滯機還息，紛拏網自牽。 
東南起歸望，何處是江天。

仙宗出趙北，相業起山東。
明德嘗爲禮，嘉謀屢作忠。
論經白虎殿，獻賦甘泉宮。
與善今何在？蒼生望已空。

宿昔三台踐，榮華駟馬歸。
印從青瑣拜，翰入紫宸揮。
題劍恩方重，藏舟事已非。
龍門不可望，感激涕沾衣。

永歎常山寶，沈埋京兆阡。
同盟會五月，華表記千年。
渺漫野中草，微茫空裏煙。
共悲人事絕，唯對杜陵田。

韋玄方繼相，荀爽復齊名。
在貴兼天爵，能賢出世卿。
學聞金馬詔，神見玉人清。
藏壑今如此，爲山遂不成。

相如只謝病，子敬忽云亡。
豈悟瑤臺雪，分彫玉樹行。
清規留草議，故事在封章。
本謂山公啓，而今歿始揚。

返葬長安陌，秋風簫鼓悲。
奈何相送者，不是平生時。
寒影催年急，哀歌助晚遲。
寧知建旟罷，丹旐向京師。

門緒公侯列，嬪風詩禮行。
松蘿方有寄，桃李忽無成。
劍去雙龍別，雛哀九鳳鳴。
何言嶧山樹，還似半心生。

永歎芳魂斷，行看草露滋。
二宗榮盛日，千古別離時。
竟罷生芻贈，空留畫扇悲。
容車候曉發，何歲是歸期？

縞服紛相送，玄扃翳不開。
更悲泉火滅，徒見柳車回。
舊室容衣奠，新塋拱樹栽。
唯應月照簟，潘岳此時哀。

家受專門學，人稱入室賢。 
劉楨徒有氣，管輅獨無年。 
謫去長沙國，魂歸京兆阡。 
從茲匣中劍，埋沒罷衝天。

羽衛森森西向秦，山川歷歷在清晨。 
晴雲稍卷寒巖樹，宿雨能銷御路塵。 
聖德由來合天道，靈符即此應時巡。 
遺賢一一皆羈致，猶欲高深訪隱淪。

天啟神龍生碧泉，泉水靈源浸迤延。 
飛龍已向珠潭出，積水仍將銀漢連。 
岸傍花柳看勝畫，浦上樓臺問是仙。 
我后元符從此得，方為萬歲壽圖川。

