

閻朝隱，字友倩，趙州欒城人，連中進士、孝弟廉讓科。性滑稽，屬辭奇詭，爲武后所賞，累遷給事中，預修《三教珠英》。聖曆中，轉麟臺少監，坐附張易之徙嶺外。景龍時，還爲著作郎。先天中，除祕書少監，後貶通州別駕。詩十三首。
疵賤出山東，忠貞任土風。
因敷河朔藻，得奉洛陽宮。
一顧侍御史，再顧給事中。
常願粉肌骨，特荅造化功。

金臺隱隱陵黃道，玉輦亭亭下絳雰。
千種岡巒千種樹，一重巖壑一重雲。
花落風吹紅的歷，藤垂日晃綠葐蒀。
五百里內賢人聚，願陪閶闔侍天文。

霹靂引，豐隆鳴，猛獸噫氣蛇吼聲。
鸚鵡鳥，同資造化兮殊粹精。
鷫鸘毛，翡翠翼。
鵷雛延頸，鵾雞弄色。
鸚鵡鳥，同稟陰陽兮異埏埴。
彼何爲兮，隱隱振振。
此何爲兮，綠衣翠襟。
彼何爲兮，窘窘蠢蠢。
此何爲兮，好貌好音。
彷彷兮徉徉，似妖姬躧步兮動羅裳。
趨趨兮蹌蹌，若處子迴眸兮登玉堂。
爰有獸也，安其忍，觜其脇，距其胸，與之放曠浪浪兮，從從容容。
鉤爪鋸牙也，宵行晝伏無以當，遇之兮忘味。
摶擊騰擲也，朝飛暮噪無以拒，逢之兮屏氣。
由是言之，貪殘薄則智慧作，貪殘臨之兮不復攫。
由是言之，智慧周則貪殘囚，智慧犯之兮不復憂。
菲形陋質雖賤微，皇王顧遇長光輝。
離宮別館臨朝市，妙舞繁弦雜宮徵。
嘉喜堂前景福內，合歡殿上明光裏。
雲母屏風文彩合，流蘇斗帳香煙起。
承恩宴盼接宴喜，高視七頭金駱駝。
平懷五尺銅獅子，國有君兮國有臣。
君爲主兮臣爲賓，朝有賢兮朝有德。
賢爲君兮德爲飾，千年萬歲兮心轉憶。

三月重三日，千春續萬春。
聖澤如東海，天文似北辰。
荷葉珠盤淨，蓮花寶蓋新。
陛下制萬國，臣作水心人。

九九侍神仙，高高坐半天。
文章二曜動，氣色五星連。
簪紱趨皇極，笙歌接御筵。
願因茱菊酒，相守百千年。

甥舅重親地，君臣厚義鄉。
還將貴公主，嫁與耨檀王。
鹵簿山河暗，琵琶道路長。
迴瞻父母國，日出在東方。

管籥周移寰極裏，乘輿望幸斗城闉。
草根未結青絲縷，蘿蔦猶垂綠帔巾。
鵲入巢中言改歲，燕銜書上道宜新。
願得長繩繫取日，光臨天子萬年春。

句芒人面乘兩龍，道是春神衞九重。
綵勝年年逢七日，酴醿歲歲滿千鍾。
宮梅間雪祥光遍，城柳含煙淑氣濃。
醉倒君前情未盡，願因歌舞自爲容。

鳳皇鳴舞樂昌年，蠟炬開花夜管弦。
半醉徐擊珊瑚樹，已聞鐘漏曉聲傳。

洛陽難理若棼絲，椎破連環定不疑。
鸚鵡休言秦地樂，回頭一顧一相思。

梅花雪白柳葉黃，雲霧四起月蒼蒼，箭水泠泠刻漏長。
揮玉指，拂羅裳，爲君一奏楚明光。

采蓮女，采蓮舟，春日春江碧水流。
蓮衣承玉釧，蓮刺罥銀鉤。
薄暮斂容歌一曲，氛氳香氣滿汀洲。

龍行踏絳氣，天半語相聞。
混沌疑初判，洪荒若始分。

韋元旦，京兆萬年人。擢進士第，補東阿尉，遷左臺監察御史。與張易之爲姻屬，易之敗，貶感義尉。後復進用，終中書舍人。詩十首。 韋元旦字烜，京洮萬年人。垂拱中爲美原縣尉，官終中書舍人。補詩一首。
雲物開千里，天行乘九月。
絲言丹鳳池，斾轉蒼龍闕。
灞水歡娛地，秦京游俠窟。
欣承解慍詞，聖酒黃花發。

柔遠安夷俗，和親重漢年。
軍容旌節送，國命錦車傳。
琴曲悲千里，簫聲戀九天。
唯應西海月，來就掌珠圓。

桐栢膺新命，芝蘭惜舊遊。
鳴臯夜鶴在，遷木早鶯求。
傳擁淮源路，尊空灞水流。
落花紛送遠，春色引離憂。

震維芳月季，宸極衆星尊。
珮玉朝三陛，鳴珂度九門。
挈壺分早漏，伏檻耀初暾。
北倚蒼龍闕，西臨紫鳳垣。
詞庭草欲奏，溫室樹無言。
鱗翰空爲忝，長懷聖主恩。

灞涘長安恆近日，殷正臘月早迎新。
池魚戲葉仍含凍，宮女裁花已作春。
向苑雲疑承翠幄，入林風若起青蘋。
年年斗柄東無限，願挹瓊觴壽北辰。

九重樓閣半山霞，四望韶陽春未賒。
侍蹕妍歌臨灞涘，留觴豔舞出京華。
危竿競捧中街日，戲馬爭銜上苑花。
景色歡娛長若此，承恩不醉不還家。

鸞鳳旌旗拂曉陳，魚龍角觝大明辰。
青韶既肇人爲日，綺勝初成日作人。
聖藻凌雲裁栢賦，仙歌促宴摘梅春。
垂旒一慶宜年酒，朝野俱歡薦壽新。

銀河南渚帝城隅，帝輦平明出九衢。
刻鳳蟠螭凌桂邸，穿池疊石寫蓬壺。
瓊簫暫下鈞天樂，綺綴長懸明月珠。
仙牓承恩爭既醉，方知朝野更歡娛。

滄池漭沆帝城邊，殊勝昆明鑿漢年。
夾岸旌旗疏輦道，中流簫鼓振樓船。
雲峰四起迎宸幄，水樹千重入御筵。
宴樂已深魚藻詠，承恩更欲奏甘泉。

主第新成銀作牓，賓筵廣宴玉爲樓。
壺觴既卜仙人夜，歌舞宜停織女秋。

邵昇，中宗時人。詩一首。
沁園佳麗奪蓬瀛，翠壁紅泉繞上京。
二聖忽從鸞殿幸，雙仙正下鳳樓迎。
花含步輦空間出，樹雜帷宮畫裏行。
無路乘槎窺漢渚，徒知訪卜就君平。

唐遠悊，中宗時人。詩一首。
皇恩睠下人，割愛遠和親。
少女風遊兌，姮娥月去秦。
龍笛迎金榜，驪歌送錦輪。
那堪桃李色，移向虜庭春。


