
渚宮楊柳暗，麥城朝雉飛。
可憐踏青伴，乘暖著輕衣。
今日好南風，商旅相催發。
沙頭檣竿上，始見春江闊。
風煙紀南城，塵土荊門路。
天寒多獵騎，走上樊姬墓。
常恨言語淺，不如人意深。
今朝兩相視，脈脈萬重心。
貴人三閣上，日晏未梳頭。
不應有恨事，嬌甚卻成愁。
珠箔曲瓊鉤，仔細見揚州。
北兵那得度，浪話判悠悠。
沉香帖閣柱，金縷畫門楣。
回首降幡下，已見黍離離。
三人出眢井，一身登檻車。
朱門漫臨水，不可見鱸魚。
楊柳鬱青青，竹枝無限情。
周郎一回顧，聽唱紇那聲。
踏曲興無窮，調同詞不同。
願郎千萬壽，長作主人翁。
簇簇淮陰市，竹樓緣岸上。
好日起檣竿，烏飛驚五兩。
今日轉船頭，金烏指西北。
煙波與春草，千里同一色。
船頭大銅鐶，摩挲光陣陣。
早早使風來，沙頭一眼認。
何物令儂羨，羨郎船尾燕。
銜泥趁檣竿，宿食長相見。
隔浦望行船，頭昂尾幰幰。
無奈晚來時，清淮春浪軟。
徑尺千餘朵，人間有此花。
今朝見顏色，更不向諸家。
曉連星影出，晚帶日光懸。
本因遺采掇，翻自保天年。
文苑振金聲，循良冠百城。
不知今史氏，何處列君名。
何處秋風至，蕭蕭送雁群。
朝來入庭樹，孤客最先聞。
開從綠條上，散逐香風遠。
故取花落時，悠揚占春晚。
輕飛不假風，輕落不委地。
撩亂舞晴空，發人無限思。
晴天闇闇雪，來送青春暮。
無意似多情，千家萬家去。
南山宿雨晴，春入鳳凰城。
處處聞弦管，無非送酒聲。
屬車八十一，此地阻長風。
千載威靈盡，赭山寒水中。
露滌鉛粉節，風搖青玉枝。
依依似君子，無地不相宜。
今日花前飲，甘心醉數杯。
但愁花有語，不為老人開。
公館似仙家，池清竹徑斜。
山禽忽驚起，沖落半岩花。
門前洛陽道，門裏桃花路。
塵土與煙霞，其間十餘步。
軒後初冠冕，前旒為蔽明。
安知從複道，然後見人情。
簿領乃俗士，清談信古風。
吾觀蘇令綽，朱墨一何工。
常談即至理，安事非常情。
寄語何平叔，無為輕老生。
世途多禮數，鵬鷃各逍遙。
何事陶彭澤，拋官為折腰。
驃騎非無勢，少卿終不去。
世道劇頹波，我心如砥柱。
賈生明王道，衛綰工車戲。
同遇漢文時，何人居貴位。
萬里長城壞，荒營野草秋。
秣陵多士女，猶唱白符鳩。
江海多豪氣，朝廷有直聲。
何言馬蹄下，一旦是佳城。
昔別矜年少，今悲喪國華。
遠來同社燕，不見早梅花。
京兆歸何處，章台空暮塵。
可憐鸞鏡下，哭殺畫眉人。
淒涼沃州僧，憔悴柴桑宰。
別來二十年，唯餘兩心在。
越江千里鏡，越嶺四時雪。
中有逍遙人，夜深觀水月。
高檣起行色，促柱動離聲。
欲問江深淺，應如遠別情。
昔為瑤池侶，飛舞集蓬萊。
今作江漢別，風雪一徘徊。
嘶馬立未還，行舟路將轉。
江頭暝色深，揮袖依稀見。
祖帳管弦絕，客帆西風生。
回車已不見，猶聽馬嘶聲。
曉發柳林戍，遙城聞五鼓。
憶與故人眠，此時猶晤語。
離席一揮杯，別愁今尚醉。
遲遲有情處，卻恨江帆駛。
夢覺疑連榻，舟行忽千里。
不見黃鶴樓，寒沙雪相似。
尚有竹間路，永無綦下塵。
一聞流水曲，重憶餐霞人。
如何贈琴日，已是絕弦時。
無複雙金報，空餘掛劍悲。
寶匣從此閑，朱弦誰複調。
只應隨玉樹，同向土中銷。
三載為吳郡，臨岐祖帳開。
雖非謝桀黠，且為一裴回。
流水閶門外，秋風吹柳條。
從來送客處，今日自魂銷。
秋水清無力，寒山暮多思。
官閑不計程，遍上南朝寺。
世路山河險，君門煙霧深。
年年上高處，未省不傷心。
年方伯玉早，恨比四愁多。
會待休車騎，相隨出罻羅。
宮館貯嬌娃，當時意大誇。
豔傾吳國盡，笑入楚王家。
月殿移椒壁，天花代舜華。
唯餘采香徑，一帶繞山斜。
