
陳陶，字嵩伯，嶺南〈一雲鄱陽，一雲劍浦〉人。大中時遊學長安。南唐昇元中，隱洪州西山，後不知所終。詩十卷，今編爲二卷。
邊頭能走馬，猨臂李將軍。
射虎羣胡伏，開弓絶塞聞。
海山諳向背，攻守別風雲。
只為坑降罪，輕車未轉勲。
望湖關下戰，雜虜喪全師。
鳥啄豺狼將，沙埋日月旗。
牛羊奔赤狄，部落散燕耆。
都䕶凌晨出，銘功瘞死屍。
十萬羽林兒，臨洮破郅支。
殺添胡地骨，降足漢營旗。
塞闊牛羊散，兵休帳幕移。
空流隴頭水，嗚咽向人悲。
中嶽仇先生，遺余餌松方。
服之一千日，肢體生異香。
步履如風旋，天涯不齎糧。
仍雲為地仙，不得朝虛皇。
狡兔有三穴，人生又何常。
悲哉二廉士，餓死於首陽。
落拓書劍晩，清秋鷹正籠。
塗山間來上，敬愛如登龍。
覽古覺神王，翛然天地空。
東南更何有？一醉先王風。
惟昔放勲世，陰晦徹成洪。
皇圖化魚鱉，天道漂無蹤。
帝乃命舟檝，掇芳儒素中。
高陳九州力，百道驅歸東。
舊物復光明，洪爐再埏鎔。
經門不私子，足知天下公。
亮曰那並生，唐虞禪華蟲。
茲山朝萬國，一賦寰海同。
十載有區㝢，秋毫皆帝功。
垂衣不驕德，子桀如何聾。
握髮聞禮賢，葺茅見卑宮。
凡夫色難事，神聖安能恭。
道隱三千年，遺芳播笙鏞。
當時執圭處，佳氣仍童童。
海嶼儼清廟，天人盛祇供。
元恩及花木，丹讖名崆峒。
異代草澤臣，何由樹勲庸。
堯階未曾識，誰信平生忠。
恨不當際會，預為執鞭僮。
勞歌下山去，懷德心無窮。
棲烏喜林曙，驚蓬傷歲闌。
關河三尺雪，何處是天山。
朔風無重衣，僕馬飢且寒。
慘慽別妻子，遲回出門難。
男兒值休明，豈是長泥蟠。
何者為木偶，何人侍金鑾。
鬱鬱守貧賤，悠悠亦無端。
進不圖功名，退不處巖巒。
窮通在何日，光景如跳丸。
富貴苦不早，令人摧心肝。
誓期春之陽，一振摩霄翰。
丹陵五牙客，昨日羅浮歸。
赤斧尋不得，煙霞空滿衣。
試於華陽問，果遇三茅知？
採藥向十洲，同行牧羊兒。
十洲隔八海，浩渺不可期。
空留雙白鶴，巢在長松枝。
雲溪古流水，春晩桃花香。

憶與我師別，片帆歸滄浪。
滄浪在何許？相思淚如雨。
黃鶴不復來，雲深離別處。
石渠泉泠泠，三見菖蒲生。
日夜勞夢魂，隨波注東溟。
空懷別時惠，長讀消魔經。
何處無今夕，豈期在海頭。
賈客不愛月，嬋娟閑滄洲。
浩然傷歲華，獨望湖邊樓。
煙島青歷歷，藍田白悠悠。
誰無破鏡期，繄我信虛舟。
誰無桂枝念，繄我方摧輈。
始見彎環春，又逢團圓秋。
莫厭綾扇夕，百年多銀鉤。
金盤誰雕鐫，玉窟難㝠搜。
重輪運時節，三五不自由。
疑拋雲上鍋，欲摟天邊毬。
孀居應寒冷，𢷬藥青冥愁。
兔子樹下蹲，蝦䗫池中遊。
如何名金波，不共水東流。
天花辟膻腥，野雲無邊陬。
蚌蛤乘大運，含珠相對醻。
夜鵲思南鄉，露華清東甌。
百寳安可覷，老龍鏁深湫。
究究如情人，盜者即仇讐。
海涯上皎潔，九門更清幽。
亭亭勸金尊，夜久喘吳牛。
夷俗皆輕擲，北山思今遊。
雁聲故鄉來，客涙墮南洲。
平生煙霞志，讀書覓封侯。
四海尚白身，豈無故鄉羞。
壈坎何足歎，壯如水中虬。
獵獵谷㡳蘭，揺揺波上鷗。
中途喪資斧，兩地生繁憂。
一杯太陰君，鷦鷯豈無求。
明日將片葉，三山東南浮。
廓落溟漲曉，蒲門鬱蒼蒼。
登樓禮東君，旭日生扶桑。
毫釐見蓬瀛，含吐金銀光。
草木露未晞，蜃樓氣若藏。
欲遊蟠桃國，慮涉魑魅鄉。
徐市惑秦朝，何人在巖廊。
惜哉千童子，葬骨於眇茫。
恭聞槎客言，東池接天潢。
即此聘牛女，曰祈長壽方。
靈津水清淺，余亦慕脩航。
博羅程逺近，海塞愁先入。
瘴雨出虹蝀，蠻江渡山急。
常聞島夷俗，犀象滿城邑。
雁至草猶春，潮廻檣半濕。
丹邱鳳皇隱，水廟蛟龍集。
何處樹能言，幾鄉珠是泣。
千年趙佗國，霸氣委原隰。
齷齪笑終軍，長纓禍先及。
〈一作《贈周太史》。〉
否極生大賢，九元降靈氣。
獨立正始風，蔚然中興瑞。
淵淪照三古，磊落涵涇渭。
眞貌月懸秋，雄詞雷出地。
具瞻先皇寵，欲踐東華貴。
咫尺時不來，千秋鼎湖淚。
因分三輔職，進領南平位。
報政黃霸慙，提兵呂蒙醉。
歲星臨鬥牛，水國嘉祥至。
不獨蒼生蘓，仍兼六騶喜。
恭聞廟堂畧，欲斷匈奴臂。
剗釋自宸衷，平戍在連帥。
時康簪笏冗，世梗忠良議。
邱壑非無人，松香有私志。
三朝倚天劍，十萬浮雲騎。
可使河曲清，羣公信兒戲。
滄溟用謙德，百穀走童稚。
禦衆付深人，參籌須偉器。
他年蓬蓽賤，願附鵷鸞翅。
種蘭幽谷㡳，四逺聞馨香。
春風長養深，枝葉趁人長。
智水潤其根，仁鋤䕶其芳。
蒿藜不生地，惡鳥弓已藏。
椒桂夾四隅，茅茨居中央。
左隣桃花塢，右接蓮子塘。
一月薫手足，兩月薰衣裳。
三月薰肌骨，四月薰心腸。
幽人飢如何，採蘭充餱糧。
幽人渴如何，醖蘭為酒漿。
地無青苗租，白日如散王。
不嘗仙人藥，端坐紅霞房。
日夕望美人，佩花正煌煌。
美人久不來，佩花徒生光。
刈穫及葳蕤，無令見雪霜。
清芬信神鬼，一葉豈可忘。
舉頭愧青天，鼓腹詠時康。
下有賢公卿，上有聖明王。
無階答風雨，願獻蘭一筐。
何生我蒼蒼，何育我黃黃。
草木無知識，幸君同三光。
始自受姓名，葳蕤立衣裳。
山河既分麗，齊首乳青陽。
甘辛各有榮，好醜不相防。
常憂刀斧刼，竊慕仁壽鄉。
願天雨無暴，願地風無狂。
雨足因衰憊，風多因夭傷。
在山不為桂，徒辱君高岡。
在水不為蓮，徒占君深塘。
勿輕培塿阜，或有奇棟梁。
勿輕蒙朧澤，或有奇馨香。
涓毫可蔍差，朝菌壽為長。
擁腫若無取，大椿命為傷。
婆娑不材生，苒苒向秋荒。
幸遭薰風日，有得皆簸揚。
所愧雨露恩，願效幽微芳。
希君頻採擇，勿使枯雪霜。
喜遊蛟井寺，復見炎州竹。
杳靄萬丈間，嘯風清獨速。
江南正霜霰，吐秀弄顓頊。
似瑞驚堅貞，如魔試金粟。
筍非孝子泣，文異湘靈哭。
金碧誰與鄰，蕭森自成族。
新聞赤帝種，子落毛人谷。
逺祖賜鷦鵬，遺芳遍南陸。
對煙蘇麻醜，夾澗篔簹伏。
美譽動丹青，瓌姿艷秦蜀。
因緣鹿苑識，想像虵丘劚。
幾葉別黃茅，何年依白足。
龍樹蟄一花，砌瑤掃雲屋。
色靜曼仙花，名高給孤獨。
青蔥太子樹，灑落觀音目。
法雨每霑濡，玉毫時照燭。
離居鸞節變，住冷金顏縮。
豈念葛陂榮，幸無祖父辱。
光揺水精串，影送蓮花軸。
江鶩日相尋，野鶚時寄宿。
幽香入茶竈，靜翠直碁局。
肻羨垣上蒿，自多籬下菊。
從來道生一，況伴龜藏六。
棲託詎星迥，檀欒已雲矗。
霞杯傳縹葉，羽管吹紫玉。
久絶釣竿歌，聊裁竹枝曲。
媿生黃金地，千秋為師綠。
雲裏山已曙，舟中火初爇。
綠浦待行橈，元猨催落月。
沿流信多美，況復秋風發。
掛席借前期，晨雞莫嘲𠹗。
梵宇章句客，佩蘭三十年。
長乘碧雲馬，時策翰林鞭。
曩事五嶽遊，金衣曵祥煙。
高攀桐君手，左倚鸑鷟肩。
哭玉秋雨中，摘星春風前。
橫輈截洪偃，憑几見廣宣。
爾來寤華胥，石壁孤雲眠。
龍降始得偈，龜老方巢蓮。
內殿無文僧，騶虞誰能牽。
因之問楚水，弔屈幾潺湲。
〈第十五句缺一字。〉
虛豁登寳閣，三休極層構。
獨立天地間，煙雲滿襟袖。
鰲荒初落日，劍野呈綺繡。
秋檻祝融微，陰軒九江湊。
拂簷皇姑舍，錯落白榆秀。
倚砌天竺祠，蛟龍蟠古甃。
翛然觀六合，一指齊宇宙。
書劍忽若□，青雲日方晝。
南朝空蒼莽，楚澤稀耕耨。
萬事溺頺波，一航安可涭。
徒雲寄麟泣，六五終難就。
資斧念餘生，湖光隱圭竇。
早聞羣黃鶴，飄舉此江岫。
陵谷空靄然，人樵已鶵𪆪。
燕宮豸冠客，憑覧發清奏。
珠玉難嗣音，㧿轅愧孤陋。
楚國有田舍，炎州長夢歸。
懷恩似秋燕，屢遶玉堂飛。
越酒豈不甘，海魚寧無肥。
山裘醉歌舞，事與初心違。
曄曄文昌公，英靈世間稀。
長江浩無際，龍蜃皆歸依。
賤子感一言，草茅發光輝。
從來雞鳬質，得假鳳皇威。
常欲討元珠，青雲報巍巍。
龍門竟多故，雙涙別旍旂。
百里遵島徑，蓬徵信邅迴。
暝依漁樵宿，似過黃金臺。
缺齧心未理，寥寥夜猨哀。
山深石牀冷，海近腥氣來。
主人意不淺，屢獻流霞杯。
對月撫長劍，愁襟紛莫開。
九衢平如水，胡為涉崔嵬。
一飯未遑飽，鵬圖信悠哉。
山濤謔細君，吾豈厭蓬萊。
明發又驅馬，客思一裵回。
海上一蓑笠，終年垂釣絲。
滄洲有深意，冠蓋何由知。
直鉤不營魚，蝸室無妻兒。
渴飲寒泉水，飢飡紫術芝。
鶴髮披兩肩，高懷如澄陂。
嘗聞仙老言，雲是古䲭夷。
石竇閟雷雨，金潭養蛟螭。
乘槎上玉津，騎鹿遊峩嵋。
以人為語黙，與世為雄雌。
茲焉乃磻溪，豹變應須時。
自古隱淪客，無非王者師。
黒夜天寒愁散玉，東皇海上張仙燭。
侯家歌舞按梨園，石氏賓寮醉金谷。
魯家䄡䄖闇披水，雪花燈下甘垂翅。
散帙高編折桂枝，披紗密甃青雲地。
霜白溪松轉斜蓋，銅龍喚曙咽聲細。
八埏螻蟻厭寒棲，早晩青旗引春帝。
展轉城烏啼紫天，曈曚千騎衙樓前。
蜀王殿上華筵開，五雲歌從天上來。
滿堂羅綺悄無語，喉音止駐雲裵回。
管弦金石還依轉，不隨歌出靈和殿。
白雲飄颻席上聞，貫珠歷歷聲中見。
舊樣釵箆淺澹衣，元和梳洗青黛眉。
低叢小鬢膩䰀鬌〈徒果切，小貌，剪髮為鬌。〉，碧牙鏤掌山參差。
曲終暫起更衣過，還向南行座頭坐。
低眉欲語謝貴侯，檀臉雙雙淚穿破。
自言本是宮中嬪，武皇改號承恩新。
中丞御史不足比〈中丞、御史，皆當時宮中歌者。〉，水殿一聲愁殺人。
武皇鑄鼎登真籙，嬪御蒙恩免幽辱。
茂陵弓劍不得親，嫁與卑官到西蜀。
卑官到官年未周，堂衡祿罷東西遊。
蜀江水急駐不得，復此萍蓬二十秋。
今朝得侍王侯宴，不覺途中妾身賤。
願持巵酒更唱歌，歌是伊州第三遍。
唱著右丞征戍詞，更聞閨月添相思。
如今聲韻尚如在，何況宮中年少時。
五雲處處可憐許，明朝道向褎中去。
須臾宴罷各東西，雨散雲飛莫知處。
有熊之君好神仙，飡霞鍊石三千年。
一旦黃龍下九天，騎龍枿枿昇紫煙。
萬姓攀髯髯墮地，啼呼弓劍飄寒水。
紫鸞八九墮玉笙，金鏡空留照魑魅。
羽幢䙰褷銀漢秋，六宮望斷芙蓉愁。
應龍下揮中園笑，泓泓水遶青苔洲。
瑞風颯遝天光淺，瑤闕峩峩橫露苑。
沆瀣樓頭紫鳳歌，三株樹下青牛飯。
鴻朧九闕相玉皇，鈞天樂引金華郎。
散花童子鶴衣短，投壺奼女蛾眉長。
彤庭侍宴瑤池席，老兔舂高桂宮白。
蓬萊下國賜分珪，阿母金桃容小摘。
仙流萬緘蟲篆春，三十六洞交風雲。
千年小兆一蟬蛻，丹臺職亞扶桑君。
金烏試浴青門水，下界蜉蝣幾迴死。

牧龍丈人病高秋，羣童撃節星漢愁。
瑤臺鳳輦不勝恨，太古一聲龍白頭。
玉氣蘭光久摧折，上清雞犬音書絶。
蜺旌失手逺於天，三島空雲對秋月。
人間磊磊浮漚客，鸑鷟蜻蜓飛自隔。
不應冠蓋逐黃埃，長夢真君舊恩澤。
〈一作《仙人詞》。〉
小隱山人十洲客，莓苔為衣雙耳白。
青編為我忽降書，暮雨虹蜺一千尺。

赤城門閉六丁直，曉日已燒東海色。
朝天半夜聞玉雞，星斗離離礙龍翼。
〈一本後四句另作一首。〉
漢宮新燕矜蛾睂，春臺豔妝蓮一枝。
迎春侍宴瑤華池，游龍七盤嬌欲飛。
冶袖鶯鸞拂朝曦，摩煙褭雪金碧遺。
愁鴻連翾蠶曵絲，颯遝眀珠掌中移。
仙人龍鳳雲雨吹，朝哀暮愁引啞吚。
鴛鴦翡翠承宴私，南山一笑君無辭。
仙蛾泣月清露垂，六宮燒燭愁風欷。
古城濛濛花覆水，昔日住人今住鬼。
野雀荒臺遺子孫，千年飲啄枯桑根。
不隨海燕柏梁去，應無玉環銜報恩。
近村紅栗香壓枝，嗷嗷黃口訴朝飢。
生來未見鳳皇語，欲飛常怕蜘蛛絲。
斷腸四隅天四絶，清泉綠蒿無恐疑。
雞聲春曉上林中，一聲驚落蝦蟇宮。
二聲喚破枕邊夢，三聲行人煙海紅。
平旦慵將百雛語，蓬鬆錦繡當陽處。
媿君飲食長相呼，為君晝鳴下高樹。
〈一作《小弄篴》〉
一尺玲瓏握中翠，𠎣娥月浦呼龍子。
五夜流珠粲夢卿，九青鸞倚洪崖醉。
丹穴飢兒笑風雨，媧皇碧玉星星語。
蛇蠍愁聞骨髓寒，江山恨老眠秋霧。
綺席鴛鴦冷朱翠，星流露泫誰驅使。
江南一曲罷伶倫，芙蓉水殿春風起。
金尊莫倚青春健，齷齪浮生如走電。
琴瑟盤傾從世珠，黃泥局瀉流年箭。
麻姑爪禿瞳子昏，東皇肉角生魚鱗。
靈鼇柱骨半枯朽，驪龍德悔愁耕人。
周孔蓍龜久淪汲，黃蒿誰認賢愚骨。
兔苑詞才去不還，蘭亭水石空明月。
姮娥弄簫香雨收，江濱迸瑟魚龍愁。
靈芝九折楚蓮醉，翾風一歎梁庭秋。
醁亞蠻觥奉君壽，玉山三獻春紅透。
銀鴨金鵝言待誰，隋家嶽瀆皇家有。
珊瑚座上凌香雲，鳳䑎龍炙猩猩脣。
芝蘭此日不傾倒，南山白石皆賢人。
文康調笑麒麟起，一曲飛龍壽天地。
風天雁悲西陵愁，使君紅旗弄濤頭。
東海神魚騎未得，江天大笑閑悠悠。
嵯峨吳山莫誇碧，河陽經年一宵白。
南洲彩鳳為君生，古獄愁蛇待恩澤。
三清羽童來何遲，十二玉樓胡蝶飛。
炎荒翡翠九門去，遼東白鶴無歸期。
䲭夷公子休悲悄，六鼇如鏡天始老。
尊前事去月團圓，琥珀無情憶蘓小。
玉峰青雲十二枝，金母和雲賜瑤姬。
花宮磊砢楚宮外，列仙八面星斗垂。
秀色無雙怨三峽，春風幾夢襄王獵。
青鸞不在嬾吹簫，斑竹題詩寄江妾。
飄颻絲散巴子天，苔裳玉轡紅霞幡。
歸時白帝掩青瑣，瓊枝草草遺湘煙。
碧玉飛天星墜地，玉劍分風交合水。
楊柳聽歌莫向隅，雞鳴一石留髠醉。
蹄輪送客溝水東，月娥揮手崦嵫峰。
蠻天列嶂儼相待，風官掃道迎遊龍。
天姥剪霞鋪曉空，漴漴大帝開明宮。
文鯨掉尾四海通，分明瀑布收靈桐。
山妖水魅騎旋風，魘夢齧魂黃瘴中。
借君朗鑒入崆峒，靈光草照閒花紅。
昔年嫖姚䕶𦍑月，今照嫖姚雙鬢雪。
青塚曾無尺寸歸，錦書多寄窮荒骨。
百戰金瘡體沙磧，鄉心一片懸秋碧。
漢城應期破鏡時，胡塵萬里嬋娟隔。
度磧衝雲朔風起，邊笳欲晩生青珥。
隴上橫吹霜色刀，何年斷得匈奴臂？
僊娥玉宮秋夜明，桂枝拂檻參差瓊。
香風下天漏丁丁，
牛渚翠梁橫淺清，羽帳不眠恨吹笙。
棲烏暗驚仙子落，步月鬃雲墮金雀。
蕙樓涼簟翠波空，銀縷香寒鳳皇薄。
東海即為郎斟酌，綺疏長懸七星杓。
紫皇玉鏡蟾蜍字，墮地千年光不死。
發匣身沈古井寒，懸臺日照愁成水。
海戶山窗幾梳綰，菱花開落何人見。
野老曾耕太白星，神狐夜哭秋天片。
下國青銅旋磨滅，迴鸞萬影成枯骨。
會待摶風雨泬寥，長恐莓苔蝕明月。
海嶽南歸逺，天門北望深。
暫為青瑣客，難換白雲心。
富貴老閑事，猨猱思舊林。
清平無樂志，尊酒有瑤琴。
〈一作《濟浙江》。〉
適越一輕艘，凌兢截鷺濤。
曙光金海近，晴雪玉峰高。
靜寇思投筆，傷時欲釣鼇。
壯心殊未展，登涉漫勞勞。
古木閩州道，驅羸落照間。
投村礙野，水問店隔荒山。
身事幾時了，蓬飄何日閑。
看花滯南國，鄉月十灣環。
一鶚韋公子，新恩頒郡符。
島夷通荔浦，龍節過蒼梧。
地理金城近，天涯玉樹孤。
聖朝朱紱貴，從此展雄圖。
〈一作《盧堠石送沈次魯》。〉
高臺贈君，別滿握軒轅。
風落日一揮手，金鵝雲雨空。
鼇洲石樑外，劍浦羅浮東。
茲興不可接，翛翛煙際鴻。
漢家征百越，落地喪貔貅。
大野朱旗沒，長江赤血流。
鬼神尋覆族，宮廟變荒邱。
惟有朝臺月，千年照戍樓。
謝公遺詠處，池水夾通津。
古往人何在，年來草自春。
色宜波際綠，香異雨中新。
今日青青意，空悲行路人。
浮名深般若，方寺設蓮華。
鐘唄成僧國，湖山稱法家。
一塵多寳塔，千佛大牛車。
能誘泥犂客，超然識聚沙。
紫府靜沈沈，松軒思別吟。
水流寧有意，雲泛本無心。
錦洞桃花逺，青山竹葉深。
不因時賣藥，何路更相尋。
五峰習聖罷，乾竺化身歸。
帝子傳真印，門人哭寳衣。
一囊窮海沒，三藏故園稀。
無復天花落，悲風滿鐵圍。
楚㟁青楓樹，長隨送逺心。
九江春水濶，三峽暮雲深。
氣調桓伊笛，才華蔡琰琴。
迢迢嫁湘漢，誰不重黃金。
海國一尺綺，冰壺萬縷絲。
以君西攀桂，贈此金蓮枝。
高鳥思茂林，窮魚樂洿池。
平生握中寳，無使歲寒移。
