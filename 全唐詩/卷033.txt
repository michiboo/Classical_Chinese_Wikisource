
于志寧，字仲謐，高陵人。隋末有名，高祖入關，禮遇之，爲太宗天策府從事中郎，侍從征伐，兼文學館學士。太宗宴貴臣內殿，志寧以非三品，不至，上怪之，特令預宴，即加散騎常侍，爲太子詹事，數有規諫。高宗朝，拜尚書左僕射，兼太子少師。集四十卷，今存詩一首。
陋巷朱軒擁，衡門緹騎來。 
俱裁七步詠，同傾三雅杯。 
色動迎春柳，花發犯寒梅。 
賓筵未半醉，驪歌不用催。

令狐德棻，宜州華原人。博涉文史，早知名。高祖入關，引直記室，轉起居舍人，遷祕書丞，與侍中陳叔達等奉詔撰《藝文類聚》。奏請修歷代史書，德棻修《周史》，仍總知類會梁、陳、齊、隋諸史。貞觀中，累官禮部侍郎國子祭酒，兼崇賢館學士，國家凡有修撰，無不參預。集三十卷，今存詩一首。
高門聊命賞，群英於此遇。 
放曠山水情，留連文酒趣。 
夕煙起林蘭，霜枝殞庭樹。 
落景雖已傾，歸軒幸能駐。

封行高，觀州蓨人，倫之兄子，以文學知名。貞觀中，官至禮部郎中。詩一首。
夫君敬愛重，歡言情不極。
雅引發清音，麗藻窮雕飾。
水結曲池冰，日暖平亭色。
引滿既杯傾，終之以弁側。

杜正倫，相州洹水人。隋世重舉秀才，天下不十人，而正倫與弟正玄、正藏俱擢第，一門三秀才，爲當時稱美。太宗召直秦府文學館。貞觀元年，以魏徵薦，擢兵部員外郎，累遷中書侍郎，兼太子左庶子，參典機密。顯慶中，拜中書令，貶橫州刺史。集十卷，今存詩二首。
李門余妄進，徐榻君恆設。 
清論暢玄言，雅琴飛白雪。 
寒雲暖落景，朔風淒暮節。 
方欣投轄請，且駐當歸別。

〈一作侍宴北門〉
大君端扆暇，睿賞狎林泉。 
開軒臨禁篽，藉野列芳筵。 
參差歌管颺，容裔羽旗懸。 
玉池流若醴，雲閣聚非煙。 
湛露晞堯日，熏風入舜弦。 
大德侔玄造，微物荷陶甄。 
謬陪瑤水宴，仍廁柏梁篇。 
闞名徒上月，鄒辯詎談天。 
既喜光華旦，還傷遲暮年。 
猶冀升中日，簪裾奉肅然。

岑文本，字景仁，鄧州人。沈敏有姿儀，博綜經史，美談論，善屬文。貞觀初，除祕書郎，上《籍田》、《三元》二頌，辭甚工，擢中書舍人。所草詔誥或繁湊，即命書僮六七人，隨口並寫，須臾悉成。時中書侍郎顏師古以譴罷，太宗曰：「朕自舉一人。」乃以授文本，先與令狐德棻撰《周史》，史論多出文本，及史成，封江陵縣子，後拜中書令。集六十卷，今存詩四首。
時雍表昌運，日正葉靈符。
德兼三代禮，功包四海圖。
踰沙紛在列，執玉儼相趨。
清蹕喧輦道，張樂駭天衢。
拂蜺九旗暎，儀鳳八音殊。
佳氣浮仙掌，熏風繞帝梧。
天文光七政，皇恩被九區。
方陪瘞玉禮，珥筆岱山隅。

六文開玉篆，八體曜銀書。
飛毫列錦繡，拂素起龍魚。
鳳舉崩雲絕，鸞驚遊霧疎。
別有臨池草，恩霑垂露餘。

金蘭篤惠好，尊酒暢生平。
既欣投轄賞，暫緩望鄉情。
愛景含霜晦，落照帶風輕。
於茲歡宴洽，寵辱詎相驚。

〈楊師道封安德公〉
甲第多清賞，芳辰命羽巵。
書帷通竹徑，琴臺枕槿籬。
池疑夜壑徙，山似鬱洲移。
雕楹網蘿薜，激瀨合塤篪。
鳥戲翻新葉，魚躍動清漪。
自得淹留趣，寧勞攀桂枝。

劉洎，字思道，荊州江陵人。初授都督府長史。貞觀中，拜給事中，轉治書侍御史。性疎峻，敢言，累官散騎常侍。太宗嘗宴羣臣，賜飛白字，或乘酒爭取於帝手，洎登御座，引手得之，帝笑曰：「昔聞婕妤辭輦，今見常侍登牀。」後遷侍中，被譖賜死。集十卷，今存詩一首。
平陽擅歌舞，金谷盛招攜。
何如兼往烈，會賞葉幽棲。
已均朝野致，還欣物我齊。
春晚花方落，蘭深徑漸迷。
蒲新節尚短，荷小蓋猶低。
無勞拂長袖，直待夜烏啼。

褚遂良，字登善，亮之子。博涉文史，尤工隸書。貞觀中起居郎，召令侍書，遷諫議大夫。累官黃門侍郎，參綜朝政，諫奏多所採納，晉中書令。永徽初，出爲同州刺史，徵拜吏部尚書，進尚書右僕射，以諫立武昭儀貶，卒。集二十卷，今存詩一首。 
伏櫪丹霞外，遮園煥景舒。
行雲泛層阜，蔽月下清渠。
亭中奏趙瑟，席上舞燕裾。
花落春鶯晚，風光夏葉初。
良朋比蘭蕙，雕藻邁瓊琚。
獨有狂歌客，來承歡宴餘。

楊續，師道之兄，有辭學。貞觀中，爲鄆州刺史。詩一首。
狹斜通鳳闕，上路抵青樓。
簪紱啓賓館，軒蓋臨御溝。
西城多妙舞，主第出名謳。
列峰疑宿霧，疏壑擬藏舟。
花蝶辭風影，蘋藻含春流。
酒闌高宴畢，自反山之幽。

劉孝孫，荊州人。弱冠知名，與虞世南、蔡君和、孔德紹、庾抱、庾自直、劉斌等登臨山水，結爲文會。武德初，歷虞州錄事參軍，補文學館學士。貞觀中，遷太子洗馬，撰《古今詩苑》四十卷。集三十卷，今存詩七首。
紛吾因暇豫，行樂極留連。
尋真謁紫府，披霧覿青天。
緬懷金闕外，遐想玉京前。
飛軒俯松柏，抗殿接雲煙。
滔滔清夏景，嘒嘒早秋蟬。
橫琴對危石，酌醴臨寒泉。
聊祛塵俗累，寧希龜鶴年。
無勞生羽翼，自可狎神仙。

清晨發巖邑，車馬走轘轅。
迴瞰黃河上，惝怳屢飛魂。
鴻流遵積石，驚浪下龍門。
仙槎不辨處，沈璧想猶存。
遠近洲渚出，颯沓鳧鴈喧。
懷古空延佇，歎逝將何言。

吾王遊勝地，驂駕歷祗園。
臨風畫角憤，耀日采旗翻。
永懷筌了義，寂念啓玄門。
深谿窮地脈，高嶂接雲根。
信美諧心賞，幽邃且攀援。
曳裾欣扈從，方悟屏塵諠。

解襟遊勝地，披雲促宴筵。
清文振筆妙，高論寫言泉。
凍柳含風落，寒梅照日鮮。
驪歌雖欲奏，歸駕且留連。

鄉關渺天末，引領悵懷歸。
羈旅久淫滯，物色屢芳菲。
稍覺私意盡，行看蓬鬢衰。
如何千里外，佇立霑裳衣。

涼秋夜笛鳴，流風韻九成。
調高時慷慨，曲變或淒清。
征客懷離緒，鄰人思舊情。
幸以知音顧，千載有奇聲。

流鶯拂繡羽，二月上林期。
待雪消金禁，銜花向玉墀。
翅掩飛燕舞，啼惱婕妤悲。
料取金閨意，因君問所思〈一本下四句倒在上，又作賀朝詩，分作二首〉。

陸敬，仕竇建德爲祭酒。秦王軍武牢，敬說建德自太行上黨進，乘唐之虛以取山北，建德不從，以及於敗，後歸唐。集十四卷，今存詩四首。
巫岫鬱岧嶤，高高入紫霄。
白雲抱危石，玄猨掛迥條。
懸崖激巨浪，脆葉隕驚飆。
別有陽臺處，風雨共飄颻。

洛城聊顧步，長想遂留連。
水鬬宮初毀，風變鼎將遷。
皐陶德不建，汾隅祀忽焉。
宗祊曠無象，聲朔緬誰傳。
枌榆何冷落，禾黍鬱芊緜。
悲歌盡商頌，太息憫周篇。
來蘇佇聖德，濡足乃乘乾。
正始淳風被，人勞用息肩。
舞象文思澤，偃伯武功宣。
則百昌厥後，於萬永斯年。
茲辰素商節，灰管變星躔。
平原悴秋草，喬木斂寒煙。
翻黃墜疎葉，凝翠積高天。
參差海曲鴈，寂寞柳門蟬。
興悼今如此，悲愁復在旃。
彷徨不忍去，杖策屢迴邅。

聊排靈瑣闥，徐步入清都。
青谿冥寂士，思玄徇道樞。
十芒生藥笥，七燄發丹爐。
縹袠桐君錄，朱書王母符。
宮槐散綠穗，日槿落青柎。
矯翰雷門鶴，飛來葉縣鳧。
凌風自可御，安事迫中區。
方追羽化侶，從此得玄珠。

夙駕鳴鸞啓閶闔，霓裳遙裔儼天津。
五明霜紈開羽扇，百和香車動畫輪。
婉孌夜分能幾許，靚妝冶服爲誰新。
片時歡娛自有極，已復長望隔年人。

沈叔安，官刑部尚書。武德七年，遣使高麗。後為潭州都督，圖形凌煙閣。集二十卷，今存詩一首。
皎皎宵月麗秋光，耿耿天津橫復長。
停梭且復留殘緯，拂鏡及早更新妝。
彩鳳齊駕初成輦，雕鵲填河已作梁。
雖喜得同今夜枕，還愁重空明日牀。

何仲宣，武德、貞觀間人。詩一首。
日日思歸勤理鬢，朝朝佇望嬾調梭。
凌風寶扇遙臨月，映水仙車遠渡河。
歷歷珠星疑拖珮，冉冉雲衣似曳羅。
通宵道意終無盡，向曉離愁已復多。

趙中虛，貞觀中人。詩一首。
青谿阻千仞，姑射藐汾陽。
未若游茲境，探玄衆妙場。
鶴來疑羽客，雲泛似霓裳。
寓目雖靈宇，遊神乃帝鄉。
道存真理得，心灰俗累忘。
煙霞凝抗殿，松桂肅長廊。
早蟬清暮響，崇蘭散晚芳。
即此翔寥廓，非復控榆枋。

楊濬，貞觀時人。詩一首。
高樓一何綺，素月復流明。
重軒望不極，餘暉攬詎盈。
鏡華當牖照，鉤影隔簾生。
逆愁異尊酒，對此難爲情。

