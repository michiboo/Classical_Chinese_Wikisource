錦襜褕，繡襠襦。 
強飲啄，哺爾雛。 
隴東臥穗滿風雨，莫信籠媒隴西去。 
齊人織網如素空，張在野田平碧中。 
網絲漠漠無形影，誤爾觸之傷首紅。 
艾葉綠花誰剪刻？中藏禍機不可測。

飛香走紅滿天春，花龍盤盤上紫雲。
三千宮女列金屋，五十弦瑟海上聞。
天江碎碎銀沙路，嬴女機中斷煙素。
斷煙素，縫衣縷〈一作舞衣〉，八月一日君前舞。
玉塞去金人，二萬四千里。
風吹沙作雲，一時渡遼水。
天白水如練，甲絲雙串斷。
行行莫苦辛，城月猶殘半。
曉氣朔煙上，趢趗胡馬蹄。
行人臨水別，隔隴長東西。
長戈莫舂，長弩莫抨。
乳孫哺子，教得生獰。
舉頭為城，掉尾為旌。
東海黃公，愁見夜行。
道逢騶虞，牛哀不平。
何用尺刀，壁上雷鳴。
泰山之下，婦人哭聲。
官家有程，吏不敢聽。
白日下崑崙，發光如舒絲。
徒照葵藿心，不照遊子悲。
折折黃河曲，日從中央轉。
暘谷耳曾聞，若木眼不見。
柰爾鑠石，胡為銷人。
羿彎弓屬矢那不中，足令〈（一本有「烏不得翔」四字。）〉久不得奔，詎教晨光夕昏。
請說軒轅在時事，伶倫採竹二十四。
伶倫採之自崑丘，軒轅詔遣中分作十二。
伶倫以之正音律，軒轅以之調元氣。
當時黃帝上天時，二十三管咸相隨，唯留一管人間吹。
無德不能得此管，此管沈埋虞舜祠。
吳娥聲絕天，空雲閒裵回。
門外滿車馬，亦須生綠苔。
尊有烏程酒，勸君千萬壽。
全勝漢武錦樓上，曉望晴寒飲花露。
東方日不破，天光無老時。
丹成作蛇乘白霧，千年重化玉井土。
從蛇作土一千載，吳堤綠草年年在。
背有八卦稱神仙，邪鱗頑甲滑腥涎。
踏踏馬蹄誰見過，眼看北斗直天河。
西風羅幕生翠波，鉛華笑妾顰青蛾。
為君起唱長相思，簾外嚴霜皆倒飛。
明星爛爛東方陲，紅霞梢出東南涯，陸郎去矣乘班騅。
公乎，公乎！提壺將焉如？
屈平沈湘不足慕，徐衍入海誠為愚。
公乎，公乎！牀有菅席盤有魚。
北里有賢兄，東隣有小姑。
隴畝油油黍與葫，瓦甒濁醪蟻浮浮。
黍可食，醪可飲，公乎公乎其奈居。
被髮奔流竟何如？賢兄小姑哭嗚嗚。
碧叢叢，高插天，大江飜瀾神曳煙。
楚魂尋夢風颸然，曉風飛雨生苔錢。
瑤姬一去一千年，丁香笻竹啼老猨。
古祠近月蟾桂寒，椒花墜紅溼雲間。
飢寒平城下，夜夜守明月。
別劍無玉花，海風斷鬢髮。
塞長連白空，遙見漢旗紅。
青帳吹短笛，煙霧溼晝龍。
日晚在城上，依稀望城下。
風吹枯蓬起，城中嘶瘦馬。
借問築城吏，去關㡬千里。
惟愁裹屍歸，不惜倒戈死。
江中綠霧起涼波，天上疊巘紅嵯峨。
水風浦雲生老竹，渚暝蒲帆如一幅。
鱸魚千頭酒百斛，酒中倒臥南山綠。
吳歈越吟未終曲，江上團團帖寒玉。
鳶肩公子二十餘，
齒編貝，脣激朱，
氣如虹霓，飲如建瓴，
走馬夜歸叫嚴更。
徑穿複道逰椒房，龍裘金玦雜花光。
玉堂調笑金樓子，臺下戲學邯鄲倡。
口吟舌話稱女郎，錦袪繡面漢帝旁。
得明珠十斛，白璧一雙，
新詔垂金曳紫光煌煌。
馬如飛，人如水，九卿六官皆望履。
將廻日月先反掌，欲作江河唯畫地。
峩峩虎冠上切雲，竦劍晨趨凌紫氛。
繡段千尋貽皂隸，黃金百鎰貺家臣。
十二門前張大宅，晴春煙起連天碧。
金鋪綴日雜紅光，銅龍齧環似爭力。
瑤姬凝醉臥芳席，海素籠窗空下隔。
丹穴取鳳充行庖，貜貜如拳那足食。
金蟾呀呀蘭燭香，軍裝武妓聲琅璫。
誰知花雨夜來過，但見池臺春草長。
嘈嘈絃吹匝天開，洪厓簫聲遶天來。
天長一矢貫雙虎，雲弝絶騁聒旱雷。
亂袖交竿管兒舞，吳音綠鳥學言語。
能敎刻石平紫金，解送刻毛寄新兔。
三皇皇〈一本少一「皇」字。〉後七貴人，五十校尉二將軍。
當時飛去逐彩雲，化作今日京華春。
羲和騁六轡，晝夕不曾閒。
彈烏崦嵫竹，抶馬蟠桃鞭。
蓐收既斷翠柳，青帝又造紅蘭。
堯舜至今萬萬歲，數子將為傾蓋間。
青錢白璧買無端，丈夫快意方為歡，臛蠵臛熊何足雲？
會須鍾飲北海，箕踞南山。
歌淫淫，管愔愔，橫波好送雕題金。
人生得意且如此，何用強知元化心？
相勸酒，終無輟，
伏願陛下鴻名終不歇，子孫綿如石上葛。
來長安，車駢駢，
中有梁冀舊宅、石崇故園。
穆天子，走龍媒，
八轡冬瓏逐天廻，五精掃地凝雲開。
高門左右日月環，四方錯鏤稜層殷。
舞霞垂尾長盤珊，江澄海淨神母顔。
施紅㸃翠照虞泉，曳雲拖玉下崑山。
列斾如松，張蓋如輪。
金風殿秋，清明發春。
八鑾十乘，矗如雲屯。
瓊鍾瑤席甘露文，玄霜絳雪何足雲。
薫梅染柳將贈君，鉛華之水洗君骨，與君相對作真質。
一方黑照三方紫，黃河冰合魚龍死。
三尺木皮斷文理，百石強車上河水。
霜花草上大如錢，揮刀不入迷濛天。
爭瀯海水飛凌喧，山瀑無聲玉虹懸。
梁王臺沼空中立，天河之水夜飛入。
臺前鬪玉作蛟龍，綠粉掃天愁露濕。
撞鐘飲酒行射天，金虎蹙裘噴血斑。
朝朝暮暮愁海翻，長繩繫日樂當年。
芙蓉凝紅得秋色，蘭臉別春啼脈脈。
蘆洲客雁報春來，寥落野篁秋漫白。
天迷迷，地密密，
熊虺食人魂，雪霜斷人骨。
嗾犬狺狺相索索，䑛掌偏宜佩蘭客。
帝遣乘軒災自息，玉星㸃劍黃金軛。
我雖跨馬不得還，歴陽湖波大如山。
毒虬相視振金環，狻猊猰㺄吐嚵涎。
鮑焦一世披草眠，顔回廿九鬢毛斑。
顔回非血衰，鮑焦不違天。
天畏遭銜齧，所以致之然。
分明猶懼公不信，公看呵壁書問天。
巫山小女隔雲別，春風松花山上發。
綠蓋獨穿香徑歸，白馬花竿前孑孑。
蜀江風澹水如羅，墮蘭誰泛相經過。
南山桂樹為君死，雲衫淺汚紅脂花。
今宵好風月，阿侯在何處？
為有傾人色，翻成足愁苦。
東湖採蓮葉，南湖拔蒲根。
未持寄小姑，且持感愁魂。
柳臉半眠丞相樹，珮馬釘鈴踏沙路。
斷燼遺香褭翠煙，燭騎啼烏上天去。
帝家玉龍開九關，帝前動笏移南山。
獨垂重印押千官，金窠篆字紅屈盤。
沙路歸來聞好語，旱火不光天下雨。
上之回，大旗喜。懸紅雲，撻鳳尾。
劍匣破，舞蛟龍。蚩尤死，鼓逢逢。
天高慶雷齊墜地，地無驚煙海千里。
〈韓員外愈、皇甫侍御湜見過，因而命作。〉
華裾織翠青如蔥，金環壓轡搖玲瓏。
馬蹄隱耳聲隆隆，入門下馬氣如虹。
雲是〈一本無雲是二字〉東京才子，文章鉅〈一本無鉅字〉公。
二十八宿羅心胸，九精照耀貫當中。
殿前作賦聲摩空，筆補造化天無功。
龐眉書客感秋蓬，誰知死草生華風。
我今垂翅附冥鴻，他日不羞蛇作龍。
丁丁海女弄金環，雀釵翹掲雙翅關。
六宮不語一生閒，高懸銀牓照青山。
長眉凝綠幾千年，清涼堪老鏡中鸞。
秋肌稍覺玉衣寒，空光帖妥水如天。
〈三月中作。〉
古春年年在，閒綠搖暖雲。
松香飛晩華，柳渚含日昏。
沙砌落紅滿，石泉生水芹。
幽篁畫新粉，蛾綠橫曉門。
弱蕙不勝露，山秀愁空春。
舞珮剪鸞翼，帳帶塗輕銀。
蘭桂吹濃香，菱藕長莘莘。
看雨逢瑤姬，乘船值江君。
吹簫飲酒醉，結綬金絲裙。
走天呵白鹿，逰水鞭錦鱗。
密髮虛鬟飛，膩頬凝花勻。
團鬢分蛛巢，穠眉籠小脣。
弄蝶和輕妍，風光怯腰身。
深幃金鴨冷，奩鏡幽鳳塵。
踏霧乘風歸，撼玉山上聞。
送客飲別酒，千觴無赭顏。 
何物最傷心，馬首鳴金鐶。 
野色浩無主，秋明空曠間。 
坐來壯膽破，斷目不能看。 
行槐引西道，青梢長攢攢。 
韋郎好兄弟，疊玉生文翰。 
我在山上舍，一畝高磽田。 
夜雨叫租吏，春聲暗交關。 
誰解念勞勞，蒼突唯南山。
洛陽吹別風，龍門起斷煙。
冬樹束生澀，晚紫凝華天。
單身野霜上，疲馬飛蓬間。
憑軒一雙淚，奉墜綠衣前。
白狐向月號山風，秋寒掃雲留碧空。 
玉煙青溼白如幢，銀灣曉轉流天東。 
溪汀眠鷺夢征鴻，輕漣不語細游溶。 
層岫迴岑複疊龍，苦篁對客吟歌筒。
官不來，官庭秋，老桐錯幹青龍愁。
書司曹佐走如牛，疊聲問佐「官來不？」
官不來，門幽幽。
漆灰骨末丹水沙，淒淒古血生銅花。
白翎金簳雨中盡，直餘三脊殘狼牙。
我尋平原乘兩馬，驛東石田蒿塢下。
風長日短星蕭蕭，黑旗雲溼懸空夜。
左魂右魄啼肌瘦，酪瓶倒盡將羊炙。
蟲棲雁病蘆筍紅，廻風送客吹陰火。
訪古汍瀾收斷鏃，折鋒赤璺曾刲肉。
南陌東城馬上兒，勸我將金換簝竹。
樓前流水江陵道，鯉魚風起芙蓉老。
曉釵催鬢語南風，抽帆歸來一日功。
鼉吟浦口飛梅雨，竿頭酒旗換青薴。
蕭騷浪白雲差池，黃粉油衫寄郎主。
新槽酒聲苦無力，南湖一頃菱花白。
眼前便有千里愁，小玉開屏見山色。
胡角引北風，薊門白於水。
天含青海道，城頭月千里。
露下旗濛濛，寒金鳴夜刻。
蕃甲鏁蛇鱗，馬嘶青塚白。
秋靜見旄頭，沙遠席羈愁。
帳北天應盡，河聲出塞流。
玉罌泣水桐花井，舊絲瀋水如雲影。
美人嬾態燕脂愁，春梭拋擲鳴高樓。
綵線結茸背複疊，白袷玉郎寄桃葉。
為君挑鸞作腰綬，願君處處宜春酒。
蛇子蛇孫鱗蜿蜿，新香㡬粒洪厓飯。
綠波浸葉滿濃光，細束龍髯鉸刀剪。
主人壁上鋪州圖，主人堂前多俗儒。
月明白露秋淚滴，石筍溪雲肯寄書。
藕花涼露溼，花缺藕根澀。
飛下雌鴛鴦，塘水聲溘溘。
呂將軍，騎赤兔，
獨攜大膽出秦門，金粟堆邊哭陵樹。
北方逆氣汙青天，劍龍夜叫將軍閑。
將軍振袖揮劍鍔，玉闕朱城有門閣。
榼榼銀龜揺白馬，傅粉女郎火旗下。
恆山鐵騎請金槍，遙聞箙中花箭香。
西郊寒蓬葉如刺，皇天新栽養神驥。
廏中高桁排蹇蹄，飽食青芻飲白水。
圓蒼低迷蓋張地，九州人事皆如此。
赤山秀鋌禦時英，綠眼將軍會天意。
休洗紅，洗多紅色淺。
卿卿騁少年，昨日殷橋見。
封侯早歸來，莫作弦上箭。
西山日沒東山昏，旋風吹馬馬踏雲。 
畫弦素管聲淺繁，花裙綷縩步秋塵。 
桂葉刷風桂墜子，青狸哭血寒狐死。 
古壁彩虯金貼尾，雨工騎入秋潭水。 
百年老鴞成木魅，笑聲碧火巢中起。
鵶翎羽箭山桑弓，仰天射落銜蘆鴻。
麻衣黑肥衝北風，帶酒日晩歌田中。
男兒屈窮心不窮，枯榮不等嗔天公。
寒風又變為春柳，條條看即煙濛濛。
女巫澆酒雲滿空，玉爐炭火香鼕鼕。
海神山鬼來座中，紙錢窸窣鳴𩘶風。
相思木帖金舞鸞，攅蛾一啑重一彈。
呼星召鬼歆杯盤，山魅食時人森寒。
終南日色低平灣，神兮長在有無間。
神嗔神喜師更顔，送神萬騎還青山。
琉璃鐘，琥珀濃，小槽酒滴真珠紅。 
烹龍炮鳳玉脂泣，羅幃繡幕圍香風。 
吹龍笛，擊鼉鼓；皓齒歌，細腰舞。 
況是青春日將暮，桃花亂落如紅雨。 
勸君終日酩酊醉，酒不到劉伶墳上土！
西施曉夢綃帳寒，香鬟墮髻半沈檀。
轆轤吚啞轉鳴玉，驚起芙蓉睡新足。
雙鸞開鏡秋水光，解鬟臨鏡立象牀。
一編香絲雲撒地，玉釵落處無聲膩。
纎手卻盤老鵶色，翠滑寳釵簪不得。
春風爛漫惱嬌慵，十八鬟多無氣力。
妝成𩭏鬌欹不斜，雲裾數步踏雁沙。
背人不語向何處，下堦自折櫻桃花。
月漉漉，波煙玉。
莎青桂花繁，芙蓉別江木。
粉態裌羅寒，雁羽鋪煙溼。
誰能看石帆，乘船鏡中入。
秋白鮮紅死，水香蓮子齊。
挽菱隔歌袖，綠刺罥銀泥。
驅馬出門意，牢落長安心。
兩事誰向道，自作秋風吟。
曉聲隆隆催轉日，暮聲隆隆呼月出。
漢城黃柳映新簾，柏陵飛燕埋香骨。
磓發千年日長白，孝武秦王聽不得。
從君翠髮蘆花色，獨共南山守中國。
㡬廻天上葬神仙，漏聲相將無斷緣。
〈鄭園中請賀作。〉
許史世家外親貴，宮錦千端買沈醉。
銅駝酒熟烘明膠，古堤大柳煙中翠。
桂開客花名鄭袖，入洛聞香鼎門口。
先將芍藥獻妝臺，後解黃金大如斗。
莫愁簾中許合歡，清弦五十爲君彈。
彈聲咽春弄君骨，骨興牽人馬上鞍。
兩馬八蹄踏蘭苑，情如合竹誰能見。
夜光玉枕棲鳳皇，袷羅當門刺純綫。
長翻蜀紙卷明君，轉角含商破碧雲。
自從小靨來東道，曲裏長眉少見人。
相如塚上生秋柏，三秦誰是言情客。
蛾鬟醉眼拜諸宗，爲謁皇孫請曹植。
曉木千籠真蠟綵，落蕊枯香數分在。
陰枝秀牙卷縹茸，長風廻氣扶蔥蘢。
野家麥畦上新壠，長畛裵回桑柘重。
刺香滿地菖蒲草，雨梁燕語悲身老。
三月揺揚入河道，天濃地濃柳梳掃。
長安風雨夜，書客夢昌谷。
怡怡中堂笑，小弟栽澗菉。
家門厚重意，望我飽飢腹。
勞勞一寸心，燈花照魚目。
野水泛長瀾，宮牙開小蒨。
無人柳自春，草渚鴛鴦暖。
晴嘶臥沙馬，老去悲啼展。
今春還不歸，塞嚶折翅雁。
李子別上國，南山崆峒春。
不聞今夕鼓，差慰煎情人。
趙壹賦命薄，馬卿家業貧。
鄉書何所報，紫蕨生石雲。
長安玉桂國，㦸帶披侯門。
慘陰地自光，寳馬踏曉昏。
臘春戲草苑，玉輓鳴𨏈轔。
綠網縋金鈴，霞卷清池漘。
開貫瀉蚨母，買冰防夏蠅。
時宜裂大袂，劍客車盤茵。
小人如死灰，心切生秋榛。
皇圖跨四海，百姓拖長紳。
光明靄不發，腰龜徒甃銀。
吾將譟禮樂，聲調摩清新。
欲使十千歲，帝道如飛神。
華實自蒼老，流采長傾湓。
沒沒暗齰舌，涕血不敢論。
今將下東道，祭酒而別秦。
六郡無勦兒，長刀誰拭塵。
地理陽無正，快馬逐服轅。
二子美年少，調道講清渾。
譏笑斷冬夜，家庭疎篠穿。
曙風起四方，秋月當東懸。
賦詩面投擲，悲哉不遇人。
此別定霑臆，越布先裁巾。
