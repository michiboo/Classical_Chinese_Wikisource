
趙彥昭，字奐然，甘州張掖人。少豪邁，風骨秀爽。及進士第，調南部尉，歷左臺監察御史。中宗景龍中，累遷中書侍郎，同中書門下平章事。睿宗立，出爲宋州刺史，入爲吏部侍郎，遷刑部尚書，封耿國公，尋貶江州別駕卒。編詩一卷。
剪綵迎初候，攀條故寫真。
花隨紅意發，葉就綠情新。
嫩色驚銜燕，輕香誤採人。
應爲熏風拂，能令芳樹春。

出震乘東陸，憑高御北辰。
祥雲應早歲，瑞雪候初旬。
庭樹千花發，階蓂七葉新。
幸承今日宴，長奉萬年春。

青女三秋節，黃姑七日期。
星橋度玉珮，雲閣掩羅帷。
河氣通仙掖，天文入睿詞。
今宵望靈漢，應得見蛾眉。

秋豫凝仙覽，宸遊轉翠華。
呼鷹下鳥路，戲馬出龍沙。
紫菊宜新壽，丹萸辟舊邪。
須陪長久宴，歲歲奉吹花。

出豫乘秋節，登高陟梵宮。
皇心滿塵界，佛跡現虛空。
日月宜長壽，人天得大通。
喜聞題寶偈，受記莫由同。

雲物中京曉，天人外館開。
飛橋象河漢，懸牓學蓬萊。
北闕臨仙檻，南山送壽杯。
一窺輪奐畢，慚恧棟梁材。

聖后經綸遠，謀臣計畫多。
受降追漢策，築館許戎和。
俗化烏孫壘，春生積石河。
六龍今出餞，雙鶴願爲歌。

皇情遍九垓，御輦駐昭回。
路若隨天轉，人疑近日來。
河看大禹鑿，山見巨靈開。
願扈登封駕，常持薦壽杯。

雲驂驅半景，星蹕坐中天。
國誕玄宗聖，家尋碧落仙。
玉杯鸞薦壽，寶算鶴知年。
一覩光華旦，欣承道德篇。

兩揆光天秩，三朝奉帝熙。
何言集大鳥，忽此喪元龜。
坐歎公槐落，行聞宰樹悲。
壑舟今已去，寧有濟川期。

寶契無爲屬聖人，琱輿出幸玩芳辰。
平樓半入南山霧，飛閤旁臨東墅春。
夾路穠花千樹發，垂軒弱柳萬條新。
處處風光今日好，年年願奉屬車塵。

主第巖扃駕鵲橋，天門閶闔降鸞鑣。
歷亂旌旗轉雲樹，參差臺榭入煙霄。
林間花雜平陽舞，谷裏鶯和弄玉簫。
已陪沁水追歡日，行奉茅山訪道朝。

六龍齊軫御朝曦，雙鷁維舟下綠池。
飛觀仰看雲外聳，浮橋直見海中移。
靈泉巧鑿天孫渚，孝筍能抽帝女枝。
幸願一生同草樹，年年歲歲樂於斯。

寶地龍飛後，金身佛現時。
千花開國界，萬善累皇基。
北闕承行幸，西園屬住持。
天衣拂舊石，王舍起新祠。
剎鳳迎琱輦，幡虹駐綵旗。
同沾小雨潤，竊仰大風詩。

夙駕移天蹕，憑軒覽漢都。
寒煙收紫禁，春色繞黃圖。
舊史遺陳跡，前王失霸符。
山河寸土盡，宮觀尺椽無。
崇高惟在德，壯麗豈爲謨。
茨室留皇鑒，熏歌盛有虞。

賢族唯題里，儒門但署鄉。
何如表巖洞，宸翰發輝光。
地在茲山曲，家臨郃水陽。
六龍駐旌罕，四牡耀旂常。
北斗臨台座，東山入廟堂。
天高羽翼近，主聖股肱良。
野竹池亭氣，村花澗谷香。
縱然懷豹隱，空愧躡鵷行。

器乏雕梁器，材非構廈材。
但將千歲葉，常奉萬年杯。

始見青雲干律呂，俄逢瑞雪應陽春。
今日迴看上林樹，梅花柳絮一時新。

廊廟心存巖壑中，鑾輿矚在灞城東。
逍遙自在蒙莊子，漢主徒言河上公。

水面芙蓉秋已衰，繁條偏是著花遲。
平明露滴垂紅臉，似有朝愁暮落時。

紅萼競燃春苑曙，粉茸新吐御筵開。
長年願奉西王母，近侍慚無東朔才。

