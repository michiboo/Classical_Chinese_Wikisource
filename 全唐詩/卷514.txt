朱慶餘，名可久，以字行，越州人。受知於張籍，登寶歷進士第。詩二卷。
曲渚回花舫，生衣臥向風。
鳥飛溪色裏，人語棹聲中。
餘卉才分影，新蒲自作叢。
前灣更幽絕，雖淺去猶通。
結茅當此地，下馬見高情。
菰葉寒塘晚，杉陰白石明。
向爐新茗色，隔雪遠鐘聲。
閒得相逢少，吟多寐不成。
科名繼世古來稀，高步何年下紫微。
帝命幾曾移重鎮，時清猶望領春闈。
登朝舊友常思見，開幕賢人並望歸。
今日得遊風化地，卻回滄海有光輝。
馬識青山路，人隨白浪船。
別君猶有淚，學道謾經年。
莫辭東路遠，此別豈閒行。
職處中軍要，官兼上佐榮。
野亭楓葉暗，秋水藕花明。
拜省期將近，孤舟促去程。
堂閉僊人影，空壇月露初。
閒聽道家子，盥漱讀靈書。
老大成名仍足病，縱聽絲竹也無歡。
高情太守容閒坐，借與青山盡日看。
石抱龍堂蘚石乾，山遮白日寺門寒。
長松瀑布饒奇狀，曾有僊人駐鶴看。
寂寂花時閉院門，美人相並立瓊軒。
含情慾說宮中事，鸚鵡前頭不敢言。
閒從結客冶遊時，忘卻紅樓薄暮期。
醉上黃金堤上去，馬鞭捎斷綠楊絲。
滿酌勸童僕，好隨郎馬蹄。
春風慎行李，莫上白銅鞮。
仙觀曾過知不遠，花藏石室杳難尋。
泉邊白鹿聞人語，看過天壇漸入深。
越嶺向南風景異，人人傳說到京城。
經冬來往不踏雪，盡在刺桐花下行。
閑攜九日酒，共到百花亭。
醉裏求詩境，回看島嶼青。
出入門闌久，兒童亦有情。
不忘將姓字，常說向公卿。
每許連牀坐，仍容並馬行。
恩深轉無語，懷抱甚分明。
四面無炎氣，清池闊復深。
蝶飛逢草住，魚戲見人沈。
拂石安茶器，移牀選樹陰。
幾廻同到此，盡日得閒吟。
罷相恩猶在，那容處靜司。
政嚴初領節，名重更因詩。
公事巡營外，戎裝拜敕時。
恭聞長與善，應念出身遲。
上馬生邊思，戎裝別眾僚。
雙旌銜命重，空磧去程遙。
迥沒沙中樹，孤飛雪外雕。
蕃庭過冊禮，幾日卻回朝。
之官未入境，已有愛人心。
遣吏回中路，停舟對遠林。
島聲淮浪靜，雨色稻苗深。
暇日公門掩，唯應伴客吟。
共知行處樂，猶惜此時分。
職已為書記，官曾校典墳。
寒城初落葉，高戍遠生雲。
邊事何須問，深謀只在君。
起家聲望重，自古更誰過。
得在朝廷少，還因諫諍多。
經年愁瘴癘，幾處遇恩波。
入境無餘事，唯聞父老歌。
識君春未半，意欲住經秋。
見酒連詩句，逢花跋馬頭。
別來唯獨宿，夢裏尚同游。
所在求飧過，無因離得愁。
斜雪微沾砌，空堂夜語清。
逆風聽漏短，回燭向樓明。
盥漱隨禪伴，謳吟得野情。
此歡那敢忘，世貴丈夫名。
莫厭通宵坐，貧中會聚難。
堂虛雪氣入，燈在漏聲殘。
役思因生病，當禪豈覺寒。
開門各有事，非不惜餘歡。
為擢東方秀，修然異眾筠。
青蒼才映粉，蒙密正含春。
嫩籜沾微雨，幽根絕細塵。
乍憐分徑小，偏覺帶煙新。
結實皆留鳳，垂陰似庇人。
顧唯竿在手，深水掛赬鱗。
寺好因崗勢，登臨值夕陽。
青山當佛閣，紅葉滿僧廊。
竹色連平地，蟲聲在上方。
最憐東面靜，為近楚城牆。
常懷獨往意，此日去朝簪。
丹詔榮歸騎，清風滿故林。
諸侯新起敬，遺老重相尋。
在處饒山水，堪行慰所心。
亭午無公事，垂簾樹色間。
僧來茶竈動，吏去印牀閒。
傍竹行尋巷，當門立看山。
吟詩老不倦，未省話官班。
歸省值花時，閒吟落第詩。
高情憐道在，公論覺才遺。
春雨連淮暗，私船過馬遲。
離心可惆悵，為有入城期。
但取詩名遠，寧論下第頻。
惜為今日別，共受幾年貧。
聽雨宿吳寺，過江逢越人。
知從本府薦，秋晚又辭親。
丞相辟書新，秋關獨去人。
官離芸閣早，名占甲科頻。
水驛迎船火，山城候騎塵。
湖邊寄家久，到日喜榮親。
求閒身未得，此日到京東。
獨在鐘聲外，相逢雪色中。
誰言人漸老，所向意皆同。
月上因留宿，移床對藥叢。
院深終日靜，落葉覆秋蟲。
盥漱新齋後，修行未老中。
映松山色遠，隔水磬聲通。
此處宜清夜，高吟永與同。
遠使隨雙節，新官屬外臺。
戎裝非好武，書記本多才。
移帳依泉宿，迎人帶雪來。
心知玉關道，稀見一花開。
漸見風沙暗，蕭關欲到時。
兒童能探火，婦女解縫旗。
川絕銜魚鷺，林多帶箭麋。
暫來戎馬地，不敢苦吟詩。
從軍五湖外，終是稱詩人。
酒後愁將別，塗中過卻春。
山橋槲葉暗，水館燕巢新。
驛舫迎應遠，京書寄自頻。
野情隨到處，公務日關身。
久共趨名利，龍鍾獨滯秦。
唯求買藥價，此外更無機。
扶病看紅葉，辭官著白衣。
斷籬通野徑，高樹蔭鄰扉。
時復留僧宿，餘人得見稀。
歸來青壁下，又見滿籬霜。
轉覺琴齋靜，閒從菊地荒。
山泉共鹿飲，林果讓僧嘗。
時復收新藥，隨雲過石樑。
老去唯求靜，都忘外學名。
掃牀秋葉滿，對客遠雲生。
香合閒留宿，晴階暖共行。
窗西暮山色，依舊入詩情。
問人知寺路，松竹暗春山。
潭黑龍應在，巢空鶴未還。
經年為客倦，半日與僧閒。
更共嘗新茗，聞鐘笑語間。
惜與幽人別，停舟對草堂。
湖雲侵臥位，杉露滴茶床。
山月吟時在，池花覺後香。
生涯無一物，誰與讀書糧。
已共鄰房別，應無更住心。
中時過野店，後夜宿寒林。
寺去人煙遠，城連塞雪深。
禪餘得新句，堪對上公吟。
心地偶相見，語多為別難。
詩成公府晚，路入翠微寒。
逢石自應坐，有花誰共看。
身為當去雁，雲盡到長安。
白鶴西山別，更看上去船。
遙知尋寺路，應念宿江煙。
到處無閒日，回期已來年。
何因陪夜坐，清論諫臣邊。
夏滿律當清，無中景自生。
移松不避遠，取石亦親行。
經案離時少，繩床著處平。
若將林下比，應只欠泉聲。
但望青山去，何山不是緣。
寺幽堪講律，月冷稱當禪。
水落無風夜，猿吟欲雨天。
尋師若有路，終作緩歸年。
自識來清瘦，尋常語論真。
藥成休伏火，符驗不傳人。
獨有年過鶴，曾無病到身。
潛教問弟子，居處與誰鄰。
山色滿公署，到來詩景饒。
解衣臨曲榭，隔竹見紅蕉。
清漏焚香夕，輕嵐視事朝。
靜中看鎖印，高處見迎潮。
曳履庭蕪近，當身樹葉飄。
傍城餘菊在，步入一僊瓢。
獨去何人見，林塘共寂寥。
生緣聞磬早，覺路出塵遙。
江雪沾新草，秦園發故條。
心知禪定處，石室對芭蕉。
四面垂條密，浮陰入夏清。
綠攢傷手刺，紅墮斷腸英。
粉著蜂須膩，光凝蝶翅明。
雨中看亦好，況復值初晴。
亭與溪相近，無時不有風。
澗松生便黑，野蘚看多紅。
雨足秋聲後，山沈夜色中。
主人能守靜，略與客心同。
不知來遠近，但見白峨峨。
風雨驅寒玉，魚龍迸上波。
聲長勢未盡，曉去夕還過。
要路橫天塹，其如造化何。
閒園清氣滿，新興日堪追。
隔水蟬鳴後，當簷雁過時。
雨餘槐穟重，霜近藥苗衰。
不以朝簪貴，多將野客期。
誰言高靜意，不異在衡茅。
竹冷人離洞，天晴鶴出巢。
深籬藏白菌，荒蔓露青匏。
幾見中宵月，清光墜樹梢。
逍遙人事外，杖屨入杉蘿。
草色寒猶在，蟲聲晚漸多。
靜逢山鳥下，幽稱野僧過。
幾許新開菊，閒從落葉和。
留情清景宴，朝罷有餘閒。
蝶散紅蘭外，螢飛白露間。
牆高微見寺，林靜遠分山。
吟足期相訪，殘陽自掩關。
深齋嘗獨處，詎肯厭秋聲。
翠筱寒愈靜，孤花晚更明。
每因逢石坐，多見抱書行。
入夜聽疏杵，遙知耿此情。
蒼翠經宵在，園廬景自深。
風淒欲去燕，月思向來砧。
碧石當莎徑，寒煙冒竹林。
杯瓢閑寄詠，清絕是知音。
門巷唯苔蘚，誰言不稱貧。
臺閒人下晚，果熟鳥來頻。
石脈潛通井，松枝靜離塵。
殘蔬得晴後，又見一番新。
捲簾天色靜，近瀨覺衣單。
蕉葉猶停翠，桐陰已爽寒。
雲從高處望，琴愛靜時彈。
正去重陽近，吟秋意未闌。
竹徑通鄰圃，清深稱獨遊。
蟲絲交影細，藤子墜聲幽。
積潤苔紋厚，迎寒薺葉稠。
閒來尋古畫，未廢執茶甌。
風物已蕭颯，晚煙生霽容。
斜分紫陌樹，遠隔翠微鐘。
宿客論文靜，閒燈落燼重。
無窮林下意，真得古人風。
清重可過知內制，從前禮絕外庭人。
看花在處多隨駕，召宴無時不及旬。
馬自賜來騎覺穩，詩緣得後意長新。
應憐獨在文場久，十有餘年浪過春。
記得早年曾拜識，便憐孤進賞文章。
免令汩沒慚時輩，與作聲名徹舉場。
一自鳳池承密旨，今因世路接餘光。
雲泥雖隔思長在，縱使無成也不忘。
獨在御樓南畔住，生涯還似舊時貧。
全無竹可侵行徑，一半花猶屬別人。
吟處不妨嫌鼓鬧，眼前唯稱與僧鄰。
近來漸覺青莎巷，車馬過從已有塵。
從得高科名轉盛，亦言歸去滿城知。
發時誰不開筵送，到處人爭與馬騎。
劍路紅蕉明棧閣，巴村綠樹蔭神祠。
鄉中後輩游門館，半是來求近日詩。
萍岸新淘見碧霄，中流相去忽成遙。
空餘孤嶼來詩景，無複橫槎礙柳條。
紅旆路幽山翠濕，錦帆風起浪花飄。
共知浸潤同雷澤，何慮川源有旱苗。
古巷戟門誰舊宅，早曾聞說屬官家。
更無新燕來巢屋，唯有閒人去看花。
空廄欲摧塵滿櫪，小池初涸草侵沙。
榮華事歇皆如此，立馬踟躕到日斜。
豈知鸚鵡洲邊路，得見鳳凰池上人。
從此不同諸客禮，故鄉西與郡城鄰。
選居幽近禦街東，易得詩人聚會同。
白練鳥飛深竹裏，朱弦琴在亂書中。
亭開山色當高枕，樓靜簫聲落遠風。
何事宦塗猶寂寞，都緣清苦道難通。
永日微吟在竹前，骨清唯愛漱寒泉。
門閒多有投文客，身病長無買藥錢。
嶺寺聽猨頻獨宿，湖亭避宴動經年。
親知盡怪疎榮祿，的是將心暗學禪。
玉關西路出臨洮，風卷邊沙入馬毛。
寺寺院中無竹樹，家家壁上有弓刀。
惟憐戰士垂金甲，不尚遊人著白袍。
日暮獨吟秋色裏，平原一望戍樓高。
遠憶拜親留不住，出門行計與誰同。
程塗半是依船上，請謁多愁值雨中。
堰水靜連堤樹綠，村橋時映野花紅。
回期須及來春事，莫便江邊逐釣翁。
紫髯年少奉恩初，直閣將軍盡不如。
酒後引兵圍百草，風前駐旆領邊書。
宅將公主同時賜，官與中郎共日除。
大笑魯儒年四十，腰間猶未識金魚。
桑柘駢闐數畝間，門前五柳正堪攀。
尊中美酒長須滿，身外浮名總是閒。
竹徑有時風為掃，柴門無事日常關。
於焉已是忘機地，何用將金別買山。
尋花不問春深淺，縱是殘紅也入詩。
每個樹邊行一匝，誰家園裏最多時。
憶昔兩京官道上，可憐桃李晝陰垂。
不知誰作巡花使，空記玄宗遣種時。
蘆葦聲多雁滿陂，濕雲連野見山稀。
遙知將吏相逢處，半是春城賀雪歸。
日日恐無雲可望，不辭逐靜望來頻。
共知亭下眠雲遠，解到上頭能幾人。
蟲聲已盡菊花乾，共立松陰向晚寒。
對酒看山俱惜去，不知斜月下欄干。
科名再得年猶少，今日休官更覺賢。
去國已辭趨府伴，向家還入渡江船。
雪晴新雁斜行出，潮落殘雲遠色鮮。
在處若逢山水住，到時應不及秋前。
語低清貌似休糧，稱著朱衣入草堂。
銷暑近來無別物，桂陰當午滿繩床。
杖屨相隨任處便，不唯空寄上方眠。
歸時亦取湖邊路，晚映楓林共上船。
吟背春城出草遲，天晴紫閣赴僧期。
山邊樹下行人少，一派新泉日午時。
更無人吏在門前，不似居官似學仙。
藥氣暗侵朝服上，花陰晚到簿書邊。
玉琴閑把看山坐，筒簟長鋪與客眠。
時見街中騎瘦馬，低頭只是為詩篇。
唯愛圖書兼古器，在官猶自未離貧。
更聞縣去青山近，稱與詩人作主人。
尋僧昨日尚相隨，忽見緋幡意可知。
題處舊詩休更讀，買來新馬憶曾騎。
不應隨分空營奠，終擬求人與立碑。
每向宣陽裏中過，遙聞哭臨淚先垂。
詩人甘寂寞，居處遍蒼苔。
後夜蟾光滿，鄰家樹影來。
豈知蓮帳好，自愛草堂開。
願答相思意，援毫愧不才。
