
　　卷318_1 《癸巳歲吉甫圜丘攝事合於中書後閣…呈集賢院諸學士》李吉甫 
　　淮海同三入，樞衡過六年。廟齋兢永夕，書府會群仙。 
　　粉壁連霜曙，冰池對月圓。歲時憂裏換，鐘漏靜中傳。 
　　蓬發顏空老，松心契獨全。贈言因傅說，垂訓在三篇。 
　　卷318_2 《夏夜北園即事寄門下武相公》李吉甫 
　　結構非華宇，登臨似古原。僻殊蕭相宅，蕪勝邵平園。 
　　避暑依南廡，追涼在北軒。煙霞霄外靜，草露月中繁。 
　　鵲繞驚還止，蟲吟思不喧。懷君欲有贈，宿昔貴忘言。 
　　卷318_3 《九日小園獨謠贈門下武相公》李吉甫 
　　小園休沐暇，暫與故山期。樹杪懸丹棗，苔陰落紫梨。 
　　舞叢新菊遍，繞格古藤垂。受露紅蘭晚，迎霜白薤肥。 
　　上公留鳳沼，冠劍侍清祠。應念端居者，長慚補袞詩。 
　　卷318_4 《懷伊川賦》李吉甫 
　　龍門南嶽盡伊原，草樹人煙目所存。 
　　正是北州梨棗熟，夢魂秋日到郊園。 
　　卷318_5 《奉和武相公省中宿齋，酬李相公見寄》鄭絪 
　　高閣安仁省，名園廣武廬。沐蘭朝太一，種竹詠華胥。 
　　禁靜疏鐘徹，庭開爽韻虛。洪鈞齊萬物，縹帙整群書。 
　　寒露滋新菊，秋風落故蕖。同懷不同賞，幽意竟何如。 
　　卷318_6 《寒夜聞霜鐘》鄭絪 
　　霜鐘初應律，寂寂出重林。拂水宜清聽，淩空散迥音。 
　　舂容時未歇，搖曳夜方深。月下和虛籟，風前間遠砧。 
　　淨兼寒漏徹，閑畏曙更侵。遙相千山外，泠泠何處尋。 
　　卷318_7 《奉酬宣上人九月十五日東亭望月見贈因懷紫閣舊游》鄭絪 
　　中年偶逐鴛鸞侶，弱歲多從糜鹿群。紫閣道流今不見， 
　　紅樓禪客早曾聞。松齋月朗星初散，苔砌霜繁夜欲分。 
　　一覽彩箋佳句滿，何人更詠惠休文。 
　　卷318_8 《九日登高懷邵二》鄭絪 
　　簪茱泛菊俯平阡，飲過三杯卻惘然。 
　　十歲此辰同醉友，登高各處已三年。 
　　卷318_9 《享太廟樂章》鄭絪 
　　於穆時文，受天明命。允恭玄默，化成理定。 
　　出震嗣德，應幹傳聖。猗歟緝熙，千億流慶。 
　　卷318_10 《句》鄭絪 
　　情人共惆悵，良友不同游。（《紀事》雲：絪九日有懷邵 
　　二詩，又懷林十二云云，其重友如此） 
　　卷318_11 《和黃門相公詔還題石門洞（黃門，武元衡也）》鄭餘慶 
　　紫氛隨馬處，黃閣駐車情。嵌壑驚山勢，周灘戀水聲。 
　　地分三蜀限，關志百牢名。琬琰攀酬郢，微言鼎飪情。 
　　卷318_12 《享太廟樂章》鄭餘慶 
　　開邸除暴，時邁勳尊。三元告命，四極駿奔。 
　　金枝翠葉，輝燭瑤琨。象德億載，貽慶湯孫。 
　　卷318_13 《和黃門武相公詔還題石門洞》趙宗儒 
　　益部恩輝降，同榮漢相還。韶芳滿歸路，軒騎出重關。 
　　望日朝天闕，披雲過蜀山。更題風雅韻，永絕翠岩間。 
　　卷318_14 《和武相錦樓玩月得濃字（時為西川營田副使）》柳公綽 
　　此夜年年月，偏宜此地逢。近看江水淺，遙辨雪山重。 
　　萬井金花肅，千林玉露濃。不唯樓上思，飛蓋亦陪從。 
　　卷318_15 《題梓州牛頭寺》柳公綽 
　　一出西城第二橋，兩邊山木晚蕭蕭。 
　　井花淨洗行人耳，留聽溪聲入夜潮。 
　　卷318_16 《贈毛仙翁》柳公綽 
　　桃源千里遠，花洞四時春。中有含真客，長為不死人。 
　　松高枝葉茂，鶴老羽毛新。莫遣同籬槿，朝榮暮化塵。 
　　卷318_17 《和武相公中秋錦樓玩月得蒼字（時為西川觀察判官）》張正一 
　　高秋今夜月，皓色正蒼蒼。遠水澄如練，孤鴻迥帶霜。 
　　旅人方積思，繁宿稍沉光。朱檻叨陪賞，尤宜清漏長。 
　　卷318_18 《奉和武相公中秋錦樓玩月得來字》徐放 
　　玉露中秋夜，金波碧落開。鵲驚初氾濫，鴻思共裴回。 
　　遠月清光遍，高空爽氣來。此時陪永望，更得上燕台。 
　　卷318_19 《和武相公中秋錦樓玩月（得前字、秋字二篇）》崔備 
　　清景同千里，寒光盡一年。竟天多雁過，通夕少人眠。 
　　照別江樓上，添愁野帳前。隋侯恩未報，猶有夜珠圓。 
　　四時皆有月，一夜獨當秋。照耀初含露，裴回正滿樓。 
　　遙連雪山淨，迥入錦江流。願以清光末，年年許從遊。 
　　卷318_20 《奉陪武相公西亭夜宴陸郎中》崔備 
　　賓閣玳筵開，通宵遞玉杯。塵隨歌扇起，雪逐舞衣回。 
　　剪燭清光發，添香暖氣來。令君敦宿好，更為一裴回。 
　　卷318_21 《清溪路中寄諸公（一作寄韋於二侍禦）》崔備 
　　偏郡隔雲岑，回溪路更深。少留攀桂樹，長渴望梅林。 
　　野筍資公膳，山花慰客心。別來無資訊，可謂井瓶沉。 
　　卷318_22 《奉酬中書相公至日圜丘行事…見寄之什（一作崔曙詩）》崔備 
　　典籍開書府，恩榮避鼎司。郊丘資有事，齋戒守無為。 
　　宿霧蒙瓊樹，餘香覆玉墀。進經逢乙夜，展禮值明時。 
　　勳共山河列，名同竹帛垂。年年佐堯舜，相與致雍熙。 
　　卷318_23 《使院憶山中道侶，兼懷李約》崔備 
　　松竹去名岳，衡茅思舊居。山君水上印，天女月中書。 
　　舊秩芸香在，空奩藥氣餘。褐衣寬易攬，白髮少難梳。 
　　病柳傷摧折，殘花惜掃除。憶巢同倦鳥，避網甚跳魚。 
　　阮巷慚交絕，商岩愧跡疏。與君非宦侶，何日共樵漁。 
　　卷318_24 《奉陪武相公西亭夜宴陸郎中（時為武元衡幕僚）》蕭祜 
　　弘閣陳芳宴，佳賓此會難。交逢貴日重，醉得少時歡。 
　　舒黛凝歌思，求音足筆端。一聞清佩動，珠玉夜珊珊。 
　　卷318_25 《游石堂觀》蕭祜 
　　西山高高何所如，上有古昔真人居。嵌崖巨石自成室， 
　　其下磅礴含清虛。我來斯邑訪遺跡，乃遇沈生耽載籍。 
　　沈生為政哀煢嫠，又能索隱探靈奇。欣然向我話佳境， 
　　與我崎嶇到山頂。甘瓜剖綠出寒泉，碧甌浮花酌春茗。 
　　嚼瓜啜茗身清涼，汗消絺綌如迎霜。胡為空山百草花， 
　　倏爾籩豆肆我旁。始驚知周無小大，力寡多方驗斯在。 
　　妙用騰聲冠蓋間，勝游恣意煙霞外。故碑石像凡幾年， 
　　雲鬱雨霏生綠煙。我知遊此多靈仙，縹緲月中飛下天。 
　　天風微微夕露委，松梢颼颼曉聲起。鳳去空遺簫管音， 
　　星翻寥落銀河水。勸君學道此時來，結茅獨宿何遼哉。 
　　齋心玄默感靈衛，必見鸞鶴相裴回。我愛崇山雙劍北， 
　　峰如人首拄天黑。群仙傴僂勢奔走，狀若歸尊趨有德。 
　　半岩有洞頂有池，出入靈怪潛蛟螭。我去不得晝夜思， 
　　夢游曾信南風吹。南風吹我到林嶺，故國不見秦天迥。 
　　山花名藥撲地香，月色泉聲洞心冷。蔭鬆散發逢異人， 
　　寂寞曠然口不言。道陵公遠莫能識，發短耳長誰獨存。 
　　司農驚覺忽惆悵，可惜所遊俱是妄。蘊懷耿耿誰與言， 
　　直至今來意通形神開，擁傳又恨斜陽催。 
　　一丘人境尚堪戀，何況海上金銀台。 
　　卷318_26 《奉陪武相公西亭夜宴陸郎中》王良士 
　　芳氣襲猗蘭，青雲展舊歡。仙來紅燭下，花發彩毫端。 
　　海岳期方遠，松筠歲正寒。仍聞言贈處，一字重琅玕. 
　　卷318_27 《南至日隔霜仗望含元殿爐煙（一作車緬詩）》王良士 
　　抗殿疏龍首，高高接上玄。節當南至日，星是北辰天。 
　　寶戟羅仙仗，金爐引禦煙。霏微雙闕麗，容曳九門連。 
　　拂曙祥光滿，分晴瑞色鮮。一陽今在曆，生植仰陶甄。 
　　卷318_28 《奉陪武相公西亭夜宴陸郎中》獨孤實 
　　仙郎膺上才，夜宴接三台。燭引銀河轉，花連錦帳開。 
　　靜看歌扇舉，不覺舞腰回。寥落東方曙，無辭盡玉杯。 
　　卷318_29 《奉陪武相公西亭夜宴陸郎中》盧士政 
　　華堂良宴開，星使自天來。舞轉朱絲逐，歌餘素扇回。 
　　水光淩曲檻，夜色靄高臺。不在賓階末，何由接上臺。 
　　卷318_30 《聞鶯》於敖 
　　玉繩河漢曉縱橫，萬籟潛收鶯獨鳴。 
　　能將百囀清心骨，寧止閑窗夢不成。 
　　卷318_31 《和武相公聞鶯》皇甫鏞 
　　華館沉沉曙境清，伯勞初囀月微明。 
　　不知台座宵吟久，猶向花窗驚夢聲。
