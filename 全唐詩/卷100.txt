

司馬逸客，則天朝，嘗從相王北征，李乂有詩送之，稱爲員外。詩一首。
亭亭嶧陽樹，落落千萬尋。
獨抱出雲節，孤生不作林。
影搖綠波水，彩絢丹霞岑。
直幹思有託，雅志期所任。
匠者果留盼，雕斵爲雅琴。
文以楚山玉，錯以昆吾金。
虬鳳吐奇狀，商徵含清音。
清音雅調感君子，一撫一弄懷知己。
不知鍾期百年餘，還憶朝朝幾千里。
馬卿臺上應蕪沒，阮籍帷前空已矣。
山情水意君不知，拂匣調弦爲誰理。
調弦拂匣倍含情，況復空山秋月明。
隴水悲風已嗚咽，離鵾別鶴更淒清。
將軍塞外多奇操，中散林間有正聲。
正聲諧風雅，欲竟此曲誰知者。
自言幽隱乏先容，不道人物知音寡。
誰能一奏和天地，誰能再撫歡朝野。
朝野歡娛樂未央，車馬駢闐盛彩章。
歲歲汾川事簫鼓，朝朝伊水聽笙簧。
窈窕樓臺臨上路，妖嬈歌舞出平陽。
彈弦本自稱仁祖，吹管由來許季長。
猶憐雅歌淡無味，淥水白雲誰相貴。
還將逸詞賞幽心，不覺繁聲論遠意。
傳聞帝樂奏鈞天，儻冀微躬備五弦。
願持東武宮商韻，長奉南熏億萬年。

王紹宗，字承烈，揚州江都人。嗜學，尤工草隸，家貧，常傭力寫佛經以自給。徐敬業逼之，不起。則天時，拜太子文學，累轉祕書少監。詩一首。
大婦能調瑟，中婦詠新詩。
小婦獨無事，花庭曳履綦。
上客且安坐，春日正遲遲。

鄭遂初，萬歲通天中登第。詩一首。
蕩子戍遼東，連年信不通。
塵生錦步障，花送玉屏風。
只怨紅顏改，寧辭玉簟空。
繫書春雁足，早晚到雲中。

李崇嗣，則天時奉宸府主簿。聖曆中，曾奉敕預東觀修書，見沈佺期《黃口贊序》。詩三首。
普天皆滅焰，匝地盡藏煙。
不知何處火？來就客心然。

歲去紅顏盡，愁來白髮新。
今朝開鏡匣，疑是別逢人。

聞道成都酒，無錢亦可求。
不知將幾斗，銷得此來愁。

東方虬，則天時爲左史，嘗云百年後可與西門豹作對。陳子昂《寄東方虬左史修竹篇》書，稱其《孤桐篇》「骨氣端翔，音韻頓挫，不圖正始之音，復覩於茲」，今失傳。存詩四首。
漢道方全盛，朝廷足武臣。
何須薄命妾，辛苦事和親。

揜淚辭丹鳳，銜悲向白龍。
單于浪驚喜，無復舊時容。

胡地無花草，春來不似春。
自然衣帶緩，非是爲腰身。

春雪滿空來，觸處似花開。
不知園裏樹，若箇是真梅。

張楚金，年十七，與兄越石同以茂才擢第。歷秋官尚書。詩一首。
上有堯兮下有田，眠松陽兮漱潁流。
其貌古，其心幽，浩歌一曲兮林壑秋。
道險可驚兮人莫用，樂天知命兮守巖洞。
時擊磬兮嗟鳴鳳，吾欲知往古之不可追，自悠悠於凡夢。

房融，河南人，則天時爲相。神龍元年，貶死高州。好浮屠法，嘗於嶺外筆受《楞嚴經》。詩一首。
零落嗟殘命，蕭條託勝因。
方燒三界火，遽洗六情塵。
隔嶺天花發，凌空月殿新。
誰令鄉國夢，終此學分身。

呂太一，景雲中爲洹水令，魏知古表奏之。又嘗與中書舍人苗延嗣，考功員嘉靖，侍御史崔訓，皆爲張嘉貞所薦，時語曰：「令君四俊，苗呂員訓。」詩一首。
擢擢當軒竹，青青重歲寒。
心貞徒見賞，籜小未成竿。

張紘，久視中登第，與呂太一同官監察御史，後自左拾遺貶許州司戶。詩三首。
聞君庭竹詠，幽意歲寒多。
歎息爲冠小，良工將奈何。

去年離別雁初歸，今夜裁縫螢已飛。
征客近來音信斷，不知何處寄寒衣？

君不見溫家玉鏡臺，提攜抱屋九重來。
君不見相如綠綺琴，一撫一拍鳳凰音。
人生意氣須及早，莫負當年行樂心。
荆王奏曲楚妃歎，曲盡歡終夜將半。
朱樓銀閣正平生，碧草青苔坐蕪漫。
當春對酒不須疑，視日相看能幾時。
春風吹盡燕初至，此時自爲稱君意。
秋露萎草鴻始歸，此時衰暮與君違。
人生翻覆何常定，誰保容顏無是非。

鄭蜀賓，滎陽人，善五言詩。長壽中，終縣尉。詩一首。
畏途方萬里，生涯近百年。
不知將白首，何處入黃泉？


