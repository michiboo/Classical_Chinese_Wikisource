
南陵八月天，暮色遠峰前。
楚竹青陽路，吳江赤馬船。
籝金諸客貴，佩玉主人賢。
終日應相逐，歸期定幾年。

小縣春山口，公孫吏隱時。
楚歌催晚醉，蠻語入新詩。
桂水遙相憶，花源暗有期。
郢門千里外，莫怪尺書遲。

結客平陵下，當年倚俠遊。
傳看轆轤劍，醉脫驦驌裘。
翠羽雙鬟妾，珠簾百尺樓。
春風坐相待，晚日莫淹留。

上客佩雙劍，東城喜再遊。
舊從張博望，新事鄭長秋。
踏水回金勒，看風試錦裘。
知君不久住，漢將掃旄頭。

家在趙邯鄲，歸心輙自歡。
晚杯狐腋暖，春雪馬毛寒。
孟月途中破，輕冰水上殘。
到時楊柳色，奈向故園看。

千里東歸客，孤心憶舊游。
片帆依白水，高枕臥青州。
柏寢寒蕪變，梧臺宿雨收。
知君心興遠，每上海邊樓。

魯客多歸興，居人悵別情。
雨餘衫袖冷，風急馬蹄輕。
秋草靈光殿，寒雲曲阜城。
知君拜親後，少婦下機迎。

一騎西南遠，翩翩入劍門。
客衣筒布潤，山舍荔枝繁。
古廟祠金馬，春江帶白黿。
自應成旅逸，愛客有王孫。

長簟迎風早，空城澹月華。
星河秋一雁，砧杵夜千家。
節候看應晚，心期臥亦賒。
向來吟秀句，不覺已鳴鴉。

駿馬淮南客，歸時引望新。
江聲六合暮，楚色萬家春。
白薴歌西曲，黃苞寄北人。
不知心賞後，早晚見行塵。

雙林彼上人，詩興轉相親。
竹裏經聲晚，門前山色春。
卷簾苔點淨，下筯藥苗新。
記取無生理，歸來問此身。

南使孤帆遠，東風任意吹。
楚雲殊不斷，江鳥暫相隨。
月淨鴛鴦水，春生豆蔻枝。
賞稱佳麗地，君去莫應知。

遠水流春色，回風送落暉。
人趨雙節近，馬遞百花歸。
山驛嘗官酒，關城度客衣。
從來赤管筆，提向幕中稀。

到來心自足，不見亦相親。
說法思居士，忘機憶丈人。
微風吹藥案，晴日照茶巾。
幽興殊未盡，東城飛暮塵。

採藥三山罷，乘風五日歸。
翦荷成舊屋，剉蘗染新衣。
玉粒指應久，丹砂驗不微。
坐看青節引，要與白雲飛。

平津東閣在，別是竹林期。
萬葉秋聲裏，千家落照時。
門隨深巷靜，窗過遠鐘遲。
客舍苔生處，依依又賦詩。

過江秋色在，詩興與歸心。
客路隨楓岸，人家掃橘林。
潮聲當晝起，山翠近南深。
幾日華陽洞，寒花引獨尋。

桂水隨去遠，賞心知有餘。
衣香楚山橘，手鱠湘波魚。
芳芷不共把，浮雲悵離居。
遙想汨羅上，弔屈秋風初。

少年爲長史，東去事諸侯。
坐覺千閭靜，閑隨五馬遊。
行人楚國道，暮雪鬱林州。
他日知相憶，春風海上樓。

謝公鄰里在，日夕問佳期。 
春水人歸後，東田花盡時。 
下樓閒待月，行樂笑題詩。 
他日吳中路，千山入夢思。

孤舟行遠近，一路過湘東。 
官屬張廷尉，身隨杜幼公。 
山河映湘竹，水驛帶青楓。 
萬里思君處，秋江夜雨中。

少年兼柱史，東至舊徐州。 
遠屬平津閣，前驅博望侯。 
向營淮水滿，吹角楚天秋。 
客夢依依處，寒山對白樓。

過淮芳草歇，千里又東歸。 
野水吳山出，家林越鳥飛。 
荷香隨去棹，梅雨點行衣。 
無數滄江客，如君達者稀。

披衣聞客至，關鎖此時開。 
鳴磬夕陽盡，捲簾秋色來。 
名香連竹徑，清梵出花臺。 
身在心無住，他方到幾回。

壽陽南渡口，斂笏見諸侯。 
五兩楚雲暮，千家淮水秋。 
開簾對芳草，送客上春洲。 
請問山中桂，王孫幾度遊。

客路青蕪遍，關城白日低。 
身趨雙節近，名共五雲齊。 
遠水公田上，春山郡舍西。 
無因得攜手，東望轉悽悽。

淮南芳草色，日夕引歸船。 
御史王元貺，郎官顧彥先。 
光風千日暖，寒食百花燃。 
惆悵佳期近，澄江與暮天。

千峰對古寺，何異到西林。 
幽磬蟬聲下，閒窗竹翠陰。 
詩人謝客興，法侶遠公心。 
寂寂爐煙裡，香花欲暮深。

東方千馬騎，出望使君時。 
暮雪行看盡，春城到莫遲。 
路人趨墨幘，官柳度青絲。 
他日鈴齋內，知君亦賦詩。

獨受主恩歸，當朝似者稀。 
玉壺分御酒，金殿賜春衣。 
拂席流鶯醉，鳴鞭駿馬肥。 
滿臺簪白筆，捧手戀清暉。

掛席逐歸流，依依望虎丘。 
殘春過楚縣，夜雨宿吳洲。 
野寺吟詩入，溪橋折筍游。 
到官無一事，清靜有諸侯。

平陵車馬客，海上見旌旗。
舊驛千山下，殘花一路時。
春衣過水冷，暮雨出關遲。
莫道青州客，迢迢在夢思。

薛公門下人，公子又相親。 
玉佩迎初夜，金壺醉老春。 
葛衣香有露，羅幕靜無塵。 
更羨風流外，文章是一秦。

端笏事龍樓，思閒輒告休。 
新調赭白馬，暫試黑貂裘。 
珠履迎佳客，金錢與莫愁。 
座中豪貴滿，誰道不風流。

東門送遠客，車馬正紛紛。
舊識張京兆，新隨劉領軍。
行驄看暮雨，歸雁踏青雲。
一去藂臺北，佳聲幾日聞。

世故他年別，心期此夜同。 
千峰孤燭外，片雨一更中。 
酒客逢山簡，詩人得謝公。 
自憐驅匹馬，拂曙向關東。

北客悲秋色，田園憶去來。
披衣朝易水，匹馬夕燕臺。
風翦荷花碎，霜迎栗罅開。
賞心知不淺，累月故人杯。

西掖歸來後，東林靜者期。 
遠峰春雪裡，寒竹暮天時。 
笑說金人偈，閒聽寶月詩。 
更憐茶興在，好出下方遲。

玉管簫聲合，金盃酒色殷。
聽歌吳季札，縱飲漢中山。
稱壽爭離席，留歡輙上關。
莫言辭客醉，猶得曳裾還。

春城乞食還，高論此中閒。 
僧臘階前樹，禪心江上山。 
疏簾看雪卷，深戶映花關。 
晚送門人出，鐘聲杳靄間。

青春帶文綬，去事魏徵西。 
上路金羈出，中人玉箸齊。 
當歌酒萬斛，看獵馬千蹄。 
自有從軍樂，何須怨解攜。

千人插羽迎，知是范宣城。 
暮雪楚山冷，春江漢水清。 
紅鮮供客飯，翠竹引舟行。 
一別何時見，相思芳草生。

白羽逐青絲，翩翩南下時。
巴人迎道路，蠻帥引旌旗。
暮雨山開少，秋江葉落遲。
功成益地日，應見竹郎祠。

金羈映驌驦，後騎佩干將。
把酒春城晚，鳴鞭曉路長。
帶冰新溜澀，間雪早梅香。
明日懷賢處，依依御史牀。

積雪臨階夜，重裘對酒時。 
中丞違沈約，才子送丘遲。 
一路三江上，孤舟萬里期。 
辰州佳興在，他日寄新詩。

春早東江外，翩翩北路歸。 
官齊魏公子，身逐謝玄暉。 
山色隨行騎，鶯聲傍客衣。 
主人池上酌，攜手暮花飛。

東門留客處，沽酒用錢刀。 
秋水床下急，斜暉林外高。 
金羈絡騕裊，玉匣閉豪曹。 
去日隨戎幕，東風見伯勞。

謝監憶山程，辭家萬里行。 
寒衣傍楚色，孤枕宿潮聲。 
小寇不足問，新詩應漸清。 
府公相待日，引旆出江城。

新領州從事，曾為朝大夫。 
江城竹使待，山路橘官扶。 
片雨三江道，殘秋五葉湖。 
能令詩思好，楚色與寒蕪。

二十青宮吏，成名似者稀。 
承顏陸郎去，攜手謝娘歸。 
夜月回孤燭，秋風試夾衣。 
扁舟楚水上，來往速如飛。

東城躍紫騮，西路大刀頭。 
上客劉公幹，元戎郭細侯。 
一軍偏許國，百戰又防秋。 
請問蕭關道，胡塵早晚收。

江城驛路長，煙樹過雲陽。 
舟領青絲纜，人歌白玉郎。 
葛衣行柳翠，花簟宿荷香。 
別有心期處，湖光滿訟堂。

縣舍江雲裡，心閒境又偏。 
家貧陶令酒，月俸沈郎錢。 
黃櫱香山路，青楓暮雨天。 
時聞引車騎，竹外到銅泉。

拜慶承天寵，朝來辭漢宮。 
玉杯分湛露，金勒借追風。 
古驛秋山下，平蕪暮雨中。 
翩翩魏公子，人看渡關東。

白面誰家郎，青驪照地光。
桃花開綬色，蘇合借衣香。
暮雪連峰近，春江海市長。
風流似張緒，別後見垂楊。

共列中台貴，能齊物外心。 
回車青閣晚，解帶碧茸深。 
寒水分畦入，晴花度竹尋。 
題詩更相憶，一字重千金。

銀角桃枝杖，東門贈別初。 
幽州尋馬客，灞岸送驢車。 
野飯秋山靜，行衣落照餘。 
燕南群從少，此去意何如。

數刻是歸程，花間落照明。 
春衣香不散，駿馬汗猶輕。 
南渡春流淺，西風片雨晴。 
朝還會相就，飯爾五侯鯖。

常知罷官意，果與世人疏。 
復此涼風起，仍聞濠上居。 
故山期採菊，秋水憶觀魚。 
一去蓬蒿逕，羨君閒有餘。

懷錄兼就養，更懷趨府心。 
晴山東里近，春水北門深。 
新綬映芳草，舊家依遠林。 
還乘鄭小駟，躞蹀縣城陰。

城中金絡騎，出餞沈東陽。 
九月寒露白，六關秋草黃。 
齊謳聽處妙，魯酒把來香。 
醉後著鞭去，梅山道路長。

後輩傳佳句，高流愛美名。 
青春事賀監，黃卷問張生。 
暮雪重裘醉，寒山匹馬行。 
此回將詣闕，幾日諫書成。

萬里向南湘，孤舟入桂陽。
諸侯迎上客，小吏拜官郎。
春服橦花細，初筵木槿芳。
看承雨露速，不待荔枝香。

東嶽昔有事，兩臣朝望歸。 
驛亭開歲酒，齋舍著新衣。 
上客鍾大理，主人陶武威。 
仍隨御史馬，山路滿光輝。

舟師分水國，漢將領秦官。
麾下同心吏，軍中囗囗端。
吳門秋露溼，楚驛暮天寒。
豪貴東山去，風流勝謝安。

東人相見罷，秋草獨歸時。 
幾日孫弘閣，當年謝朓詩。 
寒山葉落早，多雨路行遲。 
好憶金門步，功名自有期。

