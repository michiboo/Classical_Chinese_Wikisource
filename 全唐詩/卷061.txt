
鳳城景色已含韶，人日風光倍覺饒。
桂吐半輪迎此夜，蓂開七葉應今朝。
魚猜水凍行猶澁，鸎喜春熙弄欲嬌。
媿奉登高搖彩翰，欣逢御氣上丹霄。

〈景龍三年二月十一日〉
主家山第接雲開，天子春遊動地來。
羽騎參差花外轉，霓旌搖曳日邊回。
還將石溜調琴曲，更取峰霞入酒杯。
鸞輅已辭烏鵲渚，簫聲猶繞鳳皇臺。

〈景龍三年八月十三日〉
黃金瑞牓絳河隈，白玉仙輿紫禁來。
碧樹青岑雲外聳，朱樓畫閣水中開。
龍舟下瞰鮫人室，羽節高臨鳳女臺。
遽惜歡娛歌吹晚，揮戈更卻曜靈回。

七萃鑾輿動，千年瑞檢開。
文如龜負出，圖似鳳銜來。
殷薦三神享，明禋萬國陪。
周旗黃鳥集，漢幄紫雲回。
日暮鈎陳轉，清歌上帝臺。

〈寺即中宗舊宅〉
雁沼開香域，鸚林降綵旃。
還窺圖鳳宇，更坐躍龍川。
桂轝朝羣辟，蘭宮列四禪。
半空銀閣斷，分砌寶繩連。
甘雨蘇燋澤，慈雲動沛篇。
獨慙賢作礪，空喜福成田。

舊宮賢相築，新苑聖君來。
運改城隍變，年深棟宇摧。
後池無復水，前殿久成灰。
莫辨祈風觀，空傳承露杯。
宸心千載合，睿律九韶開。
今日聯章處，猶疑上柏臺。

玉塞征驕子，金符命老臣。
三軍張武斾，萬乘餞行輪。
猛氣凌玄朔，崇恩降紫宸。
投醪還結士，辭第本忘身。
露下鷹初擊，風高雁欲賓。
方銷塞北祲，還靖漠南塵。
　
故臺蒼頡里，新邑紫泉居。
歲在開金寺，時來降玉輿。
龍形雖近剎，鳥跡尚留書。
竹是蒸青外，池仍點墨餘。
天文光聖草，寶思合真如。
謬奉千齡日，欣陪十地初。

轍跡光西崦，勳庸紀北燕。
何如萬方會，頌德九門前。
灼灼臨黃道，迢迢入紫煙。
仙盤正下露，高柱欲承天。
山類叢雲起，珠疑大火懸。
聲流塵作刼，業固海成田。
帝澤傾堯酒，宸歌掩舜弦。
欣逢下生日，還覩上皇年。

配極輝光遠，承天顧託隆。
負圖濟多難，脫履歸成功。
聖道昭永錫，邕言讓在躬。
還推萬方重，咸仰四門聰。
恭己忘自逸，因人體至公。
垂旒滄海晏，解網法星空。
雲散天五色，春還日再中。
稱觴合纓弁，率舞應絲桐。
凱樂深居鎬，傳歌盛飲豐。
小臣濫簪筆，無以頌唐風。

南洛師臣契，東巖王佐居。
幽情遺紱冕，宸眷屬樵漁。
制下峒山蹕，恩回灞水輿。
松門駐旌蓋，薜幄引簪裾。
石磴平黃陸，煙樓半紫虛。
雲霞仙路近，琴酒俗塵疎。
喬木千齡外，懸泉百丈餘。
崖深經鍊藥，穴古舊藏書。
樹宿摶風鳥，池潛縱壑魚。
寧知天子貴，尚憶武侯廬。

十年倡家婦，三秋邊地人。
紅妝樓上歇，白髮隴頭新。
夜夜風霜苦，年年征戍頻。
山西長落日，塞北久無春。
團扇辭恩寵，回文贈苦辛。
胡兵屢攻戰，漢使絕和親。
消息如瓶井，沈浮似路塵。
空餘千里月，照妾兩眉嚬。

荒隅時未通，副相下臨戎。
授律星芒動，分兵月暈空。
犀皮擁青橐，象齒飾雕弓。
決勝三河勇，長驅六郡雄。
登山窺代北，屈指計遼東。
佇見燕然上，抽毫頌武功。

夕吹生寒浦，清淮上暝潮。
迎風欲舉櫂，觸浪反停橈。
淼漫煙波闊，參差林岸遙。
日沈丹氣斂，天敞白雲銷。
水雁銜蘆葉，沙鷗隱荻苗。
客行殊未已，川路幾迢迢。

函谷雙崤右，伊川二陝東。
仙舟窅將隔，芳斝暫雲同。
朋席餘歡盡，文房舊侶空。
他鄉千里月，岐路九秋風。
背櫪嘶班馬，分洲呌斷鴻。
別後青山外，相望白雲中。

玉塞邊烽舉，金壇廟略申。
羽書資銳筆，戎幕引英賓。
劍動三軍氣，衣飄萬里塵。
琴尊留別賞，風景惜離晨。
笛梅含晚吹，營柳帶餘春。
希君勒石返，歌舞入城闉。

桂亭依絕巘，蘭榭俯回溪。
綺棟魚鱗出，雕甍鳳羽棲。
引泉聊漲沼，鑿磴且通蹊。
席上山花落，簾前野樹低。
弋林開曙景，釣渚發晴霓。
狎水驚梁雁，臨風聽楚雞。
復看題柳葉，彌喜蔭桐圭。

杪冬嚴殺氣，窮紀送頹光。
薄狩三農隙，大閱五戎塲。
菜田初起燒，蘭野正開防。
夾岸虹旗轉，分朋獸罟張。
燕弧帶曉月，吳劒動秋霜。
原啓前禽路，山縈後騎行。
雲區墜日羽，星苑斃天狼。
禮振軍容肅，威宣武節揚。
神心體殷祝，靈兆葉姬祥。
幸陪仙駕末，欣採翰林芳。

鳴鞞入嶂口，汎舸歷川湄。
尚想江陵陣，猶疑下瀨師。
岸回帆影疾，風逆鼓聲遲。
萍葉沾蘭槳，林花拂桂旗。
弓鳴蒼隼落，劒動白猿悲。
芳樹吟羗管，幽篁入楚詞。
全軍多勝策，無戰在明時。
寄謝山東妙，長纓徒自欺。

碣館分襄野，平臺架射峰。
英藩信煒燁，勝地本從容。
林引梧庭鳳，泉歸竹沼龍。
小軒恆共處，長坂屬相從。
野席蘭琴奏，山臺桂酒醲。
一枰移晝景，六著盡宵鐘。
枚藻清詞律，鄒談耀辯鋒。
結歡良有裕，聯寀愧無庸。
暫悅丘中賞，還希物外蹤。
風煙遠近至，魚鳥去來逢。
月澗橫千丈，雲崖列萬重。
樹紅山果熟，崖綠水苔濃。
願以西園柳，長間北巖松。

遊宦勞牽網，風塵久化衣。
跡馳東苑路，望阻北巖扉。
及此承休告，聊將狎遯肥。
十旬俄委疾，三徑且殊歸。
茂陵窅難即，靈臺暫可依。
疲痾旅城寺，延想屬郊畿。
夕夢園林是，晨瞻邑里非。
綠疇良已穢，清濠曠不追。
野花何處落？山月幾秋輝。
彼美符商政，優游絕漢機。
高情物累遣，逸氣煙霞飛。
樂道方無悶，懷賢獨有違。
尊虛舊園酒，琴靜故人徽。
夏沼蓮初發，秋田麥稍稀。
何當攜手去，歲暮采芳菲。

神嶽瑤池圃，仙宮玉樹林。
乘時警天御，清暑滌宸襟。
梁駕陪玄賞，淄庭掩翠岑。
對巖龍岫出，分壑雁池深。
簷迥松蘿映，窗高石鏡臨。
落泉奔澗響，驚吹助猿吟。
野氣迷涼燠，山花雜古今。
英藩盛賓侶，勝景想招尋。
踐徑披蘭葉，攀崖引桂陰。
穆生時泛醴，鄒子或調琴。
雉翳分塲合，魚鉤向浦沈。
朝遊極斜景，夕宴待橫參。
顧己慙鉛鍔，叨名齒玳簪。
暫依朱邸館，還暢白雲心。
丘壑信多美，煙霞得所欽。
寓言攄宿志，竊吹簡知音。
獎價踰珍石，酬文重振金。
方從仁智所，攜手濯清潯。

積陽躔首夏，隆旱屆徂秋。
炎威振皇服，歊景暴神州。
氣滌朝川朗，光澄夕照浮。
草木委林甸，禾黍悴原疇。
國懼流金眚，人深懸磬憂。
紫宸兢履薄，丹扆念推溝。
望肅壇場祀，冤申囹圄囚。
御車遷玉殿，薦菲撤瓊羞。
濟窘邦儲發，蠲窮井賦優。
服閑雲驥屏，冗術土龍修。
睿感通三極，天誠貫六幽。
夏祈良未擬，商禱詎爲儔。
穴蟻禎符應，山蛇毒影收。
騰雲八際滿，飛雨四溟周。
聚靄籠仙闕，連霏繞畫樓。
旱陂仍積水，涸沼更通流。
晚穗萎還結，寒苗瘁復抽。
九農歡歲阜，萬宇慶時休。
野洽如坻詠，途喧擊壤謳。
幸聞東李道，欣奉北場遊。

盈缺青冥外，東風萬古吹。
何人種丹桂，不長出輪枝。

圓魄上寒空，皆言四海同。
安知千里外，不有雨兼風。

歲去無言忽顦顇，時來含笑吐氛氳。
不能擁路迷仙客，故欲開蹊待聖君。

萬騎千官擁帝車，八龍三馬訪仙家。
鳳皇原上開青壁，鸚鵡杯中弄紫霞。

散漫祥雲逐聖回，飄颻瑞雪繞天來。
不能落後爭飛絮，故欲迎前賽早梅。

蓬閣桃源兩處分，人間海上不相聞。
一朝琴裏悲黃鶴，何日山頭望白雲。

解落三秋葉，能開二月花。
過江千尺浪，入竹萬竿斜。

千鍾聖酒御筵披，六出祥英亂繞枝。
即此神仙對瓊圃，何須轍跡向瑤池。

羽蓋龍旗下絕冥，蘭除薜幄坐雲扃。
鳥和百籟疑調管，花發千巖似畫屏。
金竈浮煙朝漠漠，石牀寒水夜泠泠。
自然碧洞窺仙境，何必丹丘是福庭。

