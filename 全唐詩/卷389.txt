自識夫子面，便獲夫子心。
夫子一啟顏，義重千黃金。
平原孟嘗骨已土，始有夫子堪知音。
忽然夫子不語，帶蓆帽，騎驢去。
余對醁醽不能斟，君且來，余之瞻望心悠哉。
零雨其濛愁不散，閒花寂寂斑堦苔。
不如對此景，含笑傾金罍。
莫問四肢暢，暫取睂〈（古同「眉」。）〉頭開。
弦琴待夫子，夫子來不來。
〈題缺二字。〉
我思君兮河之壖。
我為河中之泉，君為河中之青天。
天青青，泉泠泠。
泉含青天天隔泉，我思君兮心亦然。
心亦然，此心復在天之側。
我心為風兮淅淅，君身為雲兮冪冪。
此風引此雲兮雲不來，此風此雲兮何悠哉，與我身心雙裵回。
〈第七句缺一字。〉
買得一片田，濟源花洞前。
千里石壁坼，一條流泌泉。
青松盤樛枝，森森上插青冥天。
枝上有□猨，宿〈（一本有字下不空，宿字下重一宿字。）〉處近鶴巢，清唳孤吟聲相交。
月輪下射空洞響，絲篁成韻風蕭蕭。
我心塵外心，愛此塵外物。
欲結塵外交，苦無塵外骨。
泌〈（一本缺此字。）〉泉有冰公，心靜見真佛。
可結塵外交，占此松與月。
積雪三十日，車馬路不通。
貧病交親絕，想憶唯願公。
春鳩報春歸，苦寒生暗風。
簷乳墮懸玉，日腳浮輕紅。
梅柳意卻活，園圃冰始融。
更候四體好，方可到寺中。
〈第二十五句缺一字。〉
天王二月行時令。白銀作雪漫天涯。
山人門前徧受賜。平地一尺白玉沙。
雲頹月壞桂英下。鶴毛風剪亂參差。
山人屋中凍欲死。千樹萬樹飛春花。
菜頭出土膠入地。山莊取粟埋卻車。
冷絮刀生削峭骨。冷虀斧破慰老牙。
病妻煙眼淚滴滴。饑嬰哭乳聲呶呶。
市頭博米不用物。酒店買酒不肯賒。
聞道西風弄劍戟。長階殺人如亂麻。
天眼高開欺草芽。我死未肯興歎嗟。
但恨口中無酒氣。劉伶見我相揄揶。
清風攪腸筋力絕。白灰壓屋樑柱斜。
聖明有道□命漢。可得再見朝日耶。
柴門沒脛晝不掃。黃昏繞樹棲寒鴉。
唯有河南韓縣令。時時醉飽過貧家。
〈第三十三句四十九句各缺一字。〉
楞伽大師兄，誇曦識道理。破鏁推玄關，高辯果難揣。
論語老莊易，搜索通神鬼。起信中百門，敲骨得佛髓。
此外雜經律，泛讀一萬紙。高殿排名僧，執卷坐纍纍。
化物自一心，三教齊發起。隨鐘嚼宮商，滿口文字美。
商賈女郎輩，不曾道生死。縱遇彊禮拜，雅語不露齒。
劈破天地來，節義可屈指。季展即此僧，孤立無依倚。
近來愛作詩，新奇頗煩〈另〉。忽忽造古格，削盡俗綺靡。
假如慵裹頭，但勤讀書史。切磋併工夫，休遠不可比。
憐僧無遠□，信佛殊未已。貌古饒風情，清論興舋舋。
訪餘十數度，相去三五里。見時心亦喜，不見心亦喜。
見時談謔樂，四座盡角嘴。不見養天和，無人聒人耳。
昨朝披雪來，面色赤韡韡。封竈養黃金，許割方寸匕。
泥丸佛□教，怛化莊亦聇。未達不敢嘗，孔子疑季子。
藥成必分余，余必投泥裏。不如向陽堂，撥醅泛浮蟻。
麴米本無<僫-亞+㚘>，酒成是法水。行道不見心，毀譽徒雲爾。
雪晴天氣和，日光弄梅李。春鳥嬌關關，春風醉旎旎。
道上正無塵，人家有花卉。高僧有拄杖，願得數覯止。
彈琴人似膝上琴，聽琴人似匣中弦。
二物各一處，音韻何由傳。
無風質氣兩相感，萬般悲意方纏綿。
初時天山之外飛白雪，漸漸萬丈澗地生流泉。
風梅花落輕揚揚，十指乾淨聲涓涓。
昭君可惜嫁單于，沙場〈一本缺此二字〉不遠隻眼前。
蔡琰薄命沒胡虜，烏梟啾唧啼胡天。
關山險隔一萬里，顏色錯漠生風煙。
形魄散逐五音盡，雙蛾結草空嬋娟。
中腹苦恨杳不極，新心愁絕難復傳。
金尊湛湛夜沈沈，餘音疊發清聯綿。
主人醉盈有得色，座客向隅增內然。
孔子怪責顏回瑟，野夫何事蕭君筵。
拂衣屢命請中廢，月照書窗歸獨眠。
〈自註：黃河中蜻蜓，其力小，犯險無溺。〉
黃河中流日影斜，水天一色無津涯。
處處驚波噴流飛雪花，篙工檝師力且武。
進寸退尺莫能度，吾甚懼。
念汝小蟲子，造化借羽翼。
隨風戲中流，翩然有餘力。
吾不如汝無他，無羽翼。
吾若有羽翼，則上叩天關。
爲聖君請賢臣，布惠化於人間。
然後東飛浴東溟，吸日精。
撼若木之英，紛而零。
使地上學仙之子，得而食之皆長生。
不學汝無端小蟲子，葉葉水上無一事，忽遭風雨水中死。
出山忘掩山門路，釣竿插在枯桑樹。
當時只有鳥窺窬，更亦無人得知處。
家僮若失釣魚竿，定是猨猴把將去。
使者立取書，疊紙生百憂。
使君若不信，他時看白頭。
三百六十州，克情惟栁州。
栁州蠻天末，鄙夫嵩之幽。
花落隴水頭，各自東西流。
凜凜長相逐，為謝池上鷗。
春風滿禪院，師獨坐南軒。
萬化見中盡，始覺靜性尊。
我來契平生，目擊道自存。
與師不動遊，遊此無跡門。
杯度度一身，法度度萬民。
為報江南三二日，這回應見雪中人。
淮上客情殊冷落，蠻方春早客何如。
相思莫道無來使，回雁峰前好寄書。

南方山水生時興，教有新詩得寄余。
路帶長安迢遰急，多應不逐使君書。
蛇毒毒有形，藥毒毒有名。人毒毒在心，對麵如弟兄。美言不可聽，深於千丈坑。不如掩關坐，幽鳥時一聲。
行多有病住無糧，萬里還鄉未到鄉。
蓬鬢哀吟古城下，不堪秋氣入金瘡。
飢拾松花渴飲泉，偶從山後到山前。
陽坡軟草厚如織，困與鹿麛相伴眠。
衰殘歸未遂，寂寞此宵情。
舊國餘千里，新年隔數更。
寒猶近北峭，風漸向東生。
惟見長安陌，晨鐘度火城。

殷勤惜此夜，此夜在逡巡。
燭盡年還別，雞鳴老更新。
儺聲方去病，酒色已迎春。
明日持杯處，誰為最後人。
