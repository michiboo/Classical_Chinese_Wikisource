

包融，潤州人〈一云湖州人〉。開元初，與賀知章、張旭、張若虛皆有名，號吳中四士。張九齡引爲懷州司馬，遷集賢直學士，大理司直。子何、佶，世稱二包，各有集。融詩今存八首。〈按唐《藝文志》，融與儲光羲皆延陵人，曲阿有餘杭尉丁先芝、緱氏主簿蔡隱丘、監察御史蔡希周、渭南尉蔡希寂、處士張彥雄、張潮、校書郎張翬、吏部常選周瑀、長洲尉談戭，句容有王府參軍殷遙、硤石主簿樊晃、橫陽主簿沈如筠，江寧有右拾遺孫處玄、處士徐延壽，丹徒有江都主簿馬侹、武進尉申堂搆十八人，皆有詩名，殷璠彙爲《丹陽集》。今存者包融以下十五人，儲光羲別見，張彥雄、馬侹無考，申堂搆止存句。〉
晨登翅頭山，山曛黃霧起。
却瞻迷向背，直下失城市。
暾日銜東郊，朝光生邑里。
掃除諸煙氛，照出衆樓雉。
青爲洞庭山，白是太湖水。
蒼茫遠郊樹，倏忽不相似。
萬象以區別，森然共盈几。
坐令開心胸，漸覺落塵滓。
北巖千餘仞，結廬誰家子。
願陪中峯遊，朝暮白雲裏。

荒臺森荆杞，蒙籠無上路。
傳是古人跡，阮公長嘯處。
至今清風來，時時動林樹。
逝者共已遠，升攀想遺趣。
靜然荒榛門，久之若有悟。
靈光未歇滅，千載知仰慕。

江外有真隱，寂居歲已侵。
結廬近西術，種樹久成陰。
人迹乍及戶，車聲遙隔林。
自言解塵事，咫尺能輜塵。
爲道豈廬霍，會靜由吾心。
方秋院木落，仰望日蕭森。
持我興來趣，采菊行相尋。
塵念到門盡，遠情對君深。
一談入理窟，再索破幽襟。
安得山中信，致書移尚禽。

湖岸纜初解，鶯啼別離處。
遙見舟中人，時時一迴顧。
坐悲芳歲晚，花落青軒樹。
春夢隨我心，悠揚逐君去。

芸閣朝來雪，飄颻正滿空。
褰開明月下，校理落花中。
色向懷鉛白，光因翰簡融。
能令草玄者，迴思入流風。

茂德來徵應，流泉入詠歌。
含靈符上善，作字表中和。
有草恆垂露，無風欲偃波。
爲看人共水，清白定誰多。

笑笑傍溪花，叢叢逐岸斜。
朝開川上日，夜發浦中霞。
照灼如臨鏡，䒠茸勝浣紗。
春來武陵道，幾樹落仙家。

武陵川徑入幽遐，中有雞犬秦人家。
先時見者爲誰耶，源水今流桃復花。

丁仙芝，曲阿人，登開元進士第，爲餘杭尉，詩十四首。 
上人久棄世，中道自忘筌。
寂照出羣有，了心清衆緣。
所以於此地，築館開青蓮。
果藥羅砌下，煙虹垂戶前。
咒中灑甘露，指處流香泉。
禪遠目無事，體清宵不眠。
枳聞廬山法，松入漢陽禪。
一枕西山外，虛舟常浩然。

十年種田濱五湖，十年遭澇盡爲蕪。
頻年井稅常不足，今年緡錢誰爲輸。
東鄰轉穀五之利，西鄰販繒日已貴。
而我守道不遷業，誰能肯敢效此事。
紫微侍郎白虎殿，出入通籍迴天眷。
晨趨綵筆柏梁篇，晝出雕盤大官膳。
會應憐爾居素約，可即長年守貧賤。

繁霜曉幕鳴柏烏，待子獸炭然金爐。
重門啟鎖紫髯胡，新披驄馬隴西駒。
頭戴獬豸急晨趨，明光殿前見天子，今日應彈佞倖夫。

曉幕紅襟燕，春城白項烏。
只來梁上語，不向府中趨。
城頭坎坎鼓聲曙，滿庭新種櫻桃樹。
桃花昨夜撩亂開，當軒發色映樓臺。
十千兌得餘杭酒，二月春城長命杯。
酒後留君待明月，還將明月送君回。

守歲多然燭，通宵莫掩扉。
客愁當暗滿，春色向明歸。
玉斗巡初匝，銀河落漸微。
開正獻歲酒，千里間庭闈。

桂檝中流望，空波兩畔明。
林開揚子驛，山出潤州城。
海盡邊陰靜，江寒朔吹生。
更聞風葉下，淅瀝度秋聲。

平陽舊池館，寂寞使人愁。
座卷流黃簟，簾垂白玉鉤。
庭閑花自落，門閉水空流。
追想吹簫處，應隨仙鶴遊。

夜久聞羗笛，寥寥虛客堂。
山空響不散，谿靜曲宜長。
草木生邊氣，城池泛夕涼。
虛然異風出，髣髴宿平陽。

〈一作孫昌胤詩〉
聖哲承休運，伊夔列上台。
覃恩丹徼遠，入貢素翬來。
北闕欣初見，南枝顧未迴。
歛容殘雪淨，矯翼片雲開。
馴擾將無懼，翻飛幸不猜。
甘從上林裏，飲啄自徘徊。

長干斜路北，近浦是兒家。
有意來相訪，明朝出浣紗。

發向橫塘口，船開值急流。
知郎舊時意，且請攏船頭。

昨暝逗南陵，風聲波浪阻。
入浦不逢人，歸家誰信汝。

未曉已成妝，乘潮去茫茫。
因從京口渡，使報邵陵王。

始下芙蓉樓，言發瑯琊岸。
急爲打船開，惡許傍人見。

窮花常閉戶，秋城聞搗衣。
樹迴早秋色，川長遲落暉〈見《吟窗雜錄》〉。

蔡隱丘，曲阿人。緱氏主簿，善書。詩一首。 
〈文苑作蔡隱石。萬首絕句作僧隱丘詩〉
山上天將近，人間路漸遙。
誰當雲裏見，知欲渡仙橋。

整巾千嶂聳，曳履百泉鳴。

蔡希周，曲阿人，監察御史，詩一首。
天行雲從指驪宮，浴日餘波錫詔同。
綵殿氤氳擁香溜，紗窗宛轉閉和風。
來將蘭氣衝皇澤，去引星文捧碧空。
自憐遇坎便能止，願托仙槎路未通。

蔡希寂，曲阿人，希周弟。為渭南尉〈一云濟南人，官至金部郎中〉。詩五首。
好閑知在家，退跡何必深。
不出人境外，蕭條江海心。
軒車自來往，空名對清陰。
川涘將釣玉，鄉亭期散金。
素暉射流瀨，翠色緜森林。
曾爲詩書癖，寧惟耕稼任。
吾兄許微尚，枉道來相尋。
朝慶老萊服，夕閑安道琴。
文章遙頌美，寤寐增所欽。
既鬱蒼生望，明時豈陸沈。

名都標佛剎，梵構臨河干。
舉目上方峻，森森青翠攢。
步登諸劫盡，忽造浮雲端。
當暑敞扃闥，却嫌絺綌寒。
禪房最高頂，靜者殊閑安。
疎雨向空城，數峯簾外盤。
午鐘振衣坐，招我同一餐。
真味雜飴露，衆香唯茝蘭。
晚來恣偃俛，茶果仍留歡。

西別秦關近，東行陝服長。
川原餘讓畔，歌吹憶遺棠。
河水流城下，山雲起路傍。
更憐棲泊處，池館繞林篁。

緜緜鐘漏洛陽城，客舍貧居絕送迎。
逢君貰酒因成醉，醉後焉知世上情。

大河東北望桃林，雜樹冥冥結翠陰。
不知君作神仙尉，特訝行來雲霧深。

張潮，曲阿人，大曆中處士。詩五首。
〈一作長干行〉
壻貧如珠玉，壻富如埃塵。
貧時不忘舊，富日多寵新。
妾本富家女，與君為偶匹。
惠好一何深，中門不曾出。
妾有繡衣裳，葳蕤金縷光。
念君貧且賤，易此從遠方。
遠方三千里，思君心未已。
日暮情更來，空望去時水。
孟夏麥始秀，江上多南風。
商賈歸欲盡，君今尚巴東。
巴東有巫山，窈窕神女顏。
常恐遊此方，果然不知還。

玉盤轉明珠，君心無定準。
昨見襄陽客，剩說襄陽好無盡。
襄漢水，峴山垂，漢水東流風北吹。
只言一世長嬌寵，那悟今朝見別離。
君渡清羗渚，知人獨不語，
妾見鳥棲林，憶君相思深。
莫作雲間鴻，離聲顧儔侶。
尚如匣中劔，分形會同處。
是君婦，識君情，怨君恨君為此行。
下牀一宿不可保，况乃萬里襄陽城。
襄陽傳近大堤北，君到襄陽莫回惑。
大堤諸女兒，憐錢不憐德。

朝出沙頭日正紅，晚來雲起半江中。
賴逢鄰女曾相識，並著蓮舟不畏風。

茨菰葉爛別西灣，蓮子花開猶未還。
妾夢不離江水上，人傳郎在鳳凰山。

〈一作李白詩，一作李益詩〉
憶昔深閨裏，煙塵不曾識。
嫁與長干人，沙頭候風色。
五月南風興，思君下巴陵。
八月西風起，想君發楊子。
去來悲如何，見少離別多。
湘潭幾日到，妾夢越風波。
昨夜狂風度，吹折江頭樹。
淼淼暗無邊，行人在何處。
北客真三公，朱衣滿江中。
薄暮來投宿，數朝不肯東。〈今本無以上四句。〉
好乘浮雲驄，佳期蘭渚東。
鴛鴦綠浦上，翡翠錦屏中。
自憐十五餘，顏色桃花紅。
那作商人婦，愁水復愁風。

寒林苞晚橘，風絮露垂楊。〈《紀事》。又見周瑀詩中〉

張翬，曲阿人。開元二十三年進士，爲蕭穎士同年生，官校書郎。詩二首。
躋險入幽林，翠微含竹殿。
泉聲無休歇，山色時隱見。
潮來雜風雨，梅落成霜霰。
一從方外遊，頓覺塵心變。
茫茫煙上水，日暮陰雲飛。
孤坐正愁緒，湖南誰擣衣。

周瑀，曲阿人，吏部常選。詩三首。
門對青山近，汀牽綠草長。
寒深包晚橘，風緊落垂楊。
湖畔聞漁唱，天邊數鴈行。
蕭然有高士，清思滿書堂。

故人嗟此別，相送出煙坰。
柳色分官路，荷香入水亭。
離歌未盡曲，酌酒共忘形。
把手河橋上，孤山日暮青。

朝見青山雪，暮見青山雲。
雲山無斷絕，秋思日紛紛。

談戭，曲阿人，長洲尉。詩一首。
指途清谿裏，左右唯深林。
雲蔽望鄉處，雨愁爲客心。
遇人多物役，聽鳥時幽音。
何必滄浪水，庶茲浣塵襟。

清清江潭樹，日夕增所思。

殷遙，句容人。天寶間，忠王府曹參軍。詩五首。
萬里隤城在，三邊虜氣衰。
沙填孤嶂角，燒斷故關碑。
馬色經寒慘，鵰聲帶晚悲。
將軍正閑暇，留客換歌辭。

〈一作劉得仁詩〉
君此卜行日，高堂應夢歸。
莫將和氏淚，滴著老萊衣。
嶽雨連河細，田禽出麥飛。
到家調膳後，吟好送斜暉。

風流與才思，俱似晉時人。
淮月歸心促，江花入興新。
雲深蒼海暮，柳暗白門春。
共道官猶小，憐君孝養親。

故人雖薄宦，往往涉清溪。
鑿牖對山月，褰裳拂澗霓。
遊魚逆水上，宿鳥向風棲。
一見桃花發，能令秦漢迷。

寂歷青山晚，山行趣不稀。
野花成子落，江燕引雛飛。
暗草薰苔徑，晴楊掃石磯。
俗人猶語此，余亦轉忘歸。

沈如筠，句容人，橫陽主簿。詩四首。
寂歷遠山意，微冥半空碧。
綠蘿無冬春，彩雲竟朝夕。
張子海內奇，久爲巖中客。
聖君當夢想，安得老松石。

鴈盡書難寄，愁多夢不成。
願隨孤月影，流照伏波營。

隴底嗟長別，流襟一動君。
何言幽咽所，更作死生分。

河洲花豔爚，庭樹光彩蒨。
白雲天台山，可思不可見。

思酸寒鴈斷，淅瀝秋樹空。
漁陽燕舊都，美女花不如〈見《吟窗雜錄》〉。

孫處玄，江寧人。則天長安中，官左拾遺。神龍初，論時事不合，歸里。開元初，薦不起。詩二首。
〈一作鄭愔詩，又作鄭縉〉
欲囀聲猶澁，將飛羽未調。
高風不借便，何處得遷喬？

漢家輕壯士，無狀殺彭王。
一遇風塵起，令誰守四方。

殘花與露落，墮葉隨風翻。
日側南澗幽，風凝北林暮。

徐延壽，江寧人，開元間處士。詩三首。
大道連國門，東西種楊柳。
葳蕤君不見，嫋娜垂來久。
緣枝棲暝禽，雄去雌獨吟。
餘花怨春盡，微月起秋陰。
坐望窗中蝶，起攀枝上葉。
好風吹長條，婀娜何如妾。
妾見柳園新，高樓四五春。
莫吹胡塞曲，愁殺隴頭人。

搖艇至南國，國門連大江。
中洲西邊岸，數步一垂楊。
金釧越溪女，羅衣胡粉香。
織縑春卷幔，采蕨暝提筐。
弄瑟嬌垂幌，迎人笑下堂。
河頭浣衣處，無數紫鴛鴦。

閨婦持刀坐，自憐裁剪新。
葉催情綴色，花寄手成春。
帖燕留妝戶，黏雞待餉人。
擎來問夫壻，何處不如真。

樊晃，句容人，硤石主簿。詩一首。
南路磋跎客未回，常嗟物候暗相催。
四時不變江頭草，十月先開嶺上梅。

巧裁蟬鬢畏風吹，盡作蛾眉恐人妒。

