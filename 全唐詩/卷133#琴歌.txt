
白日登山望烽火，黃昏飲馬傍交河。
行人刁斗風沙暗，公主琵琶幽怨多。
野雲萬里無城郭，雨雪紛紛連大漠。
胡鴈哀鳴夜夜飛，胡兒眼淚雙雙落。
聞道玉門猶被遮，應將性命逐輕車。
年年戰骨埋荒外，空見蒲桃入漢家。

漢家名臣楊德祖，四代五公享茅土。
父子兄弟綰銀黃，躍馬鳴珂朝建章。
火浣單衣繡方領，茱萸錦帶玉盤囊。
賓客填街復滿座，片言出口生輝光。
世人逐勢爭奔走，瀝膽墮肝惟恐後。
當時一顧登青雲，自謂生死長隨君。
一朝謝病還鄉里，窮巷蒼苔絕知己。
秋風落葉閉重門，昨日論交竟誰是。
薄俗嗟嗟難重陳，深山麋鹿可爲鄰。
魯連所以蹈東海，古往今來稱達人。

小來託身攀貴遊，傾財破產無所憂。
暮擬經過石渠署，朝將出入銅龍樓。
結交杜陵輕薄子，謂言可生復可死。
一沈一浮會有時，棄我翻然如脫屣。
男兒立身須自強，十年閉戶潁水陽。
業就功成見明主，擊鐘鼎食坐華堂。
二八蛾眉梳墮馬，美酒清歌曲房下。
文昌宮中賜錦衣，長安陌上退朝歸。
五陵賓從莫敢視，三省官僚揖者稀。
早知今日讀書是，悔作從前任俠非。

主人有酒歡今夕，請奏鳴琴廣陵客。
月照城頭烏半飛，霜淒萬樹風入衣。
銅鑪華燭燭增輝，初彈淥水後楚妃。
一聲已動物皆靜，四座無言星欲稀。
清淮奉使千餘里，敢告雲山從此始。

小來好文恥學武，世上功名不解取。
雖沾寸祿已後時，徒欲出身事明主。
柏梁賦詩不及宴，長楸走馬誰相數。
歛跡俛眉心自甘，高歌擊節聲半苦。
由是蹉跎一老夫，養雞牧豕東城隅。
空歌漢代蕭相國，肯事霍家馮子都。
徒爾當年聲籍籍，濫作詞林兩京客。
故人斗酒安陵橋，黃鳥春風洛陽陌。
吾家令弟才不羈，五言破的人共推。
興來逸氣若濤湧，千里長江歸海時。
別離短景何蕭索，佳句相思能間作。
舉頭遙望魯陽山，木葉紛紛向人落。

武皇齋戒承華殿，端拱須臾王母見。
霓旌照耀麒麟車，羽蓋淋漓孔雀扇。
手指交梨遣帝食，可以長生臨宇縣。
頭上復戴九星冠，總領玉童坐南面。
欲聞要言今告汝，帝乃焚香請此語。
若能鍊魄去三屍，後當見我天皇所。
顧謂侍女董雙成，酒闌可奏雲和笙。
紅霞白日儼不動，七龍五鳳紛相迎。
惜哉志驕神不悅，歎息馬蹄與車轍。
複道歌鐘杳將暮，深宮桃李花成雪。
爲看青玉五枝燈，蟠螭吐火光欲絕。


鮫人潛織水底居，側身上下隨遊魚。
輕綃文綵不可識，夜夜澄波連月色。
有時寄宿來城市，海島青冥無極已。
泣珠報恩君莫辭，今年相見明年期。
始知萬族無不有，百尺深泉架戶牖。
鳥沒空山誰復望，一望雲濤堪白首。

重林華屋堪避暑，況乃烹鮮會佳客。
主人三十朝大夫，滿座森然見矛戟。
北窓臥簟連心花，竹裏蟬鳴西日斜。
羽扇搖風卻珠汗，玉盆貯水割甘瓜。
雲峰峨峨自冰雪，坐對芳樽不知熱。
醉來但掛葛巾眠，莫道明朝有離別。

洛中高士日沈冥，手自灌園方帶經。
王湛牀頭見周易，長康傳裏好丹青。
鶡冠葛屨無名位，博弈賦詩聊遣意。
清言只到衞家兒，用筆能誇鍾太尉。
東籬二月種蘭蓀，窮巷人稀鳥雀喧。
聞道郎官問生事，肯令鬢髮老柴門。

數年作吏家屢空，誰道黑頭成老翁。
男兒在世無產業，行子出門如轉蓬。
吾屬交歡此何夕，南家擣衣動歸客。
銅鑪將炙相歡飲，星宿縱橫露華白。
寒風卷葉度滹沱，飛雪布地悲峨峨。
孤城日落見棲鳥，馬上時聞漁者歌。
明朝東路把君手，臘日辭君期歲首。
自知寂寞無去思，敢望縣人致牛酒。

累薦賢良皆不就，家近陳留訪耆舊。
韓康雖復在人間，王霸終思隱巖竇。
清冷池水灌園蔬，萬物滄江心澹如。
妻子歡同五株柳，雲山老對一牀書。
昨日公車見三事，明君賜衣遣爲吏。
懷章不使郡邸驚，待詔初從闕庭至。
散誕由來自不羈，低頭授職爾何爲。
故園壁掛烏紗帽，官舍塵生白接䍦。
寄書寂寂於陵子，蓬蒿沒身胡不仕。
藜羹被褐環堵中，歲晚將貽故人恥。

識子十年何不遇，只愛歡遊兩京路。
朝吟左氏嬌女篇，夜誦相如美人賦。
長安春物舊相宜，小苑蒲萄花滿枝。
柳色偏濃九華殿，鶯聲醉殺五陵兒。
曳裾此日從何所，中貴由來盡相許。
白裌春衫仙吏贈，烏皮隱几臺郎與。
新詩樂府唱堪愁，御妓應傳鳷鵲樓。
西上雖因長公主，終須一見曲陵侯。

三十不官亦不娶，時人焉識道高下。
房中唯有老氏經，櫪上空餘少遊馬。
往來嵩華與函秦，放歌一曲前山春。
西林獨鶴引閑步，南澗飛泉清角巾。
前年上書不得意，歸臥東窓兀然醉。
諸兄相繼掌青史，第五之名齊驃騎。
烹葵摘果告我行，落日夏雲縱復橫。
聞道謝安掩口笑，知君不免爲蒼生。

嵩陽道士餐柏實，居處三花對石室。
心窮伏火陽精丹，口誦淮王萬畢術。
自言神訣不可求，我師聞之玄圃遊。
出入彤庭佩金印，承恩赫赫如王侯。
雙峰樹下曾受業，應傳肘後長生法。
吾聞仙地多後身，安知不是具茨人。
玉膏清泠瀑泉水，白雲谿中日方此。
後今不見數十年，鬢髮顏容只如是。
先生捨我欲何歸，竹杖黃裳登翠微。
當有巖前白蝙蝠，迎君日暮雙來飛。

梁生倜儻心不羈，途窮氣蓋長安兒。
回頭轉眄似鵰鶚，有志飛鳴人豈知。
雖雲四十無祿位，曾與大軍掌書記。
抗辭請刃誅部曲，作色論兵犯二帥。
一言不合龍頟侯，擊劒拂衣從此棄。
朝朝飲酒黃公壚，脫帽露頂爭叫呼。
庭中犢鼻昔嘗掛，懷裏琅玕今在無。
時人見子多落魄，共笑狂歌非遠圖。
忽然遣躍紫騮馬，還是昂藏一丈夫。
洛陽城頭曉霜白，層冰峨峨滿川澤。
但聞行路吟新詩，不歎舉家無擔石。
莫言貧賤長可欺，覆簣成山當有時。
莫言富歸長可託，木槿朝看暮還落。
不見古時塞上翁，倚伏由來任天作。
去去滄波勿復陳，五湖三江愁殺人。

都門柳色朝朝新，念爾今爲江上人。
穆陵關帶清風遠，彭蠡湖連芳草春。
泊舟借問西林寺，曉聽猿聲在山翠。
潯陽北望鴻鴈回，湓水東流客心醉。
須知聖代舉賢良，不使遺才滯一方。
應見鄱陽虎符守，思歸共指白雲鄉。

並抽新筍色漸綠，迥出空林雙碧玉。
春風解籜雨潤根，一枝半葉清露痕。
爲君當面拂雲日，孤生四遠何足論。
再三抱此悵爲別，嵩洛故人與之說。

九霄特立紅鸞姿，萬仞孤生玉樹枝。
劉侯致身能若此，天骨自然多歎美。
聲名播揚二十年，足下長途幾千里。
舉世皆親丞相閣，我心獨愛伊川水。
脫略勢利猶埃塵，嘯傲時人而已矣。
新詩數歲即文雄，上書昔召蓬萊宮。
明主拜官麒麟閣，光車駿馬看玉童。
高人往來廬山遠，隱士往來張長公。
扶南甘蔗甜如蜜，雜以荔枝龍州橘。
赤縣繁詞滿劇曹，白雲孤峯暉永日。
朝持手板望飛鳥，暮誦楞伽對空室。
一朝出宰汾河間，明府下車人吏閑。
端坐訟庭更無事，開門咫尺巫咸山。
男耕女織蒙惠化，麥熟雉鳴長秋稼。
明年九府議功時，五辟三徵當在茲。
聞道桐鄉有遺老，邑中還欲置生祠。

少室衆峯幾峰別，一峰晴見一峰雪。
隔城半山連青松，素色峨峨千萬重。
過景斜臨不可道，白雲欲盡難爲容。
行人與我翫幽境，北風切切吹衣冷。
惜別浮橋駐馬時，舉頭試望南山嶺。

四月南風大麥黃，棗花未落桐陰長。
青山朝別暮還見，嘶馬出門思舊鄉。
陳侯立身何坦蕩，虬鬚虎眉仍大顙。
腹中貯書一萬卷，不肯低頭在草莽。
東門酤酒飲我曹，心輕萬事皆鴻毛。
醉臥不知白日暮，有時空望孤雲高。
長河浪頭連天黑，津口停舟渡不得。
鄭國遊人未及家，洛陽行子空歎息。
聞道故林相識多，罷官昨日今如何。

南山截竹爲觱篥，此樂本自龜茲出。
流傳漢地曲轉奇，涼州胡人爲我吹。
傍鄰聞者多歎息，遠客思鄉皆淚垂。
世人解聽不解賞，長飆風中自來往。
枯桑老柏寒颼飀，九雛鳴鳳亂啾啾。
龍吟虎嘯一時發，萬籟百泉相與秋。
忽然更作漁陽摻，黃雲蕭條白日暗。
變調如聞楊柳春，上林繁花照眼新。
歲夜高堂列明燭，美酒一杯聲一曲。

愛君雙檉一樹奇，千葉齊生萬葉垂。
長頭拂石帶煙雨，獨立空山人莫知。
攢青蓄翠陰滿屋，紫穗紅英曾斷目。
洛陽墨客遊雲間，若到麻源第三谷。

種橙夾階生得地，細葉隔簾見雙翠。
抽條向長未及肩，泉水遶根日三四。
青青何必楚人家，帶雨凝煙新著花。
永願香爐灑甘露，夕陽時映東枝斜。

古藤池水盤樹根，左攫右拏龍虎蹲。
橫空直上相陵突，丰茸離纚若無骨。
風雷霹靂連黑枝，人言其下藏妖魑。
空庭落葉乍開合，十月苦寒常倒垂。
憶昨花飛滿空殿，密葉吹香飯僧遍。
南階雙桐一百尺，相與年年老霜霰。

烏孫腰間佩兩刀，刃可吹毛錦爲帶。
握手枕宿穹廬室，馬上割飛翳螉塞。
執之魍魎誰能前，氣凜清風沙漠邊。
磨用陰山一片玉，洗將胡地獨流泉。
主人屏風寫奇狀，鐵鞘金鐶儼相向。
回頭瞪目時一看，使予心在江湖上。

男兒事長征，少小幽燕客。
賭勝馬蹄下，由來輕七尺。
殺人莫敢前，鬚如蝟毛磔。
黃雲隴底白雪飛，未得報恩不能歸。
遼東小婦年十五，慣彈琵琶解歌舞。
今爲羗笛出塞聲，使我三軍淚如雨。 　

越溪女，越溪蓮，齊菡萏，雙嬋娟。
嬉遊向何處，採摘且同船。
浩唱發容與，清波生漪漣。
時逢島嶼泊，幾伴鴦鴛眠。
襟袖既盈溢，馨香亦相傳。
薄暮歸去來，薴羅生碧煙。

沈沈牛渚磯，舊說多靈怪。
行人夜秉生犀燭，洞照洪深闢滂湃。
乘車駕馬往復旋，赤紱朱冠何偉然。
波驚海若潛幽石，龍抱鬍髯臥黑泉。
水濱丈人曾有語，物或惡之當害汝。
武昌妖夢果爲災，百代英威埋鬼府。
青青蘭艾本殊香，察見泉魚固不祥。
濟水自清河自濁，周公大聖接輿狂。
千年魑魅逢華表，九日茱萸作佩囊。
善惡死生齊一貫，祗應斗酒任蒼蒼。

楚王宴客章華臺，章華美人善歌舞。
玉顏豔豔空相向，滿堂目成不得語。
紅燭滅，芳酒闌，羅衣半醉春夜寒。
絕纓解帶一爲歡，君王赦過不之罪。
暗中珠翠鳴珊珊，寧愛賢，不愛色。
青娥買死誰能識，果卻一軍全社稷。

石季龍，僭天祿，擅雄豪，美人姓鄭名櫻桃。
櫻桃美顏香且澤，娥娥侍寢專宮掖。
後庭卷衣三萬人，翠眉清鏡不得親。
宮軍女騎一千匹，繁花照耀漳河春。
織成花映紅綸巾〈季龍以女騎一千爲鹵簿，皆著紫綸巾，五文織成鞾〉，紅旗掣曳鹵簿新。
鳴鼙走馬接飛鳥，銅馱瑟瑟隨去塵。
鳳陽重門如意館，百尺金梯倚銀漢。
自言富貴不可量，女爲公主男爲王。
赤花雙簟珊瑚牀，盤龍斗帳琥珀光。
淫昏僞位神所惡，滅石者陵終不悟。
鄴城蒼蒼白露微，世事翻覆黃雲飛。

八月寒葦花，秋江浪頭白。
北風吹五兩，誰是潯陽客。
鸕鷀山頭微雨晴，揚州郭裏暮潮生。
行人夜宿金陵渚，試聽沙邊有鴈聲。

楚城木葉落，夏口青山遍。
鴻鴈向南時，君乘使者傳。
楓林帶水驛，夜火明山縣。
千里送行人，蔡州如眼見。
江連清漢東逶迤，遙望荊雲相蔽虧。
應問襄陽舊風俗，爲余騎馬習家池。

綺紈遊上國，多作少年行。
二十二詞賦，惟君著美名。
童顏且白皙，佩德如瑤瓊。
荀氏風流盛，胡家公子清。
有才不偶誰之過，肯即藏鋒事高臥。
洛陽草色猶自春，遊子東歸喜拜親。
漳水橋頭值鳴鴈，朝歌縣北少行人。
別離斗酒心相許，落日青郊半微雨。
請君騎馬望西陵，爲我殷勤弔魏武。

蔡女昔造胡笳聲，一彈一十有八拍。
胡人落淚沾邊草，漢使斷腸對歸客。
古戍蒼蒼烽火寒，大荒沈沈飛雪白。
先拂商弦後角羽，四郊秋葉驚摵摵。
董夫子，通神明，深山竊聽來妖精。
言遲更速皆應手，將往復旋如有情。
空山百鳥散還合，萬里浮雲陰且晴。
嘶酸雛鴈失羣夜，斷絕胡兒戀母聲。
川爲淨其波，鳥亦罷其鳴。
烏孫部落家鄉遠，邏娑沙塵哀怨生。
幽音變調忽飄灑，長風吹林雨墮瓦。
迸泉颯颯飛木末，野鹿呦呦走堂下。
長安城連東掖垣，鳳凰池對青瑣門。
高才脫略名與利，日夕望君抱琴至。

崔侯善彈棋，巧妙盡於此。
藍田美玉清如砥，白黑相分十二子。
聯翩百中皆造微，魏文手巾不足比。
緣邊度隴未可嘉，鳥跂星懸危復斜。
迴飆轉指速飛電，拂四取五旋風花。
坐中齊聲稱絕藝，仙人六博何能繼。
一別常山道路遙，爲余更作三五勢。

東風香草路，南客心容與。
白皙吳王孫，青蛾柳家女。
都門數騎出，河口片帆舉。
夜簟眠橘洲，春衫傍楓嶼。
山陰政簡甚從容，到罷惟求物外蹤。
落日花邊剡溪水，晴煙竹裏會稽峰。
才子風流蘇伯玉，同官曉暮應相逐。
加飡共愛鱸魚肥，醒酒仍憐甘蔗熟。
知君練思本清新，季子如今得爲鄰。
他日知尋始寧墅，題詩早晚寄西人。

