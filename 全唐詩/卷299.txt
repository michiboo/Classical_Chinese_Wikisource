
卷299_1 《送人游塞》王建 
　　初晴天墮絲，晚色上春枝。城下路分處，邊頭人去時。 
　　停車數行日，勸酒問回期。亦是茫茫客，還從此別離。 
　　卷299_2 《塞上逢故人》王建 
　　百戰一身在，相逢白髮生。何時得鄉信，每日算歸程。 
　　走馬登寒壟，驅羊入廢城。羌笳三兩曲，人醉海西營。 
　　卷299_3 《南中》王建 
　　天南多鳥聲，州縣半無城。野市依蠻姓，山村逐水名。 
　　瘴煙沙上起，陰火雨中生。獨有求珠客，年年入海行。 
　　卷299_4 《汴路水驛》王建 
　　晚泊水邊驛，柳塘初起風。蛙鳴蒲葉下，魚入稻花中。 
　　去舍已雲遠，問程猶向東。近來多怨別，不與少年同。 
　　卷299_5 《淮南使回留別竇侍禦》王建 
　　戀戀春恨結，綿綿淮草深。病身愁至夜，遠道畏逢陰。 
　　忽逐酒杯會，暫同風景心。從今一分散，還是曉枝禽。 
　　卷299_6 《汴路即事》王建 
　　千里河煙直，青槐夾岸長。天涯同此路，人語各殊方。 
　　草市迎江貨，津橋稅海商。回看故宮柳，憔悴不成行。 
　　卷299_7 《山居》王建 
　　屋在瀑泉西，茅簷下有溪。閉門留野鹿，分食養山雞。 
　　桂熟長收子，蘭生不作畦。初開洞中路，深處轉松梯。 
　　卷299_8 《醉後憶山中故人（一作故人山中）》王建 
　　花開草複秋，雲水自悠悠。因醉暫無事，在山難免愁。 
　　遇晴須看月，鬥健且登樓。暗想山中伴，如今盡白頭。 
　　卷299_9 《送流人》王建 
　　見說長沙去，無親亦共愁。陰雲鬼門夜，寒雨瘴江秋。 
　　水國山魈引，蠻鄉洞主留。漸看歸處遠，垂白住炎州。 
　　卷299_10 《貧居》王建 
　　眼底貧家計，多時總莫嫌。蠹生騰藥紙，字暗換書簽。 
　　避雨拾黃葉，遮風下黑簾。近來身不健，時就六壬占。 
　　卷299_11 《過趙居士擬置草堂處所》王建 
　　休師竹林北，空可兩三間。雖愛獨居好，終來相伴閑。 
　　猶嫌近前樹，為礙看南山。的有深耕處，春初須早還。 
　　卷299_12 《新開望山處》王建 
　　新開望山處，今朝減病眠。應移千里道，猶自數峰偏。 
　　故欲遮春巷，還來繞暮天。老夫行步弱，免到寺門前。 
　　卷299_13 《題東華觀》王建 
　　路盡煙水外，院門題上清。鶴雛靈解語，瓊葉軟無聲。 
　　白髮道心熟，黃衣仙骨輕。寂寥虛境裏，何處覓長生。 
　　卷299_14 《飯僧》王建 
　　別屋炊香飯，熏辛不入家。溫泉調葛面，淨手摘藤花。 
　　蒲鮓除青葉，芹齏帶紫芽。願師常伴食，消氣有薑茶。 
　　卷299_15 《照鏡》王建 
　　忽自見憔悴，壯年人亦疑。發緣多病落，力為不行衰。 
　　暖手揉雙目，看圖引四肢。老來真愛道，所恨覺還遲。 
　　卷299_16 《歸昭應留別城中》王建 
　　喜得近京城，官卑意亦榮。並床歡未定，離室思還生。 
　　計拙偷閒住，經過買日行。如無自來分，一驛是遙程。 
　　卷299_17 《答寄芙蓉冠子》王建 
　　一學芙蓉葉，初開映水幽。雖經小兒手，不稱老夫頭。 
　　枕上眠常戴，風前醉恐柔。明年有閨閣，此樣必難求。 
　　卷299_18 《長安春遊》王建 
　　騎馬傍閑坊，新衣著雨香。桃花紅粉醉，柳樹白雲狂。 
　　不覺愁春去，何曾得日長。牡丹相次發，城裏又須忙。 
　　卷299_19 《冬夜感懷》王建 
　　晚年恩愛少，耳目靜於僧。竟夜不聞語，空房唯有燈。 
　　氣噓寒被濕，霜入破窗凝。斷得人間事，長如此亦能。 
　　卷299_20 《初到昭應呈同僚》王建 
　　白髮初為吏，有慚年少郎。自知身上拙，不稱世間忙。 
　　秋雨懸牆綠，暮山宮樹黃。同官若容許，長借老僧房。 
　　卷299_21 《縣丞廳即事》王建 
　　宮殿半山上，人家高下居。古廳眠受魘，老吏語多虛。 
　　雨水洗荒竹，溪沙填廢渠。聖朝收外府，皆自九天除。 
　　卷299_22 《閒居即事》王建 
　　老病貪光景，尋常不下簾。妻愁耽酒僻，人怪考詩嚴。 
　　小婢偷紅紙，嬌兒弄白髯。有時看舊卷，未免意中嫌。 
　　卷299_23 《林居》王建 
　　荒林四面通，門在野田中。頑僕長如客，貧居未勝蓬。 
　　舊綿衣不暖，新草屋多風。唯去山南近，閑親販藥翁。 
　　卷299_24 《原上新居十三首》王建 
　　新占原頭地，本無山可歸。荒藤生葉晚，老杏著花稀。 
　　廚舍近泥灶，家人初飽薇。弟兄今四散，何日更相依。 
　　一家榆柳新，四面遠無鄰。人少愁聞病，莊孤幸得貧。 
　　耕牛長願飽，樵僕每憐勤。終日憂衣食，何由脫此身。 
　　長安無舊識，百里是天涯。寂寞思逢客，荒涼喜見花。 
　　訪僧求賤藥，將馬中豪家。乍得新蔬菜，朝盤忽覺奢。 
　　雞鳴村舍遙，花發亦蕭條。野竹初生筍，溪田未得苗。 
　　家貧僮僕瘦，春冷菜蔬焦。甘分長如此，無名在聖朝。 
　　春來梨棗盡，啼哭小兒饑。鄰富雞常去，莊貧客漸稀。 
　　借牛耕地晚，賣樹納錢遲。牆下當官路，依山補竹籬。 
　　自掃一間房，唯鋪獨臥床。野羹溪菜滑，山紙水苔香。 
　　陳藥初和白，新經未入黃。近來心力少，休讀養生方。 
　　擬作讀經人，空房置淨巾。鎖茶藤篋密，曝藥竹床新。 
　　老病應隨業，因緣不離身。焚香向居士，無計出諸塵。 
　　移家近住村，貧苦自安存。細問梨果植，遠求花藥根。 
　　倩人開廢井，趁犢入新園。長愛當山立，黃昏不閉門。 
　　和暖繞林行，新貧足喜聲。掃渠憂竹旱，澆地引蘭生。 
　　山客憑栽樹，家僮使入城。門前粉壁上，書著縣官名。 
　　住處鐘鼓外，免爭當路橋。身閒時卻困，兒病可來嬌。 
　　雞睡日陽暖，蜂狂花豔燒。長安足門戶，疊疊看登朝。 
　　近來年紀到，世事總無心。古碣憑人拓，閑詩任客吟。 
　　送經還野苑，移石入幽林。谷口春風惡，梨花蓋地深。 
　　懶更學諸餘，林中掃地居。膩衣穿不洗，白髮短慵梳。 
　　苦相常多淚，勞生自悟虛。閑行人事絕，親故亦無書。 
　　住處去山近，傍園麋鹿行。野桑穿井長，荒竹過牆生。 
　　新識鄰里面，未諳村社情。石田無力及，賤賃與人耕。 
　　卷299_25 《送李評事使蜀》王建 
　　勸酒不依巡，明朝萬里人。轉江雲棧細，近驛板橋新。 
　　石冷啼猿影，松昏戲鹿塵。少年為客好，況是益州春。 
　　卷299_26 《新修道居》王建 
　　世間無所入，學道處新成。兩面有山色，六時聞磬聲。 
　　閑加經遍數，老愛字分明。若得離煩惱，焚香過一生。 
　　卷299_27 《贈洪誓師》王建 
　　老僧真古畫，閑坐語中聽。識病方書聖，諳山草木靈。 
　　人來多施藥，願滿不持經。相伴尋溪竹，秋苔襪履青。 
　　卷299_28 《題法雲禪院僧》王建 
　　不剃頭多日，禪來白髮長。合村迎住寺，同學乞修房。 
　　覺少持經力，憂無養病糧。上山猶得在，自解衲衣裳。 
　　卷299_29 《贈溪翁》王建 
　　溪田借四鄰，不省解憂身。看日和仙藥，書符救病人。 
　　伴僧齋過夏，中酒臥經旬。應得丹砂力，春來黑髮新。 
　　卷299_30 《謝李續主簿》王建 
　　館舍幸相近，因風及病身。一官雖隔水，四韻是同人。 
　　衰臥朦朧曉，貧居冷落春。少年無不好，莫恨滿頭塵。 
　　卷299_31 《寒食（一作張籍詩）》王建 
　　田舍清明日，家家出火遲。白衫眠古巷，紅索搭高枝。 
　　紗帶生難結，銅釵重欲垂。斬新衣踏盡，還似去年時。 
　　卷299_32 《貽小尼師》王建 
　　新剃青頭髮，生來未掃眉。身輕禮拜穩，心慢記經遲。 
　　喚起猶侵曉，催齋已過時。春晴階下立，私地弄花枝。 
　　卷299_33 《惜歡》王建 
　　當歡須且歡，過後買應難。歲去停燈守，花開把火看。 
　　狂來欺酒淺，愁盡覺天寬。次第頭皆白，齊年人已殘。 
　　卷299_34 《山中惜花》王建 
　　忽看花漸稀，罪過酒醒時。尋覓風來處，驚張夜落時。 
　　遊絲纏故蕊，宿夜守空枝。開取當軒地，年年樹底期。 
　　卷299_35 《和武門下傷韋令孔雀》王建 
　　孤號秋閣陰，韋令在時禽。覓伴海山黑，思鄉橘柚深。 
　　舉頭聞舊曲，顧尾惜殘金。憔悴不飛去，重君池上心。 
　　卷299_36 《題所賃宅牡丹花》王建 
　　賃宅得花饒，初開恐是妖。粉光深紫膩，肉色退紅嬌。 
　　且願風留著，惟愁日炙燋。可憐零落蕊，收取作香燒。 
　　卷299_37 《隱者居》王建 
　　山人住處高，看日上蟠桃。雪縷青山脈，雲生白鶴毛。 
　　朱書護身咒，水噀斷邪刀。何物中長食，胡麻慢火熬。 
　　卷299_38 《昭應官舍》王建 
　　繞廳春草合，知道縣家閑。行見雨遮院，臥看人上山。 
　　避風新浴後，請假未醒間。朝客輕卑吏，從他不往還。 
　　卷299_39 《送嚴大夫赴桂州》王建 
　　嶺頭分界候，一半屬湘潭。水驛門旗出，山戀洞主參。 
　　辟邪犀角重，解酒荔枝甘。莫歎京華遠，安南更有南。 
　　卷299_40 《望行人》王建 
　　自從江樹秋，日日望江樓。夢見離珠浦，書來在桂州。 
　　不同魚比目，終恨水分流。久不開明鏡，多應是白頭。 
　　卷299_41 《塞上》王建 
　　漫漫複淒淒，黃沙暮漸迷。人當故鄉立，馬過舊營嘶。 
　　斷雁逢冰磧，回軍占雪溪。夜來山下哭，應是送降奚。 
　　卷299_42 《杜中丞書院新移小竹》王建 
　　此地本無竹，遠從山寺移。經年求養法，隔日記澆時。 
　　嫩綠卷新葉，殘黃收故枝。色經寒不動，聲與靜相宜。 
　　愛護出常數，稀稠看自知。貧來緣未有，客散獨行遲。 
　　卷299_43 《同於汝錫賞白牡丹》王建 
　　曉日花初吐，春寒白未凝。月光裁不得，蘇合點難勝。 
　　柔膩於雲葉，新鮮掩鶴膺。統心黃倒暈，側莖紫重棱。 
　　乍斂看如睡，初開問欲應。並香幽蕙死，比豔美人憎。 
　　價數千金貴，形相兩眼疼。自知顏色好，愁被彩光淩。 
　　卷299_44 《送吳郎中赴忠州》王建 
　　西台複南省，清白上天知。家每因窮散，官多為直移。 
　　遙邊過驛近，買藥出城遲。朝野憑人別，親情伴酒悲。 
　　故園愁去後，白髮想回時。何處忠州界，山頭卓望旗。 
　　卷299_45 《照鏡》王建 
　　終日自纏繞，此身無適緣。萬愁生旅夜，百病湊衰年。 
　　少睡憎明屋，慵行待暖天。癢頭梳有虱，風耳炙聞蟬。 
　　搖白方多錯，回金法不全。家貧何所戀，時在老僧邊。 
　　卷299_46 《秋日送杜虔州》王建 
　　憶得宿新宅，別來餘蕙香。初聞守郡遠，一日臥空床。 
　　野驛煙火濕，路人消息狂。山樓添鼓角，村柵立旗槍。 
　　晚渚露荷敗，早衙風桂涼。謝家章句出，江月少輝光。 
　　卷299_47 《送鄭權尚書南海》王建 
　　七郡雙旌貴，人皆不憶回。戍頭龍腦鋪，關口象牙堆。 
　　敕設熏爐出，蠻辭咒節開。市喧山賊破，金賤海船來。 
　　白氎家家織，紅蕉處處栽。已將身報國，莫起望鄉台。 
　　卷299_48 《題別遺愛草堂兼呈李十使君（李十亦嘗隱廬山白鹿洞）》王建 
　　曾住爐峰下，書堂對藥台。斬新蘿徑合，依舊竹窗開。 
　　砌水親看決，池荷手自栽。五年方暫至，一宿又須回。 
　　縱未長歸得，猶勝不到來。君家白鹿洞，聞道亦生苔。 
　　卷299_49 《賞牡丹》王建 
　　此花名價別，開豔益皇都。香遍苓菱死，紅燒躑躅枯。 
　　軟光籠細脈，妖色暖鮮膚。滿蕊攢黃粉，含棱縷絳蘇。 
　　好和熏禦服，堪畫入宮圖。晚態愁新婦，殘妝望病夫。 
　　教人知個數，留客賞斯須。一夜輕風起，千金買亦無。
