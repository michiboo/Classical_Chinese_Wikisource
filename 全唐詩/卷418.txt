
夢上高高天，高高蒼蒼高不極。
下視五嶽塊累累，仰天依舊蒼蒼色。
蹋雲聳身身更上，攀天上天攀未得。
西瞻若水兔輪低，東望蟠桃海波黑。
日月之光不到此，非暗非明煙塞塞。
天悠地遠身跨風，下無階梯上無力。
來時畏有他人上，截斷龍胡斬鵬翼。
茫茫漫漫方自悲，哭向青雲椎素臆。
哭聲厭咽旁人惡，喚起驚悲淚飄露。
千慚萬謝喚厭人，向使無君終不寤。
吳宮夜長宮漏款，簾幕四垂燈焰暖。
西施自舞王自管，雪紵翻翻鶴翎散，促節牽繁舞腰懶。
舞腰懶，王罷飲，蓋覆西施鳳花錦。
身作匡床臂為枕，朝佩樅玉王晏寢。
寢醒閽報門無事，子胥死後言為諱。
近王之臣論王意，共笑越王窮惴惴，夜夜抱冰寒不睡。
將進酒，將進酒。
酒中有毒鴆主父，言之主父傷主母。
母為妾地父妾天，仰天俯地不忍言。
陽為僵踣主父前，主父不知加妾鞭。
旁人知妾為主說，主將淚洗鞭頭血。
推椎主母牽下堂，扶妾遣升堂上床。
將進酒，酒中無毒令主壽。
願主回恩歸主母，遣妾如此由主父。
妾為此事人偶知，自慚不密方自悲。
主今顛倒安置妾，貪天僭地誰不為。
海波無底珠沉海，採珠之人判死采。
萬人判死一得珠，斛量買婢人何在。
年年採珠珠避人。今年採珠由海神。
海神採珠珠盡死，死盡明珠空海水。
珠為海物海屬神，神今自采何況人。
董逃董逃董卓逃，揩鏗戈甲聲勞嘈。
剜剜深臍脂焰焰，人皆數歎曰，爾獨不憶年年取我身上膏。
膏銷骨盡煙火死，長安城中賊毛起。
城門四走公卿士，走勸劉虞作天子。
劉虞不敢作天子，曹瞞篡亂從此始。
董逃董逃人莫喜，勝負相環相枕倚，縫綴難成裁破易。
何況曲針不能伸巧指，欲學裁縫須准擬。
憶遠曲，郎身不遠郎心遠。
沙隨郎飯俱在匙，郎意看沙那比飯。
水中書字無字痕，君心暗畫誰會君。
況妾事姑姑進止，身去門前同萬里。
一家儘是郎腹心，妾似生來無兩耳。
妾身何足言，聽妾私勸君。
君今夜夜醉何處，姑來伴妾自閉門。
嫁夫恨不早，養兒將備老。
妾自嫁郎身骨立，老姑為郎求娶妾。
妾不忍見姑郎忍見，為郎忍耐看姑面。
趙卒四十萬，盡為坑中鬼。
趙王未信趙母言，猶點新兵更填死。
填死之兵兵氣索，秦強趙破括敵起。
括雖專命起尚輕，何況牽肘之人牽不已。
坑中之鬼妻在營，髽麻戴絰鵝雁鳴。
送夫之婦又行哭，哭聲送死非送行。
夫遠征，遠征不必戍長城，出門便不知死生。
織婦何太忙，蠶經三臥行欲老。
蠶神女聖早成絲，今年絲稅抽徵早。
早徵非是官人惡，去歲官家事戎索。
徵人戰苦束刀瘡，主將勳高換羅幕。
繅絲織帛猶努力，變緝撩機苦難織。
東家頭白雙女兒，為解挑紋嫁不得。
檐前嫋嫋遊絲上，上有蜘蛛巧來往。
羨他蟲豸解緣天，能向虛空織羅網。
牛吒吒，田確確。
旱塊敲牛蹄趵趵，種得官倉珠顆穀。 
六十年來兵簇簇，月月食糧車轆轆。
一日官軍收海服，驅牛駕車食牛肉。
歸來收得牛兩角，重鑄鋤犂作斤劚。 
姑舂婦擔去輸官，輸官不足歸賣屋。
願官早勝讎早覆，農死有兒牛有犢，
誓不遣官軍糧不足。
俠客不怕死，怕在事不成，事成不肯藏姓名。
我非竊賊誰夜行，白日堂堂殺袁盎。
九衢草草人面青，此客此心師海鯨。
海鯨露背橫滄溟，海波分作兩處生。
分海減海力，俠客有謀，人不識測三尺鐵蛇延二國。
鳥不解走，獸不解飛。
兩不相解，那得相譏。
犬不飲露，蟬不啖肥。
以蟬易犬，蟬死犬饑。
燕在梁棟，鼠在階基。
各自窠窟，人不能移。
婦好針縷，夫讀書詩。
男翁女嫁，卒不相知。
懼聾摘耳，效痛嚬眉。
我不非爾，爾無我非。
種豆耘鋤，種禾溝甽。
禾苗豆甲，狐榾兔翦。
割鵠餵鷹，烹麟啖犬。
鷹怕兔毫，犬被狐引。
狐兔相須，鷹犬相盡。
日暗天寒，禾稀豆損。
鷹犬就烹，狐兔俱哂。
當來日大難行。前有阪，後有坑。
大梁側，小梁傾。
兩軸相絞，兩輪相撐。
大牛豎，小牛橫。
烏啄牛背，足趺力佇。
當來日大難行。
太行雖險，險可使平。
輪軸自撓，牽制不停。
泥潦漸久，荊棘旋生。
行必不得，不如不行。
古道天道長人道短，我道天道短人道長。
天道晝夜回轉不曾住，春秋冬夏忙。
顛風暴雨電雷狂，晴被陰暗，月奪日光。
往往星宿，日亦堂堂。
天既職性命，道德人自強。
堯舜有聖德，天不能遣，壽命永昌。
泥金刻玉，與秦始皇。
周公傅說，何不長宰相。
老聃仲尼，何事棲遑。
莽卓恭顯，皆數十年富貴。
梁冀夫婦，車馬煌煌。
若此顛倒事，豈非天道短，豈非人道長。
堯舜留得神聖事，百代天子有典章。
仲尼留得孝順語，千年萬歲父子不敢相滅亡。
歿後千餘載，唐家天子封作文宣王。
老君留得五千字，子孫萬萬稱聖唐。
諡作玄元帝，魂魄坐天堂。
周公周禮二十卷，有能行者知紀綱。
傅說說命三四紙，有能師者稱祖宗。
天能夭人命，人使道無窮。
若此神聖事，誰道人道短，豈非人道長。
天能種百草，蕕得十年有氣息，蕣才一日芳。
人能揀得丁沈蘭蕙，料理百和香。
天解養禽獸，餵虎豹豺狼。
人解和曲糵。充礿祀烝嘗。
杜鵑無百作，天遣百鳥哺雛，不遣哺鳳凰。
巨蟒壽千歲，天遣食牛吞象充腹腸。
蛟螭與變化，鬼怪與隱藏。
蚊蚋與利觜，枳棘與鋒鋩。
賴得人道有揀別，信任天道真茫茫。
若此撩亂事，豈非天道短，賴得人道長。
古來苦樂之相倚，近於掌上之十指。
君心半夜猜恨生，荊棘滿懷天未明。
漢成眼瞥飛燕時，可憐班女恩已衰。
未有因由相決絕，猶得半年佯暖熱。
轉將深意諭旁人，緝綴瑕疵遣潛說。
一朝詔下辭金屋，班姬自痛何倉卒。
呼天撫地將自明，不悟尋時暗銷骨。
白首宮人前再拜，願將日月相輝解。
苦樂相尋晝夜間，燈光那有天明在。
主今被奪心應苦，妾奪深恩初為主。
欲知妾意恨主時，主今為妾思量取。
班姬收淚抱妾身，我曾排擯無限人。
兄弟同出門，同行不同志。
淒淒分歧路，各各營所為。
兄上荊山巔，翻石辨虹氣。
弟沉滄海底，偷珠待龍睡。
出門不數年，同歸亦同遂。
俱用私所珍，升沉自茲異。
獻珠龍王宮，值龍覓珠次。
但喜復得珠，不求珠所自。
酬客雙龍女，授客六龍轡。
遣充行雨神，雨澤隨客意。
雩夏鐘鼓繁，萗秋玉帛積。
彩色畫廊廟，奴僮被珠翠。
驥騄千萬雙，鴛鴦七十二。
言者未搖舌，無人敢輕議。
其兄因獻璞，再刖不履地。
門戶親戚疏，匡床妻妾棄。
銘心有所待，視足無所愧。
持璞自枕頭，淚痕雙血漬。
一朝龍醒寤，本問偷珠事。
因知行雨偏，妻子五刑備。
仁兄捧屍哭，勢友掉頭諱。
喪車黔首葬，弔客青蠅至。
楚有望氣人，王前忽長跪。
賀王得貴寶，不遠王所蒞。
求之果如言，剖出浮筠膩。
白珩無顏色，垂棘有瑕累。
在楚裂地封，入趙連城貴。
秦遣李斯書，書為傳國瑞。
秦亡漢魏傳，傳者得神器。
卞和名永永，與寶不相墜。
勸爾出門行，行難莫行易。
易得還易失，難同亦難離。
善賈識貪廉，良田無稙穉。
磨劍莫磨錐，磨錐成小利。
捉捕復捉捕，莫捉狐與兔。
狐兔藏窟穴，豺狼妨道路。
道路非不妨，最憂螻蟻聚。
豺狼不陷阱，螻蟻潛幽蠹。
切切主人窗，主人輕細故。
延緣蝕欒櫨，漸入棟樑柱。
梁棟盡空虛，攻穿痕不露。
主人坦然意，晝夜安寢寤。
網羅布參差，鷹犬走回互。
盡力窮窟穴，無心自還顧。
客來歌捉捕，歌竟淚如雨。
豈是惜狐兔，畏君先後誤。
願君掃梁棟，莫遣螻蟻附。
次及清道塗，盡滅豺狼步。
主人堂上坐，行客門前度。
然後巡野田，遍張畋獵具。
外無梟獍援，內有熊羆驅。
狡兔掘荒榛，妖狐熏古墓。
用力不足多，得禽自無數。
畏君聽未詳，聽客有明喻。
蟣虱誰不輕，鯨鯢誰不惡。
在海尚幽遐，在懷交穢汙。
歌此勸主人，主人那不悟。
不悟還更歌，誰能恐違忤。
年年塞下丁，長作出塞兵。
自從冒頓強，官築遮虜城。
築城須努力，城高遮得賊。
但恐賊路多，有城遮不得。
丁口傳父言，莫問城堅不。
平城被虜圍，漢劚城牆走。
因茲請休和，虜往騎來過。
半疑兼半信，築城猶嵯峨。
築城安敢煩，願聽丁一言。
請築鴻臚寺，兼愁虜出關。
估客無住著，有利身則行。
出門求火伴，入戶辭父兄。
父兄相教示，求利莫求名。
求名有所避，求利無不營。
火伴相勒縛，賣假莫賣誠。
交關但交假，本生得失輕。
自茲相將去，誓死意不更。
亦解市頭語，便無鄰里情。
鍮石打臂釧，糯米吹項瓔。
歸來村中賣，敲作金石聲。
村中田舍娘，貴賤不敢爭。
所費百錢本，已得十倍贏。
顏色轉光淨，飲食亦甘馨。
子本頻蕃息，貨販日兼併。
求珠駕滄海，采玉上荊衡。
北買党項馬，西擒吐蕃鸚。
炎洲布火浣，蜀地錦織成。
越婢脂肉滑，奚僮眉眼明。
通算衣食費，不計遠近程。
經遊天下遍，卻到長安城。
城中東西市，聞客次第迎。
迎客兼說客，多財為勢傾。
客心本明黠，聞語心已驚。
先問十常侍，次求百公卿。
侯家與主第，點綴無不精。
歸來始安坐，富與王者勍。
市卒酒肉臭，縣胥家舍成。
豈唯絕言語，奔走極使令。
大兒販材木，巧識梁棟形。
小兒販鹽鹵，不入州縣征。
一身偃市利，突若截海鯨。
鉤距不敢下，下則牙齒橫。
生為估客樂，判爾樂一生。
爾又生兩子，錢刀何歲平。
