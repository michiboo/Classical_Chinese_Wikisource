
素幔隨流水，歸舟返舊京。老親如宿昔，部曲異平生。
風送蛟龍雨，天長驃騎營。一哀三峽暮，遺後見君情。
勝絕驚身老，情忘發興奇。
座從歌妓密，樂任主人爲。
重碧拈春酒，輕紅擘荔枝。
樓高欲愁思，橫笛未休吹。

聞道乘驄發，沙邊待至今。不知雲雨散，虛費短長吟。
山帶烏蠻闊，江連白帝深。船經一柱觀，留眼共登臨。
聞道雲安麴米春，才傾一盞即醺人。乘舟取醉非難事，
下峽消愁定幾巡。長年三老遙憐汝，棙柁開頭捷有神。
已辦青錢防雇直，當令美味入吾唇。
歸朝不相見，蜀使忽傳亡。虛曆金華省，何殊地下郎。
致君丹檻折，哭友白雲長。獨步詩名在，只令故舊傷。
出守吾家侄，殊方此日歡。自須游阮巷，不是怕湖灘。
樂助長歌逸，杯饒旅思寬。昔曾如意舞，牽率強為看。
禹廟空山裏，秋風落日斜。荒庭垂橘柚，古屋畫龍蛇。
雲氣生虛壁，江聲走白沙。早知乘四載，疏鑿控三巴。
忠州三峽內，井邑聚雲根。小市常爭米，孤城早閉門。
空看過客淚，莫覓主人恩。淹泊仍愁虎，深居賴獨園。
細草微風岸，危檣獨夜舟。
星垂平野闊，月湧大江流。
名豈文章著，官因老病休。
飄飄何所似，天地一沙鷗。

兒扶猶杖策，臥病一秋強。白髮少新洗，寒衣寬總長。
故人憂見及，此別淚相忘。各逐萍流轉，來書細作行。
前年渝州殺刺史，今年開州殺刺史。
群盜相隨劇虎狼，食人更肯留妻子。
二十一家同入蜀，惟殘一人出駱穀。
自說二女齧臂時，回頭卻向秦雲哭。
殿前兵馬雖驍雄，縱暴略與羌渾同。
聞道殺人漢水上，婦女多在官軍中。
今朝臘月春意動，雲安縣前江可憐。一聲何處送書雁，
百丈誰家上水船。未將梅蕊驚愁眼，要取楸花媚遠天。
明光起草人所羨，肺病幾時朝日邊。
寒輕市上山煙碧，日滿樓前江霧黃。負鹽出井此溪女，
打鼓發船何郡郎。新亭舉目風景切，茂陵著書消渴長。
春花不愁不爛漫，楚客唯聽棹相將。
即看燕子入山扉，豈有黃鸝曆翠微。短短桃花臨水岸，
輕輕柳絮點人衣。春來准擬開懷久，老去親知見面稀。
他日一杯難強進，重嗟筋力故山違。
南雪不到地，青崖沾未消。微微向日薄，脈脈去人遙。
冬熱鴛鴦病，峽深豺虎驕。愁邊有江水，焉得北之朝。
國有乾坤大，王今叔父尊。剖符來蜀道，歸蓋取荊門。
峽險通舟過，水長注海奔。主人留上客，避暑得名園。
前後緘書報，分明饌玉恩。天雲浮絕壁，風竹在華軒。
已覺良宵永，何看駭浪翻。入期朱邸雪，朝傍紫微垣。
枚乘文章老，河間禮樂存。悲秋宋玉宅，失路武陵源。
淹薄俱崖口，東西異石根。夷音迷咫尺，鬼物傍黃昏。
犬馬誠為戀，狐狸不足論。從容草奏罷，宿昔奉清樽。
飄飄西極馬，來自渥窪池。颯飁定山桂，低徊風雨枝。
我聞龍正直，道屈爾何為。且有元戎命，悲歌識者誰。
官聯辭冗長，行路洗欹危。脫劍主人贈，去帆春色隨。
陰沉鐵鳳闕，教練羽林兒。天子朝侵早，雲台仗數移。
分軍應供給，百姓日支離。黠吏因封己，公才或守雌。
燕王買駿骨，渭老得熊羆。活國名公在，拜壇群寇疑。
冰壺動瑤碧，野水失蛟螭。入幕諸彥集，渴賢高選宜。
騫騰坐可致，九萬起於斯。複進出矛戟，昭然開鼎彝。
會看之子貴，歎及老夫衰。豈但江曾決，還思霧一披。
暗塵生古鏡，拂匣照西施。舅氏多人物，無慚困翮垂。
眾水會涪萬，瞿塘爭一門。朝宗人共挹，盜賊爾誰尊。
孤石隱如馬，高蘿垂飲猿。歸心異波浪，何事即飛翻。
浩浩終不息，乃知東極臨。眾流歸海意，萬國奉君心。
色借瀟湘闊，聲驅灩澦深。未辭添霧雨，接上遇衣襟。
遠聞房太守，歸葬陸渾山。一德興王后，孤魂久客間。
孔明多故事，安石竟崇班。他日嘉陵涕，仍沾楚水還。
丹旐飛飛日，初傳發閬州。風塵終不解，江漢忽同流。
劍動新身匣，書歸故國樓。盡哀知有處，為客恐長休。
寒花開已盡，菊蕊獨盈枝。舊摘人頻異，輕香酒暫隨。
地偏初衣夾，山擁更登危。萬國皆戎馬，酣歌淚欲垂。
雨後過畦潤，花殘步屐遲。把文驚小陸，好客見當時。
石城除擊柝，鐵鎖欲開關。鼓角悲荒塞，星河落曙山。
巴人常小梗，蜀使動無還。垂老孤帆色，飄飄犯百蠻。
軍吏回官燭，舟人自楚歌。寒沙蒙薄霧，落月去清波。
壯惜身名晚，衰慚應接多。歸朝日簪笏，筋力定如何。
軍旅西征僻，風塵戰伐多。猶聞蜀父老，不忘舜謳歌。
天險終難立，柴門豈重過。朝朝巫峽水，遠逗錦江波。
萬里橋南宅，百花潭北莊。層軒皆面水，老樹飽經霜。
雪嶺界天白，錦城曛日黃。惜哉形勝地，回首一茫茫。
峽裏雲安縣，江樓翼瓦齊。
兩邊山木合，終日子規啼。
眇眇春風見，蕭蕭夜色淒。
客愁那聽此，故作傍人低。

綵勝金旛夢裏，茶槽藥杵聲中。
索莫兩年春事，小窗臥聽東風。

江月去人只數尺，風燈照夜欲三更。
沙頭宿鷺聯拳靜，船尾跳魚撥剌鳴。
老病巫山裏，稽留楚客中。藥殘他日裹，花發去年叢。
夜足沾沙雨，春多逆水風。合分雙賜筆，猶作一飄蓬。
南楚青春異，暄寒早早分。
無名江上草，隨意嶺頭雲。
正月蜂相見，非時鳥共聞。
杖藜妨躍馬，不是故離羣。

白水青山空複春，征君晚節傍風塵。楚妃堂上色殊眾，
海鶴階前鳴向人。萬事糾紛猶絕粒，一官羈絆實藏身。
開州入夏知涼冷，不似雲安毒熱新。
不見故人十年餘，不道故人無素書。願逢顏色關塞遠，
豈意出守江城居。外江三峽且相接，鬥酒新詩終日疏。
謝脁每篇堪諷誦，馮唐已老聽吹噓。泊船秋夜經春草，
伏枕青楓限玉除。眼前所寄選何物，贈子雲安雙鯉魚。
伏枕雲安縣，遷居白帝城。春知催柳別，江與放船清。
農事聞人說，山光見鳥情。禹功饒斷石，且就土微平。
依沙宿舸船，石瀨月娟娟。風起春燈亂，江鳴夜雨懸。
晨鐘雲外濕，勝地石堂煙。柔櫓輕鷗外，含淒覺汝賢。
鳴雨既過漸細微，映空搖颺如絲飛。
階前短草泥不亂，院裏長條風乍稀。
舞石旋應將乳子，行雲莫自濕仙衣。
眼邊江舸何怱促，未待安流逆浪歸。

江閣要賓許馬迎，午時起坐自天明。浮雲不負青春色，
細雨何孤白帝城。身過花間沾濕好，醉於馬上往來輕。
虛疑皓首沖泥怯，實少銀鞍傍險行。
暝色延山徑，高齋次水門。薄雲岩際宿，孤月浪中翻。
鸛鶴追飛靜，豺狼得食喧。不眠憂戰伐，無力正乾坤。
城暗更籌急，樓高雨雪微。稍通綃幕霽，遠帶玉繩稀。
門鵲晨光起，牆烏宿處飛。寒江流甚細，有意待人歸。
山木抱雲稠，寒江繞上頭。雪崖才變石，風幔不依樓。
社稷堪流涕，安危在運籌。看君話王室，感動幾銷憂。
樓雨沾雲幔，山寒著水城。徑添沙面出，湍減石棱生。
菊蕊淒疏放，松林駐遠情。滂沱朱檻濕，萬慮傍簷楹。
江柳非時發，江花冷色頻。地偏應有瘴，臘近已含春。
失學從愚子，無家住老身。不知西閣意，肯別定留人。
西閣從人別，人今亦故亭。江雲飄素練，石壁斷空青。
滄海先迎日，銀河倒列星。平生耽勝事，籲駭始初經。
問子能來宿，今疑索故要。匣琴虛夜夜，手板自朝朝。
金吼霜鐘徹，花催臘炬銷。早鳧江檻底，雙影漫飄颻.
巫山小搖落，碧色見松林。百鳥各相命，孤雲無自心。
層軒俯江壁，要路亦高深。朱紱猶紗帽，新詩近玉琴。
功名不早立，衰病謝知音。哀世非王粲，終然學越吟。
懶心似江水，日夜向滄洲。不道含香賤，其如鑷白休。
經過調碧柳，蕭索倚朱樓。畢娶何時竟，消中得自由。
豪華看古往，服食寄冥搜。詩盡人間興，兼須入海求。
歲暮陰陽催短景，天涯霜雪霽寒霄。
五更鼓角聲悲壯，三峽星河影動搖。
野哭千家聞戰伐，夷歌數處起漁樵。
臥龍躍馬終黃土，人事音書漫寂寥。

恍惚寒山暮，逶迤白霧昏。山虛風落石，樓靜月侵門。
擊柝可憐子，無衣何處村。時危關百慮，盜賊爾猶存。
水色含群動，朝光切太虛。年侵頻悵望，興遠一蕭疏。
猿掛時相學，鷗行炯自如。瞿唐春欲至，定卜瀼西居。
奔峭背赤甲，斷崖當白鹽。客居愧遷次，春酒漸多添。
花亞欲移竹，鳥窺新捲簾。衰年不敢恨，勝概欲相兼。
亂後居難定，春歸客未還。水生魚複浦，雲暖麝香山。
半頂梳頭白，過眉拄杖斑。相看多使者，一一問函關。
宋玉歸州宅，雲通白帝城。吾人淹老病，旅食豈才名。
峽口風常急，江流氣不平。只應與兒子，飄轉任浮生。
卜居赤甲遷居新，兩見巫山楚水春。炙背可以獻天子，
美芹由來知野人。荊州鄭薛寄書近，蜀客郗岑非我鄰。
笑接郎中評事飲，病從深酌道吾真。
浣花流〈案：溪在成都西郭外，一名百花潭。〉水水西頭，主人為卜林塘幽。 
已知出郭少塵事，更有澄江銷客愁。 
無數蜻蜓齊上下，一雙鸂鶒對沈浮。 
東行萬里堪乘興，須向山陰上小舟。

久嗟三峽客，再與暮春期。百舌欲無語，繁花能幾時。
谷虛雲氣薄，波亂日華遲。戰伐何由定，哀傷不在茲。
此邦千樹橘，不見比封君。養拙干戈際，全生麋鹿群。
畏人江北草，旅食瀼西雲。萬里巴渝曲，三年實飽聞。
彩雲陰複白，錦樹曉來青。身世雙蓬鬢，乾坤一草亭。
哀歌時自短，醉舞為誰醒。細雨荷鋤立，江猿吟翠屏。
壯年學書劍，他日委泥沙。事主非無祿，浮生即有涯。
高齋依藥餌，絕域改春華。喪亂丹心破，王臣未一家。
欲陳濟世策，已老尚書郎。未息豺虎鬥，空慚鴛鷺行。
時危人事急，風逆羽毛傷。落日悲江漢，中宵淚滿床。
仲夏流多水，清晨向小園。碧溪搖艇闊，朱果爛枝繁。
始為江山靜，終防市井喧。畦蔬繞茅屋，自足媚盤餐。
楂梨且綴碧，梅杏半傳黃。小子幽園至，輕籠熟柰香。
山風猶滿把，野露及新嘗。欲寄江湖客，提攜日月長。
山木蒼蒼落日曛，竹竿褭褭細泉分。郡人入夜爭餘瀝，
豎子尋源獨不聞。病渴三更回白首，傳聲一注濕青雲。
曾驚陶侃胡奴異，怪爾常穿虎豹群。
秋野日疏蕪，寒江動碧虛。繫舟蠻井絡，卜宅楚村墟。
棗熟從人打，葵荒欲自鋤。盤餐老夫食，分減及溪魚。
易識浮生理，難教一物違。水深魚極樂，林茂鳥知歸。
吾老甘貧病，榮華有是非。秋風吹幾杖，不厭此山薇。
禮樂攻吾短，山林引興長。掉頭紗帽仄，曝背竹書光。
風落收松子，天寒割蜜房。稀疏小紅翠，駐屐近微香。
遠岸秋沙白，連山晚照紅。潛鱗輸駭浪，歸翼會高風。
砧響家家發，樵聲個個同。飛霜任青女，賜被隔南宮。
身許麒麟畫，年衰鴛鷺群。大江秋易盛，空峽夜多聞。
徑隱千重石，帆留一片雲。兒童解蠻語，不必作參軍。
採蓮溪上女，舟小怯搖風。
驚起鴛鴦宿，水雲撩亂紅。

岑寂雙甘樹，婆娑一院香。交柯低幾杖，垂實礙衣裳。
滿歲如松碧，同時待菊黃。幾回沾葉露，乘月坐胡床。
病枕依茅棟，荒鉏淨果林。背堂資僻遠，在野興清深。
山雉防求敵，江猿應獨吟。泄雲高不去，隱幾亦無心。
眾壑生寒早，長林卷霧齊。青蟲懸就日，朱果落封泥。
薄俗防人面，全身學馬蹄。吟詩坐回首，隨意葛巾低。
籬弱門何向，沙虛岸只摧。日斜魚更食，客散鳥還來。
寒水光難定，秋山響易哀。天涯稍曛黑，倚杖更裴回。
柴門雜樹向千株，丹橘黃甘此地無。江上今朝寒雨歇，
籬中秀色畫屏紆。桃蹊李徑年雖故，梔子紅椒豔複殊。
鎖石藤稍元自落，倚天松骨見來枯。林香出實垂將盡，
葉蒂辭枝不重蘇。愛日恩光蒙借貸，清霜殺氣得憂虞。
衰顏更覓藜床坐，緩步仍須竹杖扶。散騎未知雲閣處，
啼猿僻在楚山隅。
喬木村墟古，疏籬野蔓懸。清琴將暇日，白首望霜天。
登俎黃甘重，支床錦石圓。遠遊雖寂寞，難見此山川。
由來巫峽水，本自楚人家。客病留因藥，春深買為花。
秋庭風落果，瀼岸雨頹沙。問俗營寒事，將詩待物華。
白鹽危嶠北，赤甲古城東。平地一川穩，高山四面同。
煙霜淒野日，粳稻熟天風。人事傷蓬轉，吾將守桂叢。
東屯複瀼西，一種住青溪。來往皆茅屋，淹留為稻畦。
市喧宜近利，林僻此無蹊。若訪衰翁語，須令剩客迷。
道北馮都使，高齋見一川。子能渠細石，吾亦沼清泉。
枕帶還相似，柴荊即有焉。斫畬應費日，解纜不知年。
牢落西江外，參差北戶間。久游巴子國，臥病楚人山。
幽獨移佳境，清深隔遠關。寒空見鴛鷺，回首憶朝班。
香稻三秋末，平田百頃間。喜無多屋宇，幸不礙雲山。
禦夾侵寒氣，嘗新破旅顏。紅鮮終日有，玉粒未吾慳。
稻米炊能白，秋葵煮複新。誰雲滑易飽，老藉軟俱勻。
種幸房州熟，苗同伊闕春。無勞映渠碗，自有色如銀。
抱疾漂萍老，防邊舊穀屯。春農親異俗，歲月在衡門。
青女霜楓重，黃牛峽水喧。泥留虎鬥跡，月掛客愁村。
喬木澄稀影，輕雲倚細根。數驚聞雀噪，暫睡想猿蹲。
日轉東方白，風來北斗昏。天寒不成寢，無夢寄歸魂。
盜賊浮生困，誅求異俗貧。
空村惟見鳥，落日未逢人。
步壑風吹面，看松露滴身。
遠山迴白首，戰地有黃塵。

峽內歸田客，江邊借馬騎。非尋戴安道，似向習家池。
峽險風煙僻，天寒橘柚垂。築場看斂積，一學楚人為。
短景難高臥，衰年強此身。山家蒸栗暖，野飯謝麋新。
世路知交薄，門庭畏客頻。牧童斯在眼，田父實為鄰。
複作歸田去，猶殘獲稻功。築場憐穴蟻，拾穗許村童。
落杵光輝白，除芒子粒紅。加餐可扶老，倉庾慰飄蓬。
稻獲空雲水，川平對石門。寒風疏落木，旭日散雞豚。
野哭初聞戰，樵歌稍出村。無家問消息，作客信乾坤。
城峻隨天壁，樓高更女牆。江流思夏後，風至憶襄王。
老去聞悲角，人扶報夕陽。公孫初恃險，躍馬意何長。
江城含變態，一上一回新。天欲今朝雨，山歸萬古春。
英雄餘事業，衰邁久風塵。取醉他鄉客，相逢故國人。
兵戈猶擁蜀，賦斂強輸秦。不是煩形勝，深慚畏損神。
白帝空祠廟，孤雲自往來。江山城宛轉，棟宇客裴回。
勇略今何在，當年亦壯哉。後人將酒肉，虛殿日塵埃。
穀鳥鳴還過，林花落又開。多慚病無力，騎馬入青苔。
遺廟丹青落，空山草木長。猶聞辭後主，不復臥南陽。
功蓋三分國，名成八陣圖。
江流石不轉，遺恨失吞吳。

慘澹風雲會，乘時各有人。力侔分社稷，志屈偃經綸。
複漢留長策，中原仗老臣。雜耕心未已，歐血事酸辛。
霸氣西南歇，雄圖歷數屯。錦江元過楚，劍閣複通秦。
舊俗存祠廟，空山立鬼神。虛簷交鳥道，枯木半龍鱗。
竹送清溪月，苔移玉座春。閭閻兒女換，歌舞歲時新。
絕域歸舟遠，荒城系馬頻。如何對搖落，況乃久風塵。
孰與關張並，功臨耿鄧親。應天才不小，得士契無鄰。
遲暮堪帷幄，飄零且釣緡。向來憂國淚，寂寞灑衣巾。
卓立群峰外，蟠根積水邊。他皆任厚地，爾獨近高天。
白榜千家邑，清秋萬估船。詞人取佳句，刻畫竟誰傳。
巨積水中央，江寒出水長。
沈牛荅雲雨，如馬戒舟航。
天意存傾覆，神功接混茫。
干戈連解纜，行止憶垂堂。

灩澦既沒孤根深，西來水多愁太陰。江天漠漠鳥雙去，
風雨時時龍一吟。舟人漁子歌回首，估客胡商淚滿襟。
寄語舟航惡年少，休翻鹽井橫黃金。
白帝城中雲出門，白帝城下雨翻盆。高江急峽雷霆鬥，
翠木蒼藤日月昏。戎馬不如歸馬逸，千家今有百家存。
哀哀寡婦誅求盡，慟哭秋原何處村。
江度寒山閣，城高絕塞樓。翠屏宜晚對，白谷會深遊。
急急能鳴雁，輕輕不下鷗。彝陵春色起，漸擬放扁舟。
徐步移班杖，看山仰白頭。翠深開斷壁，紅遠結飛樓。
日出清江望，暄和散旅愁。春城見松雪，始擬進歸舟。
城尖徑昃旌旆愁，獨立縹緲之飛樓。峽坼雲霾龍虎臥，
江清日抱黿鼉遊。扶桑西枝對斷石，弱水東影隨長流。
杖藜歎世者誰子，泣血迸空回白頭。
漠漠虛無裏，連連睥睨侵。樓光去日遠，峽影入江深。
臘破思端綺，春歸待一金。去年梅柳意，還欲攪邊心。
此堂存古制，城上俯江郊。落構垂雲雨，荒階蔓草茅。
柱穿蜂溜蜜，棧缺燕添巢。坐接春杯氣，心傷豔蕊梢。
英靈如過隙，宴衎願投膠。莫問東流水，生涯未即拋。
聞說江陵府，雲沙靜眇然。白魚如切玉，朱橘不論錢。
水有遠湖樹，人今何處船。青山各在眼，卻望峽中天。
久游巴子國，屢入武侯祠。竹日斜虛寢，溪風滿薄帷。
君臣當共濟，賢聖亦同時。翊戴歸先主，併吞更出師。
蟲蛇穿畫壁，巫覡醉蛛絲。欻憶吟梁父，躬耕也未遲。
峽口大江間，西南控百蠻。城欹連粉堞，岸斷更青山。
開闢多天險，防隅一水關。亂離聞鼓角，秋氣動衰顏。
時清關失險，世亂戟如林。去矣英雄事，荒哉割據心。
蘆花留客晚，楓樹坐猿深。疲苶煩親故，諸侯數賜金。
天池馬不到，嵐壁鳥才通。百頃青雲杪，層波白石中。
鬱紆騰秀氣，蕭瑟浸寒空。直對巫山出，兼疑夏禹功。
魚龍開闢有，菱芡古今同。聞道奔雷黑，初看浴日紅。
飄零神女雨，斷續楚王風。欲問支機石，如臨獻寶宮。
九秋驚雁序，萬里狎漁翁。更是無人處，誅茅任薄躬。
三峽傳何處，雙崖壯此門。入天猶石色，穿水忽雲根。
猱玃須髯古，蛟龍窟宅尊。羲和冬馭近，愁畏日車翻。
中巴之東巴東山，江水開闢流其間。
白帝高為三峽鎮，夔州險過百牢關。
白帝夔州各異城，蜀江楚峽混殊名。
英雄割據非天意，霸主併吞在物情。
群雄競起問前朝，王者無外見今朝。
比訝漁陽結怨恨，元聽舜日舊簫韶。
赤甲白鹽俱刺天，閭閻繚繞接山巔。
楓林橘樹丹青合，複道重樓錦繡懸。
瀼東瀼西一萬家，江北江南春冬花。
背飛鶴子遺瓊蕊，相趁鳧雛入蔣牙。
東屯稻畦一百頃，北有澗水通青苗。
晴浴狎鷗分處處，雨隨神女下朝朝。
蜀麻吳鹽自古通，萬斛之舟行若風。
長年三老長歌裏，白晝攤錢高浪中。
憶昔咸陽都市合，山水之圖張賣時。
巫峽曾經寶屏見，楚宮猶對碧峰疑。
武侯祠堂不可忘，中有松柏參天長。
干戈滿地客愁破，雲日如火炎天涼。
閬風玄圃與蓬壺，中有高堂天下無。
借問夔州壓何處，峽門江腹擁城隅。
大賢為政即多聞，刺史真符不必分。
尚有西郊諸葛廟，臥龍無首對江濆。
