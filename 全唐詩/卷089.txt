

天德平無外，關門東復西。
不將千里隔，何用一丸泥。

〈以下三首，俱賜宴東堂作〉
樂奏天恩滿，杯來秋興高。
更蒙蕭相國，對席飲醇醪。

聖德垂甘露，天章下大風。
又乘黃閣賞，願作黑頭公。

西掖恩華降，南宮命席闌。
詎知雞樹後，更接鳳池歡。

秋陰士多感，雨息夜無塵。
清樽宜明月，復有平生人。

醉後樂無極，彌勝未醉時。
動容皆是舞，出語總成詩。

今日此相送，明年此相待。
天上客星回，知君渡東海。

真人降紫氣，邀我丹田宮。
遠寄雙飛舄，飛飛不礙空。

大師捐世去，空餘法力在。
遠寄無礙香，心隨到南海。

即今三伏盡，尚自在臨邛。
歸途千里外，秋月定相逢。

蜀地寒猶暖，正朝發早梅。
偏驚萬里客，已復一年來。

客心爭日月，來往預期程。
秋風不相待，先至洛陽城。

去國年方晏，愁心轉不堪。
離人與江水，終日向西南。

實相歸懸解，虛心暗在通。
澄江明月內，應是色成空。

危石江中起，孤雲嶺上還。
相逢皆得意，何處是鄉關。

故歲今宵盡，新年明旦來。
愁心隨斗柄，東北望春回。

夜風吹醉舞，庭戶對酣歌。
愁逐前年少，歡迎今歲多。

桃枝堪辟惡，爆竹好驚眠。
歌舞留今夕，猶言惜舊年。

今歲元日樂，不謝往年春。
知向來心道，誰爲昨夜人。

耗磨傳茲日，縱橫道未宜。
但令不忌醉，翻是樂無爲。

上月今朝減，流傳耗磨辰。
還將不事事，同醉俗中人。

〈一本此首同前第一首爲二首〉
春來半月度，俗忌一時閑。
不酌他鄉酒，惟堪對楚山。

家居洛陽下，舉目見嵩山。
刻作茱萸節，情生造化間。

黃花宜泛酒，青嶽好登高。
稽首明廷內，心爲天下勞。

菊酒攜山客，萸囊繫牧童。
路疑隨大隗，心似問鴻蒙。

九日重陽數，三秋萬實成。
時來謁軒后，罷去坐蓬瀛。

晚節歡重九，高山上五千。
醉中知遇聖，夢裏見尋仙。

白首看黃葉，徂顏復幾何。
空慙棠樹下，不見政成歌。

獄中生白髮，嶺外罷紅顏。
古來相送處，凡得幾人還。

萬里投荒裔，來時不見親。
一朝成白首，看取報家人。

董氏嬌嬈性，多爲窈窕名。
人隨秋月落，韻入擣衣聲。

粉蘂粘妝簏，金花竭翠條。
夜臺無戲伴，魂影向誰嬌。

舊亭紅粉閣，宿處白雲關。
春日雙飛去，秋風獨不還。

舞席沾殘粉，歌梁委舊塵。
獨傷窗裏月，不見帳中人。

三月時將盡，空房妾獨居。
蛾眉愁自結，鬢髪沒情梳。

漢兵出頓金微，照日光明鐵衣。
百里火旛焰焰，千行雲騎霏霏。
蹙踏遼河自竭，鼓噪燕山可飛。
正屬四方朝賀，端知萬舞皇威。

少年膽氣凌雲，共許驍雄出羣。
匹馬城西挑戰，單刀薊北從軍。
一鼓鮮卑送款，五餌單于解紛。
誓欲成名報國，羞將開閤論勳。

萬玉朝宗鳳扆，千金率領龍媒。
眄鼓凝驕躞蹀，聽歌弄影徘徊〈聖代昇平樂〉。

天鹿遙徵衞叔，日龍上借羲和。
將共兩驂爭舞，來隨八駿齊歌〈聖代昇平樂〉。

綵旄八佾成行，時龍五色因方。
屈膝銜杯赴節，傾心獻壽無疆〈四海和平樂〉。

帝皁龍駒沛艾，星蘭驥子權奇。
騰倚驤洋應節，繁驕接迹不移〈四海和平樂〉。

二聖先天合德，羣靈率土可封。
擊石驂驔紫燕，摐金顧步蒼龍〈四海和平樂〉。

聖君出震應籙，神馬浮河獻圖。
足踏天庭鼓舞，心將帝樂躊躕〈四海和平樂〉。

青郊上巳豔陽年，紫禁皇遊祓渭川。
幸得歡娛承湛露，心同草樹樂春天。

林間豔色驕天馬，苑裏穠華伴麗人。
願逐南風飛帝席，年年含笑舞青春。

西京上相出扶陽，東郊別業好池塘。
自非仁智符天賞，安能日月共回光。

池如明鏡月華開，山學香爐雲氣來。
神藻飛爲鶺鴒賦，仙聲颺出鳳皇臺。

花蕚樓前雨露新，長安城裏太平人。
龍銜火樹千重焰，雞踏蓮花萬歲春。

帝宮三五戲春臺，行雨流風莫妬來。
西域燈輪千影合，東華金闕萬重開。

摩遮本出海西胡，琉璃寶服紫髯鬍。
聞道皇恩遍宇宙，來將歌舞助歡娛〈億歲樂〉。

繡裝帕額寶花冠，夷歌騎舞借人看。
自能激水成陰氣，不慮今年寒不寒〈億歲樂〉。

臘月凝陰積帝臺，豪歌急鼓送寒來。
油囊取得天河水，將添上壽萬年杯〈億歲樂〉。

寒氣宜人最可憐，故將寒水散庭前。
惟願聖君無限壽，長取新年續舊年〈億歲樂〉。

昭成皇后帝家親，榮樂諸人不比倫。
往日霜前花委地，今年雪後樹逢春〈億歲樂〉。

暮春三月日重三，春水桃花滿禊潭。
廣樂逶迤天上下，仙舟搖衍鏡中酣。

平湖一望上連天，林景千尋下洞泉。
忽驚水上光華滿，疑是乘舟到日邊。

巴陵一望洞庭秋，日見孤峰水上浮。
聞道神仙不可接，心隨湖水共悠悠。

山庭迥迥面長川，江樹重重極遠煙。
形影相追高翥鳥，心腸倂斷北風船。

去年寒食洞庭波，今年寒食襄陽路。
不辭著處尋山水，秪畏還家落春暮。

方如棋局，圓如棋子。
動如棋生，靜如棋死。


