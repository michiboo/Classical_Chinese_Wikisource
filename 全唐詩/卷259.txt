
沈千運，吳興人，家於汝北。爲詩力矯時習，一出雅正。王季友、於逖、孟雲卿、張彪、趙徵明、元季川，皆其同調也。乾元中，季川兄結嘗編七人詩爲《篋中集》，千運爲之冠。詩五首。
今日春氣暖，東風杏花拆。
筋力久不如，卻羨澗中石。
神仙杳難準，中壽稀滿百。
近世多夭傷，喜見鬢髮白。
杖藜竹樹間，宛宛舊行跡。
豈知林園主，卻是林園客。
兄弟可存半，空爲亡者惜。
冥冥無再期，哀哀望松柏。
骨肉能幾人，年大自疎隔。
性情誰免此，與我不相易。
唯念得爾輩，時看慰朝夕。
平生茲已矣，此外盡非適。

故人阻千里，會面非別期。
握手於此地，當歡反成悲。
念離宛猶昨，俄已經數期。
疇昔皆少年，別來鬢如絲。
不道舊姓名，相逢知是誰。
曩遊盡騫翥，與君仍布衣。
豈曰無其才，命理應有時。
別路漸欲少，不覺生涕洟。

聖朝優賢良，草澤無遺匿。
人生各有命，在余胡不淑。
一生但區區，五十無寸祿。
衰退當棄捐，貧賤招毀讟。
棲棲去人世，屯躓日窮迫。
不如守田園，歲晏望豐熟。
壯年失宜盡，老大無筋力。
始覺前計非，將貽後生福。
童兒新學稼，少女未能織。
顧此煩知己，終日求衣食。

棲隱非別事，所願離風塵。 
不辭城邑遊，禮樂拘束人。 
邇來歸山林，庶事皆吾身。 
何者為形骸，誰是智與仁。 
寂寞了閒事，而後知天真。 
咳唾矜崇華，迂俯相屈伸。 
何如巢與由，天子不知臣。

北邙不種田，但種松與柏。
松柏未生處，留待市朝客。

王季友，河南人。家貧賣履，博極羣書。豫章太守李勉引爲賓客，甚敬之，杜甫詩所謂豐城客子王季友也。詩十一首。 
棲鳥不戀枝，喈喈在同聲。
行子馳出戶，依依主人情。
昔時霜臺鏡，醜婦羞爾形。
閉匣二十年，皎潔常獨明。
今日照離別，前途白髮生。

出山秋雲曙，山木已再春。
食我山中藥，不憶山中人。
山中誰余密，白髮日相親。
雀鼠畫夜無，知我廚廩貧。
依依北舍松，不厭吾南隣。
有情盡棄捐，土石爲同身。
夫子質千尋，天澤枝葉新。
余以不材壽，非智免斧斤〈夫子以下四句，《篋中集》本無〉。

采山仍采隱，在山不在深。
持斧事遠遊，固非匠者心。
翳翳青桐枝，樵爨日所侵。
斧聲出巖壑，四聽無知音。
豈爲鼎下薪，當復堂上琴。
鳳鳥久不棲，且與枳棘林。

夫子保藥命，外身得無咎。
日月不能老，化腸爲筯否。
十年前見君，甲子過我壽。
於何今相逢，華髮在我後。
近而知其遠，少見今白首。
遙信蓬萊宮，不死世世有。
玄石采盈擔，神方秘其肘。
問家惟指雲，愛氣常言酒。
攝生固如此，履道當不朽。
未能太玄同，願亦天地久。
實腹以芝朮，賤形乃芻狗。
自勉將勉余，良藥在苦口。

出山不見家，還山見家在。
山門是門前，此去長樵採。
青溪誰招隱，白髮自相待。
惟餘澗底松，依依色不改。

相逢問姓名亦存，別時無子今有孫。
山上雙松長不改，百家唯有三家村。
村南村西車馬道，一宿通舟水浩浩。
澗中磊磊十里石，河上淤泥種桑麥。
平坡冢墓皆我親，滿田主人是舊客。
舉聲酸鼻問同年，十人六七歸下泉。
分手如何更此地，回頭不語淚潸然。

鍊丹文武火未成，賣藥販履俱逃名。
出谷迷行洛陽道，乘流醉臥滑臺城。
城下故人久離怨，一歡適我兩家願。
朝飲杖懸沽酒錢，暮餐囊有松花飯。
於何車馬日憧憧，李膺門館爭登龍。
千賓揖對若流水，五經發難如叩鐘。
下筆新詩行滿壁，立談古人坐在席。
問我草堂有臥雲，知我山儲無儋石。
自耕自刈食爲天，如鹿如麋飲野泉。
亦知世上公卿貴，且養丘中草木年。

上山下山入山谷，溪中落日留我宿。
松石依依當主人，主人不在意亦足。
名花出地兩重階，絕頂平天一小齋。
本意由來是山水，何用相逢語舊懷。

野人宿在人家少，朝見此山謂山曉。
半壁仍棲嶺上雲，開簾欲放湖中鳥。
獨坐長松是阿誰，再三招手起來遲。
於公大笑向予說，小弟丹青能爾爲。

玉壺知素結，止水復中澄。
堅白能虛受，清寒得自凝。
分形同曉鏡，照物掩宵燈。
壁映圓光入，人驚爽氣凌。
金罍何足貴，瑤席幾回升。
正值求珪瓚，提攜共飲冰。

進軍飛狐北，窮寇勢將變。
日落沙塵昏，背河更一戰。
騂馬黃金勒，雕弓白羽箭。
射殺左賢王，歸奏未央殿。
欲言塞下事，天子不召見。
東出咸陽門，哀哀淚如霰。

於逖，開元時人，李白、獨孤及皆有詩贈之，亦與元結友善。詩二首。
老病無樂事，歲秋悲更長。
窮郊日蕭索，生意已蒼黃。
小弟髮亦白，兩男俱不強。
有才且未達，況我非賢良。
幸以朽鈍姿，野外老風霜。
寒鴉噪晚景，喬木思故鄉。
魏人宅蓬池，結網佇鱣魴。
水清魚不來，歲暮空徬徨。

衰門少兄弟，兄弟唯兩人。
飢寒各流浪，感念傷我神。
夏期秋未來，安知無他因。
不怨別天長，但願見爾身。
茫茫天地間，萬類各有親。
安知汝與我，乖隔同胡秦。
何時對形影，憤懣當共陳。

張彪，潁、洛間人。天寶末，將母避亂，杜甫詩所稱張山人者是也。詩四首。 
富貴多勝事，貪賤無良圖。
上德兼濟心，中才不如愚。
商者多巧智，農者爭膏腴。
儒生未遇時，衣食不自如。
久與故交別，他榮我窮居。
到門懶入門，何況千里餘。
君子有褊性，矧乃尋常徒。
行行任天地，無爲強親疎。

神仙可學無，百歲名大約。
天地何蒼茫，人間半哀樂。
浮生亮多惑，善事翻爲惡。
爭先等馳驅，中路苦瘦弱。
長老思養壽，後生笑寂寞。
五穀非長年，四氣乃靈藥。
列子何必待，吾心滿寥廓。

忽忽忘前事，志願能相乖。
衣馬久羸弊，誰信文與才。
善道居貧賤，潔服蒙塵埃。
行行無定心，壈坎難歸來。
慈母憂疾疹，至家念棲哀。
與君宿姻親，深見中外懷。
俟余惜時節，倀望臨高臺。

別離無遠近，事歡情亦悲。
不聞車輪聲，後會將何時。
去日忘寄書，來日乖前期。
縱知明當返，一息千萬思。

趙徵明，天水人。工書，竇臮述書賦稱之。詩三首。
既老又不全，始得離邊城。 
一枝假枯木，步步向南行。 
去時日一百，來時月一程。 
常恐道路旁，掩棄狐兔塋。 
所願死鄉里，到日不願生。 
聞此哀怨詞，念念不忍聽。 
惜無異人術，倏忽具爾形。

寒日蒿上明，淒淒郭東路。
素車誰家子，丹旐引將去。
原下荊棘叢，叢邊有新墓。
人間痛傷別，此是長別處。
曠野多蕭條，青松白楊樹。

爲別未幾日，去日如三秋。
猶疑望可見，日日上高樓。
惟見分手處，白蘋滿芳洲。
寸心寧死別，不忍生離憂。

元季川，大曆、貞元間詩人也，一雲名融，元結弟。詩四首。
風雨蕩繁暑，雷息佳霽初。
衆峰帶雲雨，清氣入我廬。
颯颯涼飆來，臨窺愜所圖。
綠蘿長新蔓，褭褭垂坐隅。
流水復簷下，丹砂發清渠。
養葛爲我衣，種芋爲我蔬。
誰是畹與畦，瀰漫連野蕪。

灌田東山下，取樂在爾休。
清興相引行，日日三四周。
白鷗與我心，不厭此中遊。
窮覽頗有適，不極趣無幽。
憀然歌採薇，曲盡心悠悠。

河漢降玄霜，昨來節物殊。
媿無神仙姿，豈有陰陽俱。
靈鳥望不見，慨然悲高梧。
華葉隨風揚，珍條雜榛蕪。
爲君寒谷吟，歎息知何如。

悠悠遠行者，羈獨當時思。
道與日月長，人無茅舍期。
出門萬里心，誰不傷別離。
縱遠當白髮，歲月悲今時。
何況異形容，安須與爾悲。

