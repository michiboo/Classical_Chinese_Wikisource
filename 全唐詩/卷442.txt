
吟詠霜毛句，閑嘗雪水茶。
城中展眉處，只是有元家。
金馬東門只日開，漢庭待詔重仙才。
第三松樹非華表，那得遼東鶴下來。
齒齊膘足毛頭膩，秘閣張郎叱撥駒。
洗了頷花翻假錦，走時蹄汗蹋真珠。
青衫乍見曾驚否，紅粟難賒得飽無。
丞相寄來應有意，遣君騎去上雲衢。
頷下髭須半是絲，光陰向後幾多時。
非無解掛簪纓意，未有支持伏臘資。
冒熱沖寒徒自取，隨行逐隊欲何為。
更慚山侶頻傳語，五十歸來道未遲。
霜嚴月苦欲明天，忽憶閒居思浩然。
自問寒燈夜半起，何如暖被日高眠。
唯慚老病披朝服，莫慮饑寒計俸錢。
隨有隨無且歸去，擬求豐足是何年。
曲江岸北憑欄杆，水面陰生日腳殘。
塵路行多綠袍故，風亭立久白鬚寒。
詩成暗著閒心記，山好遙偷病眼看。
不被馬前提省印，何人通道是郎官。
閑宵靜話喜還悲，聚散窮通不自知。
已分雲泥行異路，忽驚雞鶴宿同枝。
紫垣曹署榮華地，白髮郎官老丑時。
莫怪不如君氣味，此中來校十年遲。
每看闕下丹青樹，不忘天邊錦繡林。
西掖垣中今日眼，南賓樓上去年心。
花含春意無分別，物感人情有淺深。
最憶東坡紅爛熳，野桃山杏水林檎。
再游巫峽知何日，總是秦人說向誰。
長憶小樓風月夜，紅欄杆上兩三枝。
去歲清明日，南巴古郡樓。
今年寒食夜，西省鳳池頭。
並上新人直，難隨舊伴遊。
誠知視草貴，未免對花愁。
鬢髮莖莖白，光陰寸寸流。
經春不同宿，何異在忠州。
一別東林三度春，每春常似憶情親。
頭陀會裏為逋客，供奉班中作老臣。
清淨久辭香火伴，塵勞難索幻泡身。
最慚僧社題橋處，十八人名空一人。
官穩身應泰，春風信馬行。
縱忙無苦事，雖病有心情。
厚祿兒孫飽，前驅道路榮。
花時八入直，無暇賀元兄。
朝客朝回回望好，盡紆朱紫佩金銀。
此時獨與君為伴，馬上青袍唯兩人。
鳳閣舍人京亞尹，白頭俱未著緋衫。
南宮起請無消息，朝散何時得入銜？
閣下燈前夢，巴南城裏遊。
覓花來渡口，尋寺到山頭。
江色分明綠，猿聲依舊愁。
禁鐘驚睡覺，唯不上東樓。
酒後高歌且放狂，門前閑事莫思量。
猶嫌小戶長先醒，不得多時住醉鄉。
衙排宣政仗，門啟紫宸關。
彩筆停書命，花磚趁立班。
稀星點銀礫，殘月墮金環。
暗漏猶傳水，明河漸下山。
從東分地色，向北仰天顏。
碧縷爐煙直，紅垂佩尾閑。
綸闈慚併入，翰苑忝先攀。
笑我青袍故，饒君茜綬殷。
詩仙歸洞裏，酒病滯人間。
好去鴛鸞侶，沖天便不還。
官曹清切非人境，風月鮮明是洞天。
滿砌荊花鋪紫毯，隔牆榆莢撒青錢。
前時謫去三千里，此地辭來十四年。
虛薄至今慚舊職，院名抬舉號為賢。
絲綸閣下文書靜，鐘鼓樓中刻漏長。
獨坐黃昏誰是伴，紫薇花對紫微郎。
雨露由來一點恩，爭能徧布及千門。
三千宮女胭脂面，幾箇春來無淚痕。
遊宦京都二十春，貧中無處可安貧。
長羨蝸牛猶有舍，不如碩鼠解藏身。
且求容立錐頭地，免似漂流木偶人。
但道吾廬心便足，敢辭湫隘與囂塵。
青龍岡北近西邊，移入新居便泰然。
冷巷閉門無客到，暖簷移榻向陽眠。
階庭寬窄才容足，牆壁高低粗及肩。
莫羨昇平元八宅，自思買用幾多錢。
龍尾道邊來一望，香爐峰下去無因。
青山舉眼三千里，白髮平頭五十人。
自笑形骸紆組綬，將何言語掌絲綸。
君恩壯健猶難報，況被年年老逼身。
乍來天上宜清淨，不用回頭望故山。
縱有舊游君莫憶，塵心起即墮人間。
倚作天仙弄地仙，誇張一日抵千年。
黃麻敕勝長生籙，白紵詞嫌內景篇。
雲彩誤居青瑣地，風流合在紫微天。
東曹漸去西垣近，鶴駕無妨更著鞭。
宅小人煩悶，泥深馬鈍頑。
街東閑處住，日午熱時還。
院窄難栽竹，牆高不見山。
唯應方寸內，此地覓寬閑。
結托白鬚伴，因依青竹叢。
題詩新壁上，過酒小窗中。
深院晚無日，虛簷涼有風。
金貂醉看好，回首紫垣東。
命服雖同黃紙上，官班不共紫垣前。
青衫脫早差三日，白髮生遲校九年。
曩者定交非勢利，老來同病是詩篇。
終身擬作臥雲伴，逐月須收燒藥錢。
五品足為婚嫁主，緋袍著了好歸田。
晚遇緣才拙，先衰被病牽。
那知垂白日，始是著緋年。
身外名徒爾，人間事偶然。
我朱君紫綬，猶未得差肩。
潤氣凝柱礎，繁聲注瓦溝。
暗留窗不曉，涼引簟先秋。
葉濕蠶應病，泥稀燕亦愁。
仍聞放朝夜，誤出到街頭。
風雨暗蕭蕭，雞鳴暮復朝。
碎聲籠苦竹，冷翠落芭蕉。
水鳥投簷宿，泥蛙入戶跳。
仍聞蕃客見，明日欲追朝。
紫微今日煙霄地，赤嶺前年泥土身。
得水魚還動鱗鬣，乘軒鶴亦長精神。
且慚身忝官階貴，未敢家嫌活計貧。
柱國勳成私自問，有何功德及生人。
夜色尚蒼蒼，槐陰夾路長。
聽鐘出長樂，傳鼓到新昌。
宿雨沙堤潤，秋風樺燭香。
馬驕欺地軟，人健得天涼。
待漏排閶闔，停珂擁建章。
爾隨黃合老，吾次紫微郎。
併入連稱籍，齊趨對折方。
鬥班花接萼，綽立雁分行。
近職誠為美，微才豈合當。
綸言難下筆，諫紙易盈箱。
老去何僥倖，時來不料量。
唯求殺身地，相誓答恩光。
獨行獨語曲江頭，回馬遲遲上樂遊。
蕭颯涼風與衰鬢，誰教計會一時秋。
秋來轉覺此身衰，晨起臨階盥漱時。
漆匣鏡明頭盡白，銅瓶水冷齒先知。
光陰縱惜留難住，官職雖榮得已遲。
老去相逢無別計，強開笑口展愁眉。
紫袖紅弦明月中，自彈自感暗低容。
弦凝指咽聲停處，別有深情一萬重。
弘農舊縣授新封，鈿軸金泥誥一通。
我轉官階常自愧，君加邑號有何功。
花箋印了排窠濕，錦褾裝來耀手紅。
倚得身名便慵墮，日高猶睡綠窗中。
我說南中事，君應不願聽。
曾經身困苦，不覺語叮嚀。
燒處愁雲夢，波時憶洞庭。
春畬煙勃勃，秋瘴露冥冥。
蚊蚋經冬活，魚龍欲雨腥。
水蟲能射影，山鬼解藏形。
穴掉巴蛇尾，林飄鴆鳥翎。
颶風千里黑，莧草四時青。
客似驚弦雁，舟如委浪萍。
誰人勸言笑，何計慰漂零。
慎勿琴離膝，長須酒滿瓶。
大都從此去，宜醉不宜醒。
不覺百年半，何曾一日閑。
朝隨燭影出，暮趁鼓聲還。
甕裏非無酒，牆頭亦有山。
歸來長困臥，早晚得開顏。
欲忘忘未得，欲去去無由。
兩腋不生翅，二毛空滿頭。
坐看新落葉，行上最高樓。
暝色無邊際，茫茫盡眼愁。
遠壁秋聲蟲絡絲，入簷新影月低眉。
床帷半故簾旌斷，仍是初寒欲夜時。
殷勤江郡守，悵望掖垣郎。
慚見新瓊什，思歸舊草堂。
事隨心未得，名與道相妨。
若不休官去，人間到老忙。
眼看過半百，早晚掃岩扉。
白首誰能住，青山自不歸。
百千萬劫障，四十九年非。
會擬抽身去，當風斗擻衣。
自問有何惆悵事，寺門臨入卻遲迴。
李家哭泣元家病，柿葉紅時獨自來。
口厭含香握厭蘭，紫微青瑣舉頭看。
忽驚鬢後蒼浪髮，未得心中本分官。
夜酌滿容花色暖，秋吟切骨玉聲寒。
承明長短君應入，莫憶家江七里灘。
霜菊花萎日，風梧葉碎時。
怪來秋思苦，緣詠秘書詩。
繚繞宮牆圍禁林，半開閶闔曉沉沉。
天晴更覺南山近，月出方知西掖深。
病對詞頭慚彩筆，老看鏡面愧華簪。
自嫌野物將何用，土木形骸麋鹿心。
黑花滿眼絲滿頭，早衰因病病因愁。
宦途氣味已諳盡，五十不休何日休。
曲江新歲後，冰與水相和。
南岸猶殘雪，東風未有波。
偶遊身獨自，相憶意如何。
莫待春深去，花時鞍馬多。
靜巷無來客，深居不出門。
鋪沙蓋苔面，掃雪擁松根。
漸暖宜閒步，初晴愛小園。
覓花都未有，唯覺樹枝繁。

地潤東風暖，閑行蹋草芽。
呼童遣移竹，留客伴嘗茶。
溜滴簷冰盡，塵浮隙日斜。
新居未曾到，鄰里是誰家。
冒寵已三遷，歸期始二年。
囊中貯餘俸，園外買閒田。
狐兔同三徑，蒿萊共一廛。
新園聊剗穢，舊屋且扶顛。
簷漏移傾瓦，梁欹換蠹椽。
平治繞台路，整頓近階磚。
巷狹開容駕，牆低壘過肩。
門閭堪駐蓋，堂室可鋪筵。
丹鳳樓當後，青龍寺在前。
市街塵不到，宮樹影相連。
省史嫌坊遠，豪家笑地偏。
敢勞賓客訪，或望子孫傳。
不覓他人愛，唯將自性便。
等閒栽樹木，隨分占風煙。
逸致因心得，幽期遇境牽。
松聲疑澗底，草色勝河邊。
虛潤冰銷地，晴和日出天。
苔行滑如簟，莎坐軟於綿。
簾每當山卷，帷多帶月褰。
籬東花掩映，窗北竹嬋娟。
跡慕青門隱，名慚紫禁仙。
假歸思晚沐，朝去戀春眠。
拙薄才無取，疏慵職不專。
題牆書命筆，沽酒率分錢。
柏杵舂靈藥，銅瓶漱暖泉。
爐香穿蓋散，籠燭隔紗然。
陳室何曾掃，陶琴不要弦。
屏除俗事盡，養活道情全。
尚有妻孥累，猶為組綬纏。
終須拋爵祿，漸擬斷腥膻。
大抵宗莊叟，私心事竺干。
浮榮水劃字，真諦火生蓮。
梵部經十二，玄書字五千。
是非都付夢，語默不妨禪。
博士官猶冷，郎中病已痊。
多同僻處住，久結靜中緣。
緩步攜筇杖，徐吟展蜀箋。
老宜閑語話，悶憶好詩篇。
蠻榼來方瀉，蒙茶到始煎。
無辭數相見，鬢髮各蒼然。
自知群從為儒少，豈料詞場中第頻。
桂折一枝先許我，楊穿三葉盡驚人。
轉於文墨須留意，貴向煙霄早致身。
莫學爾兄年五十，蹉跎始得掌絲綸。
近來韓閣老，疏我我心知。
戶大嫌甜酒，才高笑小詩。
靜吟乖月夜，閑醉曠花時。
還有愁同處，春風滿鬢絲。
近見頭陀伴，雲師老更慵。
性靈閑似鶴，顏狀古於松。
山裏猶難覓，人間豈易逢。
仍聞移住處，太白最高峰。
渠水暗流春凍解，風吹日炙不成凝。
鳳池冷暖君諳在，二月因何更有冰。
半朽臨風樹，多情立馬人。
開元一株柳，長慶二年春。
靜愛青苔院，深宜白鬢翁。
貌將松共瘦，心與竹俱空。
暖有低簷日，春多颺幕風。
平生閑境界，盡在五言中。
從哭李來傷道氣，自亡元後減詩情。
金丹同學都無益，水竹鄰居竟不成。
月夜若為遊曲水，花時那忍到昇平。
如年七十身猶在，但恐傷心無處行。
紫微閣底送君回，第二廳簾下不開。
莫戀漢南風景好，峴山花儘早歸來。
南陌傷心別，東風滿把春。
莫欺楊柳弱，勸酒勝於人。
小園新種紅櫻樹，閑繞花行便當遊。
何必更隨鞍馬隊，沖泥蹋雨曲江頭。
今日元家宅，櫻桃發幾枝。
稀稠與顏色，一似去年時。
失卻東園主，春風可得知。
好在王員外，平生記得不。
共賒黃叟酒，同上莫愁樓。
靜接殷勤語，狂隨爛熳遊。
那知今日眼，相見冷於秋。
曉來紅萼凋零盡，但見空枝四五株。
前日狂風昨夜雨，殘芳更合得存無。
宦途堪笑不勝悲，昨日榮華今日衰。
轉似秋蓬無定處，長於春夢幾多時。
半頭白髮慚蕭相，滿面紅塵問遠師。
應是世間緣未盡，欲拋官去尚遲疑。
罷草紫泥詔，起吟紅藥詩。
詞頭封送後，花口拆開時。
坐對鉤簾久，行觀步履遲。
兩三叢爛熳，十二葉參差。
背日房微斂，當階朵旋欹。
釵葶抽碧股，粉蕊撲黃絲。
動盪情無限，低斜力不支。
周回看未足，比諭語難為。
勾漏丹砂裏，僬僥火焰旗。
彤雲剩根蒂，絳幘欠纓緌。
況有晴風度，仍兼宿露垂。
疑香熏罨畫，似淚著胭脂。
有意留連我，無言怨思誰。
應愁明日落，如恨來年期。
菡萏泥連萼，玫瑰刺繞枝。
等量無勝者，唯眼與心知。
老何歿後吟聲絕，雖有郎官不愛詩。
無復篇章傳道路，空留風月在曹司。
長嗟博士官猶屈，亦恐騷人道漸衰。
今日聞君除水部，喜於身得省郎時。
清曉趨丹禁，紅櫻降紫宸。
驅禽養得熟，和葉摘來新。
圓轉盤傾玉，鮮明籠透銀。
內園題兩字，四掖賜三臣。
熒惑晶華赤，醍醐氣味真。
如珠未穿孔，似火不燒人。
杏俗難為對，桃頑詎可倫。
肉嫌盧橘厚，皮笑荔枝皴。
瓊液酸甜足，金丸大小勻。
偷須防曼倩，惜莫擲安仁。
手擘才離核，匙抄半是津。
甘為舌上露，暖作腹中春。
已懼長屍祿，仍驚數食珍。
最慚恩未報，飽餵不才身。
地壓坤方重，官兼憲府雄。
桂林無瘴氣，柏署有清風。
山水衙門外，旌旗艛艓中。
大夫應絕席，詩酒與誰同。
三月十四夜，西垣東北廊。
碧梧葉重疊，紅藥樹低昂。
月砌漏幽影，風簾飄闇香。
禁中無宿客，誰伴紫微郎。
人少庭宇曠，夜涼風露清。
槐花滿院氣，松子落階聲。
寂寞挑燈坐，沉吟蹋月行。
年衰自無趣，不是厭承明。
四月天氣和且清，綠槐陰合沙堤平。
獨騎善馬銜鐙穩，初著單衣肢體輕。
退朝下直少徒侶，歸舍閉門無送迎。
風生竹夜窗間臥，月照松時台上行。
春酒冷嘗三數醆，曉琴閑弄十餘聲。
幽懷靜境何人別，唯有南宮老駕兄。
綽約小天仙，生來十六年。
姑山半峰雪，瑤水一枝蓮。
晚院花留立，春窗月伴眠。
回眸雖欲語，阿母在傍邊。
頭青眉眼細，十四女沙彌。
夜靜雙林怕，春深一食饑。
步慵行道困，起晚誦經遲。
應似仙人子，花宮未嫁時。
曉垂朱綬帶，晚著白綸巾。
出去為朝客，歸來是野人。
兩餐聊過日，一榻足容身。
此外皆閒事，時時訪老陳。
送客出門後，移床下砌初。
趁涼行繞竹，引睡臥看書。
老更為官拙，慵多向事疏。
松窗倚藤杖，人道似僧居。
李君歿後共誰游，柳岸荷亭兩度秋。
獨繞曲江行一匝，依前還立水邊愁。
江亭乘曉閱眾芳，春妍景麗草樹光。
日消石桂綠嵐氣，風墜木蘭紅露漿。
水蒲漸展書帶葉，山榴半含琴軫房。
何物春風吹不變，愁人依舊鬢蒼蒼。
誰家思婦秋搗帛，月苦風淒砧杵悲。
八月九月正長夜，千聲萬聲無了時。
應到天明頭盡白，一聲添得一莖絲。
梁苑城西二十里，一渠春水柳千條。
若為此路今重過，十五年前舊板橋。
曾共玉顏橋上別，不知消息到今朝。
青青一樹傷心色，曾入幾人離恨中。
為近都門多送別，長條折盡減春風。
白頭垂淚話梨園，五十年前雨露恩。
莫問華清今日事，滿山紅葉鎖宮門。
一道殘陽鋪水中，半江瑟瑟半江紅。
可憐九月初三夜，露似真珠月似弓。
春風搖盪自東來，折盡櫻桃綻盡梅。
惟餘思婦愁眉結，無限春風吹不開。
奪寵心那慣，尋思倚殿門。
不知移舊愛，何處作新恩。
寒月沈沈洞房靜，真珠簾外梧桐影。
秋霜欲下手先知，燈底裁縫剪刀冷。
雲露青天月漏光，中庭立久卻歸房。
水窗席冷未能臥，挑盡殘燈秋夜長。
菱葉縈波荷颭風，荷花深處小船通。
逢郎欲語低頭笑，碧玉搔頭落水中。
娉婷十五勝天仙，白日姮娥旱地蓮。
何處閑教鸚鵡語，碧紗窗下繡床前。
斜憑繡床愁不動，紅綃帶緩綠鬟低。
遼陽春盡無消息，夜合花前日又西。
金錢買得牡丹栽，何處辭叢別主來。 
紅芳堪惜還堪恨，百處移將百處開。
江州去日聽箏夜，白髮新生不願聞。
如今格是頭成雪，彈到天明亦任君。
青娥小謝娘，白髮老崔郎。
謾愛胸前雪，其如頭上霜。
別後曹家碑背上，思量好字斷君腸。
弦清撥剌語錚錚，背卻殘燈就月明。
賴是心無惆悵事，不然爭奈子弦聲。
秋水蓮冠春草裙，依稀風調似文君。
煩君玉指分明語，知是琴心佯不聞。
真娘墓頭春草碧，心奴鬢上秋霜白。
為問蘇台酒席中，使君歌笑與誰同。
就中猶有楊瓊在，堪上東山伴謝公。
玉軫朱弦瑟瑟徽，吳娃徵調奏湘妃。
分明曲裏愁雲雨，似道蕭蕭郎不歸。
婆娑放雞犬，嬉戲任兒童。
閑坐槐陰下，開襟向晚風。
漚麻池水裏，曬棗日陽中。
人物何相稱，居然田舍翁。
燄短寒缸盡，聲長曉漏遲。
年衰自無睡，不是守三屍。

