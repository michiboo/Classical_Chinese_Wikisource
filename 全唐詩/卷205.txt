
包佶，字幼正。天寶六年及進士第，累官諫議大夫。坐善元載貶嶺南，劉晏奏起爲汴東兩稅使。晏罷，以佶充諸道鹽鐵輕貨錢物使，遷刑部侍郎，改祕書監，封丹陽郡公。詩一卷。 
太皞御氣，句芒肇功。
蒼龍青旗，爰候祥風。
律以和應，神以感通。
鼎俎脩蠁，時惟禮崇。
旨酒告潔，青蘋應候。
禮陳瑤幣，樂獻金奏。
彈弦自昔，解凍惟舊。
仰瞻肸蠁，羣祥來湊。
德盛昭臨，迎拜巽方。
爰候發生，式薦馨香。
酌醴具舉，工歌再揚。
神歆入律，恩降百祥。
膋薌備，玉帛陳。
風動物，樂感神。
三獻終，百神臻。
草木榮，天下春。
微穆敷華能應節，飄揚發彩宜行慶。
送迎靈駕神心饗，跪拜靈壇禮容盛。
氣和草木發萌芽，德暢禽魚遂翔泳。
永望翠蓋逐流雲，自茲率土調春令。
陟降左右，誠達幽圓。
作解之功，樂惟有年。
雲軿戾止，灑霧飄煙。
惟馨展禮，爰列豆籩。
歲正朱明，禮布玄制。
惟樂能感，與神合契。
陰霧離披，靈馭搖裔。
膏澤之慶，期於稔歲。
陽開幽蟄，躬奉鬱鬯。
禮備節應，震來靈降。
動植求聲，飛沈允望。
時康氣茂，惟神之貺。
奠既備，獻將終。
神行令，瑞飛空。
迎乾德，祈歲功。
乘煙燎，儼從風。
整駕升車望寥廓，垂陰薦祉蕩昏氛。
饗時靈貺僾如在，樂罷餘聲遙可聞。
飲福陳誠禮容備，撤俎終獻曙光分。
跪拜臨壇結空想，年年應節候油雲。
今春扶病移滄海，幾度承恩對白花。
送客屢聞簾外鵲，銷愁已辨酒中虵。
瓶開枸杞懸泉水，鼎鍊芙蓉伏火砂。
誤入塵埃牽吏役，羞將簿領到君家。

扶起離披菊，霜輕喜重開。
醉中驚老去，笑裏覺愁來。
月送人無盡，風吹浪不回。
感時將有寄，詩思澀難裁。

火炎逢六月，金伏過三庚。
幾度衣裳汗，誰家枕簟清。
頒冰無下位，裁扇有高名。
吏部還開甕，殷勤二客情。

唯有貧兼病，能令親愛疎。
歲時供放逐，身世付空虛。
脛弱秋添絮，頭風曉廢梳。
波瀾喧衆口，藜藿靜吾廬。
喪馬思開卦，占鴞嬾發書。
十年江海隔，離恨子知予。

六十老翁無所取，二三君子不相遺。
願留今日交歡意，直到隳官謝病時。

酒禮慙先祭，刑書已曠官。
詔馳黃紙速，身在絳紗安。
聖位登堂靜，生徒跪席寒。
庭槐暫搖落，幸爲入春看。

西汜馳暉過，東園別路長。
歲華唯隴柏，春事罷公桑。
龜兆開泉戶，禽巢閉畫梁。
更聞哀禮過，明詔制心喪。

回塘分越水，古樹積吳煙。
掃竹催鋪席，垂蘿待繫船。
鳥窺新罅栗，龜上半攲蓮。
屢入忘歸地，長嗟俗事牽。

遙禮前朝塔，微聞後夜鐘。
人間第四祖，雲裏一雙峰。
積雨封苔徑，多年亞石松。
傳心不傳法，誰可繼高蹤。

洛下交親滿，歸閑意有餘。
翻嫌舊坐宅，卻駕所懸車。
腹飽山僧供，頭輕侍婢梳。
上官唯揖讓，半祿代耕鉏。
雨散三秋別，風傳一字書。
勝遊如可繼，還欲並園廬。

一葉生西徼，齎來上海查。
歲時經水府，根本別天涯。
方士真難見，商胡輒自誇。
此香同異域，看色勝仙家。
茗飲暫調氣，梧丸喜伐邪。
幸蒙祛老疾，深願駐韶華。

運籌時所貴，前席禮偏深。
羸駕歸貧宅，攲冠出禁林。
鳳巢方得地，牛喘最關心。
雅望期三入，東山未可尋。

交臂多相共，風流憶此人。
海翻移里巷，書蠹積埃塵。
奉佛棲禪久，辭官上疏頻。
故來分半宅，惟是舊交親。

桂嶺千崖斷，湘流一派通。
長沙今賈傅，東海舊於公。
章甫經殊俗，離騷繼雅風。
金閨文作字，玉匣氣成虹。
翰墨時招侶，丹青夙在公。
主恩留左掖，人望積南宮。
巧拙循名異，浮沈顧位同。
九遷歸上略，三已契愚衷。
責謝庭中吏，悲寬塞上翁。
楚材欣有適，燕石愧無功。
山曉重嵐外，林春苦霧中。
雪花翻海鶴，波影倒江楓。
去札頻逢信，回帆早掛空。
避賢方有日，非敢愛微躬。

宮前石馬對中峰，雲裏金鋪閉幾重。
不見露盤迎曉日，唯聞木斧扣寒松。

揮淚送迴人，將書報所親。
晚年多疾病，中路有風塵。
王粲頻徵楚，君恩許入秦。
還同星火去，馬上別江春。

心與青春背，新年亦掩扉。
漸窮無相學，惟避不材譏。
積病攻難愈，銜恩報轉微。
定知書課日，優詔許辭歸。

蒼蒼五老霧中壇，杳杳三山洞裏官。
手護崑崙象牙簡，心推霹靂棗枝盤。
春飛雪粉如毫潤，曉漱瓊膏冰齒寒。
漸恨流年筋力少，惟思露冕事星冠。

一世榮枯無異同，百年哀樂又歸空。
夜闌鳥鵲相爭處，林下真僧在定中。

上才生下國，東海是西鄰。
九譯蕃君使，千年聖主臣。
野情偏得禮，木性本含真。
錦帆乘風轉，金裝照地新。
孤城開蜃閣，曉日上朱輪。
早識來朝歲，塗山玉帛均。

幾年江海煙霞，乘醉一到京華。
已覺不嫌羊酪，誰能長守兔罝。
脫巾偏招相國，逢竹便認吾家。
各在芸臺閣裏，煩君日日登車。

病夫將已矣，無可答君恩。
衾枕同羇客，圖書委外孫。
久來從吏道，常欲奉空門。
疾走機先息，攲行力漸煩。
無醫能卻老，有變是遊魂。
鳥宿還依伴，蓬飄莫問根。
寓形齊指馬，觀境制心猨。
唯借南榮地，清晨暫負喧。

祕殿掖垣西，書樓苑樹齊。
秋煙凝縹帙，曉色上璇題。
門接承明近，池連太液低。
疎鐘文馬駐，繁葉綵禽棲。
職美綸江綍，榮深組及珪。
九霄偏眷顧，三事早提攜。
對案臨青玉，窺書捧紫泥。
始歡新遇重，還惜舊遊暌。
左宦登吳岫，分家渡越溪。
賦中頻歎鵩，卜處幾聽雞。
望闕應多戀，臨津不用迷。
柏梁思和曲，朝夕候金閨。

于越城邊楓葉高，楚人書裏寄離騷。
寒江鸂鶒思儔侶，歲歲臨流刷羽毛。

更勞今日春風至，枯樹無枝可寄花。
覽鏡唯看飄亂髮，臨風誰爲駐浮槎。

萬國賀唐堯，清晨會百僚。
花冠蕭相府，繡服霍嫖姚。
壽色凝丹檻，歡聲徹九霄。
御鑪分獸炭，仙管弄雲韶。
日照金觴動，風吹玉佩搖。
都城獻賦者，不得共趨朝。

玉樹歌終王氣收，鴈行高送石城秋。
江山不管興亡事，一任斜陽伴客愁。

一官何幸得同時，十載無媒獨見遺。
今日不論腰下組，請君看取鬢邊絲。

