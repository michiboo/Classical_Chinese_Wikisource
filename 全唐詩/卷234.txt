
〈一作杜誦詩。以下四首，他集互見。〉
道爲謀書重，名因賦頌雄。
禮闈曾擢桂，憲府舊乘驄。
流水生涯盡，浮雲世事空。
唯餘舊臺柏，蕭瑟九原中。

〈一作張祜〖祐〗集《靈臺》二首之一。〉
虢國夫人承主恩，平明上馬入宮門。〈祐集作「金門」。〉
卻嫌脂粉涴顏色，澹埽蛾眉朝至尊。

〈一作暢當詩〉
酒渴愛江清，餘甘漱晚汀。
輭沙欹坐穩，冷石醉眠醒。
野膳隨行帳，華音發從伶。
數杯君不見，醉已遣沈冥。

〈一作司空曙詩〉
古時杜宇稱望帝，魂作杜鵑何微細。
跳枝竄葉樹木中，搶佯瞥捩雌隨雄。
毛衣慘黑貌顦顇，衆鳥安肯相尊崇。
隳形不敢棲華屋，短翮唯願巢深叢。
穿皮啄朽觜欲禿，苦飢始得食一蟲。
誰言養雛不自哺，此語亦足爲愚蒙。
聲音咽咽如有謂，號啼略與嬰兒同。
口乾垂血轉迫促，似欲上訴於蒼穹。
蜀人聞之皆起立，至今斅學傳遺風。
迺知變化不可窮，豈知昔日居深宮，嬪嬙左右如花紅。

〈一作送惠二歸故居，一作惠子過東溪。以下七首，吳若本逸詩。〉
惠子白駒瘦，歸溪唯病身。
皇天無老眼，空谷滯斯人。
崖蜜松花熟，山杯竹葉新。
柴門了無事，黃綺未稱臣。

〈一作過洞庭湖〉
蛟室圍青草，龍堆擁白沙。
護江盤古木，迎櫂舞神鵶。
破浪南風正，收颿畏日斜。
雲山千萬疊，底處上仙槎。

〈一首題作李監宅，已見第九卷中〉
落葉春風起，高城煙霧開。
雜花分戶映，嬌燕入檐回。
一見能傾產，虛懷只愛才。
鹽官雖絆驥，名是漢庭來。

江渚飜鷗戲，官橋帶柳陰。
江飛兢渡日，草見蹋春心。
已撥形骸累，真爲爛漫深。
賦詩歌句穩，不免自長吟。

〈前六首已見第十三卷中〉
聞道巴山裏，春船正好行。都將百年興，一望九江城。
水檻溫江口，茅堂石筍西。移船先主廟，洗藥浣沙溪。
設道春來好，狂風大放顛。吹花隨水去，翻卻釣魚船。
〈以下《草堂逸詩拾遺》。 〉
西南萬壑注，勍敵兩崖間。
地與山根裂，江從月窟來。
削成當白帝，空曲隱陽臺。
疏鑿功雖美，陶鈞力大哉。

羣盜至今日，先朝忝從臣。
歎君能戀主，久客羨歸秦。
黃閣長司諫，丹墀有故人。
向來論社稷，爲話涕霑巾。

〈僕射乃其主將劉乃僕射之判官也〉
聞道南行市駿馬，不限匹數軍中須。
襄陽幕府天下異，主將儉省憂艱虞。
祗收壯健勝鐵甲，豈因格鬬求龍駒。
而今西北自反胡，騏驎蕩盡一匹無。
龍媒真種在帝都，子孫永落西南隅。
向非戎事備征伐，君肯辛苦越江湖。
江湖凡馬多顦顇，衣冠往往乘蹇驢。
梁公〈疑梁崇義，曾爲山南節度〉富貴於身疎，號令明白人安居。
俸錢時散士子盡，府庫不爲驕豪虛。
以茲報主寸心赤，氣卻西戎迴北狄。
羅網羣馬籍馬多，氣在驅馳出金帛。
劉侯奉使光推擇，滔滔才略滄溟窄。
杜陵老翁秋繫船，扶病相識長沙驛。
強梳白髮提胡盧，手把菊花路旁摘。
九州兵革浩茫茫，三歎聚散臨重陽。
當杯對客忍流涕，君〈一無君字〉不覺老夫神內傷。

病鶻孤飛俗眼醜，每夜江邊宿衰柳。
清秋落日已側身，過雁歸鵶錯回首。
緊腦雄姿迷所向，疎翮稀毛不可狀。
強神迷復皁雕前，俊才早在蒼鷹上。
風濤颯颯寒山陰，熊羆欲蟄龍蛇深。
念爾此時有一擲，失聲濺血非其心。

與兄行年校一歲，賢者是兄愚者弟。
兄將富貴等浮雲，弟切功名好權勢。
長安秋雨十日泥，我曹鞴馬聽晨雞。
公卿朱門未開鎖，我曹已到肩相齊。
吾兄睡穩方舒膝，不襪不巾蹋曉日。
男啼女哭莫我知，身上須繒腹中實。
今年思我來嘉州，嘉州酒重花繞樓。
樓頭喫酒樓下臥，長歌短詠還相酬。
四時八節還拘禮，女拜弟妻男拜弟。
幅巾鞶帶不掛身，頭脂足垢何曾洗。
吾兄吾兄巢許倫，一生喜怒長任真。

五十頭白翁，南北逃世難。
疎布纏枯骨，奔走苦不暖〈葉去聲〉。
已衰病方入，四海一塗炭。
乾坤萬里內，莫見容身畔。
妻孥復隨我，回首共悲歡。
故國莽丘墟，鄰里各分散。
歸路從此迷，涕盡湘江岸。

楚隔乾坤遠，難招病客魂。
詩名惟我共，世事與誰論。
北闕更新主，南星落故園。
定知相見日，爛漫倒芳尊。

犬戎腥四海，回首一茫茫。
血戰乾坤赤，氛迷日月黃。
將軍專策略，幕府盛材良。
近賀中興主，神兵動朔方。

別君誰暖眼，將老病纏身。
出涕同斜日，臨風看去塵。
商歌還入夜，巴俗自爲鄰。
尚媿微軀在，遙聞盛禮新。
山東羣盜散，闕下受降頻。
諸將歸應盡，題書報旅人。

轉驚波作怒，即恐岸隨流。
賴有杯中物，還同海上鷗。
關心小剡縣，傍眼見揚州。
爲接情人飲，朝來減半愁。

向晚波微綠，連空岸腳青。
日兼春有暮，愁與醉無醒。
漂泊猶杯酒，躊躇此驛亭。
相看萬里外，同是一浮萍。

亂離知又甚，消息苦難真。
受諫無今日，臨危憶古人。
紛紛乘白馬，攘攘著黃巾。
隋氏留宮室，焚燒何太頻。〈吳曾《漫錄》云：「見顧陶《類選》。」〉

西京安穩未，不見一人來。
臘日巴江曲，山花已自開。
盈盈當雪杏，豔豔待春梅。
直苦風塵暗，誰憂容鬢催。

巴山遇中使，雲自峽城來。
盜賊還奔突，乘輿恐未回。
天寒邵伯樹，地闊望仙臺。
狼狽風塵裏，羣臣安在哉？

復道收京邑，兼聞殺犬戎。
衣冠卻扈從，車架已還宮。
克復成如此，安危在數公。
莫令回首地，慟哭起悲風。

聞道收宗廟，鳴鑾自陝歸。
傾都看黃屋，正殿引朱衣。
劒外春天遠，巴西敕使稀。
念君輕世亂，匹馬向王畿。

紫蕚扶千蘂，黃鬚照萬花。
忽疑行暮雨，何事入朝霞。
恐是潘安縣，堪留衛玠車。
深知好顏色，莫作委泥沙。

只道梅花發，那知柳亦新。
枝枝總到地，葉葉自開春。
紫燕時飜翼，黃鸝不露身。
漢南應老盡，霸上遠愁人。

文章亦不盡，竇子才縱橫。
非爾更苦節，何人符大名。
讀書雲閣觀，問絹錦官城。
我有浣花竹，題詩須一行。

塵滿萊蕪甑，堂橫單父琴。
人皆知飲水，公輩不偷金。
梁獄書因上，秦臺鏡欲臨。
獨醒時所嫉，羣小謗能深。
即出黃沙在，何須白髮侵。
使君傳舊德，已見直繩心。

無數涪江筏，鳴橈總發時。
別離終不久，宗族忍相遺。
白狗黃牛峽，朝雲暮雨祠。
所過頻問訊，到日自題詩。

江頭且繫船，爲爾獨相憐。
雲散灌壇雨，春青彭澤田。
頻驚適小國，一擬問高天。
別後巴東路，逢人問幾賢。

江浦雷聲喧昨夜，春城雨色動微寒。
黃鸝竝坐交愁濕，白鷺羣飛大劇乾。
晚節漸於詩律細，誰家數去酒杯寬。
惟吾最愛清狂客，百徧向看意未闌。

新亭有高會，行子得良時。
日動映江幕，風鳴排檻旗。
絕葷終不改，勸酒欲無詞。
已墮峴山淚，因題零雨詩。

聞說江山好，憐君吏隱兼。
寵行舟遠泛，怯別酒頻添。
推薦非承乏，操持必去嫌。
他時如按縣，不得慢陶潛。

陳跡隨人事，初秋別此亭。
重來棃葉赤，依舊竹林青。
風幔何時卷，寒砧昨夜聲〈當作聽〉。
無由出江漢，愁緒月冥冥。

聞道王喬舄，名因太史傳。
如何碧雞使，把詔紫微天。
秦嶺愁回馬，涪江醉泛船。
青城漫污雜，吾舅意淒然。

高齋常見野，愁坐更臨門。
十月山寒重，孤城月水昏。
葭萌氐種迥，左擔犬戎存。
終日憂奔走，歸期未敢論。

北池雲水闊，華館闢秋風。
獨鶴元依渚，衰荷且映空。
采菱寒刺上，蹋藕野泥中。
素檝分曹往，金盤小徑通。
萋萋露草碧，片片晚旗紅。
杯酒霑津吏，衣裳與釣翁。
異方初豔菊，故里亦高桐。
搖落關山思，淹留戰伐功。
嚴城殊未掩，清宴已知終。
何補參卿事，歡娛到薄躬。

五載客蜀郡，一年居梓州。
如何關塞阻，轉作瀟湘游。
世事已黃髮，殘生隨白鷗。
安危大臣在，不必淚長流。

收帆下急水，卷幔逐回灘。
江市戎戎暗，山雲淰淰寒。
村荒無徑入，獨鳥怪人看。
已泊城樓底，何曾夜色闌。

故舊誰憐我，平生鄭與蘇。
存亡不重見，喪亂獨前途。
豪俊何人在，文章埽地無。
羇遊萬里闊，凶問一年俱。
白首中原上，清秋大海隅。
夜臺當北斗，泉路著東吳。
得罪台州去，時危棄碩儒。
移官蓬閣後，穀貴沒潛夫。
流慟嗟何及，銜冤有是夫。
道消詩興廢，心息酒爲徒。
許與才雖薄，追誰跡未拘。
班揚名甚盛，嵇阮逸相須。
會取君臣合，寧銓品命殊。
賢良不必展，廊廟偶然趨。
勝決風塵際，功安造化鑪。
從容拘舊學，慘澹閟陰符。
擺落嫌疑久，哀傷志力輸。
俗依緜谷異，客對雪山孤。
童稚思諸子，交朋列友於。
情乖清酒送，望絕撫墳呼。
瘧病餐巴水，瘡痍老蜀都。
飄零迷哭處，天地日榛蕪〈右二十七篇，朝奉大夫員安宇所收〉。

東川詩友合，此贈怯輕爲。
況復傳宗近，空然惜別離。
梅花交近野，草色向平池。
儻憶江邊臥，歸期願早知。

〈得峰字〉
苒苒谷中寺，娟娟林表峰。
闌幹上處遠，結構坐來重。
騎馬行春徑，衣冠起晚鐘。
雲門青寂寂，此別惜相從〈右二篇見王原叔本〉。

避地歲時晚，竄身筋骨勞。
詩書遂牆壁，奴僕且旌旄。
行在僅聞信，此生隨所遭。
神堯舊天下，會見出腥臊〈右一篇見趙次翁本，題雲《至德二載丁酉作》〉。

朱櫻此日垂朱實，郭外誰家負郭田。
萬里相逢貪握手，高才卻望足離筵。

雙峰寂寂對春臺，萬竹青青照客杯。
細草留連侵坐輭，殘花悵望近人開。
同舟昨日何由得，竝馬今朝未擬迴。
直到緜州始分首，江邊樹裏共誰來〈右二篇見卞圜本，竝見吳若本〉。

客心驚暮序，賓雁下襄州。
共賞重陽節，言尋戲馬遊。
湖風秋戍柳，江雨暗山樓。
且酌東籬菊，聊祛南國愁〈右一篇見《文苑英華》〉。

三月雪連夜，未應傷物華。
只緣春欲盡，留著伴棃花〈右一首及下逸句，見《合璧事類》〉。

寒食少天氣，東風多柳花。
小桃知客意，春盡始開花。

