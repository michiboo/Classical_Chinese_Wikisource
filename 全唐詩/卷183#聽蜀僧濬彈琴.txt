
越水遶碧山，周迴數千里。
乃是天鏡中，分明畫相似。
〈一本首四句作「蹈海思仲連，遊山慕康樂。攀雲窮千峰，弄水涉萬壑」〉
愛此從冥搜，永懷臨湍遊。
一爲滄波客，十見紅蕖秋。
觀濤壯天險，望海令人愁。
路遐迫西照，歲晚悲東流。
何必探禹穴，逝將歸蓬丘。
不然五湖上，亦可乘扁舟。

朝入天苑中，謁帝蓬萊宮。
青山映輦道，碧樹搖蒼空。
謬題金閨籍，得與銀臺通。
待詔奉明主，抽毫頌清風。
歸時落日晚，躞蹀浮雲驄。
人馬本無意，飛馳自豪雄。
入門紫鴛鴦，金井雙梧桐。
清歌弦古曲，美酒沽新豐。
快意且爲樂，列筵坐羣公。
光景不可留，生世如轉蓬。
早達勝晚遇，羞比垂釣翁。

自古有秀色，西施與東鄰。
蛾眉不可妬，況乃效其矉。
所以尹婕妤，羞見邢夫人。
低頭不出氣，塞默少精神。
寄語無鹽子，如君何足珍。

青天何歷歷，明星如白石。
黃姑與織女，相去不盈尺。
銀河無鵲橋，非時將安適。
閨人理紈素，遊子悲行役。
瓶冰知冬寒，霜露欺遠客。
客似秋葉飛，飄颻不言歸。
別後羅帶長，愁寬去時衣。
乘月託宵夢，因之寄金徽。

高樓入青天，下有白玉堂。
明月看欲墮，當窗懸清光。
遙夜一美人，羅衣霑秋霜。
含情弄柔瑟，彈作陌上桑。
弦聲何激烈，風捲遶飛梁。
行人皆躑躅，棲鳥起迴翔。
但寫妾意苦，莫辭此曲傷。
願逢同心者，飛作紫鴛鴦。

長繩難繫日，自古共悲辛。
黃金高北斗，不惜買陽春。
石火無留光，還如世中人。
即事已如夢，後來我誰身。
提壺莫辭貧，取酒會四鄰。
仙人殊恍惚，未若醉中真。

清都綠玉樹，灼爍瑤臺春。
攀花弄秀色，遠贈天仙人。
香風送紫蘂，直到扶桑津。
取掇世上豔，所貴心之珍。
相思傳一笑，聊欲示情親。

今日風日好，明日恐不如。
春風笑於人，何乃愁自居。
吹簫舞彩鳳，酌醴鱠神魚。
千金買一醉，取樂不求餘。
達士遺天地，東門有二疏。
愚夫同瓦石，有才知卷舒。
無事作悲苦，塊然涸轍魚。

運速天地閉，胡風結飛霜。
百草死冬月，六龍頹西荒。
太白出東方，彗星揚精光。
鴛鴦非越鳥，何爲眷南翔。
惟昔鷹將犬，今爲侯與王。
得水成蛟龍，爭池奪鳳凰。
北斗不酌酒，南箕空簸揚。

世路今太行，迴車竟何託。
萬族皆凋枯，遂無少可樂。
曠野多白骨，幽魂共銷鑠。
榮貴當及時，春華宜照灼。
人非崑山玉，安得長璀錯。
身沒期不朽，榮名在麟閣。

月色不可掃，客愁不可道。
玉露生秋衣，流螢飛百草。
日月終銷毀，天地同枯槁。
蟪蛄啼青松，安見此樹老。
金丹寧誤俗，昧者難精討。
爾非千歲翁，多恨去世早。
飲酒入玉壺，藏身以爲寶。

生者爲過客，死者爲歸人。
天地一逆旅，同悲萬古塵。
月兔空搗藥，扶桑已成薪。
白骨寂無言，青松豈知春。
前後更嘆息，浮榮安足珍。

仙人騎彩鳳，昨下閬風岑。
海水三清淺，桃源一見尋。
遺我綠玉桮，兼之紫瓊琴。
杯以傾美酒，琴以閑素心。
二物非世有，何論珠與金。
琴彈松裏風，桮勸天上月。
風月長相知，世人何倏忽。

涉江弄秋水，愛此荷花鮮。
攀荷弄其珠，蕩漾不成圓。
佳人綵雲裏，欲贈隔遠天。
相思無由見，悵望涼風前。
〈又《折荷有贈》云：「涉江翫秋水，愛此紅蕖鮮。攀荷弄其珠，蕩漾不成圓。佳期彩雲重，欲贈隔遠天。相思無由見，惆悵涼風前」。〉

去去復去去，辭君還憶君。
漢水既殊流，楚山亦此分。
人生難稱意，豈得長爲羣。
越燕喜海日，燕鴻思朔雲。
別久容華晚，琅玕不能飯。
日落知天昏，夢長覺道遠。
望夫登高山，化石竟不返。

〈集本八首，內二首與《古風》同，前已附註，不重錄。〉
瑤姬天帝女，精彩化朝雲。
宛轉入宵夢，無心向楚君。
錦衾抱秋月，綺席空蘭芬。
茫昧竟誰測，虛傳宋玉文。

洛浦有宓妃，飄颻雪爭飛。
輕雲拂素月，了可見清輝。
解珮欲西去，含情詎相違。
香塵動羅襪，綠水不霑衣。
陳王徒作賦，神女豈同歸。
好色傷大雅，多爲世所譏。

裂素持作書，將寄萬里懷。
眷眷待遠信，竟歲無人來。
征鴻務隨陽，又不爲我棲。
委之在深篋，蠹魚壞其題。
何如投水中，流落他人開。
不惜他人開，但恐生是非。

十五遊神仙，仙遊未曾歇。
吹笙坐松風，汎瑟窺海月。
西山玉童子，使我鍊金骨。
欲逐黃鶴飛，相呼向蓬闕。

西國有美女，結樓青雲端。
蛾眉豔曉月，一笑傾城歡。
高節不可奪，炯心如凝丹。
常恐彩色晚，不爲人所觀。
安得配君子，共乘雙飛鸞。

嘉穀隱豐草，草深苗且稀。
農夫既不異，孤穗將安歸。
常恐委疇隴，忽與秋蓬飛。
烏得薦宗廟，爲君生光輝。

周公負斧扆，成王何夔夔。
武王昔不豫，剪爪投河湄。
賢聖遇讒慝，不免人君疑。
天風拔大木，禾黍咸傷萎。
管蔡扇蒼蠅，公賦鴟鴞詩。
金縢若不啓，忠信誰明之。

搖裔雙彩鳳，婉孌三青禽。
往還瑤臺裏，鳴舞玉山岑。
以歡秦娥意，復得王母心。
區區精衛鳥，銜木空哀吟。

長安春色歸，先入青門道。
綠楊不自持，從風欲傾倒。
海燕還秦宮，雙飛入簾櫳。
相思不相見，託夢遼城東。

涼風度秋海，吹我鄉思飛。
連山去無際，流水何時歸。
目極浮雲色，心斷明月暉。
芳草歇柔豔，白露催寒衣。
夢長銀漢落，覺罷天星稀。
含悲想舊國，泣下誰能揮。

吾愛王子晉，得道伊洛濱。
金骨既不毀，玉顏長自春。
可憐浮丘公，猗靡與情親。
舉首白日間，分明謝時人。
二仙去已遠，夢想空殷勤。

可歎東籬菊，莖疎葉且微。
雖言異蘭蕙，亦自有芳菲。
未泛盈樽酒，徒霑清露輝。
當榮君不採，飄落欲何依。

昔余聞姮娥，竊藥駐雲髮。
不自嬌玉顏，方希鍊金骨。
飛去身莫返，含笑坐明月。
紫宮誇蛾眉，隨手會凋歇。

宋玉事楚王，立身本高潔。
巫山賦綵雲，郢路歌白雪。
舉國莫能和，巴人皆捲舌。
一感登徒言，恩情遂中絕。

晨趨紫禁中，夕待金門詔。
觀書散遺帙，探古窮至妙。
片言茍會心，掩卷忽而笑。
青蠅易相點，白雪難同調。
本是疎散人，屢貽褊促誚。
雲天屬清朗，林壑憶遊眺。
或時清風來，閑倚欄下嘯。
嚴光桐廬溪，謝客臨海嶠。
功成謝人間，從此一投釣。

何處聞秋聲，翛翛北窗竹。
迴薄萬古心，攬之不盈掬。
靜坐觀衆妙，浩然媚幽獨。
白雲南山來，就我檐下宿。
嬾從唐生決，羞訪季主卜。
四十九年非，一往不可復。
野情轉蕭灑，世道有飜覆。
陶令歸去來，田家酒應熟。

餐霞臥舊壑，散髮謝遠遊。
山蟬號枯桑，始復知天秋。
朔雁別海裔，越燕辭江樓。
颯颯風卷沙，茫茫霧縈洲。
黃雲結暮色，白水揚寒流。
惻愴心自悲，潺湲淚難收。
蘅蘭方蕭瑟，長嘆令人愁。

北風吹海鴈，南渡落寒聲。
感此瀟湘客，淒其流浪情。
海懷結滄洲，霞想遊赤城。
始探蓬壺事，旋覺天地輕。
澹然吟高秋，閑臥瞻太清。
蘿月掩空幕，松霜結前楹〈一作「松雲散前楹」〉。
滅見息羣動，獵微窮至精。
桃花有源水，可以保吾生。

南風昔不競，豪聖思經綸。
劉琨與祖逖，起舞雞鳴晨。
雖有匡濟心，終爲樂禍人。
我則異於是，潛光皖水濱。
卜築司空原，北將天柱鄰。
雪霽萬里月，雲開九江春。
俟乎泰階平，然後託微身。
傾家事金鼎，年貌可長新。
所願得此道，終然保清真。
弄景奔日馭，攀星戲河津。
一隨王喬去，長年玉天賓。

共公赫怒，天維中摧。
鯤鯨噴蕩，揚濤起雷。
魚龍陷人，成此禍胎。
火焚崑山，玉石相磓。
仰希霖雨，灑寶炎煨。
箭發石開，戈揮日迴。
鄒衍慟哭，燕霜颯來。
微誠不感，猶縶夏臺。
蒼鷹搏攫，丹棘崔嵬。
豪聖凋枯，王風傷哀。
斯文未喪，東嶽豈頹。
穆逃楚難，鄒脫吳災。
見機苦遲，二公所咍。
驥不驟進，麟何來哉。
星離一門，草擲二孩。
萬憤結習，憂從中催。
金瑟玉壺，盡爲愁媒。
舉酒太息，泣血盈桮。
台星再朗，天綱重恢。
屈法申恩，棄瑕取材。
冶長非罪，尼父無猜。
覆盆儻舉，應照寒灰。

海水渤潏，人罹鯨鯢。
蓊胡沙而四塞，始滔天於燕齊。
何六龍之浩蕩，遷白日於秦西。
九土星分，嗷嗷棲棲。
南冠君子，呼天而啼。
戀高堂而掩泣，淚血地而成泥。
獄戶春而不草，獨幽怨而沈迷。
兄九江兮弟三峽，悲羽化之難齊。
穆陵關北愁愛子，豫章天南隔老妻。
一門骨肉散百草，遇難不復相提攜。
樹榛拔桂，囚鸞寵雞。
舜昔授禹，伯成耕犂。
德自此衰，吾將安棲。
好我者恤我，不好我者何忍臨危而相擠。
子胥鴟夷，彭越醢醯。
自古豪烈，胡爲此繄。
蒼蒼之天，高乎視低。
如其聽卑，脫我牢狴。
儻辨美玉，君收白珪。

修蛇橫洞庭，吞象臨江島。
積骨成巴陵，遺言聞楚老。
水窮三苗國，地窄三湘道。
歲晏天崢嶸，時危人枯槁。
思歸阻喪亂，去國傷懷抱。
郢路方丘墟，章華亦傾倒。
風悲猨嘯苦，木落鴻飛早。
日隱西赤沙，月明東城草。
關河望已絕，氛霧行當掃。
長呌天可聞，吾將問蒼昊。

得道無古今，失道還衰老。
自笑鏡中人，白髮如霜草。
捫心空嘆息，問影何枯槁。
桃李竟何言，終成南山皓。

賈誼三年謫，班超萬里侯。
何如牽白犢，飲水對清流。

青春幾何時，黃鳥鳴不歇。
天涯失鄉路，江外老華髮。
心飛秦塞雲，影滯楚關月。
身世殊爛漫，田園久蕪沒。
歲晏何所從，長歌謝金闕。

蜀僧抱綠綺，西下峨眉峰。
爲我一揮手，如聽萬壑松。
客心洗流水，餘響入霜鐘。
不覺碧山暮，秋雲暗幾重。

魯國寒事早，初霜刈渚蒲。
揮鐮若轉月，拂水生連珠。
此草最可珍，何必貴龍鬚。
織作玉牀席，欣承清夜娛。
羅衣能再拂，不畏素塵蕪。

魯女東窗下，海榴世所稀。
珊瑚映綠水，未足比光輝。
清香隨風發，落日好鳥歸。
願爲東南枝，低舉拂羅衣。
無由共攀折，引領望金扉。

南軒有孤松，柯葉自綿冪。
清風無閑時，瀟灑終日夕。
陰生古苔綠，色染秋煙碧。
何當凌雲霄，直上數千尺。

蟠木不彫飾，且將斤斧疎。
樽成山嶽勢，材是棟梁餘。
外與金罍並，中涵玉醴虛。
慙君垂拂拭，遂忝玳筵居。
〈此首題一作「詠柳少府山癭木樽」〉

擁腫寒山木，嵌空成酒樽。
愧無江海量，偃蹇在君門。

落羽辭金殿，孤鳴咤繡衣。
能言終見棄，還向隴西飛。

紫藤掛雲木，花蔓宜陽春。
密葉隱歌鳥，香風留美人。

八月邊風高，胡鷹白錦毛。
孤飛一片雪，百里見秋毫。

寒冬十二月，蒼鷹八九毛。
寄言燕雀莫相啅，自有雲霄萬里高。

粉壁爲空天，丹青狀江海。
遊雲不知歸，日見白鷗在。
博平真人王志安，沈吟至此願掛冠。
松溪石磴帶秋色，愁客思歸坐曉寒。

美人爲政本忘機，服藥求仙事不違。
葉縣已泥丹竈畢，瀛洲當伴赤松歸。
先師有訣神將助，大聖無心火自飛。
九轉但能生羽翼，雙鳧忽去定何依。

昔遊三峽見巫山，見畫巫山宛相似。
疑是天邊十二峰，飛入君家彩屏裏。
寒松蕭瑟如有聲，陽臺微茫如有情。
錦衾瑤席何寂寂，楚王神女徒盈盈。
高〈一本有「唐」字〉咫尺，如千里，翠屏丹崖燦如綺。
蒼蒼遠樹圍荊門，歷歷行舟泛巴水。
水石潺湲萬壑分，煙光草色俱氛氳。
溪花笑日何年發，江客聽猨幾歲聞。
使人對此心緬邈，疑入嵩丘夢綵雲。

百丈素崖裂，四山丹壁開。
龍潭中噴射，晝夜生風雷。
但見瀑泉落，如潨雲漢來。
聞君寫真圖，島嶼備縈迴。
石黛刷幽草，曾青澤古苔。
幽緘儻相傳，何必向天台。

醉入田家去，行歌荒野中。
如何青草裏，亦有白頭翁。
折取對明鏡，宛將衰鬢同。
微芳似相誚，留恨向東風。

慙君能衛足，嘆我遠移根。
白日如分照，還歸守故園。

真僧閉精宇，滅跡含達觀。
列嶂圖雲山，攢峰入霄漢。
丹崖森在目，清晝疑卷幔。
蓬壺來軒窗，瀛海入几案。
煙濤爭噴薄，島嶼相凌亂。
征帆飄空中，瀑水灑天半。
崢嶸若可陟，想像徒盈嘆。
杳與真心冥，遂諧靜者翫。
如登赤城裏，揭步滄洲畔。
即事能娛人，從茲得消散。

白鷺下秋水，孤飛如墜霜。
心閑且未去，獨立沙洲傍。

園花笑芳年，池草豔春色。
猶不如槿花，嬋娟玉階側。
芬榮何夭促，零落在瞬息。
豈若瓊樹枝，終歲長翕赩。

世人種桃李，皆在金張門。
攀折爭捷徑，及此春風暄。
一朝天霜下，榮耀難久存。
安知南山桂，綠葉垂芳根。
清陰亦可託，何惜樹君園。

紅羅袖裏分明見，白玉盤中看卻無。
疑是老僧休念誦，腕前推下水晶珠。

巫山枕障畫高丘，白帝城邊樹色秋。
朝雲夜入無行處，巴水橫天更不流。

遙夜何漫漫，空歌白石爛。
甯戚未匡齊，陳平終佐漢。
攙搶掃河洛，直割鴻溝半。
歷數方未遷，雲雷屢多難。
天人秉旄鉞，虎竹光藩翰。
侍筆黃金臺，傳觴青玉案。
不因秋風起，自有思歸歎。
主將動讒疑，王師忽離叛。
自來白沙上，鼓譟丹陽岸。
賓御如浮雲，從風各消散。
舟中指可掬，城上骸爭爨。
草草出近關，行行昧前算。
南奔劇星火，北寇無涯畔。
顧乏七寶鞭，留連道傍翫。
太白夜食昴，長虹日中貫。
秦趙興天兵，茫茫九州亂。
感遇明主恩，頗高祖逖言。
過江誓流水，志在清中原。
拔劍擊前柱，悲歌難重論。

