
崔惠童，博州人，右驍衛將軍、冀州刺史庭玉之子，尚明皇晉國公主。詩一首。
〈一作崔惠詩，一作崔思詩。〉
一月主人笑幾回，相逢相識且銜杯。
眼看春色如流水，今日殘花昨日開。

崔敏童，駙馬都尉惠童之昆弟也。詩一首。
一年始有一年春，百歲曾無百歲人。
能向花前幾回醉，十千沽酒莫辭貧。

苗晉卿，字元輔，潞州壺關人。擢進士第，累遷吏部郎中，知選事，久之，進侍郎。天寶二載，較書判，以御史中丞張倚之子奭爲第一，議者不平。帝御花萼樓覆實，奭持紙終日，筆不下，人謂之曳白。坐貶安康太守，俄充河北採訪使。肅宗召赴行在，拜左相。廣德中，以太保致仕。永泰初卒，諡懿獻。詩一首。 
金吾戒道清，羽騎動天聲。
砥路方南絕，重巖始北征。
關樓前望遠，河邑下觀平。
喜氣迴輿合，祥風入斾輕。
祝堯三老至，會禹百神迎。
月令農先急，春蒐禮復行。
仍親后土祭，更理晉陽兵。
不似勞車轍，空留八駿名。

賈躭，字敦詩，滄州南皮人。天寶中，舉明經，授臨清縣尉。上疏論時政，改正平尉，從事河東檢校膳部員外郎。歷邠州刺史，政績茂異，入爲鴻臚卿。自大曆至貞元，三爲節鎮，徴拜右僕射，同中書門下平章事。在相位十三年，世稱其淳德。躭好地理學，外國使至，必訊其山川土俗，因譔《海內華夷圖》及《古今郡國縣道四夷述》四十卷，表獻之。詩一首。
衆書之中虞書巧，體法自然歸大道。
不同懷素只攻顛，豈類張芝惟創草。
形勢素，筋骨老，父子君臣相揖抱。
孤青似竹更颼颸，闊白如波長浩渺。
能方正，不隳倒，功夫未至難尋奧。
須知孔子廟堂碑，便是青箱中至寶。

趙居貞，鼓城人，歷吳郡採訪使。天寶中，官北海郡太守。詩一首。
〈幷序。序首行缺一字，詩第十八句缺二字。〉
曉登雲門山，直上一千尺。
絕頂彌孤聳，盤途幾傾窄。
前對豎裂峯，下臨削成壁。
陽巘靈芝秀，陰崖半天赤。
大壑靜不波，渺溟無際極。
是時雪初霽，冱寒水更積。
披展送龍儀，寧安服狐白。
沛恩惟聖主，祈福在方伯。
三元章醮昇，五域囗囗覿。
帟幕翠微亙，機茵丹洞闢。
祝起鳴天鼓，拜傳端素冊。
霞間朱紱縈，嵐際黃裳襞。
玉策奉誠信，仙佩俟奔驛。
香氣入岫門，瑞雲出巖石。
至誠必招感，大福旋來格。
空中忽神言，帝壽萬千百。

蕭華，徐國公嵩之子。天寶末，歷官兵部侍郎。上元初，以中書侍郎同平章事，忤李輔國，矯詔罷爲禮部侍郎，尋貶峽州司馬卒。詩一首。
粵在秦京日，議乎封禪難。 
豈知陶唐主，道濟蒼生安。 
惟彼烈祖事，增修實榮觀。 
聲名朝萬國，玉帛禮三壇。 
纂聖德重光，建元功載刊。 
仍開舊馳道，不記昔迴鑾。 
羽衛搖晴日，弓戈生早寒。 
猶思檢玉處，慾望白雲端。

李岑，天寶、大曆間人。詩一首。 李岑，天寶中宋州刺史。詩二首。
鵲印慶仍傳，魚軒寵莫先。
從夫元凱貴，訓子孟軻賢。
龍是雙歸日，鸞非獨舞年。
哀榮今共盡，悽愴杜陵田。

皇綱歸有道，帝系祖玄元。
運表南山祚，神通北極尊。
大同齊日月，興廢應乾坤。
聖后趨庭禮，宗臣稽首言。
千官欣肆觀，萬國賀深恩。
錫宴雲天接，飛聲雷地喧。
祥光浮紫閣，喜氣繞皇軒。
未預承天命，空勤望帝門。

元友讓，元結子，見《永州志》。按元結集載，長子友直，次子友正，此蓋其幼子也。詩一首。
昔到纔三歲，今來鬢已蒼。
剝苔看篆字，薙草覓書堂。
引客登臺上，呼童掃樹旁。
石渠疏擁水，門徑斸藂篁。
田地潛更主，林園盡廢荒。
悲涼問耆耋，疆界指垂楊。

蔣冽，儀鳳中宰相高智周之外孫。第進士，考功員外郎，終尚書左丞。詩七首。 
結宇依青嶂，開軒對綠疇。
樹交花兩色，溪合水同流。
竹徑春來掃，蘭尊夜不收。
逍遙自得意，鼓腹醉中遊。

冉冉紅羅帳，開君玉樓上。
畫作同心鳥，銜花兩相向。
春風正可憐，吹暎綠窗前。
妾意空相感，君心何處邊。

持憲當休明，飭躬免顛沛。
直繩備豪右，正色清冠蓋。
寄切才恨薄，職雄班匪大。
坐居三獨中，立在百僚外。
簡牘時休暇，依然秋興多。
披書唯骨鯁，循跡少閑和。
庭樹凌霜柏，池傾萎露荷。
歲寒應可見，感此遂成歌。

漢家張御史，晉國綠珠樓。
時代邈已遠，共謝洛陽秋。
洛陽大道邊，舊地尚依然。
下馬獨太息，擾擾城市喧。
時人欣綠珠，詩滿金谷圓。
千載埋輪地，無人興一言。
正直死猶忌，況乃未死前。
汨羅有飜浪，恐是嫌屈原。
我聞太古水，上與天相連。
如何一落地，又作九曲泉。
萬古惟高步，可以旌我賢〈一本無如何以下四句〉。

鵲巢性本高，更在西山木。
朝下清泉戲，夜近明月宿。
非直避網羅，兼能免傾覆。
豈憂五陵子，挾彈來相逐。

神女歸巫峽，明妃入漢宮。 
擣衣餘石在，薦枕舊室空。 
行雨有時度，谿流何日窮。 
至今詞賦裡，淒愴寫遺風。

北林夜方久，南月影頻移。
何啻飛三匝，猶言未得枝。

蔣渙，冽之弟，擢進士。天寶末，爲給事中。永泰初，歷鴻臚卿，日本使嘗遺金帛，不受，惟取牋一番，爲書以貽其副。終禮部尚書。詩五首。
北望情何限，南行路轉深。 
晚帆低荻葉，寒日下楓林。 
雲白蘭陵渚，煙青建葉岑。 
江天秋向盡，無處不傷心。

三休尋磴道，九折步雲霓。 
瀍澗臨江北，郊原極海西。 
沙平瓜步出，樹遠綠楊低。 
南指晴天外，青峰是會稽。

中禁夕沈沈，幽篁別作林。
色連雞樹近，影落鳳池深。
爲重凌霜節，能虛應物心。
年年承雨露，長對紫庭陰。

白簡嘗持憲，黃圖復尹京。
能標百郡則，威肅一朝清。
典秩崇三禮，臨戍振五兵。
更聞傳世業，才子有高名。

封樹遵同穴，生平此共歸。
鏡埋鸞已去，泉掩鳳何飛。
薤輓疑笳曲，松風思翟衣。
揚名將寵贈，泉路滿光輝。

段懷然，台州刺史，天寶中人。詩一首。
〈《高僧傳》：「玉修淨土業，天寶元年，感瑞往生。」〉
我師一念登初地，佛國笙歌兩度來。
唯有門前古槐樹，枝低只爲掛銀臺。

張偁，九齡族孫，見《宰相世系表》。《紀事》云：「天寶、至德間人。」詩一首。
秋風颯颯雨霏霏，愁殺恓遑一布衣。
辭君且作隨陽鳥，海內無家何處歸。

陳孫，明皇時人。詩一首。
雞犬漁舟裡，長謠任興行。 
即令邀客醉，已被遠山迎。 
書笈將非重，荷衣著甚輕。 
謝安無個事，忽起為蒼生。

李峯，開州刺史。詩一首。
鵲印慶仍傳，魚軒寵莫先。 
從夫元凱貴，訓子孟軻賢。 
龍是雙歸日，鸞非獨舞年。 
哀榮今共盡，悽愴杜陵田。

