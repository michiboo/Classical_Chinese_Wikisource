
三五窮荒月，還應照北堂。
迴身向暗臥，不忍見圓光。
浸潤成宮蠱，蒼黃弄父兵。
人情疑始變，天性感還生。
宇縣猶能洽，閨門詎不平。
空令千載後，悽愴望思名。
息駕非窮途，未濟豈迷津。
獨立大河上，北風來吹人。
雪霜自茲始，草木當更新。
嚴冬不肅殺，何以見陽春。
馬嘶白日暮，劍鳴秋氣來。
我心浩無際，河上空徘徊。
即讐終自翦，覆國豈為雄。
假號孤城裏，何殊在甬東？
祀夏功何薄，尊周義不成。
淒涼庾信賦，千載共傷情。
晨飈發荊州，落日到巴丘。
方知刳剡利，可接鬼神遊。
二湖豁南寖，九𣲖駛東流。
襟帶三千里，盡在岳陽樓。
憶昔鬭羣雄，此焉爭上游。
吳昌屯虎旅，晉盛騖龍舟。
宋齊紛禍難，梁陳成冦讐。
鐘鼓長震耀，魚龍不得休。
風雪一蕭散，功業忽如浮。
今日時無事，空江滿白鷗。
零桂佳山水，榮陽舊自同。
經途看不暇，遇境說難窮。
疊嶂青時合，澄湘漫處空。
舟移明鏡裡，路入畫屛中。
巖壑千家接，松蘿一徑通。
漁煙生縹緲，犬吠隔籠䓤。
戲鳥留餘翠，幽花恡晩紅。
光翻沙瀬日，香散橘園風。
信美非吾土，分憂屬賤躬。
守愚資地僻，䘏隱望年豐。
且保心能靜，那求政必工。
課終如免戾，歸飬洛城東。
少陵最高處，曠望極秋空。
君山噴清源，脈散秦川中。
荷鍤自成雨，由來非鬼工。
如何盛明代，委棄傷豳風。
涇㶚徒絡繹，漆沮虛會同。
東流滔滔去，沃野飛秋蓬。
大禹平水土，吾人得其宗。
發機迴地勢，運思與天通。
早欲獻奇䇿，豐財敘西戎。
豈知年三十，未識大明宮。
卷爾出岫雲，追吾入冥鴻。
無為學驚俗，狂醉哭途窮。
皇家禮赤帝，謬獲司風域。
致齋紫蓋下，宿設祝融側。
鳴澗驚宵寐，清猿遞時刻。
澡潔事夙興，簪佩思盡飾。
危壇象嶽趾，秘殿翹翬翼。
登拜不遑願，酌獻皆累息。
贊道儀匪繁，祝史詞甚直。
忽覺心魂悸，如有精靈逼。
漠漠雲氣生，森森杉栢黑。
風吹虛簫韻，露洗寒玉色。
寂寞有至公，馨香在明德。
禮成謝邑吏，駕言歸郡職。
憩桑訪蠶事，遵疇課農力。
所願風雨時，迴首瞻南極。
行行忽到舊河源，城外千家作漢村。
樵採未侵征虜墓，耕耘猶就破羌屯。
金湯天險長全設，伏臘華風亦暗存。
暫駐單車空下淚，有心無力復何言。
左南橋上見河州，遺老相依赤岸頭。
匝塞歌鐘受恩者，誰憐被髮哭東流。
忠驅義感即風雷，誰道南方乏武才。
天下起兵誅董卓，長沙子弟最先來。
虎旗龍艦順長風，坐引全吳入掌中。
孫皓小兒何足取，便令千載笑爭功。
長驅到處積人頭，大斾連營壓上游。
建業烏棲何足問，慨然歸去王中州。
天生傑異固難馴，應變摧枯若有神。
夷甫自能疑倚嘯，忍將虛誕誤時人。
吳蜀成婚此水潯，明珠步障幄黃金。
誰將一女輕天下，欲換劉郎鼎峙心。
孤棹遲遲悵有違，沿湘數日逗晴暉。
人生隨分爲憂喜，迴雁峰南是北歸。
愁雲重拂地，飛雪亂遙程。
莫慮前山暗，歸人正眼明。
築壇登上將，膝席委前籌。
虜滅南侵跡，朝分北顧憂。
抗旌迴廣漠，撫劍動旄頭。
坐見黃雲暮，行看白草秋。
山橫舊秦塞，河繞古靈州。
戍守如無事，惟應獵騎遊。
隨緣聊振錫，高步出東城。
水止無恆地，雲行不計程。
到時為彼岸，過處即前生。
今日臨岐別，吾徒自有情。
洞庭舟始泊，桂江帆又開。
魂從會處斷，愁向笑中來。
惝怳看殘景，殷勤祝此盃。
衡陽刷羽待，成取一行迴。
湘南孤白芷，幽託在清潯。
豈有馨香發，空勞知處深。
推賢路已隔，賑乏力不任。
慙我一言分，貞君千里心。
寸義薄聯組，片誠敵兼金。
方期踐冰雪，無使弱思侵。
慷慨視別劍，淒清泛離琴。
前程楚塞斷，此恨洞庭深。
文字已久廢，循良非所任。
期君碧雲上，千里一揚音。
憶年十五在江湄，聞說平涼且半疑。
豈料殷勤洮水上，卻將家信託袁師。
尋常縱恣倚青春，不契心期便不親。
今日煙波九疑去，相逢盡是眼中人。
匣有青萍筒有書，何門不可曳長裾？
應須定取眞知者，遣對明君說子虛。
羸馬孤童鳥道微，三千客散獨南歸。
山公念舊偏知我，今日因君淚滿衣。
戚里容閒客，山泉若化成。
寄遊芳徑好，借賞彩船輕。
春至花常滿，年多水更清。
此中如傳舍，但自立功名。
天子收郡印，京兆責獄囚。
狂兄與狂弟，不解對花愁。
山櫻先春發，紅蕊滿霜枝。
幽處竟誰見，芳心空自知。
似奪朝日照，疑畏煖風吹。
欲問含彩意，恐驚輕薄兒。
夭桃臨方塘，暮色堪秋思。
託根豈求潤，照影非自媚。
罥掛青柳絲，零落綠錢地。
佳期竟何許，時有幽禽至。
吉凶豈前卜，人事何翻覆。
緣看數日花，卻翦凌霜竹。
常言契君操，今乃妨衆目。
自古病當門，誰言出幽獨。
道州城北歐陽家，去郭一里占煙霞。
主人雖朴甚有思，解留滿地紅桃花。
桃花成泥不須掃，明朝更訪桃源老。
政成興足告即歸，門前便是家山道。
偶尋黃溪日欲沒，早梅未盡山櫻發。
無事江城閉此身，不得坐待花間月。
紅芳暗落碧池頭，把火遙看且少留半。
夜忽然風更起，明朝不復上南樓。
夭桃紅燭正相鮮，傲吏閒齋困獨眠。
應是夢中飛作蝶，悠揚只在此花前。
遐視輕神寳，傳歸屬聖猷。
堯功終有待，文德本無憂。
坐受朝汾水，行看告岱丘。
那知鼎成後，龍馭弗淹留。
監撫垂三紀，聲徽洽萬方。
禮因馳道著，明自墾田彰。
積漸承鴻業，從容守太康。
更留園寢詔，恭聼有餘芳。
早秋同軌至，晨斾露華滋。
挽度千夫咽，笳凝六馬遲。
劍悲長閉日，衣望出遊時。
風起西陵樹，淒涼滿孝思。
可憐他山石，幾度負貞堅。
推遷強為用，彫斵傷自然。
文含巴江浪，色起青城煙。
更聞餘玉聲，時入朱絲弦。
酌言修舊典，刈楚始登堂。
百拜賓儀盡，三終樂奏長。
想同鶯出谷，看似雁成行。
禮罷知何適，隨雲入帝鄉。
杳杳沖天鶴，風排勢暫違。
有心長自負，無伴可相依。
萬里寜辭遠，三山詎憶歸。
但令毛羽在，何處不翻飛。
鴻災起無朕，有見非前知。
蟻入不足恤，柱傾何可追。
良工操斤斧，沉吟方在斯。
殫材事朽廢，曷若新宏規。
我非好鵝癖，爾乏鳴雁姿。
安得免沸鼎，澹然遊清池。
見生不忍食，深情固在斯。
能自遠飛去，無念稻粱為。
銀宮翠島煙霏霏，珠樹玲瓏朝日暉。
神仙望見不得到，卻逐迴風何處歸？
退渾兒，退渾兒，朔風長在氣何衰？
萬羣鐵馬從奴虜，強弱由人莫歎時。
退渾兒，退渾兒，冰消青海草如絲。
明堂天子朝萬國，神島龍駒將與誰？
漢家婕妤唐昭容，工詩能賦千載同。
自言才藝是天眞，不服丈夫勝婦人。
歌闌舞罷閒無事，縱恣優游㺯文字。
玉樓寳架中天居，緘奇秘異萬卷餘。
水精編帙綠鈿軸，雲母搗紙黃金書。
風吹花露清旭時，綺忩高掛紅綃帷。
香囊盛煙繡結絡，翠羽拂案青琉璃。
吟披嘯卷終無已，皎皎淵機破研理。
詞縈彩翰紫鸞迴，思耿寥天碧雲起。
碧雲起，心悠哉，境深轉苦坐自摧。
金梯珠履聲一斷，瑤階日夜生青苔。
青苔秘空關，曾比羣玉山。
神仙杳何許？遺逸滿人間。
君不見，洛陽南市賣書肆，
有人買得《研神記》，紙上香多蠹不成，
昭容題處猶分明，令人惆悵難為情！
千門儼雲端，此地富羅紈。
秋月三五夜，砧聲滿長安。
幽人感中懷，靜聼淚汍瀾。
所恨搗衣者，不知天下寒。
東方殊未明，暗室蟲正飛。
先覺忽先起，衣裳顚倒時。
嚴冬寒漏長，此夜如何其。
不用思秉燭，扶桑有清暉。
墻下長安道，囂塵咫尺間。
久牽身外役，暫得病中閒。
背喜朝陽滿，心憐暮鳥還。
吾廬在何處，南有白雲山。
羸臥承新命，優容獲所安。
遣兒迎賀客，無力拂塵冠。
偃仰晴軒暖，支離曉鏡寒。
那堪報恩去，感激對衰蘭。
沉痾曠十旬，還過直城闉。
老馬猶知路，羸童欲怕人。
久隳三徑計，更強百年身。
許國將何力，空生衣上塵。
夜疑關山月，暁似沙塲雪。
曾使西域來，幽情望超越。
將念浩無際，欲言忘所説。
豈是花感人，自憐抱孤節。
誰念獨坐愁？日暮此南樓。
雲去舜祠閉，月明瀟水流。
猿聲何處曉，楓葉滿山秋。
不分匣中鏡，少年看白頭。
南風吹烈火，熖熖燒楚澤。
陽景當晝遲，陰天半夜赤。
過處若彗掃，來時如電激。
豈復辨蕭蘭，焉能分玉石？
蟲蛇盡爍爛，虎兕出奔廹。
積穢一蕩除，和氣始融液。
堯時既敬授，禹稼斯肇跡。
遍生合穎禾，大秀兩岐麥。
家有京坻詠，人無溝壑慼。
乃悟焚如功，來歲終受益。
碧水何逶迤，東風吹沙草。
煙波千萬曲，不辨嵩陽道。
病肺不飲酒，傷心不看花。
惟驚望鄉處，猶自隔長沙。
朱邑何為者？桐鄉有古祠。
我心常所慕，二郡老人知。
棲棲復汲汲，忽覺年四十。
今朝滿衣淚，不是傷春泣。
中夜兀然坐，無言空涕洟。
丈夫志氣事，兒女安得知。
越歐百鍊時，楚卞三泣地。
二寳無人識，千齡皆棄置。
空巖起白虹，古獄生紫氣。
安得命世客，直來開奧秘。
劍任刜鐘看，玉從投火試。
必能絶疑惑，然後論奇異。
微風生青萍，習習出金塘。
輕揺深林翠，靜獵幽徑芳。
掩抑時未來，鴻毛亦無傷。
一朝乘嚴氣，萬里號清霜。
北走摧鄧林，東去落扶桑。
掃卻垂天雲，澄清無私光。
悠然返空寂，晏海通舟航。
年過潘岳纔三歲，還見星星兩鬢中。
縱使他時能早逹，定知不作黑頭公。
文章拋盡愛功名，三十無成白髮生。
辜負壯心羞欲死，勞君貴買斷腸聲。
綠原青壠漸成塵，汲井開園日日新。
四月帶花移芍藥，不知憂國是何人。
百憂攢心起復臥，夜長耿耿不可過。 
風吹雪片似花落，月照冰文如鏡破。
東池送客醉年華，聞道風流勝習家。
獨臥郡齋寥落意，隔簾微雨濕梨花。
憶吾未冠賞年華，二十年間在咄嗟。
今來羨汝看花歲，似汝追思昨日花。
丈夫可殺不可羞，如何送我海西頭。
更生更聚終須報，二十年間死即休。
別館月，犁牛冰河金山雪；
道州月，霜樹子規啼是血。
壯心感此孤劍鳴，沉火在灰殊未滅。
青海風，飛沙射面隨驚蓬；
洞庭風，危檣欲折身若空。
西馳南走有何事？會須一決百年中。
當代知文字，先皇記姓名。
七年天下立，萬里海西行。
苦節終難辨，勞生竟自輕。
今朝流落處，嘯水遶孤城。
黃花古城路，上盡見青山。
桑柘晴川口，牛羊落照間。
野情隨卷幔，塵事隔重關。
道合偏重賞，官微獨不閒。
鶴分琴久罷，書到雁應還。
為謝登臨客，瓊林寄一攀。
阮宅閒園暮，窻中見樹陰。
樵歌依野草，僧語過長林。
鳥向花間井，人彈竹裡琴。
自嫌身未老，已有住山心。
幾夏京城住，今朝獨遠歸。
修行四分律，䕶淨七條衣。
溪寺黃橙熟，沙田紫芋肥。
九龍潭上路，同去客應稀。

