

李密，京兆長安人。隋末以父寛蔭為左親侍。宇文述勸令學，因謝病讀書。嘗乘一黄牛，被以蒲韉，挂《漢書》一帙於角上，一手捉靷，一手翻卷。越公楊素見而異之，語其子玄感，傾心結納。及玄感舉兵，迎密為謀主。兵敗亡命，集衆據洛口，自號魏公，移檄州郡。後為王世充所敗，歸唐，拜光祿卿，封邢國公。行至桃林，懼誅將叛，史萬寶遣副將盛彦師追斬之。詩一首。
金風蕩初節，玉露凋晩林。
此夕窮塗士，鬱陶傷寸心。
野平葭葦合，村荒藜藿深。
眺聽良多感，徙倚獨霑襟。
霑襟何所為，悵然懷古意。
秦俗猶未平，漢道將何冀。
樊噲市井徒，蕭何刀筆吏。
一朝時運會，千古傳名諡。
寄言世上雄，虚生真可媿。
孔德紹，會稽人。有清才，事竇建德，初為景城丞，後為内史侍郎，典書檄。建德敗，太宗誅之。詩十二首。
名山狎招隱，俗外遠相求。
還如倒景望，忽似閬風遊。
臨崖俯大壑，披霧仰飛流。
歲積松方偃，年深椿欲秋。
野花開石鏡，雲葉掩山樓。
何須問方士，此處即瀛洲。
紛吾世網暇，靈岳展幽尋。
寥廓風塵遠，杳冥川谷深。
山昏五里霧，日落三華陰。
疎峰起蓮葉，危塞隱桃林。
何必東都外，此處可抽簪。
綿綿夕漏深，客恨轉傷心。
撫弦無人聽，對酒時獨斟。
故鄉萬里絕，窮愁百慮侵。
秋草思邊馬，遶枝驚夜禽。
風度谷餘響，月斜山半陰。
勞歌欲敘意，終是白頭吟。
地籟風聲急，天津雲色愁。
悠然萬頃滿，俄爾百川浮。
還似金堤溢，翻如碧海流。
驚濤遥起鷺，迴岸不分牛。
徒知懷趙景，終是倦陽侯。
木梗誠無託，蘆灰豈暇求。
思得乘槎便，蕭然河漢遊。
名岳標形勝，危峰遠鬱紆。
成象建環極，大壯闡規模。
層臺聳靈鷲，高殿邇陽烏。
暫同遊閬苑，還類入仙都。
三休開碧嶺，萬户洞金鋪。
攝心罄前禮，訪道挹中虚。
遥瞻盡地軸，長望極天隅。
白雲起梁棟，丹霞映栱櫨。
露花疑濯錦，泉月似沈珠。
今日桃源客，相顧失歸途。
仁祠表虚曠，祗園展肅恭。
棲息翠微嶺，登頓白雲峰。
映流看夜月，臨峰聽曉鐘。
澗芳十步草，崖陰百丈松。
蕭然遥路絶，無復市朝蹤。
大君膺寶歷，出豫表功成。
鈞天金石響，洞庭弦管清。
八音動繁會，九變叶希聲。
和雲留睿賞，熏風悅聖情。
盛烈光韶濩，易俗邁咸英。
竊吹良無取，率舞抃羣生。
蓮舟泛錦磧，極目眺江干。
沿流渡檝易，逆浪取花難。
有霧疑川廣，無風見水寛。
朝來採摘倦，詎得久盤桓。
華亭失侣鶴，乘軒寵遂終。
三山凌苦霧，千里激悲風。
心危白露下，聲斷綵弦中。
何言斯物變，翻覆似遼東。
金陵已去國，銅梁忽背飛。
失路遠相送，他鄉何日歸。

靈關九折險，蜀道二星遥。
乘槎若有便，希泛廣陵潮。
早秋驚落葉，飄零似客心。
翻飛未肯下，猶言惜故林。
誰分菱花影，還看蓬鬢秋。〈「照鏡見白髮」詩式〉
鄭頲，滎陽人。為王世充御史大夫。太宗圍城時，乞為浮屠，世充惡而殺之。詩一首。
幻生還幻滅，大幻莫過身。
安心自有處，求人無有人。
劉斌，南陽人，有詞藻。嘗與虞世南、孔德紹、劉孝孫等結文會。事竇建德，為中書舍人；又事劉黑闥。及敗，没突厥中。詩四首。
性與雖天縱，主世乃無由。
何言泰山毁，空驚逝水流。
及門思往烈，入室想前修。
寂寞荒堦暮，摧殘古木秋。
遺風曖如此，聊以慰蒸求。
名臣不世出，百工之所求。
況乃非常器，遭逢興運秋。
符彩照千里，銓衡綜九流。
經綸資百物，樽俎寄皇猷。
韶濩傾復理，典禮紊還修。
雖貞棟梁任，兼好藝文遊。
佇聞和鼎實，行當奉介丘。
高衢翻稅駕，閱水遽遷舟。
傳呼更何日，曵履聞無由。
歸魂藐脩路，征櫂艤䢴溝。
林薄長風慘，江上寒雲愁。
夜臺終不曙，遺芳徒自留。
春林已自好，時鳥復和鳴。
枝交難奮翼，谷静易流聲。
間關纔得性，繒繳遽相驚。
安知背飛遠，拂霧獨晨征。
靈山峙千仞，蔽日且嵳峩。
紫蓋雲陰遠，香爐煙氣多。
石梁高鳥路，瀑水近天河。
欲知聞道里，别自有仙歌。
劉闢，字太初。擢進士第。佐韋皋西川幕；後代為節度使。以叛誅。詩二首。
圓月當新霽，高樓見最明。
素波流粉壁，丹桂拂飛甍。
下瞰千門静，旁觀萬象生。
梧桐窗下影，烏鵲檻前聲。
嘯逸劉琨興，吟資庾亮情。
遊人莫登眺，迢遞故鄉程。

皎潔三秋月，巍峩百丈樓。
下分征客路，上有美人愁。
帳卷芙蓉帶，簾褰玳瑁鉤。
倚窗情渺𣺌，憑檻思悠悠。
未得金波轉，俄成玉筯流。
不堪三五夕，夫壻在邊州。
黄巢，冤句人。舉進士不第，廣明作亂破京都；後滅于泰山狼虎谷。詩三首。
颯颯西風滿院栽，蕊寒香冷蝶難來。
他年我若為青帝，報與桃花一處開。
待到秋來九月八，我花開後百花殺。
衝天香陣透長安，滿城盡帶黃金甲。
記得當年草上飛，鐵衣著盡著僧衣。
天津橋上無人識，獨倚欄杆看落暉。


