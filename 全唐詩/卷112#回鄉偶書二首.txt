
賀知章，字季真，會稽永興人。少以文詞知名，擢進士，累遷太常博士。開元中，張說爲麗正殿修書使，奏請知章入書院，同撰《六典》及《文纂》。後轉太常少卿，遷禮部侍郎，加集賢院學士，改授工部侍郎，俄遷秘書監。知章性放曠，晚尤縱誕，自號四明狂客，醉後屬詞，動成卷軸。又善草隸，人共傳寶。天寶初，請爲道士還鄉里。詔賜《鏡湖剡川》一曲，御製詩以贈行，皇太子已下咸就執別，年八十六卒，肅宗贈禮部尚書。詩一卷。
〈《唐書·樂志》曰：「玄宗開元十三年禪社首山祭地祇樂，迎神用《順和》，皇帝行用《太和》，登歌、奠玉帛用《肅和》，迎俎入用《雍和》，初獻用《壽和》，飲福用《福和》，還宮用《太和》，送神用《靈具醉》以代《順和》。」〉
至哉含柔德，萬物資以生。
常順稱厚載，流謙通變盈。
聖心事能察，增廣陳厥誠。
黃祇僾如在，泰折俟咸亨。
肅我成命，於昭黃衹。
裘冕而祀，陟降在斯。
五音克備，八變聿施。
緝熙肆靖，厥心匪離。
黃祇是祗，我其夙夜。
夤畏誠絜，匪遑寧舍。
禮以琮玉，薦厥茅藉。
念茲降康，胡寧克暇。
夙夜宥密，不敢寧宴。
五齊既陳，八音在縣。
粢盛以絜，房俎斯薦。
惟德惟馨，尚茲克徧。
惟以明發，有懷載殷。
樂盈而反，禮順其禋。
立清以獻，薦欲是親。
於穆不已，裒對斯臻。
穆穆天子，告成岱宗。
大裘如濡，執珽有顒。
樂以平志，禮以和容。
上帝臨我，雲胡肅邕。
昭昭有唐，天俾萬國。
列祖應命，四宗順則。
申錫無疆，宗我同德。
曾孫繼緒，享神配極。
江臯聞曙鐘，輕栧理還舼。
海潮夜約約，川露晨溶溶。
始見沙上鳥，猶埋雲外峰。
故鄉杳無際，明發懷朋從〈《唐文粹》、《唐詩紀事》載此詩，並作絕句云：「故鄉杳無際，江臯聞曙鐘。始見沙上鳥，猶埋雲外峰。」〉。
青陽布王道，玄覽陶真性。
欣若天下春，高逾域中聖。
神臯類觀賞，帝里如懸鏡。
繚繞八川浮，岧嶢雙闕映。
曉色徧昭陽，晴雲卷建章。
華滋的皪丹青樹，顥氣氤氳金玉堂。
尚有靈蛇下鄜畤，還徵瑞寶入陳倉。
自昔秦奢漢窮武，後庭萬餘宮百數。
旗回五丈殿千門，連綿南隥出西垣。
廣畫螓蛾誇窈窕，羅生玳瑁象崑崙。
廼睠天晴興隱恤，古來土木良非一。
荊臨章觀趙叢臺，何如堯階將禹室。
層欄䆗窱下龍輿，清管逶迤半綺疏。
一聽南風引鸞舞，長謠北極仰鶉居。

山源夜雨度仙家，朝發東園桃李花。
桃花紅兮李花白，照灼城隅復南陌。
南陌青樓十二重，春風桃李爲誰容。
棄置千金輕不顧，踟躕五馬謝相逢。
徒言南國容華晚，遂歎西家飄落遠。
的皪長奉明光殿，氛氳半入披香苑。
苑中珍木元自奇，黃金作葉白銀枝。
千年萬歲不凋落，還將桃李更相宜。
桃李從來露井傍，成蹊結影矜豔陽。
莫道春花不可樹，會持仙實薦君王。

常經絕脈塞，復見斷腸流。
送子成今別，令人起昔愁。
隴雲晴半雨，邊草夏先秋。
萬里長城寄，無貽漢國憂。

西學垂玄覽，東堂發聖謨。
天光燭武殿，時宰集鴻都。
枯朽霑皇澤，翾飛舞帝梧。
跡同遊汗漫，榮是出泥塗。
三歎承湯鼎，千歡接舜壺。
微軀不可荅，空欲詠依蒲。

荒憬盡懷忠，梯航已自通。
九攻雖不戰，五月尚持戎。
遣戍徵周牒，恢邊重漢功。
選車命元宰，授律取文雄。
胄出天弧上，謀成帝幄中。
詔旂分夏物，專土錫唐弓。
帳宿伊川右，鉦傳晉苑東。
饔人藉蕡實，樂正理絲桐。
岐陌涵餘雨，離川照晚虹。
恭聞詠方叔，千載舞皇風。

主人不相識，偶坐爲林泉。
莫謾愁沽酒，囊中自有錢。

碧玉妝成一樹高，萬條垂下綠絲縧。
不知細葉誰裁出，二月春風似剪刀。

稽山罷霧鬱嵯峨，鏡水無風也自波。
莫言春度芳菲盡，別有中流采芰荷。

少小離家老大回，鄉音難改鬢毛衰。
兒童相見不相識，笑問客從何處來。

離別家鄉歲月多，近來人事半銷磨。
唯有門前鏡湖水，春風不改舊時波。

鈒鏤銀盤盛蛤蜊，鏡湖蓴菜亂如絲。
鄉曲近來隹此味，遮渠不道是吳兒。

落花真好些，一醉一回顛〈見《詩式》〉。

