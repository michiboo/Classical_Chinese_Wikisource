
感極都無夢，魂銷轉易驚。
風簾半鉤落，秋月滿床明。
悵望臨階坐，沉吟繞樹行。
孤琴在幽匣，時迸斷弦聲。
纖幹未盈把，高條才過眉。
不禁風苦動，偏受露先萎。
不分秋同盡，深嗟小便衰。
傷心落殘葉，猶識合昏期。
積善坊中前度飲，謝家諸婢笑扶行。
今宵還似當時醉，半夜覺來聞哭聲。
謝傅堂前音樂和，狗兒吹笛膽娘歌。
花園欲盛千場飲，水閣初成百度過。
醉摘櫻桃投小玉，懶梳叢鬢舞曹婆。
再來門館唯相吊，風落秋池紅葉多。
朝從空屋裏，騎馬入空台。
盡日推閒事，還歸空屋來。
月明穿暗隙，燈燼落殘灰。
更想咸陽道，魂車昨夜回。
月是陰秋鏡，寒為寂寞資。
輕寒酒醒後，斜月枕前時。
倚壁思閒事，回燈檢舊詩。
聞君亦同病，終夜遠相悲。
十里撫柩別，一身騎馬回。
寒煙半堂影，燼火滿庭灰。
稚女憑人問，病夫空自哀。
潘安寄新詠，仍是夜深來。
撫稚君休感，無兒我不傷。
片雲離岫遠，雙燕念巢忙。
大壑誰非水，華星各自光。
但令長有酒，何必謝家莊。
謝公最小偏憐女，嫁與黔婁百事乖。
顧我無衣搜藎篋，泥他沽酒拔金釵。
野蔬充膳甘長藿，落葉添薪仰古槐。
今日俸錢過十萬，與君營奠復營齋。
昔日戲言身後意，今朝皆到眼前來。 
衣裳已施行看盡，針線猶存未忍開。
尚想舊情憐婢僕，也曾因夢送錢財。 
誠知此恨人人有，貧賤夫妻百事哀。
閒坐悲君亦自悲，百年都是幾多時？
鄧攸無子尋知命，潘岳悼亡猶費詞。
同穴窅冥何所望？他生緣會更難期。
惟將終夜長開眼，報答平生未展眉。
內外都無隔，帷屏不復張。 
夜眠兼客坐，同在火爐床。
憶昔歲除夜，見君花燭前。
今宵祝文上，重疊敘新年。
閑處低聲哭，空堂背月眠。
傷心小兒女，撩亂火堆邊。
行吟坐歎知何極，影絕魂銷動來年。
今夜商山館中夢，分明同在後堂前。
良夕背燈坐，方成合衣寢。
酒醉夜未闌，幾回顛倒枕。
竹簟襯重茵，未忍都令卷。
憶昨初來日，看君自施展。
君彈烏夜啼，我傳樂府解古題。
良人在獄妻在閨，官家欲赦烏報妻。
烏前再拜淚如雨，烏作哀聲妻暗語。
後人寫出烏啼引，吳調哀弦聲楚楚。
四五年前作拾遺，諫書不密丞相知。
謫官詔下吏驅遣，身作囚拘妻在遠。
歸來相見淚如珠，唯說閑宵長拜烏。
君來到舍是烏力，妝點烏盤邀女巫。
今君為我千萬彈，烏啼啄啄淚瀾瀾。
感君此曲有深意，昨日烏啼桐葉墜。
當時為我賽烏人，死葬咸陽原上地。
夢上高高原，原上有深井。
登高意枯渴，願見深泉冷。
裴回繞井顧，自照泉中影。
沉浮落井瓶，井上無懸綆。
念此瓶欲沉，荒忙為求請。
遍入原上村，村空犬仍猛。
還來繞井哭，哭聲通復哽。
哽噎夢忽驚，覺來房舍靜。
燈焰碧朧朧，淚光疑冏冏。
鐘聲夜方半，坐臥心難整。
忽憶咸陽原，荒田萬餘頃。
土厚壙亦深，埋魂在深埂。
埂深安可越，魂通有時逞。
今宵泉下人，化作瓶相憬。
感此涕汍瀾，汍瀾涕沾領。
所傷覺夢間，便覺死生境。
豈無同穴期，生期諒綿永。
又恐前後魂，安能兩知省。
尋環意無極，坐見天將昞。
吟此夢井詩，春朝好光景。
平生每相夢，不省兩相知。
況乃幽明隔，夢魂徒爾為。
情知夢無益，非夢見何期。
今夕亦何夕，夢君相見時。
依稀舊妝服，晻淡昔容儀。
不道間生死，但言將別離。
分張碎針線，襵疊故屏幃。
撫稚再三囑，淚珠千萬垂。
囑雲唯此女，自歎總無兒。
尚念嬌且騃，未禁寒與饑。
君復不憘事，奉身猶脫遺。
況有官縛束，安能長顧私。
他人生間別，婢僕多謾欺。
君在或有托，出門當付誰。
言罷泣幽噎，我亦涕淋漓。
驚悲忽然寤，坐臥若狂癡。
月影半床黑，蟲聲幽草移。
心魂生次第，覺夢久自疑。
寂默深想像，淚下如流澌。
百年永已訣，一夢何太悲。
悲君所嬌女，棄置不我隨。
長安遠於日，山川雲間之。
縱我生羽翼，網羅生縶維。
今宵淚零落，半為生別滋。
感君下泉魄，動我臨川思。
一水不可越，黃泉況無涯。
此懷何由極，此夢何由追。
坐見天欲曙，江風吟樹枝。
古原三丈穴，深葬一枝瓊。
崩剝山門壞，煙綿墳草生。
久依荒隴坐，卻望遠村行。
驚覺滿床月，風波江上聲。
君骨久為土，我心長似灰。
百年何處盡，三夜夢中來。
逝水良已矣，行雲安在哉。
坐看朝日出，眾鳥雙裴回。
踰年間生死，千里曠南北。
家居無見期，況乃異鄉國。
破盡裁縫衣，忘收遺翰墨。
獨有纈紗幬，憑人遠攜得。
施張合歡榻，展卷雙鴛翼。
已矣長空虛，依然舊顏色。
裴回將就寢，徙倚情何極。
昔透香田田，今無魂惻惻。
隙穿斜月照，燈背空床黑。
達理強開懷，夢啼還過臆。
平生貧寡歡，夭枉勞苦憶。
我亦距幾時，胡爲自摧逼。
燭蛾焰中舞，蠒蠶叢上織。
燋爛各自求，他人顧何力。
多離因茍合，惡影當務息。
往事勿復言，將來幸前識。
燼火孤星滅，殘燈寸焰明。
竹風吹面冷，簷雪墜階聲。
寡鶴連天呌，寒雛徹夜驚。
秪應張侍御，潛會我心情。
傷禽我是籠中鶴，沉劍君為泉下龍。
重纊猶存孤枕在，春衫無復舊裁縫。

檢得舊書三四紙，高低闊狹粗成行。
自言並食尋高事，唯念山深驛路長。

公無渡河音響絕，已隔前春復去秋。
今日閑窗拂塵土，殘弦猶迸鈿箜篌。

婢僕曬君餘服用，嬌癡稚女繞床行。
玉梳鈿朵香膠解，盡日風吹玳瑁箏。

伴客銷愁長日飲，偶然乘興便醺醺。
怪來醒後傍人泣，醉裏時時錯問君。

我隨楚澤波中梗，君作咸陽泉下泥。
百事無心值寒食，身將稚女帳前啼。

童稚癡狂撩亂走，繡球花仗滿堂前。
病身一到繐帷下，還向臨階背日眠。

小於潘岳頭先白，學取莊周淚莫多。
止竟悲君須自省，川流前後各風波。
荀令香銷潘簟空，悼亡詩滿舊屏風。
扶床小女君先識，應為些些似外翁。
燭暗船風獨夢驚，夢君頻問向南行。
覺來不語到明坐，一夜洞庭湖水聲。
雨點輕漚風復驚，偶來何事去何情。
浮生未到無生地，暫到人間又一生。
秋天淨綠月分明，何事巴猿不賸鳴。
應是一聲腸斷去，不容啼到第三聲。
逝者何由見，中人未達情。
馬無生角望，猿有斷腸鳴。
去伴投遐徼，來隨夢險程。
四年巴養育，萬里硤回縈。
病是他鄉染，魂應遠處驚。
山魈邪亂逼，沙虱毒潛嬰。
母約看寧辨，余慵療不精。
欲尋方次第，俄值疾充盈。
燈火徒相守，香花秪浪擎。
蓮初開月梵，蕣已落朝榮。
魄散雲將盡，形全玉尚瑩。
空垂兩行血，深送一枝瓊。
祕祝休巫覡，安眠放使令。
舊衣和篋施，殘藥滿甌傾。
乳媼閑於社，醫僧婗似酲。
憫渠身覺賸，訝佛力難爭。
騎竹癡猶子，牽車小外甥。
等長迷過影，遙戲誤啼聲。
涴紙傷餘畫，扶床念試行。
獨留呵面鏡，誰弄倚牆箏。
憶昨工言語，憐初妙長成。
撩風妬鸚舌，凌露觸蘭英。
翠鳳輿真女，紅蕖捧化生。
秪憂嫌五濁，終恐向三清。
宿惡諸葷味，懸知衆物名〈生而不食葷血，虎豹狨猿等皮毛，盡惡斥之，巴南所無之物，及北而默識其名者數輩〉。
環從枯樹得，經認寶函盛。
慍怒偏憎數，分張雅愛平。
最憐貪栗妹，頻救嬾書兄。
爲占嬌饒分，良多眷戀誠。
別常回面泣，歸定出門迎。
解怪還家晚，長將遠信呈。
說人偷罪過，要我抱縱橫。
騰蹋遊江舫，攀緣看樂棚。
和蠻歌字拗，學妓舞腰輕。
迢遰離荒服，提攜到近京。
未容誇伎倆，唯恨枉聰明。
往緒心千結，新絲鬢百莖。
暗窗風報曉，秋幌雨聞更。
敗槿蕭疎館，衰楊破壞城。
此中臨老淚，仍自哭孩嬰。
維鵜受刺因吾過，得馬生災念爾冤。
獨在中庭倚閑樹，亂蟬嘶噪欲黃昏。

才能辨別東西位，未解分明管帶身。
自食自眠猶未得，九重泉路托何人。

爾母溺情連夜哭，我身因事有時悲。
鐘聲欲絕東方動，便是尋常上學時。

蓮花上品生真界，兜率天中離世途。
彼此業緣多障礙，不知還得見兒無。

節量梨栗愁生疾，教示詩書望早成。
鞭撲校多憐校少，又緣遺恨哭三聲。

深嗟爾更無兄弟，自歎予應絕子孫。
寂寞講堂基址在，何人車馬入高門。

往年鬢已同潘嶽，垂老年教作鄧攸。
煩惱數中除一事，自茲無復子孫憂。

長年苦境知何限，豈得因兒獨喪明。
消遣又來緣爾母，夜深和淚有經聲。

烏生八子今無七，猿叫三聲月正孤。
寂寞空堂天欲曙，拂簾雙燕引新雛。

頻頻子落長江水，夜夜巢邊舊處棲。
若是愁腸終不斷，一年添得一聲啼。
頭白夫妻分無子，誰令蘭夢感衰翁。
三聲啼婦臥床上，一寸斷腸埋土中。
蜩甲暗枯秋葉墜，燕雛新去夜巢空。
情知此恨人皆有，應與暮年心不同。
十月辛勤一月悲，今朝相見淚淋漓。
狂風落盡莫惆悵，猶勝因花壓折枝。
