
渭水自縈秦塞曲，黃山舊遶漢宮斜。
鑾輿迥出千門柳，閣道廻看上苑花。
雲裏帝城雙鳳闕，雨中春樹萬人家。
爲乘陽氣行時令，不是宸遊玩物華。

欲笑周文歌宴鎬，遙輕漢武樂橫汾。
豈知玉殿生三秀，詎有銅池出五雲。
陌上堯樽傾北斗，樓前舜樂動南薰。
共歡天意同人意，萬歲千秋奉聖君。

芙蓉闕下會千官，紫禁朱櫻出上蘭。
纔是寢園春薦後，非關御苑鳥銜殘。
歸鞍競帶青絲籠，中使頻傾赤玉盤。
飽食不須愁內熱，大官還有蔗漿寒。

帝子遠辭丹鳳闕，天書遙借翠微宮。
隔窗雲霧生衣上，卷幔山泉入鏡中。
林下水聲喧語笑，巖間樹色隱房櫳。
仙家未必能勝此，何事吹笙向碧空。

絳幘雞人送曉籌，尚衣方進翠雲裘。
九天閶闔開宮殿，萬國衣冠拜冕旒。
日色纔臨仙掌動，香煙欲傍袞龍浮。
朝罷須裁五色詔，佩聲歸向鳳池頭。

漢主離宮接露臺，秦川一半夕陽開。
青山盡是朱旗繞，碧澗翻從玉殿來。
新豐樹裏行人度，小苑城邊獵騎廻。
聞道甘泉能獻賦，懸知獨有子雲才。

名儒待詔滿公車，才子爲郎典石渠。
蓮花法藏心懸悟，貝葉經文手自書。
楚〈《文苑》作歲，注云，集作楚，非〉詞共許勝楊馬，梵字何人辨魯魚。
故舊相望在三事，願君莫厭承明廬。

何幸含香奉至尊，多慙未報主人恩。
草木盡能酬雨露，榮枯安敢問乾坤。
仙郎有意憐同舍，丞相無私斷埽門。
揚子解嘲徒自遣，馮唐已老復何論〈咸爲李林甫記室，丞相，蓋指李也〉。

洞門高閣靄餘輝，桃李陰陰柳絮飛。
禁裏疎鐘官舍晚，省中啼鳥吏人稀。
晨搖玉佩趨金殿，夕奉天書拜瑣闈。
強欲從君無那老，將因臥病解朝衣。

居延城外獵天驕，白草連山野火燒。
暮雲空磧時驅馬，秋日平原好射鵰。
護羗校尉朝乘障，破虜將軍夜渡遼。
玉靶角弓珠勒馬，漢家將賜霍嫖姚。

忽蒙漢詔還冠冕，始覺殷王解網羅。
日比皇明猶自暗，天齊聖壽未雲多。
花迎喜氣皆知笑，鳥識歡心亦解歌。
聞道百城新佩印，還來雙闕共鳴珂。

仙官欲往九龍潭，旄節朱幡倚石龕。
山壓天中半天上，洞穿江底出江南。
瀑布杉松常帶雨，夕陽蒼翠忽成嵐。
借問迎來雙白鶴，已曾衡嶽送蘇耽。

明到衡山與洞庭，若爲秋月聽猿聲。
愁看北渚三湘遠，惡說南風五兩輕。
青草瘴時過夏口，白頭浪裏出湓城。
長沙不久留才子，賈誼何須弔屈平。

無着天親弟與兄，嵩丘蘭若一峰晴。
食隨鳴磬巢烏下，行踏空林落葉聲。
迸水定侵香案濕，雨花應共石牀平。
深洞長松何所有，儼然天竺古先生。

桃源一向絕風塵，柳市南頭訪隱淪。
到門不敢題凡鳥，看竹何須問主人。
城上青山如屋裏，東家流水入西鄰。
閉戶著書多歲月，種松皆老作龍鱗。

酌酒與君君自寬，人情翻覆似波瀾；白首相知猶按劍，朱門先達笑彈冠。
草色全經細雨濕，花枝欲動春風寒；世事浮雲何足問，不如高臥且加餐。

不到東山向一年，歸來纔及種春田。
雨中草色綠堪染，水上桃花紅欲然。
優婁比丘經論學，傴僂丈人鄉里賢。
披衣倒屣且相見，相歡語笑衡門前。

無才不敢累明時，思向東谿守故籬。
豈厭尚平婚嫁早，卻嫌陶令去官遲。
草間蛩響臨秋急，山裏蟬聲薄暮悲。
寂寞柴門人不到，空林獨與白雲期。

積雨空林煙火遲，蒸藜炊黍餉東菑。
漠漠水田飛白鷺，陰陰夏木囀黃鸝。
山中習靜觀朝槿，松下清齋折露葵。
野老與人爭席罷，海鷗何事更相疑。

上蘭門外草萋萋，未央宮中花裏棲。
亦有相隨過御苑，不知若箇向金堤。
入春解作千般語，拂曙能先百鳥啼。
萬戶千門應覺曉，建章何必聽鳴雞。

莫以今時寵，難忘舊日恩。
看花滿眼淚，不共楚王言。

玉窗螢影度，金殿人聲絕。
秋夜守羅帷，孤燈耿不滅。

宮殿生秋草，君王恩幸疎。
那堪聞鳳吹，門外度金輿〈此首《河嶽英靈集》選，題作《婕妤怨》〉。

怪來妝閣閉，朝下不相迎。
總向春園裏，花間笑語聲〈此首《國秀集》選，題作《扶南曲》〉。

新家孟城口，古木餘衰柳。
來者復爲誰，空悲昔人有。

飛鳥去不窮，連山復秋色。
上下華子岡，惆悵情何極。

文杏裁爲梁，香茅結爲宇。
不知棟裏雲，去作人間雨。

檀欒暎空曲，青翠漾漣漪。
暗入商山路，樵人不可知。

空山不見人，但聞人語響。
返景入深林，復照青苔上。
秋山斂餘照，飛鳥逐前侶。
彩翠時分明，夕嵐無處所。

結實紅且綠，復如花更開。
山中儻留客，置此芙蓉杯。

仄逕蔭宮槐，幽陰多綠苔。
應門但迎埽，畏有山僧來。

輕舸迎上客，悠悠湖上來。
當軒對尊酒，四面芙蓉開。

輕舟南垞去，北垞淼難即。
隔浦望人家，遙遙不相識。

吹簫凌極浦，日暮送夫君。
湖上一回首，青山卷白雲。

分行接綺樹，倒影入清漪。
不學御溝上，春風傷別離。

颯颯秋雨中，淺淺石溜瀉。
跳波自相濺，白鷺驚復下。

日飲金屑泉，少當千餘歲。
翠鳳翊文螭，羽節朝玉帝。

清淺白石灘，綠蒲向堪把。
家住水東西，浣紗明月下。

北垞湖水北，雜樹暎朱闌。
逶迤南川水，明滅青林端。

獨坐幽篁裏，彈琴復長嘯。
深林人不知，明月來相照。

木末芙蓉花，山中發紅萼。
澗戶寂無人，紛紛開且落。

古人非傲吏，自闕經世務。
偶寄一微官，婆娑數株樹。

桂尊迎帝子，杜若贈佳人。
椒漿奠瑤席，欲下雲中君。

人閑桂花落，夜靜春山空。
月出驚山鳥，時鳴春澗中。
日日采蓮去，洲長多暮歸。
弄篙莫濺水，畏濕紅蓮衣。
乍向紅蓮沒，復出清蒲颺。
獨立何䙰褷，銜魚古查上。
朝耕上平田，暮耕上平田。
借問問津者，寧知沮溺賢。
春池深且廣，會待輕舟迴。
靡靡綠萍合，垂楊埽復開。

淼淼寒流廣，蒼蒼秋雨晦。
君問終南山，心知白雲外。

山中多法侶，禪誦自爲羣。
城郭遙相望，唯應見白雲。

猿吟一何苦，愁朝復悲夕。
莫作巫峽聲，腸斷秋江客。

與君青眼客，共有白雲心。
不相東山去，日令春草深。

山中相送罷，日暮掩柴扉。
春草明年綠，王孫歸不歸。

相送臨高臺，川原杳何極。
日暮飛鳥還，行人去不息。

依遲動車馬，惆悵出松蘿。
忍別青山去，其如綠水何。

城隅一分手，幾日還相見。
山中有桂花，莫待花如霰。

君家雲母障，時向野庭開。
自有山泉入，非因采畫來。

綠豔閑且靜，紅衣淺復深。
花心愁欲斷，春色豈知心。

閑灑階邊草，輕隨箔外風。
黃鶯弄不足，銜入未央宮。

安得捨羅網，拂衣辭世喧。
悠然策藜杖，歸向桃花源。

家住孟津河，門對孟津口。
常有江南船，寄書家中否。

君自故鄉來，應知故鄉事。
來日綺窗前，寒梅着花未。

已見寒梅發，復聞啼鳥聲。
心心視春草，畏向階前生。

畫君年少時，如今君已老。
今時新識人，知君舊時好。

朱實山下開，清香寒更發。
幸與叢桂花，窗前向秋月。

紅豆生南國，春來發幾枝。
願君多采擷〈一作「勸君休采擷」〉，此物最相思。

輕陰閣小雨，深院晝慵開。
坐看蒼苔色，欲上人衣來。

故人不可見，漢水日東流。
借問襄陽老，江山空蔡州〈峴山東南一里，有蔡州，蔡瑁居之，故云〉。

荊谿白石出，天寒紅葉稀。
山路元無雨，空翠濕人衣。

相看不忍發，慘淡暮潮平。
語罷更攜手，月明洲渚生〈集中太平樂、從軍辭、塞上、隴上、遊春、送春，及閨人、贈遠等絕句，本三舍人集內王涯、張仲素詩，今從洪邁《萬首絕句》刪正〉。

厭見千門萬戶，經過北里南鄰。
官府鳴珂有底，崆峒散髪何人。

再見封侯萬戶，立談賜璧一雙。
詎勝耦耕南畝，何如高臥東窗。

采菱渡頭風急，策杖林西日斜。
杏樹壇邊漁父，桃花源裏人家。

萋萋春草秋綠，落落長松夏寒。
牛羊自歸村巷，童稚不識衣冠。

山下孤煙遠村，天邊獨樹高原。
一瓢顏回陋巷，五柳先生對門。

桃紅復含宿雨，柳綠更帶朝煙。
花落家童未埽，鶯啼山客猶眠〈此首一作皇甫曾詩〉。

酌酒會臨泉水，抱琴好倚長松。
南園露葵朝折，東谷黃粱夜舂。

新豐美酒斗十千，咸陽遊俠多少年。
相逢意氣爲君飲，繫馬高樓垂柳邊。

出身仕漢羽林郎，初隨驃騎戰漁陽。
孰知不向邊庭苦，縱死猶聞俠骨香。

一身能擘兩雕弧，虜騎千重只似無。
偏坐金鞍調白羽，紛紛射殺五單于。

漢家君臣歡宴終，高議雲臺論戰功。
天子臨軒賜侯印，將軍佩出明光宮。

腰間寶劒七星文，臂上琱弓百戰勳。
見說雲中擒黠虜，始知天上有將軍。

獨在異鄉為異客，每逢佳節倍思親。
遙知兄弟登高處，遍插茱萸少一人。

大羅天上神仙客，濯錦江頭花柳春。
不爲碧雞稱使者，唯令白鶴報鄉人。

渭城朝雨浥輕塵，客舍青青柳色新。
勸君更盡一杯酒，西出陽關無故人。

送君南浦淚如絲，君向東州使我悲。
爲報故人顦顇盡，如今不似洛陽時。

欲逐將軍取右賢，沙場走馬向居延。
遙知漢使蕭關外，愁見孤城落日邊。

金杯緩酌清歌轉，畫舸輕移豔舞回。
自歎鶺鴒臨水別，不同鴻鴈向池來。

楊柳渡頭行客稀，罟師盪槳向臨圻。
唯有相思似春色，江南江北送君歸。

綠樹重陰蓋四鄰，青苔日厚自無塵。
科頭箕踞長松下，白眼看他世上人。

廣武城邊逢暮春，汶陽歸客淚沾巾。
落花寂寂啼山鳥，楊柳青青渡水人。

柳條拂地不須折，松樹披雲從更長。
藤花欲暗藏猱子，柏葉初齊養麝香。

可憐盤石臨泉水，復有垂楊拂酒杯。
若道春風不解意，何因吹送落花來。

與君相見即相親，聞道君家在孟津。
爲見行舟試借問，客中時有洛陽人。

萬戶傷心生野煙，百僚何日更朝天。
秋槐葉落空宮裏，凝碧池頭奏管弦。

涼州城外少行人，百尺峰頭望虜塵。
健兒擊鼓吹羌笛，共賽城東越騎神。

清風細雨濕梅花，驟馬先過碧玉家。
正值楚王宮裏至，門前初下七香車。

宿昔朱顏成暮齒，須臾白髮變垂髫。
一生幾許傷心事，不向空門何處銷。

清風明月苦相思，蕩子從戎十載餘。
征人去日慇懃囑，歸鴈來時數附書。

送君返葬石樓山，松栢蒼蒼賓馭還。
埋骨白雲長已矣，空餘流水向人間。

莫驚寵辱空憂喜，莫計恩讐浪苦辛。
黃帝孔丘何處問？安知不是夢中身。
〈舊有獻壽、遊春、從軍、平戎、秋思、秋夜、春思、贈遠十五篇，本王涯、張仲素詩，今刪去。〉

人家在仙掌，雲氣欲生衣〈見《董逌畫跋》、《楊慎詩話補遺》〉。

