
　　卷343_1 《題楚昭王廟》韓愈 
　　丘墳滿目衣冠盡，城闕連雲草樹荒。 
　　猶有國人懷舊德，一間茅屋祭昭王。 
　　卷343_2 《宿龍宮灘》韓愈 
　　浩浩複湯湯，灘聲抑更揚。奔流疑激電，驚浪似浮霜。 
　　夢覺燈生暈，宵殘雨送涼。如何連曉語，一半是思鄉。 
　　卷343_3 《叉魚招張功曹（署）》韓愈 
　　叉魚春岸闊，此興在中宵。大炬然如晝，長船縛似橋。 
　　深窺沙可數，靜搒水無搖。刃下那能脫，波間或自跳。 
　　中鱗憐錦碎，當目訝珠銷。迷火逃翻近，驚人去暫遙。 
　　競多心轉細，得雋語時囂。潭罄知存寡，舷平覺獲饒。 
　　交頭疑湊餌，駢首類同條。濡沫情雖密，登門事已遼。 
　　盈車欺故事，飼犬驗今朝。血浪凝猶沸，腥風遠更飄。 
　　蓋江煙冪冪，拂棹影寥寥。獺去愁無食，龍移懼見燒。 
　　如棠名既誤，釣渭日徒消。文客驚先賦，篙工喜盡謠。 
　　膾成思我友，觀樂憶吾僚。自可捐憂累，何須強問鴞. 
　　卷343_4 《李員外寄紙筆（李伯康也，郴州刺史）》韓愈 
　　題是臨池後，分從起草餘。兔尖針莫並，繭淨雪難如。 
　　莫怪殷勤謝，虞卿正著書。 
　　卷343_5 《次同冠峽（赴陽山作）》韓愈 
　　今日是何朝，天晴物色饒。落英千尺墮，遊絲百丈飄。 
　　泄乳交岩脈，懸流揭浪標。無心思嶺北，猿鳥莫相撩。 
　　卷343_6 《答張十一功曹》韓愈 
　　山淨江空水見沙，哀猿啼處兩三家。篔簹競長纖纖筍， 
　　躑躅閑開豔豔花。未報恩波知死所，莫令炎瘴送生涯。 
　　吟君詩罷看雙鬢，鬥覺霜毛一半加。 
　　卷343_7 《郴州祈雨》韓愈 
　　乞雨女郎魂，炰羞潔且繁。廟開鼯鼠叫，神降越巫言。 
　　旱氣期銷蕩，陰官想駿奔。行看五馬入，蕭颯已隨軒。 
　　卷343_8 《湘中酬張十一功曹》韓愈 
　　休垂絕徼千行淚，共泛清湘一葉舟。 
　　今日嶺猿兼越鳥，可憐同聽不知愁。 
　　卷343_9 《郴口又贈二首》韓愈 
　　山作劍攢江寫鏡，扁舟鬥轉疾於飛。 
　　回頭笑向張公子，終日思歸此日歸。 
　　雪颭霜翻看不分，雷驚電激語難聞。 
　　沿涯宛轉到深處，何限青天無片雲。 
　　卷343_10 《題木居士二首》韓愈 
　　火透波穿不計春，根如頭面幹如身。 
　　偶然題作木居士，便有無窮求福人。 
　　為神詎比溝中斷，遇賞還同爨下餘。 
　　朽蠹不勝刀鋸力，匠人雖巧欲何如。 
　　卷343_11 《晚泊江口》韓愈 
　　郡城朝解纜，江岸暮依村。二女竹上淚，孤臣水底魂。 
　　雙雙歸蟄燕，一一叫群猿。回首那聞語，空看別袖翻。 
　　卷343_12 《湘中》韓愈 
　　猿愁魚踴水翻波，自古流傳是汨羅。 
　　蘋藻滿盤無處奠，空聞漁父扣舷歌。 
　　卷343_13 《別盈上人》韓愈 
　　山僧愛山出無期，俗士牽俗來何時。 
　　祝融峰下一回首，即是此生長別離。 
　　卷343_14 《喜雪獻裴尚書（裴均也，時為荊南節度使）》韓愈 
　　宿雲寒不捲，春雪墮如簁.騁巧先投隙，潛光半入池。 
　　喜深將策試，驚密仰簷窺。自下何曾汙，增高未覺危。 
　　比心明可燭，拂面愛還吹。妒舞時飄袖，欺梅並壓枝。 
　　地空迷界限，砌滿接高卑。浩蕩乾坤合，霏微物象移。 
　　為祥矜大熟，布澤荷平施。已分年華晚，猶憐曙色隨。 
　　氣嚴當酒換，灑急聽窗知。照曜臨初日，玲瓏滴晚澌。 
　　聚庭看嶽聳，掃路見雲披。陣勢魚麗遠，書文鳥篆奇。 
　　縱歡羅豔黠，列賀擁熊螭。履敝行偏冷，門扃臥更羸。 
　　悲嘶聞病馬，浪走信嬌兒。灶靜愁煙絕，絲繁念鬢衰。 
　　擬鹽吟舊句，授簡慕前規。捧贈同燕石，多慚失所宜。 
　　卷343_15 《春雪》韓愈 
　　看雪乘清旦，無人坐獨謠。拂花輕尚起，落地暖初銷。 
　　已訝陵歌扇，還來伴舞腰。灑篁留密節，著柳送長條。 
　　入鏡鸞窺沼，行天馬度橋。遍階憐可掬，滿樹戲成搖。 
　　江浪迎濤日，風毛縱獵朝。弄閒時細轉，爭急忽驚飄。 
　　城險疑懸布，砧寒未搗綃。莫愁陰景促，夜色自相饒。 
　　卷343_16 《聞梨花發贈劉師命》韓愈 
　　桃溪惆悵不能過，紅豔紛紛落地多。 
　　聞道郭西千樹雪，欲將君去醉如何。 
　　卷343_17 《春雪間早梅》韓愈 
　　梅將雪共春，彩豔不相因。逐吹能爭密，排枝巧妒新。 
　　誰令香滿座，獨使淨無塵。芳意饒呈瑞，寒光助照人。 
　　玲瓏開已遍，點綴坐來頻。那是俱疑似，須知兩逼真。 
　　熒煌初亂眼，浩蕩忽迷神。未許瓊華比，從將玉樹親。 
　　先期迎獻歲，更伴占茲晨。願得長輝映，輕微敢自珍。 
　　卷343_18 《早春雪中聞鶯》韓愈 
　　朝鶯雪裏新，雪樹眼前春。帶澀先迎氣，侵寒已報人。 
　　共矜初聽早，誰貴後聞頻。暫囀那成曲，孤鳴豈及辰。 
　　風霜徒自保，桃李詎相親。寄謝幽棲友，辛勤不為身。 
　　卷343_19 《梨花下贈劉師命》韓愈 
　　洛陽城外清明節，百花寥落梨花發。 
　　今日相逢瘴海頭，共驚爛漫開正月。 
　　卷343_20 《和歸工部送僧約（工部，歸登也，約，荊州人）》韓愈 
　　早知皆是自拘囚，不學因循到白頭。 
　　汝既出家還擾擾，何人更得死前休。 
　　卷343_21 《入關詠馬》韓愈 
　　歲老豈能充上駟，力微當自慎前程。 
　　不知何故翻驤首，牽過關門妄一鳴。 
　　卷343_22 《木芙蓉》韓愈 
　　新開寒露叢，遠比水間紅。豔色寧相妒，嘉名偶自同。 
　　采江官渡晚，搴木古祠空。願得勤來看，無令便逐風。 
　　卷343_23 《題張十一旅舍三詠。榴花》韓愈 
　　五月榴花照眼明，枝間時見子初成。 
　　可憐此地無車馬，顛倒青苔落絳英。 
　　卷343_24 《題張十一旅舍三詠。井》韓愈 
　　賈誼宅中今始見，葛洪山下昔曾窺。 
　　寒泉百尺空看影，正是行人渴死時。 
　　卷343_25 《題張十一旅舍三詠。蒲萄》韓愈 
　　新莖未遍半猶枯，高架支離倒複扶。 
　　若欲滿盤堆馬乳，莫辭添竹引龍須。 
　　卷343_26 《峽石西泉（一作寒泉）》韓愈 
　　居然鱗介不能容，石眼環環水一鐘。 
　　聞說旱時求得雨，只疑科斗是蛟龍。 
　　卷343_27 《梁國惠康公主輓歌二首》韓愈 
　　定諡芳聲遠，移封大國新。巽宮尊長女，台室屬良人。 
　　河漢重泉夜，梧桐半樹春。龍輀非厭翟，還輾禁城塵。 
　　秦地吹簫女，湘波鼓瑟妃。佩蘭初應夢，奔月竟淪輝。 
　　夫族迎魂去，宮官會葬歸。從今沁園草，無複更芳菲。 
　　卷343_28 《和崔舍人詠月二十韻》韓愈 
　　三秋端正月，今夜出東溟。對日猶分勢，騰天漸吐靈。 
　　未高烝遠氣，半上霽孤形。赫奕當躔次，虛徐度杳冥。 
　　長河晴散霧，列宿曙分螢。浩蕩英華溢，蕭疏物象泠。 
　　池邊臨倒照，簷際送橫經。花樹參差見，皋禽斷續聆。 
　　牖光窺寂寞，砧影伴娉婷。幽坐看侵戶，閑吟愛滿庭。 
　　輝斜通壁練，彩碎射沙星。清潔雲間路，空涼水上亭。 
　　淨堪分顧兔，細得數飄萍。山翠相凝綠，林煙共冪青。 
　　過隅驚桂側，當午覺輪停。屬思摛霞錦，追歡罄縹瓶。 
　　郡樓何處望，隴笛此時聽。右掖連台座，重門限禁扃。 
　　風台觀滉漾，冰砌步青熒。獨有虞庠客，無由拾落蓂. 
　　卷343_29 《詠雪贈張籍》韓愈 
　　只見縱橫落，寧知遠近來。飄颻還自弄，曆亂竟誰催。 
　　座暖銷那怪，池清失可猜。坳中初蓋底，垤處遂成堆。 
　　慢有先居後，輕多去卻回。度前鋪瓦隴，發本積牆隈。 
　　穿細時雙透，乘危忽半摧。舞深逢坎井，集早值層台。 
　　砧練終宜搗，階紈未暇裁。城寒裝睥睨，樹凍裹莓苔。 
　　片片勻如剪，紛紛碎若挼。定非燖鵠鷺，真是屑瓊瑰。 
　　緯繣觀朝萼，冥茫矚晚埃。當窗恆凜凜，出戶即皚皚。 
　　壓野榮芝菌，傾都委貨財。娥嬉華蕩漾，胥怒浪崔嵬。 
　　磧迥疑浮地，雲平想輾雷。隨車翻縞帶，逐馬散銀盃。 
　　萬屋漫汗合，千株照曜開。松篁遭挫抑，糞壤獲饒培。 
　　隔絕門庭遽，擠排陛級才。豈堪裨岳鎮，強欲效鹽梅。 
　　隱匿瑕疵盡，包羅委瑣該。誤雞宵呃喔，驚雀暗裴回。 
　　浩浩過三暮，悠悠匝九垓。鯨鯢陸死骨，玉石火炎灰。 
　　厚慮填溟壑，高愁cN鬥魁。日輪埋欲側，坤軸壓將頹。 
　　岸類長蛇攪，陵猶巨象豗.水官誇傑黠，木氣怯胚胎。 
　　著地無由卷，連天不易推。龍魚冷蟄苦，虎豹餓號哀。 
　　巧借奢華便，專繩困約災。威貪陵布被，光肯離金罍。 
　　賞玩捐他事，歌謠放我才。狂教詩硉矹，興與酒陪鰓。 
　　惟子能諳耳，諸人得語哉。助留風作黨，勸坐火為媒。 
　　雕刻文刀利，搜求智網恢。莫煩相屬和，傳示及提孩。 
　　卷343_30 《酬王二十舍人雪中見寄》韓愈 
　　三日柴門擁不開，階平庭滿白皚皚。 
　　今朝蹋作瓊瑤跡，為有詩從鳳沼來。 
　　卷343_31 《送侯喜》韓愈 
　　已作龍鍾後時者，懶於街裏蹋塵埃。 
　　如今便別長官去，直到新年衙日來。 
　　卷343_32 《學諸進士作精衛銜石填海》韓愈 
　　鳥有償冤者，終年抱寸誠。口銜山石細，心望海波平。 
　　渺渺功難見，區區命已輕。人皆譏造次，我獨賞專精。 
　　豈計休無日，惟應盡此生。何慚刺客傳，不著報讎名。 
　　卷343_33 《奉酬振武胡十二丈大夫》韓愈 
　　傾朝共羨寵光頻，半歲遷騰作虎臣。戎旆暫停辭社樹， 
　　裏門先下敬鄉人。橫飛玉盞家山曉，遠蹀金珂塞草春。 
　　自笑平生誇膽氣，不離文字鬢毛新。 
　　卷343_34 《奉和庫部盧四兄曹長元日朝回（盧汀也）》韓愈 
　　天仗宵嚴建羽旄，春雲送色曉雞號。金爐香動螭頭暗， 
　　玉佩聲來雉尾高。戎服上趨承北極，儒冠列侍映東曹。 
　　太平時節難身遇，郎署何須歎二毛。 
　　卷343_35 《寒食直歸遇雨》韓愈 
　　寒食時看度，春遊事已違。風光連日直，陰雨半朝歸。 
　　不見紅球上，那論彩索飛。惟將新賜火，向曙著朝衣。 
　　卷343_36 《送李六協律歸荊南（翱）》韓愈 
　　早日羈游所，春風送客歸。柳花還漠漠，江燕正飛飛。 
　　歌舞知誰在，賓僚逐使非。宋亭池水綠，莫忘蹋芳菲。 
　　卷343_37 《題百葉桃花（知制誥時作）》韓愈 
　　百葉雙桃晚更紅，窺窗映竹見玲瓏。 
　　應知侍史歸天上，故伴仙郎宿禁中。 
　　卷343_38 《春雪》韓愈 
　　新年都未有芳華，二月初驚見草芽。 
　　白雪卻嫌春色晚，故穿庭樹作飛花。 
　　卷343_39 《戲題牡丹》韓愈 
　　幸自同開俱隱約，何須相倚鬥輕盈。陵晨並作新妝面， 
　　對客偏含不語情。雙燕無機還拂掠，遊蜂多思正經營。 
　　長年是事皆拋盡，今日欄邊暫眼明。 
　　卷343_40 《盆池五首》韓愈 
　　老翁真個似童兒，汲水埋盆作小池。 
　　一夜青蛙鳴到曉，恰如方口釣魚時。 
　　莫道盆池作不成，藕稍初種已齊生。 
　　從今有雨君須記，來聽蕭蕭打葉聲。 
　　瓦沼晨朝水自清，小蟲無數不知名。 
　　忽然分散無蹤影，惟有魚兒作隊行。 
　　泥盆淺小詎成池，夜半青蛙聖得知。 
　　一聽暗來將伴侶，不煩鳴喚鬥雄雌。 
　　池光天影共青青，拍岸才添水數瓶。 
　　且待夜深明月去，試看涵泳幾多星。 
　　卷343_41 《芍藥（元和中知制誥寓直禁中作）》韓愈 
　　浩態狂香昔未逢，紅燈爍爍綠盤籠。 
　　覺來獨對情驚恐，身在仙宮第幾重。 
　　卷343_42 《奉和虢州劉給事使君三堂新題二十一詠。新亭》韓愈 
　　湖上新亭好，公來日出初。水文浮枕簟，瓦影蔭龜魚。 
　　卷343_43 《奉和虢州劉給事使君三堂新題二十一詠。流水》韓愈 
　　汩汩幾時休，從春複到秋。只言池未滿，池滿強交流。 
　　卷343_44 《奉和虢州劉給事使君三堂新題二十一詠。竹洞》韓愈 
　　竹洞何年有，公初斫竹開。洞門無鎖鑰，俗客不曾來。 
　　卷343_45 《奉和虢州劉給事使君三堂新題二十一詠。月臺》韓愈 
　　南館城陰闊，東湖水氣多。直須臺上看，始奈月明何。 
　　卷343_46 《奉和虢州劉給事使君三堂新題二十一詠。渚亭》韓愈 
　　自有人知處，那無步往蹤。莫教安四壁，面面看芙蓉。 
　　卷343_47 《奉和虢州劉給事使君三堂新題二十一詠。竹溪》韓愈 
　　藹藹溪流慢，梢梢岸筱長。穿沙碧簳淨，落水紫苞香。 
　　卷343_48 《奉和虢州劉給事使君三堂新題二十一詠。北湖》韓愈 
　　聞說遊湖棹，尋常到此回。應留醒心處，准擬醉時來。 
　　卷343_49 《奉和虢州劉給事使君三堂新題二十一詠。花島》韓愈 
　　蜂蝶去紛紛，香風隔岸聞。欲知花島處，水上覓紅雲。 
　　卷343_50 《奉和虢州劉給事使君三堂新題二十一詠。柳溪》韓愈 
　　柳樹誰人種，行行夾岸高。莫將條系纜，著處有蟬號。 
　　卷343_51 《奉和虢州劉給事使君三堂新題二十一詠。西山》韓愈 
　　新月迎宵掛，晴雲到晚留。為遮西望眼，終是懶回頭。 
　　卷343_52 《奉和虢州劉給事使君三堂新題二十一詠。竹徑》韓愈 
　　無塵從不掃，有鳥莫令彈。若要添風月，應除數百竿。 
　　卷343_53 《奉和虢州劉給事使君三堂新題二十一詠。荷池》韓愈 
　　風雨秋池上，高荷蓋水繁。未諳鳴摵摵，那似卷翻翻。 
　　卷343_54 《奉和虢州劉給事使君三堂新題二十一詠。稻畦》韓愈 
　　罫布畦堪數，枝分水莫尋。魚肥知已秀，鶴沒覺初深。 
　　卷343_55 《奉和虢州劉給事使君三堂新題二十一詠。柳巷》韓愈 
　　柳巷還飛絮，春餘幾許時。吏人休報事，公作送春詩。 
　　卷343_56 《奉和虢州劉給事使君三堂新題二十一詠。花源》韓愈 
　　源上花初發，公應日日來。丁寧紅與紫，慎莫一時開。 
　　卷343_57 《奉和虢州劉給事使君三堂新題二十一詠。北樓》韓愈 
　　郡樓乘曉上，盡日不能回。晚色將秋至，長風送月來。 
　　卷343_58 《奉和虢州劉給事使君三堂新題二十一詠。鏡潭》韓愈 
　　非鑄複非熔，泓澄忽此逢。魚蝦不用避，只是照蛟龍。 
　　卷343_59 《奉和虢州劉給事使君三堂新題二十一詠。孤嶼》韓愈 
　　朝游孤嶼南，暮戲孤嶼北。所以孤嶼鳥，與公盡相識。 
　　卷343_60 《奉和虢州劉給事使君三堂新題二十一詠。方橋》韓愈 
　　非閣複非船，可居兼可過。君欲問方橋，方橋如此作。 
　　卷343_61 《奉和虢州劉給事使君三堂新題二十一詠。梯橋》韓愈 
　　乍似上青冥，初疑躡菡萏。自無飛仙骨，欲度何由敢。 
　　卷343_62 《奉和虢州劉給事使君三堂新題二十一詠。月池》韓愈 
　　寒池月下明，新月池邊曲。若不妒清妍，卻成相映燭。 
　　卷343_63 《游城南十六首。賽神》韓愈 
　　白布長衫紫領巾，差科未動是閒人。 
　　麥苗含穟桑生葚，共向田頭樂社神。 
　　卷343_64 《游城南十六首。題於賓客莊》韓愈 
　　榆莢車前蓋地皮，薔薇蘸水筍穿籬。 
　　馬蹄無入朱門跡，縱使春歸可得知。 
　　卷343_65 《游城南十六首。晚春》韓愈 
　　草樹知春不久歸，百般紅紫鬥芳菲。 
　　楊花榆莢無才思，惟解漫天作雪飛。 
　　卷343_66 《游城南十六首。落花》韓愈 
　　已分將身著地飛，那羞踐踏損光暉。 
　　無端又被春風誤，吹落西家不得歸。 
　　卷343_67 《游城南十六首。楸樹二首》韓愈 
　　幾歲生成為大樹，一朝纏繞困長藤。 
　　誰人與脫青羅帔，看吐高花萬萬層。 
　　幸自枝條能樹立，可煩蘿蔓作交加。 
　　傍人不解尋根本，卻道新花勝舊花。 
　　卷343_68 《游城南十六首。風折花枝》韓愈 
　　浮豔侵天難就看，清香撲地只遙聞。 
　　春風也是多情思，故揀繁枝折贈君。 
　　卷343_69 《游城南十六首。贈同遊》韓愈 
　　喚起窗全曙，催歸日未西。無心花裏鳥，更與盡情啼。 
　　卷343_70 《游城南十六首。贈張十八助教》韓愈 
　　喜君眸子重清朗，攜手城南曆舊遊。 
　　忽見孟生題竹處，相看淚落不能收。 
　　卷343_71 《游城南十六首。題韋氏莊》韓愈 
　　昔者誰能比，今來事不同。寂寥青草曲，散漫白榆風。 
　　架倒藤全落，籬崩竹半空。寧須惆悵立，翻覆本無窮。 
　　卷343_72 《游城南十六首。晚雨》韓愈 
　　廉纖晚雨不能晴，池岸草間蚯蚓鳴。 
　　投竿跨馬蹋歸路，才到城門打鼓聲。 
　　卷343_73 《游城南十六首。出城》韓愈 
　　暫出城門蹋青草，遠於林下見春山。 
　　應須韋杜家家到，只有今朝一日閑。 
　　卷343_74 《游城南十六首。把酒》韓愈 
　　擾擾馳名者，誰能一日閑。我來無伴侶，把酒對南山。 
　　卷343_75 《游城南十六首。嘲少年》韓愈 
　　直把春償酒，都將命乞花。只知閑信馬，不覺誤隨車。 
　　卷343_76 《游城南十六首。楸樹》韓愈 
　　青幢紫蓋立童童，細雨浮煙作彩籠。 
　　不得畫師來貌取，定知難見一生中。 
　　卷343_77 《游城南十六首。遣興》韓愈 
　　斷送一生惟有酒，尋思百計不如閑。 
　　莫憂世事兼身事，須著人間比夢間。
