
杜光庭，字聖賓，括蒼人。喜讀書，工辭章翰墨，應百篇舉，不中，入天台山為道士。僖宗召見，賜以紫服，充麟徳殿文章應制。後隠青城山白雲溪，自稱東瀛子，蜀主王建賜號廣成先生。有《廣成集》一百卷，《壺中集》三巻，今存詩一卷。
始看東上又西浮
圓缺何曾得自由
照物不能長似鏡
當天多是曲如鉤
定無列宿敢爭耀
好伴晴河相映流
直使奔波急於箭
只應白盡世間頭

往歲真人朝玉皇
四真三代住繁陽
初開九鼎丹華熟
繼躡五雲天路長
煙鎖翠嵐迷舊隱
池凝寒鏡貯秋光
時從白鹿岩前往
應許潛通不死鄉

亡吳霸越已功全
深隱雲林始學仙
鸞鶴自飄三蜀駕
波濤猶憶五湖船
雙溪夜月明寒玉
眾嶺秋空斂翠煙
也有扁舟歸去興
故鄉東望思悠然

三仙一一駕紅鸞
仙去雲閒繞古壇
煉藥舊臺空處所
掛衣喬木兩摧殘
清風嶺接猿聲近
白石溪涵水影寒
二十四峰皆古隱
振纓長往亦何難

   (首二句缺)
□□□□□□□
□□□□□□□
八表順風驚雨露
四溟隨劍息波濤
手扶北極鴻圖永
雲卷長天聖日高
未會漢家青史上
韓彭何處有功勞

五氣雲龍下泰清
三天真客已功成
人間回首山川小
天上凌雲劍佩輕
花擁石壇何寂寞
草平轍跡自分明
鹿裘髙士如相遇
不待岩前鶴有聲

窅然靈岫五雲深
落翮標名振古今
芝術迎風香馥馥
松檉蔽日影森森
從師只擬尋司馬
訪道終期謁奉林
欲問空明其勝處
地藏方石恰如金

桐柏真人曾此居
焚香厓下誦靈書
朝回時宴三山客
澗盡閒飛五色魚
天柱一峰凝碧玉
神燈千點散紅蕖
寶芝常在知誰得
好駕金蟾入太虛

勢壓長江空八陣
吳賭仙客此休真
寒江向晚波濤急
深洞無風草木春
獎賞玉人應可見
洞中仙鹿已來馴
龍車鳳輦非難遇
只要塵心早出塵

樓閣層層冠此山
雕軒朱檻一躋攀
碑刊古篆龍蛇動
洞接諸天日月閑
帝子影堂香漠漠
真人丹澗水潺潺
掃空雙竹今何在
只恐投波去不還

盤空躡翠到山巔
竹殿雲樓勢逼天
古洞草深微有路
舊碑文滅不知年
八州物象桶簷外
萬里煙霞在目前
自是人間輕舉地
何須蓬島訪真仙

曾隨雲水此山遊
行盡層峰更上樓
九月登臨須有意
七年歧路亦堪愁
樹紅樹碧高低影
煙淡煙濃遠近秋
暫熟爐香不須去
佇陪天仗入神州

奇絕巍臺峙浊流
古來人號小瀛洲
路通霄漢雲迷晚
洞隱魚龍月浸秋
舉首摘星河有浪
自天圖畫筆無鉤
將軍悟確希夷訣
贏得清名萬古流

山中猶有讀書臺
風掃晴嵐畫障開
華月冰壺依舊在
青蓮居士幾時來

靜神凝思仰青冥
此夕長天降瑞星
海上昨聞鵬羽翼
人間初見鳳儀形

再扶日月歸行殿
卻領山河鎮夢刀
從此雄名壓寰海
八溟爭敢起波濤

誰運乾坤陶冶功
鑄為雙劍倚蒼穹
題詩曾駐三天駕
礙日長含八劍風

抽得閑身伴瘦筇
亂敲青碧喚蛟龍
道人掃徑收松子
缺月初圓天柱峰

美人梳洗時
滿頭間珠翠
豈知兩片雲
戴卻數鄉稅

素面已雲妖
更著花鈿飾
臉橫一寸波
浸破吳王國

帆力劈開滄海浪
馬蹄踏破亂山青
浮名浮利過於酒
醉得人心死不醒

老鶴玄猿伴採芝
有時長嘆獨移時
翠娥紅粉嬋娟劍
殺盡世人人不知

似鶴如雲一個身
不憂家國不憂貧
擬將枕上日高睡
賣與世間榮貴人

因賣丹砂下白雲
鹿裘惟惹九衢塵
不如將耳入山去
萬是千非愁殺人

悶見戈鋋匝四溟
恨無奇策救生靈
如何飲酒得長醉
知道太平時節醒

難把長繩繫日烏
芳時偷取醉功夫
任堆金璧磨星斗
賣得花枝不老無

悶見有人尋
移庵更入深
落花流澗水
明月照松林
醉觀頭陁酒
閑教孺子吟
身同雲外鶴
斷得世塵侵

冥心棲太室
散髮浸流泉
採柏時逢麝
看雲忽見仙
夏狂沖雨戲
春醉戴花眠
絕頂登雲望
東都一點煙

不求朝野知
臥見歲華移
採藥歸侵夜
聽松飯過時
荷竿尋水釣
背局上岩棋
祭廟人來說
中原正亂離

道 德
清虛 玄默
生帝先 為聖則
聽之不聞 摶之不得
至德本無為 人中多自惑
在洗心而息慮 亦知白而守黑
百姓日用而不知 上士勤行而必克
既鼓鑄於乾坤品物 信充仞乎東西南北
三皇高拱兮任以自然 五帝垂衣兮修之不忒
以心體之者為四海之主 以身彎之者為萬夫之特
有皓齒青娥者為伐命之斧 蘊奇謀廣治者為盜國之賊
曾未若軒後順風兮清靜自化 曾未若皋陶邁種兮溫恭允塞
故可以越圓清方浊兮不始不終 何止乎居九流五常兮理家理國
豈不聞乎天地於道德也無以清寧 豈不聞乎道德於天地也有逾繩墨
語不雲乎仲尼有言朝聞道夕死可矣 所以垂萬古歴白王不敢離之於頃刻

古，今。
感事，傷心。
驚得喪，歎浮沈。
風駈寒署，川注光陰。
始衒朱顏麗，俄悲白髮侵。
嗟四豪之不返，痛七貴以難尋。
夸父興懷於落照，田文起怨於鳴琴。
鴈足淒涼兮傳恨緒，鳳臺寂寞兮有遺音。
朔漠幽囚兮天長地久，瀟湘隔別兮水闊煙深。
誰能絕聖韜賢餐芝餌朮，誰能含光遁世鍊石燒金。
君不見屈大夫紉蘭而發諫，君不見賈太傅忌鵩而愁吟。
君不見四皓避秦峨峨戀商嶺，君不見二疎辭漢飄飄歸故林。
胡爲乎冒進貪名踐危途與傾轍，胡爲乎怙權恃寵顧華飾與彫簪。
吾所以思抗跡忘機用虛無爲師範，吾所以思去奢滅慾保道德爲規箴。
不能勞神傚蘇子張生兮於時而縱辯，不能勞神傚楊朱墨翟兮揮涕以沾襟。

銅壺滴滴禁漏起
三十六宮爭捲簾〈月 以下 錦繡萬花谷〉

斜陽古岸歸鴉晚
紅蓼低沙宿鴈愁

霜雕曲徑寒蕪白
鴈下遙村落照黃

恩威欲寄黃丞相
仁信先聞郭細侯

兵氣此時來世上
文星今日到人間
降因天下思姚宋
出為儒門繼孔顏

丹灶河車休矻矻
蚌胎龜息且綿綿
馭景必能趨日域
騎箕終擬躡星躔
返樸還淳皆至理
遺型忘性盡真銓〈山居百韻 見 鑑戒錄〉


