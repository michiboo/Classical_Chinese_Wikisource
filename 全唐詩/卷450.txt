
窮冬月末兩三日，半百年過六七時。
龍尾趁朝無氣力，牛頭參道有心期。
榮華外物終須悟，老病傍人豈得知。
猶被妻兒教漸退，莫求致仕且分司。

唯生一女才十二，只欠三年未六旬。
婚嫁累輕何怕老，饑寒心慣不憂貧。
紫泥丹筆皆經手，赤紱金章盡到身。
更擬踟躕覓何事，不歸嵩洛作閒人。

七年囚閉作籠禽，但願開籠便入林。
幸得展張今日翅，不能辜負昔時心。
人間禍福愚難料，世上風波老不禁。
萬一差池似前事，又應追悔不抽簪。
心中萬事不思量，坐倚屏風臥向陽。
漸覺詠詩猶老醜，豈宜憑酒更粗狂。
頭垂白髮我思退，腳蹋青雲君欲忙。
只有今春相伴在，花前剩醉兩三場。
海內時無事，江南歲有秋。
生民皆樂業，地主盡賢侯。
郊靜銷戎馬，城高逼鬥牛。
平河七百里，沃壤二三州。
坐有湖山趣，行無風浪憂。
食甯妨解纜，寢不廢乘流。
泉石諳天竺，煙霞識虎丘。
餘芳認蘭澤，遺詠思蘋洲。
菡萏紅塗粉，菰蒲綠潑油。
鱗差漁戶舍，綺錯稻田溝。
紫洞藏仙窟，玄泉貯怪湫。
精神昂老鶴，姿彩媚潛虯。
靜閱天工妙，閑窺物狀幽。
投竿出比目，擲果下獼猴。
味苦蓮心小，漿甜蔗節稠。
橘苞從自結，藕孔是誰鎪。
逐日移潮信，隨風變棹謳。
遞夫交烈火，候吏次鳴騶。
梵塔形疑踴，閶門勢欲浮。
客迎攜酒榼，僧待置茶甌。
小宴閒談笑，初筵雅獻酬。
稍催朱蠟炬，徐動碧牙籌。
圓醆飛蓮子，長裾曳石榴。
柘枝隨畫鼓，調笑從香球。
幕颺雲飄檻，簾褰月露鉤。
舞繁紅袖凝，歌切翠眉愁。
弦管甯容歇，杯盤未許收。
良辰宜酩酊，卒歲好優遊。
鱠縷鮮仍細，蓴絲滑且柔。
飽餐為日計，穩睡是身謀。
名愧空虛得，官知止足休。
自嫌猶屑屑，眾笑大悠悠。
物表疏形役，人寰足悔尤。
蛾須遠燈燭，兔勿近罝罘。
幻世春來夢，浮生水上漚。
百憂中莫入，一醉外何求。
未死癡王湛，無兒老鄧攸。
蜀琴安膝上，周易在床頭。
去去無程客，行行不繫舟。
勞君頻問訊，勸我少淹留。
雲雨多分散，關山苦阻修。
一吟江月別，七見日星周。
珠玉傳新什，鵷鸞念故儔。
懸旌心宛轉，束楚意綢繆。
驛舫妝青雀，官槽秣紫騮。
鏡湖期遠泛，禹穴約冥搜。
預掃題詩壁，先開望海樓。
飲思親履舄，宿憶並衾裯。
志氣吾衰也，風情子在不。
應須相見後，別作一家遊。
臥在漳濱滿十旬，起為商皓伴三人。
從今且莫嫌身病，不病何由索得身。
灞滻風煙函谷路，曾經幾度別長安。
昔時蹙促為遷客，今日從容自去官。
優詔幸分四皓秩，祖筵慚繼二疏歡。
塵纓世網重重縛，回顧方知出得難。
紫微閣老自多情，白首園公豈要迎。
伴我綠槐陰下歇，向君紅旆影前行。
綸巾髮少渾欹仄，籃輿肩齊甚穩平。
但問主人留幾日，分司賓客去無程。
笙歌惆悵欲為別，風景闌珊初過春。
爭得遣君詩不苦，黃河岸上白頭人。
黃鳥無聲葉滿枝，閑吟想到洛城時。
惜逢金穀三春盡，恨拜銅樓一月遲。
詩境忽來還自得，醉鄉潛去與誰期。
東都添個狂賓客，先報壺觴風月知。
明朝欲見琴尊伴，洗拭金杯拂玉徽。
君乞曹州刺史替，我拋刑部侍郎歸。
倚瘡老馬收蹄立，避箭高鴻盡翅飛。
豈料洛陽風月夜，故人垂老得相依。
輕衣穩馬槐陰路，漸近東來漸少塵。
耳鬧久憎聞俗事，眼明初喜見閒人。
昔曾對作承華相，今復連為博望賓。
始信淡交宜久遠，與君轉老轉相親。
驛吏引藤輿，家童開竹扉。
往時多暫住，今日是長歸。
眼下有衣食，耳邊無是非。
不論貧與富，飲水亦應肥。
歸來未及問生涯，先問江南物在耶。
引手摩挲青石筍，回頭點檢白蓮花。
蘇州舫故龍頭暗，王尹橋傾雁齒斜。
別有夜深惆悵事，月明雙鶴在裴家。
半日停車馬，何人在白家。
慇懃蕭庶子，愛酒不嫌茶。
乍到頻勞問所須，所須非玉亦非珠。
愛君水閣宜閑詠，每有詩成許去無。
但有閑銷日，都無事繫懷。
朝眠因客起，午飯伴僧齋。
樹合陰交戶，池分水夾階。
就中今夜好，風月似江淮。
未能同隱雲林下，且復相招祿仕間。
隨月有錢勝賣藥，終年無事抵歸山。
鏡湖水遠何由泛，棠樹枝高不易攀。
惆悵八科殘四在，兩人榮鬧兩人閑。
牆西明月水東亭，一曲霓裳按小伶。 
不敢邀君無別意，弦生管澀未堪聽。
人生變改故無窮，昔是朝官今野翁。
久寄形於朱紫內，漸抽身入蕙荷中〈荷衣、蕙帶，是楚詞也〉。
無情水任方圓器，不繫舟隨去住風。
猶有鱸魚蓴菜興，來春或擬往江東。
白藕新花照水開，紅窗小舫信風回。
誰教一片江南興，逐我殷勤萬里來。
行尋甃石引新泉，坐看修橋補釣船。
綠竹掛衣涼處歇，清風展簟困時眠。
身閑當貴真天爵，官散無憂即地仙。
林下水邊無厭日，便堪終老豈論年。
習靜心方泰，勞生事漸稀。
可憐安穩地，舍此欲何歸。
一雙垂翅鶴，數首解嘲文。
總是迂閑物，爭堪伴相君。
開緘思浩然，獨詠晚風前。
人貌非前日，蟬聲似去年。
槐花新雨後，柳影欲秋天。
聽罷無他計，相思又一篇。
不矜軒冕愛林泉，許到池頭一醉眠。
已遣平治行藥徑，兼教掃拂釣魚船。
應將筆硯隨詩主，定有笙歌伴酒仙。
只候高情無別物，蒼苔石筍白花蓮。
老宜官冷靜，貧賴俸優饒。
熱月無堆案，寒天不趁朝。
傍看應寂寞，自覺甚逍遙。
徒對盈尊酒，兼無愁可銷。
勞將白叟比黃公，今古由來事不同。
我有商山君未見，清泉白石在胸中。
御熱蕉衣健，扶羸竹杖輕。
誦經憑檻立，散藥繞廊行。
暝槿無風落，秋蟲欲雨鳴。
身閑當將息，病亦有心情。
但喜暑隨三伏去，不知秋送二毛來。
更無別計相寬慰，故遣陽關勸一杯。
下馬閑行伊水頭，涼風清景勝春遊。
何事古今詩句裏，不多說著洛陽秋。
張翰一杯酒，榮期三樂歌。
聰明傷混沌，煩惱汙頭陀。
簟冷秋生早，階閑日上多。
近來門更靜，無雀可張羅。
照水容雖老，登山力未衰。
欲眠先命酒，暫歇亦吟詩。
且喜身無縛，終慚鬢有絲。
回頭語閑伴，閑校十年遲。
不出門來又數旬，將何銷日與誰親。 
鶴籠開處見君子，書卷展時逢古人。 
自靜其心延壽命，無求於物長精神。 
能行便是真修道，何必降魔調伏身。
右翅低垂左脛傷，可憐風貌甚昂藏。
亦知白日青天好，未要高飛且養瘡。
勿言臨都五六里，扶病出城相送來。
莫道長安一步地，馬頭西去幾時回。
與君後會知何處，為我今朝盡一杯。
三分鬢髮二分絲，曉鏡秋容相對時。
去作忙官應太老，退為閑叟未全遲。
靜中得味何須道，穩處安身更莫疑。
若使至今黃綺在，聞吾此語亦分司。
何處難忘酒，長安喜氣新。
初登高第後，乍作好官人。
省壁明張榜，朝衣穩稱身。
此時無一醆，爭奈帝城春。

何處難忘酒，天涯話舊情。
青雲俱不達，白髮遞相驚。
二十年前別，三千里外行。
此時無一醆，何以敘平生。

何處難忘酒，朱門羨少年。
春分花發後，寒食月明前。
小院回羅綺，深房理管弦。
此時無一醆，爭過豔陽天。

何處難忘酒，霜庭老病翁。
暗聲啼蟋蟀，乾葉落梧桐。
鬢為愁先白，顏因醉暫紅。
此時無一醆，何計奈秋風。

何處難忘酒，軍功第一高。
還鄉隨露布，半路授旌旄。
玉柱剝蔥手，金章爛椹袍。
此時無一醆，何以騁雄豪。

何處難忘酒，青門送別多。
斂襟收涕淚，簇馬聽笙歌。
煙樹灞陵岸，風塵長樂坡。
此時無一醆，爭奈去留何。

何處難忘酒，逐臣歸故園。
赦書逢驛騎，賀客出都門。
半面瘴煙色，滿衫鄉淚痕。
此時無一醆，何物可招魂。
莫隱深山去，君應到自嫌。
齒傷朝水冷，貌苦夜霜嚴。
漁去風生浦，樵歸雪滿岩。
不如來飲酒，相對醉厭厭。

莫作農夫去，君應見自愁。
迎春犁瘦地，趁晚餵羸牛。
數被官加稅，稀逢歲有秋。
不如來飲酒，酒伴醉悠悠。

莫作商人去，恓惶君未諳。
雪霜行塞北，風水宿江南。
藏鏹百千萬，沉舟十二三。
不如來飲酒，仰面醉酣酣。

莫事長征去，辛勤難具論。
何曾畫麟閣，只是老轅門。
蟣虱衣中物，刀槍面上痕。
不如來飲酒，合眼醉昏昏。

莫學長生去，仙方誤殺君。
那將薤上露，擬待鶴邊雲。
矻矻皆燒藥，累累盡作墳。
不如來飲酒，閑坐醉醺醺。

莫上青雲去，青雲足愛憎。
自賢誇智慧，相糾鬥功能。
魚爛緣吞餌，蛾焦為撲燈。
不如來飲酒，任性醉騰騰。

莫入紅塵去，令人心力勞。
相爭兩蝸角，所得一牛毛。
且滅嗔中火，休磨笑裏刀。
不如來飲酒，穩臥醉陶陶。
日月天衢仰面看，尚淹池鳳滯台鸞。
碧幢千里空移鎮，赤筆三年未轉官。
別後縱吟終少興，病來雖飲不多歡。
酒軍詩敵如相遇，臨老猶能一據鞍。
見月連宵坐，聞風盡日眠。
室香羅藥氣，籠暖焙茶煙。
鶴啄新晴地，雞棲薄暮天。
自看淘酒米，倚杖小池前。
風飄雨灑簾帷故，竹映松遮燈火深。
宿客不來嫌冷落，一尊酒對一張琴。
問君移竹意如何，慎勿排行但間窠。
多種少栽皆有意，大都少校不如多。
滿園花菊鬱金黃，中有孤叢色似霜。
還似今朝歌酒席，白頭翁入少年場。
眼下有衣兼有食，心中無喜亦無憂。
正如身後有何事，應向人間無所求。
靜念道經深閉目，閑迎禪客小低頭。
猶殘少許雲泉興，一歲龍門數度遊。

晴教曬藥泥茶灶，閑看科松洗竹林。
活計縱貧長淨潔，池亭雖小頗幽深。
廚香炊黍調和酒，窗暖安弦拂拭琴。
老去生涯只如此，更無餘事可勞心。
何處春先到，橋東水北亭。
凍花開未得，冷酒酌難醒。
就日移輕榻，遮風展小屏。
不勞人勸醉，鶯語漸丁寧。
天時人事常多故，一歲春能幾處遊。
不是塵埃便風雨，若非疾病即悲憂。
貧窮心苦多無興，富貴身忙不自由。
唯有分司官恰好，閒遊雖老未能休。
貧無好物堪為信，雙榼雖輕意不輕。
願奉謝公池上酌，丹心綠酒一時傾。
慣和麴糵堪盛否，重用鹽梅試洗看。
小器不知容幾許，襄陽米賤酒升寬。
細水涓涓似淚流，日西惆悵小橋頭。
衰楊葉盡空枝在，猶被霜風吹不休。
八月涼風吹白幕，寢門廊下哭微之。
妻孥朋友來相吊，唯道皇天無所知。

文章卓犖生無敵，風骨英靈歿有神。
哭送咸陽北原上，可能隨例作灰塵。
人少街荒已寂寥，風多塵起重蕭條。
上陽落葉飄宮樹，中渡流澌擁渭橋。
出早冒寒衣校薄，歸遲侵黑酒全消。
如今不是閑行日，日短天陰坊曲遙。
劉郎劉郎莫先起，蘇台蘇台隔雲水。
酒醆來從一百分，馬頭去便三千里。
可憐今夜鵝毛雪，引得高情鶴氅人。
紅蠟燭前明似晝，青氈帳裏暖如春。
十分滿醆黃金液，一尺中庭白玉塵。
對此欲留君便宿，詩情酒分合相親。
不愁陌上春光盡，亦任庭前日影斜。
面黑眼昏頭雪白，老應無可更增加。
火急歡娛慎勿遲，眼看老病悔難追。
尊前花下歌筵裏，會有求來不得時。
虹梁雁齒隨年換，素板朱欄逐日修。
但恨尚書能久別，莫忘州守不頻遊。
重移舊柱開中眼，亂種新花擁兩頭。
李郭小船何足問，待君乘過濟川舟。
晚從履道來歸府，街路雖長尹不嫌。
馬上涼於床上坐，綠槐風透紫蕉衫。
山屐田衣六七賢，搴芳蹋翠弄潺湲。
九龍潭月落杯酒，三品松風飄管弦。
強健且宜遊勝地，清涼不覺過炎天。
始知駕鶴乘雲外，別有逍遙地上仙。
雙剎夾虛空，緣雲一徑通。
似從忉利下，如過劍門中。
燈火光初合，笙歌曲未終。
可憐獅子座，舁出淨名翁。
夜上九潭誰是伴，雲隨飛蓋月隨桮。
明年尚作三川守，此地兼將歌舞來。
開元遺曲自淒涼，況近秋天調是商。
愛者誰人唯白尹，奏時何處在嵩陽。
回臨山月聲彌怨，散入松風韻更長。
子晉少姨聞定怪，人間亦便有霓裳。
雞犬喪家分散後，林園失主寂寥時。
落花不語空辭樹，流水無情自入池。
風蕩宴船初破漏，雨淋歌閣欲傾欹。
前庭後院傷心事，唯是春風秋月知。
寒山十月旦，霜葉一時新。
似燒非因火，如花不待春。
連行排絳帳，亂落剪紅巾。
解駐籃輿看，風前唯兩人。
求榮爭寵任紛紛，脫葉金貂只有君。
散員疏去未為貴，小邑陶休何足雲。
山色好當晴後見，泉聲宜向醉中聞。
主人憶爾爾知否，拋卻青雲歸白雲。
白石清泉拋濟口，碧幢紅旆照河陽。
村人都不知時事，猶自呼為處士莊。
年顏氣力漸衰殘，王屋中峰欲上難。
頂上將探小有洞，喉中須咽大還丹。
河車九轉宜精煉，火候三年在好看。
他日藥成分一粒，與君先去掃天壇。
百千萬劫菩提種，八十三年功德林。
若不秉持僧行苦，將何報答佛恩深。
慈悲不瞬諸天眼，清淨無塵幾地心。
每歲八關蒙九授，殷勤一戒重千金。
心如定水隨形應，口似懸河逐病治。
曾向眾中先禮拜，西方去日莫相遺。
自出家來長自在，緣身一衲一繩床。
令人見即心無事，每一相逢是道場。
榮華恩愛棄成唾，戒定真如和作香。
今古雖殊同一法，瞿曇拋卻轉輪王。
梓潼眷屬何年別，長壽壇場近日開。
應是蜀人皆度了，法輪移向洛中來。
信意閑彈秋思時，調清聲直韻疏遲。
近來漸喜無人聽，琴格高低心自知。
隨宜飲食聊充腹，取次衣裘亦暖身。
未必得年非瘦薄，無妨長福是單貧。
老龜豈羨犧牲飽，蟠木寧爭桃李春。
隨分自安心自斷，是非何用問閒人。
相府念多病，春宮容不才。
官銜依口得，俸料逐身來。
白首林園在，紅塵車馬回。
招呼新客侶，掃掠舊池台。
小舫宜攜樂，新荷好蓋杯。
不知金穀主，早晚賀筵開。
春風先發苑中梅，櫻杏桃梨次第開。 
薺花榆莢深村裡，亦道春風為我來。

