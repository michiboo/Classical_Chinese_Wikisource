
　　卷324_1 《送杜尹赴東都》權德輿 
　　商於留異績，河洛賀新遷。朝選吳公守，時推杜尹賢。 
　　如綸披鳳詔，出匣淬龍泉。風雨交中土，簪裾敞別筵。 
　　清明人比玉，照灼府如蓮。佇報司州政，征黃似潁川。 
　　卷324_2 《送孔江州（一作送人之九江）》權德輿 
　　九派尋陽郡，分明似畫圖。秋光連瀑布，晴翠辨香爐。 
　　才子厭蘭省，邦君榮竹符。江城多暇日，能寄八行無。 
　　卷324_3 《送渾鄧州》權德輿 
　　年少守南陽，新恩印綬光。輕軒出繞溜，利刃發幹將。 
　　風勁初下葉，雲寒方護霜。想君行縣處，露冕菊潭香。 
　　卷324_4 《埇橋達奚四、於十九、陳大三侍禦夜宴敘各賦二韻》權德輿 
　　滿樹鐵冠瓊樹枝，樽前燭下心相知。 
　　明朝又與白雲遠，自古河梁多別離。 
　　卷324_5 《酬別蔡十二見贈》權德輿 
　　伊人茂天爵，恬澹臥郊園。傲世方隱幾，說經久顓門。 
　　浩歌曳柴車，詎羨丹轂尊。嚴霜被鶉衣，不知狐白溫。 
　　游心羲文際，愛我相討論。潢汙忽朝宗，傳騎令載奔。 
　　崢嶸歲陰晚，愀愴離念繁。別館絲桐清，寒郊煙雨昏。 
　　中飲見逸氣，縱談窮化元。佇見公車起，聖代待乞言。 
　　卷324_6 《揚州與丁山人別》權德輿 
　　將軍易道令威仙，華髮清談得此賢。 
　　惆悵今朝廣陵別，遼東後會複何年。 
　　卷324_7 《送台州崔錄事》權德輿 
　　不嫌臨海遠，微祿代躬耕。古郡紀綱職，扁舟山水程。 
　　詩因琪樹麗，心與瀑泉清。盛府知音在，何時薦政成。 
　　卷324_8 《送信安劉少府（自常州參軍選授）》權德輿 
　　相看結離念，盡此林中淥。夷代輕遠遊，上才隨薄祿。 
　　參卿滯孫楚，隱市同梅福。吏散時泛弦，賓來閑覆局。 
　　襟情無俗慮，談笑成逸躅。此路足灘聲，羨君多水宿。 
　　卷324_9 《送李城門罷官歸嵩陽（城門院在遺補院東）》權德輿 
　　與君相識處，吏隱在牆東。啟閉千門靜，逢迎兩掖通。 
　　罷官多暇日，肄業有儒風。歸去塵寰外，春山桂樹叢。 
　　卷324_10 《送上虞丞》權德輿 
　　越郡佳山水，菁江接上虞。計程航一葦，試吏佐雙鳧。 
　　雲壑窺仙籍，風謠驗地圖。因尋黃絹字，為我吊曹盱。 
　　卷324_11 《送盧評事婺州省覲》權德輿 
　　知向東陽去，晨裝見彩衣。客愁青眼別，家喜玉人歸。 
　　漠漠水煙晚，蕭蕭楓葉飛。雙溪泊船處，候吏拜胡威。 
　　卷324_12 《送崔端公郎君入京覲省》權德輿 
　　已見風姿美，仍聞藝業勤。清秋上國路，白皙少年人。 
　　帶月輕帆疾，迎霜彩服新。過庭若有問，一為說漳濱。 
　　卷324_13 《送張週二秀才謁宣州薛侍郎》權德輿 
　　儒衣兩少年，春棹轂溪船。湖月供詩興，嵐風費酒錢。 
　　上帆涵浦岸，欹枕傲晴天。不用愁羈旅，宣城太守賢。 
　　卷324_14 《送張將軍歸東都舊業》權德輿 
　　功名不復求，舊業向東周。白草辭邊騎，青門別故侯。 
　　摧殘寶劍折，羸病綠珠愁。日暮寒風起，猶疑大漠秋。 
　　卷324_15 《送句容王少府簿領赴上都》權德輿 
　　上國路綿綿，行人候曉天。離亭綠綺奏，鄉樹白雲連。 
　　江露濕征袂，山鶯宜泊船。春風若為別，相顧起尊前。 
　　卷324_16 《送從弟謁員外叔父回歸義興》權德輿 
　　異鄉兄弟少，見爾自依然。來酌林中酒，去耕湖上田。 
　　何朝逢暑雨，幾夜泊魚煙。餘力當勤學，成名貴少年。 
　　卷324_17 《送梁道士謁壽州崔大夫》權德輿 
　　年少一仙官，清羸駕彩鸞。洞宮雲渺渺，花路水漫漫。 
　　歲計芝田熟，晨裝月帔寒。遙知小山桂，五馬待邀歡。 
　　卷324_18 《送鄭秀才貢舉》權德輿 
　　西笑意如何，知隨貢舉科。吟詩向月露，驅馬出煙蘿。 
　　晚色平蕪遠，秋聲候雁多。自憐歸未得，相送一勞歌。 
　　卷324_19 《送謝孝廉移家越州》權德輿 
　　家承晉太傅，身慕魯諸生。又見一帆去，共愁千里程。 
　　沙平古樹迥，潮滿曉江晴。從此幽深去，無妨隱姓名。 
　　卷324_20 《送韓孝廉侍從赴舉》權德輿 
　　貢士去翩翩，如君最少年。彩衣行不廢，儒服代相傳。 
　　曉月經淮路，繁陰過楚天。清談遇知己，應訪孝廉船。 
　　卷324_21 《送陸拾遺祗召赴行在》權德輿 
　　鵷鷺承新命，翻飛入漢庭。歌詩能合雅，獻納每論經。 
　　月曉蜀江迥，猿啼楚樹青。幸因焚草暇，書劄訪沈冥。 
　　卷324_22 《送映師歸本寺》權德輿 
　　還歸柳市去，遠遠出人群。苔甃桐花落，山窗桂樹熏。 
　　引泉通絕澗，放鶴入孤雲。幸許宗雷到，清談不易聞。 
　　卷324_23 《送宇文文府赴行在》權德輿 
　　送君當歲暮，鬥酒破離顏。車騎擁寒水，雪雲凝遠山。 
　　且安黃綬屈，莫羨白鷗閑。從此圖南路，青雲步武間。 
　　卷324_24 《送岳州溫錄事赴任》權德輿 
　　解巾州主簿，捧檄不辭遙。獨鶴九霄翼，寒松百尺條。 
　　晨裝沾雨雪，旅宿候風潮。為政閑無事，清談肅郡僚。 
　　卷324_25 《送山人歸舊隱》權德輿 
　　工為楚辭賦，更著魯衣冠。歲儉山田薄，秋深晨服寒。 
　　武人榮燕頷，志士戀漁竿。會被公車薦，知君久晦難。 
　　卷324_26 《惠上人房宴別》權德輿 
　　方袍相引到龍華，支策開襟路不賒。法味已同香積會， 
　　禮容疑在少施家。逸民羽客期皆至，疏竹青苔景半斜。 
　　究竟相依何處好，匡山古社足煙霞。 
　　卷324_27 《送裴秀才貢舉》權德輿 
　　儒衣風貌清，去抵漢公卿。賓貢年猶少，篇章藝已成。 
　　臨流惜暮景，話別起鄉情。離酌不辭醉，西江春草生。 
　　卷324_28 《送袁太祝衢婺巡覆（同用山字）》權德輿 
　　校緡稅畝不妨閑，清興自隨魚鳥間。 
　　知君此去足佳句，路出桐溪千萬山。 
　　卷324_29 《送湖南李侍禦赴本使賦采菱亭詩》權德輿 
　　舊俗采菱處，津亭風景和。沅江收暮靄，楚女發清歌。 
　　曲岸縈湘葉，荒階上白波。蘭橈向蓮府，一為枉帆過。 
　　卷324_30 《送穆侍禦歸東都》權德輿 
　　知君儒服貴，彩繡兩相輝。婉婉成名後，翩翩擁傳歸。 
　　江深煙嶼沒，山暗雨雲飛。共待酬恩罷，相將去息機。 
　　卷324_31 《送崔端公赴度支江陵院三韻（照字）》權德輿 
　　津亭風雪霽，鬥酒留征棹。星傳指湘江，瑤琴多楚調。 
　　偏愁欲別處，黯黯頹陽照。 
　　卷324_32 《送陸太祝赴湖南幕同用送字（三韻）》權德輿 
　　不憚征路遙，定緣賓禮重。新知折柳贈，舊侶乘籃送。 
　　此去佳句多，楓江接雲夢。 
　　卷324_33 《送李處士歸弋陽山居（限姓名中用韻）》權德輿 
　　暫來城市意何如，卻憶葛陽溪上居。不憚薄田輸井稅， 
　　自將嘉句著州閭。波翻極浦檣竿出，霜落秋郊樹影疏。 
　　想到家山無俗侶，逢迎只是坐籃輿。 
　　卷324_34 《送清洨上人謁信州陸員外》權德輿 
　　暫辭長老去隨緣，候曉輕裝寄客船。佳句已齊康寶月， 
　　清談遠指謝臨川。灘經水瀨逢新雪，路過漁潭宿暝煙。 
　　暇日若隨千騎出，南岩只在郡樓前。 
　　卷324_35 《送別同用闊字（三韻）》權德輿 
　　耿耿離念繁，蕭蕭涼葉脫。緇塵素衣敝，風露秋江闊。 
　　想得讀書窗，岩花對巾褐。 
　　卷324_36 《送人使之江陵（賞字）》權德輿 
　　嘉招不辭遠，捧檄利攸往。行役念前程，宴遊暌舊賞。 
　　征軺星乍動，江信潮應上。煙水飛一帆，霜風搖五兩。 
　　紛紛別袂舉，切切離鴻響。後會杳何時，悠然勞夢想。 
　　卷324_37 《餘幹贈別張二十二侍禦（一作餘幹別張侍禦）》權德輿 
　　蕪城陌上春風別，幹越亭邊歲暮逢。 
　　驅車又愴南北路，返照寒江千萬峰。 
　　卷324_38 《雜言賦得風送崔秀才歸白田限三五六七言（暄字）》權德輿 
　　響深澗，思啼猿。闇入蘋洲暖，輕隨柳陌暄。 
　　澹蕩乍飄雲影，芳菲遍滿花源。寂寞春江別君處， 
　　和煙帶雨送征軒。 
　　卷324_39 《雜言同用離騷體送張評事襄陽覲省》權德輿 
　　黯離堂兮日晚，儼壺觴兮送遠。遠水霽兮微明， 
　　杜蘅秀兮白芷生。波泫泫兮煙冪冪，凝暮色於空碧。 
　　紛離念兮隨君，溯九江兮經七澤。君之去兮不可留， 
　　五彩裳兮木蘭舟。 
　　卷324_40 《嶺上逢久別者又別》權德輿 
　　十年曾一別，征路此相逢。馬首向何處，夕陽千萬峰。 
　　卷324_41 《贈別表兄韋卿》權德輿 
　　新讀兵書事護羌，腰間寶劍映金章。 
　　少年百戰應輕別，莫笑儒生淚數行。 
　　卷324_42 《古離別（一作古別離）》權德輿 
　　人生天地間，瞥若六轡馳。夭壽既常數，奈何生別離。 
　　跡當中人域，正性日已衰。是非千萬境，杳靄情塵滋。 
　　出門事何常，暫別亦難期。冉冉歎流景，悠悠限山陂。 
　　盡此一夕歡，華樽會前墀。雞鳴東方曙，夙駕臨通逵。 
　　欲出強移步，欲留難致辭。兩情不得已，念此留何為。 
　　天明去已遠，寂默居人歸。入門複上堂，怳怳生驚疑。 
　　經履同遊處，猶言常相隨。覽物或臨盤，翻怪來何遲。 
　　乃知前日歡，本為今日悲。特此別後心，寧及未見時。 
　　則知交疏分，久久翻易持。報君未別後，別後當自知。
