
許敬宗，字延族，杭州新城人，善心子也。隋時官直謁者臺奏通事舍人事。入唐，爲著作郎，兼修國史。尋貶洪州司馬，累轉給事中，復修史，遷太子右庶子。高宗即位，擢禮部尚書，歷侍中、中書令、右相。卒諡曰繆。集八十卷，今編詩二十七首。
萬乘騰鑣警岐路，百壺供帳餞離宮。
御溝分水聲難絕，廣宴當歌曲易終。
興言共傷千里道，俯跡聊示五情同。
良哉既深留帝念，沃化方有贊天聰。

一年抱怨嗟長別，七夕含態始言歸。
飄飄羅襪光天步，灼灼新妝鑒月輝。
情催巧笑開星靨，不惜呈露解雲衣。
所歎卻隨更漏盡，掩泣還弄昨宵機。

本逐征鴻去，還隨落葉來。
菊花應未滿，請待詩人開。

遊人倦蓬轉，鄉思逐雁來。
偏想臨潭菊，芳蘂對誰開。

玄塞隔陰戎，朱光分昧谷。
地遊窮北際，雲崖盡西陸。
星次絕軒臺，風衢乖禹服。
寰區無所外，天覆今咸育。
竄苗猶有孽，戮負自貽辜。
疎網妖鯢漏，盤藪怪禽逋。
髯飛尚假息，乳視暫稽誅。
乾靈振玉弩，神略運璇樞。
日羽廓遊氣，天陣清華野。
升晅光西夜，馳恩溢東瀉。
揮袂靜崑炎，開關納流赭。
錦軺凌右地，華纓羇大夏。
清臺映羅葉，玄沚控瑤池。
駝鹿輸珍貺，樹羽饗來儀。
輟餚觀化宇，棲籞萃條支。
熏風交閬闕，就日泛濛漪。
充庭延飲至，絢簡敷春藻。
迎姜已創圖，命力方論道。
昔託遊河乘，再備商山皓。
欣逢德化流，思效登封草。

混元分大象，長策挫修鯨。
於斯建宸極，由此創鴻名。
一戎乾宇泰，千祀德流清。
垂衣凝庶績，端拱鑄羣生。
復整瑤池駕，還臨官渡營。
週遊尋曩跡，曠望動天情。
帷宮面丹浦，帳殿矚宛城。
虜場棲九穗，前歌被六英。
戰地甘泉涌，陣處景雲生。
普天霑凱澤，相攜欣頌平。

曦馭循黃道，星陳引翠旗。
濟潼紆萬乘，臨河耀六師。
前旌彌陸海，後騎發通伊。
勢踰迴地軸，威盛轉天機。
是節歲窮紀，關樹蕩涼颸。
仙露含靈掌，瑞鼎照川湄。
沖襟賞臨睨，高詠入京畿。

韓夷愆奉賮，憑險亂天常。
乃神弘廟畧，橫海剪吞航。
電野清玄菟，騰笳振白狼。
連雲飛巨艦，編石架浮梁。
週遊臨大壑，降望極遐荒。
桃門通山抃，蓬渚降霓裳。
驚濤含蜃闕，駭浪掩晨光。
青丘絢春組，丹谷耀華桑。
長驅七萃卒，成功百戰場。
俄且旋戎路，飲至肅巖廊。

天正開初節，日觀上重輪。
百靈滋景祚，萬玉慶惟新。
待旦敷玄造，韜旒御紫宸。
武帳臨光宅，文衛象鉤陳。
廣庭揚九奏，大帛麗三辰。
發生同化育，播物體陶鈞。
霜空澄曉氣，霞景瑩芳春。
德輝覃率土，相賀奉還淳。

旭日臨重壁，天眷極中京。
春暉發芳甸，佳氣滿層城。
去鳥隨看沒，來雲逐望生。
歌裏非煙颺，琴上凱風清。
文波浮鏤檻，摛景煥雕楹。
璇璣體寬政，隆棟象端衡。
創規雖有作，凝拱遂無營。
沐恩空改鬢，將何謝夏成。

玉露交珠網，金風度綺錢。
昆明秋景淡，岐岫落霞然。
辭燕歸寒海，來鴻出遠天。
葉動羅帷颺，花映繡裳鮮。
規空升闇魄，籠野散輕煙。
鵲度林光起，鳧沒水文圓。
無機絡秋緯，如管奏寒蟬。
乃睠情何極，宸襟豫有旃。

秋深桂初發，寒窗菊餘菲。
波擁羣鳧至，秋飄朔雁歸。
月莢生還落，雲枝似復非。
凝宸閱棲畝，觀文佇少微。
聖敬韜前哲，先天諒不違。

嵰州表奇貺，閟竹應遐巡。
何如御京洛，流霰下天津。
忽若瓊林曙，俄同李徑春。
姑峯映仙質，郢路雜歌塵。
伏檻觀花瑞，稱觴慶冬積。
飄河共瀉銀，委樹還重璧。
連山分掩翠，綿霄遠韜碧。
千里徧浮空，五軔咸淪跡。
機前輝裂素，池上伴凌波。
騰華承玉宇，凝照混金娥。
是日松筠性，欣奉柏梁歌。

挹河澂綠宇，御溝映朱宮。
辰旂翻麗景，星蓋曳雕虹。
學嚬齊柳嫩，妍笑發春藂。
錦鱗文碧浪，繡羽絢青空。
眷念三階靜，遙想二南風。

幽人蹈箕潁，方士訪蓬瀛。
豈若逢真氣，齊契體無名。
既詮衆妙理，聊暢遠遊情。
縱心馳貝闕，怡神想玉京。
或命餘杭酒，時聽洛濱笙。
風衢通閬苑，星使下層城。
蕙帳晨飆動，芝房夕露清。
方葉棲遲趣，於此聽鐘聲。

牛閨臨淺漢，鸞駟涉秋河。
兩懷縈別緒，一宿慶停梭。
星模鉛裏靨，月寫黛中蛾。
奈許今宵度，長嬰離恨多。

婺閨期今夕，娥輪泛淺潢。
迎秋伴暮雨，待暝合神光。
薦寢低雲鬢，呈態解霓裳。
喜中愁漏促，別後怨天長。

睿想追嘉豫，臨軒御早秋。
斜暉麗粉壁，清吹肅朱樓。
高殿凝陰滿，雕窗豔曲流。
小臣參廣宴，大造諒難酬。

舞商初赴節，湘燕遠迎秋。
飄絲交殿網，亂滴起池漚。
激溜分龍闕，斜飛灑鳳樓。
崇朝方浹宇，宸盼俯凝旒。

鳳闕隣金地，龍旂拂寶臺。
雲楣將葉並，風牖送花來。
月宮清晚桂，虹梁絢早梅。
梵境留宸矚，掞發麗天才。

倦遊嗟落拓，短翮慕追飛。
周醪忽同醉，牙弦乃共揮。
油雲澹寒色，落景靄霜霏。
累日方投分，茲夕諒無歸。

喬木託危岫，積翠繞連岡。
葉疎猶漏影，花少未流芳。
風來聞肅肅，霧罷見蒼蒼。
此中餞行邁，不異上河梁。

三星希曙景，萬騎翊天行。
葆羽翻風隊，騰吹掩山楹。
暖日晨光淺，飛煙旦彩輕。
塞寒桃變色，冰斷箭流聲。
漸奏長安道，神皐動睿情。

飛雲臨紫極，出震表青光。
自爾家寰海，今茲返帝鄉。
情深感代國，樂甚讌譙方。
白水浮佳氣，黃星聚太常。
岐鳳鳴層閣，酆雀賀雕梁。
桂山猶總翠，蘅薄尚流芳。
攀鱗有遺皓，沐德抃稱觴。

飛雲旋碧海，解網宥青丘。
養賢停八駿，觀風駐五牛。
張樂臨堯野，揚麾歷舜州。
中山獻仙酤，趙媛發清謳。
塞門朱鴈入，郊藪紫麟遊。
一舉氛霓靜，千齡德化流。

中天表雲榭，載極聳崑樓。
聖作規玄造，軒阿復聿修。
高門符令節，形勝總神州。
企翼摶禽萃，飛甍燕雀遊。
綴星羅百拱，緣漢轉三休。
旦雲生玉舃，初月上銀鉤。
妙管含秦鳳，仙姿麗鬥牛。
形言防處逸，粹藻發嘉猷。
荷生無以謝，盡瘁竟何酬。

戚里歡娛地，園林矚望新。
山庭帶芳杜，歌吹葉陽春。
臺榭疑巫峽，荷蕖似洛濱。
風花縈少女，虹梁聚美人。
宴遊窮至樂，談笑畢良辰。
獨歎高陽晚，歸路不知津。

李義府，瀛州饒陽人。對策擢第，補門下省典儀，尋除監察御史、太子舍人，與司議郎來濟俱以文翰見知，時稱「來李」。嘗獻《承華箴》，預撰《晉書》。高宗嗣位，遷中書舍人，以贊立武昭儀，擢中書侍郎，晉中書令，怙寵稔惡，長流巂州。存詩八首。
金微凝素節，玉律應清葭。
邊馬秋聲急，征鴻曉陣斜。
關樹凋涼葉，塞草落寒花。
霧暗長川景，雲昏大漠沙。
谿深路難越，川平望超忽。
極望斷煙飄，遙落驚蓬沒。
霜結龍城吹，水照龜林月。
日色夏猶冷，霜華春未歇。
睿作高紫宸，分明映玄闕。

〈一作李乂詩〉
遠遊冒艱阻，深入勞存諭。
春去辭國門，秋還在邊戍。
軒車行未返，節序催難駐。
陌上悲轉蓬，園中想芳樹。
蜀山自紛糾，岷水恆奔注。
臨汎多苦懷，登攀寡歡趣。
永夕飛淫雨，崇朝蒸毒霧。
不求綏嶺桃，寧美邛鄉蒟。
白狼行欲靜，驄馬何常驅〈唐韻，區遇切，或改爲駐，誤〉。
願接軺斾塵，聯翩東北騖。

明王敦孝感，寶殿秀靈芝。
色帶朝陽淨，光涵雨露滋。
且標宣德重，更引國恩施。
聖祚今無限，微臣樂未移。

牽弋辭重海，觸網去層巒。
戢翼雕籠際，延思彩霞端。
慕侶朝聲切，離羣夜影寒。
能言殊可貴，相助憶長安。

天齊標巨鎮，日觀啓崇朝。
岧嶤臨渤澥，隱嶙控河沂。
眺迥分吳乘，凌高屬漢祠〈《紀事》無「眺迥」二句〉。
建岳誠爲長，升功諒在茲。
帝猷符廣運，玄範暢文思。
飛聲總地絡，騰化撫乾維。
瑞策開珍鳳，禎圖薦寶龜。
創封超昔夏，修禪掩前姬〈《紀事》無「創封」二句〉。
東後方肆覲，西都導六師。
肅駕移星苑，揚罕馭風司。
沸鼓喧平陸，凝蹕靜通逵。
汶陽馳月羽，蒙陰警電麾。
巖花飄曙輦，峰葉蕩春旗。
石閭環藻衛，金壇映黼帷。
仙階溢祕秬，靈檢燿祥芝。
張樂分韶濩，觀禮縱華夷。
佳氣浮丹谷，榮光泛綠坻〈《紀事》無「張樂」以下四句〉。
三始貽遐貺，萬歲受重釐。
菲質陶恩獎，趨跡奉軒墀。
觸網淪幽裔，乘徼限明時。
周南昔已歎，邛西今復悲。

〈《萬首絕句》題作《題美人》〉
鏤月成歌扇，裁雲作舞衣。
自憐迴雪影，好取洛川歸。

嬾整鴛鴦被，羞褰玳瑁牀。
春風別有意，密處也尋香。

日裏颺朝彩，琴中伴夜啼。
上林如許樹，不借一枝棲〈《紀事》云：「義府初遇，以李大亮、劉洎之薦，太宗召令詠烏云云。帝曰：『與卿全樹，何止一枝。』」〉。

