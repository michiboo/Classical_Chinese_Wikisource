
杜易簡，襄州襄陽人。九歲能屬文，及長，博學有高名，姨兄岑文本推重之。登進士第，累轉殿中侍御史。咸亨中，爲考功員外郎，坐黨裴行儉，左遷開州司馬。集二十卷，存詩二首。 
昭潭深無底，橘洲淺而浮。
本欲凌波去，翻爲目成留。
願君稍弭檝，無令賤妾羞。

二八相招攜，采菱渡前谿。
弱腕隨橈起，纖腰向舸低。
自解看花笑，憎聞染竹啼。

陳元光，字廷炬，光州人。高宗朝，以左郎將戍閩，進嶺南行軍總管，奏開漳州爲郡，世守刺史。詩三首。
泉潮天萬里，一鎮屹天中。
筮宅龍鍾地，承恩燕翼宮。
環堂巍嶽秀，帶礪大江雄。
輪奐雲霄望，晶華日月通。
凌煙喬木茂，獻寶介圭崇。
昆俊歌常棣，民和教即戎。
盤庚遷美土，陶侃效兼庸。
設醴延張老，開軒禮呂蒙。
無孤南國仰，庶補聖皇功。

〈元光子也。〉
恩銜楓陛渥，策向桂淵弘。
載筆沿儒習，持弓纘祖風。
祛災勦猛虎，溥德翊飛龍。
日閱書開士，星言駕勸農。
勤勞思命重，戲謔逐時空。
百粵霧紛滿，諸戎澤普通。
願言加壯努，勿坐鬢霜蓬。

喬岳標仙蹟，玄扃妥壽姬。
烏號非嶺海，鶴仰向京師。
繫牒公侯裔，懸弧將相兒。
清貞蜚簡籍，規範肅門楣。
萬里提兵路，三年報母慈。
劒埋龍守壤，石臥虎司碑。
憂闋情猶結，祥回禫屆期。
竹符忠介凜，桐杖孝思淒。
許史峋嶙篆，曹侯感舊詩。
鴻濛山暝啓，駿彩德昭垂。
華表瑤池冥，清漳玉樹枝。
昭題盟岳瀆，展墓慶重熙。

許天正，汝南人。爲陳元光副使，博學能文，歷宣威將軍。詩一首。
抱磴從天上，驅車返嶺東。
氣昂無醜虜，策妙詘羣雄。
飛絮隨風散，餘氛響日鎔。
長戈收百甲，聚騎破千重。
落劒惟戎首，游繩繫脅從。
四野無堅壁，羣生未化融。
龍湖膏澤下，早晚徧枯窮。
〈元光贈詩云，參軍許天正，是用紀邦勛，天正和之〉
許圉師，安陸人。有器幹，博涉藝文，舉進士。顯慶中，累遷黃門侍郎，同中書門下三品，四遷爲左相，坐事，貶刺史。吏有犯贓，圉師賜清白詩以激之，遂改節爲廉士，其寬厚如此。詩一首。
逸足還同驥，奇毛自偶麟。
欲知花跡遠，雲影入天津。

趙謙光，咸亨中，登進士第。自彭州司馬入爲大理正，遷戶部郎中。詩一首。
〈唐時，郎中不自員外拜者，謂之土山頭。故遂涉戲謙光曰：「員外由來美，郎中望亦優。寧知粉署裏，飜作土山頭。」謙光荅之。〉
錦帳隨情設，金鑪任意熏。
惟愁員外署，不應列星文。

鄭惟忠，宋州人。儀鳳中，舉進士，則天召見，稱旨，授胄曹參軍，再遷鳳閣舍人。中宗即位，拜黃門侍郎，守大理卿，推斷大獄，多所全活。開元初，爲禮部尚書，太子賓客。詩一首。
離憂將歲盡，歸望逐春來。
庭花如有意，留豔待人開。

張鷟，字文成，深州深澤人。兒時夢紫色大鳥，五彩成文，降於家庭。其祖謂之曰：「五色赤文，鳳也；紫文，鸑鷟也，為鳳之佐。吾兒當以文章瑞於明廷。」因以為名字。調露中，登進士第，八中制科，四參選判。員半千謂人曰：「張子之文，如青錢萬簡選中，未聞退時。」因號青錢學士。開元中，歷司門員外郎。其文遠播外夷，撰《朝野僉載》及《龍筋鳳髓判》百道。詩一首。
變石身猶重，銜泥力尚微。
從來赴甲第，兩起一雙飛。〈按唐新語，此是末章，非全篇也。〉

李福業，調露二年進士，登第後爲侍御史。五王誅二張，亦與謀，及敗，放於番禺，匿志州參軍敬元禮家，吏獲之，就刑。詩一首。
〈一作李德裕詩〉
冬去更籌盡，春隨斗柄迴。
寒暄一夜隔，客鬢兩年催。

薛慎惑，善投壺，背後投之，龍躍隼飛，百發百中，時推為絕藝。詩一首。
〈一作孫逖詩〉
禁園紆睿覽，仙櫂叶宸遊。
洛北風花樹，江南彩畫舟。
榮生蘭蕙草，春入鳳皇樓。
興盡離宮暮，煙光起夕流。

賀敱，山陰人，歷官率更令，崇文館學士。詩一首。
商飆凝素籥，玄覽賁黃圖。
曉霜驚斷雁，晨吹結栖烏。
寒花低岸菊，涼葉下庭梧。
澤宮申舊典，相圃叶前模。
玉砌分雕戟，金溝轉鏤衢。
帶星飛夏箭，映月上軒弧。
慶展簪裾洽，恩融雨露濡。
天文發丹篆，寶思掩玄珠。
承歡徒抃舞，負弛竊忘軀。

