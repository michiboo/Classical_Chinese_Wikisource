
觀象樓前奉末班，絳峰只似殿庭間。
今日高樓重陪宴，雨籠衡岳是南山。
岳陽樓上日銜窗，影到深潭赤玉幢。
悵望殘春萬般意，滿欞湖水入西江。
小來同在曲江頭，不省春時不共遊。
今日江風好暄暖，可憐春盡古湘州。
買得山花一兩栽，離鄉別土易摧頹。
欲知北客居南意，看取南花北地來。

南花北地種應難，且向船中盡日看。
縱使將來眼前死，猶勝拋擲在空欄。
石磯江水夜潺湲，半夜江風引杜鵑。
燈暗酒醒顛倒枕，五更斜月入空船。
洞庭彌漫接天回，一點君山似措杯。
暝色已籠秋竹樹，夕陽猶帶舊樓臺。
湘南賈伴乘風信，夏口篙工厄溯洄。
後侶逢灘方拽𥮘，前宗到浦已眠桅。
俄驚四面雲屏合，坐見千峰雪浪堆。
罔象睢盱頻逞怪，石尤翻動忽成災。
勝淩豈但河宮溢，坱軋渾憂地軸摧。
疑是陰兵致昏黑，果聞靈鼓借喧豗。
龍歸窟穴深潭漩，蜃作波濤古岸頹。
水客暗遊燒野火，楓人夜長吼春雷。
浸淫沙市兒童亂，汩沒汀洲雁鶩哀。
自歎生涯看轉燭，更悲商旅哭沉財。
檣烏鬥折頭倉掉，水狗斜傾尾纜開。
在昔詎慚橫海志，此時甘乏濟川才。
曆陽舊事曾為鱉，鯀穴相傳有化能。
閉目唯愁滿空電，冥心真類不然灰。
那知否極休徵至，漸覺宵分曙氣催。
怪族潛收湖黯湛，幽妖盡走日崔嵬。
紫衣將校臨船問，白馬君侯傍柳來。
喚上驛亭還酩酊，兩行紅袖拂樽罍。
殷勤夏口阮元瑜，二十年前舊飲徒。
最愛輕欺杏園客，也曾辜負酒家胡。
些些風景閑猶在，事事顛狂老漸無。
今日頭盤三兩擲，翠娥潛笑白髭須。
鳳有高梧鶴有松，偶來江外寄行蹤。
花枝滿院空啼鳥，塵榻無人憶臥龍。
心想夜閑唯足夢，眼看春盡不相逢。
何時最是思君處，月入斜窗曉寺鐘。
江上五年同送客，與君長羨北歸人。
今朝又送君先去，千里洛陽城裏塵。
萬里長鳴望蜀門，病身猶帶舊瘡痕。
遙看雲路心空在，久服鹽車力漸煩。
尚有高懸雙鏡眼，何由並駕兩朱轓。
唯應夜識深山道，忽遇君侯一報恩。
韋門同是舊親賓，獨恨潘床簟有塵。
十里花溪錦城麗，五年沙尾白頭新。
倅戎何事勞專席，老掾甘心逐眾人。
卻待文星上天去，少分光影照沉淪。
為我殷勤盧子蒙，近來無復昔時同。
懶成積疹推難動，禪盡狂心煉到空。
老愛早眠虛夜月，病妨杯酒負春風。
唯公兩弟閑相訪，往往潸然一望公。
未面西川張校書，書來稠疊頗相於。
我聞聲價金應敵，眾道風姿玉不如。
遠處從人須謹慎，少年為事要舒徐。
勸君便是酬君愛，莫比尋常贈鯉魚。
處處侯門可曳裾，人人爭事蜀尚書。
摩天氣直山曾拔，澈底心清水共虛。
鵬翼已翻君好去，烏頭未變我何如。
殷勤為話深相感，不學馮諼待食魚。
衛瓘諸孫衛玠珍，可憐雛鳳好青春。
解拈玉葉排新句，認得金環識舊身。
十歲佩觿嬌稚子，八行飛劄老成人。
楊公莫訝清無業，家有驪珠不復貧。
去日桐花半桐葉，別來桐樹老桐孫。
城中過盡無窮事，白髮滿頭歸故園。
雙堠頻頻減去程，漸知身得近京城。
春來愛有歸鄉夢，一半猶疑夢裏行。

五年江上損容顏，今日春風到武關。
兩紙京書臨水讀，小桃花樹滿商山。

同歸諫院韋丞相，共貶河南亞大夫。
今日還鄉獨憔悴，幾人憐見白髭鬚。

只去長安六日期，多應及得杏花時。
春明門外誰相待，不夢閒人夢酒卮。

白頭歸舍意如何，賀處無窮吊亦多。
左降去時裴相宅，舊來車馬幾人過。

還鄉何用淚沾襟，一半雲霄一半沉。
世事漸多饒悵望，舊曾行處便傷心。

閒遊寺觀從容到，遍問親知次第尋。
腸斷裴家光德宅，無人掃地戟門深。

一世營營死是休，生前無事定無由。
不知山下東流水，何事長須日夜流。

今朝西渡丹河水，心寄丹河無限愁。
若到莊前竹園下，殷勤為繞故山流。

寒窗風雪擁深爐，彼此相傷指白須。
一夜思量十年事，幾人強健幾人無。

雲覆藍橋雪滿溪，須臾便與碧峰齊。
風回面市連天合，凍壓花枝著水低。

寒花帶雪滿山腰，著柳冰珠滿碧條。
天色漸明回一望，玉塵隨馬度藍橋。
泉溜才通疑夜磬，燒煙餘暖有春泥。
千層玉帳鋪松蓋，五出銀區印虎蹄。
暗落金烏山漸黑，深埋粉堠路渾迷。
心知魏闕無多地，十二瓊樓百里西。
小碎詩篇取次書，等閒題柱意何如。
諸郎到處應相問，留取三行代鯉魚。
莫愁已去無窮事，漫苦如今有限身。
二百年來城裏宅，一家知換幾多人。
病嗟酒戶年年減，老覺塵機漸漸深。
飲罷醒餘更惆悵，不如閒事不經心。
欲離煩惱三千界，不在禪門八萬條。
心火自生還自滅，雲師無路與君銷。
今朝相送自同遊，酒語詩情替別愁。
忽到灃西總回去，一身騎馬向通州。
長學對治思苦處，偏將死苦教人間。
今因為說無生死，無可對治心更閑。
僧臨大道閱浮生，來往憧憧利與名。
二十八年何限客，不曾閑見一人行。
蒼溪縣下嘉陵水，入峽穿江到海流。
憑仗鯉魚將遠信，雁回時節到揚州。
憶昔分襟童子郎，白頭拋擲又他鄉。
三千里外巴南恨，二十年前城裏狂。
甯氏舅甥俱寂寞，荀家兄弟半淪亡。
淚因生別兼懷舊，回首江山欲萬行。
孤吟獨寢意千般，合眼逢君一夜歡。
慚愧夢魂無遠近，不辭風雨到長灘。
