
武平一，名甄，以字行，後族，穎川郡王載德子。博學，通《春秋》。後在時，畏禍不與事，隱嵩山，修浮屠法，屢詔不應。中宗復位，平一居母喪，迫召爲起居舍人，丐終制，不許。景龍二年，兼修文館直學士，遷考功員外郎。雖預宴遊，嘗因詩規戒，明皇初，貶蘇州參軍，徙金壇令。既謫，名亦不衰，開元末卒。詩一卷。
有女妖且麗，裴回湘水湄。
水湄蘭杜芳，採之將寄誰。
瓠犀發皓齒，雙蛾顰翠眉。
紅臉如開蓮，素膚若凝脂。
綽約多逸態，輕盈不自持。
嘗矜絕代色，復恃傾城姿。
子夫前入侍，飛燕復當時。
正悅掌中舞，寧哀團扇詩。
洛川昔雲遇，高唐今尚違。
幽閤禽雀噪，閑階草露滋。
流景一何速，年華不可追。
解佩安所贈，怨咽空自悲。

鑾輿上碧天，翠帟拖晴煙。
絕崿紆仙徑，層巖敞御筵。
雲披丹鳳闕，日下黑龍川。
更覩南熏奏，流聲入管弦。

令節重遨遊，分鑣應綵毬。
驂驔廻上苑，蹀躞繞通溝。
影就紅塵沒，光隨赭汗流。
賞闌清景暮，歌舞樂時休。

玉府凌三曜，金壇駐六龍。
綵旒懸倒景，羽蓋偃喬松。
玄圃靈芝秀，華池瑞液濃。
謬因沾舜渥，長願奉堯封。

紫漢秦樓敞，黃山魯館開。
簪裾分上席，歌舞列平臺。
馬既如龍至，人疑學鳳來。
幸茲聯棣萼，何以接鄒枚。

廣化三邊靜，通煙四海安。
還將膝下愛，特副域中歡。
聖念飛玄藻，仙儀下白蘭。
日斜征蓋沒，歸騎動鳴鸞。

秦王登碣石，周后襲崑崙。
何必在遐遠，方稱萬宇尊。
我皇順時豫，星駕動軒轅。
雄戟交馳道，清笳度國門。
回輿長樂觀，校獵上林園。
行漏移三象，連營總八屯。
旌搖鸚鵡谷，騎轉鳳皇原。
絕壁蒼苔古，靈泉碧溜溫。
參差開水殿，䆗窱敞巖軒。
豐邑模猶在，驪宮跡尚存。
煙松銜翠幄，雪徑遶花源。
侍從推玄草，文章召虎賁。
深仁浹夷夏，洪造溢乾坤。
謬忝王枚列，多慙雨露恩。

三光回斗極，萬騎肅鉤陳。
地若遊汾水，畋疑歷渭濱。
圓塘冰寫鏡，遙樹露成春。
弦奏魚聽曲，機忘鳥狎人。
築巖思感夢，磻石想垂綸。
落景搖紅壁，層陰結翠筠。
素風紛可尚，玄澤藹無垠。
薄暮清笳動，天文煥紫宸。

鑾輿羽駕直城隈，帳殿旌門此地開。
皎潔靈潭圖日月，參差畫舸結樓臺。
波搖岸影隨橈轉，風送荷香逐酒來。
願奉聖情歡不極〈一作皇歡常不極〉，長遊雲漢幾昭回。

鑾輅青旂下帝臺，東郊上苑望春來。
黃鶯未解林間囀，紅蘂先從殿裏開。
畫閣條風初變柳，銀塘曲水半含苔。
欣逢睿藻光韶律，更促霞觴畏景催。

綠葉迎春綠，寒枝歷歲寒。
願持柏葉壽，長奉萬年歡。

環潭澄曉色，疊嶂照秋影。
幽致欣所逢，紛慮自茲屏。

王孫帝女下仙臺，金牓珠簾入夜開。
遽惜瓊筵歡正洽，唯愁銀箭曉相催。

鳴鑾赫奕下重樓，羽蓋逍遙向一丘。
漢日唯聞白衣寵，唐年更覩赤松遊。

聞君墨綬出丹墀，雙舃飛來佇有期。
寄謝銅街攀柳日，無忘粉署握蘭時。

