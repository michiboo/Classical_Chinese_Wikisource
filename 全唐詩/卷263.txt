
嚴維，字正文，越州山陰人。至德二載進士，擢辭藻宏麗科，調諸暨尉，辟河南幕府，終秘書省校書郎。與劉長卿善。詩一卷。
掩扉常自靜，驛吏忽傳呼。 
水巷驚馴鳥，藜床起病軀。 
顧身悲欲老，戒子力為儒。 
明日公西去，煙霞復作徒。

前年萬里別，昨日一封書。 
郢曲西陵渡，秦官使者車。 
柳塘薰晝日，花水溢春渠。 
若不嫌雞黍，先令掃弊廬。

蘇耽佐郡時，近出白雲司。 
藥補清羸疾，窗吟絕妙詞。 
柳塘春水慢，花塢夕陽遲。 
欲識懷君意，明朝訪楫師。

小嶺路難近，仙郎此夕過。 
潭空觀月定，澗靜見雲多。 
竹翠煙深鎖，松聲雨點和。 
萬緣俱不有，對境自垂蘿。

倖免低頭向府中，貴將藜藿與君同。 
陽雁叫霜來枕上，寒山映月在湖中。 
詩書何德名夫子，草木推年長數公。 
聞道漢家偏尚少，此身那此訪芝翁。

卑情不敢論，拜首入轅門。 
列郡諸侯長，登朝八座尊。 
凝笳臨水發，行旆向風翻。 
幾許遺黎泣，同懷父母恩。

魑魅曾為伍，蓬萊近拜郎。 
臣心瞻北闕，家事在南荒。 
莎草山城小，毛州海驛長。 
玄成知必大，寧是泛滄浪。

〈一作贈別東陽客〉
明月雙溪水，清風八詠樓。
昔年爲客處，今日送君遊。

如今相府用英髦，獨往南州肯告勞。 
冰水近開漁浦出，雪雲初卷定山高。 
木奴花映桐廬縣，青雀舟隨白露濤。 
使者應須訪廉吏，府中惟有范功曹。

猶道樓蘭十萬師，書生匹馬去何之。 
臨歧未斷歸家目，望月空吟出塞詩。 
常欲激昂論上策，不應憔悴老明時。 
遙知到日逢寒食，彩筆長裾會晉祠。

失路荊溪上，依人忽暝投。 
長橋今夜月，陽羨古時州。 
野燒明山郭，寒更出縣樓。 
先生能館我，無事五湖遊。

〈一作題靈一上人院新泉〉
山下新泉出，泠泠北去源。 
落池纔有響，噴石未成痕。 
獨映孤松色，殊分眾鳥喧。 
唯當清夜月，觀此啟禪門。

王室符長慶，環中得水精。 
任圓循不極，見素質仍貞。 
信是天然瑞，非因樸斲成。 
無瑕勝玉美，至潔過冰清。 
未肯齊珉價，寧同雜佩聲。 
能銜任黃雀，亦欲應時明。

天陰行易晚，前路故人居。 
孤棹所思久，寒林相見初。 
閒燈忘夜水，清漏任更疏。 
明發還須去，離家幾歲除。

上客南臺至，重陽此會文。 
菊芳寒露洗，杯翠夕陽曛。 
務簡人同醉，溪閒鳥自群。 
府中官最小，唯有孟參軍。

中年從一尉，自笑此身非。 
道在甘微祿，時難恥息機。 
晨趨本郡府，晝掩故山扉。 
待見干戈畢，何妨更採薇。

年來白髮欲星星，誤卻生涯是一經。
魏闕望中何日見，商歌奏罷復誰聽。
孤根獨棄慙山木，弱質無成狀水萍。
今日更須詢哲匠，不應休去老巖扃。

昔年居漢水，日醉習家池。 
道勝跡常在，名高身不如。 
欲依天目住，新自始寧移。 
生事曾無長，惟將白接□。

辟疆年正少，公子貴初還。 
早列月卿位，新參柱史班。 
千夫馳驛道，駟馬入家山。 
深巷烏衣盛，高門晝戟閒。 
逶迤天樂下，照耀剡溪間。 
自賤遊章句，空為衰草顏。

萬公長慢世，昨日又隳官。 
縱酒真彭澤，論詩得建安。 
家山伯禹穴，別墅小長干。 
輒有時人至，窗前白眼看。

東土苗人尚有錢，皇皇亞相出朝端。 
手持國憲群僚畏，口喻天慈百姓安。 
禮數自憐今日絕，風流空計往年歡。 
誤著青袍將十載，忍令漁浦卻垂竿。

童年獻賦在皇州，方寸思量君與侯。 
萬事無成新白首，兩春虛擲對滄流。 
歌詩盛賦文星動，簫管新亭晦日遊。 
知己欲依何水部，鄉人今正賤東丘。

絕壑開花界，耶溪極上源。 
光輝三獨坐，登陟五雲門。 
深木鳴騶馭，晴山曜武賁。 
亂泉觀坐臥，疏磬發朝昏。 
蒼翠新秋色，莓苔積雨痕。 
上方看度鳥，後夜聽吟猿。 
異跡焚香對，新詩酌茗論。 
歸來遠撫俗，諸老莫攀轅。

〈時大夫昆季同行〉
初第華嚴會，王家少長行。 
到宮龍節駐，禮塔雁行成。 
蓮界千峰靜，梅天一雨清。 
禪庭未可戀，聖主寄蒼生。

一夕雨沈沈，哀猿萬木陰。 
天龍來護法，長老密看心。 
魚梵空山靜，紗燈古殿深。 
無生久已學，白髮浪相侵。

〈一作秦系詩〉
天師百歲少如童，不到山中更不逢。 
洗藥每臨新瀑水，步虛時繞最高鋒。 
籬根五月留殘雪，座右千年蔭古松。 
此去人寰知近遠，迴看路隔一重重。

孤雲獨鶴共悠悠，萬卷經書一葉舟。 
楚地巢城民舍少，煙村社樹鷺湖秋。 
蒿萊織妾晨炊黍，隅落耕童夕放牛。 
年少不應辭苦節，諸生若遇亦封侯。

〈一作盧綸詩〉
故關衰草遍，離別正堪悲。 
路出寒雲外，人歸暮雪時。 
少孤為客早，多難識君遲。 
掩泣空相向，風塵何所期。

方外主人名道林，怕將水月淨身心。 
居然對我說無我，寂歷山深將夜深。

丹陽郭裡送行舟，一別心知兩地秋。 
日晚江南望江北，寒鴉飛盡水悠悠。

嘯終萬籟起，吹去當溪雲。 
環嶼或明昧，遠峰尚氛氳。 
雨新翠葉發，夜早玄象分。 
金澗流不盡，入山深更聞。

長老歸緣起，桃花憶舊巖。 
清晨雲抱石，深夜月籠杉。 
道具門人捧，齋糧谷鳥銜。 
餘生願依止，文字欲三緘。

本意宿東林，因聽子賤琴。 
遙知大小朗〈傳燈錄：惠朗禪師號大朗，振朗禪師號小朗。〉，已斷去來心。 
夜靜溪聲近，庭寒月色深。 
寧知塵外意，定後便成吟。

秦僧吹竹閉秋城，早在梨園稱主情。
今夕襄陽山太守，座中流淚聽商聲。

最稱弘偃少，早歲草茅居。 
年老從僧律，生知解佛書。 
衲衣求壞帛，野飯拾春蔬。 
章句無求斷，時中學有餘。

〈此馬敕賜寧王，轉贈祭酒〉
沛艾如龍馬，來從上苑中。 
棣華恩見賜，伯舅禮仍崇。 
鏡點黃金眼，花開白雪騣。 
性柔君子德，足逸大王風。 
色照鳴珂靜，聲連噴玉雄。 
食場恩未盡，過隙命旋終。 
練影依雲沒，銀鞍向月空。 
仍聞樂府唱，猶念代勞功。

一公何不住，空有遠公名。 
共說岑山路，今時不可行。 
舊房松更老，新塔草初生。 
經論傳緇侶，文章遍墨卿。 
禪林枝幹折，法宇棟梁傾。 
誰復修僧史，應知傳已成〈一本無後四句〉。

宇下無留事，經營意獨新。 
文房已得地，相閣是推輪。 
席上招賢急，山陰對雪頻。 
虛明先旦暮，啟閉異冬春。 
談笑兵家法，逢迎幕府賓。 
還將負暄處，時借在陰人。

竹使羞殷薦，松龕拜夏祠。 
為魚歌德後，舞羽降神時。 
文衛瞻如在，精靈信有期。 
夕陽陪醉止，塘上鳥咸遲。

〈一作張謂詩〉
八月洞庭秋，瀟湘水北流。 
遠家萬里夢，為客五更愁。 
不用看書帙，偏宜上酒樓。 
故人京洛滿，何日復同遊。

致和知必感，歲旱為書災。 
伯禹明靈降，元戎禱請來。 
九成陳夏樂，三獻奉殷罍。 
掣曳旗交電，鏗鏘鼓應雷。 
行雲依蓋轉，飛雨逐車回。 
欲識皇天意，為霖貺在哉。

早見登郎署，同時跡下僚。 
幾年江路永，今去國門遙。 
文變騷人體，官移漢帝朝。 
望山吟度日，接枕話通宵。 
萬里趨公府，孤帆恨信潮。 
匡時知已老，聖代恥逃堯。

晦日湔裾俗，春樓致酒時。
出山還已醉，謝客舊能詩。
溪柳薰晴淺，巖花待閏遲。
爲邦久無事，比屋自熙熙。

山陰過野客，鏡裡接仙郎。 
盥漱臨寒水，褰闈入夏堂。 
杉松交日影，枕簟上湖光。 
袞袞承嘉話，清風納晚涼。

支公好閑寂，庭宇愛林篁。
幽曠無煩暑，恬和不可量。
蕙風清水殿，荷氣雜天香。
明月談空坐，怡然道術忘。

詩家九日憐芳菊，遲客高齋瞰浙江。 
漢浦浪花搖素壁，西陵樹色入秋窗。 
木奴向熟懸金實，桑落新開瀉玉缸。 
四子醉時爭講德，笑論黃霸屈為邦。

家貧惟種竹，時幸故人看。 
菊度重陽少，林經閏月寒。 
宿酲猶落帽，華髮強扶冠。 
美景良難得，今朝更盡歡。

滄江一身客，獻賦空十年。 
明主豈能好，今人誰舉賢。 
國門稅征駕，旅食謀歸旋。 
皦日媚春水，綠蘋香客船。 
無媒既不達，余亦思歸田。

舊遊多不見，師在翟公門。 
瘴海空山熱，雷州白日昏。 
片心應為法，萬里獨無言。 
人盡酬恩去，平生未感恩。

旅食來江上，求名赴洛陽。 
新詩蹤謝守，內學似支郎。 
行怯秦為客，心依越是鄉。 
何人作知己，送爾淚浪浪。

新安非欲枉帆過，海內如君有幾何。 
醉裡別時秋水色，老人南望一狂歌。

湖上新正逢故人，情深應不笑家貧。
明朝別後門還掩，修竹千竿一老身。

疏懶吾成性，才華爾自彊。 
早稱眉最白，何事綬仍黃。 
時暑嗟於邁，家貧念聚糧。 
祗應宵夢裡，詩興屬池塘。

牽役非吾好，寬情爾在傍。 
經過悲井邑，起坐倦舟航。 
相宅生應貴，逢時學可強。 
無輕吾未用，世事有行藏。

嘉客會初筵，宜時魄再圓。 
眾皆含笑戲，誰不點頤憐。 
繡被花堪摘，羅繃色慾妍。 
將雛有舊曲，還入武城弦。

寂寞柴門掩，經過柱史榮。 
老夫寧有力，半子自成名。 
柳映三橋發，花連上道明。 
緘書到別墅，郢曲果先成。

相訪從吾道，因緣會爾時。 
龍盤餘帝宅，花界古人祠。 
明月虛空色，青林大小枝。 
還將經濟學，來問道安師。
月色今宵最明，庭閒夜久天清。 
寂寞多年老宦，慇懃遠別深情。 
溪臨修竹煙色，風落高梧雨聲。 
耿耿相看不寐，遙聞曉柝山城。

處處雲山無盡時，桐廬南望轉參差。
舟人莫道新安近，欲上潺湲行自遲。

扁舟時屬暝，月上有餘輝。 
海燕秋遠去，漁人夜不歸。 
中流何寂寂，孤棹也依依。 
一點前村火，誰家未掩扉。

入山未盡意，勝跡聊獨尋。 
方士去在昔，藥堂留至今。 
四隅白雲閒，一路清溪深。 
芳秀愜春目，高閒宜遠心。 
潭分化丹水，路繞昇仙林。 
此道人不悟，坐鳴松下琴。

秋江渺渺水空波，越客孤舟欲榜歌。 
手摺衰楊悲老大，故人零落已無多。

〈共十二詠，丘丹等同賦，各見本集〉
憶長安，五月時。 
君王避暑華池，進膳甘瓜朱李。 
續命芳蘭綵絲，競處高明臺榭，槐陰柳色通逵。

〈共十二詠，丘丹等同賦，各見本集〉
江南季春天，蓴葉細如弦。 
池邊草作逕，湖上葉如船。

五色驚綵鳳，千里象驄威。〈《張侍御孩子》〉
三伏軒車動，堯心急諫官。 
名通內籍貴，立近御床寒。〈《送皇甫拾遺歸朝》〉
波從少海息，雲自大風開。〈代宗輓歌，並《詩式》〉

