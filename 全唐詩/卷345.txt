
　　卷345_1 《鄆州溪堂詩》韓愈 
　　帝奠九廛，有葉有年。有荒不條，河岱之間。及我憲考， 
　　一收正之。視邦選侯，以公來屍。公來屍之，人始未信。 
　　公不飲食，以訓以徇。孰饑無食，孰呻孰歎。孰冤不問， 
　　不得分願。孰為邦蟊，節根之螟。羊很狼貪，以口覆城。 
　　吹之喣之，摩手拊之。箴之石之，膊而磔之。凡公四封， 
　　既富以強。謂公吾父，孰違公令。可以師征，不寧守邦。 
　　公作溪堂。播播流水。淺有蒲蓮，深有葭葦。公以賓燕， 
　　其鼓駭駭。公燕溪堂，賓校醉飽。流有跳魚，岸有集鳥。 
　　既歌以舞，其鼓考考。公在溪堂，公禦琴瑟。公暨賓贊， 
　　稽經諏律。施用不差，人用不屈。溪有蘋苽，有龜有魚。 
　　公在中流，右詩左書。無我斁遺，此邦是庥。 
　　卷345_2 《送張道士》韓愈 
　　大匠無棄材，尋尺各有施。況當營都邑，杞梓用不疑。 
　　張侯嵩高來，面有熊豹姿。開口論利害，劍鋒白差差。 
　　恨無一尺捶，為國苔羌夷。詣闕三上書，臣非黃冠師。 
　　臣有膽與氣，不忍死茅茨。又不媚笑語，不能伴兒嬉。 
　　乃著道士服，眾人莫臣知。臣有平賊策，狂童不難治。 
　　其言簡且要，陛下幸聽之。天空日月高，下照理不遺。 
　　或是章奏繁，裁擇未及斯。寧當不俟報，歸袖風披披。 
　　答我事不爾，吾親屬吾思。昨宵夢倚門，手取連環持。 
　　今日有書至，又言歸何時。霜天熟柿栗，收拾不可遲。 
　　嶺北梁可構，寒魚下清伊。既非公家用，且複還其私。 
　　從容進退間，無一不合宜。時有利不利，雖賢欲奚為。 
　　但當勵前操，富貴非公誰。 
　　卷345_3 《送鄭十校理得洛字》韓愈 
　　相公倦台鼎，分正新邑洛。才子富文華，校讎天祿閣。 
　　壽觴佳節過，歸騎春衫薄。鳥哢正交加，楊花共紛泊。 
　　親交誰不羨，去去翔寥廓。 
　　卷345_4 《送陸歙州傪》韓愈 
　　我衣之華兮，我佩之光。陸君之去兮，誰與翱翔。 
　　斂此大惠兮，施於一州。今其去矣，胡不為留。 
　　我作此詩，歌於遠道。無疾其驅，天子有詔。 
　　卷345_5 《送汴州監軍俱文珍》韓愈 
　　奉使羌池靜，臨戎汴水安。沖天鵬翅闊，報國劍鋩寒。 
　　曉日驅征騎，春風詠采蘭。誰言臣子道，忠孝兩全難。 
　　卷345_6 《贈崔立之（以下十五首見《外集》）》韓愈 
　　昔年十日雨，子桑苦寒饑。哀歌坐空室，不怨但自悲。 
　　其友名子輿，忽然憂且思。搴裳觸泥水，裹飯往食之。 
　　入門相對語，天命良不疑。好事漆園吏，書之存雄詞。 
　　千年事已遠，二字情可推。我讀此篇日，正當寒雪時。 
　　吾身固已困，吾友複何為。薄粥不足裹，深泥諒難馳。 
　　曾無子輿事，空賦子桑詩。 
　　卷345_7 《海水》韓愈 
　　海水非不廣，鄧林豈無枝。風波一蕩薄，魚鳥不可依。 
　　海水饒大波，鄧林多驚風。豈無魚與鳥，巨細各不同。 
　　海有吞舟鯨，鄧有垂天鵬。苟非鱗羽大，蕩薄不可能。 
　　我鱗不盈寸，我羽不盈尺。一木有餘陰，一泉有餘澤。 
　　我將辭海水，濯鱗清冷池。我將辭鄧林，刷羽蒙籠枝。 
　　海水非愛廣，鄧林非愛枝。風波亦常事，鱗魚自不宜。 
　　我鱗日已大，我羽日已修。風波無所苦，還作鯨鵬遊。 
　　卷345_8 《贈河陽李大夫（李芃，河陽節度使）》韓愈 
　　四海失巢穴，兩都困塵埃。感恩由未報，惆悵空一來。 
　　裘破氣不暖，馬羸鳴且哀。主人情更重，空使劍鋒摧。 
　　卷345_9 《苦寒歌》韓愈 
　　黃昏苦寒歌，夜半不能休。豈不有陽春，節歲聿其周， 
　　君何愛重裘。兼味養大賢，冰食葛制神所憐。 
　　填窗塞戶慎勿出，暄風暖景明年日。 
　　卷345_10 《芍藥歌（一本作王司馬紅芍藥歌）》韓愈 
　　丈人庭中開好花，更無凡木爭春華。翠莖紅蕊天力與， 
　　此恩不屬黃鐘家。溫馨熟美鮮香起，似笑無言習君子。 
　　霜刀翦汝天女勞，何事低頭學桃李。嬌癡婢子無靈性， 
　　競挽春衫來此並。欲將雙頰一睎紅，綠窗磨遍青銅鏡。 
　　一尊春酒甘若飴，丈人此樂無人知。花前醉倒歌者誰， 
　　楚狂小子韓退之。 
　　卷345_11 《贈徐州族侄（以下十三首見《遺集》）》韓愈 
　　我年十八九，壯氣起胸中。作書獻雲闕，辭家逐秋蓬。 
　　歲時易遷次，身命多厄窮。一名雖雲就，片祿不足充。 
　　今者複何事，卑棲寄徐戎。蕭條資用盡，濩落門巷空。 
　　朝眠未能起，遠懷方鬱悰。擊門者誰子，問言乃吾宗。 
　　自雲有奇術，探妙知天工。既往悵何及，將來喜還通。 
　　期我語非佞，當為佐時雍。 
　　卷345_12 《嘲鼾睡》韓愈 
　　澹師晝睡時，聲氣一何猥。頑飆吹肥脂，坑穀相嵬磊。 
　　雄哮乍咽絕，每發壯益倍。有如阿鼻屍，長喚忍眾罪。 
　　馬牛驚不食，百鬼聚相待。木枕十字裂，鏡面生痱癗. 
　　鐵佛聞皺眉，石人戰搖腿。孰雲天地仁，吾欲責真宰。 
　　幽尋虱搜耳，猛作濤翻海。太陽不忍明，飛禦皆惰怠。 
　　乍如彭與黥，呼冤受菹醢。又如圈中虎，號瘡兼吼餒。 
　　雖令伶倫吹，苦韻難可改。雖令巫鹹招，魂爽難複在。 
　　何山有靈藥，療此願與采。 
　　澹公坐臥時，長睡無不穩。吾嘗聞其聲，深慮五藏損。 
　　黃河弄濆薄，梗澀連拙鯀。南帝初奮槌，鑿竅泄混沌。 
　　迥然忽長引，萬丈不可忖。謂言絕於斯，繼出方袞袞。 
　　幽幽寸喉中，草木森苯mH.盜賊雖狡獪，亡魂敢窺閫。 
　　鴻蒙總合雜，詭譎騁戾很。乍如鬥呶呶，忽若怨懇懇。 
　　賦形苦不同，無路尋根本。何能堙其源，惟有土一畚。 
　　卷345_13 《晝月》韓愈 
　　玉碗不磨著泥土，青天孔出白石補。兔入臼藏蛙縮肚， 
　　桂樹枯株女閉戶。陰為陽羞固自古，嗟汝下民或敢侮， 
　　戲嘲盜視汝目瞽。 
　　卷345_14 《贈張徐州莫辭酒》韓愈 
　　莫辭酒，此會固難同。請看女工機上帛，半作軍人旗上紅。 
　　莫辭酒，誰為君王之爪牙？春雷三月不作響， 
　　戰士豈得來還家。 
　　卷345_15 《辭唱歌》韓愈 
　　抑逼教唱歌，不解看豔詞。坐中把酒人，豈有歡樂姿。 
　　幸有伶者婦，腰身如柳枝。但令送君酒，如醉如憨癡。 
　　聲自肉中出，使人能逶隨。複遣慳吝者，贈金不皺眉。 
　　豈有長直夫，喉中聲雌雌。君心豈無恥，君豈是女兒。 
　　君教發直言，大聲無休時。君教哭古恨，不肯複吞悲。 
　　乍可阻君意，豔歌難可為。 
　　卷345_16 《知音者誠希》韓愈 
　　知音者誠希，念子不能別。行行天未曉，攜酒踏明月。 
　　卷345_17 《同竇、韋尋劉尊師不遇（三字為韻，愈分得尋字）》韓愈 
　　秦客何年駐，仙源此地深。還隨躡鳧騎，來訪馭風襟。 
　　院閉青霞入，松高老鶴尋。猶疑隱形坐，敢起竊桃心。 
　　卷345_18 《春雪》韓愈 
　　片片驅鴻急，紛紛逐吹斜。到江還作水，著樹漸成花。 
　　越喜飛排瘴，胡愁厚蓋砂。兼雲封洞口，助月照天涯。 
　　暝見迷巢鳥，朝逢失轍車。呈豐盡相賀，寧止力耕家。 
　　卷345_19 《酬藍田崔丞立之詠雪見寄》韓愈 
　　京城數尺雪，寒氣倍常年。泯泯都無地，茫茫豈是天。 
　　崩奔驚亂射，揮霍訝相纏。不覺侵堂陛，方應折屋椽。 
　　出門愁落道，上馬恐平韉。朝鼓矜淩起，山齋酩酊眠。 
　　吾方嗟此役，君乃詠其妍。冰玉清顏隔，波濤盛句傳。 
　　朝飧思共飯，夜宿憶同氈。舉目無非白，雄文乃獨玄。 
　　卷345_20 《潭州泊船呈諸公》韓愈 
　　夜寒眠半覺，鼓笛鬧嘈嘈。暗浪舂樓堞，驚風破竹篙。 
　　主人看使范，客子讀離騷。聞道松醪賤，何須吝錯刀。 
　　卷345_21 《飲城南道邊古墓上逢中丞過贈禮部衛員外少室張道士》韓愈 
　　偶上城南土骨堆，共傾春酒三五杯。 
　　為逢桃樹相料理，不覺中丞喝道來。 
　　卷345_22 《池上絮》韓愈 
　　池上無風有落暉，楊花晴後自飛飛。 
　　為將纖質淩清鏡，濕卻無窮不得歸。 
　　卷345_23 《贈賈島（以下二首見《萬首絕句》）》韓愈 
　　孟郊死葬北邙山，從此風雲得暫閑。 
　　天恐文章渾斷絕，更生賈島著人間。 
　　卷345_24 《贈譯經僧》韓愈 
　　萬里休言道路賒，有誰教汝度流沙。 
　　只今中國方多事，不用無端更亂華。
