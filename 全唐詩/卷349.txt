
東風葉時，匪沃匪飄。
莫雪凝川，莫陰冱郊。
朝不徯，夕乃銷，
東風之行地上兮。
上德臨慝，匪戮匪梟。
莫暴在野，莫醜在階。
以踣以殲，夕不徯朝。
隴西公來浚都兮。

東風葉時，匪鑿匪穮。
莫蟄在泉，莫枯在條。
宵不徯，晨乃繇，
東風之行地上兮。
上德為政，匪食匪招。
莫顧於家，莫流於遼。
以飽以回，晨不徯宵。
隴西公來浚都兮。
相思君子，吁嗟萬里。
亦既至止，曷不覯止。
本不信巫，謂巫言是履。
在門五日，如待之死。
有所恨兮。

相思遺衣，為憶以貽。
亦既受止，曷不保持。
本不欺友，謂友情是違。
隔生之贈，造次亡之。
有所恨兮。
八月十五夕，舊嘉蟾兔光。
斯從古人好，共下今宵堂。
素魄皎孤凝，芳輝紛四揚。
裴回林上頭，泛灩天中央。
皓露助流華，輕風佐浮涼。
清冷到肌骨，潔白盈衣裳。
惜此苦宜玩，攬之非可將。
含情顧廣庭，願勿沉西方。
少華類太華，太室似少室。
亞相與丞相，亦複無異質。
渟如月臨水，肅若松照日。
輝影互光澄，陰森兩蔥郁。
連城鸞鳳分，同氣龜龍出。
並力革夷心，通籌整師律。
英豪願回席，蠻貊皆屈膝。
中外行分途，寰瀛待清謐。
桃李有奇質，樗櫟無妙姿。
皆承慶雲沃，一種春風吹。
美惡苟同歸，喧囂徒爾為。
相將任玄造，聊醉手中卮。
故人舒其憤，昨示駑驥篇。
駑以易售陳，驥以難知言。
委曲感既深，咨嗟詞亦殷。
伊情有遠瀾，餘志遜其源。
室在周孔堂，道通堯舜門。
調雅聲寡同，途遐勢難翻。
顧茲萬恨來，假彼二物雲。
賤貴而貴賤，世人良共然。
巴蕉一葉妖，茙葵一花妍。
畢無才實資，手植階墀前。
楩楠十圍瑰，松柏百尺堅。
罔念梁棟功，野長丘墟邊。
傷哉昌黎韓，焉得不迍邅。
上帝本厚生，大君方建元。
寶將庇群甿，庶此規崇軒。
班爾圖永安，掄擇期精專。
君看廣廈中，豈有樹庭萱。
驅馬至益昌，倍驚風俗和。
耕夫隴上謠，負者途中歌。
處處川復原，重重山與河。
人煙遍餘田，時稼無閑坡。
問業一何修，太守德化加。
問身一何安，太守恩懷多。
賢哉我太守，在古無以過。
愛人甚愛身，治郡如治家。
雲雷既奮騰，草木遂萌芽。
乃知良二千，德足為國華。
今時固精求，漢帝非徒嗟。
四海有青春，眾植佇揚葩。
期當作說霖，天下同滂沱。
惆悵策疲馬，孤蓬被風吹。
昨東今又西，冉冉長路岐。
歲晚樹無葉，夜寒霜滿枝。
旅人恆苦辛，冥寞天何知。
村店月西出，山林鵯鵊聲。
旅燈徹夜席，束囊事晨征。
寂寂人尚眠，悠悠天未明。
豈無偃息心，所務前有程。
縹緲空中絲，蒙籠道傍樹。
翻茲葉間吹，惹破花上露。
悠揚絲意去，苒蒻花枝住。
何計脫纏綿，天長春日暮。
蕭條登古臺，回首黃金屋。
落葉不歸林，高陵永為穀。
妝容徒自麗，舞態閱誰目。
惆悵繐帷空，歌聲苦於哭。
前來稱英雋，有食主人魚。
後來曰賢才，又受主人車。
伊予亦投刺，恩煦胡凋疏。
既睹主人面，復見主人書。
餬口百家周，賃廡三月餘。
眼見寒序臻，坐送秋光除。
西日惄饑腸，北風疾絺裾。
升堂有知音，此意當何如。
風雅不墜地，五言始君先。
希微嘉會章，杳冥河梁篇。
理蔓語無枝，言一意則千。
往來更後人，澆蕩醨前源。
傾筐實不收，樸樕華爭繁。
大教護微旨，哲人生令孫。
高飆激頹波，坐使橫流翻。
昔日越重阻，側聆滄海傳。
逮茲覿清揚，幸睹青琅編。
泠泠中山醇，片片昆丘璠.
一杯有餘味，再覽增光鮮。
對寶人皆鑒，握鞶良自妍。
吾其告先師，六義今還全。
嘉穀不夏熟，大器當晚成。
徐生異凡鳥，安得非時鳴。
汲汲有所為，驅驅無本情。
懿哉蒼梧鳳，終見排雲徵。
客路度年華，故園雲未返。
悠悠去源水，日日只有遠。
始歎秋葉零，又看春草晚。
寄書南飛鴻，相憶劇鄉縣。
寧體即雲構，方前恆玉食。
貧居豈及此，要自懷歸憶。
在夢關山遠，如流歲華逼。
明晨首鄉路，迢遞孤飛翼。
弭棹已傷別，不堪離緒催。
十年一心人，千里同舟來。
鄉路我尚遙，客遊君未回。
將何慰兩端，互勉臨岐杯。
三語又為掾，大家聞屈聲。
多年名下人，四姓江南英。
衡嶽半天秀，湘潭無底清。
何言驅車遠，去有蒙莊情。
美人河嶽靈，家本滎水濆。
門承若蘭族，身蘊如瓊文。
早折青桂枝，俯窺鴻鵠群。
邇來丹霄姿，遠逐蒼梧雲。
有伊光鑒人，惜茲瑤蕙熏。
中酣前激昂，四座同氛氳。
海郡梅霪晴，山郵炎景曛。
迴翔罷南遊，鳴唳期西聞。
秦塞鸞鳳征，越江雲雨分。
從茲一別離，佇致如堯君。
驅馬覺漸遠，回頭長路塵。
高城已不見，況複城中人。
去意自未甘，居情諒猶辛。
五原東北晉，千里西南秦。
一屨不出門，一車無停輪。
流萍與系匏，早晚期相親。
汝墳春女蠶忙月，朝起採桑日西沒。
輕綃裙露紅羅襪，半蹋金梯倚枝歇。
垂空玉腕若無骨，映葉朱唇似花發。
相歡誰是遊冶郎，蠶休不得岐路旁。
水已清，清中不易當其精。
精華極，何宜更復加磨拭。
良工磨拭成貫珠，泓澄洞澈看如無。
星輝月耀莫之逾，駭雞照乘徒稱殊。
上人念佛泛貞諦，一佛一珠以為計。
既指其珠當佛身，亦欲珠明佛像智。
咨董母，訪朱公。
得之玓瓅群奇中，龍龕鷲嶺長隨躬。
朝自守持纖掌透，夜來月照紅絛空。
窮川極陸難為寶，孰說硨磲將瑪瑙。
連連寒溜下陰軒，熒熒泫露垂秋草。
皎晶晶，彰煌煌，
陸離電烻紛不常，淩眸暈目生光芒。
我來借問修行術，數日殷勤美茲物。
上人視日授微言，心靜如斯即諸佛。
秦川行盡潁川長，吳江越嶺已同方。
征途渺渺煙茫茫，未得還鄉傷近鄉。
隨萍逐梗見春光，行樂登臺斗在旁。
林間啼鳥野中芳，有似故園皆斷腸。
月沒天欲明，秋河尚凝白。
皚皚積光素，耿耿橫虛碧。
南斗接，北辰連，空濛鴻洞浮高天。
蕩蕩漫漫皆晶然，實類平蕪流大川。
星為潭底珠，雲是波中煙。
雞唱漏盡東方作，曲渚蒼蒼曉霜落。
雁叫疑從清淺驚，鳧聲似在沿洄泊。
并州細侯直下孫，才應秋賦懷金門。
念排雲漢將飛翻，仰之踴躍當華軒。
夜來陪餞歐陽子，偶坐通宵見深旨。
心知慷慨日昭然，前程心在青雲裏。
羸馬出都門，修途指江東。
關河昨夜雨，草木非春風。
矢舍雖未中，璞全終待攻。
層霄秋可翔，豈不隨高鴻。
有善伊涼曲，離別在天涯。 
虛堂正相思，所妙發鄰家。 
聲音雖類聞，形影終以遐。 
因之增遠懷，惆悵菖蒲花。
并州汾上閣，登望似吳閶。
貫郭河通路，縈村水逼鄉。
城槐臨枉渚，巷市接飛梁。
莫論江湖思，南人正斷腸。
不負人間累，棲身任所從。
灰心聞密行，菜色見羸容。
幻世方同悟，深居願繼蹤。
孤雲與禪誦，到後在何峰。
無機成旅逸，中夜上江樓。
雲盡月如練，水涼風似秋。
鳧聲聞夢澤，黛色上昭丘。
不遠人情在，良宵恨獨遊。
算日未成年，英姿已褎然。
王家千里後，荀氏八龍先。
蔥蒨松猶嫩，清明月漸圓。
將何一枝桂，容易賞名賢。
中宵天色淨，片月出滄洲。
皎潔臨孤島，嬋娟入亂流。
應同故園夜，獨起異鄉愁。
那得休蓬轉，從君上庾樓。
十上書仍寢，如流歲又遷。
望家思獻壽，算甲恨長年。
虛牖傳寒柝，孤燈照絕編。
誰應問窮轍，泣盡更潸然。
寶塔過千仞，登臨盡四維。
毫端分馬頰，墨點辨蛾眉。
地迥風彌緊，天長日久遲。
因高欲有賦，遠意慘生悲。
西寺碧雲端，東溟白雪團。
年來一夜玩，君在半天看。
素魄當懷上，清光在下寒。
宜裁濟江什，有阻惠連歡。
客路重陽日，登高寄上樓。
風煙今令節，臺閣古雄州。
泛菊聊斟酒，持萸懶插頭。
情人共惆悵，良久不同遊。
弭棹曆塵跡，悄然關我情。
伊無昔時節，豈有今日名。
辭貴不辭賤，是心誰複行。
欽哉此溪曲，永獨古風清。
偕隱有賢親，岷南四十春。
棲雲自匪石，觀國暫同塵。
就養思兒戲，延年愛鳥伸。
還看謝時去，有類潁陽人。
山橫碧立並雄岷，大阜洪川共降神。
心合雲雷清禍亂，力回天地作陽春。
非熊德愧當周輔，稱傑叨慚首漢臣。
何幸腐儒無一藝，得為門下食魚人。
才非天授學非師，以此成名曩豈期。
楊葉射頻因偶中，桂枝材美敢當之。
稱文作藝方慚德，相賀投篇料愧詞。
猶著褐衣何足羨，如君即是載鳴時。
高居勝景誰能有，佳意幽情共可歡。
新柳繞門青翡翠，修篁浮徑碧琅玕。
步兵阮籍空除屏，彭澤陶潛謾掛冠。
只在城隍也趨府，豈如吾子道斯安。
江皋昨夜雨收梅，寂寂衡門與釣臺。
西島落花隨水至，前山飛鳥出雲來。
觀風駟馬能言駐，行縣雙旌許暫回。
豈不偶然聊為竹，空令石徑掃莓苔。
斗柄東回歲又新，邃旒南面挹來賓。
和光彷彿樓臺曉，休氣氛氳天地春。
儀鑰不唯丹穴鳥，稱觴半是越裳人。
江皋腐草今何幸，亦與恆星拱北辰。
青窗朱戶半天開，極目凝神望幾回。
晉國頹墉生草樹，皇家瑞氣在樓臺。
千條水入黃河去，萬點山從紫塞來。
獨恨侍游違長者，不知高意是誰陪。
那以公方郭細侯，并州非復舊并州。
九重帝宅司丹地，十萬兵樞擁碧油。
鏘玉半為趨合吏，腰金皆是走庭流。
王褒見德空知頌，身在三千最上頭。
百丈化城樓，君登最上頭。
九霄回棧路，八到視并州。
煙火遺堯庶，山河啟聖猷。
短垣齊介嶺，片白指分流。
清鐸中天籟，哀鳴下界秋。
境閑知道勝，心遠見名浮。
豈念乘肥馬，方應駕大牛。
自憐蓬逐吹，不得與良遊。
東風韶景至，垂柳御溝新。
媚作千門秀，連為一道春。
柔荑生女指，嫩葉長龍鱗。
舞絮回青岸，翻煙拂綠蘋.
王孫初命賞，佳客欲傷神。
芳意堪相贈，一枝先遠人。
村步如延壽，川原似福平。
無人相共識，獨自故鄉情。
論兵去商虐，講德興周道。
屠沽未遇時，豈異茲川老。
嬋娟有麗玉如也，美笑當予繫予馬。
羅幃碧簟豈相容，行到山頭憶山下。
北客今朝出蜀門，翛然領得入時魂。
遊人莫道歸來易，三不曾聞古老言。
曾稱野鶴比群公，忽作長松向府中。
驄馬不騎人不識，泠然三尺別生風。
偕行那得會心期，先者貪前後者遲。
空憶麗詞能狀物，每看奇異但相思。
山橫碧立並雄岷，大阜洪川共降神。
心合雲雷清禍亂，力回天地作陽春。
非熊德愧當周輔，稱傑叨慚首漢臣。
何幸腐儒無一藝，得為門下食魚人。
心誦陰符口不言，風驅千騎出轅門。
孫吳去後無長策，誰敵留侯直下孫。
舊友親題壁上詩，傷看緣跡不緣詞。
門前猶是長安道，無復回車下筆時。
南下斯須隔帝鄉，北行一步掩南方。
悠悠煙景兩邊意，蜀客秦人各斷腸。
鳥企蛇盤地半天，下窺千仞到浮煙。
因高回望沾恩處，認得梁州落日邊。
青苞朱實忽離離，摘得盈筐淚更垂。
上德同之豈無意，故園山路一枝枝。
服制虹霓鬢似雲，蕭郎屋裏上清人。
等閒逐酒傾杯樂，飛盡虹梁一夜塵。
正是閩中越鳥聲，幾回留聽暗沾纓。 
傷心激念君深淺，共有離鄉萬里情。
二室峰峰昔願遊，從雲從鶴思悠悠。
丹梯石路君先去，為上青冥最上頭。
草蓆蒲團不掃塵，松閑石上似無人。
群陰欲午鐘聲動，自煮溪蔬養幻身。
笑向來人話古時，繩床竹杖自扶持。
秋深頭冷不能剃，白黑蒼然髮到眉。
外戶通宵不閉關，抱孫弄子萬家閑。
若將邑號稱賢宰，又是皇唐李魯山。
天長地闊多岐路，身即飛蓬共水萍。
匹馬將驅豈容易，弟兄親故滿離亭。
寶馬雕弓金僕姑，龍驤虎視出皇都。
揚鞭莫怪輕胡虜，曾在漁陽敵萬夫。
南北風煙即異方，連峰危棧倚蒼蒼。
哀猿咽水偏高處，誰不沾衣望故鄉。
尚被浮名誘此身，今時誰與德為鄰。
遙知是夜檀溪上，月照千峰為一人。
何事悲酸淚滿巾，浮生共是北邙塵。
他時不見北山路，死者還曾哭送人。
蕯藭一席眠還坐，蛙噪螢飛夜未央。
僮僕舟人空寂寂，隔簾微月入中倉。
日日郊亭啟竹扉，論桑勸穡是常機。
山城要得牛羊下，方與農人分背歸。
聞說胡兵欲利秋，昨來投筆到營州。
驍雄已許將軍用，邊塞無勞天子憂。
千山江上背斜暉，一徑中峰見所歸。
不信扁舟回在晚，宿雲先已到柴扉。
簪萸泛菊俯平阡，飲過三杯卻惘然。
十歲此辰同醉友，登高各處已三年。
想像精靈欲見難，通津一去水漫漫。
空餘昔日淩霜色，長與澄潭生晝寒。
回峰疊嶂繞庭隅，散點煙霞勝畫圖。
日暮華軒卷長箔，太清雲上對蓬壺。
為雁為鴻弟與兄，如雕如鶚傑連英。
天旋地轉煙雲黑，共鼓長風六合清。
莫歎明朝又一春，相看堪共貴茲身。
悠悠寰宇同今夜，膝下傳杯有幾人？
