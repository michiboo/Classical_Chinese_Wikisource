
〈一作王維詩〉
閑拂簷塵看，鳴琴候月彈。
桃源迷漢姓，松徑有秦官。
空谷歸人少，青山背日寒。
羨君棲隱處，遙望在雲端。

劉生氣不平，抱劍欲專征。 
報恩為豪俠，死難在橫行。 
翠羽裝刀鞘，黃金飾馬鈴。 
但令一顧重，不吝百身輕。

隴阪高無極，征人一望鄉。 
關河別去水，沙塞斷歸腸。 
馬繫千年樹，旌懸九月霜。 
從來共鳴咽，皆是為勤王。

巫山望不極，望望下朝氛。 
莫辨啼猿樹，徒看神女雲。 
驚濤亂水脈，驟雨暗峰文。 
霑裳即此地，況復遠思君。

芳樹本多奇，年華復在斯。 
結翠成新幄，開紅滿故枝。 
風歸花歷亂，日度影參差。 
容色朝朝落，思君君不知。

虜騎三秋入，關雲萬里平。 
雪似胡沙暗，冰如漢月明。 
高闕銀為闕，長城玉作城。 
節旄零落盡，天子不知名。

合殿恩中絕，交河使漸稀。 
肝腸辭玉輦，形影向金微。 
漢地草應綠，胡庭沙正飛。 
願逐三秋雁，年年一度歸。

倡樓啟曙扉，楊柳正依依。 
鶯啼知歲隔，條變識春歸。 
露葉凝愁黛，風花亂舞衣。 
攀折聊將寄，軍中音信稀。

錦里開芳宴，蘭缸豔早年。 
縟彩遙分地，繁光遠綴天。 
接漢疑星落，依樓似月懸。 
別有千金笑，來映九枝前。

隴阪長無極，蒼山望不窮。 
石徑縈疑斷，回流映似空。 
花開綠野霧，鶯囀紫巖風。 
春芳勿遽盡，留賞故人同。

錦里淹中館，岷山稷下亭。 
空梁無燕雀，古壁有丹青。 
槐落猶疑市，苔深不辨銘。 
良哉二千石，江漢表遺靈。

聞有雍容地，千年無四鄰。 
園院風煙古，池臺松檟春。 
雲疑作賦客，月似聽琴人。 
寂寂啼鶯處，空傷遊子神。

古墓芙蓉塔，神銘松柏煙。 
鸞沈仙鏡底，花沒梵輪前。 
銖衣千古佛，寶月兩重圓。 
隱隱香臺夜，鐘聲徹九天。

南國佳人至，北堂羅薦開。 
長裙隨鳳管，促柱送鸞杯。 
雲光身後落，雪態掌中回。 
到愁金谷晚，不怪玉山頹。

顧步三春晚，田園四望通。 
遊絲橫惹樹，戲蝶亂依叢。 
竹懶偏宜水，花狂不待風。 
唯餘詩酒意，當了一生中。

田家無四鄰，獨坐一園春。 
鶯啼非選樹，魚戲不驚綸。 
山水彈琴盡，風花酌酒頻。 
年華已可樂，高興復留人。

江水向涔陽，澄澄寫月光。 
鏡圓珠溜徹，弦滿箭波長。 
沈鉤搖兔影，浮桂動丹芳。 
延照相思夕，千里共霑裳。

筮仕無中秩，歸耕有外臣。 
人歌小歲酒，花舞大唐春。 
草色迷三徑，風光動四鄰。 
願得長如此，年年物候新。

落日明歌席，行雲逐舞人。 
江前飛暮雨，樑上下輕塵。 
冶服看疑畫，妝樓望似春。 
高車勿遽返，長袖欲相親。

風月清江夜，山水白雲朝。 
萬里同為客，三秋契不凋。 
戲鳧分斷岸，歸騎別高標。 
一去仙橋道，還望錦城遙。

拂曙驅飛傳，初晴帶曉涼。 
霧斂長安樹，雲歸仙帝鄉。 
澗流漂素沫，巖景靄朱光。 
今朝好風色，延瞰極天莊。

津谷朝行遠，冰川夕望曛。 
霞明深淺浪，風捲去來雲。 
澄波泛月影，激浪聚沙文。 
誰忍仙舟上，攜手獨思君。

春歸龍塞北，騎指雁門垂。 
胡笳折楊柳，漢使採燕支。 
戍城聊一望，花雪幾參差。 
關山有新曲，應向笛中吹。

汀葭肅徂暑，江樹起初涼。 
水疑通織室，舟似泛仙潢。 
連橈渡急響，鳴櫂下浮光。 
日晚菱歌唱，風煙滿夕陽。

鳳杼秋期至，鳧舟野望開。 
微吟翠塘側，延想白雲隈。 
石似支機罷，槎疑犯宿來。 
天潢殊漫漫，日暮獨悠哉。

地道巴陵北，天山弱水東。 
相看萬餘里，共倚一征蓬。 
零雨悲王粲，清尊別孔融。 
裴回聞夜鶴，悵望待秋鴻。 
骨肉胡秦外，風塵關塞中。 
唯餘劍鋒在，耿耿氣成虹。

離人丹水北，遊客錦城東。 
別意還無已，離憂自不窮。 
隴雲朝結陣，江月夜臨空。 
關塞疲征馬，霜氛落早鴻。 
潘年三十外，蜀道五千中。 
送君秋水曲，酌酒對清風。

輶軒遵上國，仙佩下靈關。 
尊酒方無地，聯綣喜暫攀。 
離言欲贈策，高辨正連環。 
野逕浮雲斷，荒池春草斑。 
殘花落古樹，度鳥入澄灣。 
欲敘他鄉別，幽谷有綿蠻。

篽宿花初滿，章臺柳向飛。 
如何正此日，還望昔多違。 
悵別風期阻，將乖雲會稀。 
斂衽辭丹闕，懸旗陟翠微。 
野禽喧戍鼓，春草變征衣。 
回顧長安道，關山起夕霏。

聞有高蹤客，耿介坐幽莊。 
林壑人事少，風煙鳥路長。 
瀑水含秋氣，垂藤引夏涼。 
苗深全覆隴，荷上半侵塘。 
釣渚青鳧沒，村田白鷺翔。 
知君振奇藻，還嗣海隅芳。

蘭署乘閒日，蓬扉狎遁棲。 
龍柯疏玉井，鳳葉下金堤。 
川光搖水箭，山氣上雲梯。 
亭幽聞唳鶴，窗曉聽鳴雞。 
玉軫臨風奏，瓊漿映月攜。 
田家自有樂，誰肯謝青溪。

歸休乘暇日，饁稼返秋場。 
徑草疏王篲，巖枝落帝桑。 
耕田虞訟寢，鑿井漢機忘。 
戎葵朝委露，齊棗夜含霜。 
南澗泉初冽，東籬菊正芳。 
還思北窗下，高臥偃羲皇。

二條開勝跡，大隱叶沖規。 
亭閣分危岫，樓臺繞曲池。 
長薄秋煙起，飛梁古蔓垂。 
水鳥翻荷葉，山蟲咬桂枝。 
遊人惜將晚，公子愛忘疲。 
願得回三舍，琴尊長若斯。

萬里煙塵客，三春桃李時。
事去紛無限，愁來不自持。
狂歌欲嘆鳳，失路反占龜。
草礙人行緩，花繁鳥度遲。
彼美參卿事，留連求友詩。
安知倦遊子，兩鬢漸如絲。

寂寂罷將迎，門無車馬聲。 
橫琴答山水，披卷閱公卿。 
忽聞歲雲晏，倚杖出簷楹。 
寒辭楊柳陌，春滿鳳皇城。 
梅花扶院吐，蘭葉繞階生。 
覽鏡改容色，藏書留姓名。 
時來不假問，生死任交情。

聞道上之回，詔蹕下蓬萊。 
中樞移北斗，左轄去南臺。 
黃山聞鳳笛，清蹕侍龍媒。 
曳日朱旗卷，參雲金障開。 
朝參五城柳，夕宴柏梁杯。 
漢畤光如月，秦祠聽似雷。 
寂寂芸香閣，離思獨悠哉。

我行背城闕，驅馬獨悠悠。 
寥落百年事，裴回萬里憂。 
途遙日向夕，時晚鬢將秋。 
滔滔俯東逝，耿耿泣西浮。 
長虹掩釣浦，落雁下星洲。 
草變黃山曲，花飛清渭流。 
迸水驚愁鷺，騰沙起狎鷗。 
一赴清泥道，空思玄灞遊。

臥壑迷時代，行歌任死生。 
紅顏意氣盡，白璧故交輕。 
澗戶無人跡，山窗聽鳥聲。 
春色緣巖上，寒光入溜平。 
雪盡松帷暗，雲開石路明。 
夜伴飢鼯宿，朝隨馴雉行。 
度溪猶憶處，尋洞不知名。 
紫書常日閱，丹藥幾年成。 
扣鐘鳴天鼓，燒香厭地精。 
倘遇浮丘鶴，飄颻凌太清。

昔余與夫子，相遇漢川陰。 
珠浦龍猶臥，檀溪馬正沈。 
價重瑤山曲，詞驚丹鳳林。 
十年暌賞慰，萬里隔招尋。 
毫翰風期阻，荊衡雲路深。 
鵬飛俱望昔，蠖屈共悲今。 
誰謂青衣道，還嘆白頭吟。 
地接神仙澗，江連雲雨岑。 
飛泉如散玉，落日似懸金。 
重以瑤華贈，空懷舞詠心。

不知名利險，辛苦滯皇州。 
始覺飛塵倦，歸來事綠疇。 
桃源迷處所，桂樹可淹留。 
跡異人間俗，禽同海上鷗。 
古苔依井被，新乳傍崖流。 
野老堪成鶴，山神或化鳩。 
泉鳴碧澗底，花落紫巖幽。 
日暮餐龜殼，天寒御鹿裘。 
不辨秦將漢，寧知春與秋。 
多謝青溪客，去去赤松遊。

薊北三千里，關西二十年。 
馮唐猶在漢，樂毅不歸燕。 
人同黃鶴遠，鄉共白雲連。 
郭隗池臺處，昭王尊酒前。 
故人當已老，舊壑幾成田。 
紅顏如昨日，衰鬢似秋天。 
西蜀橋應毀，東周石尚全。 
灞池水猶綠，榆關月早圓。 
塞雲初上雁，庭樹欲銷蟬。 
送君之舊國，揮淚獨潸然。

金曹初受拜，玉地始含香。 
翻同五日尹，遽見一星亡。 
賀客猶扶路，哀人遂上堂。 
歌筵長寂寂，哭位自蒼蒼。 
歲時賓徑斷，朝暮雀羅張。 
書留魏主闕，魂掩漢家床。 
徒令永平帝，千載罷撞郎。

締歡三十載，通家數百年。 
潘楊稱代穆，秦晉忝姻連。 
風雲洛陽道，花月茂陵田。 
相悲共相樂，交騎復交筵。 
始謂調金鼎，如何掩玉泉。 
黃公酒鑪處，青眼竹林前。 
故琴無復雪，新樹但生煙。 
遽痛蘭襟斷，徒令寶劍懸。 
客散同秋葉，人亡似夜川。 
送君一長慟，松臺路幾千。

文學秋天遠，郎官星位尊。 
伊人表時彥，飛譽滿司存。 
楚席光文雅，瑤山侍討論。 
鳳詞凌漢閣，龜辯罩周園。 
已陪東嶽駕，將逝北溟鯤。 
如何萬化盡，空嘆九飛魂。 
白馬西京驛，青松北海門。 
夜臺無曉箭，朝奠有虛尊。 
一代儒風沒，千年隴霧昏。 
梁山送夫子，湘水弔王孫。 
僕本多悲淚，沾裳不待猿。 
聞君絕弦曲，吞恨更無言。

絕頂橫臨日，孤峰半倚天。
裴回拜真老，萬里見風煙。

浮香繞曲岸，圓影覆華池。 
常恐秋風早，飄零君不知。

獨舞依磐石，群飛動輕浪。 
奮迅碧沙前，長懷白雲上。

封霜連錦砌，防露拂瑤階。 
聊將儀鳳質，暫與俗人諧。

高情臨爽月，急響送秋風。 
獨有危冠意，還將衰鬢同。

倚櫂春江上，橫舟石岸前。 
山暝行人斷，迢迢獨泛仙。

關山客子路，花柳帝王城。 
此中一分手，相顧憐無聲。

方池開曉色，圓月下秋陰。 
已乘千里興，還撫一弦琴。

庭搖北風柳，院繞南溟禽。 
累宿恩方重，窮秋嘆不深。

落落樹陰紫，澄澄水華碧。 
復有翻飛禽，裴回疑曳舄。

寶地乘峰出，香臺接漢高。 
稍覺真途近，方知人事勞。

明君封禪日重光，天子垂衣曆數長。
九州四海常無事，萬歲千秋樂未央。

日觀仙雲隨鳳輦，天門瑞雪照龍衣。
繁弦綺席方終夜，妙舞清歌歡未歸。

翠鳳逶迤登介丘，仙鶴裴回天上遊。
借問乾封何所樂，人皆壽命得千秋。

千年聖主應昌期，萬國淳風王化基。
請比上古無爲代，何如今日太平時。

九月九日眺山川，歸心歸望積風煙。 
他鄉共酌金花酒，萬里同悲鴻雁天。

城狐尾獨束，山鬼面參覃〈詩式〉。

