
卷27_1【雜曲歌辭·遼東行】
王建
遼東萬里遼水曲，古戍無城復無屋。黃雲蓋地雪作山，
不惜黃金買衣服。戰回各自收弓箭，正西回面家鄉遠。
年年郡縣送征人，將與遼東作丘坂。寧為草木鄉中生，
有身不向遼東行。

卷27_2【雜曲歌辭·渡遼水】
王建
渡遼水，此去咸陽五千里。來時父母知隔生，
重着衣裳如送死。亦有白骨歸咸陽，營家各與題本鄉。
身在應無回渡日，駐馬相看遼水傍。

卷27_3【雜曲歌辭·昔昔鹽·垂柳覆金堤】
趙嘏
新年垂柳色，裊裊對空閨。不畏芳菲好，自緣離別啼。
因風飄玉戶，向日映金堤。驛使何時度，還將贈隴西。

卷27_4【雜曲歌辭·昔昔鹽·蘼蕪葉復齊】
趙嘏
提筐紅葉下，度日采蘼蕪。掬翠香盈袖，看花憶故夫。
葉齊誰復見，風暖恨偏孤。一被春光累，容顏與昔殊。

卷27_5【雜曲歌辭·昔昔鹽·水溢芙蓉沼】
趙嘏
淥沼春光後，青青草色濃。綺羅驚翡翠，暗粉妒芙蓉。
雲遍窗前見，荷翻鏡里逢。將心托流水，終日渺無從。

卷27_6【雜曲歌辭·昔昔鹽·花飛桃李蹊】
趙嘏
遠期難可托，桃李自依依。花徑無容跡，戎裘未下機。
隨風開又落，度日掃還飛。欲折枝枝贈，那知歸不歸。

卷27_7【雜曲歌辭·昔昔鹽·採桑秦氏女】
趙嘏
南陌採桑出，誰知妾姓秦。獨憐傾國貌，不負早鶯春。
珠履盪花濕，龍鈎折桂新。使君那駐馬，自有侍中人。

卷27_8【雜曲歌辭·昔昔鹽·織錦竇家妻】
趙嘏
當年誰不羨，分作竇家妻。錦字行行苦，羅帷日日啼。
豈知登隴遠，只恨下機迷。直候陽關使，殷勤寄海西。

卷27_9【雜曲歌辭·昔昔鹽·關山別盪子】
趙嘏
那堪聞盪子，迢遞涉關山。腸為馬嘶斷，衣從淚滴斑。
愁看塞上路，詎惜鏡中顏。儻見征西雁，應傳一字還。

卷27_10【雜曲歌辭·昔昔鹽·風月守空閨】
趙嘏
良人猶遠戍，耿耿夜閨空。繡戶流宵月，羅帷坐曉風。
魂飛沙帳北，腸斷玉關中。尚自無消息，錦衾那得同。

卷27_11【雜曲歌辭·昔昔鹽·恆斂千金笑】
趙嘏
玉顏恆自斂，羞出鏡台前。早惑陽城客，今悲華錦筵。
從軍人更遠，投喜鵲空傳。夫婿交河北，迢迢路幾千。

卷27_12【雜曲歌辭·昔昔鹽·長垂雙玉啼】
趙嘏
雙雙紅淚墮，度日暗中啼。雁出居延北，人猶遼海西。
向燈垂玉枕，對月灑金閨。不惜羅衣濕，惟愁歸意迷。

卷27_13【雜曲歌辭·昔昔鹽·蟠龍隨鏡隱】
趙嘏
鸞鏡無由照，蛾眉豈忍看。不知愁發換，空見隱龍蟠。
那愜紅顏改，偏傷白日殘。今朝窺玉匣，雙淚落闌干。

卷27_14【雜曲歌辭·昔昔鹽·彩鳳逐帷低】
趙嘏
巧繡雙飛鳳，朝朝伴下帷。春花那見照，暮色已頻欺。
欲卷思君處，將啼裛淚時。何年征戍客，傳語報佳期。

卷27_15【雜曲歌辭·昔昔鹽·驚魂同夜鵲】
趙嘏
萬里無人見，眾情難與論。思君常入夢，同鵲屢驚魂。
孤寢紅羅帳，雙啼玉箸痕。妾心甘自保，豈復暫忘恩。

卷27_16【雜曲歌辭·昔昔鹽·倦寢聽晨雞】
趙嘏
去去邊城騎，愁眠掩夜閨。披衣窺落月，拭淚待鳴雞。
不憤連年別，那堪長夜啼。功成應自恨，早晚發遼西。

卷27_17【雜曲歌辭·昔昔鹽·暗牖懸蛛網】
趙嘏
暗中蛛網織，歷亂綺窗前。萬里終無信，一條徒自懸。
分從珠露滴，愁見隙風牽。妾意何聊賴，看看劇斷弦。

卷27_18【雜曲歌辭·昔昔鹽·空梁落燕泥】
趙嘏
春至今朝燕，花時伴獨啼。飛斜珠箔隔，語近畫梁低。
帷卷閒窺戶，床空暗落泥。誰能長對此，雙去復雙棲。

卷27_19【雜曲歌辭·昔昔鹽·前年過代北】
趙嘏
代北幾千里，前年又復經。燕山雲自合，胡塞草應青。
鐵馬喧鼙鼓，蛾眉怨錦屏。不知羌笛曲，掩淚若為聽。

卷27_20【雜曲歌辭·昔昔鹽·今歲往遼西】
趙嘏
萬里飛書至，聞君已渡遼。只諳新別苦，忘卻舊時嬌。
烽戍年將老，紅顏日向凋。胡沙兼漢苑，相望幾迢迢。

卷27_21【雜曲歌辭·昔昔鹽·一去無還意】
趙嘏
良人征絕域，一去不言還。百戰攻胡虜，三冬阻玉關。
蕭蕭邊馬思，獵獵戍旗閒。獨把千重恨，連年未解顏。

卷27_22【雜曲歌辭·昔昔鹽·那能惜馬蹄】
趙嘏
雲中路杳杳，江畔草萋萋。妾久垂珠淚，君何惜馬蹄。
邊風悲曉角，營月怨春鼙。未道休徵戰，愁眉又復低。

卷27_23【雜曲歌辭·水調歌第一】
平沙落日大荒西，隴上明星高復低。
孤山幾處看烽火，壯士連營候鼓鼙。

卷27_24【雜曲歌辭·水調歌第二】
猛將關西意氣多，能騎駿馬弄雕戈。
金鞍寶鉸精神出，笛倚新翻水調歌。

卷27_25【雜曲歌辭·水調歌第三】
王孫別上綠珠輪，不羨名公樂此身。
戶外碧潭春洗馬，樓前紅燭夜迎人。

卷27_26【雜曲歌辭·水調歌第四】
隴頭一段氣長秋，舉目蕭條總是愁。
只為征人多下淚，年年添作斷腸流。

卷27_27【雜曲歌辭·水調歌第五】
雙帶仍分影，同心巧結香。不應須換彩，意欲媚濃妝。

卷27_28【雜曲歌辭·入破第一】
細草河邊一雁飛，黃龍關里掛戎衣。
為受明王恩寵甚，從事經年不復歸。

卷27_29【雜曲歌辭·入破第二】
錦城絲管日紛紛，半入江風半入雲。
此曲只應天上去，人間能得幾回聞。

卷27_30【雜曲歌辭·入破第三】
昨夜遙歡出建章，今朝綴賞度昭陽。
傳聲莫閉黃金屋，為報先開白玉堂。

卷27_31【雜曲歌辭·入破第四】
日晚笳聲咽戍樓，隴雲漫漫水東流。
行人萬里向西去，滿目關山空恨愁。

卷27_32【雜曲歌辭·入破第五】
千年一遇聖明朝，願對君王舞細腰。
乍可當熊任生死，誰能伴鳳上雲霄。

卷27_33【雜曲歌辭·第六徹】
閨燭無人影，羅屏有夢魂。近來音耗絕，終日望君門。

卷27_34【雜曲歌辭·水調】
吳融
鑿河千里走黃沙，浮殿西來動日華。
可道新聲是亡國，且貪惆悵後庭花。

卷27_35【雜曲歌辭·堂堂】
李義府
鏤月成歌扇，裁雲作舞衣。自憐回雪影，好取洛川歸。
懶正鴛鴦被，羞褰玳瑁床。春風別有意，密處也尋香。

卷27_36【雜曲歌辭·堂堂】
李義府
堂堂復堂堂，紅脫梅灰香。十年粉蠹生畫梁，
飢蟲不食推碎黃。蕙花已老桃葉長，禁院懸簾隔御光。
華清源中礜石湯，裴回百鳳隨君王。

卷27_37【雜曲歌辭·涼州歌第一】
漢家宮裡柳如絲，上苑桃花連碧池。
聖壽已傳千歲酒，天文更賞百僚詩。

卷27_38【雜曲歌辭·涼州歌第二】
朔風吹葉雁門秋，萬里煙塵昏戍樓。
征馬長思青海北，胡笳夜聽隴山頭。

卷27_39【雜曲歌辭·涼州歌第三】
開篋淚沾襦，見君前日書。夜台空寂寞，猶見紫雲車。

卷27_40【雜曲歌辭·排遍第一】
三秋陌上早霜飛，羽獵平田淺草齊。
錦背蒼鷹初出按，五花驄馬餵來肥。

卷27_41【雜曲歌辭·排遍第二】
鴛鴦殿裡笙歌起，翡翠樓前出舞人。
喚上紫微三五夕，聖明方壽一千春。

卷27_42【雜曲歌辭·涼州詞】
耿緯
國使翩翩隨旆旌，隴西岐路足荒城。
氈裘牧馬胡雛小，日暮蕃歌三兩聲。

卷27_43【雜曲歌辭·涼州詞】
張籍
邊城暮雨雁飛低，蘆筍初生漸欲齊。
無數鈴聲遙過磧，應馱白練到安西。
古鎮城門白磧開，胡兵往往傍沙堆。
巡邊使客行應早，每待平安火到來。
鳳林關里水東流，白草黃榆六十秋。
邊將皆承主恩澤，無人解道取涼州。

卷27_44【雜曲歌辭·涼州詞】
薛逢
昨夜蕃兵報國讎，沙州都護破涼州。
黃河九曲今歸漢，塞外縱橫戰血流。

卷27_45【雜曲歌辭·太和第一】
國門卿相舊山庄，聖主移來宴綠芳。
簾外輾為車馬路，花間踏出舞人場。

卷27_46【雜曲歌辭·太和第二】
國鳥尚含天樂轉，寒風猶帶御衣香。
為報碧潭明月夜，會須留賞待君王。

卷27_47【雜曲歌辭·太和第三】
庭前鵲繞相思樹，井上鶯歌爭刺桐。
含情少婦悲春草，多是良人學轉蓬。

卷27_48【雜曲歌辭·太和第四】
塞北江南共一家，何須淚落怨黃沙。
春酒半酣千日醉，庭前還有落梅花。

卷27_49【雜曲歌辭·太和第五徹】
我皇膺運太平年，四海朝宗會百川。
自古幾多明聖主，不如今帝勝堯天。

卷27_50【雜曲歌辭·伊川歌第一】
秋風明月獨離居，盪子從戎十載餘。
征人去日殷勤屬，歸雁來時數寄書。

卷27_51【雜曲歌辭·伊川歌第二】
彤闈曉辟萬鞍回，玉輅春遊薄晚開。
渭北清光搖草樹，州南嘉景入樓台。

卷27_52【雜曲歌辭·伊川歌第三】
聞道黃花戍，頻年不解兵。可憐閨里月，偏照漢家營。

卷27_53【雜曲歌辭·伊川歌第四】
千里東歸客，無心憶舊遊。掛帆游白水，高枕到青州。

卷27_54【雜曲歌辭·伊川歌第五】
桂殿江烏對，雕屏海燕重。只應多釀酒，醉罷樂高鍾。

卷27_55【雜曲歌辭·入破第一】
千門今夜曉初晴，萬里天河徹帝京。
璨璨繁星駕秋色，稜稜霜氣韻鐘聲。

卷27_56【雜曲歌辭·入破第二】
長安二月柳依依，西出流沙路漸微。
閼氏山上春光少，相府庭邊驛使稀。

卷27_57【雜曲歌辭·入破第三】
三秋大漠冷溪山，八月嚴霜變草顏。
卷旆風行宵渡磧，銜枚電掃曉應還。

卷27_58【雜曲歌辭·入破第四】
行樂三陽早，芳菲二月春。閨中紅粉態，陌上看花人。

卷27_59【雜曲歌辭·入破第五】
君住孤山下，煙深夜徑長。轅門渡綠水，游苑繞垂楊。

卷27_60【雜曲歌辭·陸州歌第一】
分野中峰變，陰晴眾壑殊。欲投人處宿，隔浦問樵夫。

卷27_61【雜曲歌辭·陸州歌第二】
共得煙霞徑，東歸山水游。蕭蕭望林夜，寂寂坐中秋。

卷27_62【雜曲歌辭·陸州歌第三】
香氣傳空滿，妝花映薄紅。歌聲天仗外，舞態御樓中。

卷27_63【雜曲歌辭·排遍第一】
樹發花如錦，鶯啼柳若絲。更逢歡宴地，愁見別離時。

卷27_64【雜曲歌辭·排遍第二】
明月照秋葉，西風響夜砧。強言徒自亂，往事不堪尋。

卷27_65【雜曲歌辭·排遍第三】
坐對銀釭曉，停留玉箸痕。君門常不見，無處謝前恩。

卷27_66【雜曲歌辭·排遍第四】
曙月當窗滿，征人出塞遙。畫樓終日閉，清管為誰調。

卷27_67【雜曲歌辭·簇拍陸州】
西去輪台萬里餘，故鄉音耗日應疏。
隴山鸚鵡能言語，為報閨人數寄書。

卷27_68【雜曲歌辭·石州】
自從君去遠巡邊，終日羅幃獨自眠。看花情轉切，
攬鏡淚如泉。一自離君後，啼多雙臉穿。
何時狂虜滅，免得更留連。

卷27_69【雜曲歌辭·蓋羅縫】
秦時明月漢時關，萬里征人尚未還。
但願龍庭神將在，不教胡馬渡陰山。
音書杜絕白狼西，桃李無顏黃鳥啼。
寒鳥春深歸去盡，出門腸斷草萋萋。

卷27_70【雜曲歌辭·雙帶子】
私言切語誰人會，海燕雙飛繞畫梁。
君學秋胡不相識，妾亦無心去採桑。

卷27_71【雜曲歌辭·崑崙子】
揚子譚經去，淮王載酒過。醉來啼鳥喚，坐久落花多。

卷27_72【雜曲歌辭·祓禊曲】
昨見春條綠，那知秋葉黃。蟬聲猶未斷，寒雁已成行。
金谷園中柳，春來已舞腰。那堪好風景，獨上洛陽橋。
何處堪愁思，花間長樂宮。君王不重客，泣淚向春風。

卷27_73【雜曲歌辭·上巳樂】
張祜
猩猩血彩系頭標，天上齊聲舉畫橈。
卻是內人爭意切，六宮羅袖一時招。

卷27_74【雜曲歌辭·穆護砂】
玉管朝朝弄，清歌日日新。折花當驛路，寄與隴頭人。

卷27_75【雜曲歌辭·思歸樂】
晚日催弦管，春風入綺羅。杏花如有意，偏落舞衫多。
萬里春應盡，三江雁亦稀。連天漢水廣，孤客未言歸。

卷27_76【雜曲歌辭·金殿樂】
入夜秋砧動，千門起四鄰。不緣樓上月，應為隴頭人。

卷27_77【雜曲歌辭·胡渭州】
亭亭孤月照行舟，寂寂長江萬里流。
鄉國不知何處是，雲山漫漫使人愁。
楊柳千尋色，桃花一苑芳。風吹入簾里，惟有惹衣香。

卷27_78【雜曲歌辭·戎渾】
風勁角弓鳴，將軍獵渭城。草枯鷹眼疾，雪盡馬蹄輕。

卷27_79【雜曲歌辭·牆頭花】
蟋蟀鳴洞房，梧桐落金井。為君裁舞衣，天寒剪刀冷。
妾有羅衣裳，秦王在時作。為舞春風多，秋來不堪着。

卷27_80【雜曲歌辭·採桑】
自古多征戰，由來尚甲兵。長驅千里去，一舉兩蕃平。
按劍從沙漠，歌謠滿帝京。寄言天下將，須立武功名。

卷27_81【雜曲歌辭·楊下採桑】
飛絲惹綠塵，軟葉對孤輪。今朝入園去，物色強看人。

卷27_82【雜曲歌辭·破陣樂】
秋來四面足風沙，塞外征人暫別家。
千里不辭行路遠，時光早晚到天涯。
漢兵出頓金微，照日明光鐵衣。百里火幡焰焰，
千行雲騎騑騑。蹙踏遼河自竭，鼓譟燕山可飛。
正屬四方朝賀，端知萬舞皇威。
少年膽氣凌雲，共許驍雄出群。匹馬城南挑戰，
單刀薊北從軍。一鼓鮮卑送款，五餌單于解紛。
誓欲成名報國，羞將開口論勛。

卷27_83【雜曲歌辭·戰勝樂】
百戰得功名，天兵意氣生。三邊永不戰，此是我皇英。

卷27_84【雜曲歌辭·劍南臣】
不分君恩斷，觀妝視鏡中。容華尚春日，嬌愛已秋風。
枕席臨窗曉，屏帷對月空。年年後庭樹，芳悴在深宮。

卷27_85【雜曲歌辭·征步郎】
塞外虜塵飛，頻年度磧西。死生隨玉劍，辛苦向金微。

卷27_86【雜曲歌辭·嘆疆場】
聞道行人至，妝梳對鏡台。淚痕猶尚在，笑靨自然開。

卷27_87【雜曲歌辭·塞姑】
昨日盧梅塞口，整見諸人鎮守。
都護三年不歸，折盡江邊楊柳。

卷27_88【雜曲歌辭·水鼓子】
雕弓白羽獵初回，薄夜牛羊復下來。
夢水河邊秋草合，黑山峰外陣雲開。

卷27_89【雜曲歌辭·婆羅門】
回樂峰前沙似雪，受降城外月如霜。
不知何處吹蘆管，一夜征人盡望鄉。

卷27_90【雜曲歌辭·浣沙女】
南陌春風早，東鄰去日斜。千花開瑞錦，香撲美人車。
長樂青門外，宜春小苑東。樓開萬戶上，人向百花中。

卷27_91【雜曲歌辭·鎮西】
天邊物色更無春，只有羊群與馬群。
誰家營里吹羌笛，哀怨教人不忍聞。
歲去年來拜聖朝，更無山闕對溪橋。
九門楊柳渾無半，猶自千條與萬條。

卷27_92【雜曲歌辭·回紇】
曾聞瀚海使難通，幽閨少婦罷裁縫。緬想邊庭征戰苦，
誰能對鏡治愁容。久戍人將老，須臾變作白頭翁。

卷27_93【雜曲歌辭·長命女】
雲送關西雨，風傳渭北秋。孤燈然客夢，寒杵搗鄉愁。

卷27_94【雜曲歌辭·醉公子】
昨日春園飲，今朝倒接籬。誰人扶上馬，不省下樓時。

卷27_95【雜曲歌辭·一片子】
柳色青山映，梨花雪鳥藏。綠窗桃李下，閒坐嘆春芳。

卷27_96【雜曲歌辭·甘州】
欲使傳消息，空書意不任。寄君明月鏡，偏照故人心。

卷27_97【雜曲歌辭·濮陽女】
雁來書不至，月照獨眠房。賤妾多愁思，不堪秋夜長。

卷27_98【雜曲歌辭·相府蓮】
夜聞鄰婦泣，切切有餘哀。即問緣何事，征人戰未回。

卷27_99【雜曲歌辭·簇拍相府蓮】
莫以今時寵，寧無舊日恩。看花滿眼淚，不共楚王言。
閨燭無人影，羅屏有夢魂。近來音耗絕，終日望應門。

卷27_100【雜曲歌辭·離別難】
此別難重陳，花深復變人。來時梅覆雪，去日柳含春。
物候催行客，歸途淑氣新。剡川今已遠，魂夢暗相親。

卷27_101【雜曲歌辭·離別難】
白居易
綠楊陌上送行人，馬去車回一望塵。
不覺別時紅淚盡，歸來無淚可沾巾。

卷27_102【雜曲歌辭·山鷓鴣】
玉關征戍久，空閨人獨愁。寒露濕青苔，別來蓬鬢秋。
人坐青樓晚，鶯語百花時。愁人多自老，腸斷君不知。

卷27_103【雜曲歌辭·鷓鴣詞】
李益
湘江斑竹枝，錦翼鷓鴣飛。處處湘陰合，郎從何處歸。

卷27_104【雜曲歌辭·鷓鴣詞】
李涉
湘江煙水深，沙岸隔楓林。何處鷓鴣飛，日斜斑竹陰。
二女虛垂淚，三閭枉自沉。惟有鷓鴣鳥，獨傷行客心。
越岡連越井，越鳥更南飛。何處鷓鴣啼，夕煙東嶺歸。
嶺頭行人少，天涯北客稀。鷓鴣啼別處，相對淚沾衣。

卷27_105【雜曲歌辭·樂世】
白居易
管急絲繁拍漸稠，綠腰宛轉曲終頭。
誠知樂世聲聲樂，老病人聽未免愁。

卷27_106【雜曲歌辭·急樂世】
白居易
正抽碧線繡紅羅，忽聽黃鶯斂翠蛾。
秋思冬愁春恨望，大都不得意時多。

卷27_107【雜曲歌辭·何滿子】
白居易
世傳滿子是人名，臨就刑時曲始成。
一曲四詞歌八迭，從頭便是斷腸聲。

卷27_108【雜曲歌辭·何滿子】
薛逢
系馬宮槐老，持懷店菊黃。故交今不見，流恨滿川光。

卷27_109【雜曲歌辭·清平調】
李白
雲想衣裳花想容，春風拂檻露華濃。
若非群玉山頭見，會向瑤台月下逢。
一枝紅艷露凝香，雲雨巫山枉斷腸。
借問漢宮誰得似，可憐飛燕倚新妝。
名花傾國兩相歡，長得君王帶笑看。
解釋春風無限恨，沉香亭北倚闌干。

卷27_110【雜曲歌辭·回波樂】
李景伯
回波爾時酒卮，微臣職在箴規。
侍宴既過三爵，喧譁竊恐非儀。

卷27_111【雜曲歌辭·聖明樂】
張仲素
玉帛殊方至，歌鐘比屋聞。華夷今一貫，同賀聖明君。
九陌祥煙合，千春瑞月明。宮花將苑柳，先發鳳凰城。

卷27_112【雜曲歌辭·聖明樂】
令狐楚
海浪恬丹徼，邊塵靖黑山。從今萬里外，不復鎮蕭關。

卷27_113【雜曲歌辭·大酺樂（商調曲）】
淚滴珠難盡，容殘玉易銷。儻隨明月去，莫道夢魂遙。

卷27_114【雜曲歌辭·大酺樂】
杜審言
聖后乘干日，皇明御歷辰。紫宮初啟坐，蒼璧正臨春。
雷雨垂膏澤，金錢賜下人。詔酺歡賞遍，交泰睹惟新。
毗陵震澤九州通，士女歡娛萬國同。伐鼓撞鐘驚海上，
新妝袨服照江東。梅花落處疑殘雪，柳葉開時任好風。
大德不官逢道泰，天長地久屬年豐。

卷27_115【雜曲歌辭·大酺樂】
張祜
車駕東來值太平，大酺三日洛陽城。
小兒一伎竿頭絕，天下傳呼萬歲聲。
紫陌酺歸日欲斜，紅塵開路薛王家。
雙鬟前說樓前鼓，兩伎爭輪好結花。

卷27_116【雜曲歌辭·千秋樂】
張祜
八月平時花萼樓，萬方同樂奏千秋。
傾城人看長竿出，一伎初成趙解愁。

卷27_117【雜曲歌辭·火鳳辭】
李百藥
歌聲扇里出，妝影扇中輕。未能令掩笑，何處欲鄣聲。
知音自不惑，得念是分明。莫見雙嚬斂，疑人含笑情。
佳人靚晚妝，清唱動蘭房。影入含風扇，聲飛照日梁。
嬌嚬眉際斂，逸韻口中香。自有橫陳分，應憐秋夜長。

卷27_119【雜曲歌辭·熱戲樂】
張祜
熱戲爭心劇火燒，銅槌暗執不相饒。
上皇失喜寧王笑，百尺幢竿果動搖。

卷27_120【雜曲歌辭·春鶯囀】
張祜
興慶池南柳未開，太真先把一枝梅。
內人已唱春鶯囀，花下亻差亻差軟舞來。

卷27_121【雜曲歌辭·達摩支】
溫庭筠
搗麝成塵香不滅，拗蓮作寸絲難絕。紅淚文姬洛水春，
白頭蘇武天山雪。君不見無愁高緯花漫漫，
漳浦宴餘清露寒。一旦臣僚共囚虜，欲吹羌管先汍瀾。
舊臣頭鬢霜華早，可惜雄心醉中老。萬古春歸夢不歸，
鄴城風雨連天草。

卷27_122【雜曲歌辭·如意娘】
武則天
看朱成碧思紛紛，憔悴支離為憶君。
不信比來長下淚，開箱驗取石榴裙。

卷27_123【雜曲歌辭·雨霖鈴】
張祜
雨霖鈴夜卻歸秦，猶是張徽一曲新。
長說上皇垂淚教，月明南內更無人。

卷27_124【雜曲歌辭·桂花曲】
可憐天上桂花孤，試問姮娥更要無。
月宮幸有閒田地，何不中央種兩株。

卷27_125【雜曲歌辭·渭城曲】
王維
渭城朝雨浥輕塵，客舍青青柳色春。
勸君更盡一杯酒，西出陽關無故人。
