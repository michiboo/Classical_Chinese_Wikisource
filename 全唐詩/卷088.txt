

寒灰飛玉琯，湯井駐金輿。
既得方明相，還尋大隗居。
懸泉珠貫下，列帳錦屏舒。
騎遠林逾密，笳繁谷自虛。
門旗塹複磴，殿幕裹通渠。
舞鳳迎公主，雕龍賦婕妤。
地幽天賞洽，酒樂御筵初。
菲才叨侍從，連藻媿應徐〈先一日，太平公主、上官昭容題詩數首，故詩有舞鳳雕龍之句〉。

聖德與天同，封巒欲報功。
詔書期日下，靈感應時通。
觸石雲呈瑞，含花雪告豐。
積如沙照月，散似麵從風。
舞集仙臺上，歌流帝樂中。
遙知百神喜，灑路待行宮。

寒食春過半，花穠鳥復嬌。
從來禁火日，會接清明朝。
鬬敵雞殊勝，爭毬馬絕調。
晴空數雲點，香樹百風搖。
改木迎新燧，封田表舊燒。
皇情愛嘉節，傳曲與簫韶。

聖情留曩鎮，佳氣翊興王。
增戟雄都府，高車轉太常。
川橫八練闊，山帶五龍長。
連帥初恩命，天人舊紀綱。
餞塗飛御藻，闔境自生光。
明主徵循吏，何年下鳳皇。

聖政惟稽古，賓門引上才。
坊因購書立，殿爲集賢開。
髦彥星辰下，仙章日月回。
字如龍負出，韻是鳳銜來。
庭柳餘春駐，宮鶯早夏催。
喜承芸閣宴，幸奉柏梁杯。

萬心翹樂宴，三舍緩昌時。
山接夏雲險，臺留春日遲。
節移芳未歇，興隔賞仍追。
醉後傳嘉惠，樓前舞聖慈。
皇恩與時合，天意若人期。
故發前旬雨，新垂湛露詩。

蒲坂橫臨晉，華芝曉望秦。
關城雄地險，橋路扼天津。
樓映行宮日，隄含宮樹春。
黃雲隨寶鼎，紫氣逐真人。
東詠唐虞跡，西觀周漢塵。
山河非國寶，明主愛忠臣。

西嶽鎮皇京，中峰入太清。
玉鑾重嶺應，緹騎薄雲迎。
霽日懸高掌，寒空類削成。
軒遊會神處，漢幸望仙情。
舊廟青林古，新碑綠字生。
羣臣願封岱，還駕勒鴻名。

牛斗三分國，龍驤一統年。
智高寧受制，風急肯廻船。
有策擒吳嚭，無言讓范宣。
援孤因勢屈，功重爲讒偏。
舊迹灰塵散，枯墳故老傳。
百代逢明主，何辭死道邊。

河上無名老，知非漢代人。
先探道德要，留待聖明辰。
玄妙爲天下，清虛用谷神。
化將和氣一，風與太初鄰。
靈廟觀遺像，仙歌入至真。
皇心齊萬物，何處不同塵。

周狩聞岐禮，秦都辨雍名。
獻禽天子孝，存老聖皇情。
溫潤宜冬幸，遊畋樂歲成。
湯雲出水殿，暖氣入山營。
坎意無私潔，乾心稱物平。
帝歌流樂府，溪谷也增榮。

漢苑佳遊地，軒庭近侍臣。
共持榮幸日，來賞豔陽春。
饌玉頒王篚，摐金下帝鈞。
池臺草色徧，宮觀柳條新。
花綬光連榻，朱顏暢飲醇。
聖朝多樂事，天意每隨人。

樂遊形勝地，表裏望郊宮。
北闕連天頂，南山對掌中。
皇恩貸芳月，旬宴美成功。
魚戲芙蓉水，鶯啼楊柳風。
春光看欲暮，天澤戀無窮。
長袖招斜日，留光待曲終。

侍帝金華講，千齡道固稀。
位將賢士設，書共學徒歸。
首命深燕隗，通經淺漢韋。
列筵榮賜食，送客愧儒衣。
賀燕窺簷下，遷鶯入殿飛。
欲知朝野慶，文教日光輝。

小暑夏弦應，徽音商管初。
願齎長命縷，來續大恩餘。
三殿褰珠箔，羣官上玉除。
助陽嘗麥彘，順節進龜魚。
甘露垂天酒，芝花捧御書。
合丹同蝘蜓，灰骨共蟾蜍。
今日傷蛇意，銜珠遂闕如。

千齡逢啓聖，萬域共來威。
慶接郊禋後，酺承農事稀。
御樓橫廣路，天樂下重闈。
鸞鳳調歌曲，虹霓動舞衣。
合聲雲上聚，連步月中歸。
物覩恩無外，神和道入微。
鎬京陪樂飲，柏殿奉文飛。
徒竭秋雲影，何資春日暉。

五德生王者，千齡啓聖人。
赤光來照夜，黃雲上覆晨。
海縣銜恩久，朝章獻舞新。
高居帝座出，夾道衆官陳。
槊杖洗清景，磬管凝秋旻。
珠囊含瑞露，金鏡抱仙輪。
何歲無鄉飲，何田不報神。
薰歌與名節，傳代幸羣臣。

六龍鳴玉鑾，九折步雲端。
河絡南浮近，山經北上難。
羽儀映松雪，戈甲帶春寒。
百谷晨笳動，千巖曉仗攢。
皇心感韶節，敷藻念人安。
既立省方館，復建禮神壇。
扈蹕參天老，承榮忝夏官。
長勤百年意，思見一勝殘。

大塊鎔羣品，經生偶聖時。
猥承三事命，虛忝百僚師。
右揆謀華碩，前星傅重資。
連騫求舊禮，濫典樂賢詩。
賜釜同榮拜，摐金宴宰司。
菊花吹御酒，蘭葉捧天詞。
寶歷休明盛，頹年晷漏衰。
少留青史筆，未敢赤松期。

漢武橫汾日，周王宴鎬年。
何如造區夏，復此睦親賢。
巢鳳新成閣，飛龍舊躍泉。
棣華歌尚在，桐葉戲仍傳。
禁籞氛埃隔，平臺景物連。
聖慈良有裕，王道固無偏。
問俗兆人阜，觀風五教宣。
獻圖開益地，張樂奏鈞天。
侍酒衢樽滿，詢芻諫鼓懸。
永言形友愛，萬國共周旋。

六月歌周雅，三邊遣夏卿。
欲施攻戰法，先作簡稽行。
禮樂知謀帥，春秋識用兵。
一勞堪定國，萬里即長城。
策有和戎利，威傳破虜名。
軍前雨灑道，樓上月臨營。
別藻瑤華降，同衣錦襮榮。
關山由義近，戎馬爲恩輕。
絲竹路傍散，風雲馬上生。
朝廷謂吉甫，邦國望君平。

禮樂逢明主，韜鈐用老臣。
恭憑神武策，遠御鬼方人。
供帳榮恩餞，山川喜詔巡。
天文日月麗，朝賦管弦新。
幼志傳三略，衰材謝六鈞。
膽由忠作伴，心固道爲鄰。
漢保河南地，胡清塞北塵。
連年大軍後，不日小康辰。
劒舞輕離別，歌酣忘苦辛。
從來思博望，許國不謀身。

葱鬱興王郡，殷憂啓聖圖。
周成會西土，漢武幸南都。
歲卜鑾輿邁，農祠鴈政敷。
武威稜外域，文教靡中區。
警蹕干戈捧，朝宗萬玉趨。
舊藩人事革，新化國容殊。
壁有真龍畫，庭餘鳴鳳梧。
叢觴祝堯壽，合鼎獻湯廚。
陽樂寒初變，春恩蟄更蘇。
三耆頒命服，五稔復田輸。
君賦大風起，人歌湛露濡。
從臣觀玉葉，方願紀靈符。

冬狩美秦正，新豐樂漢行。
星陳玄武閣，月對羽林營。
寒木羅霜仗，空山響夜更。
恩深靈液暖，節勁古松貞。
文武皆王事，輸心不爲名。

射觀通玄闕，兵欄闢御筵。
雕弧月半上，畫的暈重圓。
羿后神幽贊，靈王法暗傳。
貫心精四返，飲羽妙三聯。
雪鶴來銜箭，星麟下集弦。
一逢軍宴洽，萬慶武功宣。

豫動三靈贊，時巡四海威。
陝關凌曙出，平路半春歸。
霍鎮迎雲罕，汾河送羽旂。
山南柳半密，谷北草全稀。
遲日宜華蓋，和風入袷衣。
上林千里近，應見百花飛。

離亭拂御溝，別曲舞船樓。
詔餞朝廷牧，符分海縣憂。
股肱還入郡，父母更臨州。
扇逐仁風傳，車隨霖雨流。
恩光水上溢，榮色柳間浮。
預待羣方最，三公不遠求。

堯舜傳天下，同心致太平。
吾君內舉聖，遠合至公情。
錫命承丕業，崇親享大名。
二天資廣運，兩曜益齊明。
道暢昆蟲樂，恩深朽蠹榮。
皇輿久西幸，留鎮在東京。
合宴千官入，分曹百戲呈。
樂來嫌景遽，酒著訝寒輕。
喜氣連雲閣，歡呼動洛城。
人間知幾代，今日見河清。

石澗泉虛落，松崖路曲迴。
聞君北溪下，想像南山隈。
近念鼎湖別，遙思雲嶂陪。
不同奇覯往，空覩斯文來。
歲後寒初變，春前芳未開。
黃蕤嫋岸柳，紫蕚折村梅。
盡室茲遊玩，盈門幾樂哉。
嗟留洛陽陌，夢詣建章臺。
野失巢由性，朝非元凱才。
布懷欽遠迹，幽意日塵埃。

聞君湯井至，瀟灑憇郊林。
拂曙攜清賞，披雲覯綠岑。
歡言遊覽意，款曲望歸心。
是日期佳客，同山忽異尋。
桃花迂路轉，楊柳間門深。
泛舟伊水漲，繫馬香樹陰。
繁弦弄水族，嬌吹狎沙禽。
春滿汀色媚，景斜嵐氣侵。
懷仁殊未遠，重德匪專臨。
來藻敷幽思，連詞報所欽。

徐陳嘗並作，枚馬亦同時。
各負當朝譽，俱承明主私。
夫君邁前侶，觀國騁奇姿。
山似鳴威鳳，泉如出寶龜。
才雄子雲筆，學廣仲舒帷。
紫綬拂三寺，朱門臨九逵。
昔我含香日，聯爾縉雲司。
朝攜蘭省步，夕退竹林期。
中路一分手，數載來何遲。
求友還相得，羣英復在茲。
留臺少人務，方駕遞尋追。
涉玩懷同賞，霑芳憶共持。
迎賓南澗飲，載妓東城嬉。
春郊綠畝秀，秋澗白雲滋。
名畫披人物，良書討滯疑。
興來光不惜，歡往迹如遺。
歲晏罷行樂，層城間所思。
夜魂燈處厭，朝髪鏡前衰。
忽枉崔駰什，兼流韋孟詞。
曲高彌寡和，主善代爲師。
齊戒觀華玉，留連歎色絲。
終慙起予者，何足與言詩。

水竹幽閑地，簪纓近侍臣。
雍容乘暇日，瀟灑出囂塵。
樹對思朋鳥，池深入養鱗。
管弦高逐吹，歌舞妙含春。
老子叨專席，歡邀隔縉紳。
此中情不淺，遙寄賞心人。

溫谷寒林薄，羣遊樂事多。
佳人蹀駿馬，乘月夜相過。
秀色然紅黛，嬌香發綺羅。
鏡前鸞對舞，琴裏鳳傳歌。
妬寵傾新意，銜恩奈老何。
爲君留上客，歡笑斂雙蛾。

萬類春皆樂，徂顏獨不怡。
年來人更老，花發意先衰。
乳鵲穿壇畫，巢蜂觸網絲。
平生美容色，宿昔影中疑。
遠道何由夢，同心在者誰。
西風欲誰語，憫默遂無詞。

都邑羣方首，商泉舊俗訛。
變風須愷悌，成化佇弦歌。
疇昔珪璋友，雍容文雅多。
振纓遊省闥，鏘玉宰京河。
別曲鸞初下，行軒雉尚過。
百壺非餞意，流詠在人和。

書閣移年歲，文明難復辭。
歡言冬雪滿，恨別夏雲滋。
外尹方爲政，高明自不欺。
老人驂馭往，童子狎雛嬉。
日茂西河俗，寂寥東觀期。
遙懷秀才令，京洛見新詩。

虜地河冰合，邊城備此時。
兵連紫塞路，將舉白雲司。
提劒榮中貴，銜珠盛出師。
日華光組練，風色焰旌旗。
投筆尊前起，橫戈馬上辭。
梅花吹別引，楊柳賦歸詩。

燕人同竄越，萬里自相哀。
影響無期會，江山此地來。
暮年傷泛梗，累日慰寒灰。
潮水東南落，浮雲西北回。
俱看石門遠，倚棹兩悲哉。

傳聞合浦葉，曾向洛陽飛。
何日南風至，還隨北使歸。
紅顏渡嶺歇，白首對秋衰。
高歌何由見，層堂不可違。
誰憐炎海曲，淚盡血沾衣。

待罪居重譯，窮愁暮雨秋。
山臨鬼門路，城繞瘴江流。
人事今如此，生涯尚可求。
逢君入鄉縣，傳我念京周。
別恨歸途遠，離言暮景遒。
夷歌翻下淚，蘆酒未消愁。
聞有胡兵急，深懷漢國羞。
和親先是詐，款塞果爲讐。
釋繫應分爵，蠲徒幾復侯。
廉頗誠未老，孫叔宜無謀。
若道馮唐事，皇恩尚可收。

絕鎮功難立，懸軍命匪輕。
復承遷相後，彌重任賢情。
將起神仙地，才稱禮樂英。
長心堪繫虜，短語足論兵。
日授休門法，星教置陣名。
龍泉恩已著，燕頷相終成。
月窟窮天遠，河源入塞清。
老天操別翰，承旨頌升平。

求友殊損益，行道異窮申。
綴我平生氣，吐贈薄遊人。
結恩事明主，忍愛遠辭親。
色麗成都俗，膏腴蜀水濱。
如何從宦子，堅白共緇磷。
日月千齡旦，河山萬族春。
懷鉛書瑞府，橫草事邊塵。
不及安人吏，能令王化淳。

遠蒞長沙渚，欣逢賈誼才。
江山疲應接，風日復晴開。
江樹雲間斷，湘山水上來。
近洲朝鷺集，古戍夜猿哀。
岸杼含蒼捄，河蒲秀紫臺。
月餘偏地賞，心盡故人杯。
自我違京洛，嗟君此泝洄。
容華因別老，交舊與年頹。
夢見長安陌，朝宗實盛哉。

城外宵鐘斂，閨中曙火殘。
朝光曜庭雪，宿凍聚池寒。
正色臨廳事，疑詞定筆端。
除苛囹圄息，伐枳吏人寬。
河內功猶淺，淮陽疾未安。
鏡中星髪變，頓使世情闌。

水國何遼曠，風波遂極天。
西江三紀合，南浦二湖連。
危堞臨清境，煩憂暫豁然。
九圍觀掌內，萬象閱眸前。
日去長沙渚，山橫雲夢田。
汀葭變秋色，津樹入寒煙。
潛穴探靈詭，浮生揖聖仙。
至今人不見，跡滅事空傳。

畫作飛鳧艇，雙雙競拂流。
低裝山色變，急棹水華浮。
土尚三閭俗，江傳二女遊。
齊歌迎孟姥，獨舞送陽侯。
鼓發南湖溠，標爭西驛樓。
並驅常詫速，非畏日光遒。

留侯封萬戶，園令壽千金。
本爲成王業，初由賦上林。
繁榮安足恃，霜露遞相尋。
鳥哭楚山外，猿啼湘水陰。
夢中城闕近，天畔海雲深。
空對忘憂酌，離憂不去心。

杞梓滯江濱，光華向日新。
難兄金作友，媚子玉爲人。
山水含秋興，池亭借善鄰。
簷松風送靜，院竹鳥來馴。
翠斝吹黃菊，琱盤鱠紫鱗。
緩歌將醉舞，爲拂繡衣塵。

搖落長年歎，蹉跎遠宦心。
北風嘶代馬，南浦宿陽禽。
佳此黃花酌，酣餘白首吟。
涼雲霾楚望，濛雨蔽荆岑。
登眺思清景，誰將眷濁陰。
釣歌出江霧，樵唱入山林。
魚以嘉名采，木爲美材侵。
大道由中悟，逍遙匪外尋。
參佐多君子，詞華妙賞音。
留題洞庭觀，望古意何深。

水國生秋草，離居再及瓜。
山川臨洞穴，風日望長沙。
物土南州異，關河北信賒。
日昏聞怪鳥，地熱見修虵。
遠人夢歸路，瘦馬嘶去家。
正有江潭月，徘徊戀九華。

平湖曉望分，仙嶠氣氛氳。
鼓枻乘清渚，尋峰弄白雲。
江寒天一色，日靜水重紋。
樹坐參猿嘯，沙行入鷺羣。
緣源斑篠密，罥徑綠蘿紛。
洞穴傳虛應，楓林覺自熏。
雙童有靈藥，願取獻明君。

日出洞庭水，春山挂斷霞。
江涔相映發，卉木共紛華。
湘戍南浮闊，荆關北望賒。
湖陰窺魍魎，丘勢辨巴蛇。
島戶巢爲館，漁人艇作家。
自憐心問景，三歲客長沙。

炎洲苦三伏，永日臥孤城。
賴此閑庭夜，蕭條夜月明。
獨歌還太息，幽感見餘聲。
江近鶴時呌，山深猿屢鳴。
息心觀有欲，棄知返無名。
五十知天命，吾其達此生。

念別㴩湖去，浮舟更一臨。
千峰出浪險，萬木抱煙深。
南郡延恩渥，東山戀宿心。
露花香欲醉，時鳥囀餘音。
涉趣皆留賞，無奇不徧尋。
莫言山水間，幽意在鳴琴。

爾家歎窮鳥〈窮鳥用趙壹賦，故曰爾家〉，吾族賦歸田〈用張衡〉。
莫道榮枯異，同嗟世網牽。
黃陵浮汨渚，青草會湘川。
去國逾三歲，茲山老二年。
寒鴞鳴舍下，昏虎臥籬前。
客淚堪斑竹，離亭欲贈荃。
放言久無次，觸興感成篇。

流落經荒外，逍遙此梵宮。
雲峰吐月白，石壁淡烟紅。
寶塔靈仙湧，懸龕造化功。
天香涵竹氣，虛唄引松風。
簷牖飛花入，廊房激水通。
猿鳴知谷靜，魚戲辨江空。
靜默將何貴，惟應心境同。

東北春風至，飄飄帶雨來。
拂黃先變柳，點素早驚梅。
樹藹懸書閣，煙含作賦臺。
河魚未上凍，江蟄已聞雷。
美人宵夢著，金屏曙不開。
無緣一啓齒，空酌萬年杯。

窮冬萬花匝，永夜百憂攢。
危戍臨江火，空齋入雨寒。
斷猿知屢別，嘶鴈覺虛彈。
心對爐灰死，顏隨庭樹殘。
舊恩懷未報，傾膽鏡中看。

陳焦心息盡，死意不期生。
何幸光華旦，流人歸上京。
愁將網共解，服與代俱明。
復是三階正，還逢四海平。
誰能定禮樂，爲國著功成。

東漢興唐曆，南河復禹謀。
寧知瘴癘地，生入帝皇州。
雷雨蘇蟲蟄，春陽放鷽鳩。
洄沿炎海畔，登降閩山陬。
嶺路分中夏，川源得上流。
見花便獨笑，看草即忘憂。
自始居重譯，天星已再周。
鄉關絕歸望，親戚不相求。
棄杖枯還植，窮鱗涸更浮。
道消黃鶴去，運啓白駒留。
江妾晨炊黍，津童夜櫂舟。
盛明良可遇，莫後洛城遊。


