
韓偓，字致光〈一作堯〉，京兆萬年人。龍紀元年，擢進士第，佐河中幕府，召拜左拾遺，累遷諫議大夫，歷翰林學士、中書舍人、兵部侍郎。以不附朱全忠，貶濮州司馬，再貶榮懿尉，徙鄧州司馬。天祐二年，復原官，偓不赴召，南依王審知而卒。《翰林集》一卷，《香奩集》三卷，今合編四卷。
銀台直北金鑾外，暑雨初晴皓月中。
唯對松篁聽刻漏，更無塵土翳虛空。
綠香熨齒冰盤果，清冷侵肌水殿風。
夜久忽聞鈴索動，玉堂西畔響叮咚。

清暑簾開散異香，恩深咫尺對龍章。
花應洞裡尋常發，日向壺中特地長。
坐久忽疑槎犯斗，歸來兼恐海生桑。
如今冷笑東方朔，唯用詼諧侍漢皇。

往年鶯谷接清塵，今日鰲山作侍臣。
二紀計偕勞筆研，一朝宣入掌絲綸。
聲名烜赫文章士，金紫雍容富貴身。
絳帳恩深無路報，語餘相顧卻酸辛。

正憐香雪披千片，
忽訝殘霞覆一叢。
還似妖姬長年後，
酒酣雙臉卻微紅。

星斗疏明禁漏殘，紫泥封後獨憑欄。
露和玉屑金盤冷，月射珠光貝闕寒。
天襯樓台籠苑外，風吹歌管下雲端。
長卿只為長門賦，未識君臣際會難。

蜂黃蝶粉兩依依，
狎宴臨春日正遲。
密旨不教江令醉，
麗華微笑認皇慈。

玉銜花馬蹋香街，詔遣追歡綺席開。
中使押從天上去，外人知自日邊來。
臣心淨比漪漣水，聖澤深於瀲灩杯。
才有異恩頒稷契，已將優禮及鄒枚。
清商適向梨園降，妙妓新行峽雨回。
不敢通宵離禁直，晚乘殘醉入銀台。

莫道秋來芳意違，宮娃猶似妒蛾眉。
幸當玉輦經過處，不怕金風浩蕩時。
草色長承垂地葉，日華先動映樓枝。
澗松亦有凌雲分，爭似移根太液池。

上苑離宮處處迷，相風高與露盤齊。
金階鑄出狻猊立，玉樹雕成狒𤝞啼。
外使調鷹初得按，中官過馬不教嘶。
笙歌錦繡雲霄裡，獨許詞臣醉似泥。

獵犬諳斜路，
宮嬪識認旗。
馬前雙兔起，
宣爾羽林兒。

小鐙狹鞦鞘，
鞍輕妓細腰。
有時齊走馬，
也學唱交交。

蹀躞巴陵駿，
毰毸碧野雞。
忽聞仙樂動，
賜酒玉偏提。

曳裾談笑殿西頭，忽聽征鐃從冕旒。
鳳蓋行時移紫氣，鸞旗駐處認皇州。
曉題御服頒群吏，夜發宮嬪詔列侯。
雨露涵濡三百載，不知誰擬殺身酬。

中宵忽見動葭灰，料得南枝有早梅。
四野便應枯草綠，九重先覺凍雲開。
陰冰莫向河源塞，陽氣今從地底回。
不道慘舒無定分，卻憂蚊響又成雷。

垂老何時見弟兄，
背燈愁泣到天明。
不知短髮能多少，
一滴秋霖白一莖。

未許鶯偷出漢宮，上林初進半金籠。
蔗漿自透銀杯冷，朱實相輝玉碗紅。
俱有亂離終日恨，貴將滋味片時同。
霜威食檗應難近，宜在紗窗繡戶中。

謫宦過東畿，所抵州名濮。
故里欲清明，臨風堪慟哭。
溪長柳似帷，山暖花如醭。
逆旅訝簪裾，野老悲陵谷。
暝鳥影連翩，驚狐尾纛簌。
尚得佐方州，信是皇恩沐。

策蹇相尋犯雪泥，廚煙未動日平西。
門庭野水褵褷鷺，鄰里短牆咿喔雞。
未入慶霄君擇肉，畏逢華轂我吹齏。
地爐貰酒成狂醉，更覺襟懷得喪齊。

箇儂居處近誅茅，枳棘籬兼用荻梢。
盡日風扉從自掩，無人筒釣是誰拋。
城方四面牆陰直，江闊中心水脈坳。
我亦好閑求老伴，莫嫌遷客且論交。

春陰漠漠土脈潤，春寒微微風意和。
閒嗤入甲奔競態，醉唱落調漁樵歌。
詩道揣量疑可進，宦情刓缺轉無多。
酒酣狂興依然在，其奈千莖鬢雪何。

敏手何妨誤汰金，敢懷私忿學羊斟。
直應宣室還三接，未必豐城便陸沈。
熾炭一爐真玉性，濃霜千澗老松心。
私恩尚有捐軀誓，況是君恩萬倍深。

征途安敢更遷延，冒入重圍勢使然。
眾果卻應存苦李，五瓶惟恐竭甘泉。
多端莫撼三珠樹，密策尋遺七寶鞭。
黃篾舫中梅雨裡，野人無事日高眠。

道方時險擬如何，謫去甘心隱薜蘿。
青草湖將天暗合，白頭浪與雪相和。
旗亭臘酎逾年熟，水國春寒向晚多。
處困不忙仍不怨，醉來唯是欲傞傞。

索寞襟懷酒半醒，無人一為解餘酲。
岸頭柳色春將盡，船背雨聲天欲明。
去國正悲同旅雁，隔江何忍更啼鶯。
蓮花幕下風流客，試與溫存譴逐情。

兩兩珍禽渺渺溪，翠衿紅掌淨無泥。
向陽眠處莎成毯，蹋水飛時浪作梯。
依倚雕樑輕社燕，抑揚金距笑晨雞。
勸君細認漁翁意，莫遣緪羅誤穩棲。

北陸候才變，南枝花已開。
無人同悵望，把酒獨徘徊。
凍白雪為伴，寒香風是媒。
何因逢越使，腸斷謫仙才。

欲明籬被風吹倒，過午門因客到開。
忍苦可能遭鬼笑，息機應免致鷗猜。
岳僧互乞新詩去，酒保頻征舊債來。
唯有狂吟與沈飲，時時猶自觸靈台。

梅花不肯傍春光，自向深冬著艷陽。 
龍笛遠吹胡地月，燕釵初試漢宮妝。 
風雖強暴翻添思，雪欲侵凌更助香。 
應笑暫時桃李樹，盜天和氣作年芳。

借得茅齋嶽麓西，擬將身世老鋤犁。
清晨向市煙含郭，寒夜歸村月照溪。
爐為窗明僧偶坐，松因雪折鳥驚啼。
靈椿朝菌由來事，卻笑莊生始欲齊。

古木侵天日已沈，
露華涼冷潤衣襟。
江城曛黑人行絕，
唯有啼烏伴夜碪。

天際霞光入水中，
水中天際一時紅。
直須日觀三更後，
首送金烏上碧空。

萬里清江萬里天，
一村桑柘一村煙。
漁翁醉著無人喚，
過午醒來雪滿船。

一籠金線拂彎橋，
幾被兒童損細腰。
無奈靈和標格在，
春來依舊褭長條。

抽毫連夜侍明光，執靮三年從省方。
燒玉謾勞曾歷試，鑠金寧為欠周防。
也知恩澤招讒口，還痛神祇誤直腸。
聞道復官翻涕泗，屬車何在水茫茫。

又掛朝衣一自驚，始知天意重推誠。
青雲有路通還去，白髮無私健亦生。
曾避暖池將浴鳳，卻同寒谷乍遷鶯。
宦途巇嶮終難測，穩泊漁舟隱姓名。

萬樹綠楊垂，千般黃鳥語。
庭花風雨餘，岑寂如村塢。
依依官渡頭，晴陽照行旅。

四序風光總是愁，
鬢毛衰颯涕橫流。
此書未到心先到，
想在孤城海岸頭。

湘浦梅花兩度開，直應天意別栽培。
玉為通體依稀見，香號返魂容易回。
寒氣與君霜裡退，陽和為爾臘前來。
夭桃莫倚東風勢，調鼎何曾用不材。

萬古離懷憎物色，幾生愁緒溺風光。
廢城沃土肥春草，野渡空船蕩夕陽。
倚道向人多脈脈，為情因酒易倀倀。
宦途棄擲須甘分，迴避紅塵是所長。

動非求進靜非禪，咋舌吞聲過十年。
溪漲浪花如積石，雨晴雲葉似連錢。
干戈歲久諳戎事，枕簟秋涼減夜眠。
攻苦慣來無不可，寸心如水但澄鮮。

一園紅艷醉坡陀，
自地連梢簇蒨羅。
蜀魄未歸長滴血，
只應偏滴此叢多。

橋下淺深水，
竹間紅白花。
酒仙同避世，
何用厭長沙。

西山爽氣生襟袖，南浦離愁入夢魂。
人泊孤舟青草岸，鳥鳴高樹夕陽村。
偷生亦似符天意，未死深疑負國恩。
白面兒郎猶巧宦，不知誰與正乾坤。

漸覺人心望息兵，老儒希覬見澄清。
正當困辱殊輕死，已過艱危卻戀生。
多難始應彰勁節，至公安肯為虛名。
暫時胯下何須恥，自有蒼蒼鑒赤誠。

天長水遠網羅稀，
保得重重翠碧衣。
挾彈小兒多害物，
勸君莫近市朝飛。

齒如冰雪髮如黳，
幾百年來醉似泥。
不共世人爭得失，
臥床前有上天梯。

旅寓在江郊，秋風正寂寥。
紫泥虛寵獎，白髮已漁樵。
事往淒涼在，時危志氣銷。
若為將朽質，猶擬杖於朝。

淒淒惻惻又微嚬。欲話羈愁憶故人。
薄酒旋醒寒徹夜，好花虛謝雨藏春。
萍蓬已恨為逋客，江嶺那知見侍臣。
未必交情繫貧富，柴門自古少車塵。

江中春雨波浪肥，石上野花枝葉瘦。
枝低波高如有情，浪去枝留如力斗。
綠刺紅房戰褭時，吳娃越艷醺酣後。
且將濁酒伴清吟，酒逸吟狂輕宇宙。

遐方不許貢珍奇，
密詔唯教進荔枝。
漢武碧桃爭比得，
枉令方朔號偷兒。

封開玉籠雞冠濕，
葉襯金盤鶴頂鮮。
想得佳人微啟齒，
翠釵先取一雙懸。

巧裁霞片裹神漿，
崖蜜天然有異香。
應是仙人金掌露，
結成冰入蒨羅囊。

兩地支離路八千，
襟懷淒愴鬢蒼然。
亂來未必長團會，
其奈而今更長年。

因極還應有甚通，
難將糞壤掩神蹤。
斗間紫氣分明後，
擘地成川看化龍。

無奈離腸日九回，強攄離抱立高台。
中華地向城邊盡，外國雲從島上來。
四序有花長見雨，一冬無雪卻聞雷。
日宮紫氣生冠冕，試望扶桑病眼開。

賣卜嚴將賣餅孫，
兩賢高趣恐難倫。
而今若有逃名者，
應被品流呼差人。

暴殄猶來是片時，無人向此略遲疑。
流金鑠石玉長潤，敗柳凋花松不知。
但保行藏天是證，莫矜纖巧鬼難欺。
近來更得窮經力，好事臨行亦再思。

晚涼閒步向江亭，默默看書旋旋行。
風轉滯帆狂得勢，潮來諸水寂無聲。
誰將覆轍詢長策，願把棼絲屬老成。
安石本懷經濟意，何妨一起為蒼生。

此心兼笑野雲忙，甘得貧閒味甚長。
病起乍嘗新橘柚，秋深初換舊衣裳。
晴來喜鵲無窮語，雨後寒花特地香。
把釣覆棋兼舉白，不離名教可顛狂。

故都遙想草萋萋，上帝深疑亦自迷。
塞雁已侵池篽宿，宮鴉猶戀女牆啼。
天涯烈士空垂涕，地下強魂必噬臍。
掩鼻計成終不覺，馮驩無路學鳴雞。

紫霄宮闕五雲芝，九級壇前再拜時。
鶴舞鹿眠春草遠，山高水闊夕陽遲。
每嗟阮肇歸何速，深羨張騫去不疑。
澡練純陽功力在，此心唯有玉皇知。

飲酒經何代，休糧度此生。
跡應常自浼，顛亦強為名。
道若千鈞重，身如一羽輕。
毫釐分像緯，袒跣揖公卿。
狗竇號光逸，漁陽裸禰衡。
笑雷冬蟄震，巖電夜珠明。
月魄侵簪冷，江光逼屐清。
半酣思救世，一手擬扶傾。
擊地嗟衰俗，看天貯不平。
自緣懷氣義，可是計烹亨。
議論通三教，年顏稱五更。
老狂人不厭，密行鬼應驚。
未識心相許，開襟語便誠。
伊余常仗義，願拜十年兄。

仙李濃陰潤，皇枝密葉敷。
俊才輕折桂，捷逕取紆朱。
斷紲三清路，揚鞭五達衢。
側身期破的，縮手待呼盧。
社稷俄如綴，雄豪詎守株。
忸怩非壯志，擺脫是良圖。
塵土留難住，纓緌棄若無。
冥心歸大道，回首笑吾徒。
酒律應難忘，詩魔未肯徂。
他年如拔宅，為我指清都。

