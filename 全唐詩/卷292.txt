
司空曙，字文明〈一作初〉，廣平人。登進士第，從韋皋於劍南。貞元中，為水部郎中，終虞部郎中，詩格清華，為大曆十才子之一。集三卷，今編詩二卷。
香殿留遺影，春朝玉戶開。
羽衣重素幾，珠網儼輕埃。
石自蓬山得，泉經太液來。
柳絲遮綠浪，花粉落青苔。
鏡掩鸞空在，霞消鳳不回。
唯餘古桃樹，傳是上仙栽。
古國群舒地，前當桐柏關。
連綿江上雨，稠疊楚南山。
沙館行帆息，楓洲〈（一作州，又作舟。）〉候吏還。
乘籃若有暇，精舍在林間。
山蹋青蕪盡，涼秋古寺深。
何時得連策，此夜更聞琴。
窮水雲同穴，過僧虎共林。
殷勤如念我，遺爾掛冠心。
碧峰天柱下，鼓角鎮南軍。
管記催飛檄，蓬萊輟校文。
棧霜朝似雪，江霧晚成雲。
想出褒中望，巴庸方路分。
魚國巴庸路，麾幢漢守過。
曉檣爭市隘，夜鼓祭神多。
雲白當山雨，風清滿峽波。
夷陵舊人吏，猶誦兩岐歌。
業成洙泗客，皓發著儒衣。
一與遊人別，仍聞帶印歸。
林多宛地古，雲盡漢山稀。
莫愛潯陽隱，嫌官計亦非。
遙見登山處，青蕪雪後春。
雲深岳廟火，寺宿洛陽人。
餌藥將齋折，唯詩與道親。
凡經幾回別，麈尾不離身。
秋宜何處看，試問白雲官。
暗入蟬鳴樹，微侵蝶繞蘭。
向風涼稍動，近日暑猶殘。
九陌浮埃減，千峰爽氣攢。
換衣防竹暮，沈果訝泉寒。
宮響傳花杵，天清出露盤。
高禽當側弁，遊鮪對憑欄。
一奏招商曲，空令繼唱難。
仙吏紫薇郎，奇花共玩芳。
攢星排綠蒂，照眼發紅光。
暗妒翻階藥，遙連直署香。
游枝蜂繞易，礙刺鳥銜妨。
露濕凝衣粉，風吹散蘂黃。
蒙蘢珠樹合，煥爛錦屏張。
留客勝看竹，思人比愛棠。
如傳採蘋詠，遠思滿瀟湘。
舊時聞笛淚，今夜重沾衣。 
方恨同人少，何堪相見稀。 
竹煙凝澗壑，林雪似芳菲。 
多謝勞車馬，應憐獨掩扉。
山寺臨池水，春愁望遠生。
蹋橋逢鶴起，尋竹值泉橫。
新柳絲猶短，輕蘋葉未成。
還如虎溪上，日暮伴僧行。
出戶繁星盡，池塘暗不開。
動衣涼氣度，遰樹遠聲來。
燈外初行電，城隅偶隱雷。
因知謝文學，曉望比塵埃。
清光此夜中，萬古望應同。
當野山沈霧，低城樹有風。
花宮紛共邃，水府皓相空。
遙想高樓上，唯君對庾公。
右軍多住寺，此夜後池秋。
自與山僧伴，那因洛客愁。
捲簾霜靄靄，滿目水悠悠。
若有詩相贈，期君憶惠休。
倦枕欲徐行，開簾秋月明。
手便筇杖冷，頭喜葛巾輕。
綠草前侵水，黃花半上城。
虛消此塵景，不見十年兄。
傾筐呈綠葉，重疊色何鮮。
詎是秋風裏，猶如曉露前。
仙方當見重，消疾本應便。
全勝甘蕉贈，空投謝氏篇。
〈（一作耿湋詩，題作《廢寶光寺》。）〉
黃葉前朝寺，無僧寒殿開。
池晴龜出曝，松暮鶴飛回。
古井碑橫草，陰廊畫雜苔。
禪宮亦銷歇，塵世轉堪哀。
野客居鈴閣，重門將校稀。
豸冠親穀弁，龜印識荷衣。
座右寒飈爽，談餘暮角微。
蒼生須太傅，山在豈容歸。
家楚依三戶，辭州選一錢。
酒杯同寄世，客棹任銷年。
赤燒兼山遠，青蕪與浪連。
青春明月夜，知上鄂君船。
白日雙流靜，西看蜀國春。
桐花能乳鳥，竹節競祠神。
蹇步徒相望，先鞭不可親。
知從江僕射，登榻更何人。
天際山多處，東安古邑深。
綠田通竹里，白浪隔楓林。
詩有江僧和，門唯越客尋。
應將放魚化，一境表吾心。
梅含柳已動，昨日起東風。
惆悵心徒壯，無如鬢作翁。
百年飄若水，萬緒盡歸空。
何可宗禪客，遲回岐路中。
逢君喜成淚，暫似故鄉中。
謫宦猶多懼，清宵不得終。
月煙高有鶴，宿草淨無蟲。
明日郤超會，應思下客同。
〈（一作耿湋詩。）〉
草長花落樹，羸病強尋春。
無復少年意，空餘華髮新。
青原高見水，白社靜逢人。
寄謝南宮客，軒車不可親。
年少通經學，登科尚佩觿。
張馮本名士，蔡廓是佳兒。
鞍馬臨岐路，龍鍾對別離。
寄書胡太守，請與故人知。
一自幽山別，相逢此寺中。
高低俱出葉，深淺不分叢。
野蝶難爭白，庭榴暗讓紅。
誰憐芳最久，春露到秋風。
江上青楓岸，陰陰萬里春。
朝辭郢城酒，暮見洞庭人。
興比乘舟訪，恩懷倒屣親。
想君登舊榭，重喜掃芳塵。
聞蟬晝眠後，欹枕對蓬蒿。
羸病懶尋戴，田園方詠陶。
傍簷蟲掛靜，出樹蝶飛高。
惆悵臨清鏡，思君見鬢毛。
為郎頭已白，跡向市朝稀。
移病居荒宅，安貧著敗衣。
野園隨客醉，雪寺伴僧歸。
自說東峰下，松蘿滿故扉。
年少身無累，相逢憶此時。
雪過雲寺宿，酒向竹園期。
白髮今催老，清琴但起悲。
唯應逐宗炳，內學願為師。
共憶南浮日，登高望若何。
楚田湖草遠，江寺海榴多。
載酒尋山宿，思人帶雪過。
東西幾回別，此會各蹉跎。
聞說南中事，悲君重竄身。
山村楓子鬼，江廟石郎神。
童稚留荒宅，圖書託故人。
青門好風景，為爾一沾巾。
舊日相知盡，深居獨一身。
閉門空有雪，看竹永無人。
每許前山隱，曾憐陋巷貧。
題詩今尚在，暫為拂流塵。
使君持節去，雲水滿前程。
楚寺多連竹，江檣遠映城。
登樓向月望，賽廟傍山行。
若動思鄉詠，應貽謝步兵。
世亂同南去，時清獨北還。
他鄉生白髮，舊國見青山。
曉月過殘壘，繁星宿故關。
寒禽與衰草，處處伴愁顏。
纏臂繡綸巾，貂裘窄稱身。
射禽風助箭，走馬雪翻塵。
金埒爭開道，香車為駐輪。
翩翩不知處，傳是霍家親。
浮生共多故，聚宿喜君同。
人息時聞磬，燈搖乍有風。
霜堦疑水際，夜木似山中。
一願持如意，長來事遠公。
遙想長淮盡，荒堤楚路斜。
戍旌標白浪，罟網入青葭。
啼鳥仍臨水，愁人更見花。
東堂一枝在，為子惜年華。
高風吹玉柱，萬籟忽齊飄。
颯樹遲難度，縈空細漸銷。
松泉鹿門夜，笙鶴洛濱朝。
坐與真僧聽，支頤向寂寥。
漸向浮生老，前期竟若何。
獨身居處靜，永夜坐時多。
厭逐青林客，休吟白雪歌。
支公有遺寺，重與謝安過。
儒中年最老，獨有濟南生。
愛子方傳業，無官自耦耕。
竹通山舍遠，雲接雪田平。
願作門人去，相隨隱姓名。
天台瀑布寺，傳有白頭師。
幻迹示羸病，空門無住持。
雪晴看鶴去，海夜與龍期。
永願親瓶屨，呈功得問疑。
青圻連白浪，曉日渡南津。
山疊陵陽樹，舟多建業人。
煙霞高占寺，楓竹暗停神。
如接玄暉集，江丞獨見親。
故人江海別，幾度隔山川。
乍見翻疑夢，相悲各問年。
孤燈寒照雨，深竹暗浮煙。
更有明朝恨，離杯惜共傳。
鐃管隨旌旆，高秋遠上巴。
白波連霧雨，青壁斷蒹葭。
凭几雙童靜，登樓萬井斜。
政成知變俗，當應畫輪車。
雁響天邊過，高高望不分。
颼飀傳細雨，嘹唳隔長雲。
散向誰家盡，歸來幾客聞。
還將今夜意，西海話蘇君。
向浦參差去，隨波遠近還。
初移芳草裏，正在夕陽間。
隱映回孤驛，微明出亂山。
向空看不盡，歸思滿江關。
靜向嬾相偶，年將衰共催。
前途歡不集，往事恨空來。
晝景委紅葉，月華銷綠苔。
沈思竟何有，坐結玉琴哀。
欲就東林寄一身，尚憐兒女未成人。
柴門客去殘陽在，藥圃蟲喧秋雨頻。
近水方同梅市隱，曝衣多笑阮家貧。
深山蘭若何時到，羨與閒雲作四鄰。
閉門不出自焚香，擁褐看山歲月長。
雨後綠苔生石井，秋來黃葉遍繩牀。
身閒何處無真性，年老曾言隱故鄉。
更說本師同學在，幾時攜手見衡陽。
〈（一作包何詩。）〉
迢遞山河擁帝京，參差宮殿接雲平。
風吹曉漏經長樂，柳帶晴煙出禁城。
天淨笙歌臨路發，日高車馬隔塵行。
獨有淺才甘未達，多慚名在魯諸生。
微才空覺滯京師，末學曾為叔父知。
雪裏題詩偏見賞，林間飲酒獨令隨。
遊客盡傷春色老，貧居還惜暮陰移。
欲歸江海尋山去，願報何人得桂枝。
荒原空有漢宮名，衰草茫茫雉堞平。
連雁下時秋水在，行人過盡暮煙生。
西陵歌吹何年絕，南陌登臨此日情。
故事悠悠不可問，寒禽野水自縱橫。
獨遊野徑送芳菲，高竹林居接翠微。
綠岸草深蟲入遍，青叢花盡蝶來稀。
珠荷薦果香寒簟，玉柄搖風滿夏衣。
蓬蓽永無車馬到，更當齋夜憶玄暉。
擁褐安居南嶽頭，白雲高寺見衡州。
石窗湖水搖寒月，楓樹猿聲報夜秋。
講席舊逢山鳥至，梵經初向竺僧求。
垂垂身老將傳法，因下人間遂北遊。
春山古寺繞滄波，石磴盤空鳥道過。
百丈金身開翠壁，萬龕燈焰隔煙蘿。
雲生客到侵衣濕，花落僧禪覆地多。
不與方袍同結社，下歸塵世竟如何。
臨泛從公日，仙舟翠幕張。
七橋通碧沼，雙樹接花塘。
玉燭收寒氣，金波隱夕光。
野聞歌管思，水靜綺羅香。
游騎縈林遠，飛橈截岸長。
郊原懷灞滻，陂溠寫江潢。
常侍傳花詔，偏裨問羽觴。
豈令南峴首，千載播餘芳。
白石先生眉髮光，已分甜雪飲紅漿。
衣巾半染煙霞氣，語笑兼和藥草香。
茅洞玉聲流暗水，衡山碧色映朝陽。
千年城郭如相問，華表峩峩有夜霜。
律變新秋至，蕭條自此初。
花酣蓮報謝，葉在柳呈疏。
澹日非雲映，清風似雨餘。
捲簾涼暗度，迎扇暑先除。
草靜多翻燕，波澄乍露魚。
今朝散騎省，作賦興何如。
共愛芳菲此樹中，千跗萬萼裹枝紅。
遲遲欲去猶回望，覆地無人滿寺風。
〈（一作司空圖詩。）〉
紫鳳朝銜五色書，陽春忽布網羅除。
已將心變寒灰後，豈料光生腐草餘。
建水風煙收客淚，杜陵花竹夢郊居。
勞君故有詩相贈，欲報瓊瑤恨不如。
〈（苗公即參軍舅氏。）〉
思君寧家宅，久接竹林期。
嘗值偷琴處，親聞比玉時。
高人不易合，弱冠早相{知。
試藝臨諸友，能文即我師。
淩寒松未老，先暮槿何衰。
季子生前別，羊曇醉後悲。
壽堂乖一慟，奠席阻長辭。
因瀝殊方淚，遙成墓下詩。
輦路江楓暗，宮庭野草春。
傷心庾開府，老作北朝臣。
紅燭津亭夜見君，繁弦急管兩紛紛。
平明分手空江轉，唯有猨聲滿水雲。
榆落鵰飛關塞秋，黃雲畫角見并州。
翩翩羽騎雙旌後，上客親隨郭細侯。
峽口花飛欲盡春，天涯去住淚沾巾。
來時萬里同為客，今日翻成送故人。
一日辭秦鏡，千秋別漢宮。
豈唯泉路掩，長使月輪空。
苦色凝朝露，悲聲切暝風。
婉儀餘舊德，仍載禮經中。
漢恩天外洽，周頌日邊稱。
文獨司空羨，書兼太尉能。
出關逢北雁，度嶺逐南鵬。
使者翰林客，餘春歸灞陵。
少年芸閣吏，罷直暫歸休。
獨與親知別，行逢江海秋。
聽猨看楚岫，隨雁到吳洲。
處處園林好，何人待子猷。
東風春未足，試望秦城曲。
青草狀寒蕪，黃花似秋菊。
壯將歡共去，老與悲相逐。
獨作遊社人，暮過威輦宿。
重城洞啟肅秋煙，共說羊公在鎮年。
鞞鼓暗驚林葉落，旌旗遙拂雁行偏。
石過橋下書曾受，星降人間夢已傳。
謫吏何能沐風化，空將歌頌拜車前。
幽徑行跡稀，清陰苔色古。
蕭蕭風欲來，乍似蓬山雨。
岸芳春色曉，水影夕陽微。 
寂寂深煙裡，漁舟夜不歸。
散下渚田中，隱見菰蒲裡。 
哀鳴自相應，欲作凌風起。
春園芳已遍，綠蔓雜紅英。
獨有深山客，時來辨藥名。
苔色遍春石，桐陰入寒井。
幽人獨汲時，先樂殘陽影。
橫遮野水石，前帶荒村道。
來往見愁人，清風柳陰好。
今逢石上生，本自波中有。
紅豔秋風裏，誰憐衆芳後。
杳杳疏鐘發，因風清復引。
中宵獨聽之，似與東林近。
不隨晴野盡，獨向深松積。
落照入寒光，偏能伴幽寂。
全欺芳蕙晚，似妬寒梅疾。
撩亂發青條，春風來幾日。
遺殿空長閉，乘鸞自不回。
至今荒草上，寥落舊花開。
今日山晴後，殘蟬菊發時。
登樓見秋色，何處最相思。
蛩餘窗下月，草溼堦前露。
晚景淒我衣，秋風入庭樹。
〈（一作郎士元詩。）〉
知有前期在，歡如此夜中。
無將故人酒，不及古淳風。
峴山回首望秦關，南向荊州幾日還。
今日登臨唯有淚，不知風景在何山。
〈（一作耿湋詩。）〉
憶昔秋風起，君曾歎逐臣。
何言芳草日，自作九泉人。
舊依支遁宿，曾與戴顒來。
今日空林下，唯知見綠苔。
萬事傷心在目前，一身垂淚對花筵。
黃金用盡教歌舞，留與他人樂少年。
釣罷歸來不繫船，江村月落正堪眠。
縱然一夜風吹去，只在蘆花淺水邊。
