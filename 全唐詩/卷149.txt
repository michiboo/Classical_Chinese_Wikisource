
手詔來筵上，腰金向粉闈。
勳名傳舊閣，蹈舞著新衣。
白社同遊在，滄洲此會稀。
寒笳發後殿，秋草送西歸。
世難常摧敵，時閑已息機。
魯連功可讓，千載一相揮。

王事相逢少，雲山奈別何。
芳年臨水怨，瓜步上潮過。
客路方經楚，鄉心共渡河。
凋殘春草在，離亂故城多。
罷戰逢時泰，輕徭佇俗和。
東西此分手，惆悵恨煙波。

上將壇場拜，南荒羽檄招。
遠人來百越，元老事三朝。
霧繞龍山暗，山連象郡遙。
路分江淼淼，軍動馬蕭蕭。
畫角知秋氣，樓船逐暮潮。
當令輸貢賦，不使外夷驕。

主第人何在，重陽客暫尋。
水餘龍鏡色，雲罷鳳簫音。
暗牖藏昏曉，蒼苔換古今。
晴山卷幔出，秋草閉門深。
籬菊仍新吐，庭槐尚舊陰。
年年畫梁燕，來去豈無心。

訪舊山陰縣，扁舟到海涯。
故林嗟滿歲，春草憶佳期。
晚景千峰亂，晴江一鳥遲。
桂香留客處，楓暗泊舟時。
舊石曹娥篆，空山夏禹祠。
剡溪多隱吏，君去道相思。

任重兼烏府，時平偃豹韜。
澄清湘水變，分別楚山高。
花對彤襜發，霜和白雪操。
黃金裝舊馬，青草換新袍。
嶺暗猿啼月，江寒鷺映濤。
豫章生宇下，無使翳篷蒿。

星使三江上，天波萬里通。
權分金節重，恩借鐵冠雄。
梅吹前軍發，棠陰舊府空。
殘春錦障外，初日羽旗東。
岸柳遮浮鷁，江花隔避驄。
離心在何處，芳草滿吳宮。

對酒心不樂，見君動行舟。
回看暮帆隱，獨向空江愁。
晴雲淡初夜，春塘深慢流。
溫顏風霜霽，喜氣煙塵收。
馳馹數千里，朝天十二樓。
因之報親愛，白髮生滄洲。

粉壁衡霍近，羣峰如可攀。
能令堂上客，見盡湖南山。
青翠數千仞，飛來方丈間。
歸雲無處滅，去鳥何時還？
勝事日相對，主人常獨閑。
稍看林壑晚，佳氣生重關〈一本此下有頗與宿心會，看看慰愁顏二句〉。

到此機事遣，自嫌塵網迷。
因知萬法幻，盡與浮雲齊。
疎竹映高枕，空花隨杖藜。
香飄諸天外，日隱雙林西。
傲吏方見狎，真僧幸相攜。
能令歸客意，不復還東溪。

蕭條金陵郭，舊是帝王州。
日暮望鄉處，雲邊江樹秋。
楚雲不可託，楚水只堪愁。
行客千萬里，滄波朝暮流。
迢迢洛陽夢，獨臥清川樓。
異鄉共如此，孤帆難久遊。

庭種南中樹，年華幾度新。
已依初地長，獨發舊園春。
映日成華蓋，搖風散錦茵。
色空榮落處，香醉往來人。
菡萏千燈遍，芳菲一雨均。
高柯儻爲檝，渡海有良因。

江湖同避地，分首自依依。
盡室今爲客，驚秋空念歸。
歲儲無別墅，寒服羨鄰機。
草色春橋晚，蟬聲江樹稀。
夜深宜共醉，時難忍相違。
何事隨陽雁，汀洲忽背飛。

何事成遷客，思歸不見鄉。
遊吳經萬里，弔屈向三湘。
水與荊巫接，山通鄢郢長。
名羞黃綬繫，身是白眉郎。
獨結南枝恨，應思北雁行。
憂來沽楚酒，老鬢莫凝霜。

客路風霜曉，郊原春興餘。
平蕪不可望，遊子去何如。
煙水乘湖闊，雲山適越初。
舊都懷作賦，古穴覓藏書。
碑缺曹娥宅，林荒逸少居。
江湖無限意，非獨爲樵漁。

看君發原隰，駟牡志皇皇。
始罷滄江令，還隨粉署郎。
海沂軍未息，河兗歲仍荒。
徵稅人全少，榛蕪虜近亡。
新知行宋遠，相望隔淮長。
早晚裁書寄，銀鉤佇八行。

迴首古原上，未能辭舊鄉。
西風收暮雨，隱隱分芒碭。
賢友此爲邑，令名滿徐方。
音容想在眼，暫若升琴堂。
疲馬顧春草，行人看夕陽。
自非傳尺素，誰爲論中腸。

戀此東道主，能令西上遲。
徘徊暮郊別，惆悵秋風時。
上國邈千里，夷門難再期。
行人望落日，歸馬嘶空陂。
不愧寶刀贈，維懷瓊樹枝。
音塵倘未接，夢寐徒相思。

愛爾含天姿，丹青有殊智。
無間已得象，象外更生意。
西子不可見，千載無重還。
空令浣沙態，猶在含毫間。
一笑豈易得，雙蛾如有情。
窗風不舉袖，但覺羅衣輕。
華堂翠幕春風來，內閣金屏曙色開。
此中一見亂人目，只疑行到雲陽臺〈洪邁取末四句作絕句〉。

中州日紛梗，天地何時泰。
獨有西歸心，遙懸夕陽外。
故人奉章奏，此去論利害。
陽雁南渡江，征驂去相背。
因君欲寄遠，何處問親愛。
空使滄洲人，相思減衣帶。

南風日夜起，萬里孤帆漾。
元氣連洞庭，夕陽落波上。
故人煙水隔，復此遙相望。
江信久寂寥，楚雲獨惆悵。
愛君清川口，弄月時櫂唱。
白首無子孫，一生自疎曠。

故人千里道，滄波一年別。
夜上明月樓，相思楚天闊。
瀟瀟清秋暮，嫋嫋涼風發。
湖色淡不流，沙鷗遠還滅。
煙波日已遠，音問日已絕。
歲晏空含情，江臯綠芳歇。

惜君滯南楚，枳棘徒棲鳳。
獨與千里帆，春風遠相送。
此行山水好，時物亦應衆。
一鳥飛長淮，百花滿雲夢。
相期丹霄路，遙聽清風頌。
勿爲州縣卑，時來自爲用。

望君舟已遠，落日潮未退。
目送滄海帆，人行白雲外。
江中遠回首，波上生微靄。
秋色姑蘇臺，寒流子陵瀨。
相送苦易散，動別知難會。
從此日相思，空令減衣帶。

向夕歛微雨，晴開湖上天。
離人正惆悵，新月愁嬋娟。
佇立白沙曲，相思滄海邊。
浮雲自來去，此意誰能傳。
一水不相見，千峰隨客船。
寒塘起孤雁，夜色分鹽田。
時復一延首，憶君如眼前。

長安邈千里，日夕懷雙闕。
已是洞庭人，猶看灞陵月。
誰堪去鄉意，親戚想天末。
昨夜夢中歸，煙波覺來闊。
江臯見芳草，孤客心欲絕。
豈訝青春來，但傷經時別。
長天不可望，鳥與浮雲沒。

康樂愛山水，賞心千載同。
結茅依翠微，伐木開蒙籠。
孤峰倚青霄，一徑去不窮。
候客石苔上，禮僧雲樹中。
曠然見滄洲，自遠來清風。
五馬留谷口，雙旌薄煙虹。
沈沈衆香積，眇眇諸天空。
獨往應未遂，蒼生思謝公。

世事終成夢，生涯欲半過。
白雲心已矣，滄海意如何。
藜杖全吾道，榴花養太和。
春風騎馬醉，江月釣魚歌。
散帙看蟲蠹，開門見雀羅。
遠山終日在，芳草傍人多。
吏體莊生傲，方言楚俗譌。
屈平君莫弔，腸斷洞庭波。

擁旌臨合浦，上印臥長沙。
海徼長無戍，湘山獨種畬。
政傳通歲貢，才惜過年華。
萬里依孤劒，千峰寄一家。
累徵期旦暮，未起戀煙霞。
避世歌芝草，休官醉菊花。
舊遊如夢裏，此別是天涯。
何事滄波上，漂漂逐海槎。

關西楊太尉，千載德猶聞。
白日俱終老，清風獨至君。
身承遠祖遺，才出衆人羣。
舉世貪荊玉，全家戀楚雲。
向煙帆杳杳，臨水葉紛紛。
草覆昭丘綠，江從夏口分。
高名光盛府，異姓寵殊勳。
百越今無事，南征欲罷軍。

間世生賢宰，同心奉至尊。
功高開北第，機靜灌中園。
入並蟬冠影，歸分騎士喧。
窗聞漢宮漏，家識杜陵源。
獻替常焚藁，優閑獨對萱。
花香逐荀令，草色對王孫。
有地先開閣，何人不掃門。
江湖難自退，明主託元元。

王師勞近甸，兵食仰諸侯。
天子無南顧，元勳在上遊。
大才生間氣，盛業拯橫流。
風景隨搖筆，山川入運籌。
羽觴交餞席，旄節對歸舟。
鶯識春深恨，猿知日去愁。
別離花寂寂，南北水悠悠。
唯有家兼國，終身共所憂。

元氣浮積水，沈沈深不流。
春風萬頃綠，映帶至徐州。
爲客難適意，逢君方暫遊。
夤緣白蘋際，日暮滄浪舟。
渡口微月進，林西殘雨收。
水雲去仍濕，沙鶴鳴相留。
且習子陵隱，能忘生事憂。
此中深有意，非爲釣魚鉤。

忽忽忘前事，事願能相乖。
衣馬日羸弊，誰辨行與才。
善道居貧賤，潔服蒙塵埃。
行行無定止，懍坎難歸來。
慈母憂疾疹，室家念棲萊。
幸君夙姻親，深見中外懷。
俟子惜時節，悵望臨高臺。

遷客投百越，窮陰淮海凝。
中原馳困獸，萬里棲飢鷹。
寂寂連宇下，愛君心自弘。
空堂來霜氣，永夜清明燈。
發後望煙水，相思勞寢興。
暮帆背楚郭，江色浮金陵。
此去爾何恨，近名予未能。
爐峰若便道，爲訪東林僧。

南國久蕪沒，我來空鬱陶。
君看章華宮，處處生蓬蒿。
但見陵與谷，豈知賢與豪。
精魂托古木，寶劒捐江臯。
倚棹下晴景，回舟隨晚濤。
碧雲暮寥落，湖上秋天高。
往事那堪問，此心徒自勞。
獨餘湘水上，千載聞離騷。

漂泊日復日，洞庭今更秋。
白雲如有意，萬里望孤舟。
何事愛成別，空令登此樓。
天光映波動，月影隨江流。
鶴唳靜寒渚，猿啼深夜洲。
歸期誠已促，清景仍相留。
頃者慕獨往，爾來悲遠遊。
風波自此去，桂水空離憂。

故人還水國，春色動離憂。
碧草千萬里，滄江朝暮流。
桃花迷舊路，萍葉蕩歸舟。
遠戍看京口，空城問石頭。
折芳佳麗地，望月西南樓。
猨鳥共孤嶼，煙波連數州。
誰家過楚老，何處戀江鷗。
尺素能相報，湖山若箇憂。

白露變時候，蛬聲暮啾啾。
飄飄洛陽客，惆悵梁園秋。
只爲乏生計，爾來成遠遊。
一身不家食，萬事從人求。
且喜接餘論，足堪資小留。
寒城落日後，砧杵令人愁。
歸路歲時盡，長河朝夕流。
非君深意願，誰復能相憂。

漂泊日復日，洞庭今更秋。
青楓亦何意，此夜催人愁。
惆悵客中月，徘徊江上樓。
心知楚天遠，目送滄波流。
羽客久已歿，微言無處求。
空餘白雲在，容與隨孤舟。
千里杳難望，一身當獨遊。
故園復何許，江海徒遲留。

昔種梁王苑，今移漢將壇。
蒙籠低冕過，青翠捲簾看。
得地移根遠，經霜抱節難。
開花成鳳實，嫩筍長魚竿。
藹藹軍容靜，蕭蕭郡宇寬。
細音和角暮，疎影上門寒。
湘浦何年變，山陽幾處殘。
不知軒屏側，歲晚對袁安。

縣城蒼翠裏，客路兩崖開。
硤石雲漠漠，東風吹雨來。
吾兄此爲吏，薄宦知無媒。
方寸抱秦鏡，聲名傳楚材。
折腰五斗間，僶俛隨塵埃。
秩滿少餘俸，家貧仍散財。
誰言次東道，暫預傾金罍。
雖欲少留此，其如歸限催。

楚郭微雨收，荊門遙在目。
漾舟水雲裏，日暮春江綠。
霽華靜洲渚，暝色連松竹。
月出波上時，人歸渡頭宿。
一身已無累，萬事更何欲。
漁父自夷猶，白鷗不羈束。
既憐滄浪水，復愛滄浪曲。
不見眼中人，相思心斷續。

別君頗已久，離念與時積。
楚水空浮煙，江樓望歸客。
徘徊正佇想，髣髴如暫覿。
心目徒自親，風波尚相隔。
青林泊舟處，猿鳥愁孤驛。
遙見郭外山，蒼然雨中夕。
季鷹久疎曠，叔度早疇昔。
反櫂來何遲，黃花候君摘。

故人滄洲吏，深與世情薄。
解印二十年，委身在丘壑。
買田楚山下，妻子自耕鑿。
羣動心有營，孤雲本無著。
因收谿上釣，遂接林中酌。
對酒春日長，山村杏花落。
陸生鄱陽令，獨步建溪作。
早晚休此官，隨君永棲託。

靄然空水合，目極平江暮。
南望天無涯，孤帆落何處。
頃爲衡湘客，頗見湖山趣。
朝氣和楚雲，夕陽映江樹。
帝鄉勞想望，萬里心來去。
白髮生扁舟，滄波滿歸路。
秋風今已至，日夜雁南度。
木葉辭洞庭，紛紛落無數。

支公去已久，寂寞龍華會。
古木閉空山，蒼然暮相對。
林巒非一狀，水石有餘態。
密竹藏晦明，羣峰爭向背。
峰峰帶落日，步步入青靄。
香氣空翠中，猿聲暮雲外。
留連南臺客，想像西方內。
因逐溪水還，觀心兩無礙。

洛陽別離久，江上心可得。
惆悵增暮情，瀟湘復秋色。
故山隔何處，落日羨歸翼。
滄海空自流，白鷗不相識。
悲蛬滿荊渚，輟櫂徒沾臆。
行客念寒衣，主人愁夜織。
帝鄉片雲去，遙寄千里憶。
南路隨天長，征帆杳無極。

天涯望不盡，日暮愁獨去。
萬里雲海空，孤帆向何處。
寄身煙波裏，頗得湖山趣。
江氣和楚雲，秋聲亂楓樹。
如何異鄉縣，日復懷親故。
遙與洛陽人，相逢夢中路。
不堪明月裏，更值清秋暮。
倚棹對滄波，歸心共誰語。

地遠心難達，天高謗易成。
羊腸留覆轍，虎口脫餘生。
直氏偷金枉，於家決獄明。
一言知己重，片議殺身輕。
日下人誰憶，天涯客獨行。
年光銷蹇步，秋氣入衰情。
建德知何在，長江問去程。
孤舟百口渡，萬里一猿聲。
落日開鄉路，空山向郡城。
豈令冤氣積，千古在長平。

建隼罷鳴珂，初傳來暮歌。
漁樵識太古，草樹得陽和。
東道諸生從，南依遠客過。
天清婺女出，土厚絳人多。
永日空相望，流年復幾何。
崖開當夕照，葉去逐寒波。
眼暗經難受，身閑劒懶磨。
似鴞占賈誼，上馬試廉頗。
窮分安藜藿，衰容勝薜蘿。
只應隨越鳥，南翥託高柯。

古今俱此去，脩短竟誰分。
樽酒空如在，絃琴肯重聞。
一門同逝水，萬事共浮雲。
舊館何人宅，空山遠客墳。
艱危貧且共，少小秀而文。
獨行依窮巷，全身出亂軍。
歲時長寂寞，煙月自氛氳。
壠樹隨人古，山門對日曛。
汎舟悲向子，留劒贈徐君。
來去雲陽路，傷心江水濆。

天南愁望絕，亭上柳條新。
落日獨歸鳥，孤舟何處人。
生涯投越徼，世業陷胡塵。
杳杳鍾陵暮，悠悠鄱水春。
秦臺悲白首，楚澤怨青蘋。
草色迷征路，鶯聲傷逐臣〈一本無此四句〉。
獨醒空取笑，直道不容身。
得罪風霜苦，全生天地仁。
青山數行淚，滄海一窮鱗。
牢落機心盡，惟憐鷗鳥親。

寥寥此堂上，幽意復誰論。
落日無王事，青山在縣門。
雲峰向高枕，漁釣入前軒。
晚竹疎簾影，春苔雙履痕。
荷香隨坐臥，湖色映晨昏。
虛牖閑生白，鳴琴靜對言。
暮禽飛上下，春水帶清渾。
遠岸誰家柳，孤煙何處村。
謫居投瘴癘，離思過湘沅。
從此扁舟去，誰堪江浦猿。

遠嶼靄將夕，玩幽行自遲。
歸人不計日，流水閑相隨。
輟棹古崖口，捫蘿春景遲。
偶因回舟次，寧與前山期。
對此瑤草色，懷君瓊樹枝。
浮雲去寂寞，白鳥相因依。
何事愛高隱，但令勞遠思。
窮年臥海嶠，永望愁天涯。
吾亦從此去，扁舟何所之？
迢迢江上帆，千里東風吹。

絕巘東林寺，高僧惠遠公。
買園隋苑下，持鉢楚城中。
斗極千燈近，煙波萬井通。
遠山低月殿，寒木露花宮。
紺宇焚香淨，滄州擺霧空。
鴈來秋色裏，曙起早潮東。
飛錫今何在？蒼生待發蒙。
白雲翻送客，庭樹自辭風。
捨筏追開士，迴舟狎釣翁。
平生江海意，惟共白鷗同。

江上逢星使，南來自會稽。
驚年一葉落，按俗五花嘶。
上國悲蕪梗，中原動鼓鼙。
報恩看鐵劒，銜命出金閨。
風物催歸緒，雲峰發詠題。
天長百越外，潮上小江西。
鳥道通閩嶺，山光落剡溪。
暮帆千里思，秋夜一猨啼。
柏樹榮新壠，桃源憶故蹊。
若能爲休去，行復草萋萋。

日望衡門處，心知漢水濆。
偶乘青雀舫，還在白鷗羣。
間氣生靈秀，先朝翼戴勳。
藏弓身已退，焚藳事難聞。
舊業成青草，全家寄白雲。
松蘿長稚子，風景逐新文。
山帶寒城出，江依古岸分。
楚歌悲遠客，羌笛怨孤軍。
鼎罷調梅久，門看種藥勤。
十年猶去國，黃葉又紛紛。

訪古此城下，子房安在哉？
白雲去不反，危堞空崔嵬。
伊昔楚漢時，頗聞經濟才。
運籌風塵下，能使天地開。
蔓草日已積，長松日已摧。
功名滿青史，祠廟唯蒼苔。
百里暮程遠，孤舟川上迴。
進帆東風便，轉岸前山來。
楚水澹相引，沙鷗閑不猜。
扣舷從此去，延首仍裴回。

客路瞻太華，三峰高際天。
夏雲亙百里，合沓遙相連。
雷雨飛半腹，太陽在其巔。
翠微關上近，瀑布林梢懸。
愛此衆容秀，能令西望偏。
徘徊忘暝色，泱漭成陰煙。
會是朝百靈，亦聞會羣仙。
瓊漿豈易挹，毛女非空傳。
髣髴仍佇想，幽期如眼前。
金天有青廟，松柏隱蒼然。

山居秋更鮮，秋江相映碧。
獨臨滄洲路，如待掛帆客。
遂使康樂侯，披榛著雙屐。
入雲開嶺道，永日尋泉脈。
古寺隱青冥，空中寒磬夕。
蒼苔絕行徑，飛鳥無去跡。
樹杪下歸人，水聲過幽石。
任情趣逾遠，移步奇屢易。
蘿木靜蒙蒙，風煙深寂寂。
徘徊未能去，畏共桃源隔。

雄圖爭割據，神器終不守。
上下武昌城，長江竟何有。
古來壯臺榭，事往悲陵阜。
寥落幾家人，猶依數株柳。
威靈絕想像，蕪沒空林藪。
野徑春草中，郊扉夕陽後。
逢君從此去，背楚方東走。
煙際指金陵，潮時過湓口。
行人已何在，臨水徒揮手。
惆悵不能歸，孤帆沒雲久。

寥寥禪誦處，滿室蟲絲結。
獨與山中人，無心生復滅。
徘徊雙峰下，惆悵雙峰月。
杳杳暮猿深，蒼蒼古松列。
玩奇不可盡，漸遠更幽絕。
林暗僧獨歸，石寒泉且咽。
竹房響輕吹，蘿徑陰餘雪。
臥澗曉何遲，背巖春未發。
此遊誠多趣，獨往共誰閱。
得意空自歸，非君豈能說。

川闊悲無梁，藹然滄波夕。
天涯一飛鳥，日暮南徐客。
氣混京口雲，潮吞海門石。
孤帆候風進，夜色帶江白。
一水阻佳期，相望空脈脈。
那堪歲芳盡，更使春夢積。
故國胡塵飛，遠山〈一作「異鄉」〉楚雲隔。
家人想何在，庭草爲誰碧。
惆悵空傷情，滄浪有餘跡。
嚴陵七里灘，攜手同所適。

北塔凌空虛，雄觀壓川澤。
亭亭楚雲外，千里看不隔。
遙對黃金臺，浮輝亂相射。
盤梯接元氣，半壁棲夜魄。
稍登諸劫盡，若騁排霄翮。
向是滄洲人，已爲青雲客。
雨飛千栱霽，日在萬家夕。
鳥處高卻低，天涯遠如迫。
江流入空翠，海嶠現微碧。
向暮期下來，誰堪復行役。

故人青雲器，何意常窘迫。
三十猶布衣，憐君頭已白。
誰言此相見，暫得話疇昔。
舊業今已蕪，還鄉返爲客。
扁舟伊獨往，斗酒君自適。
滄洲不可涯，孤帆去無跡。
杯中忽復醉，湖上生月魄。
湛湛江色寒，濛濛水雲夕。
風波易迢遰，千里如咫尺。
回首人已遙，南看楚天隔。

楚澤秋更遠，雲雷有時作。
晚陂帶殘雨，白水昏漠漠。
佇立收煙氛，洗然靜寥廓。
卷簾高樓上，萬里看日落。
爲客頻改弦，辭家尚如昨。
故山今不見，此鳥那可託。
小邑務常閑，吾兄宦何薄。
高標青雲器，獨立滄江鶴。
惠愛原上情，慇懃丘中諾。
何當遂良願，歸臥青山郭。

客心豁初霽，霽色暝玄灞。
西向看夕陽，曈曈映桑柘。
二賢誠逸足，千里陪征駕。
古樹枳道傍，人煙杜陵下。
伊余在羈束，且復隨造化。
好道當有心，營生苦無暇。
高賢幸茲偶，英達窮王霸。
迢遰客王程，裴回主人夜。
一薫知異質，片玉誰齊價。
同結丘中緣，塵埃自茲謝。

繁雲兼家思，彌望連濟北。
日暮微雨中，州城帶秋色。
蕭條主人靜，落葉飛不息。
鄉夢寒更頻，蟲聲夜相逼。
二賢縱橫器，久滯徒勞職。
笑語和風騷，雍容事文墨。
吾兄即時彥，前路良未測。
秋水百丈清，寒松一枝直。
此心欲引託，誰爲生羽翼。
且復頓歸鞍，杯中雪胸臆。

故人南臺秀，夙擅中朝美。
擁傳從北來，飛霜日千里。
貧居幸相訪，顧我柴門裏。
卻訝繡衣人，仍交布衣士。
王程遽爾迫，別戀從此始。
濁酒未暇斟，清文頗垂示。
回瞻驄馬速，但見行塵起。
日暮汀洲寒，春風渡流水。
草色官道邊，桃花御溝裏。
天涯一鳥夕，惆悵知何已。

一鴈飛吳天，羈人傷暮律。
松江風嫋嫋，波上片帆疾。
木落姑蘇臺，霜收洞庭橘。
蕭條長洲外，唯見寒山出。
胡馬嘶秦雲，漢兵亂相失。
關中因竊據，天下共憂慄。
南楚有瓊枝，相思怨瑤瑟。
一身寄滄洲，萬里看白日。
赴敵甘負戈，論兵勇投筆。
臨風但攘臂，擇木將委質。
不如歸遠山，雲臥飯松栗。

慟哭鍾陵下，東流與別離。
二星來不返，雙劒沒相隨。
獨繼先賢傳，誰刊有道碑。
故園荒峴曲，旅櫬寄天涯。
白簡曾連拜，滄洲每共思。
撫孤憐齒穉，歎逝顧身衰。
泉壤成終古，雲山若在時。
秋風鄰笛發，寒日寢門悲。
世難愁歸路，家貧緩葬期。
舊賓傷未散，夕臨咽常遲。
自此辭張邵，何由見戴逵。
獨聞山吏部，流涕訪孤兒。

朐山壓海口，永望開禪宮。
元氣遠相合，太陽生其中。
豁然萬里餘，獨爲百川雄。
白波走雷電，黑霧藏魚龍。
變化非一狀，晴明分衆容。
煙開秦帝橋，隱隱橫殘虹。
蓬島如在眼，羽人那可逢。
偶聞真僧言，甚與靜者同。
幽意頗相愜，賞心殊未窮。
花間午時梵，雲外春山鐘。
誰念遽成別，自憐歸所從。
他時相憶處，惆悵西南峯。

何事浮溟渤，元戎棄鏌鎁。
漁竿吾道在，鷗鳥世情賒。
玄髮他鄉換，滄洲此路遐。
泝沿隨桂檝，醒醉任松華。
離別誰堪道，艱危更可嗟。
兵鋒搖海內，王命隔天涯。
鐘漏移長樂，衣冠接永嘉。
還當拂氛祲，那復臥雲霞。
溪路漫岡轉，夕陽歸鳥斜。
萬艘江縣郭，一樹海人家。
揮袂看朱紱，揚帆指白沙。
春風獨迴首，愁思極如麻。

職副旌旄重，才兼識量通。
使車遙肅物，邊策遠和戎。
擲地金聲著，從軍寶劒雄。
官成稽古力，名達濟時功。
肅穆烏臺上，雍容粉署中。
含香初待漏，持簡舊生風。
黠吏偏驚隼，貪夫輒避驄。
且知榮已隔，誰謂道仍同。
念舊追連茹，謀生任轉蓬。
泣連三獻玉，瘡懼再傷弓。
戀土函關外，瞻塵灞水東。
他時書一札，猶冀問途窮。

巴嶠南行遠，長江萬里隨。
不才甘謫去，流水亦何之。
地遠明君棄，天高酷吏欺。
清山獨往路，芳草未歸時。
流落還相見，悲懽話所思。
猜嫌傷薏苡，愁暮向江籬。
柳色迎高塢，荷衣照下帷〈一本無此二句〉。
水雲初起重，暮鳥遠來遲。
白首看長劒，滄洲寄釣絲。
沙鷗驚小吏，湖月上高枝〈一本無此二句〉。
稚子能吳語，新文怨楚辭。
憐君不得意，川谷自逶迤。

石門媚煙景，句曲盤江甸。
南向佳氣濃，數峰遙隱見。
漸臨華陽口，雲路入蔥蒨。
七曜懸洞宮，五雲抱仙殿。
銀函竟誰發，金液徒堪薦。
千載空桃花，秦人深不見。
東溪喜相遇，貞白如會面。
青鳥來去閑，紅霞朝夕變。
一從換仙骨，萬里乘飛電。
蘿月延步虛，松花醉閑宴。
幽人即長往，茂宰應交戰。
明發歸琴堂，知君嬾爲縣。

