
崔曙，宋州人。開元二十六年登進士第，以試明堂火珠詩得名。詩一卷。
綠筍總成竹，紅花亦成子。
能當此時好，獨自幽閨裏。
夜夜苦更長，愁來不如死。

支公已寂滅，影塔山上古。
更有真僧來，道場救諸苦。
一承微妙法，寓宿清淨土。
身心能自觀，色相了無取。
森森松映月，漠漠雲近戶。
嶺外飛電明，夜來前山雨。
然燈見棲鴿，作禮聞信鼓。
曉霽南軒開，秋華淨天宇。
願言出世塵，謝爾申及甫。

無媒嗟失路，有道亦乘流。
客處不堪別，異鄉應共愁。
我生早孤賤，淪落居此州。
風土至今憶，山河皆昔遊。
一從文章事，兩京春復秋。
君去問相識，幾人今白頭。

寥寥遠天淨，谿路何空濛。
斜光照疎雨，秋氣生白虹。
雲盡山色暝，蕭條西北風。
故林歸宿處，一葉下梧桐。

靈溪氛霧歇，皎鏡清心顏。
空色不映水，秋聲多在山。
世人久疎曠，萬物皆自閑。
白鷺寒更浴，孤雲晴未還。
昔時讓王者，此地閉玄關。
無以躡高步，淒涼岑壑間。

東林氣微白，寒鳥急高翔。
吾亦自茲去，北山歸草堂。
仲冬正三五，日月遙相望。
蕭蕭過潁上，曨曨辨少陽。
川冰生積雪，野火出枯桑。
獨往路難盡，窮陰人易傷。
傷此無衣客，如何蒙雪霜。

正位開重屋，凌空出火珠。
夜來雙月滿，曙後一星孤。
天淨光難滅，雲生望欲無。
遙知太平代，國寶在名都。

曉霽長風裏，勞歌赴遠期。
雲輕歸海疾，月滿下山遲。
旅望因高盡，鄉心遇物悲。
故林遙不見，況在落花時。

遺廟宿陰陰，孤峰映綠林。
步隨仙路遠，意入道門深。
澗水流年月，山雲變古今。
祗聞風竹裏，猶有鳳笙音。

閟宮凌紫微，芳草閉閑扉。
帝子復何在，王孫遊不歸。
春風鳴玉珮，暮雨拂靈衣。
豈但湘江口，能令懷二妃。

漢文皇帝有高臺，此日登臨曙色開。
三晉雲山皆北向，二陵風雨自東來。
關門令尹誰能識，河上仙翁去不回。
且欲近尋彭澤宰，陶然共醉菊花杯。

典籍開書府，恩榮避鼎司。
郊丘資有事，齋戒守無爲。
宿霧蒙瓊樹，餘香覆玉墀。
進經逢乙夜，展禮值明時。
勳共山河列，名同竹帛垂。
年年佐堯舜，相與致雍熙。

吾友東南美，昔聞登此樓。
人隨川上逝，書向壁中留。
嚴子好真隱，謝公耽遠遊。
清風初作頌，暇日復銷憂。
時與文字古，跡將山水幽。
已孤蒼生望，空見黃河流。
流落年將晚，悲涼物已秋。
天高不可問，掩泣赴行舟。

別愁復經雨，別淚還如霰。
寄心海上雲，千里常相見。

青溪訪道凌煙曙，王子仙成已飛去。
更值空山雷雨時，雲林薄暮歸何處。

