瘴茅葺為宇，溽暑常侵肌。適有重膇疾，蒸鬱寧所宜。
東鄰幸導我，樹竹邀涼颸。欣然愜吾志，荷鍤西岩垂。
楚壤多怪石，墾鑿力已疲。江風忽雲暮，輿曳還相追。
蕭瑟過極浦，旖旎附幽墀。貞根期永固，貽爾寒泉滋。
夜窗遂不掩，羽扇寧復持。清泠集濃露，枕簟淒已知。
網蟲依密葉，曉禽棲迥枝。豈伊紛囂間，重以心慮怡。
嘉爾亭亭質，自遠棄幽期。不見野蔓草，蓊蔚有華姿。
諒無凌寒色，豈與青山辭。

窮陋闕自養，癘氣劇囂煩。隆冬乏霜霰，日夕南風溫。
杖藜下庭際，曳踵不及門。門有野田吏，慰我飄零魂。
及言有靈藥，近在湘西原。服之不盈旬，蹩躠皆騰鶱。
笑忭前即吏，為我擢其根。蔚蔚遂充庭，英翹忽已繁。
晨起自採曝，杵臼通夜喧。靈和理內藏，攻疾貴自源。
擁覆逃積霧，伸舒委餘暄。奇功苟可徵，寧復資蘭蓀。
我聞畸人術，一氣中夜存。能令深深息，呼吸還歸跟。
疏放固難效，且以藥餌論。痿者不忘起，窮者寧復言。
神哉輔吾足，幸及兒女奔。

守閑事服餌，采術東山阿。
東山幽且阻，疲苶煩經過。
戒徒劚靈根，封植悶天和。
違爾見底石，徹我庭中莎。
土膏滋玄液，松露墜繁柯。
南東自成畝，繚繞紛相羅。
晨步佳色媚，夜眠幽氣多。
離憂苟可怡，孰能知其他。
爨竹茹芳葉，寧慮瘵與瘥。
留連樹蕙辭，婉娩採薇歌。
悟拙甘自足，激清愧同波。
單豹且理內，高門復如何。
血蟲化為癘，夷俗多所神。
銜猜每腊毒，謀富不為仁。 
蔬果自遠至，杯酒盈肆陳。
言甘中必苦，何用知其真。 
華潔事外飾，尤病中州人。
錢刀恐賈害，飢至益逡巡。 
竄伏常戰栗，懷故逾悲辛。
庶氏有嘉草，攻禬事久泯。 
炎帝垂靈編，言此殊足珍。
崎嶇乃有得，托以全余身。 
紛敷碧樹陰，眄睞心所親。
弱植不盈尺，遠意駐蓬瀛。
月寒空階曙，幽夢彩雲生。 
糞壤擢珠樹，莓苔插瓊英。
芳根閟顏色，徂歲為誰榮。
凡卉與時謝，妍華麗茲晨。
欹紅醉濃露，窈窕留餘春。 
孤賞白日暮，暄風動搖頻。
夜窗藹芳氣，幽臥知相親。 
願致溱洧贈，悠悠南國人。
幾年封植愛芳叢，韻艷朱顏竟不同。
從此休論上春事，看成古木對衰翁。
白華照寒水，怡我適野情。
前趨問長老，重復欣嘉名。 
蹇連易衰朽，方剛謝經營。
敢期齒杖賜，聊且移孤莖。 
叢萼中競秀，分房外舒英。
柔條乍反植，勁節常對生。 
循玩足忘疲，稍覺步武輕。
安能事剪伐，持用資徒行。
謫官去南裔，清湘繞靈岳。 
晨登蒹葭岸，霜景霽紛濁。 
離披得幽桂，芳本欣盈握。 
火耕困煙燼，薪採久摧剝。 
道旁且不願，岑嶺況悠邈。 
傾筐壅故壤，棲息期鸞鷟〈仕角反〉。 
路遠清涼宮，一雨悟無學。 
南人始珍重，微我誰先覺。 
芳意不可傳，丹心徒自渥。

有美不自蔽，安能守孤根。
盈盈湘西岸，秋至風露繁。 
麗影別寒水，穠芳委前軒。
芰荷諒難雜，反此生高原。
早梅發高樹，迥映楚天碧。
朔風飄夜香，繁霜滋曉白。
欲為萬里贈，杳杳山水隔。
寒英坐銷落，何用慰遠客。
橘柚懷貞質，受命此炎方。
密林耀朱綠，晚歲有餘芳。
殊風限清漢，飛雪滯故鄉。
攀條何所嘆，北望熊與湘。
紅蕉曾到嶺南看，校小芭蕉㡬一般。
差是斜刀翦紅絹，捲來開去葉中安。

結習自無始，淪溺窮苦源。
流形及茲世，始悟三空門。 
華堂開淨域，圖像煥且繁。
清泠焚眾香，微妙歌法言。 
稽首愧導師，超遙謝塵昏。
寂滅本非斷，文字安可離。
曲堂何為設，高士方在斯。 
聖默寄言宣，分別乃無知。
趣中即空假，名相與誰期。 
願言絕聞得，忘意聊思惟。
發地結菁茅，團團抱虛白。
山花落幽戶，中有忘機客。 
涉有本非取，照空不待析。
萬籟俱緣生，窅然喧中寂。 
心境本洞如，鳥飛無遺跡。
新亭俯朱檻，嘉木開芙蓉。
清香晨風遠，溽彩寒露濃。 
瀟灑出人世，低昂多異容。
嘗聞色空喻，造物誰為工。 
留連秋月晏，迢遞來山鐘。
危橋屬幽徑，繚繞穿疏林。
迸籜分苦節，輕筠抱虛心。 
俯瞰涓涓流，仰聆蕭蕭吟。
差池下煙日，嘲哳鳴山禽。 
諒無要津用，棲息有餘陰。

梅實迎時雨，蒼茫值晚春。
愁深楚猿夜，夢斷越雞晨。 
海霧連南極，江雲暗北津。
素衣今盡化，非為帝京塵。
問春從此去，幾日到秦原。
憑寄還鄉夢，殷勤入故園。
蓐食徇所務，驅牛向東阡。
雞鳴村巷白，夜色歸暮田。 
札札耒耜聲，飛飛來烏鳶。
竭茲筋力事，持用窮歲年。 
盡輸助徭役，聊就空自眠。
子孫日已長，世世還復然。
籬落隔煙火，農談四鄰夕。
庭際秋蟲鳴，疏麻方寂歷。 
蠶絲盡輸稅，機杼空倚壁。
裡胥夜經過，雞黍事筵席。 
各言官長峻，文字多督責。
東鄉後租期，車轂陷泥澤。 
公門少推恕，鞭樸恣狼藉。
努力慎經營，肌膚真可惜。 
迎新在此歲，唯恐踵前跡。
古道饒蒺藜，縈回古城曲。
蓼花被堤岸，陂水寒更綠。 
是時收獲竟，落日多樵牧。
風高榆柳疏，霜重梨棗熟。 
行人迷去住，野鳥競棲宿。
田翁笑相念，昏黑慎原陸。 
今年幸少豐，無厭饘與粥。

君不見夸父逐日窺虞淵，跳踉北海超崑崙。 
披霄決漢出沆漭，瞥裂左右遺星辰。
須臾力盡道渴死，狐鼠蜂蟻爭噬吞。
北方竫人長九寸，開口抵掌更笑喧。 
啾啾飲食滴與粒，生死亦足終天年。
睢盱大志小成遂，坐使兒女相悲憐。
虞衡斤斧羅千山，工命采斫杙與椽。
深林土剪十取一，百牛連鞅摧雙轅。
萬圍千尋妨道路，東西蹶倒山火焚。 
遺餘毫末不見保，躪躒澗壑何當存。
群材未成質已夭，突兀哮豁空岩巒。
柏梁天災武庫火，匠石狼顧相愁冤。 
君不見南山棟梁益稀少，愛材養育誰復論。
飛雪斷道冰成梁，侯家熾炭雕玉房。
蟠龍吐耀虎喙張，熊蹲豹躑爭低昂。
攢巒叢崿射朱光，丹霞翠霧飄奇香。 
美人四向回明璫，雪山冰谷晞太陽。
星躔奔走不得止，奄忽雙燕棲虹梁。
風台露榭生光飾，死灰棄置參與商。 
盛時一去貴反賤，桃笙葵扇安可當。

天田不日降皇輿，留滯長沙歲又除。
宣室無由問釐事，周南何處托成書。
城上日出群烏飛，鴉鴉爭赴朝陽枝。
刷毛伸翼和且樂，爾獨落魄今何為。
無乃慕高近白日，三足妒爾令爾疾。 
無乃飢啼走道旁，貪鮮攫肉人所傷。
翹肖獨足下叢薄，口銜低枝始能躍。
還顧泥塗備螻蟻，仰看棟梁防燕雀。 
左右六翮利如刀，踴身失勢不得高。
支離無趾猶自免，努力低飛逃後患。
淒風淅瀝飛嚴霜，蒼鷹上擊翻曙光。
雲披霧裂虹蜺斷，霹靂掣電捎平岡。
砉然勁翮剪荊棘，下攫狐兔騰蒼茫。 
爪毛吻血百鳥逝，獨立四顧時激昂。
炎風溽暑忽然至，羽翼脫落自摧藏。
草中狸鼠足為患，一夕十顧驚且傷。 
但願清商復為假，拔去萬累雲間翔。
楚越有鳥甘且腴，嘲嘲自名爲鷓鴣。
徇媒得食不復慮，機械潛發罹罝〈音嗟〉罦〈音孚〉。
羽毛摧折觸籠籞，煙火煽赫驚庖廚。
鼎前芍藥調五味，膳夫攘腕左右視。
齊王不忍觳觫牛，簡子亦放邯鄲鳩。
二子得意猶念此，況我萬里爲孤囚。
破籠展翅當遠去，同類相呼莫相顧。

長安新技出宮掖，喧喧初遍王侯宅。
玉盤滴瀝黃金錢，皎如文龜麗秋天。
八方定位開神卦，六甲離離齊上下。 
投變轉動玄機卑，星流霞破相參差。
四分五裂勢未已，出無入有誰能知。
乍驚散漫無處所，須臾羅列已如故。 
徒言萬事有盈虛，終朝一擲知勝負。
修門像棋不復貴，魏宮妝奩世所棄。
豈如瑞質耀奇文，願持千歲壽吾君。 
廟堂巾笥非余慕，錢刀兒女徒紛紛。
倦聞子規朝暮聲，不意忽有黃鸝鳴。
一聲夢斷楚江曲，滿眼故園春意生。
目極千里無山河，麥芒際天搖清波。 
王畿優本少賦役，務閑酒熟饒經過。
此時晴煙最深處，舍南巷北遙相語。
翻日迥度昆明飛，凌風邪看細柳翥。 
我今誤落千萬山，身同傖人不思還。
鄉禽何事亦來此，令我生心憶桑梓。
閉聲回翅歸務速，西林紫椹行當熟。
翠帷雙卷出傾城，龍劍破匣霜月明。
朱唇掩抑悄無聲，金簧玉磬宮中生。
下沉秋火激太清，天高地迥凝日晶， 羽觴蕩漾何事傾。
楊白花，風吹渡江水。
坐令宮樹無顏色，搖蕩春光千萬裡。
茫茫曉日下長秋，哀歌未斷城鴉起。
漁翁夜傍西巖宿，曉汲清湘燃楚竹。
煙銷日出不見人，欸乃一聲山水綠。
迴看天際下中流，巖上無心雲相逐。

漁翁夜傍西巖宿，曉汲清湘燃楚竹。
煙銷日出不見人，欸乃一聲山水綠。
迴看天際下中流，巖上無心雲相逐。

今夕少愉樂，起坐開清尊。
舉觴酹先酒，為我驅憂煩。 
須臾心自殊，頓覺天地暄。
連山變幽晦，綠水函晏溫。 
藹藹南郭門，樹木一何繁。
清陰可自庇，竟夕聞佳言。 
盡醉無復辭，偃臥有芳蓀。
彼哉晉楚富，此道未必存。
家貧是何物，積帙列梁梠。 
高齋曉開卷，獨共聖人語。 
英賢雖異世，自古心相許。 
案頭見蠹魚，猶勝凡儔侶。

西陸動涼氣，驚烏號北林。
棲息豈殊性，集枯安可任。 
鴻鵠去不返，勾吳阻且深。
徒嗟日沉湎，丸鼓騖奇音。 
東海久搖蕩，南風已駸駸。
坐使青天暮，小星愁太陰。 
眾情嗜奸利，居貨捐千金。
危根一以振，齊斧來相尋。 
攬衣中夜起，感物涕盈襟。
微霜眾所踐，誰念歲寒心。
旭日照寒野，鸒斯起蒿萊。
啁啾有餘樂，飛舞西陵隈。 
回風旦夕至，零葉委陳荄。
所棲不足恃，鷹隼縱橫來。

燕有黃金台，遠致望諸君。
嗛嗛事強怨，三歲有奇勛。 
悠哉辟疆理，東海漫浮雲。
寧知世情異，嘉穀坐熇焚。 
致令委金石，誰顧蠢蠕群。
風波欻潛構，遺恨意紛紜。 
豈不善圖後，交私非所聞。
為忠不顧內，晏子亦垂文。
彈冠乘通津，但懼時我遺；
服勤盡歲月，常恐功愈微。
忠情謬獲露，遂為君所私。
出則陪文輿，入必侍丹帷；
箴規向已從，計議初無虧。
一朝長逝後，願言同此歸。
厚恩因難忘，君命安可違？
臨穴罔惟疑，投義誌攸希。
荊棘籠高墳，黃鳥聲正悲。
良人不可贖，泫然沾我衣。
燕丹善養士，誌在報強嬴。
招集百夫良，歲暮得荊卿。
君子死知己，提劍出燕京；
素驥鳴廣陌，慷慨送我行。
雄發指危冠，猛氣衝長纓。
飲餞易水上，四座列群英。
漸離擊悲筑，宋意唱高聲。
蕭蕭哀風逝，淡淡寒波生。
商音更流涕，羽奏壯士驚。
心知去不歸，且有後世名。
登車何時顧，飛蓋入秦庭。
淩厲越萬里，逶迤過千城。
圖窮事自至，豪主正怔營。
惜哉劍術疏，奇功遂不成！
其人雖已沒，千載有餘情。
生死悠悠爾，一氣聚散之。
偶來紛喜怒，奄忽已復辭。 
為役孰賤辱，為貴非神奇。
一朝纊息定，枯朽無妍媸。 
生平勤皂櫪，剉秣不告疲。
既死給槥櫝，葬之東山基。 
奈何值崩湍，蕩析臨路垂。
髐然暴百骸，散亂不復支。 
從者幸告余，眷之涓然悲。
貓虎獲迎祭，犬馬有蓋帷。 
佇立唁爾魂，豈復識此為。
畚鍤載埋瘞，溝瀆護其危。 
我心得所安，不謂爾有知。
掩骼著春令，茲焉適其時。 
及物非吾事，聊且顧爾私。
設色既成像，卿雲示國都。
九天開秘祉，百辟贊嘉謨。 
抱日依龍袞，非煙近御爐。
高標連汗漫，迥望接虛無。 
裂素榮光發，舒華瑞色敷。
恆將配堯德，垂慶代河圖。
九扈鳴已晚，楚鄉農事春。
悠悠故池水，空待灌園人。
