
碧落留雲住，青冥放鶴還。
銀臺向南路，從此到人間。
忽憶芳時頻酩酊，卻尋醉處重裴回。
杏花結子春深後，誰解多情又獨來。
獨來獨去何人識，廄馬朝衣野客心。 
閒愛無風水邊坐，楊花不動樹陰陰。
花時同醉破春愁，醉折花枝當酒籌。
忽憶故人天際去，計程今日到涼州。
三十年來坐對山，唯將無事化人間。 
齋時往往聞鐘笑，一食何如不食閒。
欲尋秋景閒行去，君病多慵我興孤。 
可惜今朝山最好，強能騎馬出來無。
天高風嫋嫋，鄉思繞關河。 
寥落歸山夢，殷勤采蕨歌。 
病添心寂寞，愁人鬢蹉跎。 
晚樹蟬鳴少，秋階日上多。 
長閒羨雲鶴，久別愧煙蘿。 
其奈丹墀上，君恩未報何。
賜酒盈杯誰共持，宮花滿把獨相思。 
相思只傍花邊立，盡日吟君詠菊詩〈案：元詩云：不是花中偏愛菊，此花開盡更無花。〉。
曾於太白峰前住，數到仙遊寺裡來。 
黑水澄時潭底出，白雲破處洞門開。 
林間暖酒燒紅葉，石上題詩掃綠苔。 
惆悵舊遊那復到，菊花時節羨君迴。
憐君馬瘦衣裘薄，許到江東訪鄙夫。
今日正閑天又暖，可能扶病暫來無。
曲江柳條漸無力，杏園伯勞初有聲。 
可憐春淺遊人少，好傍池邊下馬行。
夜淚暗銷明月幌，春腸遙斷牡丹庭。
人間此病治無藥，唯有楞伽四卷經。
無月無燈寒食夜，夜深猶立闇花前。
忽因時節驚年幾，四十如今欠一年。
花園欲去去應遲，正是風吹狼藉時。
近西數樹猶堪醉，半落春風半在枝。
往年君向東都去，曾歎花時君未迴。 
今年況作江陵別，惆悵花前又獨來。 
只愁離別長如此，不道明年花不開。
宮漏三聲知半夜，好風涼月滿松筠。 
此時閒坐寂無語，藥樹影中唯兩人。
心緒萬端書兩紙，欲封重讀意遲遲。
五聲宮漏初鳴夜，一點窗燈欲滅時。
銀臺金闕夕沈沈，獨宿相思在翰林。 
三五夜中新月色，二千里外故人心。 
渚宮東面煙波冷，浴殿西頭鐘漏深。 
猶恐清光不同見，江陵卑溼足秋陰。
年來白髮兩三莖，憶別君時髭未生。
惆悵料君應滿鬢，當初是我十年兄。
千里故人心鄭重，一端香綺紫氛氳。
開緘日映晚霞色，滿幅風生秋水紋。
為褥欲裁憐葉破，製裘將翦惜花分。
不如縫作合歡被，寤寐相思如對君。
莫道岐州三日程，其如風雪一身行。
與君況是經年別，暫到城來又出城。
歸騎紛紛滿九衢，放朝三日為泥塗。
不知雨雪江陵府，今日排衙得免無。
自從委順任浮沈，漸覺年多功用深。 
面上減除憂喜色，胸中消盡是非心。 
妻兒不問唯耽酒，冠蓋皆慵只抱琴。 
長笑靈均不知命，江蘺叢畔苦悲吟。
已題一帖紅消散，又封一合碧雲英。 
憑人寄向江陵去，道路迢迢一月程。 
未必能治江上瘴，且圖遙慰病中情。 
到時想得君拈得，枕上開看眼暫明。
松雪無塵小院寒，閉門不似住長安。 
煩君想我看心坐，報道心空無可看。
雪中重寄雪山偈，問答殷勤四句中。 
本立空名緣破妄，若能無妄亦無空。
獨酌花前醉憶君，與君春別又逢春。 
惆悵銀杯來處重，不曾盛酒勸閒人。
殘紅零落無人賞，雨打風摧花不全。
諸處見時猶悵望，況當元九小亭前。
衰容常晚櫛，秋鏡偶新磨。 
一與清光對，方知白髮多。 
鬢毛從幻化，心地付頭陀。 
任意渾成雪，其如似夢何。
昔日愁頭白，誰知未白衰。 
眼看應落盡，無可變成絲。
秋月高懸空碧外，仙郎靜玩禁闈間。 
歲中唯有今宵好，海內無如此地閒。 
皓色分明雙闕牓，清光深到九門關。 
遙聞獨醉還惆悵，不見金波照玉山。
秋思太白峰頭雪，晴憶仙遊洞口雲。 
未報皇恩歸未得，慚君為寄北山文。
下直遇春日，垂鞭出禁闈。 
兩人攜手語，十里看山歸。 
柳色早黃淺，水文新綠微。 
風光向晚好，車馬近南稀。 
機盡笑相顧，不驚鷗鷺飛。
舊峰松雪舊溪雲，惝望今朝遙屬君。 
共道使君非俗吏，南山莫動北山文。
何處風光最可憐，妓堂階下砌臺前。 
軒車擁路光照地，絲管入門聲沸天。 
綠蕙不香饒桂酒，紅櫻無色讓花鈿。 
野人不敢求他事，唯借泉聲伴醉眠。
碧空溶溶月華靜，月裏愁人弔孤影。
花開殘菊傍疎籬，葉下衰桐落寒井。
塞鴻飛急覺秋盡，鄰雞鳴遲知夜永。
凝情不語空所思，風吹白露衣裳冷。
惆悵階前紅牡丹，晚來唯有兩枝殘。
明朝風起應吹盡，夜惜衰紅把火看。

寂寞萎紅低向雨，離披破豔散隨風。
晴明落地猶惆悵，何況飄零泥土中。
相逢俱歎不閒身，直日常多齋日頻。 
曉鼓一聲分散去，明朝風景屬何人。
謬入金門侍玉除，煩君問我意何如。 
蟠木詎堪明主用，籠禽徒與故人疏。 
苑花似雪同隨輦，宮月如眉伴直廬。 
淺薄求賢思自代，嵇康莫寄絕交書。
賜歡仍許醉，此會興如何。 
翰苑主恩重，曲江春意多。 
花低羞豔妓，鶯散讓清歌。 
共道昇平樂，元和勝永和。
前日歸時花正紅，今夜宿時枝半空。
坐惜殘芳君不見，風吹狼藉月明中。
禁署寒氣遲，孟冬菊初坼。 
新黃間繁綠，爛若金照碧。 
仙郎小隱日，心似陶彭澤。 
秋憐潭上看，日慣籬邊摘。 
今來此地賞，野意潛自適。 
金馬門內花，玉山峰下客。 
寒芳引清句，吟玩煙景夕。 
賜酒色偏宜，握蘭香不敵。 
淒淒百卉死，歲晚冰霜積。 
唯有此花開，殷勤助君惜〈案：錢嘗居藍田山下，故云。〉。
涼風木槿籬，暮雨槐花枝。 
並起新秋思，為得故人詩。 
避地鳥擇木，升朝魚在池。 
城中與山下，喧靜闇相思。
清風吹枕席，白露濕衣裳。
好是相親夜，漏遲天氣涼。
病眠夜少夢，閑立秋多思。
寂寞餘雨晴，蕭條早寒至。
鳥棲紅葉樹，月照青苔地。
何況鏡中年，又過三十二。
悄悄禁門閉，夜深無月明。 
西窗獨闇坐，滿耳新蛩聲。
切切闇窗下，喓喓深草裏。
秋天思婦心，雨夜愁人耳。
上人處世界，清淨何所似。 
似彼白蓮花，在水不著水。 
性真悟泡幻，行潔離塵滓。 
修道來幾時，身心俱到此。 
嗟余牽世網，不得長依止。 
離念與碧雲，秋來朝夕起。
夜雪有佳趣，幽人出書帷。
微寒生枕席，輕素對階墀。
坐罷楚弦曲，起吟班扇詩。
明宜滅燭後，淨愛褰簾時。
窗引曙色早，庭銷春氣遲。
山陰應有興，不臥待徽之。
拙詩在壁無人愛，鳥汙苔侵文字殘。
唯有多情元侍御，繡衣不惜拂塵看。
往歲曾為西邑吏，慣從駱口到南秦。
三時雲冷多飛雪，二月山寒少有春。
我思舊事猶惆悵，君作初行定苦辛。
仍賴愁猿寒不叫，若聞猿叫更愁人。
萬重青嶂蜀門口，一樹紅花山頂頭。
春盡憶家歸未得，低紅如解替君愁。

葉如裙色碧綃淺，花似芙蓉紅粉輕。
若使此花兼解語，推囚御史定違程。
嘉陵江曲曲江池，明月雖同人別離。
一宵光景潛相憶，兩地陰晴遠不知。
誰料江邊懷我夜，正當池畔望君時。
今朝共語方同悔，不解多情先寄詩。
山郵花木似平陽，愁殺多情驄馬郎。
還似昇平池畔坐，低頭向水自看妝。
江上何人夜吹笛，聲聲似憶故園春。
此時聞者堪頭白，況是多愁少睡人。
露濕牆花春意深，西廊月上半床陰。
憐君獨臥無言語，唯我知君此夜心。

不明不暗朧朧月，不暖不寒慢慢風。
獨臥空床好天氣，平明閒事到心中。
百牢關外夜行客，三殿角頭宵直人。
莫道近臣勝遠使，其如同是不閑身。
靖安宅裏當窗柳，望驛台前撲地花。
兩處春光同日盡，居人思客客思家。
梨花有思緣和葉，一樹江頭惱殺君。
最似孀閨少年婦，白妝素袖碧紗裙。
嫁得梁鴻六七年，耽書愛酒日高眠。 
雨荒春圃唯生草，雪壓朝廚未有煙。 
身病憂來緣女少，家貧忘卻為夫賢。 
誰知厚俸今無分，枉向秋風吹紙錢。
君入空臺去，朝往暮還來。 
我入泉臺去，泉門無復開。 
鰥夫任繫職，稚女未勝哀。 
寂寞咸陽道，家人覆墓迴。
入君旅夢來千里，閉我幽魂欲二年。 
莫忘平生行坐處，後堂階下竹叢前。
見君新贈呂君詩，憶得同年行樂時。 
爭入杏園齊馬首，潛過柳曲鬥蛾眉。 
八人雲散俱遊宦，七度花開盡別離。 
聞道秋娘猶且在，至今時復問微之。
渺渺江陵道，相思遠不知。 
近來文卷裡，半是憶君詩。
蜀茶寄到但驚新，渭水煎來始覺珍。
滿甌似乳堪持玩，況是春深酒渴人。
秋鴻過盡無書信，病戴紗巾強出門。 
獨上荒臺東北望，日西愁立到黃昏。
豈料吾方病，翻悲汝不全。
臥驚從枕上，扶哭就燈前。
有女誠為累，無兒豈免憐。
病來才十日，養得已三年。
慈淚隨聲迸，悲腸遇物牽。
故衣猶架上，殘藥尚頭邊。
送出深村巷，看封小墓田。
莫言三里地，此別是終天。
條桑初綠即為別，柿葉半紅猶未歸。
不如村婦知時節，解為田夫秋擣衣。
自知氣發每因情，情在何由氣得平。
若問病根深與淺，此身應與病齊生。
不入城門來五載，同時班列盡官高。
何人牢落猶依舊，唯有江陵元士曹。
早年勤倦看書苦，晚歲悲傷出淚多。 
眼損不知都自取，病成方悟欲如何。 
夜昏乍似燈將滅，朝闇長疑鏡未磨。 
千藥萬方治不得，唯應閉目學頭陀。
穀苗深處一農夫，面黑頭斑手把鋤。 
何意使人猶識我，就田來送相公書。
這是一個消歧義頁——使用相同或相近標題，而主題不同的條目列表。如果您是通過某個內部鏈接轉到本頁，希望您能協助將該內部鏈接指向正確的主條目。
全唐詩/卷437可以指：
微之謫去千餘里，太白無來十一年。
今日見名如見面，塵埃壁上破窗前。
世緣未了治不得，孤負青山心共知。
愁君又入都門去，即是紅塵滿眼時。
金氏村中一病夫，生涯濩落性靈迂。
唯看老子五千字，不蹋長安十二衢。
藥銚夜傾殘酒暖，竹床寒取舊氈鋪。
聞君欲發江東去，能到茅庵訪別無。
荒村破屋經年臥，寂絕無人問病身。
唯有東都樊著作，至今書信尚殷勤。
紅箋白紙兩三束，半是君詩半是書。
經年不展緣身病，今日開看生蠹魚。
抱枕無言語，空房獨悄然。
誰知盡日臥，非病亦非眠。
庭前盡日立到夜，燈下有時坐徹明。
此情不語何人會，時復長籲一兩聲。
黃昏獨立佛堂前，滿地槐花滿樹蟬。 
大抵四時心總苦，就中腸斷是秋天。
絕弦與斷絲，猶有卻續時。
唯有衷腸斷，應無續得期。
大圭廉不割，利劍用不缺。
當其斬馬時，良玉不如鐵。 
置鐵在洪鑪，鐵消易如雪。
良玉同其中，三日燒不熱。 
君疑才與德，詠此知優劣。
霜草蒼蒼蟲切切，村南村北行人絕。
獨出前門望野田，月明蕎麥花如雪。
暗蟲唧唧夜綿綿，況是秋陰欲雨天。
猶恐愁人暫得睡，聲聲移近臥床前。
寒食非長非短夜，春風不熱不寒天。
可憐時節堪相憶，何況無燈各早眠。
漠漠暗苔新雨地，微微涼露欲秋天。
莫對月明思往事，損君顏色減君年。
春來眼闇少心情，點盡黃連尚未平。
唯得君書勝得藥，開緘未讀眼先明。
傳語李君勞寄馬，病來唯著杖扶身。 
縱擬強騎無出處，卻將牽與趁朝人。
摘得菊花攜得酒，繞村騎馬思悠悠。 
下邽田地平如掌，何處登高望梓州。
斜月入前楹，迢迢夜坐情。
梧桐上階影，蟋蟀近床聲。
曙傍窗間至，秋從簟上生。
感時因憶事，不寢到雞鳴。
田園莽蒼經春早，籬落蕭條盡日風。
若問經過談笑者，不過田舍白頭翁。

門閉仍逢雪，廚寒未起煙。
貧家重寥落，半為日高眠。
雪散因和氣，冰開得暖光。
春銷不得處，唯有鬢邊霜。
惜君夢遊春，夢遊仙山曲。 
怳若有所遇，似愜平生欲。 
因尋菖蒲水，漸入桃花谷。 
到一紅樓家，愛之看不足。 
池流渡清泚，草嫩蹋綠蓐。 
門柳闇全低，簷櫻紅半熟。 
轉行深深院，過盡重重屋。 
烏龍臥不驚，青鳥飛相逐。 
漸聞玉珮響，始辨珠履躅。 
遙見窗下人，娉婷十五六。 
霞光抱明月，蓮豔開初旭。 
縹緲雲雨仙，氛氳蘭麝馥。 
風流薄梳洗，時世寬妝束。 
袖軟異文綾，裾輕單絲穀。 
裙腰銀線壓，梳掌金筐蹙。 
帶襭紫蒲萄，褲花紅石竹。 
凝情都未語，付意微相矚。 
眉斂遠山青，鬟低片雲綠。 
帳牽翡翠帶，被解鴛鴦襆。 
秀色似堪餐，穠華如可掬。 
半卷錦頭席，斜鋪繡腰褥。 
朱脣素指勻，粉汗紅綿撲。 
心驚睡易覺，夢斷魂難續。 
籠委獨棲禽，劍分連理木。 
存誠期有感，誓志貞無黷。 
京洛八九春，未曾花裡宿。 
壯年徒自棄，佳會應無復。 
鶯歌不重聞，鳳兆從茲卜。 
韋門女清貴，裴氏甥賢淑。 
羅扇夾花燈，金鞍攢繡轂。 
既傾南國貌，遂坦東床腹。 
劉阮心漸忘，潘楊意方睦。 
新修履信第，初食尚書祿。 
九醞備聖賢，八珍窮水陸。 
秦家重蕭史，彥輔憐衛叔。 
朝饌饋獨盤，夜醪傾百斛。 
親賓盛輝赫，妓樂紛曄煜。 
宿醉才解酲，朝歡俄枕麴。 
飲過君子爭，令甚將軍酷。 
酩酊歌鷓鴣，顛狂舞鴝鵒。 
月流春夜短，日下秋天速。 
謝傅隙過駒，蕭娘風過燭。 
全凋蕣花折，半死梧桐禿。 
闇鏡對孤鶯，哀弦留寡鵠。 
淒淒隔幽顯，冉冉移寒燠。 
萬事此時休，百身何處贖。 
提攜小兒女，將領舊姻族。 
再入朱門行，一傍青樓哭。 
櫪空無廄馬，水涸失池鶩。 
搖落廢井梧，荒涼故籬菊。 
莓苔上幾閣，塵土生琴築。 
舞榭綴蠨蛸，歌梁聚蝙蝠。 
嫁分紅粉妾，賣散蒼頭僕。 
門客思徬徨，家人泣咿噢。 
心期正蕭索，宦序任拘跼。 
懷策入崤函，驅車辭郟鄏。 
逢時念既濟，聚學思大畜。 
端詳筮仕蓍，磨拭穿楊鏃。 
始從讎校職，首中賢良目。 
一拔侍瑤墀，再升紆繡服。 
誓酬君王寵，願使朝廷肅。 
密勿奏封章，清明操憲牘。 
鷹韝中病下，豸角當邪觸。 
糾謬靜東周，申冤動南蜀。 
危言詆閽寺，直氣忤鈞軸。 
不忍曲作鉤，乍能折為玉。 
捫心無愧畏，騰口有謗讟。 
只要明是非，何曾虞禍福。 
車摧太行路，劍落酆城獄。 
襄漢問修途，荊蠻指殊俗。 
謫為江府掾，遣事荊州牧。 
趨走謁麾幢，喧煩視鞭朴。 
簿書常自領，縲囚每親鞫。 
竟日坐官曹，經旬曠休沐。 
宅荒渚宮草，馬瘦畬田粟。 
薄俸等涓毫，微官同桎梏。 
月中照形影，天際辭骨肉。 
鶴病翅羽垂，獸窮爪牙縮。 
行看鬚間白，誰勸杯中綠。 
時傷大野麟，命問長沙鵬。 
夏梅山雨漬，秋瘴江雲毒。 
巴水白茫茫，楚山青簇簇。 
吟君七十韻，是我心所蓄。 
既去誠莫追，將來幸前勗。 
欲除憂惱病，當取禪經讀。 
須悟事皆空，無令念將屬。 
請思遊春夢，此夢何閃倏。 
豔色即空花，浮生乃焦穀。 
良姻在嘉偶，頃剋為單獨。 
入仕欲榮身，須臾成黜辱。 
合者離之始，樂兮憂所伏。 
愁恨僧祗長，歡榮剎那促。 
覺悟因傍喻，迷執由當局。 
膏明誘闇蛾，陽焱奔癡鹿。 
貪為苦聚落，愛是悲林麓。 
水蕩無明波，輪迴死生輻。 
塵應甘露灑，垢待醍醐浴。 
障要智燈燒，魔須慧刀戮。 
外熏性易染，內戰心難衄。 
法句與心王，期君日三復。〈微之常以法句及心王頭陀經相示，故申言以卒其志也。〉
滿面胡沙滿鬢風，眉銷殘黛臉銷紅。
愁苦辛勤憔悴盡，如今卻似畫圖中。

漢使卻回憑寄語，黃金何日贖蛾眉。
君王若問妾顏色，莫道不如宮裏時。

