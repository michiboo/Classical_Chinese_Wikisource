眷言思共理，鑑夢想維良。
猗歟此推擇，聲績著周行。
賢能既俟進，黎獻實佇康。
視人當如子，愛人亦如傷。
講學試誦論，阡陌勸耕桑。
虛譽不可飾，清知不可忘。
求名跡易見，安貞德自彰。
訟獄必以情，教民貴有常。
恤惸且存老，撫弱復綏強。
勉哉各祗命，知予眷萬方。
律中蕤賓，獻酬之象著。火在盛德，文明之義燀。故以式宴陳詩，上和下暢者也。朕宵衣旰食，輯聲教於萬方，卜戰行師，總兵鈐於四海，勤貪日給，憂忘心勞。聞蟬聲而悟物變，見槿花而驚候改。所賴濟濟朝廷，視成鵷鷺。桓桓邊塞，責辦熊羆。喜麥秋之有登，玩梅夏之無事。時雨近霽，西郊靃靡而一色。炎雲作峯，南山嵯峨而異勢。正當召儒雅，宴高明。廣殿肅而清氣生，列樹深而長風至。廚人嘗散熱之饌，酒正行逃暑之飲。庖捐惡鳥，俎獻肥龜。新筒裹練，香蘆角黍，恭儉之儀有序，慈惠之意溥洽。諷味黃老，致息心於真妙。抑揚游夏，滌煩想於詩書，超然玄覽，自足爲樂，何止柏枕桃門，驗方術於經記。綵花命縷。觀問遺於風俗，感婆娑於孝女，憫枯槁之忠臣而已哉。歎節氣之循環，美君臣之相樂，凡百在會，咸可賦詩。五言紀其日端，七韻成其火數，豈獨漢武之殿，盛朝士之連章。魏文之臺，壯辭人之並作雲爾。
吳國分牛斗，晉室命龍驤。
受任敵已滅，策勳名不彰。
居美未盡善，矜功徒自傷。
長戟今何在？孤墳此路傍。
不觀松柏茂，空餘荊棘場。
歎嗟懸劒隴，誰識夢刀祥。
夫子何爲者
棲棲一代中
地猶鄹氏邑
宅即魯王宮
歎鳳嗟身否
傷麟怨道窮
今看兩楹奠
當與夢時同
桂殿與山連，蘭湯湧自然。
陰崖含秀色，溫谷吐潺湲。
績爲蠲邪著，功因養正宣。
願言將億兆，同此共昌延。
仙居懷聖德，靈廟肅神心。
草合人蹤斷，塵濃鳥跡深。
流沙丹竈沒，關路紫煙沈。
獨傷千載後，空餘松柏林。
境出三秦外，途分二陝中。
山川入虞虢，風俗限西東。
樹古棠陰在，耕餘讓畔空。
鳴笳從此去，行見洛陽宮。
拂曙闢行宮，寒皋野望通。 
繁雲低遠岫，飛雪舞長空。 
賦象恆依物，縈迴屢逐風。 
為知勤恤意，先此示年豐。
天寶三年，太子賓客賀知章，鑒止足之分，抗歸老之疏，解組辭榮，志期入道。朕以其年在遲暮，用循掛冠之事，俾遂赤松之遊。正月五日，將歸會稽，遂餞東路。乃命六卿庶尹大夫，供帳青門，寵行邁也。豈惟崇德尚齒，抑亦勵俗勸人，無令二疏。獨光漢冊，乃賦詩贈行。
行邁離秦國，巡方赴洛師。
路逢三五夜，春色暗中期。
關外長河轉，宮中淑氣遲。
歌鐘對明月，不減舊遊時。
節變寒初盡，時和氣已春。
繁雲先合寸，膏雨自依旬。
颯颯飛平野，霏霏靜暗塵。
懸知花葉意，朝夕望中新。
劍閣橫雲峻，鑾輿出狩回。
翠屏千仞合，丹嶂五丁開。
灌木縈旗轉，仙雲拂馬來。
乘時方在德，嗟爾勒銘才！
〈肅宗至德二年，普安郡守賈深勒石〉。
朕以薄德，祗膺曆數。正天柱之將傾，紉地維之已絕。故得承奉宗廟，垂拱巖廊，居海內之尊，處域中之大。然後祖述堯典，憲章禹績，敦睦九族，會同四海。猶恐烝黎未乂，徭戍未安，禮樂之政虧，師儒之道喪。乃命使者，衣繡服，行郡縣。因人所利，擇其可勞，所以便億兆也。乃命將士，擐介冑，礪矢石。審山川之向背，決歲月之孤虛。所以靜邊陲也。乃命禮官，考制度，稽典則，序文昭武穆，享天地神祇，所以申嚴潔也。乃命學者，繕落簡，緝遺編，纂魯壁之文章，綴秦坑之煨燼，所以修文教也。故能使流寓返枌楡之業，戎狄稱藩屏之臣。神祇歆其禋祀，庠序闡其經術。既家六合。時巡兩京，函秦則委輸斯遠，鼎邑則朝宗所利。封畿四塞，從來測景之都，城闕千門。自昔交風之地，陰陽代謝，日月相推。豈可使春色虛捐，韶華並歇。乃置旨酒，命英賢，有文苑之高才，有掖垣之良佐，舉杯稱慶，何樂如之。同吟湛露之篇，宜振凌雲之藻。於時歲在乙丑，開元十三年三月二十七日。
萬物莫不氣兆乎上，而形視乎下。鐵石異品，雲蒸並溼。草木無心，春來咸喜。故聖人弘道，先王法天，酒星主獻酬之義，需卦陳飲食之象。近命羣官，欣時樂宴，盡九春之麗景，匝三旬之暇日。暢飲桂山，棹歌沁水，醇以養德，味以平心。本將導達陽和，助成長育，亦朝廷多慶，軍國餘閒者也。前月之晦，細風飄雨，繁弦中止，列席半醉，佳辰易失，絕興難追，良可惋也。今年帶閏，節候全晚，暑氣猶清，芳草未歇，申布雅意。復敍初筵，披樂善之虞邸，坐忘憂之觀。東郊跬步，南山在目，足以締夏首之新賞，補春餘之墜歡。朕登覽上宮，俯臨長陌，暢衆心之怡，懽歸騎之逶迤。鼓之以琴瑟，侑之以筐篚。衢尊意洽，場藿思苗。賦我有嘉賓之詩，奏君臣相悅之樂。踟躕西日，吟玩乘風，不知衷情之發於翰墨也。
日觀卜先征，時巡順物情。 
風行未備禮，雲密遽飄霙。 
委樹寒花發，縈空落絮輕。 
朝如玉已會，庭似月猶明。 
既睹膚先合，還欣尺有盈。 
登封何以報，因此謝功成。
秋九月，聽政觀風，存乎遊息，退朝之後，歷西上陽，入清虛院，則法師所居之地也。法師得玄元之法，養浩然之氣，故法此仙家，特建真宇，紫房對聳，綠竹羅生。既親重其人，每經過其地，以怡神洗雪，進德修業，何必齋心累月，遠在順風，因而賦詩，用適其意雲爾。
端午臨中夏，時清日復長。
鹽梅已佐鼎，麯糵且傳觴。
事古人留跡，年深縷積長。
當軒知槿茂，向水覺蘆香。
億兆同歸壽，羣公共保昌。
忠貞如不替，貽厥後昆芳。
夫抱器懷才，含仁蓄德，可以坐而論道者，我於是乎闢重門以納之，作扞四方，折衝萬里；可運籌幃幄者，我於是乎懸重祿以待之。是故外無金革之虞，朝有搢紳之盛，所以巖廊多暇，垂拱無爲，不言而海外知歸，不教而寰中自肅。元亨之道，其在茲乎？況乎天地交而萬物通，陰陽和而四時序，所寶者粟，所貴者賢，故以宵旰爲懷，黎元在念。盡力溝洫，不知宮室之已卑；致敬鬼神，不知飲食之斯薄。往以仲冬建子，南至初陽，爰詔司存，式陳郊祀，挹夷夏之誠請，答人神之厚睠，煙歸太乙，禮備上玄，足以申昭報之情，足以極嚴禋之道。然心融萬類，歸雷雨之先春；慶洽百僚，象雲天而高宴。歲二月，地三秦，水泛泛而龍池滿，日遲遲而鳳樓曙。青門左右，軒庭映梅柳之春。紫陌東西，帟幕動煙霞之色。撞鐘伐鼓，雲起雪飛。歌一聲而酒一杯，舞一曲而人一醉。詩以言志，思吟湛露之篇；樂以忘憂，慚運臨汾之筆。
令節肇開，情兼感慶，率題八韻，以示羣臣。
清蹕度河陽，凝笳上太行。
火龍明鳥道，鐵騎繞羊腸。
白霧埋陰壑，丹霞助曉光。
澗泉含宿凍，山木帶餘霜。
野老茅爲屋，樵人薜作裳。
宣風問耆艾，敦俗勸耕桑。
涼德慙先哲，徽猷慕昔皇。
不因今展義，何以冒垂堂？
戎羯不虔，竊我荒服。命偏師之俘翦，彼應期而咸殄。一麾克定，告捷相仍，爰作是詩，聊以言志。

暇日，與兄弟同遊興慶宮，登勤政務本及華萼相輝之樓，所以觀風俗而勸人，崇友於而敦睦。詩以言志，歌以永言，情發於衷，率題此什。

朕昔在初九，佐貳此州，未遇扶搖之力，空俟海沂之詠。洎大橫入兆，出處斯易，一揮寶劍，遽履瑤圖。承曆數而順謳謠，著天衣而御區夏。嗟乎！向時沈默，駕四馬而朝京師，今日逍遙，乘六龍而問風俗。爰因巡省，途次舊居，山川宛然，人事無間。忽其鼎革，周遊館宇，觸目依然。雖跡異漢皇，而地如豐邑，擊築慷慨，酌桂留連。空想大風，題茲短什。

河曲回千里，關門限二京。
所嗟非恃德，設險到天平。
憶昔嬌妃在紫宸，鉛華不御得天真。
霜綃雖似當時態，爭奈嬌波不顧人。
朕之兄弟，唯有五人，比爲方伯，歲一朝見，雖載崇藩屏，而有暌談笑，是以輟牧人而各守京職。每聽政之後，延入官掖，申友於之志，詠常棣之詩，邕邕如，怡怡如，展天倫之愛也。秋九月辛酉，有鶺鴒千數，棲集於麟德殿之庭樹，竟旬焉，飛鳴行搖，得在原之趣。昆季相樂，縱目而觀者久之。逼之不懼，翔集自若。朕以爲常鳥，無所志懷。左清道率府長史魏光乘，才雄白鳳，辯壯碧雞，以其宏達博識，召至軒檻，預觀其事，以獻其頌。夫頌者，所以揄揚德業，褒讚成功，顧循虛昧，誠有負矣。美其彬蔚，俯同頌雲。

刻木牽絲作老翁，雞皮鶴髮與真同。
須臾弄罷寂無事，還似人生一夢中〈《紀事》云：「明皇爲李輔國遷於西內，曾詠此詩」〉。
