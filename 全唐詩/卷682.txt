
狂童容易犯金門，比屋齊人作旅魂。
夜戶不扃生茂草，春渠自溢浸荒園。
關中忽見屯邊卒，塞外飜聞有漢村。
堪恨無情清渭水，渺茫依舊繞秦原。

斧柯新樣勝珠璣，堪贊星郎染翰時。
不向東垣修直疏，即須西掖草妍詞。
紫光稱近丹青筆，聲韻宜裁錦繡詩。
蓬島侍臣今放逐，羨君迴去逼龍墀。

職在內庭宮闕下，廳前皆種紫薇花。
眼明忽傍漁家見，魂斷方驚魏闕賒。
淺色暈成宮裏錦，濃香染著洞中霞。
此行若遇支機石，又被君平驗海槎。


樓臺掩映入春寒，絲竹錚鏦向夜闌。
席上弟兄皆杞梓，花前賓客盡鴛鸞。
孫弘莫惜頻開閤，韓信終期別築壇。
削玉風姿官水土，黑頭公自古來難。

避地淹留已自悲，況逢寒食慾霑衣。
濃春孤館人愁坐，斜日空園花亂飛。
路遠漸憂知己少，時危又與賞心違。
一名所繫無窮事，爭敢當年便息機。

參差西北數行雁，寥落東方幾片雲。
疊石小松張水部，暗山寒雨李將軍。
秋花粉黛宜無味，獨鳥笙簧稱靜聞。
瀟灑襟懷遺世慮，驛樓紅葉自紛紛。

關門愁立候雞鳴，搜景馳魂入杳冥。
雲外日隨千里雁，山根霜共一潭星。
路盤暫見樵人火，棧轉時聞驛使鈴。
自問辛勤緣底事，半年驅馬傍長亭。

甘向深村固不材，猶勝摧折傍塵埃。
清宵翫月唯紅葉，永日關門但綠苔。
幽院菊荒同寂寞，野橋僧去獨裴回。
隔籬農叟遙相賀，□□□□膏雨來。

1.
追尋前事立江汀，漁者應聞太息聲。
避客野鷗如有感，損花微雪似無情。
疏林自覺長堤在，春水空連古岸平。
惆悵引人還到夜，鞭鞘風冷柳煙輕。
2.
鞭梢亂拂暗傷情，
蹤跡難尋露草青。
猶是玉輪曾輾處，
一泓秋水漲浮萍。

辛夷纔謝小桃發，蹋青過後寒食前。
四時最好是三月，一去不迴唯少年。
吳國地遙江接海，漢陵魂斷草連天。
新愁舊恨真無奈，須就鄰家甕底眠。

稻壟蓼紅溝水清，荻園葉白秋日明。
空坡路細見騎過，遠田人靜聞水行。
柴門狼藉牛羊氣，竹塢幽深雞犬聲。
絕粒看經香一炷，心知無事即長生。

餘霞殘雪幾多在，蔫香冶態猶無窮。
黃昏月下惆悵白，清明雨後寥�〈一作稍〉紅。
樹底草齊千片淨，牆頭風急數枝空。
西園此日傷心處，一曲高歌水向東。

野雲低迷煙蒼蒼，平波揮目如凝霜。
月明船上簾幕卷，露重岸頭花木香。
村遠夜深無火燭，江寒坐久換衣裳。
誠知不覺天將曙，幾簇青山雁一行。

三月光景不忍看，五陵春色何摧殘。
窮途得志反惆悵，飲席話舊多闌珊。
中酒向陽成美睡，惜花衝雨覺傷寒。
野棠飛盡蒲根暖，寂寞南溪倚釣竿。

一笈攜歸紫閣峰，馬蹄閑慢水溶溶。
黃昏後見山田火，朧�時聞縣郭鐘。
瘦竹迸生僧坐石，野藤纏殺鶴翹松。
釣磯自別經秋雨，長得莓苔更幾重。

天似空江星似波，時時珠露滴圓荷。
平生蹤跡慕真隱，此夕襟懷深自多。
格是厭厭饒酒病，終須的的學漁歌。
無名無位堪休去，猶擬朝衣換釣蓑。

長夏居閑門不開，繞門青草絕塵埃。
空庭日午獨眠覺，旅夢天涯相見迴。
鬢向此時應有雪，心從別處即成灰。
如何水陸三千里，幾月書郵始一來。

鼓聲將絕月斜痕，園外閑坊半掩門。
池裏紅蓮凝白露，苑中青草伴黃昏。
林塘闃寂偏宜夜，煙火稀疎便似村。
大抵世間幽獨景，最關詩思與離魂。

濁世清名一概休，古今飜覆賸堪愁。
年年春浪來巫峽，日日殘陽過沔州。
居雜商徒偏富庶，地多詞客自風流。
聯翩半世騰騰過，不在漁船即酒樓。

願言未偶非高臥，多病無憀選勝遊。
一夜雨聲三月盡，萬般人事五更頭。
年踰弱冠即爲老，節過清明卻似秋。
應是西園花已落，滿溪紅片向東流。

早隨真侶集蓬瀛，閶闔門開尚見星。
龍尾樓臺迎曉日，鼇頭宮殿入青冥。
暗驚凡骨升仙籍，忽訝麻衣謁相庭。
百辟斂容開路看，片時輝赫勝圖形。

別離終日心忉忉，五湖煙波歸夢勞。
淒涼身事夏課畢，濩落生涯秋風高。
居世無媒多困躓，昔賢因此亦號咷。
誰憐愁苦多衰改，未到潘年有二毛。

睡起褰簾日出時，今辰初恨間容輝。
千行淚激傍人感，一點心隨健步歸。
卻望山川空黯黯，迴看僮僕亦依依。
定知兄弟高樓上，遙指征途羨鳥飛。

早於喧雜是深讎，猶恐行藏墜俗流。
高寺嬾爲攜酒去，名山長恨送人遊。
關河見月空垂淚，風雨看花欲白頭。
除卻祖師心法外，浮生何處不堪愁。

江南行止忽相逢，江館棠棃葉正紅。
一笑共嗟成往事，半酣相顧似衰翁。
關山月皎清風起，送別人歸野渡空。
大抵多情應易老，不堪岐路數西東。

格卑嘗恨足牽仍，欲學忘情似不能。
入意雲山輸畫匠，動人風月羨琴僧。
南朝峻潔推弘景，東晉清狂數季鷹。
惆悵後塵流落盡，自拋懷抱醉懵騰。

蕭條古木銜斜日，戚瀝晴寒滯早梅。
愁處雪煙連野起，靜時風竹過牆來。
故人每憶心先見，新酒偷嘗手自開。
景狀入詩兼入畫，言情不盡恨無才。

去值秋風來值春，前時今日共銷魂。
頹坦古柏疑山關，高柳鳴鴉似水村。
菜甲未齊初出葉，樹陰方合掩重門。
幽深凍餒皆推分，靜者還應爲討論。

折槍黃馬倦塵埃，掩耳兇徒怕疾雷。
雪密酒酣偷號去，月明衣冷斫營回。
行驅貔虎披金甲，立聽笙歌擲玉杯。
坐久不須輕矍鑠，至今雙擘硬弓開。

繡簾臨曉覺新霜，便遣移廚較獵場。
燕卒鐵衣圍漢相，魯儒戎服從梁王。
搜山閃閃旗頭遠，出樹斑斑豹尾長。
贊獲一聲連朔漠，賀杯環騎舞優倡。
軍迴野靜秋天白，角怨城遙晚照黃。
紅袖擁門持燭炬，解勞今夜宴華堂。

正叨清級忽從戎，況與燕臺事不同。
開口謾勞矜道在，撫膺唯合哭途窮。
操心未省趨浮俗，點額尤慙自至公。
他日陶甄尋墜履，滄洲何處覓漁翁？


1.
任道驕奢必敗亡，且將繁盛悅嬪嬙。
幾千奩鏡成樓柱，六十間雲號殿廊。
後主獵回初按樂，胡姬酒醒更新妝。
綺羅堆裡春風畔，年少多情一帝王。

2.
神器傳時異至公，敗亡安可怨匆匆。
犯寒獵士朝頻戮，告急軍書夜不通。
並部義旗遮日暗，鄴城飛焰照天紅。
周朝將相還無體，寧死何須入鐵籠。

1.
苦吟看墜葉，寥落共天涯。
壯歲空為客，初寒更憶家。
雨牆經月蘚，山菊向陽花。
因味碧雲句，傷哉後會賒。

2.
相思凡幾日，日欲詠離衿。
直得吟成病，終難狀此心。
解衣悲緩帶，搔首悶遺簪。
西嶺斜陽外，潛疑是故林。

野寺看紅葉，縣城聞擣衣。
自憐癡病苦，猶共賞心違。
高閣正臨夜，前山應落暉。
離情在煙鳥，遙入故關飛。

主暗臣忠枉就刑，遂教強國醉中傾。
人亡建業空城在，花落西江春水平。
萬古壯夫猶抱恨，至今詞客盡傷情。
徒勞鐵鎖長千尺，不覺樓船下晉兵。

深院寥寥竹蔭廊，披衣欹枕過年芳。
守愚不覺世途險，無事始知春日長。
一畝落花圍隙地，半竿濃日界空牆。
今來自責趨時懶，翻恨松軒書滿床。

二月三月雨晴初，舍南舍北唯平蕪。
前歡入望盈千恨，勝景牽心非一途。
日照神堂聞啄木，風含社樹叫提壺。
行看旦夕梨霜發，猶有山寒傷酒壚。
八月初長夜，千山第一程。
款顏唯有夢，怨泣卻無聲。
祖席諸賓散，空郊匹馬行。
自憐非達識，侷促為浮名。

一帶清風入畫堂，
撼真珠箔碎玎璫。
更看檻外霏霏雨，
似勸須教醉玉觴。

何處遇薔薇，殊鄉冷節時。
雨聲籠錦帳，風勢偃羅幃。
通體全無力，酡顏不自持。
綠疏微露刺，紅密欲藏枝。
愜意憑欄久，貪吟放醆遲。
旁人應見訝，自醉自題詩。

兩星殘火地爐畔，夢斷背燈重擁衾。
側聽空堂聞靜響，似敲疏磬褭清音。
風燈有影隨籠轉，臘雪無聲逐夜深。
禪客釣翁徒自好，那知此際湛然心。

賢侯新換古長亭，先定心機指顧成。
高義盡招秦逐客，曠懷偏接魯諸生。
萍蓬到此銷離恨，燕雀飛來帶喜聲。
卻笑昔賢交易極，一開東閤便垂名。

何處一屏風，分明懷素蹤。
雖多塵色染，猶見墨痕濃。
怪石奔秋澗，寒籐掛古松。
若教臨水畔，字字恐成龍。

景色方妍媚，尋真出近郊。
寶香爐上爇，金磬佛前敲。
蔓草稜山徑，晴雲拂樹梢。
支公禪寂處，時有鶴來巢。

暑氣簷前過，蟬聲樹杪交。
待潮生浦口，看雨過山坳。
才見蘭舟動，仍聞桂楫敲。
窣雲朱檻好，終睹鳳來巢。

鶴帔星冠羽客裝，寢樓西畔坐書堂。
山禽養久知人喚，窗竹芟多漏月光。
粉壁不題新拙惡，小屏唯錄古篇章。
孜孜莫患勞心力，富國安民理道長。

元宵清景亞元正，絲雨霏霏向晚傾。
桂兔韜光雲葉重，燭龍銜耀月輪明。
煙空但仰如膏潤，綺席都忘滴砌聲。
更待今宵開霽後，九衢車馬未妨行。

非為親賢展綺筵，恆常寧敢恣遊盤。
綠搓楊柳綿初軟，紅暈櫻桃粉未乾。
谷鳥乍啼聲似澀，甘霖方霽景猶寒。
笙歌風緊人酣醉，卻繞珍叢爛熳看。

櫻桃花下會親賢，風遠銅烏轉露盤。 
蝶下粉牆梅乍坼，蟻浮金斝酒難乾。 
雲和緩奏泉聲咽，珠箔低垂水影寒。 
狂簡斐然吟詠足，卻邀群彥重吟看。

我有嘉賓宴乍歡，畫簾紋細鳳雙盤。
影籠沼沚修篁密，聲透笙歌羯鼓乾。
散後便依書篋寐，渴來潛想玉壺寒。
櫻桃零落紅桃媚，更俟旬餘共醉看。

冷宴慇勤展小園，舞茵柔軟彩虯盤。
篸花盡日疑頭重，病酒經宵覺口乾。
嘉樹倚樓青瑣暗，晚雲藏雨碧山寒。
文章天子文章別，八米盧郎未可看。

解寄繚綾小字封，探花筵上映春叢。
黛眉印在微微綠，檀口消來薄薄紅。
緶處直應心共緊，砑時兼恐汗先融。
帝台春盡還東去，卻繫裙腰伴雪胸。

一尺紅綃一首詩，贈君相別兩相思。
畫眉今日空留語，解佩他年更可期。
臨去莫論交頸意，清歌休著斷腸詞。
出門何事休惆悵，曾夢良人折桂枝。

莊南縱步遊荒野，獨鳥寒煙輕惹惹。
傍山疏雨濕秋花，僻路淺泉浮敗果。
樵人相見指驚麇，牧童四散收嘶馬。
一壺傾盡未能歸，黃昏更望諸峰火。

仗劍夜巡城，衣襟滿霜霰。
賊火遍郊坰，飛焰侵星漢。
積雪似空江，長林如斷岸。
獨憑女牆頭，思家起長歎。

青桐承雨聲，聲聲何重叠。
疎滴下高枝，次打欹低葉。
鳥溼更梳翎，人愁方拄頰。
獨自上西樓，風襟寒帖帖。

江海扁舟客，
雲山一衲僧。
相逢兩無語，
若個是南能。

揭起青篷上岸頭，
野花和雨冷修修。
春江一夜無波浪，
校得行人分外愁。

一炷心香洞府開，
偃松皺澀半莓苔。
水清無底山如削，
始有仙人騎鶴來。

不悲霜露但傷春，
孝理何因感兆民。
景帝龍髯消息斷，
異香空見李夫人。

斜煙縷縷鷺鷥棲，
藕葉枯香折野泥。
有個高僧入圖畫，
把經吟立水塘西。

三月傷心仍晦日，
一春多病更陰天。
雄豪亦有流年恨，
況是離魂易黯然。

雲橫峭壁水平鋪，
渡口人家日欲晡。
卻憶往年看粉本，
始知名畫有工夫。

立意忘機機已生，可能朝市汙高情。
時人未會嚴陵志，不釣鱸魚只釣名。

雁行斜拂雨村樓，簾下三重幕一鉤。
倚柱不知身半溼，黃昏獨自未迴頭。

茶煙睡覺心無事，
一卷黃庭在手中。
欹枕捲簾江萬里，
舟人不語滿帆風。

平生情趣羨漁師，
此日煙江愜所思。
肥鱖香粳小艛艓，
斷腸滋味阻風時。

戍旗青草接榆關，
雨裡并州四月寒。
誰會憑欄潛忍淚，
不勝天際似江干。

猛風飄電黑雲生，
霎霎高林簇雨聲。
夜久雨休風又定，
斷雲流月卻斜明。

掃花雖恨夜來雨，
把酒卻憐晴後寒。
吳質謾言愁得病，
當時猶不憑欄杆。

二月春風澹蕩時，
旅人虛對海棠梨。
不如寄與星郎去，
想得朝回正畫眉。

流雲溶溶水悠悠，
故鄉千里空回頭。
三更猶憑欄杆月，
淚滿關山孤驛樓。

藥訣棋經思致論，
柳腰蓮臉本忘情。
頻頻強入風流坐，
酒肆應疑阮步兵。

雖可忘憂矣，
其如作病何。
淋漓滿襟袖，
更發楚狂歌。

細雨桃花水，輕鷗逆浪飛。
風頭阻歸櫂，坐睡倚蓑衣。

雲物陰寂歷，
竹木寒青蒼。
水冷鷺鷥立，
煙月愁昏黃。


蘭生不當戶，別是閑庭草。
夙被霜露欺，紅榮已先老。
謬接瑤華枝，結根君王池。
顧無馨香美，叨沐清風吹。
餘芳若可佩，卒歲長相隨。
袖中趙匕首，買自徐夫人。
玉匣閉霜雪，經燕復歷秦。
其事竟不捷，淪落歸沙塵。
持此願投贈，與君同急難。
荊卿一去後，壯士多摧殘。
長號易水上，爲我揚波瀾。
鑿井當及泉，張帆當濟川。
廉夫唯重義，駿馬不勞鞭。
人生貴相知，何必金與錢。
慢世薄功業，非無胷中畫。
謔浪萬古賢，以爲兒童劇。
立產如廣費，匡君懷長策。
但苦山北寒，誰知道南宅。
歲酒上逐風，霜鬢兩邊白。
蜀主思孔明，晉家望安石。
時人列五鼎，談笑期一擲。
虎伏被胡塵，漁歌遊海濱。
弊裘恥妻嫂，長劒託交親。
夫子秉家義，羣公難與隣。
莫持西江水，空許東溟臣。
他日青雲去，黃金報主人。

眉山暗澹向殘燈，一半雲鬟墜枕稜。
四體著人嬌欲泣，自家揉損砑繚綾。

碧闌干外繡簾垂，猩色屏風畫折枝。
八尺龍鬚方錦褥，已涼天氣未寒時。

從無入有雲峰聚，已有還無電火銷。
銷聚本來皆是幻，世間閑口漫囂囂。

寸髮如霜袒右肩，
倚肩筇竹貌怡然。
懸燈深屋夜分坐，
移榻向陽齋後眠。
刮膜且揚三毒論，
攝心徐指二宗禪。
清涼藥分能知味，
各自胸中有醴泉。

晚日催絃管，
春風入綺羅。
杏花如有意，
偏落舞衫多。

淚滴珠難盡，容殊玉易銷。
儻隨明月去，莫道夢魂遙。

天意分明道已光，春遊嘉景勝仙鄉。
玉爐煙直風初靜，銀漢雲消日正長。
柳帶似眉全展綠，杏苞如臉半開香。
黃鶯歷歷啼紅樹，紫燕關關語畫梁。
低檻晚晴籠翡翠，小池波暖浴鴛鴦。
馬嘶廣陌貪新草，人醉花堤怕夕陽。
比屋管弦呈妙曲，連營羅綺鬬時妝。
全吳霸越千年後，獨此昇平顯萬方。

