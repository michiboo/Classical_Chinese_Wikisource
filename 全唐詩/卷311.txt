
　　卷311_1 《寶劍篇》劉長川 
　　寶劍不可得，相逢幾許難。今朝一度見，赤色照人寒。 
　　匣裏星文動，環邊月影殘。自然神鬼伏，無事莫空彈。 
　　卷311_2 《將赴東都上李相公》劉長川 
　　四海兵初偃，平津閣正開。誰知大爐下，還有不然灰。 
　　卷311_3 《寄邢逸人》鄭常 
　　羨君無外事，日與世情違。地僻人難到，溪深鳥自飛。 
　　儒衣荷葉老，野飯藥苗肥。疇昔江湖意，而今憶共歸。 
　　卷311_4 《送頭陀上人赴廬山寺》鄭常 
　　僧家無住著，早晚出東林。得道非真相，頭陀是苦心。 
　　持齋山果熟，倚錫野雲深。溪寺誰相待，香花與梵音。 
　　卷311_5 《謫居漢陽白沙口阻雨，因題驛亭》鄭常 
　　漢陽無遠近，見說過湓城。雲雨經春客，江山幾日程。 
　　終隨鷗鳥去，只待海潮生。前路逢漁父，多慚問姓名。 
　　卷311_6 《穆陵路》陳存 
　　西遊匣長劍，日暮湘楚間。歇馬上秋草，逢人問故關。 
　　孤村綠塘水，曠野白雲山。方念此中去，何時此路還。 
　　卷311_7 《清溪館作》陳存 
　　指途清溪裏，左右唯深林。雲蔽望鄉處，雨愁為客心。 
　　遇人多物役，聽鳥時幽音。何必滄浪水，庶茲浣塵襟。 
　　卷311_8 《寓居武丁館》陳存 
　　暑雨飄已過，涼飆觸幽衿。虛館無喧塵，綠槐多晝陰。 
　　俯視古苔積，仰聆早蟬吟。放卷一長想，閉門千里心。 
　　卷311_9 《楚州贈別周願侍禦》陳存 
　　漂泊楚水來，舍舟坐高館。途窮在中路，孤征慕前伴。 
　　風雨一留宿，關山去欲懶。淮南木葉飛，夜聞廣陵散。 
　　卷311_10 《送劉秀才南歸（一作劉複詩）》陳存 
　　鳥啼楊柳垂，此別千萬裏。古路入商山，春風去灞水。 
　　停車落日在，罷酒離人起。蓬戶寄龍沙，送歸情詎已。 
　　卷311_11 《丹陽作（一作朱彬詩）》陳存 
　　暫入新豐市，猶聞舊酒香。抱琴沽一醉，盡日臥垂楊。 
　　卷311_12 《早行》王觀 
　　雞唱催人起，又生前去愁。路明殘月在，山露宿雲收。 
　　村店煙火動，漁家燈燭幽。趨名與趨利，行役幾時休。 
　　卷311_13 《贈營妓》崔瓘 
　　寒簷寂寂雨霏霏，候館蕭條燭燼微。 
　　只有今宵同此宴，翠娥佯醉欲先歸。 
　　卷311_14 《酒席賦得匏瓢》鄭審 
　　華閣與賢開，仙瓢自遠來。幽林嘗伴許，陋巷亦隨回。 
　　掛影憐紅壁，傾心向綠杯。何曾斟酌處，不使玉山頹。 
　　卷311_15 《奉使巡檢兩京路種果樹事畢入秦因詠》鄭審 
　　聖德周天壤，韶華滿帝畿。九重承渙汗，千里樹芳菲。 
　　陝塞餘陰薄，關河舊色微。發生和氣動，封植眾心歸。 
　　春露條應弱，秋霜果定肥。影移行子蓋，香撲使臣衣。 
　　入徑迷馳道，分行接禁闈。何當扈仙蹕，攀折奉恩輝。 
　　卷311_16 《丹陽作（一作陳存詩）》朱彬 
　　暫入新豐市，猶聞舊酒香。抱琴沽一醉，盡日臥垂楊。 
　　卷311_17 《採桑》李彥遠 
　　採桑畏日高，不待春眠足。攀條有餘態，那矜貌如玉。 
　　千金豈不贈，五馬空躑躅。何以變真性，幽篁雪中綠。 
　　卷311_18 《章仇公席上詠真珠姬（章仇公，大曆中蜀州刺史）》范元凱 
　　神女初離碧玉階，彤雲猶擁牡丹鞋。 
　　應知子建憐羅襪，顧步裴回拾翠釵。
