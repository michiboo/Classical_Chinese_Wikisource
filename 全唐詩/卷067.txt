

田遊巖，京兆三原人。初補太學生，罷歸。遍遊山水，後入箕山，築室許由廟東，自號許由東鄰。調露中，高宗遊嵩山，親至其門，遊巖山衣田冠出拜。帝令左右扶止之，謂曰：「先生養道山中，比得佳否？」對曰：「臣泉石膏盲，煙霞痼疾，既逢聖代，幸得逍遙。」敕乘傳赴都，授崇文館學士，進太子洗馬。垂拱中，坐與裴炎善，放還山。蠶衣耕食，不交當世，惟與韓法昭、宋之問爲方外友。詩一首。
信彼稱靈石，居然狎遁棲。
裴回承翠巘，斌駁帶深谿。
夕陰起層岫，清景半虹霓。
風來應嘯阮，波動可琴嵇。
僕也潁陽客，望彼空思齊。
儻見山人至，簪嵩且杖藜。

王無競，字仲烈，東萊人。氣豪縱，舉下筆成章科。初授縣尉，累遷殿中御史，預修《三教珠英》。神龍初，出爲蘇州司馬，後坐交張易之等再貶嶺南。詩五首。
日云暮兮下嵩山，路連綿兮樹石間。
出谷口兮見明月，心裴回兮不能還。

秦世築長城，長城無極已。
暴兵四十萬，興工九千里。
死人如亂麻，白骨相撐委。
殫弊未云悟，窮毒豈知止。
胡塵未北滅，楚兵遽東起。
六國復囂囂，兩龍鬬觺觺。
卯金竟握讖，反璧俄淪祀。
仁義寢邦國，狙暴行終始。
一旦咸陽宮，翻爲漢朝市。

鳳臺何逶迤，嬴女管參差。
一旦綵雲至，身去無還期。
遺曲此臺上，世人多學吹。
一吹一落淚，至今憐玉姿。

北登銅雀上，西望青松郭。
繐帳空蒼蒼，陵田紛漠漠。
平生事已變，歌吹宛猶昨。
長袖拂玉塵，遺情結羅幕。
妾怨在朝露，君恩豈中薄。
高臺奏曲終，曲終淚橫落。

神女向高唐，巫山下夕陽。
裴回行作雨，婉孌逐荆王。
電影江前落，雷聲峽外長。
朝雲無處所，臺館曉蒼蒼。

賈曾，河南洛陽人，以孝聞。景雲中吏部員外郎，明皇在東宮，盛擇宮僚，以曾爲太子舍人，直言啓諫，特授中書舍人。以父名忠，固辭，拜諫議大夫。開元中，復拜中書，議者以爲曹司嫌名，乃就職。與蘇晉同掌制誥，時號蘇賈。詩五首。
良遊晼晚兮月呈光，錦路逶迤兮山路長。
王孫不留兮歲將晏，嵩巖仙草兮爲誰芳。

新命千齡啓，鴻圖累聖餘。
天行應潛躍，帝出受圖書。
禮若傳堯舊，功疑復夏初。
夢遊長不返，何國是華胥。

銅龍曉闢問安迴，金輅春遊博望開。
渭北晴光搖草樹，終南佳氣入樓臺。
招賢已得商山老，託乘還徵鄴下才。
臣在東周獨留滯，忻逢睿藻日邊來。

洛陽城東桃李花，飛來飛去落誰家。
幽閨女兒愛顏色，坐見落花長歎息。
今歲花開君不待，明年花開復誰在。
故人不共洛陽東，今來空對落花風。
年年歲歲花相似，歲歲年年人不同。

蠲我漸饎，潔我膋薌。
有豆孔碩，爲羞既臧。
至城無昧，精意惟芳。
神其醉止，欣欣樂康。

李夔，武后時爲汴州司戶。詩一首。
阮籍蓬池上，孤韻竹林才。
巨源從吏道，正擁使車來。
相逢且交臂，相命且銜杯。
醉後長歌畢，餘聲繞吹臺。

崔玄童，景雲時人。詩一首。
聿修嚴配，展事禋宗。
祥符寶鼎，禮備黃琮。
祝詞以信，明德惟聰。
介茲景福，永永無窮。

何鸞，景雲時人。詩一首。
樂奏云闋，禮章載虔。
禋宗於地，昭假於天。
惟馨薦矣，既醉歆焉。
神之降福，永永萬年。

蔣挺，景雲時人。詩一首。
維歲之吉，維辰之良。
聖君紱冕，肅事壇場。
大禮已備，大樂斯張。
神其醉止，降福無疆。


