
我覺秋興逸，誰雲秋興悲。
山將落日去，水與晴空宜。
魯酒白玉壺，送行駐金羈。
歇鞍憩古木，解帶掛橫枝。
歌鼓川上亭，曲度神飆吹。〈一本無此二句，卻添「南歌憶郢客，東囀見齊姬。清波忽澹蕩，白雪紛逶迤。一隔范杜遊，此歡忽若遺。」三韻。〉
雲歸碧海夕，鴈沒青天時。
相失各萬里，茫然空爾思。

誰道泰山高，下卻魯連節。
誰雲秦軍衆，摧卻魯連舌。
獨立天地間，清風灑蘭雪。
夫子還倜儻，攻文繼前烈。
錯落石上松，無爲秋霜折。
贈言鏤寶刀，千歲庶不滅。

吾兄詩酒繼陶君，試宰中都天下聞。
東樓喜奉連枝會，南陌愁爲落葉分。
城隅淥水明秋日，海上青山隔暮雲。
取醉不辭留夜月，鴈行中斷惜離羣。

〈一作「別東魯諸公」〉
海客談瀛洲，煙濤微茫信難求。
越人語天姥，雲霞明滅或可覩。
天姥連天向天橫，勢拔五嶽掩赤城。
天台四萬八千丈，對此欲倒東南傾。
我欲因之夢吳越，一夜飛渡鏡湖月。
湖月照我影，送我至剡溪。
謝公宿處今尚在，淥水蕩漾清猨啼。
腳著謝公屐，身登青雲梯。
半壁見海日，空中聞天雞。
千巖萬轉路不定，迷花倚石忽已暝。
熊咆龍吟殷巖泉，慄深林兮驚層巔。
雲青青兮欲雨，水澹澹兮生煙。
列缺霹靂，丘巒崩摧。
洞天石扉，訇然中開。
青冥浩蕩不見底，日月照耀金銀臺。
霓爲衣兮風爲馬，雲之君兮紛紛而來下。
虎鼓瑟兮鸞迴車，仙之人兮列如麻。
忽魂悸以魄動，怳驚起而長嗟。
惟覺時之枕席，失向來之煙霞。
世間行樂亦如此，古來萬事東流水。
別君去兮何時還？且放白鹿青崖間，須行即騎訪名山。
安能摧眉折腰事權貴，使我不得開心顏。

我昔釣白龍，放龍溪水傍。
道成本欲去，揮手凌蒼蒼。
時來不關人，談笑遊軒皇。
獻納少成事，歸休辭建章。
十年罷西笑，覽鏡如秋霜。
閉劒琉璃匣，鍊丹紫翠房。
身佩豁落圖，腰垂虎鞶囊。
仙人駕彩鳳，志在窮遐荒。
戀子四五人，裴回未翱翔。
東流送白日，驟歌蘭蕙芳。
仙宮兩無從，人間久摧藏。
范蠡說句踐，屈平去懷王。
飄飄紫霞心，流浪憶江鄉。
愁爲萬里別，復此一銜觴。
淮水帝王州，金陵繞丹陽。
樓臺照海色，衣馬搖川光。
及此北望君，相思淚成行。
朝雲落夢渚，瑤草空高堂。
帝子隔洞庭，青楓滿瀟湘。
懷君路綿邈，覽古情淒涼。
登岳眺百川，杳然萬恨長。
知戀峨眉去，弄景偶騎羊。

釣周獵秦安黎元，小魚�兔何足言。
天張雲卷有時節，吾徒莫嘆羝觸藩。
於公白首大梁野，使人悵望何可論。
既知朱亥爲壯士，且願束心秋毫裏。
秦趙虎爭血中原，當去抱關救公子。
裴生覽千古，龍鸞炳文章。
悲吟雨雪動林木，放書輟劒思高堂。
勸爾一杯酒，拂爾裘上霜。
爾爲我楚舞，吾爲爾楚歌。
且探虎穴向沙漠，鳴鞭走馬凌黃河。
恥作易水別，臨岐淚滂沱。

魯連賣談笑，豈是顧千金。
陶朱雖相越，本有五湖心。
余亦南陽子，時爲梁甫吟。
蒼山容偃蹇，白日惜頹侵。
願一佐明主，功成還舊林。
西來何所爲，孤劒託知音。
鳥愛碧山遠，魚遊滄海深。
呼鷹過上蔡，賣畚向嵩岑。
他日閑相訪，丘中有素琴。

吾多張公子，別酌酣高堂。
聽歌舞銀燭，把酒輕羅裳。
橫笛弄秋月，琵琶彈陌桑。
龍泉解錦帶，爲爾傾千觴。

魏都接燕趙，美女誇芙蓉。
淇水流碧玉，舟車日奔衝。
青樓夾兩岸，萬室喧歌鍾。
天下稱豪貴，遊此每相逢。
洛陽蘇季子，劒戟森詞鋒。
六印雖未佩，軒車若飛龍。
黃金數百鎰，白璧有幾雙。
散盡空掉臂，高歌賦還邛。
落魄乃如此，何人不相從。
遠別隔兩河，雲山杳千重。
何時更杯酒，再得論心胸。

秋髮已種種，所爲竟無成。
閑傾魯壺酒，笑對劉公榮。
謂我是方朔，人間落歲星。
白衣千萬乘，何事去天庭。
君亦不得意，高歌羨鴻冥。
世人若醯雞，安可識梅生。
雖爲刀筆吏，緬懷在赤城。
余亦如流萍，隨波樂休明。
自有兩少妾，雙騎駿馬行。
東山春酒綠，歸隱謝浮名。

吾將元夫子，異姓爲天倫。
本無軒裳契，素以煙霞親。
嘗恨迫世網，銘意俱未伸。
松柏雖寒苦，羞逐桃李春。
悠悠市朝間，玉顏日緇磷。
所失重山嶽，所得輕埃塵。
精魄漸蕪穢，衰老相憑因。
我有錦囊訣，可以持君身。
當餐黃金藥，去爲紫陽賓。
萬事難並立，百年猶崇晨。
別爾東南去，悠悠多悲辛。
前志庶不易，遠途期所遵。
已矣歸去來，白雲飛天津。

憶昔作少年，結交趙與燕。
金羈絡駿馬，錦帶橫龍泉。
寸心無疑事，所向非徒然。
晚節覺此疎，獵精草太玄。
空名束壯士，薄俗棄高賢。
中回聖明顧，揮翰凌雲煙。
騎虎不敢下，攀龍忽墮天。
還家守清真，孤潔勵秋蟬。
鍊丹費火石，採藥窮山川。
臥海不關人，租稅遼東田。
乘興忽復起，櫂歌溪中船。
臨醉謝葛強，山公欲倒鞭。
狂歌自此別，垂釣滄浪前。

玉瓶沽美酒，數里送君還。
繫馬垂楊下，銜盃大道間。
天邊看淥水，海上見青山。
興罷各分袂，何須醉別顏。

天籟何參差，噫然大塊吹。
玄元包橐籥，紫氣何逶迤。
七葉運皇化，千齡光本支。
仙風生指樹，大雅歌螽斯。
諸王若鸞虬，肅穆列藩維。
哲兄錫茅土，聖代羅榮滋。
九卿領徐方，七步繼陳思。
伊昔全盛日，雄豪動京師。
冠劒朝鳳闕，樓船侍龍池。
鼓鐘出朱邸，金翠照丹墀。
君王一顧盼，選色獻蛾眉。
列戟十八年，未曾輙遷移。
大臣小喑鳴，謫竄天南垂。
長沙不足舞，貝錦且成詩。
佐郡浙江西，病閑絕驅馳。
階軒日苔蘚，鳥雀噪簷帷。
時乘平肩輿，出入畏人知。
北宅聊偃憩，歡愉恤惸嫠。
羞言梁苑地，烜赫耀旌旗。
兄弟八九人，吳秦各分離。
太賢達機兆，豈獨慮安危。
小子謝麟閣，雁行忝肩隨。
令弟字延陵，鳳毛出天姿。
清英神仙骨，芬馥茝蘭蕤。
夢得春草句，將非惠連誰。
深心紫河車，與我特相宜。
金膏猶罔象，玉液尚磷緇。
伏枕寄賓館，宛同清漳湄。
藥物多見饋，珍羞亦兼之。
誰道溟渤深，猶言淺恩慈。
鳴蟬遊子意，促織念歸期。
驕陽何太赫，海水爍龍龜。
百川盡凋枯，舟檝閣中逵。
策馬搖涼月，通宵出郊圻。
泣別目眷眷，傷心步遲遲。
願言保明德，王室佇清夷。
摻袂何所道，援毫投此辭。

借問剡中道，東南指越鄉。
舟從廣陵去，水入會稽長。
竹色溪下綠，荷花鏡裏香。
辭君向天姥，拂石臥秋霜。

海水昔飛動，三龍紛戰爭。
鍾山危波瀾，傾側駭奔鯨。
黃旗一掃蕩，割壤開吳京。
六代更霸王，遺跡見都城。
至今秦淮間，禮樂秀羣英。
地扇鄒魯學，詩騰顏謝名。
五月金陵西，祖余白下亭。
欲尋廬峰頂，先遶漢水行。
香爐紫煙滅，瀑布落太清。
若攀星辰去，揮手緬含情。

〈一作「口號留別金陵諸公」〉
食出野田美，酒臨遠水傾。
東流若未盡，應見別離情。

風吹柳花滿店香，吳姬壓酒喚客嘗。
金陵子弟來相送，欲行不行各盡觴。
請君試問東流水，別意與之誰短長。

驛亭三楊樹，正當白下門。
吳煙暝長條，漢水齧古根。
向來送行處，迴首阻笑言。
別後若見之，爲餘一攀翻。

東林送客處，月出白猨啼。
笑別廬山遠，何煩過虎溪。

君家全盛日，台鼎何陸離。
斬鼇翼媧皇，鍊石補天維。
一迴日月顧，三入鳳皇池。
失勢青門傍，種瓜復幾時。
猶會衆賓客，三千光路岐。
皇恩雪憤懣，松柏含榮滋。
我非東牀人，令姊忝齊眉。
浪跡未出世，空名動京師。
適遭雲羅解，翻謫夜郎悲。
拙妻莫邪劒，及此二龍隨。
慙君湍波苦，千里遠從之。
白帝曉猨斷，黃牛過客遲。
遙瞻明月峽，西去益相思。

龔子棲閑地，都無人世喧。
柳深陶令宅，竹暗辟疆園。
我去黃牛峽，遙愁白帝猨。
贈君卷葹草，心斷竟何言。

竄逐勿復哀，慚君問寒灰。
浮雲本無意，吹落章華臺。
遠別淚空盡，長愁心已摧。
二年吟澤畔，顦顇幾時迴。

故人西辭黃鶴樓，煙花三月下揚州。
孤帆遠影碧空盡，唯見長江天際流。

秦欺趙氏璧，卻入邯鄲宮。
本是楚家玉，還來荊山中。
丹彩瀉滄溟，精輝凌白虹。
青蠅一相點，流落此時同。
卓絕道門秀，談玄乃支公。
延蘿結幽居，剪竹繞芳叢。
涼花拂戶牖，天籟鳴虛空。
憶我初來時，蒲萄開景風。
今茲大火落，秋葉黃梧桐。
水色夢沅湘，長沙去何窮。
寄書訪衡嶠，但與南飛鴻。

大梁白雲起，飄颻來南洲。
裴回蒼梧野，十見羅浮秋。
鼇抃山海傾，四溟揚洪流。
意欲託孤鳳，從之摩天遊。
鳳苦道路難，翱翔還崑丘。
不肯銜我去，哀鳴慙不周。
遠客謝主人，明珠難暗投。
拂拭倚天劒，西登岳陽樓。
長嘯萬里風，掃清胷中憂。
誰念劉越石，化爲繞指柔。

秋風吹胡霜，凋此簷下芳。
折芳怨歲晚，離別悽以傷。
謬攀青瑣賢，延我於北堂。
君爲長沙客，我獨之夜郎。
勸此一杯酒，豈惟道路長。
割珠兩分贈，寸心貴不忘。
何必兒女仁，相看淚成行。

渡遠荊門外，來從楚國遊。
山隨平野盡，江入大荒流。
月下飛天鏡，雲生結海樓。
仍憐故鄉水，萬里送行舟。

秦出天下兵，蹴踏燕趙傾。
黃河飲馬竭，赤羽連天明。
太尉杖旄鉞，雲旗繞彭城。
三軍受號令，千里肅雷霆。
函谷絕飛鳥，武關擁連營。
意在斬巨鼇，何論鱠長鯨。
恨無左軍略，多愧魯連生。
拂劒照嚴霜，彫戈鬘胡纓。
願雪會稽恥，將期報恩榮。
半道謝病還，無因東南征。
亞夫未見顧，劇孟阻先行。
天奪壯士心，長吁別吳京。
金陵遇太守，倒屣相逢迎。
羣公咸祖餞，四座羅朝英。
初發臨滄觀，醉棲征虜亭。
舊國見秋月，長江流寒聲。
帝車信迴轉，河漢復縱橫。
孤鳳向西海，飛鴻辭北溟。
因之出寥廓，揮手謝公卿。

西出蒼龍門，南登白鹿原。
欲尋商山皓，猶戀漢皇恩。
水國遠行邁，仙經深討論。
洗心向溪月，清耳敬亭猨。
築室在人境，閉門無世喧。
多君枉高駕，贈我以微言。
交乃意氣合，道因風雅存。
別離有相思，瑤瑟與金樽。

白酒新熟山中歸，黃雞啄黍秋正肥。
呼童烹雞酌白酒，兒女嬉笑牽人衣。
高歌取醉欲自慰，起舞落日爭光輝。
游說萬乘苦不早，著鞭跨馬涉遠道。
會稽愚婦輕買臣，余亦辭家西入秦。
仰天大笑出門去，我輩豈是蓬蒿人。

何處名僧到水西，乘舟弄月宿涇溪。
平明別我上山去，手攜金策踏雲梯。
騰身轉覺三天近，舉足迴看萬嶺低。
謔浪肯居支遁下，風流還與遠公齊。
此度別離何日見，相思一夜暝猨啼。

王子析道論，微言破秋毫。
還歸布山隱，興入天雲高。
爾去安可遲，瑤草恐衰歇。
我心亦懷歸，屢夢松上月。
傲然遂獨往，長嘯開巖扉。
林壑久已蕪，石道生薔薇。
願言弄笙鶴，歲晚來相依。

楚水清若空，遙將碧海通。
人分千里外，興在一杯中。
谷鳥吟晴日，江猨嘯晚風。
平生不下淚，於此泣無窮。

