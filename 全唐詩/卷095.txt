
沈佺期，字雲卿，相州內黃人。善屬文，尤長七言之作，擢進士第。長安中，累遷通事舍人，預修《三教珠英》，轉考功郎給事中，坐交張易之，流驩州，稍遷台州錄事參軍。神龍中，召見，拜起居郎，修文館直學士。歷中書舍人，太子少詹事，開元初卒。建安後，訖江左，詩律屢變，至沈約、庾信，以音韻相婉附，屬對精密。及佺期與宋之問，尤加靡麗，回忌聲病，約句準篇，如錦繡成文，學者宗之，號爲沈宋。語曰，蘇李居前，沈宋比肩。集十卷，今編詩三卷。

何地早芳菲，宛在長門殿。
夭桃色若綬，穠李光如練。
啼鳥弄花疎，遊蜂飲香遍。
歎息春風起，飄零君不見。

秦地平如掌，層城入雲漢。
樓閣九衢春，車馬千門旦。
綠槐開復合，紅塵聚還散。
日晚鬬雞還，經過狹斜看。

君子事行役，再空芳歲期。
美人曠延佇，萬里浮雲思。
園槿綻紅豔，郊桑柔綠滋。
坐看長夏晚，秋月照羅幃。

高臺臨廣陌，車馬紛相續。
回首思舊鄉，雲山亂心曲。
遠望河流緩，周看原野綠。
向夕林鳥還，憂來飛景促。

憶昔王子晉，鳳笙遊雲空。
揮手弄白日，安能戀青宮。
豈無嬋娟子，結念羅幃中。
憐壽不貴色，身世兩無窮。

白水東悠悠，中有西行舟。
舟行有返櫂，水去無還流。
奈何生別者，戚戚懷遠遊。
遠遊誰當惜，所悲會難收。
自君闃芳躧，青陽四五遒。
皓月掩蘭室，光風虛蕙樓。
相思無明晦，長歎累冬秋。
離居久遲暮，高駕何淹留。

西鎮何穹崇，壯哉信靈造。
諸嶺皆峻秀，中峯特美好。
傍見巨掌存，勢如石東倒。
頗聞首陽去，開坼此河道。
磅礴壓洪源，巍峨壯清昊。
雲泉紛亂瀑，天磴屹橫抱。
子先呼其巔，宮女世不老。
下有府君廟，歷載傳灑掃。
皇明應天游，十月戒豐鎬。
微未忝閑從，兼得事蘋藻。
宿心愛茲山，意欲拾靈草。
陰壑已永閟，雲竇絕探討。
芳月期來過，迴策思方浩。

嘉樹滿中園，氛氳羅秀色。
不見仙山雲，倚琴空太息。
沈思若在夢，緘怨似無憶。
青春坐南移，白日忽西匿。
蛾眉返清鏡，閨中不相識。

七澤雲夢林，三湘洞庭水。
自古傳剽俗，有時逋惡子。
令君出使車，行邁方靡靡。
靜言芟枳棘，慎勿傷蘭芷。

結交三十載，同遊一萬里。
情爲契闊生，心由別離死。
拜恩前後人，從宦差池起。
今爾歸漢東，明珠報知己。

青春浩無際，白日乃遲遲。
胡爲賞心客，歎邁此芳時。
甌粵迫茲守，京闕從此辭。
茫茫理雲帆，草草念行期。
紛吾結遠佩，帳餞出河湄。
太息東流水，盈觴難再持。

任子徇遐祿，結友開舊襟。
撰酌輟行歎，指途勤遠心。
秋皛澄回壑，霽色肅明林。
曖然青軒暮，浩思非所任。

紫微降天仙，丹地投雲藻。
上言華頂事，中問長生道。
華頂居最高，大壑朝陽早。
長生術何妙，童顏後天老。
清晨朝鳳京，靜夜思鴻寶。
憑崖飲蕙氣，過澗摘靈草。
人非冢已荒，海變田應燥。
昔嘗遊此郡，三霜弄溟島。
緒言霞上開，機事塵外掃。
頃來迫世務，清曠未云保。
崎嶇待漏恩，怵惕司言造。
軒皇重齋拜，漢武愛祈禱。
順風懷崆峒，承露在豐鎬。
泠然魏輕馭，復得散幽抱。
柱下留伯陽，儲闈登四皓。
聞有參同契，何時一探討？

茲山界夷夏，天險橫寥廓。
太史漏登探，文命限開鑿。
北流自南瀉，羣峰回衆壑。
馳波如電騰，激石似雷落。
崖留盤古樹，澗蓄神農藥。
乳竇何淋漓，苔蘚更彩錯。
娟娟潭裏虹，渺渺灘邊鶴。
歲杪應流火，天高雲物薄。
金風吹綠梢，玉露洗紅籜。
泝舟始興廨，登踐桂陽郭。
匍匐緣修坂，穹窿曳長�。
礙林阻往來，遇堰每前却。
救艱不遑飯，畢昏無暇泊。
濯溪寧足懼，磴道誰云惡。
我行山水間，湍險皆不若。
安能獨見聞，書此貽京洛。

龍門非禹鑿，詭怪乃天功。
西南出巴峽，不與衆山同。
長竇亙五里，宛轉復嵌空。
伏湍喣潛石，瀑水生輪風。
流水無晝夜，噴薄龍門中。
潭河勢不測，藻葩垂彩虹。
我行當季月，煙景共舂融。
江關勤亦甚，巘崿意難窮。
勢將息機事，煉藥此山東。

淇上風日好，紛紛沿岸多。
綠芳幸未歇，泛濫此明波。
采蘩憶幽吹，理棹想荆歌。
鬱然懷君子，浩曠將如何。

天地降雷雨，放逐還國都。
重以風潮事，年月戒回艫。
容顏荒外老，心想域中愚。
憩泊在茲夜，炎雲逐斗樞。
��縈海若，霹靂耿天吳。
鼇抃羣島失，鯨吞衆流輸。
偶逢金華使，握手淚相濡。
飢共噬齊棗，眠共席秦蒲。
既北思攸濟，將南睿所圖。
往來固無咎，何忽憚前桴。

吾從釋迦久，無上師涅槃。
探道三十載，得道天南端。
非勝適殊方，起諠歸理難。
放棄乃良緣，世慮不曾干。
香界縈北渚，花龕隱南巒。
危昂階下石，演漾窗中瀾。
雲蓋看木秀，天空見藤盤。
處俗勒宴坐，居貧業行壇。
試將有漏軀，聊作無生觀。
了然究諸品，彌覺靜者安。

少曾讀仙史，知有蘇耽君。
流望來南國，依然會昔聞。
泊舟問耆老，遙指孤山雲。
孤山郴郡北，不與衆山羣。
重崖下縈映，嶛嶢上乣紛。
碧峰泉附落，紅壁樹傍分。
選地今方爾，昇天因可云。
不才予竄迹，羽化子遺芬。
將覽成麟鳳，旋驚禦鬼文。
此中迷出處，含思獨氛氳。

流子一十八，命予偏不偶。
配遠天遂窮，到遲日最後。
水行儋耳國，陸行雕題藪。
魂魄遊鬼門，骸骨遺鯨口。
夜則忍飢臥，朝則抱病走。
搔首向南荒，拭淚看北斗。
何年赦書來？重飲洛陽酒。

知人昔不易，舉非貴易失。
爾何按國章，無罪見呵叱。
平生守直道，遂爲衆所嫉。
少以文作吏，手不曾開律。
一旦法相持，荒忙意如漆。
幼子雙囹圄，老夫一念室。
昆弟兩三人，相次俱囚桎。
萬鑠當衆怒，千謗無片實。
庶以白黑讒，顯此涇渭質。
劾吏何咆哮，晨夜聞撲抶。
事間拾虛證，理外存枉筆。
懷痛不見伸，抱冤竟難悉。
窮囚多垢膩，愁坐饒蟣虱。
三日唯一飯，兩旬不再櫛。
是時盛夏中，暵赫多瘵疾。
瞪目眠欲閉，暗嗚氣不出。
有風自扶搖，鼓蕩無倫匹。
安得吹浮雲，令我見白日。

吾憐曾家子，昔有投杼疑。
吾憐姬公旦，非無鴟鴞詩。
臣子竭忠孝，君親惑讒欺。
萋斐離骨肉，含愁興此辭。

昔日公冶長，非罪遇縲絏。
聖人降其子，古來歎獨絕。
我無毫髪瑕，苦心懷冰雪。
今代多秀士，誰能繼明轍。

黃鶴佐丹鳳，不能羣白鷴。
拂雲遊四海，弄影到三山。
遙憶君軒上，來下天池間。
明珠世不重，知有報恩環。

閉囚斷外事，昧坐半餘朞。
有言頴叔子，亡來已一時。
初聞宛不信，中話涕漣洏。
痛哉玄夜重，何遽青春姿。
憶汝曾旅食，屢空瀍澗湄。
吾徒祿未厚，筲斗愧相貽。
原憲貧無愁，顏回樂自持。
詔書擇才善，君爲王子師。
寵儒名可尚，論秩官猶欺。
化往不復見，情來安可思。
目絕毫翰灑，耳無歌諷期。
靈柩寄何處，精魂今何之？
恨予在丹棘，不得看素旗。
孀妻知己歎，幼子路人悲。
感遊值商日，絕弦留此詞。

莓苔翳清池，蝦蟆蝕明月。
埋落今如此，照心未嘗歇。
願垂拂拭恩，爲君鑒玄髪。

八月涼風動高閣，千金麗人捲綃幕。
已憐池上歇芳菲，不念君恩坐搖落。
世上榮華如轉蓬，朝隨阡陌暮雲中。
飛燕侍寢昭陽殿，班姬飲恨長信宮。
長信宮，昭陽殿，春來歌舞妾自知，秋至簾櫳君不見。
昔時嬴女厭世紛，學吹鳳簫乘彩雲。
含情轉睞向蕭史，千載紅顏持贈君。

落葉流風向玉臺，夜寒秋思洞房開。
水晶簾外金波下，雲母窗前銀漢回。
玉階陰陰苔蘚色，君王屢綦難再得。
璇閨窈窕秋夜長，繡戶徘徊明月光。
燕姬綵帳芙蓉色，秦女金爐蘭麝香。
北斗七星橫夜半，清歌一曲斷君腸。

君不見昔日宜春太液邊，披香畫閣與天連。
燈火灼爍九微暎，香氣氛氳百和然。
此夜星繁河正白，人傳織女牽牛客。
宮中擾擾曝衣樓，天上娥娥紅粉席。
曝衣何許曛夜半黃，宮中綵女提玉箱。
珠履奔騰上蘭砌，金梯宛轉出梅梁。
絳河裏，碧煙上，雙花伏兔畫屏風，四子盤龍擎斗帳。
舒羅散縠雲霧開，綴玉垂珠星漢回。
朝霞散彩羞衣架，晚月分光劣鏡臺。
上有仙人長命綹一作錦，中看玉女迎歡繡。
玳瑁簾一作筵中別作春，珊瑚窗裏翻成晝。
椒房金屋寵新流，意氣嬌奢不自由。
漢文宜惜露臺費，晉武須焚前殿裘。

雲峯苔壁繞溪斜，江路香風夾岸花。
樹密不言通鳥道，雞鳴始覺有人家。
人家更在深巖口，澗水周流宅前後。
遊魚瞥瞥雙釣童，伐木丁丁一樵叟。
自言避喧非避秦，薜衣耕鑿帝堯人。
相留且待雞黍熟，夕臥深山蘿月春。

歲七月，火伏而金生。
客有鼓琴於門者，奏霹靂之商聲。
始戛羽以騞砉，終扣宮而砰駖。
電耀耀兮龍躍，雷闐闐兮雨冥。
氣嗚唅以會雅，態歘翕以橫生。
有如驅千旗，制五兵。
截荒虺，斮長鯨。
孰與廣陵比，意別鶴儔精而已。
俾我雄子魄動，毅夫髪立。
懷恩不淺，武義雙輯。
視胡若芥，剪羯如拾。
豈徒慷慨中筵，備羣娛之翕習哉〈一本有故此知也四字〉。


