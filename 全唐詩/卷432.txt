
前年題名處，今日看花來。
一作芸香吏，三見牡丹開。
豈獨花堪惜，方知老闇催。
何況尋花伴，東都去未迴。
詎知紅芳側，春盡思悠哉。
顏子昔短命，仲尼惜其賢。
楊生亦好學，不幸復徒然。
誰識天地意，獨與龜鶴年。
夏閏秋候早，七月風騷騷。
渭川煙景晚，驪山宮殿高。
丹殿子司諫，赤縣我徒勞。
相去半日程，不得同遊遨。
到官來十日，覽鏡生二毛。
可憐趨走吏，塵土滿青袍。
郵傳擁兩驛，簿書堆六曹。
為問綱紀掾，何必使鉛刀。
佐邑意不適，閉門秋草生。
何以娛野性，種竹百餘莖。
見此溪上色，憶得山中情。
有時公事暇，盡日繞欄行。
勿言根未固，勿言陰未成。
已覺庭宇內，稍稍有餘清。
最愛近窗臥，秋風枝有聲。
慘慘八月暮，連連三日霖。
邑居尚愁寂，況乃在山林。
林下有志士，苦學惜光陰。
歲晚千萬慮，併入方寸心。
岩鳥共旅宿，草蟲伴愁吟。
秋天床蓆冷，夜雨燈火深。
憐君寂寞意，攜酒一相尋。
分散骨肉戀，趨馳名利牽。
一奔塵埃馬，一泛風波船。
忽憶分手時，憫默秋風前。
別來朝復夕，積日成七年。
花落城中池，春深江上天。
登樓東南望，鳥滅煙蒼然。
相去復幾許，道里近三千。
平地猶難見，況乃隔山川。
秋波紅蓼水，夕照青蕪岸。
獨信馬蹄行，曲江池四畔。
早涼晴後至，殘暑暝來散。
方喜炎燠銷，復嗟時節換。
我年三十六，冉冉昏復旦。
人壽七十稀，七十新過半。
且當對酒笑，勿起臨風歎。
憶昨為吏日，折腰多苦辛。
歸家不自適，無計慰心神。
手栽兩樹松，聊以當嘉賓。
乘春日一溉，生意漸欣欣。
清韻度秋在，綠茸隨日新。
始憐澗底色，不憶城中春。
有時晝掩關，雙影對一身。
盡日不寂寞，意中如三人。
忽奉宣室詔，徵為文苑臣。
閑來一惆悵，恰似別交親。
早知煙翠前，攀玩不逡巡。
悔從白雲裏，移爾落囂塵。
何處感時節，新蟬禁中聞。
宮槐有秋意，風夕花紛紛。
寄跡鴛鷺行，歸心鷗鶴群。
唯有王居士，知予憶白雲。
何日仙遊寺，潭前秋見君。
海水明月出，禁中清夜長。
東南樓殿白，稍稍上宮牆。
淨落金塘水，明浮玉砌霜。
不比人間見，塵土汙清光。
一束蒼蒼色，知從澗底來。
劚掘經幾日，枝葉滿塵埃。
不買非他意，城中無地栽。
白髮生一莖，朝來明鏡裏。
勿言一莖少，滿頭從此始。
青山方遠別，黃綬初從仕。
未料容鬢間，蹉跎忽如此。
零落桐葉雨，蕭條槿花風。
悠悠早秋意，生此幽閒中。
況與故人別，中懷正無悰。
勿雲不相送，心到青門東。
相知豈在多，但問同不同。
同心一人去，坐覺長安空。
風飜朱裏幕，雨冷通中枕。
耿耿背斜燈，秋牀一人寢。
離離暑雲散，嫋嫋涼風起。
池上秋又來，荷花半成子。
朱顏易銷歇，白日無窮已。
人壽不如山，年光忽於水。
青蕪與紅蓼，歲歲秋相似。
去歲此悲秋，今秋復來此。
晨雞纔發聲，夕雀俄斂翼。
晝夜往復來，疾如出入息。
非徒改年貌，漸覺無心力。
自念因念君，俱爲老所逼。
君年雖校少，顦顇謫南國。
三年不放歸，炎瘴消顏色。
山無殺草霜，水有含沙蜮。
健否遠不知，書多隔年得。
願君少愁苦，我亦加餐食。
各保金石軀，以慰長相憶。
梨花結成實，燕卵化為雛。
時物又若此，道情復何如。
但覺日月促，不嗟年歲徂。
浮生都是夢，老小亦何殊。
唯與故人別，江陵初謫居。
時時一相見，此意未全除。
夜沐早梳頭，窗明秋鏡曉。
颯然握中髮，一沐知一少。
年事漸蹉跎，世緣方繳繞。
不學空門法，老病何由了。
未得無生心，白頭亦為夭。
山川函谷路，塵土遊子顏。
蕭條去國意，秋風生故關。
悄悄初別夜，去住兩盤桓。 
行子孤燈店，居人明月軒。 
平生共貧苦，未必日成歡。 
及此暫為別，懷抱已憂煩。 
況是庭葉盡，復思山路寒。 
如何為不念，馬瘦衣裳單。
塵土長路晚，風煙廢宮秋。
相逢立馬語，盡日此橋頭。
知君不得意，鬱鬱來西遊。
惆悵新豐店，何人識馬周。
行年欲四十，有女曰金鑾。 
生來始周歲，學坐未能言。 
慚非達者懷，未免俗情憐。 
從此累身外，徒雲慰目前。 
若無夭折患，則有婚嫁牽。 
使我歸山計，應遲十五年。
塵埃經小雨，地高倚長坡。 
日西寺門外，景氣含清和。 
閒有老僧立，靜無凡客過。 
殘鶯意思盡，新葉陰涼多。 
春去來幾日，夏雲忽嵯峨。 
朝朝感時節，年鬢闇蹉跎。 
胡為戀朝市，不去歸煙蘿。 
青山寸步地，自問心如何。
晚叢白露夕，衰葉涼風朝。 
紅豔久已歇，碧芳今亦銷。 
幽人坐相對，心事共蕭條。
薤葉有朝露，槿枝無宿花。
君今亦如此，促促生有涯。
既不逐禪僧，林下學楞伽。
又不隨道士，山中煉丹砂。
百年夜分半，一歲春無多。
何不飲美酒，胡然自悲嗟。
俗號銷愁藥，神速無以加。
一杯驅世慮，兩杯反天和。
三杯即酩酊，或笑任狂歌。
陶陶復兀兀，吾孰知其他。
況在名利途，平生有風波。
深心藏陷阱，巧言織網羅。
舉目非不見，不醉欲如何。
沙草新雨地，岸柳涼風枝。
三年感秋意，並在曲江池。
早蟬已嘹唳，晚荷復離披。
前秋去秋思，一一生此時。
昔人三十二，秋興已雲悲。
我今欲四十，秋懷亦可知。
歲月不虛設，此身隨日衰。
暗老不自覺，直到鬢成絲。
高才淹禮寺，短羽翔禁林。
西街居處遠，北闕官曹深。
君病不來訪，我忙難往尋。
差池終日別，寥落經年心。
露濕綠蕪地，月寒紅樹陰。
況茲獨愁夕，聞彼相思吟。
上歎言笑阻，下嗟時歲侵。
容衰曉窗鏡，思苦秋弦琴。
一章錦繡段，八韻瓊瑤音。
何以報珍重，慚無雙南金。
下馬柳陰下，獨上堤上行。
故人千萬里，新蟬三兩聲。
城中曲江水，江上江陵城。
兩地新秋思，應同此日情。
長安盈尺雪，早朝賀君喜。 
將赴銀臺門，始出新昌里。 
上堤馬蹄滑，中路蠟燭死。 
十里向北行，寒風吹破耳。 
待漏午門外，候對三殿裡。 
鬚鬢凍生冰，衣裳冷如水。 
忽思仙遊谷，闇謝陳居士。 
暖覆褐裘眠，日高應未起。
永壽寺中語，新昌坊北分。
歸來數行淚，悲事不悲君。
悠悠藍田路，自去無消息。
計君食宿程，已過商山北。
昨夜雲四散，千里同月色。
曉來夢見君，應是君相憶。
夢中握君手，問君意何如。
君言苦相憶，無人可寄書。
覺來未及說，叩門聲冬冬。
言是商州使，送君書一封。
枕上忽驚起，顛倒著衣裳。
開緘見手劄，一紙十三行。
上論遷謫心，下說離別腸。
心腸都未盡，不暇敘炎涼。
雲作此書夜，夜宿商州東。
獨對孤燈坐，陽城山館中。
夜深作書畢，山月向西斜。
月下何所有，一樹紫桐花。
桐花半落時，復道正相思。
殷勤書背後，兼寄桐花詩。
桐花詩八韻，思緒一何深。
以我今朝意，憶君此夜心。
一章三遍讀，一句十回吟。
珍重八十字，字字化為金。
美人別君去，自去無處尋。
舊物零落盡，此情安可任。
唯有襭紗幌，塵埃日夜侵。
馨香與顏色，不似舊時深。
透影燈耿耿，籠光月沉沉。
中有孤眠客，秋涼生夜衾。
舊宅牡丹院，新墳松柏林。
夢中咸陽淚，覺後江陵心。
含此來年恨，發為中夜吟。
無論君自感，聞者欲沾襟。
舊居清渭曲，開門當蔡渡。
十年方一還，幾欲迷歸路。
追思昔日行，感傷故遊處。
插柳作高林，種桃成老樹。
因驚成人者，儘是舊童孺。
試問舊老人，半為繞村墓。
浮生同過客，前後遞來去。
白日如弄珠，出沒光不住。
人物日改變，舉目悲所遇。
回念念我身，安得不衰暮。
朱顏銷不歇，白髮生無數。
唯有山門外，三峰色如故。
白髮知時節，暗與我有期。
今朝日陽裏，梳落數莖絲。
家人不慣見，憫默為我悲。
我云何足怪，此意爾不知。
凡人年三十，外壯中已衰。
但思寢食味，已減二十時。
況我今四十，本來形貌羸。
書魔昏兩眼，酒病沉四肢。
親愛日零落，在者仍別離。
身心久如此，白髮生已遲。
由來生老死，三病長相隨。
除卻念無生，人間無藥治。
池殘寥落水，窗下悠揚日。
嫋嫋秋風多，槐花半成實。
下有獨立人，年來四十一。
明月滿深浦，愁人臥孤舟。
煩冤寢不得，夏夜長於秋。
苦乏衣食資，遠為江海遊。
光陰坐遲暮，鄉國行阻修。
身病向鄱陽，家貧寄徐州。
前事與後事，豈堪心並憂。
憂來起長望，但見江水流。
雲樹靄蒼蒼，煙波澹悠悠。
故園迷處所，一念堪白頭。
養無晨昏膳，隱無伏臘資。
遂求及親祿，黽勉來京師。
薄俸未及親，別家已經時。
冬積溫席戀，春違采蘭期。
夏至一陰生，稍稍夕漏遲。
塊然抱愁者，長夜獨先知。
悠悠鄉關路，夢去身不隨。
坐惜時節變，蟬鳴槐花枝。
野色何莽蒼，秋聲亦蕭疏。
風吹黃埃起，落日驅征車。
何代此開國，封疆百里餘。
古今不相待，朝市無常居。
昔人城邑中，今變為丘墟。
昔人墓田中，今化為里閭。
廢興相催迫，日月互居諸。
世變無遺風，焉能知其初。
行人千載後，懷古空躊躇。
日暮天地冷，雨霽山河清。
長風從西來，草木凝秋聲。
已感歲倏忽，復傷物凋零。
孰能不憯淒，天時牽人情。
借問空門子，何法易修行。
使我忘得心，不教煩惱生。
楚山碧岩岩，漢水碧湯湯。
秀氣結成象，孟氏之文章。
今我諷遺文，思人至其鄉。
清風無人繼，日暮空襄陽。
南望鹿門山，藹若有餘芳。
舊隱不知處，雲深樹蒼蒼。
耿耿旅燈下，愁多常少眠。
思鄉貴早發，發在雞鳴前。
九月草木落，平蕪連遠山。
秋陰和曙色，萬木蒼蒼然。
去秋偶東遊，今秋始西旋。
馬瘦衣裳破，別家來二年。
憶歸復愁歸，歸無一囊錢。
心雖非蘭膏，安得不自然。
月出照北堂，光華滿階墀。
涼風從西至，草木日夜衰。
桐柳減綠陰，蕙蘭消碧滋。
感物私自念，我心亦如之。
安得長少壯，盛衰迫天時。
人生如石火，為樂長苦遲。
倦鳥暮歸林，浮雲晴歸山。
獨有行路子，悠悠不知還。
人生苦營營，終日群動間。
所務雖不同，同歸於不閑。
扁舟來楚鄉，匹馬往秦關。
離憂繞心曲，宛轉如迴圈。
且持一杯酒，聊以開愁顏。
二十身出家，四十心離塵。
得徑入大道，乘此不退輪。
一坐十五年，林下秋復春。
春花與秋氣，不感無情人。
我來如有悟，潛以心照身。
誤落聞見中，憂喜傷形神。
安得遺耳目，冥然反天真。
日暮心無憀，吏役正營營。
忽驚芳信至，復與新詩並。
是時天無雲，山館有月明。
月下讀數遍，風前吟一聲。
一吟三四歎，聲盡有餘清。
雅哉君子文，詠性不詠情。
使我靈府中，鄙吝不得生。
始知聽韶濩，可使心和平。
低腰復斂手，心體不遑安。
一落風塵下，方知為吏難。
公事與日長，宦情隨歲闌。
惆悵青袍袖，芸香無半殘。
賴有李夫子，此懷聊自寬。
兩心如止水，彼此無波瀾。
往往簿書暇，相勸強為歡。
白馬晚蹋雪，淥觴春暖寒。
戀月夜同宿，愛山晴共看。
野性自相近，不是為同官。
秋涼卷朝簟，春暖撤夜衾。
雖是無情物，欲別尚沉吟。
況與有情別，別隨情淺深。
二年歡笑意，一旦東西心。
獨留誠可念，同行力不任。
前事詎能料，後期諒難尋。
唯有潺湲淚，不惜共沾襟。
曉鼓聲已半，離筵坐難久。
請君斷腸歌，送我和淚酒。
月落欲明前，馬嘶初別後。
浩浩暗塵中，何由見回首。
北園東風起，雜花次第開。
心知須臾落，一日三四來。
花下豈無酒，欲酌復遲回。
所思眇千里，誰勸我一杯。
樹小花鮮妍，香繁條輭弱。
高低二三尺，重疊千萬萼。
朝豔藹霏霏，夕凋紛漠漠。
辭枝朱粉細，覆地紅綃薄。
由來好顏色，常苦易銷鑠。
不見莨蕩花，狂風吹不落。
皎皎青銅鏡，斑斑白絲鬢。
豈復更藏年，實年君不信。
西風飄一葉，庭前颯已涼。
風池明月水，衰蓮白露房。
其奈江南夜，緜緜自此長。
早蛩啼復歇，殘燈滅又明。
隔窗知夜雨，芭蕉先有聲。
秋鴻次第過，哀猿朝夕聞。
是日孤舟客，此地亦離群。
濛濛潤衣雨，漠漠冒帆雲。
不醉潯陽酒，煙波愁殺人。
昨日聞甲死，今朝聞乙死。
知識三分中，二分化為鬼。
逝者不復見，悲哉長已矣。
存者今如何，去我皆萬里。
平生知心者，屈指能有幾。
通果澧鳳州，眇然四君子。
相思俱老大，浮世如流水。
應歎舊交遊，凋零日如此。
何當一杯酒，開眼笑相視。
夜初色蒼然，夜深光浩然。
稍轉西廊下，漸滿南窗前。
況是綠蕪地，復茲清露天。
落葉聲策策，驚鳥影翩翩。
棲禽尚不穩，愁人安可眠。

