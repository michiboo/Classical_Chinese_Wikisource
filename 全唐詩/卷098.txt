

趙冬曦，定州人。進士擢第，歷左拾遺。開元初，遷監察御史，坐事流岳州。時與刺史張說數賦詩相倡和，後召還復官，累遷中書舍人，內供奉，終國子祭酒。冬曦兄冬日、弟和璧等六人，韋述弟亦六人，並詞學登科。張說稱之曰：「韋趙昆季，人之杞梓。」詩十九首。
抑鬱何以歡，陰氛亦登望。
孤島輕霧裏，行舟白波上。
目勞西北雲，心醉東南嶂。
昔日青谿子，胡然此無狀。

綸綍有成命，旌麾不可攀。
湘川朝目斷，荆闕夕波還。
果枉東瞻唱，興言夕放閑。
攜琴仙洞中，置酒㴩湖上。
芳景恣行樂，謫居忽如忘。
聚散本相因，離情自悲悵。
鸞翮非常戢，鵬天會昭曠。
永懷宛洛游，曾是彈冠望。

方曙躋南樓，凭軒肆遐矚。
物華蕩暄氣，春景媚晴旭。
川霽湘山孤，林芳楚郊縟。
列巖重疊翠，遠岸逶迤綠。
風帆摩天垠，魚艇散彎曲。
鴻歸鶴舞送，猨叫鶯聲續。
羣動皆熙熙，噫予獨羈束。
常欽才子意，忌鵩傷踡跼。
雅尚騷人文，懷沙何迫促。
未知二賢意，去矣從所欲。

三湖返入兩山間，畜作㴩湖彎復彎。
暑雨奔流潭正滿，微霜及潦水初還。
水還波卷谿潭涸，綠草芊芊岸嶄岝。
適來飛櫂共迴旋，已復揚鞭恣行樂。
道旁耆老步躚躚，楚言茲事不知年。
試就湖邊披草徑，莫疑東海變桑田。
君訝今時盡陵陸，我看明歲更淪漣。
來今自昔無終始，人事迴環常若是。
應思闕下聲華日，誰謂江潭旅遊子。
初貞正喜固當然，往蹇來譽宜可俟。
盈虛用舍輪輿旋，勿學靈均遠問天。
爲吏恩猶舊，投沙惠此蒙。
江邊悠爾處，泗上宛然同。
訪道精言合，論經大義通。
鳴琴有真氣，況已沐清風。

政理常多暇，方舟此泝洄。
吹笙虛洞荅，舉楫便風催。
山暗雲猶辨，潭幽月稍來。
清谿無數曲，未盡莫先迴。

煙靄夕微蒙，幽灣賞未窮。
艤舟待初月，褰幌招遠風。
鶴聲聒前浦，漁火明暗叢。
東山雲壑意，不謂爾來同。
江上多山水，招要步馬來。
琴將天籟合，酒共鳥聲催。
巖坐攀紅藥，谿行愛綠苔。
所懷非此地，遊望亦裴回。
美酒值芳春，醒餘氣益真。
降歡時倒履，乘興偶翻巾。
徐榻思方建，左車理自均。
傲然歌一曲，一醉濯纓人。

語別意淒淒，零陵湘水西。
佳人金谷返，愛子洞庭迷。
舊館逢花發，他山值鳥啼。
江天千里望，誰見綠蘋齊。

爽塏三秦地，芳華二月初。
酺承奠璧罷，宴是合錢餘。
柳翠垂堪結，桃紅卷欲舒。
從容會鵷鷺，延曼戲龍魚。
喜氣流雲物，歡聲浹里閭。
聖恩將報厚，請述記言書。

軒轅應順動，力牧正趨陪。
道合殷爲礪，時行楚有材。
省方西禮設，振旅北京迴。
地理分中壤，天文照上臺。
寒依汾谷去，春入晉郊來。
竊比康衢者，長歌仰大哉。

淺術方觀海，深恩忽見天。
學開丹殿籍，名與石渠賢。
良輔膺休命，微生謬采甄。
春餘仍哢鳥，夏近未舒蓮。
牋札來宸禁，衣冠集詔筵。
史臣知醉德，欲記升中年。

誰道零陵守，東過此地遊。
友僚同省閣，昆弟接荆州。
我逐江潭鴈，君隨海上鷗。
屢傷神氣阻，久別鬢毛秋。
疑嶺春應徧，陽臺雨欲收。
主人情未盡，高駕少淹留。

良臣乃國寶，麾守去承明。
外戶人無閉，浮江獸已行。
隨來晉盜逸，民化蜀風清。
郛郭從彝典，州閭荷德聲。
小人投天涯，流落巴丘城。
所賴中和作，優游鑿與耕。

南湖美泉石，君子翫幽奇。
灣澳陪臨泛，巖峿共踐窺。
秋風赬桂竦，春景綠楊垂。
郢路委分竹，湘濱擁去麾。
枉帆懷勝賞，留景惜差池。
水木且不棄，情由良可知。
窮鳥嬰籠綴，孤飛任播遷。
鷦鷯王佐用，復此挫沖天。
楚雲何掩鬱，湘水亦迴邅。
懷哉愧木鴈，忽爾枉蘭荃。
愈疾同枚叔，銷憂比仲宣。
歸途書可畏，弱操石猶堅。
覆載雖云廣，涔陽直塊然。

上月今朝減，流傳耗磨辰。
還將不事事，同醉俗中人。

春來半月度，俗忌一朝閑。
不酌他鄉酒，無堪對楚山此〈二首一作張說詩〉。

尹懋，河間人。爲張說岳州從事，官補闕。詩四首。
君子每垂眷，江山共流眄。
水遠林外明，巖近霧中見。
終日西北望，何處是京縣。
屢登高春臺，徒使淚如霰。

〈幷序〉
熊軾巴陵地，鷁舟湘水潯。
江山與勢遠，泉石自幽深。
杳靄入天壑，冥茫見道心。
超然無俗事，清宴有空林。

江上饒奇山，巑羅雲水間。
風和樹色雜，苔古石文斑。
巴俗將千溠，㴩湖凡幾灣。
嬉遊竟不盡，乘月汎舟還。
風光淅淅草中飄，日彩熒熒水上搖。
幸奏瀟湘雲壑意，山旁容與動仙橈。

王琚，懷州河內人。神龍初，爲駙馬王同皎所器，預謀刺武三思。後太平公主謀逆，琚勸明皇先事誅之，薦張說、劉幽求、郭元振等與決議。事平，進戶部尚書，眷委特異，參豫大政，時號內宰相。後以讒見疏，歷典外郡。卒爲李林甫所搆，貶死。詩四首。
郡遠途且艱，宜悲良自得。
胡爲心獨爾，惠好在南國。
亦既清顏披，冏然良願克。
與君蘭時會，羣物如藻飾。
煙景惜歡賞，雲山起翰墨。
接藝奇思微，偶談玄言直。
永日不知倦，逾旬猶謂亟。
如何酌離尊，移櫂巴城側。
浦口勞長望，舟中獨太息。
疾風吹飛帆，倏忽南與北。
目盡不復見，懷哉無終極。
唯當衡峰上，遙辨湖水色。

東鄰美女實名倡，絕代容華無比方。
濃纖得中非短長，紅素天生誰飾妝。
桂樓椒閣木蘭堂，繡戶雕軒文杏梁。
屈曲屏風繞象牀，萎蕤翠帳綴香囊。
玉臺龍鏡洞徹光，金爐沈煙酷烈芳。
遙聞行佩音鏘鏘，含嬌欲笑出洞房。
二八三五閨心切，褰簾捲幔迎春節。
清歌始發詞怨咽，鳴琴一弄心斷絕。
借問哀怨何所爲，盛年情多心自悲。
須臾破顏倏斂態，一悲一喜倂相宜。
何能見此不注心，惜無媒氏爲傳音。
可憐盈盈直千金，誰家君子爲藁砧。

五載朝天子，三湘逢舊僚。
扁舟方輟櫂，清論遂終朝。
遠樹煙間沒，長江地際遙。
帝城馳夢想，歸帆滿風飆。

春山臨遠壑，水木自幽清。
夙昔懷微尚，茲焉一放情。
雲間聽弄鳥，煙上摘初英。
地僻方無悶，逾知道思精。
陰行先，開元間，爲張說湘州從事。詩一首。
重陽初啟節，無射正飛灰。
寂寞風蟬至，連翩霜鴈來。
山棠紅葉下，岸菊紫花開。
今日桓公座，多愧孟嘉才。

王熊，潭州都督。詩二首。
長沙辭舊國，洞庭逢故人。
薰蘭敦久要，披霧轉相親。
歲月空嗟老，江山不惜春。
忽聞黃鶴曲，更作白頭新。

平生共風月，倏忽間山川。
不期交淡水，暫得欵忘年。
興逸方罷釣，帆開欲解船。
離心若危斾，朝夕爲君懸。

梁知微，嗣聖初，登進士第。嘗守潭州，與張說相贈荅。詩一首。
華容佳山水，之子厭承明。
符竹紆小郡，江湖被德聲。
三年計吏入，路指巴丘城。
鳧舟纔結纜，騶駕已相迎。
別離他鄉酒，委曲故人情。
孤嶼早煙薄，長波晚氣清。
辛勤方遠騖，勝賞屢難幷。
迴瞻洞庭浦，日暮愁雲生。

李伯魚，臨淄人，善爲文。登開元六年進士第，擢校書郎，出爲青州司功。詩一首。
北竹青桐北，南桐綠竹南。
竹林君早愛，桐樹我初貪。
鳳栖桐不媿，鳳食竹何慙。
棲食更如此，餘非鳳所堪。

楊重玄，開元進士。詩一首。
歲去愁終在，春還命不來。
長吁問丞相，東閣幾時開。

朱使欣，張說同時人。詩一首。
江如曉天靜，石似暮雲張。
征帆一流覽，宛若巫山陽。
楚客思歸路，秦人謫異鄉。
猨鳴孤月夜，再使淚霑裳。


