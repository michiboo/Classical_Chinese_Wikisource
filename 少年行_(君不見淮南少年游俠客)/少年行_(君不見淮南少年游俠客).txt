
君不見淮南少年游俠客，白日毬獵夜擁擲。
呼盧百萬終不惜，報讎千里如咫尺。
少年游俠好經過，渾身裝束皆綺羅。
蕙蘭相隨喧妓女，風光去處滿笙歌。
驕矜自言不可有，俠士堂中養來久。
好鞍好馬乞與人，十千五千旋沽酒。
赤心用盡爲知己，黃金不惜栽桃李。
桃李栽來幾度春，一回花落一回新。
府縣盡爲門下客，王侯皆是平交人。
男兒百年且樂命，何須徇書受貧病。
男兒百年且榮身，何須徇節甘風塵。
衣冠半是征戰士，窮儒浪作林泉民。
遮莫枝根長百丈，不如當代多還往。
遮莫姻親連帝城，不如當身自簪纓。
看取富貴眼前者，何用悠悠身後名。

