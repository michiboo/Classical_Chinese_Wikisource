
章華宮中九月時，桂花半落紅橘垂。 
江頭騎火照輦道，君王夜從雲夢歸。 
霓旌鳳蓋到雙闕，臺上重重歌吹發。 
千門萬戶開相當，燭籠左右列成行。 
下輦更衣入洞房，洞房侍女盡焚香。
玉階羅幕微有霜，齊言此夕樂未央。 
玉酒湛湛盈華觴，絲竹次第鳴中堂。 
巴姬起舞向君王，迴身垂手結明璫。 
願君千年萬年壽，朝出射糜夜飲酒。

