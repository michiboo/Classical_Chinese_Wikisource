　　欽定四庫全書　　　　　集部八
　　三華集目錄　　　　　　總集類
　　綠苔軒集六巻
　　種菊庵集四巻
　　錦樹集八巻
　　〈臣〉等謹案三華集十八巻明無錫錢子正及弟子義姪仲益合刻詩也子正綠苔軒集六巻前有王達善序子義種菊庵集四巻前有洪武八年自序仲益錦樹集八巻前有魏驥序三集初各自為書正統中仲益族子公善等始合而刻之其曰三華者蓋以三者皆錢氏英華也按子正詩朱彝尊明詩綜不載但附見其名於子義之下然二人出處始末均無可考獨仲益以元末進士知華亭縣後為翰林脩撰見於魏驥序中而明詩綜載仲益永樂初以翰林編脩轉周王府長史與驥序互有異同又稱仲益詩格爽朗惜遺集罕傳予從秦對巖購得亟錄八首猶未盡其藴云云然則彝尊僅見仲益遺集未見斯本也蓋亦罕覯之笈矣乾隆四十五年七月恭校上
　　總纂官臣紀昀臣陸錫熊臣孫士毅
　　總　校　官　臣　陸　費　墀









