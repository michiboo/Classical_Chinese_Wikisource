
憶昨相逢論久要，顧君哂我輕常調。
羈旅雖同白社遊，詩書已作青雲料。
蹇質蹉跎竟不成，年過四十尚躬耕。
長歌達者桮中物，大笑前人身後名。
幸逢明盛多招隱，高山大澤徵求盡。
此時亦得辭漁樵，青袍裹身荷聖朝。
犂牛釣竿不復見，縣人邑吏來相邀。
遠路鳴蟬秋興發，華堂美酒離憂銷。
不知何日更攜手，應念茲晨去折腰。

