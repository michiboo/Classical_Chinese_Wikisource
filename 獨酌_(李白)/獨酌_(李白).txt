
春草如有意，羅生玉堂陰。
東風吹愁來，白髮坐相侵。
獨酌勸孤影，閑歌面芳林。
長松爾何知，蕭瑟爲誰吟。
手舞石上月，膝橫花間琴。
過此一壺外，悠悠非我心。

〈一本雲〉
春草遍綠野，新鶯有佳音。
落日不盡歡，恐爲愁所侵。
獨酌勸孤影，閑歌面芳林。
清風尋空來，巖松與共吟。
手舞石上月，膝橫花下琴。
過此一壺外，悠悠非我心。

