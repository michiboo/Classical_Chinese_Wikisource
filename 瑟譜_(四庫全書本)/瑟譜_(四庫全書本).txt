　　欽定四庫全書　　　　　經部九
　　瑟譜六卷　　　　　　　樂類
　　提要
　　〈臣〉等謹案瑟譜六卷元熊朋來撰朋來有五經説已著録是書大㫖以為在禮堂上侑歌惟瑟而已他莫侑為古人所重自瑟教廢而歌詩者莫為之譜既作瑟賦二篇發明其理復援據古義參以新意定為一編首為瑟律圖次為宮六十調圖次為雅律通俗譜例次為指法次為詩舊譜凡鹿鳴四牡皇皇者華魚麗南有嘉魚南山有臺闗雎葛覃卷耳鵲巢采繁采蘋十二篇即趙彥肅所傳開元十二詩譜次曰詩新譜凡騶虞淇澳考槃黍離緇衣伐檀蒹葭衡門七月菁菁者莪鶴鳴白駒文王抑崧髙烝民駉十七篇皆朋來所補次曰樂章譜為學宮釋奠樂章終以瑟譜後録則古來論瑟之語也其瑟律圖以中為極清之虛而不用駁姜氏瑟圖二十五全用之非案聶崇義三禮圖雅瑟二十三其常用者十九其餘四謂之畨畨贏也頌瑟二十五盡用之又莊子淮南子均有鼓之二十五皆動之文則姜氏之説於古義有徴未可盡斥其旋宮圖內所列六十調皆據律呂新書所推其十二宮則用禮記正義黃鍾一林鍾二之次與蔡氏黃鍾一大呂二之次不同又改二變為二少少與老相應與正不相應實不如律呂新書之確又黃鍾一均惟黃鍾宮用七正律無射商則一正一半五變半夷則角則二正二半三變半朋來列七正律於黃鍾宮之前而無射商以下不書正變及半律變半律亦不可解其樂章譜既用唐樂三和之法註曰如大呂為角則於大呂均中呂起調畢曲太簇為徴則於太簇均取南呂起調畢曲應鍾為羽則於應鍾均取夷則起調畢曲然於黃鍾為宮無意又曰今釋奠迎神或祇用黃鍾為宮一曲疊奏之云云按范鎮皇祐新樂圖記曰黃鍾為角者夷則為宮黃鍾之角者姑洗為角十二律之於五聲皆如此率而世俗之説乃去之字謂太簇曰黃鍾商姑洗曰黃鍾角林鍾曰黃鍾徴南呂曰黃鍾羽其論至明今因大呂為角而取中呂起調畢曲太簇為徴而取南呂起調畢曲應鍾為羽而取夷則起調畢曲則是大呂之角太簇之徴應鍾之羽而非大呂為角大簇為徴應鍾為羽矣至於黃鍾為宮與黃鍾之宮則同一黃鍾無以異也朋來既用唐制而又雲祇用黃鍾為宮一曲疊奏豈非於意亦有所未安而為騎墻之論歟他如後録中以堯作十五之瑟見於呂覽者誤為樂記記憶偶疎又其小疵矣然樂律一門諸家著録琴譜為多瑟則東晉之初尚有桓伊歌曹植詩事以後傳者寥寥錢起所云二十五彈夜月李商𨼆所云錦瑟無端五十者特詩人寄興之詞不必真有其事古調之僅存不過郊廟朝㑹備雅樂之一種而已朋來於舊譜放失之餘為之考訂蒐羅尚存梗㮣史稱其通曉樂律尤善鼓瑟則與儒者不通宮調而生談樂理者尚屬有殊存之猶足見古樂之遺也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　欽定四庫全書
　　瑟譜目録
　　卷一
　　瑟律圖　　　　旋宮六十調圖
　　雅律通俗譜例　　指法
　　卷二
　　詩舊譜
　　鹿鳴之三
　　鹿鳴〈黃鍾宮〉　四牡〈黃鍾宮〉
　　皇皇者華〈黃鍾宮〉
　　魚麗之三
　　魚麗〈黃鍾宮〉　南有嘉魚〈黃鍾宮〉
　　南山有臺〈黃鍾宮〉
　　周南之三
　　闗雎〈無射商〉　覃〈無射商〉
　　卷耳〈無射商〉
　　召南之三
　　鵲巢〈無射商〉　采蘩〈無射商〉
　　采蘋〈無射商〉
　　卷三
　　詩新譜
　　騶虞〈黃鍾羽間夾鍾角〉淇澳〈無射商〉
　　考槃〈蕤賓角〉　黍離〈夷則商〉
　　緇衣〈黃鍾商〉　伐檀〈林鍾角〉
　　蒹葭〈南呂商〉　衡門〈太簇羽〉
　　七月篇
　　首章〈南呂商〉　二章〈夾鍾角〉
　　三章〈姑洗商〉　四章〈大呂角〉
　　五章〈應鍾商〉　六章〈無射商〉
　　七章〈太簇角〉　八章〈應鍾商〉
　　卷四
　　詩新譜
　　菁菁者莪〈夾鍾宮〉鶴鳴〈黃鍾宮〉
　　白駒〈夷則商〉
　　文王篇
　　首章〈黃鍾宮〉　二章〈黃鍾商〉
　　三章〈大呂商〉　四章〈大呂宮〉
　　五章〈大呂商〉　六章〈大呂宮〉
　　七章〈黃鍾宮〉
　　抑之篇
　　白圭章〈中呂商〉相在爾室章〈黃鍾商〉
　　崧髙篇
　　首章〈林鍾商〉
　　烝民篇
　　首章〈黃鍾商〉
　　清廟〈夾鍾宮〉　載芟〈夾鍾宮〉
　　良耜〈南呂宮〉
　　駉篇　　　　末章〈林鐘商〉
　　卷五
　　樂章譜
　　孔子廟釋奠
　　迎送神〈黃鍾宮〉盥洗升降飲福〈姑洗宮〉奠幣酌獻〈春丁夾鍾宮秋丁南呂宮〉
　　卷六
　　瑟譜後録








