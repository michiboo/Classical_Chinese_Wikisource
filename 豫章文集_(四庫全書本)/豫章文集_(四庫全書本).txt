　　欽定四庫全書　　　　　集部四
　　豫章文集　　　　　　　別集類三〈宋〉
　　提要
　　〈臣〉等謹案豫章文集十七巻宋羅從彥撰從彥字仲素沙縣人以累舉恩授惠州博羅縣主簿紹興初卒淳祐間追諡文質事蹟具宋史道學傳是編為至正三年延平進士曹道振所編以宋儒稱從彥為豫章先生因以名集道振原序稱郡人許源堂刻其遺集五巻近得邑人呉紹宗稿釐為一十三巻附錄三巻外集一巻年譜一巻凡一十八巻此本乃明代重刻前有成化八年張泰序後有嘉靖甲寅謝鸞跋凡遵堯錄八巻集二程及楊龜山語錄一巻雜著二巻詩一巻附錄三巻外集一巻以年譜別置於前不入巻數故題為十七巻然第一巻雖列經解之目而其文久佚有錄無書實止十六巻而已乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












　　豫章文集序
　　泰嘗讀孟子稱舜大孝章至延平李氏註有曰昔羅仲素語此雲秖為天下無不是底父母了翁聞而善之曰唯如此而後天下之為父子者定徐而思之已知先生立言埀訓之緒餘矣初未嘗獲覩所謂豫章文集也暨筮仕知沙陽明年春二月適今提學憲副豐城㳺公按節考校之暇手以是集授泰曰是廼豫章羅先生遺文前進士曹道振編次校正梓行於世久矣正統戊辰燬於兵燹殆盡其倖存者僅見此本亟圖鋟梓以廣其傳可也泰對曰謹受命自是退食之餘披誦累閲月於是益有以知先生淵源之所自葢先生初受學於⻱山之門聞⻱山講乾九四爻義曰伊川說得甚善即鬻田裹糧適洛中求教於伊川竟不外⻱山之說既而南歸益肆力於聖賢之學晚就特科授博羅縣主簿居羅浮山中靜坐三年以觀天地萬物之理超然自得而不滯於言語文字之末故⻱山之門從㳺者衆求其潛思力行任重詣極先生一人而已今觀集録彪分臚列大而君臣父子之倫小而事事物物之故以至於道徳性命之奧靡不該悉則是書不可以不傳於世明矣或曰傳其書不若明其道求諸言不若求諸心是固然矣然而聖賢之道具於心聖賢之心形於言不得於言而能得其心者鮮矣不得其心而能得其道者未之有也學者茍能即其書以玩其言則心與道可得而言矣夫六經四書皆道之所存也堯舜禹湯文武之所以建極保民孔曽思孟之所以埀世立教周程張朱之所以著書立言舉不外乎是先生上承伊洛⻱山之統下啟延平晦庵之傳斯文一脈萬世是宗而可不因其言以求其心傳其書以明其道也邪是用重鋟諸梓以廣其傳與四方君子共之凡有志者獲覩先生是書口誦心惟而力行焉生乎百世之下而有以傳先生之道於百世之上窮則淑諸人達則善斯世則於風化之萬一庶幾或有小補雲成化八年龍集壬辰十二月甲子日賜進士文林郎知沙縣事後學嶺南張泰拜手謹序















　　豫章文集年譜
　　宋神宗熈寧五年壬子
　　先生生〈按先生行實及羅革題語孟解後皆雲先生享年六十四嘉定六年癸酉郡守劉允濟繳進遵堯録狀雲七十九年孤憤之氣鬱鬱未伸云云咸淳六年庚午馮夢得題先生文藳雲余後七十嵗而生又公自生髪未燥時已知敬慕今六十五年矣以是知先生生於壬子歿於乙卯也〉
　　元豐元年戌午
　　先生七嵗
　　哲宗元祐元年丙寅
　　先生一十五嵗
　　紹聖元年甲戌
　　先生二十三嵗
　　元符元年戊寅
　　先生二十七嵗
　　徽宗建中靖國元年辛巳
　　先生三十嵗
　　大觀元年丁亥
　　政和元年辛卯
　　先生四十嵗
　　二年壬辰
　　先生四十一嵗始受學於⻱山楊先生之門〈按⻱山年譜是年赴蕭山知縣延平羅仲素來學自公得伊洛之學歸倡東南從游之士肩摩袂屬晚得羅仲素遂語以心傳之秘於是公之正學益顯於世時公年六十〉六年丙申
　　先生四十五嵗郡人李侗始受學其門〈按延平先生上先生書幸得聞先生長者之風十年於今二十有四嵗矣延平先生歿於隆興元年癸未年七十一以是知是年受學〉
　　七年丁酉
　　先生四十六嵗見楊先生於毗陵〈按先生春秋指歸序政和嵗在丁酉余從⻱山先生於毗陵授學經年盡裒得其書以歸惟春秋傳未之蔑覿也〉
　　重和元年戊戌
　　先生四十七嵗自京師歸鄉〈按羅漸題⻱山中庸義葉戊戌年五月余與仲素伯思自京師歸卿又按先生春秋指歸序宣和之初自輦下趍郟鄏疑宣字當作重〉
　　宣和元年己亥
　　先生四十八嵗
　　六年甲辰
　　先生五十三嵗作韋齋記〈按韋齋記宣和癸卯朱喬年得尤溪尉治一室名曰韋齋齋成之明年使人來求記〉
　　欽宗靖康元年丙午
　　先生五十五嵗遵堯録成
　　高宗建炎元年丁未
　　先生五十六嵗
　　紹興元年辛亥
　　先生六十嵗
　　二年壬子
　　先生六十一嵗以特科授惠州博羅縣主簿〈按先生行實及延平志沙陽志皆雲晚以特科授惠州博羅縣主簿胡文定公答先生書亦稱主薄足下惟石公轍誌先生釋菜亊稱惠州博羅縣尉當攷〉八月上丁以郡守周綰之命領袖諸生行釋菜禮〈見石公轍誌〉
　　五年乙卯
　　先生歿〈按先生行實及沙陽志皆雲先生卒於官子敦敘早殘喪不得歸者數年族人羅友為惠州判官遣人持䕶以歸至汀州遇草冦竊發遂寄菆於郡之開元寺又數年其門人李願中始為歸葬於本郡羅源黃祭坑之原然先生族弟革題先生集二程語孟解巻後雲享年六十有四自廣回卒於汀州武平縣⻱山先生答胡康侯書亦云仲素死於道途又與前説不同未知孰是〉
　　寧宗嘉定六年癸酉
　　郡守劉允濟繳進遵堯錄乞賜諡又得先生墓於荊榛之中為修甃立石以表道架亭以行祀命教授方大琮率諸生致祭給官田計米一十二石一斗六升〈內以六石輸學中為祀事之貴餘以給守真者每嵗寒食教授率諸生備莊幣祭基下〉
　　理宗淳祐六年丙午
　　楊棟奏請諡
　　七年丁未
　　賜諡文質











