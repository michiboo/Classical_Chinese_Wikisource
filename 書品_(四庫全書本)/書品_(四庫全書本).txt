　　欽定四庫全書
　　書品
　　梁　庾肩吾　撰
　　𤣥靜先生曰予遍求䆳古逖訪厥初書名起扵𤣥洛字勢發扵倉史故遺結繩諸文象諸形㑹諸人事未有廣此緘縢深茲文契是以一畫加大天尊可知二方増土地卑可審日以君道則字勢圎月以臣輔則文體缺及其轉注假借之流指事㑹意之類莫不範毫端形呈字表開篇翫古則千載共朝削簡𫝊今則萬里對面記善則惡自削書賢則過必改玉厯頒正而化俗帝載陳言而設教變通不極日用無窮與聖同功參神並運爰洎中葉捨繁省漸失潁川之言竟逐雲陽之字若乃鳥跡孕扵古文壁書存扵科斗符陳帝璽摹調蜀漆署表宮門銘題禮器魚猶捨鳳鳥已分蟲仁義起扵麒麟威形發於龍虎雲氣時飄五色仙人還作兩童⻱若浮溪蛇如赴穴流星疑燭垂露似珠芝英轉車飛白掩素參差倒薤既思種栁之謡長短懸針復想定情之製蚊腳傍低鵠頭仰立填飄板上繆起印中波回墮鏡之鸞楷顧雕陵之鵲並以篆籀重復見重昔時或巧䏻售酒或妙令哭信無味之竒珍非趣時之急務且具録前訓今不復兼論惟草正疎通専行扵世其或繼之者雖百代可知尋𨽻體發源秦時𨽻人下邽程邈所作始皇見而重之以奏事繁多篆字難製遂作此法故曰𨽻書今時正書是也草勢起扵漢時解散𨽻法用以赴急本因草創之義故曰草書建初中京兆杜操始以善草知名今之草書是也余自少迄長留心茲藝敏手謝扵臨池鋭意同扵削板而蕺山之扇竟未増錢凌雲之臺無因誡子求諸故跡或有淺深輙刪善草𨽻者一百二十三人伯英以稱聖居首法髙以追駿處末推䏻相越小例而九引類相附大等而三復為略論搃名書品張芝〈伯英〉　　鍾繇〈元常〉　　王羲之〈逸少〉右三人上之上
　　論曰𨽻既發源秦史草乃激流齊相跨七代而彌遵將千載而無革誠開博者也均其文揔六書之要指其事籠八體之竒䏻㧞篆籀於繁蕪移楷真扵重宻分行紙上類出蠒之蛾結畫篇中似聞琴之鶴峯㟧間起瓊山慚其斂霧漪瀾逓振碧海愧其下風抽絲散水定其下筆倚刀較尺驗扵成字真草既分扵星芒烈火復成於珠佩或橫牽豎掣或濃㸃輕拂或將放而更留或因挑而還置敏思蔵扵胸中巧意發於毫銛詹尹端䇿故以迷其變化英韶傾耳無以察其音聲殆善射之不注妙斵輪之不𫝊是以鷹爪含利出彼兎毫龍管潤霜逰茲蠆尾學者鮮䏻具體窺者罕得其門若探妙測深盡形得勢煙華落紙將動風彩帶字欲飛疑神化之所為非人世之所學惟張有道鍾元常王右軍其人也張工夫第一天然次之衣帛先書稱為草聖鍾天然第一工夫次之妙盡許昌之碑窮極鄴下之牘王工夫不及張天然過之天然不及鍾工夫過之羊欣雲貴越羣品古今莫二兼撮衆法備成一家若孔門以書三子入室矣允為上之上
　　崔瑗〈子玉〉　　杜度〈伯度〉　　師宜官
　　張昶〈文舒〉　　王獻之〈子敬〉
　　右五人上之中
　　論曰崔子玉擅名北中跡罕南度世有得其摹者王子敬見之稱美以為功類伯英杜度濫觴扵草書取竒於漢帝詔使奏事皆作草書師宜官鴻都為最䏻大䏻小文舒聲劣扵兄時雲亞聖子敬泥帚早騐天骨兼以掣筆復識人工一字不遺兩葉𫝊妙此五人允為上之中索靖〈幼安〉　　梁鵠〈孟皇〉　　韋誕〈仲將〉
　　皇象〈休眀〉　　胡昭〈孔明〉　　鍾㑹〈士季〉
　　衛瓘〈伯玉〉　　荀輿〈長𦙍〉　　阮研〈文機〉
　　右九人上之下
　　論曰幼安斂蔓舅氏抗名衛令孟皇功盡筆力字入帳中仲將不妄染毫須張筆左紙孔明動見模楷所為胡肥而鍾痩休眀斟酌二家駈駕八絶士季之範元常猶子敬之稟逸少而工拙兼效真草皆成伯玉逺慕張芝近參父跡長𦙍狸骨方擬而難迨阮研居今觀古盡窺衆妙之門雖復師王祖鍾終成別搆一體此九人允為上之下
　　張超〈子並〉　　郭伯道　　　劉徳昇〈君嗣〉崔寔〈子真〉　　衛夫人〈名鑠字茂猗〉李式〈景則〉
　　庾翼〈稚恭〉　　郗愔〈方回〉　　謝安〈安石〉
　　王珉〈季琰〉　　桓𤣥〈敬道〉　　羊欣〈敬元〉
　　王僧䖍　　　孔琳之〈彥琳〉　殷鈞
　　右十五人中之上
　　論曰子並崔家州里頗相倣效可謂醤醎扵鹽氷寒扵水伯道里居朝廷逺討其跡徳昇之妙鍾胡各採其美子真俊才門法不墜李妻衛氏自出華宗景則毫素流靡稚恭聲彩遒越郗愔安石草正並驅季琰桓𤣥筋力俱駿羊欣早隨子敬最得王體孔琳之聲髙宋氏王僧䖍雄發齊代殷鈞頗眈愛好終得肩隨此一十五人允為中之上
　　魏武帝〈曹操孟徳〉　　孫皓〈吳主元宗〉　　衛覬〈伯儒〉左子邑〈伯字子邑〉　　衛恆〈巨山〉　　杜預〈元凱〉王廙〈世將〉　　　張彭祖　　　任靖
　　韋昶〈文休〉　　　王脩〈敬仁〉　　張永
　　范懐約　　　　吳休尚　　　施方㤗
　　右十五人中之中
　　論曰魏帝筆墨雄贍吳主體裁綿宻伯儒兼敘𨽻草子邑分鑣梁邯巨山三世元凱累葉王廙為右軍之師彭祖取羲之之道任靖矯名文休題柱敬仁清舉致畏逼之詞張范逢時俱東南之美施吳鄴下後生同年抜萃此十五人允為中之中
　　羅暉〈叔景〉　　趙襲〈元嗣〉　　劉輿
　　張昭　　　　陸機〈士衡〉　　朱誕
　　王導　　　　庾亮〈元規〉　　王洽〈敬和〉
　　郗超〈景興〉　　張翼　　　　宋文帝〈姓劉名義隆〉
　　康昕　　　　徐希秀　　　謝朓〈𤣥暉〉
　　劉繪　　　　陶隠居〈名𢎞景字通明〉王崇素
　　右十八人中之下
　　論曰叔景元嗣並稱西州劉輿之筆札張昭之無懈陸機以𢎞才掩跡朱誕以偏藝流聲王導則列聖推䏻庾亮則羣公挹巧王洽以下並通諸法郗超以晚年取譽張翼善效宋帝康昕希秀孤生謝朓劉繪文宗書範近來少前陶隠居仙才翰彩狀扵山谷王崇素繪靡篇書筆𫝊扵里閭此十八人允為中之下
　　姜詡　　　　梁宣　　　　魏徴〈𤣥成〉
　　韋秀　　　　鍾輿　　　　向㤗
　　羊忱　　　　晉元帝〈景文〉　識道人
　　范〈蔚宗〉　　宋炳　　　　謝靈運
　　蕭思話　　　薄紹之〈敬叔〉　齊髙帝
　　庾黔婁　　　費元瑤　　　孫奉伯
　　王薈　　　　羊祜〈叔子〉
　　右二十人下之上
　　論曰此二十人並擅毫翰動成楷則殆逼前良見希後彥允為下之上
　　楊經　　　　諸葛融　　　楊潭
　　張炳　　　　岑淵　　　　張輿
　　王濟　　　　李夫人　　　劉穆之〈道和〉朱齡石　　　庾景休　　　張融〈思光〉
　　禇元眀　　　孔敬通　　　王籍〈文海〉
　　右十五人下之中
　　論曰此十五人雖未窮字奧書尚文情披其藂薄非無香草視其涯岸皆有潤珠故遺斯紙以為世玩允為下之中
　　衛宣　　　　李韞　　　　陳基
　　傅廷堅　　　張紹　　　　隂光
　　韋㷱　　　　張暢　　　　曹任
　　宋嘉　　　　裴邈　　　　羊固
　　傅夫人　　　辟閭訓　　　謝晦
　　徐羨之　　　孔閭　　　　顔寳光
　　周仁皓　　　張欣㤗　　　張熾
　　僧岳道人　　法髙道人
　　右二十三人下之下
　　論曰此二十三人皆五味一和五色一彩視其雕文非特刻鵠人人下筆寜止追響遺跡見珍餘芳可折誠以驅馳並駕不逮前鋒而中權後殿各盡其美允為下之下
　　今以九例該此衆賢猶如𤣥圃積玉炎洲聚桂其中實相推謝故有茲多品然終䏻振此鱗翼俱上龍門儻後之學者更隨㸃曝雲爾


　　書品
