
結廬古城下，時登古城上。
古城非疇昔，今人自來往。

落日松風起，還家草露晞。
雲光侵履跡，山翠拂人衣。

迢迢文杏館，躋攀日已屢。
南嶺與北湖，前看復迴顧。

明流紆且直，綠篠密復深。
一徑通山路，行歌望舊岑。

日夕見寒山，便爲獨往客。
不知深林事，但有麏麚跡。

蒼蒼落日時，鳥聲亂谿水。
緣谿路轉深，幽興何時已。

飄香亂椒桂，布葉間檀欒。
雲日雖迴照，森沈猶自寒。

門前宮槐陌，是向欹湖道。
秋來山雨多，落葉無人掃。

當軒彌滉漾，孤月正裴回。
谷口猨聲發，風傳入戶來。

孤舟信一泊，南垞湖水岸。
落日下崦嵫，清波殊淼漫。

空闊湖水廣，青熒天色同。
艤舟一長嘯，四面來清風。

映池同一色，逐吹散如絲。
結陰既得地，何謝陶家時。

瀨聲喧極浦，沿涉向南津。
汎汎鷗鳧渡，時時欲近人。

縈渟澹不流，金碧如可拾。
迎晨含素華，獨往事朝汲。

跂石復臨水，弄波情未極。
日下川上寒，浮雲澹無色。

南山北垞下，結宇臨欹湖。
每欲采樵去，扁舟出菰蒲。

來過竹里館，日與道相親。
出入唯山鳥，幽深無世人。

綠堤春草合，王孫自留玩。
況有辛夷花，色與芙蓉亂。

好閑早成性，果此諧宿諾。
今日漆園游，還同莊叟樂。

丹刺罥人衣，芳香留過客。
幸堪調鼎用，願君垂採摘。

