
我家有翦刀，人云鬼國鐵。
裁羅裁綺無鈍時，用來三年一股折。
南中匠人淳用鋼，再令盤屈隨手傷。
改鍛割飛二刀子，色迎霽雪鋒含霜。
兩條神物秋冰薄，刃淬初蟾鞘金錯。
越戟吳鉤不足誇，斬犀切玉應懷怍。
日試曾磨漢水邊，掌中恄慄聲冷然。
神驚魄悸卻收得，刃頭已吐微微煙。
刀乎刀乎何燁燁，魑魅須藏怪須懾。
若非良工變爾形，只向裁縫委箱篋。

