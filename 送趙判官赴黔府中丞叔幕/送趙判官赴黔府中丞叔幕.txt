

廓落青雲心，交結黃金盡。
富貴翻相忘，令人忽自哂。
蹭蹬鬢毛斑，盛時難再還。
巨源咄石生，何事馬蹄間。
綠蘿長不厭，卻欲還東山。
君爲魯曾子，拜揖高堂裏。
叔繼趙平原，偏承明主恩。
風霜推獨坐，旌節鎮雄藩。
虎士秉金鉞，蛾眉開玉樽。
才高幕下去，義重林中言。
水宿五溪月，霜啼三峽猨。
東風春草綠，江上候歸軒。

