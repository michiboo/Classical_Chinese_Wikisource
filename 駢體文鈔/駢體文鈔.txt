
少讀《文選》，頗知步趨齊、梁。後蒙恩入庶常，台閣之制，例用駢體，而不能致。因益搜輯古人遺篇，用資時習，區其巨細，分為三編。《序》而論之曰：天地之道，陰陽而已，奇偶也，方圓也，皆是也。陰陽相併俱生，故奇偶不能相離，方圓必相為用。道奇而物偶，氣奇而形偶，神奇而識偶。孔子曰：「道有變動，故曰爻；爻有等，故曰物；物相雜，故曰文。」又曰：「分陰分陽，迭用柔剛。」故易六位而成章，相雜而迭用。文章之用，其盡於此乎！《六經》之文，班班具存。自秦迄隋，其體遞變，而文無異名。自唐以來，始有古文之目，而目六朝之文為駢儷。而為其學者，亦自以為與古文殊路。既歧奇與偶為二，而於偶之中，又歧六朝與唐與宋為三。夫苟第較其字句，獵其影響而已，則豈徒二焉三焉而已，以為萬有不同可也。夫氣有厚薄，天為之也；學有純駁，人為之也；體格有遷變，人與天參焉者也；義理無殊途，天與人合焉者也。得其厚薄純雜之故，則於其體格之變，可以知世焉；於其義理之無殊，可以知文焉。文之體，至六代而其變盡矣。
沿其流，極而溯之，以至乎其源，則其所出者一也。吾甚惜夫歧奇偶而二之者之毗於陰陽也。毗陽則躁剽，毗陰則沉膇，理所必至也，於相雜迭用之旨均無當也。
李兆洛序
昔史臣述堯，啟四言之始；孔子贊《易》，兆偶辭之端。此上古之玄音，載道之華辭，不徒以文言也。及《左氏傳》、《曲台記》，戰國之文、百家之書，莫不時引其緒。至枚乘、司馬長卿出而其體大備，有《書》之昭明，《詩》之諷諫，《禮》之博物，《左》之華腴；故其文典，其音和，盛世之文也。後生祖述，際齊、梁而益工，玄黃錯采，丹青昭爛，可謂美矣，然不能有古人之意。其盪者為之，或跌宕靡麗，浮而無實，放而不收，至蕭氏父子而其流斯極。然其間如任昉、沈約、邱遲、徐陵、庾信之徒為之，莫不淵淵乎文有其質焉。惜也囿於俗，而不能進厥體，故君子有自檜之譏焉。以至於今，作者代興，互有工巧，世莫能尚。揆其文，善江、鮑者，艷厥體；善徐、庾者，侈厥文。既其華不既其質，習其流不探其源，不可謂之善學者矣。辨志書塾，錄駢儷之文，區其條為三：上焉者製作之文，中焉者冠冕之制，下焉者則齊、梁之篇為多，而古人喻志之作入焉。錄自秦始，迄於隋，幾以端其途徑，道其門戶而已。
夫人受天地之中，資五氣之和，故發喉引聲，和言中宮，危言中商，疾言中角，微言中徵、羽，此自然之體勢，不易之理也。其一言之中，亦莫不律呂相和，宮徵相宣，而不能自知。然則駢儷之文，不由是而作者耶！論者往往右韓、柳而左徐、庾，殆非通論也。余於此，固未嘗學切，好諷誦之。大凡廟廷之上，敷陳聖德，典麗博大，有厚德載物之致，則此體為宜。
吳江吳育序。

