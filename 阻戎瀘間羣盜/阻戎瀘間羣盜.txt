
南州林莽深，亡命聚其間。
殺人無昏曉，屍積填江灣。
餓虎銜髑髏，飢烏啄心肝。
腥裛灘草死，血流江水殷。
夜雨風蕭蕭，鬼哭連楚山。
三江行人絕，萬里無征船。
唯有白鳥飛，空見秋月園。
罷官自南蜀，假道來茲川。
瞻望陽臺雲，惆悵不敢前。
帝鄉北近日，瀘口南連蠻。
何當遇長房，縮地到京關。
願得隨琴高，騎魚向雲煙。
明主每憂人，節使恆在邊。
兵革方禦寇，爾惡胡不悛。
吾竊悲爾徒，此生安得全。

