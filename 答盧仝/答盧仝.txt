楚屈入水死，詩孟踏雪僵。
直氣苟有存，死亦何所妨。
日劈高查牙，清棱含冰漿。
前古後古冰，與山氣勢強。
閃怪千石形，異狀安可量。
有時春鏡破，百道聲飛揚。
潛仙不足言，朗客無隱腸。
為君傾海宇，日夕多文章。
天下豈無緣，此山雪昂藏。
煩君前致詞，哀我老更狂。
狂歌不及狂，歌聲緣鳳凰。
鳳兮何當來，消我孤直瘡。
君文真鳳聲，宣隘滿鏗鏘。
洛友零落盡，逮茲悲重傷。
獨自奮異骨，將騎白角翔。
再三勸莫行，寒氣有刀槍。
仰慚君子多，慎勿作芬芳。
