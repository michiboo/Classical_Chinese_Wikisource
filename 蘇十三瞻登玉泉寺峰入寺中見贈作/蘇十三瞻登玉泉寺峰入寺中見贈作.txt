
慶門疊華組，盛列鍾英彥。
貞信發天姿，文明葉邦選。
爲情貴深遠，作德齊隱見。
別業在春山，懷歸出芳甸。
逖聽多時友，招邀及浮賤。
朝沿霸水窮，暮矚藍田徧。
百花照阡陌，萬木森鄉縣〈蘇居世業藍田〉。
澗淨綠蘿深，巖暄新鳥轉。
依然造華薄，豁爾開靈院。
淹留火禁辰，愉樂弦歌宴〈時藍田令招飲〉。
肅肅列樽俎，鏘鏘引纓弁。
天籟激微風，陽光轢奔箭。
以茲小人腹，不勝君子饌。
是日既低迷，中宵方眄眩〈時醉霍亂〉。
枕上思獨往，胸中理交戰。
碧雲暗雨來，舊原芳色變。
歡然自此絕，心賞何由見。
鴻濛已笑雲，列缺仍揮電。
忽與去人遠，俄逢歸者便〈時藍田尉朝行入城，與之俱〉。
想像玉泉宮，依稀明月殿。
峰巒如登陟，水木以遊衍。
息心幸自忘，點翰仍留眷。
恨無荊文璧，以答丹青絢。

