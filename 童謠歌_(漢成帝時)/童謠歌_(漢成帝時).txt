
↑ 返回《玉臺新詠》
漢成帝趙皇后名飛燕，寵幸冠於後宮，常從帝出入。時富平侯張放亦稱佞幸，為期門之遊。故歌云：「張公子時相見」也。飛燕嬌妬，成帝無子，故云：「啄王孫」、「華而不實」。王莽自云：代漢者德土，色尚黃，故云：「黃雀。」飛燕竟以廢死，故「為人所憐」者也。
燕燕尾殿殿，張公子，時相見。
木門倉琅根，燕飛來，啄皇孫。
桂樹華不實，黃雀巢其顛。
昔為人所羨，今為人所憐。

