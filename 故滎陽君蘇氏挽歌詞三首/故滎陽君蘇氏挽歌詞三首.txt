
門緒公侯列，嬪風詩禮行。
松蘿方有寄，桃李忽無成。
劍去雙龍別，雛哀九鳳鳴。
何言嶧山樹，還似半心生。
永歎芳魂斷，行看草露滋。
二宗榮盛日，千古別離時。
竟罷生芻贈，空留畫扇悲。
容車候曉發，何歲是歸期？
縞服紛相送，玄扃翳不開。
更悲泉火滅，徒見柳車回。
舊室容衣奠，新塋拱樹栽。
唯應月照簟，潘岳此時哀。


