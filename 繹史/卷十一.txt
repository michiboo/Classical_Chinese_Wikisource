《大載禮記》：顓頊產鯀，鯀產文命，是爲禹。　鯀娶於有莘氏，有莘氏之子謂之女志氏，產文命
《史記》：夏禹名曰文命，禹之父曰鯀，鯀之父曰帝顓頊，顓頊之父曰昌意，昌意之父曰黃帝。禹者，黃帝之玄孫，帝顓頊之孫也。禹之曾大父及父鯀皆不得在位帝，爲人臣。
《漢書》：伯禹帝系曰顓頊五世而生鯀，鯀生禹。
《吳越春秋》：鯀娶於有莘氏之女，名曰女嬉，年壯未孳。嬉於砥山得薏苡以天之，意若爲人所感，因而妊孕。剖脅而產高密，家於西羌地曰石紐。石紐在蜀西川也。
《帝王世紀》：伯禹，夏后氏，姒姓也。父鯀，妻修已，見流星貫昂，夢見意感，又吞神珠薏苡， 胷拆而生禹於石坳。虎鼻大口，兩耳參漏，道戴鈎鈐，胷有玉斗，足文履已，故名文命，字高密，身長九尺，長於西羌。西羌，夷人也。
《書》：帝曰咨，四岳，湯湯洪水方割，蕩蕩懷山，襄陵浩浩，滔天下民，其咨有能俾乂僉？曰於鯀哉。帝曰吁咈哉，方命圯族。岳曰異哉，可乃已。帝曰往欽哉！九載，績用弗成。
《史記》：當帝堯之時，鴻水滔天，浩浩懷山，襄陵下民其憂。堯求能治水者，羣臣四嶽皆曰鯀可，堯曰鯀爲人負命毀族，不可。四嶽曰等之，未有賢於鯀者，願帝試之。於是堯聽四嶽用鯀，治水九年而水不息，功用不成，於是帝堯乃求人更得舜，舜登用攝天子之政，巡狩行視，鯀之治水無狀乃殛鯀於羽山以死，天下皆以舜之誅爲是。
《越絕書》：堯遭帝嚳之後亂，洪水滔天，堯使鯀治之，九年弗能治。堯七十年而得舜，舜明知人情，審於地形，知鯀不能治，數諫不能去，堯殛之羽山。此之謂舜之時，鯀不從令也。
《山海經》：洪水滔天，鯀竊帝之息穰以堙洪水，不待帝命。帝令祝融殺鯀於羽郊，鯀復生禹，帝乃命禹率布土，定九州。
《史記》：於是舜舉鯀子禹而使續鯀之業。　禹爲人敏給克勤，其德不違，其仁可親，其言可信，聲爲律，身爲度，稱以出，亹亹穆穆，爲綱爲紀。禹乃遂與益、后稷奉帝命，命諸侯百姓興人，徒以博士，行山表木，定高山大川。禹傷先人父鯀功之不成受誅，乃勞身焦思，居外十三年，過家門不敢入，簿衣食，致孝於鬼神，卑宮室，致費於溝淢。陸行乘車，水行乘船，泥行乘橇，山行乘𣞶，左準繩，右規矩，載四時，以開九州，通九道，陂九澤，度九山。令益予衆庶稻，可種卑溼，令后稷予衆庶難得之食，食少調，有餘相給，以均諸侯。
《帝王世紀》：禹其父既降，在匹庶有聖德，夢自洗於河而四嶽師舉之，舜進之堯，堯命以爲司空，繼鯀治水，乃勞身涉勤，不重徑尺之壁。而愛日之寸陰，手足胼胝，故世傳禹病偏枯，足不相過，至今巫稱禹步是也。
《鹽鐵論》：禹蹙洪水，身親其勞，澤行路宿，過門不入。當此之時，簪墮不掇，冠掛不顧。
《吳越春秋》：禹傷父功不成，循江泝河，盡濟甄淮，乃勞身焦思，以行七年，聞樂不聽，過門不入，冠掛不顧，履遺不躡。功未及成，愁然沈思。
《尸子》：古者龍門未開，呂梁未鑿，河出於孟門之上，大溢逆流，無有丘阜，高陵盡皆滅之，名曰鴻水。禹於是疏河決江十年，不闚其家，手不爪，脛不生毛，生偏枯之病，步不相過，人曰禹步。禹長頭烏喙，面貌亦惡矣，天下從而賢之，好學而已。
繹史卷十一~卷十三  11
