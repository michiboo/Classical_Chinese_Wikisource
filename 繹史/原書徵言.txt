原夫載籍浩博，貴約束以刈其煩。羣言異同，宜臚陳以觀其備。驌少習六藝之文，長誦百家之說，未能淹貫輒復遺忘，傾於左氏春秋，篤嗜成癖，爰以敘事，易編年，辯例圖譜，悉出新裁，讎正舊失，數易稾而成書，謬爲同志所欣賞矣。庸復推而廣之，取三代以來諸書彙集周秦已上事，譔爲《繹史》，是分五部，一曰：「太古」，二曰：「三代」，三曰：「春秋」，四曰：「戰國」，五曰：「外錄」，大凡一百六十篇爲一卷。紀事則詳其顛末，紀人則備其始終。十有二代之間，君臣之蹟，理亂之由，名、法、儒、墨之殊途，縱橫分合之異勢，瞭然具焉。除列在學官四子書不錄，經、傳、子、史、文獻攸存者，靡不畢載，傳疑而文極高古者亦復弗遺，真贗錯雜者取其強半，附託全僞者僅存要略而已。
漢魏以還，稱述古事，兼爲采掇以觀異同，若乃全書闕軼，其名僅見。緯識諸號，尤爲繁多，則取諸箋注之言，類粹之帙，雖非全壁，聊窺一斑。又百家所記，或事同文異，或文同人異，互見疊出，不敢偏廢，所謂「疑則傳疑，廣見聞」也。
余積思十年，業已撰集成書，獨是僻處下邑，學識固陋，未免搜羅有限，疎漏貽譏。仰祈海內博雅君子，或家傳鄴架，或腹號經笥，或遊通都大邑曾見遺書，或從館閣中祕鈔來副本，幸郵致以篇章及指示以名目。倘獲一言之贈，奚啻非朋之遺。遄惠瑤甬，罔𥝠祕枕，無任鵠立，以竢馬驌咎
