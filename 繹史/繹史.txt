臣等謹案，繹史一百六十卷，國初馬驌撰。驌有《左傳事緯》已著錄，是編纂錄開闢至秦末之事，首爲世系圖、年表不入卷數，次太古十卷，次三代二十卷，次春秋七十卷，次戰國五十卷，次別錄十卷。仿袁樞紀事本末之例，每一事各立標題，詳其始末，惟樞書排纂年月，鎔鑄成篇，此書則惟篇末診斷出。驌自作其事跡皆博引古籍，排比先後，各冠本書之名，其相類之事則隨文附註，或有異同訛舛及依託附會者，並於條下疏通辨證，與朱彝尊《日下舊聞》義例相同。其別錄則一爲天官，二爲律呂，三爲月令，四爲洪範五行傳，五爲地理志，六爲詩譜，七爲食備志，八爲考工記，九爲名物訓詁，十爲古今人表，蓋以諸史之表志。其九篇亦會粹諸書之文，惟古今人表全仍漢書之舊，以所括時代與漢書不相應，而與此書相應也。雖其疏漏牴牾，間亦不免，而蒐羅繁富，詞必有徵寔，非羅泌《路史》、胡宏《皇王大紀》所可及。且史例六家，古無此式，與袁樞所撰均可謂卓然特創，自爲一家之體者矣。乾隆四十二年五月恭校上。
