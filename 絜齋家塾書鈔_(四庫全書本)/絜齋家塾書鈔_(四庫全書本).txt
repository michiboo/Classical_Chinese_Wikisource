　　御題袁燮絜齋家塾書鈔
　　議論持醇正興亡鑑古今致危惟戒逸勝怠莫如欽惜未聨全璧幸仍揀碎金流斯失法度先已獲予心〈袁燮解書大禹謨儆戒無虞罔失法度節言人君豈能無安逸歡樂之時茍不至於過則亦不害其為法度流而不返便是失法度云云余昔遊廵所至一覽即過不肯因此稍稽庶政是以尹繼善有馳驛遊山之語余詩中每見此意今觀燮觧與前指適相脗合余昔未見是書其言實先得我心耳〉











　　欽定四庫全書　　　　　經部二
　　絜齋家塾書鈔　　　　　書類
　　提要
　　〈臣〉等謹案絜齋家塾書鈔十二卷宋袁燮撰燮字和叔絜齋其自號也鄞縣人淳熙辛丑進士官至顯謨閣學士諡正獻事跡具宋史本𫝊燮之學出陸九淵是編大㫖在於發明本心反覆引伸頗能暢其師説而於帝王治跡尤參酌古今一一標舉其要領王應麟發明洛閩之學多與金谿殊軌然於燮解儆戒無虞諸條採入困學紀開中葢其理至足則異趣者亦不能易也其書宋史藝文志作十卷陳振孫書録解題稱燮子喬録家庭所聞至君奭而止則當時本未竟之書且非手著紹定四年其子甫刻置象山書院葢重其家學不以未成殘缺而廢之明葉盛菉竹堂書目尚存其名而諸家説尚書者罕聞引證知𫝊本亦稀故朱彛尊作經義考注云未見今
　　聖代博採遺編珍笈秘文罔不畢出而竟未睹是書之名則其佚久矣謹從永樂大典所載採輯編次俾復還舊觀以篇帙稍繁釐為一十二卷蠧殘賸簡復顯於湮沒之餘亦可雲燮之至幸矣喬字崇謙嘗為溧陽令與燮相繼而卒未顯於世故宋史但有其弟甫傳而不立喬𫝊據真徳秀所作燮行狀稱燮有子四人喬其伯子甫則其叔子云乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校官　〈臣〉　陸　費　墀



　　絜齋家塾書鈔原序
　　甫自幼洎長侍先君子側平旦集諸生及諸子危坐説書夜再講率至二鼓無倦容謂學問大㫖在明本心吾之本心即古聖之心即天地之心即天下萬世之心彼昏不知如醉如夢一日豁然清明洞徹聖人即我我即聖人舜號泣旻天負罪引慝祗見瞽瞍禹荒度土功三過家門呱呱弗予道心精一曾何間斷自古大聖同此一心箕子論皇極無偏黨自蕩蕩無黨偏自平平無反側自正直是之謂極是之謂本心太甲顚覆典刑痛自怨艾克終允徳成王遭家多難執書感泣天雨反風本心一昏迷惑如彼本心一復光明如此先君子諷誦再三聞者流涕又言見象山先生讀康誥有所感悟反已切責若無所容讀呂刑嘆曰從肺腑中流出嗚虖至哉先君子之學源自象山明白光粹無一瑕疵可謂不失本心矣是編為伯兄手鈔雖非全書然發揮本心大㫖具在伯兄名喬天資純正用志勤篤嘗宰溧陽視民猶子邑人徳之惜未盡行所學爾甫悼先君子之沒幸伯兄之有傳今又雲亡痛曷有已遂刻是編名曰絜齋家塾書鈔而納諸象山書院以與世世學者共之紹定四年辛邜良月己未男甫謹書











