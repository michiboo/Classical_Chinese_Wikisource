　　欽定四庫全書　　　　　子部五
　　提要
　　瑞竹堂經騐方五卷　　醫家類
　　〈臣〉等謹案瑞竹堂經騐方五卷元沙圖穆蘓〈原作薩理彌實今改正〉撰沙圗穆蘇元史無𫝊其事蹟不可考以呉澂王都中二序核之則其字為謙齋嘗以御史出為建昌太守是書即其在郡時所撰集也原書本十五卷楊士竒等文淵閣書目載有一部一冊而晁瑮寶文堂書目內亦列其名則是明中葉以前原帙尙存其後遂尠𫝊本今據永樂大典所載搜採編輯計亡闕已十之五六而所存者尚多謹依方詮次分立二十四門釐為五卷中間如調補一門不輕用金石之藥其處方最為醇正又女科之八珍即四君子湯四物湯之併方其用尤廣明薛已醫案已詳著之至瘡科所載返魂丹與今世瘍醫所用梅花㸃舌丹奪命丹相類內托千金散以治癰毒亦見殊功是皆可資利濟之用惟幼科之褐丸子與蘇沈良方中所列褐丸名目相類治療亦同特彼用烏頭桂香附乾薑陳皮配合攻補兼行頗為周宻此乃用黒牽牛京三稜蓬莪朮諸品殊病其過於峻利蓋金元方劑往往如斯由北人氣稟壯實與南人異治故也此在於隨宜消息不可以成法拘矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　原序
　　曩予誦范文正公良相良醫之言未嘗不斂袵嘉歎何則良相輔弼元首治天下興利除害選賢任能使人樂其業而吾仁之見諸事者足以澤被四海良醫導和人身療百病脫痾起痼幹元氣而開夀域使人安其生而吾仁之藴諸心者亦足以波及萬姓葢出處之轍雖異而吾仁之用則同君子不可斯須而忘吾仁則吾仁之在天下亦不可勝用矣謙齋先生沙公志文正之所志學文正之所學輕車埋輪繡衣直指所至摧奸貪之膽拯生民之命由柏垣而登薇府一以是心民以是厚今為建昌守也殆將小試龔黃事業為異日姚宋張本良相之效豈不著哉然公猶以為未盡乃退而考訂名醫方書常經驗者分門別類為一十五卷鋟梓郡庠因目其書曰瑞竹堂經騐方以恵斯世噫如公之仁可謂至矣予故序諸篇端欲人之誦此書者不惟知公之心良於醫又當知公之志良於相二者皆自公仁心一㸃中出王都中序















　　原序
　　人有恆言㸔方三年無病可治治病三年無藥可療斯言何謂也謂病之有方不難而方之有驗為難也盱江郡侯厯任風憲民社愛人一念隨遇而見有仁心有仁聞人之被其恵澤者奚翅百千萬而涖官餘暇猶注意於醫藥方書之事每思究病之所由起審藥之所宜用或王公貴人之家或隠逸髙人之手所授異方率和劑三因易簡等書之未載遇有得必謹藏之遇有疾必謹試之屢試屢驗積久彌富守盱之日進一二醫流相與訂正題曰瑞竹堂經驗方爰鋟諸木以愽其施一皆愛人之仁所寓也既仁之以善政復仁之以善藥孰有能如侯之仁者哉噫世之醫方甚繁用之輙效者葢鮮今之所輯悉已經驗則非其他方書所可同也侯者沙圗穆蘇瑞竹堂者徃時侯挿竹為樊竹再生根遂生枝葉人以為瑞而侯以扁其堂雲吳澂序
