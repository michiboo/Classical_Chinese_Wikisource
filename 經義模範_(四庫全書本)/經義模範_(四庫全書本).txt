　　欽定四庫全書　　　　　集部八
　　經義模範　　　　　　　總集類
　　提要
　　〈臣〉等謹案經義模範一巻不著撰人名氏前有王廷表序稱嘉靖丁未訪楊升菴得經義模範一秩乃同年朱良矩所刻云云考廷表為正徳甲戌進士是科題名碑有朱艮朱敬朱裳朱節朱昭朱方六人未詳孰是以字義求之殆朱方為近乎方浙江永康人其仕履亦未詳所錄凡宋張才叔姚孝寧吳師孟張孝祥四人經義十六篇其弁首即才叔自靖人自獻於先王一篇呂祖謙録入文鑑者也時文之變千態萬狀愈逺而愈失其宗亦愈工而愈逺於道今觀初體明白切實乃如此考吳伯宗榮進集亦載其洪武辛亥㑹試中式之文是為明之首科其所作與此不甚相逺知立法之初惟以明理為主不以修詞相尚矣康熙中編修俞長城嘗輯北宋至
　　國初經義為一百二十家稿然所録如王安石蘇轍諸人之作不能盡知所自來世或疑焉此集雖篇帙寥寥然猶見經義之本始録而存之亦足為黜浮式靡之助也乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　經義模範原序
　　丁未冬表訪太史楊升菴得經義模範一帙乃同年朱良矩所刻也退觀之義凡十六篇易義二篇為姚孝寧餘篇則蜀先賢廣安張才叔中江吳師孟簡州張孝祥也夫經義盛於宋張才叔自靖人自獻於先王之義呂東萊取之入文鑑與古文並傳朱文公每醉後口誦之至與諸葛武侯出師二表同科我成祖文皇帝命儒臣纂集尚書大全以其義入註經義之盛無踰此篇選者以此特軋巻首有見哉其餘十五篇皆稱是葢出於胸臆之妙非口耳勦説如今之套括也臨安大邦伯左綿東崖胡公屬表序而重梓之非惟表蜀之先賢抑恵我滇後學之盛心乎敬序以復於公雲嘉靖丁未十二月立春日鈍菴王廷表序



　　欽定四庫全書
　　經義模範
　　自靖人自獻於先王　　　　　　張才叔
　　君子之去就死生其志在天下國家而不在一身故其死者非沽名其生者非避禍而引身以求去者非要利以忘君也仁之所存義之所在鬼神其知之矣昔商之三仁或去或死或為之奴而皆無媿於宗廟社稷豈非謀出於此歟此其相戒之言曰自靖人自獻於先王蓋於是時紂欲亡而未悟也其臣若飛㢘惡來皆道王為不善而不與圖存若伯夷太公天下可謂至賢者則潔身退避而義不與俱亡夫商之大臣而且於王為親惟王子比干箕子㣲子也三人慾退而視其敗則不忍欲進而與王圖存則不可與言雖有忠信誠慤之心其誰逹之哉顧思先王創業垂統以遺其子孫設為祿位職業以處天下之賢俊俾相與左右而扶持之期不至於危亡而後已子孫弗率亡形既見而忠臣義士之徒猶不忘先王所以為天下後世之慮以為志不上達道與時廢亂者弗可治也傾者弗可支也而臣子所以報先王者惟各以其能自獻可也雖然臣子之志不同而欲去就死生各當其義不獲罪於先王非人所能為之謀其在於自靖乎蓋自商祀之顛隮則㣲子以為心憂而辱於臣僕不與其君俱亡箕子比干之所以羞為也㣲子抱祭器適周以靖後則奉先之孝得矣比干諌不從故繼以死則事君之節盡矣箕子以父師為囚猶眷眷不去則愛君之仁至矣其死者若愚其囚者若汙而其輙去者若背叛非忠也然三子安然行之不以所不能而自媿亦不以所能而媿人更相勸勉以求合於義而不期於必同夫所謂先王所望於後世臣子者惟忠與孝也故㣲子之去自獻以其孝比干以諌死箕子以正囚則自獻以其忠是非三子茍為也處垂亡之地猶眷眷乎天下國家而不在一身故其志之所謀各出其所欲為以期先王之知耳古所謂較然不欺其志非斯人之謂乎雖然書載㣲子與箕子相告戒之辭而比干不與焉何則人臣之義莫易明於死節莫難明於去國而屈辱用晦者亦所難辨者也比干以死無足疑故不必以告人而箕子㣲子不免自靖人自獻於先王者重去就之義而厚之故也不然安得並稱三仁哉
　　乃遇汝鳩汝方作汝鳩汝方　　　張才叔
　　因人以為書必即人以名其書夫聖賢之書所以達聖賢之心也伊尹之適夏尹之本心也而其復歸於亳非尹之得已也尹之此心孰知之而猶幸有賢者之可語也鳩方之賢即尹之儔匹歟而尹之入也適然遇之於是作書以貽二人名之曰鳩方焉或者鳩方有以明尹此心也乃遇汝鳩汝方作汝鳩汝方嘗謂聖賢之心惟聖賢能知之惟其知心者各以類而合故相與以論心者亦各以類而見也是故稷契之志不以語朱鯀夷齊之懐不以語蹻跖以其心之不相孚也然孟明之遇叔向滌器而語伍舉之遇聲子班荊而言以其心之胥契也然則聖賢藴不得已之志卒然遇夫知心之人安得不為之傾寫耶茍惟氣類之不侔意向之不合則遇陽貨於途且將遜辭以卻之矣遇宋牼於石丘且將昌言以排之矣尚何至於作書以相告焉且伊尹遇鳩方於北門也果何所見而作鳩方之書也又果何意耶蓋道行於天下伊尹之本心也尹事天子而不事諸侯也方其從容莘野之中固有望於桀之來聘也而湯幣至焉其所以幡然於三顧之餘者非有意於湯有意於桀也湯之進尹於桀也禮也尹因湯以進於桀也亦尹之素志也尹去亳而適夏則湯無負於桀而亦無負於伊尹無媿於心而亦無媿於君是行也尹固真足以使是君為堯舜之君矣真足以易狂作聖而存夏祀於垂泯矣獨奈何存亡有定數而桀之心終不可回天運有廢興而夏之政終於可醜桀既無心尹亦莫進歸與歸與行與子旋與千里而見王是尹所欲也不遇故去豈所欲哉昔也烝然而來今也悵然而返則夫尹之入北門也kao其心宜何如耶行道遲遲中心有違焉得君子以寫我悲而不意鳩方之適相遇也於斯時也則作鳩方之書以述自夏歸亳之意尹豈能以自已哉想夫拳拳王室之忠惻然於議論之餘憂深思逺之慮隠然於辭意之表意其必曰夏其淪喪我罔為臣僕也不然必曰誨之諄諄聽我藐藐也不然必曰嘉遯之吉違之一邦也是心也人雖未必知而汝鳩汝方必知之衆人雖未必察而汝鳩汝方必察之矣言旋言歸固將所以事桀者事湯移所以許桀者許湯夫既不能為有夏計當為天下計耳其書不可見其心猶可想惜乎有其義而亡其辭汝鳩汝方之賢不可考矣意者伊尹之適夏鳩方亦同此心也今自夏而返知夏之不足與有為也則尹之心安得不於鳩方而言之吾是以知鳩方者亦尹之流亞也嗟夫世之盛也賢者以身載道相與作書以鳴治道之懿伊陟之賛於巫咸周公之告於君奭是也談笑以道之者也世之衰也賢者以道載身相與作書以述其不得已之懐㣲子之告於父師伊尹之告於鳩方是也涕泣以道之者也故曰咸乂君奭之書所以處賢者之常鳩方㣲子之書所以處賢者之變觀書至此可為三嘆也
　　恵迪吉　　　　　　　　　　　張才叔
　　循天下之至理故得天下之至順夫有此理則有此順非於理之外復有所謂順也吾身所行一與理違則乖戾出而乘之矣惟夫心不茍慮必依於道出入起居斯須不離道之所在吉之所在也沖和之氣貫於一身百順之備不越諸此尚何舍是而他求哉此古人視履考祥之學也故禹之謨曰恵迪吉夫聖賢之為善皆所以盡其分內之當然而事之不可必者聖賢初不計也誰能出不由戸何莫由斯道也道不我離而我自離之則無以自別於日用不知之凡民故夫惟道是由聖賢所以行著而習察也至於吉凶禍福闗於所遇亦聽諸分定而已矣豈得而預期之哉嗚呼吉凶禍福之際有性焉君子不謂命也元命可以自作多福可以自求亦惟理無不順非由外來有則俱有無感不應非深於學者不能知之人惟梏亡於旦晝則夜氣之不存物至而化物而本心之不省其所趨向其所動作皆人慾之私也皆血氣之用也喪其虛明廣大之體而泯其三才並立之靈凶孰甚焉禍孰大焉惟夫反之赤子之初驗之良知良能之際率性而行不雜以偽自身而家者此也自家而國者此也自國而天下者此也至理所在無一息之或違則元吉之福無一息之或間見面盎背俯仰無愧怍與天地同流與鬼神合徳恵迪則吉而吉不在道之外矣嘻此禹之告舜所以深明吉凶之故也昔者詩人言后妃之逮下而謂之福履則福履不越乎逮下矣箕子言皇建有極而謂之歛福則歛福不離於建極矣使吉在道外則福可徼使凶在逆外則禍可避聖賢所以終日乾乾者為已之學而已明乎大禹之說則六十四卦之吉凶可黙而識也
　　巢伯來朝芮伯作旅巢命　　　　張才叔
　　逺人之奉上以禮雖有以見夫一王之分大臣之諭下以書則有以感夫一代之興夫以蕞爾小邦獲自通於上國茲豈事之異也哉而特屈夫王臣之尊故勤於一書之作哉此必有闗於興亡之大故者矣巢雖南方小國具旅嘗與知夏商之興亡今轉而周服為周之朝焉巢之禮固常禮也而存亡之變則非常禮也芮伯因所見而有感因所感而作書巢命之旅豈陳武王之盛徳意必及於興衰之由來矣不然天下同心戴周不減於巢也芮伯豈為一巢作一書哉旅獒之書有曰巢伯來朝芮伯作旅巢古者見新君則有朝雖小國必預禮之常也紀大事則有命小事則必略智之大也周之甫興普天之下維周之命巢雖小國奉職來朝要亦常禮雲耳芮伯王卿士也屈卿士之重下慰小國之來不惟慰之且策命焉不㡬於事之不倫乎借使欲示天下尊王之心則雖南巢之大不敵也借使欲示天下服逺之效則雖南巢之逺不加也抑嘉其僻陋之㣲一旦能自親於宗周壯麗之邦歟如庸如濮諸國皆僻在江漢之南牧野之㑹嘗與矣未嘗有命以榮其歸也然則芮伯不命於他而獨命於巢其必有以當芮伯之命矣古者紀大事則以命小則略巢不闗於盛衰之故則芮伯之命決不作芮伯之命既作則巢必有闗於盛衰之故且巢居於春秋介吳楚之間固僻居之小國也然當夏之亡商之興南巢之君所與知也今巢伯猶故也而商之盛又轉而為周焉巢也親聞三代之興亡乂侯服於周之臣屬當其來朝也武王獨無感於心乎芮伯獨無以廣武王之意作書以紀其事乎想其旅巢之命也不惟閔其䟦履之勞必有以悼存亡之故不惟奬其受命之新必有以明天命之在徳也玩其㫖䆒其辭必謂夏無道而商革之巢君之所聞而知也商不道而周又革之巢君之所見而知也禍福由人吉凶在徳繼自今周之君其世世修徳與巢君共保此基圖也巢之君其世世輔周與我共保此富貴也嗟夫是命也豈獨誇周之徳哉商之事商不自知而後人悲之後人悲之而不監之將使後人而復悲後人也巢命之書又可以監成周之君矣夫子定書與春秋同一筆之載茍非闗於大故者夫子刪定之矣獨於巢命有取者其有見夫興亡之大故也歟慨巢之君當周之興也越國來朝不憚千里之逺及周之衰也日見侵削卒居蠻荊之邦考之春秋文之十二年楚人圍巢巢蓋不競於楚矣及襄之二十五年楚子伐巢而巢蓋屬於楚矣何前日自強於上國今乃自棄於荊蠻乎巢蓋不能自強也周亦於是而不振則是巢之君不與夏商同其盛衰而與周同其盛衰矣孔子修春秋而定書豈獨悼巢伯之感抑重天王之感矣然則褒巢伯者夫子也
　　異畆同穎獻諸天子　　　　　　張才叔
　　必假諸物上天所以呈至和之瑞必達諸君人臣所以推至和之本蓋有至和之朝斯孕至和之物非臣下所敢幹也而謂私諸已可乎同穎之禾特生於唐非為唐也有成王周公之懿上天寄跡於唐以呈其瑞也天為君臣而呈其瑞天之應不為虛出矣唐叔有諸已而不達諸君不其虛上天之賜也哉嘉禾之來獻所以彰君臣之有道而發揚上天之貺也是獻也其諸異乎獻諛之獻矣以異畆同穎獻諸天子所以見於㣲子之命夫野人食芹猶思獻於至尊有所有必輸所有常也不聞以嘉禾獻也意其為希世之寳歟非不能來獻其琛如淮夷也嘉禾則非寳也意其為風土之産歟非不能畢獻方物如四夷也嘉禾則非産也唐叔之獻意有在矣大抵有道文明之祥必有聖人在乎其位而明良相逢之㑹則造化之功不能私其秘矣同穎之禾發於唐其果何所從出哉有臣無君不足以當同穎之祥有君無臣亦不足以當同穎之祥維此成王㓜沖也而賢繄彼周公重臣也而聖聖賢一堂以君臣之和散而為天地之和以天地之和釀而為嘉禾之和則夫禾者和也唐之禾非唐之禾周之禾也唐叔也見其應思其感宜何以哉不有王者盍獻之乎想其一介行李詣闕以朝於王所如曰天子之臣其謹守天子之分地今茲封人來告嘉禾之秀駢頴某邑予小子㒺敢知於茲寔維我君寔維我相㒺不同心克受茲祥敢使下臣致諸執事是用昭我君臣之盛徳猗歟休哉嘉禾之未獻則至和之瑞不於周而於唐嘉禾之既獻則至和之瑞不於唐而於周竊意唐叔自唐而來農夫相與歌於野曰幸生聖人之世獲覩斯瑞也唐叔至周而朝官吏相與慶於庭曰吾君相一徳一心當亦不忘斯瑞也雖不必詠既醉鳬鷖之雅而知其太平君子矣雖不必歌豐年噫嘻之頌而知其盛徳形容矣噫明良有歌可以想君臣之懿矣金石有銘可以述功徳之崇矣獨怪乎成周君臣之盛人不自明而㝠㝠太空獨明之成王方疑周公也天則偃禾以明之成王方信周公也天則起禾以明之天非誇其君臣有道之貺也彰君臣之有道正欲君臣念斯貺以保斯民也唐叔探天之心不私諸已而獻於周載之青史惟徳動天之證雖至今而猶在然則唐叔發禾之秘其亦有功於天與噫後世有祥瑞之獻則近於諛嘉禾之獻非諛也後世有符命之獻則失於妄嘉禾之獻非妄也君子曰成周有道之君臣也唐叔有道之諸侯也嘉禾有道之休祥也欲觀有道之盛舍周何以觀哉
　　念哉聖謨洋洋　　　　　　　　張才叔
　　心茍切於所思則訓常形於所見大抵訓無存亡心有念否念則此訓常目擊也不念則此訓皆陳言也太甲繼湯之後湯之謨訓未泯也太甲惟不念則已茍有念焉則無日不接於目見湯之謨豈不洋洋乎念中哉若猶未也則訓雖在耳猶無聞也故伊尹明言烈祖之成徳以訓於王曰念哉聖謨洋洋此其㫖也且聖有謨訓謨訓何嘗不在乎然有仲康則知而昏迷則罔聞知焉無他念不念之間也皇祖有訓祖訓何嘗不在乎然有五子則知而遊畋則罔聞知焉無他念不念之間也一代之興必有一代之謨訓具在方冊傳之故老初豈有存亡之殊哉大抵是訓之存非訓之存也有人心焉則是訓為常存是訓之亡非訓之亡也無人心焉則是訓為常亡況成湯肇商之業其垂言貽訓於後人固未甞不燦日星而鏗金石也自其從諌檢身則有創業之謨訓在焉自其三風十愆則有垂統之謨訓在焉太甲嗣有令緒其道統之遺音可想矣而所以未忘其音者則又在太甲念不念間耳太甲不知念則訓自訓也太甲自太甲也猶草木榮華之飄風鳥獸好音之過耳也如其念也則湯之訓隨念而形無一息之不念則湯之訓無一息之不洋洋乎吾耳目也豈必誦遺編而對簡牘哉屋漏暗室茍興一念則視無形聽無聲忽忽乎其欲見洞洞乎其欲聞洋洋乎如在其上如在其左右矣嘻使太甲果及於從諌檢身之謨也則必領阿衡之戒勤𠃔徳之修必不負成湯之創業可也使太甲果念於三風十愆之謨也則必塞縱欲之源謹禮度之守必不負成湯之垂統可也聞其訓者猶不之念而圖終尚勤於告戒焉吾固知前日之㡬墜典刑者湯之訓非加損也太甲之罔念聞也今日之無忝爾祖者湯之訓非加益也太甲之能思庸也水中之天則水上之天也鑑中之面即鑑外之面也簡內之訓即念中之訓也又豈有二物哉噫六經皆聖言也今之人潛心一念則聖言森乎在目矣敢有負一聖言哉惜乎念不在此吾因尹之言而有警
　　恭黙思道夢帝賚予良弼　　　　張才叔
　　靜而慮者誠之至感而通者誠之形夫賢果可以夢而得哉賢不可以夢而得或可以夢而通非夢之所能為也髙宗三年恭黙致以一思則心誠矣誠則形形則著良弼如説果通於夢是夢也非果自天降也髙宗一心之天也以天遇而說見也恭黙思道夢帝賚予良弼載於説命上篇夫夢果不可以得賢乎休祥之夢夢也九齡之夢亦夢也未始不可信也果可以得賢乎夢蝶之夢夢也田獵之夢亦夢也未始可信也噫夢之必不可信也妄矣謂夢之必可信也亦妄矣大抵精神之至則有開必先精祲之交無逺不屆人心五神之府也惟念慮雜則神者昏惟用志一則神者凝髙宗之夢何從而來使髙宗假一黙以得賢歟則縁想而夢髙宗之想為妄想矣使髙宗假一夢之真得賢歟則借天自神髙宗之心亦近怪矣況自古用相有選於衆而舉者矣未聞以夢通也亦有自耕野而聘者矣未聞求者也亦未聞某可以為相也遽取而用之不亦易乎蓋嘗求髙宗之見矣三年不言心何在也恭而黙所黙者何境也齊心服形致一以神之境也黙而思所思者何時也涵泳道真玩索精㣲之時也追想此時此境沖漠無朕萬象森然無聲之中宛若與天互相授受也無形之表端若與天迭相酬酢也乃寢乃夢夢維何矣帝謂髙宗予佑有商篤生賢佐韜光在下抱道俟時惟爾克君惟彼克相再造商邦在此時也噫盛矣哉夫髙宗黃屋也傅説胥靡也非有左石之容而夢則通焉吾固知此心之妙古今一瞬息也幽明一呼吸也遐邇一反掌也雖然髙宗固以夢而知說矣說亦信髙宗之一夢儼然惟肖於傅岩又何耶噫天生髙宗中興之君又生傅説中興之佐聖賢一時髙宗雖未夢天與我以中興之符髙宗其自知之矣傅說雖未入於夢天命我以中興之佐傅說亦自知之矣知與知遇髙宗之得說固已在於未夢之先說之得髙宗固不在於惟肖之日也吾於此益見髙宗也說也天也同一機也
　　反復其道七日來復　　　　　　姚孝寜
　　吾道不至於終泯其勢若有待於人吾道可必其不泯其數則有闗於天大哉吾道天寔行焉君子所以必諸道蓋亦必諸天耳夫何昔者之剝道㡬泯矣反而復豈無待者觀道之既復謂之非人不可果人也君子無反為戞戞者則有天焉可期而待七日之周來復必矣原吾道之所以復謂之非天不可蓋惟世之所存即理之所存人之所欲即天之所欲君子之道至是與天並矣小人直欲勝之多見其不知量也反復其道七日來復吾道所以為大道不於其係諸人者可知而於其係諸天者可信不於其質諸顯者可據而於其質諸㝠者不可欺如以其人者君子或不能以勝小人如以其天者小人安可以加君子如以其顯顯者君子小人常不可䆒如以其㝠㝠者君子小人之分未甞不一定嗟夫莫重於吾道亦莫難於吾道也蓋惟名之所存謗之所歸也節操之髙忌嫉之趨也大公可行也而世之逐逐於私者則不然矣至正可無愧也而世之靡靡於邪者則甚多矣公之為謀直私之為謀阻正之為道簡邪之為道詖甚矣君子之可樂亦甚矣小人之可畏也雖然吾有天者在耳天可欺吾道不可欺天未可欺也吾道詎可量哉有時而屈者有時而伸也有時而若不可必者固有大可必者存也亦曰盡其在我俟其在天耳不然不能必諸天也而小人固可幸諸天也若夫君子則有所謂自盡者中流滔滔而砥柱之屹然也風雨瀟瀟而雞鳴之不巳也吾道匪石不可轉也吾道匪席不可卷也其危也而吾持之其顛也而吾扶之其莫適以為主也而吾主張之續其絶挽其墜張皇其㣲俾無靡以熄俾無傾以壊作易者曰反復其道天也有人焉君子不謂天也雖然不謂天則君子豈與小人角而僅勝之者且夫變其衰而為今日之將盛起其廢而為今日之復興人力不至於此其必有主宰者抑思夫昔者姤而遯遯而否且至於剝而坤也夫豈果困吾道至是者今既復矣以其數則適七焉而周矣天胡為乂與我相期若是者止於六而必更於一不於六者而極而且將於一而源源可靜以計可確然以信作易者曰七日來復人也有天焉君子不謂人也抑謂所為君子者求為無可愧而不求為不可加求為可信而不求為可勝故不得於勢而有得於理矣況未必不於勢哉不得於人而有得於天矣況未必不得於人哉故君子本無心於勝小人而天則常有心於扶君子矣雖欲不復得哉吾今而讀復一卦於心知其幸君子之道安君子之心而諄諄焉告君子以其天也七日之義易固言之屢矣曾未若有是之明且切者且有天行之辭且有見天地之心之說天之行不一日息也吾道能不七日而復哉天地之心不一日泯也吾道將靡靡於七日以徃哉不知天無以為君子也大抵氣存者不足以言天而天則隠然於不存而存之日方盛者不足以言天而天則可信於不盛而盛之始昔者之剝今日之復昭昭乎其為天也吾聞其時矣且聞其人矣商之季也謂之剝可也有箕子存天剝箕子哉吾知夫天不使箕子諌以死佯狂為奴者洪範大法七日來復矣周之未也謂之剝可也有夫子出天豈遂剝夫子哉吾知天不使夫子畏於匡害於宋司馬者六經大道七日來復矣㝠㝠之表有昭昭者彼小人者其如天何或者且慮焉君子有數矣而小人且曰數也君子曰七日矣而小人且曰八月然此曰而日幸其速也彼曰而月幸其緩也易為君子謀不為小人謀君子小人之消長雖無常而君子小人之分千載一日也孟子固嘗教我矣曰君子行法以俟命而已
　　章子有一於是乎　　　　　　　吳師孟
　　君子獨指其名既表其人之所稱君子獨舉其數則信其心之所無夫孝者徳之首而子者稱之美也無天地所不容之罪而後可以當天下所通稱之名否則一節有愧百美莫贖且不可自列於人矣況可以子其人乎彼匡章之在齊舉國章之而孟子獨子之不章其章而子其章章子得此何榮如之然章子得此美名者以其無不美之寔也彼不孝者五無一而有至寡者一雖一亦無於此而無其一則於此可以子其章矣章乎章乎抑豈私得此於孟子乎章子有一於是乎且春秋書名為法最重齊豹盜則名之三叛入則名之舍此未有斥其名而去其號也今匡章無一不孝之寔而負大不孝之罪流俗所棄叢謗於躬競從而名之章也獨且奈何哉然孟子學孔子者也不忍以非法妄加於人奮然㧞俗取春秋書爵之例而加之不諱其名從義也特表以子示褒也自孟子子之躋於君子之列可也置於諸子之間可也陞於七十二子之徒亦可也今之章非前日之章矣使章也果滅而綱常是人其形而梟獍其行爾奚其子果悖而名教是獸其心而衣冠其形耳烏乎子若是而子之溢美也黨惡也誣且誕也曽謂黨惡與誣且誕而可以孟子乎孟子且有愧於子之則章子得此過情之譽亦何足以信當時而傳後世故惰遊自恣不昬作勞不孝也嗟哉章子有是乎博奕縱肆沉湎於酒不孝也嗟哉章子有是乎聲色之娛章子無之很戾之行章子無之五者略無一有求全之毀何為至此㣲孟子則真是真非堙沒千古鄉人皆惡乃使匡章終不得以為子鄉人皆好而使陳仲子反得以為子子所不當子而不子其所可子偽㢘真孝顛倒黒白章也獨且奈何哉雖然章子特無世俗之不孝爾猶未臻於聖賢之所謂孝使章子如舜則焚廩浚井處變可也使章子如參則飬志飬體處常可也何遽至於黜妻屏子乎嗚呼此章子之所以為章子亦章子之所以止於章子也然則鞭章子而進之宜何如曰若曽子可也
　　作歸禾作嘉禾　　　　　　　　張孝祥
　　天地委和以彰君臣之徳君臣克和以成天地之休成王周公之作書蓋有得乎此矣異畆之禾同穎而生此乃天地借草木之靈以彰君臣異體同心之象也君臣敢不求所以應之哉是以成王不敢自居而歸之周公取歸美於臣之義而歸禾之書作周公亦不敢自有而旅之天子取嘉徳於君之義而嘉禾之書作嗚呼禾不同穎無以見天地之心書不名篇無以見君臣之義此盛徳事也非大賢何以當之故書曰作歸禾作嘉禾此其意也甞謂古之聖賢者必有物以誌其喜叔孫克敵則以名其子季孫勝齊則以名其鐘發之於心誌之於物其懽欣恱懌固可以想見之矣成周盛時淮夷已服頑民已定衆賢和於朝萬物和於野至和之氣塞於天地同頴之禾擢秀於唐天之報應葢亦不虛使成王奄而受之亦未為過乃歸之周公周公既膺是命奄而受之亦未為過乃旅之天子歸之周公而周公辭旅之天子而天子辭此懽欣恱懌之氣所以一寓見於歸禾嘉禾之書也且成王時召公居左畢公居右榮公之徒列布在方國同穎之禾歸之近可也必䟦渉險阻而歸之周公歸之內可也必間闗萬里而歸之周公成王之心蓋謂非獨予之所能致也周公之力也其可認為已有乎此歸禾之篇所以作而歸美於臣之義寔有所取於書也周公居東有名山之可旅有四郊之可旅又有海瀆河嶽之可旅同穎之禾旅之名山可也必奔奏而旅之天子旅之四郊可也必朝京師而旅之天子旅之海瀆河嶽可也必美盛徳形容而旅之天子周公之心蓋謂非獨吾之所能致也天子之功也亦安敢認為已有乎此嘉禾之篇所以作而嘉徳於君之義寔有所取於書也天地既以是而感君臣復以是而應其書雖亡其寔尚可想見歸禾之書意其必罪巳也必謂天以誦吾相之美嘉禾之書意其必陳戒也必稱述以責吾君之善一端而二書並作甚盛舉矣雖然禾生於唐謂唐叔之禾可矣唐叔不有歸之大臣大臣不受嘉之天子君臣不自以為功歸之太空太空㝠㝠不可得而名於是舉而名之於書書亡則禾亡書不可亡上天之賜雖萬世而猶在惜乎有其義而亡其辭也抑甞反覆其義不惟成王愛周公之深而天之愛周公也亦至矣周公遭變禾則盡偃成王泣書禾則盡起蒼蒼者天展轉報應於俄頃之間不其怪哉天非愛周公也愛成王也愛周公則成王可與有為矣唐之禾猶前日之禾也成王信流言之罪而有袞衣之歸周公懐人君之心而有東山之役異畆同頴乃天地借禾以彰成王周公之徳也一禾而三致意焉是禾未嘗一日而忘周公也成王其敢忘哉雖然鳯凰來儀百獸率舞舜甞作歌以命臯陶矣臯陶甞賡歌以美舜矣歌聲不作凡千有餘嵗嘉禾生而二書作是乃鳯凰之再出也而歌聲之復聞也泰和在唐虞成周愚於明良之歌嘉禾歸禾之書信矣
　　我見舅氏如母存焉
　　觸於目者雖吾親之似感於心者若吾親之真親莫親於母而吾之舅則吾親之似是亦不同矣然人之情此心有時而非母則見舅而不見母此心無時而非母則見舅而若見其母舅雖適見母雖見存非目存之也心存之也心存之則目亦存之也此康公見舅如母之情也人不幸不得以見其母猶幸而得以見其舅茍有康公之心者寜無康公之見哉渭陽之序曰我見舅氏如母存焉甞自念母之言求之人皆曰杯棬之不飲蓋因杯棬以念吾親飲之則悲琴瑟之不御蓋因琴瑟以念先生御之則慘然以予觀之使其心無親雖百杯棬而不能悲之矣使其心無先生雖百琴瑟而不能慘之矣大抵物本無情自人有心況杯棬也琴瑟也乃有平日之手澤者也故心乎堯則見羮墻而思堯心乎禹則見河洛而思禹心乎召伯則見甘棠而思召伯心乎吾母則見吾舅而思吾母以母視舅其佩服異其顔色異其語言又異康公為舅氏之見遽若吾母之存何哉吁亦自其心求之而已其心以為彼不遑將母者固所甚恨而吾母之可將者為何如也彼有子七人莫慰母心者固所甚愧吾欲盡歡而無母之可慰者又何如也母曰嗟季今誰與嗟我毋兮鞠我今誰與舅氏之見也人以舅見舅公以母見舅此無他人以目見公以心見耳人以所見為見公以所思為見耳人惟見其形體公則索之形體之外耳母之精神平日則想之於心一旦若得之於目佩服異矣言語異矣恍然不知為舅之佩服言語此時此意逃空谷而聞足音也適他邦而見似人也以齊樂為韶樂而且不知肉味也渭陽之送逺矣而不忍於別蓋母不可以離居也車馬之贈厚矣而不以為多蓋母不可以物報也序詩者稱之曰念母其知公之心也抑公則猶有可哀五十而慕公不如舜舉足不忘公不如曽故如母之見未㡬而令狐之役以成斯時也豈晉文之不如昔哉甞為之説曰考叔見母於羮至爭車則不之見康公見母於舅至爭伯則不之見非目之始明而終眊也乃心之始念而終忘也嗚呼康公也考叔也可以曽亦可以舜也有可以為舜曽之資而卒考叔康公而已哀哉
　　聖人亨以享上帝　　　　　　　姚孝寜
　　聖人以物寓其誠不能以誠盡於物誠而可盡淺之為誠矣誠如聖人天與徒也時乎享也豈於其文人以為簡我以為富物常不足誠常有餘抑聖人之享乎上帝也久矣今人之享寓意焉耳託是以盡聖人烏可乎聖人亨以享上帝虛文之縟寔禮之衰也偹物之假中心之斁也専乎其外歉乎其內也嗚呼天可尊也不可䙝也天可感也不可欺也故有以多為貴者我以少為貴也有以大為貴者我以小為貴也東鄰之殺牛不如西鄰之禴祭也何哉惟其誠而已矣雖然有聖人之誠則簡且陋也聖人亦甞曰我有餘矣而固略乎其外者蓋以在物有限而吾誠無窮物其可盡而誠滋無算也吾而為物之豐也吾誠則愈豐於物之外矣吾而求加物也吾誠則愈非物所能加矣特牲之郊謂民力之普存也粢盛之進謂三時則不害也明水之薦謂上下皆有嘉徳而民無違心也無曰髙髙在上能無鑒觀於茲予明徳是享謂至誠是享誠至治之馨香是享如此而簡其簡也豐如此而不足其不足也有餘人知吾享焉在今日豈知享上帝者其來非一日矣嗚呼鼎之為卦法象焉也形氣焉也有亨飪之義有以木㢲火之象於以亨於以享大哉鼎矣雖然無有明徳以薦馨香神其能無吐之聖人之意亦曰在徳不在鼎也九五之居中以為實其誠富矣觀之不薦豫之作樂萃之王假有廟九五實以之故夫以九五之誠行九五之享何簡且不足之有自夫誠之不足始文而已春秋以徃吾不欲觀矯舉以祭而自謂何則不信祝史薦滛而自謂豐於鬼神甚矣其欺矣吾誰欺欺天乎
　　利用賔於王　　　　　　　　　姚孝寜
　　君子將欲以伸其道必知所以重其身蓋身者道之本也身重則道尊身輕則道喪道喪身輕茲豈大臣之利哉故大臣之所利在於使其君之敬而已一有不敬則召之而不可況得而臣之乎不如是不足以有為也利用賔於王夫出疆載質孰與夫天祿之榮退食自公孰與夫家食之恥君子之欲用於君甚於君之欲用其臣也蓋至於懐寳而迷邦韞匵而藏玉彼豈無意於此其中則有大不可測者矣夫抱明月之珠者不至於五逹之衢而願觀者求售焉操夏后氏之璜者不適於一鬨之市而願鬻者徃致焉不然則寜有不售而已爾至於販夫販婦朝取而夕給而其取售類不出乎尋常之間亦以其挾者小也夫挾於物者大且不肯以輕售況挾道以自居者哉古之君子正義不回非釣名也尊徳無二非要譽也天下茍有為貧之士雖抱闗擊柝事之而已雖乘田委吏事之而巳以是為大臣之事則不可蓋大臣之體不曰事焉而已也世而無大有為之君也則不事王侯髙尚其事又何怨乎世而有大有為之君也則必有不召之臣而當今之世舍我其誰哉故敬大臣之意與體羣臣之事不同而畜臣妾之心不宜施於道揆之際古之大臣其處之有道矣威而不猛其容貌有如此者難進而易退其特立有如此者立乎本朝則見君如見大賔矣坐乎侯屏則作賔於王家矣如是則心莊而體舒正已而物正安有得君之専而功烈之卑者乎嗚呼亦為始進者占之議者或曰幹母之蠱雖忍其何害遇主於巷雖小變庸何傷詭遇者一而獲禽者十亦何必曰用賔之為利自斯言之出而不忍赤子之失其母也夫幹母之蠱與遇主於巷乃國家多事上下間隔之時則非大臣所為而可謂觀之六四為之哉烏鳶遇弋則仁鳥爭逝魚鱉咸若則⻱龍乃游故曰鳯凰翔於千仭兮覽徳輝而下之君子之所以觀國之光者非一日矣安有不擇時宜獨䝉愧恥以求進而可以大有為哉迭為賔主舜何辭於堯學焉後臣尹何辭於湯王訪箕子洪範乃作豈曰友之云乎矧曰事之云乎待以季孟之間則孔子有行而已以千乘之國而友士則子思有不恱而已不識寡人果可以得見否則孟子有卻之而已一則仲父二則仲父伯者之臣尚爾而況王者之佐乎飰牛以要秦穆公百里奚且不為而況孔子子思孟子者乎夫以匹夫而友天子其勢若難以天子而友匹夫其事則易古之君子居其難而待其君以易故自尊者所以飬其君之尊自大者所以成其君之大嗟夫龍興而雲從虎嘯而風生不有觀之九五烏有觀之六四
　　我心之憂日月逾邁　　　　　　張孝祥
　　心之過者未易改時之過者常易失甚矣賢侯改過之速也方來之悔既不能一朝而遽克思遄徃之時又不能一息而暫留心之可憂者如此而時之不可挽者又如彼內慌於中心之是悼外迫於嵗時之易遷此其一念之悔蓋將不俟終日莫之或遑者矣吁此非秦穆公之悔也哉我心之憂日月逾邁凡人之情憂之岌岌者則遇境皆感傷之地處心之悠悠者則日夜相代乎吾前猶過客也善士憂乎學業則早夜以思常恐夫嵗之不我與志士憂乎功名則拊髀興嘆常恨夫時之不再來大抵心有所勤則寸隂必惜望道未見則日昃靡皇故仲尼興逝水之嗟君子有競辰之急非日月至焉果預乎吾事也傷日月之遄徃而悔吾事之難立也穆公之悔其近諸此乎凡人過而悔悔而改徐以圖之未晚也公則不能一朝居也公之見必曰一節不謹沒齒有遺恨徃不可諌則來者當何以自𦢌曩者崤陵之敗前車之覆後車其未易戒我心恐恐乎其憂也失之東隅收之桑榆其景不亦晚乎顧念方來寡過之未能是吾憂也瞻彼日月逝者如斯弗可轉也哀吾生之須臾而事業之未來者無窮也嗟日月之雲莫而聰明則不及於前時也吁秦穆公之悔至此其一念堅決殆何如耶彼日月之迅速不可留矣吾將一蹴而求造聖賢之域而既悔不為後矣易雲隂極之剝剝之極者也而喜於初九之不逺之復蓋處剝而速復其初則無間可容息是其不逺之復也穆公憂其過之難改而憚其時之易失抑亦不逺之復歟然自崤之悔而三敗不沮迄於焚舟穆公報晉之心信乎與日月而同其速矣毋乃血氣之勇非前日秦誓之勇乎雖然其亦賢於今之人惰於過行之憂而悠悠於嵗月之失者矣
　　歸馬於華山之陽放牛於桃林之野　張孝祥
　　聖人措斯世於無事之時故必棄斯物於無用之地夫物之無用者非物之果不足用以其可用於有為之日而不當常用於無事之時故武王於興周之初伐商救民而服乘之具雖不能無資於牛馬之力迨天下既定武功已造而向者所乘之馬則歸之華山之陽所服之牛則放之桃林之野山林之間乃牧飬之地而馬牛之性之所樂者也武王於勝商之餘所以先致意於斯者深念夫民得其安而物不可不遂其飬民物之責聖人安得不總於已哉武成曰歸馬於華山之陽放牛於桃林之野自穿牛絡馬之説見於傳而後知人之有資於物自服牛乘馬之說見於經而後知物之有功於人是則牛馬之未用則三軍之士無以使其馳逐芻茭糗糧無以頼其致逺而攻戰之功將有闕而不周者矣使既用之後而不解其羈紲去其穿絡而縱之於平原曠野之間不㡬於盡物之力而䧟於窮兵黷武之禍哉聖人必不然也嘗觀武王伐商之初有戎車之兩可以駈馳有虎賁之士以為輔翼其所以資夫馬牛之力以為服乘之具者誠不容闕一也及觀勝商之餘振旅而歸反斾而還當是時民已安矣功已成矣車甲釁而藏之府庫干戈戢而包之虎皮凡前日攻戰之具一切寘之無用之地矣況馬牛之為物安得不歸放山林之外而示天下無復用兵之意也哉且華山之陽桃林之野乃周家近豐之地想其平原豐草鬱鬱乎其茂也曠壤甘泉泠泠乎其清也馬牛至此既得以自適於牧飬之地亦得以相安其羣聚之性其鳴蕭蕭足以見其樂其耳濕濕足以見其壯自非以至仁伐不仁安得使民之底於定而物之遂其性如此哉雖然馬牛之歸放其見於武成者如此而不知當時天子之馬所謂十二閑者其果何所取而祭祀之用所謂角繭栗者又果何從而得之哉蓋其所謂歸放者非盡天下之牛馬而歸放之也特當時征戰之牛馬耳使武王而盡歸放之則國家所頼以為用者又將何以取歟此又武成言外之意吾因得而併及之
　　俾以形旁求於天下　　　　　　張孝祥
　　賢者之在天下雖以徳而不以形人君之求賢者想其形而慕其徳方精神之感發於夢寐之間慕其道徳之容庶㡬見之而不可得乃繪似其形而搜羅於岩穴之際豈真以區區之形為可得哉蓋示吾愛賢之誠意爾俾以形旁求於天下嘗謂按圖不可得駿馬而得駿馬者未必不按圖蓋按圖則愛慕之意存焉駿馬胡為而藏乎求貌似者不可得賢而得賢人者未必不求貌似蓋求貌似則懐仰之意寓焉賢人胡為而隱乎髙宗之以形旁求豈誠以夢寐為可信哉就使夢寐真可信亦不足貴特貴其願見之誠意耳豈誠以容貌之符合哉就使容貌真符合亦不足貴特貴其願見之誠意耳茍不以誠意而徒以形論之則曹交之似文王也陽貨之似孔子也以形似旁求天下所得者何人哉堯舜與人同也孟子之何異於人也以形似旁求天下所失者又何人哉如是則髙宗為不知理之君矣為旁求者為不知理之人矣惟以誠意論之則想夫髙宗之心慾望其衣冠瞻其顔色以窺道徳之光華以啟讜議之藥石圖其形於四方而幸一遇焉其好賢之心可謂冠乎千古矣














　　經義模範
