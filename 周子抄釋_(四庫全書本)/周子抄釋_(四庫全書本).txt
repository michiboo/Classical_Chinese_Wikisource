　　欽定四庫全書　　　　　子部一
　　周子抄釋　　　　　　　儒家類
　　提要
　　〈臣〉等謹案周子抄釋二卷明呂柟撰柟有涇野經說別著録宋五子惟周子著書最少而諸儒辨論則惟周子之書最多無極太極之說朱陸兩家齗齗相規至今五六百年不能歸一太極圖說與通書表裏之說元何虛中至特著一書辨此一語論者亦𨔛相攻撃究無定評主靜之說至明代詬爭尤甚是編葢因周子全書而撮其精要一卷為太極圖說通書二卷為遺文遺詩而附以襍記一卷則本𫝊墓碣事狀也較全書特為簡潔每條之下各釋以一二語或標其大㫖或推所未言之意較諸家連篇累牘之辨亦特為淳實其釋荀子元不識誠一條謂貶荀子太過而以大學中庸之言誠擬荀子之言誠未免駁襍釋飬心亭記一條謂寡慾亦允執厥中之義若至於無恐難通行於衆亦未免詞不逹意然大㫖亦為不悖觀周子之書者其精華畧具於此矣乾隆四十五年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　周子抄釋原序
　　通書四十章周子之所述也周子名惇頥字茂叔舂陵人推其道學所自或曰傳太極於穆修也修傳先天圖於种放放傳於陳搏此殆其學之一師也非其至者也希夷先生有天下之願而卒與鳯歌荷蓧長往不來者伍於聖人無可無不可之道亦似有未至者程明道先生嘗謂門弟子曰昔受學於周子令尋仲尼顔子所樂者何事而明道先生自再見周子吟風弄月以歸道學之士皆謂程顥氏續孟子不傳之緖則周子豈特為種穆之學而止者哉粵若稽古孔子述三王之道立百王經世之法孟軻氏闢楊墨推明孔子之澤以為萬世不斬人謂孟氏功不在禹下今周子啟程氏兄弟以不傳之玅一旦萬古之光明將為百世之利澤如日中天如水行地其功蓋在孔門之間矣人見其書之約也而不知其道之大也見其文之質也而不知其義之精也見其言之淡也而不知其味之長也顧愚何足以知之然服膺有年矣試舉其一二語為同志者啓予之益乎患人以發䇿決科榮身肥家希世取寵為事也則曰志伊尹之所志患人以廣聞見工文詞矜智能慕空寂為事也則曰學顔子之所學人有真能立伊尹之志修顔子之學者然後知通書之言包括至大而聖門之事業無窮矣故此二卷書皆發端以示人者宜度越諸子直以易詩書春秋語孟同流行乎天下是以敘而藏之遇天下之善士又尚前修而欲讀其書者則傳焉五峯胡宏序






