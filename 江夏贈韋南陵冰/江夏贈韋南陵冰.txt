
胡驕馬驚沙塵起，胡雛飲馬天津水。
君爲張掖近酒泉，我竄三巴九千里。
天地再新法令寬，夜郎遷客帶霜寒。
西憶故人不可見，東風吹夢到長安。
寧期此地忽相遇，驚喜茫如墮煙霧。
玉簫金管喧四筵，苦心不得申長句。
昨日繡衣傾綠尊，病如桃李竟何言。
昔騎天子大宛馬，今乘款段諸侯門。
賴遇南平豁方寸，復兼夫子持清論。
有似山開萬里雲，四望青天解人悶。
人悶還心悶，苦辛長苦辛。
愁來飲酒二千石，寒灰重暖生陽春。
山公醉後能騎馬，別是風流賢主人。
頭陀雲月多僧氣，山水何曾稱人意。
不然鳴笳按鼓戲滄流，呼取江南女兒歌櫂謳。
我且爲君槌碎黃鶴樓，君亦爲吾倒卻鸚鵡洲。
赤壁爭雄如夢裏，且須歌舞寬離憂。

