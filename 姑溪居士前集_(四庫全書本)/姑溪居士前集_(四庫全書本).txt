　　欽定四庫全書　　　　　集部三
　　姑溪居士前集　　　　　別集類二〈宋〉
　　提要
　　〈臣〉等謹案姑溪居士前集五十巻後集二十巻宋李之儀撰之儀字端叔宋史稱滄州無棣人而呉芾作前集序乃曰景城人考元豐九域志熙寜六年省景城入樂夀則當為樂夀人史殆因滄州景城郡橫海軍節度治平九年嘗由清池徙治無棣遂誤以景城即無棣也陳氏書録解題據所題郡望稱為趙郡人蓋失之矣之儀元豐中舉進士元祐初為樞密院編修官通判原州元符中監內香藥庫以嘗從蘓軾幕府為御史石豫劾罷崇寜初提舉河東常平坐草范純仁遺表過於鯁直忤蔡京意編管太平是編前集五十巻為乾道丁亥呉芾所輯並為之序姑溪居士之儀南遷後自號因以名其集也後集二十巻不知誰編然文獻通攷巳著録則亦出宋人手矣之儀在元祐熙寜間文章與張耒秦觀相上下王明清揮麈後録稱其尺牘最工然他作亦皆神鋒俊逸徃徃具蘓軾之一體蓋氣類漸染與之化也其詩名稍不及黃陳論者因蘓軾題其詩後有暫借好詩消永夜每逄佳處輒叅禪句遂以為諷其過於僻澁今觀集中諸詩雖魄力雄厚不足敵軾然大抵軒豁磊落實無郊島鉤棘艱苦之狀註蘓詩者殆附㑹其詞非軾本意矣乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　姑溪居士前集序
　　李公端叔以詞翰著名元祐間余始得其尺牘頗愛其言思清婉有晉宋人風味恨未覩他製也乾道丁亥假守當塗因訪古來文士居此邦而卓然有聲於世者惟李太白郭功父與端叔三人郡舊有太白功父集而端叔獨闕然求於其家而子孫往往散落無復遺稿間得之邦人類而聚之命郡士戴翬訂正釐為五十巻鋟板於學昔二蘇於文章少許可尤稱重端叔殆與黃魯直晁無咎張文潛秦少游輩頡頏於時今觀其文信可知已或謂端叔晩節鋭於進取有所附麗雖若可疑然范忠宣公遺奏極於鯁切詆斥不顧一時用事者欲寘忠宣之子於理端叔慨然自列謂實出其手既而公所為忠宣行狀復出由是得罪南遷廢錮終身曽不少悔其勇於義若此詎可以微瑕掩之哉余固愛其文又表其行誼之可嘉者並以詔於後雲端叔名之儀其先景城人既謫而南始居姑溪自號姑溪居士今以名其集天台呉芾序














