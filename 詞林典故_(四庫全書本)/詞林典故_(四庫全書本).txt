　　御製詞林典故序
　　詞林典故書成大學士張廷玉等以序請朕惟六經之士豈易言哉而況躋玉堂而列芸署者盡六經之彥也木天故事厯代沿革具見於斯則又何言惟是國家重館閣之選極優遇之隆詎止蜚其英聲將以華國而已哉如濓溪所謂文以載道者舎是無他求夫布衣韋帶之士由立言以期不朽足矣若夫國家右文重道將以淑世熙績繼徃聖之絶學開萬世之太平胥是賴焉名之盛者實難副任之大者責彌重譽之來者毀亦隨其尚思春華秋實之喻而凜虛車麟楦之譏哉
　　乾隆戊辰孟春御筆





　　書詞林典故序畢因以賜大學士張廷玉兼成四絶句
　　儘有研京並練都導言何用但吹竽便將翰苑登瀛譜喚作卿家世系圗
　　日影花甎鈴索靜春風芸署牓題雙寶山自古稱佳話事業何人繼曲江
　　韻集燕公四十賢〈劉昭禹雲五言律如四十箇賢人〉晨星數罷一悽然〈朕幸翰苑賡吟者如大學士鄂爾泰尚書張照軰不數年皆物故矣〉即㸔壁府裒成帙重憶柯亭劉井邊
　　見說房公獨善謀皤皤長領鳳池頭更兼兩世桓榮席誰不云然勝一籌
　　三希堂御筆





　　欽定四庫全書　　　　　史部十二
　　詞林典故　　　　　　　職官類一〈官制之屬〉提要
　　〈臣〉等謹案詞林典故八卷乾隆九年重修翰林院落成
　　聖駕臨幸
　　賜宴賦詩因
　　命掌院學士鄂爾泰張廷玉等纂是書乾隆十二
　　年告成奏
　　進
　　御製序文刋行凡八門一曰
　　臨幸盛典二曰官制三曰職掌四曰恩遇五曰藝
　　文六曰儀式七曰𪠘署八曰題名
　　臨幸盛典即述乾隆甲子燕飲賡歌諸禮以為是書所緣起故弁冕於前官制職掌皆由西漢以至
　　國朝以待詔之選寫書之官皆自漢肇其端也恩遇則斷自唐代以専官自唐始也於
　　列聖及我
　　皇上寵渥之典別分優眷遷擢侍宴賚予詞科考
　　試議敘贈䘏八子目著
　　聖代右文逺逾前古也藝文惟收唐以來御製及應制諸作而詞館倡和不與焉美不勝收也儀式𪠘署亦皆斷自唐代與恩遇門同例題名則惟載
　　國朝近有徴而逺難詳也考翰林有志自唐李肇始洪遵輯而錄之凡十一家然皆雜記之類也其分條列目彚為一編者自程俱麟臺故事始陳騤以下作者相仍然皆僅記一代之事朱彛尊作瀛洲道古錄又於
　　今制弗詳故張廷玉等進書表稱槐㕔芸署不少前聞劉井柯亭獨饒故事但紀載非無散見而薈萃罕有全書今仰稟
　　聖裁始成巨帙元元本本上下二千載始末釐然稽古崇儒之盛洵前代之所未有矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸費　墀











　　勅修輯詞林典故告竣恭呈
　　睿覽臣等謹奉
　　表恭
　　進者伏以
　　景運啟圖書丕煥奎躔之色
　　宏模垂琬琰永増冊府之光
　　羅中祕之傳聞瑤編絢日
　　志仙曹之法守錦帙霏霞藜照同輝芸香倍馥〈臣〉等誠惶誠恐稽首頓首上言竊惟翰林逼華蓋古號清班學士登瀛洲世稱榮選爵秩剏興於唐代官制漸備於歴朝雖沿革互有不同而職業總歸一致蓋鑾坡侍從實為顧問所資而鼇禁追趨與有論思之責非直摛華掞藻誇柔翰於儒林傍日瞻雲侈榮階扵內相而已歴考右文之代典學常勤惟茲珥筆之官加恩勿替青綾翠錦自昔艶為美談蓮炬花墩至今傳為佳話是以槐㕔芸署不少前聞劉井柯亭獨饒故事但紀載非無散見而薈萃罕有全書茲蓋伏遇
　　皇帝陛下
　　舜徳重華
　　堯文光被
　　建中和之極玉振金聲
　　攬製作之全星陳雲爛時值
　　萬幾之暇
　　賜幸玉堂遂令百世之榮騰聲壁府猶以官曹舊設宜討論其源流載籍紛岐應蒐羅其事實爰奉纂修之
　　命輯成典故之書起例𤼵凡由
　　國朝以上推往代條分縷析自官制而下及題名繫以職司知紀言之有要稽其姓氏見入選之為榮統以八門釐為八卷況乃
　　鸞旂寵賁
　　鳳藻髙騫榮施卓冠扵成編
　　盛典彌超於往牒由今視昔諒千秋運㑹之難逢伊古來茲信此日文明之極盛雲翔閬苑
　　恩溢瀛波〈臣〉等學愧雕蟲才慙繡虎八甎道上忝侍游
　　歌五色雲中恭瞻
　　翰藻幸編摹之有屬思報稱以逾難擬在官而言官懼𨽻事而遺事無如見聞固陋學殖荒蕪既識記之不詳亦鋪揚之未盡伏願
　　乾坤度量寛掛漏之疎
　　雲漢光華増簡端之重則昭垂藝苑彌珍李肇之編傳播詞垣可補陳騤之録矣〈臣〉等無任瞻
　　天仰
　　聖激切屛營之至謹奉
　　表隨
　　進以
　　聞
　　乾隆十二年十二月初四日

　　經筵講官刑部尚書敎習庻吉士加二級紀録四次〈臣〉汪由敦兵部左侍郎加二級紀録一次〈臣〉王㑹汾內閣學士兼禮部侍郎紀録三次〈臣〉劉　綸










　　武英殿監理
　　和　　　　　碩　　　　和　　　　親　　　　　　王〈臣〉𢎞　晝總裁官

　　經筵曰講起居注官太保保和殿大學士仍管翰林院事三等伯加十五級〈臣〉張廷玉經筵講官刑部尚書革職留任〈臣〉汪由敦
　　兵部左侍郎加二級紀録一次〈臣〉王㑹汾
　　內　閣　學　士　兼　禮　部　侍　郎〈臣〉劉　綸分修官
　　詹事府少詹事今陞禮部右侍郎加一級紀録三次〈臣〉沈徳潛原任日講起居注官侍讀學士加二級紀録四次〈臣〉于振
　　侍　　　　讀　　　學　　　　士〈臣〉程景伊日講起居注官侍講學士加　一　級〈臣〉周長發日講起居注官左春坊左中允今陞侍講加二級〈臣〉于敏中日講起居注官左春坊左諭徳兼佐領〈臣〉興泰原　任編修加　一　級　紀録　六次〈臣〉張映斗編　修加　一　級　紀　録　三　次〈臣〉朱　荃檢　討　加　三　級　紀　録　五　次〈臣〉郭肇鐄編　修　加　二　級　紀　録　五　次〈臣〉錢　琦編　　修　　紀　　録　　三　　次〈臣〉吳嗣富編　　　修　　加　　　一　　　級〈臣〉孫人龍
　　編　　　　　　　　　　　　　修〈臣〉邵齊燾
　　武英殿監造
　　內務府南苑郎中兼佐領加七級紀録二十一次〈臣〉雅爾岱內務府錢糧衙門郎中兼佐領加六級紀録十六次〈臣〉永　保內務府錢糧衙門員外郎兼佐領加一級紀録五次〈臣〉永忠內　務　府　廣　儲　司　員　外　郎〈臣〉永　泰內務府廣儲司司庫加一級紀録五次〈臣〉三　格監　　　造　　加　　　一　　　級〈臣〉李　保監　　　造　　加　　　二　　　級〈臣〉姚文彬
　　庫　　　　　　　　　　　　　掌〈臣〉虎什泰
　　庫　　　　　　　　　　　　　掌〈臣〉髙永仁
　　欽定四庫全書
　　詞林典故目録
　　卷一
　　臨幸盛典
　　卷二
　　官制
　　卷三
　　職掌
　　卷四
　　恩遇
　　卷五
　　藝文
　　卷六上
　　儀式
　　卷六下
　　𪠘署
　　卷七
　　題名上
　　卷八
　　題名下











