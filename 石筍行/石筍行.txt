

君不見益州城西門，陌上石筍雙高蹲。
古來相傳是海眼，苔蘚蝕盡波濤痕。
雨多往往得瑟瑟〈石筍街乃真珠樓基。昔胡人立大秦寺。其門十間。悉以珠玉貫之為簾。後摧毀。故多瑟瑟。乃碧珠也。〉，此事恍惚難明論。
恐是昔時卿相墓，立石為表今仍存。
惜哉俗態好蒙蔽，亦如小臣媚至尊。
政化錯迕失大體，坐看傾危受厚恩。
嗟爾石筍擅虛名，後來未識猶駿奔。
安得壯士擲天外，使人不疑見本根。

