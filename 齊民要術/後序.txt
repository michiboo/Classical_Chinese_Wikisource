紹興甲子夏四月十八日，龍舒張使君使貽書曰：「比因暇日，以《齊民要術》刊板成書，將廣其傳。」求僕爲序，以冠其首。謹按《齊民要術》舊多行於東州。僕在兩學時，東州士夫有以《要術》中種植畜養之法爲一時美談。僕喜聞之，欲求善本寓目而不得。今使君得之於薌林居士向伯恭伯。伯恭自少留意問學，故一時名士大夫多與之遊，而喜傳之書。蓋此書乃天聖中崇文院板本，非朝廷要人不可得，使君得之，刊於州治，欲使天下之人皆知務農重穀之道，使君之用心可知矣。僕嘗觀周公戒成王以《無逸》之書，有曰：「不知稼穡之艱難，乃逸乃諺，既誕否，則侮厥父母。」曰昔之人無聞知，夫惟不知稼穡之艱難，其禍至於侮厥父母，而不知懼，其害教豈小小者哉！嘗謂古今親民之官，莫如守令，故守令皆以勸農爲職。漢循吏如召信臣、龔遂輩，類皆躬勸耕農，出入阡陌，至於使民賣刀買犢，賣劍買牛者。今使君以書載耕稼之要，足以爲齊民法，其爲賢當不在西漢循吏之下。況舒之爲州，沃壤千里，富饒魚稻，爰自吳魏以來，爲耕戍實邊之地，又得賢使加勸相乎其間，其爲舒緩不疑矣。僕流落州縣間，晚得小壘而爲之，有民人社稷，於此得使君所遺墨本，日以縱觀，庶幾有補於斯民，且無負於勸農之官，不亦幸乎！使君名轔，彥聲其字，濟南佳士也。嘗爲越之上虞令，縣多力穡之農，而令實爲之勸，故租賦之入，不勞而辦。又嘗爲九江郡丞，而化行乎江漢之間。自九江擢守龍舒，聞譽益美，功利益博，茲以其餘力刊書累編，貽訓於後，他日得君行道，豈易量哉！四月十八日，左朝散郎、權發遣無爲君、主管學事兼管內勸農營田事鎮江葛祐之序。
