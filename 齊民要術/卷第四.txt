凡作園籬法，於牆基之所，方整深耕。凡耕，作三壟，中間相去各二尺。秋上酸棗熟時，收，於壟中穊種之。至明年秋，生高三尺許，間斸去惡者，相去一尺留一根，必須稀穊均調，行伍條直相當。至明年春，劙〈敕傳切〉去橫枝，劙必留距。〈若不留距，侵皮痕大，逢寒即死。〉劙訖，即編為巴籬，隨宜夾縛，務使舒緩。〈急則不復得長故也。〉又至明年春，更劙其末，又復編之，高七尺便足。〈欲高作者，亦任人意。〉非直姦人慚笑而返，狐狼亦自息望而迴。行人見者，莫不嗟嘆，不覺白日西移，遂忘前途尚遠，盤桓瞻矚，久而不能去。枳棘之籬，「折柳樊圃」，斯其義也。其種柳作之者，一尺一樹，初即斜插，插時即編。其種榆莢者，一同酸棗。如其栽榆，與柳斜植，高共人等，然後編之。數年成長，共相蹙迫，交柯錯葉，特似房籠。既圖龍蛇之形，復寫鳥獸之狀，緣勢嶔崎，其貌非一。若值巧人，隨便採用，則無事不成，尤宜作機。其盤紓茀鬱，奇文互起，縈布錦繡，萬變不窮。
凡栽一切樹木，欲記其陰陽，不令轉易。〈陰陽易位則難生。小小栽者，不煩記也。〉
大樹髡之，〈不髡，風搖則死。〉小則不髡。
先為深坑，內樹訖，以水沃之，著土令如薄泥，東西南北搖之良久，〈搖則泥入根間，無不活者；不搖，根虛多死。其小樹，則不煩爾。〉然後下土堅築。〈近上三寸不築，取其柔潤也。〉時時溉灌，常令潤澤。〈每澆水盡，即以燥土覆之，覆則保澤，不然則乾涸。〉埋之欲深，勿令撓動。凡栽樹訖，皆不用手捉，及六畜觝突。〈《戰國策》曰：「夫柳，縱橫顛倒樹之皆生。使千人樹之，一人搖之，則無生柳矣。」〉
凡栽樹，正月為上時，〈諺曰：「正月可栽大樹。」言得時則易生也。〉二月為中時，三月為下時。然棗——雞口，槐——兔目，桑——蝦蟆眼，榆——負瘤散，自餘雜木——鼠耳、虻翅，各其時。〈此等名目，皆是葉生形容之所象似，以此時栽種者，葉皆即生。早栽者，葉晚出。雖然，大率寧早為佳，不可晚也。〉樹，大率種數既多，不可一一備舉，凡不見者，栽蒔之法，皆求之此條。
《淮南子》曰：「夫移樹者，失其陰陽之性，則莫不枯槁。」〈高誘曰：「失，猶易。」〉
《文子》曰：「冬冰可折，夏木可結，時難得而易失。木方盛，終日採之而復生；秋風下霜，一夕而零。」〈非時者，功難立。〉
崔寔曰：「正月，自朔暨晦，可移諸樹：竹、漆、桐、梓、松、柏、雜木。唯有果實者，及望而止；過十五日，則果少實。」
《食經》曰：「種名果法：三月上旬，斫取好直枝，如大母指，長五尺，內著芋魁中種之。無芋，大蕪菁根亦可用。勝種核，核三四年乃如此大耳。可得行種。」
凡五果，花盛時遭霜，則無子。常預於園中，往往貯惡草生糞。天雨新晴，北風寒切，是夜必霜。此時放火作熅，少得煙氣則免於霜矣。
崔寔曰：正月盡二月可剝樹枝；二月盡三月可掩樹枝。〈埋樹枝土中令生二歲以上可移種矣。〉
〈《爾雅》曰：「壺棗；邊，要棗；櫅，白棗；樲，酸棗；楊徹，齊棗；遵，羊棗；洗，大棗；煮，填棗；蹶泄，苦棗；皙，無實棗；還味，棯棗。」郭璞注曰：「今江東呼棗大而銳上者為『壺』；壺，猶瓠也。要，細腰，今謂之『鹿盧棗』。櫅，即今棗子白熟。樲，樹小實酢。《孟子》曰：『養其樲棗。』遵，實小而員，紫黑色，俗呼『羊矢棗』。《孟子》曰：『曾皙嗜羊棗。』洗，今河東猗氏縣出大棗，子如雞卵。蹶泄，子味苦。皙，不著子者。還味，短味也。楊徹、煮填，未詳。」《廣志》曰：「河東安邑棗；東郡穀城紫棗，長二寸；西王母棗，大如李核，三月熟；河內汲郡棗，一名墟棗；東海蒸棗；洛陽夏白棗；安平信都大棗；梁國夫人棗。大白棗，名曰『蹙咨』，小核多肌；三星棗；駢白棗；灌棗。又有狗牙、雞心、牛頭、羊矢、獼猴、細腰之名。又有氐棗、木棗、崎廉棗，桂棗，夕棗也。」《鄴中記》：「石虎苑中有西王母棗，冬夏有葉，九月生花，十二月乃熟，三子一尺。又有羊角棗，亦三子一尺。」《抱朴子》曰：「堯山有歷棗。」《吳氏本草》曰：「大棗，一名良棗。」《西京雜記》曰：「弱枝棗、玉門棗、西王母棗、棠棗、青花棗、赤心棗。」潘岳《閒居賦》有「周文弱枝之棗。丹棗。」按青州有樂氏棗，豐肌細核，多膏肥美，為天下第一。父老相傳云：「樂毅破齊時，從燕齎來所種也。」齊郡西安、廣饒二縣所有名棗即是也。今世有陵棗、幪弄棗也。〉
常選好味者，留栽之。候棗葉始生而移之。〈棗性硬，故生晚；栽早者，堅垎生遲也。〉三步一樹，行欲相當。〈地不耕也。〉欲令牛馬履踐令淨。〈棗性堅強，不宜苗稼，是以不耕；荒穢則蟲生，所以須淨；地堅饒實，故宜踐也。〉正月一日日出時，反斧斑駮椎之，名曰「嫁棗」。〈不椎則花而無實；斫則子萎而落也。〉候大蠶入簇，以杖擊其枝間，振去狂花。〈不打，花繁，不實不成。〉全赤即收。收法：日日撼〈胡感切〉而落之為上。〈半赤而收者，肉未充滿，乾則色黃而皮皺；將赤味亦不佳；全赤久不收，則皮硬，復有烏鳥之患。〉
曬棗法：先治地令淨。〈有草萊，令棗臭。〉布椽於箔下，置棗於箔上，以朳聚而復散之，一日中二十度乃佳。夜仍不聚。〈得霜露氣，乾速，成。陰雨之時，乃聚而苫蓋之。〉五六日後，別擇取紅軟者，上高廚而曝之。〈廚上者已乾，雖厚一尺亦不壞。〉擇去胮爛者。〈胮者永不乾，留之徒令污棗。〉其未乾者，曬曝如法。其阜勞之地，不任耕稼者，歷落種棗則任矣。〈棗性炒故。〉凡五果及桑，正月一日雞鳴時，把火遍照其下，則無蟲災。
《食經》曰：「作乾棗法：新菰蔣，露於庭，以棗著上，厚三寸，復以新蔣覆之。凡三日三夜，撤覆露之，畢日曝，取乾，內屋中。率一石，以酒一升，漱著器中，密泥之。經數年不敗也。」
棗油法：鄭玄曰：「棗油，擣棗實，和，以塗繒上，燥而形似油也。」乃成之。
棗脯法：切棗曝之，乾如脯也。
《雜五行書》曰：「舍南種棗九株，辟縣官，宜蠶桑。服棗核中人二七枚，辟疾病。能常服棗核中人及其刺，百邪不復干矣。」
種椯棗法：〈陰地種之，陽中則少實。足霜，色殷，然後乃收之。早收者澀，不任食之也。〉
《說文》云：「梬，棗也，似柿而小。」
作酸棗麨法：〈多收紅軟者，箔上日曝令乾。大釜中煮之，水僅自淹。一沸即漉出，盆研之。生布絞取濃汁，塗盤上或盆中。盛暑，日曝使乾，漸以手摩挲，取為末。以方寸匕，投一椀水中，酸甜味足，即成好漿。遠行用和米麨，飢渴俱當也。〉
〈爾雅曰：「旄，冬桃。榹桃，山桃。」郭璞注曰：「旄桃，子冬熟。山桃，實如桃而不解核。」廣志曰：「桃有冬桃，夏白桃，秋白桃，襄桃，其桃美也，有秋赤桃。」《廣雅》曰：「抵子者，桃也。」《本草經》曰：「桃梟，在樹不落，殺百鬼。」《鄴中記》曰：「石虎苑中有句鼻桃，重二斤。」《西京雜記》曰：「榹桃，櫻桃，緗核桃，霜桃，言霜下可食，金城桃，胡桃，出西域，甘美可食，綺蔕桃，含桃，紫文桃。」〉
桃，柰桃，欲種，法：熟時合肉全埋糞地中。〈直置凡地則不生，生亦不茂。桃性早實，三歲便結子，故不求栽也。〉至春既生，移栽實地。〈若仍處糞地中，則實小而味苦矣。〉栽法，以鍬合土掘移之。〈桃性易種難栽，若離本土，率多死矣，故須然矣。〉又法：桃熟時，於牆南陽中暖處，深寬為坑。選取好桃數十枚，擘取核，即內牛糞中，頭向上，取好爛糞和土厚覆之，令厚尺餘。至春桃始動時，徐徐撥去糞土，皆應生芽，合取核種之，萬不失一。其餘以熟糞糞之，則益桃味。桃性皮急，四年以上，宜以刀豎𠠫其皮。〈不𠠫者，皮急則死。〉七八年便老，〈老則子細。〉十年則死。〈是以宜歲歲常種之。〉又法：候其子細，便附土斫去，漉上生者，復為少桃，如此亦無窮也。桃酢法：桃爛自零者，收取，內之於瓮中，以物蓋口。七日之後，既爛，漉去皮核，密封閉之。三七日酢成，香美可食。
《術》曰：「東方種桃九根，宜子孫，除凶禍。胡桃、柰桃種，亦同。」櫻桃：〈《爾雅》曰：「楔，荊桃。」郭璞曰：「今櫻桃。」《廣志》曰：「楔桃，大者如彈丸，子有長八分者，有白色肥者：凡三種。」《禮記》曰：「仲夏之月，……天子……羞以含桃。」鄭玄注曰：「今謂之櫻桃。」博物志曰：「櫻桃者，或如彈丸，或如手指。春秋冬夏，花實竟歲。」《吳氏本草》所說云：「櫻桃，一名牛桃，一名英桃。」〉
二月初，山中取栽，陽中者還種陽地，陰中者還種陰地。〈若陰陽易地則難生，生亦不實：此果性。生陰地，既入園囿，便是陽中，故多難得生。宜堅實之地，不可用虛糞也。〉
葡萄：〈漢武帝使張騫至大宛，取蒲萄實，於離宮別館旁盡種之。西域有蒲萄，蔓延、實並似蘡。《廣志》曰：「蒲萄有黃、白、黑三種」者也。〉蔓延，性緣不能自舉，作架以承之。葉密陰厚，可以避熱。〈十月中，去根一步許，掘作坑，收卷蒲萄悉埋之。近枝莖薄安黍穰彌佳。無穰，直安土亦得。不宜濕，濕則冰凍。二月中還出，舒而上架。性不耐寒，不埋即死。其歲久根莖麤大者，宜遠根作坑，勿令莖折。其坑外處，亦掘土並穰培覆之。〉
摘蒲萄法：〈逐熟者一一零疊〈一作「條」〉摘取，從本至末，悉皆無遺。世人全房折殺者，十不收一。〉
作乾蒲萄法：〈極熟者一一零疊摘取，刀子切去蔕，勿令汁出。蜜兩分，脂一分，和內蒲萄中，煮四五沸，漉出，陰乾便成矣。非直滋味倍勝，又得夏暑不敗壞也。〉
藏蒲萄法：〈極熟時，全房折取。於屋下作廕坑，坑內近地鑿壁為孔，插枝於孔中，還築孔使堅，屋子置土覆之，經冬不異也。〉
〈《爾雅》曰：「休，無實李。痤，接慮李。駁，赤李。」《廣志》曰：「赤李。麥李，細小有溝道。有黃建李，青皮李，馬肝李，赤陵李。有糕李，肥黏似糕。有柰李，離核，李似柰。有劈李，熟必劈裂。有經李，一名老李，其樹數年即枯。有杏李，味小醋，似杏。有黃扁李。有夏李；冬李，十一月熟。有春季李，冬花春熟。」《荊州土地記》曰：「房陵、南郡有名李。」《風土記》曰：「南郡細李，四月先熟。」西晉傅玄《賦》曰：「河、沂黃建，房陵縹青。」《西京雜記》曰：「有朱李，黃李，紫李，綠李，青李，綺李，青房李，車下李，顏回李，出魯，合枝李，羌李，燕李。」今世有木李，實絕大而美。又有中植李，在麥後穀前而熟者。李欲栽。李性堅，實晚，五歲始子，是以藉栽。栽者三歲便結子也。〉
李性耐久，樹得三十年；老雖枝枯，子亦不細。嫁李法：正月一日，或十五日，以塼石著李樹歧中，令實繁。
又法：〈臘月中，以杖微打歧間，正月晦日復打之，亦足子也。〉
又法：〈以煮寒食醴酪火掭著樹枝間，亦良。樹多者，故多束枝，以取火焉。〉李樹桃樹下，並欲鋤去草穢，而不用耕墾。〈耕則肥而無實。樹下犁撥亦死之。〉
桃、李，大率方兩步一根。〈大穊連陰，則子細而味亦不佳。《管子》曰：「五沃之土，其木宜梅李。」《韓詩外傳》云：「簡王曰：『春樹桃李，夏得陰其下，秋得食其實。春種蒺藜，夏不得採其實，秋得刺焉。』」《家政法》曰：「二月徙梅李也。」〉
作白李法：〈用夏李。色黃便摘取，於鹽中挼之。鹽入汁出，然後合鹽曬令萎，手捻之令褊。復曬，更捻，極褊乃止。曝使乾。飲酒時，以湯洗之，漉著蜜中，可下酒矣。〉
〈《爾雅》曰：「梅，枏也。」「時，英梅也。」郭璞注曰：「梅，似杏，實醋。」「英梅，未聞。」《廣志》曰：「蜀名梅為『䕩』，大如鴈子。梅杏皆可以為油、脯。黃梅以熟䕩作之。」《詩義疏》云：「梅，杏類也；樹及葉皆如杏而黑耳。實赤於杏而醋，亦可生噉也。煮而曝乾為蘇，置羹臛、齏中。又可含以香口。亦蜜藏而食。」《西京雜記》曰：「侯梅，朱梅，同心梅，紫蔕梅，燕脂梅，麗枝梅。」按梅花早而白，杏花晚而紅；梅實小而酸，核有細文，杏實大而甜，核無文采。白梅任調食及兗，杏則不任此用。世人或不能辨，言梅、杏為一物，失之遠矣。《廣志》曰：「榮陽有白杏，鄴中有赤杏，有黃杏，有柰杏。」
《西京雜記》曰：「文杏，材有文彩。蓬萊杏，東海都尉於台獻，一株花雜五色，雲是仙人所食杏也。」〉
栽種與桃李同。
作白梅法：〈梅子酸、核初成時摘取，夜以鹽汁漬之，晝則日曝。凡作十宿、十浸、十曝，便成矣。調鼎和兗，所在多入也。〉
作烏梅法：〈亦以梅子核初成時摘取，籠盛，於突上熏之，令乾，即成矣。烏梅入藥，不任調食也。〉
《食經》曰：「蜀中藏梅法：取梅極大者，剝皮陰乾，勿令得風。經二宿，去鹽汁，內蜜中。月許更易蜜。經年如新也。」
作杏李麨法：〈杏李熟時，多收爛者，盆中研之，生布絞取濃汁，塗盤中，日曝乾，以手摩刮取之。可和水為漿，及和米麨，所在入意也。〉
作烏梅欲令不蠹法：〈濃燒穰，以湯沃之，取汁，以梅投中，使澤。乃出蒸之。〉
《釋名》曰：「杏可為油。」
《神仙傳》曰：〈「董奉居廬山，不交人。為人治病，不取錢。重病得愈者，使種杏五株；輕病癒，為栽一株。數年之中，杏有十數萬株，鬱鬱然成林。其杏子熟，於林中所在作倉。宣語買杏者：『不須來報，但自取之，具一器穀，便得一器杏。』有人少穀往，而取杏多，即有五虎逐之。此人怖遽，檐傾覆，所餘在器中，如向所持穀多少。虎乃還去。自是以後，買杏者皆於林中自平量，恐有多出。奉悉以前所得穀，賑救貧乏。」《尋陽記》曰：「杏在北嶺上，數百株，今猶稱董先生杏。」〉
杏子人，可以為粥。〈多收賣者，可以供紙墨之直也。〉
〈《廣志》曰：「洛陽北邙張公夏梨，海內唯有一樹。常山真定，山陽鉅野，梁國睢陽，齊國臨菑，鉅鹿，並出梨。上黨楟梨，小而加甘。廣都梨——又雲鉅鹿豪梨——重六斤，數人分食之。新豐箭谷梨。弘農、京兆、右扶風郡界諸谷中梨，多供御。陽城秋梨、夏梨。」《三秦記》曰：「漢武果園，一名『御宿』，有大梨如五升，落地即破。取者以布囊盛之，名曰『含消梨』。」《荊州土地記》曰：「江陵有名梨。」《永嘉記》曰：「青田村民家有一梨樹，名曰『官梨』，子大一圍五寸，常以供獻，名曰『御梨』。梨實落地即融釋。」《西京雜記》曰：「紫梨；芳梨，實小；青梨，實大；大谷梨；細葉梨；紫條梨；瀚海梨，出瀚海地，耐寒不枯；東王梨，出海中。」別有朐山梨，張公大谷梨，或作「糜雀梨」也。〉
種者，梨熟時，全埋之。經年，至春地釋，分栽之，多著熟糞及水。至冬葉落，附地刈殺之，以炭火燒頭。二年即結子。〈若穭生及種而不栽者，則著子遲。每梨有十許子，唯二子生梨，餘皆生杜。〉插者彌疾。插法：用棠、杜。〈棠，梨大而細理；杜次之；桑梨大惡；棗、石榴上插得者，為上梨，雖治十，收得一二也。〉
杜如臂以上，皆任插。〈當先種杜，經年後插之。主客俱下亦得；然俱下者，杜死則不生也。〉
杜樹大者，插五枝；小者，或三或二。梨葉微動為上時，將欲開莩為下時。先作麻紉汝珍反，纏十許匝；以鋸截杜，令去地五六寸。〈不纏，恐插時皮披。留杜高者，梨枝繁茂，遇大風則披。其高留杜者，梨樹早成，然宜高作蒿簞盛杜，以土築之令沒，風時，以籠盛梨，則免披耳。〉斜攕竹為籤，刺皮木之際，令深一寸許。折取其美梨枝陽中者，〈陰中枝則實少。〉長五六寸，亦斜攕之，令過心，大小長短與籤等；以刀微𠠜梨枝斜攕之際，剝去黑皮。〈勿令傷青皮，青皮傷即死。〉拔去竹籤，即插梨，令至𠠜處，木邊向木，皮還近皮。插訖，以綿幕杜頭，封熟泥於上，以土培覆，令梨枝僅得出頭，以土壅四畔。當梨上沃水，水盡以土覆之，勿令堅涸。百不失一。〈梨枝甚脆，培土時宜慎之，勿使掌撥，掌撥則折。〉
其十字破杜者，十不收一。〈所以然者，木裂皮開，虛燥故也。〉
梨既生，杜旁有葉出，輒去之。〈不去勢分，梨長必遲。〉
凡插梨園中者，用旁枝，庭前者中心。〈旁枝，樹下易收；中心，上聳不妨。〉用根蔕小枝，樹形可喜，五年方結子；鳩腳老枝，三年即結子，而樹醜。〈《吳氏本草》曰：「金創，乳婦，不可食梨。梨多食則損人，非補益之物。產婦蓐中，及疾病未愈，食梨多者，無不致病。欬逆氣上者，尤宜慎之。」〉
凡遠道取梨枝者，下根即燒三四寸，亦可行數百里猶生。
藏梨法：初霜後即收。〈霜多即不得經夏也。〉於屋下掘作深廕坑，底無令潤濕。收梨置中，不須覆蓋，便得經夏。〈摘時必令好接，勿令損傷。〉
凡醋梨，易水熟煮，則甜美而不損人也。
〈《廣志》曰：「栗，關中大栗，如雞子大。」
蔡伯喈曰：「有胡栗。」
《魏志》云：「有東夷韓國出大栗，狀如梨。」
《三秦記》曰：「漢武帝果園有大栗，十五顆一升。」
王逸曰：「朔濱之栗。」
《西京雜記》曰：「榛栗，瑰栗，嶧陽栗，嶧陽都尉曹龍所獻，其大如拳。」〉
栗，種而不栽。〈栽者雖生，尋死矣。〉
栗初熟出殼，即於屋裏埋著濕土中。〈埋必須深，勿令凍徹。若路遠者，以韋囊盛之。停二日以上，及見風日者，則不復生矣。〉至春二月，悉芽生，出而種之。
既生，數年不用掌近。〈凡新栽之樹，皆不用掌近，栗性尤甚也。〉三年內，每到十月，常須草裹，至二月乃解。〈不裹則凍死。《大戴禮‧夏小正》曰：「八月，栗零而後取之，故不言剝之。」〉

《食經》藏乾栗法：「取穰灰，淋取汁漬栗。出，日中曬，令栗肉焦燥，可不畏蟲，得至後年春夏。」
藏生栗法：〈著器中；曬細沙可燥，以盆覆之。至後年二月，皆生芽而不蟲者也。〉
榛：〈《周官》注曰：「榛，似栗而小。」
《說文》曰：「榛，似梓，實如小栗。」
《衛詩》曰：「山有蓁。」《詩義疏》云：「蓁，栗屬。或從木。有兩種：其一種，大小枝葉皆如栗，其子形似杼子，味亦如栗，所謂『樹之榛栗』者。其一種，枝莖如木蓼，葉如牛李色，生高丈餘；其核中悉如李，生作胡桃味，膏燭又美，亦可食噉。漁陽、遼、代、上黨皆饒。其枝莖生樵，爇燭，明而無煙。」〉栽種與栗同。
〈《廣雅》曰：「橏、掩、蓲，柰也。」《廣志》曰：「柰有白、青、赤三種。張掖有白柰，酒泉有赤柰。西方例多柰，家以為脯，數十百斛以為蓄積，如收藏棗栗。」魏明帝時，諸王朝，夜賜冬成柰一區。陳思王《謝》曰：「柰以夏熟，今則冬生；物以非時為珍，恩以絕口為厚。」詔曰：「此柰從涼州來。」《晉宮閣簿》曰：「秋有白柰。」《西京雜記》曰：「紫柰，綠柰。」別有素柰，朱柰。《廣志》曰：「里琴，似赤柰。」〉
柰、林檎不種，但栽之。〈種之雖生，而味不佳。〉取栽如壓桑法。
又法栽如桃李法。林檎樹以正月、二月中，飜斧斑駮椎之，則饒子。
作柰麨法：〈拾爛柰，內瓮中，盆合口，勿令蠅入。六七日許，當大爛，以酒淹，痛抨之，令如粥狀。下水，更抨，以羅漉去皮子。良久，清澄，瀉去汁，更下水，復抨如初，嗅看無臭氣乃止。瀉去汁，置布於上，以灰飲汁，如作米粉法。汁盡，刀剔，大如梳掌，於日中曝乾，研作末，便成。甜酸得所，芳香非常也。〉
作林檎麨法：〈林檎赤熟時，擘破，去子、心、蔕，日曬令乾。或磨或擣，下細絹篩；麤者更磨擣，以細盡為限。以方寸匕投於水中，即成美漿。不去蔕則大苦，合子則不度夏，留心則大酸。若乾噉者，以林檎麨一升，和米麵二升，味正調適。〉
作柰脯法：〈柰熟時，中破，曝乾，即成矣。〉
〈《說文》曰：「柿，赤實果也。」
《廣志》曰：「小者如小杏。」又曰：「{木耎}棗，味如柿。晉陽{木耎}，肥細而厚，以供御。」
王逸曰：「苑中牛柿。」
李尤曰：「鴻柿若瓜。」
張衡曰：「山柿。」
左思曰：「胡畔之柿。」
潘岳曰：「梁侯烏椑之柿。」〉
柿，有小者，栽之；無者，取枝於{木耎}棗根上插之。
插柿法〈闕〉。
《食經》藏柿法：〈「柿熟時取之，以灰汁燥再三，乾令汁絕，著器中可食。」〉
〈〉陸機曰：「張騫為漢使外國十八年，得塗林。塗林，安石榴也。」
《廣志》曰：「安榴有甜、酸二等。」
《鄴中記》云：「石虎苑中有安石榴，子大如盂碗，其味不酸。」
《抱朴子》曰：「積石山有苦榴。」
《京口記》曰：「龍剛縣有石榴。」
《西京雜記》曰：「有甘石榴」也。
栽石榴法：三月初，取枝大如手大指者，斬令長一尺半，八九枝共為一窠，燒下頭二寸。〈不燒則漏汁矣。〉掘圓坑深一尺七寸，口徑尺。豎枝於坑畔，〈環圓布枝，令勻調也。〉置枯骨、礓石於枝間，〈骨、石，此是樹性所宜。〉下土築之。一重土，一重骨、石，平坎止。〈其土令沒枝頭一寸許也。〉水澆常令潤澤。既生，又以骨、石布其根下，則科圓滋茂可愛。〈若孤根獨立者，雖生亦不佳焉。〉
十月中，以蒲藁裹而纏之。〈不裹則凍死也。〉二月初乃解放。
若不能得多枝者，取一長條，燒頭，圓屈如牛拘而橫埋之亦得。然不及上法根強早成。其拘中亦安骨、石。
其斸根栽者，亦圓布之，安骨、石於其中也。
〈《爾雅》曰：「楙，木瓜。」郭璞注曰：「實如小瓜，酢可食。」
《廣志》曰：「木瓜子可藏。枝可為數號，一尺百二十節。」
《衛詩》曰：「投我以木瓜。」毛公曰：「楙也。」《詩義疏》曰：「楙，葉似柰葉，實如小瓜，黃似著粉者。欲啖者，截著熱灰中，令萎蔫，淨洗，以苦酒頭汁、蜜之，可案酒食。蜜封藏百日，乃食之，甚美。」〉
木瓜，種子及栽皆得，壓枝亦生。栽種與桃李同。
《食經》藏木瓜法：〈「先切去皮，煮令熟，著水中，車輪切，百瓜用三升鹽，蜜一斗漬之。晝曝，夜內汁中。取令乾，以餘汁密藏之。亦用濃杬汁也。」〉
〈《爾雅》曰：「檓，大椒。」
《廣志》曰：「胡椒出西域。」
《范子計然》曰：「蜀椒出武都，秦椒出天水。」
按今青州有蜀椒種，本商人居椒為業，見椒中黑實，乃遂生意種之。凡種數千枚，止有一根生。數歲之後，便結子，實芬芳，香、形、色與蜀椒不殊，氣勢微弱耳。遂分佈栽移，略遍州境也。〉
熟時收取黑子。〈俗名「椒目」。不用人手數近捉之，則不生也。〉
四月初，畦種之。〈治畦下水，如種葵法。〉
方三寸一子，篩土覆之，令厚寸許；復篩熟糞，以蓋土上。旱輒澆之，常令潤澤。
生高數寸，夏連雨時，可移之。移法：先作小坑，圓深三寸；以刀子圓𠠫椒栽，合土移之於坑中，萬不失一。〈若拔而移者，率多死。〉
若移大栽者，二月、三月中移之。先作熟蘘泥，掘出即封根合泥埋之。〈行百餘里，猶得生之。〉
此物性不耐寒，陽中之樹，冬須草裹。〈不裹即死。〉
其生小陰中者，少稟寒氣，則不用裹。〈所謂「習以性成」。一木之性，寒暑異容；若朱、藍之染，能不易質？故觀鄰識士，見友知人也。〉
候實口開，便速收之，天晴時摘下，薄布曝之，令一日即乾，色赤椒好。〈若陰時收者，色黑失味。〉
其葉及青摘取，可以為菹；乾而末之，亦足充事。
《養生要論》曰：「臘夜令持椒臥房床旁，無與人言，內井中，除溫病。」
食茱萸也，山茱萸則不任食。
二月、三月栽之。宜故城、隄、冢高燥之處。〈凡於城上種蒔者，先宜隨長短掘壍，停之經年，然後於壍中種蒔，保澤沃壤，與平地無差。不爾者，土堅澤流，長物至遲，歷年倍多，樹木尚小。〉
候實開，便收之，掛著屋裏壁上，令廕乾，勿使煙熏。〈煙熏則苦而不香也。〉
用時，去中黑子。〈肉醬、魚鮓，偏宜所用。〉
《術》曰：「井上宜種茱萸，茱萸葉落井中，飲此水者，無溫病。」
《雜五行書》曰：「舍東種白楊、茱萸三根，增年益壽，除患害也。」
又《術》曰：「懸茱萸子於屋內，鬼畏不入也。」
齊民要術卷四
