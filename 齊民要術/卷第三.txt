〈《廣雅》曰：「蘬，丘葵也。」
《廣志》曰：「胡葵，其花紫赤。」
《博物志》曰：「人食落葵，爲狗所齧，作瘡則不差，或至死。」
按今世葵有紫莖、白莖二種，種別復有大小之殊。又有鴨腳葵也。〉
臨種時，必燥曝葵子。〈葵子雖經歲不浥，然濕種者，疥而不肥也。〉
地不厭良，故墟彌善，薄卽糞之，不宜妄種。
春必畦種、水澆。〈春多風、旱，非畦不得。且畦者地省而菜多，一畦供一口。〉畦長兩步，廣一步。〈大則水難均，又不用人足入。〉深掘，以熟糞對半和土覆其上，令厚一寸，鐵齒杷耬之，令熟，足踏使堅平；下水，令徹澤。水盡，下葵子，又以熟糞和土覆其上，令厚一寸餘。葵生三葉，然後澆之。〈澆用晨夕，日中便止。〉每一掐，輒杷耬地令起，下水加糞。三掐更種，一歲之中，凡得三輩。〈凡畦種之物，治畦皆如種葵法，不復條列煩文。〉
早種者，必秋耕。十月末，地將凍，散子勞之，〈一畝三升。正月末散子亦得。〉人足踐踏之乃佳。〈踐者菜肥。〉地釋卽生。鋤不厭數。
五月初，更種之。〈春者既老，秋葉未生，故種此相接。〉
六月一日種白莖秋葵。〈白莖者宜乾；紫莖者，乾卽黑而澀。〉秋葵堪食，仍留五月種者取子。〈春葵子熟不均，故須留中輩。〉於此時，附地剪卻春葵，令根上枿生者，柔軟至好，仍供常食，美於秋菜。〈留之，亦中爲榜簇。〉
掐秋菜，必留五六葉。〈不掐則莖孤；留葉多則科大。〉凡掐，必待露解。〈諺曰：「觸露不掐葵，日中不剪韭。」〉八月半剪去，〈留其歧。歧多者則去地一二寸，獨莖者亦可去地四五寸。〉枿生肥嫩，比至收時，高與人膝等，莖葉皆美，科雖不高，菜實倍多。〈其不剪早生者，雖高數尺，柯葉堅硬，全不中食；所可用者，唯有菜心。附葉黃澀，至惡，煮亦不美。看雖似多，其實倍少。〉
收待霜降。〈傷早黃爛，傷晚黑澀。〉榜簇皆須陰中。〈見日亦澀。〉其碎者，割訖，卽地中尋手糺之。〈待萎而糺者必爛。〉
又冬種葵法：近州郡都邑有市之處，負郭良田三十畝，九月收菜後卽耕，至十月半，令得三遍。每耕卽勞，以鐵齒杷耬去陳根，使地極熟，令如麻地。於中逐長穿井十口。〈井必相當，斜角則妨地。地形狹長者，井必作一行；地形正方者，作兩三行亦不嫌也。〉井別作桔橰、轆轤。〈井深用轆轤，井淺用桔橰。〉柳鑵，令受一石。〈鑵小，用則功費。〉
十月末，地將凍，漫散子，唯穊爲佳。〈畝用子六升。〉散訖，卽再勞。有雪，勿令從風飛去，〈勞雪令地保澤，葉又不蟲。〉每雪，輒一勞之。若竟冬無雪，臘月中汲井水普澆，悉令徹澤。〈有雪則不荒。〉正月地釋，驅羊踏破地皮。〈不踏卽枯涸，皮破卽膏潤。〉春暖草生，葵亦俱生。
三月初，葉大如錢，逐穊處拔大者賣之。〈十手拔，乃禁取。兒女子七歲以上，皆得充事也。〉一升葵，還得一升米。日日常拔，看稀稠得所乃止。有草拔卻，不得用鋤。一畝得葵三載，合收米九十車。車准二十斛，爲米一千八百石。
自四月八日以後，日日剪賣。其剪處，尋以手拌斫斸地令起，水澆，糞覆之。〈四月亢旱，不澆則不長；有雨卽不須。四月以前，雖旱亦不須澆，地實保澤，雪勢未盡故也。〉比及剪遍，初者還復，周而復始，日日無窮。至八月社日止，留作秋菜。九月，指地賣，兩畝得絹一匹。
收訖，卽急耕，依去年法，勝作十頃穀田。止須一乘車牛專供此園。〈耕、勞、輦糞、賣菜，終歲不閑。〉
若糞不可得者，五、六月中穊種菉豆，至七月、八月犂掩殺之，如以糞糞田，則良美與糞不殊，又省功力。〈其井間之田，犂不及者，可作畦，以種諸菜。〉
崔寔曰：「正月，可種瓜、瓠、葵、芥、䪥、大小蔥、蘇。苜蓿及雜蒜，亦可種。——此二物皆不如秋。六月，六日可種葵，中伏後可種冬葵。九月，作葵菹，乾葵。」
《家政法》曰：「正月種葵。」
〈《爾雅》曰：「蕦，葑蓯。」註：「江東呼爲蕪菁，或爲菘，菘、蕦音相近，蕦則蕪菁。」
《字林》曰：「蘴，蕪菁苗也，乃齊魯雲。」
《廣志》云：「蕪菁，有紫花者，白花者。」〉
種不求多，唯須良地，故墟新糞壞牆垣乃佳。〈若無故墟糞者，以灰爲糞，令厚一寸；灰多則燥不生也。〉耕地欲熟。
七月初種之。一畝用子三升。〈從處暑至八月白露節皆得。早者作菹，晚者作乾。〉漫散而勞。種不用濕。〈濕則地堅葉焦。〉既生不鋤。
九月末收葉，〈晚收則黃落。〉仍留根取子。十月中，犂麤㽟，拾取耕出者。〈若不耕㽟，則留者英不茂，實不繁也。〉
其葉作菹者，料理如常法。擬作乾菜及䖆〈人丈反〉菹者，〈䖆菹者，後年正月始作耳，須留第一好菜擬之。其菹法列後條。〉割訖則尋手擇治而辮之，勿待萎，〈萎而後辮則爛。〉掛著屋下陰中風涼處，勿令煙熏。〈煙熏則苦。〉燥則上在廚積置以苫之。〈積時宜候天陰潤，不爾多碎折。久不積苫則澀也。〉
春夏畦種供食者，與畦葵法同。剪訖更種，從春至秋得三輩，常供好菹。
取根者，用大小麥底。六月中種。十月將凍，耕出之。〈一畝得數車。早出者根細。〉
又多種蕪菁法：近市良田一頃，七月初種之。〈六月種者，根雖麤大，葉復蟲食；七月末種者，葉雖膏潤，根復細小；七月初種，根葉俱得。〉擬賣者，純種「九英」。〈「九英」葉根麤大，雖堪舉賣，氣味不美；欲自食者，須種細根。〉
一頃取葉三十載。正月、二月，賣作䖆菹，三載得一奴。收根依㽟法，一頃收二百載。二十載得一婢。〈細剉和莖飼牛羊，全擲乞豬，並得充肥，亞於大豆耳。〉一頃收子二百石，輸與壓油家，三量成米，此爲收粟米六百石，亦勝穀田十頃。
是故漢桓帝詔曰：「橫水爲災，五穀不登，令所傷郡國，皆種蕪菁，以助民食。」然此可以度凶年，救饑饉。乾而蒸食，既甜且美，自可藉口，何必饑饉？〈若值凶年，一頃乃活百人耳。〉
蒸乾蕪菁根法：作湯淨洗蕪菁根，漉著一斛甕子中，以葦荻塞甕裏以蔽口，合著釜上，繫甑帶，以乾牛糞燃火，竟夜蒸之，麤細均熟。謹謹著牙，真類鹿尾。蒸而賣者，則收米十石也。
種菘、蘆菔〈蒲北反〉法，與蕪菁同。〈菘菜似蕪菁，無毛而大。《方言》曰：「蕪菁，紫花者謂之蘆菔。」按蘆菔，根實麤大，其角及根葉，並可生食，非蕪菁也。諺曰：「生噉蕪菁無人情。」〉取子者，以草覆之，不覆則凍死。秋中賣銀，十畝得錢一萬。
《廣志》曰：「蘆菔，一名雹突。」
崔寔曰：「四月，收蕪菁及芥、葶藶、冬葵子。六月中伏後，七月可種蕪菁，至十月可收也。」
〈《說文》曰：「蒜，葷菜也。」
《廣志》曰：「蒜有胡蒜、小蒜。黃蒜，長苗無科，出哀牢。」
王逸曰：「張騫周流絕域，始得大蒜、葡萄、苜蓿。」
《博物志》曰：「張騫使西域，得大蒜、胡荽。」
延篤曰：「張騫大宛之蒜。」
潘尼曰：「西域之蒜。」
朝歌大蒜甚辛。一名葫，南人尚有「齊葫」之言。又有胡蒜、澤蒜也。〉
蒜宜良軟地。〈白軟地，蒜甜美而科大；黑軟次之；剛強之地，辛辣而瘦小也。〉三遍熟耕。九月初種。
種法：黃塲時，以耬耩，逐壠手下之。五寸一株。〈諺曰：「左右通鋤，一萬餘株。」〉空曳勞。二月半鋤之，令滿三遍。〈勿以無草則不鋤，不鋤則科小。〉
條拳而軋之。〈不軋則獨科。〉
葉黃，鋒出，則辮，於屋下風涼之處桁之。〈早出者，皮赤科堅，可以遠行；晚則皮皴而喜碎。〉
冬寒，取穀䅞〈奴勒反〉布地，一行蒜，一行䅞。〈不爾則凍死。〉
收條中子種者，一年爲獨瓣；種二年者，則成大蒜，科皆如拳，又逾於凡蒜矣。〈瓦子壠底，置獨瓣蒜於瓦上，以土覆之，蒜科橫闊而大，形容殊別，亦足以爲異。今并州無大蒜，朝歌取種，一歲之後，還成百子蒜矣，其瓣麤細，正與條中子同。蕪菁根，其大如椀口，雖種他州子，一年亦變大。蒜瓣變小，蕪菁根變大，二事相反，其理難推。又八月中方得熟，九月中始刈得花子。至於五穀蔬果，與餘州早晚不殊，亦一異也。并州豌豆，度井陘以東，山東穀子，入壺關、上黨，苗而無實。皆余目所親見，非信傳疑：蓋土地之異者也。〉
種澤蒜法：預耕地，熟時採取子，漫散勞之。澤蒜可以香食，吳人調鼎，率多用此，根葉解菹，更勝蔥、韭。此物繁息，一種永生。蔓延滋漫，年年稍廣。間區斸取，隨手還合。但種數畝，用之無窮。種者地熟，美於野生。
崔寔曰：「布穀鳴，收小蒜。六月、七月，可種小蒜。八月，可種大蒜。」
〈《爾雅》曰：「䪥，鴻薈。」注曰：「䪥菜也。」〉
䪥宜白軟良地，三轉乃佳。二月、三月種。〈八月、九月種亦得。秋種者，春末生。〉率七八支爲一本。〈諺曰：「蔥三䪥四。」移蔥者，三支爲一本；種䪥者，四支爲一科。然支多者，科圓大，故以七八爲率。〉
䪥子，三月葉青便出之，〈未青而出者，肉未滿，令䪥瘦。〉燥曝，挼去莩餘，切卻強根。〈留強根而濕者，卽瘦細不得肥也。〉先重耬耩地，壠燥，掊而種之。〈壠燥則䪥肥，耬重則白長。〉率一尺一本。
葉生卽鋤，鋤不厭數。〈䪥性多穢，荒則羸惡。〉五月鋒，八月初耩。〈不耩則白短。〉
葉不用剪。〈剪則損白。供常食者，別種。〉九月、十月出賣。〈經久不任也。〉
擬種子，至春地釋，出卽曝之。
崔寔曰：「正月，可種䪥、韭、芥。七月，別種䪥矣。」
〈《爾雅》曰：「茖，山蔥。」注曰：「茖蔥，細莖大葉。」
《廣雅》曰：「藿、薵、𦿀，蔥也；其蓊謂之薹。」
《廣志》曰：「蔥有冬春二蔥。有胡蔥、木蔥、山蔥。」
《晉令》曰：「有紫蔥。」〉
收蔥子，必薄布陰乾，勿令浥鬱。〈此蔥性熱，多喜浥鬱；浥鬱則不生。〉
其擬種之地，必須春種緑豆，五月掩殺之。比至七月，耕數遍。
一畝用子四五升。〈良田五升，薄地四升。〉炒穀拌和之，〈蔥子性澀，不以穀和，下不均調；不炒穀，則草穢生。〉兩耬重耩，竅瓠下之，以批〈蒲結反〉契〈蘇結反〉繼腰曳之。
七月納種，至四月始鋤。鋤遍乃剪。剪與地平。〈高留則無葉，深剪則傷根。〉剪欲旦起，避熱時。良地三剪，薄地再剪，八月止。〈不剪則不茂，剪過則根跳。若八月不止，則蔥無袍而損白。〉
十二月盡，掃去枯葉枯袍。〈不去枯葉，春葉則不茂。〉二月、三月出之。〈良地二月出，薄地三月出。〉收子者，別留之。
蔥中亦種胡荽，尋手供食，乃至孟冬爲菹，亦無妨。
崔寔曰：「三月，別小蔥。六月，別大蔥。七月，可種大、小蔥。〈「夏蔥曰小，冬蔥曰大。」〉」
〈《廣志》曰：「白弱韭，長一尺，出蜀漢。」
王彪之《關中賦》曰：「蒲、韭冬藏」也。〉
收韭子，如蔥子法。〈若市上買韭子，宜試之：以銅鐺盛水，於火上微煮韭子，須臾芽生者好；芽不生者，是裛鬱矣。〉
治畦，下水，糞覆，悉與葵同。然畦欲極深。〈韭，一剪一加糞，又根性上跳，故須深也。〉
二月、七月種。種法：以升盞合地爲處，布子於圍內。〈韭性內生，不向外長，圍種令科成。〉
薅令常淨。〈韭性多穢，數拔爲良。〉高數寸剪之。〈初種，歲止一剪。〉至正月，掃去畦中陳葉。凍解，以鐵杷耬起，下水，加熟糞。韭高三寸便剪之。剪如蔥法。一歲之中，不過五剪。〈每剪，杷耬、下水、加糞，悉如初。〉收子者，一剪卽留之。
若旱種者，但無畦與水耳，杷、糞悉同。一種永生。〈諺曰：「韭者懶人菜。」以其不須歲種也。《聲類》曰：「韭者，久長也，一種永生。」〉
崔寔曰：「正月上辛日，掃除韭畦中枯葉。七月，藏韭菁。〈「菁，韭花也。」」〉
〈《吳氏本草》云：「芥蒩，一名水蘇，一名勞抯。」〉
蜀芥、蕓薹取葉者，皆七月半種。地欲糞熟。蜀芥一畝，用子一升；蕓薹一畝，用子四升。種法與蕪菁同。既生，亦不鋤之。十月收蕪菁訖時，收蜀芥。〈中爲鹹淡二菹，亦任爲乾菜。〉蕓薹，足霜乃收。〈不足霜卽澀。〉
種芥子及蜀芥、蕓薹收子者，皆二三月好雨澤時種。〈三物性不耐寒，經冬則死，故須春種。〉旱則畦種水澆。五月熟而收子。〈蕓薹冬天草覆，亦得取子，又得生茹供食。〉
崔寔曰：「六月，大暑中伏後，可收芥子。七月、八月，可種芥。」
胡荽宜黑軟青沙良地，三遍熟耕。〈樹陰下，得；禾豆處，亦得。〉春種者用秋耕地。開春凍解地起有潤澤時，急接澤種之。
種法：近市負郭田，一畝用子二升，故穊種，漸鋤取，賣供生菜也。外舍無市之處，一畝用子一升，疏密正好。六、七月種，一畝用子一升。先燥曬，欲種時，布子於堅地，一升子與一掬濕土和之，以腳蹉令破作兩段。〈多種者，以塼瓦蹉之亦得，以木礱礱之亦得。子有兩人，人各著，故不破兩段，則疏密水裛而不生。著土者，令土入殼中，則生疾而長速。種時欲燥，此菜非雨不生，所以不求濕下也。〉於旦暮潤時，以耬耩作壠，以手散子，卽勞令平。〈春雨難期，必須藉澤，蹉跎失機，則不得矣。地正月中凍解者，時節既早，雖浸，芽不生，但燥種之，不須浸子。地若二月始解者，歲月稍晚，恐澤少，不時生，失歲計矣；便於暖處籠盛胡荽子，一日三度以水沃之，二三日則芽生，於旦暮時接潤漫擲之，數日悉出矣。大體與種麻法相似。假定十日、二十日未出者，亦勿怪之，尋自當出。有草，乃令拔之。〉
菜生三二寸，鋤去穊者，供食及賣。十月足霜，乃收之。
取子者，仍留根，間〈古莧反〉拔令稀，〈穊卽不生。〉以草覆上。〈覆者得供生食，又不凍死。〉又五月子熟，拔取曝乾，〈勿使令濕，濕則裛鬱。〉格柯打出，作蒿篅盛之。冬日亦得入窖，夏還出之。但不濕，亦得五六年停。
一畝收十石，都邑糶賣，石堪一匹絹。
若地柔良，不須重加耕墾者，於子熟時，好子稍有零落者，然後拔取，直深細鋤地一遍，勞令平，六月連雨時，穭〈音呂〉生者亦尋滿地，省耕種之勞。
秋種者，五月子熟，拔去，急耕，十餘日又一轉，入六月又一轉，令好調熟，調熟如麻地。卽於六月中旱時，耬耩作壠，蹉子令破，手散，還勞令平，一同春法。但既是旱種，不須耬潤。此菜旱種，非連雨不生，所以不同春月要求濕下。種後，未遇連雨，雖一月不生，亦勿怪。麥底地亦得種，止須急耕調熟。雖名秋種，會在六月。六月中無不霖，遇連雨生，則根強科大。七月種者，雨多亦得，雨少則生不盡，但根細科小，不同六月種者，便十倍失矣。
大都不用觸地濕入中。生高數寸，鋤去穊者，供食及賣。
作菹者，十月足霜乃收之。一畝兩載，載直絹三匹。若留冬中食者，以草覆之，尚得竟冬中食。
其春種小小供食者，自可畦種。畦種者一如葵法。若種者，挼生子，令中破，籠盛，一日再度以水沃之，令生芽，然後種之。再宿卽生矣。〈晝用箔蓋，夜則去之。晝不蓋，熱不生；夜不去，蟲棲之。〉
凡種菜，子難生者，皆水沃令芽生，無不卽生矣。
作胡荽菹法：湯中渫出之，著大瓮中，以暖鹽水經宿浸之。明日，汲水淨洗，出別器中，以鹽、酢浸之，香美不苦。亦可洗訖，作粥清、麥䴷末，如䖆芥菹法，亦有一種味。作裹菹者，亦須渫去苦汁，然後乃用之矣。
〈蘭香者，羅勒也；中國爲石勒諱，故改，今人因以名焉。且蘭香之目，美於羅勒之名，故卽而用之。
韋弘《賦‧敍》曰：「羅勒者，生崑崙之丘，出西蠻之俗。」
按今世大葉而肥者，名朝蘭香也。〉
三月中，候棗葉始生，乃種蘭香。〈早種者，徒費子耳，天寒不生。〉治畦下水，一同葵法。及水散子訖。水盡，簁熟糞，僅得蓋子便止。〈厚則不生，弱苗故也。〉晝日箔蓋，夜卽去之。〈晝日不用見日，夜須受露氣。〉生卽去箔。常令足水。六月連雨，拔栽之。〈掐心著泥中，亦活。〉
作菹及乾者，九月收。〈晚卽乾惡。〉作乾者，大晴時，薄地刈取，布地曝之。乾乃挼取末，瓮中盛。須則取用。〈拔根懸者，裛爛，又有雀糞、塵土之患也。〉
取子者，十月收。〈自餘雜香菜不列者，種法悉與此同。〉
《博物志》曰：「燒馬蹄、羊角成灰，春散著濕地，羅勒乃生。」
〈紫蘇、薑芥、薰葇，與荏同時，宜畦種。
《爾雅》曰：「薔，虞蓼。」注云：「虞蓼，澤蓼也。」「蘇，桂荏。」「蘇，荏類，故名桂荏也。」
《本草》曰：「芥蒩〈（音祖）〉，一名水蘇。」
《吳氏》曰：「假蘇，一名鼠蓂，一名薑芥。」
《方言》曰：「蘇之小者謂之穰葇。」注曰：「薰葇也。」〉
三月可種荏、蓼。〈荏，子白者良，黃者不美。〉荏性甚易生。蓼尤宜水畦種也。荏則隨宜，園畔漫擲，便歲歲自生矣。
荏子秋未成，可收蓬於醬中藏之。〈蓬，荏角也，實成則惡。〉其多種者，如種穀法。〈雀甚嗜之，必須近人家種矣。〉收子壓取油，可以煮餅。〈荏油色緑可愛，其氣香美，煮餅亞胡麻油，而勝麻子脂膏。麻子脂膏，並有腥氣。然荏油不可爲澤，焦人髮。研爲羹臛，美於麻子遠矣。又可以爲燭。良地十石，多種博穀則倍收，與諸田不同。〉爲帛煎油彌佳。〈荏油性淳，塗帛勝麻油。〉
蓼作菹者，長二寸則剪，絹袋盛，沈於醬瓮中。又長，更剪，常得嫩者。〈若待秋，子成而落，莖既堅硬，葉又枯燥也。〉取子者，候實成，速收之。〈性易凋零，晚則落盡。〉五月、六月中，蓼可爲韲以食莧。
崔寔曰：「正月，可種蓼。」
《家政法》曰：「三月可種蓼。」
〈《字林》曰：「薑，御濕之菜。」「茈〈（音紫）〉，生薑也。」
潘尼曰：「南夷之薑。」〉
薑宜白沙地，少與糞和。熟耕如麻地，不厭熟，縱橫七遍尤善。
三月種之。先重耬耩，尋壠下薑，一尺一科，令上土厚三寸。數鋤之。六月作葦屋覆之。〈不耐寒熱故也。〉九月掘出，置屋中。〈中國多寒，宜作窖，以穀䅞合埋之。〉
中國土不宜薑，僅可存活，勢不滋息。種者，聊擬藥物小小耳。
崔寔曰：「三月，清明節後十日，封生薑。至四月立夏後，蠶大食，牙生，可種之。九月，藏茈薑、蘘荷。其歲若溫，皆待十月。〈「生薑，謂之茈薑。」〉」
《博物志》曰：「妊娠不可食薑，令子盈指。」
〈《說文》曰：「蘘荷，一名葍蒩。」
《搜神記》曰：「蘘荷，或謂嘉草。」
《爾雅》曰：「芹，楚葵也。」
《本草》曰：「水斳，……一名水英。」
「𦼫，菜，似蒯。」
《詩義疏》曰：「𦼫，苦菜，青州謂之『𦬊』。」〉
蘘荷宜在樹陰下。二月種之。一種永生，亦不須鋤。微須加糞，以土覆其上。
八月初，踏其苗令死。〈不踏則根不滋潤。〉九月中，取旁生根爲菹；亦可醬中藏之。十月中，以穀麥糠覆之。〈不覆則凍死。〉二月，掃去之。
《食經》藏蘘荷法：「蘘荷一石，洗，漬。以苦酒六斗，盛銅盆中，著火上，使小沸。以蘘荷稍稍投之，小萎便出，著席上令冷。下苦酒三斗，以三升鹽著中。乾梅三升，使蘘荷一行。以鹽酢澆上，綿覆罌口。二十日便可食矣。」
《葛洪方》曰：「人得蠱，欲知姓名者，取蘘荷葉著病人臥席下，立呼蠱主名也。」
芹、𦼫，並收根畦種之。常令足水。尤忌潘泔及鹹水。〈澆之則死。〉性並易繁茂，而甜脆勝野生者。
白𦼫，尤宜糞，歲常可收。
馬芹子，可以調蒜韲。
菫及胡葸，子熟時收子，冬初畦種之。開春早得，美於野生。惟穊爲良，尤宜熟糞。
〈《漢書‧西域傳》曰：「罽賓有苜蓿。」「大宛馬，武帝時得其馬。漢使採苜蓿種歸，天子益種離宮別館旁。」
陸機《與弟書》曰：「張騫使外國十八年，得苜蓿歸。」
《西京雜記》曰：「樂遊苑自生玫瑰樹，下多苜蓿。苜蓿，一名『懷風』，時人或謂『光風』；光風在其間，常肅然自照其花，有光彩，故名苜蓿爲『懷風』。茂陵人謂之『連枝草』。」〉
地宜良熟。七月種之。畦種水澆，一如韭法。〈亦一剪一上糞，鐵杷耬土令起，然後下水。〉
旱種者，重耬耩地，使壠深闊，竅瓠下子，批契曳之。
每至正月，燒去枯葉。地液輒耕壠，以鐵齒𨫒楱𨫒楱之，更以魯斫斸其科土，則滋茂矣。〈不爾瘦矣。〉
一年三刈。留子者，一刈則止。
春初既中生噉，爲羹甚香。長宜飼馬，馬尤嗜。此物長生，種者一勞永逸。都邑負郭，所宜種之。
崔寔曰：「七月，八月，可種苜蓿。」
崔寔《四民月令》曰：「正旦，各上椒酒於其家長，稱觴舉壽，欣欣如也。上除若十五日，合諸膏、小草續命丸、散、注藥。農事未起，命成童以上，入太學，學五經。〈「謂十五以上至二十也。」〉硯冰釋，命幼童入小學，學篇章。〈「謂九歲以上，十四以下。篇章謂六甲、九九、《急就》、《三倉》之屬。」〉命女工趨織布，典饋釀春酒。」
染潢及治書法：凡打紙欲生，生則堅厚，特宜入潢。凡潢紙滅白便是，不宜太深，深則年久色闇也。人浸蘗熟，卽棄滓，直用純汁，費而無益。蘗熟後，漉滓擣而煮之，布囊壓訖，復擣煮之，凡三擣三煮，添和純汁者，其省四倍，又彌明淨。寫書，經夏然後入潢，縫不綻解。其新寫者，須以熨斗縫縫熨而潢之，不爾，入則零落矣。豆黃特不宜裛，裛則全不入黃矣。
凡開卷讀書，卷頭首紙，不宜急卷；急則破折，折則裂。以書帶上下絡首紙者，無不裂壞；卷一兩張後，乃以書帶上下絡之者，穩而不壞。卷書勿用鬲帶而引之，非直帶濕損卷，又損首紙令穴；當銜竹引之。書帶勿太急，急則令書腰折。騎驀書上過者，亦令書腰折。
書有毀裂，𠠫方紙而補者，率皆攣拳，瘢瘡硬厚。瘢痕於書有損。裂薄紙如䪥葉以補織，微相入，殆無際會，自非向明舉而看之，略不覺補。裂若屈曲者，還須於正紙上，逐屈曲形勢裂取而補之。若不先正元理，隨宜裂斜紙者，則令書拳縮。
凡點書、記事，多用緋縫，繒體硬強，費人齒力，俞污染書，又多零落。若用紅紙者，非直明淨無染，又紙性相親，久而不落。
雌黃治書法：先於青硬石上，水磨雌黃令熟；曝乾，更於瓷椀中研令極熟；曝乾，又於瓷椀中研令極熟。乃融好膠清，和於鐵杵臼中，熟擣。丸如墨丸，陰乾。以水研而治書，永不剝落。若於椀中和用之者，膠清雖多，久亦剝落。凡雌黃治書，待潢訖治者佳；先治入潢則動。
書廚中欲得安麝香、木瓜，令蠹蟲不生。五月濕熱，蠹蟲將生，書經夏不舒展者，必生蟲也。五月十五日以後，七月二十日以前，必須三度舒而展之。須要晴時，於大屋下風涼處，不見日處。日曝書，令書色暍。熱卷，生蟲彌速。陰雨潤氣，尤須避之。慎書如此，則數百年矣。
「二月。順陽習射，以備不虞。春分中，雷且發聲，先後各五日，寢別內外。〈「有不戒者，生子不備。」〉蠶事未起，命縫人浣冬衣，徹複爲袷。其有嬴帛，遂供秋服。〈凡浣故帛，用灰汁則色黃而且脆。擣小豆爲末，下絹簁，投湯中以洗之，潔白而柔肕，勝皂莢矣。〉可糶粟、黍、大、小豆、麻、麥子等。收薪炭。」〈炭聚之下碎末，勿令棄之。擣、簁，煮淅米泔溲之，更擣令熟。丸如雞子，曝乾。以供籠爐種火之用，輒得通宵達曙，堅實耐久，踰炭十倍。〉
漱〈素鉤反〉生衣絹法：以水浸絹令沒，一日數度廻轉之。六七日，水微臭，然後拍出，柔肕潔白，大勝用灰。
上犢車篷軬及糊屏風、書袠令不生蟲法：水浸石灰，經一宿，挹取汁以和豆黏及作麵糊則無蟲。若黏紙寫書，入潢則黑矣。
作假蠟燭法：蒲熟時，多收蒲臺。削肥松，大如指，以爲心。爛布纏之。融羊、牛脂，灌於蒲臺中，宛轉於板上，挼令圓平。更灌，更展，麤細足，便止。融蠟灌之。足得供事。其省功十倍也。
「三月。三日及上除，採艾及柳絮。〈「絮，止瘡痛。」〉是月也，冬穀或盡，椹麥未熟，乃順陽布德，振贍窮乏，務施九族，自親者始。無或蘊財，忍人之窮；無或利名，罄家繼富：度入爲出，處厥中焉。蠶農尚閑，可利溝瀆，葺治牆屋；修門戶，警設守備，以禦春饑草竊之寇。是月盡夏至，暖氣將盛，日烈暵燥，利用漆油，作諸日煎藥。可糶黍。買布。
「四月。繭既入簇，趨繰，剖綿；具機杼，敬經絡。草茂，可燒灰。是月也，可作棗糒，以禦賓客。可糴穬及大麥。收弊絮。
「五月。芒種節後，陽氣始虧，陰慝將萌；暖氣始盛，蠱蠹並興。乃弛角弓弩，解其徽絃；弢竹木弓弩，弛其絃。以灰藏旃、裘、毛毳之物及箭羽。以竿掛油衣，勿辟藏。〈「暑濕相著也。」〉是月五日，合止痢黃連丸、霍亂丸。採葸耳。取蟾蜍〈「以合血疽瘡藥。」〉及東行螻蛄。〈「螻蛄，有刺；治去刺，療產婦難生，衣不出。」〉霖雨將降，儲米穀、薪炭，以備道路陷滯不通。是月也，陰陽爭，血氣散。夏至先後各十五日，薄滋味，勿多食肥醲；距立秋，無食煮餅及水引餅。〈「夏月食水時，此二餅得水，卽堅強難消，不幸便爲宿食傷寒病矣。試以此二餅置水中卽見驗；唯酒引餅，入水卽爛矣。」〉可糶大、小豆、胡麻。糴穬、大、小麥。收弊絮及布帛。至後糴䴸䵀，曝乾，置甖中，密封，〈「使不蟲生。」〉至冬可養馬。
「六月。命女工織縑縳。〈「絹及紗縠之屬。」〉可燒灰，染青、紺雜色。
「七月。四日，命治麴室，具箔槌，取淨艾。六日，饌治五穀、磨具。七日，遂作麴，及曝經書與衣裳。作乾糗。採葸耳。處暑中，向秋節，浣故製新，作袷薄，以備始涼。糶大、小豆。糴麥。收縑練。
「八月。暑退，命幼童入小學，如正月焉。涼風戒寒，趣練縑帛，染綵色。」
河東染御黃法：碓擣地黃根令熟，灰汁和之，攪令勻，搦取汁，別器盛。更擣滓，使極熟，又以灰汁和之，如薄粥，瀉入不渝釜中，煮生絹。數廻轉使勻，舉看有盛水袋子，便是絹熟。抒出，著盆中，尋繹舒張。少時，捩出，淨搌去滓。曬極乾。以別絹濾白淳汁，和熱抒出，更就盆染之，急舒展令勻。汁冷，捩出，曝乾，則成矣。治釜不渝法，在「醴酪」條中。大率三升地黃，染得一匹御黃。地黃多則好。柞柴、桑薪、蒿灰等物，皆得用之。
「擘綿治絮，製新浣故，及韋履賤好，預買以備冬寒。刈萑、葦、芻茭。涼燥，可上角弓弩，繕理，檠正，縳徽絃，遂以習射。弛竹木弓、弧。糶種麥。糴黍。
「九月。治場圃，塗囷倉，脩簞、窖。繕五兵，習戰射，以備寒凍窮厄之寇。存問九族孤、寡、老、病不能自存者，分厚徹重，以救其寒。
「十月。培築垣牆，塞向、墐戶。〈「北出牗，謂之『向』。」〉上辛，命典饋漬麴，釀冬酒。作脯臘。農事畢，命成童入太學，如正月焉。五穀既登，家儲蓄積，乃順時令，勑喪紀，同宗有貧窶久喪不堪葬者，則糾合宗人，共興舉之，以親疎貧富爲差，正心平斂，無相踰越，先自竭以率不隨。先冰凍，作涼餳，煮暴飴。可析麻，緝績布縷。作白履、不借。〈「草履之賤者曰『不借』。」〉賣縑帛、弊絮。糴粟、豆、麻子。
「十一月。陰陽爭，血氣散。冬至日先後各五日，寢別內外。硯冰凍，命幼童讀《孝經》、《論語》、篇章、小學。可釀醢。糴岻稻、粟、豆、麻子。
「十二月。請召宗族、婚姻、賔、旅，講好和禮，以篤恩紀。休農息役，惠必下浹。遂合耦田器，養耕牛，選任田者，以俟農事之起。去豬盍車骨〈「後三歲可合瘡膏藥。」〉及臘日祀炙箑，〈「箑，一作簴。燒飲，治刺入肉中，及樹瓜田中四角，去䗣蟲。」〉東門磔白雞頭。〈「可以合注藥。」〉」
《范子計然》曰：「五穀者，萬民之命，國之重寶。故無道之君及無道之民，不能積其盛有餘之時，以待其衰不足也。」
《孟子》曰：「狗彘食人之食而不知檢，塗有餓殍而不知發，〈「言豐年人君養犬豕，使食人食，不知法度檢斂；凶年，道路之旁，人有餓死者，不知發倉廩以賑之。」原孟子之意，蓋「常平倉」之濫觴也。〉人死，則曰：『非我也，歲也。』是何異於刺人而殺之，曰：『非我也，兵也。』」〈「人死，謂餓、役死者，王政使然，而曰：『非我殺之，歲不熟殺人。』何異於用兵殺人，而曰：『非我殺也，兵自殺之。』」〉
凡糴五穀、菜子，皆須初熟日糴，將種時糶，收利必倍。凡冬糴豆、穀，至夏秋初雨潦之時糶之，價亦倍矣。蓋自然之數。
魯秋胡曰：「力田不如逢年，豐者尤宜多糴。」
《史記‧貨殖傳》曰：「宣曲任氏爲督道倉吏。秦之敗，豪傑皆爭取金玉，任氏獨窖倉粟。楚漢相拒滎陽，民不得耕，米石至數萬，而豪傑金玉，盡歸任氏。任氏以此起富。」其效也。且風、蟲、水、旱，饑饉荐臻，十年之內，儉居四五，安可不預備凶災也？
《師曠占》五穀貴賤法：「常以十月朔日，占春糶貴賤：風從東來，春賤；逆此者，貴。以四月朔占秋糶：風從南來、西來者，秋皆賤；逆此者，貴。以正月朔占夏糶：風從南來、東來者，皆賤；逆此者，貴。」
《師曠占》五穀曰：「正月甲戌日，大風東來折樹者，稻熟。甲寅日，大風西北來者貴。庚寅日，風從西、北來者，皆貴。二月甲戌日，風從南來者，稻熟。乙卯日，稻上場，不雨晴明，不熟。四月四日雨，稻熟；日月珥，天下喜。十五日、十六日雨，晚稻善；日月蝕。」
《師曠占》五穀早晚曰：「粟米常以九月爲本；若貴賤不時，以最賤所之月爲本。粟以秋得本，貴在來夏；以冬得本，貴在來秋。此收穀遠近之期也，早晚以其時差之。粟米春夏貴去年秋冬什七，到夏復貴秋冬什九者，是陽道之極也，急糶之勿留，留則太賤也。」
「黃帝問師曠曰：『欲知牛馬貴賤？』『秋葵下有小葵生，牛貴；大葵不蟲，牛馬賤。』」
《越絕書》曰：「越王問范子曰：『今寡人慾保穀，爲之奈何？』范子曰：『欲保穀，必觀於野，視諸侯所多少爲備。』越王曰：『所少可得爲困，其貴賤亦有應乎？』范子曰：『夫知穀貴賤之法，必察天之三表，卽決矣。』越王曰：『請問三表。』范子曰：『水之勢勝金，陰氣蓄積大盛，水據金而死，故金中有水，如此者，歲大敗，八穀皆貴。金之勢勝木，陽氣蓄積大盛，金據木而死，故木中有火。如此者，歲大美，八穀皆賤。金木水火更相勝，此天之三表也，不可不察。能知三表，可以爲邦寶。』……越王又問曰：『寡人已聞陰陽之事，穀之貴賤，可得聞乎？』答曰：『陽主貴，陰主賤。故當寒不寒，穀暴貴；當溫不溫，穀暴賤。……』王曰：『善！』書帛致於枕中，以爲國寶。」
「范子曰：『……堯、舜、禹、湯，皆有預見之明，雖有凶年，而民不窮。』王曰：『善！』以丹書帛，致之枕中，以爲國寶。」
《鹽鐵論》曰：「桃李實多者，來年爲之穰。」
《物理論》曰：「正月望夜占陰陽，陽長卽旱，陰長卽水。立表以測其長短，審其水旱，表長丈二尺：月影長二尺者以下，大旱；二尺五寸至三尺，小旱；三尺五寸至四尺，調適，高下皆熟；四尺五寸至五尺，小水；五尺五寸至六尺，大水。月影所極，則正面也；立表中正，乃得其定。」又曰：「正月朔旦，四面有黃氣，其歲大豐。此黃帝用事，土氣黃均，四方並熟。有青氣雜黃，有螟蟲。赤氣，大旱。黑氣，大水，正朝占歲星，上有青氣，宜桑；赤氣，宜豆；黃氣，宜稻。」
《史記天官書》曰：「正月旦，決八風：風從南方來，大旱；西南，小旱；西方，有兵；西北，戎菽爲，〈「戎菽，胡豆也。爲，成也。」〉趣兵；北方，爲中歲；東北，爲上歲；東方，大水；東南，民有疾疫，歲惡。……正月上甲，風從東方來，宜蠶；從西方，若旦黃雲，惡。」
《師曠占》曰：「黃帝問曰：『吾欲占歲苦樂善惡，可知否？』對曰：『歲欲甘，甘草先生；〈「薺。」〉歲欲苦，苦草先生；〈「葶藶。」〉歲欲雨，雨草先生；〈「藕。」〉歲欲旱，旱草先生；〈「蒺藜。」〉歲欲流，流草先生；〈「蓬。」〉歲欲病，病草先生。〈「艾。」〉』」
