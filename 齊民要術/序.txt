孫氏《齊民要術音義解釋》曰：「賈思勰著此書，專主民事，又旁摭異聞，多可觀，在農家最嶤然出其類，而近世學者忽焉。」第奇字錯見，往往艱讀。今運使秘丞孫公為之音義，解釋略備。其正名辨物，蓋與揚雄、郭璞相上下，不但藉助于思勰也。此書李淳風嘗演之。淳風書遽亡，韓鄂又撮思勰所記，別著《四時纂要》五卷。本朝天禧四年，詔並刻二書，以賜勸農使者。然其書與律令俱藏，衆弗得習，市人輒抄《要術》之淺近者，摹印相師，用才一二，此有志於民者所當惜也。今公幸以稽古餘力，悉發其隱，盍併刻焉！豈惟決疑糾繆，有益學者，抑使斯民日用知所本末，更被天禧遺澤，不亦可乎！〈《文獻通考》卷二百十七。〉
