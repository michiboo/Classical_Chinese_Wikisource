夫治生之道，不仕則農；若昧於田疇，則多匱乏。只如稼穡之力，雖未逮於老農；規畫之間，竊自同於「后稷」。所爲之術，條列後行。
凡人家營田，須量己力，寧可少好，不可多惡。假如一具牛，總營得小畝三頃——據齊地大畝，一頃三十五畝也。每年一易，必莫頻種。其雜田地，卽是來年穀資。
欲善其事，先利其器。悅以使人，人忘其勞。且須調習器械，務令快利；秣飼牛畜，事須肥健；撫恤其人，常遣歡悅。
觀其地勢，乾濕得所，禾秋收了，先耕蕎麥地，次耕餘地。務遣深細，不得趁多。看乾濕，隨時蓋磨著切。見世人耕了，仰著土塊，並待孟春蓋，若冬乏水雪，連夏亢陽，徒道秋耕不堪下種。無問耕得多少，皆須旋蓋磨如法。
如一具牛，兩箇月秋耕，計得小畝三頃。經冬加料餵。至十二月內，卽須排比農具使足。一入正月初，未開陽氣上，卽更蓋所耕得地一徧。
凡田地中有良有薄者，卽須加糞糞之。
其踏糞法：凡人家秋收治田後，場上所有穰、穀𥢧等，並須收貯一處。每日布牛腳下，三寸厚；每平旦收聚堆積之；還依前布之，經宿卽堆聚。計經冬一具牛，踏成三十車糞。至十二月、正月之間，卽載糞糞地。計小畝畝別用五車，計糞得六畝。勻攤，耕，蓋著，未須轉起。
自地亢後，但所耕地，隨餉蓋之；待一段總轉了，卽橫蓋一徧。計正月、二月兩箇月，又轉一徧。
然後看地宜納粟：先種黑地、微帶下地，卽種糙種；然後種高壤白地。其白地，候寒食後榆莢盛時納種。以次種大豆、油麻等田。
然後轉所糞得地，耕五、六徧。每耕一徧，蓋兩徧，最後蓋三徧。還縱橫蓋之。候昏房、心中，下黍種無問。
穀，小畝一升下子，則稀穊得所。
候黍、粟苗未與壠齊，卽鋤一徧。黍經五日，更報鋤第二徧。候未蠶老畢，報鋤第三徧。如無力，卽止；如有餘力，秀後更鋤第四徧。油麻、大豆，並鋤兩徧止，亦不厭早鋤。穀，第一徧便科定，每科只留兩莖，更不得留多。每科相去一尺。兩壠頭空，務欲深細。第一徧鋤，未可全深；第二徧，唯深是求；第三徧，較淺於第二徧；第四徧較淺。
凡蕎麥，五月耕；經二十五日，草爛得轉；並種，耕三徧。立秋前後，皆十日內種之。假如耕地三徧，卽三重著子。下兩重子黑，上頭一重子白，皆是白汁，滿似如濃，卽須收刈之。但對梢相答鋪之，其白者日漸盡變爲黑，如此乃爲得所。若待上頭總黑，半已下黑子，盡總落矣。
其所糞種黍地，亦刈黍了，卽耕兩徧，熟蓋，下糠麥。至春，鋤三徧止。
凡種小麥地，以五月內耕一徧，看乾濕轉之，耕三徧爲度。亦秋社後卽種。至春，能鋤得兩徧最好。
凡種麻地，須耕五、六徧，倍蓋之。以夏至前十日下子。亦鋤兩徧。仍須用心細意抽拔全稠鬧細弱不堪留者，卽去卻。
一切但依此法，除蟲災外，小小旱，不至全損。何者？緣蓋磨數多故也。又鋤耨以時。諺曰：「鋤頭三寸澤」，此之謂也。堯湯旱澇之年，則不敢保。雖然，此乃常式。古人云：「耕鋤不以水旱息功，必獲豐年之收。」
如去城郭近，務須多種瓜、菜、茄子等，且得供家，有餘出賣。只如十畝之地，灼然良沃者，選得五畝，二畝半種蔥，二畝半種諸雜菜；似校平者種瓜、蘿蔔。其菜每至春二月內，選良沃地二畝熟，種葵、萵苣。作畦，栽蔓菁，收子。至五月、六月，拔諸菜先熟者，並須盛裹，亦收子訖。應空閑地種蔓菁、萵苣、蘿蔔等，看稀稠鋤其科。至七月六日、十四日，如有車牛，盡割賣之；如自無車牛，輸與人。卽取地種秋菜。
蔥，四月種。蘿蔔及葵，六月種。蔓菁，七月種。芥，八月種。瓜，二月種；如擬種瓜四畝，留四月種，並鋤十徧。蔓菁、芥子，並鋤兩徧。葵、蘿蔔，鋤三徧。蔥，但培鋤四徧。白豆、小豆，一時種，齊熟，且免摘角。但能依此方法，卽萬不失一。
