
用兵有言，吾不敢為主而為客，不敢進寸而退尺。是謂行無行，攘無臂，執無兵仍無敵。禍莫大於輕敵，輕敵幾喪吾寶。
【指歸】：道無不有，有無不為，體和服弱，括囊大威。生育群，莫有能違，無有形象，為萬物師。得之者安，失危，天地體之，久而不衰。何以效之？莊子曰：夫陰而不陽，萬物不生；陽而不陰，萬物不成。由此觀之，有威無德，民不可治；有德無（為）【威】，宗廟必傾；無德無威，謂之引殃，遭運時變，身死國亡。故人主者，國之腹心也；兵者，國之威神也。夫天地之間，萬國並興，小大愚智，皆願為君。智盡而服，力屈乃窮，非有餘力而膝樂為人臣也。是以明王聖主，放道效天，清靜為首，和順為常。因應為始，誠信為元，名實為紀，賞罰為綱。左德右威，以應不祥，天下仰制，莫能毀傷。故國可保而民可全也。
夫德之與兵，若天之與地，陰之與陽，威德文武，表裏相當，隱之玄域，不得已而後行。故人君失道，好戰自損，正事不修，邪事作起，強大憍奢，紀滅綱弛；雕琢宮室，盈飾狗馬，高臺大囿，韾色在後；刳屠忠諫，尊寵姣好，簡傲宗廟，欺侮諸，父殘賊暴虐，孤人稚子；反逆天地，刑戮陰陽，黥劓道德，破碎神明，和氣潰濁，變化不通；冬雷夏霜，萬物夭傷，縱橫擊搏，謀圖不詳，大國驚怖，小國奔怖，老弱離散，啼哭而行，天下憤怨，萬民思兵，相率而起，我為後行。夫何故哉？惟彼先祖，皆有神明之德通於天地、聖智之勞加於萬民，故剖符丹書，受土賜姓，列為君王，光顯祖考，業流子孫。是天地之心，萬載之功。而繼體者，不務屈身厲節、摩精鍊神、修行德以奉其先，乃忽小善而易小惡，日以消息，月以陵遲，宗廟崩弛，國為丘墟，族類離散，長無所依，鬼神孤魂，無所棲息（乎）。嗟夫！豈不哀哉？
是以，喻我豪俊，說我士卒，卷甲釋兵，且令休息，淚役心移，幸於反覆，改過自新，變容易則。遂往不反，為天下賊，百姓窮極，財殫力屈，海內之憂，日以長息。蒼天降應，禍集其國，雖欲未誅，自然不得。天人同心，我不能剋。故事為而神否，身往而志還。形反我志，事逆我身，悲彼先聖，傷彼萬民。無眾於天，遇此何辜？雖曰忽然，民命在兵。
發號申令，效以信誠。先服者賞，後服者傷，小下者利，大下者昌。壞邑者爵，降城者封，城邑不下，未剋勿喪。有罪者免，有能者官，老弱得養，死者得葬。德澤洽潤，恩愛流行，慈惠和結，眾情發揚。默然為之，神氣相通，彼三軍與我同心，姦為我使，盜為我工。教我以其計慮，告我以其地形。因其所有，奇變乃通。法律不苛，險阻虛空，天人相得，勝出若神。前無留敵，計謀不喪，敵雖眾多，與我搆因。兩軍相距，前若無人。
戰雖萬全，敵不可易。易敵生姦，亡時失利。福去禍來，為天為疾。
是故，雖獲天祐，得人之助，猶守之以憂，持之以畏，出險乘虛，宿舍有備，休息處便，必依水草，填隙塞惡，與敵相距，變運無形，奇出無朕，錯勝無窮，功戰無有，深微窅窅，變化無始。自我親近，不知我之所為，彼之知力，何得於己？故在家者，晏然而樂；在師者，欣然而喜。人懷至誠，若為其子，去家越境，若眾趨市。疾耕力織，暮休早起，奇入模列，不敢獨有，以供師徒，如奉父母。懸權爭勝，敵人不起，未戰而海內正，不攻而諸侯下。天地覆載，日月所照□，皇皇莫莫，各安其土。夫何故哉？慈哀發動，因天之心，不敢由於我也。
吾言甚易知，甚易行。天下莫能知，莫能行。言有宗，事有君。唯我無知，是以不吾知。知我者希，則我者貴。是以聖人被褐而懷玉。
【指歸】：夫無形無聲而使物自然者，道與神也；有形有聲而自然者，地與天也。神道蕩蕩而化，天地默默而告；蕩而無所不化，默而無所不告；神氣相傳，感動相報；反淪虛無；甚微以妙；歸於自然，無所不導。故言言之言者，自然之具也；為為之為者，喪真之數也；無為無言者，成功之至而長存之要也。是以聖人，言不言之言，為不為之為；言以絕言，為以止為。絕言之道，去心與意；止為之術，去人與智。為愚為愨，無知無欲。無欲則靜，靜則虛，虛則實，實則神。動歸太素，靜歸自然，保身存國，富貴無患，群生得志，以至長存。此言之易知而事之易行者也，而天下莫能知莫能行也。
夫何故哉？世主好知，務順其心，不□大道，不識自然，以為為為，以言言言，息知生事，以趨所安，寖以為俗，終世被患。性變情易，深惑遠迷，精濁神擾，外實內虛。強靜生患，故視之而不見，告之而不聞，非以自嫉，以為不然。
夫聖人之言，宗於自然，祖於神明，（堂）【常】處其反，在默言之間，甚微以妙，歸於自然。明若無見，聽若無聞，通而似塞，達而似窮。其事始於自然，流於神明，常處其和，在為否之間。清靜柔弱，動作纖微，簡易退損，歸於無為。
虛無以合道，恬泊以處生，時和以固國，玄教以畜民。養以無欲，導以自然，贈以天地，賜以山川。富以年歲，貴以有身，虞以無憂，寧以無患。無欲之不得，無樂之不存，民若無主，主若無民。亡於知力，依道倚天，萬國和順，井為一君。是事之盛而業以隆者也，而天下謂之不然。
夫世之莫我知者，非我道小而不足以知也，又非我之事薄而不足為也，又非世之好敗惡成、喜禍樂患而故不我從也，天性與我反，情慾與我殊。智陷於情慾，終世（弱）【溺】於所聞，神氣不我我，而心意不我然。故其明不我能見，聰不我能聞。是以，深言反而受謗大，行遠而得毀；獨見之明不用於世，獨聞之聰見羞於民；事順神明者不合於俗，功配天地者不悅於眾。
夫至論大言者，總百變，要萬方，剖判亳釐之內，明顯虛無恍惚之外，周密無間，歸於漭昧，此乃小節之士所不能聞，而隅曲之人所不能逮也。夫鴻鵠高飛，終日馳騖，而不知宇宙之外；製法之人拘教之士累年學問，終身談論，，而不知道德之大也。且神明有所不能領，天地有所不能理，況乎守眾世之論，不□大要之所由，不亦宜乎？是故，眾俗之薄賤，而得道之所獨遵也。
是以聖人，知而弗為，能而不任，仁義而不以為號，通達而不以為名，堅強而不以為顯，高大而不以為榮。言不可聞，動不可形。心若江海，志若蒼天，廢為以立道，損善以益性。寂然蕩蕩，莫之能明，皎然昭昭，莫□其情。頹然默默，魁然獨存，薄外厚內，賤己卑名。去眾離俗，與道為常。
知不知，上；不知知，病。夫唯病病，是以不病。聖人不病，以其病病，是以不病。
【指歸】：道德之教，自然是也。自然之驗，影響是也。凡事有形聲，取捨有影響，非獨萬物而已也。夫形動不生形而生影，聲動不生聲而生，無不生無而生，有覆不生覆而生反。故道者以無為為治，而知者以多事為擾，嬰兒以不知益，高年以多事損。由此觀之，愚為智巧之形也，智巧為愚之影也。無為，（逐）【遂】事之聲也，遂事，無為之響也；智巧，擾亂之羅也；有為，敗事之網也。
故萬物不可和也，天地不可適也，和之則失和，適之則失適。弗和也而後能和之，弗適也而後能適之。故，安世不知危，亂世不知治，若影隨形無所逃之也，不動求響無所得之也。故知而絕知，不困於知；不知用知，亦不困於知。其所以不困則異矣，而於為不困則一也。
是故聖人操通達之性，遊於玄默之野，處無能之鄉，託不知之體；寂若虛空，奄忽如死，心無所圖，志無所治；聰明運動，光燿四海，塗民耳目，示以無有；庖廚不形，聲色不起，知故不生，禍亂息矣。不言而宇內治，無為而天下已。民俯而無於，仰而無效，敦愨忠正，各守醇性，□□洋洋，皆終天命。死者無謚，生者無號，若此相繼，億萬無量。其次，情無所樂，性無所喜，心無所安，志無所利。疾不知孝，病不知弟，既不賭仁，又不識義。無有典禮，守其貞幹，一如麋鹿，一如鴻雁。不在憂喜，亦不離亂，若盲若聾，無所見聞。主無宮室，民無城郭，國無制令，世無恥辱。
病故不病，與道相託。不言不為，威德自作。天地和順，渾沌磅礡。溷若噣流，煥若嚴客。人物皆愚，歸於寂寞。動無形□，靜無圻堮。主民俱昌，天下啞啞。亡於小利，而享大福。默而治者，計不能計，而度不能度。
何以效之？夫道德廢，淳樸亡，奇物並作，知故流行。禮節起，分度明，萬物有條貫，百事有紀綱。封疆畫界，治邑屋，州鄉里，國有忠臣，家有孝子。錄內略外，雙身為友，損彼益此，務以相厚。疆大重□，小弱亡有，郊祀天地，名山大水。封於太山，禪於梁父，流漸相承，或然或否。斷獄萬數，黥人滿道，臣殺其君，子殺其父，亡國破家，不可勝數。天（予）【下】享其知故之利，獲於死亡之咎。由此觀之，絕知為福、好知為賊亦明矣。故使有德之君，變志易心，生息萬事，以教其民，禱祝請福，以至大治者，自然不聽也。使彼亡國之君，廢智去欲，絕為止事，修道行德，棄其心意，而欲死亡者，形亦不從也。
是故，趨舍廢置，王道之形聲也；吉兇存亡，趨舍之影響也。夫聖人所以能動與天和，靜與道合，既能保身，又能全國，翱翔乎有為之外，優游乎無事之內，取福於纖妙之中，而舒於四海之外，喪明者之目，杜知者之口，窒聰者之耳，折巧者之手，與時相隨，與和俯仰，不為而自成，不教而民治，恩加走獸，澤及飛鳥者，以其損聰棄智、廢為而任道也。是以，順情從欲，窮極心意，動導天地，靜陶萬事，神靈在己，不察不燎，身不降席而萬國自備：雖欲不亡，自然不置也。
民不畏威，則大威至。無挾其所居，無厭其所生。夫唯不厭，是以不厭。是以聖人，自知不自見，自愛不自貴。去彼取此。
【指歸】：道德之旨，神明之務，太和之心，天地之意，禍莫甚乎亡，福莫甚乎存。非獨天道，人物亦然。故存身之道，莫急乎養神；養神之要，莫甚乎素然。常體憂畏，慄慄震震。失神之術，本於縱恣；喪神之數，在於自專。故太上畏道，其次畏天，其次畏地，其次畏人，其次畏身。昌衰吉兇，皆由己出，不畏於微，必畏於章，患大禍深，以至滅亡。憂畏元始，至於無形，（運翔）戒慎未兆，其道大光。動得所欲，靜得所安，福祿深微，淪於無方。
正言若反，明而若昏，遼遠淇洋，莫之能聞。伺命在我，何求於天？至福（以）【似】禍，大吉若兇，天下醉飽，莫之能明。是以，世俗見近聞淺，不識窅冥之道，蔽於微妙之常，塞於神明之理。察於亳毛之利，不□丘山之禍，肆情行態，無所畏忌。言順所然，行順所善，力能而取，心順妄與，驕奢恣睢，自專損己。忠信所愛，欺殆父母，侵凌天地，簡傲其主。將順情慾，以違天道：故起巧立名，以代其身；施惠流恩，以獲大咎；遁福天外，追思四海，福德求之不能得矣，患奔禍馳無所逃矣，大威以至乃始為善。當此之時，道德不能救，天地不能鮮。非天之罪也，樂高喜大，負威任勢，忘憂失畏，不求於己也。
故憂於己者不恐於人，畏於己者不制於彼；順於小者不懼於大，誡於近者不悔於遠。是以，不小其位而居之以敏，不薄所處而厚修其禮，不苦卑微而革其大始，不厭困危而絕其所以。樂窮如達，安死如壽，雖欲且留，亦不得久。
何以明之？莊子曰：天地之道，始必有終，終必有始。陽氣安於潛龍，故能鑠金；陰氣寧於履霜，故能凝冰；木善秋毫，故能百尋；水樂涓涓，故能成海；飛禽逸於卵鷇，故能高翔；群獸預於胎□；故能遠走。是以聖人，智達無窮，能與天連，變化運動，洞於大常，猶以積德重厚，釋心意，隱聰明，憂於溷輓，畏於無形。竄端匿□，遁貌逃情。反於虛無，歸於玄冥。身重天地而不自高，德大陰陽而不自彰。託微處寡，後下萬民。飲食無味，衣服無文。方於自飾，志不敢淫。秉道操德，與物浮沉。養民如子，遇眾若君。德歸之天，功移於人。天下辭讓，恩厚固深。故禍【不能禍】而患不能患，福不能逃而德不能遁。非道有私而天地偏也。戒始慎微，和弱忠信。奉道順天，與物相參。憂畏得意，安樂困窮。成敗存亡，求之於身。
勇於敢則殺，勇於不敢則活。常知此兩者，或利或害。天之所惡，孰知其故？天之道，不爭而善勝，不言而善應，不召而自來，坦然而善謀。天網恢恢，疏而不失。
【指歸】：天地之道，生殺之理，無去無就，無奪無與，無為為之，自然而已。正直若繩，平易如水，因應效象，與物俱起。損益取（於）【舍】，與事終始，深淺輕重，萬物自取。殊形異類，各反【其】所。生為殺元，殺為生首，二者相形，吉兇【著矣】。故知生而不知殺者，逆天之紀也；知殺而不知生者，反地之要也。故喜怒有分，生殺有節，受天之殃，得地之罰。當怒不怒，子為豺狼，弟為兕虎。當斗不鬥，妻為敵國，妾為大寇。當殺不殺，受天之害，為物所制。當喜不喜，蒙天之災，獲地之咎。當生不生，人君失國，庶人沒命。故君子殺人如殺身，活人如活己，執德體正，不得已而後然。存身寧國在於生殺之間。生殺得理，天地祐之；喜怒之節，萬物歸之。故剛毅質直，操擊深酷，疾邪養正，勇敢先失。達於守戰明於開塞，長忿美快，安靜樂殺。便國利民，不避疆大，威振百蠻，權傾境外。得善之半也。柔弱畏敬，恐情損言，深思遠慮，臨正討怨。務長寡和，博厚積恩，利而不害，以明其善。與而不奪，以顯其名，賞而不罰，以立其惠，生而不殺，以成其仁。得善之半，凡此二功，勇敵敢均，計策桀馳，射身相非，與天異意，與地異心。奮情舒志，各肆所安，或以千乘變為亡虜，或以匹夫化為君王。故，物或生之而為福，或生之而為禍，或殺之而為福，或殺之而為賊。二者深微，莫能窮測。
故生之而為福者，天下之所祐；生之而為禍者，天下之所惡也。養天下之所惡者，傷天下之所祐；養天下之所祐者，傷天下之所惡。一反一覆，或為玄德；一覆一反，或為玄賊。父事天地，子孫是得。故長養而後世昌者，生當生也；生物而後亡者，生當亡也；殺戮而福至者，殺當亡也；喪物而禍來者，殺當生也。天之所惡，不敢活也；天之所祐，不敢殺也；天之所損，不敢與也；天之所益，不敢奪也。是故，敢於不敢者之敢，動與天同符，靜與地同極。天心所惡，莫之能辨。
夫天地之道，一陰一陽，分為四時，離為五行，流為萬物，精為三光。陽氣主刑，覆載群類，含吐異方。玄默無私，正直以公，不以生為巧，不以殺為功。因應萬物，不敢獨行，吉之與吉，兇之與兇。損損益益，殺殺生生，為善者自賞，造惡者自刑。故無為而物自生，無為而物自亡，影與之交，響與之通。不求而物自得，不拘而物自從，無察而物自顯，無問而物自情。故，不爭而無所不勝，不言而無所不應，不召而無所不來，寂然盪盪，無所不圖。惚恍之羅設，而無狀之網施，汛淫瀇漠，遼遠留遲，密察無間，與物推移。故，在前而不可遠，在後而不可先，靜作而不可聞，進退而不可見，終始禍福，吉兇自反，非出天外，莫之能遁也。
民不畏死，奈何以死懼之？若使民常畏死，而為奇者，吾得執而殺之，夫孰敢矣？常有司殺者殺。夫代司殺者殺，是謂代大匠斲。夫代大匠斲者，希有不傷其手矣。
【指歸】：人之情性，不知而忠信，有知而誕謾；得意而安寧，失意而圖非；窮困而輕死，安寧而愛身。何以明之？莊子曰：夫嬰兒未知而忠信於仇讎，及其壯大有識，欺殆兄嫂。三軍得意則下亡虜，窮谿之獸不避兕虎。其性非易，事理然也。由此觀之，民心不得，性命不全，則號令不能動也。憂愁慘怛，樂非輕死，則刑罰不能恐也。是故，好知之君，憂世勞民，祭燎天地，除禍去患，招善請福，禱祝鬼神，變化萬事，動以悅民。家知戶辨，里有仁賢，違之像，專任人心。以所見為明，以所論為當，廢名實，背事情，道理塞，而非譽興。天下大擾，百姓遑遑，勞苦疲極，困窮生姦。敢敗者榮而有功，輕死者肥而安寧，積善者瘦而多憂，畏法者飢而多患，寡弱者苦而思死，眾強者樂而君王。是以，天下趨名爭勢，不計是非，析亳剖芒，視死如歸，乃始告峻法嚴刑，則是禁以所易而制以所輕也。故，刑戮並作，姦邪不止，賞祿施行，而大臣不使；萬民不附，諸侯不市。國非其國，身非其身也。
是以，聖人之牧民也，人主無為而民無望，民無獲而主無喪也。其業易得而難失也，其化難犯而易行也，其衣易成而難弊也，其食易足而難窮也。故天下除嗜廢欲、樂生惡死者，皆重其神而愛其身，故形可制而勢可禁也。
是以，俊雄英豪達通之人，不敢作福，不敢起威，故法立而不用，賞設而不施。（天）【夫】何故哉？身重天地，物輕鴻毛，法峻刑嚴，知不敢淫也。
是故，帝王之道，無事無為。目無所視，耳無所聽，心無所圖，口無所言。前後左右，各有所任，因應以督，安其成功。授以所懷，歸以所行，爵加明主，祿施進賢。作福者身死，竊威者宗亡，百官趨職，主無與焉。釋臣任主，則疏遠隱匿，親近尊顯，君道隔塞，政事亡矣。威嚴兩立，邪偽並起，陪臣陞進，君者得咎。君之威勢，滅而不揚，姦雄豪特，令行禁止。百姓冤結，萬方失理。忠臣悲憂，佞巧大喜。名實失當，賞罰妄舉。是猶使屍起哭而代大匠斲也。
夫死人無為而子弟悲者，以為死而不為哭也；不與方圓而處大堂者，任大匠（面）【而】身無作也。使屍起哭，則哭者亡；主人代匠斲，則功不成。是以明王聖主，正身以及天，謀臣以及民。法出於臣，秉之在君；令出於君，飾之在臣。臣之所名，君之所覆也；臣之所事，君之所謀也。臣名不正，自喪大命。故君道在陰，臣道在陽；君主專制，臣主定名；君臣隔塞，萬事自明。故人君有分，群臣有職，審分明職，不可相代，各守其圓，大道乃得，萬事自明，寂然無事，無所不剋。臣行君道，則滅其身；君行臣事，必傷其國。
