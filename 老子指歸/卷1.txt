
「上德不德，是以有德。下德不失德，是以無德。上德無為而無以為，下德為之而有以為（此句另作「下德無為而有以為」）。上仁為之而無以為，上義為之而有以為。上禮為之而莫之應，則攘臂而扔之。故失道而後德，失德而後仁，失仁而後，失義而後禮。夫禮者，忠信之薄而亂之首。前識者，道之華而愚之始。是以大丈夫處其厚，不居其薄，處其實，不居其華。故去彼取此。」
【指歸】：天地所由，物類所以；道為之元，德為之始，神明為宗，太和為祖。道有深微，德有厚薄，神有清濁，和有高下。清者為天，濁著為地，陽者為男，陰者為女。人物稟假，受有多少，性有精粗，命有長短，情有美惡，意有大小。或為小人，或為君子，變化分離，剖判為數等。故有道人，有德人，有仁人，有義人，有禮人。敢問彼人何行而名號殊謬以至於斯？莊子曰：虛無無為，開導萬物，謂之道人。清靜因應，為所不為，謂之德人。兼愛萬物， 博施無窮，謂之仁人。理名正實，處事之義，謂之義人。謙退辭讓，敬以守和，謂之禮人。凡此五人，皆樂長生，尊厚德，貴高名。各慎其情性？是故， 上德之君，體道而存。神與化倫，德動玄冥。天下王之，莫有見聞。德歸萬物，皆曰自然。下德之君，體德而行。神與化遊，德配皇天。天下王之，或見或聞。德流萬物，復反其君。夫何故哉？
上德之君，性受道之纖妙，命得一之精微，性命同於自然，情意體於神明，動作倫於太和，取捨合乎天心。神無所思，志無所慮，聰明玄妙，寂迫空虛。動若無形，靜若未生，功若天地，事如嬰兒。遺形藏志，與道相得。溟涬濛□，天下莫知。潼溶方外，翱翔至遠。陰陽為使，鬼神為謀。身與道變，上下無窮。進退推移，常與化俱。故恬淡無為而德盈於玄域，玄默寂寥而化流於無極。恩不可量，厚不可測，兼包大營，澤及萬國。知不足以倫其化，言不足以導其俗。天下咮咮喁喁，皆蒙其化而被其和。若此者元無，絕而不知為之者和誰也。
下德之君，性受道之正氣，命得一之下中，性命比於自然，情意幾於神明，動作近於太和，取捨體於至德。託神於太虛，隱根於玄冥，動反柔弱，靜歸和平。（載）【戴】四海之內，親為兄弟。親而不和，敬而不恭，天地人物，渾沌玄通。
上仁之君，性醇粹而清明，皓白而博通。心意虛靜，神氣和順，管領天地，無不包裹。□為得要，以有知無，養生處德，愛民如子。昭物遭變，響應影隨，經天之分，名地之理。別人物之宜，開知故之門，生事起福，以益萬民。錄內略外，導之以親，積思重原，以昭殊方。法禁平和，號令寬柔，舉措得時，天下歡喜。雷霆不暴作，風雨不卒起，草木不枯瘁，人民不夭死。跂行喙息，皆樂其生，蜎飛蝡動，盡得其所。老弱群遊，狀者耕桑，人有玄孫，黃髮兒齒。君如父母，民如嬰兒，德流四海，有而不取。
上義之君，性和平正，而達通情，察究利害，辨智聰明。心如規矩，志如尺衡，平靜如水，正直如繩。好舉大功，以建鴻號，樂為福始，惡為禍先。秉權操變，以度時世，崇仁勵義，以臨萬民。因天地之理，制萬物之宜，事親如奉神，履民如臨深。兼德萬國，折之以中，威而不暴，和而不淫。嚴而不酷，察而不刻，原始定終，立勢御民。進退與時流，屈伸與化俱，事與務變，禮與俗化。號令必信，制分別明，綱要而不□，法正而不淫。萬事決於臣下，權勢獨斷於君。廷正以慎道，顯善以發姦。作五則，刻肌膚。敬元貴始，常與名俱，因節而折，循理而割。權起勢張，威震海內，去己因彼，便民不苛。纖芥之惡貶，秋毫之美舉。內施王室，外及人物，承弊通變，存亡接絕。扶微起幼，仁德復發，有土傳嗣，子孫不絕。
上禮之君，性和而情柔，心□而志欲，舉事則陰陽，發號順四時。紀綱百變，網羅人心，尊寵君父，卑損臣子。正上下，明差等，序長幼，別夫婦，合人倫，循交友。歸奉條貫，事有差品，拘制者褒錄，不羈者削貶。優遊強梁，包裹風俗，導以中行。順心從欲，以和節之，迫情禁性，防隄未萌。牽世繫俗，使不得淫。絕人所不能費煩，亂得以治，危得以寧。知故通達，醇愨消亡，大道滅絕，仁德不興。天心不洽，四位失常，雷霆毀折，萬物夭傷。父子有喪，而天不為之和；晝夜悽悽，而世不為之化；鐘磬喤喤，而俗不為之變；沉吟雅韻，而風不為之移。謙退辭讓，天下不信；守柔伏雌，天下不親；懸爵設賞，賢人不下；攘臂直圭，君子不來。夫何故哉？辭豐貌美而誠心不施故也。
是故，帝王根本，道為元始。道失而德次之，德失而仁次之，仁失而義次之，義失而禮次之，禮失而亂次之。凡此五者，道之以一體而世主之所長短也。故所為非其所欲也，所求非其所得也，不務自然而務小薄。夫禮之為事也，中外相違，華盛而實毀，末（降）【隆】而本衰。禮薄於忠，權輕於威，信不及義，得不逮仁。為治之末，為亂之元，詐偽所起，忿爭所因。故制禮作樂，改正易服，進退威儀，動有常節，先識來事，以明得失，此道之華而德之末，一時之法，一隅之術也。非所以當無窮之世，通異方之俗者也。是故，禍亂之所由生，愚惑之所由作也。
何以明之，莊子曰：夫天地之應因於事，事應於變，變無常時。是以事不可預設而變不可先圖，猶痛不可先摩而癢不可先折，五味不可以生斗和，琴瑟不可以尺寸調也。故至微之微，微不可言，而至妙之妙，妙不可傳。忠信之至，非禮之所能飾，而時和先後，非數之所能存也。故聰明（傳）【博】。禍亂患咎，求之於己，百祥萬福，無情於人。
昔之得一者：天得一以清，地得一以寧，神得一以靈，谷得一以盈，萬物得一以生，侯王得一以為天下貞。其致之。天無以清將恐裂，地無以寧將恐發，神無以靈將恐歇，谷無以盈將恐竭，萬物無以生將恐滅，侯王無以貴高將恐蹶。故貴以賤為本，高以下為基。是以侯王自謂孤、寡、不穀。此非以賤為本邪？非乎！故致數輿無輿，不欲琭琭如玉，落落如石。（經）「反者道之動，弱者道之用。天下萬物生於有，有生於無。
【指歸】：一者，道之子，神明之母，太和之宗，天地之祖。於神為無，於道為有，於神為大，於道為小。故其為物也，虛而實，無而有，圓而不規，方而不矩，繩繩忽忽，無端無緒，不浮不沉，不行不止，為於不為，施於不與，合囊變化，負包分理。無無之無，始始之始，無外無內，混混沌沌，芒芒汎汎，可左可右，虛無為常，清靜為主，通達萬天，流行億野。萬物以然，無有形兆，窅然獨存，玄妙獨處。周密無間，乎易不改，混冥浩天，無所不有。陶冶神明，不與之同，造化天地，不與之處。稟而不損，收而不聚，不曲不直，不先不後。高大無極，深微不測，上下不可隱議，旁流不可揆度。潢爾舒與，皓然銲生，銲生而不與之變化，變化而不與之俱生。不生也而物自生，不為也而物自成。天地之外，毫釐之內，稟氣不同，殊形異類，皆得一之一以生，盡得一之化以成。故一者，萬物之所導而變化之至要也，萬方之準繩而百變之權量也。一，其名也；德，其號也；無有，其舍也；無為，其事也；無形，其度也；反，其大數也；和，其歸也；弱，其用也。故，能知一，千變不窮，萬輸不失。不能知一，時兇時吉，持國者亡，守身者沒。
是故昔之得一者，天之性得一之清，而天之所為非清也。無心無意，無為無事，以順其性；玄玄默默，無容無式，以保其命。是以陰陽自起，變化自正。故能剛健運動以致其高，清明大通，皓白和正，純粹真茂，不與物糅。（礭）【確】盈，而谷之所為非盈也。不欲不求，無為無事，以順其性。不仁不義，不與不施，以保其命。是以虛實自起，盛衰自正。故能蒸山流澤，以為通德。涓涓不息，綿綿不絕，皓皓洋洋，修遠無極，以盈江海，深大不測。侯王之性得一之正，而侯王之所為非正也。去心去志，無為無事，以順其性。去聰去明，虛無自應，以保其命。是以和平自起，萬物自正。故能體道合德，與天同則。抱神履和，包裹萬物，聲飛化物，盈溢六合。得導天地，明照日月，制世御俗，宇內為一。
凡此五者，得一行之，與而不廢，成而不缺，流而不絕，光而不滅。夫何故哉？性命自然，動而由一也。是故，使天有為，動不順一，為高者卑，為清得裂。陰陽謬戾，綱匙紀絕。和氣隔塞，三光消滅。雷霆妄作，萬物皆失。使地有為，動不順一，為直得枉，為寧得發。山川崩絕，剛柔卷折。氣化不通，五行毀缺。百穀枯槁，群生疾疫。使神有為，動不順一，為達得困，為靈得歇。變化失序，締滯消竭。盛衰者亡，弛張者歿。使谷有為，動不順一，為有得亡，為盈得竭。虛實反覆，流澤不入。侯王有為，動不順一，為貴得賤，為正得蹶。亂擾迷惑，事由己出。百官失中，喪其名實。萬民不歸，天地是絕。
凡此五者，性命淳美，變化窮極，進退屈伸，不離法式。得一而存，失一而沒。況乎非聖人而王萬民、廢法式而任其心者哉！是故，天人之，物類化變，為寡者眾，為賤者貴，為高者卑，為成者敗。益之者損，利之者害。處其反者得其覆，為所求者失所欲。是以，賢君聖主，勢在民上，爵尊天下，澤連萬物。德懷四海，道之所祐，天地所助，萬物所歸，鬼神所與。厲身起節，自謂孤寡，處卑守微，躬涉勞苦，損心挫志，務設民下。不為貴，故擅民之命；不為高，故常在民上；不欲也，故無所不有，不為也，故無所不宰；萬物紛紜，身無所與，故能為之本。
非獨王道，萬事然矣。夫工之造輿也，為圓為方，為短為長，為曲為直，為縱為橫，終身揳揳，卒不為輿，故能成輿，而令可行也。夫玉之為物也，微以寡；而石之為物也，巨以眾。眾故賤，寡故貴。玉之與石，俱生一類，寡之與眾，或求或棄，故貴賤在於多少，成敗在於為否。是以聖人，為之以反，守之以和，與時俯仰，因物變化。不為石，不為玉，常在玉石之間。不多不少，不貴不賤，一為綱紀，道為楨榦。故能專制於天下而威不可勝，全活萬物而德不可量。貴而無憂，賤而無患，高而無殆，卑而愈安。審於反覆，歸於玄默，明於有無，反於太初。無以身為，故神明不釋；無以天下為，故天下與之俱。夫何故哉？因道兒動，循一而行。道之至數，一之大方，變化由反，和纖為常，起然於否，為存於亡。天地生於太和，太和生於虛冥。
上士聞道，勤而行之。中士聞道，若存若亡。下士聞道，大笑之。不笑不足以為道。故建言有之：明道若昧，進道若退，夷道若纇。上德若谷，大白若辱，廣德若不足，建德若偷，質真若渝，大方無隅，大器晚成，大音希聲，大象無形，道隱無名。夫惟道，善貸且成。」
【指歸】：道德天地，各有所章，物有高下，氣有短長。各勞其所樂，患其所患，見其所見，聞其所聞，取捨歿不喻於眾庶，棲棲之事不悅於大丈夫。鳥獸並興，各有所趨。群士經世，各有所歸。是以捐聰明，棄智慮，反歸真樸。游於太素，清物傲世，卓爾不污。喜怒不嬰於心，利害不接於意，貴尖同域，存亡一度。動於不為，覽於玄妙，經神平靜，無所彰載，抱德含和，帥然反化︰大聖之所向，而上士之所務，中士之所眩爚，而下士之所大笑也。是故，中士所聞非至美也，下士所見非至善也。中士所眩，下士所笑，乃美善之美善者也。夫陳大言，舒至論，表自然，窮微妙，則中士眩而下士笑。浮言遊說，生息百變，起福興利，成功遂事，則中士論而下士覺。彼非喜兇而惡吉，貴禍而賤福也。性與之遠，情與之反。若處之反，若處黃泉，聽視九天，遼遠絕滅，不能見聞而已矣。
故聖人建言曰「有之」。有之者，言道之難知，（推）【惟】柄自然之歸，以統萬方之指者能有之，非庸庸者之所能聞也。夫故何哉？聖人之道，深微浩遠，魁魁忽忽，魁魁忽忽，冥冥昭昭。虛無寂泊，萬物以往。纖微高大，無有形象。窮而極之，則知不能存也；要而約之，則口不能言也；推移離散，則書不能傳也。何則？進道若退，亡道若存，欲治天下，還反其身。靜為虛戶，虛為道門，泊為神本，寂為和根，嗇為氣容，微為事功。居無之後，在有之前，棄捐天下，先有其身，養神積和，以治其心。心為身主，身為國心，天下應之，若性自然。
是故，夷道若類，使正玄起，除其法物，去其分理。從民之心，聽其所有，滅其文章，平其險阻。折關破鍵，使姦自止，壞城散獄，使民自守。休卒偃兵，為天下市，萬方往之，如川歸海。
德如谿谷，不施不與，不愛不利，不處不去。無為而恩流，不仁而澤厚，長育群生，為天下母。
大白青青，常如驚恐，無制而勢隆，無寄而權重，德交造化，於天下為友。出白入黑，不為美好，逐功逃名，乃長昭昭。
盛德之人，敦敦悾悾，若似不足，無形無容。簡情易性，化為童蒙，無為無事，若癡若聾。身體居一，神明千之，變化不可見，喜欲不可聞，若閉若塞，獨與道存。
建德若偷，無所不成。塗民耳目，飾民神明。絕民之欲，以益民性。滅民之樂，以延民命。捐民服色，使民無營。塞民心意，使得安寧。
質真若渝，為民玄則。生之以道，養之以德。導之以精神，和之以法式。居以天地，照以日月。變以陰陽，食以水穀。制以無形，繫以無極。天下喁喁，靡不賓服，宇內康寧，萬物繁殖。若非其功，而非其德，大而似小，醇而似薄。
大方不矩，無所不包。方於不方，直於不直，無圻無堮，無法無式。不方不直，萬物自得。不直不方，天地自行。在為之陰，居否之陽。和為中主，分理自明。與天為一，與地為常。
是故，大器晚成，無所不有。變於無形，化於無朕，動而無聲，為而無體。威德不可見，功業不可視。禍息於冥冥，福生於窅窅。寂泊而然，是謂至巧。萬物生之，莫知所以。勉勉而成，故能長久。
是以，大音希聲，告以不言。言於不言，神明相傳。默然不動，天下大通。無聲而萬物駭，無音而萬物唱。天地人物，無期俱和，若響應聲。
大象無形，大狀無容。進而萬物存，退而萬物喪，天地與之俯仰。陰陽與之屈伸。效之象之，若影隨形。
是知道盛無號，德豐無謚。功高無量，而天下不以為大；德彌四海，而天下不以為貴；光耀六合，還反芒昧。夫何故哉？道之為化也，始於無，終於末，存於不存，貸於不貸，動而萬物成，靜而天下遂也。
