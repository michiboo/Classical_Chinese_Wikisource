
人之饑也，上食稅之多，是以饑。民之難治，以上有為，是以不治。民之輕死，求生之厚，是以輕死。無以生為，是賢於貴生。
【指歸】：道德之生人也，有分；天地之足人也，有分；侯王之守國也，有分；臣下之奉職也，有分；萬物之守身也，有分。稟受性命，陶冶群形。開導心意，己得以生。藏府相承，血氣流行。表裏相應，上下相任。屈伸便利，視聽聰明。道德之所以分人也。含吐覆載，雲行雨施，雷風動作，日月更代。春生夏長，秋收冬藏，陰陽和洽，萬物豐盛。民人動作，皆足以生。天地之所以分人也。因道修德，順天之則。竭精盡神，趣時不息。抱信效素，歸於無極。纖微損儉，為天下式。各守其名，皆修其德。槳生安俗，四海賓服。侯王之所以守任也。大通和正，直方不曲。忠信順從，奉其分職。善善惡惡，不變名實。不小其位，不賤其服。臣下之所以守員也。小心敦樸，節儉強力。順天之時，盡地之力。適形而衣，和腹而食。日出而作，日入而止。不薄所處，不厭所食。萬民之所以守其身也。動靜靜失和，失道之分；耕織不時，失天之分；去彼任己，失君之分；創作知偽，失臣之分；衣食不適，失民之分。失道之分，性不可然；失天之分，家不可安；失主之分，國不可存；失臣之分，命不可全；失民之分，身不可生。
守分如常，與天地通。損己餘分，與道俱行。祭祀不絕，後世繁昌。過分取大，身受不祥。重累相繼，後世有殃。此古人之所以棄損形骸、飢寒困窮者，以其動靜不和，耕織不時，適情順性，嗜欲不厭，食窮五味，衣重文綵，麗靡奢淫，不知畏天，功勞德厚，不剋其分，衣食之費，倍取兼人也。是以，身獲其患，事及子孫。故布衣弊而不周，疏食乏而不厭。百姓之所以偷利化惡，公廢私行，營家者富，圖國者貧，直者先死，廉者困窮，風流俗敗，是偽非真，亳亂豐擾，君子深藏，眾寡相暴，強弱相凌，貧者臣役，富家如王，以其淫主亂君不□自然，反情縱欲，違道去天，飾知創作以順其心也。以是淳消樸滅，巧故孳生。奇物日進，不可勝形。佞諂親幸，邪偽者封。臣術大勝，君道浸壅。弊欺之路飾，滅危之患生。忠正之士疏而日遠，詐世之人群而並翔。煞人不死，奸禁不論，權立勢行，威動三軍。目之所視，意之所指，應聲而至。在所欲存，俱過於世，或如彼，或如此，恍惚悒悒。存不如亡，生不如死。志勇膽橫，瞋目相視。君臣相謀，父子相揆。湯鑊不能畏，鐵鉞不能止。民之所以細其命而不財寶，乘危狹，觸重禁，赴白刃（□）【冒】流矢，不顧其身，得利為右者，以其欲名之榮而求生之厚也。是以，失財亡爵，或傷腸（析）【折】肝，狂易絞頸，損精棄神，心常樂死，擢刃自刑，或赴深水。是以，自然之道，常與物反。無生者生，有身者死；趨利者逄患，求福者得禍；不召自來，不迎而遇。我雖欲勿，然世不得解。故生生趨利，為死之元也；無身去，利為生之根也。雌下無名，可以無患；卑賤汙辱，可以無咎；蔬食藜□，可以長厭；布衣鹿裘，可以長好；無以民為，可以康寧；無以生為，可以長久。是故，能除分損己，至於無取，臥則如屍，立則如表，不異變化，不殊生死，不貴侯王，不賤奴虜，唯在所遇，聽造化者，煞之不憂，生之不喜，然後與道為人，與天地友，長生久視，終而復始，富貴無期，為天下市。
人之生也柔弱，其死也堅強；草木之生柔脆，其死枯槁。故堅強者死之徒，柔弱者生之徒。故兵強不勝，木強則共，強大處下，小弱處上。」
【指歸】：有物俱生，無有形聲，既無色味，又不臭香。出入無門，上無所蔏，下無所根。清靜不改，以存其常，和淖纖微，變化無方。與物糅和，而生乎三，為天地始，陰陽祖宗。在物物存，去物物亡，無以名之，號曰神明。生於太虛，長於無物，稟而不衰，授而不屈，動極無窮，靜極恍惚，大無不包，不無不入，周流無物之外，經歷有有之內。天□地馳而不能及，陰騁陽騖而不能逮，響窮竭而不能應，影糜散而不能類。取而不能以，息予而不能以費，去取有分，無所憎愛，留柔憎愛，留柔居弱，歸於空虛，進退屈伸，常與德俱。為道先倡，物以疏瞿，受多者聖智，得少者癡愚。故神明聖智者，常生之主也；柔弱虛靜者，神明之府也。
夫神明之在人也，得其所則不可去，失其所則不可存，威力所不能制，而智惠所不能然。苟能攝之，富貴無患，常在上位，久而益安。是以，人始生也，骨弱筋柔，血氣流行，心意專一，神氣和平。面有榮華，身體潤光，動作和悅，百節堅精。時日生息，旬月聰明。何則？神居之也。及其老也，形槁容枯，舌縮體伸。何則？神去之也。草木之始生也，枝條潤澤，華葉青青，豐茂暢美，柔弱以和。何則？陽氣存也。其衰也。華葉黃悴，物色焦殃。及其死也，根莖枯槁，枝條堅剛。何則？陽氣去之也。
故，神明所居，危者可安，死者可活也；神明所去，寧者可危，而壯者可煞也。陽氣之所居，木可卷而草可結也；陽氣之所去，氣可凝而冰可折也。故神明、陽氣，生物之根也；而柔弱，物之藥也。柔弱和順，長生之具而神明、陽氣之所託也。萬物隨陽以和弱也。故堅強實滿，死之形象也；柔弱滑潤，生之區宅也。凡人之性，憎西鄰之父者，以其強大也；愛東鄰之兒者，以其小弱也；燔燒枯槁者，以其剛強也；簪珥榮華者，以其和淖也。
是故，上無天子，諸侯相侵，敵國爭權，舉兵相臨，柔弱者勝，堅強者窮。夫何故哉？強大之兵，非以順天地，本和弱，主慈愛，誅驕暴，救不足，破貪叨也。將恃國之勢，民人之眾，好起功名，效其熊故，利人壤土，欲人財貨，樂殺安傷，夷人宗廟，喪人社稷，以顯其威重。屈約而畏下，乘人之利，而申其志。親之者，死事之者禍。咎責絕逆人心，煞戮不合天意。生而天下病，死而天下利。眾弱為一，同憂共謀，雖有強名，實不得勝。夫何故哉？毒流死結，天道不祐也。
何以明之？昔強秦大楚，滅諸侯，井郡邑，富有國家，貴為天子，權傾天下，威振四海，尊寵窮極，可謂強矣！垂拱而諸侯憂，蹻足而天下恐，發號而天心悲，舉事而神明擾。亡國破家，身分為數。夫何故哉？去和弱而為剛強也。及至神漢將興，遯逃龍隱，萬民求之，遂不得免。父天母地，愛民如子，賞功養善，師於天土。當敵應變，計如江海，戰勝攻取，降秦滅楚。天下欣欣，立為天子。夫何故哉？順天之心而為慈小也。
非獨人事，萬物然矣。夫巨木，高百尋，大連抱，頭剖中門，尾判中戶，不蒙華實，常在於下，千枝萬木，舒條布葉，青青蔥蔥，共生其上者，以其形大而勢強也。
是故，神明之道，天地之理，小不載大，輕不載重。故強人不得為王，強木不得處上。何則？強人為王，萬國愁憂；強木處上，則根本枯槁。眾人為大故居下，聖人為小故居上。強大居下，小弱居上者，物自然也。
天之道，其猶張弓：高者案之，下者舉之，有餘者損之，不足者補之。天之道損有餘，補不足。人之道則不然，損不足奉有餘。孰能有餘而奉天下？唯有道者。是以聖人為而不恃，成功不居，不欲見賢。
【指歸】：天地未始，陰陽未萌，寒暑未兆，明晦未形，有物三立，一濁一清，清上濁下，和在中央。三者俱起，天地以成，陰陽以交，而萬物以生。失之者敗，得之者榮。夫和之於物也，剛而不折，柔而不捲，在天為繩，在地為准，在陽為規，在陰為矩。不行不止，不與不取，物以柔弱，氣以堅強，動無不制，靜無不與。故，和者，道德之用，神明之輔，天地之制，群生所處，萬方之要，自然之府，百祥之門，萬福之戶也。故智者見之謂之智，仁者見之謂之仁，天下以之，日夜不釋，莫之能□。夫何故哉？以其生物微而成事妙也。
是以，天地之道，不利不害，無為是守，大通和正，順物深厚，不虛一物，不主一所，各正性命，物自然矣。故盛者自毀，張者自弛，隱者自彰，微者自顯；不足者益，有餘者損；存者自亡，生者自死；是非自反，吉兇自取。損不可逃，益不可距，禍無常留，福無常處，各受一分，不得兼有。故鱗者無毛，毛者無羽；觸者無牙，角者無齒；見於晝者滅於夜，得於前者失於後。再便重利，未之嘗有。
不大不小，固一不變，已中其網，不可得解。是以，日中而昃，月滿而缺，四時變化，一消一息。高山之下，必有深谷；大泉之流，必有激波。爍金湯石，存於凝冰；裂地之端，陰陽所成。
百工所為，靡不由然。夫弓人之為弓也，既殺既生，既翕既張，制以規矩，督以准繩。弦高急者，寬而緩之；弦弛下者，攝而上之；其有餘者，削而損之；其不足者，補而益之；弦質相仟，上下相權，平正為主，調和為常。故弓可抨而矢可行也。
夫按高舉下，損大益小，天地之道也。反天以順民，逆民以順道，賢者為佐，聖人為主，務愛有餘，以為左右，智者居上，癡者居下，能大爵高，伎小官卑，功尟賞微，勞大祿重，侯王之道。欺敦愨，侮忠信，侵晦，以強居弱，以眾居寡，以達居窮，以高居下。故高而不可劑，盈而不可毀，大而不可破，滿而不可損，剛而不可折，柔而不可卷，孤而不可制，弱而不可取，愚而不可賤，無而不可有。天地祐之若子，人民助之若母，與和常翔，與道終始，天人交順，神明是守。至人之道也。
是以，聖人之動，無名為務，和弱為主。隱而不窮，榮而不顯。辭貴讓富，餘力不取。盈國不入，盈人不友。恆若有失，惕若遭咎。履道合和，常與物友。通天之經，達地之理，成功不居，德流不有。逃名遁勢，玄冥是處，滅端匿□，無形是守。寂寞虛空，莫能奪與，魁然獨立，與天同道。夫何故哉？憚道之殃，不敢見賢也。
天下莫柔弱於水，而攻堅強者，莫之能先。其無以易之矣。夫水之勝強，柔之勝剛，天下莫不知，莫之能行。聖人言云：受國之垢，是謂社稷之主；受國不祥，是為天下王。正言若反。和大怨必有餘怨，安可以為善？是以聖人執左契而不責於人。有德司契，無德司徹。天道無親，常與善人。
【指歸】：道德所包，天地所載，陰陽所化，日月所照，物類並興，紛繆雜亂，盛衰存亡，與時變化，積堅者敗，體柔者勝，萬物之理，自然之稱也。是故，水之所以能觸石貫金，崩山潰堤，周流消息，淪於無貲，廣大無窮，修遠無涯，明不可蔽，強不可加，濁而能清，少能復多，危能復寧，疾能復遲，與時變化，死而復生，浸濡萬物，養育群形，布施而不費，贍物而不衰，注四海而不有功，配天地而無以為，優游毫釐之內，翱翔九野之外，澤及蒼天之上，槃積黃壤之下，強扶天地，弱沉毛羽，微積集少，以成江海，上下無常，終而復始，進退屈伸，近於道者也，以其形體柔弱，動靜待時，不設首響，和淖潤滑也。故百工之治，殊事異方。漚爛金石，破堅折剛。平微正妙，解緩群形。和調五味，蕩滌臭腥。攻堅陷大，非水不行。
夫何故哉？眾物熊能，莫之與雙也。故水之滅火，砥之利金。角齒傷折，舌耳無患。卑損制驕暴，雌辱勝大怨。天下莫不知，世俗莫不聞。皆用私心不已，莫有能行。故言為禍匠，默為害工。進為妖式，退為孽容。勞而無德，苦而無功。長去昭昭，久陷冥冥。大變為小，存化為亡。是故，明王聖主將傳國家，必有誓言：受國之垢，為社稷之主；受國不祥，為天下王。
何謂受國之垢？曰：食民所吐，服民所醜，受民所惡；當民大禍，不以為德；計在喪國，不失天心；慮在殺身，不失民福。天地與之俯仰，人物與之反側，隨之東西，附之南北，所加者亡，所圖者服，天下蕩蕩，井為一域，向風仰化，靡不蒙澤，故能矯邪振亂，無所不克，變化淫敗，以為敦樸，功德至大，名勢窮極。夫何故哉？柔心弱志，輕己重民，安於醜辱也。
是故，正言若反，莫之能覆；近而若遠，莫之能測；求之大遠，莫之能得。何則？奢侈在己，素儉於人，邪枉在躬，求正於民；患禍生我，請福於天。天地示之不能見，神明告之不能聞。釋是廢然，好用私心。身動於此，事應於天，去己怨彼，天下大昏。罔以明法，誅以信刑，名實有孚，賞罰得中。公平無私，逾失天意，正直不邪，益失民心。刑戮井用，而姦益起，賞深賜重，而亂益生。當此之時，善人中罔，賢者陷刑，雖得名實，何可善焉？
是以聖人，執道之符，操德之信，合之於我，不以責人。故有德之主，將欲有為，必稽之天，將欲有行，必驗符信。求過於我，不尤於民。歸禍於己，不怨於人。故是非自定，白黑自分。未動而天下應，未令而萬物然。
無德之人，務適情意，不顧萬民。政失亂生，不求於身。專司民失，督以嚴刑。人有過咎，家有罪名。百姓怨恨，天心不平。其國亂擾，後世有殃。 是故，天地之道，與人俱行。無適無莫，無疏無親。感動相應，若響與聲。靜作相隨，若影與形。不邪不佞，正直若常。造惡與之否，行善與之通。柔弱與之相得，無為與之合同。
小國寡民，使有什伯之器而不用，使民重死而不遠徙。雖有舟輿，無所乘之；雖有甲兵，無所陳之。使民復結繩而用之，甘其食，美其服，樂其俗，安其居。鄰國相望，雞犬之聲相聞，民至老死，不相往來。
【指歸】：國有大小，地有險易，民有眾寡，貨有多少，形有高卑，塗有遠近，勢有強弱，權有輕重。大勝小，易勝險，富勝貧，眾勝寡，高勝卑，近勝遠，強勝羽，輕勝重，物之理也。強弱在將，安危在相，得失在主，存亡在道。天無常與，民無常處，有有德者歸之，無德者見背，自然之道也。故地廣民眾，將勇主嚴，不足以為強；甲堅士練，城高池深，不足以為安；辯利聽察，甘言浮說，假借阿順，不足以為親；割地獻寶，結縱連橫，黨眾興盛，不足以為全。唯有道者無所不制。德厚澤深，無所不勝。小變為大，弱轉為強，輕化為重，寡易為眾。故君子所處，雖小必存；小人所居，雖大必亡。是以，小國之君，地狹民少，德薄權輕，諸侯不市，刑制不禁，無有丘阜之阻，江河之險，鄰國之親，孤特獨處，存乎大國之間，地寒□而不足割，寶幣輕而不足獻，將相不附，百姓輕往，鄰人重求，故，無□石之固，山陵之安，常處乎累卵之危。然則伐之不足以為暴，德之不足以為多，故，小國者危亡之樞而安寧之機也。
是以，聖人之治小國也，轉禍為福，因危為寧。富以舟輿，實以甲兵。器械便利，衣食有餘。牛馬蕃息，畜積充滿。什伯鄰國，以固民心。能而不為，知而不作。滋味不活，庖廚不飾。絕身滅色，身為之式。飲而後食，勞而後息。暑服一單，寒衣一複。期於和適，不厚其服。務以便生，不為口腹。賦鮮徭寡，民有餘力。井兼之原絕，而增加之流息。風俗敦厚，遵儉忠愨。有而若亡，能而若劣。夫何故哉？建之以道，抱之以德。勞佚危寧，與民（苦）【若】一。平心適和，聽以督實。敬順遜辭，以褒其神。聰明盛德，以□流失。鄰國不動，百姓和集。樂生安壽，惡為盜賊。
當此之時，無鐘鼓而萬物足。百姓（知）【和】洽，臣主相得。安土樂生，故死於巖穴。遷徙去鄉，利雖百倍，不離其國。家有舟輿，無所運乘。戶有甲兵，無所施力。何則？將相明知，人君有道，民務耕織，多積為好。鄙樸在上，柔弱為右，貴忠敬信，下力賤巧。法明俗定，上下相保，未令而民從，不戰而敵恐，求利者不識難勝，趨名者不圖無罪。□然獨安，百姓不擾。損知棄為，復歸太古。結繩而識期，素情而語事。約物修文，亡言寡志。皆合自然，各得其所。蔬食藜□，無味為甘。布衣鹿裘，無文為好。危狹險阻，慓慓為寧。寒□僻迥，厲以為厚，安樂謠俗，便習水土。道隆德盛，和睦□寡。接地鄰境，各自保守。精神不耗，魂魄不毀。性命全完，意欲窮盡。雞狗之音相聞，民人薪菜登山相視，澗溪共浴，相去其近，君臣不相結，男女不相聚。自生至老，老而至死，非傳主命，莫有來往。
信言不美，美言不信；知者不博，博者不知；善者不辯，辯者不善。聖人不積。既以為人己愈有，既以與人己愈多。天之道，利而不害；聖人之道，為而不爭。
【指歸】：虛實相歸，有無相生。寒暑相反，明晦相隨。陰消而陽息，陽息而陰消。本盛則末毀，末毀則本衰。天地之道，變化之機也。凡此數者，聰明之門，情偽之根，嫌疑之尺寸，眩耀之權衡也。因其本，修其無，開以天心，督以自然，要而推之，約而歸之，察近知遠，觀覆□反，聞名識實，見始佑卒，聽聲是形，以喻得失，則是千歲之情同符而萬世之為共術，天地之心可見而麼神之意可畢。況乎人事哉？
人懷自然之道，達人情之理，秉造化之元，明異同之紀，故若言中適，淡淡和德，謂之信者：下之所仰於上，彼之所取於此，強大之元，威令之始，民人所助，成功之道，權勢所因，名號所起也。故一人唱而千人和，一人動而萬人隨，破強敵，陷大眾，赴水火，之危亡，死不旋踵而民不恨者，信也。
甘言流說，眾諾美大，謂之不信。何謂不信？言而不然，謂之不信。人而不信，德澤不立，威勢不行，權重不顯，名號不明，賞之不使，罰之不禁。故上下不附，舉事無功，雖貴而無位，高而無民，孤特獨處，社稷不寧，天下望幸，盡遇罪刑者，美言也。
反本歸根，離末去文，元元始始，寡以然眾，一以應萬，要以制詳，約守真一，謂之少聞。少聞故能知。何謂知？達人之情以及神明之謂知。知者，保身之數，全國之具也；上之所依，下之所附，導天之經，達道之路也。故總安危之大範，秉治亂之至要，使海內之士，盡忠竭能，分職奉公，以寧其上，權勢流行，威德隆盛者，知也。
心識萬端，目閥人事，無所窮極，眾臣分散，謂之博聞。博聞故不知。何謂不知？嫌於天道，疑於人事，之謂不知。不知之徒，安樂萬事。內多思慮，外多喜欲。既有所憎，又多所惡。易誘以生，可□以死。故見奇而動，臨危而畏，眩耀物類，詭誑時變，違通背達，歸於窮困，動與患鄰，靜與禍比，宗廟危殆，萬民散離者，博聞也。
四通博達，容疏言訥，謂之不辯。輓輓而成，默默而信，故能成（喜）【善】。何謂成善？動合天心，靜得地意，言無不通，默無不利，謂之善。夫善者，君子所本，百行所長。吉祥所合，萬福所往。流而不竭，用而不絕。萬王不變，異俗不易。天地所與，神明所益。故上以順天，下以順人，為治元始，事之恆常。成理萬物，覆載群生，天下懷慕，繼之無窮者，善也。
不識元首，不睹根本，誣天誣地，誣人誣鬼，屬辭變意，故謂之辯。抱嫌履疑，順心妄動，尚言美辭，故生不善。何謂不善？動與天逆，靜與地反，言傷人物，默而害鬼，之謂不善。不善之人，分道別德，散樸澆醇，變化文辭，依義託仁，設物符驗，連以地天，因生熊羆，世俗所尊，反指覆意，逃實遁名，耀人寂泊，惑人無端，廢直立偽，務以諂君，飾辭以愉其上，朋黨以趨主心，開知故之□，閉忠正之門，操阿順之術，以傾國家之權，生息暴亂，生育大姦，天下上舌，世濁主昏，壅蔽閉塞，以之危亡者，辯也。
是故聖人，慎戒其始，絕其未萌，去辯去知，去文去言。虛靜柔弱玄默素真，隱知藏善，導以自然。是非白黑，昭如日月，同異真偽，如地如天。空虛無積，與物俱變，無為為之，與物俱然。畜之不盈，散之未既，包裏萬，方博者探思不見其緒，辯者遠慮不聞其端。施而不屈，變化不窮，終而覆始，大明若昏。既以為人，己愈佚，盡以治人，己益明；既以生人，己愈壽；盡以教人，己以益。既陽且陰，陰而又陽，利而不害，與天地同。生而不殺，與神明通，建德流澤，常處顯榮。辭巧讓福；歸於無名，為而不恃，與道俱行。
