
含德之厚，比於赤子，毒蟲不螫，攫鳥不搏，猛獸不據。骨弱筋柔而握固，未之牝牡之合而峻作，精之至。終日□而嗌不嗄，和之至。知和曰常，知常曰明，益生曰祥，心使氣曰強。物壯則老，謂之非道，不道早已。
【指歸】：道德虛無，神明寂泊，清濁深微，太和滑淖。聽之寂寥，視之虛，易上下不窮，東西無極。天不能裹，地不能囊，規不能圓，矩不能方，度不能度，而量不能量。金玉不能障蔽，水火不能壅，落萬物莫之能領，患禍莫之能作。沉浮翱翔，渾沌磅礡，心無所棲，形無區宅。陶冶稟授，萬天以作，群物得之，滋滋啞啞。知慮不能得，有為不能獲，思之逾遠，為之益薄。執之不我擒，縱之不我釋。唯無欲者，身為之宅，藏之於心，故曰「含德」。
夫德之在人猶父母之於身也；其於萬物，猶珠玉之與瓦鉛也。是以，含德之士，重身而輕天下，猶慈父孝子，不以其易其鄰。大身而細物者，猶良賈察商，不以珠玉易瓦鈆鉛也。其無欲也，非惡貨而好廉也，天下之物莫能悅其心也；其為虛也，非好靜而惡擾也，天下之事莫足為也。夫何故哉？所有重而天下輕也。明於輕重之稱，通於利害之變，故萬物不能役，而天下不能徭也。故不為虛而虛自起，不為靜而靜自生，不休神而神自定，不和氣而氣自平。是以，不聽而聞無聲之聲，不視而見無形之形，不思而領是非之意，不慮而達同異之鄉。神淪天地，德尊陰陽，不請福而天地祐之，不辭禍而（不）【患】害去之，不殺戮而天下畏之，不施與而天下愛之。鼓腹而樂，俯仰而娛，食草而美，飲水而甘。喬木之下精神得全，巖穴之中心意常歡（欣）。貧樂其業，賤忘其卑，窮而恬死，困而忘危。功與地配，德與天齊，反愚歸樸，比於嬰兒。
是故，建身為國，誠以赤子，則是天下尊道貴德，各重其身，名勢為垢，萬物為塵。貪夫逃爵，殘賊反仁，積柔集弱，唯德是修。而作福生亂者有何由然？悲夫！天地之道，深以遠，妙以微，能識之者寡，行之者希，智惠不能得，唯赤子能體之。
夫赤子之為物也，知而未發，通而未達，能而未動，巧而居拙。生而若死，新而若弊，為於不為，與道周密。生不生之生，身無身之身，用無用之用，聞無聞之聞。無為無事，無意無心，不求道德，不積精神。既不思慮，又無障截，神氣不作，聰明無識。柔弱虛靜，魂魄無事。樂無樂之樂，安無欲之欲。生不枉神，死不幽志。故能被道含德與天地同則，蜂蠆蟲蛇無心施其毒螫，攫鳥猛哭無意加其攫搏。骨弱筋柔，握持堅固。不睹牝牡，陰陽以化。精神充實，人物並歸。啼號不嗄，可謂志和。
為之行之，與道為常。執之守之，時日聰明。旬月生息，動合百祥。心意玄作，氣順堅強。無所為，故無所不克；無所欲，故動無所喪。自然通達，眾美萌生，天地愛祐，禍亂素亡。夫何故哉？以含德和神而體童蒙也。及其有知也，去一而之二，去晦而之明。身日飾而德日消，智逾多而迷益深。故重天下而輕其神，貴名勢而賤其身。深思遠慮，離散精神。背柔棄弱，力進堅剛。陷於欲得，溺於求生。開於危殆，塞於萬全。故福如天地，視而不能見；禍若雷霆，聽而不能聞。出無入，有日造禍殃。動而之窮，為而之亡。修身愛國，為國不祥。祭燎而天地是伐，禱祀而鬼神是喪。非命之罪，事物自當也。
知者不言，言者不知，塞其兌，閉其門，挫其銳，解其忿，和其光，同其塵，是謂玄同。不可得而親，不可得而□；不可得而利，不可得而害；不可得而貴，不可得而賤。為天下貴。
【指歸】：道無常術，德無常，方神無常體，和無常容。視之不能見，聽之不能聞。既不可望，又不可捫。故達於道者，獨見獨聞，獨為獨存。父不能以授子，臣不能以授君。猶母之識其子，嬰兒之識其親也。夫子母相識，有以自然也。其所以然者，知不能陳也。五味在口，五音在耳，如甘非甘，如苦非，如商非商，如羽非羽，而易牙師曠有以別之。其所以別之者，而口不能言也。故無狀之狀，可視而不可見也；無象之象，可效而不可宣也；無為之為，可則而不可陳也；無用之用，可行而不可傳也。是故，得道之人，見之如子之識親，履之如地，戴之若天。被之服之，體之如身。行之，與之浮沉，與之臥起，與之屈伸。神與化游，志與德運。聰明內作，外若聾盲，思慮玄起，狀若癡狂。口不能言而意不能明也。譬猶□為君王，履危臨深，憂喜相反，中心獨然，覺而道之，不能以喻其鄰也。失道之人則不然，見其外不睹其，內識其流不獲其源，秉其末不窮其根。然其所以然，不然其所不然。故道在於外不在於身。中主不定，守不固，堅心狐疑，情與物連。聰明玄耀，以偽為真，若是若非，若亡若存。和氣易動，若病在人，陽泄神越，惡默好言。方言之時，心有所慮，志有所思，聰明並外，精神去之。音聲內竭，外實有餘，道德離散，日日遠之。言之益疾而己愈不見，造之益眾而己愈不知。是故，言者，逆道之要也，而距德之數也，反天之匠，覆地之具也。是故，得道之士，損聰棄明，不視不聽，若無見聞；閉口結舌，若不知言。挫其銳，釋其所之，意無所守，廓似無身。解其所思，散其所慮，奄若不知，匿若獨存。滅禍無首，反於太素，容貌不異，服色不詭。因循天地，與俗變化，深入大道，與德徘徊。無言以言言，無為以為為，清靜以治己，平和以應時。與世渾沌，與俗玄同。要物之本，秉事之根，獨與眾異，天下莫聞。游於親□之戶，翱翔利害之門。捊於貴賤之野，固守我之精神。遁隱無形之境，放佚荒蕩之鄉，貧賤不以為辱，富貴不能不甘，萬物不能與之爭，知力不能與之訟。無取無與，無得無去，閉門杜戶，絕端滅緒。神明為制，道為中主，動與化鄰，靜與然
交。和順時得，故能長久，佚能長久，佚蕩無常，莫能先後。故好之不能近，惡之不能遠，賞與不能加，賦稅不能取，爵祿不能高，貧賤不能下。無奈萬物何，故萬物不能役；無以天下為，故天下不能有也。
以正治國，以奇用兵，以無事取天下。吾何以知其然哉？以此。天下多忌諱而民彌貧。民多利器，國家滋昏。人多伎巧，奇物滋起。法令滋彰，盜賊多有。聖人之言云：我無為而民自化，我無事而民自富，我好靜而民自正，我無欲而民自樸。其政悶悶，其民□□。其政察察，其民缺缺。禍兮福之所倚，福兮禍之所伏。孰知其極！其無正。正復為奇，善復為妖。人之迷，其日固久。
【指歸】：道德之情，正信為常。變化動靜，一有一亡。覆載天地，經緯陰陽。紀綱日月，育養群生，逆之者死，順之者昌。故天地之道，一陰一陽。陽氣主德，陰氣主刑，刑德相反，和在中央。春生夏長，秋收冬藏，終而復始，廢而又興。陽終反陰，陰終反陽，陰陽相反，以至無窮。
故王道人事，一柔一剛，一文一武，中正為經。剛柔相反，兵與德連；兵終反德，德終反兵，兵德相保，法在中央。法數相參，故能大通。是以明王聖主，損欲以虛心，虛心以平神，平神以知道，得道以正心，正心以正身，正身以正家，正家以正法，正法以正名，正名以正國。正國綱紀，分明察理，元元本本，牽左連右，參伍前後，物如其所。正名以覆實，審實以督名。一名一實，平和周密，方圓曲直，不得相失。賞罰施行，不嬴不縮，名之與實，若月若日。一名正而國家昌，一名奇而國家役。養國之密，無有所常，屈伸取與，與時俱行。繼亂任法，遭逆任兵，守平以道，體德為常。大小相遇，以正相望。失正則化之，不從則禁之，不止則制之，不伏則伐之。
若夫小國迫於大國之間，遭無道之君，以正事之不可，則去之；去之不可，則割地而予之；予之不可，則率眾而避之；避之不可，則杖策而遁之；遁之不可，則患及萬民，禍將及我，故奮計而圖之。是爭之所為起而兵之所為生也。吾欲選將練士，砥礪甲兵，積□高壘，營而自守，百姓靡弊，國家虛空。是戰之所為作也，而正之所為興也。吾欲以正入，則我寡而彼眾，我弱而彼強。如卵投石，為敵受殃。三軍必敗，士卒死傷。天心不得，宗廟滅亡。下悲民之命，上畏天地之心。是權之所為動也，而奇之所為運也。故建反往之計，招覆來之事，開萬民之心，生諸侯之謀。明我道德之祐，闡我天地之助，以渾四海之心，同萬國之意。百姓應我若響，鄰國隨我若影，飛鳥走獸與我俱往。是計之所為用，而奇之所為行也。
上順道德之意，下合天地之心，危寧利害，視民若身。體無形之形，處太陰之陰，發無為之為，揚無聲之聲。異彼滅化之罪，明彼逆天之功，顯天之所降，見地之所生。有名無實，有實無名，名實相違，或正或傾。縱橫反覆，合於冥冥，天災自起，妖孽自生。□其父子，絕其弟兄，殺其兇將，刃其忠臣，天下怨恨，莫與同心。魁然獨立，受天之兵，戰勝大，喜四海安寧。此用奇之上也。
慉天下之怒，積能奇之人。飛耳游目，延聰益明。游士四達，結友合親。生息變怪，因道應姦。飾權養勢，以實其民。飛言□事，以惑敵人。卑辭降下，以閉其君。輕使重，利以開其臣。君臣隙，因制其神。變作於陰，權動於微。懸其死命，因其樞機。使敵狂惑，不得有為。隨時進退，無有常儀。不攻而敵自詘，不戰而敵自危。其君不及其臣，誅其將不及其師。戰勝民喜，諸侯畏之。此用奇之次也。
制其地形，御其君臣，卑體重賞，以順其外，陰謀雲布，以亂其親。姦從彼來，道從此興，數城而封將，連國以予姦，姦來如鬼，謀計如神。方略不測，奇變不窮，分彼之力，疑彼之心。如出於地，若生於天，離其左右，散其所連。起權生變，以制其死，阻其計謀，使不得信。折其強輔，以孤其志，因形立勝，如環無端。乘時而發，和為之恆，動攻其害，靜絕其□。褫而奪之，飢而渴之，重而累之，水而火之，勞而苦之，凍而暍之，利而誘之，狂而惑之，卒而迫之，窘而薄之。從高擊下，以眾制寡，堅校部曲，官隊相伍。上護其下，下救其上，三軍相保，親如父子。奇陣分合，隱伏參處。營前經後，陵左敗右，耀以旌旗，惑以金鼓。進如波騰，退如風雨，發如崩潰，合戰如虎。守不可攻，攻不可守，戰勝威行，天下大恐。此用奇之下也。
禍亂既夷，萬物豐寧，天心大得，宇內欣欣。藏奇損智，忠信為務，清靜簡易，退事止言。夫何故哉？道德變化，無所不生。物有高下，指嚮不同。趨舍殊繆，或西或東。各推其性，以活其身。吉人以善足，兇人以惡傳，誠人以信顯，邪人以偽容。各效其知，以避禍兇。求而不瞻，智者詐生。勞而不，息忠者起姦。拘迫慘怛，信者馳謾。窮困不已，賢者不仁。故主好知，則民偽；主好，利則民禍；主好賞，則民困；主好罰，則民怨。何則？事由於主，行之在臣；賞出於主，財出於民；法出於主，受之在臣；主有所欲，天下嚮風。
故用心思公，不若無心之大同也；有欲禁過，不若無求之得忠也；喜怒時節，不若無為之有功也；思慮和德，不若無事之大通也；明於俞跗之術、岐鵲之數以治之，不若使世無病之德豐也；挾黃帝太公之慮，秉孫□氏之要以勝之，不若仗天下不事、智力之不營也。故道德之所生，無欲無，求不創不作，無為無事，無載無章，反初歸樸，海內自寧。
何以明之？莊子曰：夫起福生，利成功遂事，備物致用，使人大富，天下奢僣，財貨不足，民人愈醜。福滿山澤，金玉成積，國愈不安，民益少利。飾智相愚，以詐相要，防隄邪，姦偽之路密。分別同異，是非之變眾，則國家昏而政事衰。作方遂伎，雕琢文彩，奇變異怪，以褒有德，以別尊卑，巧故滋起，俊出愈奇。令速賞深，罰峻刑嚴，鑿冗膚，斷四肢，疏遠不隱，親近不和。罪至夷滅，賞至封侯，天地振搮，盜賊愈多。故聖人之言云：「我無為而民自化」。
夫何故哉？主者，天下之心也，氣感而體應，心動而身隨，聲響相應，形影相隨，不足以為喻。是故，人主誠【能】為無為之為，則天下之心皆無所之，被道含德，無思無求，無令無法，萬民自化。人主誠能事無事之事，則天下無效無象，無知無識，不賞不與，萬民自富。人主誠能安無靜而靜，樂無清之清，則天下不學不問，無聞無見，無刑無罰，萬民自正。人主誠能欲不欲之欲，則天下心虛志平，大身細物，動而反止，靜而歸足，不拘不制，萬民自樸。故人主之政，不孝不仁，不施不予，閔閔縵縵，萬民慁輓，墨墨倦倦，好惡不別，是非不分，故得所欲，性命以全。人主之政，布德施，利明目察察，萬民昭昭，皆知禍福，孝悌仁義，萬事差別，偟偟□□，知偽缺缺，故失所安，性命天絕。
福生於禍，禍生於福。福之與禍，同營異域，俱亡俱存，異情同服。
相隨出入，同來異極，非有聖人，莫能獨得。故去福則無禍，無禍則無福。無福之福，至微玄默，天下好知，莫能窮極。唯無為者，能順其則。正在福禍之間，無所不剋。失正則奇生而民惑，善人為妖，是非反覆，天下大迷而不復也。
方而不割，廉而不劌，直而不肆，光而不耀。治人事天莫如嗇。夫唯嗇是以蚤服。重積德則無不剋。莫知其極，可以有國。有國之母可以長久。深根固蒂，長生久視。
【指歸】：道無不有而不施耇，故存，無所不能而無所（不）為，故萬物以然。何以明之？夫道體虛無而萬物有形，無有狀貌而萬物方圓，寂然無音而萬物有聲。由此觀之，道不施不與而萬物以存，不為不宰而萬物以然。然生於不然，存生於不存，則明矣！
故王者興師動利則民欲，民欲而以方，方則割，以割為方則邪者進而方者退，忠臣蒙其毒，萬民受其害。貴貨則民求，民求而以廉，廉則劌，以劌為廉則貪者顯而廉者弊，忠臣蒙其咎，而萬民受其敗。開爭則民曲，民曲而以直，直則肆，以肆為直則枉者翱翔，直者深伏，忠臣蒙其禍，萬民受其敗。上好名則民偽，民偽而以光，光則耀，以耀為光則大德隱而小惠章，忠臣蒙其死，而萬民受其殃。數者以施，貨流情通，所以謂方者不方，廉者不廉，直者不直，光者不光。名謬實易，正失德亡。
人主獨立，臣下雙身，養主之意，阿主之心，塞主之聽，蔽主知明，此國之所以危而宗廟之所以喪也。是以，明王聖主，獨?耀L與也，獨知而不教也，獨能而不使也，方於己而不以也，廉於萬物而不有也，直秉天心而不恃也，德光四海而不怙也。夫何故哉？去福以方，使下自公。割於不割，使民不訟。事情自達，萬物自通。莫之為吉，莫之為兇。天下蕩蕩，莫之其常。非不割也，割剝伐擊，誅驕制暴而無□創也。去貨以廉，使天下自平。劌與不劌，使人無爭。貪叨者息，潔白自生。莫之為濁，莫之為清。名不虛謚，實不倚傾。非不劌也，善廉美讓，章含顯盜而辯無藏也。去爭以直，使下自剋。肆於不肆，使民自伏。匡邪振亂，化淫矯俗。莫之為禍，莫之為福。天下荒荒，萬物自得。非不肆也，舉正揚直，表過章惡，貶邪削枉，明人之失，天下盡正而動無聲也。去名以光，使下自當。耀與不耀，使民自明。莫之為照，莫之為冥。天下渾渾，萬物滋生。德與天比，化與道同。非不耀也，德光四海，照萬物而化無形也。
上下相象，中表相應，出入無朕，往來無間，若影之於形，響之於聲。故治國之道，生民之本，嗇為祖宗。是故，明王聖主，損形容，卑宮室，絕五味，滅聲色，智以居愚，明以語默，建無狀之容，立無象之武，恐彼知我，藏於不測。故未動而天下應，未命而萬民集，未戰而素勝之，未攻而天下服。是以，不勤勞而民有功，不分爭而得其職，不刑戮而萬民畏，不微妙而得天福，禍亂不生，群祥並集，無為而無不成，不爭而無不剋。
故萬物玄同，天下和洽，浮沉軋軮，與道相得。若終而始，若亂而紀。虛而實，無而有，疏而密，遲而疾。無形影，無根朕，彷彿渾沌，莫知所以。獨知獨見，獨為獨不，變化無常，畜積無府。陰陽離合，屈伸張弛，冥冥窅窅芒味玄默。魁如天地，不可窮極，自修有餘，故能有國。治人理物，子孫不絕。夫何故哉？以其嗇也。
為嗇之道，不施不予，儉愛微妙，盈若無有，誠通其意，可以長久。形小神大，至於萬倍，一以載萬，故能輕舉。一以物然，與天同道，根深蒂固，與神明處。真人所體，聖人所保也。
治大國者若烹小鮮。以道□天下，其鬼不神。非其鬼不神，其神不傷人。非其神不傷人，聖人亦不傷人。兩不相傷，德交歸焉。
【指歸】：日昃陰生，燥至風起，谿谷小動，海波大興，高下相臨，差以百尋者，以其形大故也。千仞之岸，萬丈之崖，物類登之，崖隤下顛，蚊□螻蟻適足以游翔，而犀象虎豹之糜骸者，以其形重也。飄風隆盛，發屋折木，石飛鐵揚，山陵崩弛，而人血脈不為之傷者，以其暴大也。隙穴之風，不動鬢眉，及其中人也，生百病而成死亡者，以其纖介也。夫大國者，江海犀象之徒也，而德化者飄風隙穴之類也。故其福不可大生也，其力不可暴興也，其善不可大處也，其惡不可大喪也。大生之則大亡，暴興之則暴傾，大處之則大去，大喪之則大至。
何以明之？莊子曰：夫飢而倍食，渴而倍飲，熱而投水，寒而入火，所苦雖除，其身必死。胸中有□不可鑿，喉中有疾不可剝也，□□著面不可射也，蟣虱著身不可斫也。何則？欲除小患而生大賊也。是以，明王聖主之治大國也，若柄纖微，若通小水。若察秋毫，如聽無有。若亡若存，若非若是。如形如留，如為如休。為在為不為之域，化在有無有之野。福微利鮮，言希禁寡，動於無形，功留四海。
夫何故哉？以道為父，以德為母，神明為師，太和為友。清靜為常，平易為主，天地為法，陰陽為象。日月為儀，萬物為表，因應為元，誠信為首。殊分異職，繩繩玄默，引總紀綱，舉大要而求之於己。是以，民如胎鷇，主如赤子，智偽無因而生，巧故無由而起。萬物齊均，莫有盈損，和洽順從，萬物豐茂。鬼神與人，合而俱市，動於自然，各施所有。寂如無君，（怕）【泊】如無鬼，萬物盡生，民人盡壽，終其天年，莫有傷夭。
主若不仁，鬼若不神。主非不仁也，兼施博愛，德運六合而無阿憐也。鬼非不神，浮於惚恍，載於纖微，經歷萬方，與時變化，神全萬物，不以傷人也。非不傷人，聖人在上，與天相參，人物順比，大化流行。智者不作，奇物不生，莫之為滿，莫之為盈。天下喁喁，萬物齊均，既不起高，又不造深。不攻金石，不壅水泉，人不遠（徒）【徙】，食不煞生。世皆可賞，莫之可形，草木黃而後落，人化盡而後終。是故，天之所胞，地之所函，太一之所主，天一之所將，四時所歸，五行所監，群臣毒害，變化運行，各有分部，不得相干，周流萬物，莫之可傷。是故，鬼神治陰，聖人治陽，治陰者殺偶，治陽者殺奇。虛無清靜，鬼神養之﹔纖微寡鮮，鬼神輔之﹔盛壯有餘，鬼神害之﹔盈滿亢極，鬼神殺之。不屬其類，聖人奉之﹔忠信順善，聖人與之﹔雄俊豪特，聖人察之﹔作變生奇，聖人殺之。故動於陰者，鬼神周之﹔動於陽者，聖人制之﹔唯無所為者，莫能敗之。聖人在上，奇不得起，詐不得生，故鬼以其神養物於陰，聖人以其道養物於陽。福因陰始，德因陽終，鬼神降其澤，聖人流其恩。交歸萬物，若性自然，流道沉德，洽和同真。
大國者，天下之所流。天下之所交，天下之牝。牡以靜勝牝，牝以靜為下。故大國以下小國，則取小國。小國以下大國，則取大國。故或下而取之，或下而取於人。夫大國不過欲，兼畜人；小國不過欲，入事人。夫皆得其所欲，大者宜為下。
【指歸】：天地並起，陰陽俱生，四時共本，五行同根，憂喜共戶，禍福同門。故所以為寧者，所以為危者也﹔而所以為危者，所以為寧者也。所以為存者，所以為亡者也﹔而所以為亡者，所以為存者也。
何以明之？夫虎豹以其形容脩廣，爪牙堅強，肌膚盛大，毛物豐，文章明，故執百獸而制於人。榮華香草以其所有光曜芬香，故悅於眾俗而傷其根。大國之君以其地廣民眾，勢尊形寵，威隆名顯，故張其鄰國而危其身。有道則固於磬石，寧於太山﹔失道則危於累卵，輕於鴻毛。俱弱則先困，俱亂則先亡。是故，大國者霸王之梯而亡滅之階也。是以，大國之君，獨立無偶，名山四塞，三面成阻，鴻川並流，萬物浮下，為諸侯轂。膏腴之府，強大之（屍）【戶】，權勢之主，偕不測之固，要阨狹之口，肥饒廣易，方數千里，珍寶奇怪，無所不有，民鮮傜役，馬牛從處，舟輿萬數，兵食陵聚，居者安樂，過者留止，人如草木，畜滿山野，耕桑田獵，得獲深倍，故天下之所欲歸，將相之所欲附。車騎奮擊，帶甲百萬，處易守險，形便地利，順天而攻，順地而守，懸人之命，制人之死，與之則有勢，背之則失宗廟，故諸侯之所欲交，天下之所畏也。施道足以併兼，尊寵足以發號，伐之足以崇仁，治之足以明義，兼之足以廣地，得之足以為富，故諸侯之所好，而將相之所利也。
是故，自古及今，天下之牝，以靜勝牡，千世不易，萬世不變。夫何故哉？以虛受實，以無應有，不以為大，務以為小，不以為尚，常以為卑也。
是故，明王聖主之處大國也，施而不以置，下而不以求。地裹諸侯之國，而無所不畏，德包諸侯之利，而無所不事。折節下之，以附人意﹔忠廉誠信，以先士（史）【吏】；割地東西，以招賢俊；疾耕力織，以（衰）【褒】畜積；結從連橫，以戒不虞。發倉庚，散財幣，養耆老，食孤弱，振窮達困，顯巖穴之士。受而不取，授而不予，柔弱簡易，無為而處。諸侯雖有貪鄙殘賊，驕矜恃力，不好順從，欲圖逆者，猶以文武之勢，威德之重，靜而下之，則鄙修身慎行，改過自新，割地獻寶，歸命殺身，請為子弟之國，藩強之臣。
其處小弱也，因道而動，修理而行，富以舟輿，實以甲兵。忠順誠素，尚樸貴耕。耕織有分，不取民有，上下和集，親如父子。君如腹心，民如形體，國專如一，可與俱死。上下順從，可與鄰市。大國之君，雖負眾強，上權右勢，左德下仁，心如飢虎，怒如湧泉，不好施予，常欲吞人，猶以得天之心，獲民之意，將相誠信，鄰人之助，發源泉之敵，揚不測之威，辱身厚體，竭誠懸命，□□惓惓，事以清靜，則彼神感精喻，心釋意壞，怒移禍徙，與我為（妖）【諾】。
上而取人者，形大勢豐，德博權重，人之所利也。下而取於人者，地狹民少，權輕德鮮，人之所易也。故不戰而壞人之邑，不攻而降人之城，地廣號尊，宗廟顯，功德流，是大國之所期也。
交於大國，接和結親。歲有□害，則大國憂之﹔鄰國難至，則大國救之。屈一人之下，伸萬人之上，社稷尊，宗廟顯，國富強兵，人物全濟，延於無窮，小國之所願也。
故接地鄰境，懸權不動，先下先得，卑者制倨，靜者勝躁，處大之勢，小下大得，夫何故哉？自然之道，不可強致，水動下流，人動趨利。釋下任事，眾弱為一，出於不意，此強大之所以亡也。故大宜下之。
