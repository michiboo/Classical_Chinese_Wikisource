
道者，萬物之奧，善人之寶，不善人之所不保。美言可以市，尊行可以加人。人之不善，何棄之有？故立天子，置三公。雖有拱璧，以先駟馬，不如坐進此道。古之所以貴此道者何？不曰求以得，有罪以免，故為天下貴。
【指歸】：木之生也，末因於條，條因於枝，枝因於莖，莖因於本，本因於根，根因於天地，天地受之於無形。華實生於有氣，有氣生於四時，四時生於陰陽，陰陽生於天地，天地受之於無形。吾是以知：道已無有之形、無狀之容，開虛無，導神通，天地和，陰陽寧。調四時，決萬方，殊形異類，皆得以成。變化終始，以無為為常。無所愛惡，與物大同。群類應之，各得所行。善人得之，以翕以張。清靜柔弱，默默沌沌，仁宛和淖，潤澤虛平。大小周密，纖微無形。玄達萬事，以歸無名。終始反覆，萬福自生。動得所欲，靜失所患。在人之上，威德自明。攻堅勝大，莫與為雙。兇人得之，以發以張，堅剛以疏，實動以先。驕溢以壯大，盛滿以強極。廣修大以無疆，照察察以熒熒，顯的的以彰彰。彊大終小，不禍自生。動失所欲，靜得所傷。心憂志削，乃反正常。神氣煩促，趨歙去張，鬱約而持卑，拘制而體降。迫險而賓服，慘怛而忠信，改容而易節，與君子同。罪定而言善，臨死而愛生，一奉天數，變性易情。安貧樂困，卑賤為常。尊天敬鬼，視人如生。上比牛馬，下列犬羊。天網以發，自然不聽。吁嗟痛哉！為戒甚明。
二者殊塗，皆由道行，在前在後，或存或亡。故言行者，治身之獄也﹔時和先後，大命之所屬也。是以，君子之立身也，如暗如聾，若樸若質。藏言於心，常處玄默。當言深思，發生若哭。和順時適，成人之福。應對辭讓，直而不飾。故言滿天下而不多，振動四海而不速，連接萬物而不有，辭動天下各得所欲。其經世也，氣志窅冥，而形容隱匿，居如驚恐，貌似不足。偆偆漻漻，消如冰釋，遇時而伸，遭世而伏。與天同憂，中心惻惻，計畫不行，隨時反側。謙虛止足，卑損自牧，樂下如水，久而不忒。下之又下之，至於（元）【無】極，天下應之，故能有國。
夫何故哉?人之情性，樂尊寵，惡卑□。損之而怨，益之而喜。下之而悅，止之而鄙。古之通道而人心之正理也。賢者既然，小人尤甚。是故，尊美言行，事無患矣古之將民，何棄之有?桀紂之吏，可令順信﹔秦楚之卒，可令順善。故能得其心，天下可有﹔不得其意，妻妾不使。
何以效其然也？夫爵尊天下，富有四海，威勢無量，專權檀柄，人之所畏也。去徒步，離卒伍，鴻舉龍興，起佐天子，發道揚德，施行所有，恩流萬姓，光顯祖考，人之所利也。以人之所畏，求人之所利，言不美，行不敬，雖執大璧、操珍物而進之，安車駟馬而載之，則是賢者之心疑惑下否，玄聖深隱，君子不來。言行修於內，則神氣踰於外，無有駟馬之勞、寶璧之費，海內之士，響應風起。俊雄英豪，輻至蜂止。聖人之下，朝多君子。古之所以貴此道者，夫何故哉？言順天地而不已，行合人心而不恃。名成而不顯，功遂而不有。情性自然，不以為取。將以順道，不以為己。萬物歸之，為天下宰。
為無為，事無事，味無味。大小多少，報怨以德。圖難於易，為大於細。難事作於易，大事作於細。是以聖人終不為大，故能成其大。輕諾者必寡信，多易者，必多難。是以聖人猶難之，故終無難。
【指歸】：神明之數，自然之道，無不生無，有不生，不無不有，乃生無有。由此觀之，憂不生憂，喜不生喜，不憂不喜，乃生憂喜。故居禍者得福，居福者得禍，禍福之主，在於元首。為之無形，聽之無聲，無形聲則深遠。故無功之功大，而有功之功小，有德之德薄，而無德之德厚。是以聖人，不為，有不為亡，不為死，不為生，游於無、有之際，處於死、生之間，變化因應，自然為常。故不視而明，不聽而聰，扶安天地，飾道養神，提挈萬物，帝國治民，鮮情釋意，俱反始真。不為生業，不為起事，不加以仁，不施以利，教以不能，導以無識，絻民所樂，以順民情，縱民所惡，以得民意也。出（天）【夭】傷之戶，入長生之路，翱翔玄冥，優游太素，昧昧茫茫，莫知其故，敦若昏晦，天下無事。味之於無味，察之於無形，故能分同異之類，明是非之情。為之未有，定之未傾，勇功不見，知名不稱，福不得起，禍不得生。無福之福，興於無聲，無禍之禍，息於無名，主安民樂，天下太平。
故生患而憂之，長福而求之，戮君而死之，辱父而讎之，造難而折之，作亂而滅之，召寇而殺之，招逆而伐之。勇功見而與天違，知名興而與道反。動而民悅者勞而德小，為而民喜者為而恩少。是以忠信沮壞，正事消亡，自然優竄，知故翱翔。竊功者，顥偷權者彰，暴亂者利，邪偽者昌。是非覆逆，天下大傾，物失其命，家國以喪。故善除患者，不若無患之大也；起事致治者，不若默然者之貴也。
是以君子，動未始之始，靜無無之無，布道施德，變化於玄。怒於不怒，言於不言，攻於不敢，守於無端。威於不武，報怨未萌，圖難於易，治其本根，絻之未兆，使不得然。事如秋亳，功如太山，為大於細，治之□□。敬而慎之，若始若新，不為所欲，不求所便，常與事反，獨守其元。與時俱益，日進無疆，雖欲不大，事物自然。是故，，大難之將生也，猶風邪之中人。未然之時，慎之不來；在於皮毛，湯熨去之；入於分理，微箴取之；在於藏府，百藥除之；入於骨髓，天地不能憂而造化不能治。夫大事之將興也，猶水之出於山也。始於潤濕，見於漣漣，綿綿涓涓，流為溪谷，汨汨湯湯，濟舟漂石，以成江海，深大不測。是以聖人之建功名也；微，故能顯；幽，故能明；小，故能；大隱，故能彰；志在萬民之下，故為君王。威振宇，內四海盡臣。懸命受制，莫有能當。德與天地相參，明與日月同光。
故言多諾者，事眾而信不可然也；心多所易者，難積而變不可推也。是以聖人，心默而不動，口默而不言，目默而不視，耳默而不聽。動如天地，靜如鬼神，不為而成，不言而信。進則無敵，退則不窮，身無纖介之憂，國無毛髮之患。夫何故哉？危於不危，亡於不亡，昭然獨見，運於無形。
其安易持，其未兆易謀，其脆易破，其微易散。為之未有，治之未亂。合抱之木，生於毫末；九重之臺，起於壘土；百仞之高，始於足下。為者敗之，執者失之。是以聖人無為則無敗，無執則無失。民之從事，常於幾成而敗之。慎終如始，則無敗事。是以聖人慾不欲，不貴難得之貨；學不學，復眾人之所過；以輔萬物之自然，而不敢為。
【指歸】：未疾之人，易為醫也；未危之國，易為謀也；萌牙之患，易事也；小弱之禍，易憂也。何以效之？莊子曰：任車未虧，僮子行之，及其傾覆也，顛高墮谷，千人不能安。卵之未剖也，一指摩之，及其為飛鴻也，奮翼凌雲，罾繳不能連也。胎之新乳也，一繩制之，及其為牡也，羅網不能禁也。虎也，執群，哭食牛馬，劍戟不能難也。故漣滴之流，久久而成江海。小蛇不，死代為神龍。積微之善，以至吉祥；小惡不止，乃至滅亡。是故，繼體之君，無怨無惡，將相和一，百姓賓服，鄰國交市，無有讒賊，平易不動，上下和集。當此之時，守之不用威，持之不用力，無為無事，莫之能克。及至國家將危，萬民將殆，患害將興，萌而未兆：當此之時，安危在己，不在於彼，謀之不必聖人，憂之不必力士，正之於枕席，而患禍以亡矣。及至人君失道，大臣怨憝，鄰國不市，百官衰廢，禍患已生，小弱柔毳：當此之時，賢人深謀，生事起勢，未動而患危，不加而禍碎。及至人君失正，大臣謀誤，鄰國怨恨，百姓猶豫，患禍己起，根本未據，姦雄將興，未得人助，或合而不結，或結而不固：當此之時，尊賢下眾，折肝膽，聽微諫，求過於己，患心不怨，謀士底兵，未發而散。故禍福作於無名，存亡生於微妙，二者雲錯，變動風號，屈伸波渾，進退殽亂，聽之不可聞，視之不可見，機巧不能事，智慧不能判。
是故聖人，化之以道，教之以身，為之未有，治之未然。灴置而物自安，不養而物自全。動與福同室，靜與禍異天。窅窅冥冥，莫觀其元。治之十亂，正之未傾。禁姦之本，制偽之端，閉邪之戶，塞枉之門。萌牙未動，形兆未生，絕之未見，滅之未存。教以無教，導以無名，知以無知，狀以無形；治不得起，亂不得生，天下無為，性命自然。
夫太山之木，本據於陰，末託於陽，（雙）【垂】枝布葉，華實青青，大而合抱，高連百尋者，生於無大，成於無為。九重之臺，廣大擬於丘陵，百仞之，高昭昭冥冥，幹於青霄者，以為卑小，不為高大也。故為大者不大，為小者不小為高者不高，為卑者不卑。不大不小乃生大小，不高不卑乃生高卑。故為之者不為之跡也，不為者為之塗也。
是以，為成者敗，為利者害，為生者死，為興者廢。執所欲者所欲亡，執所思者所思逝，執其身者其身歿，執其神者其神退。故聖人無為為之以生萬物，無執執之以制所欲，猶工匠之造高臺，而天地之生巨木，自然而已。
夫道德不嫉，神明不賊，和無不通，大（元）【無】不克，存亡自從，吉兇自得。人窮事敗者，釋自然而任知力，去其反而處其覆。夫何故哉？以求所求而欲所欲。夫誠能慎終如始，為所不欲，守所不處，動於未元，反於未始，為若不為，有若不有，雖若不成，物自然也。
夫使神擾精濁，聰明不達，動失所，求靜喪所欲者，貨與學也。唯能鍊情易性，變化心意，安無欲之欲，欒無事之事者，道與德也。是故想道如念親，惡貨如失身。思無思之思，求無求之求。明白四達，以學不知，巧雕萬物，以學不能。反眾人之所務，而歸乎虛無。欲不欲而造虛玄，學不學而造虛玄，學不學而窮妙極。達人之所不能通，窮人之所不能測，成人之所不能為，有人之所不能得。心志玄玄，形容睦睦，臥如死屍，立如槁木。不思不慮，若無所識，使物自然，令事自事。空虛寂泊，身無所與，萬物紛紛，各如其處。魁如阜揭，澹如巨表，舉錯廢置，常與物反，萬物應之，故能深遠。天下大覆，與神運轉，輔天助地，不敢生善。
古之善為道者，非以明民，將以愚之。民之難治，以其知之。以智治國，國之賊；不以智治國，國之福。知此兩者亦楷式。常知楷式，是謂玄德。玄德深矣，遠矣，與物反，至於大順。
【指歸】：道德神明，清濁太和，天地人物，若末若根。數者相隨，氣化連通，逆順昌衰，同於吉兇。道德之意，天地之心，安生樂息，憎惡殺傷故命聖人，為萬物王。利物，受其福；不利，則獲其恐。聖人大懼，死後有患，深原所由，莫善自然。自然之路，要在無形。
何以明之？莊子曰：夫天地不知道德之所為，故可為然也；萬物不□天地之所以，故（不）可存也；萬民不識主之所務，故可安也；四肢九竅不諭心之所導，故可全也。夫萬物之有君，猶形體之有心也。心之於身，何後何先？流行血□，無所不存；上下表裏，無所不然。動與異事，虛以含神，中和名否，故能俱全。
是以，昔之帝王，經道德、紀神明、總清濁、領太和者，非以生知起事，開世導俗，務以明民也。將以塗民耳目，塞民之心，使民不得知，歸之自然也。是以，立民於昭昭，而身處乎混冥。教以不知，導以無形。孝悌不，顥仁義不彰。君王無榮，知者無名。無教之教，洽流四海，無為之為，通達八方。動與天地同節，靜與道德同容。萬物並興，各知其所，名實俱起，各知其當。和氣流通，宇內童蒙，無知無欲，無事無功。心如木土，志如死灰，不□同異，不見吉兇。故民易治而世可平也。
是故，安者，民之所利也；生者，民之所歸也。民之所以離安去生而難治者，以其知也。民知則欲生，欲生則事始，事始則（坊）【功】名作，功名作則忿爭起，忿爭起則大姦生，大姦生則難治矣。故以知為國，則天下智巧，詐偽滋生，奇物並起，嗜欲無窮。奢淫不止，邪枉纖纖，豪特爭起，溪谷異名，大禍興矣。臣惑其主，子亂其，父以白為黑，以亡為，有名變實異，劫殺生矣。恍恍不可安，易易不可全。卷甲輕舉，海內相政，死者無數，血流成川。悲痛怨恨，氣感皇天，星辰離散，日月不光，陰陽失序，萬物盡傷，山枯谷竭，赤地數千，天下窮困，至於食人。非天之辜，上好智能而教萬民也。
廢棄智巧，玄德淳樸，獨知獨慮，不見所欲，因民之心，塞民耳目。不食五味，不服五，色主如天地，民如草木。巖居（安）【穴】處，安樂山谷，飲水食草，不求五穀。知母識父，不□宗族。沌沌偆偆，不曉東西。男女不相好，父子不相戀。不賤木石，不貴金玉。叢生雜處，天下一心，八極共旨，九洲同風。蠹蟲不作，毒獸不生，神龍與人處，麟鳳遊於庭。翔風□□，醴泉涓涓，甘露漠漠，朱草榮榮，嘉禾豐茂，萬物長生。非天之福，主知不知，而名無名也。
是以，□智識愚，與道同符；知愚知智，與道同旨。政教由之，或病或利。明於病利，（大）【太】平自至，明於利病，萬物自正。
是故，愚智之識，無所不克，清（淨）【天】寧地，為類陰福，眾世莫見，故日玄德。玄德深矣，不可量測；遠矣，不可窮極；與物反矣，莫有能克。玄德之淪，罔蕩輓遁，恍惚無形，反物之務。和道德，導神明，含萬國，總無方；六合之外；毫釐之內，靡不被德蒙仁，以存性命，命終天年，保自然哉！
江海所以能為百穀王者，以其下之，故能為百穀王。是以聖人，其欲上民，以言下之；其欲先民，以身後之。故在上，而民不重；居民之前，而民不害。天下樂推而上之，而不知厭。非以爭，故天下莫能與之爭。
【指歸】：道德不生萬物，而萬物自生焉；天地不含群類，而群自託焉；自然之物不求為王，而物自王焉。故天地億萬，而道王之；眾陽赫赫，王天王之；陰氣漻漻，而地王之；□者穴處，而聖人王之；羽者翔虛，而神鳳王之；毛者蹠實，而麒麟王之；鱗者水居，而神龍王之；介者澤處，而靈龜王之；百川並流，而江海王之。凡此九王，不為物主，而物自歸焉；無有法式，而物自治焉；不為仁義，而物自附焉；不任知力，而物自畏焉。何故哉？體道合和，無以物為，而物自為之化。
是故，江海之王也，非積德政、累仁愛、流神明、加恩惠以懷之，又非崇禮義、廣辭讓、飾知故、設巧能以悅之也，又非出奇行變、起權立勢、奮武揚威、重生累、息百事以制之也，清靜處下，虛以待之，無為無求而百川自為來也。百川非聞海之美、被其德化歸慕之也，又非拘禁束教、有界道、畫東西而趨之也，然而水之所以貫金觸石、鑽崖潰山、馳騁丘阜以赴隨江海無有還者，形偶性合，事物自然也。
由此觀之，卑損之為道也大矣！百害不能傷，知力不能取。不戰而強，不威而武，默然無為，與萬物市。夫溪谷為卑不為東西，故能達而不窮；江海處下不為廣大，故能王而不休。是以明王聖主之欲尚民也，以自然之性，盛德之恩，容卑辭敬，比於庶人。視身如地，奉民若天，昭然獨知而不可測，卓爾獨能而不可原，深察博達而不可塞，聰明並流而不可壅。不以役物，反以後民，故民履之如地，託之若神。常在民上，王土配天。其欲先人，處窮寵，秉至尊，長生久視，樂以無患。則去志無身，以安萬民，身勞而民佚，身後而民先，在上而民以生，在前而民以安。民以生，故戴之而不以為重；民以安，故後之而不以為患。是以，天下推而上之，引而先之，喜而不倦，樂而不厭。故聖人之王也，非求民也，民求之也；非利民也，民利之也；非尚民也，民尚之也；非先民也，民先之也。故能極弊通變，救【衰】匡亂，以至太平。上配道德，下及神明。淪唐唐，含冥冥，馳天地，騁陰陽。夫何故哉？以去心意而後其身也。
是故，不爭之德，因人之力，與道變化，與神窮極。唯棄知者，能順其則。故王事自然，不得妄起，得之全命，持之有理。聖知有性，治之有道。失其理則王事不成，失其道則性情不則。是以聖人，信道不信身，順道不順心。動不為己，先以為人；無以天下為，故天下爭為之臣。
天下謂我大，似不肖。夫唯大，故似不肖。若肖，久其小矣。吾有三寶，持而保之：一曰慈，二曰儉，三曰不敢為天下先。慈，故能勇；儉，故能廣；不敢為天下先，故能成器長。今釋慈且勇，釋儉且廣，釋後且先，；則死矣。夫慈，以戰則勝，以守則固。天將救之，以慈衛之。善為士者不武，善戰者不怒，善勝敵者不與，善用人者為之下。是謂不爭之德，是謂用人之力；是謂配天古之極。
【指歸】：物有同而異，有異而同，有非而是，有是而非。此君子之所以無患，而眾世之所以憂悲也。何以效之？莊子曰：日月之出入也同明，人之死生也同形，春秋之分也同利，玄聖之野人也同容，通者之與閉塞也同事，道士之與赤子也同功。凡（比）【此】數者，中異而外同，非有聖人，莫之能明。是以，天下嫌疑，眩耀結構，紛繆是非。是以，聖人似不肖。夫何故哉？得道之士，外亡中存，學以變情，為以治己。實而若虛，渾渾冥冥，若無所以。容疏言訥，貌樸而鄙。情達虛無，性通無有，寂泊無為，若無所止。遁名逃勢，與神臥起，執道履和，物無不理。不合時俗，與天地反。眾人儹偽，以直為醜；殊塗異指，謂之病矣。
夫小人則不然，博學多識，以釣智名；異行顯功，以疑仁賢；詐世治俗，飾辭盛容；卑體阿順，以揄愛恩；先指承意，以獲眾心；明黨相結，多挾賊人；勞鮮而祿重，功寡而爵尊；國貧而家富，主微而身貴。動權生變，竊乘盛勢，名號隆盛，震動境外。憍奢暴逆，縱恣不制，順心而卑，情仵而奪。動喪民命，靜生物穢，張目而物傷，開口而民害。此時，俗之所榮而世之所謂肖者也。若然者，道德所離，神明所去，天地所憎，陰陽所惡，物類不比，民人不附。動無所（不）終靜無所（不）得，生為患害，死為福喜，眾俗迷妄，浸以相導，所獲者微，其日甚久。
故得道之士則不然，體虛積慈，視物如己；檢形促容，歸於微纖；玄默託後，不為物先；合和順理，以應自然；動靜與眾反，出入異門戶；不以勇勇，故不怒而天下恐；不以廣廣，故不施而天下往；不以先先，故不言而天下長。是故，出慈入勇，出儉入廣，釋後且先，反和逆神，動違自然：福與之遠，禍與之鄰，大命以絕，神氣散分，天地不能安，道德不能存。臨死不覺，怨命尤天。非命薄也，非人賊也，安憍樂勢，廢道而上力也。
夫慈之為行也，甚和以真。動得人力，靜合天心。卑損弱小，為萬物君。匡世救俗，和順天人。戰不可敗，守不可政。夫何故哉？天地並生，變化無窮，方戰之日，地為之動，天為之震。地出風盲，鬼神並見，為敵起殃。祐我將相，助我萬民，怒我士卒，以至群生。牛絕其紖，馬絕其□，飛禽拊翼，獸下而行。虎兕可戰，攫鳥可將，敵人驚恐，伏甲受兵。
故賢佐勝將之立身也，不強不，大不堅不柔，剛弱畏武，敵即消亡。戰則損心外意，崇體和平，辭小託後，動靜應天。不以慍起怒，不以武興兵，其欲勝敵，常以反行。計運無形，以收敵神，動因彼之所有，變因彼之所為，反之覆之，以處其奇。故使彼邪我正，彼言我聽，彼怒我喜，彼動我靜。開其所利，以利其命。用人則之以言，示之以利，陳之以誠，使之自至。是以，不爭不求，以得民意，以順民心，秉其要忌，彼人離散，而我順比。敵欲不亡而不能，我欲不存而不得。
當此之時，道為之元，德始，神明為經，太和為紀。清濁為家，萬物為子，三光為佐，四時為輔。靜為物根，動為化首。物類託之，無有患咎。德與天齊，久而不殆。自今及古，聖智之道，變化終始，自天而王，皆由此矣。
