

為學日益，為道日損。損之又損之，至於無為而無以為。將欲取天下者，常以無事；及其有事，不足以取天下。
【指歸】：道德之化，變動虛玄。蕩蕩默默，汛汛無形，橫漭慌忽，渾沌無端。視之不見，聽之不聞，開導稟授，無所不存。功成遂事，無所不然。無為之為，萬物之根。由此觀之，不知之知，知之祖也；不教之教，教之宗也，無為之為，為之始也；無事之事，事之元也。凡此數者，神明所因，天地所歸，玄聖所道，處士所傳也。
逮至仁義淺薄，性命不真。不睹大道，動順其心。陷溺知故，漸漬（憂）【愛】恩。情意多欲，神與物連。深謀逆耳，大論忤心。非道崇知，上功貴名。是以，作術治數，集辭著文，載之篇籍，以教萬民。綱紀天地，經緯陰陽，剖判人事，離散祖宗。淳樸變化，設偽萬方，轉移風俗，傾正敗常。改正易服，萬事盡彰，鐘鼓琴瑟，間以竽笙，升降進退，飾象趨翔。禮儀三百，威儀三千，分舛並爭，興事舞文。以辯相詘，以巧相勝，毫舉毛起，益以無窮。是以天下背本去根，嚮末歸文，博學深問，家知戶賢。甚者擬聖，以立君臣，同意者，無能為官；異心者，功大而亡。是以，天下騷騷，不遑其親；追習纖纖，務順其君。故和五味以養其口，肥香甘脆，不顧群生；變五色以養其目，玄黃纖妙，不計民貧；調五音以養其耳，極鐘律之巧，不憂世淫；高臺榭，廣宮室，以養其意，不懼民窮；馳騁田獵以養其志，多獲其上，不順天心。凡此數者，非以為善務也，以悅其君也。天下相放，養偽飾姦。消滅和睦，長暴之原。浸以為俗，巧利為賢。損民大命，以增民勞。傷人美性，以益民煩。當此之時，谿谷異君，四海各王，尊名貴勢，強大為右。忿爭相踰，力正任武，強者拘弱，眾者制寡。以（乳）【亂】代治，以非圖是。臣弒其君，子弒其父。爭之愈大，莫之能守，求者甚眾，得之者寡。道路悲憂，盡言軍旅，□□謷謷，至相烹煮。夫何故哉？飾文益事，務以相序也。
是以聖人，釋仁去義，歸於大道，絕智廢教，求之於己。所言日微，所為日寡，消而滅之，日夜不止。包以大冥，使民無恥。滅文喪事，天下自已。損之損之，始知不起。遁名亡身，保我精神。秉道德之要，因存亡之機。不為事主，不為知師。寂若無人，至於無為。
天地自作，群美相隨，萬物自象，百蠻自和。萬民蚩疑，不知所之，隨明出入，託於四時。優游精神，不外心志。意中空虛，如目之浮，如壤之休，不識仁義，不達禮儀。心不知欲，志不知為。行步蹎蹎，瞻視顛顛，語言默默，意氣玄玄。外似禽獸，中獨異焉。寂而不為，若無君臣，不為而治，敦厚忠愨，至於大安。神休精息,性命自全,萬物相襲,與道德鄰。夫何故哉?主無教令而民無聞也。
是以,將取天下，常於無事，不言為術，無為為教。無欲為寶，不知為要，能行以道，無不開導。
釋虛反實，以極為事。上知天高，下知地厚。明陰陽之分，知萬物之數。晝見星於天，夜見魚於川。耳比八風之調，目領群獸之毛。此思慮之極也，無益於存。力什烏獲，勢百孟賁，勇千夏育，威執三軍，進若光景，退若浮雲，擊如雷霆，不動若陰。此強之極，無益於勝。使日下之民皆執禮易，通詩書，明律比，知詔令。家一吏，里一令，鄉一倉，亭一庫。明察折中，強武求盜。天下重足而立，側目而視。父子不相隱，兄弟不相容。此事之極，無益於治。是故，以知知，與天相離；以為為，與天相寄；以事事，失天之意。為國日益，百殘盡備，為而不成，求而不得，天下相驅，歸之於亂。
聖人無常心，以百姓之心為心。善者吾善之，不善者吾亦善之，得善矣。信者吾信之，不信者吾亦信之，得信矣。聖人在天下，惵惵為天下渾心，百姓皆注其耳目，聖人皆駭之。
【指歸】：道德無形而王萬天者，無心之心存也；天地無為而萬物順之者，無慮之慮運也。由此觀之，無心之心，心之主也；不用之用，用之母也。
何以明之？莊子曰：我之所以為我者，豈我也哉？我猶為身者非身，身之所以為身者，以我存也。而我之所以為我者，以有神也。神之所以留我者，道使然也。託道之術，留神之方，清靜為本，虛無為常，非心意之所能致，非思慮之所能然也。故知者之居也，耳目視聽，心意思慮，飲食時節，窮適志欲，聰明並作，不釋晝夜，經歷百方，籌策萬事，定安危之始，明去就之路，將以全身體而延大命也。若然,則精神為之損，血氣為之敗，魂魄離散，大命傷夭。及其寐也，心意不用，聰明閉塞，不思不慮，不飲不食。精神和順，血氣生息，心得所安，身無百疾。遭離凶害，大瘡以瘳，斷骨以續，百節九竅，皆淂所欲。
夫以一人之身，去心則危者復寧，用心則安者將亡，而況乎奉道德，順神明，承天心，養群生者哉！是以聖人，建無身之身，懷無心之心，有無有之有，託無存之存。上含道德之化，下包萬民之心。無惡無好，無愛無憎。不與兇人為讎，不與吉人為親。不與誠人為媾，不與詐人為怨。載之如地，覆之如天，明之如日，化之為神。物無大小，視之如身。為之未有，治之未然，絕禍之首，起福之元。去我情慾，取民所安，去我智慮，歸之自然。動之以和，導之以沖，上含道德之意，下得神明之心。光動天地，德連萬民，民無賦役，主無職員。俱得其性，皆有其神，視無所見，聽無所聞。遺精忘志，以主為心。與之俯仰，與之浮沉。隨之臥起，放之屈身。不言而天下應，不為而萬物存。四海之內，無有號令，皆變其心。善者至於大善，日深以明；惡者性變，浸以咀信者大信，至於無私；偽者情變，日以至誠，殘賊反善，邪偽返真，善惡信否，皆歸自然。
當此之時，溷沉太虛，霑溺至和，民忘心意，芒洋浮游，失其所惡，而獲其所求。與天進退，與道周流。非迫禁而去惡，非拘教而後移也。無為為之，而變化不自知也。夫何故哉？世主之化，虛無寂寞，容如枯槁，心如橐籥，志如江海，施如谿谷。不別東西，不異南北，不(辯)【辨】甘苦，不嫌白黑，不正方圓，不定曲直。詳於玄妙，務自隱匿，與物無治，浮游無極。廢我之所欲為，裏天之所欲得，萬物紛紛，皆（汪）【住】其耳目。世主無為，渙如儼容，天地為爐，太和為橐，神明為風，萬物為鐵，德為大匠，道為工作，天下青青，靡不潤澤。故能陶冶民心，變化時俗，上無不包，下無不克，成遂萬物，無不斟酌。感動群生，振駭八極，天下芒芒，不識美惡，玄效昧象，自成法式。
出生入死。生之徒十有三，死之徒十有三，而民生，動之死地十有三。夫何故？以其生生之厚。蓋聞善攝生者，陸行不遇兕虎，入軍不被甲兵。兕無所投其角，虎無所措其爪，兵無所容其刃。夫何故哉？以無死地。
【指歸】：道德神明、清濁太和渾同淪而為體，萬物以形。形之所託，英英榮榮，不睹其字，號之曰生。生之為物，不陰不陽，不可揆度，不可測量。深微不足以為稱，玄妙不足以為名。光耀恍惚，無有形聲。無狀無象，動靜無方。游於虛寂之野，處於無有之鄉。得之者存，失之者亡。
夫生之於形也，神為之蒂，精為之根，營爽為宮室，九竅為戶門。聰明為侯使，情意為乘輿，魂魄為左右，血氣為卒徒。進與道推移，退與德卷舒。翱翔柔弱，棲息虛無。屈伸俯仰，與時和俱。輕死與之反，欲生與之仇。無以為利則不可去，有以為用則不可留。故無為，生之宅；有為，死之家也。
夫立則遺其身，坐則忘其心。澹如赤子，泊如無形。不視不聽，不為不言，變化消息，動靜無常。與道俯仰，與德浮沉，與神合體，與和屈伸。不賤為物，不貴為人，與王侯異利，與萬性殊患。死生為一，故不別存亡。此治身之無為也。春生夏長，秋收冬藏。奉主之法，順天之命。內慈父母，外絕名利。不思不慮，不與不求。獨往獨來，體和襲順。辭讓與人，不與時爭。此治家之無為也。尊天敬地，不敢（亡）【忘】先。修身正法，去己任人。審實定名，順物和神。參伍左右，前後相連。隨時循理，曲因其當，萬物並作，歸之自然。此治國之無為也。冠無有，被無形，抱空虛，履太清。載道德，浮神明，秉太和，驅天地。馳陰陽，騁五行，從群物，涉玄冥。游乎無功，歸乎無名。此治天下之無為也。
貪生利壽，唯恐不得。強藏心意，閉塞耳目。導引翔步，動搖百節。吐故納新，吹煦呼吸。被服五星，飲食日月。形神並作，未嘗休息。此治身之有為也。廢釋天時，獨任人事。賤強求貴，貧強求富。飢名渴勢，心常載求。衣食奢泰，事過其務。此治家之有為也。富國兼壤，輕戰樂兵。底威起節，名顯勢隆。形嚴罰峻，峭直刻深。法察網周，操毒少恩。諸侯畏忌，常為俊雄。公強求伯，伯強求王。此治國之有為也。祖孝悌，宗仁義，修禮節，教民知飾。修治色味，以順民心。鐘鼓琴瑟，以和民志。主言臣聽，主動臣隨。表功厲行，開以恩厚。號令聲華，使民親俯。諸事任己，。百方朝仰。此治天下之有為也。
是故，虛、無、清、靜、微、寡、柔、弱、卑、損、時、和、嗇，凡此十三，生之徒；實、有、濁、擾、顯、眾、剛、強、高、滿、過、泰、費，此十三者，死之徒也。夫何故哉？聖人之道，動有所因，靜有所應。四支九竅，凡此十三，死生之外具也；虛實之事，剛柔之變，死生之內數也。故以十三言諸。
夫虛生充實，無生常存，清則聰達，靜則內明，微生彰顯，寡則生眾，柔生剛健，弱生堅強，卑則生高，損則生益，時則通達，和則得中，嗇則有餘。是謂益生。能行此道，與天地同，為身者久，為國者長，雖欲不然，造化不聽。實生空虛，有生消亡，濁則聽塞，擾則失明，顯則生微，眾則生寡，剛生柔韏，強生弱殃，高生卑賤，滿生損空，過則閉塞，泰則困窮，費則招禍。是俱不祥。有行此道，動而之窮。為身不久，為國不平。雖欲不然，天地不從。
而民皆有其生而益之不止，皆有其身而愛之不已，動歸有為，智慮常起，故去虛就實，絕無依有，出清入濁，背靜治擾，變微為顯，化寡為眾，離柔反剛，廢弱興強，損卑歸高，棄損取盈，縱時造過，釋和作泰，將以有為，除嗇施費。夫何故哉？大有其身而忘生之道也。
是故，攝生之士，超然大度，卓爾遠逝。不拘於俗，不繫於世。損形於無境，浮神於無內。不以生為利，不以死為害。兼施無窮，物無細大，視之如身，無所憎愛。精神隆盛，福德並會，道為中主，光見於外。自然之變，感而應之，天地人物，莫之能敗。陸行則兕虎不能傷，入軍則五兵不能害。非加之而不能克，投之而不能制也，神氣相通，傷害之心，素自為廢。夫何故哉？聲響相應，物從其類。兕虎不加無形，而五兵不（繫）【擊】無質。攝生之士，賊害之心亡於中，而死傷之形亦亡於外也。
道生之，德畜之，物形之，勢成之。是以萬物尊道而貴德。道尊德貴，夫莫之爵而常自然。道生之，德畜之，成之熟之，養之覆之。生而不有，為而不恃，長而不宰，是謂玄德。
【指歸】：聖智之術，不自天下，不由地出，內在於身，外在於物。督以自然，無所不通；因循效象，無所不竭。故，道虛德無，不失其心；天尊地卑，不違其節。何則？以有知無，由人識物。物類之無者生有，虛者生時，見微知著，觀始睹卒。非有巧能，自然之物，聖人因之，與天周密。是故，知道以太虛之虛無所不稟，知德以致無之無無所不授；道以無為之為品於萬方而無首，德以無設之設遂萬物之形而無事，故能陶性命，（治）【冶】情意，造志欲，化萬事。
何謂性、命、情、意、志、欲？所稟於道，而成形體，萬芳殊類，人物男女，聖智勇怯，小大脩短，仁廉貪酷，強弱輕重，聲色狀貌，精粗高下，謂之性。所授於德，富貴貧賤，夭壽苦樂，有宜不宜，謂之天命。遭遇君父，天地之動，逆順昌衰，存亡及我，謂之遭命。萬物陳列，吾將有事，舉錯廢置，取捨去就，吉兇來，禍福至，謂之隨命。因性而動，接物感寤，愛惡好憎，驚恐喜怒，悲樂憂恚，進退取與，謂之情。因命而動，生思慮，定計謀，決安危，通萬事，明是非，別同異，謂之意。因於情意，動而之外，與物
連，常有所悅，招麾福禍，功名所遂，謂之志。順性命，適情意，牽於殊類，繫於萬事，結而難解，謂之欲。
凡此六者，皆原道德，千變萬化，無有窮極，唯聞道德者，能順其則。性精命高，可變可易；性麤命下，可損可益；若得根本，不滯有無。是故，天地人物，含心包核，有類之屬，得道以生而道不有其德，得一而成而一不求其福。萬物尊而貴之，親而憂之而無抱其德。夫何故哉？道高德大，深不可言，物不能富，爵不能尊，無為為物，無以物微，非有所迫，而性常自然。
故道之為物，窺之無戶，察之無門，□之無體，象之無容，意不能盡而言不能通。萬物以生，不為之損；物皆歸之，不為之盈。上下不窮，廣大無涯，消息贏詘，不可度訾。游於秋毫，不以為少；包裹萬天，不以為多。青紫光耀，不為易志；幽冥枯槁，不為變化。運行並施，無所愛好，稟授性命，無所不為。德流萬物而不可復，恩結澤締而不可歸。瞻足天下而不費，成功遂事而不衰。其於萬物也，豈直生之而已哉！生之形之，設而成之，品而流之，停而就之，終而始之，先而後之。既託其後，又在其前，神明以處，太和以存，清以上積，濁以下凝。天以之圓，地以之方。陰以得陰，陽以得陽。日月以照，星辰以行。四時以變化，五行以相勝。火以之熱，水以之寒。草木以柔，金石以剛。味以甘苦，色以玄黃。音以高下，變以縱橫。山陵以滯，風雨以行。鱗者以游，羽者以翔。獸以之走，人以聰明。殊類異族，皆以之存；變化相背，皆以之亡。萬天殊狀，水土異形，習俗相違，利害不同，容貌詭謬，意欲不通，陰陽所不能及，日月所不能明，皆以之始，皆以之終。開口張目，屈伸傾側，俯仰之頃，喘息之間，神所經歷，心意所存，恩愛所加，雌雄所化，無所不導，無所不為。生之而不以為貲，為之而不以有求，長之而無以為有。天下迷惑，莫之能知。
或曰：道德，天地之神明也；天地，道德之形容也。何以明之？道德包萬天也。莊子曰：夫天地有類而道德無形。有類之徒，莫不有數；無形之物，無有窮極。以有數之物託於無窮，若草木離土，眾星離天，不足以喻焉。而謂之不然，則是不通乎有無相包，虛實相含。猶瓜瓠之瓣，不□區蔓之有鄰也；蟣虱藏於裘褐，不知都邑之多人也。是故，宇宙之外，營域之內，拘以無禁，束以無制，安危消息，無有中外。同風共指，和順仰制，全活姣好，靡有傷敗。百祥萬福，道為之蓋。功玄事冥，不（開）【聞】於世，天下莫見，為而不廢。
天下有始，以為天下母。既得其母，以知其子；既知其子，復守其母。沒身不殆。塞其兌，閉其門，終身不勤。開其兌，濟其事，終身不救。見小曰明，守柔曰強。用其光，復歸其明，無遺身殃，是謂襲常。
【指歸】：夫道之為物，無形無狀，無心無意，不忘不念，無知無識，無首無向，無為無事，虛無澹泊，恍惚清靜。其為化也，變於不變，動於不動，反以生復，復以生反，有以生無，無以生，有反覆相因，自然是守。無為為之，萬物興矣；無事事之，萬物遂矣。是故，無為者，道之身體而天地之始也。
無為微妙，周以密矣；滑淖安靜，無不制矣；生息聰明，巧利察矣；通達萬方，無不溉矣。故曰：有為之元，萬事之母也。聖人得之，與物反矣。故能達道之心，通天之理，生為之元，開事之戶，因萬方之知，窮眾口之辯，盡異端之巧，竭百家之伎。（且）【王】道人事，與時化轉，因之修之，終而復始。變化忽然，通神使鬼，形於無形，事無不理。窮於無窮，極乎無，有以能雕琢，復反其母。既覆又反，為天下本，遊於玄冥，終身不殆。故能塞其聰明，閉其天門，關之以舌，鍵之以心。非時不動，非和不然，國家長久，終身無患。夫何哉？不聽之（間）【聞】，與天同聰；不視之見，與天同明；不言之化，與天同德；不為之事，與天同功。所守者要，所然者詳，道德之明不蔽，而天地之慮達通。故能響應影隨，照物不窮。為福元始，為化祖宗。周流蔓延，淪於大中。身存物順，天下不勤。
故力視損明，力聽損聰，疾言沮德，巧偽敗功。是故，口以大開，耳目急張，知故並起，萬物孳蕃。奮心揚慮，顯遂功名，名成功遂，禍至福終。動罹天網，靜陷地殃，神明不能祐，造化不能生，庶人沒命，國家以喪。是以聖人，退為之為，去事之事，體道之心，履德之意。統無窮之極，秉自然之要，翔於未元，集於玄妙。聰作未聞，明作未見，萌芽未動，朕圻未判，昭然獨□，無形之變。通於無表，達於無境，毫毛之惡不得生，赫赫之患不得至。為之行之，絕言滅慮，積柔體弱，反於無識。誅暴救寡，與神同化，無敵之不勝，無事之不為。知力不得加，天下不能謀，治人理物，與陰陽配。內用其光而外不違衣食，耕穫桑織有餘，福積禍消，人給家贈，心不載求，賤不望貴，貧不幸富。纖微尊儉，內外不過，奉上養下，人道盡備。復歸其內，神明不耗，槃積固畜，不敢以為。智如江海，天同慮，絕滅三五，（□）【害】之以事，填而塞之，使不可識。為瘴為龍，與天地同；為玄，與道窮極；去兇離咎，違患廢賊；浮德載和，無所不剋。
故人能入道，道亦入人，我道相入，淪而為一。守靜至虛，我為道室。與物俱然，渾沌周密。反初歸始，道為我襲。

使我介然有知，行於大道，唯施是畏。大道甚夷，而民好逕。朝甚除，田甚蕪，倉甚虛；服文采，帶利劍，厭飲食，財貨有餘，是謂盜誇，非道哉！
【指歸】：道德不為智巧，故能陶冶天地，造化陰陽，而天地不能欺也。天地不為知巧，故能含吐變化，殺生群類，而萬物不能逃也。道釋自然而為知巧，則心不能自存，而何天地之造，陰陽之所能然也？天地釋自然而為知巧，則身不能自生，而何變化之所包，何萬物之所全？故虛無無為無知無欲者，道德之心而天地之意也；清靜效象無為因應者，道德之動中天地之化也。
何以明之？莊子曰：道之所生，天之所興。始始於不始，生生於不生。存存於不存，亡亡於不亡。凡此數者，自然之驗、變化之常也。故人之動作，不順於道者，道不祐也；不順於德者，德不助也；不順於天者，天不覆也；不順於地者，地不載也。夫道德之祐助，天地之所不覆載，此患禍之所不遠而福德之不近也。
是以，玄聖處士，負達抱通，提聰挈明，順道奉德，棄知亡身，厲志憂畏，唯死蹉跌。故勉於巧不巧之巧，務於明不明之明。信順柔弱，躬耕而食。常於止足，歸乎無名。戰戰慄慄，恐失自然，患至天地，禍及人民。是以，吉祥之應，福德之至，如影之與形，響之應聲，非有期會，動若俱生。是故，大道甚夷，其化無形，若遠而近，若晦而明。平九而無穢，要約而易行。無為而功成，無事而福盈。天地由之，萬物以生。而民背之，用其聰明。任偽廢道，反地逆天，尊知貴巧，欺鬼侮神。飾治邪淫，歸偽去真，創作改制，起事遂功。豐屋榮觀，大戶高門，飾以奇怪，加以采文。以知為准，以巧為繩，詐為之斧，偽為之斤。秉術操數，簡織賤耕。田穢不修，（□）【莨】莠並生。田曲不起，囷倉虛空。衣重五（米）【采】，錦繡玄黃，冰紈綺穀，靡麗光輝。利劍堅甲，強弩勁弓，輕車駿馬，多俠兇人。權重名顯，威勢流行，伐殺（絕）【鄉】里，臣役細民。□廉嫉讓，疾忠毒信，結邪連偽，與善為怨。尚爭貴武，無不浸淩，使通境外，常議弒君。食重五味，殘賊群生，刳胎殺鷇，逆天之心。居常醉飽，取求不厭，多藏金玉，畜積如山。所有珍寶，擬於人君，出入奇異，榮盛光顯。離眾絕俗，超然獨存，亂世高之，稱為大人。過眾惡大，罪重禍深，賢父不畜，明主不臣。道所不祐，神所不在，天所不覆，萬物所怨。有人若此，喪之受禍，生之受患，身苟不獲，事及子孫。
善建者不拔，善抱者不脫，子孫以祭祀不輟。修之於身，【其德乃真】；修之於家，其德乃餘；修之於鄉，其德乃長；修之於國，其德乃豐；修之於天下，其德乃普。故以身觀身，以家觀家，以鄉觀鄉，以國觀國，以天下觀天下。吾何以知天下然哉？以此。
【指歸】：天地之間，廣大修遠，殊風異俗，笏類眾巨，變化無窮，利害謬詭，故能不能制，而為不能為也。我為天下，而天下為我，彼我相遇，則彼眾而我寡，則眾寧寡殆。故，以己知立，則知奪之；以己巧立，則巧伐之；以己力立，則力威之。唯無所為，莫能敗之。何以效其然也？夫默而求響，響不我應；託陰求影，影不我從；畏響而扣金，響愈我應；惡影而處陽，影益我從。由此觀之，無為不能遁福，有為不能逃患。是以，聖人去力，去巧，去知，去賢。建道抱德，攝精畜神，體和襲弱，履地戴天。空虛寂泊，若亡若存，中外俱默，變化於玄。無為無事，反樸歸真，無法無度，與變俱然。抱小託大，牧養萬民，方圓先後，常與身存。體正神寧，傳嗣子孫。德積化流，洋溢無窮，衰而復盛，與天俱終。故治之於身，則性簡情易，心達志通，遠所不遠，明所不明。重神愛氣，輕物細名，思慮不惑，血氣和平。筋骨便利，耳目聰明，冗膚潤澤，面理有光。精神專固，生生青青，身體輕勁，美好難終。治之於家，則夫信婦貞，父慈子孝，兄順弟悌，九族和親。耕桑時得，畜積殷殷，六畜蕃殖，事業修治，常有餘財，鄉邑願之。治之於鄉，則睹綱知紀，動合中和，名實正矣。白黑分明，曲直異理，是非自得，姦邪不起。威嚴尊顯，令行禁止，奉上化下，公若父子，敬愛信嚮，上下歡喜。百姓和集，官無留負，職修名榮，稱為君子，常有餘德，沒身不殆。治之於國，則主明臣忠，朝不壅賢，士不□功，邪不蔽正，讒不害公。和睦順從，上下無怨，百官樂職，萬事自然。遠人懷慕，天下同風，國富民實，不伐而疆。宗廟尊顯，社稷永寧，陰陽永合，禍亂不生。萬物豐熟，境內大寧。鄰家託命，後世蕃昌，道德有餘，與天為常。治之於天下，則主陰臣陽，主靜臣動，主圓臣方，主因臣唱，主默臣言。正直公方，和一大通，平易無為，寂泊無聲。德馳相告，神騁相傳，運動無端，變化若天。不行而知，不為而成，功與道倫，宇內反真，無事無憂，太平自興。
是故，我身者，彼身之尺寸也；我家者，彼家之權衡也；我鄉者，彼鄉之規矩也；我國者，彼國之准繩也；人主者，天下之腹心也；天下者，人主之身形也。故天下者與人主俱利俱病、俱邪俱正。主民俱全，天下俱然。家國相保，人主相連。苟能得已，天下自然。故，可以知我者，無所不知；可以治我者，無所不治；便於我者，無所不可；利於我者，無所不宜。可不於我而可於彼者，天下無之。
