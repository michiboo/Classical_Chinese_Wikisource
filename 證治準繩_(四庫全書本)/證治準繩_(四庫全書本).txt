　　欽定四庫全書　　　　子部五
　　證治準繩　　　　　　　醫家類
　　提要
　　〈臣〉等謹案證治準繩一百二十卷明王肯堂撰肯堂有尚書要㫖已著録是編據肯堂自序稱先撰證治準繩八冊專論雜證分十三門附以類方八冊皆成於丁酉戊戌間其書採摭繁富而㕘驗脈證辨別異同條理分明具有端委故博而不雜於寒溫攻補無所偏主視繆時雍之餘派虛實不問但談石膏之功張介賔之末流診候未施先定人參之見者亦為能得其平其諸傷門內附載傳屍勞諸蟲之形雖似涉乎語怪然觀北齊徐之才以死人枕療鬼痊則專門授受當有所傳未可㮣疑以荒誕也其傷寒準繩八冊瘍醫準繩六冊則成於甲辰幼科準繩九冊女科準繩五冊則成於丁未皆以補前書所未備故仍以證治準繩為總名惟其方皆附各證之下與雜證體例稍殊耳史稱肯堂好讀書尤精於醫所著證治準繩該博精詳世競傳之其所著鬱岡齋筆麈論方藥者十之三四蓋於茲一藝用力至深宜其為醫家之圭臬矣據自序所列其書當分四十四冊篇頁繁重循覽未便今離析其數定為一百二十卷乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　原序
　　余髪始燥則聞長老道說范文正公未達時禱於神以不得為良相願為良醫因歎古君子之存心濟物如此其切也當是時顓䝉無所知顧讀岐黃家言輒心開意解若有夙契者嘉靖丙寅母病阽危常潤名醫延致殆徧言人人殊罕得要領心甚陋之於是銳志學醫既起亡妹於垂死漸為人知延診求方戶屣恆滿先君以為妨廢舉業常嚴戒之遂不復窮究無何舉於鄉又十年成進士選讀中秘書備員史館凡四年請急歸旋被口語終已不振因伏自念受聖主作養厚恩見謂儲相材雖萬萬不敢望文正公然其志不敢不立而其具不敢不勉以庶幾無負父師之教而今已矣定省之餘頗多暇日乃復取岐黃家言而肆力焉二親篤老善病即醫非素習固將學之而況乎輕車熟路也於是聞見日益廣而藝日益精鄉曲有抱沉痾醫技告窮者叩閽求方亡弗立應未嘗敢萌厭心所全活者稍稍衆矣而又念所濟僅止一方孰若著為書傳之天下萬世耶偶嘉善高生隱從余游因是採取古今方論參以鄙見而命高生次第録之遂先成雜病論與方各八巨袠髙生請名余命之曰證治凖繩高生曰何謂也余曰醫有五科七事曰脈曰因曰病曰證曰治為五科因復分為三曰內曰外曰亦內亦外幷四科為七事如隂陽俱𦂳而脈浮也傷寒因也太陽病也頭痛發熱身痛惡寒無汗證也麻黃湯治也派析支分毫不容濫而時師皆失之不死者幸而免耳自陳無擇始發明之而其為三因極一方復語焉不詳李仲南為永類鈐方枝分派析詳矣而入理不精比附未確此書之所以作也曰五科皆備焉而獨名證治何也曰以言證治獨詳故也是書出而不知醫不能脈者因證檢書而得治法故也雖然大匠之所取平與直者凖繩也而其能用凖繩者心目明也倘守死句而求活人以凖繩為心目則是書之刻且誤天下萬世而余之罪大矣家貧無貲假貸為之不能就其半㑹侍御周鶴陽公以按鹺行縣至金壇聞而助成之遂行於世時萬厯三十年歲次壬寅夏五月朔旦念西居士王肯堂宇泰識












　　證治準繩原序
