
邊荒沿革，傳聞異辭，黑龍江尤為絕域，古史書而不詳。盛朝大一統之化，方隅日廣。余備極搜討，得梗概焉。蓋自奉天過開原，出威遠，堡關而郡縣盡。外有七鎮：曰稽林烏喇；曰寧古塔；曰新城；曰伊蘭哈喇，屬寧古塔將軍轄，由新城之白都納渡諾尼江而北；曰卜魁；曰墨爾根；曰艾渾，屬黑龍江將軍轄，皆在奉天府東北。
《廣輿記》載：沿腦溫江，上自海西，下至黑龍江。按後魏有黑水部，唐有黑水府。府治在今開原縣，而今之吉林，寧古塔新城隸焉。以黑水名者，因黑龍江尾也。黑水部四至無考，今腦溫江在蒙古境內。
卜魁，站名（土人謂驛為站），在新城之北八百里，距七站。或曰大力人，為布枯，曾有布枯居此，故名。今日卜魁，誤也。或曰有達呼里人名，卜魁耕於此；或曰元置軍民萬戶，府五；一曰孛苦江，今卜魁枕腦溫江，面孛苦江未知所在。舊站去城十五里，地名，齊齊哈喇立城後，移站於城。城因站名，官文書皆稱之。
墨爾根河，名鎮，城依河西，在卜魁東北四百二十里，距六站。相傳康熙初年，掘井得石，有「莫來耕」三大字，繫唐年號。余按：唐疆宇不及此，且非誥誡勒石語也。
艾渾在墨爾根東三百四十里，距五站，一名艾滸，言可畏也。鎮城在黑龍江西岸，江之東有舊艾渾城，相傳元黑龍衛城也。自鎮城西北千一百里，為雅克薩城。舊址過此，而西又千餘里，今邊界立有界碑。
按輿表：黑龍江將軍境，東至海五千里，西至喀爾喀界一千八百里，南至松花江八百里，北至俄羅斯界三千里。據卜魁言也。其言松花江，指白都納之左，與諾尼交會處。俄羅斯自西北袤延至正北，為地甚廣。今界碑在西北昂班格里必齊河之東，而北有山為限。
考四境：元時盡隸版圖，明代皆蒙古席帛達呼里紅呼里索倫散處之。
國朝之初，悉歸附焉。後俄羅斯侵入境內，築城曰雅克薩。又順黑龍江而南，據呼麻拉。康熙二十三年，上命寧古塔副都統薩布素率舟師，由松花江溯黑龍江上流伐之。彼自呼麻拉退保雅克薩城，大兵於艾渾立城與之相拒。康熙二十八年，圖雅克薩城攻之急，彼遣使間道詣闕，籲請命解圍。聽其去，而雅克薩城廢，西距千餘里，立界石，艾渾遂永為重鎮。以薩布素為黑龍江將軍，從征軍士自寧古塔遷婦子家焉。復於墨爾根設參領，卜魁設副都統，分兵為協鎮。康熙三十二年，薩帥以墨爾根居兩鎮間，首尾易制，奏請移節，而艾渾改駐副都統。康熙三十八年，復以墨爾根地瘠，不可容眾，奏移卜魁，而墨爾根增置副都統。今將軍仍稱黑龍江者，沿艾渾立官之始也。
俄羅斯，古大食國。歷今一千七百一十餘年，元太祖與其弟分收地。其弟滅俄羅斯，即以封之曰察罕汗白為察罕汗，即可汗之稱，國仍舊名。元入中土，沿腦溫江、黑龍江置驛，歲與察罕汗通間慰，江岸殘址猶有存者。其王都曰脫博斯奇城，近邊曰泥樸處城、色楞額城、尼爾苦斯城。尼爾苦斯有總管，駐守入通市者，皆泥樸處人。別其種曰羅剎，誤老槍，又誤老羌。
卜魁城之南、諾尼江以東、通鏗河以西，蒙古杜爾伯特地。《輿表》云：「杜爾伯特東至黑龍江將軍界，一百四十里，西至劄賴特界三十里，南至郭爾羅斯鎮國公界一百四十里，北至索倫界一百里。」
杜爾伯特以南，至松阿里江北岸，蒙古郭爾羅斯地。按《輿表》，郭爾羅斯東至杜爾伯特界八十里，西至本部輔國公界一百四十里，南至烏喇將軍界一百四十里，北至杜爾伯特界一百二十里。蓋杜爾伯特地象曲尺，與郭爾羅斯錯，故東北皆倚也。
卜魁城西渡諾尼江，蒙古劄賴特地。《輿表》云：「劄賴特東至杜爾伯特界三十五里，西至郭爾羅斯鎮國公界二十五里，南至郭爾羅斯輔國公界一百五十里，北至色衣鏗山無交界。」余按：西至當是科爾沁鎮國公界，郭爾羅斯似誤。《輿表》載：科爾沁鎮國公地，東至劄賴特界。可證。
黑龍江以南，拖心河以北，諾尼江以東，鄂爾姑納河以東，八圍人索倫地。
黑龍江以北，精奇尼江源以南，虞人鄂倫春地，其眾夾精奇尼江以居。
鄂爾姑納河以西，枯輪海以北，鄂羅斯虞人地。
枯輪海以南，喀爾喀河以西，巴爾虎地。
卜魁以南至新城數百里，皆平漠。其三面之二百里內，亦無山，過此則巖蠻環疊，多從興安嶺發脈。而溪澗陂湖之水，瀠洄於境內者，以數百計。皆蒙古名莫曉，其義最大者三江：黑龍、精奇、尼諾尼也。寧古塔屬之。松阿里、烏蘇里二江，與諾尼、黑龍會為混同，而受境內諸支流，故並紀之。江曰烏喇，河曰必拉，湖曰諾羅，海曰鄂模。
黑龍江源，《明一統志》云：「出北山。」《盛京通志》亦只云：「出西北塞外。」今按：江源出俄羅斯境，其上遊為敖嫩河。敖嫩源出阿母巴、興安諸山之南，東流六百里，與科勒蘇河合。又東北八百里，受眾流為黑龍江，北會泥樸處河，經泥樸處城東又三百餘里，北流至昂班格里必齊河界碑，入我境。東抵察哈鹽峰，凡一千五百餘里。復東南流六百里，經多斯峰、呼麻拉故墟之間，至額蘇里與精奇尼江合。其合處，猶未至艾渾數十里也。
過新艾渾城東門，稍東南，流經拖里爾峰博枯里山，西北至蘇爾喜峰之北。又折而東，經茂峰、喀木之間，至葉爾白黑河，與松阿里江合。西北視艾渾城，已千里矣。
江在俄羅斯境內，河之自西而東入江者九：曰巴爾稽，曰阿哈楚，曰他爾巴哈泰，曰圖魯泰，曰他拉巴爾集，曰特楞，曰俄克碩，曰俄倫，曰昂依德。河之自南而北入江者三：曰撲拉訶集，曰圖里格，曰溫多。
其自界碑橫而東也，河之由西北而南入江者：九曰阿集格格里必齋，曰卓爾克奇，曰昂班格里必齊，曰俄羅，曰倭爾多昆，曰烏里蘇，曰博倫穆達，曰額爾格，曰必勒覃也。自南而北入江者四：曰鄂爾姑納河，曰末河，曰厄牧勒河，曰旁庫河。鄂爾姑納為俄羅斯界河，故其名獨著。小河匯此而入江者十有一：曰依木，曰牛耳，曰墨里兒肯，曰特爾布爾，曰根曰開拉里，曰伊密，曰特納客，曰魁，曰莫勒根，曰劄敦。而伊密、特納客、魁、莫勒根、劄敦五河，又匯於開拉里，以入鄂爾姑納達於江。
枯輪梅，周匝千里，在黑龍江之南、開拉里河之左。其南有烏里順河、烏蘭泉及俄羅斯之克魯倫河，皆北來匯於此。由鄂爾姑納達江克魯倫河發源之，山與黑龍江源阿母巴興安南北相望，亦大川也。
枯輪海東南八百里內，又有噶爾必海、烏蘭海、市育裏海，以受南北山之水。其支河七：曰阿母巴哈爾渾，曰伊蘭色模，曰喀爾劄布魯克圖，曰訶爾訶齋，曰西巴拉泰，曰呼魯思泰，曰喀爾喀。各以距三海近者入之，而仍由烏里順河北註，以枯輪為歸宿。
江自察哈鹽峰而南也，至呼麻拉城始有支河，曰呼麻拉河，由西北入也。其匯入呼麻拉之小河四：曰他哈，曰呼集裡，曰窩勒科，曰呼蘭。其發源多斯峰下者，有河曰模林；發源阿拉爾山下者，有河曰墨勒爾，由東北入也，斜與墨勒爾相對。由西北入者，曰枯丁河。又新艾渾城之前，曰昆河，博枯里由麓曰孫河入。孫河匯流者曰占河，皆由西北入。又朱德赫山發源者，曰墨里爾克河；圖勒爾山發源者，曰博吞河。皆由東北入，與孫河相射。
江自蘇爾喜峰復折而東也，峰之左曰牛滿河，峰之右曰哈拉河。又茂峰之左曰吉林河，茂峰之右曰枯木占河。又有朱春河、枯育魯河、蘇魯河、必占河，由東北而入江者八也。又臥龍旗河、五耳噶爾河、西林母地爾河、西雅蠻河，匯牛滿以達於江者也。與牛滿斜對曰擴爾芬河，過此又有五音河、嘉里河、富河、宰河、葉爾白黑河，由西南而入江者六也。
《盛京通志》云：「黑龍江即薩哈連江。薩哈連者，黑也。」《金史》云：「混同江，一名黑龍江，水微黑。」考混同，源出長白山，舊名粟未江，遼改為混同江，土人呼松阿里江。《金志》誤宋瓦，又《傳》誤松花。其流自南而北，黑龍江自北而南。其與黑龍會，歷二千五百里之遙，則兩江不得混稱明矣。松阿里江北與諾尼江合流，折而東北受黑龍江，又南受烏蘇里江，匯註於海。因其納三江之大，故名混同。則其上遊未會於諾尼，仍當稱松阿里江也。金祖伐遼，將攻黃龍，次混同江，無舟楫，乘赭白馬，竟涉。世宗大定二十五年，封混同江神立廟致祭。蓋坤靈所鐘，由來舊矣。
精奇尼江，《盛京通志》不載。精奇尼，形容之詞，如雲，誠哉是也。江源出境內極北之山，在察哈鹽峰之北，將及千里。江形如弓，東南流八百餘里，合西里母低河。復折而西三百餘里，至額蘇里，與黑龍江合。
河之自西北而東南，入於精奇尼江者二：納爾赫蘇希河、拖喀河也。自東北而西南以入者十有七：最大者曰阿爾集，曰寧尼，曰西里母低也；其小河由阿爾集以達者，額爾格也，烏能也，烏拉喀也；由寧尼以達者，勒都也，帖牛也；由西里母低以達者，陰鏗也，畢沙也，陽奇爾也，那拉也，鄂爾模爾科也，木黽也，翁額也。外此曰烏爾格，曰托莫，曰貝敦。烏爾格與江發源一山，雙汊並下。不百里而合托莫、貝敦，發源於都立奇山，後迤邐以入，而江將盡矣。
諾尼江即腦溫江。《盛京通志》作諾尼，蒙古謂腦溫。為碧諾尼意同，今呼嫩江。《明一統志》云：「源出西北邊外，不可考。」蓋江之在明為甌脫，而《一統志》載之者，第指其與松阿里合流處，故不知其源。今按：江源出宜呼爾山，山在黑龍江之南興安嶺下。江流自北而南，經查克達奇山之東、額勒克爾山之西，循墨爾根城北門，復稍轉西，下抵卜魁城西門。凡一千四百餘里，與松阿里江合。
河之自西北而東註諾尼者，十有八：曰東郭羅，曰喀諾，曰孤壘鏗，曰訥都兒，曰多布科爾，曰謳鏗，曰甘河，曰雞窩兒，曰努敏，曰必臘，曰格尼，曰阿倫木，曰枯爾奇魯，曰丫兒，曰機勒，曰哈岱坎，曰綽爾，曰拖心也。東郭羅發源於興安嶺，與江源斜並遙望，水光夾瀉。近接宜呼爾山，故誤謂諾尼兩源並出也。至諸河互有支幹，雞窩兒由甘河達江，必臘格尼由努敏，機勒由枯爾奇魯河，哈岱坎由丫兒河，拖心由綽爾河。
河之自東而西入諾尼者，十有一：曰納玉兒，曰喀魯兒，曰倭多，曰密奇爾，曰墨陸爾，曰木訥爾，曰訶魯爾，曰墨爾根，曰羅拉喀，曰訥木爾，曰塔葛爾也。密奇爾由墨陸爾達江，木訥爾由訶魯爾達江，羅拉喀由訥木爾達江。又納玉兒、喀魯兒之間，有湖曰依克車勒克奇湖，不通江。
境之南界松阿里江，發源長白山。北流四百餘里，經吉林鎮城之東，又西北流二百里，出法塔哈邊，折而西，繞白都納城南西北三面，凡三百餘里，與諾尼江合。其上遊之支河，不具載。自合諾尼東北，流一千六百里，北會黑龍江。又四百里，南會烏蘇里江，是名混同江。江之南，屬寧古塔。其北為境內地，河之自南而北入江者六：曰拉林，曰阿爾褚庫，曰非克圖，曰奇普拉，曰馬淹，曰呼拉哈。西北入江而流，長者曰亦肯河；其小河由亦肯以達者曰希非勒，曰博訶里，曰發兒圖渾。又有敖乾河、音達母河、阿母巴河，皆西北流以入焉。河之自北而南入江者，曰呼輪河。其小河之由呼輪以達者，曰通鏗，曰納民，曰額渾，曰額集米，曰呼拉庫。其呼輪以東、河之南匯於江者曰碩羅，曰富特庫，曰木淋，曰阿集格富拉渾，曰昂班富拉渾，曰西林曰昂班烏那渾，曰西帛曰昂班呼特亨，曰巴蘭。江之北三百餘里，有團海，發源汪，出坎匯小河十有三；東達於江：曰烏莫盧，曰哈木奇，曰依春，曰查里，曰必罕，曰窩集，曰活，曰吞，曰洪烏，曰木孫，曰圖，曰哈羅，曰阿西克灘。
烏蘇里江發源西噶塔山之北，在寧古塔之東千餘里。歷千二百里，北與混同江合。將入之數十里，東西歧而為二。自是東北流，合黑龍、精奇、尼諾、尼松阿里、烏蘇里五江之水，歷千餘里入海。此千餘里內，河之自北而南匯入者二：曰奇母尼，曰枯魯。河之自西而東匯入者十有九：曰努雷必兒特，曰克赤，曰富達兒他拉哈，曰莫兒奇他拉哈，曰格林，曰勾根，曰科兒古，曰卓羅，曰多林，曰赤克圖哈，曰必占，曰犀陳，曰梅枯，曰亨滾，曰齊林依，曰喀圖米，曰約米，曰里赤，曰法特海。其由格林河以達者，為朵索米河；由亨滾河以達者，為哈達烏爾河、厄米勒河。河之自東而西匯入者，二十有三：曰敦敦，曰巴拉兒，曰必兒古，曰由特，曰哈爾集，曰希拉河，曰粘達哈，曰合里，曰刀灣，曰希兒巴希，曰訥母登忒，曰敖梯，曰約民，曰葵馬，曰夏里，曰馬哈兒赤，曰赫勒里，曰發停，曰器寧，曰阿科起，曰巴喀，曰敖達里，曰科齊。按：黑龍江發源俄羅斯境，自西至東，凡七千餘里。精奇尼江源以南、松阿里江源以北，南北凡三千餘里。百穀萬派，莫不循度。朝宗重潤之慶，車軌斯同，誠哉。王會之大觀也。興安嶺，一曰新安嶺，或曰蔥嶺之支絡也。盤旋境內數千里，襟帶三江之左右，為眾流發源。由卜魁至墨爾根，艾渾置驛嶺上。巡邊者，渡諾尼西北數百里，則陟降取道。松柞數十圍，高窮目力。穿林而行，午不見日。石色斑駁，若趙千里畫幅閑物。有石洞，洞中幾榻，天然如琢。行者辟草，得之藉少憩焉。
察哈監峰，在黑龍江東北隅。山形如剖璧面，西南背東北，峭削千尋，根插江底。土色黃赤，無寸草。腰亙兩帶深黑，火光出帶間，四時騰熾不絕。大雨，則煙煤入雨氣中，延罩波上。巡邊者，舟過其下，續長竿取火為戲。雨帶相去數丈許，竿止及下帶也。山背萬木蔥郁，藍翠異狀，雖窮冬不雕。
卜魁將軍、副都統各一員，統八旗。旗各協領一、佐領五、防禦一，驍騎校五。火器營參領一員，值訓練。八旗量撥官佐之，無定製。先鋒營佐領二，選於八旗，非特設也。墨爾根副都統一員，八旗共協領四，防禦二，旗各佐領二，驍騎校二。惟鑲藍旗，佐領驍騎校各一，無火器營，而先鋒營如卜魁制。艾渾副都統一員，協領與墨爾根同。旗各防禦一，佐領三，驍騎校三，火器營統於卜魁。參領訓練，如卜魁制，先鋒亦然。
卜魁兵二千有四十，滿洲、漢軍暨索倫達呼里、巴爾虎充之。艾渾兵一千二百，無巴爾虎。餘同。墨爾根兵九百，皆索倫達呼里人。三城佐領，滿洲二十有九，又灰鴉拉別部籍入滿洲者佐領三，索倫十有一，達呼里二十有八，巴爾虎四，漢軍六，計八十一員，分轄其眾。歲於九月大閱。
卜魁戶口二萬有二十七，墨爾根五千七百三十八，艾渾一萬三千有二十四。漢軍、達呼里、巴爾虎兵役以及站丁黥奴皆與焉。商賈往來無定，亦立冊以稽。
三鎮二十驛，各千總一，筆帖式一，丁三十名，馬三十匹，牛二十頭。管驛官二，各司十驛，一駐卜魁，一駐墨爾根。土人稱為站官。
卜魁水師營總管一，四品官二，五品官一，六品官二，四品五品六品者，猶之佐領防禦驍騎校也，皆漢軍為之。艾渾官制同，而統於卜魁。總管、水手，皆流入充役。卜魁三百一十九，艾渾四百二十七。流人漸多，或老懦者，則輸費正役，曰幫丁。水手食兵餉之半，故一正子一幫。
戰艦百隸黑龍江者六，隸諾尼江者四，篷槳貯水師營庫。八月，將軍、副都統率水師，揚旗鳴鉦鼓，使風於中流，凡三日。
戰艦五年大修，十年拆造。就材吉林，故吉林又名船廠。凡幾案瓿罌之屬，皆附船致之卜魁、艾渾諸城。卜魁、艾渾官莊各二十，墨爾根官莊十一。莊，二十夫。夫，輸谷十石（準制斛三十石）、草五百束，歲歉則計分以減。今貯倉者，卜魁積十二萬石，墨爾根、艾渾各三萬石。卜魁初立城，值歲饑，將軍沙納海盡發倉谷以賑，並撥附採珠船以濟。布塔哈烏喇引罪入奏，議於來歲屯種還倉，請敕蒙古助牛力。上允其請，溫語褒之。邊人至今感述其事。
索倫本名索莪羅地，產貂。以捕貂為役，居地詳方，隅分八圍，共四千九十餘人。就用其人，為佐領六十九員轄之，更設烏和里大、依里奇大統焉。烏和里大猶總尉也，依里奇大為副，皆八旗人。其在城之索倫兵七十餘人，則初設鎮時收入。八旗者，不在八圍之內，亦不應捕貂役。
達呼里索倫屬，俗誤打狐貍，語音與蒙古稍異，間雜漢語。當是元代軍民府之遺索倫達呼里諸部。涵沐聖化，貢身朝廊。近頗以材武自表，見有為近侍者，邊人榮之。
三城兵籍，達呼里居數之半（卜魁：滿洲兵五百八十一，漢軍二百二十，漢軍二百二十，索倫七十四，巴爾虎二百四十，達呼里九百二十五；艾渾、滿洲兵五百八十，漢軍一百二十，索倫與達呼里共五百；墨爾根：索倫與達呼里共九百）。
巴爾虎者，喀爾喀中之一部也。居地詳方隅。其戊此者，闌入俄羅斯境。大軍征俄羅斯來歸，遂編入旗。今充兵者，二百四十人，即以其人為佐領。
三城軍器之散在兵者，以時修補新，舊相授受。火器貯官庫，操練時出之。
卜魁官馬千、牛千、羊萬，歲計其孳息，均賞三城軍卒。墨爾根、艾渾各遣人來，應打草役，皆腰長鐮，著樺皮冠。
五月，三城各遣大弁，率百人巡邊。至鄂爾姑納河，河以西俄羅斯地，察視東岸沙草，有無牧痕，防侵界也。往返各五六十日。卜魁，往者渡諾尼江，指西北過特爾姑爾峰、興安嶺涉希尼客河開，拉里依木等河，草路彌漫無轍跡，辨方而行，刳大樹皮以識歸路。墨爾根，往者亦渡諾尼江，西北過興安嶺，盤旋層嶂中，其路徑為易識。艾渾，往者從黑龍江溯舟北上，折而西，過雅克薩城故墟。
至界碑，路多蜢如蜂，其長徑寸，天無風或雨後更熾，行人嘗虛廬帳以納蜢。而宿於外，帚十數齊下，人始得餐，螫馬牛流血，身股盡赤。馬軼覓深草，間見蜢高如邱，知其必斃棄不顧矣。囊飠侯糧於樹，歸時取食之，近頗為捕生者所竊，乃埋而識之。渡河伐樹為筏，馬馮水以過。俄羅斯居有城屋，以板為瓦，廊廡隆起層疊，望之如西洋圖畫。耕以馬，不以牛。牛千百為群，放於野。欲食牛，則射而仆之，曳以歸邊。卒攜一縑，值三四金者，易二馬。煙草三四斤，易一牛。
秋盡，俄羅斯來互市，或百人，或六七十人。一官統之，宿江之酉。官居氈幕，植二旗於門，衣冠皆織為之。禿袖方領，冠高尺許，頂方而約其下，行坐有兵卒監之。所攜馬牛、皮毛、玻璃、佩刀之類，易縑布、煙草、姜椒、糖飠易諸物以去。俄羅斯來文二函，一彼國字，一蒙古字，貴官與商賈名悉載。康熙丙申歲來文稱，察罕汗一千七百一十六年，蓋溯自有城郭人民始也。署銜具先代官職於前，重世祿也。將軍以其文達兵部理藩院。
出爾罕者，兵車之會也，地在卜魁城北十餘里。定製：於草青時，各蒙古部落及虞人，胥來通市，商賈移肆以往。艾渾、墨爾根、屠沽亦皆載道，輪蹄絡繹，皮幣山積，牛馬蔽野。集初立，劃沙為界。各部落人，駐其北，商賈官卒遊人駐其南。中設兵禁，將軍選貢貂後，始聽交通，凡二十餘日。
貂產索倫之東北，捕貂以犬，非犬則不得貂。虞者往還，嘗自減其食以飼犬。
犬前驅停嗅深草間，即貂穴也，伏伺噙之。或驚竄樹末，則人犬皆息，以待其下。
犬惜其毛，不傷以齒。貂亦不復動，納於囊，徐俟其死。人歲輸一於官，各私識毛色，匯佐領處。五月，將軍至墟場，選以貢，凡三等，官給價有差。不入等者，聽鬻。
紅呼里索倫屬，俗誤紅狐貍。應捕貂役，隸八圍之內。鄂倫春，與俄羅斯接壤，隸籍者五百六十五人，十佐領轄之。輸貂如索倫制。
混同、諾尼諸江，汊產珠。布塔哈烏喇，歲有打珠船來，采以貢。有珠之河水，冷而急。以大船夾葳瓠，植篙透底，數人持之。泅者負袋，緣篙而下，得蚌滿袋，貯葳瓠中。官督剖之，未成珠者，仍棄於水。私采之禁，等於劚參（葳瓠，獨木舟名）。
打鷹，流人役也。人歲輸二鷹，以海青、秋黃為最。貢無定數，多不逾二十，常倍備之，以防道斃。艾渾、墨爾根各三十，架送卜魁將軍匯選之。
江冰始獵，參領以下獵雉，將軍獵野彘，於通鏗河備貢數。通鏗，蒙古地，先期移文告之。
正月雪後，黃羊乃大集。水師營率水手步獵之，梃擊輒中。
築城不以土，視隰地草土糾結者掘之，尺度如墼，曰垡塊，厚數垡。高不盈丈，圮則按地分旗，飭兵修之。
四時皆寒，五月始脫裘，六月晝熱十數日，與京師略同。夜仍不能卻重衾，七月則衣棉矣。立冬後，朔氣砭肌骨，立戶外呼吸，頃須眉俱冰。出必勤以掌溫耳鼻，少懈，則鼻準死，耳輪作裂竹聲，痛如割。土人曰，近頗稱暖。十年前，七月江即冰，不復知有暑也。
墨爾根山城，寒益烈，臥炕必為通夜之火，更設大爐。然薪於側，焰甫盡，則寒氣入室。臥者驚而起矣，數益薪，始及旦。
春月多風，四月下旬草始芽。間亦早茁，而漠風乍寒，輒復槁。牧馬屆五月，乃能飽嚙也。
雪有遲早，卜魁常在八九月，艾渾八月，墨爾根七月。雪不必雲也，晴日亦飛霰。或皎月無翳，晨起而籬徑已封。旭光杲杲，雪未已也。
雪化，簾無垂澌，偶懸三五寸。群以茲卜豐歲。
積雪在地，氣暖則潛消，而無流溢，視所積日益耗。而其墳然向日者，仍堅凝如故也。
冬月，窗壁掛冰皆滿，疏欞間如飾晶玉。午後，窗不能作字，火炙之與紙俱落。春暖，乃自消，蓋鐺竈噓氣所積也。空室則否。
秋分之後，微霜以降，著花減色，名為甜霜。更十餘日，一霜而百卉皆盡，如出湯釜，是名苦霜。
九月，地皮裂。
望後月上時，與中土異。日落，月隨上也。廿二三，如中土十八九時。
南風，則雨不雨，亦陰晦。北風晴。
族類不一，客民尤夥。兼以黥徒歲增，桀驁未化，頗稱難治。幸法嚴無所逃，尚畏，不敢肆耳。官廨文案，防檢甚疏，而無敢為奸弊者，又其風之近樸也。
一夫力作，數口仰食而有餘。而炊飪、浣汲、舂之事，婦女並習勤苦。故居人置奴婢價，嘗十倍於中土。奴婢多者為富，以其能致富也。
各部落聘婦，例納牛馬。其遠者、貧者，或挽媒定其數。先以羊酒往，如贅婿，然待牛馬數足，而後歸其夫焉。夫將老，終不能給，慚而去，亦聽之。其女及所生，終其身於母家。近亦稍除其舊俗矣。
鄂倫春婦女，皆勇決善射。客至，腰數矢上馬，獲雉兔，作炙以餉。載兒於筐，裂布縣項上。射則轉筐於背，旋迴便捷，兒亦不驚。
索倫人以射獵為生，挽弓皆逾十石。嘗自縛於樹，射熊虎洞身曳之而歸。尤善躡蹤，人馬有亡失者，蹤之即得。越數百里，而知蹤之離合，且能辨其曰次，亦異能也。
上元賽神，比戶懸燈。歲前立燈官鬮，屠儈名於神前。拈之鎖印後，一方之事皆所主。文書可達將軍，揭示有官假法真之語。細事撲罰，惟意出必鳴金，市聲肅然。官亦避道，開印之前夕，乃自匿去。
臘月八日，達呼里、紅呼里男婦，並出獵免，取腦為速產之藥。
除夕，懸弓矢門弋間。相傳我太祖皇帝，曾於除夕克強敵，帝業由此以成。
諸屬國艷頌之，遂沿為俗。
降神之巫，曰薩麻帽。如兜鍪緣檐，垂五色繒，條長蔽面。繒外懸二小鏡，如兩目狀。著絳布裙，鼓聲闐然，應節而舞。其法之最異者，能舞馬於室。飛鏡驅祟，又能以鏡治疾，遍體摩之。遇病，則陷肉，不可拔。一振蕩之，骨節皆鳴，而病去矣。
多魅。為嬰孩祟者，形如小犬而黑，潛入土坐，惟巫能見之。巫伏草間，伺其入，以氈蒙突，執刃以待。紙封坐門，然燈於外。魅知有備，輒沖氈而出，巫急斬之，嬰頓蘇。婦著魅者，面如死色，喃喃如魅語。晝行，有小犬前導，巫亦能為除之。
病家東草象人，或如禽鳥狀。擊鼓作厲詞以祭，喧而送之。梟其首於道，曰逐鬼。
東北邊有風葬之俗，人死以芻裹屍，懸深山大樹間。將腐，解其懸布，屍於地，以碎石逐體，薄掩之，如其形然。
失馬，則亟註毛齒，聞於官。得馬者，不敢匿，當官歸之，酬以匹布。
馬病，然草於路，牽馬側立，口世世作咒詞。
三城之地，艾渾為腴。產粟、黍、大小麥。墨爾根產縻穬麥。卜魁土最瘠，惟產縻{麻黍}，似小米而黃，即稷也，關西謂之穄。夏秋間，以未脫者入釜，淺湯熟，爆以烈日，焙以炕火，礲而炊之，香軟可食。冬則生礲，香稍減。
穬麥麩厚而粗，即燕麥也。其下垂如鈴，又名鈴鐺麥。卜魁人曰，移鎮之初，此為常飱，購縻不盈石，價倍今之稻米。十年內始種縻，而鈴鐺麥從墨爾根來，僅以飼牛馬，間取作粥。斗得粒三升，頗香滑，多食作氣。達呼里貴之，以其易飽。
稻米甚貴，販自沈陽，用以待賓客食病者。
三城並產蕎麥，甘香如雪，宜糕餅。中土所未得有。
卜魁四面數十里，皆寒沙，少耕作。城中數萬人，咸資食於蒙古縻田。蒙古耕種，歲易其地，待雨乃播，不雨則終。不破土，故饑歲恆多。雨後，相水坎處，攜婦子牛羊以往，氈廬孤立，播種輒去，不復顧。逮秋復來，草莠雜獲，計一畝所得，不及民田之半。竊見國家立官莊，給牛種，一兵卒之力，歲納糧十石。則地固非瘠，而力亦可用。今流人之賞旗者，且倍於兵，依而行之，則歲徵糧不啻萬計。而桀驁之輩，使皆斂手歸農，又策之至善者。守土者，宜亦計及此也。
茶自江蘇之洞庭山來，枝葉粗雜函重。兩許，值錢七八文。八百函為一箱。
蒙古專用和乳交易，與布並行。
掃土為鹽，味稍苦，色黑。去卜魁東西各百餘里，地名喇嘛寺，產此。三城皆食之。白鹽，則來自奉天。
黃米釀米兒酒，閱日而成。縻亦堪釀，味甘而薄。祀神用之，取其速成而潔，有醴酒之遺意焉。
艾渾產蘇子榨油，南人食之輒嘔，久乃可嘗也。
東北諸部落，未隸販圖以前，無釜甑罌瓿之屬，熟物刳木貯水灼，小石焠水中數十次，瀹而食之。商賈初通時，以貂易釜，實釜令滿，一釜常數十貂。後以貂蒙釜口易之。三十年前，猶以貂圍釜三匝，一釜輒七八貂也。今則一貂值數釜矣。
卜魁西北二百里，山崖松柞蓊鬱。江冰後，作炭者乃往，故直賤於冬。
貢莫貴於貂與珠，已載之《經制》。其黃羊、野彘、雉鹿之獲於野者，作邊土之物貢，宜矣。至於盡其土實厥篚，惟錯納於王家，雖蔗節桴苡之微，並宜志懷方之盛焉。
海青，即海東青，出遼東鷹鶻之最俊者。《明一統志》云：「小而健，能擒天鵝。」今出黑龍江左右。
鶍雞雉屬，出艾渾深山中，及劄賴特地。雌者，毛色若灰；雄若濃靛，訛呼黑雞。歲捕生者入貢。
遮鱸魚，類白魚，而首銳無骨，味若鱸，一名赭鱸，一名細鱗。歲貢百尾。
九月，棲江濱，捕而畜之。
歐李子柔條叢生，高二尺許，花碎白實，如小李。味酸澀，寧古塔、艾渾皆有之。
花水出艾渾，色赤。望之如豆，入口成液。離枝十餘日，輒化為水，以蜜收為膏充貢。
老槍菜，即俄羅斯菘也。抽苔如萵苣，高二尺餘。葉出層層刪之，其末層葉葉相抱如球，取次而舒。巳舒之葉，老不堪食，割球烹之，略似安肅冬菘。郊圃種不滿二百本，八月移盆，官弁分畜之。冬月苞紙以貢。
菱，六棱而小，產諾尼江，去皮乾之。
蕎麥面，更三四磨者，白如雪。
艾渾麥面，甘香勝中土，所產作餅松美。
白堊，如粉，入冰十餘日，制其燥塗壁不裂。
杜實產艾渾，小而赤，似桑葚，味酸。
誇闌蘑菇，生卜魁城東草地內，七月入市。誇闌者，氈廬椸木所立之周遭也。木氣入土生蘑，故名。今因其白色黑闌，名為花闌，乃強解耳。
老槍穀，莖葉如雞冠，高丈許。實如栟櫚子，深赤色，取粒作粥香美。
花有蜀葵、兔葵、萱蓼、鳳仙。長春刺梅金錢。土人呼兔葵為鬼臉葵。
雀兒花色翡翠，似鴛鴦菊，而單蒂跗橫枝上，如鳥之翔。
閃縀花以色名，似龍爪而小、山丹而曲。
草芙蓉，不知何以名，葉細如皂莢，花黃同菊。瓣規高者，亭亭二尺許。
萬年菊花，葉類草芙蓉，色黃枝柔，蒙密延蔓。一本可百餘花，或曰即層瓣高麗菊也。
高麗菊，產朝鮮，枝葉類萬年菊。單瓣，色黃赤，相間如虎皮。
日奇花，類蝴蝶，花而小。一莖十數花，辰收申放數必奇，故名葉如萱。
萵苣蓮，即罌粟。六月始花，高尺許，葉如萵苣，單瓣，微紅。中土人攜千層五色，種布之輒變。
菊亦畏霜，五月茁枝瘦弱，八月移盆入室，臨南窗下。十月花大如錢。
棠梨，郊圃間有之。土人系繪條於上，曰神所憑伏，臘祀之。有戕其枝者，則怒，不知何所取義。
城南三十里，有柳叢生，細不及指，高不及肩。杏亦然。無成樹者，花小不實。土人老死，不知鮮果為何物也。
藥味有益母草、赤白芍藥、防風、黃芩、百合、木賊、蒺藜、甘草、車前子、麥寡冬、五味子、薄荷、黃精。艾渾產黃連，然皆雜煙莽中，萎於霜雪，無採劚者。
羊草，西北邊謂之羊胡草。長尺許，莖末圓勁如松針，黝色油潤。飼馬肥澤，勝豆粟遠甚。居人於七八月間，刈積之，經冬不變。大宛苜蓿，疑即此。中土以苜蓿為菜，蓋名同也。
索倫產馬，身長足健，毛短而澤。
鄂倫春無馬，多鹿，乘載與馬無異。廬帳所在，皆有之。用罷任去，捂之即來。有殺食之，斯不復至。
鄂倫春地宜樺，冠履器具，廬帳舟渡，皆以樺皮為之。黑龍江產魚，惟鯽一種。諾尼江無蝦蟹，而魚屬皆備。五月魚車塞路，長二尺許者，值十餘錢。六七月水漲，則大魚不入網。江凍，鑿冰取之，價十倍。夏多鯉，冬多鯾鱖，味淡而腥。
勾星魚，鱗斑然如列星，長喙。漁者間以箸探其口，嚙之至死不釋。段刃之釜中，猶躍躍也。腥穢不可食。
堪達含，馳鹿也，項多肉。陸佃《埤雅》云：「北方有鹿，形如駝。即此。
色蒼黃，無斑角，堅瑩如玉。中有黑理，橫截之，鏤為決，使理周於外，一線勻圓。選一決於數十角，直數萬錢。弟世莊有詩曰：「臃腫額端欺鹿角，耶當項下鬥狼胡。可憐骨碎三軍指，曾助天山一箭無」。
沙雞，鳩形，鶉毛，足高二寸許，味勝家雞。
老槍雀，一名千里紅，與雀無異，惟顯有紅毛，產俄羅斯地。至以十一月囮而取之，炙食甚美，籠畜之輒死。
無蟻。
蚊不入室。
五色石，產黑龍、諾尼兩江岸，通明如瑪瑙。紅圓者象含桃，或取以飾念珠。
空青，漁人閒得之，不敢私匿。將軍酬以值，遣官奏進。或弁卒自得之，即遣送京師，奏其名例，得賜紵帛。
龍骨，艾渾江岸數尺下恆有之。或曰龍蛻，或曰孽龍，謫而死者。
屋皆南向，迎暄也。日斜猶照，故西必設窗。間有北牖，八月瑾之，夏始啟。
屋無堂室，廠三楹。西南北土床相連，曰卍字炕。虛東為然薪地，西為尊，南次之，皆賓位也。
土垣高不逾五尺，僅可闌牛馬。門亦如闌，穿橫木以為啟閉。中土人居之，始設門。相傳未立城時，惟溝其宅之四面為界。
拉核墻核，猶言骨也。木為骨而拉泥以成，故名。立木如柱，五尺為間。層施橫木，相去尺許，以鹻草絡泥，掛面排之，歲加塗焉。厚尺許者，堅甚於甃。一曰掛泥壁，工匠皆流人，技拙而直貴。土著人架木覆茅，婦子合作，戚友之能匠事者，助而不傭。
草屋茅厚尺許，三歲再葺之，官署亦然。暖於瓦也。庵廟則瓦。
卜魁，柵木為城，將軍公署、私第，皆在夾植大木中，實以土。寬丈許，木末高低相間，肖睥睨。四門外環土城，累垡為之。周六里，西面二門。近南者臨水，寬廣可數百畝，江漲則通流。墨爾根、艾渾重城，皆植木為之。
入土城南門，抵木城裡許，商賈夾衢而居，市聲頗嘈嘈。外此，雖茅茨相望，然草寂煙寒，終是塞垣氣象，且不若中土荒縣郊外。惟庵剎四五而已。餘有詩曰：「夕陽巷冷牛羊氣，平野天低狐兔秋。」又有曰：「山雞來井竈，晝犬吠衣冠。」觀者可略見其意。
