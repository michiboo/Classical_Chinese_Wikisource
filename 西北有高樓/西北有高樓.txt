
↑ 《玉臺新詠·卷一》
《昭明文選》註：「古詩，蓋不知作者，或云枚乘，疑不能明也。」
《玉臺新詠》認為此詩為枚乘所作。
西北有高樓　　上與浮雲齊
交疏結綺牕　　阿閣三重階
上有絃歌聲　　音響一何悲
誰能為此曲　　無乃杞梁妻
清商隨風發　　中曲正徘徊
一彈再三歎　　慷慨有餘哀
不惜歌者苦　　但傷知音稀
願為雙鳴鶴　　奮翅起高飛
