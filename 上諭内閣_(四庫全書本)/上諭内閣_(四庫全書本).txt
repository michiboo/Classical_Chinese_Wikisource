　　欽定四庫全書　　　　　史部六
　　上諭內閣　　　　　　　詔令奏議𩔖〈詔令之屬〉提要
　　〈臣〉等謹按
　　上諭內閣一百五十九卷雍正七年
　　世宗憲皇帝俯允廷臣之請
　　命和碩荘親王允祿繕録刋布所載起
　　御極之初止於是年以雍正九年告成
　　皇上即阼以後復
　　命和碩和親王𢎞晝編次雍正八年至十三年
　　上諭校正續刻補為全書以乾隆六年告成原本皆以每月別為起訖不標卷數今恭依舊次釐為一百五十九卷原本亦未題書名今恭繹
　　諭㫖由內閣
　　宣示者居多謹題曰
　　上諭內閣以別於
　　上諭八旗諸編焉伏考
　　國家舊制始置內三院後乃改置內閣以出納
　　綸音恭逢
　　列聖膺圖
　　乾綱獨握自増用奏摺以後皆
　　髙居紫極
　　親御丹毫在廷之臣一詞莫賛即
　　硃批諭㫖是也其題本由內閣票擬者遇事涉兩岐
　　輒恭繕雙簽以請無敢擅專至於
　　訓誥特頒則
　　指授內直諸臣於
　　禁廷具草有纎微未達
　　聖意者必
　　御筆塗乙添注亦罔敢以私意叅其間
　　鑒定之後降附內閣宣布中外而已更無由如前代宰輔假批答以竊威福者此一百五十九卷名為臣工所繕録實與
　　御札手勅無以異
　　勵精宵旰之懷謹持魁柄之意萬世可伏讀而見之
　　也我
　　皇上御跋程頤經筵劄子力斥其天下安危繫於
　　宰相之説誠所謂聰聴
　　彛訓垂裕後昆者矣乾隆四十二年十月恭校上
　　總纂官〈臣〉紀昀〈臣〉陸熊〈臣〉孫士毅
　　總　校　官　〈臣〉　陸　費　墀






