
豪家沽酒長安陌，一旦起樓高百尺。
碧疏玲瓏含春風，銀題彩幟邀上客。
迴瞻丹鳳闕，直視樂遊苑。
四方稱賞名已高，五陵車馬無近遠。
晴景悠揚三月天，桃花飄俎柳垂筵。
繁絲急管一時合，他壚鄰肆何寂然。
主人無厭且專利，百斛須臾一壺費。
初醲後薄爲大偷，飲者知名不知味。
深門潛醞客來稀，終歲醇醲味不移。
長安酒徒空擾擾，路傍過去那得知。

