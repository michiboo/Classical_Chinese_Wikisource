
結廬對中嶽，青翠常在門。
遂耽水木興，盡作漁樵言。
頃來闕章句，但欲閒心魂。
日色隱空谷，蟬聲喧暮村。
曩聞道士語，偶見清淨源。
隱几閱吹葉，乘秋眺歸根。
獨遊念求仲，開徑招王孫。
片雨下南澗，孤峰出東原。
棲遲慮益澹，脫略道彌敦。
野靄晴拂枕，客帆遙入軒。
尚平今何在，此意誰與論。
佇立雲去盡，蒼蒼月開園。

