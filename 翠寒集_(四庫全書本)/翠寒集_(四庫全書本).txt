　　欽定四庫全書　　　　　集部五
　　翠寒集　　　　　　　　別集類四〈元〉
　　提要
　　〈臣〉等謹按翠寒集一卷元宋無撰無字子虛蘇州人嘗舉茂材不就是集前有自序又有元貞乙未趙孟頫序延祐庚申馮子振序然卷末有趙孟頫遺墨詩不應有孟頫序以自序考之葢此本為無晚年自定子振為序而刻之孟頫所序乃其少作以其名重仍刋以冠集耳子振序仿李中碧雲集序例摘錄其佳句甚悉所舉如古研歌之神媧蹋雲去補天留下一團焦黒煙殆粗獷不復成語又如楊栁昏黃晚西月梨花明白夜東風之句亦失自然然其他品題大抵精當統觀其集七言古體純學李賀溫庭筠時有雋語樂府短章往往欲出新意而反失之纖五言律詩五言長律最為擅長七言絶句次之七言律詩又次之五言古詩集中惟建業懷古一首亦僅如拗體律詩句句對偶特平仄不諧耳蓋才所不近避而不作也亦可謂善藏其短矣乾隆四十五年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








cq=157
　　翠寒集原序
　　呉古為都㑹山水富甲東南長材秀民間見層出以濟時需獨唐皮日休陸魯望隱松陵為詩文相倡酬故呉之山川自西子嬖娃宮鹿逰胥臺殘花遺草煙霾雨曀悒鬱千載間皆能發而化之為詩余先子昔處是邦嘗往來呉中皮陸之風尚可想見辛夘秋客燕子虛與予逰甚稔每話具區山水之勝出所為詩風流藴藉膾炙可喜皆不經人道子虛年未艾有能詩聲且通史西溪王中丞以茂材舉之辭不就予觀子虛多自負雖以時卷舒豈若唐之皮陸真能隠於詩耶使子虛仕與詩並進大篇長什當有寫御屏者子虛姓宋舊以晞顔字行世居晉陵家值兵難遷呉冒朱姓雲元貞乙未中秋呉興趙孟頫子昻父序
　　天詘西北曰無曠古未有有姓而以無為之名者呉人宋子虛乃以無為之名斯名也殆自子虛始無是公烏有先生之流乎盧仝馬異竝稱一時相與莫逆於是不能無仝自仝異自異之對待吾欲取某姓而姑名之曰有為子虛之對待則三千載之有姓氏不聞單無之隻字為之名者徐無鬼魏公子無忌之屬生戰國者無之下必有連綴某字以為之名未有若宋子虛之無有獨無對之特出苟求其故毋以則春秋之冉有乎或曰以冉有對宋無與盧仝對馬異固無以異而以嵗月卜之吾東家聖師之闕里則去冉有也惜乎逺矣有無姑置吾讀子虛所為詩則求之吳中殆無詘第二指然則五茸三泖之地望不但無能名子虛者併與子虛之詩無之此邦不可無斯人可無其詩乎其烏夜啼公無渡河戰城南公莫舞至妾薄命古硯歌諸篇皆古錦神林鬼塚外帶三分鳯麟洲上飛仙羽翮格力其五言律風調悽惋不勝江哀浦思之情悰如承恩金馬詔失意玉環詞落月今誰弔長庚夜自明雖使太白復生亦應為之擊節七言律楊柳昏黃晚西月梨花眀白夜東風鞦韆庭院人初下春半園林酒正中五言如乙鳥歸來社辛夷開過春如身黃松上鼠頭白竹間禽七言如桃葉歌殘秣陵酒梨花夢㫁景陽鐘五言如採藥逢毛女焚香對羽人如客愁三月盡春夢五更初七言如縮地日攜龍作杖臥雲時約鳯吹笙五言如蜀魄花成血山魈樹隱身竹枝歌峽夜椰子醉蠻春如空悲祖龍死但覺鮑魚腥如織女支機穩山人作枕便異或稱羊化疑應訝虎眠不須填碧海直欲補青天如勒銘留水寺應供宿江城夏減遊方興秋添住岳情標致極似盛唐諸人而對偶之工興寄之永飄飄然自拔於王金陵含風鴨緑𥻘𥻘起弄日鵝黃裊裊垂北風吹樹勁西日照窗涼之頂𩕳其絶句雅淡清潔一字不可易豈但吳中無子虛之詩乎子虛有韻人之姿而天壤間知子虛者無幾余知子虛最晚恨余老無能為矣姑取其詩集而序之好事者寫而傳之有味乎其言而時諷誦之彼嘲韻風弄涼月之客主豈特可摽而出之大門之外雖卻數十百驛猶俗氣溷人也子虛嘗舉茂才於王西溪平生獨刻意於詩宦情雲薄以故不肯輕就籠絡弊弊焉追逐時好以取世資其胸中泊然無營殆眼中真無其匹者太湖三萬六千頃寧當無真識子虛者耶異時白醉吟生七月能識之無二字是孩提時已識宋子虛之名矣醉吟晚守姑蘓惜乎子虛不當是時如子虛當其時持其詩納之白傅則翠寒之集若不噓而登之白玊之堂他日亦應俎豆洛社諸人之右寧當碌碌落落呉門乎雖然今世未嘗無樂天當別有識子虛者其未能如醉吟翁方孩提識之無者勿以語之翠寒其詩集之雅號雲延祐庚申冬孟一日海一粟馮子振序
　　僕㓜游漢沔嘗從歐陽巽齋先生學先生學浩漾莫窺其涯涘獨於詩少致力焉弱冠客江東識中齋鄧侍郎於臺鄧與歐陽鄉友也屢以詩屬和而啓發為多䝉知固深曽未敢呈稿尋以親病亟歸公亦趣𧚌廬陵濵行始見而序之洎吳興趙翰長品題皆少年時作既方悔悟芟摭迨盡至海粟翁印可者合二卷僉曰可傳而翁又割己資相之始刻焉今流落人間者是也甲子逾耳順息交卻掃衰罷寢臥猶念往昔跋涉南北觸事命題衝口作語就亦棄去六七年間所作無幾閒拾殘餘裨成一卷里人江村民復取書之湖海大匠儻刋正諸倖幸至元丙子秋吳病叟宋無子虛志於翠寒山隱居











　　欽定四庫全書
　　翠寒集
　　元　宋無　撰
　　烏夜啼
　　露華洗天天墮水燭光燒雲半空紫西施夜醉芙蓉洲金絲玉簧咽清秋鼙鼓鞭月行春雷洞房花夢酣不廻宮中夜夜啼棲烏美人日日歌吳歈吳王國破歌聲絶鬼火青熒生碧血千年壊塚耕狐兎烏銜紙錢掛枯樹髑髏無語滿眼泥曽見吳王歌舞時烏夜啼啼為誰身前歡樂身後悲空留瑟怨傳相思烏夜啼啼別離
　　自君之出矣
　　自君之出矣妾不出閨門懐君不敢恨惟有感君恩
　　又
　　自君之出矣妾自奉尊嫜知君不思妾亦當思故鄉
　　公無渡河
　　九龍爭珠戰淵底洪濤萬丈湧山起鱷魚張口奮靈齒含沙射人毒如矢寧登髙山莫涉水公無渡河公不可止河伯娶婦蛟龍宅公無白璧獻河伯恐公身為泣珠客公無渡河公不然憂公老命沉黃泉公沉黃泉公勿怨天
　　戰城南
　　漢兵鏖戰城南窟雪深馬僵漢城沒凍指控指㫁折寒膚著鐵膚皸裂軍中七日不火食手殺降人吞熱血漢懸千金購首級將士銜枚夜深入天愁地黑聲啾啾鞍下髑髏相對泣偏裨背負八十創破旗裹屍橫道旁殘卒忍死哭空城露布獨有都䕶名
　　公莫舞
　　公莫舞公莫舞鴻門王氣歸真主何人睚眥赤龍子手循玊玦目相語令公莫舞公楚舞劍光射日白虹吐人發殺機天不與撞斗帳中唉亞父霸業明朝棄如土
　　長門怨
　　金壺咽淚蓮花澁銀箭浮遲渇烏泣知更阿監羅襪氷瞑對星河玊階立內官唱漏催曉籌芙蓉夢破燕支愁起來妝罷窺繡戶三十六院殘燭幽建章風傳鳯吹逺翠華晨幸昭儀館箜篌不語心自語愁長如天恨天短紅裀暖踏楊花雪絳縷閒封守宮血鸚鵡空猜警蹕聲春寒緊䕶流蘓結
　　寳劍謡
　　銕精蒼玊龍景潛萬丈虹孤電走白日老氷立秋空提出天地愁八極來清風未逢龍準帝古匣塵土䝉大蛇當道兮若㫁秋蓬嗚呼寳劍兮亦將遇乎英雄
　　枯魚過河泣
　　北溟有鯤歕薄崑崙氣吞積石摧禹門過河河水枯蹤跡困泥塗垂涎向海若能濟涓滴無中流有魴鯉不貸斗升水巨口走噞喁逆游莫若鮪鯤兮鯤兮爾泣何由龍伯知決雨津倒天池洚水橫行隨鯤所之揚鰭為謝魴與鯉還有桃花春漲時
　　玉津園棄景鐘歌
　　炎精不靈火不徳赤熛怒帝䘮英魄羿弓射日日無光黃金大鏞破釡色天崩七廟移神虛鬼哭長陵一壞土十二盤傾夜月寒漢銅仙人淚如雨六龍屈曲眠秋草草根蟪蛄語昏曉紫苔滿地愁古春東風吹得乾坤老蝸涎鳥篆銀泥剝烏啄蒲牢戲左角更殘漏㫁聲莫聞凡鷄司晨尊鐵鐸
　　妾薄命
　　雲母屏琢春氷鮫女織綃蟬翼輕比妾妾薄命比君君薄情紅綿拭鏡照膽明還疑妾貌非傾城傾城從來有人妒況復君心不如故故人心尚峯九疑新妾那能無故時補天天髙填海海深不食蓮菂不知妾心
　　天馬歌
　　天馬天上龍駒生天漢間兩目夾明月蹄削崑崙山元氣飲沆瀣躍步超人寰天上玊帝老不騎饑食虎豹曉出闗滅沒流彗姿歘忽紫電顔黃道三十六萬里日馳週天去復還時乎降精渥窪中龍性變化終難攀天馬來瑞何朝化為龍應童謡騶虞仁獸恥在坰龍亦絶跡歸赤霄風沙豈無大宛種雖有八極安能超天馬來雲霧開天廐騕褭鳴龍媒龍媒不鳴鳴駑駘
　　古硯歌
　　神媧踏雲補天去遺下一團蒼黑天千年萬年乾不得長帶盤古青紫煙玉工剖天天化石石內星精有餘魄琱光發炯成禹璧海王川後輸𤣥液帝青呵霧坤倪濕匣月不開太隂泣破天殘缺無人補一穴絲絲漏春雨空藏老石磨今古補天何時與天語
　　五雜組
　　五雜組角黍絲往復還借書瓻不得已居九夷
　　五雜組冠冕纓往復還戍卒更不得已困平城
　　湖上意
　　晚過鴛鴦浦無心唱採蓮莫嗔蘭槳急為要趂前船
　　江上意
　　朝來暮還去寒潮不曽住江水亦有情佳期幾畨誤
　　甘露寺放舶至𤓰洲風作
　　天造西來險山迴北固形㫁崖纒赤日孤柱擘蒼溟此地何能限長江或有靈然犀夜照浪飲馬曉吞星鐵鎖沈寥廓樓船沒杳㝠乾坤一衣帶吳楚兩郵亭擊楫人人倦吹笳處處聽海門沙自白𤓰步草猶青夢墮浮家樂魂遭捩柁醒計程秋獵地問舍暮漁汀倐忽波濤變匆忙網罟停疾颷移蚌室暗雨卷龍庭贔屭黿鼉壯谽谺樹石腥危檣連偪仄髙岸失竛竮世事無深測生涯獨未寧愁煩復消釋題詠紀曽經
　　送鄧侍郎歸江西〈光薦〉
　　中國衣冠盡孤臣蹈海迴秦思魯連操漢憶賈生才天逺文星隱江平畵鷁摧人尋芳草去雁到故鄉來山色催行櫂波聲送客杯身還蘓武節夢泣李陵臺水落蛟龍縮城空鼓角哀蒼梧雲浩蕩黃屋浪崔嵬夜雨江蘺濕春風杜若開祇令少微動慎莫應三台
　　李翰林墓
　　嗜酒傲明時何因賀監知承恩金馬詔失意玊環詞名與三閭並身將四皓期匡山有書讀應亦嘆歸遲
　　又
　　一騎紫鯨去空掩謝山塋落月今誰弔長庚夜自明乾坤沈秀氣江水帶哀聲天上多宮府文章不可輕
　　長相思
　　昨夜相逢處朦朧春夢中遼西書不到莫是戍遼東
　　月上人還西湖
　　南峯歸度夏舊業在煙霏半夜聞清磬一燈明翠微雲蘿尋寺逺猿狖見人稀想到經行處天花繞錫飛
　　次友人春別
　　波流雲散碧天空魚雁沈沈信不通楊栁昏黃晚西月梨花明白夜東風鞦韆庭院人初下春半園林酒正中背倚欄杆思往事畵樓魂夢可曽同
　　答王子長
　　病後得書頻情知未立身孤燈風雨夜兩處別離人乙鳥歸來社辛夷開過春如逢元白問莫說為詩貧
　　廢宅
　　金谷花開得幾春東風吹逐路傍塵蛙鳴私地為官地燕認新人是故人珠履賣錢豪客散玊釵乗傳舞娥顰獸環一鎖歌鐘㫁時有鴞聲恐四隣
　　春愁
　　金雁塵香暗鳯絃紅繩風緊閣鞦韆園林寂寞無鶯燕一段春愁是杜鵑
　　南峯宴坐僧
　　空嵒槁木形入定掩松扃鵲供銜來菓猿看誦罷經雲霞埋衲重苔蘚上鞋青只有樵人識曽因採茯苓
　　訪山中隱者
　　遙聞擣藥聲知有幽人家相尋卻無路又隔一谿花
　　別惠上人
　　秋歸虎谿月攜錫入雲松又向深山住還聞古寺鐘出生供野鳥持呪伏潭龍好去東林下吟看五老峯
　　銅陵五松山中
　　樵聲聞逺林流水隔雲深茅屋在何處桃花無路尋身黃松上鼠頭白竹間禽應有仙家住避秦來至今
　　浦口
　　浦口晚潮來佳期那可待浪急行蘭舟蘋花更難採
　　山中書事
　　學道志雲霄自然塵念拋雨寛琴上線風響樹間瓢果熟供猿食松髙任鶴巢看他陳處士終被華山招
　　泰伯廟
　　古者吾夫子曽稱三讓名後來秦失鹿劉項死相爭
　　三髙祠
　　退能合天道隱亦是人豪借問祠前水如今幾個髙
　　金陵送倪水西之江陵
　　楚江江上暮雲東萬里春波去意濃桃葉歌殘秣陵酒梨花夢㫁景陽鐘沅湘水落瓊瑤合巴蜀山來錦繡重囘雁峯前見歸雁相思何處再相逢
　　戍婦言
　　姑嫜有妾奉征戰盍郎行早取封侯去封侯妾亦榮
　　送葛鍊師逺遊
　　仙翁去醉碧桃春鶴背風吹萬里身洞裏棋髙饒幾子瓢中詩好寄何人三峯紫翠浮芒屩五嶽煙霞染葛巾歸日定知能縮地莫教青竹化龍鱗
　　雲雨
　　雲雨朝朝暮暮新襄王魂㫁楚江春武丁曽有中宵夢惟覔巖前版築人
　　華蓋峰逸人
　　十步九巖壑結茅無四隣山中春雨過水上落花新採藥逢毛女焚香對羽人時攜一瓢酒醉著去朝真
　　岳陽夜泊圖
　　長憶巴陵山水秋老來看畵卻成愁箇中無聽猿啼處若聽猿啼更淚流
　　江南思
　　暮雨娥皇廟春風西子城相思行不得更聽鷓鴣聲
　　寄王子長
　　薄宦仍依楚長聞傍酒壚客愁三月盡春夢五更初吟卷看花掩行牀並竹鋪江湖有佳句知我毎相於
　　明皇竝轡圖
　　三郎沉醉玊環隨不上金輿索馬騎老大獨歸南內裏風流無復並鞍時
　　贈皖山道士
　　世人曽不識頭帶樹皮冠閒種藥來賣醉將琴去彈鶴銜仙菓下猿竊玊書看莫服丹砂好恐師生羽翰
　　送謝士良之江東
　　謝安遊賞去別酒惜臨分萬里甘為客三春苦送君風㠶敧逆水江樹入空雲若過青山下須題李白墳
　　春閨
　　閒畵金釵記逺人杜鵑啼血又殘春琵琶絃上無多字近日相思彈不真
　　送僧還天目
　　缾錫亂峰西藤蘿晝掩扉山蔵翠微寺僧向白雲歸梵寂風沉磬禪深雪到衣想曽行道處猿鳥共忘機
　　破牕
　　蘚畫蟲絲紙半無雨分錢㸃入櫺踈秋風吹得青燈滅螢火飛來照讀書
　　寄郴陽廖有大
　　逺宦身安不題書淚幾行千山萬水路一日九迴腸鶗鴂懐春語蘼蕪入夢香王孫歸未得歸得早還鄉
　　沙門島
　　孤嶼壓滄海風濤直下危蛟人依蜃市魚女祭龍祠月黒犀牛鬭波紅螮蝀垂登臨有竒觀感慨但言詩
　　漢宮
　　武帝昇遐玊殿空金人夜泣月明中三千嬪御無行幸猶費丹砂飼守宮
　　沙上
　　四望無邊際中浮一片沙人家居釣艇官賦種蘆花渚緑紅蒿短江清白鳥斜乘流欲東去萬里寄生涯
　　牆頭杏花
　　紅杏西隣樹過牆無數花相煩問春色端的屬誰家
　　金陵懐古
　　宮甎賣盡雨崩牆苜蓿秋紅滿夕陽玉樹後庭花不見北人租地種茴香
　　墨梅寄因上人〈六言〉
　　寒枝香在天外疎花影流水中梨雲夜深清夢草𤣥筆底春風
　　又
　　夢覺霜林墮月眼明野水浮枝橫玉不吹春去㫁縑閒寫相思
　　長信秋
　　長信秋來月自圓夜香猶拜玊階前妾今不願君王寵惟願君王壽萬年
　　句曲王尊師
　　不與俗人接草堂雲自封有時鍊丹去無處覔行蹤樹暖猴捫蝨花香鹿養茸曽期屍解後終隱大茅峰
　　萍
　　風波長不定浪跡在天涯莫怨身輕薄前生是柳花
　　山中僧
　　雪頂霜眉齒半稀跏趺苔石看雲歸山童掃葉鶴飛起狼籍松花滿衲衣
　　唐人四馬卷
　　金銜初脫齒新齊蹄玊無聲赤汗微昨日杏園春宴罷滿身紅雨帶花歸
　　又
　　簇仗回來玊勒閒黃門牽向落花間君王不愛長楊獵嘶入春風十二閑
　　又
　　霜蹄踏月早朝囘尾弄紅絲拂紫苔日暖龍池初洗罷尚方聞進御鞍來
　　又
　　太僕新調試錦韉九重日色照連錢春來興慶池邉路偏稱宮中軟玊鞭
　　宮人斜
　　步搖明月冷無光骨掩春泥草亦芳艶魄不隨紅粉盡化為蝴蝶舞昭陽
　　遊楞伽寺
　　蘿逕入蒼靄鐘聲來翠微招提在何許雲外一僧歸
　　猿
　　巴峽聞聲愁㫁腸冷泉照影緑隂涼藤搖亂雨領兒過樹曬斜陽拾蝨忙獻菓去尋幽洞逺攀蘿來撼落花香空山月暗無人見啼入白雲深處蔵
　　鶴
　　毛骨珊珊白雪清千年世上頂丹成晴飛碧落秋空濶露立瑤臺夜月明仙島雲深歸有信天壇花落步無聲時來華表何人識依舊翻身上玊京
　　遊天姥山
　　欲去不得路自將蘿蔦捫相逢採藥叟偶入落花村晴草鹿眠軟雨潭魚上渾無人動煙火應取曉霞吞
　　寄題無照西園
　　近地棲禪室祇園草木薰鞋香花洞雨衣潤石欄雲松吹和琴雜茶煙到樹分遙知道林輩來此論𤣥文
　　寄㫁江上人
　　長江瀉百灘句截㫁狂瀾片石青松下孤風白日寒空花隨麈落曉月對棋殘誰共清吟癖嵒扉敞夜䦨
　　寄錢翼之
　　作賦擬相如何人誦子虛琴彈中散操扇玩右軍書北闕青雲近南冠白髪踈煩君傳遺逸著我入樵漁
　　揚州即事
　　玊壘開方面金湯控上游連營驃騎宅重柝雁行樓彊弩虛空發飛橋日夜浮煙生烽燧地草死虎狼秋此處兵威震當時國步憂六年襄郡守三䇿藎臣謀大將深圍陷長江萬里休兩淮先按堵孤注獨橫籌破竹纔乗勢聞風已置郵乾坤機軸轉海嶽版圖收春變山堂栁波通汴水鷗平坡南下馬逺渡北來舟無復瓊花夢猶餘芍藥愁塵埃何豎子還擁黒貂裘
　　商人婦
　　日日湖頭望望夫夫未囘無情春水恨秪送別船來
　　玉環病齒圖
　　一㸃春寒入瓠犀海棠花下獨顰眉內廚幾日無宣喚不問君王索荔枝
　　琵琶
　　一片相思木聲含古塞秋琵琶是誰製長撥別離愁
　　杜工部祠
　　老病思明主乾坤入苦吟秋風茅屋句春日杜鵑心詩史孤忠在文星萬古沉秪應憶李白到海去相尋
　　山中
　　半嶺松聲樵客分一溪春草鹿成羣採芝人入翠微去丹竈石壇空白雲
　　湘竹杖寄無住
　　采向舜妃江廟前得來賈客木蘭船老宜泉石搘慵態吟稱煙霞倚瘦肩宴坐夜和金錫憇經行春卓紫苔穿知師道價神龍䕶莫漫騰空去九天
　　老將
　　殺氣消磨暗鐵衣夜看太白劍無輝舊時麾下誰相問半去封侯半不歸
　　老馬
　　瘦蹄生入玊門闗病放沙場戰骨閒歸齕殘芻應有淚將軍頭白戍天山
　　老農
　　倩搔背癢坐深村愛說前朝賜帛恩縣帖不來尋社長自攤牛契教𤣥孫
　　老牛
　　草繩穿鼻繫柴扉殘喘無人問是非春雨一犁鞭不動夕陽空送牧兒歸
　　如鏡伐竹架過牆葡萄㫁竹揷地復生枝葉無住序曰瑞竹余以詩贈之
　　為引寒藤延晚翠試栽碧玉動秋根鳯梢依舊生虛籟龍籜相將添逺孫林月過庭窺㫁影茶煙潤色到啼痕湯休麗藻題還徧貝葉應多此處繙
　　無題
　　花影玲瓏滿繡牀自調緑綺背紅牕惆悵佳期學絃線七條哀怨不成雙
　　寄衣曲
　　聞有宮袍賜翻令閨意傷良人在行伍秪待妾衣裳
　　又
　　征衣須早寄遙憶藁砧寒莫訝啼痕少相思淚已乾
　　贈竺鍊師
　　姓疑乾竺古先生霞外幽棲近四明履斗星移冠劍影步虛風引珮環聲蘂宮夜喚青鸞降花洞朝騎白鹿行長使芝童看藥竈為耽瓊液過蓬瀛鶴傳仙語歸華表魚寄丹書上赤城怪石醉中拈筆畵險棊靜裏按圖爭玉桃竊慣慵留種瑤草尋多盡識名縮地日攜龍作杖臥雲時約鳯吹笙海邊定與安期遇闗上當逢尹喜迎我本翠寒山道士相隨便欲採黃精
　　送翟山人
　　聖代容髙尚山林隱去休方知堯舜日亦自有巢由
　　贈日東僧
　　肄業重溟外隨縁大夏中錫飛鯨海靜杯渡蜃樓空音信千峯隔華夷一水通秋深故國夢應與逝川東
　　江山萬里圖
　　只尺寒流千萬峰湍聲寂寂暮猿空買船欲泛春潮雨楚樹吳雲是畵中
　　江南曲
　　遙天碧蕩蕩逺草緑愔愔併作相思海春來一様深
　　蕃釐觀感瓊花
　　后土祠南裔坤維嫓室家國封嚴典禮宮祀尚褒嘉不是神靈異焉能眷邇遐應須有玊女到此賞瓊葩麗服從空降明粧倚日斜同揮五雲扇共駐七香車月姊羞調粉風姨罷散花青童迴絳節金母屏彤霞故事唐時盛佳名數代誇塵根雖下界天意在中華雪讓瓏璁巧氷銷刻鏤瑕人間惟獨爾地上更何加萬蘤殊寥落羣芳避艶邪玫瑰誠執御芍藥等泥沙聖運俄驚輟兵強忽肆拏舛訛難核實真贋遂聱才雷雨還驚蟄潛蔵重發芽旁枝微舊崛新葉漫榮荂尤品終蕪沒珍蕤逐水涯兩朝成草莽九廟雜龍蛇古殿蘭旗暗殘爐桂燎賒蕣顔愁想像珠樹絶驕奢寂寞無雙譽徘徊但自嗟八仙聊免俗消得寳欄遮
　　送母丘秀才自黔中歸益川
　　黔南萬里地劍外去寧親蜀魄花成血山魈樹隱身竹枝歌峽夜椰子醉蠻春歸訪王孫宅彈琴有故人
　　郊外晚望
　　野曠行人少林荒夕照微煙中一聲何處牧兒歸
　　揚州
　　紅橋二十四明月照笙歌若是迷樓在遊人應更多
　　寄山中僧
　　名山舊隱巗巒秀精舍蕭閒殿閣虛像禮旃檀千古佛經翻貝葉五天書獸依草座跏趺後禽下花臺施食餘空翠濕衣橫楖栗紺泉澄盋涌芙蕖鷲峰夢遶雲中寺鹿苑身棲物外居清梵夜迴松月冷孤禪晝起栢煙疎曙鐘寒韻侵虛籟午供春香入野蕪道念有時憐老病塵縁無計問真如逺公若許來同社陶令何妨去結廬便向東林傍尊宿菩提從此發心初
　　遊三茅華陽諸洞
　　冠帶寒星帔剪霞步虛去宴玊宸家醉歸卻跨青鸞下衝落碧桃無數花
　　又
　　玉案清香徹夜焚紫煙成蓋覆茅君數聲金磬秋壇霽敲碎遙天一縷雲
　　又
　　書滿琅函秘不開雲牕霧閣鎖青苔門前白鹿將麑過定是避秦人引來
　　又
　　淡染雲霞五色衣杏壇朝罷對花披洞中養隻千年鶴長被仙人來借騎
　　墨梅
　　生意𤣥煙裏春工毛穎中枝頭兩三蕋開不假東風似到孤山下斜枝入眼中分眀幾㸃雪欲折又成空
　　杭州
　　錦繡波翻太液空一池寒雨落芙蓉內前尚有中官住卻聽西蕃寺裏鐘
　　羅嗊曲
　　玉井荷花碧中蔵偶意深綠房千萬菂多少可憐心
　　四皓
　　四老本英雄來成羽翼功向令秦重士未必隱山中
　　子陵
　　乾坤罷戰塵漁釣可藏身何事劉文叔猶來覓故人
　　孔明
　　有心興漢室不意託孤兒帝昔曽三顧臣今表出師
　　淵明
　　心寄羲皇上生逢晉宋時風流千古意只有杜䳌知
　　春歸
　　報道春歸去忙來看落紅豈知春不去還在綠隂中
　　漁父
　　紉草成春服汲湘供晚炊人間風浪險醉裏幾曽知
　　馬塍
　　桃李宮城近偏承雨露恩至今耕種地一半作花園
　　蘓堤
　　漢苑花何處唐陵栢已空相逢大堤柳令我憶蘓公
　　玉津園
　　御愛花無主長生樹幾時青青輦路草盡屬牧羊兒
　　武穆墳
　　若論將軍勇神京反掌圖中原數千里可惜葬西湖
　　祚徳廟
　　祀典當時盛忠曽保趙孤誰知宋祚絶今與廟俱無
　　景靈宮
　　孟月祠原廟都人憶故宮當年駕幸處喬木鳥呼風
　　杭州
　　山勢猶龍鳯行宮已劫灰北人偏悵望曽見汴京來
　　建業懐古
　　離居迫馳道晨往內西門屏營無顧問偶逢路人言昔有六代宮今為百姓園阿閣餘故基層城但頽垣金鋪失嚴玊座變荒原陳昏蚤墮滅隋奢亟崩奔樂極終復悲替興相覆翻結綺徒構恨臨春工鎖寃貴嬪艶亦無麗華皆不存髙堧鳥烏集沃壤蓬麻繁鴞如拜月魄蝶化尋芳魂草遺舊裙色花新啼痕空餘龍津水流入魚藻渾猶涵睿澤在尚感陽和恩孰知涓滴微曽悅萬乘尊坐令芻蕘賤禊飲汙其源念彼禾黍地悽然難具論寵深乃見辱涕下還成吞
　　海上自之罘至成山覽秦皇漢武遺跡
　　霧氣沈坤極濤聲撼北溟雲霞五色水丹碧萬重屏脈絡華夷秀併吞宇宙青石樑橫地戶洞構壓風霆砰磕紛鳴鼔漰渹疾建瓴提封思霸主廵狩陟遐坰黔首何多難皇居不少寧山驅麟避藪海塞蜃遷庭鹵簿周荒服鱗蟲畏典刑天吳驚象駕精衞泣鑾鈴浪激秦嬴怒崕崩漢武靈空悲祖龍死但覺鮑魚腥采藥終驕妄求仙竟杳冥惟聞傳二世無復享千齡古昔飛騰客能存變化形解交烏兎髓定翳鳯凰翎玉檢微藏㫖金丹別有經東華司笇厯南嶽攷功銘億劫開𤣥閟三宮䕶紫扃睿仁斯可冀淫暴詎堪聽漫致安期舄虛邀阿母軿昆池波鼎沸阿閣土花零夜雨虵升樹春潮蛤上汀茂陵迷亂草禁苑暗流螢奢侈如飄電危亡若炳星明君當至治方士或來停火宅休生棘情河易轉萍願逢清靜化昌運幾時丁
　　憶舊寄金陵馮壽之
　　憶昔江東日離居託孟隣儒家見君好談席偶情親南鬥文昌近西山爽氣新驪珠驚俗眼瓊樹倚芳晨大雅今重覩竒才豈易倫珊瑚生海網汗血出天津句滿鷄林賈名齊雁塔人傳經心入聖用筆意凝神射䇿應先手蔵環定後身巨流思待濟吾道詘當伸落魄傷遲邁依棲笑隱淪三年為倦翼萬里作窮鱗伏枕思霜橘歸溪戀紫蓴鴻稀石城信魚隔太湖濵故宅閒多草空船獨採蘋夜吟酬蟋蟀暮景歎麒麟老恐襟期㫁悲懐轍跡陳舊峰還似洛淮水想猶秦勝地登臨數殊鄉夢寐頻潮吞李白月花動謝安春有興須相覓無聊漫自呻休疑交契濶尚覺膽輪囷逺物那堪贈佳音欲細詢勞歌因奉寄題罷更沾巾
　　詠石得天字
　　肢脈崑崙析胚渾混沌先靈分𤣥島峙秀聚景雲鮮覆壓風雷窟枝撐宇宙穿崚嶒敧篠霧歴棘聳蘿煙嶪嶪棲危壁磷磷過瘦㳙雨攻繩眼㫁浪擊彈窩圓筆架珊瑚豎屏圍瑪瑙偏骨攅獰鬼竦脊凸老蛟跧劍卓空蒼色矛森紫翠顛醜宜鐫鳥篆剛可利龍泉怪漬潮紋溼頑和地軸連篔簹梢映帶薜荔葉縈纒磊磈蛇身縮崩崢鳯勢偏蘚侵題字處藤絡倚笻邊碎礫鋪文貝尖峰斫黛蓮竇深膏乳滴甃潤土花㳂儼若峨冠者昻如峻士焉磴危欺木屐磯滑怯苔氊移恐嵐光動捫嗔野蔓牽衝湍聲類磬㵼瀑韻成絃硬性辭斤鑿嵌形欠畵傳鼔歌傷莫續鼎句嘆難聨砥礪誠由著磨礲學及遷畜竒希抱璞煉餌詫飛仙寸勢垂千仞嵬胎結幾年巖暉知産玉峽束見奔川織女支機穩山人作枕便隕星沈戰域敲火出漁船異或稱羊化疑應訝虎眠⻱埋遺碣下麟仆古塋前屹立中流壯平施大礎堅懐沙嗟放逐凝魄惜嬋娟徳必穹碑紀詞當巨硯研險思經灔澦功擬勒燕然嵩岱歸諸掌蓬瀛寄一拳不須填碧海直欲補青天
　　答無住和太初韻見寄
　　寳地人來少檉隂自晚晴片雲依石潤孤磬出花清竹筧分泉細檀煙上㲲輕勒銘留水寺應供宿江城適楚濤喧定歸吳雪滯行雨苔粘凍屐廊葉覆閒枰琴為蛇紋買書因鳥跡評眼髙無佛祖詩癖有山兄句妙唐風在心空漢月明晝禪休樹影夜梵雜松聲夏減遊方興秋添住岳情何時修白業去結嬾殘盟
　　簡翼之
　　碧樹綠蕪空亂雲故人何處隔江村舊書在手再三讀新恨從頭又一畨竹幘隨行家具活蘭亭摹出典刑存幾時定訪揚雄宅為問太𤣥經裏言
　　送陳衡中之越
　　見說㑹稽郡風流如晉時貧惟將母去清不要人知修竹王猷宅春風夏禹祠到官游有暇好寄剡中詩
　　蟬
　　髙栁夕陽收繁絃奏未休數聲風露飽一殻古今愁涼思知秦樹哀鳴亂渭流年年離別處幾曲送殘秋
　　上馮集賢
　　忠言如海膽如山趣入金門虎豹間玊筍曉班聨鷺序紫檀春殿對龍顔氣凌百辟星辰動賦就三都造化閒豈向長沙淹賈傅淳風㑹見筆追還
　　送閔思齊浙東帥府掾〈希賢〉
　　南越連閩徼東瀛貢百蠻軍營威帥閫記室比官班之子稱時彥羣公譽早攀詩壇堪白戰幕府政朱顔橫槊金飈動談兵玊帳閒貨通夷舶富民羨國風還夜柝鯨潛海春旗豹隱山攜琴遊有暇挈榼酒休慳將佐知書貴勲名待詔頒孟堅詞訟作留照汗青間
　　喜馬伯庸待制扈從還京〈祖常〉
　　嚴蹕傳聲入建章漢官趨陛肅鴛行駕迴黃道清塵動人在金鑾白日長承詔曉聞天語近賜衣春覺聖恩香馬卿賦獵兼忠諌獨許驂乘錫尚方
　　送陳行之之信州推官
　　漢守曽懸榻家聲復世綸賛亷推雅士列郡重嘉賔昭代詳刑讞賢僚體聖仁袴襦憐故老狴犴念寃人英幹登時望文華異等倫固宜膺寵渥豈但活罷民江左名藩舊風流佐幕新平反須有頌剛決看如神郄鑒初榮養黃香早締婣錦還鄉已晝綵戲室俄春自補尋山屐誰親墊雨巾拊循恩易洽煦嫗俗當淳曲動陽闗疊樽移祖帳陳未能忘手握何得更情親羨爾丹霄貴悲余白髪貧尚期金鼎藥猶客素衣塵巖壑將幽賞煙霞欲隱淪交遊千古事離別百年身楚澤寒多雁吳波暖見鱗相思不相見音問莫辭頻
　　寄翰苑所知
　　多士當文治明良際盛時騷壇先佩印䇿陣已搴旗西極蹄千里南溟翼四垂疾雷天地破崩嶽鬼神移學過三都賦神超七步詩隂何須大賞鮑謝只平欺尺璧光難掩華鐘響發遲人遊丹桂窟鳯噦碧梧枝漢室方虛席枚臯復擅詞數承恩詔見趨赴重官儀黃閣登清要蒼生息舊疲星辰侵履舄桃李傍堦墀珂里豪家逐銅駝樂部隨行歌金騕褭醉舞玊參差杜曲花偏滿蓬壺酒不辭弓開射熊館劍倚化龍陂秀彥居同宷軒車出共馳侯門相雜遝寒素獨吁嘻塵榻應容下仙舟可待追亦慚才莫逮終負志難衰攀附羞蘿蔦徬徨向路岐未酬題柱興徒抱練絲悲幽谷音猶澁鹽車力尚卑泥途淹騄駬荊棘困黃鸝睍睆還求友騰驤卻避羈愁吟長鋏伴閒夢矮牀知縫掖今誰貴乘桴任所之短章非善頌聊以展吾私
　　尋貞白先生舊居
　　百折歴雲嶠千花通水源寒藤垂到地怪石立當門白壤煉丹赤清池磨劍渾曽來誦經處片雨滴苔痕
　　江干暮泊
　　野色隨墟落江臯煙景饒逺村明晚燒髙岸沒春潮覽鏡芳年去援毫藻思銷琴書苦行役不敢問漁樵
　　子陵祠堂
　　一見故人歸去來漁竿不肯博三台漢陵今日無壞上惟獨先生有釣臺
　　己亥秋淮南饑客中懐故里朋遊寄之
　　行李依吳榜飄蓬更楚鄉山川嵗雲暮風雨夜何長此地從兵革斯民復旱蝗薦饑懐賑粟乆渇望攜漿船婦爭遺穗樵童拾棄芒哭䘮多藁𦵏征旅少贏糧豈有災重併而無戶損傷一年租倖免衆口飯誰將生晚羞干祿憂時念彼蒼悲歌思請劍頽墮輒椎牀宵枕當寒溜晨梳候曙光牧羊人戢戢放馬草荒荒木落明秋野江空月照霜城烏頭併白水樹葉先黃羈客情難遣朋儕興不忘投瓊花院內博塞竹林傍尚恐詩盟淺猶嗔吏鞅妨偏提隨欵段笭箵下滄浪稍遂田園計終須蘿薜蔵松筠親戚輩麋鹿弟兄行春寺尋暄暖晴波泛渺茫清泉濯足冷紫菊染巾香醉任王侯貴閒辭禮數忙龎公厭州府陶令樂柴桑酬答幽期愜交遊素願償短章應得附真賞莫能量頗似岑參句多因杜甫揚流傳千載後直欲繼前唐
　　南峰歸雲菴
　　雲伴老僧居翠微老僧應共白雲飛杖藜西去雲東去日暮僧歸雲亦歸
　　建業閒居春思
　　杜曲芳菲早江城店舍煙雨青榆莢地風白栁花天愁結丁香上酲餘禁酒前病多遊冶少春事亦留連
　　寄眠雲處士
　　聞説華陽洞人間第八天茅君旌屢降𢎞景駕常延地吐黃金氣潭流碧玊泉神丹光夜發朱草葉春妍羽客家相接麟洲脈共連山遺秦女藥鋤得漢朝錢處士懐貞遯長生契宿縁童顔曽辟榖鶴相合成仙嘯傲三峯上披研萬象先囊攅五行物劍握七星權石銚青精飯風爐紫術煙赤松齊逺躅𤣥俗並遐肩九轉功將就雙親念復䖍卻攜瓊笈轉歸枕白雲眠薊子家嘗歴壺公訣盡傳路囘蓬島下杖化葛陂邉經案苔侵徧閒枰雨滴穿池留洗瓢水壁掛㫁琴絃蕙帳狷空怨蘿牕月自懸嵒存容悵望澗去意潺湲局乆棊多變寰清鼎又遷衲衣期異日築室定他年季世嗟予晚幽棲志獨堅欲隨蒲坐具已辦布行纒學道無如此遊方恐未然尚遲甘㫖奉更被苦恩牽腦慮精難滿心憂影或偏蘚壇情願掃茶竈手能煎根究嬰兒後參同混沌前求真不易遇師匠早哀憐
　　辟支嵒道人
　　髪寒多不剃門雪少曽開瓦鉢幾星芋石牀三面苔縁衣蝨嬾拾避獵鹿長來見説嵒頭樹前生手自栽
　　水驛
　　水驛相連曉夜行渾無心記短長亭莫笑楊花道飄泊人生自有一浮萍
　　李陵臺
　　寒風揚塵走沙石朔氣僵人馬辟易五千步卒當數萬空拳奮張爭無敵單于趣降聲疾呼道窮矢盡身為俘歸無面目見天子築臺何顔懐故都義血不染戰場草寧甘北首隂山老空垂逺涕望漢天難灑茂陵松栢邊
　　靈巗寺上方
　　霸業銷沈煙樹濃吳王臺殿梵王宮屧廊人去土花碧香徑僧歸秋葉紅𩗗母射嵒風動地蛟精徙穴霧迷空明朝江郭重囘首寺在翠微蒼靄中
　　大滌山道士
　　童顔幾寒暑編葉當衣裳琴古面無漆栢枯身有香樹精為老僕石髓作乾糧不語坐松下天風吹髪涼
　　西湖酒家壁畵枯木
　　衡岳喬松道途逺成都古栢山川隔忽驚老樹刺眼來疑是頽崖壓東壁拗怒風雷龍虎氣盤摺造化乾坤力隂連滄海一片秋秀奪西湖兩峯色寒雲苒惹霾晝影凍蘚縁㳂借春碧醉翁睥睨欲掛衣禪伯經營思憩錫烏鳶㝠下踏枝空猿猱夜過嗔藤仄鐵𠏉銅柯嗅不香蒼雪𤣥煙潤將滴便擬攀蘿解糾纒何煩平地生荊棘直須掃去曲碌姿揮作昻霄數千尺
　　客夜思親
　　老妻病女去淮西慈母居吳鶴髪衰我獨天涯聽夜雨寒燈三處照相思
　　梁隆吉遺馮筆並詩答以長句
　　吳剛夜入廣寒闕生擒老兎出秋月嫦娥泣雨蟾影孤靈藥不舂玊杵歇桂花凝毫拔蒼綠蜀絲纒金縷湘竹紫蘭蕋笑春風愁蓮花仙冠墜簮玊松腴㸃漆光照眸藤肪搗雪滑欲流樂毅小帖排銀鈎天馬歴塊無九州夢中忘筆那有花古錐畫地飛龍蛇覺來尋錐亦無處但見鳥跡留平沙
　　二喬卷
　　國色雙花相並栽周郎分得小枝來漢宮早有君王見金屋須教一處開
　　南嶽李道士畵雙松圖
　　道士醉臥天柱峰睥睨石上千年之老松松精相感入夢寐化作蒼髯雙老龍酒腸空洞生鱗角飛出兩龍醉不覺須霹靂撼五嶽豐隆縮手不敢捉神靈頃刻歸虛無壁上但見雙松圖松耶龍耶莫能詰棟梁霖雨蔵禿筆
　　眀皇臥吹簫圖
　　珊瑚枕上玊簫橫一曲霓裳萬里行漫道九重宮殿逺幾曽掩得外邉聲
　　僧日觀畵蒲萄
　　玊山道人蒼壁立胸瀦萬斛松煤汁吐作千年古怪藤猶帶西湖煙雨濕元氣淋漓草木活太隂菌蠢蟲蛇蟄鬚縈翠霧瘦蛟走睛抉𤣥珠黒龍泣神剜鬼刻字崛竒水精火齊光陸離天魔擎來帝青寳鯨波湧出珊瑚枝墨花酣春馬乳漲醉夢渇想西涼姿風牕秋疑螙葉語露架夜憶虬柯垂須掩卷何所見月落庭空無影時
　　喜虛碧自龍虎歸
　　雨巾風帽別真師雪滿天壇駕鶴遲囊佩山圖行幾日棋逢仙客看多時丹房芝術春英長玉洞煙霞夜夢離定有壺公逺相送瓢中添著幾篇詩
　　琵琶亭
　　聽徹哀絃淚兩行香山居士未心降當年杜老吞聲哭恨不相逢在曲江
　　雨篷為吟友題
　　家分半席並鷗眠興墮吳頭楚尾天機杼曉聲柔櫓月簾帷暝色片㠶煙魚龍窟宅同春夢鷄犬圖書當夜船咫尺五湖晴景好釣竿閒在草堂前
　　昭君曲
　　氊城萬里風雪寒妾行雖危漢室安漢室已安妾終老妾顔穹廬豈長好漢家將相多良䇿更選嬋娟滿宮掖單于世世求和親漢塞自此無風塵
　　虎丘
　　吳晉豪華冷劫灰竺乾金剎壓崔嵬𤣥黃半夜虎精泄紫翠一峯鰲背來池水暗通浦海入巖扉寒枕白雲開輪蹄未散鬼吟寂萬壑松風僧定囘
　　送金華黃晉卿之諸暨州判官〈溍〉
　　夫子今衡鑒斯文屬在茲擅場年鼎盛抱業器瓌竒鶚薦嶄頭角鶯遷奮羽儀詞源傾渤澥筆陣偃蛟螭太極鈎深賦先儒射䇿辭秋闈前決勝春榜後名馳激切波瀾立鐫鑱物象危光芒牛斗宿標格鳯凰池袍色宮花稱才華制草宜馬驕曽杏苑臚唱果丹墀王事勤州佐官聮逼郡麾談經猶寳地視篆必𤓰期漸覺要章寵徐看利澤施治應黃霸最民定邵棠思郢雪聆髙調郇雲喜近披晚陪靈運屐早訪董生帷梓匠寧辭斵樗材忝辱知塵凡勞㸃化傳玩指瑕疵我自哀王粲伊誰説項斯碧山招未隱白髪病相欺嵗晏空江急風迴落木悲雨來孤枕夜夢別故人時留滯飄蓬梗攀援折桂枝願言多善政尚得播聲詩
　　觀沈氏盆開雙頭蓮花戲作
　　一枝傾國又傾城笑並香腮百媚生湘浦二妃窺寳鏡星宮雙六下銀金波影儷嬋娟巧玉露心分沆瀣清曽向鴛鴦屏上看野花空得合歡名
　　送宗上人游金陵〈別傳〉
　　千峰亂水上一榻到應分古像焚香禮寒鐘出定聞瓶離劍池月錫入秣陵雲好去北山住草堂休勒文
　　吳中菊花盛開
　　菊花三百六十種處處名園花不同安得化身千百億一花著取一吟翁
　　悼郭祥卿録判〈麟孫〉
　　燕臺氣槩汾陽裔赤驥騰驤彩鳯飛吏鞅晚淹彭澤米酒錢春典杜陵衣西山手板情還適東里角巾身不歸空有遺文落人世朱絃聲絶賞音稀
　　題玉環聮轡圖
　　赭袍紅映縷金衣笑並花驄酒力微試問六龍西幸日有人曽侍翠華歸
　　閲張上卿仙遊録
　　漢祖龍飛日真人豹隱中綸音來薊北驛傳起江東聖徳深𢎞教𤣥門厚植功垂衣軒帝治問道廣成風獸夢符坤極鴻門建震宮雨敷皇澤意雪應紫宸衷白玉刋章重黃金範櫑雄制詞天藻疊冠佩露華濃宣室繁釐受髙禖敬祀恭嚴齋迎景祚正念格晨穹宇宙樞機運雷霆寂黙通扈驂鑾從近恩賚上方隆裔演留侯系經開柱史䝉五朝膺顯渥百辟仰精忠宗戚勲封盛師生祿秩崇力辭君九錫首邁爵三公第宅仙官府逍遙綺皓翁漆園春未老蓬島藥何窮詔下瑤京鶴神昇絳闕虹自期沖舉去誰識壽齡終霄駕煙霞逺星壇杖屨空圖容曽翰苑遺蹟漫崆峒太上元無象微謡詎得工獨存清浄化為國致年豐
　　答無住上人
　　隱去看看白髪新草堂資盡篋生塵五陵亦有閒相識只把黃金笑買春
　　吳江石橋新成
　　五色何年補泬寥百弓無地駕瓊瑤老龍千尺臥寒玉雌霓半空橫彩綃天路行看星象逼江濤怒息水犀囂騎鯨便欲超銀漢直踐台階挹斗杓
　　淵明像
　　環堵蕭然瓢屢空不詳姓字一衰翁此身自謂羲皇上卻墮閒入畵卷中
　　答馬懐秀兄弟見訪
　　移家連晚嵗屏跡值春寒舊業遺松逕幽棲逺杏壇數椽容膝易五斗折腰難有客來排闥無人為整冠諷詩稱鮑照臥雪念袁安下里余誰和髙山爾自彈迎門屐齒折扶病帶圍寛乍喜交時彥相尋到冷官隣驚都騎盛僕出草堂看光價連城璧風流萟苑蘭老嗟傾蓋晚貧覺布衣單午竈添茶具煙蓑罷釣竿傳呼聞杜曲榮耀滿江干文雅多歆艷殷勤少接歡長鯨鈎上掣巨闕匣中蟠筆力千鈞弩襟懐百丈瀾籍通金馬選詔待紫泥乾樂毅曽強趙夷吾遂霸桓貴應聮萬石功定服三韓留取刋彝鼎勲名未汝䦨
　　太白扁舟圖
　　錦袍煙艇夜郎西酒思金鑾入直時不道相思杜陵老愁吟落月屋樑詩
　　雨夜懐虛碧
　　共有煙霞疾襟期江海分故人年老別寒雨夜深聞地肺潛通嶽峨眉秀拂雲何時負笈去稽首五千文
　　清明病中
　　少年令節醉花前老病花前服藥眠自檢銅人試榆火午牕燒艾起新煙
　　簡無功
　　種種念予髪垂垂懐老禪公卿既無分巾盋欲隨縁布韤雲門寺銅瓶雪竇泉他年調水牯鼻孔不煩穿
　　春歸
　　釀蜜筒香蜂報衙杏梁泥歇燕成家浮萍㫁送春歸去盡向東流載落花
　　漁莊為魏濟民賦
　　彭澤歸來菊未荒便投簮紱弄滄浪一篷煙火蓴鱸興數畝茅茨橘柚香欵乃幾時歌古調籧篨何處避殘陽釣閒若枕圖書臥應被人稱是墨莊
　　雪夜有懐
　　雪壓狐裘醉玉京夜聞歌吹到天明寒牕病起今頭白始聽春蠶食葉聲
　　竹枝詞
　　莫折閶門楊栁條帶將離恨過楓橋向道春愁不禁蕩蘭舟長放櫓輕搖
　　唐宮詞補遺
　　海內昇平服四夷逺邦貢物盡珍竒近頒手詔俱停罷獨許南方進荔枝
　　又
　　罷朝輕輦駐花邉催喚黃門住靜鞭三十六宮人笑語上前爭索洗兒錢
　　又
　　昭陽仙仗五雲中遙聽笙簫起碧空夜半月明人望幸君王自在廣寒宮
　　又
　　宮娥隨駕蜀山迴春日還從內苑來聞道上皇憂寢食御前休報海棠開
　　髪白解嘲
　　吳霜兩鬢早先秋聞道愁多㑹白頭溪上鷺絲渾似雪想應無那一身愁
　　大禹祠
　　力平水土勢囘天功業三千五百年四海九州皆禹跡獨留陵寢越山邉
　　青衣洞隱者
　　清泉自盥沐丱髪不冠巾看盡世間事爭如林下人嘯雲嵒谷應坐石鹿糜親莫棄茅菴去白桃花又春
　　西湖所見
　　綠䦨干䕶水鱗鱗蘓小門前栁㺯春聽得語聲嬌不見隔簾佯喚賣花人
　　貞義女廟
　　貞女浣紗日行人去國悲生前漂母餽身後謫仙詞白月沈魂在黃金報徳遲如何孟少府到此不題詩
　　題許山人居
　　葺茅棲碧巘梯路上雲危樹影池搖曲泉聲石礙遲鳥銜丸罷藥猿拾著殘棋見説仙家伴時來覓紫芝
　　江東客中
　　詩人不是欠生涯野性從前嬾在家冷眼春來元有分看山看雪看梅花
　　秣陵晚眺
　　天塹鴻流擁積沙石城虎踞漫雄誇山陵青草六朝地巷陌烏衣百姓家紫蓋黃旗消王氣瓊枝璧月弔庭花孤雲更作降旛勢目㫁樓船日又斜
　　田間見
　　破屋無茅柱腳斜一農頭白病看家年來水澇秧難蒔卻傍湖塍種藕花
　　公子家
　　朱門當道擁髙槐拂曉鳴騶散乳鴉紅叱撥驕矜匼匝黑崑崙黠解琵琶姬將銀蠟燒明月犬帶金鈴臥落花不信銅駝荊棘裏百年前是五侯家
　　宮詞
　　月照芙蓉水殿秋仙韶一曲奏涼州髙皇尚愛梨園舞宣索當年菊部頭
　　又
　　條脫金寒翠袖氷羊車夢裏轆轤聲薰爐宿得沈香火暖卻春纖暖玉笙
　　姑蘓臺
　　妖艶分明搆禍胎黃金瓌麗更危臺笙歌夜倚東風醉粉黛春從南國來原草翠迷行輦跡野花紅發舞衣灰豪華肯信今為沼煙水翻令後世哀
　　長卿
　　一病文園渇思深秪應惆悵為鳴琴老來減盡凌雲氣卻賦長門易酒金
　　席上贈歌者
　　十疋吳綾賞水新一聲歌歇杏梁塵家徒四壁門如水那得明珠換美人
　　垂虹亭秋日遣興
　　滿袖玉皇香案煙綵霓背上俯晴川紅黃霜樹珊瑚海黑白雲花玳瑁天𤣥圃空離樓十二丹墀罷對字三千吟豪醉蘸吳江水寫與騎鯨李謫仙
　　阿房宮圖
　　千門萬戶矗青㝠六國脂膏四海兵豈但此中非帝業當時猶更有儒坑
　　送牟都事景陽赴浙東帥幕〈應復〉
　　蜀郡方齊魯文翁邁儁賢箕裘承憲業星宿近台躔宇宙汾陽鼎風雲祖逖鞭閫威分海徼節制控閩川餽餉功曽立廉能蹟屢傳儒冠真耀武帥府重芳年參畫旌麾右馳驅將相前豪揮驚草檄燕集見華篇吏牘分占授軍機妙轉旋百蠻元震讋諸校益貞堅訓練羣材進鈞陶衆彥遷栁營兵鎮肅蓮幕紱光鮮除內恩終許安邉詔必憐酒容山簡醉騎想葛強聨日月新堯厯車書舊漢天揚雄兼賦頌嘉什到甘泉
　　騾綱圖
　　劍閣清塵犯屬車綱羸馱得荔支無卻嫌畵史才情少不作承平舞馬圖
　　初夏別業
　　別墅清深無俗人蛛絲牕戶網游塵緑隂鏤日新歡夏紅雨鏖花故惱春病去情懐逢酒惡困來天氣與茶親壁間烏帽長閒卻肯學陶家戴漉巾
　　燕
　　銜得香泥去花間日午時玊人方睡起莫訝卷簾遲
　　謝僧遺石鎗
　　逺寄竒鎗紫玊形寒翁歡喜欲鐫銘茅峰道士傳茶訣林屋山人送水經崖瀑松風添瑟縮地鑪槐火共青熒矮瓶未罄長鑱健且傍雲根飽茯苓
　　荷錢
　　拾來虛費藕絲穿暴富池塘積萬千人世不平如買得夏天那有蓋鷗眠
　　春日野步書田家
　　翳日榿隂翠幄遮葑圍髙下奕枰斜陂塘幾曲淺深水桃李一溪紅白花赬尾自跳魚放子緑頭相並鴨眠沙春郊景物堪圖寫輸與煙樵雨牧家
　　客燕雨懐
　　𨜒門飛雨布袍泥遊子魂銷幾夢歸賦有聲華羞狗監淚無氣槩笑牛衣客愁萬斛添杯量春瘦三分減帶圍不似江南煙艇小栁花如雪荻魚肥
　　寒食
　　十日花時九雨風年年百五病愁中春寒不禁香篝火紅蠟青煙憶漢宮
　　舊內臣家老馬
　　罷直奚官雪滿腮少年曽扈上之囘金砧戍削蹄多裂玉秣辛酸齒半摧苜蓿地閒春草遍葡萄宮廢野花開病嘶破櫪秋風夜猶憶先朝較獵來
　　蠶婦
　　□得新絲白將來織素縑自慙非錦綺尚被舞人嫌
　　端石硯
　　千年嵒璞斬新硎一片琳腴截紫青雲漢帶星來玊匣墨池蒸雨出滄溟煙開霧斂天晶彩海靜江澄地典刑要與陶作佳傳老磨松液寫黃庭
　　東風
　　東風吹緑上汀洲染出江南一片愁長到春來問芳草不知何地可忘憂
　　無題效李商隱
　　粧淺顰深憑綺疏小郎新拜執金吾絃中言語分明怨裀上腰肢準擬扶翠履鴛寒慵鬭草紅牙馬暖罷摴蒱無人商略心頭事潛向花間卜紫姑
　　旱鄉田父言
　　疲牛病喘餓桑間碌碡閒眠麥地乾殘稅驅將兒子去豆畦卻倩草人看
　　雙陸
　　金縷紋桑斵局堅紅雲倒浸一池蓮星環紫極無多㸃月印銀潢有兩行采砧聲鳴素練計籌花片落牙錢箇人慣受卑棲苦長為歸遲罰綺筵
　　秣陵寓居
　　荒園日日涉蓬蒿破屋年年蓋把茅向石側生花倚勢縁牆直上荳攀髙歸兮春草蕪三徑老矣松風有二毛莫笑家貧拙於事長鬚能壓榨頭糟
　　春病起即事
　　壯懐玊具劍空攜老去金門獻賦遲服藥身軀多病日養花天氣半隂時愁鄉塵積瑤琴嶽夢境寒生翠被池春事幾何公事急可憐蝴蝶掛蛛絲
　　孟能靜席上出四物分韻得牙背㧓花字詩成贈
　　天女纎纎罷散花嬰兒一掌玊蔵瑕寒生鈎弋兩三指春屈柔荑四五芽骸垢有瘡膚起粟臂風無力手長麻老夫技癢煩消遣休忤仙姑打蔡家
　　蘭
　　分向湘山伴野蒿偶並香草入離騷清名悔出羣芳上不入離騷更自髙
　　許山人家
　　桐君種藥隱蘅臯竹祖生孫共養髙茶腳碧雲凝午椀酒聲紅雨滴春槽休糧貌古添清瘦餌術身輕長緑毛仙詔未頒遲拔宅家資猶戀一溪桃
　　答無功嵗暮見寄
　　豆稭灰動擁罏天品字煨殘骨柮煙詩草病多刪枕上眼花書乆廢燈前老依蕭寺僧留宿相對蒲團夜不眠筋力漸衰餘習在夢中去趂暗門船
　　書趙集賢詩翰後
　　九天宮闕鬱嵯峨公昔騎龍上大羅文在玊堂多煥爛淚經銅狄一滂沱原陵禾黍悲鄷鎬人物風流繼永和今日吳牋拜遺墨只堪哀怨不堪歌
　　司空圖敘生平警句如人家寒食月花影午時天又如得劍乍如添健僕忘書乆似憶良朋云云即令郊島操觚恐不免㫁數鬚而下一字既讀馮海粟子虛詩序拈出若干聨新琢驚人不讓表聖亟覓翠寒全集讀之語語如煅嵗煉年者然出之甚易質之白家老嫗應亦解頤直前無唐人矣元人不足言也湖南毛晉識


　　翠寒集
