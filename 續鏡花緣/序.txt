
士人束髮受書，博通今古，至壯歲則恆思出其所學為天下用：上之固足以贊襄盛治，黼黼廟廊，次之亦足以提振世風，和聲鳴盛。乃有才未展，高臥名山，借筆墨以自娛，抱等身之著作，人咸惜其遇之嗇，而不知其宏才碩學度越恆流者，固有什百千萬也。
華琴珊先生，海上名士也。槐黃十度，有志未償，閉戶著書，不聞世事。談經餘暇，則肆筆為文；飲湯微醺，則吟詩寄之。而凡《齊諧》、《志怪》、《山海》、《石經》，下至稗官野史，旁及巾幗英雄，亦無不命彼管城，供我揮寫。蓋文人之筆，固無所不可，而憤世之志亦藉以發舒也。
辛亥春日，以所著《鏡花緣續集》見𧵋。展讀之下，異境忽開，宛如天女散花，繽紛五色。幾前集所不及者，為之增益之；前集所過甚者，為之斡全之。寫前人難寫之景，競前人未竟之功。如驂之靳，相得益彰。古人有知，引為知己。自有此續集，而《鏡花緣》一書得以結束完全而毫髮無遺憾矣。
月朗風清，蕭齋寂寞，試取是書而展閱之，其亦心曠神怡而翛然物外乎！
宣統三年歲次辛亥孟春上旬之吉，翔生顧學露謹序。
醉花生華君者，春申浦上知名士也。秉性豪邁，放懷詩酒，落拓不我。詩賦、策論、雜著，各擅勝場，尤工制藝。棘闈屢薦，終不獲售。
及科舉既廢，遂絕意功名。人皆別尋門徑，而華君獨淡如也。生平好學不捲，博覽群書，經史子集而外，雖稗官野史、小說家言，亦靡不寓目焉。
華君曾與予言曰：「施耐庵之《水滸傳》可不續，而村學究偏欲續之。王實甫之《西廂記》可不續，而續之者有人。曹雪芹之《紅樓夢》可不續，而《紅樓夢》之續多至十有餘種。李松石之《鏡花緣》明是半部，有不容不續之勢，而續《鏡花緣》者竟未之見。」予因謂華君曰：「吾子宏才海富，何勿出其緒餘而續後半部《鏡花緣》，使後之讀是書者暢然滿志，幸全豹之得窺，亦一快事也。」華君曰：「諾。」乃就李君未宣之餘蘊，從前書本尾「再開女試」一言入手，而以「才女盧紫萱輔佐女兒國王為賢君」數語作主腦，終使群芳同歸真境，風姨月姊解釋前嫌。銜接一片，終始相生，續成四十回。描摹盡致，雅俗共賞。讀之真覺天開妙想，泉湧奇思。閱兩月而告成功。予服其才且驚其速。盡美矣，又盡善也。方諸古之倚馬萬言可立而待者，亦蔑以加茲。誰謂古今人不相及哉！予因志其緣起如是。
宣統二年，歲次庚戌仲冬之月，弇山醉墨胡宗堉拜手。
曩閱《鏡花緣》一書，於稗官野史之中，別開生面。嬉怒笑罵，觸處皆成文章。雖曰無稽之談，亦寓勸懲之意，不可謂非錦心繡口之文也。惜全豹未窺，美猶有憾。周咨博訪，垂數十年，卒不可得。用是不揣固陋，妄自續貂，就李君書中未競之緒，參以己意，縱筆所之，工拙奚暇計哉！名之曰《續鏡花緣》，欲其有始有卒也。宗旨仍舊，首尾相聯，使眾仙同歸仙境，不至久溷塵凡，區區微意之所在也。
僕生不逢時，有志未逮，雨窗悶坐，長日無聊。酒後茶餘，借管城子以破岑寂雲爾。
宣統二年，歲在上章閹茂，辜月長至日，古滬醉花生琴珊氏弁言於竹風梧月軒。
