　　欽定四庫全書　　　　　集部六
　　夢澤集　　　　　　　　別集類五〈明〉
　　提要
　　臣等謹案夢澤集二十三巻明王廷陳撰廷陳字稚欽黃岡人正徳丁丑進士選庶吉士以言事廷杖出知裕州事蹟具明史文苑傳其集一刻於淮安再刻於蘇州此夲為其從孫追淳知潁州時所校刻乃第三夲也廷陳少年髙第以恃才傲物致放廢終身其噐量殊為淺狹至其詩意警語圓軒然出俗則不得不稱為一時之秀王世貞藝苑巵言稱其如良馬走坂美女舞竿五言尤屬長城又稱王稚欽吳明卿之五言律各極妙境専至而有餘朱彛尊靜志居詩話亦謂其音髙秋竹色艶春蘭樂府古詩殊多精詣蓋在正嘉之間何景明最為俊逸廷陳之天骨雄秀抑亦驂乘矣若雜文則藻采太多華掩其實等諸自鄶無譏無庸深論也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










