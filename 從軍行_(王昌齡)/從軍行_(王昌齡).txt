
向夕臨大荒，朔風軫歸慮。
平沙萬里餘，飛鳥宿何處？
虜騎獵長原，翩翩傍河去。
邊聲搖白草，海氣生黃霧。
百戰苦風塵，十年履霜露。
雖投定遠筆，未坐將軍樹。
早知行路難，悔不理章句。
秋草馬蹄輕，角弓持弦急。
去爲龍城戰，正值胡兵襲。
軍氣橫大荒，戰酣日將入。
長風金鼓動，白露鐵衣濕。
四起愁邊聲，南庭時佇立。
斷蓬孤自轉，寒雁飛相及。
萬里雲沙漲，平原冰霰澀。
惟聞漢使還，獨向刀環泣。

大將軍出戰，白日暗榆關。
三面黃金甲，單于破膽還。

烽火城西百尺樓，黃昏獨上海風秋。
更吹羌笛關山月，無那金閨萬里愁。
琵琶起舞換新聲，總是關山舊別情。
撩亂邊愁聽不盡，高高秋月照長城。
關城榆葉早疎黃，日暮雲沙古戰場。
表請回軍掩塵骨，莫教兵士哭龍荒。
青海長雲暗雪山，孤城遙望玉門關。
黃沙百戰穿金甲，不破樓蘭終不還。
大漠風塵日色昏，紅旗半捲出轅門。
前軍夜戰洮河北，已報生擒吐谷渾。
胡瓶落膊紫薄汗，碎葉城西秋月團。
明敕星馳封寶劒，辭君一夜取樓蘭。
玉門山嶂幾千重，山北山南總是烽。
人依遠戍須看火，馬踏深山不見蹤。

