道德真經四子古道集解卷之四
古襄寇才質集
此章《沖虛經·天瑞篇》言：道無形埒變而為一氣，一氣九變而成混沌，混沌者，天地形變之始也。故有物混成，陰陽開闢，先天地生，輕清者上為天，重濁者下為地，道生天地也。
有物混成，
《通玄經·道原篇》曰：有物混成，先天地生之謂也。
先天地生。
《南華經》曰：夫道無形，生天生地，先天地生者也。
寂兮寥兮，
《通玄經》曰：惟道無形，窈窈冥冥，寂寥淡漠，不聞其聲。
獨立而不改，
《通玄經》曰：陰陽道者，獨自一立而生萬物，自古及今，未嘗變易。
周行而不殆，
《通玄經》曰：天運地滯，四時為紀綱。剛柔相成，萬物乃生。
可以為天下母。
《南華經》曰：道之所在，無乎不可。《通玄經》曰：以天為父，以地為母，天地者，萬物之父母也。
吾不知其名，
《通玄經》曰：吾強為之名，字之曰道。
字之曰道，
《洞靈經》曰：道者，自然之妙用。孝者，人道之至德。夫道包運天地，發育萬物，曲成形類，布置性壽，其功至實而不為物府，不為事官，無為功屍，捫求視聽，莫得而有，字之曰道。
強為之名曰大。
《通玄經·精誠篇》曰：道本無聲，聖人強為之名，以一大為稱。
大曰逝，
《南華經》曰：夫道未有天地，自古以固存。
逝曰遠，遠曰返。
《沖虛經》曰：夫道遠自太古，返至今日，年數故不可紀，天長地久，不可窮也。
故道大，
《通玄經》曰：大道陰陽者，氣之大者也。位居天外，至高無上，至深無下，包裹天地而無表裏，空洞覆載，周無所硋。
天大，
《通玄經》曰；天之有象者，形之大者也。
地大，
《通玄經》曰：地之有形者，形之大者也。
王亦大。
《南華經》曰：莫大於帝王，帝王之德配天地。
域中有四大，
《南華經》曰：又何知天地之足以窮四大之域。
而王居其一焉。
《通玄經》曰：天明日明，能照四方；君明臣明，域中乃安。
王法地，
《南華經》曰：莫富於地，春氣發而百草生，正得秋而萬寶成。
地法天，
《南華經》曰：莫神於天。《通玄經》曰：地承天，萬物形。
天法道，
《通玄經》曰：夫道至神，斡旋天運。《南華經》曰：夫道無形，覆載天地而不為巧。
道法自然。
《通玄經》曰：道者，自然之妙也。《南華經》曰：夫道無形，自本自根，自然之本也。
此章《通玄經》言：末世天子公侯而志驕，而以自要尊貴，即萬乘之勢不足以為快，天下之富不足以為樂，為而自輕，躁而多欲，輕躁失本，亡天下也。
重為輕根，
《通玄經》曰：上古聖人無為而化者，持重而不輕也。持重以制輕，天下皆寧。
靜為躁君。
《通玄經》曰：上古聖人清靜之德者，閑靜而不躁也。處靜以持躁，天下皆安。君，根本也。
是以君子終日行
《南華經》曰：以禮為行，以樂為和，薰然慈仁，謂之君子。君子所以治國，賢人未嘗過而問勞佚焉。
不離輜重。
《南華經》曰：君子為政，豈敢輕乎。
雖有榮觀，
《通玄經》曰：君子之道，靜以修身。
燕處超然。
《通玄經》曰：君子之道，靜則下不擾，下不擾則民不亂。
奈何萬乘之主，
《通玄經》曰：萬乘之勢以萬物為功名，權任至重，不可自輕。
而以身輕天下。
《通玄經》曰：萬乘之勢自輕則功名不成。
輕則失臣，
《通玄經》文子問治國之本，老子曰：本在於治身，未嘗聞身治而國亂，身亂而國治者也。若為而自輕，則失君本。
躁則失君。
《通玄經》曰：即萬乘之勢不足以為快，天下之富不足以為樂，躁而多欲，縱欲失本。
此章《南華經》言：帝王之德配天地之無為，此乘天地之道，馳萬物之自治而用人群無為之道也。道德之本在於上立要，在於一人無為而天下治。常為五善無為之要，以救人物，天下皆善，是謂要妙。五善，救民也。
善行無轍跡，
《通玄經》曰：古者聖人無為，教不下堂而化行四海，不行而自治，行而無跡也。
善言無瑕謫，
《通玄經》曰：後世待言而使命，其於為治難矣。古者不言之命，古聖人所以為師，無一言而大動天下，其惟心行無為也，不言而自往，事而無傳。
善計不用籌筭，
《通玄經》曰：王通於一而萬事畢，聖人無為無智慮也，不謀而自當，不慮而自得。
善閉無關鍵而不可開，
《通玄經》曰：古者聖王在上，明好惡以示人，刑措而不用，不令而自禁。
善結無繩約而不可解。
《通玄經》曰：古者聖人不施法令，風俗移易，其唯心行道也，不行而自製。《南華經》曰：古者約束不以繩索。後世待繩約而固者，寖其德也。
是以聖人
《通玄經》曰：上古聖人無為，明照天下，執道之要，秉要以救眾。
常善救人，故無棄人；
《通玄經》曰：天下之事不可為也，因其自然而推之，故人無棄人。《洞靈經》曰：救弊貴於省事。
常善救物，故無棄物。
《通玄經》曰：萬物之變不可救也，秉其要而歸之，故物無棄物。《洞靈經》曰：救弊貴於一令。
是謂襲明。
《通玄經》曰：道可以陰，可以陽，可以幽，可以明，積微成明。
故善人，不善人之師；
《通玄經》曰：人主者，民之師。
不善人，善人之資。
《通玄經》曰：古者聖人善用道者，乘人所資以立功，以其所不能託其所能，所治甚眾，所居甚要，見善如不及，見不善如不祥。
不貴其師，
《通玄經》曰：教而不倦，所以治民也。賢師良友，捨而為非者寡矣。
不愛其資。
《南華經》曰：蓋師是而無非，師治而無亂乎？是明天地之理，萬物之情也。
雖知大迷，
《通玄經》曰：古人不小學，不大迷；不小惠，不大愚。末世雖知小學，大迷於道。
是謂要妙。
《通玄經》曰：治眾之本在於一要，天下安寧，要在一人。
此章《南華經》言：古者道惡乎隱而有真偽，皆因後世五帝道隱於小成，以偽其道而不真矣。古者大道至德之世，同與禽獸居，族與萬物並，惡乎知仁義禮樂君子小人哉。同乎無知，其德不離；同乎無欲，則民素樸。素樸而民性淳質而自治矣。及至後世五帝蹩躠懸贅為仁，提跂駢拇為義，而天下始疑惑於書學小成之偽矣。澶漫淫聲為樂，摘僻邪偽為禮，而天下始分離為律曆聲色之器矣。是故後世五帝大道樸散，造書利器為書器也。
知其雄，
《南華經》曰：五帝知其雄，造五聲也。《通玄經·下德篇》曰：雷霆之聲可以鍾鼓象也，風雨之變可以音律知也。聲可聞者，可得調也，調五音矣。
守其雌，為天下谿。
《南華經》曰：古者五聲不亂，孰為六律？守其雌，為天下谿。
為天下谿，常德不離，復歸於嬰兒。
《通玄經》曰：古之善為君者，法於江海無為，為天下之谿，其德不離。是以至人不見可欲，心與神處，靜而體德，動而理通。
知其白，
《南華經》曰：五帝知其白，造五色也。明可見者，可得而蔽也。色可察者，可得而別也，別五色矣。
守其黑，為天下式。
《南華經》曰：古者五色不亂，孰為文彩？守其黑，為天下式。
為天下式，常德不忒，復歸於無極。
《通玄經》曰：古者至人之治，虛無寂寞，修自然之道，漠然無為而天下和。
知其榮，
《南華經》曰：五帝知其榮，造律曆也。《通玄經》曰：夫至大天地不能函也，至微神明不能見也。大可睹者，可得而量也，量曆數矣。
守其辱，為天下谷。
《南華經》曰：古者白玉不毀，孰為珪璋？守其辱，為天下谷。
為天下谷，常德乃足，復歸於樸。
《通玄經》曰：古之善為君者，法於江海。江海無為，為天下谷，其德乃足。不分爭而財足，聖人淳樸而不散，淡然無欲而民自樸。
樸散則為器，
《通玄經》曰：及至五帝建律曆，別五色，異清濁，味甘苦，則樸散而為器矣。立仁義，修禮樂，則德遷而為偽矣。民飾智以驚愚，設詐以攻上，天下有能持之而未能有治者也，夫智能彌多而德滋衰。《南華經》曰：古者純樸不殘，孰為犧樽？道德不廢，安取仁義？情性不離，安用禮樂？後世殘樸以為器，工匠之罪也；毀道德以為仁義，五帝之過也。
聖人用之則為官長。
《南華經》曰：狶韋氏得之於道，以挈天地無為；伏犧氏得之於道，以襲氣母之道；神農氏得之於道，以火德王；黃帝得之於道，以登景雲之天下。
故大制不割。
《南華經》曰：是以一人之斷制天下，譬之猶一覕夫唐虞，知賢人之利天下而不知其賊天下。夫唯割也，外乎賢者知之矣。
此章《通玄經》言：末世天子諸侯以天下一國為家，以萬物為畜，懷天下之大，有萬物之多，即氣實而志驕，大者用兵侵小，小者倨傲凌下，無長久得在時，不在爭，不在道，不在聖。土凝下不爭高，故安而不危；水流下不爭疾，故去而不遲。是以聖人無為故無敗，無執故無失。夫習於行陣之事者，不知神化廟戰之權。夫好兵者未嘗不敗，爭戰者未嘗不失，善游者溺，善騎者墮，各以所好，反自為傷，故為者敗之，執者失之，七國兵爭亡天下也。
將欲取天下，
《通玄經》曰：國不欲貪竟得得，在天下與之，不在於自取仁義，則得。
而為之兵爭，
《通玄經》曰：夫欲名是有而為之爭之，吾見其不得已。
吾見其不得已。
《通玄經》曰：雖執而得之，不留也。夫名不可以求而得也，在天下與之。與之者歸之天下，所歸者，德也。若無德者，民不歸也。不歸用兵，即危道也，吾見其不得已。
天下神器，
《洞靈經》曰：天下之神器也，帝王之重位也。
不可為也。
《通玄經》曰：天下大器也，不可執也，不可為也。
為者敗之，
《通玄經》曰：夫好名者未嘗不中，善游者溺，各以所好，反自為傷，故曰為者敗之也。
執者失之。
《通玄經》曰：夫爭利者未嘗不窮，善騎者墜，各以所好，反自為傷，故執者失之。
故物
《通玄經》曰：禍福同門，利害之反，不可不察也。
或行或隨，
《沖虛經》曰：或長或短。
或煦或吹，
《沖虛經》曰：或美或醜。
或強或羸，
《沖虛經》曰：或怡或厲。
或載或隳。
《沖虛經》曰：或是或非。
是以聖人
《通玄經》曰：得在時不在爭，治在道不在聖。土凝下不爭高，故安而不危；水流下不爭疾，故去而不遲。是以聖人無為，故無敗，無執，故無失。
去甚，
《通玄經》曰：為強之本在於守弱，是以聖人守柔弗強，故能成其王，天下長久。
去奢，
《通玄經》曰：節用之本在於去奢，是以聖人去奢侈也，不敢驕奢，故能長久。
去泰。
《通玄經》曰：去驕之本在於虛無，是以聖人去驕泰也，不敢驕溢，故能長久。
此章《通玄經》言：七國人臣舉不義之兵，至於伏屍流血，相交於前。兵革之所起，天下大亂，好勇危亡之道也。兵者，兇器。戰者，危事。鳴鐸以身自毀，膏燭以明自煎，武勇因強梁死，辯士因智能亡。人有橫死，非命而亡，以寡犯眾，以弱凌強，兵共殺之，好兵危亡之道也。今七國亂臣好兵鬬戰，天下大亂也。
以道佐人主者，
《通玄經》曰：古者人臣理國家，治境內，行道德，布德施惠，此為上也。
不以兵強天下，
《通玄經》曰：古者姦邪不生，安樂無事，天下和平，智者無所施其榮，勇者無所措其威，不用兵強天下。
其事好還。
《通玄經》曰：戰國用兵而自容，邪人諂而陰謀，遽而驕主而用其，亂人以成其事。
師之所處，荊棘生焉。
《通玄經》曰：七國舉兵為難，路無緩步，田無立苗，荊棘生焉。
大軍之後，必有凶年。
《通玄經·微明篇》曰：起師十萬，日費千金，師旅之後，必有凶年。
故善者果而已，
《通玄經》曰：甲兵之利，不足以恃強。
不敢以取強。
《通玄經》曰：古者勇於不敢則活。
果而勿矜，
《通玄經》曰：古者守柔弱不敢以自強，故能矜。
果而勿伐，
《通玄經》曰：勇於一能，未可廣應於治也。
果而勿驕，
《通玄經》曰日：古之勇者不以力為暴，可謂一於道矣。
果而不得已，
《通玄經》曰：敵來加己，不得已而用。
是果而勿強。
《通玄經》曰：古兵守柔弱者，生之徒也，天下活矣。
物壯則老，
《沖虛經》孔子謂子路曰：由能勇而不能怯。《通玄經》曰：武勇以強梁死，辯士因智能亡。
是謂不道，
《通玄經》曰：人有橫死，非命而亡，以寡犯眾，以弱凌強，兵共殺之，兵強不道，不道早已。
不道早已。
《南華經》曰：不恬不愉非道也，非德也，不道早已。
此章《南華經》言：昔趙文王喜劍，劍士夾門三千餘人，日夜相擊於前，死傷者歲百餘人，好之不厭，太子悝患之，請莊子說止王之好。莊子見王曰：臣有三劍，唯王所用。王曰：願聞三劍。莊子曰：有天子劍，有諸侯劍，有庶人劍也。天子之劍匡諸侯，天下服矣；諸侯之劍四封之內無不賓服矣；庶人之劍一旦命絕，無所用於國事。今大王有天子之位而好庶人之劍，臣竊謂大王薄之。王乃芒然自失，牽而上殿，宰人上食，王三環之。莊子曰：大王安坐定氣，劍事已畢奏矣。於是文王不出宮三月，劍士皆服斃其所處也。論兵有六凶，終非吉事，不可常用也。
夫佳兵者，
《通玄經》曰：兵者兇器，戰者危事。
不祥之器。
《通玄經》曰：好用兵器，逆之至也。
物或惡之，
《通玄經》曰：兵殘天下，萬民騷動，殺戮無罪，民之所讎，物或惡之。
故有道者不處。
《通玄經》曰：君子務道德，不重用兵也。
君子居則貴左，
《洞靈經》曰：陽德居左。
用兵則貴右。
《洞靈經》曰：陰刑居右。
兵者不祥之器，
《通玄經》曰：故兵者，不祥之器。
非君子之器，
《通玄經》曰：兵者，非君子之器，非君子之寶也。
不得已而用之，
《通玄經》曰：用兵有五，二曰應兵，不得已而用之，謂之應兵。應兵勝，此天道之所成也。
恬淡為上。
《通玄經》曰：恬然無思，淡然無慮，以恬養智，恬愉無矜而得乎和。
勝而不美，
《通玄經·上仁篇》曰：兵殺傷人，勝而不美。兵莫毒於憯乎心，鏌鋣為下。
而美之者，是樂殺人也。
《通玄經》曰：戰國不義之兵，至於伏屍流血相交，是樂殺人也。
夫樂殺人者，
《通玄經》曰：春秋舉兵以自為者，眾去之。眾之所去，雖大必亡。
不可得志於天下。
《通玄經》曰：故為他戰者不能成其王，為身求者不能立其功。
吉事尚左，
《南華經》曰：夫道有左。左，陽也。
凶事尚右。
《南華經》曰：夫道有右。右，陰也。
偏將軍處左，
《南華經》疏云：左陽主生。
上將軍處右。
《南華經》疏云：右陰主殺。
言以喪禮處之
《通玄經·上仁篇》曰：以喪禮處之。
殺人眾多，以悲哀泣之，
《通玄經》曰：戰敗以悲哀泣之。
戰勝則以喪禮處之。
此章《通玄經》言：上古行道德者，天祐之，地助之，鬼神輔之，四夷歸之，景星見，祥雲布，黃龍下，甘露降，醴泉出，嘉穀秀，芝草生，連理枝，鳳凰集其庭，麒麟遊其郊，蛟龍宿其沼，海不波湧，河不滿縊，日月星辰不失其度，風雨時順，五穀豐登。此古行道神明感應嘉祥十瑞也。
道常無名，
《通玄經·道原篇》曰：古道無名者，無言也。無言者，作始也。作始者，始作結繩之樸也。
樸雖小，
《通玄經》曰：古人之道，心欲小也，志欲天也。心欲小者，禁微欲也；志大者，無不治也。所持甚小，所任甚大，故有道以理之法雖小足以治。
天下不敢臣。
《南華經》曰：古者大道至德之世，蠢動而相使不以為賜，素樸而民性得自治矣。
侯王若能守，
《南華經》曰：古者帝王以無為為常。
萬物將自賓。
《南華經》曰：無為而無不為，萬物自化。
天地相合，以降甘露，
《通玄經》曰：陰陽和合，甘雨時降。
民莫之令而自均。
《通玄經》曰：不言之令，古聖人所以為師。雖無一言，天下萬民化。
始制有名，
《通玄經》曰：後世小成有名者，有言也。有言者，遂事也。遂事者，成書學之器也。
名亦既有。
《通玄經》曰：今人之道智欲圓，行欲方，能欲多，事欲少。智圓者無不知也，行方者有不為也，能多者無不治也，事少者約所持也。所見大者，所知小而不知失，故無道以理之法，雖大足以亂。
夫亦將知止，
《南華經》曰：知止乎？其所不知至，知止矣。
知止所以不殆。
《南華經》曰：人莫鑑於流水而鎰於止水，唯止能止眾止。
譬道之在天下，
《通玄經》曰：故道之在天下，譬猶江海不為也。
猶川谷之與江海。
《通玄經》曰：江海不為，能取百川，不求故能得。
