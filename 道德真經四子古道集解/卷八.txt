道德真經四子古道集解卷之八
古襄寇才質集
此章《通玄經》言：春秋五霸，智詐萌生，盜賊滋章，上下相怨，號令不行。夫水濁者魚險，政苛者民亂。上多禁則下多撓，上多求則下交爭，故以湯止沸，沸乃益甚，知其無為為治之本者，去火而已。故曰：我無為而民自化，我好靜而民自正。五霸兵刑生賊亂也。
以政治國，
《通玄經·上禮篇》曰：以政治國，先為不可勝之政，而後求勝於敵。以未治而攻人之亂，是謂以火應火，以水應水，同莫足以相治，名之曰益多。
以奇用兵，
《通玄經》曰：以奇用兵，故以異為奇，奇靜為躁，奇治為亂，奇飽為飢，奇逸為勞。奇正之相應，若水火金木之相伐，何往而不勝。
以無事取天下。
《通玄經》曰：古之善為君者，取天下而無事也。
吾何以知天下其然哉？以此。
《通玄經》曰：事繁難治，法苛難行。
天下多忌諱，
《洞靈經》曰：俗多忌諱，則情志不通而天下膠戾矣；俗無忌諱，則抑閉開舒而歡忻交通矣。
而民彌貧；
《通玄經》曰：食者，人之本也。民者，國之基也。故人主者，上因天時，下盡地利，中用人力。是故群生遂長，萬物蕃植，春伐枯槁，夏收百果，秋蓄蔬食，冬取薪蒸，以為民資。生無乏用，死無傳屍，先王之所以應時修備，富國利民之道也。今天下多忌諱，而民彌貧。
人多利器，
《通玄經》曰：堅甲利刃，不足以恃強。
國家滋昏；
《通玄經》：人君好勇，使民鬥爭，國家多難，其下必有劫殺之亂矣。
人多技巧，
《通玄經》曰：人多智能，奇物滋起。
奇物滋起；
《南華經》曰：夫巧智神聖之人，吾自以為失焉。且以巧鬥力者太至，則多奇功；刻核太至，下必有不肖之心應之，而不知其然也。
法令滋章，
《通玄經》曰：治國有理，不在文辯。法令滋章，盜賊多有。
盜賊多有。
《通玄經》曰：智詐萌生，盜賊滋章。
故聖人云：
《通玄經》曰：法能殺不孝，不能使人孝，能刑盜者，不能使人廉。末世使天下畏刑而不敢盜竊，豈若古道淳樸而無盜心哉。故以湯止沸，沸乃益甚，知其無為治之本者，去火而已。故聖人云：我無為而民自化，我無欲而民自樸。
我無為而民自化，
《通玄經·道原篇》曰：我無為而民自化，故上無為而民自化。
我無事而民自富，
《通玄經》曰：我無事而民自富，故上無事而民自富。
我好靜而民自正，
《通玄經》曰：我好靜而民自正，故上好靜而民自正。
我無欲而民自樸。
《通玄經》曰：我無欲而民自樸，故上無欲而民自樸。
此章《南華經·駢拇篇》言：自三王已下者，天下何其仁義規矩鈎繩囂囂然，雕琢於人之正性也。且夫三王待鈎繩規矩而正者，是刻削其正性也，待繩約膠漆而固者，是侵淫其正德也。屈折禮樂，呴俞仁義，以慰天下之心者，此失其常然也。其政察察，其民缺缺，古者天下有常然之道，曲者不以鈎，直者不以繩，圓者不以規，方者不以矩，附離不以膠漆，約束不以繩索。故天下誘然皆生而不知其所以生，同然皆得而不知其所以得。其政悶悶，其民淳淳，古今不二，不可虧也，則仁義又奚連連如膠漆繩索之固，而遊乎道德之間為哉？是其政於辯察也，將妄鑿垣墻而殖蓬蒿，勞而無功也。簡髮而櫛，數米而炊，竊竊乎又奚足以濟世哉？三王政察民弊也。
其政悶悶，其民淳淳，
《通玄經·上禮篇》曰：酆水之深十仞而不受塵垢，金石在中形見於外，非不厚且清也，魚鼈蛟龍莫之歸焉。石上不生五穀，禿山不遊麋鹿，無所廕庇故也。其政悶悶，其民淳淳。
其政察察，其民缺缺。
《通玄經》曰：後世為政，以苛為察，以切為明，以刻下為忠，以計多為功。如此者，譬猶廣革者也，大則大裂之道也。其政察察，其民缺缺。
禍兮福所倚，
《通玄經》曰：利與害同門，禍與福同鄰，故曰禍兮福所倚，福兮禍所伏。
福兮禍所伏。
《通玄經》曰：三王明淺，然後任察。任察者，下取善以事上則蔽。夫察於刀筆之跡者，不知無為，知亂之本。為察者則生亂，亂俗，亡國之風也。
孰知其極？
《通玄經》曰：禍福利害，非古聖人莫之能分，故曰孰知其極。
其無正邪？
《通玄經》曰：古者以正教化，易而必成；後世以邪教化，難而必敗。
正復為奇，
《洞靈經》曰：近古是來，天下正直者寡。政省一則民淳樸，蒼生正，可化不可刑也。
善復為妖。
《洞靈經》曰：近古是來，天下姦邪者眾。政煩苛則民姦偽，當責眾人之邪者，視己正乎哉。
民之迷，其日固久。
《通玄經》曰：後世以小成仁義為規矩，而知鉤繩規矩之所用者能治人，非規矩不能定方圓，非鉤繩不能正曲直。上用規矩者，下亦有規矩之心，巧之具也，而非所以治矣。
是以聖人
《通玄經》曰：水濁者魚嗆，政苛者民亂。上多欲則下多詐，上煩擾則下不定。不知一人無為之本，而救之以刑政之末，無以異於鑿渠以止水，抱薪以救火，名之曰益多。故以湯止沸，沸乃益甚，知其治之本者，去火而已。是以聖人事省而治，求寡易贍，所修者，本也。方而不割，康而不劌，直而不肆，光而不耀，四者誠修正道治矣。
方而不割，
《通玄經·道德篇》曰：古者御之以道，方而不割，則民附化。《南華經》曰：古者有常然之道，方者不以矩。
廉而不劌，
《通玄經》曰：古者養之以德，廉而不劌，則民服也。《南華經》曰：古者常然之道，圓者不以規。
直而不肆，
《通玄經》曰：無加以力，直而不肆，則民足儉。《南華經》曰：古者有常然之道，曲者不以鉤，直者不以繩。
光而不耀。
《通玄經》曰：無示以賢，光而不耀，則民淳樸。《南華經》曰：古聖不思慮，不豫謀，光矣而不耀。
此章《南華經》言：古者貴為天子，而不以貴驕人；富有天下，而不以財戲人。富貴而嗇儉，可謂有德者也。民儉，國久也。
治人事天，
《通玄經》曰：人主之有民，猶城之有基。基厚則城固，民富則國豐。
莫若嗇。
《通玄經》曰：古之聖人以道蒞天下，嗇儉損缺者，見少也，見少故能成其廣，可以長久。
夫唯嗇，
《通玄經》曰：人君之道，儉以養生。
是謂早服。
《通玄經》曰：儉則民不飢。
早服謂之重積德，
《通玄經》曰：積德成王，積石成山，積水成河。不積而成，未之有也。
重積德則無不克，
《通玄經》曰：善為政者積其德，積德而民可用也。
無不克則莫知其極，
《通玄經》曰：上古聖人去奢守儉，故能長久。
莫知其極可以有國。
《通玄經》曰：古之聖人不敢奢驕，守儉故能久。
有國之母，可以長久。
《通玄經》曰：民者，國之根也。儉者，人之本也。
是謂深根固蒂，
《通玄經》曰：人主之有民，猶木之有根。木大者，根深則蒂固。
長生久視之道。
《通玄經》曰：民，根本也。國，枝葉也。根本深壯。枝葉茂勝。
此章《南華經》言：吾師乎？吾師乎？韰萬物而不為戾，澤及萬世而不為仁，長於上古而不為壽，覆載天地，刻雕眾形而不為巧，此之謂天樂。古者聖人知天樂者，無天怨，無人非，無物累，無鬼責。道不傷民，天下和樂，與民和樂也。
治大國，
《南華經》曰：上古聖人明白於天地無為之德者，此之謂大宗大本，宗本於道，與天和者也。與天和者，謂之天樂。故知天樂者，無天怨也。
若烹小鮮。
《南華經》曰：聖人所以無為，均調天下，與人和者也。與人和者，謂之民樂。故知民樂者，無人非也。
以道蒞天下，
《南華經》曰：上古聖人其生也天行，其死也物化，靜而與陰同德，動而與陽同波，此之謂與天和者也。與天和者，謂之天樂。故知天樂者，無物累也。
其鬼不神。
《南華經》曰：古者聖人其動也天，其靜也地，一心定而王天下，其鬼不祟，其魂不疲，一心定而萬物服，此之謂與人和者也。與人和者，謂之民樂。故知民樂者，無鬼責也。
非其鬼不神，
《南華經》曰：古者聖人言以虛靜，推於天地，通於萬物，此之謂天樂，與天和者也。
其神不傷民，
《通玄經·精誠篇》曰：太上神化，民無言。而神化有言也，
非其神不傷民，
《通玄經》曰：無言之神化者，化載無言，不傷有神人之神性者也。
聖人亦不傷民。
《通玄經》曰：民無為而治，有為也則傷。無為而治者，
夫兩不相傷，
《通玄經》曰：為者，不能無為也。不能無為者，不能有為，傷民也。
故德交歸焉。
《通玄經》曰：古知天樂者，聖人之心，無為以畜養天下，天下和樂也。
此章《通玄經》言：戰國天下公侯以天下一國為家，即氣實而志強，大者用兵侵小，小者倨傲浚上，執維堅強，作難結怨，久不為和，天下大亂。故交結國靜，罷兵不爭，天下太平也。
大國者下流，天下之交，
《通玄經》曰：故道不以堅強勝，不以貪競得。勝在天下自服，得在天下與之。柔弱則勝，仁義則得。
天下之牝。
《通玄經》曰：古者聖人為天下牝，故能長久。
牝常以靜勝牡，
《通玄經》曰：用兵取勝之道，以治待亂，以靜待動，以牝待牡，不可先動也。
以靜為下。
《通玄經》曰：是以聖人執雌牝，故能立其雄。日進以牝，功德不衰，天道然也。守靜道，拘雌節，柔弱以靜安。
故大國以下小國，則取小國；
《通玄經》曰：以大事小，謂之變人。
小國以下大國，則取大國。
《通玄經》曰：以小犯大，謂之逆天。
故或下以取，
《通玄經》曰：小弱有道，不爭而得。
或下而取。
《通玄經》曰：強大有道，不戰而剋。
大國不過欲兼畜人，
《沖虛經》曰：小國吾撫之，若賴兵權，滅亡可待。
小國不過欲入事人，
《沖虛經》曰；大國吾事之，是求安之道。
兩者各得其所欲，
《南華經》曰；與天下更始，罷兵休卒，收養昆弟，共祭先祖，此聖人才士之行，而天下之願也。
故大者宜為下。
《通玄經》曰：上古聖人卑謙清浄者，見下也。見下故能執其高，矜者不立。
此章《南華經》言：古者聖人之治也，治外乎必先治內，無為清靜，正而後行，確乎能其事者而已矣。後世君人者，以己出經，式義度人，孰敢不聽而化之，是欺德也。其於治天下也，猶涉海鑿河而使蚊負山，勞而無功，不如三皇坐行此無為之道，不勞而自治矣。進道不勞也。
道者，
《通玄經》曰：道生萬物，理於陰陽，化為四時，分為五行，各得其所，命之曰道。
萬物之奧，
《南華經》曰：道者，萬物之所由也。
善人之寶，
《南華經》曰：且道者，庶物得之者生，為事順之者成。《通玄經》曰：天下莫易於為善，所謂為善者，則靜而無為，適性辭餘，無所誘惑，循性保真，無變於已，故為善易也。
不善人之所保。
《南華經》曰：且道者，庶物失之者死，為事逆之者敗。《通玄經》曰：天下莫難於為不善，所謂為不善者，澆蔽矯詐，躁而多欲，非人之性也，故曰為不善難也。
美言可以市，
《通玄經》曰：先教以道，次導以德，可以誘善。
尊行可以加人。
《通玄經》曰：簡勸不聽，即加之以威刑。
人之不善，何棄之有？
《通玄經》曰：如此嚴誡，不善何有。人無棄人，物無棄物。
故立天子，
《通玄經》曰：古之立天子者，以立天下之道，反本無為，虛靜自化。古之立帝王者，非以奉養其欲也，聖人踐位者，非以逸樂其身也。為天下民強掩弱眾暴寡，詐者欺愚，勇者侵怯，又為其懷智詐不以相教，積財不以相分，故立天子以齊之。
置三公，
《通玄經》曰：古者一人之明不徧周海內，故置三公九卿以輔翼之。為絕國殊俗不得被澤，又立諸侯以教誨之。
雖有拱璧，
《通玄經》曰：權勢者，人主之車輿也。唐瘦癯，舜黎黑，禹胼胝，非欲貪祿慕位，將欲事起天下之利，除萬民之害也。自天子至於庶人，思慮不困，於是求贍而不勞者，未之有也。
以先駟馬，
《通玄經》曰：大臣者，人主之駟馬也。伊尹負鼎而干湯，呂望鼓刀而入周，百里奚自賣，管仲縛束，墨子無黔突，孔子無煖席，四體不勤。於是求贍而不勞者，未之有也。
不如坐進此道。
《通玄經》曰：古者三皇，教不下堂而化行四海，無一言而大動天下，變易習俗，民化遷善，若生之已能以神化者也。刑罰不足以移風，殺戮不足以禁姦，唯神化為貴。
古之所以貴此道者，何？
《通玄經》曰：古者君臣上操約少之事，下效易為之功，君臣不相厭，行之久遠也。《洞靈經》曰：人主清心省事，人臣欽檢守職，太平立致矣。
不日求以得，
《通玄經》曰：古之善為君者，法於江海。江海無為，能取百川歸之。不求故能得，不行故能坐，天地之道，無為而備，不求而得。
有罪以免耶？
《南華經》曰：古者建德之國，其民愚而樸，則自治矣。
故為天下貴。
《南華經》曰：古之人貴夫無為也，上無為也，下亦無為也。
此章《南華經》言：應帝王無為之治，有虞氏不及泰氏。泰氏無為，其臥徐徐，無寢夢也，其覺于于，無思慮也。其智清信而不詐也，其德甚真而不偽也，未始其道入於非人。有虞氏有為，其猶減善仁義以要求人心為善，亦得人心詐偽，而未始仁心出於非人。古者聖人能為無為之道，無事無味不為難也。
為無為，
《通玄經》曰：為無為，事無事也。《南華經》曰：逍遙無為也。
事無事，
《通玄經》曰：事無事，知不知也。《南華經》曰：逍遙乎無事之業。
味無味。
《通玄經》曰：古之人味道不捨也，今之人捨道不味也。
大小
《通玄經》曰：天地之道，大以小為本，道大以小為成。古聖人法天無為，柔弱微妙者，見小也。見小，故能成其大。
多少，
《通玄經》曰：天地之道，多以少為主，道多以少而成。古聖人法天無為，以道蒞天下，損缺其明者，見少也。見少，故能成其美。
報怨以德。
《通玄經》曰：其施厚者其報美，其怨大者其患深。薄施而厚望，畜怨而無患者，未之有也。察其所以往，則知其所以來矣。
圖難於其易，
《通玄經》曰：古者以正教化，易而必成，後世以邪教化，難而必敗。
為大於其細。
《通玄經》曰：事或易為而難成者，或難成而易敗者。易為而難成者，事也。難成而易敗者，言也。
天下難事必作於易，
《通玄經》曰：人皆知無用害有用，故智不博。而日不足難成其道矣。
天下大事必作於細。
《通玄經》曰：以博奕之日問道，聞見深矣。易而不難，小而不大。
是以聖人
《通玄經》曰：不言而信，不施而仁，不行而治，不為而成，是以天心動化精誠為教者，三皇無為也。
終不為大，故能成其大。
《通玄經》曰：古之善為君者，法於江海。江海無為，無不為大，百川歸之，故能成其大。
夫輕諾必寡信，
《通玄經》曰：言而不信，施而不仁，行而不治，為而不成，是以外貌有為者，五帝三王不精誠於道也。
多易必多難。
《通玄經》曰：後世無政教之原，而欲為萬人之上也，難矣。
是以聖人
《通玄經》曰：事者難成易敗，言者難立易廢，是以聖人之所留心於道，明者之所獨見於無為也。
猶難之，故終無難。
《通玄經》曰：捨其易而必成，從事於難必敗，愚惑之所政。上無為也，下亦無為。
此章《通玄經》言：末世之人邪欲失性，動未嘗正也。以治國則亂，以治身則偽。不聞道者無以反正，不通德者不能清靜。原人之性無邪穢，久好於邪，則易易而忘其本，即好於邪。水之性慾清，沙土穢之，人之性慾正，邪言害之。知其己奸無所用，雖貪者皆辭之，不知其己欲無所用，雖廉者不能讓之。夫人之所以亡社稷，身死人手，以為天下笑者，未嘗非己所好也，故為者敗之，執者失之。知冬日之扇、夏日之裘無用於己，萬物變為塵垢，無所用矣。故曰：無為故無敗，無執故無失。
其安易持，
《通玄經》曰：智慮邪正者，禍福之門也。
其未兆易謀，
《通玄經》曰：動靜公私者，利害之樞機也。
其脆易破，
《通玄經》曰：夫禍之至也，人自生之；福之來也，人自成之。
其微易散。
《通玄經》曰：積正成福，積邪成禍。
為之於未有，
《通玄經》曰：凡人皆輕小害，易微事，以至於大患至，不可不慎也。後人皆知禍發救患，不知慎微使患不生。夫使患不生易，施於救患難。
治之於未亂。
《通玄經》曰：道者慎小微，大禍不滋。今人不務慎微使患不生，而務禍成施救於患，雖神人不能為。謀患禍之所由來，萬萬為法，無方可救。
合抱之木，生於毫末；
《通玄經》曰：十圍之木始於把，毫末漸長，積小成大。
九層之臺，起於累土；
《通玄經》曰：百仞之臺始於下，累土成山，積微成廣。
千里之行，始於足下。
《通玄經》曰：跛鱉千里，跬步不休，積近成遠。
為者敗之，
《洞靈經》曰：好質白之物者，以黑為汙。夫好貨甚者，不見他物之可好；好邪甚者，不見正道之可好。末世人夭者，非不為術也，巧術甚，人愈短。《通玄經》曰：夫好事者未嘗不窮，好邪者未嘗不失。各以所好，反自為傷，故曰為者敗之。
執者失之。
《洞靈經》曰：好質黑之物者，以白為汙。夫好馬甚者，不見他物之可好；好鬼甚者，不見神明之可好。末世神怒者，非不祀神也，淫祀勝，神愈怒。《通玄經》曰：夫人之所以亡社稷，身死人怨，為天下笑，未嘗非好欲也，故曰執者失之。
是以聖人
《通玄經》曰：今天下之人邪於神鬼，孰能正之？治在道不在術，君子行正氣，小人行邪氣，是以聖人無為故無敗；無執故無失。
無為，故無敗，
《通玄經》曰：好於淫祀，不顧後禍者，邪氣也，故曰無為故無敗。
無執，故無失。
《通玄經》曰：末世執於鬼神，不顧後患者，邪氣也，故曰無執故無失。
民之從事，常於幾成而敗之。
《通玄經》曰：禍福之起微而不可見，小人不知禍患之門，動而陷於罪，不慎微好也。
慎終如始，則無敗事。
《通玄經·符言篇》曰：官敗於失政，孝衰於無終，患生於執為，病在於不慎，故慎終如始，無敗事也。
是以聖人
《通玄經》曰：聖人見其終始，不可不察也。紂為象著而箕子唏其華侈，魯以偶人葬而孔子歎其非禮。見其所始，則知其所終。
欲不欲，
《南華經》曰：古人慾者，欲其所不能欲也，至欲於道矣。
不貴難得之貨；
《通玄經》曰：古人不貴難得之貨，不重無用之物。
學不學，
《南華經》曰：古之學者，學其所不能學也，至學於道矣。
復眾人之所過。
《通玄經》曰：古人之於善也，無小而不行；其於過也，無微而不改。
以輔萬物之自然，
《通玄經》曰：古之聖人者，性合乎道也，不學而知，不視而見，不聽而聰，自然之道也。
而不敢為。
《南華經》曰：古者上無為也，下亦無為也。
