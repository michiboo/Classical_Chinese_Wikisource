道德真經四子古道集解之五
古襄寇才質集
此章《南華經》言：古者聖人，毀志之勃。貴富顯嚴名利此六者，勃志也。不動胸中則正，正則虛靜無為而無不為也。是以古之聖人有知人之智自知之明，有勝人之力自勝之強，有知足之富強行之志。有斯六德也，生有德業不失其所之久，死有而名不亡永傳之壽。故名六德，久壽也，知人者智。
知人者智，
《通玄經》曰：知賢之謂智，智莫大於知人，知人則無亂政。
自知者明。
《通玄經》曰：愛賢之謂仁，敬賢之謂禮。
勝人者有力，
《通玄經·下德篇》曰：勝人者有力，能用人力者，必得人心者也。能得人心者，叉自得者也。
自勝者強。
《通玄經》曰：自勝者強，能強者必用人力者也。未有得己而失人者也，未有失己而得人者也。
知足者富。
《通玄經》曰：足用之本在於省儉，不須財而富。
強行者有志。
《通玄經》曰：古者不以賤為危，不醜窮，無人非。
不失其所者久。
《通玄經》曰：故知生之情者，不務生之所無以為，知命之情者，不憂命之所無奈何。
死而不亡者壽。
《通玄經》曰：，君子雖死亡，其名不滅。名聲傳於後世，何往而不壽。
此章《南華經》言：莫神於天，莫富於地，莫大於帝王。故帝王之德，配天地之富貴，此古聖人乘天地之富貴，馳養萬物而用人羣愛養之道也。經不為大，萬物歸之，故能成其天下之大，遵道養民也。
大道汎兮，
《南華經》曰：以道汎觀而萬物之應備，汎愛萬物，天地一體也。
其可左右。
《通玄經》曰：大道無所不可。可在其理，見可不趍，見不可不去。可與不可，相為左右，相為表裏。
萬物恃之
《南華經》曰：夫道韰萬物而不為戾，澤及萬世而不為仁。
以生而不辭，
《通玄經》曰：夫道者，萬物恃之以生，莫知其德。
功成不名有。
《通玄經》曰：大常之道，生物而不有，莫知其德。
愛養萬物而不為主，
《通玄經》曰：大常之道，收藏畜積而不加富，布施稟受而不益貧，愛養萬物而不為主。
常無欲，可名於小；
《南華經》曰：刻彫萬物眾形而道不為巧作，不為而自成。萬物歸之不為主，可名於大。
《通玄經》曰：大常之道，化成而不宰。《洞靈經》曰：道者不為謀府，不為事官，其功至妙，不為功主。
是以聖人
《通玄經》曰：是以聖人以道汎愛，愛下故能成其大。
終不為大，
《通玄經》曰：古之善為君者，法於江海。江海愛下，終不為大，百川歸之，故能成其大。
故能成其大。
《南華經》曰：夫道惠施以此，為大觀於天下。
此章《南華經》言：上古神農之世，臥則居居，起則于于，民知其母不知其父，與麋鹿共處，耕而食，織而衣，無有相害爭競之心，此大道之世，至德之隆也。執道安泰，天下太平也。
執大象，
《通玄經》曰：執道者，德全。德全者，聖人之道也。古者三皇得道之統立於中央，無為為之而合乎道，無為言之而通乎德。
天下往。往而不害，
《通玄經》曰：古者災害不生，禍亂不作，天下和平，治之本也。
安平泰。
《南華經》曰：古者智謀不用，必歸其天，此之謂太平，治之本也。
樂與餌，
《南華經》曰：甘其食，樂其俗。
過客止。
《南華經》曰：安其居。《通玄經》曰：古聖人之牧民也，使各便其性，安其居處，無由相過。
道之出口，
《通玄經》曰：夫道不可以辯言，言而非道也。古道不言而治。
淡乎其無味。
《通玄經》曰：夫道者淡然無欲，漠然無為，淡兮無味，不慮而得。
視之不足見，
《通玄經》曰：夫道不可以明見，見而非也。任目而明視者，勞心而不明。待目而照見，其於為治，難矣。視知其明謂之失道，古者不視而見。
聽之不足聞，
《通玄經》曰：夫道不可隊聰聞，聞而非也。以耳聽治，苦心而無功。待耳而聰聽，其於為治，難矣。聽知所聞謂之失道，古者不聽而聰。
用之不可既。
《通玄經》文子問曰：王者得其百姓歡心，為之奈何？老子曰：若江海即是也。淡乎無味，用之不既，先小而後大。
此章《南華真經·胠筐篇》言：善人不得聖人之道不立，盜賊不得聖智之道不行；天下之善人少，而不善人多，則聖知之利天下也少，而害天下也多。魯酒薄而邯鄲圍，聖人生而大盜起；故掊擊緘縢扃鐍之聖智，縱捨斗斛權衡之盜賊，而天下始治矣。故曰：魚不可脫於淵，國之利器，不可以示人。斗斛權衡之器生盜竊也。
將欲歙之，必固張之；
《南華經》曰：後世雖重聖智而治天下，則是重利盜竊也。為之斗斛以量之，則並與斗斛而竊之。
將欲弱之，必固強之；
《南華經》曰：後世聖人生智而大盜起，為之權衡以稱之，則並與權衡而竊之。
將欲廢之，必固興之；
《南華經》曰：古者聖人而智已死，則大盜不起，天下平而無事。後世為之符璽以信之，則並與符璽以竊之。
將欲奪之，必固與之。
《南華經》曰：後世聖人若智不死，大盜不止，為之仁義以矯之，則並與仁義而竊之。
是謂微明。
《通玄經·微明篇》曰：道可以陰，可以陽，可以幽，可以明。約而能張，幽而能明，含陰吐陽，而章三光，先敬小微，然後大明。
柔弱勝剛強。
《通玄經》曰：道可以弱，可以強，可以柔，可以剛。柔而能剛，弱而能強，始於柔弱，成於剛強，積柔成剛，積弱成強。
魚不可脫於淵，
《南華經》曰：夫函車之獸介而離山則不免網罟之患，吞舟之魚碭而失水則螻蟻苦之，故禽獸不厭高，魚鼈不厭深。若泉乾涸，魚相處於陸地，相呴以濕，相濡以沬，不能救涸，不如相忘於江湖。魚相造乎水，相造乎水者，穿池而養給，故曰魚不可脫於淵。
國之利器，
《南華經》曰：後世聖人者，天下之利器也，非所以明天下之聖智生盜竊也。若竊仁義並斗斛權衡符璽珠玉之利者，雖有軒冕之賞弗能勸，斧鉞之威弗能禁。此重利盜賊而使不可禁者，是乃後世聖人利器教民之過也。聖人不厭樸，不如相忘於道術。人相造乎道，相造乎道者，無事而生定，故曰國之利器，不可以示人。
不可以示人。
《南華經》曰：絕聖棄智，大盜乃止；擿玉毀珠，小盜不起，焚符破璽，而民樸鄙；掊斗折衡，而民不爭。不可以示人。
此章《南華經》言：夫一道無為，覆載萬物者也，洋洋乎大哉，是故君子不可以不剖心無為於道焉。無為為之之謂大，無為言之之謂德，大德而已矣。古者無為自化，天下大治也。
道常無為，
《通玄經》曰：無為者，道之常也。
而無不為。
《通玄經》曰：大道無為，萬物自生而無不為。
侯王若能守，
《南華經》曰：君子臨蒞天下，莫若無為也。無為也，而後安其性命之情。
萬物將自化。
《南華經》鴻蒙謂雲將曰：汝徒處無為，而物自化。化而欲作，
《通玄經》曰：民欲作動者，信令殊也。不誠心於道，令勤於上，不應於下。
吾將鎮之以無名之樸。
《通玄經》曰：古之聖人以道鎮之，在上無為，民化如神。
無名之樸，亦將不欲。
《南華經》曰：萬物殊理道不私，故無名。無名，故無為。上無為也，下亦無為也。
不欲以靜，
《通玄經》曰：古之善為君者，無為也。無為者，守靜也，守靜能為天下王。
天下將自正。
《通玄經》曰：上反清靜，物將自正。
此章《南華經·智北遊篇》言：上古聖人行不言之教，無為而天下治，故三皇道不可致，五帝德不可至，三王仁可為也，商周義可虧也，五霸禮相偽也，七國兵相亂也。故曰失道而後德，失德而後仁，失仁而後義，失義而後禮，失禮而後兵。夫禮者，五常之末，道之華，忠信之薄而亂之首也。
上德不德，是以有德。
《通玄經·上德篇》曰：高莫高於天也，天道無為尊高，聖人法之，天下定矣。天道，上德也，上德不德，是以有德。
下德不失德，是以無德。
《通玄經》曰：下莫下於地也，人道有為卑下，君子體之，天下亂矣。人道，下德也，下德不失德，是以無德。
上德無為而無以為，
《通玄經·上仁篇》曰：上古三皇上德無為者，天下歸之。
下德為之而有以為。
《通玄經》曰：後世五帝下德有為者，四海歸之。
上仁為之而無以為，
《通玄經》曰：三皇上仁者，海內歸之。
上義為之而有以為。
《通玄經》曰：商周上義者，一國歸之。
上禮為之而莫之應，
《通玄經》曰：五霸上禮者，一鄉歸之。
則攘臂而仍之。
《通玄經》曰：七國無此道德仁義禮五者，民不歸也。不歸用兵，則攘臂而仍之，天下大亂。
故失道而後德，
《南華經》曰：五帝失道而後用德，德不可至也。
失德而後仁，
《南華經》曰：三王失德而後用仁，仁可為者也。
失仁而後義，
《南華經》曰：商周失仁而後用義，義可虧也。
失義而後禮。
《南華經》曰：五霸失義而後用禮，禮相偽也。
夫禮者，
《通玄經》曰：末世為禮者，淺行之謂之仁義，薄行之謂之禮智，淺行之則薄得福。夫禮者，實之文也。《南華經》曰：聖人行不言之教，道不可致，德不可至，仁可為也，義可虧也，禮相偽也。夫禮者，道之華也。
忠信之薄，
《通玄經》曰：末世修仁義則正一國，修禮樂則正一鄉，德薄者小。
而亂之首。
《通玄經》曰：五霸用禮為兵，主為亂首。《南華經》曰：夫禮者，而亂之首也。
前識者，
《通玄經》曰：古之為道者，深行之謂之道德，淺行之則厚得福，盡行之天下服。
道之華，
《通玄經》曰：古者修道德則正天下，德厚者大也。
而愚之始。
《通玄經》曰：五帝用德道先稱，古雖愚而德有餘。《南華經》曰：古者至德之世，其行徐徐，其覺于于。
是以大丈夫，
《通玄經》曰：是以大丈夫恬然無思，淡然無慮，行乎無路，遊乎無怠，出乎無門，入乎無房，屬其精神，偃其知見，則內修其本，不外飾其末，道德無為也。
處其厚不處其薄，
《通玄經·上仁篇》文子問：仁義禮何以生亂，為薄於道德也？老子曰：為仁者必以人道哀樂論之，為義者必以人事取與論之。四海之內，哀樂不能徧，竭府庫之財貨，不足以贍萬民驕奢。故知不如修道而行德，因天地之性，萬物自正而天下贍。仁義因人情而附，故薄之也，是以大丈夫處其厚，不處其薄。
居其實不居其華。
《通玄經》文子問師曰：後世仁義禮何以用兵刑，為薄於道德？老子曰：古者循性而行謂之道，得其天性謂之德，道德淳厚，不用兵刑也。後世德性失，然後用仁義，仁義澆薄，用兵刑也。是以大丈夫居其實，不居其華。
故去彼取此。
《通玄經》曰：故去彼取此，天殃不起。得於此者忘於彼，則咎去福來。
此章《通玄經》言：太古聖人修足譽之德，不求人之譽，己所以得天下者，非謂其履勢位稱尊號也，言善運天下之心，得天下之力也。後世有南面之名，無一人之譽，而失天下也。桀紂不為王，湯武不為放。古者聖人天下數譽而不益善，至譽無譽，得至道之要也。體天無譽，天下長久也。
昔之得一者：
《沖虛經》曰：道無形埒，一氣九變，復變而為一。一者，天地人物形變之始也。
天得一以清，
《南華經》曰：天無為以之清。
地得一以寧，
《南華經》曰：地無為以之寧。
神得一以靈，
《南華經》曰：夫恬淡寂寞、虛靜無為者，此養神之道也，則憂患不能入，邪氣不能襲，年壽長矣。昔廣成子得之於道，千二百歲而形容未嘗衰。
谷得一以盈，
《通玄經》曰：百川並流，不注海者不為谷。河海之源淵，流而不歇。
萬物得一以生，
《南華經》曰：萬物不得不昌，此其道與？
侯王得一以為天下正。
《洞靈經》曰：古者侯王不貴其儀，不採其譽，可謂有識者也。
其致之，
《南華經》曰：政一則不二。
天無以清將恐裂，
《通玄經》曰：天二氣則成虹，陽不能常。且冬且夏，月不知晝，日不知夜。
地無以寧將恐發，
《通玄經》曰：地二氣則洩藏，陰不能常。
神無以靈將恐歇，
《通玄經》曰：人二氣則生病，形勞而不休則歇，神用而不已則滅，神傷於喜怒思慮之患者，神盡而形斃矣。《南華經》曰：形勞而不休則弊，神用而不已則勞，勞則竭，竭則滅矣。
谷無以盈將恐竭，
《通玄經》曰：溝池澇則溢，旱則枯，川竭而谷虛，丘夷而淵塞。
萬物無以生將恐滅，
《通玄經》曰：物之生也，草木英華；物之死也，草木枯槁。
侯王無以貴高將恐蹙。
《通玄經》曰：在上不驕，高而不危，滿而不溢，所以長守富貴。若高危滿溢，不能長久。
故貴以賤為本，高以下為基。
《通玄經·符言篇》曰：人有三怨，不知之乎？爵高者人妬之，官大者主惡之，祿厚者人怨之。夫爵益高者意益下，官益大者心益小，祿益厚者施益博，修此三者怨不作，故貴必以賤為本，高必以下為基。
是以侯王自謂孤寡不穀，
《通玄經·道原篇》曰：聖人自謂孤寡不穀，歸其本根。
此其以賤為本邪？非乎？
《通玄經》曰：志弱而事強，託小以包大，聖人法道之損者，所以自賤也。損則大，天下長久，此天道之所成也。
故致數譽無譽，
《南華經》曰：上古聖人並包天地，澤及天下，而不知其誰氏，是故生無爵，死無謚，實不聚，名不立，此之謂大人。天下數譽而不加善惡，識所以貴哉，至譽無譽矣。
不欲碌碌如玉，珞珞如石。
《通玄經·符言篇》曰：古者無為屍名，不為謀府，不為事任，不為智主，藏於無形，行於無怠，不為福先，不為禍始，始於無名，動於不得。己欲福先無視，欲利先遠害，故無為而寧者，失其所寧即危，無為而治者，失其所治即亂。故不欲碌碌如玉，珞珞如石。
此章《南華經》言：至陰肅肅，至陽赫赫。肅肅出乎天，赫赫發乎地，兩者陰陽交通成和，而萬物生焉。或為之紀而莫見其形，消息盈虛，一晦一明，日改月化，日有所為而莫見其功，生有所乎萌，死有所乎歸，始終相反乎無端，而莫知其所窮。夫天地寒暑，乃道陰陽之動用，生化萬物之有無也。
反者道之動，
《通玄經》曰：陰氣勝變為陽，反者道之動也。
弱者道之用。
《通玄經》曰：陽氣勝變為陰，弱者道之用也。
天下之物
《通玄經》曰：天地之道，有無相生，萬物化也。《沖虛經》曰：萬物生化，出入化機，常生常化。
生於有，
《通玄經》曰：萬物動而與陽同波，萬物生也。《沖虛經》曰：萬物有生，皆出於機而常生也。萬物生者，不得不生。終者，生之必生者也。
有生於無。
《通玄經》曰：萬物靜而與陰同德，萬物化也。《沖虛經》曰：萬物有化，皆入機而常化也。萬物化者，不得不化。生者，化之必終者也。
