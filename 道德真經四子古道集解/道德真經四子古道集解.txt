僕草澤無名之野人也，素不以進取介意。及冠之後，酷嗜恬淡之樂，究丹經卜筮之術。至於晚年，讀古人書，披閱諸子，探賾聃經之奧，章章有旨，可謂深矣遠矣。因觀諸家解註，言多放誕，互起異端，朱紫殽亂，殆越百家，失其古道本真，良可歎也。獨莊、列、文、庚四子之書，迺老氏門人親授五千言教，各著撰義與相同。其餘諸解，紛紜肆辯，徒以筆舌為功，虛無為用，了無所執，又豈可與四子同日而語哉。僕昔隨仕嘗遊京都，得叅高道。講師略扣玄關，盡為空性之說，不能述道之一二。內省不疚，深其造道而自得，欲以拯世欲之多蔽，悼聖道之不行，又恐膠疑泥惑之流，翻起蜂喧之議，故摭其四子，引其真經，集為一編，計一十卷，以破雷同之說，因目之曰四子古道義。又述經史疏十卷，以相為之表裏。今幸苟完是論，非當恃其臆說，不惟新當時聞見，抑為千古之龜鑑也。請好事君子幸無哂焉，偃息之暇，因援筆而直書之。
時大定十九年己亥歲元日古襄寇才質謹序。

