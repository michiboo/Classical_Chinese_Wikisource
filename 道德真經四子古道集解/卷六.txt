道德真經四子古道集解卷之六
古襄寇才質集
此章《南華經》言：古者言惡乎隱而有是非，皆因周學，言隱於文華，故有儒墨之是非，儒墨是非之彰也，道之所以虧也。周世天下儒墨之治方術者多矣，皆以其有為，術學亂於天下不可加矣。古之所謂道術者，果乎隱於儒學諸子。有刻意尚行，離世異俗，高論怨誹為亢而已矣，此山谷之士，非世之人枯槁赴淵者，夷齊、屈原之所好也。有語仁義忠信恭儉推讓為修而已矣，此平世之士，教誨之人遊居學者，孔子、孟軻之所好也。有語大功，立大名，理君臣，正上下為治而已矣，此朝廷之士，尊主強國之人致兼功並者，伊尹、周公之所好也。有就藪澤，處閑曠，釣魚閑處，無為而已矣，此江海之士，避世之人閑暇者，巢父、許由之所好也。若夫古士不刻意而高，無仁義而脩，無功名而治，無江海而閑，無不忘，心清靜也，無不有，道無為也，淡然無極而眾美從之，此天地無為之道，聖人清靜之德，天下大治也。
上士聞道，勤而行之；
《通玄經》曰：上古法天無為，法天者，治天地之道也，清靜無為是謂天道也。
中士聞道，若存若亡；
《通玄經》曰：中世尚賢形教，尚賢者，疑惑之原也。中世守德而不懷道，道滅而德興。
下士聞道，大笑之，
《通玄經》曰：下世任臣才學，任臣者，危亡之道也。下世繩繩，唯恐失學。《南華經·秋水篇》言：北海若謂河伯曰：伯夷辭之以為名，仲尼語之以為博，此其自多於學，以笑道無為之少，不似爾河伯自多於水，以笑北海之少乎？夫井蛙不可以語於海者，拘於井之墟也；夏蟲不可以語於冰者，篤於夏之時也；曲士不可以語於道者，束於學之教也。今爾出於涇河涯淚，觀於大海，乃知爾醜，爾將何與語大理矣。天下之水莫大於海，萬川歸之，不知何時止而不盈，尾閭泄之，不知何時已而不虛。春秋不變，水旱不知。此其過江海之流，不可為量數。而吾未嘗以此自多者，自以比形於天地而受氣於陰陽，吾在天地之間，猶小石小木之在大山。方存乎見少，又奚敢以自多。計四海之大在天地之間也，不似疊空之在大澤，豈足為大乎？計中國之多在海內也，不似稊米之在太倉，豈為多乎？計人物之多在九州也，不似毫毛之在馬體，豈足多乎？五帝之所連，三王之所爭，仁人之所憂，任士之所勞，盡此大小各有限矣。以其至小求窮其至大之域，是故迷亂而不能自得也。由此觀之，又何以知天地之足以窮至大之域？夫自細視大者不盡，豈不自失乎。
不笑不足以為道。
《南華經》辯士公孫龍問於魏公子牟曰：龍少學先生之道，長而明仁義之行，合同異，離堅白，窮眾口之辯，以笑莊子之言，茫然異之。公子牟隱几大息，仰天而笑曰：子獨不聞坎井之蛙乎？謂東海之鼈曰：吾樂大與，夫子奚不來入觀之？東海之鼈左足未入，而右膝已縶矣，於是逡巡而卻，告蛙吾之海曰：夫千里之遠，不足以舉其大，千仞之高，不足以極其深。於是坎蛙聞之適適然自驚，規規然自失。觀於莊子極妙之言，爾自適一時之利者，是非坎井之蛙與？子乃規規然而求之以察，索之以辯，是真用管窺天，用錐指地，不亦小乎？往矣。公孫龍口呿而不能合，舌舉而不能下，乃逸而走。
建言有之：
《南華經》盜跖謂孔子曰：且吾聞之古者耕而食，織而衣，無有相害兵殺之心，此至德之隆，天下太平也。然而黃帝不能致德，與蚩尤戰於涿鹿之野，流血百里。唐虞作，立群臣，湯放其主，武王殺紂。自是之後，以強凌弱，以眾暴寡。湯武已來，皆亂人之徒也，豈足貴尚哉？今子修文武之道，掌天下之辯，以教後世，縫衣淺帶，澆薄不淳，失其古樸，天下為亂矣。
明道若昧，
《南華經》曰：古之士內直道善無為者，與天為徒。今之士外曲禮敬有為者，與人為徒。
進道若退，
《南華經》曰：古之士無為治其內，而不有為治其外。今之士有為治其外，而不無為治其內。
夷道若纇，
《南華經》曰：古之人外化而內不化，無為守其內而不為其外。今之人內化而外不化，有為守其外而不守其內。
上德若谷，
《通玄經》曰：古之士味道不捨也，今之士捨道不味也。釋道而任學者危，棄德而用才者困。
大白若辱，
《通玄經》曰：上古之士大白若辱，明白太素，無為復樸。今下世之士，以聰明為治者，勞心而不明以智慮為治者，苦心而無功。
廣德若不足，
《南華經》曰：上古之士盛德若不足。《通玄經》曰：上士廣德若不足也。今士不達真道者，雖智統天地，明辯日月，辯解連環，辭潤金石，猶無益於天下。夫察於刀筆之跡者，不知無為治亂之本。
建德若偷，
《通玄經》曰：上古無為者，即無事累。無累之人，即天下為形影相隨無為矣。下世之士，目察秋毫之末者，耳不聞雷霆之聲；耳調金石之音者，目不見太山之形。故小學有所志，則大道有所忘。
質直若渝，
《通玄經》曰：今上觀至人之倫，深原道德之意，下考世俗之行，乃足以羞，羞恥不治也。
大方無隅，
《通玄經》曰：上古之士，道至大者無規矩。後世以仁義禮樂為規矩，而知規矩之所用者能治人。上用規矩者，下亦有規矩之心巧之具也，而非所以治矣。
大器晚成，
《通玄經》曰：上古之士，德至大者無器用，大正不險，故民易導。後世小辯害道，小能喪德。夫通於一學，察於一能，可以曲說，未可廣應於教治也。
大音希聲，
《通玄經》曰：上古之士，道至大者無音聲，至終復樸，民無為匿。後世小善破治，小技喪樸。夫辯於一辭，審於一技，可以曲說，未可廣應於治教也。
大象無形，
《通玄經》曰：上古之士，樸至大者無形狀，清目不視，靜耳不聽，閉口不言，委心不慮，棄聰明，反太素，休精神，去智故，無好憎，是謂大通。
道隱無名。
《南華經》曰：夫尊古而卑今，學者之流也，且以狶韋氏之流觀今之世，其孰能不僻學？唯古至智厚德至人，乃能游道於世而不僻學，順人無為而不失己性，彼教不學於智，承意於道，不彼於學。《通玄經》曰：幽隱玄默，無為而治，不知所為而功自成者，聖人之道也。
夫唯道，
《通玄經》曰：所謂古真人者，性合乎道也，治其內不治其外，以遊天地之根，芒然彷徉乎塵垢之外，逍遙乎無事之業，機械智巧不載於心，不學而知，不視而見，不為而成，不治而辯，逍遙無為也。天下自化，此真人之遊純粹素道。
善貸且成。
《南華經》老聃謂陽子居曰：明王之治，功蓋天下而似不自己為也，化貸萬物而民弗恃，不有顯名使物自喜，立乎不側而遊於道，無有者也。古者至人立於不貸之圃，逍遙無為也。不貸者，無出也，不推於物矣。
此章《通玄經》言：夫道者，原產有始，始於柔弱，成於剛強。欲剛者必以弱守之，積弱成強。觀其所積，以知存亡。太古聖人以道鎮之而損沖氣，守柔弗強，以功名自化，故能成其王。《南華經》曰：古聖毀志之勃，嚴惡二者，勃志也，不動胸中則正，正則虛靜無為而不為；故作是章戒王稟道謙和也。
道生一，
《通玄經·九守篇》曰：天地未形，窈窈冥渾而為一，寂然澄清者，道也。道生一，天也，清微為天。
一生二，
《通玄經》曰：一生二，地也，重濁為地。
二生三，
《通玄經》曰：二生三，人也，精氣為人。
三生萬物。
《通玄經》曰：三生萬物，粗氣為蟲，剛柔相成，萬物乃生。
萬物負陰而抱陽，
《通玄經》曰：萬物負陰而抱陽，是以木實生於心，草實生於英。
沖氣以為和。
《通玄經》曰：沖氣以為和，和居中央，是以胎卵生於中央。《南華經》曰：萬物以形相生，九竅者胎生，八竅者卵生。《沖虛經》曰：沖和氣者為人。
人之所惡，
《通玄經》曰：小人情性，皆好強而惡弱，好剛而惡柔，而不知失。
唯孤寡不穀，
《通玄經·道原篇》曰；王公有功名，孤寡無功名，守謙損也。
而王公以為稱。
《通玄經》曰：古者聖人日損沖氣，不敢自滿，日進以謙，功德不衰，天道然也。
故物或損之而益，
《通玄經·符篇》曰：德少而寵多者譏，才下而位高者危，無大功而有厚祿者微，故物或益之而損，損之而益。
益之而損。
《通玄經》曰：福莫大於無禍，利莫大於不喪，故物或益之而損，損之而益。
人之所教，
《南華經》曰：儒曲禮：敬者所教，謙損也。
我亦教之。
《通玄經》曰：柔弱者生之徒也，柔弱為上。
強梁者，不得其死，
《通玄經》曰：末世而志強梁之氣，故不能久，強梁者死。
吾將以為教父。
《通玄經》曰：剛強者，死之徒也，剛強為下。
此章《南華經·天道篇》言：夫虛靜恬淡，寂寞無為，純粹素樸者，此天地之平而道德之至，萬物之本也。明此無為以南面，陶唐為君也；明此無為以北面，虞舜為臣也。聖王以此無為處於君上，帝王天子之德也；老聃以此無為處於臣下，玄聖素王之道也。逸士以此虛靜退居而閑遊江海，山林之士服；士人以此恬淡進為而撫世，則功大名顯天下一也。靜而聖，動而王，無為也而尊，樸素而天下莫能與之爭美，故老聖言：吾是以得知無為之有益，不言之教，無為之益，天下希及之矣。無為有益也。
天下之至柔，
《通玄經》曰：天下之至柔，馳騁天下之至堅。
馳騁天下之至堅。
《南華經》曰：水流乎無形，發泄乎太清。夫水之汋也，無為而才自然矣。
無有入於無間，
《通玄經》曰：無有入於無間。《南華經》曰：天門者，無有也。萬物出乎無有，有不能以有為有，有必出乎無有，而無有一，無有出，無本入無竅。有乎生，有乎死，有乎出，有乎入，入出而無見其形，是謂天門。
吾是以知
《南華經》曰：老聃無為處於臣下，玄聖素王之道也。
無為之有益。
《通玄經·自然篇》曰：天地之道，無為而備，不求而得，吾是以知其無為而有益也。
不言之教，
《南華經》曰：上古聖人行不言之教，立不教，坐不議，虛而往，實而歸，故有不言之教，無為而心成者也。大道不稱，大辯不言。
無為之益，
《南華經》曰：玄古之君，天下無為也，天德而已矣。無為為之謂天，無為言之謂德。上無為也，下亦無為也。
天下希及之。
《通玄經》曰：有益之本在之無益，故無益於治，有益於亂者，玄聖不為也。
此章《南華經》言：不仁之人而貪富貴名利之惠，反以害其身。楚威王聞莊周賢，使使厚幣之，許為相，莊周謂楚使曰：千金，重利，卿相，尊位也。子獨不見郊祭之犧牛乎？養食之數歲，衣以文繡，食以芻菽，及其牽而入於太廟，雖欲為孤犢，其可得為乎？子亟去，無汙我。有國者羈，終身不仕，自快無為之道焉。魯君聞顏闔得道之人也，使人以幣先焉，顏闔不受，真惡富貴也。故曰：道之真以治身，其緒餘以為國家，其土苴以治天下。由此觀之，帝王之功，聖人之餘事也，非所以完身養生也。今世俗之君子，多危身棄生以殉物於名利，豈不悲哉。今且有人於此以隋侯之珠彈千仞之雀，世必笑之，是何也？則其所用者重，而所要者輕也。夫生者豈特隋珠之重哉，名利喪身也。知足不辱，知止不殆，可以長久，故作是章焉。
名與身孰親？
《南華經》曰：伯夷、叔齊、鮑焦、介子推，此四子者，重名輕死。
身與貨孰多？
《南華經》曰：昔者桀殺關龍逢，紂殺王子比干，故龍逢斬，比干剖，萇弘肔，子胥糜。此四子之賢是好名利者也，而身不免乎戮。
得與亡孰病？
《南華經》曰：此其伯夷、叔齊、比干、子胥之屬，所以論長生安體樂意之道，不亦遠乎？
是故甚愛必大費，
《通玄經》曰：虎豹之文來射，猨狄之捷來格，鳴鐸以聲自毀，膏燭以明自煎。武勇因強梁死，辯士因能亡。
多藏必厚亡。
《南華經》曰：山木自寇也，膏火自煎也。桂可食，故剝之，漆可用，故割之。人皆知桂漆有用割剝亡身，而不知櫟樹無用之用得終天年。
知足不辱，
《南華經》曾子曰：天子不得臣，諸侯不得友。養志者忘名，養形者忘利，致道者忘心。
知止不殆，
《沖虛經》曰：不貪貨，何羨利？不貪貴，何羨名？此之謂順民。《南華經》曰：名利二者，勃志也。不動胸中則正，正則虛靜無為而無不為也。
可以長久。
《通玄經》曰：璧瑗之器，礛●之功也；鏌鋣斷利，砥礪之力也。狡兔死而獵犬烹，高禽盡而良弓藏，敵國滅而謀臣亡。功遂身退，天道然也，可以長久。
此章《南華經》言：天地雖大，其化均也；萬物雖多，其治一也；人卒雖眾，其主惟君。君原於德而成於天，故曰：玄古之君，天下無為也，天德而已矣。是以太古聖人大巧若拙，大辯若訥，體道清靜無為，為天下之正，教其用無窮，故能長久，故作是章焉。
大成若缺，
《通玄經》曰：天圓不中規，地方不中矩，道至大者無規矩。
其用不弊。
《通玄經》曰：清靜者，道之鑒也；清虛者，天之明也；一而不變，靜之至也。
大盈若沖，
《通玄經》曰：天正不中鈎，地直不中繩，德至大者無鈎繩。
其用不窮。
《通玄經》曰：無為者，道之常也。無為為之之謂天，天德而已矣。
大直若屈，
《南華經》曰：古者天下有常然之道，曲者不以鈎，直者不以繩，大直若屈。
大巧若拙，
《南華經》曰：古者天下有常然之德，圓者不以規，方者不以矩，大巧若拙。
大辯若訥。
《南華經》曰：大道不稱，大辯不言，大辯若訥。
躁勝寒，
《通玄經》曰：陽氣勝變為陰，故巧不可盈。
靜勝熱，
《通玄經》曰：陰氣勝變為陽，故辯不可極。
清靜天下正。
《通玄經》曰：古聖無為者，守靜也，守靜能為天下正。
此章《通玄經·上義篇》言：古之用兵者，非利土地而貪寶賂也，時有危亡，平亂為民除害也，以危為寧矣。赤帝為大災，故黃帝擒之。共工為水害，故顓頊誅之。今七國無道，貪叨多欲之人殘賊天下，萬民騷動，莫寧其所。有則制之以兵革，戎馬生於郊，天下大亂也。
天下有道，
《通玄經·精誠篇》曰：夫古之召遠者，使無為焉，親近者，言無事焉，唯暗行於道者，能有之也。
卻走馬以糞。
《通玄經·精誠篇》曰：卻走馬以糞，車軌不接於遠方之外，是謂坐馳陸沉。
天下無道，
《通玄經》曰：春秋天下無道，則亂為兵主。
戎馬生於郊。
《洞靈經》曰：今春秋人主有道者寡，無道者眾，不可捨本事末，以為戰也。
罪莫大於可欲，
《通玄經》曰：罪莫大於無道。爭小故不勝其心謂之忿兵，故忿兵敗，此天之道也。
禍莫大於不知足，
《通玄經》曰：禍莫大於無德。利人土地欲人財貨謂之貪兵，故貪兵死，此天之道也。
咎莫大於欲得。
《通玄經》曰：咎莫大於無德。恃其國家之大，矜其人民之眾，欲見賢於敵國者，謂之驕兵，故驕兵滅，此天之道也。
故知足之足，常足矣。
《通玄經》曰：古者養生知足，即罪不累也。
此章《通玄經》言：古者人君教不出戶，以知天下之治者，因物以識物，因人以知人，脩之身然後可以治民，居家理治然後可移於官長，天下治也。後世令出彌遠，天下煩亂，知治彌少者，不脩本身也。是以古之聖人無為，脩本身正，不令而行，不行而知，不見而名，不為而成，天下自治也。
不出戶，知天下，
《通玄經·精誠篇》曰：古者教不出戶以知天下治者，此言精誠無為發於內也。《南華經》曰：古之人無為治其內，而不治其外。
不窺牖，見天道。
《通玄經》曰：不窺於牖以見天道，此言神氣清靜動於天也。
其出彌遠，
《通玄經·九守篇》曰：其出彌遠其知彌少者，此言精神有為，不可使外淫也。《南華經》曰：今之人有為治其外，而不治其內。
其知彌少。
《通玄經》曰：精誠越於外，智慮蕩於內者，不能治。形神之所用者遠，則所遺者近，其知彌少。《南華經》曰：今之人有為守其外，而不為其內。
是以聖人，
《通玄經》曰：不令之本，在於正身。
不行而知，
《通玄經》曰：古聖人脩本，身不令而禁，不施而仁，不行而知。
不見而名，
《通玄經》曰：古聖人脩本，身不視而明，不聽而聰，不見而名。
不為而成。
《通玄經》曰：古聖人脩本，不言而信，不求而得，不為而成。
此章《南華經》言：古者三皇，民結繩而無文，若此之時，天下太平則至治矣，此為道之治也。今遂至使民延頭舉踵而聽學，曰某處有賢者，羸糧而趨學，則內棄其親而外去其主之事，故兵馬足跡接連乎諸侯之境，車軌轍結連乎千里之外，天下大亂。此為學之亂，則是上好學知之過也。夫好智之亂天下也，自三王以下者，尚文學是矣。捨夫種種淳樸之民，而悅夫役役勞學之佞，釋夫恬淡無為之道，而悅哼哼華誕之意，哼哼華誕之詞，末學縱橫已亂於天下矣。
為學日益，
《通玄經》曰：周世博學多文，不免於亂。今以小學為教，不得大道清明立聖，專守文法，其於為治難矣。
為道日損。
《南華經》曰：古之為道者日損。
損之又損，
《南華經》曰：損之又損之。
以至於無為。
《南華經》曰：以至於無為。
無為而無不為。
《南華經》曰：無為而無不為，上無為也，下亦無為也。
取天下常以無事，
《通玄經》曰：古之善為君者，取天下而無事。省事之本，在道日損。
及其有事，
《通玄經》曰：木生蟲，還自蠹；人生事，還自賊。各以所好，反自為傷。以學生事，又以事止事，譬猶撓水而欲求清也，難矣，不足以取天下。
不足以取天下。
《通玄經》曰：位高者事不可煩，事煩難治，不足以取天下。
