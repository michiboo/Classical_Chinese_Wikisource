
湖南無村落，山舍多黃茆。 
淳樸如太古，其人居鳥巢。 
牧童唱巴歌，野老亦獻嘲。 
泊舟問溪口，言語皆啞咬。 
土俗不尚農，豈暇論肥磽。 
莫傜射禽獸，浮客烹魚鮫。 
余亦罘罝人，獲麋今尚苞。 
敬君中國來，願以充其庖。 
日入聞虎鬥，空山滿咆哮。 
懷人雖共安，異域終難交。 
白水可洗心，採薇可為餚。 
曳策背落日，江風鳴梢梢。

