　　欽定四庫全書　　　　　集部六
　　翠屏集目録　　　　　　別集類五〈明〉
　　巻一
　　四言古詩
　　五言古詩
　　七言古詩
　　巻二
　　五言律詩
　　五言長律
　　七言律詩
　　七言長律
　　五言絶句
　　七言絶句
　　詞
　　巻三
　　序
　　巻四
　　説
　　贊
　　銘
　　跋
　　記
　　墓誌銘
　　〈臣〉等謹案翠屏集四巻明張以寧撰是集為宣徳三年所刋陳璉為之序稱以寧文集為其子孟晦所編宋濂序之詩集為其門人石光霽所編劉三吾陳南賔序之其孫南雄教官隆復以安南稿續板行世今三序皆冠集首而詩文集總題光霽編次嗣孫徳慶州訓導淮續編與序不同未喻其故其文神鋒雋利稍乏渾涵深厚之氣其詩五言古體意境清逸七言古體亦遒警惟倦繡篇洗衣曲等數章稍未脫元季綺縟之習近體皆清新間有涉於纖仄如次李宗烈韻之浮生萬古有萬古濁酒一杯復一杯者然偶一見之不為全編之累也以寧於元泰定丁夘以春秋登第所著有春王正月考引據詳賅一正夏時冠周月之悞別見經部春秋類中雲乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　翠屏集序
　　嗚呼濂尚忍序先生之文𫆀先生長濂凡九嵗濂初濡毫學文先生已擢進士第列官州邑及其教成均入詞垣先生之文益散落四方濂得觀之未嘗不歛袵而以未能識面為慊去年春始獲與先生㑹於京師各出所為舊藳相與劇論至夜分弗知倦且曰吾生平甚不服人觀子之文殆將心醉也濂竊以謂先生素長者特假夫褒美之辭以相激昂爾非誠然也曽未㡬何先生使安南道次大江之西特造序文一首相寄其稱奬則尤甚於前日者濂讀而疑之酸鹹之嗜偶與先生同故先生云然非濂之文果有過於他人也方將與先生細論而九原不可作矣嗚呼濂尚忍序先生之文𫆀文之難言久矣周秦以前固無庸議下此唯漢為近古至於東都則漸趍於綺靡而晉宋齊梁之間俳諧骩骳嵗益月増其𡚁也為滋甚至唐韓愈氏始斥而返之韓氏之文非唐之文也周秦西漢之文也韓氏之文固佳獨不能行於當時逮宋歐陽脩氏始效之歐陽氏之文非宋之文也周秦西漢之文也歐陽氏同時而作者有曽鞏氏有王安石氏皆以古文辭倡明斯道蓋不下歐陽氏者也歐氏之文如澄湖萬頃波濤不興魚龍潛伏而不動淵然之色自不可犯曽氏之文如姬孔之徒復生於今世信口所談無非三代禮樂王氏之文如海外奇香風水齧蝕已千餘祀樹質將盡獨真液凝結嶄然而猶存是三家者天下咸宗之有元號稱多士或出入其範圍而檃括其規模者輒取文名以去故章甫逢掖之徒每驕人曰我之文學歐陽氏也學曽王氏也殊不知三君子者上取法於周於秦於漢也所以學歐陽氏而不至者其失也纎以弱學曽氏而不至者其失也緩而弛學王氏而不至者其失也枯以瘠此非三君子之過也不善學之其流𡚁遂至於斯也文之信難言者一至如是乎濓與先生劇論時未嘗不撫巻而三嘆奈何狂瀾既倒滔滔從之而無有如先生之所慮者也不亦悲夫今觀先生之文非漢非秦周之書不讀用力之久超然有所悟入豐腴而不流於叢宂雄峭而不失於麤厲清圓而不涉於浮巧委蛇而不病於細碎誠可謂一代之奇作矣先生雖亡其絢爛若星斗流峙如河嶽者固未始亡也信諸今而埀於後者豈不有在乎如濂不敏童而習之顛毛種種猶不得其門而入凡先生之稱奬者皆濂之所甚愧者也先生之子孟晦乃持翠屏藳來徵為之序嗚呼濂尚忍序先生之文耶故舉先生相與論文者書之於篇端庶㡬流俗知所自警而讀先生之文者亦將知其用意之所在也夫詩若干巻文若干巻春秋經説若干巻不在集中先生諱㠯寧字志道姓張氏福之古田人泰定丁夘進士仕至翰林侍講學士雲洪武三年秋七月一日友弟翰林學士金華宋濂謹序



　　翠屏集序
　　福之張公學士號翠屏先生登丁夘進士第以詩文鳴天下予少年讀書時聞其名籍甚心竊慕之洪武己酉夏六月蒙朝廷以賢士舉赴京獲一見先生面先生許可之七月予有山東行不得侍教左右以償其夙願未㡬而先生逝矣越十有六年予助教太學與同寅石仲濂交仲濂舊從先生游每論及此未嘗不慨然也今年春仲濂遣其子詣維揚購先生遺藳得詩百餘篇遂以示予予伏而讀之其長篇浩汗雄豪似李其五七言律渾厚老成似杜其五言選優柔和緩似韋兼衆體而具之信乎名下無虛士也讀畢仲濂謂予曰吾沐先生之教多矣先生之詩文雖未獲其全今姑以其存者鋟諸棗而其未得者續當求而傳之吾兄嘗見知於吾先生曷一言以弁其首予觀昌黎韓公詩有雲李杜文章在光燄萬丈長流落人間者泰山一毫芒則昔人之詩遺逸者多矣先生平日所為詩不知其若干首兵燹以來其全藳不可復見而百篇之詩讀者莫不擊節稱歎況求而有得乎予也重先生之學嘉仲濂之義若掛名其文字間以識其高山景行之意豈非夙昔之所願哉於是執筆謹書以序其顛末雲洪武己巳二月朢日後學長沙陳南賔序











　　翠屏集序
　　自予習舉子業則聞古田張志道翠屏先生有古文聲未之見也後乃得其令六合時所贈吾里彭彥貞文讀之金石鏘鳴作而嘆曰時文舉子顧有此作也耶又三十餘年再得其文二三通於先輩胡古愚之子季誠所其時所地在禁林文名埓潞公筆力則霜餘水涸涯涘洞見矣然每恨不得其文集之完而觀之文集之完治世之音之完不完所繇見也今年春其子炬以嵗貢上庠攜其詩若文全集過乃翁高第弟子春秋博士石仲濂所仲濂一見悲喜交集先生生光嶽渾全之時文得大音完全之體雖製作當𤓰分幅裂之際而其正氣渾涵有不與時俱磔裂而節制以栁宏放以韓與蘇醺經飫史吞吐百氏治世之音完然也仲濂以予知先生之素俾其子獻請序其首而壽諸棗予嘉仲濂之能不私其所有眎世之祕不以示人者其為人賢不肖何如也元至治辛酉進士蜀楊舟梓人寓鼎宋本誠夫相頡頏以古文鳴未科第之先宋有至治集盛行前代而梓人孫宣靳其傳人無得見之者宣既死其祖之文亦因以泯沒無傳予嘗忽遽中一借觀楊之文古而該博先生之文古而精粹皆能脫去時文窠臼而自成一家者然則仲濂以其徒而情之親不讓李漢炬以其子而不靳其父之文賢於楊宣逺矣咸可書也因不辭而為之序洪武甲戌六月戊寅翰林學士劉三吾書









　　翠屏集序
　　閩中近代諸儒多以文章知名惟國子監丞陳公衆仲翰林直學士林公清源與國子祭酒張先生志道其尤著者先生福之古田人少有志操邃於經史登泰定丁夘進士第釋褐列官郡邑有循良風後丁時多艱留淮南者久之復力學不倦鋭志古文辭自先秦兩漢唐宋以來諸大家文章靡弗周覽詳究矧所友皆一時鴻儒碩士論辨淬礪者有年積之既久淵渟涌溢沛乎其莫能禦每操觚立言引物連喻貫穿經史百氏而一本於理其氣深厚而雄渾其辭嚴密而典雅不務險怪艱深以求古不為綺靡繢麗以徇時其五七言古詩及近體諸詩沈鬱雄健者可追漢魏清婉俊逸者足配盛唐蓋可謂善學古人者也在至正中嘗傳經璧水視草玉堂尋拜大司成之命所厯皆宜其官聲名赫然與陳林二公相埓不惟中朝重之四方舉重之矣聖朝初定天下例徙南京復為學士奉使安南以卒實洪武三年庚戌也先生平昔著述甚富後多散佚文則其子孟晦彚次太史宋公景濂序之詩則其門人國子博士石仲濂編次學士劉公三吾長史陳公南賔序之今諸孫南雄教官隆復以使安南藳續板行世先生著述至是始克全見文采爛然足以垂後著世與陳之安雅堂集林之覺是集並傳無疑矣隆博學有文克世其家間徵言為序顧余淺陋奚足以知之然不虛辱其意因書此以致景仰之私雲宣徳三年戊申五月朔掌國子監事嘉議大夫通政使司通政使羊城陳璉書






