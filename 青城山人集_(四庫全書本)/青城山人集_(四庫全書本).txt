　　欽定四庫全書　　　　　集部六
　　青城山人集　　　　　　別集類五〈明〉
　　提要
　　〈臣〉等謹按青城山人集八巻明王燧撰燧字汝玉長洲人洪武中舉浙江鄉試以薦攝府學教授改應天訓導擢翰林五經博士官至春坊贊善洪熙初贈太子賔客諡文靖所著詩稿在當日已多散佚正統十二年其孫鏜始裒次為編其婣家華靖刪定為八巻即此本也朱彛尊靜志居詩話稱其詩不費𠖇索斤斤唐人之調呉人徐用理集永樂後詩家三百三十人以燧壓巻今觀其詩音節色澤皆力摹古格頗近於髙棅林鴻一派誠有擬議而不能變化之嫌然當元之季詩格靡麗往往體近填詞燧能毅然以六代三唐為模楷亦卓然特立之士又不得以後來王李之流𡚁預繩明初人矣乾隆四十二年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　青城山人集原序
　　余弱冠時已聞青城王先生刻厲於詩之名矣及遊京師獲拜先生於給事中天台蔣君所辱先生不以後生待余而與之進頃之蔣君以送宋侍書歸金華詩求於先生先生即伸巻濡墨題曰少小離鄉國歸時及壯年三巴百指住萬里一家全青瑣榮新秩金華復舊田聖恩何以報晚節保貞堅題竟即擲筆而去予時異先生於詩不涉搆思才之敏句之新也有如此而不負昔之所聞也矣茲呉門華君彚粹先生之詩凡若干巻欲命工以鍥於梓徴予序其首簡惟詩為文之至精者也發乎情性而止乎禮義夫豈可易言者哉故知非賦稟清明才趣超踔之士不足以語此若先生者自少負聰明特達之資才清趣㓗宜其平日之詩之文輙與海內作者齊驅而並駕間有或之而先者也若茲集不淪虛寂不流靡漫洋洋乎渢渢乎縁情指事駕蘓李而凌元白其慨而不激直而不肆殊得詩人溫柔敦厚之㫖誠不負為一代之名家也茲辱華君之請序顧余之昏庸膚陋奚足以當特念不拜先生者垂五十年餘因覩斯集而感慨係之姑強言以弁其端者用識予景仰之私雲爾先生名璲字汝玉姑蘇人青城其號也官至右春坊右贊善兼翰林院檢討贈太子賔客謚文靖華君名靖字彥謀讀書惇行士也以先生沒而欲不沒先生之善將刋是集以行於世亦可見其為人云故併序之景泰元年八月初吉資善大夫南京吏部尚書蕭山魏驥書







