　　連橫曰：天下之富，在於土著；生殖之源，出於庶物。是故天不愛其時、地不愛其寶、人不愛其力，則國可以強，而家可以給。昔者太公治齊，官山府海，管仲因之，齊以稱霸。臺灣為南海之國，天時溫煦，地味膏腴，兼之以山林之饒、藪澤之富、金石之美、漁鹽之利、羽毛齒革之豐、飛潛動植之庶，取之無涯，用之不竭，是造物者之無盡藏也；而土番據之，島夷攘之。洪維我先民渡大海、入荒陬，以拓殖斯土，為子孫立萬年之業，厥功偉矣。古者虞衡設官，以作山澤之材。周禮職方氏相天下物土之宜，蕃九穀，別六畜，所以裁成輔相，俾上下草木鳥獸咸若也。後王失道，賦歛不時，而山澤之利涸也。甚者與民爭利，搜粟摸金，以肥其上；閭閻條敝，瑣尾流離，漠然而不顧者。吁可傷已！臺灣為天府之國，蓄積豐，人民庶，加以無數年水旱兵燹之災，其為道易興，而為治易平也。是篇所載，多屬天然之物，其大者則著於農工、榷賣諸志，非所以博異懷奇也，經之營之，用啟我後。

　　臺灣之草，多至五千餘種。原隰邱谷，茂育叢生。舊志所載，半屬土名；山經之所不記，岐伯之所未嘗，猗歟盛矣。是篇特舉其有用及為藥材者列之：
　　茅：野生，鄉人取以蓋屋，為用極大。
　　藺：大甲種以織席，極柔紉。
　　蒲：俗稱鹹草，以織席。
　　艾：為藥。
　　蘋
　　萍
　　藻
　　藜：葉嫩，可食，幹老為杖。
　　簞：類多，皆有毒，唯雨後生於竹下者曰竹菰，清早採之，煮食味美，過午則蟲生。
　　茯苓：蔓生，產於松林之下。集集最多，有重至三、四十斤。
　　萆麻：子可搾油，用極廣。
　　香茅：味香，可製香水。
　　仙草：高五、六尺，曬乾，以水熬之成凍，色黑，和糖飲之解暑。夏時消用甚多。
　　通草：野生甚多，截取其心，切為薄片以製花，可染五色，並消外省。
　　風草：春初生葉，農人以騐颶風。
　　茜草：用以染色。
　　煙草：內山野生，近亦有種之者，味濃。
　　薑黃：葉如薑，花白，成莖狀若雞毛撢，根可染黃。安邑之噍吧哖一帶野生甚多。配消外洋。
　　芊蓁：葉大如茅，取幹張壁，歷久不朽。
　　澤蘭：為藥。
　　菖蒲：為藥。端午插於門上，謂可辟邪。
　　紫蘇
　　薄荷
　　木通
　　沙葠
　　香附
　　白麴草：取以製麴釀酒。
　　鼠麴草：製粿用之。
　　龍舌草：俗稱露薈。葉長徑尺，厚約半寸，旁有刺，狀如舌。人家種之，其漿極粘，取以潤髮，無異膏澤。
　　書帶草：或稱七絃草。葉色微綠，如稻秧，上有白紋七畫，至冬則變紅，花若蘭。或雲藏之書中，可以辟蠹。
　　含羞草：高四、五寸，葉如槐，以指撓之，則含垂。花黃而小。
　　車前子：即芣苣，俗稱五根草。嬰兒產後，搾汁和蜜飲之，以祛胎毒。
　　夏枯草：冬生夏枯，為藥。
　　虎耳草：治耳疾。
　　金銀花：可解毒。
　　雞舌紅：葉紅如雞舌。
　　珍珠紅：葉小花紅如珠，人家種之，治喉疾。
　　金石斛：內山野生頗多。
　　金線蓮：葉如新荷，上有金紋，治傷暑。埔裏社山中野生頗多。
　　仙人掌：葉大如掌，色綠、乳毒，入眼每致失明。
　　鳳尾草
　　天門冬：中路近山野生較多，有用以製蜜餞。
　　麥門冬
　　蒲公英
　　益母草
　　馬尾絲：生於濕地，以根擦蛇傷，立愈。
　　羊角草
　　木賊草：為藥，並以拭銅木諸器。
　　金鎖匙：治疳。
　　一枝香：一名馬蹄金。
　　葉下紅：一名消息草。
　　萬年松：葉如松而小，曝乾，漬水復青，可治腹痛。
　　鹹酸草：治喉痛。
　　蚶殼草：治痧。
　　豬母草：治瘵。
　　曼陀花：善醉人，服之至狂。然其葉以湯泡之，敷癰可愈。
　　蒼耳子
　　白蒺藜
　　天南星
　　九層塔：治打傷。
　　鴨嘴黃：一名定經草，可以調經。
　　雞屎籐：治風。
　　水燭草：生池沼中，葉如蒲，花若燭，可治刀傷。
　　羊甘草：可治黃疸。
　　姑婆草：治毒。
　　馬鞍藤：治癰。
　　臺灣處熱帶之地，林木之多，指不勝數。崇山大獄，峻極於天，海拔至萬二、三千尺。如玉山者，長年積雪，佳木挺生。故凡寒帶、溫帶之木，莫不兼備。信乎天然之寶藏也。然自百數十年，林政不修，斧斤濫伐，郊鄙之地，芟夷盡矣。而東望內山，蒼蒼鬱鬱，氣象萬千，猶足以興巨利。往者英人瑞諷來游南北，曾撰臺灣植物志，以為森林之富，得未曾有，且多有用之材。余亦好游，數入番界，跋涉溪谷，佳樹茂林，每為考究，故得略知梗概。是篇所載，多屬目逢，參以群書，表其作用。較之舊志，精粗見矣。
　　桑：有家桑、野桑，實紅可食，皮以作藥，曰桑白。
　　樟：臺產甚多，有兩種：香樟以熬腦，臭樟以作船材、器具。
　　檜：阿里山最多。有大至四、五圍者，建屋作器，為用極宏。
　　榕：各地俱有，葉極密，有蔭至四、五畝者，乳可為膠。
　　松：內山極多，子可食。
　　柏：內山亦多。又有扁柏，以葉為藥。
　　杉：內山亦多。別有油杉、紅杉，材尤堅緻。
　　楠：有香楠、奇楠、臭楠、石楠等種，為用極廣。又有虎皮楠，皮若虎文。
　　梓：俗稱大中黃，埔裏社較多。製器特佳，色潤如象牙。
　　柳：有水柳、垂柳數種。
　　檉：即絲柳，葉如絲而綠，植於庭畔，裊裊可人。
　　楊
　　楝：俗稱苦楝，以子苦也。晚春開花，朵小色絳，一穗數十朵，植之易長，材可製器。
　　楮：俗稱鹿好樹，以鹿好食之，皮以製紙。
　　樸：木可作器。葉粗而利，以拭銅錫極光。
　　楓：木可作器。又有青楓、石楓，葉皆五出，入秋變紅。
　　槐
　　榆：俗稱白葉樹。
　　棕：皮以索綯。
　　椅：葉如桐而小，阿里山及紅頭嶼較多。
　　柃：俗稱油葉茶。
　　檺：俗稱杆仔皮，木可造車。
　　桐：有梧桐、白桐等種。又有油桐，產於臺、嘉二邑山內，子特大，可以搾油。
　　櫸：俗稱雞油樹。有數種，木質極佳，可為車輛。
　　柯：新竹較多。木堅，以作斧柄。又有水柯，皮為染料。
　　杜：葉如蒲荊，幹直，徑大至三、四尺，木心暗頳。
　　樁：幹高，葉為藥。
　　菻荼：一作林投，番語。臺南以南，野生極多。樹高及丈，直幹無枝，葉簇生，長四、五尺，刺利，列如鋸齒。擘葉為絲，可用。結實若鳳梨，不可食，子如金鈴。年久木堅，有文理，可作碗箸、歌板、月琴諸器。根可織屨。
　　山杉：即竹柏木之最佳者，色澤若象牙，作器最美。
　　石柳：生長甚緩，材極美，色澤若象牙。
　　烏桕：臺北較多。晚秋之時，葉變紅色。材可作器，子可搾油，又可製蠟。
　　埔柹：樹如柹，無實。
　　山荔：樹如荔，無實。
　　梢楠：葉似松，或稱黃肉樹，材極堅美。
　　茄苳：樹大，木色黑，極堅緻，製器難朽，葉可為藥。
　　木棉：俗稱斑梔，以花紅也。實可為棉。安、嘉二邑內山，野生甚多。
　　厚栗：或作校力，質堅可為棟梁。
　　水松：性好近水，皮濕，厚如棉，枝喬而上勾，葉碎披粉。
　　鐵樹：幹黑，葉尖而梗，不易開花，故臺人有鐵樹開花之諺，幾於俟河之清也。
　　槺榔：幹直無枝，葉可為箒。
　　石柃：木極堅緻。
　　山漆：別有水漆，生海泥中。葉有粗毛，觸之腫痛，或名咬人狗。
　　刺桐：似桐有刺，臺南郡城未建之時，植以為藩。
　　蒲荊：即蔓荊，葉如楊，易長。
　　肉桂：樹皮如桂，有油，味香。
　　鳥松：即赤榕，葉較榕而大。初生之時，苞含如筆，新葉鮮紅。
　　茄萣：生海濱，木可為薪。皮色赭，以染網。安邑有茄萣莊。
　　藷榔：產於內山，根如藷，色赭，染布。
　　枸杞：嫩葉為蔬，子為藥。
　　破布子：葉如桐而小，秋初結實，若楝子，以鹽漬食，味甘。
　　黃目樹：即無患樹。高二、三丈，實如枇杷，色黃，皮縐，用以澣衣，漿若肥皂。
　　百日青：即羅漢松。採伐之後，而皮仍青，以製几榻，甚佳。
　　爛心木：質極堅，唯心空如腐，故名。
　　相思樹：葉如楊，木堅，花黃，結實若紅豆。左思吳都賦載之。臺灣最多，近山皆種之，用以燒炭。
　　八角樹：木質堅緻，皮可染黃，實曰八角，味香，為藥。
　　烏心石：葉如夜合，花若含笑，質堅如石而色暗黃，製器特佳。
　　紅厚殼：質極堅緻，可造舟車。恆春沿海有產。
　　紅淡樹：葉如榕，木可作器。基隆較多，有地曰紅淡林。
　　紅豆樹：即相思子，俗稱雞母真珠。子鮮紅可愛。或言有毒，土番用以粧飾，葉可作茶。
　　金剛纂：俗稱火秧。巨幹直立，為三角形，稜有刺。葉小，花黃亦小，乳極毒，植為籬落，牛羊不敢越。又有一種大者曰奇楠，以其久能結香，味如奇楠也。
　　綠珊瑚：枝幹如珊瑚，折之有乳，甚毒，植為籬落。
　　苦林盤：生於海岸，可以防風制水，亦可為藥，煎葉洗之，以祛濕毒。
　　海茄苳：臺南沿海有產。
　　土沈香：花白五瓣，子黃如大豆，根香。赤崁筆談謂打鼓山有香木，色類沈香，味尤烈，不知何香，人不知貴。聞昔年有蘇州客商能辨，載數十擔，後有某官作為杖，今所存碎木，有為扇器者。
　　金龜樹：以金龜多宿之，故名。
　　山胡椒：實小而香，北番取以為鹽。
　　饅頭樹：幹如梧桐，但不直聳，春夏開花，朵小色綠，一穗三、四十朵。
　　番豆樹：樹大如槐，結實有莢，肉白可食，或稱刺豆。
　　刺竹：土產，各地俱有。高至四、五丈，節有刺如鷹爪，質堅難朽。鄉村皆環植之，險不可越。郡城未建之前，亦種此竹以為衛。築屋製器，多用其材，唯筍苦不可食。凡種竹，以五月八日植之則活，謂之竹醉日。
　　綠竹：臺南尤多。每簇數竿，葉大無刺，筍極甘脆，夏秋盛出。
　　麻竹：高如刺竹，葉幹俱大，林圯埔產者尤巨，用以縛筏。切筍曝乾，味極酸美，消售外省。
　　筀竹：徑大二尺，高至四丈。
　　黑竹：幹黑，大如指，產於嘉義山中，以製几榻。
　　紅竹：高數尺，葉大而紅，幹可為丈；亦有綠者，植之庭中，開花成穗。
　　石竹：大如筀竹，以作器具。
　　棕竹：淡水有產，皮似椶，節密，高四、五尺。
　　蘆竹：即蘆，產於水濱，筍可食。
　　斑竹：產於嘉義，皮有斑點，以製蕭管床幾。
　　白竹：諸羅縣志謂諸羅有產，今未見。
　　黃竹：高不及丈，幹黃，產於臺邑之黃竹坑、北溝坑一帶，筍極佳。
　　貓兒竹：嘉、雲二邑所產較多，冬時生筍，曰冬筍，味美。
　　長枝竹：高二、三丈，節長一尺餘，以製几榻。
　　空涵竹：產山中，高二丈許，徑二、三寸，無旁枝。
　　觀音竹：高不及丈，幹細葉小，植以為籬，密綠可愛。
　　珠籬竹：一名簍籬竹，高丈許，大如指，用以編籬。
　　金絲竹：一名箭竹，大如小指，質紉，土番用以為箭。
　　七絃竹：高及丈，幹白，有青紋六、七。
　　人面竹：嘉義有產，高四、五尺，節密，狀如人面。
　　水藤：內山野生甚多。一莖長數十丈，以製椅榻諸器，利用極廣。
　　風藤：狀與藤異，似木通，浸酒服之，可治風疾。
　　黃藤：為藥，可治腹痛。
　　鈎藤：為藥，一莖雙鈎者尤佳。
　　魚藤：葉並生，性毒，服之死。鄉人用以毒魚。
　　乳藤：葉如扶留藤，折其莖則流乳，花淡黃，有香。
　　簍藤：即扶留藤，以葉與檳榔子合食。
　　紫藤：種出中國，花美。
　　三葉藤：生長甚速，花三瓣若葉，色絳，中有黃心。
　　梅：臺灣地熱，嘉義以北較多，而臺南頗少。延平郡王祠有古梅一株，相傳為王手植，十月即花。先是臺南府署之右有鴻指園，為承天府署之內，此梅則在其中，枝幹槎枒，必為鄭氏遺物。光緒初年建祠之時，乃移於此，至今寶之。
　　桃：有重瓣、單瓣數種。
　　李：嘉、彰二邑甚多。
　　櫻：淡水竹仔湖及埔裡社內山，野生頗多。
　　桂：有月桂、丹桂兩種。
　　杏：淡水及埔裡社內山，野生頗多，有紅、白二種。
　　牡丹：每年自上海移種，花後即萎。
　　夜合：各地俱有。
　　仙丹：有丹、白二種。
　　木槿：白者，臺人稱為水錦。
　　佛桑：一名扶桑，有紅、黃、殷數種。
　　紫荊：白者，臺人稱為九芎，木堅可作器。
　　山茶：有紅、白、八寶、八角數種，彰化最多。
　　玉蘭：種自廣東傳入未久。樹高數丈，花白若蘭，味極清芬。
　　木筆：即辛夷。
　　梔子：重瓣者為玉樓春，臺南北種之，春季盛開，採以薰茶，子可染色，臺北謂之蟬薄。
　　木蘭：一名樹蘭，高數丈，葉如山礬，花小而黃，一穗數十朵，味香若蘭，臺南用以薰茶。
　　木蓮：產於內山，花大若蓮。
　　薔薇：種多。有野薔薇，花白而小，臺人稱為刺仔花，劚其根作茶。
　　玫瑰：為薔薇之類，味尤香，花可點茶。
　　長春：亦薔薇之類，花較小，四時不絕。
　　康棣：花如李，色紅，春時滿樹皆花。
　　頳桐：花如仙丹，有髭，色極紅，亦有白者。五月盛開，俗稱龍船花。
　　杜鵑：雞籠山上野生頗多，開時如火。
　　木香：花如茉莉，香烈。
　　海棠：臺灣地熱，花開較小。淡水之三貂嶺有秋海棠甚多，俗稱山海棠，花紅幹綠。
　　含笑：臺南最多。
　　貝多羅：種自西域，俗稱番花。樹高二、三丈，葉長及尺，花白，六出，心黃，味極香，可以辟蠹。
　　七里香：即山礬，花白，香烈。
　　木芙蓉：俗稱九頭芙蓉，或稱霜降花。
　　番胡蝶：花似蝶，有髭，中紅外黃，一莖數蕊，四時常開。舊志以為臺產。
　　夾竹桃：有紅、白二種。
　　指甲花：一名水木樨，花白，小於丁香，搗葉以染指甲，色極鮮紅。
　　馬纓花：花如馬纓，淡水較多。
　　刺球花：高數尺，有刺，植為籬落，秋冬開黃花，細攅如絨，臺人稱為消息花。可製香水，結實如豆筴，根可染絳，或名番蘇木。
　　虎子花：花黃，髭長，狀若虎首。
　　山躑躅：花較杜鵑而小，色紅，苗栗山中野生極多。
　　馬蹄花：葉如梔子，花白味香。
　　紅蠟花：種出西域。幹多刺，折之有乳，花紅如海棠。
　　山芙蓉：葉細，花黃，香味極烈，九月盛開。
　　山茱萸：野生。
　　蘭：一莖一花者為蘭，一莖數花者為蕙。臺地蕙多蘭少。或傳自福建，內山野生者香較遜。唯淡水觀音山產者為佳。
　　菊：種有數十。臺南較暖，自秋徂春，花開不絕，故有「荷花獻歲菊迎年」之詩。又有萬壽菊，味劣。
　　荷：清明則開，秋晚始謝。有午時蓮，種盆中，花小如錢，至午始開，過時則萎。
　　葵：有大、小二種。
　　水仙：每年自漳州移種，花後即萎。
　　芍藥：臺灣少種之者。
　　曇花：種出西域，有紅、白二種。白者，臺人稱為隱水蕉。
　　蘭蕉：或稱蓮蕉，葉如蕉而花若蘭，有紅、黃二種。
　　月桃：葉如蘭蕉而大，取以裹粽，花白若桃，一莖數十朵。
　　繡球：花白，團簇如球。
　　噴雪：花小如雪。
　　鹿蔥：即萱花，一名宜男草。單瓣者為金簪花，可佐食。
　　茉莉：一名抹麗。有單瓣、重瓣兩種。花開四季，夏時尤盛。淡水種以薰茶，每甲可收益千金。又有番抹莉，木本，花大如菊，香遜。
　　素馨：俗稱四英，花開四季，淡水種以薰茶。
　　鳳仙：有紅、白二種，紅者搗染指甲。
　　石竹：俗稱錦竹。
　　剪絨：即剪秋羅。
　　瑞香：蔓生，花微綠，有尖瓣、圓瓣二種。
　　荼蘼
　　燕支：色有數種，向晚始開，結實棄皮，可以製粉。
　　玉簪：葉如萱草。
　　罌粟：種自印度。花有數色。結實之時，割取其漿以為阿片。子細如黍，可食。殼可為藥。光緒間，嘉、彰二邑有種之者。兵備道劉璈亦稟總督，請准民間自種，以塞漏巵，唯風味不及印度爾。
　　兔絲：野生，俗稱燭仔花。
　　玉蔥：葉如韮，一莖一花，有紅、白兩種，雨後盛開。
　　百合：臺北有產，僅用為藥。
　　珍珠蘭：俗稱雞爪蘭，花如金粟，味若蘭。
　　胡蝶蘭：產於恆春山中，寄生枯木。一本五、六葉，春秋開花，一莖多至十數蕊，花白狀若胡蝶，為熱帶植物，他處不見。移植室內，根不着土，但灑以水。
　　鶴頂蘭：產於嘉義山中。葉大如初種檳榔，一莖十數花，狀若蘭，瓣有紅點，如鶴頂，故名。
　　百子蘭：種出南洋，傳入未久。葉長二尺，環簇而生，利能禦人中心吐。莖高至三、四尺，着花百數十蕊，花白若蘭較大，惜無香。
　　鷹爪蘭：蔓生，葉如菩提，向晚始開。花五、六瓣，色微黃，狀若蘭而香更烈。枝幹有刺，若鷹爪，故名。結子如橄欖，數十成團，臺人植為籬落，高不可越。
　　倒垂蘭：幹如火秧，附墻而生，入夜始開，花白如蓮，自上倒垂。採置瓶中，插以燭，可為燈。
　　晚香玉：一名月下香，種出西域，有單瓣、重瓣二種。
　　西番蓮：一名天竺牡丹，種出印度，傳入未久。花如菊，有十數種。播子插枝，皆可發生。
　　夜來香：蔓生，花微黃，小若丁香，一穗數十朵，入夜極香。
　　子午花：一名金錢花，種出毗屍沙國，午開子落。
　　美人蕉：似蕉而小，花紅若蓮。
　　雞冠花：有高、低、紅、白各種。
　　胡蝶花：一名金莖花，葉長如蒲，花黃若蝶，有紅點，有髭，臺人以根為藥。
　　日日春：花五瓣，有大紅、淺紅、粉白三種，長開不絕。
　　水鴛鴦：生於水上，葉略圓，花作絳色，一莖十數朵，浮游池沼，生長甚速。
　　一丈紅：有紅、白兩種。
　　老來嬌：一名雁來紅。
　　牛：有水牛、黃牛兩種。耕田輓車，均藉其力。唯水牛力大，一隻可載千斤，黃牛不及。荷蘭之時，南北各設牛頭司，放牧生息。歸清以後，尚多野牛，千百成群，擒而馴之。其後開闢日廣，野牛漸減。清律禁屠牛，唯祀典始宰之。鄉村貨牛之處曰墟，定日一開。
　　馬：臺產較少，悉自北省移入，為軍營之用。
　　羊：黑色毛短，為中國傳入，農家畜之，放牧山野。
　　豚：飼畜最多，滋長亦速，牝牡悉閹之，有重至四、五百斤者。
　　犬：有家犬、獵犬。又有洋犬，通商以後，始自外國傳入。
　　雞：有土產，有外種。又有火雞，傳自外國。
　　鴨：有田鴨，傳自福建。番鴨為土產，又有土番鴨，則兩種合生者。道光中，始傳人工孵化之法，故滋育甚盛。
　　鵝：有白、黑兩種。
　　鷲：似鷹而大，展其翼，長可三、四尺。
　　鷹：每年清明，有鷹成群，自南而北，至大甲溪畔鐵砧山聚哭極哀，彰人稱為南路鷹。
　　鳶
　　鵲：鄉人以鵲巢之高低，騐暴風之有無。
　　鳩：有火鳩，又有羽綠喙紅者曰金鳩，而白鳩澎湖為多，能知更。
　　鴿：有家鴿，俗稱粉鳥。野鴿，俗曰斑鴿。
　　雀：巢於簷下，俗稱粟鳥。
　　鶯
　　燕
　　雉
　　鷗：俗稱水鴨。
　　鷺
　　鳧
　　鴃
　　鴉
　　鴟：俗稱貓頭鳥，晝昧夜明，好食鳥。
　　鶺鴒
　　鸕鶿
　　鴐鴒：或作迦陵，色黑如鵲，產於臺南，畜之馴，能學人言，則鸜鵒也。
　　畫眉：善鳴，畜之以鬪。
　　鵪鶉：畜之以鬪。
　　竹雞：似雞而小。
　　蓽雀：似雀而小，鳴聲唧唧，飼之甚馴，能自來去。
　　布穀
　　烏鶖：形如鴝鵒，喙利尾長，飛疾，惡鳥不敢近。
　　翡翠：俗稱釣魚翁。
　　鴛鴦
　　練雀：俗稱長尾三娘，翠翼朱喙，光彩照人。
　　鷦鷯：土番出草，聞聲則返。
　　𪁌鶴：俗稱食蛇鳥，似鶴而小，羽色淡紅。
　　海鵝：俗稱南風戇，翎可作箭。
　　孔雀：來自越南，人家有畜之者。
　　鸚鵡：來自香港，人家有畜之者。
　　信天翁：彭佳嶼最多。
　　海雞母：產海嶼中，色黑腳綠，比雞較大。
　　白頭翁
　　倒掛鳥：種出呂宋，足短爪長。
　　鹿：臺產者有斑，稱梅花鹿。荷蘭以來，鹿脯、鹿皮為出口之貨，至今漸少。人家亦有畜者，歲取其茸。
　　麞：似鹿而大。
　　羌：似鹿而小。
　　豹：俗稱石虎。
　　熊：產於內山。
　　兔：有白、黑、赤三種，人家飼之，以食其肉。
　　鼠：有家鼠、田鼠、飛鼠，錢鼠。又有白鼠，身長寸餘，眼紅若朱，人家以廚飼之。廚內置一鐘輪，旁置一鍾，鼠在輪中旋轉，則鐘自鳴。別有大者，長及尺，種自粵東，然不能轉輪。
　　貓：有家貓、野貓、菓子貓。
　　獺：產於溪傍。
　　猴：種多，亦有白猴。
　　山豬：毛粗牙銳，能噬人，重至三、四百斤，獵人以銃斃之。
　　山羊：沿山多有。
　　蜂：有蜜蜂，人家畜以取蜜。有野蜂、竹蜂、黑蜂。又有虎頭蜂，巢如虎首，體大刺毒，傷人較劇。
　　蟻：有赤者、黃者、黑者。又有白蟻，生於濕處，一巢數萬匹，棟宇器物，每被損蝕，為害頗烈。
　　蝶：種極多，埔裡社最盛，有大如蝙蝠者。
　　蟬
　　蜩：俗稱紅蒲齊，即燕人所謂齊了者也。
　　螗：似蟬而大，色灰，俗稱吉黎，謂其聲也。
　　蛇：種多。曰山辣，長至丈餘，能食鼠。曰草花，長一、二尺，俱不傷人。曰龜殼花，背如龜紋；曰飯匙倩，頭扁如飯匙，見人則昂首逐之；曰青竹絲，長一、二尺，色青如竹；曰百步癀，最毒；曰雨傘節。
　　蛙：俗稱水雞，有兩種。
　　蚊
　　恙：極小，生於草中，人如被嚙，則發熱。
　　蚤
　　蠅
　　螢
　　蛾
　　蠹
　　樹蛤：似蛙而小，色青，產於樹上。又有生於田中者，曰田蛤。
　　蟋蟀
　　梭雞：俗稱竈雞。
　　螽斯
　　蟷螂
　　螟蛉
　　蜾蠃：俗稱鴛鴦蜂。
　　蜘蛛
　　蛸蠨
　　蜻蜓
　　蜈蚣
　　蜥蜴：似蛇，身扁，有四足，長及尺，俗稱四腳蛇。說文：在草曰蜥蜴，在壁曰蝘蜓。
　　蝘蜓：即守宮，俗稱神蟲，入夜能鳴，其聲似雀。唯南過下淡水溪、北越大甲溪、西渡澎湖，則不鳴。
　　蚯蚓
　　蠅虎
　　蝤蟲：生於櫥中，矢可為藥，曰蝤蟲沙。
　　水蛭：俗稱蜈蜞，誤食者飯醋可化。又有樹蛭，生木上。
　　蜣螂
　　土猴：形如蟋蟀，身肥髭短而色白，炸油可食。
　　蔗龜：生於蔗中，炸油可食。
　　蜂虎
　　蜉蝣
　　毛蟲
　　金龜：狀如龜，色綠而光，六足，有翼能飛，生於樹上。
　　蝦蟆：俗稱蟑䗹。
　　蝙蝠：俗稱蜜婆，巢於古屋。臺南郡治赤崁樓井中最多；又有巢於樹上者，以爪倒掛樹枝，俗稱倒吊連，嗜食果實。
　　臺灣四面環海，熱潮所經，魚類之多，不可計數。而有鹹水、淡水之分。淡水者生於溪澗或畜池沼，而鹹水則取諸海者也。捕魚之器，有網、有罟、有繒、有𦊓、有縺、有箔。烏魚旂者，亦謂之藏。每年捕魚之時，向官給發，曩皆有稅。光緒三年，巡撫丁日昌乃奏除之，民以為惠。塭者，築隄海濱以養魚者也，曩亦有稅。十四年清丈之後，乃降於下則之園，而第為天、地、人三等。臺南沿海素以畜魚為業，其魚為麻薩末，番語也。或曰，延平入臺之時，泊舟安平，始見此魚，故又名國姓魚雲。郡治水仙宮之前，積水汪洋，帆檣上下，古所謂安平晚渡者，則臺江也。自道光以來，流沙日積，淤蓄不行，人民給以為塭，稅輕利重，繼起經營。其大者廣百數十甲，區分溝畫，以資蓄洩。至今臺江之跡，僅見港道一條，以通安平而已。夫養魚之業，起於臺南。南自鳳山，北暨嘉義，莫不以此為務。信乎天時之所鍚，而地利之所興也。澎湖群島錯立，以海為田。歲之凶稔，視魚豊嗇。故其民衣食之源，皆資於此。然捕魚之法，尚未啟明。苟能研求其理，精良其器，以從事海國，尤為無疆之利。唯臺灣之魚，多屬土名，茲特列其雅馴者，其不詳者，乃以土名釋之。
　　鯧：有黑、白二種。
　　鱖
　　鱸
　　鰣
　　鰮
　　鯊：有十餘種。大者至千餘斤，肉粗而翅極美，消售外省。東港、澎湖所產較多。
　　鯨：俗稱海翁。重萬斤，舟小不能捕。時有隨流而入斃於海澨者，漁人僅取其油。
　　魴：有十種。錦舫身圓，有花點，大者三、四百斤。
　　鰷：長約寸餘，色白。
　　𩷚：比鰷尤小，色純白，刺弱，或名飼兒飯，以孩提食之，毋憂骨硬也。
　　鯿：身薄，曬乾炸之，味尤香美。鳳邑較多。
　　鮀魠：為海魚之最佳者。重十餘斤，皮潤微黑，身無鱗刺，僅一脊骨，骨亦脆。肉美味甘，作膾尤好。每冬初則至，晚春始稀。然唯臺南、澎湖有之，他處未見。或曰延平入臺之後，某都督以此魚進，因不識其名，故錫為都督魚，臺音與鮀魠相似。
　　烏魚：即本草之鯔。有江鯔、河鯔二種。臺南六、七月間，塭中所飼者上市，長及尺，無卵，味略腥，則江鯔也。故老多言烏魚產於黃河，避寒而來，則河鯔矣。每年冬至前十日，則至安平。味美卵肥，謂之「正頭烏」。自是而南，至於恆春之楓港生卵。至後而來，則瘦而味劣，謂之「回頭烏」。過是則不見矣。故又名信魚，謂其來去不爽也。各港俱有，唯安平、東港最多，每來時團結海中，高出水面，漁者以篙擊散，方可下網，一舉輒數千尾。烏魚之卵，結為一胎，略分為二，長及尺，重十餘兩。漬鹽曝乾，以石壓之至堅，可久藏。食時濡酒，文火烤之，皮起細胞，不可過焦，切為薄片，味極甘香。為臺南之珍羞。
　　敏魚：俗稱鮸魚。春、冬盛出，重二十餘斤。臺南以魚和青檨煮之，味極酸美。
　　虎魚：狀如虎頭，巨口無鱗，長不盈尺，肉嫩而美。
　　飛烏：狀如江鯔，有翅能飛。
　　海鯉：俗稱紅膏鯉。
　　赤鯮：色紅如海鯉而大，春夏盛出，基隆最多。
　　銀魚
　　黃魚
　　𩵓魚
　　鮡魚：生海濱泥中，長三、四寸，色黑善跳，俗稱花鮡，以身有白點也。
　　花魿：身有花點。
　　獨魚：大如掌，皮粗，曬乾可磨木器。
　　烏鰂：俗稱木賊，一名黑魚。
　　蝚魚：狀如黑魚，而身長瘦，曝乾味美。又有小者曰小卷，基隆較多。
　　章魚：狀如烏鰂而大，澎湖較多。
　　沙蠶：生海泥中，狀如蠶，曬乾炸油，味美。
　　沙梭：狀如梭。
　　馬鮫：狀如鮀魠略小，味遜。
　　金精：細鱗花點。
　　秋姑
　　三爵：身薄小，多刺。
　　金錢：狀如花魿，體薄多刺。
　　花身
　　旗魚：色黑，背翅如旗，鼻一長刺，大者二、三尺，極堅利，重至六、七百斤，泳水如飛。
　　蜈魚：俗稱海豎，首如豕，大至千餘斤。嘗於水面躍起，高及丈餘，噴水如雪。
　　舡魚：狀如章魚，八足，中有一足極長，腹大無骨。
　　海參：小琉球、花蓮港有產。
　　水母
　　河豚：肝臟有毒，食之致死。
　　魚虎：俗稱刺䲅，體圓口小，遍身有刺，毒不可食，唯張其皮為燈。
　　海龍：產於澎湖，首尾似龍，無足，長及尺，冬日雙躍海灘，以之入藥，功倍海馬。
　　海馬：亦產澎湖，狀如馬，頸有鬃，四翅，漁人網之，以為不祥。
　　麻薩末：清明之時，至鹿耳門網取魚苗，極小，僅見白點，飼於塭中，稍長，乃放之大塭，食以豚矢。或塭先曝乾，下茶粕乃入水，俾之生苔，則魚食之易大。至夏秋間，長約一尺，可取賣，入冬而止。小者畜之，明年較早上市。肉幼味美。臺南沿海均畜此魚，而鹽田所飼者尤佳。然魚苗雖取之鹿耳門，而海中未見。嘉義以北無有飼者，可謂臺南之特產，而漁業之大利也。
　　比目魚：俗稱貼沙，味美，狀如鯿，上黑下白，唯身較狹長。
　　龍舌魚：狀如舌。
　　白帶魚：亦名裙帶魚，無鱗。
　　鐵甲魚：鱗硬如甲，去皮方可食。
　　狗母魚：長尺餘，多刺，與醬瓜煮之，湯極甘美。
　　鸚哥魚：狀如鯉，色綠，嘴尖曲，故名。
　　獅刀魚：狀如長刀，無鱗，多刺，然味美。
　　三牙魚：色微黃，有三齒。
　　田鴿魚：體圓。
　　梳齒魚：色黑，花點，齒如梳，肚有毒，食之立死。
　　龍尖魚：澎湖多產，曬乾尤美。
　　烏鵊魚
　　石首魚
　　赤海魚：色紅。
　　安美魚：細鱗，味美。
　　交網魚
　　歸秉魚
　　牛尾魚：狀如牛尾。
　　五色魚：產於基隆海中。
　　（以上鹹水）

　　鯉：俗稱鮘，有紅、黑二種，飼於池沼。
　　鯽：產於溪中，或飼於沼，仲春最肥。
　　鰱：每歲自江西購入魚苗，飼於池沼。
　　鯁：飼於池沼。
　　鱱：海產者尤大。
　　鰈：俗稱國姓魚，亦曰香魚，產於臺北溪中，而大嵙崁尤佳。
　　鰻：鹹水亦有。別有蘆鰻，產內山溪中，專食蘆茅，徑大及尺，重至數十斤，力強味美。
　　鱔：即鱓。臺俗，凡持觀音齋者禁食之。
　　草魚：飼於池沼。
　　金魚：畜於池中。
　　鬪魚：俗稱三斑，產於溪沼，狀如指，長二、三寸，紅綠相間，尾鮮紅，有黃點，性善鬪。
　　塗虱：頭扁，身黑，長五、六寸，產於溪沼。
　　塗鰍：似鱔而小，多涎難握。
　　（以上淡水）
　　介類亦多。沿海一帶，多種牡蠣，其殼可以煆灰，為利甚溥。同治九年，英人某曾來打鼓，蒐集介類化石，擕歸其國。惜余學陋，未能研求。然是篇所載，多屬有用之物，非泛泛也。
　　黿：俗稱鼊，大者數百斤，漁人得之，不敢殺，好善者購放諸海。
　　龜：產於海上，尤大，俗禁食之。
　　鱉：產於溪澗。
　　鱟：殼堅，可作杓。
　　螺：有香螺、花螺、響螺、肉螺數種。而香螺最美，為海錯之佳者。響螺可吹，賣肉者用之。又有珠螺，甚小，產於澎湖，醃食味甘。
　　蟹：產於溪者曰毛蟹。產於海者曰沙錐，色黃，殼有兩刺，甚銳；曰沙馬，色赤，善走；曰大廣仙，則擁劍也，一螯特大；曰虎獅蟹，遍體紅點；曰青蚶蟹，兩螯獨大；曰金錢蟹，身扁，色略赤。
　　蟳：似蟹而大，亦名螃蟹。膏多者紅蟳，無者曰菜蟳。或畜於塭，飼以鴨子，則膏易肥。
　　䘂：狀如蟹，殼多白點，螯甚銳。
　　蠔：即牡蠣，種於石者曰石蠔，竹曰竹蠔。
　　蚶：有血蚶、毛蚶數種，產於海濱。
　　蟯：即蜃。
　　蛤：有花蛤。
　　蚌：沿海有產。
　　蜆：沿海有產。
　　蟶：有竹蟶。
　　蝦：有龍蝦、紅蝦、草蝦、沙蝦數種。而龍蝦最大，紅蝦最美。
　　九孔：肉美如螺，其殼九孔，故名。淡水出產頗多，基隆亦有。
　　空豸：產於海濱，甲絕薄。前時一斤值錢數文，近來較少。
　　蛤蜊
　　鬼蟹：狀如傀儡。
　　瑇瑁：似龜，產於澎湖。
　　蝦姑：似蝦而身寬，卵尤美。
　　海蜇
　　水龜：一名龍虱，醃食甚美。
　　石螺：產於溪沼。又生水田者較大，曰田螺，唯大甲之鐵砧山沼中所生田螺皆斷尾。
　　海蒜：殼似蛤，肉垂三寸餘，色白，上有黑點，食之多患腹瀉。
　　陵鯉：一名穿山甲，生山谷中。臺人食其肉，謂可清毒。甲可為藥。
　　江瑤柱：臺南有產。
　　西施舌：打鼓、鹿港所產較多。
　　夜光貝：產於小琉球嶼，可作鈕。
　　寄居蟲：如螺而有腳，形似蜘蛛，生固無殼，入空螺中戴以行，觸之縮入，以氣噓之乃出。
　　日月蟶：則蛤類，其殼一紅一白，為窗鏡。
　　金：淡水、臺東有產，見榷賣志。
　　銀：淡水之瑞芳有產，唯不及金之多。
　　銅：臺東有產，尚未開採。
　　鐵：淡水近山及臺邑之火焰山麓有產。
　　鉛
　　水銀
　　玉：相傳玉山之內有玉，然未發見。
　　石：其類頗多。有火山岩石，有水層岩石，唯質頗粗脆，不合彫琢，故建屋刻碑之石，來自泉州、寧波，而取以煆灰者利甚廣。又淡水觀音山之石頗美，可用。
　　硯石：《彰化縣志》謂東螺溪石，可作硯，色青而玄，質堅而栗。有金沙、銀沙、水紋之別，然佳者頗少。
　　石棉：臺東內山有產。
　　瓦石：《諸羅縣志》謂內山有松石，鑿之成片，方廣一丈，以代陶瓦，望之天然石室也。按宜蘭之蘇澳，有石色黑，可為硯盤，亦可作瓦。
　　文石：產澎湖海濱，有花紋，五色相錯，可製玩具。
　　空青：產於澎湖海中，大如卵，中有清水，可治眼疾。
　　海青：宜蘭海濱有產，為海水所結。
　　水晶：《噶瑪蘭志略》謂玉山之麓有水晶。
　　硓𥑮：產於淡水、澎湖海濱，狀極離奇，用以築隄煆灰。
　　硫磺：產於淡水之北投，見榷賣志。
　　煤炭：各地有產，基隆最多，見榷賣志。
　　煤油：苗栗及嘉義之十八重溪有產，見榷賣志。
　　海棉：澎湖有產。
　　珊瑚：產於澎湖海中，為蟲聚處之巢，高或數尺，唯色不純紅。
