
連雅堂氏，當代逸民也；久寓鯤溟，著述頗富。頃寄《臺灣通史》稿本，請序於余，余披而閱之，俶載於蘭人占據，獲麟於乙未變革；至其敘清朝經營事蹟，則典據精深，記述詳明；乃與江日昇《臺灣外記》首尾相接，可謂文獻大宗矣。竊以唐巡撫獨立倡亂之事，寔非所以忠於清朝，仁於臺疆，愆義喪理，蒙昧殊甚，與鄭氏護持明朝殘局者全異其選。惟以我朝視之，則勝國遊魂，寧為可憫耳，狂暴何咎。較諸《臺灣外記》，恨史料既有軒輊，余頗為雅堂氏惜之。雖然，江氏《外記》，體裁酷近稗官小說，讀者往往顰眉；《通史》則不然，專仿龍門格式，紀、傳、志、表，分類有法；矧又氣象雄渾，筆力遒健，論斷古今，吾幾不能測其才之所至，蓋近世巨觀也。即題此言返之。
大正庚申秋九月糓旦，海南下村宏
日俄戰後，余游韓國，馳聘八道，察地理，探人情，欲以知其二千年間之歷史，涉獵古書，旁及野乘，而韓國之史不全，僅有單簡之正史，記其治亂興廢之事；而民族進化之徑路，國家裡面之實狀，終不得知，深以為憾。昨年夏，游越南，欲求其史而考之，亦同此感。葢以東洋諸國，古來編史者多重於治亂興廢，典禮職制，述載繁冗，而國民之生活思想之變遷，民族發達之裡面，反若不甚置意者。近時研究支那古史者，前後輩出，而學者之所苦，則在此點。現際所傳支那古代裡面之真相，多係後人之稽查考斷，而於古史之上，殆不能捕捉也。余客臺灣，閱今四載，常蒐本島攸關史書，以裨補寡聞，而其書悉為鄭氏以後之政治史書，名雖異，其所紀載大略相同。總督府置史官，正史之外，多集資料，研究考察，雖得便宜，而未見有通史以一貫之，是欲究其全史，能無隔靴搔癢之感乎。畏友連君雅堂，臺南文壇之翹楚也，文章雄健，學問該博，讀破萬卷之書，議論天下大勢，其所以啟發島民者，固為不尠，而史學尤極蘊奧，足備一家之見。頃著臺灣通史，將以上梓，余見其全書凡三十有六卷，起開闢紀，次建國、經營、職官、戶役、田賦以及商務、工藝、風俗，事關史實，悉纂錄之。殊如虞衡一篇，網羅本島所關博物之資料，史實以外，更俾大益。識見之該博，考察之周詳，誠堪敬服。此書刊行，不特足資本島之文明，更足以貢獻帝國學界者為不少，著者之勞，有足多焉，故為之序。
大正七年秋九月，巒洲西崎順太郎序於臺南新報社
史何以作乎？史為人類進化得失之林，不可不作也。環地球而族之人類，莫不有史。惟野蠻無史，無史所以長終古而蠻野也。抑史為世界人類所共有，無貴賤，無畛域，髮櫛緡貫，昭示來今。立言貴碩大光明，不偏不黨。發濳德之幽光，除奸回於既死者，非國家編纂事業，世界的史家之事業也。臺灣之見於史者，始於隋之大業六年，其後西踞荷爭，忽而鄭，忽而清，治亂相承，波瀾重疊，文獻上固無可徵者。然而茫茫上古，純野蠻民族自生自滅之世，無從寫起。史之稍修，不過有清領臺二百餘年間，所著臺灣府縣廳志而已。而其編纂多出於清代吏人之手，非史家也；其筆削往往為識者所譏，顧個人獨力編纂良難。大史眼不易得，難一。得之，而不肯肩自銳任。譬如唐之韓柳，尚躊躇觀望，餘可知矣，難二。材料散佚，探討無從，難三。今連子讀萬卷書，行萬里路，鎔鑄經史，貫穿古今。其史眼即禪家最上乘正法眼也。憤臺灣史乘未備，世方熙熙攘攘，競競逐逐於利，此獨超然物外，閉戶著書，前無古人，後無來者，非肩自銳任者，曷克臻此。臺灣史料常以撫墾拓殖最為偉觀，而前賢之蓽路襤褸，往往見遺小儒，湮沒不彰。連子獨搜羅剔刮，廓而明之；或摭採父老口碑，或徵於北京史館，綱擧目張，探討極富，故能蔚然成為《臺灣通史》，雖曰人事，豈非天之誕降其奇，使完茲編纂使命哉。連子非官也，一介之史家也。臺灣，南國長春，四時若夏，花開子結，獸走禽飛，沿海波翻濤湧，魚嘯龍悲，天之蒼蒼，其正色耶。三光在上，照見古來許多民族憑陵剪屠、興亡、淘汰，天何言哉，史家代為之言也。臺灣今日當我國圖南關門海峽，為東西文化潮流折衝樞紐，臺灣雖小，業成為世界的臺灣。烏乎，若然，則連子之編纂《臺灣通史》，其使命一為此後之豫言者。
大正戊午中秋前三日，白水尾崎秀真序於臺灣讀古村莊之桂子香處
