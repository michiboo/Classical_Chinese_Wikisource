　　夫人肖天地之貌，懷五常之性，聰明精粹，有生之最靈也。然而人之所以為人者，以其有德慧術智，尤貴其有仁心；仁者何？愛也。能愛其親者謂之孝，能愛其群者謂之義。孝義之行，天下之大本也；是故朝廷旌之，里黨式之，亦欲以為人範而已。連橫曰：痛哉！吾少孤，又逢喪亂，煢煢在抱，不能讚述先德，心良愧。始吾曾祖父以商富，嗣為匪人所構，家中落。先大父清貧自守，家有果園，歲入錢數十千。又一井，泉甘，汲者投一錢，日亦得數十文。衣食賴之。先君少純孝，承嚴志，不慕榮華。及長經商，守以信，勤苦刻勵，不十數年，家乃日殖。先大父耄耋，美鬚眉，體健容睟，冬不衣裘，夏不衣葛，雞鳴而起，誦古文辭數篇，琅琅若金右。優游卒歲，無所苦。先君善色養，侍奉慇懃，故先大父年八十有三，無病而終。初，先伯父沒，遺孤僅數歲，撫之成人，為授室。而諸姑之寡者，贍其家，視甥如子，衣之食之。戚黨之貧乏者，靡不周之。顧自奉甚薄，而扶危濟困，殫巨金不稍惜。粵人凌定邦為城守營，卸事後死，有巨款未能償。先君素與善，念其孥，慨然出二千金與之，喪始得歸。同治六年，大歉，穀價踴貴，先君採洋米千石平糶，窮者日以兩升恤之，耗財數千金。越年凶，又如之。城東舊社陂，溉田多，奸人王國香謀據其利，諸佃噪而逐之。國香方交通官場，訟之縣，逮諸佃下獄。諸佃恐。先君聞其事，糜千金為營救，訟始息。芊仔埔為濱海之區，地瘠民窮，婦孺輩相率赴東門外拾遺穗，必過吾舖門。往反二、三十里，所得僅藷碎菜甲，聊以果腹。先君見而歎曰：『是無告之人也！』日以千錢頒之。受者或疑，曰：『持此以買粽可飽。』莫不歡呼而去。其任恤類如此。先君治家肅，持己恭，待人誠，處事謹。平居燕處，未嘗有疾言厲色，內外之人無不敬焉。光緒十九年，全臺採訪孝友，鄉人士列狀以聞。巡撫邵友濂題請旌表，奉旨建坊，入祀孝悌祠。二十年六月二十有四日卒，壽六十有二。痛哉！橫年十三時，就傅讀書，先君以兩金購臺灣府誌授橫曰：『女為臺灣人，不可不知臺灣事。』橫受而誦之，頗病其疏。故自玄黃以來，發誓述作，冀補舊志之缺。今吾書將成，先君音容如在其上，乃以學殖淺陋，不能追識十一，以告我後人，是橫之罪也夫！是篇所載，皆屬孝義之士，徽音芳躅，沒世不亡。而人之所以翹然於萬物之上者，胥是道也。
　　蕭明燦，泉州安海人。生踰歲而孤。永曆九年，鄭師伐泉州，墜安平鎮；安平即安海也。明燦方五歲，與母相失，號泣於塗。叔祖某攜之來臺，居赤崁城。稍長，始知失母之故，行求漳泉各屬，不能得。乃與家人訣別，曰：『此行不見母，不復還也。』渡海而往，遍歷閩南。嗣遇延平族人，諗其母依倚以居。大喜，趣迎歸，備極孝養。里黨稱之，比之朱壽昌雲。
　　侯瑞珍，臺灣府治寧南坊人。性淳厚，少孤，事母孝。邑人稱之，舉為鄉飲賓，母沒時，瑞珍年六十矣，廬墓終喪。壽七十有四卒。乾隆十四年，奉旨旌表，建坊於上橫街。
　　陳仕俊，字子慶，臺灣府治東安坊人。素好善。康熙五十七年，大旱，米價騰貴，窮民無所得食，即出穀二千五百石，分四坊以賑，存活甚眾。又嘗建橋施棺。五十九年，捐置園地為義塚。子應魁邑貢生，捐金四百，請修本縣學宮。人以為能繼善行。
　　劉日純，字子安，嘉義查畝營莊人。籍平和。始祖茂燕為延平郡王部將，從伐南京，陣沒。王念其功，命其子求誠入臺，贍以田宅。及長，墾地於查畝營莊，數年，闢田數百甲，遂家焉。日純其四世孫也。性謹嚴，嗜學攻書。嘗作書自箴，其言曰：『士生世間，不可自慢。其處己也，當師孔子忠信篤敬之言；其處物也，當存曾子臨深履薄之懼。其接人也，當學莊子呼馬呼牛之意。與人無忤，克己自持，庶乎可以無過。』日純既席先人遺業，又善貨殖。創白糖廍於溫厝廍莊，販運南北洋，獲利豐，擁資百數十萬。顧性好施捨，濟人之急。里黨有事，必出而解之。嘉慶十四年，漳、泉械鬥，蔓延數十莊，殺人越貨，文武官且袖手，或以為利。日純憫之，與店仔口莊總理吳六秀、番社莊總理林光義、吉貝要莊屯弁段鐸約，躬赴鐵線橋各堡，集耆老，曉譬大義；眾從之。乃出其資，葬死殤，醫創病，存鰥寡；鬥始息。二十一年，大饑，米貴至千錢。日純發廩以濟。道光初，京津凶，餓莩載道。日純以白米千石往賑。直督奏聞，奉旨賜「惠及津門」之匾。日純好文學，重士，設家塾，聘名儒，以教子弟。並集英俊肄業，供膏伙。有子六人，皆有聲庠序。次子思勳尤有名。
　　思勳，字景梅，少好學。以歲貢生授福建將樂縣訓導，廉潔自持。時學官多貪貨，墜師道，思勳矯之。遇歲試時，謝其結禮；寒畯之子，獎以花紅。以是士林推重。歸里後，以身作則，事兄敬，字弟慈，躬行儉樸。士之出入其鄉者，無不禮而送之。里黨之人，無不惠焉。道光十二年張丙之變，嘉義各莊所在騷動，而鐵線橋堡當赴郡之衝，股首張古擁眾數千謀北上，至莊外十里，不敢入。遣旗首以刀為贄，曰：『古將有事於嘉義，願假道，恐公有以督過之，謹待於境上，唯公命之。』思勳曰『可。我堡之一草一木，如有疏虞，不女貸也。』飭左右與百金。其人唯唯，古歛眾行。張丙之役，鐵線橋堡無敢擾者。二十四年，漳泉復鬥，鹽水港為泉人互市之所，而大竹園莊亦族大丁多，數年不息。思勳集兩造解之，出數千金，為築鹽水港新街之橋以示睦。思勳既家居，勸農造士，鄉人有爭畔者，齊趨門下，求斷曲直。一時無訟。咸豐九年卒，弔者數百人。葬之日，遠近至者數千。長子達元以誅嚴辦功，賞戴花翎。
　　丁克家，福建晉江丹棣鄉人。年十三，來臺省父。父賈於鹿港，久違膝下，見之甚喜，遂居焉。已而父老，病偏枯，臥床不起，精神亦紊亂，飲食便溺需人護持，嘗穢染枕席。克家日夕侍左右，夜寐於旁，聞聲即起，莫敢懈。如是十數年。所居曰菜園，鄰人失火，左右皆燬。克家大驚，負父出，而火已阻門，不敢越，止於庭中。未幾火熄，所居獨存。人以為孝行之報。又數年，父卒，哀戚逾常。克家既授室生子，經營舊業，每以不得多讀書為憾。延師課授，禮之有加。六子壽泉以光緒十年登進士，餘子亦多入庠。年六十餘卒。有子七人，孫二十有一人。明詩習禮，至今不替。初，光緒六年，彰人士以克家純孝，稟請有司旌表，奉旨建坊，入祀孝悌祠。
　　鄭用鈺，字棨亭，淡水之水田人，用錫從弟也。生數月，母卒，長嫂乳之。數歲知其事，每念母，輒流涕。故事父極孝，常依膝下。稍長，家漸裕，兄弟同財，待長嫂如母，別置田宅為養贍。嘉慶二十年，里中歲歉，發穀平糶。二十三年，淡廳初設學校，倡建學宮，捐巨款。道光六年，築城，課督尤力。每有義舉，輒樂襄。咸豐三年卒，年六十。光緒十四年，全臺採訪總局彙報孝友。十五年，巡撫劉銘傳題請旌表，詔祀孝悌祠。
　　是時，新竹受表者三十人：曰鄭如恭，字堯羹，用鈺之長子也；曰鄭廷珪，字君達，北門街人，增生；曰鄭用謨，字訓廷，水田人；曰陳大器，字子圭，泉之惠安人，寄籍邑治；曰鄭如松，字友生，號蔭波，用錫之長子也，道光十七年優貢生，二十六年舉於鄉；曰鄭如城，用鑑之次子也，以監生捐同知銜；曰鄭秉經，字貞甫，水田人，附貢生，戴潮春之役，以功奏保候選教諭；曰楊忠良，字森諒；曰陳紫垣，例貢生；曰陳廷榮，字石泉；曰吳士敬，字以讓，同治九年舉人；曰林文瀾，字澄波；曰陳清淮，字汝泗，同知銜；曰陳清光，字汝煌，清淮之弟也；曰高滄浪，字澄雅，曰陳敬羲，均北門街人；曰高廷琛，字英甫，城內穀倉口街人；曰曾呈澤，樹林頭莊人；曰潘榮光，新埔街人，及子清漢；曰李聯超，錫金之子也；曰張首芳及子耀輝；曰陳緝熙，曰翁林萃及弟英，曰黃朝品，曰鄭如蘭，別有傳。
　　李錫金，字謙光，泉之晉江人。年十四，來臺，居淡水之竹塹，傭於某商家。顧念父母俱沒，歲時乏祀，每風雨，泣告主人，請豫給五年辛金，為親修墳。主人嘉其孝，許之。洎長，與昆弟營生，家漸裕。又以伯兄早死，撫姪如子，延師課讀，多成材。咸豐中，艋舺分類械鬥，蔓延將及竹塹，與鄭用錫赴各莊，竭誠勸導，患乃息。已而歲歉，辦平糶。素好任恤，里黨稱之。同治四年卒。光緒六年，福建巡撫勒方錡題請旌表，入祀孝悌祠。八年，建坊於新竹北門外之湳仔莊。有子十人。
　　長聯超，字汝前，號華谷，少習禮儀，事親孝。母陳氏遘病，聯超適在外，心怦怦動。驟歸，家人訝之。侍湯藥，莫敢稍遑。及沒，喪祭盡禮；尤善事老父。有弟九人，偶有不合，曲意求全。父在時，曾給家產，悉以沃疇讓諸弟，而自奉甚薄。課讀二十餘年，及門多成名。光緒二年卒。十七年，奉旨旌表。
　　子祖琛，字蔭亭，設教於鄉，以尊德性、勵風俗為本。故其治家肅，持身恭，男女皆知禮節。邑有義舉，輒任其事。乙未之役，避兵內渡。越數年沒於故里。子七人。希曾歲貢生，師曾舉人，餘皆讀書，為世用。
　　祖訓，字恢業，號警樵，聯超之從子也。少失恃怙，能自立。與鄉人士合設竹梅吟社，以事吟詠。光緒二十年，以歲貢生任臺灣府學訓導。子良臣。弟祖澤，字樹業，號鐵樵，素敦內行，博學能文，以優行貢成均，未幾卒。子濟臣、少福。
　　李氏自錫金以來，孝友傳家，子孫蕃衍，至今猶為望族。
　　張首芳字瑞山，泉之同安人，為廈門巨商司記室。事親孝，凡可以說親者，無不先意承志。兄及兩弟皆賈大洋洲，久不歸；唯異母弟百川在家，遇之無稍別；故能成其業。父沒後，來臺，居艋舺，嗣移舊港，以商起家。子二人。長耀輝居里，年十四，欲東渡省父，謂弟安邦曰：『女在廈奉母，吾赴臺事父，各勤其職，毋稍懈。』遂侍父習經紀，力任艱鉅，貿易日進。素好善，樂施捨。安邦自廈來，招與同居。及死無後，以四子鴻聲承之。舅氏陳文欽老而無子，迎養於家，又為立嗣，奉禋祀。人稱其德。光緒十五年，首芳與子耀輝俱旌孝友，而繼室陳氏亦旌孝婦，里黨欽之。孫金聲，字迪吉，附生，曾掌明志書院，以文名。
　　陳緝熙，字維禎，號沙莊，泉之惠安人，移居淡水中港街，後遷廳治。讀書明義理，靡有干謁。道光二十五年恩貢。父錫疇，附生，旌表孝友。沒時，母林氏哭之慟，遂致失明。緝熙善事親，跬步不離，時述故事，以承色笑。兩兄俱弱而病，後亦雙瞽。弟少不更事，緝熙以一人扶持其間。治家有法，課督子姪，勉以孝弟，鄉里稱之。先是道光二十四年，漳泉械鬥，居民紛紛謀避地。緝熙趣邀諸紳，出勸止，故無害。咸豐元年，艇匪犯竹塹，偕官紳設法防禦，地方以安。三年，漳泉又鬥，與鄭用錫設局安撫。四年，閩粵亦鬥，蔓延愈烈，請於淡水同知朱材哲，出為諭解。同治元年戴潮春之役，與林占梅合籌防堵。已而大甲被圍，即率鄉勇往救。隨克彰化，以功奏獎五品藍翎候選教諭。九年卒，年六十有四。光緒十五年，旌表孝友。
　　翁林萃，字雲史，淡水北門街人。父福幼育於林，故複姓，淡水廳志稱其孝。萃少失怙，善事母。長兄早世無出，事嫂盡禮，又以長子嗣之。性渾厚，好施與。每有義舉，輒有力焉。戴潮春之役，以功賞藍翎候選同知，卒年五十有五。弟英字史貞，亦孝友。以辦理腦務，家日殖。卒年四十有九。均蒙旌表。
　　黃朝品，字鏡堂，泉之晉江人。同治十三年，為臺灣城守營把總，嗣調竹塹，遂家焉。少失怙恃，事庶母維謹。伯兄主持家政，欺其少，輒促分家。力諫不可，僅得薄田數畝，良疇美屋，兄悉有焉。朝品遂入行伍，自食其力，勤苦刻勵，家漸裕。已而兄產蕩盡，父子相繼沒，寡嫂無依，迎歸奉養，以次子為嗣，仲嫂守節撫孤，子壯而殞，遺兩孫俱稚，亦育之成人，養生送死無憾，邑人稱之。初，竹塹陸恩官莊，委辦者每多索佃人自私。朝品獨照例徵收，無所擾。貧乏不能納者，且為墊完，故佃人德之。光緒十六年旌表，十八年卒，年六十有三。
　　鄭如蘭，字香谷，新竹水田莊人。父用錦，附生，早卒，母張氏育之。如蘭讀書知大義，事親孝。張氏有疾，延醫診視，方藥必證以醫書，嘗而後進。沒時喪葬盡禮。同治五年，奉旨旌表節孝，如蘭建坊以志。如蘭家固裕，又儉樸；然遇地方義舉，則出而義辦。家畜童婢，遇及笄者必遣嫁之，故人多其德。光緒十五年，以辦團練功，由增生授候選主事，賞戴花翎，後加道銜，旌表孝友。子神寶亦有名。
　　洪騰雲，字合樂，亦晉江人。道光四年，隨父渡臺，居淡水之艋舺，年十三。及長習賈，為米郊。淡為產米之地，艋舺適扼其口，帆船貿易，以此出入。而騰雲工籌算，與泉廈互市，數年之間，產乃日殖。顧樂襄義舉，光緒七年，巡撫岑毓英議建大甲橋，命各屬紳商輸助，騰雲捐工七十名。橋成，大府嘉之。已而捐建艋舺義倉，置義塚。遇有災害，則出以賑。臺北初建，新築考棚，騰雲獻地；並捐經費。十三年春，巡撫劉銘傳奏請嘉獎，賜「急公好義」之匾，建坊北門。子五人，長輝東，納資為候選同知。輝東之子文光，廩膳生。又次以南，附生。
　　薛應瑞，澎湖內垵社人。素好善，嘗築東衛、西嶼兩義塚；又以北山至中墩，中墩至潭邊，海港阻隔，涉厲維艱，自造兩石堤，費資數百兩，俗名蟳廣汐，語其形也，至今遂為通津。通判王、副將葉相德各錫匾。
　　辛齊光，字愧賢，亦澎湖人，居湖西社，嘉慶六年歲貢生，十八年欽賜舉人。家富好善，事母孝，倡修文石書院及郡城試寓。又造湖東西溪兩石橋、港底尾書院崎兩石路，行人善之。先是應瑞所造蟳廣汐石隄，至是多損，齊光修之；建福德祠於旁，以為行旅止息。遇貧困者周之，貸而不能償者免之。以此義聲聞里中。嘗主講文石書院，訓諸生實踐，終日不倦。卒年七十有六。
　　方景雲，字振青，號省齋，澎湖瓦硐港人，少補弟子員。家貧，性耿介；與人交，必盡誠，眾咸推之。遇不平事，得一言立解。故終其身，北山十四鄉無訟。素以維持風化為任，里有陋俗，必力革之。嘗集父老，禁淫戲、禁賭、禁盜、禁贅營兵、禁澳甲濫受投詞，禁婦女入廟焚香。至今猶遵其約。女適同社儒家子呂某，少而寡，媒來議醮。景雲正色曰：『豈有為景雲女，而改事二姓者哉！』招女歸，令守節。其持正多類此。景雲既留心風教，又負膽力。同治初，有奸民夤緣武弁，踞節孝祠，將設局捐派，眾莫敢抗。景雲入陳有司，請撤回。奸民懼，啗以重利。叱之去，竟罰其款三百緡，充祠費。眾呼快。而奸民以計不得行，甚恨。未幾景雲至郡，武弁覯之，佯為恭敬，飲以酒，歸而暴卒。景雲不事生產，喜涉獵說部，得錢輒購書，頗有任俠之風。卒年四十有九。
　　張仲山，字次岳，籍晉江。少隨父來臺，居彰化。戴潮春之役，與眾守城，及平以功賞藍翎，任戴案抄封委員。兵燹之後，繼以大疫，仲山捐款周恤，購藥以濟，人感其惠。顧為善益力，歲製綿襖百襲，以給貧民。彰化縣署自遭兵後，久廢弗治，暫假白沙書院辦事，官民不便。及同治十二年，知縣孫繼祖議築，而款絀；仲山出勸輸，並董工役，八月而成。清時監獄不潔，入者半病死，亦新建之，通水於井，以供盥沐；囚人喜之。光緒五年，山西凶，大府募賑，仲山輸米二百五十石，復集戚黨計得二千石。總督卞寶第手書「樂善好施」之額以贈。越二年卒。子晏臣、舜臣。
　　林全籌，字備五，彰化林圯埔人。父親景業農，與陳集賢有怨。是時，林圯埔以林、陳為大族，各負勢力，不相下。既又爭𠕇抄封田，新景為佃首，集賢不敢褫，潛告於官：以新景抗納官租，謀不軌；集賢族人希亮為保安局總理，亦稟新景不法。彰化知縣欲捕辦，命役，不敢往，乃命集賢圖之。集賢佯言曰：『文武官期以明日會林圯埔。』新景懼，夜逸，將入山；集賢預伏以待，開鎗擊之，斬其首。大呼曰：『吾奉官命，誅此賊，無與眾事。』翌日，以首解縣。林氏聞有官命，不敢出。時全籌年二十有一，訓蒙在家。弟碧瓜、次盧、次春生；春生方十有二歲。全籌既痛父死非命，指天誓日，謀復仇。而集賢自殺新景後，勢愈熾；弟若侄又以搢紳交官府，豪右一方。全籌隱忍蓄志，日夜伺隙，不得逞。乃乞援於南北投之族，得二百餘人，期以元旦入林圯埔，襲集賢而屠之。除夕，碧瓜飲酒醉，語洩，集賢戒嚴。族人至，聞有備，不敢發。全籌大恨，指弟而哭曰：『仇不得報矣。』如是十年。里有老婦林氏者，嫁陳姓，性和睦，兩家子弟皆親之。咸豐四年八月朔，集賢過其家，婦留飲，談瑣事，命從者歸。兩家相距百餘武。春生年已二十有三，頗有力。見集賢與婦語，而旁若無人者，大喜，走告母曰：『報仇之日至矣。』母驚詰，具以告；持一小刀出。母曰：『汝年少又弱，非敵也；不濟，汝必死。且俟汝兄歸。』不從。途遇全籌，曰：『報仇之日至矣』；復走。母追至，曰：『汝弟非老奴敵，將奈何？』全籌且驚且恨，曰：『事已至此，兒請往。其濟，父之靈也；不濟，即以死繼之。』行及義倉前，而春生已刺集賢倒地矣。
　　先是，春生值集賢將歸，伏路隅。集賢素負力，持一竹煙筒，揚揚而行。春生自後刺之。集賢反掖於地，春生堅抱之。保長陳文彩，集賢族人也，聞鬥聲出視，舉杖將擊春生；而全籌至。再以刀刺集賢，刃入於地。兄弟大喜，歸告父靈，乃各竄。全籌匿阿罩霧莊，為族人訓蒙。集賢死，其子籲於官。是時鹿港林某為林圯埔抄封委員，深感全籌之孝，為請於官。以集賢素狡猾，且受戴潮春之命，盜賣倉穀，養奸徒，其罪不容於死。官納之，事始寢。
　　連橫曰：吾居臺中，聞林剛愍公復仇事，神為之王。既又聞林全籌者，手刃奸人，以報父怨，未嘗不為之起舞。夫復仇大事也，孝子仁人始能為之，而懦夫多以忍死，亦天下之無勇者。禮君父之仇，不共戴天，是不願與同履此士也。若乃反顏事敵，以獵富貴，而猥曰智伯以國士待我，噫！是誠犬豕之不如矣！
　　連橫曰：縱橫之世，士趣公仇，恥私鬥，故人多尚武，以捍衛國家；及漢猶承其烈。然而霸者忌之，法家禁之，芟夷蘊滅，俾無遺種。所以供禽獵者，一姓之鷹犬爾。若其眷懷私利，懸賞殺人，則正義之賊也，君子誅之。臺灣為海上荒島，我先民之來相宅者，皆抱堅毅之氣，懷必死之心，故能闢地千里，以長育子姓。而我延平郡王又策勵之，遺風鼓盪，至今未泯。以吾所聞黃蘗寺僧之事，尤其著者。而事多隱滅，莫獲示後，則舊史之罪也。今舉其知者，著於篇。
　　曾切，綠林之豪也，出沒淡水間，或雲彰化人。少失怙，事母孝，故尤敬節婦。聞有饑寒者，即分金與之。切為盜，每使人知；先以粉畫壁上為圈，夜即至。雖伏人防之，莫能免。然其所盜者，多土豪墨吏；而濟困扶危，人多德之。里有少婦，夫死家貧，鄰人愛其色，議以五百金納為妾，婦不從，每夜哭。切聞之，歎曰：『是當全之。顧安所得金？』當是時，大隆同陳遜言攬辦料館致富，切登其屋，抉兩瓦，縋而下。天寒夜黑，遜言方臥榻弄煙，一燈瑩然。見切至，延之坐。切亦就榻弄煙。遜言微問曰：『子此來，有何需？』曰：『然。』出鑰與之。切啟匱，出千金，復臥而弄煙。遜言曰：『夜深矣。我命人將往何如？』曰『無須。』即出口號，有一人自屋下，裹金去。切亦猱之上。旦日至婦家，告其姑曰：『汝婦賢，胡可賣？然汝為貧計，不得不如此。今吾以五百金贖汝婦，又以五百為衣食費。汝其善視之。』婦聞言，欲出謝。切不顧而去。越數夕，遜言獨坐，有物墜庭中，聲甚厲，急呼家人爇炬視之。見一布囊，上繫小箋曰：『前蒙厚惠，得了一事。今獲此物，敬以相酬。伏維笑納。』啟之，則煙土二十也，價可數百金。
　　切身頎而長，貌溫雅，目光炯炯，左手爪長寸餘。每為盜，以湯柔之，束以皮。嘗一日為官所捕，切跪地上，但搖左手曰：『小人文弱，何敢為盜？』官笑釋之。或告之曰：『以子之材，何不入行伍，取功名，而自屈若是？』切慨然歎曰：『今之擁節鉞者多昏瞶，誰復能於風塵中識壯士哉？』自是忽不見。或曰，切葬母後，去之閩中。
　　莊豫，嘉義人，疏財仗義，為綠林豪。顧犯法，懸捕急，人多匿之。遂潛居梅仔坑山中。
　　里有紀彪者，子七人，均精拳術，每魚肉鄉閭，無敢語，語則被辱；雖訟亦不得直。彪之四子曰傻，見近村郭琬女美，欲妾之，命媒往。琬曰：『吾女欲嫁士流，且不為人妾。幸謝公子。』傻怒曰：『士流寧直一錢？且嫁吾，足以光門楣。今乃拒我，吾必得之。』集佃十數人，揚械至琬家，強奪之。琬倉猝不知所為，隨之哭，路人皆憤，顧無如何也。歸途遇一人，曰：『胡不愬諸官？』琬曰：『官多昏瞶，寧管人閒事？苟愬，亦無如彪何也。』曰：『然則愬之莊豫爾。』琬曰：『豫何人？豈今之有大勢力者乎？』曰：『非也。豫俠士，能平不平。往必獲濟。』遂從之。入山可十數里，曰：『至矣。』時天已昏黑，茅屋中微露燈光，四圍多古木，境甚幽寂。其人先扣門，內應曰：『來者非阿摩乎？』曰『然。』琬見一少年瘦峭，目光炯炯，而氣慨凜然；即伏地泣訴。豫怒曰：『是奴欲落吾手，吾赦之數矣。今若此，翁稍坐，吾取汝女歸。』即起入。是夜傻得女，欲犯之，女大哭，傻怒鞭之。忽聞屋上有人語曰：『傻今夕花燭，何不請而翁飲？吾來索喜酒也。』傻叱曰：『汝何人？賊乎？』彪聞驚曰：『豫也！』止家人勿聲。而豫已下立簷前。彪曰：『豚兒今夕納妾，妾遽別其家，作嬌啼爾；乃驚及足下。』曰：『恐非嬌啼，殆求免死爾。』彪變色曰：『即死何干汝事？汝豈為郭來耶？』曰：『然。』彪曰：『我家非屈於人者。汝既來，能決一勝負乎？』豫笑曰：『可。』彪持刀擊之，七子並進。而豫已躍立案上，探丸中二紀，傷目立仆。復呼曰：『新郎胡不進？』傻揚刃而躍。又探一丸中其陰，亦仆，餘莫敢進。豫乃語彪曰：『今日若出吾鏢，則汝家無類矣！今告汝，速以女歸！』彪知不敵，從之。豫負女於背，約以布，一躍而逝。夜半抵家，琬得女大喜，拜謝去。傻自負傷後，遂不能人，而彪亦不敢再暴於鄰里。
　　嘉義知縣某，素貪墨，罷官。歸裝數十具，中有小篋，以三人列械行。豫諗為珍寶，直前推三人，皆跌數十步外，奪篋行。護勇追之，莫能及。豫既得巨金，散窮民，惠者眾。
　　光緒八年春正月，巡道劉璈移鎮，派兵數營，分防鹿麻產、斗六門、半天寮、埔尾等處，四路併進。又飭知府袁聞柝會師梅仔坑，蓋豫已集眾將舉事矣。官軍一至，豫早遁，而搜捕甚急。每至一地，不敢留。朝止而夜行，如是數月。一日，至所狎妓許，妓飲之，醉就枕。偵者已入。豫欲起，酒毒不能興，探丸亦不得，蓋妓早受官賂也。至署自承，遂被戮。臨刑語人曰：『吾素未讀書，不知吾之所為，視古人何若也。』
　　詹阿祝，粵族也，家住苗栗罩蘭莊。地近山，時與番鬥，故其人多勇。阿祝為木工，每單身入深林中，歷十數番社，番不敢害。既為馬臘邦社通事。數年，逋番嫌頗多，番索之。阿祝憤，謀所以併其地。游說鄉里丁壯，得四百人，約共生死；皆曰『諾。』當是時，馬臘邦族大勢強，為一方雄，而地又險隘，乃議潛襲之。擇勇者十數人，藏短刀，佯為伐木者。阿祝固與番狎，既至，番款之。出牛酒以犒，番歡飲大醉，席地臥；阿祝與十數人者亦雜處其間。夜半突起，持一木杵，自擊殺番，斃七、八人；眾亦出刃。番驚寤，欲格鬥，而天昏月黑，多被殊，流血濺地上。計所殲番六十餘人，餘悉驚竄；阿祝遂併其地，召子弟開墾。馬臘邦社既破，乞援於白毛、阿冷、大小南勢諸社，眾可千人，謀恢復。阿祝陷圍數日，食漸盡，力又不敵，乃率眾出。番要之，互鬥，各死傷十數人。事聞，北路撫民理番同知以阿祝貪佔番地，移彰化縣捕辦，下獄。其眾謀救之，賂知縣以免。當是時巡撫劉銘傳方行撫番之策，以棟軍統領林朝棟為中路營務處。光緒十一年，阿祝面求朝棟討番，而莊人之遭害者亦日來告訴；許之。四月，朝棟率棟軍千人至罩蘭，以鄭以金為副，統領柳泰和別率千人為後援。阿祝任偵探，出入番社，窺敵情。時群番合，勢頗振；朝棟諭降，不從。五月，分兵三道而入。八月初七日至馬臘邦，十二日進擊。番力抗，棟軍不利，且陷圍，得援始免。十二年，銘傳自率親軍一百、練勇三千、屯兵三千進討，九月破之，乃張隘路，以屯兵三百五十人扼守。自是番不敢出。是役也，阿祝尤勇敢，殺番特甚。軍中皆呼曰壯士。
　　阿蚌亦粵族，忘其姓，家住彰化龍眼林，地與番界。兄弟五人燒炭為生。一日，阿蚌病瘌，輒如廁。既歸，弟四人均為番所殺，馘首去。阿蚌撫屍大慟，哭欲死。顧念不報仇，非男子。攜短刀，尋血跡而行。數里，見前面有番十數人，行歌互答，甚自得也。乃走間道，越其前。已而日暮，番就谷底宿，各枕石臥，以布覆首，鼾聲大作。阿蚌從山瞰之，乃取一堅木，潛行至其間，力擊之。凡十二人，皆腦破，無一抵抗者。阿蚌亦馘其首及弟首以歸。會莊人來援，驚喜備至。阿蚌曰：『吾今雖殺番，得報弟仇，死無憾。吾且再入社，殲其族，以絕後患。公等其助我否？』眾曰：『可。』分為二隊，各佩刀持鎗，裹數日糧。至則屠之，阿蚌所殺尤多。番聞其名皆震伏。後卒於家。
　　連橫曰：臺灣為農業之國，我先民之來者，莫不盡力畎畝，以長育子孫，至今猶食其澤。而經營商務，以操奇贏之利者，頗乏其人。以吾思之，非無貨殖之材也，政令之所囿、官司之所禁，雖有雄飛之志，亦不得不雌伏國中，以懋遷有無而已。吾聞鄭氏之時，販洋之利，歲入巨萬。而茫茫南土，孰非漳泉人之所闢者？堅苦逴厲，積日纍年，故能握彼商權，以張勢力。然自鄭氏亡後，漳泉人之出洋者，清廷且視之如寇，歸者有罪。海天萬里，北望咨嗟，是無異自戕其手足，而欲與人決鬥也！夫國雖以農為本，而無商以通之，則男有餘粟，女有餘布，利不足以及遠，物不足以相供，而貨殖之途塞矣。抑吾聞之，乾、嘉之際，郡中商務特盛。貿易之船，充積港內，北至津沽，南達嶺嶠，挹彼注茲，以增富裕，一時號稱百萬者十數人，而三郊為之紐。三郊之中，而李勝興、蘇萬利、金永順又為之領袖。多財善賈，雄視市廛。凡地方有大繇役，莫不出而輸助，可謂能知公義者矣。海通以來，外商日至，而臺人與之貿易。以吾所聞，非無二、三傑出之才，足與抗衡。而斗筲之子，數典忘祖，遂不能悉舉其人而傳之。惜哉！
　　陳福謙，少名滿，鳳山苓雅寮莊人。莊瀕海，與旗後望；耕漁並耦，僅一寒村。福謙家貧，習刺舟，勤苦耐勞。數年，積資數十金，乃販米，往來各村中，早作夜息。又數年，得數百金，兼販糖。糴賤糶貴，善相機宜；與人交，持以信，以是生意日大。設順和行於旗後，以經營之。鳳山產糖多，配至香港、上海，轉販東西洋。其利每為外人所握，而運費亦繁。福謙以日本消糖巨，派人查之，知有利。同治九年，自配至橫濱，與日商貿易。十三年，設棧於此，以張販路。其糖分消東京等處，歲約五萬擔。臺糖之直配日本自福謙始。已又分棧於長崎、神戶。郡治及東港、鹽水港亦各有其業，兼販布疋、五穀、阿片。當是時，通商口岸，輪船尚少，乃自𠕇夾板以行，不為外商所牽制。嗣以白糖三萬擔販英京。臺糖之直配西洋亦自福謙始。福謙既富，擁資百數十萬。凡中國新設公司，皆認巨股，故其產日殖。然雅善用人，各棧當事，畀以大權，計其盈餘，賞賚極厚；而英偉之才足以任事者，則不次擢之，故人爭效命；苓雅寮人尤受其惠，比戶殷庶。福謙好善，多義舉。行旅之道其鄉者，解衣推食，濟其窮乏。故終歲無盜賊之警，亦無爭鬥之患，遠近感其德。卒年四十有九。
　　李春生，福建廈門人。少入鄉塾，家貧不能卒業，改習經紀。年十五，隨父入耶蘇教，信道甚篤。遂學英語，為英人役。間讀報紙，因得以知外國大勢。同治四年來臺，為淡水寶順洋行買辦。淡水為臺北互市之埠，出口之貨以煤、腦、米、茶為大宗，而入口則煤油、布疋。春生懋遷其間，商務日進。先是英人德克以淡水之地宜茶，勸農栽植，教以焙製之法。以是臺北之茶聞內外，春生實輔佐之。既而自營其業，販運南洋、美國，歲率數萬擔，獲利多。光緒十三年，臺灣建省，巡撫劉銘傳暫駐臺北。乃於城外大稻埕，新闢市廛，而規模未備。春生與富紳林維源合築千秋、建昌二街，略倣西式，為民倡，洋商多僦此以居。十六年，設蠶桑局，以維源為總辦，春生副之，種桑於觀音山麓。未成而銘傳去，其事遂止。十七年，臺北鐵路成，以功授同知，賞戴花翎。春生雖居闤闠，而盱衡時局，每以變法自強之說寄刊各報，至今猶矍鑠也。
　　黃南球，字蘊軒，淡水南莊人，今隸苗栗。苗栗近內山，群番伏處，殺人為雄。南球集鄉里子弟數十人討之，番害稍戢。會巡撫岑毓英視臺，聞其事，召見，委以撫番。及劉銘傳至，尤亟亟於番政，檄募鄉勇二百，從征大嵙崁。嘗一夜連破十八處，威震番界，以功賞戴藍翎，授五品銜。南球既出入番地，知其士腴，請墾南坪、大湖、獅潭等處，縱橫數十里，啟田樹藝，至者千家。已復伐木熬腦，售之海外，產乃日殖。而番地亦日闢矣。
　　連橫曰：外舅沈德墨先生為臺灣商界巨子，慘澹經營，以興腦業，其勞多矣。先生名鴻傑，泉之安溪人。年十三，隨父赴廈門學賈。稍長，習航海，貿易東南洋，至則習其語。凡日本、越南、暹羅、爪哇、呂宋、新嘉坡，遠至海參崴，靡不游焉。漳泉人多習水、狎波濤、冒瘴癘，以拓殖南嶠，故輒瀕危險，而志不少挫。數來臺灣，販運糖、茶，賈於天津、上海，而獲其利。同治五年，寄籍郡城，遂家焉。素諳英語，與英人合資建商行。既又與德人經營，採辦洋貨，分售南北，而以臺貨赴西洋。嗣為紐西蘭海上保險代理店，臺南之有保險自此始。初，臺灣產糖多，製法未善，乃自德國購機器，擇地新營莊而試辦焉。集集為彰化內山，自匪亂後，腦業久廢。先生知其可為，入山相度，建寮募工，教以熬腦。既成，配歐洲，歲出數萬擔，大啟其利。至者愈多，而集集遂成市鎮。當是時，歐洲銷腦巨，市價日昂，臺邑林朝棟，方以撫番握兵權，亦起腦業，謀合辦，不成，遂雍遏之。然各國以腦歸官辦，有阻通商，群向總署詰責。奉旨改制，許民經營，而先生遂以腦業起家。暮年稍替。
　　列女之名，始於劉向。蔚宗後書，乃入正史。其所記載，非盡貞節，而劉知幾刺之，誤矣。夫蔡琰之才，猶是文苑之選。若班昭之學、少君之賢、曹娥之孝、龐娥之勇，揚徽閨閫，足為女師，固非僅以貞節著也。臺灣為新闢之土，間靈之氣，雖不盡鍾婦人，而掞藻揚芳，衡金式玉，豈無二、三秀出之媛，足以蜚聲彤管？惜乎史多闕文，而懿德遂不傳爾。
　　延平郡王為臺烈祖，夫人董氏勤儉恭謹，日率姬妾婢婦紡績，並製甲冑諸物，以佐軍用。王之治戎，有功必賞，萬金不吝。而家中婦女不令少怠，故長幼皆敬命。永曆八年，王赴廣南，次平海衛。清軍猝入廈門，鄭芝莞無設備，師驚而潰，董夫人獨懷神主以奔，珠玉寶貨悉棄不顧，王以此賢之。每與軍事，多所匡輔。王薨之後，時誡子孫，撫卹民庶，厚養將士，毋墜先業。故臺人咸受其惠。烏乎！豈非所謂女宗者歟？
　　陳參軍夫人洪氏，小字端舍，亦同安人，賦質幽閒，有齊眉舉案之風；尤長詞翰。參軍治國，日不暇給，文移批答多出其手，頃刻而就，措語用筆，與參軍同，受者至不能別。季女某幼秉母教，習文史，年十八為監國世子克臧夫人。克臧治國，明毅果斷，有乃祖風，親貴皆憚。及遇害，夫人慾殉，董夫人勸之，不從。兄夢緯亦勸曰：『
女娠未震，盍存孤以延夫祀，不猶愈於死乎？』夫人對曰：『他人處常，可毋死；妹所處者變也，縱生孤，孰能容之？』遂縊於柩側，與監國合葬洲仔尾。臺人哀之。是又從容就義，百折不移，可以貫金石而泣鬼神者矣！
　　明亡之際，諸鄭議降。寧靖王以身殉國，五妃偕死，合葬於承天郊外桂子山，至今猶傳其烈。烏乎！東都撮土爾，而賢婦、才緩、烈女、義妃，一時併萃。謂非間靈之氣，多鍾於婦人歟？
　　夫夫婦之道，人之大倫。男子治外，女子治內，古有明訓。臺灣三百年來，旌表婦節，多至千數百人，雖屬庸德之行，而茹苦含辛，任重致遠，固大有足取焉者。夫人至不幸而寡，家貧子幼，何以為生？而乃躬事縫紉，心凜冰霜，日居月諸，照臨下土。卒之老者有依，少者有養，以長以教，門祚復興。其功豈不偉歟？又或變起倉卒，不事二夫，慷慨相從，甘心一殉，貞烈之氣，足勵綱常，斯又求仁得仁者矣。昔子輿氏謂可以託六尺之孤，可以寄百里之命，臨大節而不可奪者，是為君子。余觀節婦所為，其操持豈有異是？惜乎其不為男子，而男子之無恥者且愧死矣。是傳所載，多取舊志，及其所知；其不詳者則闕訪焉。
　　明魯王女朱氏，聰慧知書，工刺繡，適南安儒士鄭哲飛，生一男三女。哲飛沒，姑挈子東入臺灣，依寧靖王以居。及清軍克澎湖，寧靖王將死，朱氏欲自裁。王曰：『姑存子幼，胡可死？興滅繼絕，事固有重於死者矣。』朱氏涕泣從命，奉姑別居。衣食不贍，勤操女紅，深夜始息。含辛茹苦，垂十餘年。女嫁姑亡，子且繼沒，遂持齋獨處，節操尤堅。卒年八十餘。邑人欽之，以為女師。
　　懷安侯沈瑞之妻鄭氏，禮官斌女也。三藩之役，延平郡王經伐潮州，瑞降，疏封懷安侯，移之東寧，居永康里，以斌女妻之。經薨，克塽幼，行人傅為霖謀叛。侍衛馮錫範睨瑞富，謂與謀，欲籍其家，逮瑞及弟珽於理。瑞曰：『馮虛之言，何可為獄？唯瑞生死出自藩恩，夫何言？』而錫範必欲殺之。斌請赦其女，逆於家，告以故。女曰：『父母愛兒，深恩罔極。然兒已為沈氏婦，非父母所得而專愛也。況當此存亡之際，夫叔被罪，姑妯在堂，豈可安居外家，為人所笑乎？』為霖既磔，瑞亦將死；以一巾繫荷包，飭人持歸，曰：『此物為夫人所繡，歸以為念。生死異路，永將此辭！』遂與珽投環死。鄭氏既歸，見祖姑金氏、姑滿氏皆經於堂，瑞之妹及妾于氏、崔氏亦已死，跪哭曰：『老夫人與夫人先行，媳婦請相從也。』遂請斌乞收屍，克塽許之。鄭氏引禮治喪，停柩於堂。別市一棺。父母咸勸之。對曰：『無亂人意。兒已許之矣，豈可負於地下？』遂絕粒。布奠三日，謝別眷屬，從容自縊。臺人聞之，莫不感歎。閩浙總督姚啟聖上其事，誥封一品夫人，歸諸柩於北京，以禮葬之。
　　黃氏棄娘，天興州人，堂壯之女。年十九，適傅璇。璇父為霖為行人，以叛被逮，父子俱受極刑，家屬發配。棄娘兄銓為之營救，獲免。當璇繫獄時，棄娘猶望其生。及正刑，決意以殉。銓多方慰之，泣對曰：『今日之事，子為父死，妻為夫亡，不再計矣！』遂自縊。
　　鄭氏宜娘，天興州人。年十八，適謝燦。燦遠賈三載始歸，尋病卒。宜娘旦夕哭，將以身殉。鄰嫗慰之曰：『姑老家貧，且無兄弟。何可死？不如自計。』宜娘曰：『未亡人唯知從一而已。』遂投環死。天興知州嘉其節，建坊於禾寮港街。
　　鄭月娘，泉之南安人。年十九，適萬年縣儒士王曾儒，逾年而曾儒卒。翁以貧，欲速葬。月娘請稍緩。越數日，告其翁，請附葬。翁勸止之。對曰：『吾夫病劇時，吾既以死許之，義不可易。』遂自經。翁從其言。
　　同縣王尋妻阮氏名蔭娘，籍漳州，年十六來歸。尋隸行伍，常在外，未幾病沒。仲兄至，蔭娘請以姪為嗣。仲微知其意，防之甚密。越數日，從容自縊。時永曆三十七年也。歸清之後，有司上其事，奉旨旌表。均祀節孝祠。
　　林氏，逸其名，臺灣縣治人，年二十適辜湯純，居東安坊。結褵未久，而湯純卒，無出，撫其妾兩子為己子，以至成人。事姑孝，宗黨稱之。沒後，有司疏請旌表。雍正五年，入祀節孝祠。里人念其德，建廟於所居附近，曰辜孝婦廟。其後以黃寶姑祔。
　　寶姑亦東安坊人，字邑人某，未嫁。某賈於嘉義，戴潮春之役，不得歸，遂客死。訃至，家人祕勿知。寶姑微聞之，起居如常。越數日凌晨，易衣出，至法華寺，稽首佛前，默祝親壽，乃自投於寺外半月池，屍浮水上，顏色如生。城中官紳多往弔，以旌其烈。
　　余氏，臺灣縣治人，嫁楊茂仁，生三子，夫卒，年二十有二。痛絕復甦。環顧三子在側，呱呱泣，長者甫離襁褓，幼未滿二旬。乃撫屍而哭曰：『與其捨生以殉死，毋寧撫孤以存祀。』然家甚貧，衣食不給，織紉為活，茹苦自甘。越二十餘年，諸子俱長授室，有孫五人，皆入泮。卒年六十有三。雍正五年，與林氏俱受旌表。是時入祀節孝詞者八人。曰張氏，洪之廷之妻；曰陳氏，鄭斌昇之妻；均縣治人，守節撫孤。曰袁氏順娘，魯定甫妻，年十六；曰郭氏益娘，曾國妻，年十八；曰趙氏，李宋妻，年二十二；皆夫死身殉。曰紀氏險娘，惠之女，許字吳使，未嫁夫死，自縊以殉，年十八。
　　陳守娘，臺灣府治經廳口人也，嫁張氏。夫死守節。而夫妹少艾，作倚門粧，縣署某客時至其家，見守娘而艷之，囑通款曲。姑利客多金，誘之不從，脅之亦不從。百端凌辱，任其凍餒。而守娘矢志靡他，操持益堅。一夕，母女共縛守娘於凳，以錐刺其陰，大號而斃。守娘之弟來臨，見而異之，里人亦嘖嘖不平，遂鳴之官。知縣王廷幹以客故，欲寢其事。見者大譁，噪而起，磔石以投。廷幹踉蹌走，乃上其案於府道，母、女論罪死。初，守娘葬於昭忠祠後，眾欽其節，多往祭，屢著靈異。官以其惑民，為改葬之。
　　王賈娘，鳳山人，嫁李時燦，五載而寡。時燦無昆弟，而姑已老，煢煢無依。賈娘勤操女工，克盡其孝，守節五十餘年，邑人稱之。乾隆間旌表。
　　又有李鳳妻董氏、黃忠妻成氏、黃獎妻李氏、盧從妻曾氏、張元魁妻黃氏，均縣人，守節奉姑，照烈旌表。
　　黃明娘，鳳山人，年十七適金仁。越三年，仁卒，無子，夫弟尚幼，而翁姑老。忍死以養。七載姑亡，而翁又病，明娘奉事備至，久而不懈。及翁沒，夫弟稍長，喪葬既畢，病且篤。母家欲延醫，不從，曰：『吾忍死十餘年，為翁姑爾。今大事已畢，吾可無憾。』遂不藥而卒。
　　同縣黃研妻王氏，夫亡無子，持喪至大祥，自縊以殉，年方十六。黃尚妻吳氏，年十八，夫沒無出，殯殮方畢，赴水而死。陳某妻顏氏，為強暴所逼，不從而死，人以為烈。其後均蒙旌表。
　　大南蠻，諸羅目加溜灣社番大治之妻也。嫁後，治家勤儉，事姑相夫，克盡厥職。年二十，夫死。社番聞其美，爭議婚。大南蠻欲變番俗，誓不再適，引刀而語曰：『婦髮可刲，婦臂可斷，婦節不可移也！』躬耕食貧，以養其子，守節三十七年。有司上其事，奉旨旌表。
　　連橫曰：嗟乎！大南蠻一番婦爾，而守節不嫁，以全其身，謂非空谷之幽蘭也歟？其志潔，其行芳，嚼然而不可浼。夷也而進於道矣！
　　李氏，嘉義元長莊人。年十八，適陳清水，生三子。越三載而清水沒，守節撫孤。長子紹華入庠，猶勉以砥行立名，人稱其德。卒年五十有四。
　　同縣王氏，下洋厝莊人。年十八，適陳必快，數歲而寡。撫育遺孤，翁姑賢之，委以家政。王氏善處理，內外整然。卒年七十有五。
　　又有吳慶榮妻高氏、劉源由妻江氏、蕭世華妻李氏、蔡天照妻吳氏、陳仲卿妾王氏，均以守節撫孤，奉旨旌表。
　　劉氏，彰化汪某之妻也。雍正九年，大甲西番亂，焚殺居民，眾多走避。事急，告其婦余氏曰：『義不可辱，各自為計』，遂自刎。余氏方抱屍哭，番猝至，亦觸垣死。乾隆三年，奉旨旌表，樹碑東門，題曰「汪門雙節」。
　　傅氏，彰化水沙連堡車寮莊人。年二十六失偶，子泉基方五歲，悉心撫育，眾欽其節。莊近林圯埔，俗強悍，睚眥必報。而傅氏以德感人，鄉里有事，輒聽曲直，幾無訟，盜賊未有入其莊者。同治四年九月三日卒，年五十有七。眾念其德，立碑紀事。舉人林鳳屯題曰：「賢德可嘉」。
　　李氏，彰化人。年二十，適楊邦重。越四載夫沒，矢志守節。家貧子幼，勤操女紅，以為衣食。含辛茹苦，四十餘年，始終不渝。鄰里稱之。同治元年卒，年六十有九。十二年，紳士蔡德芳稟請旌表。有司據以入告，詔可。是年，彰化請旌節婦凡百二十人，皆祀節孝祠。
　　鄭氏，彰化人，崇本之女也，適陳玉花。賦性柔婉，伉儷甚篤。玉花入邑庠，未久病沒。鄭氏大慟，遂以身殉。邑人士咸欽其烈，出殯之日，衣冠而送者百數十人。同治十二年，與鹿港施林氏、犁頭店莊徐九宣妻林氏、布嶼堡張廷煥妻沈氏、林圯埔街李捷三妻張氏、布嶼堡張源忠妾黃氏，均題准旌表。皆烈婦也。又有貞婦黃氏、鹿港施衍忠妻，呂氏、縣治李媽基妻，方氏、下莊楊舒益妻，亦蒙旌表。
　　洪氏，彰化縣治人。八歲，為楊舒祖養媳，及笄合，克諧克順。已而夫沒，翁姑亦逝，撫育幼子，備嘗困苦。幸有妯娌相依，得藉女紅以活。及子長授室，家亦稍康，人以為苦節之報。光緒十二年，邑人訪採其行事，與王陳氏等百五十有九人，均題請旌表。
　　石錦娘，彰化沙連堡林圯埔街人。年十四，為里人吳茂水養媳。性和順，克孝翁姑；翁姑愛之。俟其及笄，將卜吉成婚，而茂水忽病沒，錦娘年方十六也。慟不欲生。翁姑勸之，乃勉強治喪，旦夕哭，聞者墜淚。一日歸寧，母念其少，欲嫁之。錦娘慨然對曰：『生為吳氏之人，死為吳氏之鬼。何嫁為？』不辭而返。同治元年戴潮春之役，各地俶擾。有賊入其家，見錦娘美，欲犯之。同行叱之曰：『是貞婦也。胡可侮？』賊乃掠其物而去。未幾交綏，即中彈斃，人以為報。群賊相戒不敢再入其門，一家無害。光緒十二年，鄉紳陳上治等上其事，奉旨旌表，久祀節孝祠。其後雲林知縣謝壽泉亦表其閭。是年，列婦陳氏並蒙旌表。
　　陳氏，大肚西堡人。年十七，許字牛罵頭莊蔡懷選，未聘而沒。訃至，家人秘莫知。陳氏微聞之，一慟而絕。家人救之，誓不欲生。入夜，即仰藥死。
　　洪阿嬌，彰化縣治人，許字郭榮水，未聘而沒。阿嬌聞訃哭，絕粒三日，遂以身殉。彰人士嘉其貞烈，為作詩歌，以示於世。光緒十五年，題請旌表，入祀節孝祠。縣人施氏，生員林錦裳之妻也。夫死之後，亦以身殉。十六年，題請旌表。
　　吳氏女，彰化人，為韓嫗嗣子康論養媳。嫗故娼家，得女美，將居為奇貨。女不從，輒箠之。歸家泣告。母劉氏亦再醮婦，遂以迫媳作娼訟於官，而嫗亦以嫌貧奪婚訴之。官集兩造，仍以女屬嫗，嫗益無忌憚。有差夥吳水者與嫗通，時宿其家。見女少艾，屢挑之。不從。一夕闖入女室，女號救，眾至始得脫。水自是恨女，與嫗謀所以虐之之法。夜持刑具來，嫗以鐵梏女手，褫其衣褲，繫髮於樁，各持棍擊。女抵死不從。水怒，以棍椓入陰中，又以刃剸其腹，女遂死。時道光七年春正月二十有一日亥刻也。是夜劉氏夢女被髮流血來告，覺而異之。昧爽奔視，果見屍，請官詣驗。拔其椓，噴血數尺，見者慘目。事聞，知府鄧傳安為白其冤，並請旌。而水棄市，嫗論絞。聞者稱快。
　　林氏，福建侯官人，性端莊，姿容妙曼。年二十，適何子靜。子靜來臺，為棟軍前營司會計，遂居彰化。年少好色，出入勾闌中。林氏婉諫，不聽。已而果病，侍奉湯藥，不稍懈。子靜遂死。撫屍大慟，即飲阿芙蓉膏以殉，年二十有四。時光緒十五年八月某日也。棟軍統領林朝棟上其事於巡撫，題請旌表。十九年，奉旨入祀節孝祠。
　　楊氏，彰化縣治人，歲貢生春華之女也。性端莊，讀書習禮。年十六，許字臺邑阿罩霧莊林資鍠，棟軍統領朝棟之長子也。未聘而卒。楊氏聞訃，大慟。春華率以奔喪，遂不歸。翁姑憫之，為擇靜室以居。問省之外，未嘗一出閫門。裙布荊釵，不施膏澤，澹如也。乙未之役，朝棟謀內渡，楊氏拜辭曰：『未亡人不即從夫於地下者，以繼嗣未立爾。今猝遭變故，蒙犯霜露，何可以弱少為堂上憂？』是夜自經於床。僕婦林氏、頂橋仔頭莊人，嫠也，亦從死。里黨聞之，咸為嗟歎。朝棟乃以三子資鏗之子正熊嗣之。
　　林春娘，淡水大甲中莊人。父光輝業農，為余榮長養媳。榮長年十七，赴鹿港經商，溺死。時舅沒姑在，無他子，哭之慟。春娘年十二，未成婚，願終身奉事，不他適；姑痛稍殺，進飲食。佐理中饋，早作夜息，奉命維謹。已而姑目疾，翳不能視。春娘以舌之，焚香虔禱，未半載而愈。顧復患拘攣，侍床蓐，躬洗濯，或徹夜不寐。姑勸之息，春娘從之，猶時起省視。姑顧而歎曰：『得婦如此，老身不憂無子也。』及卒，哀毀逾常。家貧，日事紡織，撫族子為嗣；旋沒，再立之。娶婦復沒，乃偕育幼孫，平居燕處，未嘗有疾言厲色，里黨之人靡不敬之。道光十三年，奉旨旌表。及戴潮春之役，同治元年夏五月初六日，王和尚糾眾攻大甲，斷水道，城人無所汲食，洶洶欲走。乃請春娘禱雨，雨隨降。眾大喜，嬰城固守。二十一日，和尚又合何守、戴如川、江有仁等來攻，眾可萬人，環圍數匝，水道復斷，城中絕汲數日。春娘復出禱雨。時和尚壓城而軍，居上風，轟擊幾不支。忽大雨反風，濠邊茅舍發火，眾驚濆。義勇開門出擊，破之，圍始解。當是時，兩軍相爭，以大甲為扼要之地。淡北安危，繫於此城，故輒遭圍困，而守禦益堅。十一月，林日成以眾來攻，勢張甚，連戰旬日，水道屢斷。二十六日，春娘三出禱雨，雨降，士氣倍奮，圍復解。事平，城人禮之如神。三年卒，年八十有六。婦巫氏亦以節稱。
　　連橫曰：吾讀東瀛紀事，載大甲林氏禱雨之事，甚奇。吾以為藉作士氣爾。繼而思之，至誠之道，可以格天。桑林之禱，豈虛語哉？是故愚者可以生其智，弱者可以振其勇，訥者可以伸其辯，昧者可以張其明。補天浴日之勳，固人所能為也；然非林氏之貞孝，則不可以對鬼神，況可邀倖萬一哉？
　　曾氏，淡水竹塹人，適李聯城，年二十有五而寡。李氏為竹塹望族，子弟多習禮；卒年八十有五。聯城之弟聯春，娶邱氏，總兵鎮功之女也，亦寡；卒年六十有四。聯青妻何氏，年二十有二寡；卒年三十有一。祖仁妻王氏，年二十有八寡；卒年三十有八。祖澤妻鄭氏，年二十有四寡；卒年三十有三。開廷妻蘇氏，年十八來歸，而開廷多病，越二年沒；蘇氏矢志殉之。光緒十六年十二月，均蒙旌表。里人以為李門六節。
　　黃氏，淡水人，嫁艋舺士人王家霖。夫死守節，卒年七十有四，奉旨旌表。光緒八年冬十月，建坊於城內東門街。而王大權妻謝氏，大隆同街人，亦守節旌表。
　　周氏，淡水人，嫁芝蘭二堡北投頂莊陳某。夫死奉姑，撫育幼子，克勤克儉，里黨稱之。道光三十年旌表。咸豐十一年，其孫文華建坊莊內。
　　鄭氏，淡水人，大佳臘堡大隆同街陳某之繼室也。夫死自經。其姊徐氏亦殉夫。光緒十六年，均奉旨旌表，建坊街隅。里人稱為陳門雙烈。
　　陳氏，淡水大稻埕人，適徐某。某業儒，家貧，數年病卒。陳氏拮据以葬。既畢，更衣，仰藥殉。知縣葉意深聞之，赴奠於家，邀其族人，為之立後；殯之日，邑人士執紼者數十人。意深之言曰：『婦女守節，國有旌典；況此為烈婦，尤可以勵薄俗。』為上其事。
　　阿棗姓呂氏，新竹北門街人。父障生三女，皆美，而阿棗尤麗；性貞潔，不苟言笑。母劉氏，倡也，家雖中貲，猶以二女為錢樹；富人大賈，出入其門，酣飲恆歌，自暮達旦。阿棗心弗善也，獨處一室。邑有魏某見而說之，以巨金賂劉，欲為梳櫳。阿棗泣諫曰：『女子雖愚，孰無廉恥？其忍為此態者，為衣食爾。今吾家幸得稍溫飽，奈何猶為此事，以貽鄰里羞？必欲兒效兩姊，雖死不從。』劉怒鞭之；又陰與魏謀，欲強之。阿棗微知其計，防之甚密；然猶恐被辱，剪髮毀容，茹齋奉佛，屏不見人。一日，有尼自遠方來，狀貌魁偉，使人謂阿棗曰：『聞汝有志修行，而苦無師。倘能從吾游，密授秘法，則成佛不難也。』阿棗正色曰：『吾守吾身爾，何行之修？又何法之授？寄語野尼，無詐吾也。』其人慚而去。劉見其志堅，務必挫之；誘之以利，臨之以威，終不動。阿棗慮難免，遂以光緒十九年二月二十有六日，沐浴更衣，焚香禮佛，夜深自縊，年二十有三。葬之日，鄰翁李祖琛，世家也，令子弟具瓣香送之，且揚言曰：『女子守貞，國有旌典。而今出自倡門，尤足以為坊表。所謂出淤泥而不染者也。』眾聞之，執紼者數百人，墓在治東蜂窠山。
　　林氏，澎湖人，許裕之妻也，年二十而寡，遺孤翰沖、翰賓。食貧撫育，備嘗辛苦。翰沖及長從戎，以平朱一貴功，加都司。翰賓亦克自成立。鄉里以為母教。雍正十三年覃恩，貤封恭人，卒年九十有四，祀節孝祠。
　　謝氏，澎湖奎壁澳人，適蔡欽，年十八寡，遺腹生一子又殤，家貧屢空。里婦以其少，多勸之醮。謝氏不從，指天而誓曰：『婦人不幸夫亡，命也；有子守之，無子死之，亦命也。吾處今日，有死而已。』里婦知不可奪，始止。後立一子，以存夫祀。人欽其節。
　　林氏，澎湖東西澳人，年十九適郭克誠，姑李氏性嚴厲，子婦四人，唯林氏得其歡心。克誠兄弟析居後，姑以林氏孝順，仍就養。克誠亦仰體母意，澳中咸以孝稱，內外無間。及克誠死，林氏年方三十，遺孤僅十齡。勤操女紅，以供衣食。姑年老，多病善怒，諸婦少有近者，林氏奉事益謹。疾革，執其手曰：『爾事我如此，可謂孝矣。我無以報汝，唯願爾婦事爾亦如此，我心始慰。』林氏能以婦職而兼子職，以母道而兼父道，可謂賢矣。
　　吳循娘，澎湖港尾鄉人。少為蕭春色養媳，已而春色病沒。翁姑以家貧，欲配少子。循娘正色曰：『媳婦平日與小郎以嫂叔相呼，名分已定。今若此，是亂倫也，寧死不從。』而翁姑持之堅，至加箠楚。卜日備物，將強合之。循娘見事急，中夜仰藥而死，年二十。時光緒十二年某月日也。
　　劉正娘，澎湖水按澳人。幼字許天俊，及長喪明。天俊守約，介媒議婚禮。正娘不可，依母以居。徹其環珥，守貞至老。卒年七十有六。人稱孝女。
　　高悉娘，澎湖東衛社人。少為呂旺養媳，未婚而旺死。喪葬既畢，翁姑憐其稚，欲嫁之。悉娘惻然對曰：『吾為呂氏婦，不為呂氏女。儻不見諒，當從亡夫於地下。』家人悲其志，許為立嗣。辛勤執婦道，鄰里稱孝。卒年五十有七。
　　林氏，澎湖赤崁澳人，字黃廣生。未聘而廣生死。遂告父母，至其家，躬視含殮，孝事翁姑。三年之喪既畢，自縊以殉。
　　劉氏，臺灣鎮總兵廷斌之女也，隨任臺陽。父沒，眷屬十七人，以道光八年春，買舟內渡。至海遇盜，盡殺之；女以麗免。一客附舟哀求，盜擠於岸。虜女及橐，至安海，買巨宅居之；凡十餘年，生四子，無有知者；盜亦不疑。一日，女赴觀音寺禮佛，儀從渲赫，僧以富家婦也，躬自獻茶。女顧之，輒愕眙。及歸，省遇害事，知為附舟客。越日復往，命僧導觀寺內，屏人與語；即授一牒，戒毋洩。僧夜走數十里，入泉州，投牒知縣，且告群盜聚飲期。遣役捕之，盡得。一鞫而服，悉誅之，並縶四子。問何以處之。女曰：『吾忍辱十數年，為仇未報爾。若豈子哉？』遂手刃之，而後自經。有司以聞，奉旨旌表。
　　連橫曰：吾讀史，每至復仇之事，未嘗不慷慨起舞。豫讓之義，聶政之武，人多稱之。而求之巾幗，則娥以後數人而已。嗚呼！若劉女者，可謂能智、能勇者矣。身陷盜穴，從容不驚，卒能親報大讎，而刃其孽。何其烈耶！世之懦夫，可以立矣。
