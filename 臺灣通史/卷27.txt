　　連橫曰：古人有言，一夫不耕，或受之饑。是故國以民為本，民以食為天，則農業重矣。臺灣為海上荒島，古者謂之毗舍耶，梵語也。毗為稻土，舍耶莊嚴之義，故又謂之婆娑世界。是臺灣者為農業之樂國，而有天惠之利也。然土番狉榛，未知耕稼，射飛逐走，以養以生，猶是圖騰之人爾。及宋之時，始通貿易。元、明以來，移民漸至。崇禎間，熊文燦撫閩，值大旱，謀於鄭芝龍，乃招饑民數萬人，人給銀三兩，三人與一牛，載至臺灣，令其墾田築屋；秋成所穫，倍於中土。以是來者歲多。荷人既至，制王田，募民耕之。所產之物，米、糖為巨；以其有贏，販運中國，遠至日本、南洋，歲值數十萬金。鄭氏因之，改為官田，又布屯田之制。漳、泉、惠、潮之民望風而至，拓地遠及兩鄙，所產愈豐。土地初闢，厥田上上，播種之後，聽其自生，不事耕耘，而收穫倍屣。餘糧棲畝，庶物蕃盈。民殷國富，故能以彈丸之島，拮抗中原也。
　　歸清以後，農業愈興。舊額正供徵穀九萬二千一百二十七石。至雍正十三年，新墾田園，增徵八萬零七十五石；而糖亦漸盛。三縣每歲所出之糖，約六十餘萬簍，每簍一百七、八十斤。青糖百斤值銀八、九錢，白糖百斤一兩三、四錢。全臺仰望資生，四方奔走，圖息莫此為甚，故為貿易之大宗。然自朱一貴平後，定聯鉫之法，非經數旬不能齊一。及至廈門，歸關盤查，一船所經，兩次護送、八次掛驗，俱須糜費。是以船難即行，運費貴而糖價賤矣。
　　當是時，彰化初建，淡水亦開，移住之民，盡力畎畝，而施世榜、楊志甲之流，且投巨資，鑿陂圳，以大興地利。臺灣之溪，自山徂海，源遠流多，引水入渠，闢圳道之，蜿蜒數十里，以時啟閉，故無旱澇之患；而歲可兩熟。或於山麓壟畔，築陂於窪，積蓄雨水，以資灌溉；大者數十畝，而旱田有秋。其瘠者則種番藷、播山菁，故無凶年之患。
　　臺灣之地，以田育稻，以園植蔗。植蔗之後，可收兩年，改種雜穀，以休地力。而稻田則以水利之富，壅肥之厚，可歲歲耕也。上田一甲收穀百石，中七十石，下四十石，唯視其力之勤惰爾。
　　雍正九年，部定臺灣徵收正供之穀十六萬九千二百六十六石餘，支給戍臺兵米為穀八萬九千七百三十石，例運督標兵米為穀一萬五千五百七十石，福建兵眷、金廈兵米五萬五千二百十七石，又運福、興、漳、泉四府平糶之米十二萬二百八十七石。通計徵穀不敷起運，乃以四府穀價發臺，分給四縣，糴補足額，語在糧運志。先是雍正元年，巡撫御史黃叔璥以臺灣之米出口日多，恐其接濟洋盜；或以市價騰貴，慮生事端，奏請禁止。從之。於是漳、泉之民仰食臺米者，大形困苦。四年，閩浙總督高其倬奏言：『臺灣地廣民稀，所出之米，一年豐收，足供四、五年之用。民人用力耕田，固為自身食用，亦圖賣米換錢。一行禁止，則囤積廢為無用。既不便於臺灣，又不便於泉、漳。究竟泉漳之民勢不得不買，臺灣之民亦勢不能不賣。查禁雖嚴，不過徒生官役索賄私放之弊。臣查開通臺米，其益有四：一、泉、漳二府之民，有所資藉，不苦乏食；二、臺灣之民，既不苦米積無用，又得賣售之益，則墾田愈多；三、可免泉、漳、臺灣之民，因米糧出入之故，受脅勒需索之累；四、泉漳之民，既有食米，自不搬買福州之米，福民亦稍免乏少之虞。至開通米禁，有須防之處二端，亦不可不加詳慮。其一於冬成之時，詳加確查。若臺灣豐熟，即開米禁；倘年成歉薄，即禁止販賣。雖年歲稍豐，而一時偶有米貴情形，亦即隨時查禁。其一泉、漳之民，過臺買米者，俱令於本地方報明，欲往臺買米若干，載往某處販賣，取具聯保，詳報臣等衙門。即飛行臺灣及所賣之府縣，兩處稽查。如有不到，即係偷賣，必嚴懲聯保，究出本船之人，盡法重處。如此查防，自不至接濟洋盜矣。』疏入，從之。漳、泉之人深以為善。然出口既多，市價自騰。已而頒定商船渡廈者，每船限載食米六十石，以防偷漏。漳、泉米少人眾，恃臺供給，一旦不足，粒食維艱。於是多至臺灣，歲率數萬人，半為流民，坐而待食，米價遞起。乾隆七年，巡臺御史書山、張湄奏言：『臺灣雖稱產米之區，而生齒日繁，地不加廣；兼之比歲，雨暘不時，收成歉薄，蓋藏空虛。歷奉諭旨，臺民無不感激。唯是內地臣工未履其地，徒執傳聞。如御史陳大玠生長泉州，尚疑臺郡有岐視漳、泉之見。不知臺灣固為東南之藩籬，八閩之門戶，而與漳、泉所係尤非淺鮮。臺灣四面俱海，舟楫相通，唯泉、廈爾。而泉、廈又山多地少，仰藉臺穀。是臺灣之米有出無入，猝有水患，非如他郡，可有鄰省通融、商賈接濟也。臣等蒙皇上畀以巡視重任，豈不知春秋嚴遏糴之戒？況全隸閩省版圖，原無彼疆此界，而於海口之米，不得不責成官吏，嚴其出入，實由事勢使然也。若任其運載透越，則臺穀指日可竭，而地方不能安謐，日後之漳、泉亦無從而仰藉矣。此臣工之籍隸漳、泉者，亦宜為久遠計，而毋徒務爭目前之利也。夫臺地之所出，每歲止有此數，而流民漸多，已耗其半，復有兵米、眷米及撥運福、興、漳、泉平糶之穀，以及商船定例所帶之米，則通計不下八、九十萬石。此則歲歲豐收，亦斷難望其如從前之價值平減也。是以臣湄同前任滿御史臣舒輅有請建府倉以裕民食之請，工部給事中楊二酉有先實臺倉之奏，臣等於上年十月，亦有請禁透越私渡之摺。即今閩省督撫二臣議復科道楊二酉等條奏，亦以臺倉之積貯不充則內地之轉輸易竭，海外設有緩急，他處難以接濟為慮。但督撫所議，今臺灣四縣貯粟四十萬石，恐一時買足，為數太多，為期太迫，應定三年之限，照數購買。而部臣議復，以採買倉穀，定例年歲豐稔，應全數採買，並無逾限三年之期。臣等伏思臺灣上年收成實止七分，既非豐稔，似不得全數採買。且楊二酉原奏，請先實臺倉，然後買運內地。該督撫等以內地兵糈民食，無從措辦，關係非小，仍請照舊撥運。部議既准其奏，而本處貯穀，又不寬其期限，未免米價更昂，轉於民食有礙，是不若督撫所請三年之議為得也。再楊二酉所稱內地發買穀價，僅三錢六分，或三錢不等，裝運腳費俱從此出。從前穀賤之年，原足敷用，今則不免賠累。嗣後必依時價運費發買。該督撫亦請以後按歲豐歉，酌量增減，所見相同。而部臣拘於成例，謂從前並無以歲之不齊，稍議加減，恐啟浮冒捏飾之端，是猶以從前之臺灣視今日也。查上年臺灣於收成之際，米價每石尚至一兩五錢，則穀價亦在七錢上下，與從前大相懸殊。可知原議穀價，即不論裝運腳費，已不抵時價之半。倘仍不議增，必致因循歲月，互相觀望。若勒以嚴限，迫之使趨，非縣令受賠償之累，即閭閻罹價短之苦。小民終歲勤勞，至秋成而賤賣之，既失皇上愛民重農之意，若使有司賠墊，勢必那移虧空，亦非皇上體恤臣下之心。伏乞准照督撫所議，按年豐歉，酌量價值，及時採買，庶於海外地方，實有裨益。』於是減運四府平糶之穀七萬二百八十七石，以實臺倉。而內地窮民無所得食，來者愈多。二十年始悉停運，來者益眾。遂侵越界石，爭墾番地矣。
　　臺灣熬糖之廠，謂之廍。一曰公司廍，合股而設者也；二曰頭家廍，業主所設者也；三曰牛奔廍，蔗農合設者也。每奔出牛三，為園九甲。一廍凡九奔，以六奔運蔗，三奔碾蔗，照鬮輪流，通力合作，其法甚善。各鄉莫不設之。製糖之期，起於冬至之前，清明而止。每甲竹蔗可得青糖六、七十擔。製糖之時，須用糖師。以蔗漿入鑊煮之，候其火色，入以石灰。俟糖將成，又投萆麻油，恰中其節，乃移於槽，以棍攪之，漸冷漸堅，是為青糖。最佳者曰「出類」，次曰「上斗」，又次曰「中斗」。又有白糖，其法以成糖時，入於內，下承以鍋，而受其汁，謂之糖水。上蓋以泥，約十四日，其色漸白。易泥蓋之，凡三次，悉白，唯下稍赤爾。白糖至佳者曰「頭擋」，色皎味香，從前盛消蘇州。次曰「二擋」，又次曰「三擋」，色稍遜而味甘。臺南郡治所製白糖，謂之「府玉」，馳名各埠。糖水再熬之糖曰「赤沙」，性涼可解毒，又以釀酒。白糖再熬成塊，剖而為片，甚堅若冰，謂之「冰糖」，亦曰「糖霜」，價較貴。歸清之後，部議歲採臺糖，諸羅知縣季麒光慮其病官損民，上書督撫，略曰：『白糖興販，關係軍需。在國賦為重，在民力為最難。二十四年，臺灣辦糖一萬一千石之額，派於臺灣縣者六千石，派於鳳山縣者一千五百石，派於諸羅縣者三千五百石。鳳、諸兩縣以車少糖虧，興販需時，皆挪移正項，重價購買。自知有累考成，不敢計及利害。但明年糖數又復倍增，六千石者將一萬二千石矣，一千五百石者將三千石矣，三千五百石者將七千石矣。查民間蔗車並未添設，若取足於民，斷不能使窮山荒海之殘黎，堪此重困。若取足於官，更不能使蹈險覆危之貧吏，勝此累賠。即立加參處，而終無所濟。卑縣等悉心籌畫，不得已欲照內地按田辦課。援今年漳、泉之例，計三縣田園之數，照甲勻辦，庶幾眾擎易舉。計按田辦糖，其便有三，而應議者亦有三。每田園一甲，出糖數十斤，給以部價，不致賠累；一便也。種蔗之園，有糖可完，不煩別買，未種蔗之田，零星買納，不須躉辦，糖價不至頓昂；二便也。佃丁知今年之糖出之於田，明年不煩督勸，皆急公插蔗，糖額自敷；三便也。其所應議者：一、水田與旱田之分也。官佃田園多係水田，不宜插蔗，其收倍厚。文武官田皆屬旱地，雖可種蔗，其收甚薄。故鄭氏之糖，皆辦於水田之佃丁。今總計三縣水田幾何，應辦糖幾何？旱田幾何，應辦糖幾何？斯則難於均矣。一、官田與民田之分也。民田者，令佃耕無主之地，按甲而納糖，眾所願從。自將軍以下各自管耕督墾，即為官田，其數已去臺灣田園之半。今使之急公辦課，不特事難勢格、仰觸忌諱，即佃丁管事亦非縣令所能制。縱目前自認均辦，在民田竭蹶而供之，而官田之糖，臨時違誤，咎將誰任？一、官車與民車之分也。種蔗之人既豎車熬糖矣，若使之一無供辦，反可昂價轉售，是利歸車戶，而累及百姓也。查三縣民車舊額計五十張，而各衙門新立之車亦不下五十張。按車而責以一百石，在民車較今年之徵已省三分之一，即官車之糖，現有部價支領，誰敢阻撓？而佃丁亦不必拘每甲一石之議，可以少紓貧民衣食之資矣。卑縣臆見，以官車與民車均派、官田與民田勻辦，再為分別水田、旱田之輕重，約計官民之車百張為率，可得糖一萬石。官佃田園八千三百九十一甲，文武官田一萬六十二甲九分，就田勻派，以審乎輕重之宜，毋誤賦，毋厲民，立一時之計，垂萬世之規。則小民頌德，下吏沾仁，共為不朽矣。』夫臺灣產糖，三縣為多，彰化尚少。及至乾、嘉之際，貿易絕盛，北至京、津，東販日本，幾為獨攬。郡中商戶至設糖郊，以與南北兩郊相鼎立，謂之三郊。挹注之利，沾及農家。年豐物阜，生聚日眾，一時稱盛。洎蔡牽之亂，俶擾海上凡十數年，帆檣斷絕，貨積不行，價乃愈落，而農家損矣。當是時，噶瑪蘭初啟，產米多，糖價亦漸復。續以英人之役，海上又警。自是以來，開口互市，暹羅、安南之米，爪哇、呂宋之糖，配入中國，以與臺灣爭利。然臺灣之地，漸拓漸廣。每年產米猶七、八百萬石，糖亦七、八十萬擔，運販各埠，尚得與之抗衡也。
　　顧自開口以後，外商雲集，臺北之茶因之而盛。臺灣產茶，其來已久。舊志稱水沙連之茶，色如松蘿，能辟瘴卻暑。至今五城之茶，尚售市上，而以崠頂為佳；唯所出未多。臺北產茶近約百年。嘉慶時，有柯朝者歸自福建，始以武彝之茶，植於鰈魚坑，發育甚佳。既以茶子二斗播之，收成亦豐，遂互相傳植。蓋以臺北之地多雨，一年可收四季，春夏為盛。茶之佳者，為淡水之石碇、文山二堡，次為八里坌堡。而至新竹者曰埔茶，色味較遜，價亦下。其始僅消本地；道光間，運往福州，每擔須納入口稅銀二圓，方可投行發賣。迨同治元年，滬尾開口，外商漸至。時英人德克來設德記洋行，販運阿片、樟腦，深知茶業有利。四年，乃自安溪配至茶種，勸農分植，而貸其費。收成之時，悉為採買，運售海外。南洋各埠前消福州之茶，而臺北之包種茶足與匹敵。然非薰以花，其味不濃，於是又勸農人種花。花之芳者為茉莉、素馨、梔子，每甲收成多至千圓，較之種茶尤有利。故艋舺、八甲、大隆同一帶，多以種花為業。夫烏龍茶為臺北獨得風味，售之美國，銷途日廣。自是以來，茶業大興，歲可值銀二百數十萬圓。廈、汕商人之來者，設茶行二、三十家。茶工亦多安溪人，春至冬返。貧家婦女揀茶為生，日得二、三百錢。臺北市況為之一振。及劉銘傳任巡撫，復力為獎勵，種者愈多。時臺邑林朝棟方經營墾務，闢田樹木，為永久計，亦種茶於乾溪萬斗六之山。未及十年，而朝棟解兵去，戎馬倥傯，剪伐殆盡，惜哉！
　　初，銘傳籌興物產，尤於大啟水利，以資灌溉。當是時，大嵙崁新設撫墾，以其土沃，欲闢水田。光緒十三年，命德國工師墨爾溪往查水源，議鑿巨圳，以潤海山、桃澗等堡，未行而去。又以臺灣紡績，皆仰外省，歲需巨萬，亦勸農家種植桑棉，語在工藝志。故事：直省有司，歲以仲春之日，行藉田禮。銘傳自蒞任後，即率僚屬行之。集老農，詢豐歉，使課其子弟，盡力農功，勿荒勿嬉，勿為淫辟，其勤勞者，則獎賞之，著為例。夫臺灣農產，以米為首，糖次之，茶又次之。其所以裨益國計民生者至深至大。管子曰：『倉廩實而知禮義，衣食足而知廉恥。』夫國之所恃者民爾，民之所重者農爾。故正其經界，薄其賦歛，平其輕重，勉其勸勞，使民得盡力於田疇而不有所奪，此其所以強也。
　　　粳稻：即食米，有早晚，其種甚多：
　　　白殼：粒長而大，蒸飯最香，十月收之。
　　　烏殼：同白殼，唯皮略黑。
　　　早占：種出占城，有烏占、白占兩種，粒小而尖，蒸飯最佳。清明種之，大暑可收。
　　　埔占：米色略赤，種於園，八、九月收。
　　　三杯：皮薄粒大，形如早占，可以久藏。早季以六月收，晚季以九月收。
　　　花螺：有高腳、低腳二種，殼微斑，粒大。
　　　清油：有大粒、小粒二種，又分白腳、紅腳兩類，早晚俱種。
　　　銀魚草：早春種之，七十日可收，故又名七十日早。
　　　圓粒：粒短而肥，種如埔占。
　　　羌猴：粒長，有紅、白二種。
　　　唐山：種出福建。粒長，皮薄，色白，味香。有二種：曰含穗，曰厚葉。煮粥極佳。
　　　潤種：種出潤州。有三種：一曰高腳潤種，一曰低腳潤種，一曰軟枝潤種。播於水田，霜降後收。粒長，皮薄，色白，味香。
　　　格仔：有高腳、低腳、紅腳三種，略同潤種，均米之佳者。
　　　棉仔：粟尾有紅鬚，長五、六寸，不畏鹽水，可種海濱。
　　　齊仔：種於瘠土，可以收成。乾隆間，始自中國傳入。
　　　鳥踏赤：米微赤，略如齊仔，可種瘠土。
　　　銀硃紅：外紅、心白，種後七十餘日可收。
　　　園早：即陸稻，種後百餘日可收。
　　　白肚早：米肚甚白，故名。
　　　一枝早
　　　安南早：種出安南。
　　　呂宋早：種出呂宋。有赤、白二種，粒小而尖。播種同埔占，但不堪久藏。
　　　萬斤獻
　　　大伯姆：米白而大，種於窪田，水不能浸。
　　　天來
　　　大頭婆：粒圓，味香。
　　　香稻：一名過山香，粒大倍於諸米，色極白，以少許雜他米蒸飯，盡香；稻之最佳者。
　　　糯稻：即朮，用以釀酒，並製糕餌，其種亦多：
　　　鵝卵：形如鵝卵，粒短，皮薄，色白，性軟；朮之最佳者。
　　　鴨母潮：性黏，朮之佳者。
　　　紅殼：有高腳、低腳兩種，一名金包銀，又名占仔朮，皮稍厚，米微赤，田園俱種。
　　　虎皮：皮赤有紋，粒白而大。
　　　芒花：皮微黑，大暑後種，霜降後收；朮之下者。
　　　火燒：粒長，皮厚，色微褐。
　　　豬油：有高腳、低腳二種，粒長，皮薄，色白。
　　　葉下藏：粒長，皮稍厚，味香，色白。
　　　烏占：粒長，皮薄，味香，色白，大暑後種，降霜後收；朮之佳者。
　　　烏踏：略如烏占，朮之最佳者。
　　　竹絲狀：米微綠，故名。
　　　圓粒：有黑、白二種，田園皆可種，粒肥，皮薄，味香，色白，蒸糕最美。
　　　番朮：粒大，土番種以釀酒。
　　　紅米：色紅，味香，彰化、淡水有種之者。
　　　烏米：色黑，味香，鳳山縣下有種之者。炒之微焦，用以代茶。
　　土豆：即落花生，有數種：曰大花，曰二花，曰鴛鴦，曰鈕仔。蔓生，花黃，結實土中，故名。種於沙園。澎湖最多，嘉、彰近海次之。用以搾油，銷用甚廣。或佐食，或以子煮糖充茶品，臺人莫不嗜之。
　　白豆：粒圓，又名珠豆。
　　黃豆：粒圓，以製豆腐。
　　黑豆：四、五月種，八、九月收，以造醬油甚甘，並為鹽豉。
　　青仁豆：為黑豆之類，皮黑，肉青，性溫。以火炒之，煎湯為茶。
　　綠豆：正、二月種，四、五月收。性涼解毒，夏時多以充食，並為餅餡。
　　米豆：皮白，粒微彎。和米煮食，故名。八、九月收。
　　菜豆：白、紫兩種。莢長尺餘，蔓生下垂。秋時盛出。合莢炒之，佐食味美。紫者又名裙帶豆。
　　肉豆：即扁豆，亦名蛾眉豆。有青、白兩種，一穗十數莢，冬時盛出，煮以佐食。
　　黃莢豆：亦名皇帝豆。冬時盛出，一莢二、三子，煮食甚美。臺南產之。
　　虎爪豆：形如虎爪，故名。或稱莢仔豆。煮食亦美。
　　肥豬豆：莢長而碩，人無食者，飼豚易肥。
　　荷蘭豆：種出荷蘭。花有紅、白二種，冬時盛出。其色新綠，其味香嫩。
　　菜豆：白、紫兩種。莢長尺餘，蔓生下垂。秋時盛出。合莢炒之，佐食味美。紫者又名裙帶豆。
　　肉豆：即扁豆，亦名蛾眉豆。有青、白兩種，一穗十數莢，冬時盛出，煮以佐食。
　　黃莢豆：亦名皇帝豆。冬時盛出，一莢二、三子，煮食甚美。臺南產之。
　　虎爪豆：形如虎爪，故名。或稱莢仔豆。煮食亦美。
　　肥豬豆：莢長而碩，人無食者，飼豚易肥。
　　荷蘭豆：種出荷蘭。花有紅、白二種，冬時盛出。其色新綠，其味香嫩。
　　大麥：臺灣地熱，種麥較少。唯嘉、彰近海有種，用以充糧。
　　小麥：有兩種：一九月種，正月收；一十二月種，三月收。用以碾粉製麵。
　　蕎麥：出產亦少。
　　黍：穗垂粒細，番地多種。又有鴨蹄黍，穗如鴨蹄，故名。釀酒甚美。
　　蘆黍：高六、七尺，葉如蘆，故名。北方名為高梁。釀酒甚美。澎湖種以為糧。
　　玉蜀黍：一名番麥，高七、八尺，葉大如蔗，實若黃豆。各地俱種以充食。
　　芝麻：即胡麻。出產多，炒以搾油。性熱，或用以製餅餌，銷用甚廣。
　　稷：有細米、黃粟二種。番地及澎湖多種之，用以充食或釀酒。
　　薴：即紵。山地種之，一年四收。剝皮取絲，以績夏布，出口頗大。
　　麻：山地多生，取絲績布，幹可爇火。
　　山藍：亦名大青。山地多產，壅田甚肥。子售泉州，幹以爇火。
　　木藍：亦名小菁，種出印度，荷人移植。宜於高燥之地，一年可收三次。以製藍泥，每四百斤可得藍三十斤。
　　番藷：一名地瓜，種出呂宋。明萬曆中，閩人得之，始入漳、泉。瘠土沙地，皆可以種。取蔓植之，數月即生。實在土中，大小纍纍。巨者重可斤餘。生熟可食。臺人藉以為糧，可以淘粉，可釀酒。其蔓可以飼豚。長年不絕，夏秋最盛。大出之時，掇為細條，曝日極乾，以供日食。澎湖乏糧，依此為生。多自安、鳳二邑配往。藷有數種：曰鸚哥，皮赤肉黃，為第一；曰烏葉，皮肉俱白；曰青藤尾，曰雞膏，最劣。又有煮糖以作茶點，風味尤佳。
　　豆藷：蔓生，實如番藷，皮肉均白。切片炒肉，味如荸薺。
　　馬鈴藷：種出西洋，近始傳入，蒸食甚佳。
　　竹蔗：皮白而厚，肉梗汁甘，用以熬糖。
　　紅蔗：皮紅而薄，肉脆汁甘，生食較多，並以熬糖。
　　蠟蔗：皮微黃，幹高丈餘，莖較竹蔗大二、三倍，肉脆汁甘，僅供生食。
　　包種茶：葉細味清，出口甚多。
　　烏龍茶：葉大味濃，出口甚多。
　　西瓜：種自西域。沙地為宜。色綠，其瓤有白、有紅，味甘性冷。臺南地熱，十月則熟。舊時入貢，園在小北門外。
　　王瓜：一名刺瓜，以皮有微刺。臺地早熟。
　　苦瓜：味微苦後甘，或名諫瓜。煮食甚佳，夏時盛出。
　　菜瓜：一名絲瓜。元宵種之，夏秋盛出。又有一種曰七葉瓜，蔓生，七葉則生，人家多樹架種之。
　　冬瓜：夏時最盛。大者二、三十斤，性涼，佐食。或切小條和糖煮之，以作茶點，消用甚多。
　　金瓜：一名南瓜。大如斗，皮黃，有瓣，肉亦黃，忌與羊肉合食。又有一種，大如碗，色紅可愛，僅供玩好。
　　涵瓜：有青、白兩種，夏時盛出。漬鹽佐食。又有纖小如指者，漬以豆醬，謂之醬瓜。臺南最佳。
　　匏：有兩種：一曰長匏，亦名臘條匏，長可三尺；一曰勁匏，亦名葫蘆匏。皆以佐食。而勁匏老則堅，剖以為器。
　　葫蘆：別為一種，較小，僅為玩具，或以盛藥。
　　薑：春種夏熟，山地最多。
　　芥：秋種冬熟，子製芥末。又有油芥子，可搾油。
　　蔥：有風蔥、香蔥、麥蔥三種。風蔥為藥，可治風疾。
　　：四時俱有，秋初開花。
　　蒜：有軟莖、硬莖二種，味惡。
　　菘：即白菜。有兩種：一曰土白菜，味微苦；一曰山東白菜，種出山東，味甚肥美，冬時盛出。
　　芹：有水、陸兩種。
　　茄：有紫、白兩種。又有野生者，實黃如球，謂之黃水茄，不可食。
　　迦藍：俗稱隔藍菜。又有番迦藍，葉紫而硬，不可食。
　　菠薐：種出西域頗陵國，誤為菠薐，或稱赤根菜，臺南謂之長年菜，以度歲須食之也。
　　莙薘：俗稱厚末菜。
　　冬荷：為菊之類，味香。
　　莧：有紅、白二種，忌與鱉同食。
　　甕菜：種出東夷古倫國，以甕盛入，故名。水陸俱種。
　　蒝萎：種出西域，漢時傳入中土，俗稱煙萎。葉小，莖柔細，根多鬚，味辛而香。
　　茴香：即小茴。葉如蒝萎，幹高數尺。
　　蘿蔔：俗稱菜頭。
　　高麗菜：種出高麗，傳入未久，其形如菘。
　　芋：有紅心、白心二種。又有紫紋者，曰檳榔芋，尤佳。
　　葭荻筍：種於塘沼，九月盛出。
　　萵苣：俗稱鍋仔菜。
　　辣椒：俗稱番薑，種出南洋。有兩種：曰雞心，粒小；曰羊角，粒長均以形名。味極辣。又有言椒，粒大有稜，炒食甚美。
　　香菰：產於內山。
　　木耳：產於內山，集集為多。
　　紫菜：產於海濱石上，澎湖為多。
　　滸苔：產於海濱石上。
　　檨：即檬果，種出南洋，荷人移植，至今尚有存者。舊志以為傳自日本，非也。樹大合抱，花小微白，夏時盛出。有肉檨、柴檨、香檨三種。肉檨先出，味稍遜。柴檨最多，青者切片和醬代蔬，或漬鹽藏之以時，煮魚味尤酸美，可醒酒。黃者生食。內山則曬乾，用糖拌蒸，配售閩粵。香檨肉脆味香，最後出。又有牛心檨，大如牛心。產檨之地，臺南為多，彰化以北則少見。
　　梅：嘉義盛出，以製蜜餞。
　　桃：有甜桃、苦桃二種。又有水蜜桃，種自上海。
　　李：有紅李、黃李、血李、夫人李，而紅李為多。嘉義以製蜜餞。
　　柑：有仙柑、紅柑、盧柑、虎頭柑四種。紅柑佳者，以西螺為第一。虎頭柑實大皮粗，酸不可食。
　　橘：有金橘、月橘、四時橘。金橘以製蜜餞。月橘一年相續，或名公孫橘。
　　柚：有紅柚、斗柚、皮山柚、文旦柚數種。而文旦柚產於麻荳莊，皮薄肉白，汁多而甘如蜜，馳名內外。舊志不載。種之他處，則味不及。
　　橙：味酸，臺人謂之雪柑。
　　柿：嘉義、新竹出產較盛。有大小兩種。將熟時採下，針以油，數日肉軟，謂之紅柿。若浸以灰水，可棄澀，則肉黃爽若梨，謂之浸柿。八月盛出，或曝為柿餅。又有毛柿，種自西域。
　　梨：有鳥梨、牛心梨、包梨。
　　栗：雲林內山野生頗多，唯實較小。
　　棗：有酸棗、甜棗、紅棗。
　　椰子：鳳、恆二邑較多，臺東番社亦有種者。樹高數丈，直立無枝，結實纍纍。利用甚廣。其幹可以為柱，葉可蓋屋，絲可索綯，肉可製餅，漿可釀酒，殼可作器。蓋為熱帶之植物。樹之海濱，可以生財。
　　椎子：新竹內山，野生頗多。實如金橘，有紅點，帶皮可食。
　　橄欖：一名青果，出產未多。
　　油柑：實小如鈕，色微黃，味澀，漬鹽可食，能消食積。
　　黃彈：實如彈子，色黃味酸。
　　番柑：即檸檬。種出歐洲，荷人移植。大於橘，肉酸皮苦。夏時搗汁，和鹽入水飲之，可解暑渴。
　　楊梅：味遜漳、泉。
　　枇杷：新竹較多，以製蜜餞。
　　甘蜜：形如柑，煮糖以作茶點。
　　葡萄：出產不多，味亦遜。
　　薏苡：鳳山有種之者。
　　無花果：葉可作藥，棄毒收濕。
　　南無：或稱軟霧，譯音也。種出南洋，傳入臺灣未及百年，故舊志不載。樹高至三、四丈，葉長而大。春初開白花，多髭，結實纍纍，大如茶杯。有大紅、粉紅、大白、小青四種。味甘如蜜。夏時盛出。臺南最多，彰化以北則少見。實曝乾煎茶，可治痢疾。
　　釋迦：種出印度，荷人移入。以子種之二、三年則可結實。樹高丈餘，實大如柿，狀若佛頭，故名。皮碧，肉白，味甘而膩。夏秋盛出。
　　菩提：一名香果，種出印度。葉如南無而薄，花白多髭，實如臘丸，中空有子，味極香。夏時盛出。
　　波羅蜜：一名優鉢曇，種出印度，荷人移入。如安邑歸仁里舊社所種者，至今尚存。樹高數丈，實生於幹，纍纍若贅疣，大如斗，重至七、八斤。剖開其皮，肉黃有瓤，氣甚芳郁。每房有核，大如棗仁，可食。乾苞者液不濡，濕者則否。瓤可生食，以子煨肉，風味殊佳。全臺唯安、嘉二邑有此，他邑不見。
　　佛手柑：狀如香櫞，唯瓣長如人指。五、六月初熟，載赴江、浙發售。
　　香櫞：樹如佛手柑。實熟之時，切片漬鹽以佐食，或曝乾煎茶，味甘而香，可消積解醉。臺北出產較多。
　　賓婆：種出西域，漢代傳入中土。樹巨葉大，春初開花，成穗結實，有房，外青內紅，熟時自剖，有子二、三，削皮見肉，如卵黃，故亦名鳳凰卵。煮湯和糖，味勝栗子。
　　香蕉：臺產甚佳，味極香美。又有紅蕉，實小，可治喉疾。
　　鳳梨：一名黃萊。葉長，攢簇有如鳳尾，可劈絲以織夏布。實生叢心，皮有鱗甲。棄皮食，味甘微酸。夏時盛出。採後，以足踏碎叢心，至秋再生。實較小，味尤甘脆。置之室中，清芬襲人。臺人以鳳梨炒肉，亦珍羞也。鳳山、彰化出產最多。
　　荔支：臺產較遜閩粵。
　　龍眼：有大、中、小三種。嘉、雲兩邑所產特盛。曝乾者謂之福圓。剝肉焙乾者謂之福肉。每年配售上海、天津，為出口大宗。
　　木瓜：種出爪哇。樹高及丈，亭亭直上，開花甚小，結實於幹。或以醃醬、或煮糖，味尤美。臺人以木瓜煮肉，產婦食之通乳。
　　石榴：種出西域，漢時傳入。臺俗納采之時，女家須酬以蓮蕉、石榴二株，乃植於庭，以其多子也。
　　奈茇：或稱番石榴。有紅心、白心兩種，自生郊野。幹堅花白，結實如榴。熟時，色黃味香，切片棄心，煮以豬油，和糖少許，佐食尤美。
　　羊桃：有甘、酸兩種。又有廣東種者，實大多汁。樹大葉細而密，春時著花於幹，朵小色紅。實有稜五六，酸者以製蜜餞，或漬糖水泡湯食之，可治肺熱止嗽。
　　檳榔：高一、二丈，直幹無枝，葉大上豎，四圍展布。苞可為扇。花小，淡黃，味香。實如大棗，色綠，一莖數十粒。自秋徂冬，發生不絕。剖實為二，和以簍籐、石灰。臺人多嗜食之，謂可辟瘴。
　　簍籐：即扶留籐。採葉與檳榔和食，長年不絕。
　　愛玉子：產於嘉義山中。舊志未載其名。道光初，有同安人某居於郡治之媽祖樓街，每往來嘉義，採辦土宜。一日，過後大埔，天熱渴甚，赴溪飲，見水面成凍，掬而飲之，涼沁心脾，自念此間暑，何得有冰？細視水上，樹子錯落，揉之有漿，以為此物化之也。拾而歸家，以水洗之，頃刻成凍，和以糖，風味殊佳，或合以兒茶少許，則色如瑪瑙。某有女曰愛玉，年十五，楚楚可人，長日無事，出凍以賣，飲者甘之，遂呼為愛玉凍。自是傳遍市上，採者日多，配售閩、粵。按愛玉子，即薜荔，性清涼，可解暑。
　　參差陂：在文賢里。荷蘭時，鄉人王參差所築。
　　公爺陂：在新豐里。鄭氏某公爵所築。
　　甘棠潭：在保大東里。鄭氏時，鄉民合築，以潭邊多甘棠樹，故名。
　　王有潭：在仁和里。鄭氏時，鄉人王有所築。
　　鴛鴦潭：在文賢里。兩潭相連。
　　鯽魚潭：在永康里。延匯三十餘里，多生鯽魚。以灌永康、廣儲、長興三里，中望如湖，故縣志有「鯽潭霽月」之景。今已淤小。
　　蓮花潭：在文賢里，以灌田。
　　崁下陂：在永康里。
　　新港陂：在新化里。鄉民合築，有東、西二陂。
　　王田陂：在嘉祥里。荷蘭時築，今廢。
　　大湖陂：在長治里。鄭氏時築。
　　三鎮陂：在維新里。鄭氏戎旗三鎮所築。
　　中衝陂：在仁壽里。鄭氏中衝鎮所築。
　　北領旗陂：在維新里。鄭氏侍衛領旗協所築。
　　左協陂：在維新里。鄭氏時築，今廢。
　　赤山陂：在赤山莊，周百餘丈。鄭氏時築。
　　烏樹林陂：在維新里。鄭氏時築。
　　新園陂：在長治里，周二百餘丈。鄭氏時築。
　　草陂：在觀音上里。蓄水多，灌田廣。
　　三老爺陂：在維新里。鄭氏時築。
　　大陂：在嘉祥里。鄭氏時築。
　　角宿陂：在觀音上里。鄭氏角宿鎮所築。
　　仁武陂：在仁武莊。鄭氏仁武鎮所築。
　　將軍陂：在鳳山下莊。靖海將軍施琅築。
　　眠牛湖陂：在觀音山官莊。大小兩陂，雍正四年築。
　　鳳山陂：在鳳山莊。乾隆間築。
　　二濫埔陂：在維新里。
　　林內陂：在興隆里。
　　石壁陂：在興隆里。
　　石湖陂：在觀音山下。
　　賞舍陂：在鳳山莊，今廢。
　　硫磺陂：在硫磺港。康熙四十五年，知縣宋永清募民修。
　　菱角潭：東灌嘉祥里，西灌長治、維新二里之田。
　　曹公圳：道光十八年，知縣曹謹募民築，以灌小竹、觀音、鳳山等里之田。越年，復築一圳，曰新圳；事載循吏列傳。
　　番子陂：在縣治之北。康熙三十四年，番民合築，引北香湖之水以溉。
　　臺斗坑陂：在縣治之北。康熙四十五年築，以灌負郭之田。
　　諸羅山大陂：即柴頭港陂。源出八掌溪，長二十餘里，大旱不涸。
　　柳子林陂：源出八掌溪分流，長十餘里。
　　埔姜林陂：源出八掌溪分流，長十餘里。
　　馬稠陂：源自內山，由土地公崎流出。
　　楓子林陂：在下茄苳莊，東引白水溪之水以溉。
　　佳佐林陂：源出草潭。
　　安溪寮陂：源出白水溪，長十餘里，以灌安溪寮等莊。
　　王公廟陂：在下茄苳莊，東南引白水溪之水以溉。
　　新營陂：源自白水溪，長三十餘里，以灌新營等莊。
　　哆囉嘓大陂：源出九重溪，長二十餘里，以灌哆囉嘓等莊。
　　大腳腿陂：在大腳腿莊，源出十八重溪，長十餘里。
　　新陂：在北新莊，源出番子坑，長十餘里。
　　大溪厝陂：在大溪厝莊，源出番子坑，長十餘里。
　　朱曉陂：在外九莊，引荷包嶼之水以溉。
　　樹林頭陂：在外九莊，引八掌溪之水以溉。
　　牛桃灣陂：在外九莊，引龜仔港之水以溉。
　　土獅子陂：源出牛稠溪，南灌六加甸，北溉土獅子。
　　狗咬竹陂：源出牛稠山，長二十餘餘里，以灌狗咬竹等莊。
　　打貓大潭：莊民合築，以灌打貓、青埔二莊。
　　打貓大陂：源出三疊溪，長十餘里，以灌打貓、南路厝、火燒莊等。
　　虎尾寮陂：在打貓莊北，源出三疊溪。
　　雙溪口大陂：在崙仔莊，源出三疊溪。
　　西勢潭陂：源出三疊溪分流，以灌西勢潭、柴林腳二莊。
　　洋子莊陂：在茅港尾莊東。
　　番子溝陂：莊民合築，以灌佳里興：茅港尾二莊。
　　龍船窩陂：莊民合築，以灌龍船窩、烏山頭、三鎮等莊。
　　北社尾陂：莊民合築，以灌北社尾、水牛厝二莊。
　　大目根陂：源出牛稠溪，以灌大目、根堡之田。
　　槺榔陂：莊民合築，以灌大、小槺榔二莊。
　　頭橋陂：在打貓莊東。
　　中坑仔陂：在打貓東北。
　　龍湖：即赤山莊大潭，莊民引水以溉。
　　柴頭陂：一名竹橋陂，莊民合築，引阿猴林之水以灌。
　　萬丹陂：在港西里。
　　快官圳：在快官莊。業戶楊、曾二氏合築，灌田四千餘甲。
　　貓兒高圳：即快官下陂，業戶張、陳二氏合築，以灌半線堡之田一千餘甲。
　　二八圳：康熙間，業戶楊志申築，水源與快官圳同，灌田一千餘甲。
　　貓霧圳：一名葫蘆墩圳。乾隆間，業戶張振萬與藍、秦二氏合築，引大甲溪之水，以灌東堡之田一千餘甲。
　　大甲溪圳：莊民合築，引大甲溪之水以灌牛罵頭、沙轆等莊之田。
　　險圳：在南北投堡。乾隆十六年，業戶池良生築，引烏溪之水以灌堡內七十餘莊之田，工事甚大。
　　萬丹坑圳：在南北投堡之東。
　　萬斗六圳：在貓羅堡。業戶吳伯榮築，引萬斗六溪之水以灌堡內之田千數百甲。
　　馬龍潭陂：在貓霧。流長二十餘里，大旱不涸，溉田甚廣。
　　南投圳：在南投堡。引哮貓之水，以灌堡內之田。
　　馬助圳：在險圳之下。引烏溪支流，以灌上下茄荖之田五百餘甲。
　　阿轆治圳：在馬助圳之下。源同烏溪，以灌石頭埔莊等之田五百餘甲。
　　聚興莊圳：在東堡。光緒十六年，業戶林朝棟築，引葫蘆墩圳支流，以灌聚興莊之田。
　　內國姓圳：光緒十七年，業戶林朝棟築，引北港溪之水，以灌內國姓莊之田。
　　打馬辰陂：在西螺社。東引虎尾溪支流，以灌西螺之田二千餘甲。
　　引引莊陂：在西螺社。康熙五十三年，諸羅知縣周鍾瑄募築。
　　打廉莊陂：在東螺社西北。康熙五十五年，諸羅知縣周鍾瑄募築。
　　燕霧莊陂：在半線社南。康熙五十五年，諸羅知縣周鍾瑄募築。
　　施厝圳：一名八堡圳，在東螺堡。康熙五十八年，業戶施世榜築，灌田甚廣；事載世榜傳中。
　　埔鹽陂：業戶施氏築，引施厝圳支流，以灌好收莊等田數百甲。
　　十五莊圳：在大武郡堡。康熙六十年，業戶黃仕卿築。
　　二八水圳：在東螺堡。橫亙施厝圳、十五莊圳之間。
　　王田圳：大大肚堡。業戶董顯謨築，引大肚溪之水，以灌山麓七莊之田。
　　中渡頭圳：在大肚堡。業戶王綿遠築，引大肚溪之水，以灌龜山等莊之田。
　　福馬圳：業戶施世榜築，引大肚溪之水，以灌李厝莊等之田千數百甲。
　　大肚圳：雍正十三年，業戶林、戴、石三氏合築，引大肚溪之水，以灌百順莊之田六百餘甲。
　　福口厝圳：在馬芝堡。業戶陳士陶築，引快官、施厝兩圳支流，以灌上下寮之田。
　　斗六圳：在縣治附近。
　　大竹圍圳：在大竹圍莊。
　　鹿場圳：雍正間築，引虎尾溪分流，至溪州堡吳厝莊外入圳，復分為二，灌田四千餘甲。
　　他里霧圳：在他里霧社，番民合築。
　　埔姜崙圳：在他里霧社之西。
　　猴悶圳：在他里霧社之北。
　　柴裡圳：在柴裡社，源出庵古坑。
　　尖山圳：在尖山社。
　　走豬圳：源出石龜溪，以灌走豬、排仔路二莊。
　　荷包連圳：源出石龜溪，灌田約三百甲。
　　加冬腳圳：在他里霧社之南，源出石龜溪。
　　石龜溪圳：源出石龜溪。
　　水碓圳：在斗六堡，分為上、下二圳。
　　六十甲陂：在新廓仔莊，源出庵古坑。
　　觀音陂：源出小坑仔溪。
　　社口陂：源出溪邊厝溪。
　　林內圳：源出濁水溪，以灌林內、石榴班等莊。
　　頂下橫溝圳
　　海豐圳
　　老發圳
　　番子圳
　　虎尾圳：源出陂仔頂溪，以灌虎尾溪莊。
　　和溪厝圳：在沙連堡，源出清水溪。
　　東埔蠟圳：乾隆二十一年，業戶劉氏築，灌田二百餘甲。
　　坪仔頂圳：道光元年，業戶張天球築，源出清水溪。
　　清水溝圳：嘉慶二十四年，佃戶廖阿禮築，源出清水溪。
　　三角潭圳：道光二十四年，業戶陳希亮築。
　　大水窟陂：源出崠頂山下泉，邱、董二氏合築。
　　姜仔寮圳：乾隆五年，業戶葉初築。
　　隆興陂：乾隆間業戶張天球、陳佛照合築，以灌濁水溪南岸之田四百餘甲。
　　茄苳湖陂：源由梅仔坑溪，灌田四百六十甲。
　　林仔陂：在崙仔莊，灌田四百五十餘甲。
　　溝心陂：源由林仔陂。
　　石圭溪陂：源由大湖口。
　　阿丹陂：源出崁頂厝溪。
　　竹頭角陂
　　將軍崙陂
　　新陂
　　南勢陂
　　十三莊圳：源出西螺溪，灌田一千餘甲。
　　通濟圳：源出虎尾溪，至赤坵仔分為南、北、中三圳，凡二十八莊，灌田八百餘甲。同治十二年，大坵園開堡，莊民合築。
　　大有圳：在布嶼堡。雍正十三年，業戶張、方、高等姓合築，引虎尾溪分流，以灌大有莊等，與鹿場圳通。
　　崁頂厝圳：源出大湖溪。
　　貓裏圳：在後壟堡。乾隆三十四年，佃戶合築，引合歡坪之水，灌田四百四十八甲。貓裏即今之縣治。
　　蛤仔市圳：在後壟堡。乾隆五十二年，佃戶合築，源出合歡坪，灌田六百餘甲。
　　嘉志閣圳：在後壟堡。乾隆三十三年，佃戶合築，源出合歡坪，灌田一百四十甲。
　　獅潭圳：在後壟堡。佃戶合築，源由獅潭，灌田三百餘甲。
　　四成陂：在苗栗一堡。光緒十六年，幫辦撫墾林維源築，引大安溪之水，以灌月眉、六份等莊之田五百餘甲。
　　馬龍陂：在後壟堡。
　　大安溪圳：在大甲堡。源出大安溪，灌田約四百甲。
　　火焰山腳圳：在大甲堡。
　　新莊陂：在大甲堡。
　　瀨施陂：在大甲堡。
　　九張犁圳：在大甲堡。
　　日南圳：在大甲堡。
　　七張犁圳：在大甲堡。
　　安寧莊圳：在大甲堡。
　　西勢圳：在苑裏堡，源由大安溪。
　　苑裏圳：在苑裏堡。
　　古亭笨圳：在苑裏堡。
　　大安圳：在擺接堡溪東。乾隆間，業戶林成祖築，引三叉河之水，以灌大安寮等莊之田一千餘甲。
　　永豐圳：在擺接堡。亦林成祖所築，以灌枋寮莊之田一百九十餘甲。
　　暗坑圳：與永豐圳毗連，嘉慶間業戶林登選築。
　　琉公圳：一名金合川圳。乾隆間業戶郭錫琉築，引大坪林溪之水，以灌拳山、大佳臘兩堡之田一千餘甲。
　　大坪林圳：在拳山堡。莊民合築，源出青潭溪，灌田四百六十五甲。
　　內湖陂：在拳山堡。莊民合築，源出內湖，以灌大佳臘堡西畔之田七百餘甲。
　　頂陂頭陂：在大佳臘堡。莊民合築，灌田百餘甲。又有下陂、頭陂，灌田較少。
　　雙連陂：在縣治附近，灌田百餘甲。
　　雙溪圳：在芝蘭堡。雍正間，業戶鄭維謙築，引七星墩之水，以灌堡內之田。
　　番仔井圳：在芝蘭堡。乾隆間，業戶潘宗勝築，灌田百餘甲。
　　七星墩圳：在芝蘭堡。雍正間，業戶王錫祺築。
　　水頭圳：在芝蘭堡。乾隆四十一年，番民合築。
　　靈潭陂：在桃澗堡。乾隆十二年，霄裏社通事知母六募佃合築。
　　霄裏大圳：在桃澗堡。乾隆六年，業戶薛奇龍偕知母六募築，以灌番仔寮六莊之田。後因溉水不足，佃戶張子敏等再築一圳以接之。
　　永安陂：在海山堡。乾隆三十一年，業戶張必榮、張沛世合築，源出擺接溪，灌田六百餘甲。
　　福安陂：在海山堡。業戶張必榮、吳際盛合築，源出擺接溪，灌田三百餘甲。
　　隆恩陂：在海山堡。源出擺接溪，以灌隆恩之田三百十餘甲。
　　萬安陂：一名劉厝圳，在海山堡。乾隆二十六年，業戶劉承纘募佃築，源出擺接溪，灌田二百六十餘甲。
　　七十二份陂：在海山堡，灌田七十二份，故名。今多淤為田。
　　十八份陂：在海山堡十八份莊。業戶林啟泰等築。今多淤為田。
　　隆恩圳：一名四百甲圳，在竹塹堡。雍正初業戶王世傑募佃合築，引九芎林溪之水，以灌竹塹埔一帶之田約二千甲。
　　振利圳：在竹塹堡。道光初，業戶吳振利築，引隆恩圳分流，以灌縣治附近之田。
　　花草林圳：在竹塹堡。同治間，業戶金惠成築，引五指山溪之水，以灌花草林莊之田。
　　藤寮坑圳：在竹塹堡。同治間，業戶錢朝拔築，引五指山溪之水，以灌新莊仔莊之田。
　　九層頭圳：源出油羅溪，道光間業戶劉萬政築。
　　謀人崎圳：源出油羅溪，道光間業戶徐元官築。
　　猴毫圳：源出油羅溪，道光間業戶劉萬政築。
　　坪林圳：源出花草林溪，嘉慶間業戶金惠成築。而樹杞林圳、雞油林圳亦惠成所築。
　　石壁潭圳：源出油羅溪，咸豐間業戶劉阿成重修。
　　高圳：源出石壁潭。
　　九芎林圳：源出九芎林溪，道光初業戶姜勝祉築，灌田四百餘甲。又五塊厝圳亦勝祉所築。
　　頂員山圳：源出樹杞林溪，道光初業戶陳徹築。
　　下員山圳：源出樹杞林溪，乾隆間新社番通事某築。
　　七份仔圳：源出九芎林溪。
　　麻園圳：源出九芎林溪。
　　隘口圳：源出九芎林溪。
　　六張犁圳：源出九芎林溪，乾隆間業戶林先坤築，以灌六張犁等莊田一百六十餘甲。
　　泉興圳：在麻園堵莊後，引隆恩圳之水以溉。嘉慶間，業戶林泉興所築，未成而款絀，何勝成之，故亦名何勝圳。
　　二十張犁圳：源出九甲埔溪，灌田百餘甲。
　　新陂圳：源出九芎林溪，乾隆間新社番築。
　　翁厝圳：源出九芎林溪，業戶翁氏築，灌田一百二十餘甲。
　　烏瓦窯圳：源出金門厝溪，業戶金永和築。
　　土地公埔圳：源出新埔溪，灌田百餘甲。
　　塗溝仔圳：源出隙仔溪。
　　南埔圳：源出五指山，道光間墾戶金廣福築。又南埔溪底圳、北埔崁下圳、中興莊圳，均其所築。
　　月眉圳：源出五指山。
　　隆恩圳：在竹南堡，源出內灣溪，乾隆間業戶陳曉理、林耳順等合築，灌田一千一百餘甲。
　　番佃圳：源出頭份溪北岸，灌田四百餘甲。
　　南莊圳：源出大東河溪，光緒初業戶黃流民築。又田尾圳、南埔圳，亦其所築。
　　三灣圳：源出南莊溪，咸豐九年業戶徐昌讚築。又腰堵角圳，亦其所築。
　　內灣圳：源出二灣溪，咸豐七年莊民合築。
　　牛欄堵圳：源出內灣溪，咸豐四年業戶林梅二築。
　　茄苳坑圳：源出內灣溪，道光間業戶徐九二築，灌田一百五十餘甲。
　　水流潭圳：源出頭份溪，道光間業戶劉煥文築。
　　鹹菜甕崁上圳：在竹北堡。又有嵌下圳。
　　蛤子窟圳：源出鹹菜甕溪，道光間築。
　　石岡子圳：源出鹹菜甕溪，灌田百餘甲。
　　水汴頭圳：源出鹹菜甕溪，嘉慶間築。
　　新埔圳：源出鹹菜甕溪，乾隆間築。
　　四隻厝圳：源出霄裏溪，道光十八年業戶林坤築。
　　枋寮圳：源出霄裏溪，乾隆間築，灌田二百餘甲。
　　貓兒椗圳：源出鳳山崎溪，乾隆十二年業戶合築。
　　菁埔圳：源出三腳寮溪，墾戶徐國華築。
　　三七圳：在竹北堡大溪南岸。乾隆八年，墾戶曾昆茂築，分灌大竹園等莊田七百甲，又灌隘口寮等莊田三百甲，故稱三七圳。
　　陂頭圳：在珍珠里簡社，源出羅東。
　　冬瓜山圳：源由山腳大陂。
　　武荖坑圳：源出西畔溪，以灌南興、廣福等莊之田。
　　馬賽圳：源出武荖溪。
　　金大成圳：業戶合築，源出濁水溪，長二千餘丈，分灌三鬮二、四鬮二等莊之田九百餘甲。
　　羅東北門圳：業戶合築，引羅東西北之水灌田百餘甲。又有南門圳，亦灌溪州莊田。
　　萬長春圳：業戶合築，引鹿埔溪之水，灌田千甲。
　　大湖圳：源出大湖山麓之陂。
　　四鬮二結圳：源出梅州圍山，灌田二百餘甲。
　　豆仔罕圳：源出西勢大溪。
　　四圍圳：源由大陂。
　　三十九結圳：源出四圍山麓之水。
　　三圍圳：源出三圍山麓之水。
