　　連橫曰：嗟乎！自井田廢，而學校息，人才衰；朝廷之所以取士者，唯科舉爾。夫科舉非能得人才也，而人才不得不由科舉，故以管商之政治，仲舒之經學，相如子雲之文章，苟非一入主司之目，亦終其身而不遇。是科舉非能得人才也，又且抑遏之、摧殘之，蔀其耳目、錮其心思，使天下英雄盡入吾彀，而精捍者亦不敢與我抗，而吾乃可無憂。故學校之設，公也；科舉之制，私也。以私害公，霸者之術也。古者量人授田，一夫百畝，八口之家，可以無饑。設為庠序以教之。八歲入小學，學六甲五方書計之事。十五入大學，學先聖禮樂。其秀異者移鄉學於庠序；庠序之異者移國學於少學。諸侯歲貢少學之異者於天子，學於太學，命曰造士。行同能偶，則別之以射，論定然後官之，任官然後爵之，位定然後祿之。故古之取士也寬，其用之也嚴；後之取士也嚴，其用之也寬。人才何得而見之哉？
　　臺灣為海上荒島，靡有先王之制也。荷蘭得之，始教土番，教以為隸而已。領臺之三年，乃派牧師布教，以崇信基督。其時歸化土番，曰新港、曰目加溜灣、曰蕭壟、曰麻荳、曰大目降、曰大傑顛，各設教堂。每逢星期，眾皆休息，群集於此，禱福講經，以是從者日多。永曆二年，各社始設小學，每學三十人，課以荷語荷文及新舊約。牧師嘉齊宇士又以番語譯耶教問答及摩西十誡，以授番童。拔畢業者為教習。於是番人多習羅馬字，能作書。削鵝管，略尖斜，注墨於中，揮寫甚速，凡契券公文均用之。故不數年而前後學生計有六百人。然其所以教之者，敬天也，尊上也，忠愛宗國也。故終荷蘭之世，土番無反亂者，則教化之力也。
　　延平克臺，制度初建，休兵息民，學校之設，猶未遑也。永曆十九年八月，嗣王經以陳永華為勇衛。永華既治國，歲又大熟，請建聖廟，立學校。經曰：『荒服新創，地狹民寡，公且待之。』永華曰：『昔成湯以百里而王，文王以七十里而興。國家之治，豈必廣土眾民？唯在國君之用人求賢，以相佐理爾。今臺灣沃野千里，遠濱海外，人民數十萬，其俗素醇，若得賢才而理之，則十年生聚、十年教養，三十年之後，足與中原抗衡。又何慮其狹小哉？夫逸居無教，則近於禽獸。今幸民食稍足，寓兵待時，自當速行教化，以造人才，庶國有賢士，邦以永寧，而世運日昌矣。』從之。擇地寧南坊，面魁斗山，旁建明倫堂。二十年春正月，聖廟成，經率文武行釋菜之禮，環泮宮而觀者數千人，雍雍穆穆，皆有禮讓之風焉。命各社設學校，延中土通儒以教子弟。凡民八歲入小學，課以經史文章。天興、萬年二州，三年一試。州試有名者移府，府試有名者移院，各試策論，取進者入太學。月課一次，給廩膳。三年大試，拔其尤者補六科內都事。三月，以永華為學院，葉亨為國子助教，教之、育之，臺人自是始奮學。當是時，太僕寺卿沈光文居羅漢門，亦以漢文教授番黎。而避難搢紳，多屬鴻博之士，懷挾圖書，奔集幕府，橫經講學，誦法先王。洋洋乎，濟濟乎，盛於一時矣！
　　清人得臺之後，康熙二十二年，知府蔣毓英始設社學二所於東安坊，以教童蒙，亦曰義塾。其後各縣增設。二十三年，新建臺、鳳兩縣儒學。翌年，巡道周昌、知府蔣毓英就文廟故址，擴而大之，旁置府學。由省派駐教授一員，以理學務。而縣學置教諭，隸於學政。其後各增訓導一員。然學宮虛設，義塾空名，四民之子，凡年七、八歲皆入書房，蒙師坐而教之。先讀三字經或千字文，既畢，乃授以四子書，嚴其背誦，且讀朱註，為將來考試之資。其不能者，威以夏楚。又畢，授詩、書、易三經及左傳，未竣而教以制藝，課以試帖，命題而監之作。肄業十年，可以應試。其聰穎者則旁讀古文，橫覽史乘，以求淹博。父詔其子，兄勉其弟，莫不以考試為一生大業。克苦勵志，爭先而恐後焉。舊制：三年兩試，一為科考，一為歲考。康熙二十五年，福建總督王新命，巡撫張仲舉奏准，臺灣歲進文武童各二十名，科進文童二十名，廩膳生二十名，增廣生如之。歲貢以廩生食餼為先後，年貢一人。將試之時，童生赴縣投考，書其姓名、年貌、三代籍貫，廩生保之。皂隸、廝養、倡優、賤戶之子不得試；有其人者，諸生逐之，廩保同坐。臨試之日，知縣入考棚，考棚亦曰校士院，點名給卷，扃門而試。兩文一詩，日暝乃出。考官校其上下，數日發榜，而覆試之。遞次而減，以至終覆，乃移之府。各縣俱集，制亦如之。臺灣隸於福建，以分巡道兼理提督學政。雍正五年，改歸漢御史。乾隆十七年，仍歸道。將試之前一日，學政朝服謁聖，至明倫堂，席地坐，中置一案，廩膳生立而讀經，諸生侍。禮畢，入院。先考古學，試以詩賦、策論、經解。新舊生畢至，其不考者聽之。次考舊生；廩、增生員畢至。上舍之外，列一等者，以次食餼。其不考者不得鄉試。試列四等，發學戒飭。三試不至者，褫其衣頂。次考童生；扃門而試，禁挾書，搜而焚之。數日發榜，拔其尤者十數名而覆試之，照額取進。再錄聖諭，而發紅榜，分發府縣各學，是為生員。學政率之謁聖，禮畢而退。臺灣府學歲貢一人，各縣學二歲貢一人，其後漸增，是曰歲貢，以廩生食餼之先後為序。廩生者，在學讀書，歲給廩餼，故謂之上捨生。凡遇覃恩，則以是年當貢者為恩貢，以其次一人為歲貢。順治初，詔選府、縣學生之尤者赴廷試，十二年一行，是曰拔貢。雍正初，定為六年一行，府學二人，縣學一人，無其人則缺。乾隆八年，遂定十二年一行，著為例。鄉試之時，諸生赴試；其文優而限於額者，取為副榜。臺灣定額皆正榜，雋者不備，或以副榜足之，謂之副貢。鄉試之後，學政就通省所舉優行生，考取數名，謂之優貢。五者皆為選士。又有納捐者為例貢。雍正二年，詔命各省，凡例貢非廩生者不得以教職用，其現用者皆罷之，所以重師道也。其後廢之，捐納盛行，皋比堂皇，且多不通之士矣。故例：三年大比，諸生畢至，天子命使者至其鄉，秋八月，三試於省闈，雋者登解榜，有司表其門，具聘幣，致之京師，曰舉人。明年春三月，天子命大臣扃禮闈而三試之，及第者詔集殿廷，天子親策問焉，遂甲乙其榜，曰進士。臺灣自康熙二十五年設學。二十六年，陸路提督張雲翼奏言：『臺士鄉試請照甘肅、寧夏之例，閩省鄉闈，另編字號，額取一、二名。俟應試者眾，乃撤去。』詔准編字額中一名。三十六年，總督郭世隆以臺士僉請撤去，一體勻中，入奏報可。自後每多輟科，渡海危難，試者益少。雍正七年，巡臺御史夏之芳奏准，照舊編號額中一名。十三年，巡道張嗣昌請加解額，巡撫盧焯具奏，詔許加中一名。乾隆元年恩科，福建加中三十名，臺灣亦加一名，遂以為例。嘉慶十一年海寇之亂，臺人多募義禦侮。其明年，糧儲道趙三元巡臺，言於總督阿林保、巡撫張師誠，請加解額，並令臺士選舉優貢。十五年，詔可，遂定三名。
　　初，臺灣粵籍小試，附於各縣。乾隆五年，巡臺御史楊二酉以粵人流寓已久，戶冊可稽，現堪應試者計有七百餘名，奏准另編新號，四邑通校共取八名，附入府學。俟取進漸多，再將廩增並出貢之處，奏請定議，而鄉試仍附閩省，一體勻中。道光八年，總督孫爾準奏准於閩省內另編字號，別取粵生一名。蓋以粵人來臺，至是已多，釋耒讀書者亦不少也。
　　故例：府縣泮額應視錢糧為差。而臺灣自乾、嘉以來，開墾日進，人民富庶，文風丕振，士之講經習史者，足與直省相埒。故至建省之時，全臺泮額驟增，而解額亦定為七名矣。乾隆四年，巡臺御史諾穆布、單德謨等奏請臺士會試，照鄉試例，另編字號，取中一名。部議以臺士與試，果至十人，乃奏請取中一名，著為例。其後遂有掇危科而入詞林者矣。
　　武科之制，始於唐代；其制與文士等。清代沿明之例，設為甲、乙兩科。其初試武童者，必先通四子書，以文事與武備相為表裏也。其後僅錄武經。每逢歲試，試以刀石馬步之箭，拔其尤者而進之。鄉、會亦同。
　　初，乾隆二十九年，巡臺御史李宜青歸京覆命之後，奏言：『臺灣四縣應試，多福、興、泉、漳四府之人，稍通文墨，不得志於本籍，則指同姓在臺居住者，認為弟姪，公然赴考。教官不及問，廩保互結不暇詳，至竊取一衿，褰裳而歸。是按名為臺之士，實則臺無其人。臣於上年抵臺，行文觀風，四縣生員祗八十餘卷。詢之官吏，據稱俱在內地。夫庠序之設，凡以宏獎風教，使居其土者知所方向。今臺灣南北二路，廣袤一千數百餘里，計其莊戶不下數萬，而博士弟子員寥寥不少概見，則皆內地竄名之所致也。查臺地考試，從前具有明禁：非生長臺地者，不得隸於臺學。聖朝作養邊陲之至意，人所共見。又定例入籍二十年，亦無原籍可歸者，方准予寄籍考試。今四府人士，其本籍不患無可以應試之處，而遠涉重洋，或兩地重考，或頂名混冒，藐功令而竊榮名，莫此為甚。請將內地冒籍臺屬各文、武生員，照冒籍北闈中式之例，悉改歸本籍。仍請敕下該督撫，飭行兼管提督學政之臺灣道，嗣後府、縣試及該道考試，應作何設法稽查，識認精細，其廩保等不敢通同徇隱及受賄等弊。斯則海邦皆鄒魯，而作人之化，無遠弗屆矣。』旨下禮部議覆，禮部奏可。是為禁止冒籍之令。及蔡牽之役，臺人士義勇奉公，郊商亦捐餉助軍。事後奏增泮額，並定郊籍三名，附於府學，以為郊商子弟考試之途。
　　先是順治九年，頒發學規，詔命各學，刊立臥碑於明倫堂，以為教育根本。其所以勉勵之者，則為忠臣、為清官；而所以監督之者，則不許上書陳述利弊，不許結社武斷鄉曲，不許刊文以要名譽，違者褫革，有司同罪，可謂嚴矣。夫國家養士，所以培元氣也。東漢太學三萬人，危言深論，不隱豪強，公卿避其貶議，天下視為指歸。宋諸生伏闕撾鼓，請起李綱，三代遺風，唯此相近。今乃並國家大事而不許言，則諸生讀書奚用哉？斁亂民彝，摧殘民氣，其旨酷矣！夫清人以弓馬得天下，入關之後，仍沿明制，以科舉可籠絡人才也，故又範之以程式，約之以楷書。士子束髮入學，窮年矻矻，唯此是圖。其幸而得志者，則可以紆青紫、佩印綬、博富貴，為宗族交遊光寵。其不幸而失志者，則侘傺終身，老死牖下，而無一顧問焉。烏乎！人才之進退，乃以此為權衡，政何由而治，學何由而興哉？康熙九年，頒發聖諭十六條，命各地方官以朔望之日，集紳衿於明倫堂宣講，以俾軍民周悉。雍正元年，又刊欽定聖諭廣訓，頒發各鄉，命生童誦讀。朔望之日，亦集地方公所，逐條宣講。乾隆元年，復頒書院規訓。其所以造士者，可謂切矣。然而學校不興，浮華相尚，文字之獄，捕戮無遺。其所以鈐制士類，玩弄賢才，焚書阬儒，猶未若斯之甚也。臺灣為海上新服，躬耕之士，多屬遺民，麥秀禾油，眷懷故國，故多不樂仕進。
　　康熙二十三年，知府衛臺揆始建崇文書院。十九年，分巡道梁文渲亦建海東書院；各縣後先繼起，以為諸生肄業之地。內設齋舍，延師主席，設監院以督之。每月官師各試一次，取生童各二十名，每名給膏火銀七錢。課外各四十名，每名三錢七分。而山長束脩四百圓，加考小課一百二十圓。監院月薪十兩。扃試之日，別給飯膳五十圓，均由學租支之。乾隆五年，分巡道劉良璧手定海東書院學規五條：一曰明大義，二曰端學則，三曰務實學，四曰正文體，五曰慎交遊。二十七年，分巡道覺羅四明又勘定之：一曰端士習，二曰重師友，三曰立課程，四曰敦實行，五曰看書理，六曰正文體，七曰崇詩學，八曰習舉業。道光間，徐宗幹任巡道，力整學規，拔其尤者入院肄業。每夜必至，以與諸生問難。訓之以保身立志之方，勉之以讀書作文之法。一時諸生競起，互相觀摩，及門之士，多成材焉。臺郡為首善之區，文風丕振，東西南北各設文社，而以奎樓為中樞；故奎樓亦謂之書院。每有學事，群集討議，以進有司，唯不敢為過激之論，而賞奇析疑，亦以時會文焉。故例：有司下車，必行觀風之試，試以詩賦策論，或詢地方利弊，猶有博採萏蕘之意。古者士傳言，庶人謗，商旅於市，工執藝事以諫。正月孟春，輶人以木鐸循於路，采其風詩，以陳天子。故王者不出朝廷，而知天下治亂。然而三代以下，天下之是非，一出於朝廷，而不出於學校。是故天子榮之，則群趨以為是；天子辱之，則群摘以為非。習毒所中，利祿薰心，而道義鑠矣。
　　光緒十一年，劉銘傳任巡撫，析疆置吏，增設學額。嗣經禮部議准，乃飭各學查明，其由南北兩府學撥歸臺灣府學廩膳附增生員一百五十名、武生八十六名，又由彰化縣學撥歸臺灣縣學者五十二名、武生十一名，撥歸苗栗者十一名、武生十一名，嘉、彰兩學撥歸雲林者四十九名、武生二十二名。原設廩生增額，應照名次由新籍各生幫補。自十八年起，改歸新籍支膳。是時巡撫兼理提督學政，核定考費，歲科兩屆一萬二千圓，南北兩府均半，歲試三千三百圓，科試二千七百圓。而新設之臺灣府，定自辛卯科試分棚開考，即照南北章程，歲科兩試共六千圓，科試二千七百圓，均於鹽課餘款支用。南北兩府考費，則歲試各八百五十圓，科試七百圓，亦由鹽餘支用。
　　初，臺士鄉試，例由海東書院給發盤費，以助肄業諸生。建省以後，官船往來，改發船票。而會試者從前新科舉人在院肄業者給以百圓，雖不在院而連捷者亦同，否則僅給四十圓。應赴書院監督報名，而後分發。若臺北府，則由該府自行提給。臺灣府亦就近報名，送道核給。其所以獎勵科舉者至矣。
　　當是時，百事俱興，農工路礦次第舉辦，而多借才異國。銘傳乃為樹人之計，十二年先設電報學堂於大稻埕，以習其藝。十六年又設西學堂於城內，聘西人為教習，擇全臺聰慧之子弟而教之，課以英、法之文，地理、歷史、測繪、算術、理化之學。又以中國教習四名，分課漢文及各課程。學生皆給官費，每年約用一萬餘兩。成效大著。臺灣教育為之一新。
　　夫撫墾之事，為治臺之大政。前者番社雖設社學，又拔其秀者為佾生，以寵錫之。顧此為羈縻之策，而非長治之計也。是年春三月，並設番學堂，先選大崁嵌、屈尺、馬武督之番童二十名而教之，聘羅步韓、吳化龍、簡受禧為教習，課以漢文、算書，旁及官話、臺語，起居禮儀，悉倣漢制。每三日，導之出遊，以與漢人晉接。消其頑獷之氣，生其觀感之心。而銘傳又時蒞學堂，以驗諸生功課，極力獎勵，人才之盛，勃勃蓬蓬。再及數年，可以致用。然自邵友濂一至，十七年而撤西學堂，十八年而番學堂亦廢矣。烏乎傷哉！
　　臺南府儒學：在臺南府治，康熙二十四年建。以下俱附見典禮志各文廟內。
　　安平縣儒學：在安平縣治，康熙二十三年建。
　　嘉義縣儒學：在嘉義縣治，康熙二十三年建。
　　鳳山縣儒學：在鳳山舊治，康熙三十五年建。
　　恆春縣儒學：未建。
　　臺灣府儒學：在臺灣府治，光緒十五年建。
　　臺灣縣儒學：未建。
　　彰化縣儒學：在彰化縣治，雍正四年建。
　　雲林縣儒學：未建。
　　苗栗縣儒學：未建。
　　臺北府儒學：在臺北府治，光緒六年建。
　　淡水縣儒學：未建。
　　新竹縣儒學：在新竹縣治，嘉慶二十二年建。
　　宜蘭縣儒學：在宜蘭縣治，光緒二年建。
　　海東書院：在臺南府治府學之西。康熙五十九年，巡道梁文渲請建，後為校士院。乾隆四年，巡臺御史單德謨奏請別建校士院。翌年，巡臺御史楊二酉奏請照福建省直轄之例，以府學教授為師，考取諸生而教之，給以膏火。於是拔貢生施世榜首捐穀千石，以為修繕之資，又捐水田百甲以充經費。遂延教授薛仲黃為師。六年，巡道劉良璧手訂書院學規，二酉立碑記之，今在院中。十五年，知府方邦基、知縣魯鼎梅改建縣署於赤崁樓之右，移書院於舊署。十七年，詔以巡道兼提督學政，歲科校士，遂在道署，而校士院乃曠。廿七年，巡道覺羅四明又就舊院修理為用，立碑記之。三十年，知府蔣允焄護道事，擇地於府學西崎之下，別建今院，廣三十丈，袤八十丈，東向，講堂齋舍悉備。其後疊修。
　　崇文書院：原在臺南府治東安坊，為府義學。康熙四十三年，知府衛臺揆建。乾隆十年，巡道攝府事莊年重修。十五年，臺灣縣知縣魯鼎梅移海東書院於舊縣署，而以舊海東書院為崇文書院。二十四年，知府覺羅四明乃就府署之東，新築講堂齋舍，立碑記之，現在院中。
　　南湖書院：在臺南府治法華寺旁。乾隆二十九年，臺灣府知府蔣允焄建，以為諸生肄業之地。今廢。允焄碑所撰文，載於臺灣縣志。
　　正音書院：在臺灣縣署之左。雍正七年，奉文設立。鳳山、諸羅兩縣，亦設。今俱廢。
　　引心書院：原在縣治檨仔林街。嘉慶十五年，邑紳黃拔萃就白蓮教齋堂抄用，稱為引心文社，獨任膏火。十八年，知縣黎溶與拔萃議改為臺灣縣書院，各捐款置產。嗣移於柱仔行街。知縣姚瑩又捐款生息。光緒十二年，改為蓬壺書院。
　　蓬壺書院：在縣治赤崁樓之右。光緒十二年，臺灣縣知縣沈受謙建。
　　奎樓書院：在臺南府治道署之旁。雍正四年建，為諸生集議之所。
　　鳳儀書院：在鳳山縣署之東，嘉慶十九年，知縣吳性誠建。
　　屏東書院：在鳳山阿猴街。嘉慶二十年，鳳山知縣吳性誠、下淡水縣丞劉蔭棠建。
　　玉峰書院：在嘉義縣治西門內，為舊時縣學之址。乾隆二十四年，諸羅知縣李倓改建。
　　宏文書院：在臺灣府治，光緒十五年建。
　　白沙書院：在彰化文廟之左。乾隆十年，淡水同知攝彰化縣曾曰瑛建。二十四年，知縣張世珍重修。五十一年之役被燬，知縣宋學顥乃改建於文祠之西。嘉慶二十一年，署知縣吳性誠重修，規模較大。先是嘉慶十六年，知縣楊桂森議以南門外舊倉改建主靜書院，延師主講，以為貧士肄業之地，勸捐千餘圓，置田生息，後不果建，遂以此租撥歸白沙書院。
　　文開書院：在彰化縣轄鹿港之新興街。道光四年，鹿港海防同知鄧傳安倡建，中祀朱子，旁以沈光文、徐孚遠、盧若騰、王忠孝、沈佺期、辜朝薦、郭貞一、藍鼎元配，皆臺之寓賢也。光文字文開，故以其表德名書院。傳安自撰之記，載於彰化縣志。
　　龍門書院：在雲林縣治，乾隆十八年建。
　　藍田書院：在雲林縣轄南投街。道光十一年，南投縣丞朱懋延請南北投、水沙連兩堡士庶議建書院，乃以生員曾作雲、管俊升等董其事，十三年成。內祀朱子為講堂，旁為齋舍，費款四千一百餘圓。眾又捐款置田，延聘山長，以為膏火諸費。貢生曾作霖立碑記之，現在院中。同治三年五月，紳士吳聯輝重建，兵備道丁曰健題曰「奏凱崇文」，以戴潮春之役方平也。光緒十年，聯輝之子朝陽又修之。
　　英才書院：在苗栗縣治，光緒十三年建。
　　登瀛書院：在臺北府治，光緒六年，臺北府知府陳星聚建。
　　明道書院：在臺北府治，光緒十九年，臺灣布政使司沈應奎建。
　　學海書院：在臺北府治艋舺下崁莊，原名文甲書院。道光十七年，淡水同知婁雲議建，未行；二十三年，同知曹謹續成之。二十七年，總督劉韻珂巡臺至艋舺，易以今名。同知曹士桂自為山長，諸生肄業者數十人，文風丕振。同治三年十月，重修。
　　明志書院：在新竹縣治西門內。先是乾隆二十八年，永定貢生胡焯猷以其興直堡新莊山腳之舊宅，自設義學，顏曰「明志」，並捐學租以為經費。淡水同知胡邦翰嘉之，稟請大吏，改為書院。翌年，總督楊廷璋立碑記之。三十年，同知李俊原以書院距治太遠，課士不便，議移南門內。四十二年，同知王右弼乃以校士經費存款，以事改建。四十六年，同知成履泰又以南門地勢低窪，移於西門之內。道光九年，同知李慎彝修之。
　　仰山書院：在宜蘭縣治文昌宮之左。初，楊廷理入蘭籌辦時，以宋楊龜山為閩學之宗，而蘭之海中亦有龜山嶼，故名仰山，志景行也。嘉慶十五年始建一椽。至二十四年，噶瑪蘭通判高大鏞乃延師開課，而屋漸圮。道光元年，署通判姚瑩改築於後殿左廂，亦祗一廳一室。未幾復圮。十年閏四月，署通判薩廉乃就舊址新築三楹，為課士之地。自道光初年，以清丈餘款充為租息，歲入約千圓，以供諸費。
　　崇基書院：在基隆廳治，光緒十九年建。
　　文石書院：在澎湖廳轄文澳之西。乾隆三十一年，通判胡建偉循貢生許應元等之請，捐款新建。中為講堂，祀宋代周、程、朱、張五子，旁為齋舍各十間，以澎產文石，故以名之。其後疊修。道光七年，通判蔣鏞與副將孫得發、游擊江鶴等捐俸倡修，自為主講，以束修充工資。九年春，改建魁星樓於巽方，以取文明之象，並請籌款生息。光緒元年，董事蔡玉成邀集士商重議修建，計捐二千餘兩。二年冬落成。規制宏敞。然以經費支絀，玉成又親赴道署稟請籌撥，巡道劉璈許之，而賓興膏火之費始裕。
