　　連橫曰：臺灣海國也，四面皆水。荒古以來，久不與世接矣。而高山摩漢，平野生雲，獸蹄鳥跡之交，為土番盤踞者又不知幾千載。夫臺與閩、粵比鄰，順風揚帆，剋日可至。隋代既鎮撫東番，宋人又從而貿易，而皆不隸版圖，則以交通未便也。明季，葡船發見此土，荷、西二國遂分據之，各主其地。中間數百里，抑未有往來者焉。當是時，臺灣之名遠播歐土，而日本之八幡船亦出沒海上，瀛壖片壤，遂為東、西洋人交接之區矣。延平相宅，萬眾偕來，閩、粵之人扶攜而至。閩居近海，粵處山陬，守望相助，出入相友，而交通闢矣。歸清以後，拓地日廣，南船北馬，昔昔往來，而陸輸海運仍從舊轍，尚未足以促群治之進也。及劉銘傳任巡撫，乃立富強之策，購輪船，築鐵路，設郵遞，通電線，經營布置，面目一新。惜功未全成，而解任去，寧不可恨？然銘傳之功，固宜特書而不容泯者。記曰：『登高自卑，行遠自邇』，今試著於篇，曰陸運，曰海運，曰郵電，而燈臺附焉。
　　臺灣當鄭氏之時，統治僅及承天，半線以北尚委荒蕪，唯巡防一至而已。清人得臺，沿用舊法，置驛戍兵，漸及北鄙。康熙三十六年，仁和郁永河始至北投採磺。其時斗六門以上，猶是未闢之地也。中葉以後，至者日多，南達琅𤩝，北及三貂，而臺東之遠且有至焉。然自極南以至極北，計程幾八百里，行者須十三、四日，急亦八、九日。而溪流廣漠，每逢大水，阻遏不前，或至浹旬不渡。且臺之陸運僅藉人力，未曾以車馬往來。其駕牛車者，但為載糖輸穀之用，日行二、三十里。牛車之制，夾以兩輪，輪徑幾二丈，每輛可載十石，笨重難行。其有溪流者，則多用筏焉，臺人謂之渡。曰官渡，由官司之，不取其賃。曰義渡，由鄉司之，而收其稅，以充善舉，或為寺廟香火。請官准給，曰私渡，由民司之，以載客貨，而時有勒索之弊。有司示禁，其風稍息。溪之小者多架竹橋，或積石為槓。深山大谷中，則多縛籐橋，兩旁繫於巨樹，長十數丈，人行其上，如步虛空，搖蕩殊甚，懦者至不敢過。然山居谷飲之民，趨之若夷，習險故也。近則多附鐵線，行者便之。臺地無車，故用轎。轎制略同漳、泉，日行可五、六十里。漢書淮南王諫伐南粵，謂乘轎踰嶺。其時南粵之道路未治，猶臺灣也。
　　同治十三年，欽差大臣沈葆楨奏請開山撫番，以總兵吳光亮帥中軍、同知袁聞柝帥南軍、提督羅大春帥北軍，分兵三路而入。自前山以達後山，測地繪圖，建標計里，而獸蹄鳥跡之區，始為行旅往來之道矣。葆楨之疏曰：『南路一帶，自九月間袁聞柝率綏靖一軍越崑崙坳而東，張其光隨派副將李光領前隊繼之。十月初一日，李營至坳東，袁聞柝乃拔營前進，自崑崙坳至諸也葛，計程不過數十里，而荒險異常，上崖懸升，下壑眢墜，山皆北向，日光不到，古木慘碧，陰風怒號，相顧失色，不能不中途暫駐，以待後隊之來。當袁聞柝駐營諸也葛之日，正張其光內埔辦理兇番之時。有老鴉石者，崑崙坳之西境也。初八日，張其光左營有勇丁五人暮經該處，突有數番殺傷二人。都司張欣、守備周思培等即派隊追趕，該番逃散無蹤。隨傳內埔社頭人，查係七家蛋社兇番。二十四日，參將周善初出哨雙溪，途見無首勇丁橫臥血漬。旋見兇番多人，執械狂竄。麾勇追之，適周恩培出哨，橫截坡前，鎗斃其一，擒其三，餘悉散走，俱為陳阿修社番。即將三人就地正法。二十日，都司張朝光率兩哨營於大石巖，都司張天德亦率隊至諸也葛。袁聞柝乃得拔營前赴卑南。諸也葛以下，地略平坦，然榛蕪未剪，焚萊伐木，頗費人功。聞柝露宿空山，染病甚重，輿疾率旅，逕抵卑南。張天德一軍亦已趨紮大貓裏，與之犄角。辰下卑南一帶，業已開通。崑崙坳左近，雖有兇番出沒，已分別懲儆，諒無敢生心。惟山道險遠，糧運殊艱。而卑南一帶海口，波濤拍岸，船不能泊。自內埔至卑南，均已派營分佈，聲勢尚能聯絡。此南路近日開山之情形也。臺北一帶，提臣羅大春自九月十八日派都司陳光華為首隊，守備李英、千總王得凱為次隊，游擊李得升為三隊，前赴新城。別遣軍功陳輝煌率兩哨赴大清水溪，總兵戴德祥以三哨紮大南澳、二哨紮大濁水溪。時正風雨連山，諸軍阻不能進。二十五日天晴，陳輝煌先至大濁水溪。旋有兇番抗拒。擊斃二人，遂即走散。李得升、李英、陳光華等踵至，會勘形勢。近溪荒壤，周圍約寬數十里。惟地皆砂石，不及大南澳之膏腴。溪岸南北約距三十餘丈，波流陡急。副將周維光等，連日趕造正河，支河木橋各一。工程既竣，各軍乃得越溪而前。自大濁水溪以往，前者曰小清水溪，後者曰大清水溪。十月初八日，陳光華一營紮小清水，而陳輝煌等進紮大清水。即有新城通事李阿隆等率太魯閣番目十二人來迎，願為嚮導。隨至新城，營於溪東。又有符吻、豆蘭等社番目來迎。我軍遂進駐奇萊、花蓮港之北，為後山橫走秀姑巒之道。自蘇澳至新城，計山路二萬七千餘丈；自新城至花蓮港，計平路九千餘丈，統計二百里有奇。而沿途碉堡，除蘇澳至大南澳已設者不計外，應添建十有二處，均已興工。惟大南澳至大濁水溪一帶，兇番充斥，狙殺行人。乃於大南澳山腰，再闢一路，旁通新城。一以避海濱懸崖之險，一以塞兇番歧出之途。經派千總馮安國帶勇往辦。涉溪五重，方開十餘里。十一月十一、十三等日，正在開路，突有兇番千餘，分伏放鎗。我軍竭力抵敵，擊斃四人始退，而我軍陣亡者四人，傷者十八人。十五日，行至崇山之麓，我兵正在峽中開鑿，忽聞鎗聲四起。抵禦兩時，至者愈多。黃明厚、馮安國以該番傾社而至，其中必虛。分兵繞擣，其無人。惟見新舊髑髏，每寮或數十顆或百餘顆。乘風縱火，燬寮十數，陣番始散。是日計亡兵勇四名，重傷二十名。其駐大濁水溪之勇，由小南澳運糧而歸。於十三日，途過石壁，突遇兇番蜂擁包抄，陣亡二人，溺死四人，重傷一人。經守備朱榮彪馳隊赴救，始各駭散。羅大春以番族肆擾，難疏提防，而山地遼闊，不敷分佈，飛函商請添兵。臣等即檄駐彰化之宣義左右兩軍馳赴，日內可到。惟新城、奇萊一帶，應如何設立營汛、建造墩臺，俟羅大春親至相度，再籌布置。此北路近日開山之情形也。』又曰：『羅大春以本年正月初五日，自蘇澳起程。初九日，至新城，履勘三層城、馬鄰溪等處，旁繞加禮宛、南勢，直抵花蓮港之北，中界得其黎。得其黎以北百四十里，山道崎嶇，沙洲間之。而大濁水、大小清水一帶，峭壁插雲，陡趾浸海，怒濤上擊，眩目驚心。軍行束馬，捫壁而過，尤稱險絕。以南六十里，則皆平地，背山面海，如悉墾種，非無良田。然地曠人稀，新城漢民僅三十餘戶，外盡番社。自大濁水至三層城，依山之番，統名太魯閣：曰九宛，曰實仔眼，曰龜女，曰女沙，曰符吻，曰崙頂，曰實空，曰實亞八眼，凡八社。憑高恃險，野性靡常。奇萊平埔之番，居鯉浪港之北者，曰加禮宛，曰竹仔林，曰武暖，曰七結仔，曰談仔秉，曰瑤歌，凡六社，統名加禮宛番。其性畏強欺弱。而居鯉浪港之南者，曰根老爺，曰匏干，曰薄薄，曰斗難，曰七腳川，曰理劉，曰脂屘屘，凡七社，統名南勢番，男女共七千七百有七人。雖悉就撫，而薄薄、理劉二社既順復貳。除薄薄能煮鹽，加禮宛頗耕種，餘則茹毛飲血，叛復不常，時當防範。他日建城之地，宜在奇萊。若新城、三層、馬鄰、鯉浪不過營汛之區。然必截大清水以南隸奇萊，以北隸大南澳，方足以資控制。羅大春自率大隊入新城，添設碉堡。該番驟生疑慮，呼聚悍黨，晝則伏莽，夜則撲碉。疊經奮擊，時有斬獲。自蘇澳之五里亭起，至秀姑巒之鵲子埔止，計地三百四、五十里，擬分五段，沿途建硼三十有二，各派營哨屯之，俾得一氣聯絡。即以宣義左營駐三層城，策應鵲子埔以北；宣義右營駐加禮宛，策應鵲子埔以南。此花蓮港以北籌辦之情形也。其南為走秀姑巒之道，固木瓜番游獵之場也。登高一望，平沙無垠，茅葦盈丈，人跡不到。該番兇悍不亞斗史，故沃壤曠如。南北溪道闊及三十餘丈，欲造木橋，苦無巨材，乃先建支河一道。陳輝煌業率所部，結筏以濟，直趨吳全城，距秀姑巒祗數十里，即有成廣澳番目來營乞撫。別有大巴壟社、馬達唵社皆近附強番，亦就撫。平埔之番，聞已盡此。平埔既附，以之專圖高山，事勢較易。此花蓮港以南籌辦之情形也。中路原派前南澳鎮總兵吳光亮帶兩營駐集集埔一帶。嗣經臣等奏派臺灣道夏獻綸督理開山撫番諸事，吳光亮以本年正月初九日率勇由林圯埔、社寮分開兩路，至大坪頂，合為一路，進向大水窟，至頂城，計開七千八百三十五丈有奇。二月初七日復開工，直抵鳳凰山麓。躋半山，越平溪，經大坵田、跨扒不坑等處而入茅埔，又開三千七百七十五丈有奇。兩處凡建塘防八所。沿途橋道、溝渠、木圍、宿站俱漸興修，分派兵勇。自集集至社寮、大水窟、大坵田、茅埔、南仔腳、萬東埔各隘，逐節配駐。並招撫水裏、沈鹿等三十九社，男女七千二百九十有二人。現方循途漸入，斬棘披榛，以出秀姑巒之背。倘能因勢開通，將與北路諸軍聯為一氣。此又中路一帶開山之情形也。』又曰：『吳光亮以三月初九日起，至四月初八日止，自茅埔越紅魁頭，經頭社仔坪，過南仔腳萬，至合水，計開四千六百八十丈，遞建塘坊四，營壘一，茶亭、木圍、公所各二，以便往來。自初九日至於五月初八，大雨兼旬，工程稍滯。然自合水歷東埔社中，走霜山，至東埔坑頭，又開三千七百九十丈。公所、兵房隨地建置。當再陸續前進，別以人工從牛轀轆旁開一道，側接茅埔，俾得分達埔裏、集集、社寮、南投各處，以便商旅時通。』於是中路自東埔坑頭越八通關而過，為群山之最高者，與臺東秀姑巒對峙，氣象雄偉，喬木蔽天，亙古以來，不通人跡，光亮名之，摩崖刻字，至今尚存。過關而東，為雉公關，為先鋒印，為雷風洞，地皆險峻。遂經黃祈山，以光緒元年冬十一月至璞石閣。而南路自恆春之四林格，經牡丹灣、吧塱衛、卑南覓而至大莊；北路自宜蘭之蘇澳，經新城、花蓮港而至大巴壟，均以是年秋竣工。南北相通，東西可達，理番開墾為之一進。是役開路八百五十有九里，為時幾一載，而經費不過三萬餘圓，多藉兵勇之力。然以山谷深峻，瘴癘披猖，生番剽殺，頗多損失。而乃臨危遇險，不屈不撓，困苦備嘗，奮邁前進，以闢此曠古未闢之道，可謂勞矣。於是葆楨奏請獎敘。羅大春以革職提督，開復原官；吳光亮、袁聞柝各進一級，餘亦嘉賞。
　　光緒七年，福建巡撫岑毓英巡臺，以大甲溪為南北要道，溪大流急，每苦難涉，乃勸紳富捐款，助以官帑，築隄架橋。以鐵桶積石為礎，橋長百五十丈，費款二十萬圓。越年六月十七八日，山水驟漲，奔流挾木而下，橋礎斷絕，隄潰六百丈。巡道劉璈擬修，飭臺北府查勘，費須數萬圓。璈再集紳富議捐，眾以溪險流大，恐無益，其時秋漲方盛，驟難施工，遂止。璈以臺南為首善之區，而道路湫隘，市廛櫛比，非以安民居而興商務也。乃議開運河，導水入城。東引五空橋之水，南引二層行之水，北引柴頭港之水，以出於海。宣積穢，利運輸。河之兩旁改築大道，植樹列屋，為郡之表。前時安平之水可達郡中，其船至大井頭街，而河道漸淤，水多溷濁，故璈欲疏之。而郡人以拆屋多損，持不可，其議又止。安平距郡治六里，中隔帶水，往來乘舟。璈命防兵築之，旁樹榕柳，於是始有馬車，行者稱便。十三年，巡道陳鳴志、鎮海後營副將張兆連合請巡撫劉銘傳，別闢後山之路，自彰化之集集以達臺東之水尾。剋期進工，東西並舉，自正月以至三月，大功告成，而前後山之連絡較縮矣。
　　先是光緒六年，銘傳上疏，請造鐵路以圖自強。略曰：『臣嘗私患竊歎，以為失今不圖自強，後雖欲為，終恐無及。夫自強之道，練兵、製器固宜次第舉行，然其機括莫急於築造鐵路。夫鐵路之利於漕務、賑務、商務、礦務、釐捐、行旅者，不遑殫述，而於用兵之道，尤急不可緩之圖也。查中國要道，南路宜開二條：一自清江經山東，一自漢口經河南，俱達京師。北路宜自京師，東通盛京，西通甘肅。惟是經費浩繁，急切未能盡舉。擬請先修清江至京師一路，與本年議修之電線，相為表裏。事關軍國，安危繫之。若輾轉遷延，視為緩圖，徒託空言，永無自強之日矣。』旨下內外大臣議奏。李鴻章、劉坤一均贊其議，而駐德公使劉錫鴻方歸自歐洲，亟言不可。議遂寢。及銘傳任臺灣巡撫，十二年，奏請試辦鐵路。略曰：『臺灣既為我國海防之要，當此建省之時，宜速振興殖產，招徠工商，以為富強之計。而欲行其事，必先利其器。曩者奏派革職道張鴻祿、候補同知李彤恩等考察南洋商務。今既歸臺復命，新設輪船公司以往來淡水、新嘉坡、西貢等港。然以臺灣內地運輸未便，遂致沿山貨物，不能配至港口。據該委員稟稱：「南洋僑商素聞臺灣土地肥沃，出產繁盛，官府又竭力鼓勵，多欲來臺經營。然荊棘滿地，道路崎嶇，欲期工商聚集，貿易勃興，實非易事。擬請築造鐵路，起自基隆，以達臺北，與各港連絡。不特可以振全臺之商務，而亦大有裨於海防也」。又據該委員等稟請：「當此國家財政困難之秋，官辦非易。請招募商款壹百萬兩，發行鐵路股票，以其得利，攤還母息。則不動公款，而鐵路可成，誠計之善者也」。臣愚，以為臺灣不獨海外之孤島，實為東南七省之屏蔽。將來通商惠工，開闢利源，全臺經費，足以自給。而臺北駐防之兵，調轉自在，永保巖疆。如練軍、清賦以及架設電線，次第舉辦，本年內外當可陸續告竣。至如築造鐵路，臣已深信不疑。唯以經費之故，躊躕至今。茲幸該委員等請以商款措辦，唯由官府保護，將來坐收其利，其議甚善，似可舉行。至如築造鐵造之利，除驛遞、開墾、商務之外，尚有益於現今臺事者三，請略陳之。臺灣四面皆海，防不勝防。基隆、滬尾、安平、旗後四口，現雖建造砲臺，駐兵防守，而新竹、彰化沿海一帶，港汊分歧，一旦有事，敵兵上陸，南北隔絕，全臺立危。若築造鐵路，則調撥軍隊，朝發夕至。是其便於海防者一也。臺灣既建一省，選擇省城，控制南北。其地襟山帶海，最為適當。然距海較遠，將來建築衙署廟宇，鳩工治材，運輸不便。若鐵路開通，則商業可致繁盛。是其便於建省者二也。自臺北至臺南，計程六百餘里，中多巨溪，春夏之際，山水暴漲，行旅遏絕。臣今擬於大小各溪上流窄處，架設橋梁，通算工費須銀三十萬兩。今若許准建築鐵路，則此橋梁二十餘條，一齊興工，可為朝廷節省巨款。是其便於臺灣工事者三也。』疏上，下旨照議。於是設鐵路總局於臺北，以記名提督劉朝幹為總辦，從事招股，應者甚多。以德人墨爾溪為監督，英人馬禮遜為工程長，測量路線，自臺北至基隆二十英里。是年六月，自大稻埕起工。以余得昌所帶昌字四營為工役。中經獅球嶺，開鑿隧道，長十八鎖。翌年，由臺北而南，涉淡水河，架橋以渡，長千五百二十英尺，以時啟閉，下通舟楫。越龜崙嶺，經桃園、中壢、大湖口而至新竹，計長四十二英里，中有巨橋三。如紅毛田溪之七百五十英尺，鳳山崎溪之六百八十英尺，荳仔埔溪之六百十七英尺，此工事之難者。而臺北至基隆以十七年十月開車，臺北至新竹則至十九年正月告竣。路廣十一、二尺，軌條闊三尺六寸，重三十六封度。其機關車十五噸，或二十五噸。列號之外，又錫以名，曰騰雲，曰御風，曰超塵，曰掣電，言其速也。分上下兩等，設備頗簡。每車長約二丈，貨車略同。凡設車站十六處，均以土造，曰火車房，其驛長曰司事。顧當草創之時，站中不設信號機，亦無昇降場。其始每日開車六次，後乃減為四次。然途中遇車，隨時可以搭乘，故時刻不定。每逢大稻埕致祭城隍之日，臨時增駛，以便往來。而歲首、臘底以及五節均停車焉。乘車之費，自臺北至基隆者四角四尖，而至新竹者八角六尖，上等倍之，每里約當二尖一釐。貨物則擔抵一人。平均一日之客，臺北基隆五百人，臺北新竹四百人。顧是時民用未慣，物產未盛，而基隆河之水尚深，舟運較廉，鐵道未足與競，以是入款尚少，每月搭客一萬六千圓，貨物四千圓，收支不足相償。然銘傳又欲達至南路，以速全臺交通。而自新竹以南，溪多且廣，非可易過。乃命德國工師測量大安、大甲兩溪，籌架鐵橋。其策果成，臺人之福也。
　　當是時，銘傳以厲行新政，清賦加稅，民怨其苛，而政府又多方掣肘，物議沸騰，工事遲進。十七年，遂稱病辭職。邵友濂繼之，疏言經營鐵路之難。略曰：『臣查臺灣為海外孤島，港汊分歧，欲為居中控制之策，固宜建築鐵路。然經營七年之久，僅得臺北竣工。從前籌劃不為不善，而卒未能相副。何也？臺灣土地鬆浮，田園漫衍，培築不密，隨見崩塌，又或坡陀參差，巒壑倚伏，曲直不定，高下靡常，北穿獅嶺，洞隧百尋，南度龜崙，踰九折；路工之難如此。又或谿澗縱橫，宜臨宜束，水流湍急，因勢築防，矗址重淵，搆基陡岸，洪波方迅，壘石旋傾，積沙既深，插樁亦陷；橋梁之難又如彼。加以工銀料價，其須倍加，此後增進，計難逆料。』奉旨批准，而臺灣鐵路為之一挫矣。顧自基隆至新竹計程六十二英里七十鎖，用款一百二十九萬五千九百六十兩，每英里僅二萬六千五百七十五圓，較之他國所築，工費較省，蓋以使用兵役之故。而所雇路工其資亦廉，每名日給三角。工師多用粵人，如淡水鐵橋則張家德所築者，技亦巧矣。鐵路所過之地，大小橋梁七十四、溝渠五百六十八。其軌條雖購之英國，而枕木則皆用臺產，故別設伐木局，以統領林朝棟辦其事，入山採取。凡松一片為價三角五尖、樟四角五尖，由溪運往。而樟較耐用，且取之不盡。友濂既奏准停工，乃由福建藩庫借撥一百零四萬兩，贖歸官辦。裁伐木局，併鐵路局於通商，以縮小之。而臺灣鐵路遂不進。
　　自恆春（十五里）柴城（十八里）柴寮（十五里）楓港（十五里）枋山（十三里）嘉鹿塘（四里）率芒溪（五里）枋寮（十二里）蘆竹塭（十四里）東港（七里）王爺宮（十六里）芎蕉腳（八里）鳳山東門
　　自鳳山（九里）大將廟（十一里）楠梓坑（十里）橋仔頭（十里）阿公店（二十里）大湖（七里）二層行溪（十里）大林莊（三里）安平南門
　　自安平（三里）柴頭港（四里）三崁店（十里）看西街（十五里）曾文溪（九里）茅港尾（十五里）火燒店（十五里）下茄苳莊（十八里）水堀頭（十二里）嘉義西門
　　自嘉義（五里）牛稠溪（八里）打貓街（七里）大莆林（十里）他里霧（十二里）虎尾溪（五里）剌桐巷（二十里）寶斗街（十五里）二抱竹莊（十二里）茄苳莊（八里）彰化南門（由他里霧別行十里至雲林城）
　　自彰化（五里）茄苳腳（七里）大肚街（十五里）沙轆街（八里）牛罵頭（八里）大甲溪（五里）溪北（五里）大甲街（十里）房裏街（十里）吞霄（二十里）後壟（十五里）中港（十七里）香山（八里）新竹西門
　　自新竹（十三里）鳳山崎（十里）大湖口（十五里）楊梅壢（七里）土牛溝（十三里）中壢新街（十五里）桃仔園（十里）龜崙嶺（十五里）新莊（十二里）淡水南門
　　自淡水（十二里）錫口（十五里）水返腳（十六里）八堵（九里）暖暖街（二十五里）三爪仔莊（八里）龍潭堵（十五里）三貂嶺（二十五里）三貂溪
　　計七百九十三里
　　自三貂溪（九里）牡丹坑（八里）草嶺頭（十五里）大里簡（二十一里）北關（九里）頭圍（十五里）礁溪（十一里）宜蘭北門
　　自宜蘭（十五里）溪洲渡（五里）羅東（十二里）猴猴莊（十八里）蘇澳（二十里）東澳（三十里）大南澳（三十五里）大濁水（二十五里）大清水（三十五里）得其黎（十里）新城（五十里）花蓮港
　　自花蓮港（二十里）吳全城（三十九里）大巴壟（二十二里）周塱社（二十二里）水尾（三里）璞石閣（二十四里）石牌莊（四十五里）卑南草寮（五十里）卑南寶桑
　　自卑南（二十里）知本（二十五里）大貓裏（三十三里）千仔闢（二十里）巴塱衛（十里）阿郎壹溪（二十七里）牡丹灣（二十五里）八瑤灣（二十里）萬里得（二十里）射麻裏（十三里）恆春東門
　　計八百零八里
　　自林圯埔（十七里）大平頂（七里）大水窟（七里）鳳凰山麓（十八里）茅埔（十八里）南仔腳（十九里）東埔社（十里）東埔坑（十五里）鐵門洞（十八里）八通關（十三里）八母坑（十八里）雙峰仞（九里）大崙溪（二十五里）雷風洞（三十一里）打淋社（四十里）璞石閣
　　計二百六十五里
　　自楓港（十里）射不力（十五里）雙溪口（二十里）大雲頂（十五里）英華嶺（二十里）阿郎壹溪（十里）巴塱衛（二十里）干仔闢（二十里）干仔崙（十三里）大貓裏（二十五里）知本（二十里）卑南
　　計二百三十六里
　　自下淡水（十二里）赤山（十五里）雙溪口（二十里）崑崙坳（十里）大石巖（四十里）諸也葛（二十里）干仔崙（十三里）大貓裏（二十五里）知本（二十里）卑南
　　計一百七十五里
　　自艋舺（八里）仔尾（九里）樟腳（六里）深坑（十二里）崙仔洋（十八里）銃櫃（十一里）頭圍（十五里）礁溪（十五里）宜蘭北門
　　計一百零三里
　　自鹿港（十二里）馬鳴山（五里）三塊厝（三里）彰化西門（五里）大竹圍（十里）內快（十里）本縣莊（十里）營盤口（五里）南投（二十里）集集街（十里）風谾口（二十里）頭社（十里）水社（十里）新城（十里）白葉嶺（十里）埔裏社
　　計一百五十里
　　荷蘭為海上之霸，侵略臺灣，以拓商務，夾板之利，遠暨東西，而以安平為碇泊之口。其時港道深廣，可至熱蘭遮城，小者且及赤崁樓下；樓固海中小島也。安平之北謂之臺江，舳艫千艘，聚會於此，今則變為平陸矣。荷人既據安平，駐兵戍守，開鑿運河至柴頭港，又北至看西，以通蕭壟、麻荳諸社，故道猶存，則今之鹽水溪也。安平之南為七鯤身，港汊紛錯，今亦淤為平陸矣。當是時，航運之利，西至閩粵，東及日本，南遍爪哇。安平一口遂為交通之紐矣。
　　延平克臺，亦恃航運，故能橫厲重洋，以憑天塹，而清人莫敢抗。永曆十八年，英人來請通商。二十年，呂宋總督派使來聘。二十八年，命戶都事李德赴日本。又造巨舶往賈暹邏、呂宋、葛拉巴。其後輒相貿易，皆有航運之利。當是時，清廷方嚴海禁，凡入海者殺無赦，而閩、粵人之住南嶠者已數百萬人，均以臺灣為內府，故得獨操通海之利。
　　清人來後，雖開海禁，而商船渡臺者須領照，由廈防廳司之，至則臺防同知驗之。其船皆漳泉富人所造。有糖船、橫洋船，材堅而巨，大者可載六、七千石。南至南洋，北暨寧波、上海、天津、牛莊，販運之利，頗操其益。故郡中商務一時稱盛。其後派運臺米，配載班兵，船戶苦之。積穀日多，遂有僱船官運之議，語在糧運志。續以蔡牽之亂，俶擾海上，凡十數年，商船多毀。於是至者日少，而漁船愈眾。然漁船輕小，向不配差，口員照例僅查出入。積滯公文，數月不至。道光三十一年，巡道徐宗幹議定，漁船兼配公文，以免阻遏。前時郡中有太平船二艘，專以運送兵丁骸骨並附客柩，招募郊商舉充，棄廢殆將十載，至是議興之。
　　通商以後，外貨紛至，於是始有輪船，設船政廳以理之。同治七年十一月二十二日，總理各國事務衙門咨稱：『本年九月初十日，據赫總稅務司將引水章程十五條改為引水新章十條，申送本衙門，於九月十五日照會布、俄、英、法、美、日各國駐京大臣去後，除日本國未接照復外，茲據布、俄、英、法、美各國駐京大臣先後照復，允飭各口領事試辦等因前來。除札知赫總稅務司遵照外，相應抄錄總稅務司所改章程十條，咨行查照。』總督接後，即飭巡道遵辦。於是復訂臺灣各口引水分章十條，與專條略有更改。十年，英船海輪始定臺灣航路，以往來安平、淡水、廈門、汕頭、香港，每兩星期一回。其船尚小，載重僅二百七十七噸，而貨客繁夥，獲利厚。乃設得忌利士公司，以爹利士航行香、汕、廈、安，科摩沙、海龍、海門行於汕、廈、淡水，而臺灣航業遂為所攬矣。光緒七年，巡撫岑毓英巡臺後，以臺地孤懸海外，非舟莫渡，商諸船政大臣，派撥琛航、永保兩輪船，循環來往，以速文報，並准商人配貨。是為官辦之船。其搭客自安平至廈門，或自基隆、滬尾、艋舺至福州每人三圓，自安平至福州及由臺北至廈門者五圓，又自臺南至臺北者亦三圓。貨物之，則照招商局所定，酌減二成。一時頗殺外船之利。其後又增伏波、萬年清兩船，以速郵遞，而載煤至上海者亦較多。法人之役，沿海被封，出入杜絕，唯帆船時得偷渡，然每遭擊沉，往來殊險。十一年，巡撫劉銘傳以飛捷、威利、萬年清航行臺灣及中國各港。十二年，設招商局於新嘉坡。又以三十二萬兩購駕時、斯美兩船，往來上海、香港，遠至新嘉坡、西貢、呂宋。而外船之載糖、茶者多至日本、美國。太古輪船亦時一往來。於是航業漸盛。先是光緒二年，帆船之至淡水者百十一艘，而輪船僅四十四艘。至十六年，則帆船減為八艘，而輪船增至百二十六艘，計有十七萬七千五百餘噸。蓋自銘傳治臺以後，物產大興，商務日盛，而航運亦受其利。
　　初，銘傳既築鐵路，籌疏基隆港，以連陸運。十三年，以林維源為總辦，測量港道。擬自牛稠港至蚵港，括鱟嶼於中，填平海岸，以建車站。又自小基隆至鱟嶼，新築市廛，建埠頭，以接車站。其中按造鐵橋，長十有二丈，為車馬往來之道。惜功尚未竟，而解任去矣。
　　旗後為臺南商埠，港道稍隘。歷任稅務司疊請開鑿，巡撫丁日昌亦奏請開浚。兵備道夏獻綸稟請遵辦，而日昌以開浚之時，慮有三難：港底有石，一也；形勢有礙，二也；經費太巨，三也。獻綸復曰：『開港與挖煤不同，祗將浮沙挖去，並無石隔；一免慮也。地方形勢，既建砲臺，可以防守；二免慮也。經費一途，可由臺餉提用，似可裕如；三免慮也。且通商以來，中外遭風船隻，時有所聞，如不開浚，設有洋船遭風之事，藉此要求，反落後著。』故獻綸以為開之便。未行而獻綸卒，張夢元接任，仍不欲辦，遂以籌款未定，照會稅務司。並稟總理衙門，以前開浚估價五萬三千餘圓，續估二十萬四千餘圓，為數太巨，擬照吳淞之例暫止。九年，安平英領事霍必瀾以港道日塞，易致膠舟，遞年險惡。現有浚港之船，為價不上五千圓，願自發價疏浚，或由中國自辦。不從。及銘傳任巡撫，十六年夏五月，命英人馬禮遜查勘，將大興工事，以張貿易，未行而銘傳去矣。
　　安平至府之運河，例由三郊自浚。數十年來，日形淤塞。而安平港口又以沙汕之阻，自夏徂秋，波濤澎湃，輪船不能入口，多泊於四草湖外。一遭大風，駛避旗後，遠或繫碇澎湖，貨物起落，以是困難。商務之興，為之頓挫。
　　夫臺灣處大海之中，又有澎湖隔之，黑潮所經，其流甚急。澎之四圍多礁石，舟觸輒破。故自通商以來，輪船遭者凡數十次。雖有巡洋哨船以為救護，而事起倉卒，慮有未周。光緒二年夏六月，福建巡撫札飭各廳縣，選舉沿海地甲頭目，分擇地段，責成保護中外船隻在洋遭風之事。並頒行圖冊章程告示，委員前往各海口確查，由各廳縣給發號旗，以為憑准，俾其督率鄉民，實力救護。十年秋八月，英船某自旗後遭風，漂至草湖。時適法人犯臺，沿海戒嚴，莊人見之，以為敵船也者，持械禦之，躍登船上，刃傷船長，並奪貨物。鹿港同知鄒鴻漸趣往彈壓，北路營游擊郭發祥、署彰化知縣蔡祥麟亦至，救其船人，追還所失。兵備道陳鳴志乃與領事霍必瀾商議賠款，而船主不從。旋委鳳山知縣李嘉棠再與領事交涉，往返數次，以七兌銀七千圓賠之，事始息。十一年夏六月，琉球漁人陳文達等十二人遭風至基隆，莊人救之，給以路費，並修船費六圓，送之歸。十二月，復有日本駁船漂至後山高士佛，恆春知縣派人救之，資遣回國。十四年十一月，英船威定在洋遭難，澎湖右營都司李培林率兵救起五十餘人。十八年八月，澎湖大風，海水群飛，英船卜爾克自上海航行香港，觸礁沒，溺斃洋人一百三十餘名，澎湖官民赴救，得二十三名，載至府治，知府唐贊袞禮之，水師總兵王芝生餽金三百，英人大喜，救護之人各有賞給。
　　初，紐西蘭海上保險公司來臺開辦保險事務，委瑞興洋行理之，已而華洋保險公司亦分設南北，商務日興，而航運往來亦日盛。
　　置郵傳命，其來久矣。明制十里設一鋪，每鋪設鋪長一名；鋪兵要路十名，僻路四、五名，即於附近有丁力田糧五斗以上、二石以下點充，必須少壯正身。每鋪設十二時晷一個，以驗時刻。鋪首置牌門一座，牌額一方，簿歷二本。鋪兵各備夾板一副，鈴櫸一副，纓鎗一把，棍一根，回歷一本。凡遞送公文，照古法，以一晝夜合為一百刻。每三刻行一鋪，晝夜須行三百里。公文一到，不問多少，隨時遞送，無分晝夜。鳴鈴疾走，以交前鋪。即於回歷附寫到鋪時刻，以憑稽考。鄭氏因之，南北各設鋪兵；故臺人謂十里為一鋪。清代沿用明制。乾隆二十一年，乃裁驛丞。而臺灣以遠隔重洋，向未設立，僅置鋪兵，以事遞送。軍務之時，兼用塘兵。顧此為公家之用，民間私信必覓長足以寄。市鎮繁盛之區，或設信局，以代傳命。信資之數，按道為差，而每多阻滯，或致遺失，不能朝發夕至也。
　　同治十三年牡丹之役，欽差大臣沈葆楨治軍臺南，奏請架設電線，以速軍情。乃由丹墨國人德勒耶攬辦。光緒三年，巡撫丁日昌議由臺南府城至鳳山之旗後，先行開辦，飭游擊沈國先率福州船政電報學堂學生蘇汝灼等，以七月初十日自郡起工，九月初五日告成。凡二線：一自郡治達安平，一達旗後，計長九十五里。是為南路電線之始。十年，法人來犯，軍書旁午。巡撫劉銘傳以南北電報未通，不足以輔戎機。十二年，飭通商局委員李彤恩與上海德商泰東洋行立約攬辦。凡兩線：一自臺北郡治分歧而至滬尾、基隆，一至臺南與舊線接，計長八百里。而於新竹、苗栗、彰化、雲林、嘉義各設局辦理。十四年四月竣工，以候補道張維卿為總辦。是為南北交通之線。十三年八月，又自淡水沉設至福州之芭蕉島，而安平亦接至澎湖。是月二十一日，輪船飛捷自福州起工，翌日達滬尾，與陸線連。乃赴澎湖，以接安平。海陸兩線既成，自臺灣可通福州，遠而至於東西各國，莫不瞬息萬里，而臺灣不至孤立矣。
　　當是時，銘傳既築鐵路，以利交通，又以鋪遞遲緩，奏請改設郵政。十四年，置郵政局於臺北，各地皆設分局。郵票兩種：一為官用，不徵其費；一為民用，按站計費，每站長百里，凡信一函重二錢以內者徵錢二十，付郵之時交納。自臺南至臺北凡十三站，每函須二百六十文。郵路以外之地，別加其費。其發中國外洋者，則以輪船代遞。又有郵船兩艘：曰南通，曰飛捷，按期往來於上海、福州及臺之各港，以遞送之。唯郵票之式，彫印頗粗，上繪一龍，國徽也；下繪一馬，驛也，所以示中國之郵傳也。十五年十一月，奏頒臺灣郵政章程，歸巡撫管理，以候補道任其事。每年入款達一萬兩。而民間信局仍開設，頗奪公家之利。使得逐漸更改，臻於至善，必有可觀。
　　是年又設電報學堂，聘西洋教習，以授臺人子弟。而英國醫士梅威令既在旗後，自設醫館，傳授醫術。十六年九月，復請架設電話，以廣學業。通商局不從。及邵友濂至，而電報學堂亦廢矣。乙未之役，劉永福駐臺南，安平稅務司麥嘉林請設郵政，其制略同前時，半取歐洲成法，以稅務司兼辦之。票印一虎，民主國之章也。凡三種：分為三十文、五十文、一百文。以兵遞之。當是時戎馬倥傯，私信斷絕，故民間多用。乃未幾而臺南亦陷，其制遂止。
　　臺灣為南海之邦，而東西洋交通之道也。船舶往來，以是為的。然而礁石隱現，風濤澎湃，稍一不慎，舟輒破碎。往時船舶自廈來南，過澎湖後，遙望王城之老榕，以取航程，漸近漸現。城在安平海隅，址高而望遠，荷人所建也。然當天昏月黑時，四顧茫茫，東西莫辨，則於巡道署內立一燈竿，高可三丈餘，每夜燃燈，用以照遠。是為燈臺之濫觴。舊例：船舶出入，巡道管之，故以是為航路之準。雍、乾之間，商務大盛，帆檣相接，北至天津、牛莊，南至暹羅、呂宋，皆以澎湖為門戶。而澎湖錯立大海，群島相望，沉舟之禍，時有所聞。乾隆三十四年，臺灣府知府蔣元樞檄澎湖通判謝維祺，擇地於西嶼之杙仔尾，建造石塔七級，座約五丈，每夜燃燈，光照海上。是為燈塔之始。道光八年，修之。光緒元年，乃倣洋式為燈臺。先是同治六年三月，美國商船那威號遭風，至鳳山之鵝鸞鼻，觸礁而沒。事後美領事請建造燈臺，以利航海，政府許之而未設也。已而日本來討牡丹社番，駐軍瑯𤩝，亦請速建。八年，聘英人為工師，費款七萬，規模宏大，光照二十餘海里。臺成，照會各國，以地邇番界，駐兵守之。
　　安平燈臺：在安平海關之側，以磚建之。形圓而色白，距水面七丈七尺。燭光三百五十燭，可照遠十四海里。每四秒發光一次，為第六等閃光白色。光緒十七年建。
　　打鼓燈臺：在鳳山縣打鼓哨船頭，以石造之。為四角形，距水面十六丈四尺。燭光三百五十燭，可照遠十海里，為不動白色。光緒十八年建。
　　鵝鸞鼻燈臺：在恆春縣鵝鸞鼻莊土名船帆石之南，以石造之。形圓而色白，距水面十八丈。燭光二萬六千燭，可照遠二十餘海里，為第一等不動白色。
　　淡水燈臺：在淡水海關之側，以石建之。為四角形色白，距水面三丈三尺。燭光一百燭，可照遠九海里。或紅或綠，以分別之。而滬尾街上別建燈竿，火用瓦斯，色白，每二秒間發一閃光。燈高三丈五尺，距水面十四丈二尺。燭光三百五十燭，可照十五海里。均為光緒十四年建。
　　西嶼燈臺：在澎湖廳西嶼，則漁翁島也。廈門航行臺灣之船，均以此為標幟。乾隆三十四年，始建燈塔。道光八年，修之。光緒元年，改燈臺。其燈為第四等不動白色，距水面十五丈八尺。燭光五百燭，可照遠十五海里。
