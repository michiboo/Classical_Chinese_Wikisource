　　連橫曰：昔者太公治齊，官山府海，以殖其利，管仲因之，齊以富強。故能霸諸侯，攘夷狄，功傳數世。漢興，至武帝時，拓地用兵，軍旅歲動，國計不足，設鹽鐵之官，榷酒酤之稅。文學之臣以為聚斂，而功利者且以為富國焉。臺灣榷賣之制，始於清代。初理鹽、磺，後及煤、腦。蓋此為天地自然之利，苟振興之，足以裕國而益民焉。先是臺灣鼓鑄鍋皿農具之人，例由地方官舉充，藩司給照，而納其稅。全臺定二十有七家，名曰「鑄戶」。其鐵由漳州採辦，私販治罪。蓋以臺灣孤立海上，慮造兵器，故官督之。然自通商以來，洋鐵入口，載在稅則，而舊例遂成虛文。同治十三年，欽差大臣沈葆楨奏請廢止，用者便之。夫榷賣之制，各國皆有，大小輕重，或有不同。而臺灣之所行者則此。記曰：『百姓足，君孰與不足。』旨深哉！
　　臺灣濱海之地，煮水為鹽，其利甚溥。前時鹽味苦澀，不適於用，多自漳、泉運入。永曆十九年，諮議參軍陳永華始教民曬鹽，擇地於天興之南，則今之瀨口也。其法築埕海隅，鋪以碎磚，引水於池，俟其發滷，潑而曬之，即日可成，色白而鹹，用功甚少。許民自賣，而課其稅。歸清以後，鹽戶日多，銷路愈廣；爭曬競售，市價不一。雍正四年春，奏歸官辦，由府管理。分設鹽場四處：曰州南，曰州北，為臺邑武定里；曰瀨北，為今附郭之鹽埕莊；曰瀨南，則鳳邑之大竹里，而毗於打鼓山麓也。每場設管事一名，巡丁十人，或八人、或六人，視其大小，以防私漏。鹽戶曬鹽，例於春冬，春曰大汎，冬曰小汎，以夏秋多雨也。鹽成運納於場，而發其價。每石時銀一錢二分。瀨南稍遜，減二分。歲收約九萬石，或至十萬石。府中設總館一，市鎮各設分館。販戶赴館繳課，領引而出。其鹽石銀三錢。水運陸載，視路遠近，以定市價，故各地不均。鹽課所入，每月支發鹽戶及經費外，悉存府庫，造冊申報，以充兵餉。乾隆二十年，增設瀨東，為嘉邑之井仔腳。而布袋嘴、北門嶼亦先後分設。蓋以彰、淡設治，墾戶日進，故由此給之。五十五年，議定臺灣定額之外，所有埕底泥鹽，歲約二萬石，分撥各廳銷售。每年徵課一千八百十八兩餘，入冊奏銷。嘉慶十五年，設噶瑪蘭廳。鹽用瀨北，歲銷七千石，歸廳採運。每石售銀三錢三分，共徵二千三百十兩。除原價及折紋銀外，可得盈餘紋銀一千三百三十七兩。先是興化、惠安魚船，每當春夏之交，遭風收泊蘭屬，運鹽散賣，斤錢七、八文。間有收積居奇，至秋冬時，價至二、三十文。及設官後，禁私販，議照汀州行銷廣潮鹽引，募雞籠小船，給照至蒲田、惠安就場購運，以資民食。蓋以蘭地僻處北東，府鹽運至淡水，又須待風而入，費大時久，或虞斷絕，故其價昂。而司道不許。以蘭為臺屬，行銷府鹽，可杜私販，且緩急足濟，乃議定歸廳。自十八年三月為始，每斤價十六文，用者便之。道光四年閏七月，省議以南靖、長泰二縣鹽引阻滯，奏請臺灣代銷。於是歲課一萬七千石，合以臺灣自曬者十三萬石，入款頗巨。自是以來，北鄙日闢，淡屬住民幾數十萬，而仍行銷府鹽，採配不便。咸豐中，始許於虎仔山自曬。一時私鹽充斥，課項銳減。同治六年二月，改歸道辦，嚴緝捕。虎仔山場亦歸官，七年移府，九年二月復歸道，十年仍歸府辦。而鹽引愈多矣。
　　澎湖四面皆海，小島錯立，其地斥鹵，可以自曬。仍銷府鹽，每銀一圓售八十斤，色灰稍苦。澎人以海為田，需鹽較重，一旦不至，人受其病。光緒初，議設鹽場，不許。十一年建省，十四年整飭鹽務，南北兩府各設總局，以攬其事。南歸兵備道，而北歸布政使。基隆、艋舺、宜蘭、新竹、大甲、鹿港、嘉義、鳳山、恆春、澎湖各設總館，各地仍置小館，由民攬辦。其館主多鄉紳宦戚，獲利不少。大者歲盈萬金，小亦一、二千圓。臺灣銷鹽約按人口，每人日用三錢，年須六斤十二兩。以三百萬人計之，則當鹽二千二十有五萬斤。斤勻銀一分，為二十萬二千五百兩，實歲入之一大宗也。
　　生番渾噩，僻處內山，茹毛飲血，需鹽孔亟。其歸化者由官給之，或以互市。而舊志載崇爻山有鹹泉，掘地汲之，編竹為鑊，內外塗泥，煮之成鹽。若中壢、後壟各地熟番，有以挑沙瀝鹵自煮者，官不徵課。蓋歸化時，曾經奏准者也。
　　硫磺產於淡水，為今北投之地。當西班牙人據臺時，曾掘取之。而瘴毒披猖，蟲滋水惡，工人多病。歸清後，康熙三十五年冬，福州火藥局災，典守者負償，欲派吏往，無敢至。仁和諸生郁永河適在省，慨然請行。三十六年春二月至郡，四月北上，先命淡水社通事張大入北投築屋。既至，集番酋飲，告以採磺事，與約一筐易布七尺。番喜，各負磺至，命工煮之。磺有黃、黑二種，質沉有光，以指撚之，颯颯有聲者佳，反是則劣。先碎為粉，暴日極乾。鑊中置油，徐入土，以兩人持竹桿攪之。土既得油，則磺自出。油土相融，而後成物。一鑊可得四、五百斤，或一、二百斤，唯視火候之純疵爾。產磺之地為內北投，石作藍靛色，有沸泉，草色萎黃，無生意。山麓白氣縷縷，如雲乍吐，是為磺穴。風至，磺氣甚惡。更進半里，草木不生，地熱如炙，白氣五十餘道，皆從地底騰激。怒雷震撼，地岌岌欲動。所以不陷者，熱氣鼓之爾。穴中毒焰撲人，觸腦欲裂。左傍一溪，聲如倒峽，即沸泉所出源也。永河著稗海記游，其所言略如此。當是時，淡水未闢，而北投又在番境，奸宄潛至，私製火藥。乾隆中，出示禁止，嗣命屯丁守之。每年四季，北路營副將派弁入山，焚燬草木，以杜私煮。同治二年，福建巡撫徐宗幹奏請開採，以俾軍務。六年，淡水同知嚴金清稟請不可，以採之有四可慮。八年，盧璧山奉南洋通商大臣之命，來臺採辦，募工煮之。既而閩浙總督英桂飭總兵楊在元、兵備道黎兆棠派員會勘。蓋以其時整軍經武，多用火藥，故議開採。然以所產未巨，恐耗經費，九年，復封。及劉銘傳任巡撫，謀殖地利，光緒十三年，奏設腦磺總局，與樟腦皆歸官辦。而所產日盛，以至於今。
　　煤為礦產大宗。臺灣多有，而基隆最盛。當西班牙據北時，則掘用之，其跡猶存，為今之仙洞。歸清以後，仍事採掘。乾隆中，移民漸眾，以其有傷龍脈，請官禁止，然尚有私掘者。道光十五年，淡水同知婁雲再示禁。十七年，同知曹謹復禁。而是時海通已啟，東西往來，以臺為徑，各國遂多注目。禁煙之役，英艦窺基隆。及平，英人輒來臺灣，謀通商。二十八年，英國水師游擊吳倫至基隆，查勘煤層，歸報其國。三十年，英公使請准英人開採，不許。咸豐四年，美國水師提督彼里亦來勘，以煤層豐富，謀據此地，建軍港，以開美國貿易之途，而臺人不知也。天津之約，許開基隆通商。同治三年，福州稅務司上書，陳採煤之利，請准英商租地開辦。淡水稅務司亦為是言。巡撫徐宗幹奏言不可。而紳民亦立公約曰：雞籠山一帶，為合境來龍，靈秀所鍾，風脈攸關。近有沿海奸民，訛言山根生有煤炭，難保無人偷掘。一經損傷，全臺不利。如遇偷挖，即行圍捕送官。倘敢抗拒，格殺勿論。有不遵者，公議懲罰。然其後私掘愈多，勢不能禁。九年春正月，總督英桂命署道黎兆棠派員查勘，乃委江蘇候補道胡斌與淡水同知會勘。據復海港東邊之深澳、八堵、土地公坑、竹篙厝、偏坑、田寮港、後山、石梗港、暖暖、四腳亭、大水堀等處，皆屬旁山，無礙正脈；遠隔民居，且於田園廬墓亦無妨礙。計得九十二洞。閉歇者二十三洞，其煤已竭，地歸山主。停辦者二十一洞，以價賤滯銷，流淺難運。現開者四十八洞。而中如四腳亭四洞，夏秋之間亦流淺難運，俟八、九月方可配出。於是傳集山主及鄉人士，妥定開採章程，立石為界，不許租與外人，並私相典賣。各洞相距，南北二十五里，東西五、六里。閉者不得再開，以七十洞為限。而煤戶須本地人又有親族廬墓者，互相環保，其曾為洋行辦事者不許。煤工亦須土著，家在五十里以內者方可用。每洞不得過二十人。煤戶具保，所出之煤投行仲賣，官為督辦。違者照罰。禁約雖開，而約束尚嚴也。當是時，基隆、滬尾已為通商之口，輪船出入，用煤日多，或運至福州、廈門、每年出產多至三、四十萬擔，少亦十餘萬擔。其煤三等：上曰角煤，擔值錢二百；次中煤，稍降；又次煤粉，最賤，僅得五、六十文。此為在山之價，若運出市上，則視路之遠近而差。照例每擔徵稅五釐，唯船政局採用者豁免，而煤戶亦無稅。光緒元年，欽差大臣沈葆楨奏言：『臺灣之地，病於土曠。而土曠之病，由於人稀。重洋遠隔，勢必獲利三倍，而後內地力食之眾，不召而來。然墾田之利微，不若開煤之利鉅；墾田之利緩，不若開煤之利速。南北各省按日以煤炊爨，入冬以煤禦寒。若出口暢旺，煤價必昂，於民開不無窒礙。而臺灣則炊爨禦寒均無需此，除出口外，別無銷路。雖其煤質鬆脆，不敵西洋之產；而較之東洋，尚去不遠。然臺煤雖富，年來開採仍不甚旺，其故由於滯銷。西洋之煤，金山最夥。從前船隻皆繞金山而來，貨物之外，以煤壓載，煤佳價平，固非臺煤所能敵。自埃及紅海開通以後，洋船無須繞道金山，而金山之煤遂稀，價亦日昂。而臺煤仍不暢銷，則必減輕稅率，以廣招徠。此後稅率雖減，而入款仍不懸殊，則於民間生計當有起色。至船局所用臺煤，向係免稅，不在定則之內。今擬將出口之煤，每噸減為稅銀一錢。如蒙天恩允准，伏懇飭下總理各國事務衙門，札行總稅務司，言明臺煤無關民間日用，為洋舶所必需，是以減稅惠商。南北洋各口均不得援以為例。』詔可。三年，聘英人臺札為礦師，並購機器裝置八堵，大為開採，出口亦多。而經費繁雜，不敷開用。委員浮冒，積弊日深。八年二月，臺灣道劉璈稟請督撫，略曰：『臺北煤務為臺灣漏，中外疑議，已非一日。職道履任以來，亟思設法整頓，以期除弊興利。蓋以煤務事屬創辦，職道又未親履其地，遠觀懸揣，漫議章程，失刻失疏，均虞未協。然屢奉鈞批，又不敢以月耗巨帑責歸臺防之事，置諸後圖。從前張升道深知其難，請由船政主辦，實由於此。嗣後黎星憲復稱統歸船政辦理。蓋以煤務之壞，壞於歷辦不得其人。浮費過多，成本過重，隨處浮冒，任意報消爾。鄭倅接辦以來，自稟牘觀之，較前諸員似有把握。然以冊報論之，似其不實不盡之處，仍所不免。八堵以總炭一萬九千八百五十餘石起解，基隆祗收一萬六千五百五十餘石。十餘里間，少去三千三百餘石，已屬不解。而八堵以粉炭九千零十石起解，基隆僅收三千四百三十石，竟少去五千一百八十石。基隆收發之時，又各有失耗，大較又去一成。既減成色，又失斤重。一轉移間，一月之內，耗至八千餘石。揆之於理，似欠圓通。又工匠等聽燒官煤，月至數千石。洋人三名，月燒官煤九千斤。路旁三燈，月燒官煤四萬斤。其間不應濫支之處，不可勝數。此煤斤濫耗之情形也。至於銀錢數目，採煤工價，浮於所收之額，多至三千四百餘石。車運之價，亦難實按。種種縻費，悉難枚舉。今擬委補用同知史悠棻、候補通判李嘉棠會同辦理，不過欲於臺灣漏稍求補苴爾。』於是妥定章程八條，竭力整飭。時有畢德衛洋行攬消總炭，船局以為不可。乃於上海自設臺灣煤務分局，又於汕頭、香港、廈門託商代售。統計每年出煤一百四、五十萬石，可得二十餘萬圓，而局費不過數萬圓，入多出少，漸有起色。若能擴充銷路，尤足以興其利也。法人之役，基隆失守，煤局被燬。及平，巡撫劉銘傳奏設煤務局，委張鴻祿辦之，投資四十餘萬兩，新置機器，又聘外國礦師，召工開採。至十三年，每日出煤可百噸，而辦理未得其宜。銘傳委用粵商代辦，眾多訾議，部議以為不可，復歸官辦。及邵友濂至，遂裁撤之。
　　煤油或稱石油，其利溥，而前人未知也。臺人燃燈多用豆油，及西人發見煤油以來，運入臺，其始僅見於城市，不十數年遍村野，以其價廉而光倍也。煤油之用，以美國彗星標者為最多，次為俄墺之產，歲率數十萬圓。然臺自有煤油，而未知採法，為足惜爾。咸豐末年，粵人邱苟，通事也，勾引生番殺人，官捕之急，遁入山。至貓裏溪上流，見水面有油，味殊惡。時乏燭，燃之絕光。竊喜，以告吳某。某以百金𠕇之，而不知用。苟復𠕇寶順洋行，歲得銀千餘兩。遂互爭權，集眾械鬥，久不息。九年二月，淡水同知逮苟治罪。又以外商無在內地開礦之權，封之。及沈葆楨巡臺，聞其事。光緒四年，聘美國工師二人勘驗，以後壟油脈最旺，乃購機器取之。其始多鹽水，堀至百數十丈，達油脈，滾滾而出，日得十五擔。久之工師與有司不洽，竟辭去，遂廢。光緒十三年，巡撫劉銘傳乃設煤油局，委棟軍統領林朝棟兼辦，而出產未多，入不敷出。十七年，巡撫邵友濂撤之。聞礦學家謂臺灣油脈甚長，自苗栗而至安屬之吧哖，蜿蜒千里，如能取之，足以供用而有餘。又臺多火山，間有瓦斯，質若炭，光勝於煤，其用尤宏。
　　樟腦為臺灣特產，當鄭芝龍居臺時，其徒入山開墾，伐樟熬腦，為今嘉義縣轄，配售日本，以供藥料。其法傳自泉州。歸清以後，封禁番地，犯者死。康熙五十九年，曾逮熬腦者百數十人治罪，其業漸廢。而山麓細民猶有私熬者。雍正三年，閩浙總督滿保奏准臺澎水師戰船，令於臺灣設廠修造，以臺道臺協監督。於是南北二路各設軍工料館，採伐大木，以為船料，而檄匠首任之。臺灣產樟北路較盛。樟有兩種：香者可熬腦，臭者僅為器具。故匠首率眾入山，並許熬腦，以私其利，而他人皆禁也。道光五年，始設軍工廠於艋舺，並設軍工料館，兼辦腦務。內山所熬之腦皆歸所收，而後配出。禁煙之役，英船輒至雞籠，潛以阿片易腦。奸人牟利，私熬日盛，法令幾不能禁。咸豐五年，英商德記洋行始與臺灣道訂約購腦，每擔價十六圓，配赴歐洲。而發腦戶僅八圓，利入道署。十年，臺灣開港，外商漸至。樟腦為出口之貨，歲約二十萬圓。臺灣道陳方伯議歸官辦，設局收之。同治二年，艋舺料館改為腦館，竹塹、後壟、大甲等處均設小館，以理其事。其時艋舺、大甲所出特多，歲各一萬二、三千擔，竹塹、後壟亦各有一、二千擔，而噶瑪蘭、彰化之內山且有熬者；消用日廣。然為官辦故，外商不能獲利。五年，安平英領事請歸民辦，兵備道吳大廷不許。駐京英公使以為有阻通商，遂向總理各國事務衙門交涉。六年，閩浙總督派興泉永道曾獻德至臺，與英領事議。八年，廢官辦，新立購腦章程。凡外商入內地採腦，須先向總稅務司請給護照，填明行號姓名，完納出口稅之半，以代內地稅。運至口岸，報明海關，照章納稅，而後出口。若無護照者，將腦充公，人亦治罪。然非通商口岸，外國商船不得入泊，亦不得私自貿易。九年，始設釐金局，徵收腦釐，每百斤課銀五錢。初由商人攬辦，其後歸局。光緒十三年，巡撫劉銘傳奏言：『樟腦一項，近來日本出產甚多，而香港腦價日落。如歸官辦，每石可獲利二、三圓。臺灣產腦每年約出萬石。硫磺則臺產最佳，前兩江督臣沈葆楨奏請開禁，採備官用，歷年辦有舊章，每石成本洋一圓，官買每石洋三圓，每年出產六、七千石。上等硫磺每年祗出千石，均歸官用。其次積聚三千餘石，官既不用，商禁未開，不能出口，日久月聚，愈積愈多，不獨糜費棄置可惜，且香港年銷硫磺至萬餘石，運至江南、天津一帶，薰炙葵扇草帽，蒸炊餑餑，製造爆竹，銷路甚廣。臺灣硫磺既佳，奸民私熬販運，出口不少。夫以自採之磺，禁不出口，既聽日本暢銷，又不能禁止私熬；若設法經理，獲利雖尚未多，而於撫番經費不無少補等因。臣查樟腦、硫磺兩項，民間私熬私售，每多械鬥滋事，墾請歸官收買出賣，發給執照出口。以目前情形而論，年可獲利三萬餘圓。以後若能出產較多，銷路較暢，經理得人，日漸推廣，以自有之財，供無窮之用，實於國計民生，兩有裨益也。』詔可。乃設全臺腦磺總局，隸巡撫。而於北路之大嵙崁，中路之彰化，各設腦務總局。若南莊、若三角湧、若雙溪、若罩蘭、若集集、若埔裏社，皆設分局，以委員辦之，又有司事、執秤、查灶、勇丁分任其職。而宜蘭、恆春別設總局，以獎勵腦務。按照灶數，徵收防費，以充撫番之款；製出之腦悉歸官局，每擔八兩，售之商人為十二兩，年可獲利百餘萬兩。時為臺北德商公泰洋行攬辦，配赴香港，每擔可售二十兩，多至二十餘兩。十六年五月，臺北改歸蔡南生，而彰化由林朝棟，繳價三十圓，釐金防費在內。以十二圓給腦戶，餘入官。是年出口六千四百八十餘擔。十七年為一萬五千九百八十餘擔。十八年為一萬三千一百二十餘擔。而腦價亦漸起。蓋以歐美市場消用愈巨，化學日精，藉以製器合藥也。
　　初，德人晦實祿在南，開設瑞興洋行，先至集集設館熬腦，自配香港。數年之間，獲利不貲。及歸官辦，頓失其益，去之汕頭，以腦業交英商怡記洋行承辦。十六年五月，怡記自集集運腦七百餘擔至鹿港，九月又運五百四十擔，彰化局丁以為走私，要而奪之。安平英領事照會巡撫索還，不聽。彼此相持，勢將決裂。駐京英公使乃與總理各國事務衙門交涉，而各國亦以有礙通商，請撤官辦。旨下戶部議覆，奏曰：『熟考古今律例，鹽、硝、硫磺均歸官辦，嚴禁私販。除此三項之外，未嘗別有所禁也。臺灣內山今以出產樟腦之多，奸商夤緣賄賂，挾謀其間，不准他人售賣，實屬無謂。今英商收腦數萬斤，為巡察委員所沒，是則奸商之故意而後至此，即臺灣巡撫亦難辭其責。況樟腦一物，原係藥材，未可禁止私販。如英國地多蟲蟻，以腦薰屍，可免蟲蝕，此消用之所以較多也。此後各省新出，不論利益多寡，應先奏明而後舉辦，方為得策。伏乞諭飭臺灣巡撫劉銘傳，即將樟腦一項改為民辦，官府但可徵稅。』詔可。十一月，廢官辦，撤防勇。生番乘隙出草，燬寮殺人，沿山紛擾，腦務大損。於是請設隘勇而納防費，凡腦百斤徵稅八圓，腦丁每灶一粒月徵八角，以十灶為一份。其出口者則海關稅一圓一角五分五釐，釐金五角五分，所入仍屬不少。十七年，改腦磺事務隸布政使司，仍於北路之大嵙崁、中路之彰化，各設腦務稽查總局，下設分局，悉以撫墾分局委員兼之，以其事相關連也。二十一年，裁灶費，每百斤改徵釐金四圓。其時外國消用愈宏，香港每擔至七、八十圓，或至百圓。
　　臺灣採金始於三百年前。舊志稱鄭氏末葉，遣官陳廷輝往哆囉滿採金，老番訝之曰：『臺其有事乎！』或問之，曰：『日本採金而荷蘭來，荷蘭採金而鄭氏至。今鄭氏又採，其能晏然耶？』已而清軍果入臺。語雖不經，亦足以知採金之古。「海上事略」曰：『鄭氏時，上淡水通事李滄請取金自效，監紀陳福偕行。至淡水，率宣毅鎮兵，將至卑南覓，土番伏莽以俟。曰：「吾輩以此為生，漢人來取，必死戰」。福不敢進。歸至半途，遇土番泛舟販。福攻之，禽其酋，獲金二百兩。令道取，不從。』又曰：『金出山後，其番為傀儡種，人跡罕至。自淡水乘蟒甲，自西徂東，返而自北而南，溯溪進，匝月方至。土番善泅者從水底取之，如小豆，藏之竹簏，或秘之瓿。間出交易。』「番境補遺」曰：『哆囉滿產金，淘沙出之，與瓜子金相似。土番鎔成條，藏巨甓中，客至每開甓自炫，然不知所用。近歲始有攜至雞籠、淡水易布者。』「臺灣志略」曰：『港底金在蛤仔難內山。港水深且冷，生番沈入，信手撈之。亟起，口噤不能言，爇火良久乃定。金如碎米。』據此數說，則臺之產金已久，而多在東北。乾隆三十六年，波蘭人麥禮荷斯奇謀拓臺東，與馬波奧時科番戰。番降，獻金二十斤、銀八百斤，皆此地之產。其地為今之瑞芳附近。然則臺之產金早為外人所涎矣。光緒十一年，法事已平，巡撫劉銘傳築鐵路。十五年，架八堵車站之橋。工人入水造礎，偶見沙中有金，取出淘之。其時造橋監督為都司李家德，廣東順德人，曾游美國。而路工亦多閩、粵人，有至新舊金山者。聞之爭取，居民亦從之，各獲利，每兩易銀八兩。十六年九月，採者三千餘人，地亦日廣。十七年八月，出示禁止，而逐利之徒昏夜偷取，犯者多。基隆同知黎景嵩議歸官，巡撫邵友濂許之。十八年二月，奏准開辦，設金沙總局於基隆。瑞芳、暖暖、四腳亭、六堵、七堵、頂雙溪各設分局，派員理之。採者領照納稅，駐勇彈壓。是年冬，商人金寶泉稟請承辦，每年認繳二萬兩，一切費用及勇餉悉由支理。許之。以十九年起，撤局歸商。而自十八年二月至歲終，計收釐金二萬七千一百十二兩餘，除開局費一成並新勇一哨薪糧衣器帳房等款，實剩一萬七千六百六十二兩餘。以此劃入海防費內，奏明存案。未幾，金瓜石大石坑亦發見金苗，採者日盛。時金價頗廉，每兩在山易銀十八圓。後漸貴，歲可值銀一百數十萬圓。而臺東之新城、秀姑巒、花蓮港、得其犁、宜蘭之蘇澳、叭哩沙等，橫亙六十餘里，亦有金苗。然以開闢未久，野番出沒，居民輒遭害，取之尚少。
　　臺灣之阿片，始於荷蘭之時。荷人貿易以此為巨，消售閩、粵兩省，漸乃及於內地。當明之際，華人已有吸用，然僅以為藥，故本草綱目謂之「合敷融」，或曰「阿芙蓉」，則以罌粟實之漿而熬之也。阿片出於印度，以此為國課之大宗。而突厥、埃及、波斯皆有產。上者曰「公班」，則黑土也，味濃力大；次曰「白皮」；又次曰「金花」，則紅土也。臺灣之銷阿片，其始多用黑土，繼乃合用紅土，價較賤，故吸之者眾。乾、嘉以來，宇內無事，上自士夫，下至走卒，莫不以此為樂。及道光十八年，下詔禁止，以林則徐督兩粵，燬英人阿片一萬三千六百餘箱。英人不服，遂至搆兵。臺灣道姚瑩亦奉旨禁止，初犯者刑，再犯死，一時阿片幾絕。然英人輒以夾板至雞籠，潛與奸民授受，而易樟腦，山陬海澨猶有吸者。及媾和後，徐宗幹任兵備道，著防夷論，又謀禁止。其言曰：『銀何以日少？洋煙愈甚也。民何以日貧？喫煙愈多也。以每日每人約計之，須銀二錢，就臺地富貴貧賤良莠男女約略喫煙者不下數十萬人，以五十萬計之，每日耗銀十萬兩矣。』而臺人亦自立禁煙公約，吸煙者幾不以人齒。雷厲風行，一時殆盡。咸豐元年，洋商始來貿易，照例徵稅。十一年，設釐金局，以阿片為大宗，謂之「洋藥」。同治五年，淡水同知王鏞詳請入口阿片，不論內地已徵與否，每箱徵釐五十圓，大吏許之，歲率十餘萬兩。而安平之入款亦如之。光緒五年，改歸道署，召殷商攬辦。各地設局，按枚烙號，始得出售市上。否則以私貨論，充公而重罰之。然走私者時有所聞，而局員防不勝防也。十年法人之役，南北禁港，商船杜絕，阿片不至，市價日昂，每箱漲至千圓。兵備道劉璈奏言：『臺灣通商，以洋藥為大宗，每年進口售銀四、五百萬兩。今法人封口，洋藥不通。曾經紳耆公請，從權劃出官莊，准民自種，照例納稅。』於是嘉、彰各屬多有種者，其味較淡。而雲南、四川、福建亦有產。然臺灣銷者以印土為多，洋人運來易貨，臺商亦自採辦。臺南販土之商合設一會，曰「芙蓉郊」，輪年值理，每箱徵費二圓，以充義舉。售煙者曰「芙蓉舖」，亦有公會。銷用之廣，幾於粟米麻絲矣。先是商人陳郁堂攬辦臺南阿片釐金，欠款四萬六千兩。防務之時，軍費浩大，疊催不繳。巡撫劉銘傳札飭撤辦，提轅訊究，而璈仍任之。銘傳大怒，以其通同作弊，奏請革職。璈遂以此獲罪。
