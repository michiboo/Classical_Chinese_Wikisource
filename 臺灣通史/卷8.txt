　　連橫曰：井田之法廢矣，鄉曲猾豪，奪民之田，以殖私利。用其富厚，敖游官府，驕奢淫佚，勢過王侯。而為之佃者，胼手胝足，水耨火耕，歲稔乃不獲一飽，先疇自作，貸種於人，頭會箕歛，從而剝之。貧富之等日差，貴賤之階愈絕，而民怨鬱矣。古者量人授田，一夫百畝，其中為公田，八家皆私百畝，同養公田，所謂十一而稅也。稅以足食，賦以足兵，是故出入相友，守望相助，設為庠序學校以教之。庠者，養也；校者，教也；序者，射也。故民皆有勇而知方；居則執鋤以耕，出則荷戈而戰。忠義奉公，以衛其國。此則先王經邦蒞民之善制也。天井田養民，其田皆國之田也。及秦以後，民所自有之田也。民所自有之田，又從而賦之，亦曰以保之也。故民之輸將不怠。若已不能保，而又橫征之，使之蕉萃於虐政之中，是直以民為隸而已。
　　臺灣為海上荒土，其田皆民之所自墾也。手耒耜，腰刀槍，以與生番猛獸相爭逐。篳路藍縷，以啟山林，用能宏大其族，至於今是賴。艱難締造之功，亦良苦矣。當明之世，漳、泉地狹，民去其鄉，以拓殖南洋；而至臺灣者亦夥。山林未伐，瘴毒披猖，居者輒病死，不得歸，故有「埋冤」之名。及顏思齊至，鄭芝龍附之，墾土築屋，漸成部落。思齊既死，芝龍復降，漳、泉人之居者凡三千餘人。自生自養，以贍其家，固無政令以率之也。天啟四年，荷人入臺灣，借地土番。越二年，西班牙人亦入雞籠，各據其地，以殖土宜，制王田，募民耕之，而徵其賦。計田以甲：方一丈二尺五寸為一戈，三十一戈二尺五寸為一甲。上則年徵穀十八石，中十五石六斗，下十石二斗。其時土田初闢，一歲三熟，糖米之利，挹注外洋，故至者日盛。崇禎間，熊文燦撫閩，值大旱，謀於芝龍，募饑民數萬，人給銀三兩，三人合給一牛，載至臺灣，墾田芟舍，以其衣食之餘，納租鄭氏，故富甲七閩。延平建宅，從者尤多。休兵息民，以事農畝。向之王田，皆為官田，耕者皆為官佃，賦仍舊。宗室文武召民自闢，謂之私田，則所謂文武官田者也。定則之法，亦分三等。納稅之外，又課其賦。所謂官斗，較中土倉斛僅有八升。原田膴膴，取之無盡。耕後數年，輒棄其舊。故三年一丈，課其增減，定其肥磽，而所以恤民之困也。諸鎮之兵，各分其地，按地開墾，自耕自給，謂之營盤。三年之後，乃丈其則，以立賦稅。農隙之時，訓以武事。此則寓兵於農之意也。永曆十八年，嗣王經委政陳永華。永華善治國，分諸鎮土地，復行屯田之制。於是闢地日廣，遠及半線。二十四年，右武衛劉國軒伐大肚番，追之至北港溪，駐軍以戍；則今之國姓莊也。寧靖王術桂入臺後，以竹、滬一帶，土厚泉甘，墾田百數十甲，歲入頗豐，有餘則散之故舊，不需湯沐之奉。而諸鎮屯田至今尚留其跡。此則鄭氏富強之基也。
　　清人得臺，廷議欲墟其地。靖海將軍施琅力陳不可，乃設一府、三縣。又奏請減賦，略曰：『今部臣蘇拜等所議錢糧數目，較鄭克塽所報之額，相去不遠。然在鄭氏當日，自為一國之用。因其人地，取其餉賦，未免重科。茲部臣等奉有再議之旨，不得不以此數目議覆。如以會議既定，當按數而徵，在道府責成所係，必奉行催科。兼以鄭氏向時所徵者乃時銀，我之所定者乃紋銀，紋之與時更有加等。且臣前之議守此土者，非以其地可以加賦也。蓋熟察其地，屬在東南險遠，關係數省安危。今既設官分治，撥兵汛防，則善後之計，宜加周詳。而今所調守兵一萬，乃就閩省經制水陸兵丁六萬五千七百五十名數內抽調，兵無廣額，餉無加增。就此議定錢糧數目，蠲減於寇虐之後，使有司得以仰體德意，留心安集撫綏。數年之後，人戶繁盛，田疇悉易，賦稅自充，有增無減。豈待按數而征哉？』下旨再議。於是奏定上則田每甲征穀八石八斗，園四石，其詳如表。六十一年，巡臺御史黃叔璥以臺灣田賦較重內地。臺之一甲，得內地十一畝三分一釐有奇。內地上田，各縣徵法不一，約折色自五、六分以至一錢一、二分而止，是一甲不過徵至一兩三錢為最多矣。今臺徵穀八石八斗，使穀最賤，石為三錢，已至二兩六錢四分餘，況又有貴於此者。而民不以為病，地力有餘。上者無憂不足，中者絕長補短，猶可藉以支應；若履畝勘丈，便難仍舊矣。雍正五年，巡臺御史尹秦奏言：『臺灣全郡盡屬沙壤，地氣長升不降。所有平原，總名草地。有力之家，視其勢高而近溪澗淡水者，赴縣呈明四至，請給墾單，召佃開墾。所開田園，總以甲數。每甲約抵內地十一畝有奇。鄭氏當日分上、中、下三則取租。開臺之後，地方有司照租徵糧，而業戶以租交糧，致無餘粒。勢不得不將成熟之田園，以多報少。欺隱之田，倍於報墾之數。臣等細訪向來任其欺隱不行清查之故，則其說有五。現徵科則，計畝分算，數倍於內地之糧額，若非以多報少，不能完納正供；一也。臺灣沙地，每歲夏秋大雨，山水奔瀉，衝為澗壑，流沙壅積，熟田亦為荒壤，若非以多報少，將何以補苴虧缺；二也。臺地依山臨海，田園並無隄岸保障，海風稍大，鹹水湧入，田園滷浸，必俟數年鹹味盡去之後，方可耕種，若非以多報少，何以抵納官糧；三也。臺地土脈炎熱，不宜施肥，二三年後，力薄寡收，便須荒棄兩歲，然後耕耘，若非以多報少，焉能輸將公課；四也。臺灣佃丁皆係漳、泉、惠、潮之客民，因貪地寬，可以私墾，故冒險渡來，設使按畝清查，以租作糧，則力不能支，勢必各回原籍，以致田園荒廢，額賦虛懸；五也。夫田糧之欺隱若此，其所以致此欺隱而難以清查者又若此。自宜作何變通，以除欺隱之弊。海疆重大，與內地不同。臣等愚昧，不敢輕議，謹具實奏請聖裁。至於北路彰化一帶，縣係新設，地稍偏遠，臣等見其多屬未闢之土，亦宜召民開墾。案查淡水同知王汧曾經具詳，稱北路虎尾溪以上，間原寬曠。召民開墾之法，毋許以一人而包占數里，祗許農民自行領墾，一夫不過五甲，十夫連環互保。定限三年，比照內地糧額起科。再如熟番場地，向有奸棍認餉包墾，久假不歸。若任其日被侵削，番眾無依，必退處內山，漸變生番。宜令大社留給水旱地五百甲，中社四百甲，小社三百甲，號為社田，以為耕種牧獵之所。各立界碑，四至田畝，刊載全書，以俾日後勢豪不得侵佔。其餘草地悉行召墾，並限三年起科。臣等細加尋繹，事屬當行。唯召墾農民，以宜照臣等前摺所陳，亦令歸莊併田，務使匪類無處託足，以靖盜源。』九年，詔以臺灣土田自七年開墾及自報陞科者，改照同安則例，化一甲為十一畝三分有奇，計畝徵銀，仍代以粟，每銀三錢六分折粟一石，粟一石折米五斗；其詳亦如表。而新則較輕舊則不啻數倍。計歲徵粟十六萬九千二百六十六石九斗九升有奇。例以十月開徵，至臘而畢。每粟一石徵耗一斗，折銀五分，以防入倉之損。全臺正供之粟，支給班兵十五營，需米四萬四千八百五十一石八斗。又配運福、興、漳、泉平糶以及兵米眷米十六萬六千五百石，又運督標兵米折粟一萬五千五百七十石；詳在糧運志。顧全臺徵收粟數，不敷起運，每年以運糶四府粟價發臺，分給四縣，糴補足額。其耗粟之銀，則為官署公費，而有司且加之數倍，以入私囊。故例：有司催科，凡得八成者錄其功，而八成以上則吞沒之。一行作吏，便為富翁，故俸祿甚薄，而供奉酬酢多取之民也。乾隆九年，詔曰：『臺灣田園已照同安則例，後經部議以同安科則過輕，應將臺地新墾之田園，按照臺灣舊額輸納。朕念臺民遠隔海洋，應加薄賦，以昭優恤。除從前開墾田園，照依舊額、毋庸減則外，其雍正七年以後報墾之地，仍遵雍正九年奉旨之案辦理。其已照同安下則徵收者，亦不必再議加減。至嗣後墾闢田園，令地方官確勘肥瘠，酌量實在科則，照同安則例，分別上、中、下，定額徵收。俾臺民輸納寬舒，以昭加惠邊方之至意。』
　　夫臺灣為海疆重地，每有水旱之災，輒奏請蠲賦，故人民易於樂歲，而開墾日進，遠入番地。其始佃農力小，不足經營，富豪出資本、給牛種，建廬鑿圳，以任其費。田成，則納其穀十之一、二，謂之大租，或徵圳租，謂之水粟。每甲應納穀石，永久不替。道光四年，署兵備道方傳穟上書總督孫爾準，力言業戶之弊。書曰：『千萬人墾之，十數人承之，而一人所給墾照，或千數百甲，淡水是也。萬人墾之，千人承之，而地數千甲，給墾照者數千人，每人僅數十甲，最多亦十數甲，並無業戶，以民為官佃者，噶瑪蘭是也。夫業戶之設，其弊無窮。其始豪強有力者十數人，出領墾照，名為自出工本，募佃墾荒，實則其人工本不多，鳩集朋黨，私立約據。及其墾成報官陞科，而業戶一人，界廣甲多，且易隱蔽。及賦已定後，或十餘年，或數十年，遇有水旱偏災，沖崩塌壞，亦任意影射。且徵收供課，戶祗一人，實缺千萬。一經破敗，更換為難。請以淡水言之。其地南自大甲，北至雞籠，綿長三百餘里；自山至海，腹內所寬亦四、五十里。較諸臺邑，固自倍之；而考其正供，僅有臺邑四分之一。業戶編入徵冊者，僅數十人。此所以地廣賦少也。然則業戶自宜殷富，每年自清國課；而每年實徵，民欠猶十之二、三。業戶大半貧窶，何也？業戶坐收其租，除完課外，別無所利。田園實非其有。歷年既久，沖崩塌壞，漸就磽确，而佃戶逃亡也。』初，噶瑪蘭開墾之時，吳沙父子邀趙隆武、何繪等赴省呈請開墾，先與佃戶私議，將來告成，應由業戶陞科完糧，佃戶每甲田定納大租穀六石、園四石。及楊廷理籌辦建治，深慮不敷經費，議裁業戶，而由散佃報陞。謂此租額仿與淡水拳和官莊相符，詳請轉奏，援以為例。部議不許。以拳和官莊久已無案可稽，若照屯案辦理，屯案田園各分六等，此項園徵四石，已準屯案第四等，則田不應列第六等，漫無區別。是拳和官莊與屯租二案，均難援引矣。然其後仍定田六、園四之率，丈陞報部。有田二千一百四十三甲餘，園三百甲餘，歲徵租穀一萬四千六十三石有奇。供耗之外，又徵餘糧，此為各屬所無。查臺灣陞科章程，凡田園祗徵正供、耗羨。若徵別款租賦，從無併徵正供。而蘭屬獨增餘租，猶之他屬雜徵，固不與供耗核計考成也。顧餘租實為籌備經費之計，即仿淡水屯租之例，每石折色一圓，奉文照議在案。嗣以同安下沙則而計，則田一甲徵穀六石，又徵供穀一石七斗五升八合四勺七秒二撮，耗穀一斗七升五合八勺四秒七撮，餘租四石零六升五合六勺八秒一撮；園一甲徵穀四石，又徵供穀一石七斗一升六合六勺一秒一撮，耗穀一斗七升一合六勺六秒六撮，餘租二石一斗一升一合七勺二秒八撮。較之創始原議，凡田減耗六升八合三勺八秒三撮，園減供二勺、耗六升六合七勺五秒九撮，悉入餘租，以副其用。嘉慶二十三年，臺灣府知府以蘭地初啟，民力未充，詳請豁免餘租。而司中以核與原案田六、園四之數，實為減少，未許。道光七年，奏請改則，而餘租更寬裕矣。
　　先是，臺灣田賦自荷蘭以來，皆徵供穀。歸清後，亦以此為兵糈。而穀價既賤，當事者無所獲利。二十三年，改徵折色，每石六八秤銀二圓。當是時，市價每石僅值一圓五角，而當事者又格外誅求，兼有火耗之損。臺灣縣保西里人不從，幾至激變。莊豪郭崇高走籲北京，詔逮知縣閻炘治罪，事始息。澎湖為海中群島，地瘠而磽，素不播稻，所產唯番藷黍稷，一逢鹹雨，枯槁不收，故其地不賦，由臺供之。光緒三年春，福建巡撫丁日昌奏蠲臺灣雜稅，略謂臺、鳳、嘉三邑合長二百九十里，額徵供穀十三萬餘石，而彰、淡、蘭一廳兩縣合長五百八十里，僅徵穀五萬六千餘石。蓋臺、鳳、嘉開闢之地較早，稅則皆沿鄭氏之舊，而漳、淡、蘭新墾之地，新定科則，故賦較輕也。十一年建省，以劉銘傳為巡撫，沈應奎為布政使。銘傳負吏才，以臺灣經費向由福建協助，欲謀自給之計，振興物產，以盡土宜。十二年五月，奏請清賦。疏曰：『竊查臺灣糧課，自入版圖以來，仍循鄭氏之舊，每丁歲徵銀四錢八分六釐，乾隆元年，欽奉恩諭，臺灣丁糧著照內地分中減則，每丁徵銀二錢，以舒民力，歲徵銀三千七百六十餘兩。及十二年，乃議勻入田園徵收。其番眾所耕田地，概免完賦，照舊就丁納糧。至道光間，通計全臺墾熟田園凡有三萬八千一百餘甲，又三千二十一頃五十餘畝，穀種折地一千四百三十畝，年徵栗二十萬五千六百餘石，租番銀一萬八千七百餘圓。至今已數十年，墾熟田園較前多至數倍。統計全臺之額，僅徵額銀一萬五千七百四十六兩，洋銀一萬八千六百六十九圓，又穀十九萬八千五十七石，久無報丈陞科。伏維我朝輕徭薄賦，亙古所無，而於臺灣一島尤為寬厚。雍正、乾隆間，屢奉恩諭，臺灣賦稅，不准議加。其時海宇澄清，昇平無事，朝廷以臺灣一隅無足重輕。今則海上多警，而臺灣為海疆之要隘，奉旨改建行省，經費浩大，今昔不同。臣忝膺斯土，目擊時艱，當此財用匱乏之時，值百廢待舉之際，不能不就地籌畫。三、五年後，能照部議，以臺地自有之財，供臺地經營之用，自成一省，永保巖疆。況疊次欽奉諭旨，開源節流。顧以額定之賦，應有之稅，乃部庫入款之常經，國家經久之至計。舍此不為，徒求鄰省，雖至舌破脣焦，緩急仍不足恃。臣渡臺以來，詳查民間賦稅，較之內地毫不輕減。而詢其底蘊，全係紳士包攬。若某處有田可墾，先由墾首遞稟，承攬包墾，然後分給墾戶。墾首不費一錢，僅遞一稟。墾熟之後，每年抽租一成，名曰大租；又有屯租、隘租各項名目。而糧課正供毫無續報陞科。如臺北、淡水田園三百餘里，僅徵糧一萬三千餘石。私陞隱匿，不可勝計。臣現由內地選調廳縣佐雜三十餘人，分派南北各縣。又由各縣選派公正紳士數人，會同先查保甲，就戶問糧。一俟田畝查明，再行遂戶清丈。委派臺灣府知府程起鶚、臺北府知府雷其達，各設清賦總局，督率辦理。至於賦稅之輕重，應俟丈量之後，再請旨飭部覆議。維念臺灣民風強悍，一言不合，拔刀相向，聚眾挾官，視為常事。林爽文之變，則言陞科之逼迫。以是委員下鄉清查，視為畏途。且千山叢雜，道路崎嶇；若非勤實耐勞之員，協同公正紳士，切實清查，無裨實際；且恐竣事無期。惟有嚴定賞罰，以冀成效。若各地方委員紳士等妥速辦理，認真清查，臣請照異常勞績，從優奏獎，以示鼓勵。倘有賄託隱匿等情事，抑或畏難延誤，即行參革。庶得實力奉行，為朝廷經久之謀，除地方吞匿之弊，裕國便民，以期有裨臺灣之大局。』六月，詔可。設清賦局於臺北、臺南兩府，以布政使轄之，命知府統理。各廳、縣設分局，任總辦，以同知、知縣主之。
　　初，銘傳議辦清賦之時，先詢各廳縣。或以為當編查保甲，就戶問糧；或以為即施辦清丈，就田問賦。而眾多主前說，且為根本之計。於是先辦保甲，限二月告竣。乃以清賦之意告示於民曰：『臺灣地方自乾隆五十三年續丈之後，至今開闢田園數倍於前，久未報丈陞科。從前海宇昇平，朝廷視臺灣一島，不足重輕，期無內患，不慮外侮，賦稅一項，屢奉恩詔，格外從寬，以示綏遠安邊之意。現在海疆多事，臺灣重地，久為外人窺伺。朝廷特設巡撫，以資控制。本爵部堂忝膺斯土，應為地方遠大之謀。故招撫生番，以靖內患；籌辦海防，以禦外侮；清查田畝，以裕餉需。不憚勞怨，慘澹經營，一時併舉，以為長治久安之計。爾百姓等渡海遷來，當知創業不易，須為子孫立百年之業，官民一德一心，共保巖疆，同享樂土。查臺灣素稱沃壤，近年開闢日多，舊糧轉形虧短，皆由業戶變遷無定，糧額向不催收；故遇逃亡，莫從究詰。或由田園籍冊失毀，戶無確名，疆界混淆，土豪得以隱匿霸佔，奸民從中包攬控爭。或籍防番抽收隘租，或稱完糧自收大租。強者有田無賦，弱者有賦無田。更有近溪田園，水衝沙壓，小民無力報豁，田去糧存。種種弊端，國計民生，皆有阻礙。若不及早清查，貽害胡底。現經奏明清丈全臺田畝，委派南、北兩府，設立總局，剋日舉辦。爾等田園一經清丈，編立字號，某字某號之田，則為某處某人之業。糧戶何名，冊籍昭然。遇有買賣，立即過戶催收，可免侵佔冒爭，永杜搆訟之弊。其有水衝沙壓之地，亦可隨時稟報，頓釋累積之負。是於國計民生，兩有裨益。自示之後，一律辦理。』嗣以清丈章程，頒發於民。其時各屬業戶，多慮加租。劣紳土豪，造作蜚語。銘傳不為所撓，督勵有司，晝夜不息。八月，復以丈法昭示於民曰：『臺灣田園，舉辦丈量，前經按照淡水縣志載定弓尺制度，每戈一丈二尺五寸為準，分頒各屬應用在案。現據宜蘭、新竹兩縣先後稟稱：該二邑丈量田畝，向以一丈三尺五寸為一戈，與現頒之戈互相比較，每戈多加一尺。紳民嘵嘵，置辨不休，請示遵辦等語前來。查臺灣自國初始入版圖，核算田畝，有所謂每戈、每甲等名目，皆係鄭氏一時權宜。雍正九年，特奉廷旨，臺灣田園化甲為畝，係以戈數核為弓數。其弓定製六尺，積二十四弓為一畝，載在志乘，遵行已久。現在舉辦丈量，猶用戈、甲名目，不過因其舊俗，以計總數，為將來積算之端。至於量則陞科，仍應遵照定章，以弓計畝。如以一丈二尺五寸之戈，就一甲之田化弓計畝，有十一畝三分有奇。如以一丈三尺五寸之戈，就一甲化弓計畝，有十三畝一分八厘有奇。是長一尺之戈，每甲即多一畝八分八厘之賦，並無便宜。該二邑以弓小一尺，藉詞爭執，難保不誤。尚執戈大賦輕、戈小賦重之成見，亟應剴切曉諭，以昭定製，而釋群疑。臺灣田園化甲為畝，奉旨遵行定章，斷不能仍復論戈納賦。現在所用舊弓尚是五尺，迨清丈之後，仍應以戈伸尺，按六尺為一弓，積二百四十弓為一畝，計畝陞科。爾人民將來供賦，不定於戈尺之短長，而定於弓數之多寡。其戈長者既不能有所取巧，戈短者亦決不至多完。爾紳民務當曉然朝廷治賦經邦，一秉大公，毫無偏拗。其各懍遵。』十月，各屬漸報丈竣，乃定租率。倣江南一條鞭法，舉前之丁稅、耗羨等款而括之，折色完納，並加補水、秤餘，以定地則。凡分四則。前之不入則者，如新竹以北，則為一等、二等、三等；彰化以南，為平等、次等、下等。丈單列天、地、人三號。魚塭之率視天字田，故業戶較益。臺南之田，有早季養魚而晚季播穀者，收利尤豐，而納租則輕也。前時大租多議裁廢，至是乃據減四、留六之制，以歸小租納課，而業戶僅得其六。十二月，頒定徵租之制，其詳如表。於是全臺田賦計徵六十七萬四千四百六十八兩，實增四十九萬一千一百零二兩。十四年春正月，示領丈單，甲費二元。嘉、彰兩邑民戶騷動。而彰化知縣李嘉棠素貪墨，施九緞起而抗之，糾眾圍城，提督朱煥明被戕，銘傳派兵平之。裁收丈費。以十八年五月，撤清賦局，而全臺田賦乃定。
　　初，施琅克臺之後，以臺地肥沃，土曠人稀，奏設官莊，召民開墾。按其所入，以助經費。康熙四十九年，兵備道陳璸以其有弊，奏請廢止，其款入官。雍正元年，漳浦藍鼎元上書巡臺御史吳達禮，略曰：『臺灣舊有官莊，為文武養廉之具。今歸入公家，各官救口不贍矣。夫忠信重祿，所以勸士。況官人於遐荒絕域，欲用其身心，而凍餒其妻子，使之枵腹從公，非情之平也。官莊猶古公田，更不病民。舊莊雖沒，新地可再墾也。查臺北有竹塹埔，沃衍百餘里，可闢良田千頃。又當孔道要衝。曩以棄置荊榛，故野番敢於出沒。唯地大需人，非民力所能開墾，莫若令全臺文武各官，分地闢之，各捐資本，自備牛種、田器，結廬招佃，永為本衙門恆產。不獨一時之利，萬世之利也。夫臺地素腴，隨墾隨收。一年所穫，足敷其本。二、三年後，食用不竭。以天地自然之利，為臣子養廉之資，而又可以祛番害、益國賦、足民食，是一舉而數善備也。』達禮據以入告，許之。於是總兵藍廷珍先墾貓霧之野，名曰藍興，即今臺中郡治之地。其田最沃，有泉可溉，每甲歲可得穀百石。八年，總兵王郡奏以臺灣賞恤兵丁之款，購置業產，而收其利，照例納租，由鎮理之，派員徵收。其後官莊一百二十有五所，年徵糖、穀、牛磨、魚塭等款三萬七百三十九兩九錢六分六釐，逐年增多。而奸猾之徒，夤緣武弁，藉名官莊，侵佔番地，以牟私利。番黎怨恨，莫可誰何。乾隆九年，詔曰：『外省鎮將等員，不許任所置立產業，例有明禁；內地且然，況海外番黎之地！武員置立莊田，墾種取利，縱無佔奪民產之事，而家丁、佃戶倚勢凌人，生事滋擾，斷所不免。朕聞臺灣地方，從前地廣人稀，土泉豐足，彼處鎮將大員無不創立莊產，召佃開墾，以為己業。且有客民侵佔番地，彼此爭競，投讞武員，因而據為己有。亦有授受前官已成之產，相習以為固然。其中來歷不明，是以民、番互控之案，絡繹不休。若非澈底清查，嚴行禁絕，終非寧緝番民之道。著該督撫派高山前往，會同巡臺御史等一一清釐。凡歷任武職大員創立莊產，查明並無侵佔番地及與民番並無爭控之案者，毋論本人子孫，或轉售他人，均令照舊管業外，若有侵佔民番地界之處，秉公清查，民產歸民，番地歸番，不許仍前曚混，以啟事端。此後創立產業，開墾草地，永行禁止。倘有託名者，即將本官交部嚴加議處，地畝入官。如該管官吏通同容隱，並行議處。』十七年更立石番界，以禁侵墾。而墾者仍多，遠至內山。五十五年，頒行清丈，凡侵墾番地者皆入官。而運會所至，防不勝防，其令遂廢。
　　乾隆五十一年林爽文之役，欽差大臣福康安治軍臺灣。既平，尚餘兵餉五十餘萬兩，奏設隆恩官莊，募佃耕之，或購大租歲收其益，以充賑恤班兵之款。臺灣之兵均調自福建，離家遠戍，遇之較優。然多為武弁侵沒，不副設置之意。其田多在彰、淡兩屬，租制與官莊同，歲徵穀三千七百餘石。光緒十八年，布政使唐景崧通飭各屬，謂『臺、澎各營原置隆恩官莊田園糖廍，所收租息，除完納正供外，餘款由營造冊送司，按年在請領臺餉內扣存司庫，入撥充餉。乃因遞年租息參差不等，奉部行令，按照乾隆五十四、五兩年租息統算折半，勻計作為定額，盈則儘數造報，絀則令承辦營員賠補，例定甲年徵收，乙年造報，閩省歷辦在案。嗣因各營原置田園案券，間多被匪遺失。歷年既久，官弁遞更，逐年祗向原佃收租，不復問及田園處所。間有被水沖塌者，亦久不報豁，佃戶難免賠累。弊竇叢生。以致東移西扯，竟將所墾民業，希圖免糧，混為官莊者有之；逐年滯欠短額，積壓數年始行造報者有之。是此項官莊，從前業已混含不清。迨至全臺一律清丈之時，南北情形又各不同。臺南則就田查問，是以此次田園歷歷可考；臺北則不問何項田園，統行清丈。在當時則藉刪除各項名目為辭，殊不知此項田園，係發帑買置，定由官收，與民田之繳納番租、隘租、屯租，情形迥異。嗣因清丈完竣，民業錢糧議由小租戶完納，大租減收四分，貼給小租完糧。而臺北官莊田園亦由佃戶承糧，由臺北府雷守議照大租章程，營中減收四成，司中祗照六成扣收租息，奉前撫憲批准，行司照辦。當時辦理，原為一時權宜之舉，不能遽以咨部。何也？蓋以各處扣餉之莊租，係除完納正供之款，淨收租息。清丈以後，供賦多至數倍，供多則租亦多，何以轉少四成，是以難於咨部。臺南各縣田園歷歷可考，係清丈時查詢，佃戶自稱。各縣照所指之田園，年應徵收錢糧秤水赴營催完。營中則較之前年所納供賦盈溢數倍，租息因之而短。各營所以紛紛藉口。然臺南官莊田園盈溢，可想而知。倘營中原置田園案券尚存，何難一一清理，租息尚可加增。祗以各營案券燬失，兼以當時原置田園甲數，並無造冊分送督撫司存案，以致上年赴閩查考，無從檢出。現各營以新定錢糧，較之舊時供賦溢出數倍，臺北議以減四收六章程，而臺南則不能完納。迨至奏銷迫屆，由縣詳司，就餉核扣，而各營錢糧既多，租額因而減少，紛紛又以案照臺北減四收六核扣租息為請。查此項隆恩田園，係屬發帑購置，遞年徵收租息，完納錢糧之外，扣存司庫充餉，各數目均咨部有案。臺北議以減四收六，實因田園混入民業，丈量未經指出，暫時權宜辦理，然亦不能遽以咨部。現民業均已陞科，而官莊歷年瓜葛不清。若統照減四收六辦理，遞年司庫短扣五千餘兩，從何彌補？亟須通籌全局，澈底清釐，俾得一勞永逸。擬將臺南、安、鳳、嘉、彰四縣官莊田園，清丈既已指出，應飭各縣委員會營按明圖冊所載前赴，就田問佃，向佃議租，重新整頓。臺北淡、新、宜各縣，雖無田園之可考，總有佃戶之可憑。向佃追田，罷四六之議，逐一清理。或田甲不敷，租額短缺，究竟是何原委，抑係昔年被水沖塌，據實造冊送司，分別核辦。』於是各縣會營清釐，終不能澈底追究，而每年所徵祗有十之七、八而已。
　　抄封亦官租也，其租有二，曰叛產：林爽文之役，凡與黨人者，皆籍其田，或被株連，所抄至數萬石，多在嘉、彰兩縣。自是每有亂事，援例以行，為官署歲入之款。叛產之業，𠕇之於民，而收其稅。歲徵銀約五萬四千兩。曰生息：從前府道庫款每存至數百萬兩，或數十萬兩，貸之富民，而收其息，息甚輕。一遇有事，則收回之，而倉卒難繳，或凌夷無力，亦籍其田以取償焉，售之於民以抵款焉。按年出𠕇，而收其稅，亦為官署入款之一。其詳皆在度支志。然抄封之中，有撥支兵餉者，有充地方公費者，又有鬻供軍需者。其業散在各縣，統歸臺灣府遴派佃首，代為徵收，多屬富紳攬辦。其田園各分三等：上田每甲納穀三十二石，中二十六石，下二十石；上園視中田，中園視下田，下園十八石。道光間，年徵五萬六千餘兩，亦如官莊祗徵十之七、八。每年可得秤餘四千餘圓，以補額撥加餉內應徵未完租額。同治六年，署知府葉宗元請將秤餘儘數歸公，許之。及清賦時，亦照官莊辦理。
　　臺灣固土番之地，其田皆番之田也。我民族拓而墾之，以長育子姓，至於今是利。然其成也，固非一朝一夕之故；胼手胝足，出生入死，而後得此尺寸地，如之何而不惜也。先是我族以入墾番地，遠及內山。清廷下令設界，禁出入，違者治罪，且籍其田。而利之所在，人所必趨；禁者自禁，而墾者自墾，終至法令不行，訟獄日出，固非計之得也。雍正三年，戶部覆准臺灣各番鹿場，間曠地方，可以墾種者，命地方官曉諭，聽各番租與民人耕種。五年，巡臺御史尹秦據淡水同知王汧詳請，大社留給五百甲，中社四百甲，小社三百甲，號為社田，以為耕種牧獵之地。其餘悉行召墾，並限三年起科。奏請頒行。於是墾者先與番約，歲納其租，謂之番大租。其約曰招墾，或曰永耕，記其界址租額，存以為據，或報之官。背約者官為催科，所以保護番黎也。番大租有二：公有者謂之公口糧租，土目收之，照其社例，以充公費；私有者謂之私口糧租，番自取之。然其租率不定。召墾之時，互先立約，如活租則照所穫之穀而賦之，或十之一，或十之二，或十之一五。而死租則視地肥瘠以定，大略為十之一。其詳如表。顧活租雖較多，一遇凶歲，必須減賦。若死租則不論豐歉，莫得改易。臺灣民田之稅佃亦如此。自是以來，開墾日進，負租者亦多，番不能索。道光初，淡水番人乃由漢人攬辦，代為催收，而取其費。光緒十三年清賦之後，照大租例，去四留六，並廢代收之弊，而番田變為民田矣。水沙連六社化番，擁地甚廣，番不能耕，募漢人墾之。田成，納其所穫百分之五，謂之亢五租，或曰空五租。道光十五年，埔、眉二社正通事巫春榮與社番約墾草地八十五甲，按甲納租，田穀二石，園一石，以早晚兩季攤繳。其後墾者均照此例。鋤耰並進，遂成樂土，至設埔裏社廳以理之。然佃戶多負租。光緒六年，始設總理攬收，分與化番。十一年，更命義塾教習偕番收之，歲與千石，餘歸官，以充撫育之費。十三年，改歸官租。十月，全臺頒定租制。通判吳本傑據埔裏社紳士稟稱布政使，以埔屬田園既納亢五租，若一律照完正供，未免過重。許之。乃不入上則，中則田徵銀一兩三錢六分，下則一兩九錢，園降一等，約輕三分之一。而亢五租改為一石八斗，歲收二千四百石，以千石給番，千石歸官，四百石為催科之費。而亢五租亦變為官租矣。
　　初，噶瑪蘭設治時，西勢之地民墾已定，而東勢未闢。自濁水大溪以南至蘇澳，凡十六社，平原膴膴，付之荒蕪。楊廷理遣三籍頭人理之，分授漳、泉、粵人開墾，計有二千五百八十三甲。番素愚惰，既歸化，益不敢較，膏腴盡為民有。通判翟淦與廷理議，稟請總督汪志伊，以各社近處存給之；大社二里，小社一里，謂之加留餘埔。然番不能墾，官為召佃，以三籍頭人為佃首，經理徵收，按社計丁而分給之，謂之加留餘埔租，每甲定穀四石。凡丈地一千二百五十五甲二分。漳佃首二人，分地七百六十二甲餘，納租三千零五十石九斗三升九合，配社十二。泉佃首一，分地三百八十三甲餘，納租一千五百三十三石九斗五升七合，配社三。粵佃首一，分地一百三十五甲餘，納租五百五十八石八斗三升一合，配社一。自嘉慶十五年起，至二十三年次第告竣，奏免陞科，民番皆受其利。光緒十三年清賦之後，亦照去四留六之例，而變為民田矣。
　　番大租之外，有山租，亦民與番約者也。阿里山為嘉義熟番，歸化最久，而地甚廣，山產多。漢人入墾者，上田甲納穀三石，中二石，下一石，園降一等，隨時折色。其土產則照所穫百分之五納之，謂之山面雜租。乾隆三十五年，北路理番同知為之管理，由官給照。洎清丈時，亦照大租之例，以六分與番，官得其四，充雲林撫墾局之費。
　　臺灣溪流源自內山，引圳溉田，先與番約，而納水租。其租不一，或銀或穀，或以牛酒，藉事和親，而闢其利。故此租者亦番租之一也。
　　乾隆五十三年，欽差大臣福康安奏設屯番，以理防務，語在軍備志。其時始有屯租。以番境未墾之地及抄封之業，凡八千八百餘甲，分給屯丁，自耕自給。嗣以抄封三千三百餘甲，撥充班兵之餉，餘地未敷。五十五年，頒行清丈，查出侵墾田園三千七百三十四甲餘，悉沒之官。分則定租，歲可徵穀四萬一千數百石，充為屯田，募佃耕之，官收其穀。以二、八兩月分給屯丁，謂之屯租。五十六年，閩浙總督札委泉州知府來臺，查勘屯田，量甲定率，其詳如表。每穀一石折色一圓，歲收四萬一千二百六十一圓四角六分六釐四毫二絲。屯餉之餘，以充隘餉。又其有餘，為開闢水利之費、賞恤屯丁之款。請墾佃戶稟由理番同知給照，或曰易知，如契券。自是以來，屯務漸廢，每為勢豪佔據，或被佃首隱匿，租額愈減，不足於用。嘉慶十五年，總督方維甸巡臺，以官給各屯未墾之地，多為奸民通事串通欺詐，引誘典賣，越界侵佔，飭北路理番同知、鳳山知縣分勘南北各屯。如原給埔地及應交屯餉田園，許民自首，不究其罪。又以奏明清理者，係屬原給埔地五千六十九甲，撥充屯務公費六百二十一甲，應徵屯餉田園三千七百三十五甲，查明原數，並不加租，民番各地，悉仍其舊。以此曉諭，頗為整頓，未久又廢。光緒十三年，閩浙總督楊昌濬奏言：『臺灣當初設屯授地，徵租支餉，訂立章程，法良意美。顧今已百餘年，積弊愈重，徵收屯租，不充其額，支發屯餉，僅給其半。蓋以原給屯田之數，疊遭兵燹，檔案不存；加以分隸各縣，悉任佃首，田園界址及其租額，不得而知。故今亦不能詳查。而佃戶遂圖矇混，以磽确之地，易肥饒之田；又或稟報水衝沙壓，冀請豁赦。故欲祛其積弊，似應別行丈量，造明圖冊，以知屯田之地，庶於防務或有裨益。』是時巡撫劉銘傳頒行清丈，以屯田既納屯租又課正供，慮有過重，乃減屯租十分之四，改為官租，照則定課，分給丈單，與民田同。而佃戶仍多隱報，且抗而不繳。十六年，全臺所收租額，僅有三分之一。十七年以後，且無一繳者。時各縣業戶以清丈故，民多謗黷，故銘傳不欲過激，以叢眾怨。爰籌別款，半發屯餉，而屯租幾廢矣。
　　隘丁之設，用以防番。官設之隘，由官分地受耕，或支給口糧，以贍其身。而民隘則民給之。徵收隘內田園，謂之隘租。隘租之率，各屬不同。或甲徵一石，或多至八石，視其遠近險夷為差。皆於設隘之時，後先議定。其徵率則業三佃七。隘首收之，而分於眾，官不過問。其後隘制日弛，名存實亡。鄉猾土豪冒充隘首，藉飽私慾。同治十三年，欽差大臣沈葆楨奏請開山撫番，乃以兵代。洎光緒十二年，臺灣巡撫劉銘傳改設隘勇，徵收防費。翌年清賦，先飭各屬查明隘田之數，至是廢之，給發丈單，與民田同。
　　上田　每畝照民米例徵銀八分五釐三毫四絲，另徵秋米六合九秒五撮，以一米二穀折算。
　　中田　照鹽米例徵銀六分五釐八毫八絲四忽，另徵秋米八合八秒七撮。
　　下田　照官米例徵銀五分七釐五毫五絲，不徵秋米。
　　上園　照中田例。
　　中園　照下田例。
　　下園　照鹽米不徵鹽折例，徵銀五分六釐一毫八絲，不徵秋米。
備考：天、地、人為不入則者。新竹以北曰一等、二等、三等。彰化以南曰平等、次等、下等。而魚塭準天字之田，率較輕。
這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。
