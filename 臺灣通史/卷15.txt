　　連橫曰：臺灣固土番之地，我先民入而拓之，以長育子姓，至於今是賴。故自開闢以來，官司之所經畫，人民之所籌謀，莫不以理番為務。夫臺灣之番，非有戎狄之狡也；渾沌狉榛，非有先王之教也；巖居谷處，非有城郭之守也；射飛逐走，非有砲火之利也；南北隔絕，互相吞噬，非有節制之師也；故其負嵎跋扈，則移兵以討之，望風來歸，則施政以輯之，此固理番之策也。清廷守陋，不知大勢，越界之令，以時頒行。而我先民仍冒險而進，剪除荊棘，備嘗辛苦，以闢田疇，成都聚，為子孫百年大計者，其功業豈可泯哉！牡丹之役，船政大臣沈葆楨視師臺灣，奏請開山，經營新邑。及劉銘傳任巡撫，尤亟亟於理番，設撫墾總局，以治其事。而臺灣番政乃有蓬勃之氣焉。夫臺灣之番，非可羈縻而已也；得其地可以耕，得其人可以用，天然之利，取之無窮。而人治之效，乃可以啟其奧。是故理番之事，臺灣之大政也，成敗之機，實繫全局。余故述其始末，以詔來茲，亦足為得失之林也。
　　荷蘭既得臺灣，集歸順土番而撫之，制王田，設學校，開會議，立約束，以養以教，而土番亦效命不敢違。故終荷人之世，土番無有亂者。當是時，西班牙亦據臺北，布政施教，以撫土番，而輒遭殺戮，誅之不畏。蓋以北番之悍，不如南番之馴，故西人亦大費經營，且為荷人逐矣。
　　永曆十六年，延平郡王既克臺灣，巡視歸化番社而拊循之。翌年春，以部將十人管社事。分新港、目加溜灣、蕭壟、麻荳為四大社，徵收鹿皮，與之貿易。十八年冬十二月，北路土番呵狗讓反，經命勇衛黃安平之。十九年，諮議參軍陳永華請申屯田之制，以拓番地，從之。於是南至琅𤩝，北及雞籠，皆有漢人足跡，番不能抗，漸竄入山，乃築土牛以界之。而寧靖王朱術桂亦自墾竹滬之野，歲乃大熟，民殷國富。二十二年，水沙連番亂，殺參軍林圯，所部多沒。既復進之，以墾其地，則今之林圯埔。二十四年，沙轆番亂。左武衛劉國軒駐半線，率兵討。番拒戰，燬之，殺戮殆盡，僅餘六人匿海口。大肚番恐，遷其族於埔裏社，逐之至北港溪，觀兵而歸。已而斗尾龍岸番亂，經自將討之。斗尾龍岸者，居大甲溪之北，地險眾強，黥面文身若魔鬼，殺人為雄，以其頭作飲器，左右社番皆畏焉。經北巡，聞之，親至其地，不見一人。時亭午酷暑，軍士皆渴，競取蔗啖。國軒適至，見而大呼曰：『何為至此！』命軍士速刈草為壘。已而番至，可五百人，四面縱火，烈焰沸騰，狼奔豕突，勢甚猛。鄭軍據壘戰，番卻，乘勢逐之，燬其社。經遂登鐵砧山，留百人屯田，以制蓬山諸番。三十六年春三月，竹塹番亂。
　　初，軍戍雞籠者，遇北風盛發，船不能往，則命土番轉運。沿途供役，土番苦之，督運者又嚴為驅策，遂相率為亂，殺通事，掠糧餉。竹塹、新港各社應之，道無行人。報至，侍衛馮錫範請以左協理陳絳率兵討，宣毅前鎮葉明、左武衛左協廖進副之。番懼，遁入山。駐兵不敢歸。吏官洪磊言曰：『土番之變，勢出無奈。勞師遠討，似非所宜。蓋以番如野獸，深山藏匿，難搗其巢，不如寬以撫之。懷德遠來，善為駕馭，則番當自服。況當國家有事之時，尤不宜震動，以生外侮。』克塽從之，遣各社通事往招。又命明進率兵至谷口，勦撫並用。番不敢出，輒乘虛剽殺。乃樹柵以困。番無所得食，窮蹙乞降。諭各歸社，聽約束，然後班師。時同安王世傑從軍轉運，請墾竹塹之地，許之。三十七年春正月，聞清人將伐臺灣，乃籌防務，討軍實，而餉絀。五月，上淡水通事李滄請採金裕國，安撫司林雲言之，命監紀陳福率宣毅鎮兵往，以土番為道。因至卑南覓，不得而歸，而鄭氏亦亡矣。
　　康熙二十二年秋八月，清人入臺灣，招撫諸番，設土官以治，徵餉如舊。知府蔣毓英始至，經畫三縣疆域，集流氓，墾荒地，安輯諸番，教以授產之法。三十二年，淡水人陳文、林侃遭風至奇萊，始與臺東番貿易。越二年，賴科亦自雞籠越山而至崇爻。於是臺東之野，漸有漢人足跡矣。三十六年，仁和諸生郁永和以採磺來臺，自郡治而徂北投，所至番為具糗糧，負弓矢，兩月始達。永和著書，多詳番事。其言曰：『番為人愚，又畏法。若能化以禮義，風以詩書，教以蓄有備無之道，制以衣冠、飲食、冠婚、喪祭之禮，遠在百年，近三十載，將見改易狉榛，率循禮法。豈與中國之民異乎？』當是時，荒土初闢，農多餘畝，爭墾番地，尚未併進，故番無仇視外人之心，而行旅無害。然其後漢人日進，拓地愈廣。如楊志甲、吳洛、施世榜等，且先後而至半線，闢土田，興水利，以立彰化之規模，其功大矣。三十八年，吞霄番亂。
　　初，通事黃申為𠕇社，征派無虛日，吞霄番苦之。土目卓、卓霧、亞生性驍鷙，謀叛。二月，番將獵，申令納稅而後行。番固怨甲，遂殺之，及夥數十人。事聞，鎮道遣員往諭，不得入。乃檄北路參將常泰帥兩標兵討之，以新港、蕭壟、麻荳、目加溜灣四社番為先鋒。番拒戰，四社頗死傷。請曰：『聞岸裏社番多勇敢，能越山度澗。欲禽土目，非此不可。』時岸裏未內附，介通事以牛酒犒之、願效命。八月、岸裏番自山後襲其社，官軍亦進。番窮困，將竄入山。又要之，獲卓、卓霧、亞生以獻，解郡正法，傳示諸番。官軍罹瘴而死者數百人。當吞霄番之亂，北投社番亦亂。北投踞上淡水溪畔，雖內附，每殺人。土目冰冷素負力，其戚以女字通事金賢，已而將娶之，不許。賢恕撻女父，女父愬於冰冷，遂殺賢以叛，遣人告吞霄相應。水師把總某巡哨適至，潛泊港口，募他番佯為互市，猝禽冰冷至舟，戮之。遂介通事求撫。四十年，諸羅劉卻起事，北路俶擾，諸番亦乘虛出，頗殺人，及平乃止。
　　初，歸附番社例用通事，又有社商以攬其餉。番之互市，社商主之，每事朘剝，朋比為奸。漢人之侵耕番地者，所在皆有。番無可籲訴。巡道王敏聞之，嚴飭所屬，凡給墾者須先請官查勘，定可否。又懲辦通事、社商數人以徇，乃稍戢。
　　四十七年，泉人陳章請墾大佳臘之野。署諸羅知縣宋永清遣社商、通事與土官會勘，報可。是為臺北府治。自是移民漸至，越二年始設淡水守兵。然地多瘴毒，南崁以上，山谷奧鬱，窮年陰霧，罕晴霽，居者多病沒，而戍兵生還者不能得十之三。五十二年，北路營參將阮蔡文親至其地，歷大肚、牛罵、吞霄、竹塹諸社。所至集諸番而拊循之，番大悅。
　　五十三年。諸羅知縣周鍾瑄以社餉較重，上書總督覺羅滿保請豁減。略曰：番俗醇樸，太古之遺。自居民雜至，強者欺番，弱者媚番。地方隱憂，莫甚於此。查社餉一項，鳳山、淡水八社番米，在鄭氏原數五千九百三十三石八斗，嗣後酌減為四千六百四十五石三斗。而諸羅社餉七千七百八兩有奇，未邀裁減。從前猶可支持，以地皆番有，出產原多。比年以來，流亡日集，以有定之疆土，處日益之流民，經月累年，日事侵削；番人世守之業，竟不能存什一於千百。且每年正供七千八百餘金，花紅八千餘金，官令採買麻石又四千餘金，放行社鹽又二千餘金，總計一歲所出二萬餘金。而通事頭家假公濟私，何啻數倍。土番膏血有幾，雖欲不窮得乎？』時巡道陳璸方以吏治為海疆第一，乃議酌減，飭南北通事招徠生番。於是南路山豬毛等十社、北路岸裏等五社，凡四千七百五十三人請內附。滿保據以入奏。璸亦自持糗糧，率從僕數人，北巡至淡水。夜宿村舍，詢諸番疾苦，見者歎息。
　　五十五年，岸裏社土目阿穆請墾貓霧，許之。東至山，西及沙轆，北界大甲溪，南達大姑婆，是為今之臺中。六十年夏，朱一貴起事，游擊周應龍請討。率兵四百，調新港、蕭壟、麻荳、目加溜灣四社番從。下令：殺賊一名，賞銀三兩。土番皆嗜殺，濫戮良民，放火焚廬舍，眾多恨起應，全臺俱陷。及平，滿保議劃界遷民，總兵藍廷珍以為不可。復之曰：『執事留意海疆，諄諄切摯，議論高明。果能如此，文武皆可臥治，何其幸也！唯是臺地自北至南一千五百餘里，山中居民及附山十里以內民家，未經查確，不知其幾萬戶，田園幾萬畝，各山隘口幾何處。應俟委員勘核，造冊報聞。但天下非常之事，必非常人乃能為。廷珍籌度再四，未得善法。唯執事明以教之。欲遷數萬戶之民居，必有可容數萬戶築室之處。而此數萬戶又不能不耕而食，必有可容十數萬人耕種之田。則度地居民，為此日第一急務矣。今全臺山中之地既欲盡棄，附山平地又棄十里，即以三十里而計，已去一千五百餘里之三十里。截長補短，應得縱橫各四百五十里之地，以為被遷之民之田疇廬舍。不知此地從何撥給？所當籌度者一也。人情安土重遷，非盡戀戀故地，亦苦田舍經營，所費不貲。富家棟梁瓦桷可以搬赴新居，工匠墻垣亦費其十之六。貧家土舍茅簷無可移用，一經遷徙，則當從新建蓋。以亂後殘生饔飧不繼之窮民，何以堪此茅綯土木之繁費！嗟歎之聲既不忍聞，勢不得不有以資之。每屋一間給銀五錢，計費錢糧五、六萬兩。不知動支何項？所當籌度者二也。各山隘口未知幾何。即以羅漢門一處而論，已有二、四路可入。則此一千五百里之山，其隘口不止百計。每口伐木挽運，百夫亦須三、五日，計用人夫不下三、五萬。不知係官自僱募，抑或派之於民？所當籌度者三也。一千五百餘里之界墻，一千五百餘里之濠塹，大工大役，海外僅見，計費錢糧不下十萬兩。將給之自官，則無可動支之項；將派之於民，則怨聲四起，必登時激變。所當籌度者四也。寇亂風災之後，民已憔悴不堪，百孔千瘡，俱待補救。即使安靜休養，時和年豐，尚未能遽復元氣；況又有棄去田宅、流離轉徙之憂？即使有地築舍，有田開墾，而五錢之惠，能成屋宇幾何？薙草披荊，能望西成幾何？況又有無資可藉、無地可容之憂；誰肯餐風宿露、相率遷移於無何有之鄉乎？民而肯遷，豈不甚善；假如強項不依，曉曉有辭，將聽其不遷而中止乎？抑以兵威脅之乎？所當籌度者五也。既已三令五申，費盡心力，復聽其不遷而中止，則憲令不行，是教民兇悍，而開犯上之風，非所以為治也。若以兵脅之使移，則民以為將殺己，抗拒亦死，不抗拒亦死，必制梃與兵為敵。至於敢敵，亦遂不容不殺矣。無故而殲我良民，於心不忍。殲不盡則禍不已，殲之盡則人又不服。既上乖朝廷好生之德，又下失全臺數百萬之人心。所當籌度者六也。自古以來，有安民，無擾民，有治民，無移民；無故而使千五百里之人，輕棄家鄉以餬其口於路乎？開疆拓土，臣職當然；蹙國百里，詩人所戒。無故而擲千五百里如帶之封疆，為民乎？為國乎？為土番盜賊乎？以為民，則民呼冤；以為國，則國已蹙；以為土番殺人，則劃去一尺，彼將出來一尺。界墻可以潛伏，可以捍追，正好射殺人民，以為盜賊。則千五百里無人之地，有山有田，天生自然之巢穴，足以逞志。不知於數者之外，或有他取乎？夫事必求其有濟，謀必出於萬全，循此檄也以行，能必其有濟乎？無濟而不召亂，猶之可也；殘民而有功於國，亦未為不可也。能必其不召亂，不殘民，而又能有功於國，則計出於萬全矣。不然，願執事之熟思之也。』滿保乃止，唯立石禁入番地。時阿里山番亂。六十一年，諸羅知縣孫魯遣人撫之。水沙連番亦內附，附阿里山番納餉。
　　初，府知靳治揚招撫土番。附郭各社，皆設義塾以教之。至是，巡道陳大輦選其秀者為佾生。雍正元年，知府高鐸又獎勵之，於是熟番漸向學。
　　當是時，半線開墾，已成都聚。而諸羅遼遠，不足控制。滿保乃從廷珍之議，劃虎尾溪以北至大甲溪，設彰化縣。而溪北至雞籠，設淡水同知，駐竹塹，以理民番之事。漳浦藍鼎元曾從軍來臺，力言開墾竹塹番地之利，又與巡道吳昌祚論治臺之書。謂『彰化地多荒蕪，宜令人民開墾成田，勿致閒曠。前此皆以番地禁民侵耕，今已設縣治，無仍棄拋荒之理。若雲番地，則全臺皆取之番，欲還不勝還也。宜先出示令土番各自開墾，限以一年盡成田園，否則聽民墾耕。依照部例，則為業主，或令民貼番納餉，易地開墾，亦兩便之道也。』其後當道從之，頒行例則，而墾務乃大進。
　　傀儡番在深山之中，負嵎蟠踞，殺人為雄。荷蘭、鄭氏之時，屢討未服。及一貴之變，餘黨王忠逃入山。廷珍遣外委鄭國佐偕通事章旺往捕，未能得。秋，心武里社女土目蘭雷為粵人所殺，其族八歹率加者眼社番數百，伏東勢社，殺粵人三人。報至，派兵討，破其兩社，並撫附近之番而歸。四年，詔豁番婦丁稅；而熟番丁稅，每穀一石改徵銀三錢六分，著為例。水沙連番荷摩社素內附，當朱一貴之變，乘亂以逞。既就撫，土目骨宗恃其險阻，輒出殺人，官軍未能討也。秋九月，總督高其倬檄巡道吳昌祚至省，詢番情，授方略，命為總統，以北路參將何勉副，又調淡水同知王汧協征。時巡臺御史索琳在郡中，與昌祚會斗六門，議進勦之策。十月，軍至水沙連。番拒戰，大敗之，諸番震懾就撫。越數日，復進水裏社，禽骨宗並其二子，戮之。自是水沙連番二十五社復納餉如初。
　　五年，沙轆番亂。沙轆自遭兵後，勢微弱，而地腴，漢人爭購之。土目嘎即謂其眾曰：『祖宗遺此尺寸土，為子孫可耕可獵、可供衣食、輸課餉。今若盡售漢人，必受欺侮，我將無以自存。』遂殺人以叛。彰化知縣張縞請兵討。嗣從通事之請，許降。當是時，淡水同知王汧以番地日被侵墾，或以賤價售人，番無得食，日就窮困，致起爭殺。上書御史尹秦，奏定社田。大社留給水旱之地五百甲，中四百甲，小三百甲，以為耕獵之地，各立界碑，永遠保之。其餘草地悉令召墾，並限三年陞科。六年冬，山豬毛番亂，殺漢人二十有三人。翌年春二月，總督高其倬檄總兵王郡、巡道孫國璽會辦。以游擊靳光瀚、同知劉浴率兵討，調諸羅知縣劉良璧堵後山，發內攸社番要擊之。北路營參將何勉亦入楠梓仙山。軍至邦尉，番降。十一年，始以南路營兵三百戍山豬毛，自是番不敢出。九年，大甲西社番林武力潛謀作亂，結樸仔籬等八社，以十二月起事，恣焚殺。淡水同知張宏章走免，居民多被戕，北路洶洶。總兵呂瑞麟適北巡，至淡水。聞變，回及貓盂，被圍。瑞麟力戰，奔彰化，徵兵府中，累戰不克。十年五月，林武力復結沙轆、吞霄等十餘社齊反，圍彰化縣治，居民逃避，號哭於道。宏章率鄉勇巡莊，道經阿束社，番伏擊，眾潰。有粵人鋤田者十八人見之，制梃以救，宏章獲免，皆戰死。彰人葬之，謂之十八義民。六月，總督郝玉麟調瑞麟回府，檄新授福建陸路提督王郡討之。七月，郡偕巡臺御史覺羅柏修軍至鹿港，遣參將李蔭越、游擊黃林彩、林榮茂、守備蔡彬等，合兵攻阿束社。番不能拒，潛竄於山。郡以參將靳光瀚、游擊黃林彩、守備林世正等各率兵扼隘。八月，渡大甲溪，復遣將分擊。林武力之去也，踞險自守，官軍追之。過大安，登大坪，直抵番界。諜報林武力走南日內山，復追之，攀緣而上。番踞高崖，下矢石，官軍發砲攻，聲震山谷。番卻，搗其巢，遂縛林武力以降，戮之。是役捕虜千餘人，或殺或放。十二月，乃班師歸，建鎮番亭於彰化，改大甲社為德化，牛罵社為感恩、沙轆社為遷善，而漢人多耕其地矣。十三年，眉加臘番亂，討之。眉加臘為彰化野番，未內附。頻年以來，輒出沒於柳樹楠、丁臺各莊附近，焚殺居民。十月，北路副將靳光瀚、淡水同知趙奇芳合兵討，獲其數人，戮之，遂於柳樹楠設隘以守。臺中之設隘始於此。
　　乾隆二年，詔減熟番丁稅，著照民丁之例，每丁徵銀二錢，餘悉裁減。巡臺御史白起圖奏言：『嗣後漢民不得擅娶番婦，番婦亦不得牽手漢民，違者則行離異。漢民照民苗結親例，杖一百。土官通事照民苗結親媒人減一等例，各杖九十。地方官照失察民苗結親例，降一級調用。其從前已娶生有子嗣者，則行安置為民，不許往來番社，以杜煽惑生事之端。』詔可。先是大學士鄂爾泰等以臺灣居民已數十萬，開墾承佃，各謀其生，而禁止攜眷，未有家室，別娶番婦，恐滋擾害，奏請解禁；許之。於是閩粵之人至者更多，爭墾番地，播稻植蔗。米糖之利，挹注他省，歲入各百數十萬金，商務以興，家富人給。莫不各立久遠，為子孫計。乃未幾而越界之禁又出矣。
　　三年，總督郝玉麟奏言：『臺灣熟番與漢人所耕地界，飭令查明。其已有契可憑、輸糧已久者，立界管業。此後不准人民侵入番界，𠕇買番業。應令地方官督同土官，劃界立石，以垂永久。』顧越界之令雖頒，而官莊之開愈大。官莊之制，略如鄭氏屯田。文武官各備資本，召佃墾荒，以為己業，而其地多在番界。九年，下詔禁止。十七年，更立石番界，禁出入；而臺灣之墾務一阻。
　　當是時，歸化熟番漸從漢俗，乃令薙髮，錫姓，以遵國制。自是以來，民番雜處，各安畎畝。然交涉之事愈多。三十一年，奏設南北理番同知，以北路駐彰化，南路駐府治，管理民番交涉事務。時兩路熟番九十三社，歸化生番二百數十社，輸餉課，聽約束，有事調遣，奉命維謹。及林爽文之役，大將軍福康安視師臺灣，諸番爭效命，建功多。五十三年，康安奏倣四川屯練之制，設置屯防，大屯四，小屯八，語在軍備志。又以未墾荒地五千四百四十一甲，抄封田園二千三百八十餘甲，分給屯丁，為自耕自給之計，語在田賦志。然屯番未諳農事，多募漢人耕之，所入不供衣食。嗣以抄封田園撥充班兵之餉。五十五年，清丈，查出侵墾番界田園三千七百三十四甲餘，悉沒之。𠕇佃耕作，以其租為屯餉，而開墾番地又日進矣。
　　蛤仔難在淡水北東，或曰甲子蘭，番語也。背山面海，土地廣漠，溪流交錯。西班牙人曾至，為番所殺。乾隆三十三年，淡水林漢生入墾，亦為番害。自是無有至者。漳浦人吳沙居三貂嶺，任俠，通番市。以嘉慶元年，募三籍流氓千數百人，率鄉勇二百餘前進。九月，至烏石港，築土堡以居，則頭圍也。二年，沙赴淡水廳給照，與以義首之印，隨山刊木，立鄉約，設隘寮，至者愈多，拓地至二圍。沙死，姪化代領其眾，遂進至五圍。蔡牽之亂，朱濆謀踞蘇澳，化敗之，請以地入版圖。知府楊廷理會師至此，諗其形勢，亦以為言。而大吏以險遠難治，慮有變，不許。嘉義縣學教諭謝金鑾撰蛤仔難紀略六篇而論之曰：『古之善籌邊者，卻敵而已。開疆闢土，利其有者，非聖主所欲為。顧是說也，在昔日不可以施於臺灣，在今日復不可以施於蛤仔難。其故何也？勢不同也。臺灣與古之邊土異，故籌臺灣者，不可以彼說而施於此也。夫古之所謂籌邊，其邊土有部落，有君長，自為治之。其土非中國之土，其民非中國之民，遠不相涉。偶為侵害，則慎防之而已。必欲撫而有之，有其土而吾民不能居也，徒為爭殺之禍，故聖王不願為，而為之者過也。若臺灣之在昔日，則自鄭氏以前，荷人據之，海寇處之。及鄭氏之世，內地之人居之，田廬闢，溝澮治，樹畜饒，漳泉之人利其肥沃而住者日相繼也。其民既為我國之民，其地即為我國之地。故鄭氏既平，施靖海上言以為不當棄，遂立郡縣。豈利其土哉，順天地之自然而不能違也。夫臺灣之在當日，與內地遠隔重洋，黑水風濤沙汕之險，非人跡所到，然猶不可棄，棄則以為非便。若夫今日之蛤仔難，較為密邇矣。水陸毗連，非有遼遠之勢；而吾民居者眾已數萬，墾田不可勝計，乃咨嗟太息，思為盛世之民而不可得，豈情也哉？況楊太守入山，遮道攀轅，如赤子之覿父母，而民情大可見也。為官長者棄此數萬民，使率其父母子弟永為逋租逃稅、私販偷運之人而不問也；此其不可者一。棄此數百里膏腴之地，田廬畜產、以為天家租稅所不及也；此其不可者二。民生有欲，不能無爭。居其間者，漳泉異情、閩粵異性，使其自鬥自殺自生自死若不聞也；此其不可者三。且此數萬人之中，有一雄黠材智桀驁不靖之人出而馭其眾，深根固蒂，而不知以為我疆我土之患也；此其不可者四。蔡牽窺伺，朱濆鑽求，一有所合，則藉兵於寇也；此其不可者五。且就其形勢觀之，南趨淡水、艋舺為甚便，西渡五虎、閩安為甚捷，伐木扼塞以自固則甚險。倘為賊所有，是臺灣有患，而患則及於內地；此其不可者六。今者官雖未闢，而民則已開，水陸往來，刊木通道，而獨為政令所不及，奸宄兇人以為逋逃之藪，誅求弗至；此其不可者七。凡此七者，仁者慮之，用其不忍之心；智者謀之，以為先幾之哲。其要歸於棄地棄民之非計也。或曰：「臺灣雖內屬，而官轄之外，皆為番境，則還諸番可矣。必欲爭而有之，以滋地方之事，斯為非宜」。不知今之占地而耕於蛤仔難者已數萬眾，必當盡收之，使歸於內地，禁海寇勿復往焉，而後可謂之還番，而後可謂之無事。否則官欲安於無事，而民與寇皆不能也。非民之好生事也，戶口日繁，有膏腴之地而不往耕，勢不能也。亦非寇之好生事也，我有棄地，寇將取之，我有棄民，寇將劫之。故使今之蛤仔難可棄，則昔之臺灣亦可棄。昔之所以留臺者，固謂郡縣既立，使吾民充實其中，吾兵捍防其外，番得所依，寇失所據。所謂安於無事者此也。今之蛤仔難亦猶是矣。或又曰：「蛤仔難之民，久違王化，其心不測。驟欲馭之，懼生禍端」。信哉是言也！夫君子之居官，仁與智二者而已。智者之慮事，不在一日而在百年。仁者之用心，不在一己之便安，而求益於民生國計。倘敬事以愛民，蛤仔難之民，即堯舜之民也，何禍端之有？楊太守之入也，歡聲動地；驅為義勇，則率以從；索其凶人，則縛以獻。安在其久違王化哉？苟其圖利於身，弗達時務，抑或委用非人，土豪奸吏把持行私乎其間，則其啟禍也必矣。故此事非才德出眾者，不可與謀也。一方之闢，必有能者籌度乎其間。其見諸事者，蔚為功業矣。或徒見諸言，而其時不能用，後卒不易其言焉，則皆此邦之文獻也。自施靖海以後，善籌臺事者，莫如陳少林、藍鹿洲二公，可謂籌臺之宗匠矣。當康熙時，彰化、淡水未曾設官，政令巡防，北至斗六門而止，或至半線、牛罵頭，要不越諸羅轄內二百餘里之地。自半線以北，至於雞籠，七、八百里悉荒棄之，亦委於番。即臺邑之羅漢門，鳳山之琅𤩝，皆擯弗治。當事者逡巡畏縮，志存苟安，屢為畫地自守之計，唯雲禁民勿侵番地，實則藏奸矣。故少林作諸羅縣志，慷慨著論。鹿洲呈巡使黃玉圃之詩亦言之。其所陳利弊，又皆與今日相類，是皆先事之師也。且夫制治之方，視民而已。民之所趨，不可棄也。沃足以容眾，險足以藏奸，臺灣之地大概如此。有類乎蛤仔難者，尚當以漸致之。其事非止於蛤仔難也。然而自昔以來，苟安者眾，焦頭爛額之事，乃使後人當之。豈所以為民為國也哉？』
　　十三年春，福州將軍賽沖阿奏設屯防並免陞科，部議不准。十月，少詹事樑上國奏言：『臺灣淡水廳屬之蛤仔難，田土平曠豐饒，每為海盜覬覦。從前蔡牽、朱濆皆欲占耕，俱為官兵擊退。若收入版圖，不特可絕洋匪窺伺之端，且可獲海疆無窮之利。』詔命福建督撫議復。總督阿林保委署臺灣知府徐汝瀾詣勘，亦主設屯，未復奏。十四年春正月，詔以『阿林保等查勘蛤仔難地勢番情另行酌辦一摺，蛤仔難北境居民，現已聚至六萬餘人。且於盜賊窺伺之時，復能協力備禦，幫同殺賊，深明大義，自應收入版圖，豈可置之化外？況地又膏腴，若不官為經理，妥協防守，設為賊匪佔踞，詎不成其巢穴，更為臺灣肘腋之患乎？著該督撫等熟籌定議，應如何設官經理，安立廳縣，或用文職，或駐武營，隨宜斟酌，以期經久盡善。』十五年，總督方維甸以漳泉械鬥，奉旨查辦。行次艋舺，土目包阿里等率各社番丁，叩轅求見，請入版圖，業戶何繪等亦請照則陞科。維甸據以入奏，歷言收入之利。命楊廷理偕巡檢胡桂等入查，分劃地界，以為設官之計。當是時，移墾之民，漳人四萬二千五百餘，泉人二百五十餘，粵人一百四十餘，均屬丁男。而熟番五社九百九十餘丁，歸化生番三十三社四千五百五十餘丁。其地東西寬約二、三十里，南北長約六、七十里，泱泱乎可為大邑也。廷理既至，籌辦三月，首廢業戶，具陳省憲。而司道以事難懸擬，請交臺灣鎮道議復。總督汪志伊初蒞任，即檄臺灣道張志緒覆勘。十六年，督撫會奏，命大學士會同各部議復。十七年八月，始收其地，設噶瑪蘭廳，置撫民理番通判，則今之宜蘭也。當是時荒土尚多，而番愚且惰，不能耕。通判翟淦乃議大社加留餘埔周迴二里，小社一里，給與熟番樹藝。西勢一帶，永為番業。東勢十六社之地，給與三籍開墾，而徵其租。自是以來，移民至，治溝塍，興水利，險阻集，物土方，而噶瑪蘭為樂國矣。
　　先是十五年，總督方維甸以臺灣番政廢弛已極，雖有禁令，眾多玩視。若佃農之侵耕，屯弁之吞餉，通事之剝削，官司之陋規，隘丁之空虛，匠首之訛詐，糧差之勒索，番割之比匪，兵丁之需求，遊民之逐利，皆足以擾亂番界而生禍患，出示嚴禁，違者重辦。乃未幾而開墾埔裏社之議起。埔裏社在彰化萬山之中，距縣治九十餘里，中拓平原，周圍可三十餘里。土厚泉甘，產物當。南北兩溪皆源自內山，蜿蜒數十里而入於海，引水溉田者十數萬甲。歸化番社二十有四，而以埔裏、水裏為大。性馴良，不妄殺人。水社之間，有日月潭，廣可七、八里，水極澄清，中有小山曰珠嶼，景絕佳。雍正初，漳浦藍鼎元曾游其地，然其後少有至者。乾隆五十三年設屯之時，水、埔二社計有屯丁九十名，屯田百餘甲，番自耕田亦百餘甲。嘉慶十九年，水沙連隘首黃林旺貪其地腴，與嘉、彰二邑人陳大用、郭百年謀墾。府署門丁黃里仁為之助，乃假已故土目通事赴府，言積欠番餉，番無所食，願以祖遺水裏、埔裏二社地給與漢人耕墾，許之。二十年春，飭彰化縣予照，然未詳報也。其受約者僅水沙連，而二十四社不知也。百年既得示照，擁眾入山，先墾社仔之地三百餘甲。復由社仔侵入水裏，再墾四百餘甲。既復入沈鹿，築土圍，再墾五百餘甲。三社番弱，莫敢抗。百年喬為貴官，勢烜赫，率壯丁佃農千數百人至埔裏，囊土為城，樹紅旗，大書開墾。番不服，相特月餘。乃佯言罷墾，使壯者取鹿茸為獻。乘不備，大肆焚殺。番不敵，逃入內谾，聚族以嚎者半月。獲生熟牛數千頭，粟數百石，器物無算。番俗死以物殉，掘塚百餘，得刀槍百數十桿。既奪其地，築土圍十三，木城一，益召佃。番無所歸，走依眉社赤崁以居。先是漢番相持，鎮道微有所聞，使人偵之。還報曰：『野番自與社番鬥爾。社番不諳耕作，漢佃代墾充食，而人寡力弱，依漢為援，故助之。所殺者野番也。』二十一年冬，總兵武隆阿北巡，悉其事，嚴詰之。彰化知縣吳性誠請逐佃，而墾戶恃府示，不從。有希府中指者曰：『漢佃萬餘，費工已巨。一旦逐之，恐滋變。』性誠上言曰：『埔地逼處內山，道路叢雜，深林密菁，一經准墾，人集日多。命盜兇徒，從而溷跡。若招聚亡命，肆為不法，事且奈何。且此地固生番打鹿之場，開墾以後，理疆定界，而姦人無厭，久必漸次私越。番性雖愚蠢，兇悍異常，一旦棲身無所，勢必鋌而走險，大啟邊釁。不若乘未深入，全驅以出，尚可清患於未然也。』鎮道從之，飭府撤還。二十二年六月，召諸人至府會訊，予百年枷杖，餘宥之。署北路理番同知張儀盛偕性誠赴沈鹿，毀土城，逐佃農。番始歸社。並立碑於集集、烏溪二口，禁出入。自是埔裏社復為番有。然二十四社日衰，漢人亦稍稍入。社仔被逐併於頭社，貓蘭併於水裏，而多咯啷、福骨二社與沙里興鄰，遂入從野番。眉裏、致霧、安里萬三社亦引野番以自固。埔裏人少，雖與水裏睦，而不能救助，甚自危。道光三年，萬斗六社通事田成發以事被革，詭與埔裏番謀，招外番為衛，與以地使耕，聽之。成發乃結北投社革屯弁乃貓詩、革通事余貓尉募附近熟番，潛往復墾，而漢人陰持其後。成發之黨與水沙連丁首蕭長發有隙，長發首發其謀。九月，北路理番同知鄧傳安會營入埔裏社察之，撫循而還。傳安頗有開設議。而紹興人馬峨士久居臺灣，聞其地富，至福州，游說商人林志通為墾戶。總督趙慎軫以問前臺灣知縣姚瑩。瑩曰：『臺灣生齒日繁，游手亦眾。山前已無曠土，番弱不能有其地，不及百年，山後將全入版圖，不獨水、埔二社也。然會有其時，今則尚早爾。』四年五月，巡撫孫爾準至臺，欲議其事。傳安力陳開墾之利。爾準意動，欲援噶瑪蘭故事，以問知府方傳穟。時姚瑩在臺，傳穟訪焉。瑩曰：『必欲開二社者，有要略八事，君其言之。』傳穟曰：『何謂八事？』曰：『往者噶瑪蘭之開也，乾隆年間則有漢人潛往，嘉慶元年吳沙率眾入山，佔奪攻殺，凡十餘年。楊廷理往開時，大局已定，故眾番獻納輿圖，設官經理。然委員督墾之初，東勢番尚持不從，強而後可。今埔裏開墾之民已逐，社番又未輸誠，前此漢人焚殺之怨未忘。若往開設，必先和睦番情。其要一也。漢番言語不通，撫番須用通事，而通事多奸人，彼不以朝廷安撫為辭，而以危言恫喝。番懼而從命，心實不服。設有異謀，殊傷國體。況開設之際，交涉事多，鬥毆小故，皆足釀亂。則通事必求良善。其要二也。水社在外，如社仔、沈鹿之地已為漢人佔墾者無論矣，埔地周圍數十里，番自墾成者僅十有一、二，餘皆荒埔。今外社熟番往墾者不過二百餘人，官墾則招佃，約費巨萬，將以何者為番田，何者為官佃，官課番租，不可淆混。其要三也。社東北沿山各社，則非埔裏之地。其內谾諸處亦並開否，或以山為界。山外通噶瑪蘭及奇萊、秀姑巒之處，開後不無人民私越，往來其中。則界址作何開閉？其要四也。前此漢人往墾，各有頭人領照，其意在充業戶，此時必萌故智。業戶之設，其弊無窮。徵收租課，逋嘗十萬。一有破敗，更換為難。不若官自召佃，永除業戶之名。其要五也。地方數百里，墾田數千甲，用佃殆將萬人。紛紛烏合，苟無賴人經理，不但無從約束，且工本何出。昔蘭人之法，合數十佃為一結，以曉事而資多者為首，曰小結首。合數十小結首，舉一富強有力而眾服者為大結首，有事官以問之，然後有條不紊。視其人之多寡，授以地，墾成眾佃公分，結首倍之，或數倍之，視其資力。今開埔地，亦當略仿此意行之。其要六也。蘭地南北百餘里，並山計之幾二倍。東西腹地亦四、五十里，不足置縣，故設一廳。今埔地方三十餘里，並水社山埔計之，或百餘里，似不足為一廳縣。然其地在萬山中，南自集集，北自烏溪，兩路入山，皆極迂險。內逼凶番，後通噶瑪蘭、奇萊諸處，蓋全臺之要領，前後山之關鍵。而去彰化縣城遼遠，非佐雜所能鎮撫，不得不略如廳縣之制。文武職官廉俸兵餉，作何籌給，不可不為計及。其要七也。田園日闢，生聚日多，不特商賈通行，則所產米穀民食亦必出山糶糴。其南由谾口進水社，山嶺重峻，勢不可行。唯北路烏溪水道可通；而溪水上流頗淺，亂石巑屼，亦當開通，以便舟楫。其要八也。』傳穟陳其說，爾準見而難之。時性誠為淡水同知，志恆為噶瑪蘭通判，傳穟更集眾議。性誠、志恆皆主禁，傳安不能執前說，亦以為當禁。傳穟遂詳請禁之如故。
　　初，竹塹沿海各地開墾已成。而近山番界土廣且腴，漢人漸事侵耕。嘉慶末，有粵人黃祈英者孑身來臺，至斗換坪，與番貿易。頗獲利，遂從番俗，改名斗乃，娶番女為婦，生二子。已而邀其鄉人張大滿、張細滿等入山，約為兄弟，亦各娶番女，與番往來。遂墾南莊之地。道光六年夏四月，彰化閩粵械鬥，蔓延數十莊社，大甲以北亦起應。粵人弱，多竄南莊。斗乃遂煽土番，率之出，肆殺掠，所在騷動。八月，總督孫爾準至臺查辦，派兵討，陣斬土番七人，獲斗乃等二十有一人，皆戮之。事平，設隘南莊，置屯把總一，屯丁六十，以防番害。十四年冬，淡水同知李嗣業以南莊墾務既啟其端，而東南山地尚未拓，乃命姜秀鑾、周邦正集閩粵之人，合設金廣福隘，從事開闢。自樹圯林以入北埔。數年之間，墾田數千甲，時與番鬥。已而詳請鎮道會奏，頒鐵印，歲加給費四百圓，與以開疆重任，權在守備以上。自是而東南番地漸闢矣。當是時淡水吳全亦募佃往墾臺東，築壘以居，則今之吳全城。運會所趨，莫可抑遏。而前山舊壤，漸有人滿之患，不得不求之番界。顧未幾而開墾埔裏社之議復起。
　　埔裏社自逐佃後，輒為野番劫殺，勢不足以自存。乃邀嘉、彰熟番入墾，欲引為援。先後至者七十有二社，合力以拒漢人。道光二十一年，給事中朱成烈奏言：『臺灣曠土甚多，應許開墾。』詔命總督顏伯壽議覆。總兵武攀鳳、巡道熊一本、知府仝卜年入山履勘，具陳開墾埔裏社之利。而伯壽以與番人爭利，難防後患，援例奏禁。然民間之唱開墾者，前呼後應。臺、嘉、彰三邑業戶認捐墾費十八萬圓，墾田七千甲。紳士王朝綸、王雲鼎等且欲以墾內外國姓，長鹿埔等處。是封界之令，已不可行於今日矣。二十六年春正月，北路理番同知史密偕北路協副將葉長春、署南投縣丞冉正品率通事、土目入山。埔裏社番目督律與水裏社番目毛蛤肉、田頭社番目擺典，貓蘭社番目六改二，沈鹿社番目排搭母、眉裏社番目改努等，領六社眾千六百六十有三人求內附。密細查土田，則埔裏可墾四千餘甲，番僅二十有七人，生計困窮。而社南之地，為熟番私墾者約千甲，其眾已達二千。水裏可墾三百餘甲，有眾四百三十有四人。田頭可墾八百餘甲，有眾二百八十有八人。貓蘭可墾七百餘甲，有眾九十有五人。沈鹿可墾四千餘甲，有眾五十有二人。眉裏可墾二千餘甲，有眾一百二十有四人。統計其地約達一萬三千甲，甲徵穀一石，則歲可收官穀一萬三千石，以充設官戍兵之費，綽有餘裕。密欲捐墾二千甲，以為民倡，請援噶瑪蘭之例。巡道熊一本、知府仝卜年轉詳總督。劉韻珂大喜，下詢開墾可盧七事。一本條復籌辦，力主開設。十月，韻珂上其事，略曰：『臺灣孤懸海外，民情浮動，不逞之徒，動輒械鬥，甚至謀為不軌。迨至兵役緝捕，而匪徒以水沙連內山為緝捕難至之區，相率逃入，潛匿深藏。若開闢則地歸疆理，建廳設汛，棋布星羅，匪徒無從託跡，地方則可安謐。是其祛弊者一。臺灣向無土著，多係閩、粵之人。前此地曠人稀，物產豐富，力作經營，皆可謀食。今則生齒日繁，生產乏術，有遊民而無恆產，鮮不從為盜賊。若開闢則驅之力田，耕鑿相安，自消患於未萌。是其祛弊者二。水沙連土地肥美，甲於全臺。雖例禁私越，然小民趨利若鶩，難保無私越之人。即使加謹巡防，迭增厲禁，亦難保無官來則去、官去復來之弊。若開闢則按戶授田，奸人無從混跡，可免意外之虞。是其祛弊者三。佳里興等社野番在水沙連各社之後，不法之徒，向有勾引野番潛出擾害之事。而兵役不能深入查拏，以致負固恃險，毫無顧忌。若開闢則番社悉為我有，摘要防守，奸人既不能私入，野番則不敢越界。是其祛弊者四。水沙連各社生番向以抽籐弔鹿為生，不諳耕耨。茲因封禁日久，社地荒蕪，俯仰無資，籲懇歸附。若不允其所請，既見拒於官府，必串謀於熟番。即不串謀，而漢奸必有私誘生番之理。該生番始雖舍熟番、漢奸而求官，後必結熟番、漢奸而抗官矣。若開闢則番眾必安，可杜私墾之漸，而熟番、漢奸亦無由串謀勾結。是其祛弊者五。臺地夙稱殷富，近因物力有限，戶口頻增，以致日形凋敝。若開闢則利較溥，歲可產米百萬石，而木料、樟腦、藥材諸物更屬不少，通工惠商，培養生機，元氣可以漸復。是其興利者一。臺灣餉銀須內地撥解協濟，不特虛糜解費，而且重洋遠涉，疏失堪虞。若開闢則歲得正供數萬石，即可就地酌撥。在臺灣多一分餉銀，則內地少一分協濟。是其興利者二。臺灣為海外巖疆，倉儲不可不裕。若開闢之後，正供既有盈餘，而該同知捐墾之二千甲，一經成熟，又可酌提充公。從此倉儲日充，則可為地方緩急之用。是其興利者三。臺灣北路向設屯丁三千餘名，歲給餉銀，不敷衣食。若開闢則調取無業番丁，酌給荒田農具，令其自行耕作，由官給械，隨營操演，使之生計裕如。無事則保衛水沙連，有事則協助兵力。是其興利者四。水沙連內山前控嘉、彰兩縣，後近噶瑪蘭廳，為全臺腹背重地。若開闢則前後呼吸相通，全臺可資策應。是其興利者五。其祛弊也如此，其興利也如此，若竟重拂番情，拒而不納，未免坐失事機。伏思國家承平二百餘年，深仁厚澤，遐邇傾心，闢土開疆，所在多有。雖遠方甌脫，無不列入版圖。今水沙蓮各社雖祗彈丸一隅，而該生番伏居崖谷，性類犬羊，一旦感承高厚，薙髮易衣，獻圖納款，統榛榛狉狉之儔，遵蕩蕩平平之路，亦未始非太平之盛事也。』疏上，命大學士軍機大臣議奏，不可。又命韻珂渡臺履勘，籌及久遠。而史密以時機既至，未可停止，奉商道府，官先試墾，以定番心。於是各官皆捐工本召佃。一本亦捐墾千甲，會營派兵二百隨往彈壓，以十二月入山。既接部中復奏，密恐事勢又變，翌年二月，復上總督書曰：『臺灣之番與別省異，獻圖開闢，不自今始。全臺無地非番，一府數縣皆自生番獻納而來。由諸羅而彰化，由彰化而淡防，納土開疆，百餘年來，安於無事。即遠在後山噶瑪蘭，開墾以來，四十餘年，亦未聞番害。蓋臺番之所以迥異者有故。凡番情滋事，志在金帛牲畜，始有搶擄拒捕各情。而臺番最愚，一無所圖。既無大志，安有大事。此臺番之情也。番夷生事，必仗其器械精工，砲火便利，方能得力。而臺番獵食為生，所用者竹箭、鐵鏢，火藥絕少。一聞銃聲，遠竄無蹤。番酋每以聲勢相通，易於結黨。而臺番散處四山，各自為謀，絕不相屬。社雖多名，多至數百人而已。彼此不敢往來，呼應不通，從無糾結。此臺番之勢也。夫番情番勢既如此，其所以不同於別省之番，而絕無大患。然猶概指生番之大略，至若歸化埔水六社之番，其情尤為可靠。地近外山，常與漢人交接，和順曉事。附近六社番情同於埔水，而勢皆衰弱。此十二社僅有一千六、七百人。除婦女老幼，祗有壯番七、八百人，散於各社，窮苦可憫。見官經理，如嬰兒得母，投懷望哺之不暇，尚何敢生事，亦何能生事？安撫經年，調遣奔走，已成熟番。番性最直，又重薙髮。全臺十數萬熟番，其初何一非生，又何一難測？此生番改熟番萬無可慮之實在情形也。然而開闢之初，動計萬全。在無可慮之中，必存一可慮之心，而通盤籌畫，防患未然。查六社外遠近生番，業經陸續獻地歸化者八十餘社。例應增設大小各屯，挑取壯丁，大屯四百名，小屯三百名，增設屯弁管束。所有千總、把總、外委、屯目、土目、通事，則擇其本社強力頭人，充當委任，使之自相管轄，責成鈐制，數百里同於臂指。此控制之法也。每丁例給閒田二甲。生番既改熟番，仍不能諳耕作，佃給租穀籌餉八圓。番不需錢，准折鹽布。再按開墾之田，定給穀石。番愚無知，但謂歸化獻圖，便可有租。延頸經年，今歲萬不可無穀。未召業主，不得不官墾先給，以慰番情。此撫綏之法也。分別調遣，驅使當差，雜於熟番，俾其漸習漸馴，漸知禮法。更調強壯，以牽制全番，使不敢動。此馭治之法也。盡去東南北三面近山大樹叢林、深菁密草，一望平坦，無可伏匿。分守各隘砲臺，募番設隘，隘勇多用熟番，以番防番。此備禦之法也。投誠歸命，盡屬懽忭待哺之番。但須安置得宜，衣食有賴，便作良民。第一要籌在於設屯挑丁，自相維制。一番以至萬番，若網在綱，雖多奚慮？然此事試辦已一年有餘，經道府再四籌商，事關重大，慎之又慎。非全局在胸，何敢孟浪？自去年正月至今，大局已成，部署悉定；入山試辦，又經數月。漢番安堵，並無事端。然而准辦則然，否則其情頓別。不知者謂辦則可慮在後日，有識者謂不辦則可慮在目前。窮番無以自謀，苦無生路。一旦輸誠薙髮，求改熟番，天下無不准歸化、不准為百姓之理。峻拒驟絕，眾望俱空，是激之使怒，其變有不待智者而決。自古傾心內附，無不撫收安置，況歸化例題之件，雍正、乾隆歷辦有案。熟番皆生改，設屯籌餉，不有閒田，則遵例安置之處，從何措手？故歸化與開墾原係兩事，而別無曠士，不得不併案以辦者也。』四月十五日，韻珂舟至鹿港，命淡水同知曹士桂、北路協副將葉長春、參將呂大陞及史密隨行。五月十三日，自南投入山，歷田頭、水裏、貓蘭、沈鹿、埔裏、眉裏等社。群番聞總督至，扶老攜幼，伏道懽呼，有獻鹿皮者、番布者、雞子者、番餑者，犒以鹽布使去。而北投之平來萬社、南港之丹社、吻吻社，野番也，亦前後獻物輸誠。先是熟番徐戇棋倡佔番地，掘番目改努姪墳，恃強焚劫，群番側目。韻珂聞其惡，檄密捕斬以徇。二十日，出內木柵而歸彰化。八月十六日，復上疏曰：『我國家開疆拓土，二百餘年，聲教所敷，東漸西被，遠邊僻壤，無不盡入版圖，幅員之廣，為漢、唐以來所未有。茲水沙連六社番地，不過蕞爾一隅，或禁或開，本屬無關得失。特以生番率眾來歸，由於不知耕耘，生計日蹙，而招佃之熟番，又皆減租欺矇。其所以欲得官為撫治者，實藉此為保護身家之計。若不俯順番情，則生番日益窮困，熟番日益肆橫，勢不至不盡戕其生而盡併其地不止。久之呼朋引類，日聚日多，無賴之徒、負罪之犯，亦得以無官查察，潛跡遁藏。從此儔類互分，必致倚強凌弱，黨羽既眾，更恐拒捕抗官。得逋逃之所，為負嵎之謀，其貽患殊難逆料。縱熟番不難驅逐，而利之所在，人所必趨，能禁今日之不來，不能保異日之不往。從前樹碑立界，設隘分防，立法何嘗不密，乃私懇者仍有二千人之多。禁令雖嚴，難期歷久無弊。則驅逐之後，厲禁迭增，無敢或有踰越。而被逐之熟番數至二千，既無本社可歸，又無田廬可家，饑寒交迫，勢必流而為匪。臺灣地狹人稠，本多不靖，又何堪再益此二千流匪耶？若一經開墾，則分疆畫界，計畝授耕。生番收其租息，熟番得以力田。而撫馭兼有文武，巡查又有兵役，則一切無賴之徒、負罪之犯，更屬無從託足。顧議者謂臺地民情浮動，械鬥豎旗，層見疊出。若再開墾番地，將來內地匪徒，竟與番類勾連，勦辦必更費手。不知匪徒與番聲氣本不相通。溯查歷年檔案，祗有官兵不敷派撥、酌調屯兵協勦之案，未有匪番勾結，隨同附和之事也。或又謂生番世隸化外，罔知法度，現雖困苦來歸，迨衣食充裕，無所顧慮，安見不始順終悖。不知漢奸詐偽百出，每多首鼠兩端，而生番則不識不知，絕無機巧。縱使譎變無常，而所需之械與所習之技，又無一足恃，勦捕亦甚易易。且臺自鄭氏滅後，則為中國所有。陸續開墾，無處非生番之地。百餘年來，涵濡帝澤，共安耕鑿之天，從未聞生番為害，調兵征勦之舉也。或又謂臺地本屬外洋，現在閩省兩口通商，洋情或不無叵測。若六社番地一開，土地廣而財賦多，外洋之垂涎更甚。不知洋情祗在通商，並不貪圖土地。而六社僻處山隅，距海口甚遠，外人斷無垂涎之理。必謂外人之垂涎，專以六社之墾否為行止，臣固未敢深信也。臣才識檮昧，非不知省事為為政之要，諉事為便己之方。特以六社番地，開之則易於成功，禁之竟難於弭患。以臣愚見，似不若查照前奏，仍援淡水、噶瑪蘭改土為流之例，一體開墾，設官撫治。俾六社生番均得優游聖世，附隸編氓，以昭盛治。』疏上，大學士穆彰阿等仍執不可，奏請遵例封禁。而埔裏社開設之議復止。
　　二十八年，徐宗幹任巡道，韻珂命籌善後之策。六社番目群至道署，環懇改熟，拳拳而不忍去。宗幹上書，請設屯丁，略謂『臺地情形與他省異，一經歸化，番即我民，地即我地。而番地能為後患者，在漢而不在番。漢民日聚日多，稽查不及，小則爭鬥，大則攘據。數十年，由彰化而闢淡水，由淡水而闢噶瑪蘭，跡似開疆，意實除害。今日之六社，即昔日之淡、蘭也。禁則必有事端，不禁則轉可綏靖。故設屯之議，亦出於不得已，非以調停於目前也。而其議則以番養番，以番防番，無創建糜費之煩，無戍兵流弊之慮。』韻珂從之，而埔裏社開墾之事始不廢。
　　琅𤩝在臺之極南，或作郎嬌，番語也。歸化之番凡十八社。雍正初，曾禁越墾。林爽文之役，莊大田起兵應。大將軍福康安駐軍柴城，以勦餘黨。而地仍荒蕪，閩粵之人相率開闢，鳳山熟番亦每遷其族。民番相訌，以是日多，而有司仍以化外視之。海通以後，洋舶往來，南嶠之外，又為東西交通之途，遇風遭難，時起交涉。同治五年，英艦篤甫號至鵝鸞鼻，為番所攻。翌年，美船那威號漂至其地，亦為科亞爾社番所殺，事在外交志。於是巡撫李鶴年奏請開拓，設官駐兵，通飭省會司道及臺灣鎮道通盤籌畫。臺灣鎮總兵劉明鐙主議開設，署鎮曾元福請照例封禁，而巡道吳大廷則兩存其說而節取之，以為枋寮設官駐兵，琅𤩝、柴城各駐屯丁，選舉閩、粵莊人為總理，與以防禦生番、保護遭難洋船之責。至於履田問稅，應從緩議。於是臺灣鎮道及護道梁元桂等疊次會議，陳其大略。省中司道亦有所議，而尚未合宜。乃飭本任平潭同知鄭元傑等往勘，繪圖立說，博採眾論，以為琅𤩝之柴城、風港，民番雜處，未便設官。請照舊例，沿山各隘，設立隘寮，分段防守。而枋寮僻近番界，擬將鳳山縣之興隆里巡檢移駐其地。又於道標撥派千總一員、兵五十名，南路營兵五十名，同往駐紮，以衛地方。閩人多居近海，粵人多處沿山，山內則多番人，擬於三者之中，各選正副總理兩人，督同隘首並隘丁各五十名，分守要害。而風港別選正副隘首兩名，隘丁五十名，均隸千總統轄。至千總、巡檢歲各津貼公費二百兩，兵丁加餉外，月給薪蔬銀四錢，三年調換。正隘首年給八十圓，副六十圓，隘丁八圓。計加兵餉八百八十兩，隘費七百二十圓，均於臺府叛產之息按季支給。從之。
　　十年，琉球人遭風至臺東，為牡丹社番所殺。翌年，日本小田縣人亦漂至卑南被劫。十三年夏四月，日軍來伐。清廷以福建船政大臣沈葆楨視師臺灣。及平，詔命葆楨籌畫善後機宜。十一月，葆楨奏請開禁，略曰：『全臺後山除番社外，無非曠土。邇者南北各路雖漸開通，而深谷荒埔，人跡罕至。有可耕之地，而無可耕之民，草木叢雜，瘴霧下垂，兇番得以潛伏狙擊。縱闢蹊徑，終為畏途。久而不開，茅將塞之。日來招集墾戶，應者寥寥。蓋以臺灣地廣人稀，山前一帶，雖經蕃息百有餘年，戶口尚未充裕，內地人民向來不准偷越。近雖文法稍弛，而開禁未有明文。地方官思設法招徠，每恐與例不合。今欲開山，不先招墾，則路雖通而仍塞。欲招墾，不先開禁，則民裹足而不前。臣等查舊例，臺灣不准內地人民偷渡，如拏獲偷渡船隻，將船戶等分別治罪，文武官議處，兵役治罪。又如有充為客頭，在沿海地方引誘偷渡之人，為首者充軍，從者杖一百徒三年；互保船戶及歇寓知情容隱者杖一百、枷一個月，偷渡之人杖八十，遞回原籍；文武官失察者分別議處。又內地商人置貨過臺，由原籍給照；如不及回籍，則由廈防廳查明，取保給照。該廳濫發，降三級調用。又沿海村鎮有引誘客民過臺、數至三十人以上者，壯者新疆為奴，老者煙瘴充軍。又內地人民往臺者，地方官給照盤驗出口，濫給者分別次數，罰俸降調。又無照人民過臺，口岸失察之官，照人數分別降調，隱匿者革職。以上六條，皆嚴禁內地人民渡臺之舊例也。又稱人民私入番境者杖一百；如在近番處所抽藤、釣鹿、伐木、採棕者杖一百、徒三年。又臺灣南勢一帶山口，勒石分為番界。如有偷越運貨者，專管之官失察降調，該管上司罰俸一年。又臺地人民不得與番民結親，違者離異治罪，地方官參處。從前已娶者，毋許往來番社，違者治罪。以上三條，皆嚴禁臺民私入番界之舊例也。際此開山伊始，招墾方興，臣等揆度時勢，仰懇天恩，請將一切舊禁，盡與開豁，以廣招徠，俾無顧慮。』許之。於是葆楨奏明開山，並請移駐福建巡撫於臺灣，以海防同知袁聞柝率兵三營，分二路，一自鳳山之赤山而至卑南，聞柝當之，計程一百七十五里；一自射寮亦至卑南，總兵張其光當之，凡二百十四里，是為南路；以總兵吳光亮率兵三營，自彰化之林圯埔而至璞石閣，凡二百六十五里，是為中路；以提督羅大春率兵十三營，自噶瑪蘭之蘇澳而至奇萊，凡二百零五里，是為北路。軍過之時，沿途野番雖有狙擊，以阻前進，而或勦或撫，建壘駐兵，以警衛之。一年之間，遂告成功，而東西之途闢矣。臺東沃野數百里，可建一府三縣。葆楨以為建城之地，應在奇萊。若新城、三層、馬鄰、鯉浪不過營汛之區；尤必截大清水以南隸奇萊，以北隸大南澳，方足以資控制。十二月十三日，葆楨率知府周懋琦、前署臺灣鎮曾元福至琅𤩝，駐柴城，查勘地勢。以柴城以南十五里之猴洞，可建縣治，擬名恆春，以其常燠也。巡道夏獻綸稟請南北兩路理番同知，均應移駐番地。各奏請，部議核准。光緒元年，詔設臺北府，置卑南、埔裏社兩廳，以南路同知駐卑南，北路同知為中路駐埔裏社，各加撫民，以辦民番交涉之事。設恆春、淡水兩縣，改淡水廳為新竹縣，噶瑪蘭廳為宜蘭縣。令福建巡撫春冬駐臺，析疆增吏，撫墾並行，而番政一新。當開山之際，募民隨往，與地使耕。至是乃設撫墾委員，分臺東為三路，以總兵吳光亮辦之。南為卑南，中為璞石閣，北為花蓮港。而恆春別設一局，以知縣兼之。廈門、汕頭、香港各設招墾局，立章程，任保護。凡應募者與以便宜，日給口糧，人授地一甲，助以牛種農器。三年之後，始徵其租。當是時閩粵之人多赴南洋，遠至澳洲，謂萬金可立致，故來者較少。恆春知縣黃延昭稟言：『臺灣開拓後山，於茲三年，生番漸次受撫，而招墾尚無成效。今大軍分駐後山，需糧較多，米糧價貴，輸運甚難，宜廣募農民，以開荒土。』從之。於是招集臺人，假以農器，人月給口糧六兩。墾成之地，三年免租，以為鼓勵。然臺東土地雖肥，瘴癘尚盛，居者多病沒，故農功猶未大啟也。
　　先是日軍撤退之時，獅頭社番乘虛出，戕殺兵民。元年二月，葆楨奏請進討。以提督唐定奎統淮軍，三路而入，別募鄉勇千餘為道，隨山刊木。二十日，中軍提督周志本、副營提督章高元深入其地，番伏險拒，未能進。二十二日，志本督所部，自南勢湖而前，左巖右溪，徑窄不易行。番五百餘突起迎擊，官軍攀緣上，激戰兩時，乃敗之。直搗草山，燬其社，陣斬十數級，副營左哨官游擊束維清死焉。三月十七日，定奎進攻竹坑社，為獅頭出入之道。以提督張光亮率武毅左軍為中鋒，左軍游擊陳有元、何迪華為左，右軍副將宋先聘為右。又以武毅營總兵章高元、候補知府田勤生繞竹坑山後，以拊其背。殪番數十，遂破之。進攻龜紋。先聘軍其巔，以絕接濟。兼旬不雨，酷暑如蒸，光亮遂沒，德成、高元亦病莫能興。四月十五日，定奎自督各軍，攻內獅頭，連破其卡。龜紋以二百餘人來援，遇伏而潰，斬其番酋之弟。而提督周志本率副將劉朝林以中軍前營進攻外獅頭，提督梁善明為左，總兵餘光德為右，併進破之，各有斬獲。番窮乞降，定奎許之，示以七約：曰還薙髮，編戶口，交兇犯，禁仇殺，立總目，墾番地，設社學。乃以龜紋社酋野艾為總土目，俾率其眾。改竹坑社為永平，本武社為永福，草山社為永安，內外獅頭社為內外永化。六月，班師歸。敕建昭忠祠於鳳山，祀將士。
　　是年北路統領羅大春通道奇萊，頻與番戰。至大南澳，番拒阻，輒殺行人。乃別闢一路，旁通新城，以避海濱懸崖，而阻兇番歧出之途。十一月，命千總馮安國率兵涉溪，番突出擊，眾可千人。官兵力戰，殪其數人，乃退。官兵亦略有死傷。十五日，行至谷中，高山壁立，忽聞銃聲，番大呼而至。鏖戰兩時，番至愈多。守備黃明厚語國安曰：『彼傾眾而來，其中必虛，可取之。』遂分一隊搗其社，然無人，唯見髑髏滿架，燬之。番見火起，如鳥獸散。千總吳金標亦沿途招撫木瓜、大巴壟等二十有九社，番丁一萬七千七百十九人。木瓜最悍，以窮來歸。乃以宣武左右兩軍，分戍東澳、大南澳、大濁水、得其黎、新城、加禮宛、花蓮港、吳全城等，以備不虞。唯中路一隊少遭番害而已。
　　二年，太魯閣番亂，討之。太魯閣為臺東野番，負其險阻，輒出殺人。大春進兵破其社。番伏山上，下巨石，幸少死傷。乃戍兵於三棧溪畔，曰順安城，為久住計。番無可歸，介通事乞降，許之。獲兇首三人，戮於臺北。三年，奇密社番殺總通事林東涯以叛。八月，統領吳光亮檄林福喜往討，不克。乃自將，合孫開華、羅魁、林新吉之兵伐之，番降。約以明春各獻米一擔，至期果至。光亮命閉門，屠之，濺血聲喧，死者百六十有五人，僅餘五人倖免。自是遂弱。
　　紅頭嶼在恆春海中，距縣東八十里，土番居之，性馴良，牧羊山中，翦耳為誌，無相爭詐。地沃，多椰樹，蒔雜穀，漁畜為生。周可六十餘里，山高至五、六十丈。有社七，錯居四隅，男女不及千人。語言略似西洋，實莫測其所由。前時漢人曾與互市，然未隸版圖。是年知縣周有基率船政學生游學詩、汪喬年始至其地，撫之。又有火燒嶼者，橫直二十餘里，與紅頭嶼並峙，距卑南六十里，居民五百餘人。商船避風，間有至者。
　　四年春正月，商人陳文禮至加禮宛墾田，為番所殺。營官命贖罪，不從，且殺兵丁，與竹篙宛番謀叛。報至，六月，陳得勝率新城之兵討，不利。光亮自將，以張兆連自花蓮港，劉風順自吳全城，吳乾初自六合莊，吳孝祿自農兵莊，劉國志自濁水營，進兵合勦。七月二十六日，攻竹篙宛，破之，乘勢擣加禮宛。番不能支，竄於東角山。會大風雨，多餓死。老番乞降，許之。以酒布賈其地，東至加禮宛溪，西至山，南至荳蘭，北至加禮宛山。凡荳蘭溪以北為官地，南為番地，各事開墾，毋相侵凌。改加禮宛為佳落，竹篙宛為歸化，番乃服命。十年，率芒社番亂，討之。
　　法人之役，劉銘傳視師臺灣。及平，經畫善後，奏言辦防、練兵、清賦、撫番四事，語在其傳。銘傳以經畫臺灣，必須開疆拓土，廣徠人民，庶足自為一省。詔設臺灣府於臺中，改臺灣縣為安平，置雲林、苗栗兩縣，陞臺東廳為直隸州，基隆通判為北路撫民理番同知。十二年四月，銘傳任巡撫，奏設臺灣撫墾大臣，巡撫兼任；以在籍太僕寺正卿林維源為幫辦，駐大嵙崁。分全臺番地為三路，自埔裏社以北至宜蘭為北路，以南至恆春為南路，臺東一帶為東路，置撫墾局及其分局。設番市司事，以理貿易，振興茶、腦，充其經費。以是拓地日多，租稅驟增，臺灣局面為之一新。
　　初，開山之後，臺東、埔裏社、恆春、鳳山各開義塾，教番童，頒訓番俚言，俾之誦讀，將以陶鎔其蠻性。而吳光亮亦撰化番俚言三十二條，縷縷數千言，飭通事時為講解，俾之同化。至是又頒教條五教：一曰正朔，二曰恆業，三曰體制，四曰法度，五曰善行。五禁：一做饗，二仇殺，三爭佔，四佩帶，五遷避。設番學堂於臺北府治，擇土目之弟而教之。一道同風，漸革頑陋。其不服者則移師討之。勦撫並用，可謂能得其宜矣。
　　當開墾罩蘭之時，移民日至，伐木治田，每遭番害。十一年四月，統領林朝棟率棟軍三營，以鄭以金為副，統領柳泰和亦率所部二營，進駐罩蘭。遣人說蘇魯、馬臘邦兩社歸順，不從，且結東勢角大湖各番以抗。五月，分兵三路而入，相持數月，地險不可攻。翌年七月，朝棟進兵陷圍。報至，銘傳自將麾下百名及兵勇屯丁九千五百人，大舉以勦。番懼而竄。駐大營於埋伏坪，大隙、什隻屋兩山各建砲臺，為合圍計。然番每匿林中，以時狙擊，死傷頗多。九月，進兵，擣其社，不見一人。歸途遇覆，又損數百。於是戍兵三百五十名，以絕其道。番困無所得食，介老屋峨社土目請款。十月，始撤兵歸。銘傳以土目有功，授六品銜，改名白麻鳳。先是屈尺番污來社亦每出殺人，十一年九月，統領劉朝佑率銘軍三營討之，番降。十二年春正月，大嵙崁番亂，銘傳自將三營，至甘指坪，討之。番懼乞降，頒以衣食而鎮撫之。已而盍文坪之番叛。八月，甘指坪亦動，頗不受約束，乃議勦之。分兵兩路，一自水流東以攻盍文坪，一自甘指坪而進竹頭角。宜興社土目糾合各社，竭力以抗。山路危峻，瘴毒盛，未易進兵，官軍戰病而沒者數百人。相持四月，乃諭番約和，撤兵歸。十月，巡道陳鳴志、統帶鎮海後軍副將張兆連先後稟請，後山番社尚多未撫，南至卑南恆春，北抵蘇澳奇萊，若由水尾適中之地，與前山彰化開通道路，聯絡聲氣，先撫後山中路，則南北望風向化。否則一撫之後，仍然隔絕，徒糜經費，難求實效。銘傳從之。檄署臺灣鎮總兵章高元率砲隊，並鎮海中軍前營、定字左營及練兵七百，附以人工，由集集開山而東。兆連由水尾而西，剋期會辦。高元乃自拔埔社而至丹社嶺，計程一百二十有二里。兆連亦至，計程六十里。自冬徂春，一律開闢。當是時兆連以管帶黃定國、畢寶印招撫水尾南北川、丁仔老二十有四社，次由花蓮港至蘇奇沿山一帶，又撫他良等十有二社。兆連以太魯閣，木瓜等勢最強，若得內附，餘番可服。乃率兵三營，進駐山口，勸其納款，否則開砲以攻。土目懼乞撫，而大馬鞍、大巴壟等五十有三社亦就撫。移軍卑南，以次而進。平埔之南，以呂家旺為最強，恃其丁眾，抗不奉命，附近各社多觀望。兆連進兵山麓，命通事米清吉讓之。土目知不敵，乃就撫，並約附近巴六凡等二十有六社歸化，而八栳等十有三社亦來。卑南與鳳、恆地相毗連，危峰疊嶂，人跡不通，野番盤踞其間。其在鳳山者以三條崙為大，在恆春者以牡丹灣為雄。兆連督鳳山營都司藍鳳春、管帶林維楨分道而進，招撫六儀等十有五社，阿眉等二十有二社，中心崙等四十有二社。管帶黃定國、畢寶印亦撫大蘭大、打臘等十有二社。地極深密，皆處山上，素不與人往來，至是乃出。先是銘傳檄統帶鎮海前軍副將陶茂森招撫鳳山前山各番，於是沙摩溪等六社、柏葉等十八社、糞箕等四社均內附。當高元開山之時，自水底寮至埔裏社，沿途招撫北港、萬霧等五大社、眉加臘、吻吻等四十有四小社。又自拔埔至丹社之時，亦撫卓大、意東等六十有一社。嘉、彰之交有番據焉，斗六門縣丞陳世烈設撫墾局於雲林坪，郡番、巒番、丹番等五十有三社均內附，薙髮輸誠。此為最悍之族，而跳梁於中路山谷者也。巡道陳鳴志檄鎮標中軍易豫俊以撫大喃等等二十有四社，又以游擊劉智坤續撫大武壟、內攸等四社。唯新竹五指山番憑其險阻，頗不受約束，疊戕墾戶，眾請討。十二月，銘傳檄統領林朝棟自十八孩兒社以攻石加碌之南，營官鄭有勤率副營攻其北，各以化番為道，深入七十餘里，開路築卡，以壓迫之。石加碌五社及哇西熬等十有七社皆乞降，並撫密拿栳等二十有四社而歸。十三年，銘傳奏言：『臣自上年十月，親督大隊，勦撫中、北兩路生番，歸化後，現在數月之間，所有後山各路生番二百十八社，番丁五萬餘人，一律歸化。前山各路續撫生番至二百六十餘社，番丁薙髮者三萬八千餘人。水尾、花蓮港、雲林、東勢角等處，可墾水旱田數十萬畝。不獨開疆闢地，且可免民番仇殺之禍。此皆朝廷威靈，遠播遐荒，遂使深山幽谷茹毛飲血之類，咸知向化歸仁，化狉獉而登衽席，實非臣所敢逆料。唯撫招愈多，經費愈巨。現已捐輸截止，支絀異常。經飭各軍仍回防所，籌畫設官分治。俟有經費，再行續撫，以期全臺生番一律歸化。』
　　初，北港溪番就撫後，人民多往開墾。而林朝棟亦給墾內國姓、乾溪灣、抽藤坑等處。鋤耰並進，可闢田園數百甲。然阿冷、白毛兩社番輒出殺人。朝棟止之，不聽。請討。八月，以兵二千五百分四道而入。扼要之地，各建砲臺。番不敢出，伏叢莽以狙，頗多死傷。稍來社土目乃為斡旋，願受約。十月，撤兵歸，設隘於險，駐勇守之。是年埔裏社熟番、水社、田頭、貓蘭、沈鹿與卓大社合以叛，戍兵不支，退焉。中路之山，往來暫絕。十四年六月，臺東平埔番大社以有司暴斂，憤而謀叛。水尾溪南北各社俱起，大巴壟、馬太鞍各番應之，勢頗猖獗，遂迫花蓮港營。李得勝邀擊之，番敗走。依其族七腳川、薄薄二社。二社已歸順，佯許之，醉以酒而戮之，以其頭來獻。越二日，平埔番合亞米士之族，可數千人，大舉至卑南，環攻州署。統領張兆連督兵戰，防守半月，不退。適兵艦自臺北來，開砲擊，以兵上陸助戰。番不敵，始解圍去。八月，統領劉朝祐率兵四百，自宜蘭小坡塘坑入山，至凍死人坑，為南澳番老狗社所襲，力戰免。十五年，銘傳議討。調福建兵艦來援，以同安水師副將傅德高為先鋒，艤舟蘇澳，大軍繼之。游擊王冠英率鎮海前營自小南澳上陸，以拊老狗社之背，總兵竇如田以銘字各營扼其前，定海、永保兩艦為運船，靖遠護之，游弋海上，備策應。銘傳自督全軍，駐蘇澳。德高以數人偵察，為番所殺。如田率兵二千，深入其地。番懼而竄，匿荒谷，不敢出。相持兩月，頗為瘴毒所苦，乃班師。以鎮海前營駐蘇澳。是時呂家望社亦亂，張兆連討之。九月，大嵙崁馬速社殺隘勇二十餘人，銘傳派兵討，乃降。十六年三月，牡丹社土目率番丁數人至田中央莊，狙殺莊民三人，莊民亦殺其番，烹之。牡丹番怒，合高士滑、加芝來等社可五、六百人，以攻柴城、田中央二莊。莊民禦之，激戰數日。恆春知縣呂兆璜接報，命柴城把總以兵彈壓。番不從，且殺兵。乃請討。十二月，總兵萬國本率兩營至，聲言大舉，而按兵不動。嗣派通事與番和，各毋相仇殺。十七年春正月，兵退，番復跋扈，再請討。國本以兵千餘，駐牡丹山下，不敢進。數月，再派通事申前約，撤兵而去。十八年六月，射不力社番殺楓港莊民，民亦殺之，番遂夜襲，有眾千餘。莊民聞警，併力拒戰，赴縣請救。知縣高晉翰與恆春營游擊張世香率兵至，命和，不從。晉翰病歸，未幾而沒。世香請討。總兵萬國本以兵千餘至，分戍各地，命通事入山說降，又不從。乃先攻老佛、巴士墨二社，破之，燬其屋。又募楓港莊民六十為道，進攻他社。汛官汪斌素有力，率壯士數人入其內，猝禽土目出，斬之以徇。八月，大風雨，山水暴發，不可駐。新任知縣陳文煒謂國本曰：『懸軍深入，空老我師，不如且約之和，以待後舉。』派通事，集土目，與莊民約。國本歸，而民番仍相仇殺。當是時，銘傳已去，邵友濂任巡撫，百事俱廢。然人民之墾番地者，前茅後勁，再接再厲，合力一心，以自成其都聚。二十年，遂設南雅廳於大嵙崁。二十一年春正月，臺東觀音山莊平埔番亂，殺大莊總理宋梅芳。十五日，花蓮港營官邱光斗平之。
　　參軍莊：今鳳山長治二圖里，為參軍陳永華所墾。
　　前鎮莊：今鳳山大竹里，為中提督前鎮所墾。
　　前鋒莊：今鳳山仁壽上里，為前鋒鎮所墾。
　　後勁莊：今鳳山半屏里，為後勁鎮所墾。
　　後協莊：今鳳山仁壽上里，為先鋒鎮後協所墾。
　　右衝莊：今鳳山半屏里，為右衝鋒鎮所墾。
　　中衝莊：今鳳山仁壽上里，為中衝鎮所墾。
　　援勦中莊：今鳳山觀音上里，為援勦中鎮所墾。
　　援勦右莊：今鳳山觀音里，為援勦右鎮所墾。
　　中權莊：今鳳山小竹下里，為中權鎮所墾。
　　角宿莊：今鳳山觀音上里，為角宿鎮所墾。
　　仁武莊：今鳳山觀音下里，為仁武鎮所墾；而嘉義鐵線橋堡亦有仁武埔，與查畝營莊相近。
　　北領旗莊：今鳳山維新里，為侍衛領旗協所墾，並有水圳。
　　三鎮莊：今鳳山維新里，為戎旗三鎮所墾。
　　左鎮莊：今鳳山興隆外里，為宣毅左鎮所墾。
　　營前莊：今鳳山長治一圖里，必為某鎮營前，故名；營後亦同。
　　營後莊：今鳳山長治一圖里。
　　五軍營莊：今嘉義赤山堡，為五軍戎政所墾。
　　查畝營莊：今嘉義鐵線橋堡，為清查田畝之地。
　　果毅後莊：今嘉義果毅後堡，為果毅後鎮所墾。
　　新營莊：今嘉義鐵線橋堡，鎮名未詳。
　　舊營莊：今嘉義鐵線橋堡，鎮名未詳。
　　中營莊：今嘉義茅港尾西堡，鎮名未詳。
　　後營莊：今嘉義麻荳堡，鎮名未詳。
　　下營莊：今嘉義蕭壟堡，鎮名未詳。
　　大營莊：今嘉義新化北里，鎮名未詳。
　　二鎮莊：今嘉義赤山堡，為戎旗二鎮所墾。
　　左鎮莊：今嘉義外新化南里，為折衝左鎮所墾。
　　中協莊：今嘉義赤山堡，為左先鋒鎮中協所墾。
　　林鳳營莊：今嘉義赤山堡，為參軍林鳳所墾。
　　林圯埔莊：今雲林沙連堡，為參軍林圯所墾；林內亦同。
　　統領埔莊：今恆春興文里，為統領某所墾，在柴城近附。
　　撫墾總局：光緒十二年設，駐大嵙崁，隸巡撫，總理全臺撫墾事務。

　　大嵙崁撫墾局：隸總局，掌理該管撫墾事務，下設分局：
　　　雙溪分局
　　　三角湧分局
　　　鹹菜甕分局
　　　五指山分局
　　　南莊分局

　　東勢角撫墾局
　　　大湖分局
　　　馬鞍巃分局：光緒十四年裁。
　　　大茅埔分局：光緒十四年設。
　　　水長流分局：同上。
　　　北港分局：同上。

　　埔裏社撫墾局
　　　蜈蚣崙分局
　　　木屐蘭分局

　　叭哩沙撫墾局
　　　阿里央分局
　　　蘇澳分局

　　林圯埔撫墾局

　　蕃薯寮撫墾局
　　　隘寮分局
　　　枋寮分局

　　恆春撫墾局

　　臺東撫墾局
　　　璞石閣分局
　　　花蓮港分局
　　總辦一員：以三品文員任之，總理局中一切事務。
　　委員一員：以七品文員任之，或以營官兼任，掌理撫墾事務。
　　幕賓：總局四員，局二員，隨時聘用，處理文案等事。
　　司事：二名或四名，分辦庶務會計。
　　通事：人數不等，分任通譯。
　　局勇：人數不等，保護墾務並監督隘勇。
　　醫生：各局置一、二名，以任醫務。
　　教讀：各社置一名，以教番人讀書。
　　教耕：各社置一名，以教番人耕田。
