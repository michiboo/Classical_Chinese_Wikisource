　　連橫曰：鴻濛之世，各君其國，各子其民，閉關自守。固無所謂外交也。然當春秋之際，禮樂征伐自諸侯出，齊楚秦晉迭為盟主，而鄭以一小國介立其間，聘問往來，不失其宜。孔子曰：『子產有辭，諸侯賴之。』信乎賢者之有益人國也。臺灣當鄭氏之時，彈丸孤島，拮抗中原，玉帛周旋，蔚為上國。東通日本，西懾荷蘭，北結三藩，南徠呂宋，蕩蕩乎！泱泱乎！直軼春秋之鄭矣。嗣王沖幼，左右失人，叛將倒戈，而臺灣乃不國焉。清人撫有，時會變遷，東漸之機，隨流而靡。而內外臣工猶欲以丸泥塞之，多見其不自量爾。夫塞之愈堅則衝之愈力，衝之愈力則破之愈大，而臺灣外交乃無往而不敗也。夫古今異勢，強弱殊形。弧矢之利，不可以禦堅砲；舟車之速，不可以競飛船。賢者審之，智者用之。苟非整軍經武，國殖民興，未足以言外交也。德宰相俾士麥曰：『世界無公理，唯鐵血爾。』故以其言，而大小是併，優劣是食。外交之敗，至於滅亡者，何可勝道？悲夫！語曰：前車之覆，後車之戒。余故採其得失者著於篇，以為興亡之鑑焉。
　　日本與中國為鄰，唇齒之國也。明亡之季，士大夫之東渡者，絡繹於途。而鄭氏復有渭陽之誼，往來尤繁。當成功之起師也，遣使往聘，致書德川幕府曰：『洲同贍部，就一水以判東西；境邇蓬萊，連三島而橐天地。域占為雷之位，光拂若木之華。百篇古文，早得嬴秦之仙使；歷代列史，並分上國之車書。道不拾遺，風欲追乎三代；人重然諾，俗更敦於四維。恭維上將軍麾下，才擅擎天，勳高浴日。鑄六十五洲之刀劍，雌雄為精；服五百一郡之版圖，礫沙皆寶。文諧丹府，屢有表使至金臺；釋輔儒宗，再見元公參黃蘗。雖共臨乎覆載，還獨奠其山河。成功生於日出，長而雲從。一身繫天下安危，百戰占師中貞吉。叨世勣之賜李，恩重分茅；效文忠之祚明，情深復旦。馬嘶塞外，肅慎不數餘兇；虜在目中，女真幾無剩孽。祗緣征伐未息，以致玉帛久疏。仰止高山，宛壽安之在望；溯洄秋水，悵滄海之太長。敬勒尺函，稍伸丹悃；爰齎幣篚，用締縞交。舊好可敦，蒼鳥使於今復往；中興伊邇，丹鳳詔不日重來。文難悉情，辭不盡意，伏祈鑒照，無任翹瞻。』幕府受之。永曆三年，復遣使乞師。寓書曰：『大明龍興三百年，治平日久，人遂忘亂。韃靼乘虛而破兩京，神州悉污腥羶。成功深荷國恩，不敢坐視，故渫血以報讎為念。徘徊閩浙之間，以義感人，從者頗眾。然孤軍懸絕，千辛萬苦。中心未遂，日月幾何。成功生於貴國，仰望實深。今際艱難之時，願貴國憐之。乞假數萬之兵，則感義無限矣。』是時日本方行鎖港之策，文恬武嬉，不欲有事國外，幕議不可，唯時饋軍糈以助之。及克臺後，日人之在臺者，禮之有加。二十年，忠振伯洪旭以商船販日本，購造銅砲、刀劍、甲冑之屬，並鑄永曆錢。二十八年夏，為三藩之役，經至思明，命兵都事李德東聘，再作兵鑄錢。而日本亦歲以寬永錢相餽，貿易繁盛。及鄭氏亡，德川幕府亦嚴鎖港，往來遂絕。
　　初，成功歸國後，弟七左衛門襲母姓為田川氏，留居長崎。
　　初，羅馬神甫李科羅布教廈門，成功延為幕客，軍國大事時諮問焉。克臺之翌年，召之來。春三月，命赴呂宋，勸入貢，而陰檄華僑起事，將以舟師援也。既至，呂宋總督禮之。華人聞者，勃勃欲動，蓋久遭西人殘暴，思殲滅之，以報夙怨。事洩，西班牙人戒嚴。五月初六日，以騎兵一百、步兵八千，分駐馬尼拉。凡華人商工之地，皆毀城破砦，慮被踞。而華人已起矣。鏖戰數日，終不敵，死者數萬，多乘小舟入臺，半溺死，成功撫之。而呂宋仍俶擾，又慮鄭師之伐也，遣使隨李科羅入臺。諸將議討之，未成而成功病革矣。二十年秋八月，呂宋總督遣使貢方物，且請傳教。勇衛陳永華不可，命以中國之禮入覲，申通商之約。於是販運南洋，遠至安南、暹羅、噶拉巴，海通之利，國以日殖。二十六年春正月，統領顏望忠、楊祥請伐呂宋，以為外府。侍衛馮錫範不可，曰：『呂宋既已入貢，修好往來，今若伐之，有三失焉。師出無名，遠人攜貳，一也。殘擾地方，得之無用，二也。戍兵策應，鞭長莫及，三也。且自頻年以來，歲幸豐稔，民樂其業，豈可復興無益之兵？』議遂止。三十七年夏六月，清軍破澎湖。諸將以臺灣勢蹙，不可居，議全師取呂宋。建威中鎮黃良驥主其議，中書舍人鄭德潛力贊之，出呂宋地圖，指示險要，曰：『諸島之中，惟呂宋待我國人最無禮。先王在日，每欲征之，以雪我中國人之恨。然因開創，至世藩業已興師，乃接耿藩之變，遂移兵過廈，而事又止。呂宋之兵不過千有餘人，所恃者城上之大砲而已。自西班牙竊據茲土，於茲已百四十餘年。我漳、泉人積骸其地者，何啻數十萬？羈魂厲魄，痛恨何如。夫積怨者神人所共憤，而叢貨者興盛所取資也。呂宋富饒甲諸國，今之積於公班巴禮者數十萬，是皆昔所誘惑愚昧死而括藏之物。天下安有久積而不散，虐侮而不復之理？又安知非天鐍其藏，以待興王之探取耶？故以議取呂宋者為上策。』提督中鎮洪邦柱願為先鋒，正總督劉國軒以為不可。馮錫範詰之，國軒曰：『呂宋非不可取，顧當取之於無事之日。今清兵已迫，救亡不暇，尚何能勞師遠襲？若事機一失，進退兩難，則滅亡隨之。』克塽猶預，遂降清。南征之議，至今無有道者。
　　清人得臺之後，閉關自守。中葉以來，外患漸迫，而英人始啟其端。初，英人以販運阿片，為害酷烈。道光十八年冬，詔以林則徐督兩廣，嚴旨禁煙，犯者死。並燬阿片一萬三千六百餘箱，以絕禍源。英人不服，調艦至廣東，索賠款。於是開戰。臺灣戒嚴。兵備道姚瑩具幹才，得民心，與總兵達洪阿共籌戰守之策，增築砲臺，嚴海防，故英人不能得志。二十年夏五月，英艦窺鹿耳門，官兵擊之。詔以水師提督王得祿移駐臺灣，協同勦辦；已而廈門失守，警報頻至，官民又悉心禦侮。姚瑩赴南北，集紳耆，練義勇，以其半任調遣，凡四萬七千一百有奇。而漢奸之來臺勾結者，輒捕斬之，故無內患。二十二年春正月十三日，英艦數艘至大安港；遙見岸上兵民堵立，將駛去，突觸暗礁。開砲擊之，船破，獲英兵二十、印度兵百六十五、大砲二十門及鎮海寧波營中之物。三月，英人調艦十九艘，大舉來犯，並結海盜，又破之。詔晉姚瑩布政使銜、達洪阿提督銜，各世襲輕車都尉。然英艦猶以時至，遊弋南北。八月，一艦將入旗後，知有備，乃北去。十四日，犯淡水，卻之。十八日，復窺雞籠，參將邱鎮功調守備許長明、歐陽寶等禦之。淡水同知曹謹委澎湖通判范學恆巡沿海，知縣王廷幹偕艋舺縣丞宓維康駐三沙灣砲臺，英艦將入口，發砲中之，桅折，觸礁而沒，又獲英兵。九月復至，再破之。自是不敢窺臺灣。然閩、浙、粵三省，均被侵擾，清廷命大臣與和。是秋、江甯款成，換捕虜，而臺灣所獲印度兵已於五月奉旨處斬，唯以英兵歸之。英領事璞鼎查遂訐臺灣鎮道妄殺遭難兵民。江蘇主款者及福建失守文武忌臺灣功，蜚語沸騰。欽差大臣耆英遂據閩人故總督蘇廷玉、提督李廷鈺二人家信，劾姚、達罪。詔飭福建新督查奏。新督至臺，查案卷，則姚、達所奏，皆營廳及紳民稟報，無冒功事。然為款故，強令鎮道引誣，以謝英人。將逮至京，兵民洶洶罷市。姚、達溫語勸解，新督亦旋告病，以劉鴻翔代之。臺人乃訴其冤，乞奏白。鴻翅據原稟送軍機處，始知其枉，旋起用。而英船亦屢至臺灣。二十八年，兵備道徐宗幹著防夷之書，頒發人民，而臺人亦立禁煙公約。咸豐十年，詔開安平、淡水，准與英人互市，景教隨之以入。民教之間，輒相反目，語在宗教志。同治七年，英人米里沙至蘇澳，娶番女為婦，謀墾南澳之野。噶瑪蘭通判遣人止之，不聽。且曰：『臺東非中國政令所及之地，故不得視為中國版圖。』芸稼如故。兵備道商之英領事，不聽。已而米沙里赴噶瑪蘭，途次溺死，其事始息。越明年，而有安平之役。
　　初，英人以建領事館購地故，與居民齟齬。未幾領事失物，照會有司捕盜。而有司未悉外情，人民之排外者又每僨事。疊生交涉，大小十八起。英領事吉普理每詰責，不答。吉普理怒，稟報香港總督，派艦要挾，將以惕官民也。九月，英艦三艘至安平，泊港外。吉普理登艦，語以故，突開砲擊岸上，彈落海畔，居民大驚，相率走。越日，安平副將江國珍稟鎮署。總兵劉明鐙聞警，帥軍駐岸上。武弁蕭瑞芳止之，曰：『英人以砲擊我者，非欲出於戰，先聲而奪我爾。卑職頗知洋情，願掉三寸舌，說之釋兵。彼如不聽而擊之，則曲在彼矣。』從之。瑞芳至英艦，反復命，且曰，『艦將聞江協戎威名，願一見。』明日，艦將果至，國珍饗之，談釋兵事。既去，瑞芳曰：『洋人重信。彼艦既願出口，而我軍仍陣岸上，彼將謂我失約。』明鐙檄所部歸營。是夜，瑞芳晤國珍。二更許，見白光一道自海沖霄。國珍驚問曰：『胡為者？』曰：『火號也，艦將出口矣。』遽辭去。而英兵已駕小艇上陸，圍協署。國珍倉皇失措，歎曰：『豎子誤我！』踰墻匿民家。英兵大索不得，毀食局。居民自夢中驚起，鼎沸澈夜。旦日，報國珍自戕死、英兵始去。郡中聞變，人心洶洶。鎮道會議媾和，無敢往者。紳士黃景祺慨然行，介許經秋為譯人。吉普理索償款，先以四萬金為押而後見。景祺家固富，飭人舁與之。及見，吉普理多要求。經秋大辯論，據理與爭。吉普理亦慮結怨紳民，則通商不利，乃許釋兵。
　　先是，郡紳許廷勳與英人合辦腦務。吉普理初至，賃其家以居，迭為賓主。既與從兄廷道以分產故，控於官，案懸未結。廷道以他罪下獄，廷勳亦腦業失利。及英艦來，吉普理索償款，並列其事；於是有言廷勳通英者。廷道之子揭其事，且言砲攻安平，廷勳示意也。兵備道曾獻德驟稟總督，上奏，命嚴辦，而英人力庇之，事平始出。英艦既去，吉普理以金歸景祺。官民頌其功。廷議以臺灣道不善外交，解獻德職。而英政府亦召回領事，且治艦將啟釁之罪。唯瑞芳以功擢安平副將。瑞芳，廣東人，姓蘇，名阿成，刺舟為業。廣東之役，為英人間諜。總督葉名琛之劫，亦從行。乃改姓名，以賄得武弁。國珍之死，瑞芳實與謀。越數年，怒鞭從卒。洩之。曾江之子憤父仇，合籲於廷，詔斬於臺。英領事聞之馳救，已懸首道轅矣。
　　臺灣生番久屬化外，殺人為雄。航海遇風，或至其地，輒遭害。而番政措施未得其宜。故每出交涉，幾危臺灣者數矣。
　　先是咸豐八年，英國商船西爾偏篤號遭風，破於鳳山縣轄之枋寮，遇番出草，被殺虜，逃者僅數人。十年，普國軍艦優爾麥號至其地。艦兵上陸獵，途次遇番，相鬥。艦長發砲擊，始入山，然不能永懾也。南方之番為科亞爾族，分處瑯𤩝一帶，地險族強，未服政令；而守土官又畏事，莫敢討。故為害尤烈。同治六年三月初九日，美國商船那威號自汕頭出帆，遭風，至臺灣南岬，觸礁沒。船長馬西德率所部乘小艇至琅𤩝，上岸，為番狙擊，皆死。水手某，廣東人也，伏草中得免，西走數百里，至打鼓，告官，為達英領事。英領事電報北京公使，轉語美公使。美公使聞之，即向政府交涉。時英軍艦優爾摩厲德在安平，管帶甫魯道聞之，趣至其地，索美人，欲拯救之。二十六日上陸，又受番狙擊，莫能往，乃歸打鼓，赴廈門。初、美公使照會政府，請討生番，以保航路。政府答以番界非臺灣政令所及。美公使即報其國，派兵討。六月，水師提督彼理率軍艦二艘，兵百八十有一人，以十九日至番地。番拒戰。副提督馬特西節沒焉。美軍大敗，退艦中。是地為南鄙僻遠之域，山峻谷險，荊棘叢生。而科亞爾族尤悍，四出屠殺，敗則竄入山，據險莫破。彼理報其國，美政府必欲懲之，乃與臺灣鎮道議合討。九月，臺軍與美軍偕行，以領事李仙得主其事。至柴城，臺軍不盡力。李仙得亦知戰未必勝，不如說降。乃率通事入其社，從者五人。見番酋，為琅𤩝八社之最強者，責以妄殺遭難之罪。酋謝不敏，置酒款，並歸船人之顱，立誓和好。謂此後苟有漂至者，如須供其不足，可舉紅旗為信。事畢始歸，而琅𤩝平地生番遂無再害外人之事。
　　美船遭難之後，越六年，而有日軍討番之役。先是同治十年春三月，琉球商船遇颶，至臺東八瑤灣，為牡丹社番劫殺五十四人。牡丹社者，南番之悍者也。十二年，小田縣民四人又遭害。於是日本政府欲興問罪之師。然以生番隸臺版籍，未可遽往膺懲。時副島種臣為全權公使駐北京，日廷命交涉，且質番地主權。種臣遣副使柳原前光詢總理衙門。答曰：『番人殺害琉民，既知其事。若殺貴國人，則未聞。然二島俱我屬土，屬土之人相殺，裁決在我。我恤琉人自有措置，何預貴國而為過問也？』前光力爭琉球為日本版圖，且證小田縣民遭害狀，曰：『貴國既知恤琉人，而不討臺番者何？』曰：『殺人者番，故且置化外。日本之蝦夷亦不服王化，此萬國所時有也。』前光曰：『生番殺人，貴國舍而不治。然一民莫非赤子，赤子遇害而不問，安在為之父母？我邦將往問罪，以盟好故，使使者先告。』反覆論辯，累日不決。前光歸白狀。
　　初，鹿兒島縣參事大山綱良奏請討番，和者四應。參議木戶孝允力爭不可，以為『內治未修，遽生外釁，勝敗固未知，而糜餉損兵，已先苦累吾民，豈為國家之福，且適以速禍爾。臺灣不過東海一撮土，蠻夷好殺，其性使然。今以橫殺琉人之故，遽往伐之，豈足以揚國威？夫琉人雖已內附，其意半在中國。常聞其人所言，日本父也，中國母也，持其兩端，固為弱國之常。則我之待其人，自有緩急之別。夫內國為本，屬土為末，先末後本，決非長治之計。』種臣主戰，日廷從之。十三年春正月，置臺灣番地事務局於長崎，以參議兼大藏卿大隈重信主之。命陸軍中將西鄉從道為番地都督，陸軍少將谷干城、海軍少將赤松則良為參軍，率兵赴臺。陸軍少佐福島九為廈門領事，兼管番地事務。別延美國人李仙得為參謀；仙得前為廈門領事，番地論起，聘為顧問，以助理交涉者也。四月，從道率海陸軍發品川，傭英、美兩國船為運，旋至長崎。美公使先執局外中立之例，並飭廈門領事捕李仙得。英公使亦言中國必生異議。於是日本內閣遲疑，遣權少內史金井之恭傳內旨於長崎，令重信止軍行，且歸京。重信告從道，不奉命，曰：『近日朝政不定，令人危疑。況召集精銳，駕馭一失，誤潰四出，禍且不測，豈止佐賀之比。必欲強留，從道請奉還敕書，躬自擣醜虜巢穴，死而後已。苟中國果異議，朝廷目某等為亡命；則咎之乎何有？』重信電報狀，朝議大憂。簡內務卿大久保利通赴長崎，從道卒不聽，乃戒毋戰，以待後命，而攜李仙得歸東京。五月初二日，日進、孟春、三國等艦發長崎。初五日，至社寮港，上陸，移陣龜山。尋遣輕兵深入。牡丹番伏莽擊，日兵少卻。越二日，以熟番為導，進攻竹社、風港、石門。從道適乘高砂艦至。二十有二日，參謀佐久間、佐馬太自率兩小隊，攻破石門之險，陣傷番酋，諸番多納款，退守龜山，建都督府，設病院，修橋道，為屯田久駐計。當軍發之時，復遣柳原前光赴北京，領事福島九成至廈門，亦以書告閩浙總督李鶴年曰：『臺灣番界之事，昔者副島大使既告貴國政府，今我國將興問罪之師。若貴國聲教所暨，則秋毫不敢犯。疆場密邇，願毋騷擾。』鶴年答曰：『臺灣，我之境土。土番犯禁，我自處置，何假日本之力？請速收軍出境，毋啟二國之釁。』並白其事於朝。而總理衙門已先出奏，命船政大臣沈葆楨帥師視臺灣。前光至北京，與總理衙門辯論，辭旨牴牾，勢將構兵。中國官民多主戰，江蘇布政使應寶時著論尤烈，其言曰：『日本藉詞搆釁，闖入我邊地，虔劉我番民。中國欲全舊好，據理與爭，不遽用武，並許為之建造樓塔，保護商船，可謂寬大極矣。詎料彼以虛言款我，久踞番社，誘脅番人。群番迫於凶燄，勢必盡受羈縻，則臺灣之地與我共之。夫臺灣雖小，我聖祖仁皇帝勤勞二十年而得之者也。臺灣有事，則處處戒嚴。古人謂：「一日縱敵，數世之患」，今臺灣番事之謂也。且諸國通商以來，所以猶就範圍、不啟戎心者，以有條約在也。今日本不守條約，若令得志，非惟為所竊笑，西人更將藐視中國。為今之計，宜舉其事，布告諸國，直與之戰爾。雖然，古之馭外者，必能守而後和可恃，亦必能戰而後守可完。與其戰於內地，不如戰於外洋。與其戰於外洋，不如戰於彼國。然則綜而計之，今日畀以番地，曲全和約，兵端若可少弭，而後患無窮，且和亦難恃。策之下也。決計驅逐，待其入境，隨時禦之，策之中也。先為非常之舉，以奮積弱之勢，雖得失參半，猶愈於坐而受弱，策之上也。』葆楨既入臺，籌防務，募兵分汛，築砲臺於澎湖諸島，設海底電線以通福臺軍務。嗣調淮軍助防。歐美人士之在兩國者，評論曲直，日付報紙，乘機鼓煽，將收局外之利。而日兵又先後至，凡三千六百五十八人。以溽暑故，沒者五百六十一人。時傳福建巡撫王凱泰將兵二萬將渡臺，苟一啟戰，則兵連禍結矣。
　　先是閩浙總督命福建布政使潘霨、臺灣兵備道夏獻綸就從道議。六月朔，率法員二人乘艦至琅𤩝。明日至柴城，與從道會，反覆辯論。初七日又會，日昳無成。霨拂袖起，從道止之曰：『我國暴師海外，糜財勞人，為貴國闢草萊鋤頑梗耳。費用耗損，豈可勝計？』霨曰：『若然，則將為日本償軍費。』乃立約三則。八月，日本簡參議大久保利通為辦理大臣，委以和戰全權。初六日發東京，李仙得隨行。九月十九日抵總理衙門，先論番地經界，相持不下。利通宣言歸國，且貽書曰：『諸公所言，輒引條約，以背盟罪我，是陽唱和我而陰疏斥我也。我已束裝，或和或否，期以十日裁復。』英公使威妥瑪乃出為周旋。軍機大臣文祥執不可。葆楨亦奏言力拒，顧為兩國邦交，議始成，十一月十有二日鈐印。約曰：『一、日本國此次所辦，原為保民義舉，清國不指為不是。二、前次遇害難民之家，清國許給撫恤銀十萬兩。而日本在番地修道建房等件，清國願留自用，先行議定籌補銀四十萬兩。三、凡此次往來公文，彼此撤回註銷，作為罷論。該地生番，清國自行設法，妥為約束。』越日，利通歸國，下詔班師。十二月，從道乃振旅歸。於是葆楨奏開番界，析疆置吏，而臺灣局面一變。
　　法蘭西為歐洲強國，當拿波侖第一時，志吞歐土；又以其餘力東向，謀並越南。越為中國藩服，時適洪軍起事，國中俶擾，無暇南顧。越之君臣拱手唯命，日懼社稷之不血食，故法入愈張也。光緒九年冬，越王籲於中朝，出師保護。命兵部尚書彭玉麟視師兩粵。法亦派艦調兵，遂至開戰。詔以臺灣為東南海疆重地，著嚴防務。兵備道劉璈駐臺灣，具幹才，得民望，乃整飭軍備，築砲臺，建營壘，購新槍，置水雷，分汛海陸。以曾文溪以南至恆春為南路，統軍五千，由道領之。曾文溪以北至大甲為中路，統軍三千，由鎮領之。又以大甲溪至蘇澳為北路，統軍四千，由提督曹志忠領之。後山自花蓮港至鳳山之界為後路，統軍千五百，由副將張兆連領之。而澎湖為前路，統軍三千，由水師副將領之。計兵一萬六千五百名，各守其地，有事策應。顧兵力單薄，不敷防堵，乃辦團練。以陸團守內地，漁團備海口。各莊亦自行保甲，衛桑梓。璈以臺地遼遠，防務重大，稟請總督移駐，居中調度。不從。又請奏派知兵大員督辦，以一事權。於是命署福建陸路提督孫開華率所部擢勝三營，辦理臺北防務。已而提督章高元率淮軍、提督楊金龍率湘軍，各先後至。當是時，法艦輒游弋沿海，以窺臺灣。
　　十年春三月十八日，法艦一艘入基隆。三人上岸，登山瞭望，似繪地圖。欲入砲臺，臺官止之。既歸，以書詰基隆通判，謂臺兵無禮，當謝罪。又以商人不肯售煤，為官所禁，限至翼早七點半鐘運到艦中，否則砲擊。稅務司乃出而調停，以官煤千擔交得忌利士洋行售之，始去。璈聞報，以法人無禮，稟明南、北洋大臣詰問，蓋法人固將啟釁矣。四月，詔以提督劉銘傳為臺灣防務大臣。五月二十九日至基隆，駐臺北，設團練局。又於上海開臺灣軍械糧餉總局，委蘇松太道辦之，驟籌戰事。璈亦赴北，議戎機。而法艦來攻矣。
　　六月十四日，法水師提督孤拔乘旗艦奧爾札號，率戰艦五，載陸軍三千，入基隆，以三艦窺滬尾。銘傳聞警，率提督曹志忠、蘇得勝、章高元、鄧長安拒之。十五日凌晨，法艦開砲擊，岸上砲臺應戰。別以輕舟載兵千名上陸，猛撲二重橋之壘。曹、章兩軍力戰，卻之，陣斬中隊長一、兵百餘，獲聯隊旗二。法兵退艦，多溺死，遺械甚多。十七日，孤拔介稅務司請銘傳至艦會見，不許。事聞，下旨嘉獎，發內帑三千兩以犒戰士，軍氣大振。洋務委員李彤恩以滬尾港道寬闊，無險可據，請填塞口門。英領事以秋茶上市，有礙商務，不可。彤恩往復辯論，始許，而法艦乃不能入也。
　　七月初二日，孤拔率戰艦八艘窺福州，泊馬尾。總督何璟素畏事，防務大臣張佩綸亦年少，無軍略。時傳有議和意，船政大臣何如璋見法艦入口，止諸軍無戰。清艦十餘艘泊附近，寂然不動。省中士庶已危之，紛紛走避，而佩綸視若無事也者。初三日黎明，法艦忽升紅旗示戰。清艦無設備，且俟張大臣之命。已而法艦開砲四擊，次第沉沒，毀船政廠，如璋跣足走鼓山。將軍穆圖善駐長門，開砲擊之，法艦始悠悠去。福州既挫，臺灣尤危。
　　二十日，銘傳視師滬尾。孤拔亦乘兵船來，測探港道，不得入，遂游弋沿海，以窺動靜。八月十三，復攻基隆，以兵五百由仙洞上岸。恪靖巡緝營、霆慶中營拒之，章高元亦率所部二百餘人援戰。法軍敗走，迷失道，困至日中，又殺其百數十人。然艦隊仍轟攻砲臺，銘傳屹立督戰，左右殪數人。眾請退，不聽，故士卒皆奮鬥。已而諜報法艦五艘犯滬尾。滬尾距郡三十里，銘傳命收軍往救。各提督諫止，不聽。唯留曹志忠所部三百及棟軍統領林朝棟駐獅球嶺。或反議之，曰：『是惡知吾之深謀也！』其後法艦三攻滬尾，皆受創去。法軍既據基隆，謀取臺北，以陸軍二千進，輒為朝棟所拒，相持匝月，別以四艦取滬尾。九月十九日黎明，將入口，砲臺擊之，乃去。翌日復至，潛渡陸軍上岸，肉摶進攻。孫開華邀擊之，張李成率士勇三百截其後，往來馳驟，當者辟易。法軍大敗爭舟，多溺死，陣斬五十，俘馘三十。於是不敢窺臺北。李成小名阿火，為梨園花旦，姿質斌媚，顧迫於義憤，奮不顧身，克敵致果。銘傳嘉之，授千總，其後以功至守備。
　　初，馬尾之敗，清廷震怒，褫佩綸，以文華殿大學士左宗棠督師福建。又以銘傳為巡撫，加兵部尚書銜，辭。及基隆既失，內外臣工多上封事。廣東道御史趙爾巽請進攻越南，以分敵勢。沿海各省以臺灣危急，協餉餽械，志切同仇，南洋最多，北洋次之，廣東助亦銀十餘萬兩、士乃得鎗五百桿、前門鎗三千桿，故稍無睏乏。當是時，諸將多請規基隆，銘傳不聽。臺北府書識陳華介、親兵哨官奚松林請募兵千五百人，自備軍械，包取基隆，每兵月餉十二圓。銘傳不許，以淮楚軍制，無此重餉。若果能克復，當重賞之。記名道朱守謨聞其事，與約召募，數日而成。銘傳怒，遣散之。十五日，孤拔布告封港，北自蘇澳，南至鵝鸞鼻，凡三百三十九海里，禁出入。分駐兵船巡緝，以蘇澳至基隆八艘，淡水至安平三艘，打鼓至恆春二艘。航行之船須距岸五海里外，否則擊之。於是互市停息，物價踴貴，商船多被擊，文報不通，密以漁舟往來。兵備道劉璈駐南治軍，籌餉厲兵，以作士氣。及接法軍封港之文，憤其違犯公法，晤商各領事，請干涉。領事以事關重大，須待國命。二十九日，璈以封章密請沿海督撫代奏。十一月初六日，始達內閣。略曰，『法人突稱封口。查萬國公法，本有戰國封堵敵國海口之例，局外各國原不能禁。惟論法人今日情形，其不合公法，不應封口者五。不應封而准封，有礙各國今後通商者亦五。不能不先請咨明各國，一為理論。查公法例載：交戰，師出有名者謂義戰，若違背公法，即謂不義之戰，局外諸國例得辯問。法人始則無理侵我屬國，繼則無理撲我防營，反索我賠款，又先攻我基隆及福州船廠。迨基隆、滬尾敗後，又分船擾及臺南安平、旗後二口，猶復冒昧侈談封禁。試問封口先憑義戰，戰且不義，口何由封？臺灣原止提出基、滬、安、旗四口，留與各友國通商。各國行棧林立，獨無法國商人。法果理直兵強，專欲奪佔臺地，則臺、澎沿海四千餘里，無處不可登岸。所建城池，無處不可進攻。乃法兵到處畏縮，偏於各國通商不過二、三十里之口岸，肆行騷擾。可知法人固不能得利臺灣，特陷害各國通商爾。其不合義戰封口之例一。又例載：軍旅虐待居民，擄搶燒殺，姦污婦女，毀壞房屋及一切殘忍之事，皆為戰例所嚴禁。並載陸路交戰，有散兵劫掠，必以之為強盜等語。今法人佔基，弁兵姦擄燒殺，無惡不為。甚將該婦女孩童擄入兵船，有數百十名之多。又在南北海面，假稽查之名，截劫民船魚米雜物，擄掠民人。此等暴行，實同強盜，尚何配為敵國而公然封口乎？其不合戰例封口之例二。又例載：城池地方被戰者圍困，局外不得與之貿易，封港亦同一例。今法兵聲言攻臺，不能為竟日岸戰，與我中兵爭尺寸土，僅竊踞我所自棄之基隆偏偶，隔離城池遠甚。何謂圍困？抑知公法必待圍困而後准封口者，原以敵國軍械糧草缺乏，必仰濟於通商，戰國始乘勝封口以困之，使求救和，故局外各國甘受禁商之損而莫違。今臺灣兵精糧足，器械裕如，已非法兵所敢近犯。即再徵兵，全臺義民百萬，素習刀鎗，一聞君父之仇，隨呼隨應，靡不裹糧坐甲，誓與仇寇不共戴天。一切軍需，就地取用不竭，並無須求助外人。是困之無可困，速和轉速戰也。法人封口果何為者？其不合圍困封口之例三。又例載：戰國徒以出示禁絕往來，則非實力封堵，與祗派數船在洋面梭巡而無定所者，亦不作封堵論。今臺灣沿海商民船隻，四通八達，若實力封堵，非有累百兵船不能。法艦犯臺，統計不過十餘艘，其遊弋臺南安、旗二口者僅一、二艘，時去時來，渺無定所。其不合實力封堵之例四。又例載：封堵敵國口岸，其勢衰弱，而不實力辦理，即作為廢弛。又載：師敗歸為廢弛。今法酋一敗於基，再敗於滬，屢戰屢北，於臺南並不敢登岸交兵，其衰弱已可概見。各國應即作為廢弛。法人何得靦然封禁，徒礙通商？其不合實力辦理之例五。此五者，皆法人自外於公法，原不應有封口之舉。而於各國通商有五礙者，祗得更申其說。如通商口岸，教堂、洋行、貨物、商民所在甚多，素由中國竭力保護。今法兵偏欲攻犯商岸，作為戰場，彼此鎗砲相加，更何能分辨某國某行某人，勢必至互有燬傷，保護不及。其各國受害商民，自應向法國理償，不與中國相干。即中國受害之處，亦應取償於法。因法人違例擅禁，偏擾商岸，其礙一。通商交涉，所欠洋行各款，向由地方官提追。今商岸封禁，原欠商民皆藉口於生計已絕，莫能歸還，且有遷徙他處，官中無可提追者，勢不能不概從緩辦，其礙二。通商以洋藥為大宗。臺灣每年進口洋藥售銀計在四、五百萬兩。法人封口，洋藥不通。曾經紳耆公請，從權劃出官莊，准民自種罌粟，照例納稅助餉，無礙民地五穀，免貽洋銀漏。言本有理，事又為公，地方官自應准如所請。將來罌粟廣種，洋藥勢必禁銷，其礙三。中國各省通商口岸甚多，若盡如臺灣，法人僅以數船虛聲，便聽封禁，則何口不可虛言示封？恐各口商民均有坐困之虞，大為通商之害，其礙四。各國派撥兵船，保護商民，原係公法正辦。今法船突來封港，中國官照例嚴禁探水引港接濟，有犯立斬。各國兵船自不得與法船往來同泊一處，以避嫌疑，而免誤傷。惟護船離岸太遠，保護難周。若泊岸太近，法兵犯及近岸，中兵必盡力開砲抵擊，恐有鎗砲誤傷，均不得歸咎中兵，其礙五。法人於公法既有五違，於各國通商又有五礙，要皆與中國無損，中國原不值與辯，祗以臣歷奉保護友國商民之恩旨。今法人逞兵臺灣，專擾商岸，倘各國未能執公法，以全通商之區，臺官亦祗能照戰例，稍謝保護之責。非不設法保護，而勢有礙難，不得不先以直告。法兵現據基隆，基口原許封禁，此外各口應否一概聽其虛言示封，及應否專攻通商口岸，以全友邦之處，應請旨飭令總理衙門咨明通商和好各國，以申公論，而顧大局。』清廷既聞法艦封港，命南洋大臣派兵船五艘，以總兵吳安康率之，會北洋艦隊剋期趣援。復以陝甘總督楊昌濬任閩浙，率所部至，相機調度，以謀克復。
　　十一年春正月二十一日，法軍猛攻獅球嶺。朝棟力拒，不退。法軍復至，戰及日中，移守六堵，蓋已迫近臺北矣。澎湖孤懸海上，四面受敵。時有綏靖、德義等五營及砲勇練軍，統計不過三千餘人，嶼汊紛歧，不敷分佈，璈甚憂之，稟請宗棠委派大員統師駐防，副以海軍，或可保全萬一。未行而法艦至。二月十三日，孤拔以戰艦五艘伐澎湖，先攻漁翁島砲臺。砲臺應戰，未能命中。而法艦二艘入媽宮，毀觀音亭火藥局，副將周善初駐此，未戰而潰。夜半，法軍五百上嵵裏。十四日凌晨，薄綏靖營。營官陳得勝據濠戰，法軍稍卻，逐之至海隅，殺傷過當。法艦見勢急，發砲以助。得勝不能支，猶力戰。德義中營廣勇戍附近，閉壘不出，乃收軍，陣珠母水，薄暮退大城北，語諸軍曰：『法軍屯雙港仔，憑壘而守，余以為可破。余先選死士，突入其壘，諸君從之，則敵可敗也。』眾曰：『諾。』十五日黎明，得勝進兵，趣諸軍猛擊。法軍張兩翼以抗。戰酣，得勝鞭馬入陣，欲搴其旗，中彈顛，從卒救之。善初陣雙頭跨，復敗，各弁多走。通判鄭膺傑乘小舟逃赤崁，而澎湖遂失。
　　二月初二日，孤拔乘艦至安平，介英領事請兵備道會見。璈許之。將往，官紳諫止。璈曰：『彼以此要我，不往謂我怯也。咄！乃公豈畏死哉！』戒安平砲臺視敵，『有警即開砲擊，毋以余在不中也。』遂登艦。孤拔握手甚歡，不及軍事，而臺南恃以無恐。當銘傳退失基隆，璈揭其事，宗棠據以入告，遂褫李彤恩之職。銘傳具疏辯，互論長短。而璈以加營務處，頗不受節制，銘傳啣之。
　　是時孤拔以澎湖險要，欲久踞，為東洋軍港。而越南華軍疊勝，進迫宣光。法人有罷兵之意。政府咨請議院戰費，不可，內閣遂改，執政者雅不欲戰。孤拔憤無後援，且疫作，將士多沒，遂病死，以副提督李士卑斯接之。中法既開和議，法公使頗事要求，且索戍兵基隆五年。李鴻章不許，乃相約停戰，撤回宣光東西華兵，歸至桂滇邊界。而臺灣法軍亦於三月初一日停戰，即開各處封口。前敵諸將憤不奉命，洶洶欲戰，督兵大臣彭玉麟尤力爭，且揭鴻章辱國罪。鴻章辯曰：『臺灣郡縣也，越南藩服也，以余度之，寧失藩服，毋損郡縣。』電命至閩，宗棠以臺灣祗有停戰之文，而無交還基隆之語，疏請勿許，而鴻章已換約矣。三月初一日，法軍解封，換捕虜，銘傳厚遇之，各餽百金。初五日，檄記名提督吳宏洛赴澎湖接管。十二日，李士卑斯率艦去，事平。內閣學士梁曜樞以銘傳喪師失地，貽誤大局，疏請罷斥。銘傳亦自劾。詔命經理善後。
