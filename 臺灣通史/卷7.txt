　　戶役之制，三代詳矣。漢法：郡國上計，歲登其民於宰相，副在太史，所以施政教而行徵令也。連橫曰：國者，民之國也，與民治之。是故管仲相齊，作內政而寄軍令；商君用秦，立保甲以厲耕戰：故能有勝於天下。然必先明其民數之多寡，力役生產乃可得而平也。臺灣為荒服之地，當明中葉，漳、泉人之至者已數千人；及荷蘭來，賦課丁稅，每丁四盾。領臺之初，歲收三千一百盾，其後增至三萬三千七百盾。蓋移殖者眾，而入款亦巨也。鄭氏因之，每丁改為六錢，熟番如之。其時航海而至者十數萬人，是皆赴忠蹈義之徒，而不忍為滿洲臣妾也。故其奔走疏附者為主戶，而商旅為客戶。肇啟土宇，式廓版圖，以保持殘局。漢族之不奴者僅此爾。永曆三十四年，嗣王經棄金、廈，來者尤眾。華人之在呂宋者，久遭西人之暴，前後戾止，皆撫拊之，給其田疇，樂其生業，故有久居之志。使得十年生聚，十年教訓，二十年之後，可以光復故國，抑且奄有海邦。而南風不競，以至於亡。痛哉！
　　清人得臺之時，志稱舊額戶一萬二千七百二十七，口一萬六千八百二十人，歲徵銀八千零六兩零三錢二分。是必有所謬誤；不然，何其鮮耶！考施琅疏陳海上情形，謂：『查自故明時，原住澎湖百姓有五、六千人，原住臺灣者有二、三萬人，俱係耕漁為生。至順治十八年，鄭成功挈去水陸官兵眷口三萬有奇。康熙三年，鄭經復挈去六、七千人。』以此計之，則臺灣之人殆十萬。何以僅為一萬六千餘人？且琅之疏亦有未確者。鄭氏陸師七十有二鎮，使鎮為千人，則有七萬二千。加之以四民，應倍其數。是臺灣之民，此時已近二十萬。不然，以一萬六千餘人，僅不過一鄉，而奏設三縣，何其夸耶？蓋志之所載，僅舉丁稅而言爾。清例：凡有家眷者為一戶，男子年至十六者為成丁，每丁徵銀四錢七分六釐；而婦孺為口。是時移殖之人多無家眷，丁男或流落四方，躬耕巖穴，編查不及；故若是其少。丁稅之制，即古之庸，所以任國之役也。是故稅以足食，賦以足兵，而役以用力，國之經也，民之義也；故社番男女亦課之。舊例：壯番每丁徵米一石七斗，少番一石三斗，番婦一石。而教冊公廨番丁與番婦同。歸化八社，有人三千五百九十二，歲共徵米四千六百四十五石三斗。克臺之歲，旨下福建督撫，凡渡臺者禁帶家眷，而琅亦請申海禁，不許惠、潮之人入臺，故多漳、泉人。然利之所在，人所必趨。況以新啟之地，原田膴膴，何從而禁之哉？康熙五十二年，詔以五十年丁冊為常額，滋生人口，永不加賦。雍正四年，定豁番婦丁稅。少壯番丁改為一律，每粟一石折銀三錢六分，共徵銀二千十六兩九錢三分六釐。乾隆元年，詔曰：『朕愛養元元，凡內地百姓與海外番民，皆一視同仁，輕徭薄賦，使之各得其所。聞福建臺灣丁銀一項，每丁徵銀四錢七分，再加火耗，則至五錢有零矣。查內地每丁徵銀一錢至二錢、三錢不等，而臺灣加倍有餘，民間未免竭蹶。著將臺灣四縣丁銀，悉照內地之例，酌中減則，每丁徵銀二錢，以舒民力。』於是歲徵三千七百六十五兩餘，約減舊額之半。二年，又詔曰：『臺灣番黎大小共九十六社，每年輸納之項，名曰「番餉」。按丁徵收，有多至二兩有餘及五、六錢不等。朕思民番皆吾赤子，原無岐視，所輸番餉即百姓之丁銀也。著照民丁之例，每丁徵銀二錢，其餘悉行裁撤。該督撫可轉飭地方官，出示曉諭，實力奉行，務令番民均沾實惠。又聞澎防、淡防兩廳均有額編人丁，每丁徵銀四錢有零，從前未曾裁減，亦著照臺灣四縣之例以行。』於是歲徵番餉三百四十九兩，較舊更減六倍有奇。先是淡水設廳，僅由彰化撥歸丁口十一，歲徵銀五兩二錢三分六釐。而數年間，開墾竹塹各地，至者驟增，多至數萬人，編審未備，故若是之少也。十二年，詔各府縣丁銀勻配田園，按畝徵輸。於是上田勻配四釐一毫八絲六忽，中田四釐三毫八絲一忽，下田四釐六毫三絲九忽，上園四釐九毫二絲九忽，中園五釐五毫五絲七忽，下園五釐六毫三絲三忽，而丁銀廢矣。各縣所徵，其詳如表。蓋以臺灣地多人少，與他府異，故不論地丁，而論田土；則貧民免追逋之憂，而有司無賠累之苦。自是以來，移民日多，墾務日進，全臺約及百萬，而來者仍不許挈眷，番地亦禁開拓，此則退守之政也。
　　二十五年，福建巡撫吳士功奏言：『臺灣歸隸版圖，將及百年，久成樂土。居其地者，俱係閩、粵濱海州縣之民，俱於春時往耕，西成回籍。迨後海禁漸嚴，一歸不能復往。其生業在臺灣者，既不能棄其田園，又不能搬移眷屬，別娶番女，恐滋擾害。經陞任廣東撫臣鄂彌達具奏，凡有妻子在內地者，許呈明給照，搬眷入臺，編甲為良。旋經議行在案，嗣於乾隆四年，前督臣郝玉麟以流寓民眷，均已搬取，即有事故遲延，亦屬無幾，請停止給照。續於乾隆九年，巡視臺灣御史具奏，以內地民人，或聞臺地親年衰老，欲來侍奉，或因內地孤獨無依，欲來就養。無如例有明禁，因甘蹈偷渡之愆。不肖客頭奸艄，將船駛至外洋，如遇荒島，詭稱到臺，促客登岸，人煙斷絕，坐而饑斃。俄而洲上潮至，群命盡歸魚腹。因礙請照之難，致有亡身之事。請仍准攜眷。經部議准。十二年，督臣喀爾吉善復以前奏未定年限，恐滋弊混，請定限一年之後，不准給照。自此停止以來，迄今十有餘年。現在漢民已逾數十萬，其父母妻子之身居內地者，正復不少。向之孑身過臺者，今以開墾田原，足供俯仰矣；向之童稚無知者，今已少壯成立，置有田產矣。若棄之而歸，則失謀生之路；若置父母妻子於不顧，更非人情所安。伏查乾隆十七年，原任臺灣縣知縣魯鼎梅纂修縣志云：內地窮民在臺營生者數十萬。其父母妻子俯仰乏資，急欲赴臺就養，格於例禁，群賄船戶，頂冒水手姓名，用小漁船夜載出口，私上大船。抵臺復有漁船乘夜接載，名曰灌水。經汛口覺察奸艄，照律問遣，固刑當其罪；而杖逐回籍之民，室廬拋棄，器物一空矣。更有客船串通習水積匪，用濕漏之船收載數百人，擠入艙中，將艙蓋封釘，不使上下，乘黑夜出洋。偶值風濤，盡入魚腹。比到岸恐人知覺，遇有沙汕，輒紿令出船，名曰「放生」。沙汕斷頭，距岸尚遠，行至深處，全身陷入泥淖中，名曰「種芋」。或潮流適漲，隨流漂溺，名曰「餌魚」。言之痛心。臣一載以來，留心察訪，實屬確有之事，然卒未有因陷溺而告發者；緣事在汪洋巨浸，人跡罕到之地，被害者既已沒於波臣，僥免者亦干禁令，莫敢控訴。伏念內外民人均屬朝廷赤子。向之在臺為匪者，悉出隻身之無賴。若安分良民，既已報墾立業，有父母妻子之繫戀，有仰事俯育之辛勤，自必顧惜身家，各思保聚。此從前督撫諸臣所以疊有給照搬眷之請也。及奉准行過臺之後，亦未有眷口滋釁生事者。蓋民鮮土著，則有離去之思；人有室家，各謀久安之計。乃因良民之搬眷，禁以奸民之偷渡，致令在臺者因羈逆旅，常懷內顧之憂，在籍者悵望天涯，不免向隅之泣。以故內地老幼男婦煢獨無依之人，迫欲就養，竟至鋌而走險，畢命波濤。非所以仰體皇上如天之覆，一視之仁也。』疏入，從之。於是至者愈多，拓地愈廣。及嘉慶十六年，有司彙報全臺民戶，計有二十四萬一千二百十七戶，男女大小凡有二百萬三千八百六十一口，而土番不計也。比之清初，幾增百倍。至今又百數十年，而人口且過三百萬，此則競進之力也。
　　夫有土必須有人，有人而後有財。生財之道，地著為本。劃田疇以養之，設庠序以教之，治舟車以通之，勸工商以興之，故國無敖民而地無曠土。臺灣之人，漳、泉為多，約占十之六七；粵籍次之，多為惠、嘉之民，其來較後，故曰「客人」；亦有福建汀州。而閩、粵之分，每起械鬥；漳、泉亦然。今則息矣。光緒十三年，巡撫劉銘傳奏請清賦，先飭各廳縣編查戶口，頒行保甲。其時造報者計有男女三百二十餘萬人。雖編查未詳，亦足以知其概矣。十四年改定租率，以一條鞭辦法，而丁稅併於正供，至今行之。
　　按府志所載，如彰化縣係就完納丁銀之人而言，故若是之少，而實在戶口遂不能知。即各廳縣之數，似就土著而載，流寓之人尚不編列，故亦若是之少也。
這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。
