　　連橫曰：臺灣固海上荒島，我先民入而拓之，以長育子姓，至於今是賴。故自開闢以來，我族我宗之衣食於茲者，不知其幾何年。而史文零落，碩德無聞，余甚憾之。間嘗陟高山、臨深谷，攬懷古跡，憑弔興亡，徘徊而不能去。又嘗過諸羅之野，游三界之埔，田夫故老，往往道顏思齊之事。而墓門已圮，宿草茀焉。烏乎！是豈非手拓臺灣之壯士也歟！而今何如哉！故余敘列傳，以思齊為首，而鄭芝龍附焉。
　　思齊，福建海澄人，字振泉。雄健，精武藝。遭宦家之辱，憤殺其僕，逃日本為縫工。數年，家漸富，仗義疏財，眾信倚之。天啟四年夏，華船多至長崎貿易，有船主楊天生亦福建晉江人，桀黠多智，與思齊相友善。當是時，德川幕府秉政，文恬武嬉；思齊謀起事，天生助之。游說李德、洪陞、陳衷紀、鄭芝龍等二十有六人，皆豪士也。六月望日，會於思齊所，禮告皇天后土，以次為兄弟。芝龍最少，年十八，材略過人，思齊重之。
　　芝龍南安石井人，少名一官，字飛黃。父紹祖，為泉州太守葉善繼吏。芝龍方十歲，常戲投石子，誤中太守額。太守擒治之，見其狀貌，笑而釋焉。居無何，落魄之日本，娶平戶士人女田川氏，生成功。
　　思齊既謀起事，事洩，幕吏將捕之，各駕船逃。及出海，皇皇無所之。衷紀進曰：『吾聞臺灣為海上荒島，勢控東南，地肥饒可霸。今當先取其地，然後侵略四方，則扶餘之業可成也。』從之。航行八日夜，至臺灣。入北港，築寨以居，鎮撫土番，分汛所部耕獵。未幾而紹祖死。芝龍昆仲多入臺，漳泉無業之民亦先後至，凡三千餘人。
　　五年秋九月，思齊率健兒入諸羅山打獵，歡飲大醉，傷寒病數日篤，召芝龍諸人而告曰：『不佞與公等共事二載，本期建立功業，揚中國聲名。今壯志未遂，中道夭折，公等其繼起。』言罷而泣，眾亦泣。思齊死，葬於諸羅東南三界埔山，其墓猶存。卒哭之日，天生議舉一人為主，眾曰可。乃奉盤鍉割牲而盟，以劍插米，各當劍拜，共約拜而劍躍起者為主。至芝龍而劍躍出地，眾乃服，推為魁。然大權仍歸衷紀。衷紀亦海澄人，最桀驁，芝龍猶陽奉焉。
　　六年春二月，芝龍謀出軍。召諸部計議曰：『夫人惰則弱，眾合則強。今臺灣庶事略備，勢可自守，宜為進取之計。吾欲自領師船十艘，前赴金、廈，若乘其虛而據之，則可為臺之外府。公等以為如何？』衷紀曰：『善。』乃命諸部。以芝虎、芝豹為先鋒，芝鶚、芝豸次之，芝彪、張泓為左軍，芝獬、李明為右軍，芝鵠、芝蛟為衝鋒，芝莞、芝蟒、芝燕、衷紀為護衛，芝麟、陳勳為游哨，芝麒、吳化龍為監督，楊天生、洪陞為參謀。每船戰士六十，皆漳、泉習水者。既定，以林翼、楊經、李英、方勝、何斌等十餘人留守。三月初十日伐金門，十八日伐廈門，官軍莫能戰。已而薄粵東，沿海戒嚴。朝議招撫，以蔡善繼習芝龍，為書招之。芝龍感激，歸命。及降，善繼坐軍門，令芝龍兄弟泥首。芝龍屈意下之，而一軍皆譁，竟叛去，復居臺灣，劫截商民，往來閩、粵之間。
　　崇禎元年春正月，泊於漳浦之白鎮。巡撫朱之憑遣都司洪先春擊之。鏖戰自晨及晡，未有所敗。會海潮夜生，先春漂泊失道。芝龍陰度前山，繞先春後。先春腹背受敵，身被數刃。芝龍故有求撫意，乃佚先春。又趣中左所。中左所者，廈門也。督師俞咨皋與戰敗，又佚之。中左人開門納之。於是芝龍威名震於南海。七月，泉州太守王猷遣人招撫，芝龍從之，率所部降於督師熊文燦，授海防游擊。
　　當是時，衷紀在澎湖，勢稍弱，為海寇李魁奇所殺。魁奇惠安人，素習水，力舉千斤，集漁舟，劫商舶。既殺衷紀，遂據之。二年夏四月，魁奇犯金門，泊遼羅。芝龍擊之。魁奇亦善戰，終被殺。三年，以平粵盜、征生黎、焚荷蘭、收劉香功，遷都督。於是成功在日本已七歲矣，芝龍屢遣人請歸，不能得。乃使使者齎金幣，圖寫芝龍為大將秉鉞軍容烜赫之狀，幕吏受賄歸之。
　　北京破，福王立江左，改元弘光，封芝龍南安伯。二年，鄭鴻逵、黃道周共迎唐王，即位福州，改元隆武，晉同安侯，加太師。昆仲亦多封。芝龍幼習海，群盜多故盟，或在門下。就撫後，海舶不得鄭氏令旗，不能往來。每舶例入二千金，歲入以千萬計，以此富敵國。自築城於安平，舳艫直通臥內。所部兵自給餉，不取於官。凡賊遁入海者，檄付芝龍，取之如寄。以故鄭氏威權振於七閩。
　　既而成功陛見，帝奇之，賜姓朱，改名成功，封御營中軍都督。芝龍以擁立非本意，日與文臣忤。又以偏安一偶，不足以拒清師，密有反顧意。時招撫江南者內院洪承疇，招撫福建者御史黃熙胤，皆晉江人，與芝龍通音問。及兩浙敗，關門不戒，帝議親征，芝龍亦以不出關無以壓民望。十二月，命水師先鋒副將崔芝齎書至日本請兵，別以書貿甲二百領。日本幕府不從。
　　當是時，清軍已迫福建上游。芝龍乃分兵為二，聲言萬人，實不滿千。以鴻逵為元帥，出浙東；鄭彩為副，出江右。帝倣淮陰故事，築壇郊送之。既出關，疏稱餉缺，駐不發，詔書切責。不得已踰關，行四、五里而還。二年春三月，帝親征。六月，晉芝龍平國公、鴻逵定國公、成功忠孝伯。芝龍疏請航海，拜疏即行，遣使止之，不及。武毅伯施福撤關兵歸，駕陷汀州，成功走金門。方清軍之未至也，芝豹入泉州，大索富民餉，不應，立梟之。抵暮，得數萬金。俄而貝勒博洛及韓固山猝至，乃走，田川氏不去，伏劍死，成功大號，悲不自勝。
　　芝龍退保安平，軍容甚盛。以洪、黃之信未通，猶豫未敢迎師。博洛命泉紳郭必昌招之，芝龍曰：『我非不忠於清，恐以立主為罪爾。』會固山兵迫安平，芝龍曰：『既招我，何相逼也？』博洛乃檄固山，離三十里而軍，以書邀之曰：『吾所以重將軍者，以將軍能立唐藩也。人臣事主，苟有可為，必竭其力。力不勝天，則投明主而事，乘時建不世之功，此士之一時也。若將軍不輔立，吾何愛將軍哉？且兩粵未平，今鑄閩、粵提督印以相待。吾所以冀將軍來者，欲商地方人才故也。』芝龍得書大喜，召成功計事。成功泣諫曰：『父教子忠，不聞以貳。且北朝何信之有？』芝龍曰：『喪亂之天，一彼一此，誰能常之？若幼惡識人事。』鴻逵亦力諫，不聽。遂進降表。過泉州，大張文告，艷投誠之勳。至福州，見博洛，握手甚歡，折矢為誓，命飲酒三日夜。博洛知成功雄，俟以俱行，久而不至。芝龍歎曰：『此子不來，清朝其道敝乎！』夜半，忽拔砦，挾芝龍以北。成功遂起師，清人莫敢侮。永曆八年，清廷遣使至泉州，欲封成功海澄公、芝龍同安侯。成功不從。於是置芝龍於高俎，成功不顧。十五年，克臺灣。十月，清廷棄芝龍於柴市，子孫在北京者皆被殺。成功聞之，大慟曰：『吾固知有今日也！』令諸部舉喪，設位以祭。
　　連橫曰：西人有言，中國人無冒險進取之心。烏乎！如思齊者，豈非非常不羈之士哉？成則王而敗則寇，固猶不失為男子。若夫芝龍以一游俠少年，倔起而至通侯，亦足豪矣。而末節不彰，稽首再拜於異族之馬下，抑足羞焉！始如脫兔，終如處女，人之度量何自反也？孟子曰：『富貴不能淫，貧賤不能移，威武不能屈』；此之謂大丈夫。
　　寧靖王，名術桂，字天球，別號一元子，明太祖九世孫遼王後也。始授輔國將軍。崇禎十五年，寇破荊州，術桂偕惠王及宗室避湖中。十七年，北京破，帝殉社稷；福王立南京，改元宏光。術桂與兄長陽王入朝，晉鎮國將軍，令隨長陽守寧海；翌年夏，浙西復亡，長陽率眷入閩。時鄭遵謙從紹興迎魯王監國，未知長陽存沒，乃以術桂襲封。既而鄭芝龍保閩，尊唐王為帝，改元隆武，術桂奉表賀。帝亦如監國封。嗣聞其兄尚在，已襲封遼王，乃具疏請以長陽之號讓兄子，不許，改封寧靖王。仍依監國，督方國安軍。五月，清軍渡錢塘，術桂奔寧海，乘海舶出石浦。監國亦自海門來會，同至舟山。十一月，鄭彩率舟師迎，偕監國南下。歲暮抵廈門，而帝已陷汀州，芝龍亦降清去矣。
　　當是時，芝龍之子成功起師安平，進泊鼓浪嶼，勢頗振。鄭鴻逵亦迎淮王於軍，請術桂監其師。遂會成功，伐泉州，不克而還。鴻逵載淮王至南澳，術桂從焉。先是粵東故將李成棟奉桂王之子即位肇慶，改元永曆。術桂入揭陽，帝令居鴻逵軍中。二年春，復命兼督成功師。四年冬，粵事又潰。越年春，與鴻逵旋閩，取金門。是時成功已開府思明，禮待避亂宗室，術桂遂居兩島，成功待以王禮。
　　十八年春三月，經奉術桂渡臺，築宮西定坊，供歲祿。術桂見臺灣初闢，土壤肥美，就萬年縣竹滬墾田數十甲，歲入頗豐，有餘則賜諸佃。已而元妃羅氏薨，葬焉。術桂狀貌魁偉，美鬚眉，善文學，書尤瘦勁，承天廟宇匾額多所題，至今寶之。三十二年，聞降將施琅請伐臺，鄭氏諸將無設備，輒暗自痛哭。
　　三十七年夏六月，清軍破澎湖，克塽議降。術桂自以天潢貴冑，義不可辱，召姬妾而告曰：『孤不德，顛沛海外，冀保餘年，以見先帝先王於地下。今大事已去，孤死有日。若輩幼艾，可自計也。』皆泣對曰：『殿下既能全節，妾等寧甘失身？王生俱生，王死俱死。請先驅狐狸於地下。』遂冠笄被服，同縊於室，是月二十有六日也。於是術桂大書於壁曰：『自壬午流寇陷荊州，攜家南下，甲申避亂閩海，總為幾莖頭髮，保全遺體，遠潛外國。今已四十餘年，六十有六歲。時逢大難，全髮冠裳而死，不負高皇，不負父母。生事畢矣，無愧無怍。』次日，冠裳束帶，佩印綬，以寧靖王印交克塽，再拜天地、列祖、列宗之靈，招耆舊從容飲別。附近老幼皆入拜，各以家財贈之。又書絕命詞曰：『艱辛避海外，總為數莖髮。於今事畢矣，祖宗應容納。』遂自縊死。侍宦二人亦從死。臺人哀之曰：『王孫與北地爭烈矣！』自是明朔遂亡。越十日，葬於竹滬，與元妃合，不封不樹。而姬妾別葬於承天郊外桂子山，臺人稱為五妃墓。五妃者，袁氏、王氏、荷姑、梅姑、秀姐也。術桂無子，以益王之後儼鉁為嗣，方七歲。清人入臺，遷於河南杞縣。
　　初，成功克臺，優禮宗室。魯王世子朱桓、瀘溪王朱慈曠、巴東王朱江、樂安王朱俊、舒城王朱著、奉南王朱熺、益王朱鎬等，皆先後入臺，待之如制。及施琅至，奪其冊印，遷於各省。
　　連橫曰：余如竹滬，竹滬人多朱氏子孫。每年六月，祭寧靖王甚哀。余又謁其墓，徘徊而不忍去。悲哉！夫王以天潢之貴，躬逢亂世，避地東都，終至國破家亡，毅然抱大節以隕。明社雖墟，而王之英靈永存天壤矣。
　　連橫曰：明亡久矣，我延平郡王之威靈，尚存天壤。而一時忠義之士，奔走疏附，間關跋涉，以保存故國者若而人。以吾所聞諮議參軍陳永華，尤其佼佼者也。永華以王佐之才，當艱危之局，其行事若諸葛武侯，而不能輔佐英主，以光復舊物，天也。然而開物成務，締造海邦，至今猶受其賜，偉矣。顧吾觀舊志，每衊延平大義；而諸臣姓名，且無有道者。烏乎！天下傷心之事，孰甚於此？清同治十三年冬十月，福建將軍文煜、總督李鶴年、巡撫王凱泰、船政大臣沈葆楨始從臺灣紳民之請，奏建專祠，春秋俎豆，以明季諸臣配。詔曰可。於是從祀者百十有四人。而潛德幽光，乃揚東海矣。是篇所載，僅舉其名。而林圯之開拓番地，林鳳之戰沒海隅，竟不列於祀典，豈一時之失歟？若夫沈、徐諸公，禮為上客，分屬寓賢，故別傳之。
　　太子太保文淵閣大學士路振飛。
　　東閣大學士曾櫻。
　　尚書唐顯說。
　　都察院左副都御史徐孚遠。
　　兵部侍郎總督軍務王忠孝。
　　太僕寺卿沈光文。
　　兵科給事中辜朝薦。
　　兵科給事中謝元汴。
　　御史沈佺期。
　　南京主事郭符甲。
　　諮議參軍陳永華。
　　舉人李茂春。
　　定西侯張名振。
　　定南伯徐仁爵。
　　仁武伯姚志倬。
　　閩安侯周瑞。
　　懷安侯沈瑞。
　　平西伯吳淑。
　　興明伯趙得勝。
　　崇明伯甘煇。
　　中書舍人陳駿音。
　　浙江巡撫盧若騰。
　　監紀推官諸葛斌。
　　內監劉九皋。
　　內監劉之清。
　　戶官楊英。
　　惠來縣知縣汪匯。
　　吏部主事攝同安縣知事葉翼雲。
　　同安縣教諭陳鼎。
　　參軍柯宸樞。
　　參軍潘賡鍾。
　　建安伯張萬禮。
　　建威伯馬信。
　　忠振伯洪旭。
　　慶都伯郝興。
　　五軍都督張英。
　　五軍戎政陳六御。
　　征北將軍曾瑞。
　　總練使王起鳳。
　　督理江防柯平。
　　戎旗鎮林勝。
　　義武鎮邱煇。
　　智武鎮陳侃。
　　智武鎮藍衍。
　　殿兵鎮林文燦。
　　進兵鎮吳世珍。
　　正兵鎮盧爵。
　　正兵鎮韓英。
　　中權鎮李泌。
　　侍衛陳堯策。
　　前鋒鎮張鴻德。
　　參宿鎮謝貴。
　　斗宿鎮施廷。
　　大武鎮魏其志。
　　同安守將林壯猷。
　　同安守將金縉。
　　同安守將金作裕。
　　　　以上從祀東廡。
　　副將洪復。
　　副將林世用。
　　副將蔡參。
　　副將魏標。
　　副將楊忠。
　　副將黃明。
　　江南殉難楊標。
　　江南殉難張廷臣。
　　江南殉難魏雄。
　　江南殉難吳賜。
　　水師三鎮林衛。
　　中提督中鎮洪邦柱。
　　折衝左鎮林順。
　　中提督前鋒鎮陳營。
　　中提督後鎮楊文炳。
　　右提督後鎮王受。
　　後勁鎮黃國助。
　　總兵沈誠。
　　戎旗二鎮吳潛。
　　戎旗五鎮陳時雨。
　　火攻營曾大用。
　　援勦後鎮劉獻。
　　援勦後鎮萬宏。
　　援勦後鎮陳魁。
　　援勦後鎮金漢臣。
　　右先鋒鎮楊祖。
　　右先鋒鎮後協康忠。
　　水師四鎮陳陞。
　　水師後鎮施舉。
　　侍衛中鎮黃德。
　　潮州守將馬興隆。
　　左鎮衛江勝。
　　右提督右鎮余程。
　　宣毅左鎮黃安。
　　宣毅左鎮巴臣興。
　　護衛右鎮鄭仁。
　　援勦右鎮黃勝。
　　親隨一營王一豹。
　　親隨一營黃經邦。
　　龍驤左鎮莊用。
　　奇兵鎮部將呂勝。
　　定海守將章元勳。
　　銅山守將張進。
　　廈門守將吳渤。
　　澎湖殉難張顯。
　　澎湖殉難廖義。
　　澎湖殉難林德。
　　澎湖殉難陳士勳。
　　海澄殉難葉章。
　　定海殉難阮駿。
　　東石殉難施廷。
　　東石殉難陳中。
　　祖山殉難張鳳。
　　懷安侯弟沈珽。
　　殉難世子裕。
　　殉難世子溫。
　　殉難世子睿。
　　　　以上從祀西廡。
　　連橫曰：吾讀野史，載鄭氏故將事，心為之痛。以彼其才，足建旗鼓，以樹立功名，而乃國破家亡，竄身流俗，至隱其名而不道，亦足悲矣！夫敗軍之將，不足言勇。然世之秉節鉞寄封疆者，豈皆豪傑之士哉？際會風雲，乘時起爾。烏乎！成敗論人，吾所不忍。屠釣之中，儘多奇才，亦遇之與不遇而已。豈以此而衡其得失哉？
　　東寧既亡之後，江蘇無錫有華氏者，居於蕩口。一日至某里，見眾環堵。一賣卜者儀容俊偉，顏色微頳，似久歷患難者。聞其語，精奧若不可解。異之。日暮眾散，賣卜者行，華尾之，至一古廟，入焉。華問曰：『先生何許人？』曰：『賣卜者。』又問之，答如前。華曰：『敝廬在邇，先生能一過乎？』不答。乃要之行，至家，略坐，即欲去，舉止傲岸。強之坐，呼子弟出拜，請受業門下。顧而嘻曰：『賣卜人能為皋比師乎？』華曰：『先生道貌岑古，必非常人。如不棄寒微，請設帳於此，俾子弟得受益也。』不可，良久乃許之。
　　初，里中有巨盜，劫人越貨，莫敢攖。一日，華戚某持盜刺來，言『夜將被劫，今事急，可奈何？』盜刺者，盜欲劫某家，先以刺來，以寓先禮後兵之意，且示勇。受者不敢報官，報亦無益。故盜愈無忌。華曰：『家有子弟師，異人也，請詢之。若可，當無害。』乃偕入，告以故。其人俯首，自循其髮曰：『事亦易易。然使人慮不勝任，必親往。』某曰：『先生與若有故耶？』唶曰：『彼盜安得故我？我豈與盜故哉？』怒欲止。某跪而謝，華亦代請。乃曰：『勉為若一行。』既至，環相居宅，曰：『盜當從此來。取磚甓列門外，為數壘。誡家人閉戶寢，勿聲。』彼亦就寢。久之，聞有人馬聲自遠至，火炬照耀如白晝。家人潛起窺之，盜眾數百，劍戟有聲，勢張甚。及壘而騁，旋繞不息。自初更至於黎明，竟不知其何為。其人亦寤，問：『盜來乎？』曰：『來矣。』『來何在？』曰：『在門外旋繞。』曰：『然則吾當遣之去。』眾於門外設坐，俟之出。坐定，以塵尾麾盜，若寐盡仆。顧曰：『縛之。』眾次第反接其手，驅之前跪。其人大言曰：『男子負膂力，不能為國家效命，乃棄身匪類，以污辱鄉里。罪當死！吾今且貸汝，須改過，勿妄動。』顧某取百金來，命解其縛，叱之去。
　　賣卜者既居華家，賓主甚相得。課授之餘，獨處一室，不與人士往來。歲暮饋修贄，亦不受。強之，曰『吾今固無事此也。』華氏兄弟與談文史，應答如流。而每至玄黃之際，君亡國破之慘，則悲中從來，潸然欲涕，乃強為歡笑。一日趣華治具，作飯四斛，曰：『明旦有客至。』如其言。至則兩僧，儀狀雄偉，操閩南音。始見皆伏拜，起而肅立。命之坐，不敢坐。有問則跪答。賣卜者曰：『止。今豈可以昔禮比耶？吾之在此，而具知之。而之行止，吾亦無不知。自今各以心喻，毋瑣瑣。顧而可即去，勿再來，吾已為而治飯矣。』出具食之。二僧袒衣大啖，俄頃而盡。撫腹曰：『徑飽。自此至彼，可免再餐也。』再拜告別，出門逕去。賣卜者亦黯然。後值重九，生徒散學。華氏兄弟邀出遊，逍遙隴畔，意甚得也。已而指一地問誰氏有，具答之。曰：『後日可葬我於是。』華訝不祥。笑曰：『修短有命，吾已盡於明日矣。』華氏兄弟驚而泣曰：『自得先生，親承杖履，十有二年矣，尚未識里居姓氏。固知先生有隱痛者，是以未敢強問。今日月淹迫，先生寧終忍無一言乎？』賣卜者亦泣曰：『薄命人何足言？必欲識吾者，吾腰帶中藏有小佩囊，沒後可取視。』翌日竟卒。啟之，果有寸帛，字模糊不可讀。略得一、二，蓋鄭氏故將。臺灣亡後，隱憫遁世，而兩僧則為其舊部，故在播遷，猶不失禮。乃葬於其地，建一室以祀，惜仍不識其姓名爾。
　　烏乎！懷忠蹈義之士，豈僅一賣卜也哉？吾撰《通史》，吾甚望為之表彰也。
　　連橫曰：正氣之存天壤也大矣。論語誌逸民，而冠以伯夷、叔齊。孔子稱之曰『不降其志，不辱其身。』烏乎！此則孔子之微意也。當殷之衰，武王伐紂，會於牧野，一戎衣而天下定，八百諸侯罔不臣服，而伯夷、叔齊獨恥其行，義不食周粟，隱於首陽山，及餓且死；此則所謂求仁得仁者也。明亡之季，大盜竊國，客帝移權，縉紳稽顙，若崩厥角，民彝蕩盡，恬不知恥。而我延平郡王獨伸大義於天下，開府思明，經略閩粵。一時熊羆之士、不二心之臣，奔走疏附，爭趨國難。雖北伐無績，師沮金陵，而闢地東都，以綿明朔，謂非正氣之存乎？吾聞延平入臺後，士大夫之東渡者蓋八百餘人，而姓氏遺落，碩德無聞；此則史氏之罪也。承天之郊，有閒散石虎之墓者，不知何時人，亦不詳其邑里。余以為明之遺民也。墓在法華寺畔，石碣尚存，而舊誌不載。巖穴之士趨舍有時，若此類湮沒而不彰者，悲夫！漢司馬遷曰：『伯夷、叔齊雖賢，得夫子而名益顯。』余感沈、盧諸賢之不泯，而臺灣之多隱君子也，故訪其逸事，發其潛光，以為當世之範。詩曰：『雖無老成人，尚有典型』；有以哉！
　　沈光文，字文開，號斯庵，浙江鄞人也。少以明經貢太學。福王元年，預於畫江之師，授太常博士。明年，浮海至長垣，再預琅江諸軍務，晉工部郎。隆武二年秋八月，閩師潰，扈從不及。聞桂王立粵中，乃走肇慶，累遷太僕少卿。永曆三年，由潮陽航海至金門。閩督李率泰方招徠故國遺賢，密遣使以書幣聘，光文焚書返幣。而是時粵事亦不可支，乃留閩中，思卜居泉州之海口。浮家泛宅，忽遭颶飄至臺灣。時臺為荷人所踞，受一廛以居，極旅人之困，弗恤也，遂與中土音耗絕，亦無以知其生死者。十五年，延平郡王克臺灣，知光文在，大喜，以客禮見。而遺老亦多入臺，各得相見為幸。王令麾下致餼，且以田宅贍之。亡何王薨，子經嗣，頗改父之臣與政。光文作賦有所諷。或讒之，幾至不測。乃變服為僧，逃入北鄙，結茅羅漢門山中。或以言解之於經，乃免。山外有目加溜灣者，番社也。光文於其間教授生徒，不足則濟以醫。常歎曰：『吾二十載飄零絕島、棄墳墓不顧者，不過欲完髮以見先皇帝於地下爾。而卒不克，命也夫！』已而經薨，諸鄭復禮之如故。三十七年，清人得臺灣，諸遺臣皆物故，光文亦老矣。閩督姚啟聖招之，辭。又貽書問訊，曰：『管寧無恙。』欲遣人送歸鄞，會啟聖卒，不果。諸羅知縣季麒光，賢者也，為粟肉之繼，旬日一候門下。時寓公漸集，乃與宛陵韓又琦、關中趙行可、無錫華袞、鄭廷桂、榕城林奕、丹霞吳蕖、輪山楊宗城、螺陽王際慧等結詩社，所稱福臺新詠者也。尋卒於諸羅，葬焉。
　　光文居臺三十餘年，自荷蘭以至鄭氏盛衰，皆目擊其事。前此寓公著述，多佚於兵火，惟光文獨保天年，以傳斯世。海東文獻，推為初祖。著有《臺灣輿圖考》一卷，《草木雜記》一卷，《流寓考》一卷，《臺灣賦》一卷，《文開詩文集》三卷。邑人全祖望為訪而刊之，志臺灣者多取資焉。同時居臺者有徐孚遠、王忠孝、辜朝薦、沈佺期等，亦一國之賢者。
　　徐孚遠，字闇公，江蘇華亭人。崇禎十五年舉於鄉，與邑人夏允彝、陳子龍結幾社，以道義文章名於時。會寇亂亟，陰求健兒劍客而部署之，蓄為他日用。子龍為紹興推官，引東陽許都見之，使募義勇，西行殺賊。又請何剛薦之。既而東陽激變，子龍單騎入都營，許以不死，招之降。大吏持不可，竟殺之。孚遠貽書曰：『彼以吾故降，今負之。天下誰復敢交子龍哉？』故子龍以功遷給事中，辭不赴。弘光時，馬、阮亂政，養晦不出。及南都亡，允彝起兵，而為之輔，授福州推官，進兵科給事中。閩亡，浮海入浙。是時義旅雲興，不相統屬；孚遠周旋其間，說以國恤，而悍將鄭彩、周瑞之徒咸不聽，乃返浙東，入蛟關，結寨定海之柴樓。比監國入舟山，往賀，以勸輸貢賦，遷左僉都御史。及舟山破，監國入閩，航海從之。當是時，招討大將軍鄭成功開府思明，禮待朝士，搢紳耆德之避地者皆歸之。而孚遠領袖其間，軍國大事，時諮問焉。永曆十二年，帝在滇中，遣漳平伯周金湯晉成功延平郡王，遷孚遠左副都御史，餘各授爵。冬，隨金湯入覲，失道越南。越王要以臣禮，不從，曰：『我為中朝大臣，何可辱？』越王嘉之，乃歸。克臺之歲，從入東都，禮之尤厚。常自歎曰：『司馬相如入夜郎，教盛覽，此平世事也。以吾亡國大夫當之，傷如之何！』十月，清廷詔遷沿海居民，各省騷動。兵部尚書張煌言寓書成功，以乘勢取福建；並遺孚遠書，勸其代請出師。時東都初奠，休兵息民，故未行。久之卒。或曰，永曆十七年，清軍破思明，孚遠遁入饒平山中，提督吳六奇匿之，完髮以死。居臺生一子，扶櫬至松江，未葬，子亦死。
　　張煌言字元箸，浙之鄞人也。崇禎時登賢書。從魯監國。監國敗，率殘兵數百，飄蕩海上。延平郡王招之，至思明，表為兵部左侍郎。永曆十四年，北伐至金陵。王謂煌言曰：『蕪湖為上游門戶可，倘留都不旦夕下，則江楚之援日至；控扼要害，非先生不可。』七月初七日，煌言率師至蕪湖，馳檄郡邑，江南北相來附。未幾鄭師敗績，煌言走銅陵，與楚師遇，兵潰。變姓名，從建德、祁門山中，出走天台，入海，仍與王同定臺灣。當是時，東都初建，軍旅未精。煌言見王無西意，為詩刺之曰：『中原方逐鹿，何暇問虹梁？』又曰：『祗恐幼安肥遯老，藜床皂帽亦徒然。』王一笑而已。無何王薨，子經嗣，知不足與謀，益鬱鬱不樂。乃散其部曲，拂衣竟去。浮海涉江，至杭州西湖，覓山僻小庵，隱焉。瞻望藩籬，猶有所冀。為杭守吏所偵，與健僕楊貫玉、愛將羅自牧同被執，二人皆勇絕群倫者。煌言烏巾葛衣，不言不食，啜水而已。臨刑，二卒以竹輿舁至江口。煌言出，見青山夾岸，江水如澄，始一言曰：『絕好江山。』索紙筆賦絕命辭三首，付刑者，端坐受刃。貫玉、自牧同斬，略一振臂，綁索俱斷。立而受刃，死不仆，刑者唯跪拜而已。時永曆十八年中秋之日也。煌言所著詩詞，貯一布囊，悉為邏卒所焚，唯絕命辭在。
　　王忠孝，字長孺，號愧兩，福建惠安人。崇禎元年登進士，以戶部主事榷關，劾太監，忤旨，廷杖下獄，復戍邊，士卒千餘赴都送留。三年免。福王立，授紹興知府，擢副都御史。隆武元年，召見，陳光復策。帝大喜，授兵部左侍郎，總督軍務，賜尚方劍，便宜行事。已而福京破，家居，杜門不出。延平郡王在廈門，設儲賢館，禮待避亂搢紳。忠孝往見，欲官之，辭，乃待以賓禮。時遺老多往來廈門，而忠孝與辜朝薦、沈佺期、盧若騰等均為幕上客。軍國大事，時詢問焉。永曆十八年，偕若騰入臺，經厚待之，日與諸寓公肆意詩酒。居四年卒。
　　辜朝薦，字在公，廣東揭陽人，崇禎元年進士。始任江南安慶推官，歷掌諫垣，晉京卿。北京破，南歸，居金門。既為延平郡王上客。後入臺卒。子文麟，及長回鄉。
　　沈佺期字雲又，福建南安人。崇禎十六年登進士，授吏部郎中。隆武立福京，擢右都副御史。及帝陷汀州，佺期南下，隨延平郡王起兵於泉州桃花山，為幕府上客。後入臺灣，以醫藥濟人。永曆三十六年卒。
　　盧若騰，字閑之，號牧洲，福建同安金門人。崇禎八年舉於鄉，十二年成進士。帝以天下多故，御文華殿，簡用新進士三十人，觀政兵部，若騰與焉。時督師楊嗣昌奪情起用，玩寇佞佛，若騰劾其罪，下旨切責，天下壯之。累遷武選司郎中，總京衛武學。三上疏彈定西侯蔣維祿。有惡其太直者，遷寧紹巡海道。瀕行，又劾內臣田國興諸不法事。帝納之，逮國興抵法。至浙，潔己愛民，興利除弊，勢豪屏跡，莫敢逞。蕩平劇寇胡乘龍等，閭里晏然。浙人建祠祀之。
　　福王立南京，擢鳳陽巡撫。若騰以馬、阮當國，綱紀大壞，辭不赴。及唐王立福京，下旨徵辟，單騎赴召。授浙東巡撫，駐溫州，督師北伐。特薦宿將賀君堯為水師總兵，募靖海水兵，扼守要害。以族弟游擊將軍若驥守盤山溪，為藩衛。奏簡學臣考試，以取人才、收士望。從之。是歲溫州大饑，捐資賑濟，得旨嘉獎，加兵部尚書銜。魯王起兵紹興，號監國，其臣不奉福京之命，以兵窺溫州，有兼併意。賀君堯勒兵拒之。而於穎亦有撫浙之命。若騰疏言十羊九牧，號令不一，恐誤封疆，請自撤。不許。鄭彩之殺熊汝霖也，眾畏其勢，莫敢言；若騰直揭其罪，朝士振悚。帝英明果斷，有知人鑒；而鄭芝龍專權，日事驕奢，大學士黃道周嫉之，奏請出師，窺江西，途次以門生為託。若騰復書相勉許。已而道周殉難，紹興之師亦潰，清軍迫溫州。若騰與君堯力守，糧絕不繼，七上疏請援，不報。城民議款，拒之，願以身殉。城破，率親兵巷戰，背中三矢，為靖海營水師所救，乃由海回閩，上疏自劾。而關兵已撤，芝龍降矣。若騰歸里後，與同志傅某等結社，舉兵圖恢復，所謂望山之師也。既以糧盡而罷。桂王立肇慶，改元永曆，若騰上表賀。溫諭下答。方是時招討大將軍鄭成功開府思明，招徠遺老，若騰依之。禮為上客，軍國大事，時諮問焉。永曆十八年春三月，與沈佺期、許吉燝等同舟入臺。至澎湖，疾作，遂寓太武山下。臨終，命題其墓曰：「有明自許先生盧公之墓」。年六十有六。嗣王經臨其喪，以禮葬於太武山南，今猶存。生平著述甚富，有留庵文集二十六卷、方輿互考三十餘卷與耕堂隨筆、島噫詩、島居隨錄、浯洲節烈傳、印譜各若干卷，後多散佚。邑人林樹梅求數種刊之。
　　許吉燝，福建晉江人，崇禎十六年登進士，以知縣擢刑部主事。國變後，歸里，杜門不出。及延平郡王克臺灣，遺老多依之。永曆十八年春三月，與盧若騰同舟入臺，卒於東寧。
　　李茂春字正青，福建龍溪人。隆武二年舉孝廉。性恬淡，風神整秀，善屬文。時往來廈門，與諸名士游。永曆十八年春，嗣王經將入臺，邀避亂搢紳東渡，茂春從之。卜居永康里，築草廬曰「夢蝶」，諮議參軍陳永華為記。手植梅竹，日誦佛經自娛，人稱「李菩薩」。卒葬新昌里。
　　郭貞一，字元侯，福建同安人。崇禎十三年進士，授御史，巡撫浙東。福王立，擢右都御史。有內監不遵朝班，疏糾之，宧寺屏息。貞一所交多吉士，疏薦夏允彝、陳子龍、徐石麟、徐汧、沈延嘉、葉廷秀、熊開元等，具忠愛之誠，乞召用。又言憲長王夢錫以賄遷官，選郎劉應家黷貨，乞正罪。一時風采凜然。南都破，入閩。已而延平郡王開府廈門，禮之。後隨入臺灣，居數年卒。
　　諸葛倬，字士年，福建晉江貢生。隆武時，以薦授翰林院侍詔，加御史，監鄭鴻逵軍，出浙東。已而福京破，從延平郡王於廈門。永曆時，晉光祿寺卿。同學某降清，以書來招，謂惠然肯來，監司可立致，且怵以危語。倬復書曰：『聖主隆唐虞之德，小臣守箕山之操，代有其人。新朝政尚寬大，須彌大千，何問微塵？必欲相強，便當刳胸著地，勿問是肝是肉也。』某得書惘然。倬後入臺卒。
　　黃事忠，字臣以，佚其里居，官兵部職方司。隆武時，崎嶇閩粵，疊起兵，謀光復。兵敗，母妻俱被難，事忠走廈門，依延平郡王。永曆十二年冬，偕御史徐孚遠、都督張自新奉使入滇。途經越南，與國王爭禮，全命而歸。後入臺灣。
　　林英，字雲又，福建福清人。崇禎中，以歲貢知昆明縣事，有惠政，縣人稱之。永曆立滇中，官兵部司務。及帝北狩，英亦流離淒愴，祝髮為僧，間道至廈門。嗣入臺灣。
　　張士椾，福建惠安人。崇禎六年，中副榜。明亡，入山，數年不出。耿精忠之變，避亂金門。嗣入臺，居東安坊。持齋念佛，悠然塵外。辟穀三年，惟食茶果。卒年九十有九。
　　黃驤陛，字陟甫，福建漳浦人，大學士道周之從子也。天資醇篤，讀書數百回乃成誦，誦即焚之，終身不忘。天啟四年舉於鄉，設教里中，及門多成材。北都陷，與里人林蘭友合糾義旅抗賊。及福建破，浮海入臺，與徐孚遠諸人放浪憑弔。久之卒。
　　張灝，字為三，福建同安人，巡撫廷拱子也。萬曆朝，登進士，官兵部職方司郎中。明亡，隱大嶝。後入臺灣，居於承天府之郊。清人得臺時，施琅聞其賢，具舟送回故里，至澎湖病卒，葬焉，年九十有五。弟瀛字洽五，崇禎十五年，舉孝廉，隨兄居臺。耦耕壟畔，怡怡如也。後卒於臺，年八十有四。
　　葉後詔，福建廈門人。崇禎十七年，以明經貢太學。猝遭國變，即南歸。與徐孚遠、鄭郊輩為方外七友，縱情詩酒。後渡臺灣，著鶼草五經講義，行世。
　　連橫曰：我始祖興位公生於永曆三十有五年。越二載，而明朔亡矣。少遭憫凶，長懷隱遯，遂去龍溪，遠移鯤海，處於鄭氏故壘。迨余已七世矣。守璞抱貞，代有潛德。稽古讀書，不應科試。蓋猶有左衽之痛也。故自興位公以至我祖、我父，皆遺命以明服殮。故國之思，悠然遠矣！橫不肖，懼隕先人之懿德，兢兢業業，覃思文史，其葆揚國光，亦唯種性之昏庸是儆。緬懷高蹈，淑慎其身，以無慚於君子焉。
　　陳永華，字復甫，福建同安人。父鼎，以教諭殉國難。永華方舞象，試冠軍，已補弟子員。聞喪歸，即棄儒生業，究心天下事。當是時，招討大將軍鄭成功開府思明，謀恢復，延攬天下士。兵部侍郎王忠孝薦之。成功接見，與談時事，終日不倦。大喜曰：『復甫今之臥龍也。』授參軍，待以賓禮。
　　永華為人，淵沖靜穆，語訥訥如不能出。而指論大局，慷慨雄談，悉中肯要。遇事果斷，有識力，定計決疑，不為群議所動。與人交，務盡誠。平居燕處，無惰容。布衣疏飯，澹如也。永曆十二年，成功議北征，諸將或言不可，永華獨排之。成功說，命留思明，輔世子。嘗語經曰：『陳先生當世名士，吾遺以佐汝。汝其師事之！』
　　十五年，克臺灣，授諮議參軍。經立，軍國大事，必諮問焉。十八年八月，晉勇衛，親歷南北各社，相度地勢。既歸，復頒屯田之制，分諸鎮開墾。插竹為籬，斬茅為屋，以藝五穀。土田初闢，一歲三熟，戍守之兵，衣食豐足。又於農隙以講武事，故人皆有勇知方，先公而後私。東寧初建，制度簡陋。永華築圍柵，起衙署；教匠燒瓦，伐木造廬舍，以奠民居。分都中為東安、西定、寧南、鎮北四坊，坊置簽首，理庶事。制鄙為三十四里，里有社，社置鄉長；十戶為牌，牌有首；十牌為甲，甲有首；十甲為保，保有長；理戶籍之事。勸農桑，禁淫賭，詰盜賊。於是地無遊民，番地漸拓，田疇日啟。其高燥者，教民植蔗。製糖之利，販運國外，歲得數十萬金。當是時，閩粵逐利之氓，輻輳而至，歲率數萬人。成功立法嚴，永華以寬持之。險阻集，物土方，臺灣之人，以是大治。十二月，請建聖廟，立學校。經從之。擇地寧南坊，二十年春正月成，經行釋菜之禮。三月，為學院，以葉亨為國子助教，聘中土之儒，以教秀士。各社皆設小學，教之養之。臺灣文學始日進。永華既教民造士，歲又大熟，比戶殷富，猶恐不足國用，請經令一旅駐思明，與邊將交驩，彼往此來，以博貿易之利。而臺灣物價大平。二十八年春，耿精忠據福建，請會師。經以克臧為監國，命永華為東寧總制使。克臧，永華婿也，事無大小，皆聽之。永華為政儒雅，轉粟餽餉，軍無缺乏。及經歸後，頗事偷息，而馮錫範、劉國軒忌之。三十四年春三月，請解兵。經不聽，既而許之，以所部歸國軒。永華見經無西志，諸將又燕安相處，鬱鬱不樂。一日齋沐，入室拜禱，顧以身代民命。或曰：『君秉國鈞，民之望也。』已復歎曰：『鄭氏之祚不永矣。』越數日逝。經臨其喪，謚文正，贈資政大夫正治上卿。臺人聞之，莫不痛哭，馳弔於家。
　　初，經知永華貧，以海舶遺之。商賈僦此貿易，歲可得數千金。不受。而自募民闢田，歲收穀數千石。比穫，遍遺親舊之窮困者，計其所存，僅供歲食而已。妻洪氏，小字端舍，賦質幽閒，善屬文。晨興，盥沐畢，夫婦衣冠斂衽揖而後語。一家之內，熙皞如也。合葬於天興州赤山堡大潭山。清人得臺後，歸葬同安。子夢緯、夢球居臺蕃衍，至今為邑望族。
　　連橫曰：漢相諸葛武侯，抱王佐之才，逢世季之亂，君臣比德，建宅蜀都，以保存漢祚，奕世稱之。永華器識功業與武侯等，而不能輔英主以光復明室，徬徨於絕海之上，天也。然而開鎮成務，體仁長人，至今猶受其賜。澤深哉！
　　林圯，福建同安人，為延平郡王部將。歷戰有功，至參軍，從入臺。及經之時，布屯田制，圯率所部赴斗六門開墾。其地為土番游獵，土沃泉甘，形勢險要。圯至，築柵以居，日與番戰，拓地至水沙連。久之，番來襲，力戰不勝，終被圍。食漸盡，眾議出，圯不可，誓曰：『此吾與公等所困苦而得之土也，寧死不棄。』眾從之。又數日，食盡，被殺，所部死者數十人。番去，居民合葬之，以時祭祀，名其地為林圯埔。
　　連橫曰：開闢之功大矣哉！林圯埔在嘉義東北，背倚層巒，右控濁水，居民數萬，大都林氏子孫。讀書力田，饒有堅毅不拔之氣。是豈非圯之所遺歟？光緒十四年，始建縣治於此，名曰雲林，志圯功也。越五年，從知縣李烇之議，移斗六，而林圯埔之繁盛猶故。夫天下無失敗之事，而千古有必成之業。圯之初拓斗六門也，斬荊棘、逐豺狼，經營慘淡，未嘗一日安處。乃又為番所迫，身死眾亡，則圯亦自怨其敗矣。然圯沒未久，黨徒繼進，前茅後勁，再接再厲。而昔日跋扈之番，竟降伏於我族之下。日月也由我而光明，山川也由我而亭毒，草木也由我而發揚，則圯應又歎其成矣。大雅之詩曰：『立我蒸民，莫非爾極。』我同胞其念哉！
　　林鳳，福建龍溪人，為延平郡王部將，從入臺。永曆十五年，率所部赴曾文溪北屯田，則今之林鳳營也。初，福建總督李率泰約合荷蘭、攻臺灣。十九年，荷人據雞籠。報至，延平郡王經命勇衛黃安督水陸諸軍逐之，以鳳為先鋒，陣沒，荷人亦敗去，經念其功。至今所墾之地已成都聚。
　　連橫曰：吾過曾文溪，輒臨流感歎。追懷鄭氏興亡之跡，未嘗不扼腕也。溪源自內山，水大勢急，奔流而西，以達於海。其旁平疇萬畝，禾麥芃芃，皆我族所資以衣食長子孫者。苟非鄭氏開創之功，則猶是豺狼之域也。渡溪北行十里，為番仔田，有碑立田中，荷文也，剝落不可讀。又十里為林鳳營，十里為新營，北為舊營，東為五軍營，西為查畝營，是皆鄭氏屯田之地，以強兵保國者，至今猶見其威稜。而一變再變，衣冠文物，蕩然無存，唯使弔古者徘徊於落日寒村之中而已。
　　劉國軒，福建汀州府人也。狀貌雄偉，懷材未遇，為漳州城門把總。永曆八年冬十月，招討大將軍鄭成功伐漳州，國軒開門迎。參軍馮澄世奇之，為語成功，擢為護衛後鎮。十年秋，從中提督甘輝伐閩安，克之。十二年，從伐南京。十五年，從克臺灣。成功薨，子經嗣，分汛東寧，以國軒守雞籠山，勦撫諸番，拓地日廣。二十年，晉右武衛，駐半線。二十四年秋八月，斗尾龍岸番反，經自將討之，國軒從，遂破其社。十月，沙轆番亂，平之。大肚番恐，遷其族於埔裏社，追之至北港溪，乃班師歸。自是北番皆服。二十八年，靖南王耿精忠據福建，使如東寧約會師。經率侍衛馮錫範及六官等渡海而西，國軒從。精忠調趙得勝之兵，得勝不從，邀國軒於海澄，議奉經。經說精忠，借漳、泉二府為召募，精忠難之。於是耿、鄭交惡。六月，經入泉州。精忠之將王進來攻，國軒及右虎衛許耀敗之於塗嶺，追至興化而還。七月，清軍圍潮州，精忠不能救，總兵劉進忠納款。經遣援勦左鎮金漢臣率師援之，潮圍解，以進忠為中提督，國軒副之。二十九年春二月，左虎衛何祐伐饒平；五月，國軒入潮，與何祐、劉進忠兵數千人，徇屬邑之未下者。平南王尚可喜兵十餘萬，盡銳來攻；相持久，國軒食盡，議退於潮。尚之信麾騎，晨掩祐軍，戰於鱟母山下。祐以身先旗，矯尾厲角，直貫中堅，出其左右；國軒繼之，大敗尚軍，追奔四十餘里，斬首二萬有奇，捕鹵七千，轔籍死者滿山谷。由是國軒、何祐威名震於南粵。十月，經入漳州。三十年春二月，吳三桂兵至肇慶、韶州，碣石總兵苗之秀、東莞守將張國勳詣國軒降。尚之信降於三桂，三桂檄讓惠州於經，國軒入守之。五月，精忠守將劉應麟以汀州降，後提督吳淑入守之。七月，經調進忠於潮，不至。九月，清軍入福建，擒精忠，其將馬成龍以興化降，許耀入守之。十月，耀與清軍戰於烏龍江，敗歸，調趙得勝、何祐代之。十一月，精忠守將楊德以邵武降，吳淑入守之。十二月，淑與清軍戰於邵武城下，敗歸。三十一年春正月，清軍攻興化，祐與得勝禦之。清軍縱反間，得勝戰沒，祐亦敗歸，興化遂陷，漳泉俱潰，經歸思明。六月，進忠降於三桂，尋歸清，被殺。國軒亦棄惠州，惠州之人送之。凡十府一時俱失，經不知所為。見國軒至，大喜，軍事盡委國軒。國軒為將，愛士卒，信賞必罰，而出奇制勝，眾莫能測，故每戰得捷，敗亦能完，諸將皆莫及也。三十二年春正月，晉正總督，吳淑為副。經表賜尚方劍，專征伐，諸將咸聽命焉。二月，伐漳州，下玉州、三叉河、福河、下滸等堡，斷江東橋，以遮餉道。援軍適至，分兵擊之，夜取石碼，數戰皆捷。遂揚帆直入鎮門，取灣腰樹、馬洲、丹洲諸堡。軍聲日震。
　　當是時，清軍之援漳者，福建總督郎廷相、海澄公黃芳世、都統胡克按兵不前，提督段應舉自泉州、寧遠將軍喇哈達、都統穆黑林自福州、平南將軍賴塔自潮州，後先至。國軒及吳淑諸將，兵僅數千，飄驟馳突，略倣成功。當事者萎腇咋舌，莫敢支吾。由是國軒、吳淑威名復震於閩南。閏三月，與黃芳世、穆黑林戰於灣腰樹，敗之。胡克率副將朱志麟、趙得壽來戰於鎮北山，又敗之。姚公子、李阿哥來援，亦敗之。段應舉戰於祖山頭，復敗之，逸入海澄。遂取平和、漳平，圍海澄三匝。六月，清廷以隨軍布政姚啟聖為福建總督、吳興祚為巡撫，趣諸軍援澄，次葛布山。三次隔帶水，高壘自完，相望而已。城中食盡，破之。段應舉自經於敵樓，總兵黃藍巷戰死，殺滿漢兵數萬，捕鹵數千，馬萬餘匹。晉國軒武平伯征北將軍、吳淑定西伯平北將軍、何祐左武衛、林陞右武衛、江勝左虎衛。士氣大振，幾五萬人。遂取長泰、同安，乘勝圍泉州，徇下南安、永春、安溪、德化諸縣。八月，清軍水陸援泉。大學士李光地、寧海將軍喇哈達、平南將軍賴塔自安溪出同安，巡撫吳興祚自仙遊出永春，提督楊捷自興化下惠安，總兵林賢、黃鎬、林子威以舟師自閩安出定海，剋期俱至。樓船中鎮蕭琛與林賢遇，未戰敗。經以宣毅後鎮陳諒、援勦後鎮陳啟隆禦之於海山。國軒帥二十八鎮還漳州，築十九寨。九月，以吳淑、何祐、江勝等十一鎮，可二萬人軍浦南，而自率林陞、林應、吳潛、陳昌等十七鎮，可三萬人軍溪西，直逼漳城之北，軍容烜赫。翼日，決勝於龍虎山。耿精忠為左拒，賴塔為右拒，啟聖在前，胡克又在啟聖之前，揮兵二萬先合。國軒敗之。啟聖亦敗。精忠親督戰，斬退縮者三人，大呼而馳，賴塔尾之，兩軍酣戰。海澄鎮鄭英、吳正璽皆沒，國軒麾軍退，收拾餘兵，以保灣頭。亢宿鎮施明良受啟聖賄，謀獻思明。經嬖之，常在左右。國軒入告曰：『今軍破國殘，蹙地千里。殿下宜效先王之志，臥薪嘗膽，親君子，遠小人。中興之業，乃可圖也。』經納其言，而明良謀之益急，國軒殺之。及施世澤，琅之長子也，為女宿鎮，再叛再降，又與其謀，故誅之。三十四年春正月，清軍大舉伐思明。經以左武衛林陞為督師，率諸鎮禦之。方戰而潰，國軒亦全師歸，遂入東寧。
　　三十五年春正月，經薨，子克塽嗣，晉武平侯。十月，清廷以萬正色為陸路提督、施琅為水師提督，將以伐臺。克塽命國軒駐澎湖，拜正總督，假節行事。以征北將軍曾瑞、定北將軍王順為副。擢林亮為右虎衛，改名豪。以援勦左鎮陳諒為右先鋒，提調陸師。右武衛林陞為水師提調，左虎衛江勝副之。援勦右鎮邱煇、援勦後鎮陳啟明各為先鋒。修戰艦，築砲壘，討軍實，以待清師。三十七年夏六月，清軍發銅山，窺澎湖。國軒知八罩嶼惡，望間當有颶至。自督精兵，強逾二萬。以戎旗一鎮吳潛守風櫃尾；果毅中鎮楊德守雞籠嶼；後提督中鎮張顯守中灣；游兵鎮陳明守四角山，中提督前鎮黃球佐之；果毅後鎮吳祿守內塹，侍衛後鎮顏國祥佐之；壁宿鎮楊章守外塹，右先鋒鎮李錫佐之；右虎衛領兵江高守東峙，侍衛殫忠營王鯉佐之。沿海巨舟，星羅棋布。環設砲城，凌師以守。邱煇請曰：『彼兵遠來，乘其未定而擊之，可破也。』建威中鎮黃良驥曰：『先人有奪人之心，擊之便。』國軒不從。已而清軍萃至，環泊花、貓二嶼。煇復請襲之，不許。十六日黎明，微風振枻，鉦鼓傳喧。兩軍將合，琅以七船突入鄭鉫。國軒以林陞、江勝、邱煇、曾瑞、王順各船迎之，焚殺過當，濺血聲騰。時南潮正發，琅舟為急流分散。國軒師合，兩翼齊攻。琅困不得出，其先鋒藍理突圍救之，砲中其胸；琅亦集矢而卻。林陞幾得琅，連中三矢，不退；砲傷其股，乃退。邱煇、江勝欲逐之，國軒不可；請宵戰，又不可。越六日，琅分為八隊，每隊七船，皆三其疊。將戰，有風從西北來，渰浥蓬勃，逢迎清軍，士皆股慄。鄭艦居上風，國軒麾之。琅大驚禱天，須臾雷發，立轉南飆，軍乃復起。國軒聞之，掀案而呼曰：『天也！』遂決戰。發火矢噴筒，燔焰怒張，水為之赤。宣毅左鎮邱煇與總兵朱天貴遇，砲沈其船，往來衝突。琅督諸舟環攻。煇兩足俱傷，負痛苦戰，而勢迫，遂投火藥桶，燬船死。左虎衛江勝之船，突入陣中，殺傷過當。諸船萃攻，亦自沉死。征北將軍曾瑞、定北將軍王順、水師副總督江欽、右先鋒陳諒、援勦右鎮鄭仁、援勦後鎮陳啟明、護衛鎮黃聯、後勁鎮劉明、折衝左鎮林順、斗宿鎮施廷、水師一鎮蕭武、水師二鎮陳政、水師三鎮薛衡、水師四鎮陳立、中提督中鎮洪邦柱、中提督右鎮尤俊、中提督後鎮楊文炳、中提督親隨一鎮陳士勛、龍驤左鎮中協黃國助、龍驤右鎮左協莊用、侍衛中鎮黃德、侍衛右鎮蔡智、侍衛驍翊協蔡添、侍衛領旗協林亮、侍衛左總轄毛興、勇衛中協張顯、勇衛左協林德、勇衛右協陳士勳、勇衛前協曾遂、中提督領兵協吳略、中提督左協林德、中提督前協曾瑞、中提督領旗協吳福、中提督前鋒協陳陞、中提督總理協陳國俊、右武衛右協吳遜、右武衛隨征二營梁麟、水師二鎮前鋒副將李富、水師二鎮左營副將張欽、水師三鎮左營副將許端、水師三鎮右營副將林耀、援勦右鎮右營廖義、援勦前鎮前鋒營莊超、折衝鎮左營陳勇、左提督後鎮左營王受等，皆戰死。損兵一萬二千有奇，沉失大小師船一百九十四艘。戎旗一鎮吳潛守西嶼頭，遙望眾師漸沒，趣左右欲赴援而無舟，拔劍歎曰：『大丈夫既不能為國馳驅，豈可偷生苟活，為世所笑乎？』遂自刎死。國軒見師敗勢蹙，乘走舸，從吼門而入東寧，與文武議奉克塽以降。琅至，歸克塽於北京，封漢軍公。國軒授天津總兵。
　　連橫曰：古之所謂良將者，若白起、王翦之徒，皆能闢地強兵，以輔其國，世稱功伐，彼蓋有得於時也。不然，以國軒之武略，使乘風雲而建旗鼓，豈不足烜赫一世？而終為敗軍之將者，何哉？語曰：『大廈將傾，非一木所能支。』吳淑、何祐皆負驍勇，而亦無名，時之不得假也。悲夫！
