
　　光緒十一年秋七月初八日，欽差大臣左宗棠奏請臺灣建省。旨下軍機大臣、總理各國事務王大臣、六部、九卿會同各省督撫議奏。九月初五日，軍機大臣醇親王奕譞等奏改福建巡撫為臺灣巡撫。詔曰可。十二年春三月，又詔曰：「閩、臺防務關係緊要，該督撫等商辦一切，務當和衷共濟，不分畛域，力顧大局。上年諭令該督撫等會議改設各事宜，並著一併妥議，毋稍遲延」。十三年夏四月，新任巡撫劉銘傳會同閩浙總督楊昌濬合奏，籌議臺灣郡縣分別添改裁撤，以資治理。疏曰：「臺灣疆域，南北相距七百餘里，東西近者二百餘里，遠或三四百里。崇山大溪，鉤連高下。從前所治，不過山前迤南一帶，故僅設三縣而有餘。自後榛莽日開，故屢增廳治而猶不足。光緒元年，沈葆楨請設臺北府、縣以固北路，又將同知移治卑南以顧後山，全臺官制，粗有規模。然彼時局勢未開，擇要修舉，非一勞永逸之計也。臣等公同商酌，竊謂建置之法，恃險與勢，分治之道，貴持其平。臺省治理視內地為難，而各縣幅員反較多於內地。如彰化、嘉義、鳳山、新竹、淡水等縣，縱橫二百餘里、三百里不等，倉卒有事，鞭長莫及。且防務為治臺要領，轄疆太廣，則耳目難周；控制太寬，則聲氣多阻。至山後中、北兩路，延袤三、四百里，僅區段所設碉堡，並無專駐治理之員。前寄清虛，亦難遙制。現當改設伊始，百廢俱興，若不量予變通，何以定責成而垂久遠？臣銘傳於上年九月，親赴中路督勦叛番，沿途察看地勢；並據各地方官將境內扼塞道里田園山溪，繪圖貼說，呈送前來，又據撫番清賦各員弁將撫墾地所陸續稟報。謹就山前後通局籌畫，有應添設者、應改設者、應裁撤者。查彰化橋仔頭地方，山環水複，中開平原，氣象宏敞，又當全臺適中之地，擬照前撫臣岑毓英議，就該處建立省城。分彰化東北之境，設首府曰臺灣府，附郭首縣曰臺灣縣。將原有之臺灣府、縣改為臺南府、安平縣。嘉義之東，彰化之南，自濁水溪始，石圭溪止，截長補短，方長約百餘里，擬添設一縣曰雲林縣。新竹、苗栗街一帶，扼內山之衝，東連大湖，沿山新墾荒地甚多，擬分新竹西南各境，添設一縣曰苗栗縣。合原有之彰化及埔裏社通判一廳、四縣，均隸臺灣府屬。其鹿港同知一缺，應即裁撤。淡水之地，東控三貂嶺，番社岐出，距縣太遠。基隆為臺北第一門戶，通商建埠，交涉紛繁。現值開採煤礦，修造鐵路，商民麕集，尤賴撫綏。擬分淡水東北四堡之地，撤歸基隆廳管轄。將原設通判改為撫民理番同知，以重事權。此前路添改之大略也。後山形勢，北以蘇澳為總隘，南以卑南為要區，控扼中權，厥惟水尾。其地與擬設之雲林縣，東西相直。現開路一百九十餘里，由丹社嶺、集集街徑達彰化。將來省城建立，中路前後脈絡，呼吸相通，實為臺東鎖鑰，擬添設直隸州知州一員，曰臺東直隸州。左界宜蘭，右界恆春，計長五百餘里，寬三四十里、十餘里不等，統歸該州管轄，仍隸臺灣兵備道。其卑南廳舊治，擬請改設直隸州同一員。水尾迤南，改為花蓮港廳，墾熟田約數千畝，其外海口水深數丈，稽查商舶，彈壓民番，擬請添設直隸州判一員，常川駐紮。均隸臺東直隸州屬。此後路添改之大略也。謹按臺灣疆土賦役，日增月廣，與舊時羈縻僑置，情形迥不相同；因地制宜，似難再緩。況年來生番歸化，狉榛之性，初就範圍，尤須分道拊循，藉收實效。臣等身在局中，既不敢遇事紛更，以紊典章之舊，亦不敢因陋就簡，以失富庶之基。損益酌中，期歸妥協」。詔曰可。於是分設三府、一州、三廳、十一縣，以臺灣府為省會，駐巡撫。而設備未周，暫駐臺北。十五年秋八月，命臺灣知縣黃承乙、中路統領林朝棟築城，固將以為中樞之地矣。
　　初建省之時，彰化紳士蔡德芳、吳朝陽等上書巡撫，請設鹿港。略曰：「臺灣孤懸一島，南北綿亙千餘里，東盡番山，西臨瀚海。重以土浮民靡，動輒變生。無事之時，耕漁亦足相安，有事則請兵籌餉，在在仰需內地。伏思開臺之初，建設郡縣，多從海口，獨嘉義縣城離海稍遠。至如彰化縣城，西距鹿港不過十數里，其東延內山，平原遼闊，伏莽滋多；兼以溪多林茂，防禦難施。即如同治元年戴潮春之變，自內一發，城池立陷。城之西面，若斷一橋踞一竹圍，雖內地大兵數千屯駐鹿港，經年亦不能進。洎大兵夾擊，收復之後，猶可相爭。故乾隆間貴西道趙翼有移鹿港之議，懇恩入告。事雖未行，要其大意，總在設城海口。今當盛朝威靈震疊，仰荷欽憲撫臨此邦，營建省會，從此添兵足餉，重權鎮懾，全臺託庇，萬無可慮之事。第聖人有言，處常固當思變，謹始乃以慎終。臺灣果蒙建省，省會必歸彰界。然前既有移縣城近海之議，而今省城或轉設近山。萬一地方有警，一扼溪險，竊恐萬兵難進，咫尺先不能通，何論南北。此尤大勢之當籌者。至於來龍之歸宿，海道之引導，或擇其新地，深謀遠慮，或仍其舊城，事半功倍，欽憲明見萬里，斟酌自有權衡，固毋庸某等之多贅。且事關奏聞，尤非下士之所能置辯。唯生長於斯，聞見頗熟，抱此區區，又不能坐受知而不言之咎。爰敢披瀝歷來大局情形，附繪彰化舊城來龍宿脈圖說一紙，懇乞轉詳」。不可。
　　十七年夏五月，銘傳辭職，以邵友濂任之。友濂文吏也，無遠略。奏請移設臺灣省會，以定規模。略曰：「前卜定省城之地，雖當中樞，控制南北；而山嶽四面圍匝，距臺南、臺北兩府各四、五日程，其間溪水暴漲，交通頗煩。兼以沿海水淺，輪船難以駛入，南北有事，接濟遲延。又省城必須建築壇廟衙署等，經費浩繁，無由籌辦。伏思臺北居臺灣之上游，衙署局庫略已成工，商民輻輳，鐵路亦通，舟車之利兩備，故擬以該府城為臺灣省會」。十八年，先止城工，而省會遂移於臺北矣。
　　領縣四：曰安平，曰嘉義，曰鳳山，曰恆春；廳一：曰澎湖。
　　安平為全臺首善之地，開闢最早。荷蘭之時，築壘於赤崁社，臺人謂之赤崁樓，則今之縣治也。而臺灣府志以為臺灣建屋多用赤瓦，水濱高處，閩人曰墈，訛為崁，故與安平城俱稱赤崁。乾隆十年，巡臺御史范咸作赤瓦歌，其自序云：「臺人屋瓦皆赤，下至牆垣，此赤崁城之所由名也」。如志所言，拘泥文字，此與解釋臺灣之說相似。夫臺灣原作「埋冤」，漳、泉之音也，故或曰「臺員」，或曰「大灣」。而府志乃謂「荷人建城，制若崇臺，海濱水曲曰灣，又泊舟處亦謂之灣，此臺灣所由名也」；言之誤謬，余已論之。夫赤崁為番社之名，固無庸諱。稗海紀游謂明會典太監王三保赴西洋水程，有「赤崁取水」一語，是赤崁固土番之部落，其井尚存，為最古之跡矣。延平郡王克臺之後，建承天府，置天興、萬年二縣，改一鯤身為安平鎮。安平為泉州安海之名，延平起師之地也；入臺之後，移置於此。又建桔秩門，以存故土之念。而安平城或稱王城，赤崁樓乃為承天府矣。清人得臺，建臺灣府，領縣三，以臺灣縣為附郭。二百餘年，文化日啟，制度典章，蔚為上國，信乎東南之大邑也。光緒十四年建省之後，移臺灣縣於臺中，以作會城首邑，而舊縣改名安平。又以巡撫暫駐臺北，大府初建，冠蓋雲從，仕宦之徒，爭趨利祿，而臺南乃日退矣。縣之疆域本窄，東負羣山，氣象雄偉，羅漢外門實當其衝，故前設縣丞以治之，今已裁。山之土番悉已歸化，其近郭者且同漢人。故他縣尚須防撫，而安邑早敉矣。治西六里有安平鎮，前阻大海，非舟莫濟，今已淤為大道，車馬可以往來。舊志謂臺江汪洋，可泊千艘。臺江為安平鎮之內海，則今之魚塭。道光二年，夏秋淫雨，兼旬不霽，曾文、灣裏各溪之水，淜漲而出，塗泥歸虛，積為平陸，而滄海變為桑田矣。安平鎮之左為鯤身，右為菅仔埔，其西則鹿耳門，風濤噴薄，夙稱天險。荷蘭鄭氏之時，均築砲臺，守海道。今亦半沉，僅存沙汕，巨舟不能入，其大者須泊四草湖。夫安平鎮為互市之口，駐領事，設海關，以振興貿易，故臺南商務冠全臺，猶不失為富庶也。唯南至二層行溪與鳳山界，北至曾文溪與嘉義鄰，相距不逮五十里，而土尚膏腴，人懷禮義，士遊於庠，農歌於野，商勉於廛，工集於肆，喬木之思，尚足起後人之感，況於古都舊邑乎。生斯土者，能不葆而愛之歟！
　　嘉義，古諸羅也。諸羅，番社名，又山名，而舊志以為諸山羅列，非矣。康熙二十三年，始設治於佳里興，劃曾文溪以北隸之。佳里興，亦番社也，濱海而居，疆域廣漠，遠至三貂，其時北鄙猶未啟也。嗣以水土不宜，移於今治。及朱一貴平後，劃虎尾溪以北為彰化，而疆域稍小。然墾務日盛，人民殷庶，巍然為府治之左臂。乾隆五十一年，林爽文之役，彰、淡俱陷，被圍逾歲；嬰城死守，效命弗去。詔嘉其義，改今名，永垂千古矣。建省之後，又劃牛稠溪以北為雲林，而疆域愈小。然絕長補短，猶為百里之邑。縣負山面海，田疇交錯，形勢與彰化埒。而玉山屹立東北，高至一萬三千數百尺，為東洋羣山之王。坤輿磅礡，特鐘於是，亦足豪矣。阿里山為玉山之子，森林之富冠東洋，天賦之寶藏也。火山在治之東南，烈焰騰空，下有溫泉，居民引火以炊，挹泉以浴，奇境也。前時斗六門設縣丞一員，分資治理，今為雲林縣治。而安、嘉交界之處曰大武隴，設巡檢。沿海之地，港灣多，唯布袋嘴較深，巨舟可入。若鹽水港則久淤矣。夫嘉義為山海奧區，物產殷富，士慕忠貞，女懷節烈，風俗之美，與南郡同。此則教化之功，而一道同風，日臻於善也。
　　鳳山以山名。舊治在興隆里，為鄭氏之萬年縣。自二層行溪以南歸之，遠及瑯𤩝，為府治之右臂。乾隆五十二年，林爽文之役，莊大田起兵應，蹂躪縣城。事平，遷今治，則埤頭也。鳳山在治南三十里，狀若鳳，實則一培塿爾。疆域之大次諸羅，而轄境且至卑南，但事羈縻而已。光緒元年，劃率芒溪以南為恆春，而形勢稍小，猶為山海之區也。其地東北至瀰濃，丘陵起伏，路險阻。西行五里為旗尾，安、鳳交界之旁徑也。西南臨海，沙汕紆迴，魚鹽之饒甲全臺。打鼓山在治之西十八里，建壘駐兵，以防海道。其旁為旗後，各國互市之口也。港內水深，可泊巨艦。又旁二十里為東港，亦商船互市之口也。小琉球嶼在治之南六十里，與東港對峙，屹立海中，一葦可杭，周圍約二十里，耕漁並耦，境絕清邃。下淡水溪為臺灣大川，源自內山，瀠洄數十里，會赤山之冷水溝而入於海。引水溉田者萬甲，歲豐人庶，鳳山之巨利也。渡溪至阿猴林，素為奸宄出沒之處，故設下淡水縣丞以駐之。率芒溪為鳳、恆之界，沿北行，有枋寮焉，僻處海濱，漸近內山。前時設汛，同治六年置巡檢，以詰盜賊、衛行旅，為南顧之策。夫鳳山舊邑也，深山大海，物力充○，然以閩、粵分居，踞地相長，一言不合，趣起干戈，而今乃稍息矣。兄弟鬩牆，外禦其侮，急公義而棄私仇，尤有望於鳳人士焉。
　　恆春處極南之地。設縣之議，起於討番之役，而成於開山之時。先是福建船政大臣沈葆楨以牡丹之事，視師臺灣，亟求邊備。光緒元年，奏劃率芒溪以南，新設縣治於琅𤩝之猴洞山。山形環抱，中拓平原，其地常燠，故名恆春，實為全臺之南。唯縣之北境，與鳳山接壤，東、西、南三面皆濱海。自率芒溪歷嘉鹿塘，經枋山、過楓港而至柴城，凡六十里，為福康安駐師，以木為城，今改土堡。其旁有統領埔，相傳鄭氏屯田之地，土厚而腴。自治東越射麻里、萬里得、高士佛而至八瑤灣，計程五十三里，為恆、卑之界。又二十五里為牡丹灣，則凶番棲伏之處，今已平矣。縣之三面雖濱海，而港灣淺狹，不足以容巨舟。若大板埒、射寮、楓港等，則時可出入。苟以人工而鑿之，則善矣。鵝鸞鼻斗出海中，下有暗礁，夙稱天險；上建燈臺，示以航路。顧其地南連南嶠，盈盈帶水，為東西洋往來孔道，未可以僻遠而置之。恆春之番向分上下，各十八社，今可紀者五十有八；性較馴。苟勤撫字以化之，徠人民以墾之，闢水利以溉之，刊道路以通之，開物成務、教養併行，不數十年而炎風瘴雨之地，皆稱樂土矣。
　　澎湖固海疆重地，羣島錯立，風濤噴薄，天險也。荒古以來，不見史策。隋開皇中，虎賁中郎將陳稜始略其地。其居於此土者，固猶是軒轅之胤也。或曰：楚滅越，越之子孫遷海上，或居於澎湖。唐、宋以來，居民漸長。及元之末，始設巡檢司，隸同安；未久而廢。明初，宇內未平，無業之民聚嘯其間；洪武五年，乃墟其地，遷其民於漳、泉。已而復至。嘉靖間，以海防故，復設巡檢司；旋罷，而澎湖棄為甌脫矣。夫澎湖為濱海之藩籬，而東西往來之衝也；墟地之舉，誠為失策。是以島夷攘之，海寇據之，俶擾昏墊，靡有窮期。迨我延平郡王東略臺灣，先收其地，設安撫司以治之，而澎湖乃為我有。康熙二十二年，清軍入東寧。翌年，設巡檢，隸臺灣縣，以水師副將駐之。雍正五年，改設通判，別為廳，兼海防事務，屹然海上重鎮矣。朱一貴既平之後，廷議以澎湖失而鄭氏降，澎湖存而臺灣復，擬移總兵於此。總兵藍廷珍以為不可，上書論之，議始罷。夫澎湖固海上重鎮，而地瘠民貧，不產五穀，恃臺為援。一旦遏絕，勢可立斃。守之之策，在籌持久，建砲臺以禦之，設艦隊以巡之，練民兵以用之，討軍實以充之，而後可以言守，可守而後可以言戰。戰之得失，閫外寄之，其機在於一時。守之輕重，有司任之，其謀在於平日。故曰兵可百年而不用，不可一日而不備。何也？東南之地勢紐於臺灣，而澎湖者臺灣之門戶也。海疆有事，澎湖必先被兵，故籌臺灣者，必先籌澎湖。法人之役，是其殷鑒。澎湖距府治一百七十有五里，南趨南嶠，北走登萊，西渡金廈，近者一日，遠或數日。海天萬里，不過衣帶之水爾。故以巨大海軍扼險於此，則南北之交通可絕，而臺灣恃以無恐。諸島之中，大山嶼最大；媽宮在其西，文武居之。外以西嶼為屏蔽，而內以新城、龜山相犄角，駐兵置壘，防患未然。其地東至陽嶼，西至花嶼，南至大嶼，北至目嶼，周圍二百四十二里。舊言三十六島，實則有名可紀者五十有五也。漁村蜃舍，以海為田。顧其人習水，冒險耐勞，頗有堅毅之氣。生聚教訓，剋日並行，則此帕頭短蔥之民，皆海國干城之選也。君子於此，知所務矣。
　　領縣三：曰淡水，曰新竹，曰宜蘭；廳二：曰基隆，曰南雅。
　　淡水據北臺之樞，荷蘭以前未之聞。歸清以後，始隸諸羅，嗣屬彰化。雍正九年，設淡水同知，治竹塹；凡大甲以北皆歸之。經營締造，二百餘年，聲名文物，蒸蒸日上，信乎可為大郡也。先是同治十年，同知陳培桂徇廳民之請，議陞直隸州，增學額。未及行，而開山撫番事起；欽差大臣沈葆楨奏裁同知、建臺北府，以淡水為附郭，治艋舺。艋舺，舊時貿易之地也。建省以後，乃趨於大稻埕，而艋舺稍退，然人民猶庶。縣之疆域，南至土牛溝，與新竹界；北以三貂溪為限，與宜蘭鄰；東負深山，野番伏處，設隘防之。滬尾距治西三十里，各國互市之口也，設關徵稅，駐領事以管僑民，故建砲臺，衛重兵以守之。其水自雞籠山而來，歷八堵、五堵，經圓山、出關渡而入於海。旁流支脈，交衍於艋舺、大稻埕之間。航運之利，實興商業，而灌田尤廣，故產穀多。夫淡水，番地也，左擁龜崙之山，右握獅球之嶺，溪流交錯，金、煤、硫磺之利蘊於上，腦、茶、材木之富生於山。然鄭氏之時，以流罪人；康、雍之際，尚苦瘴癘。至於今繁華靡麗，冠於全臺，此則人治之效也。然以冠蓋遨遊，五方雜處，士慕虛文，女習歌舞，驕奢淫佚，亦冠全臺，則又末俗之弊也。移風易化，綱紀是張，是所望於淡人士焉。
　　新竹固土番部落，原名竹塹，鄭氏曾用兵其地。舊志以為環城植竹，故稱竹塹，此大謬也。夫鄭氏之時，尚未設官，已有竹塹之名；則藍鼎元籌理臺疆，亦有開墾竹塹埔之議。唯其所名者，舉縣轄而總言爾。歸清之後，始隸諸羅。農功未啟，行旅鮮通，故猶以荒遠視之。雍正元年，劃入彰化，並設淡水同知，稽查北路，兼督彰化捕務。九年，又以大甲溪以北刑名錢穀專歸淡水同知管理，而猶駐彰化也。乾隆二十年，始移治竹塹。及光緒四年，臺北設府，裁同知而知府仍暫駐其地。五年三月，淡、新分治，劃土牛溝以南為新竹，以北為淡水；其所轄者有六堡。十五年，又折為新、苗兩縣。於是南至中港，與苗栗鄰；北及土牛溝，與淡水界；西濱大海，而東入番山。南北相距八十五里，東西六十五里，泱泱乎大邑也哉！土壤膏腴，人民殷庶，文學之盛，冠冕北臺。而又士重然諾，農勤稼穡，非如淡水之靡麗也。然以山野之間，閩、粵分處，械鬥之風，長年不息；且地與番接，馘首相雄；沿山之人，亦多習武。此則自然之勢也。夫新竹為北臺之奧區，羣山崒嵂，拱若列屏。巍然而獨立者，則雪山也，高至一萬一千數百尺。中港香山之溪，皆源自內山，流遠而緩。唯入海之處，水淺不足泊巨舟；故航運之利，猶藉淡水。山川鍾秀，人物效靈，發揚光大，尚有待於此邦之君子焉。
　　宜蘭即蛤仔難，番語也，或曰甲子蘭。三面負山，東臨大海。平原沃壤，久置荒蕪。及吳沙墾土以來，三籍之人相率而至，築堡以居。自頭圍至於五圍，拓地愈廣，浸成都聚。沙死，姪化能撫其衆，請入版籍。嘉慶十五年，乃設噶瑪蘭廳，置通判理民事，治於五圍。百務草創，棋布里堡，多就番語譯之。同治十三年，開山議起，設臺北府，改廳為縣，曰宜蘭，以為北臺屏翰，而前後山之襟帶也。北界三貂溪，南逮蘇澳。自三貂溪以至草嶺，深林密菁，最稱險要。過嶺為大里簡，東望東海，波濤洶湧，豁然萬里，則太平洋之濱也。北隅三十里，有小嶼曰龜山，置兵守之。草嶺迤東，羣山羅列。其大者曰玉山，積雪不化，高至萬尺，巍巍乎大觀也哉。海濱巨石嶙峋，中設一關，曰北關；而設於蘇澳者，曰南關，屹立稱門戶焉。蘇澳之口，水深四、五丈，可泊輪船，唯防礁石。南風、北風兩澳，又為蘇澳門戶。泖鼻山在三貂溪之口，形如象鼻，直插入海。旁有小澳，曰琉球澳，礁險不容舟。頭圍距治東北三十里，設縣丞。自頭圍歷大坪林，達景尾街，可至府治，為旁徑，約程百十數里。自蘇澳以南，濱海行，可達臺東。然地多險阻，溪流汎濫，不易涉，故舟行較易也。夫宜蘭為土番之區，荒古以來，久居化外，而吳沙乃入拓之，闢草萊、任耕稼、建廬里、徠遊民，以張大國家之版圖，其功業豈不偉歟！唯地濱東海，富森林，故長年多雨。然以水利之豐，物土之宜，讀書力田，饒有堅強之氣。蘭雖一隅，富庶之興，尤將有所發洩也。
　　基隆為北門鎖鑰，而通商之大埠也。煤礦之利，取之無窮，故至者日多。然當二百數十年前，猶是荒昧之域也。其地固土番部落，舊稱雞籠。地絕北，林深瘴盛，天寒，長年多雨，故有雞籠積雪之景。而與今日之氣象，早已不同矣。當明之季，荷蘭既據臺南，而西班牙亦入雞籠，築壘駐兵，以相角逐。則今之社寮島也。臥榻之側，不容鼾睡，荷人逐之，奄有全臺。乃未幾復為我延平郡王所逐矣。歸清之後，尚事羈縻。乾嘉以還，居者漸聚，耕漁並耦，雞狗相聞。由淡水而雞籠，由雞籠而噶瑪蘭，蓋已大啟土宇矣。海通既闢，列國窺伺，其所以目逐逐而心怦怦者，則以此天富之煤礦，足為東洋之外府爾。故當臺北建府之時，沈葆楨以海防已重，訟事尤繁，自非煤務微員所能治理，乃設通判於此，改名基隆。光緒十三年，復易同知，以重事權。雖轄地四堡，不足以建一縣，然固臺北之藩衛也。夫基隆之富庶，由於人力，而亦由於地利。梯山航海，百事俱興，締造經營，與時駢進。則此一市一廛，不特為臺灣之大埠，且為東洋之巨會矣。
　　南雅為撫墾之地，而大嵙崁實當其衝。先是道光八年，陳集成始拓其土，鋤耰並進，弓矢斯張，而番害未戢也。光緒十二年，巡撫劉銘傳奏設撫墾大臣，置撫墾局，闢良田，開溝洫，伐木熬腦，以施番政。其不服者，則移師討之，而大嵙崁之景象一新。然地處內山，距治較遠，而居者日多。二十年，乃於近旁之湳仔，新設通判，改名南雅，以治民也。政令初頒，輿圖忽改，經綸措施，匪旦夕事。顧其地山迴水抱，境絕偉麗，內蘊無窮之利，外徠務本之民。長刀大斧，亭毒發揚，尚有待於後人之孟晉也。
　　領縣四：曰臺灣，曰彰化，曰雲林，曰苗栗；廳一：曰埔裏社。
　　臺灣，舊名也，而縣為新設。光緒十三年建省之時，以彰化之橋仔頭莊，地處南北之中，背山面海，平原交錯，南有烏日之饒，北有大甲之險，鑿山刊道，戍兵撫番，遠達臺東，如臂使指。一旦鐵路告成，居中馭外，可以控制全臺；於是巡撫劉銘傳奏建省會。劃彰化之北，新設一治，謂之臺灣，而以舊時之臺灣縣改名安平，固以此為中樞也，故亦曰臺中。十四年，命棟軍築城，建衙署、起學宮、駐軍旅、計丁庸，將以經營新邑；然縣治固畎畝之地，土厚泉甘，商賈未集，唯城外大墩街略有市肆，其懋遷有無者仍赴彰化也。自縣治北行二十里為葫蘆墩，勢控大甲，山間之人多至此貿易，亦行軍之所必爭者。當隋之時，用兵於此，虎賁威稜，今其泯乎。葫蘆墩東北二十里為東勢角，又東八里為抽籐坑，又東南六十里為埔裏社。光緒元年，始入版圖，設官行政，以撫綏羣番，為臺中之後衛。梧棲在縣西，商舶互市之口，亦海隅之一都會也。夫臺中固土番之地，所謂貓霧捒者也。康熙五十五年，岸裏社番始請墾，諸羅知縣周鍾瑄許之。及朱一貴平後，總兵藍廷珍以其土沃，募佃闢田，故名藍興堡。雍正元年，劃虎尾溪以北至大甲溪，增設彰化，而臺中隸焉。十年，設貓霧捒巡檢，駐犁頭店，臺中之設官始於此。乾隆二十四年，設南投縣丞。南投距治南四十里，中隔烏溪，為內山出入孔道。民番雜處，商旅往還，亦山間之一都會也。夫自臺中而論，山多海少，故其人重農而輕商。然以土田之腴，水利之大，餘糧棲畝，戶多蓋藏。巖居谷飲之民，日與生番相角逐，冒危難、赴險阻，勇往不屈，故其人尚武。而林爽文、戴潮春乃後先而出，謂非種性之強乎？臺中士君子而能閑之以誼，使之以和，獎之以文，臨之以禮，巖巖新邑，氣象萬千，連鑠發揚，且邁南北，而果為中樞之地焉，是在人為而已。
　　彰化固半線之地，鄭氏之時，左武衛劉國軒駐軍於此，以討沙轆諸番。歸清以後，始隸諸羅，尚以曠土視之。雍正元年，劃虎尾溪以北，建設新邑。欲以表彰王化，故曰彰化。其時北鄙猶未大啟也。疆域廣漠，民番雜處，土腴而俗悍，鼠牙雀角，輒起械鬥，夙稱難治。然墾務日興，成都成聚。物力之饒，溝洫之利，人多殷庶。縣治在八卦山麓。斗大之城，險不足據，而反足資敵，故有移城鹿港之議。鹿港在治西二十里，商舶互市之埠也，市廛之盛，次於南郡，前駐海防同知。與泉州之蚶江相對，海程之近，無逾此者。而港口日塞，航運不通，苟非投資開鑿，未得以興彰化之利也。光緒八年，兵備道劉璈以彰化居臺之中樞，形勢未善，議移知縣於鹿港，而於大肚之間或藍興堡之橋仔頭莊，別建新邑，駐巡道，守重兵，以控制南北。巡撫岑毓英頗韙之。及建省後，分烏日以北為臺灣，濁水以南為雲林，而鹿港同知早移於埔裏社，疆域遂小。然臺中雖為省會，而知府尚駐彰化，猶得以保其朔。若夫土田之沃，人文之盛，彰化之興，今未艾也。
　　雲林設縣，始於建省之時，則為撫墾之計爾。先是光緒十三年，劃嘉義以北之地，經營新邑，擇治於林圯埔之雲林坪，為鄭氏部將林圯所闢者，故曰雲林，以旌其功。而治當濁水、清水兩溪之域，每逢汎濫，不得往來。十九年，乃從知縣李烇之議，移於斗六門。斗六門者，嘉義北隅之險也。乾隆二十六年，設巡檢，以分治近山。洎光緒元年，又自集集闢道，以達臺東之璞石閣，為東西交通之衢，而雲林實握其紐，故曰前山第一城。集集距治之北東，土番互市之區也，伐木熬腦，移民漸聚。而陳有蘭溪之畔，草萊未闢，原田膴膴，尚有待於後人焉。縣之疆域，北以濁水為界，彰化共之，南以牛稠溪為境。其東則高山峻嶺，人跡罕通，鯨面文身之輩，巖棲谷飲之倫，射鹿殺人，以相雄長，恩威並行，而後可服。若西雖臨海，而岸直灣淺，不足以通舟楫。北港為古來互市之口，宋、明之時已有其名，今亦塞矣。蓋以濁水分流，挾沙澎湃，出口之處，日積日淤，沿海一帶遂不得耕，地瘠而民貧，飯水且難，況食稻乎！夫臺灣為殷富之地，力田有秋，而澎湖之民每苦鹹雨，二林深耕又患飛沙，地之肥磽，或相倍蓰，固不得同日而論也。然則雲林之利，不在於海而在於陸，不在於平原而在於山谷。材木之饒，竹箭之美，羽毛齒革之豐，足以供給而有餘，亦臺灣之一奧區也。
　　苗栗，番語也，謂之貓裏，土番居之。僻處新竹之南，舊與彰化相接。光緒十四年建省後，劃中港以南為苗栗，以北為新竹，各有三堡。而苗栗隸臺灣府，其縣治則貓裏社之墟也。草昧初啟，制度未備，其所以建設新邑者，亦為撫墾之計爾。當是時，經理番政，剋日併行，南湖罩蘭之野，天富待興，墾田熬腦，踵相接也，故以此治之。其地羣山起伏，粵族相處；沿海一帶，始多漳、泉之人。地瘠而民勤，丁男子婦盡力農畝，故善治之，則其民可使。然臺灣之兩大溪，曰大安、曰大甲，皆當其南；而大甲尤為北臺之關隘，一旦有失，則淡、新數百里之地，可長驅而攘也。嘉慶十四年，設巡檢；道光十年，駐守備，並建土城以為固。故當戴潮春之役，林日成三攻大甲，不能破，而北路始得無害。此則地勢之險阻，而足以絕其道爾。夫苗栗設縣，於今未久，撫治之方，在謀富庶。苟得十年成聚，十年教訓，二十年之後，可以追蹤新竹，而翹然為一巖邑矣。
　　埔裏社在萬山之中，距臺灣府治東南可九十里，中拓平原，周三十餘里。土厚泉甘，宜稻蔗，物產尤饒，取之無盡。南北兩溪皆源自深山，奔流而西，以達於海，引水溉田者十數萬甲，固天然之奧區也。歸化番社二十有四，而以六社名：曰埔裏，田眉裏，曰田頭，曰水社，曰沈鹿，曰貓蘭；而埔裏尤著，康、雍以來，久見紀載。封疆大吏，猶以甌脫視之，能不惜哉！地大物溥，來者日衆，封禁之議，遂不可行。於是鄧傳安倡之，史密和之，而劉韻珂乃大言之，其陳開設之利詳矣。而痺痿臣工，不知大計，仍以險遠為難，可謂昧矣。光緒紀元，開山議起，臺灣鎮總兵吳光亮略兵中路，爰有招撫六社之請。詢謀僉同，建設一廳，以鹿港同知移駐於此，改為中路撫民理番同知，治大埔城。啟之，剔之，教之，養之，而六社之土田戶籍，乃得隸於宇下。其地僻處內山，居臺之中，勢險而阻。危崖深谷，偪仄難行。自府治出南門，行二十里至烏溪，水急不可涉，駕筏渡之。六里為草鞋墩。迤東八里為土城，海蘭察駐軍之地也。十三里為龜仔頭。八里為內國姓，鄭氏之時，劉國軒率師至此，以討北港溪番，人多粵籍；而家祀延平郡王。十二里為北港溪，兩山夾立，茂林蔽天。往時野番嘗伏險殺人，設隘之後，患始戢。十里為松柏崙，高數百仞，盤旋而上，俯瞰大埔城，如在眼底；越山東行二十里即至。其自葫蘆墩踰抽籐坑而來者，亦會於北港溪。是為入治之北路。自草鞋墩東行十二里至南投，前駐縣丞，今已撤。又十二里為濁水。十二里為集集。八里為柴圍。又北越雞胸嶺，十五里而至頭社，地腴而坦。又八里為水社，有日月潭，勝境也，水極清冽，環可二十餘里，中有小山曰珠嶼，番繞嶼居，極稠密，獨虛其中，往來必架艋舺，刳獨木為之，雙槳以濟，大者可容十數人。潭中多菱藕，饒魚鱉，番取以食。藍鼎元記之，以為古稱蓬瀛，不是過也。繞嶼北行，五里為貓蘭。又五里沈鹿。又十里為白葉嶺。過此而北，又行十里，是為入治之南路。自治東行，延眉溪上流而至霧關，平原盡處，豁然高山，為野番出沒之所。樟楠之屬，蓊鬱成林，荒古以來，斧斤未入，故得長葆其壽。霧關山絕高，與臺東接，苟闢而徑之，可達花蓮港。而守城大山獨當一面，神足氣王，巍然為治之屏翰。夫埔裏社自開拓至今，漢人爭處，前茅後勁，再接再厲。墾成之田已萬甲，衆至二、三萬人。而土番乃日就凌夷，不能存其十一。其得以暫保其生者，唯外來之屯番爾。然語言習俗，漸從漢風，則亦同化於我而已。烏乎！優勝劣敗之機，可不惕哉？
　　臺東為新闢之地，高山大川，氣象雄偉。疆域之廣，可為一府三縣。而自歸隸以來，久任荒蕪，外族窺伺，莫肯關心。其有負耒荷戈而至者，唯我堅強辛苦之先民爾。然蓽路藍縷，涉履艱危，與天氣戰，與野番戰，與猛獸戰，瀕於死者數矣。光緒紀元，開山議起，欽差大臣沈葆楨奏設卑南廳，以事經營。卑南處臺東之中，地尤肥美；闢草萊，任耕稼，可成都聚，而利尚未啟也。拔木通道，戍軍撫番，前山之人，相率而至。洎光緒十三年，乃陞為州，而運會亦漸移矣。其地自蘇澳以南，至得其黎百四十里，峭壁峻嶒，難通輿馬，且少可耕之壤。而中亙東澳、大南澳、大濁水、大小清水五溪，水險而大，莫施舟楫。得其黎至新城六十里，地稍平，灌莽荒榛，頗多磽确。自是歷花蓮港、吳全城、大巴壟而至水尾社，計程百五十里，地盡膏腴。又有秀孤巒之溪，可資灌溉。溪水入海之處曰大港，舟不易行。自水尾而西至璞石閣，大軍駐焉。歷平埔、石牌以達卑南，亦百五十里，地多膏腴，鋤耰日進，皆成良田，惜墾之者尚少爾。卑南以西二百數十里為恆春，壤稍遜，然若巴塱衛、若八瑤灣，皆可墾也。夫以臺東疆域之廣，地利之饒，設官行政已二十年，而莽莽蒼蒼，尚委於鹿豕之鄉，則以航運難通也。濱海六百餘里，唯花蓮港、成廣澳可泊輪船，而風信靡常，礁石紛錯，往還不易。帆船更不能以時至也。其遵陸而行者，則自璞石閣入山，過八通關，以抵雲林之林圯埔，計程二百六十餘里，沿途皆番，行者懼焉。故商旅不敢往來，而懋遷尚少。番之大者，曰斗史五社，在大南澳；曰大魯閣八社，在大濁水以北，依山而居，性最悍；曰加禮宛六社，為平埔之番，居於鯉浪以北；其南者曰南勢七社，亦平埔也。秀孤巒之間，凡二十四社。璞石閣之平埔亦八社。其處於成廣澳之北者，曰沿海八社；其南曰阿眉八社。而卑南之可紀者四十有六。此則多經招撫，而微化其性，然尚不事畎畝，射獵為生。若夫丹番、巒番、木瓜等番，散伏深山，素不與人來往，經綸措施，匪旦夕事。苟得良有司治之，與以便宜之權，立以經久之計，悉心任事，不憚勤勞，而移住之人，又能忍辱負重，羣策羣力，以除害而興利焉，臺東之富庶，始得與前山媲美也。
　　坊里之名，肇於鄭氏。其後新闢之地，多謂之「堡」。堡者，聚也。移住之民，合建土堡，以捍災害，猶城隍也。而澎湖別名為「澳」。禹貢：「九州攸同，四隩既宅」。釋文以為「隩」與「澳」同，水濱也。是澎人固依水而居者也。「里」之大者數十村，或分上下，或劃東西。商賈錯居者謂之「街」；漢人曰「莊」，番人曰「社」，而澎湖亦曰「社」。莊社之間，各植竹圍，險不可越，聚族而居，守望相助。閩人先至，多居近海；粵人後至，乃宅山陬。而閩人之中，漳、泉為巨，以是因緣，每起械鬥。交通既闢，情感自孚，比歲以來，其風稍戢。然撫墾雖興，而番害猶烈。長治之計，在於協和。化行風美，斯為善矣。夫天下大器也，集衆人而成家，集衆家而成國。國之利害，猶家之利害也。故知愛家者必知愛國。夫無家則不可以住，無國且不可以立，其賤乃降於輿隸，君子傷之！故坊里之名僅為疆域之分，而非可以此自囿也。識時之士，常務其大者遠者，而後可以進於郅治焉。
　　安平縣治四坊：東安坊（後分上下）、西定坊（後分上下）、寧南坊（後分上下）、鎮北坊（後分上下）。
　　安平縣轄四十三里：效忠里、新昌里、永寧里、仁和里、文賢里、依仁里、崇德東里、崇德西里、仁德南里、仁德北里、長興上里、長興下里、永康上里、永康中里、永康下里、內武定里、外武定里、廣儲東里、廣儲西里、新化里東堡、新化里西堡、安定里東堡、安定里西堡、善化里東堡（北隸嘉義）、善化里西堡（北隸嘉義）、新化東里、新化西里、新化北里、內新化南里、外新化南里、內新豐里、外新豐里、永豐里、保大西里、保大東里、歸仁南里、歸仁北里、嘉祥內里、嘉祥外里、羅漢內門里、羅漢外門里、楠梓仙溪東里、楠梓仙溪西里。
　　嘉義縣轄三十七堡：嘉義東堡、嘉義西堡、大目根堡、打貓東頂堡（北隸雲林）、打貓東下堡、打貓南堡、打貓北堡（北隸雲林）、打貓西堡、大槺榔東下堡、大槺榔西堡、蔦松堡（北隸雲林）、大坵園西堡、牛椆溪堡、鹿仔草堡、柴頭港堡、鹽水港堡、太子宮堡、鐵線橋堡、果毅後堡、哆囉嘓東頂堡、哆囉嘓東下堡、哆囉嘓西堡、下茄苳南堡、下茄苳北堡、白鬚公潭堡、龍公潭堡、學甲堡、赤山堡、茅港尾東堡、茅港尾西堡、善化里東堡（南隸安平）、善化里西堡（南隸安平）、佳里興堡、西港仔堡、麻豆堡、蕭壟堡、漚汪堡。
　　鳳山縣轄二十六里：大竹里、鳳山上里、鳳山下里、小竹上里、小竹下里、觀音上里、觀音中里、觀音下里、觀音內里、長治一圖里、長治二圖里、文賢里、維新里、仁壽上里、仁壽下里、半屏里、興隆內里、興隆外里、赤山里、港西上里、港西中里、港西下里、港東上里、港東中里、港東下里、新園里。
　　恆春縣轄十三里：宜化里、德化里、至厚里、安定里、長樂里、治平里、泰慶里、咸昌里、永靖里、仁壽里、興文里、善餘里、嘉禾里。
　　臺灣縣轄七堡：藍興堡、貓羅堡、捒東上堡（北隸苗栗）、捒東下堡、大肚上堡、大肚中堡、大肚下堡。
　　彰化縣十三堡：線東堡、線西堡、貓羅堡、馬芝堡、二林上堡、二林下堡、燕霧上堡、燕霧下堡、武東堡、武西堡、東螺東堡、東螺西堡、深耕堡。
　　苗栗縣轄四堡：苗栗堡（在縣之東北，舊稱竹南二堡）、吞霄堡（在縣之西，舊稱竹南三堡）、大甲堡（在縣之南，舊稱竹南四堡）、捒東上堡（在縣之東南，其屬大甲溪南者隸臺灣）。
　　雲林縣轄十七堡：斗六堡、溪洲堡、他里霧堡、沙連上堡、西螺堡、沙連下堡、打貓東頂堡（南隸嘉義）、打貓北堡（南隸嘉義）、大槺榔東頂堡、尖山堡、海豐堡、布嶼堡、大坵園東堡、白沙墩堡、蔦松堡（南隸嘉義）、北投堡、南投堡。
　　淡水縣轄九堡：大佳臘堡、芝蘭一堡、芝蘭二堡、芝蘭三堡、八里坌堡、擺接堡、興直保、文山堡、桃澗堡。
　　新竹縣轄三堡：竹塹堡（在縣之中，舊稱竹北一堡）、竹南堡（在縣之南，舊稱竹南一堡）、竹北堡（在縣之北，舊稱竹北二堡）。
　　宜蘭縣轄十二堡：本城堡、員山堡、民壯圍堡、溪洲堡、頭圍堡、四圍堡、羅東堡二結堡、清水溝堡、紅水溝堡、利澤簡堡、茅仔寮堡。
　　基隆廳轄四堡：基隆堡、金包裏堡、三貂堡、石碇堡。
　　南雅廳轄一堡：海山堡。
　　埔裏社廳轄三堡：埔裏社堡、北港溪堡、五城堡。
　　臺東州轄五鄉：南鄉（即卑南覓）、廣鄉（即成廣澳）、奉鄉、新鄉（即新城）、蓮鄉（即花蓮港）。
　　臺東州轄番社十一社：斗史五社、太魯閣八社、加禮宛六社、南勢七社、秀孤巒二十四社、璞石閣平埔八社、成廣澳沿海八社、成廣澳南阿眉八社、卑南覓南十五社、卑南覓西二十二社、卑南覓北九社。
　　澎湖廳轄十三澳：東西澳（為廳治，附近有社十）、嵵裏澳（距治十九里，有社十二）、林投澳（距治十二里，有社十）、奎壁澳（距治七里，有社九）、鼎灣澳（距治十里，有社九）、瓦硐澳（距治二十六里，有社五）、鎮海澳（距治二十二里，有社四）、赤崁澳（距治二十九里，有社二）、通梁澳（距治三十里，有社二）、吉貝澳（距治八十里，有社一）、西嶼澳（距治二十里，有社十二）、網垵澳（距治里五十，有社六）、水垵澳（距治五十里，有社三）。
