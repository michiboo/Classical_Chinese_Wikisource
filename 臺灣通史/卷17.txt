　　昔禹平洪水，畫九州，任土作貢，賦稅之義始此。賦以足兵，稅以足食，國用既足，民亦安寧。而暴君汙吏以天下為私有，橫徵倍斂，吸食脂膏，兆民怨怒，起而逐之，國亡身戮，為天下笑。連橫曰：明以前尚矣。臺灣遠隔海外，為古荒服，土番所處，海寇所踞，未有先王之制也。明季，荷蘭人始闢斯土，以通東洋貿易之途，設官行政，制王田，募民耕之，而納其賦，語在田賦志。是時歸附土番歲納鹿皮，視社之大小為差。其後因之，每年五月初二日，主計官集公所，召民𠕇社，眾環視之。官歷舉各社餉銀之數，高呼於上，𠕇者應之，至最多者而畀之。乃具姓名及社餉於冊，取殷戶為保，以四季分納，謂之「社商」。社商時率夥記至番社貿易。夥主財物，記任會計，而社商領之。凡番耕獵之物悉與社商，而以布帛、鹽鐵、煙草、火藥易之。其令嚴密，番不敢私。社餉之入，大社數千金，小亦數百，是為雜稅之一。當是時，土地初闢，地廣而腴，一歲三熟，閩、粵沿海之氓相率而至，以逐什一之利，歲率數千人。荷人課其丁稅，每丁年納四盾。領臺之初，歲收三千一百盾。其後二十年，增至三萬三千七百盾。蓋移殖者眾，而歲入亦多也。臺灣之山多麋鹿，獵者領照納稅，月課一盾。逐犬入山，肆其捕殺。於是麋鹿漸少。其後增至十五盾，歲入三萬六千盾，少亦二萬餘盾。其脯皮販運中國、日本，歲率十餘萬金。設關榷稅，以稽市物，歲亦十餘萬金。若夫山林川澤之利，工之所計，虞衡之所入，莫不權其輕重，以佐行政之費。荷官俸養所入，歲不足用，各自私賈，以罔市利。暴待細民，侵奪田宅，上下交爭，賄賂成習。甲螺郭懷一因民之怨，糾合同志謀逐之，事敗被殺，株連數千人。亡命之徒，轉相嘯聚，以與抵抗。又聞延平郡王將興光復之師，荷人懼，乃請爪哇總督增兵戍臺，多課雜稅，以助兵食，而內訌不息，搶攘昏墊，以至於亡。夫國以民為本，富則國富，貧則國貧。故曰：『不患寡而患不均，不患貧而患不安。』今荷人之有臺灣也，肆其橫暴，剪食我土地，侮虐我人民，剝奪我權利。而世之論者曰，是殖民之策也，烏乎痛哉！
　　延平入臺，國用不足，多沿荷人舊制。及經嗣位，諮議參軍陳永華乃籌長治之策，盡心經畫，建保里之方，布屯田之制，開魚鹽之利，伐林木之材，內課農桑，外興貿易。十數年來，移民大至，多至數十萬人，拓地遠及兩鄙。臺灣之人以是大集。孔子曰：『道千乘之國，敬事而信，節用而愛人，使民以時。』故民皆勤功樂業，先公而後私。故曰：『衣食足而知榮辱，廉讓生而息爭訟。』夫自延平入臺以來，與民休息，而永華又咻噢之，道之以政，閑之以誼，教之以務，使之以和，漸之以忠，厲之以勇，勸之以利，嚴之以刑，民於是乎可任也。二十年間，臺灣大有。取其有餘，以供國用，民亦樂輸不怠。善乎德化之入人深也！洎永華亡，政教偷薄，而雜稅之徵濫矣。
　　清人得臺之際，議遷其民而墟其地。靖海將軍施琅力陳不可，乃設一府、三縣。田賦之制略同行省，而雜稅仍舊，或更立之，名目繁多，變本加厲。其設於陸者曰「陸餉」，麗於水者曰「水餉」。「厝餉」始於荷人，大小有差，歲徵銀一千四百六十六兩有奇。雍正元年五月，有司查驗府治家屋，除破壞者，凡得大厝七千七十四間，間徵一錢五分一釐九毫，小厝一千七百零三間，徵半之。按戶給照。納餉後有倒壞者，許繳照註銷，而新建者餉亦如之，著為例。磨餉者，鄭氏所立也，一首徵銀五兩六錢。蔗車者，新餉也，一張亦徵銀五兩六錢。當舖者，以權子母者也，年徵五兩，謂之官典，官保護之，雖收贓不罪。然多勢豪所設，而地方官稍分潤焉。不徵餉者為小典，則武營弁兵以薄資而弋重利者也。瓦窯也，菜園也，檨宅也，檳榔宅也，亦以大小徵餉，其稅微不足道。此陸餉之大略也。塭養魚也，潭亦養魚也，而塭之出息優於潭。其後塭視下園徵稅，而編於田賦焉。澎湖產魚盛，以海為田。琅入臺後，據為私有，歲收規費千二百兩。及許良彬至，奏請歸官，以充提督衙門公費。而行家任意苛求，漁民多受剝，深以為苦。乾隆二年，下諭禁革。命總督郝玉麟飭地方官照例，編列魚舟號數，以時稽查。夫魚舟有大小，計擔徵餉，每擔七分七釐。次曰尖艚，每隻八錢四分。次曰杉板，每隻四錢二分。網一張則三兩五錢，小者一兩七錢五分。箔者，削竹如簾，長十餘丈，立海坪，乘潮汐以捕魚也，每張一兩二錢六分。滬者，築土圍，高尺餘，缺其門以入潮水，而置網以捕魚也，每口八錢四分。縗，垂餌以釣也，每條五兩八錢八分。縺亦釣也，餉與縗同。罟也，𦊓也，罾也，均用以捕魚，而得魚之多少不同，故徵餉之輕重亦別。罟一張十一兩七錢六分，𦊓五兩八錢八分，罾四兩二錢。烏魚旗者，亦謂之藏。每冬至前，烏魚自北而南，多以萬計。漁戶先時領旗，旗徵餉一兩二錢，鈐蓋縣印，列號備查。鳳邑最多。此水餉之大略也。
　　同治十三年冬十二月，欽差大臣沈葆楨奏言：『舊例：臺灣鼓鑄鍋皿農具之人，須向地方官舉充，由藩司給照。通臺祗二十七家，名曰「鑄戶」。其鐵由內地漳州採買。私販者治罪。邇來海口通商，鐵觔載在進口稅則。昔杜內地之出，今自西洋而來，情形迥異。而不肖兵役人等，往往藉端勒索。該鑄戶亦恃官舉，任意把特，民甚苦之。又臺產竹竿，向因洋民不靖，恐有接濟，因禁出口，以致竹竿經過口岸，均須稽查。不知海船蒲布皆可為帆，無須用竹。立之厲禁，徒為兵役留一索詐之端，民間多一受害之事。應請無庸查禁。』詔可。光緒三年春，巡撫丁日昌既視臺灣，親見雜稅之苦，奏請蠲除。其言曰：『查臺郡當鄭克塽歸誠時，僅有臺灣、鳳山、嘉義三縣之地。其彰化縣、淡水、噶瑪蘭兩廳，皆係後闢之土。東至內山，西至海，地皆淺狹，唯南北袤長。計臺、鳳、嘉三縣合長二百九十里，共額徵供穀十三萬餘石。而後闢之一縣、兩廳合長五百八十里，僅徵供穀五萬六千餘石。核計彰、淡、蘭之地，比臺、鳳、嘉幾多一半，而所徵之穀，反不及一半。何也？蓋臺、鳳、嘉開闢之地較早，所徵稅則皆沿鄭氏之舊，而彰、淡、蘭新墾之地，則由朝廷新定科則，故賦課較輕也。然其為民累者，則莫如雜餉。查雜餉名目繁多，內如歸化生番，無畝可計，無糧可科，以納鹿皮為餉。而所謂塭餉者，則徵於畜魚之所。所謂廍餉者，則徵於熬糖之所。雖謂苛細，而稽其贏利，酌取一、二，以益正供，於民尚無大損也。他如海水支流曰港，窪深積水曰潭，凡可養魚之所，則如塭餉徵收。而小道可通之處，竹筏小艇運貨往來，亦按照徵收。又如建屋之基，磨麵之場，瓦窯、菜園、檳榔、番檨之類，莫不按數徵餉。若其徵諸漁戶者，曰罟、曰罾、曰𦊓、曰縺、曰縗、曰箔、曰網、曰滬、曰烏魚旗，吏役勒索，橫取窮民。而傭戶漁人又多去來無定，官役不能盡悉，假手土豪，出為攬辦。豫納承充之費，壟斷浮收，舐糠及米，輸於官者十，取於民者百。民奈何而不困耶？臣到臺後，查悉各弊，則擬稍為釐剔，而各項名目瑣碎，影射牽連，非盡斷葛籐，終難以絕弊竇。除番餉、塭餉、廍餉之外，其港潭等項雜餉，統計各屬共徵銀五千二百二十三兩九錢六分五釐，均應豁免，以除民累。伏查臺、鳳、嘉三縣正供，徵稅既重，而雜餉名目猶繁。小民終歲勤勞，所得無幾。而一經吏役隳突叫囂，遂有枷棒在手、雞犬無聲之歎。民困何由而蘇，元氣何由而復乎？且此項雜餉徵收不過數千餘兩，就地支發，歸入奏銷。臺灣近年出產茶葉、樟腦等，釐稅均屬新徵，較此多至數倍。而臺北現議開礦，則地利更可勃興。謹將前項雜餉查列清單，請自光緒三年起，永遠一律蠲除。』詔可。臺人大說，至今猶稱頌焉。
　　契稅為入款之一，亦雜稅也。舊例：每百圓繳稅並費共十三圓，人民以為過巨，多不投稅。光緒二年，郡紳蔡霞潭囑御史某出奏，旨下部議。定自三年起，減為一半，即百圓徵稅六圓五角，外費悉裁。然經辦者猶不能盡廢，每宗加繳司單六角。若在千兩以上者，由縣送府加印，或由業戶自送，每宗規費二、三十圓。而稅額之中，以三圓解府轉藩，知縣例得一圓八角，餘由書吏、家丁、房總、差役分肥。故知縣下車之後，則示民稅契，按期輪比，而私其利。多者數萬圓，少亦數千。已稅之契曰「紅契」，未稅者「白契」，眾不以為憑，故人民亦自知為要也。
　　安平為府治通商之口，向由臺防同知管理，徵收船費，謂之「文口」，派員查之。凡內地商船來臺者，應驗牌照。出口之時，船上須掛紅旗。巡丁到船，丈量擔位，報明無差，乃由委員給照收費，每百擔五圓六占六瓣，歲約五千餘圓。不換照者以為走私，船貨充公。光緒元年，臺防同知移駐卑南，仍歸收費。至十四年，改由安平縣收之，以抵津貼一半之額。其時帆船漸少，歲約三、四千圓，而輪船則由海關收之。又有「武口」，歸安平水師副將管理，亦派弁兵以驗出入，詰盜賊，每船徵費二圓，歲約二千餘圓。天津之約，許開臺灣互市。咸豐九年，兩江總督何桂清奏准美國先在潮州、臺灣通商，福州將軍東純、閩浙總督慶端、福建巡撫瑞璸會奏在臺開設海關。已而英、法兩國請照美國徵稅，復奏准一律辦理。其稅項仍解關庫，歸將軍督辦，統併南臺、廈門兩口奏銷。十年，奏派道員區天民會同臺灣鎮林向榮、兵備道孔昭慈、知府洪毓琛等商辦。議以淡水八里坌為通商碼頭，而於對岸滬尾設關。其北路之雞籠、香山、後壟、中港，南路之鹿耳門、打鼓，大小各口，一律禁止洋船貿易。同治元年六月二十二日，滬尾開關徵稅。二年正月，奏派道員馬樞輝接辦。適彰化亂，各地俶擾，未到，乃委淡水同知恩煜代之。恩煜請設關渡驗卡，以查洋商進出，巡邏仍用關船。稅務司又稟總理衙門，請於雞籠、旗後、安平三處，照例通商。部議許之。八月十九日，雞籠開口，派副稅務司以辦。三年四月，安平、旗後亦開辦。以滬尾為正口，雞籠、安平、旗後為外口。徵稅銀冊，均由總口轉繳關庫，歸福州將軍督辦。四年春二月，旗後稅務司以安平徵收洋稅，遞年加多，各商赴旗完納，諸多不便，請於安平添設銀號，管出入。將軍慶麟調查原案，以安平僅為驗口，祗准洋船寄碇起貨，不許開設。而打鼓委員德協領復以此舉實為華商之便。嗣經戶部核准，以六年十月開辦。既又設船政廳，理港務，徵船鈔。其時貿易未盛，稅項亦少，蓋以中國協定稅率甚輕，而土貨之往來者別課釐金。
　　釐金之設，始於道光之季。時當軍事旁午，徵賦為難，故為權宜之計，取以助軍。凡貨物出入，照擔徵收，不論粗細，故謂之釐。咸豐十一年，知府洪毓琛奉飭遵辦，省中亦派候補知府程榮春至淡水，設局開徵，以阿片為大宗。分局之外又有驗卡，徵釐如前。而胥吏舞文弄弊，格外苛求，以飽私橐，商賈病之。夫釐金之設，為救一時之急，而非可以永遠也。故自事平之後，士大夫多請裁撤，歸併海關。而清廷不聽。然自通商以來，地利日闢，物產日興，糖、米、茶、腦之出口，歲率數百萬圓。米為民食之本，供給福建，故無釐。糖每擔二錢，以天津、上海為銷路，香港、日本次之。茶別徵釐，設局於大稻埕。樟腦之利，或歸官，或歸民，其釐較多。而煤炭、金沙之利，前後以興，故其詳可得而聞焉。
　　光緒十八年，旗後商人以波羅麻一宗，每百斤徵釐六角，合銀四錢三分二釐，而海關向徵稅銀七錢。自十六年三月，併入苧麻類，一律改徵，減為三錢五分。是前本稅重釐輕，今反稅輕釐重，故請核減。波羅麻者，即鳳梨絲，配至汕頭，以績夏布，其額頗多，全臺釐金局以為出口貨物。如土茯苓百斤，洋關稅徵銀一錢三分，釐金定章為一圓；牛皮膠百斤，洋關一錢五分，而釐金為五角；此稅輕而釐重也。又如芝麻百斤，洋關徵一錢三分五釐，而釐金為一角四瓣；樟腦洋關徵七錢五分四釐，而釐金為五角五瓣；此稅重而釐輕也。是則關稅之與釐金，原有參差，不得以百貨釐金俱照關稅減半徵收。其子口半稅，原指洋商請領之三聯票，運貨到最後子口，完納半稅而言。若華商則逢關納稅，遇卡抽釐，何得援出口半稅為例。但該商人近來市景蕭條，銷路尤滯。旗後波羅麻出口，每年徵釐約二、三百金，為數甚少，姑准核減，併入苧麻章程，每百斤改徵四角二瓣，合銀三錢二釐，以恤商艱。
　　夫稅釐之設，所以供國之用也，而民間亦有私徵。城廂之市，村落之墟，牛豚之畜，蔬果之場，凡至此販者，每收其費，以充廟祀義舉之款。然必稟官出示，以杜分爭，故人肯樂輸也。初，道光間，郡中商務繁盛，牛車入城，日數百輛。城兵欺其鄉愚，勒索規費，每輛收錢百文，多至數百文。鄉人不堪其苦，群籲郡紳。鎮道合示禁止，違者治罪，而弊稍革矣。
　　厝稅：每間六錢二分，凡六千二百七十間半，年徵三千八百八十七兩七錢一分。
　　𠕇社：凡二十七所，年徵三千六十兩。
　　港潭：年徵一萬九千三百八十八兩。
　　樑頭牌：每擔一錢一分，凡一萬三千六百三十七擔，年徵一千五百兩七分。
　　澎湖船隻：凡一百十一隻，年徵七十三兩八錢。
　　安平鎮渡船：凡三十四隻，年徵四百兩。
　　牛磨：每首二十四兩，凡二十七首，年徵六百四十八兩。
　　蔗車：凡一百張，年徵一千九百七十六兩。
　　大小網箔：凡八十張，年徵二百零八兩四錢。
　　罟罾縺縗等：年徵八百四十兩。
　　烏魚旗：凡九十四枝，年徵一百四十一兩。
　　入港貨稅：年徵一萬三千兩。
　　出港鹽稅：年徵二百兩。
　　僧道度牒：僧每名二兩，道士五兩，年徵二百兩。
