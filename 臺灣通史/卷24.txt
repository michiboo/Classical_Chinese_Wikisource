　　臺灣三百年間，以文學鳴海上者，代不數睹。鄭氏之時，太僕寺卿沈光文始以詩鳴。一時避亂之士，眷懷故國，憑弔河山，抒寫唱酬，語多激楚，君子傷焉！連橫曰：吾聞延平郡王入臺之後，頗事吟詠。中遭兵燹，稿失不傳。其傳者北征之檄，報父之書，激昂悲壯，熱血滿腔，讀之猶為起舞，此則宇宙之文也。經立，清人來講，書移往來，曲稱其體；信乎幕府之多士也。在昔春秋之際，鄭為小國，聘問贈答，不失乎禮，齊、楚、秦、晉莫敢侵凌。孔子曰：『子產有辭，諸侯賴之』；此則文章之有益於國也。清人得臺，耆舊多物故。光文亦老矣，猶出而與韓又琦、趙行可、鄭廷桂等結詩社，所稱福臺新詠者也。其時臺灣初啟，文運勃興，而清廷取士，仍用八比，士習講章，家傳制藝，蔀塞聰明，汨沒天性，臺灣之文猶寥落也。連橫曰：我先民非不能以文鳴也。我先民之拓斯土也，手耒耜、腰刀銃，以與生番猛獸相爭逐，篳路藍縷，以啟山林，用能宏大其族；艱難締造之功，亦良苦矣。我先民非不能以文鳴，且不忍以文鳴也。夫開創則尚武，守成則右文。昔周之興，陳師牧野，一戎衣而天下定。及成康繼統，棫樸作人，制禮作樂，為後王範。漢高以馬上得天下。陸生曰：『陛下以馬上得之，能以馬上治之乎？』故漢之文章亦卓越千古。臺灣當鄭氏之時，草昧初啟，萬眾方來。而我延平以故國淪亡之痛，一成一旅，志切中興。我先民之奔走疏附者，兢兢業業，共揮天戈，以挽虞淵之落日。我先民固不忍以文鳴，且無暇以文鳴也。
　　夫以臺灣山川之奇秀、波濤之壯麗、飛潛動植之變化，可以拓眼界、擴襟懷、寫游蹤、供探討，固天然之詩境也。以故宦遊之士，頗多撰作。若孫元衡之赤崁集，陳夢林之游臺詩，張湄之瀛壖百詠，皆可誦也。光緒十五、六年，灌陽唐景崧來巡是邦，道署舊有斐亭，景崧葺而新之，輒邀僚屬為文酒之會，臺人士之能詩者悉禮致之。揚風扢雅，作者雲興。既而景崧升布政使，就任臺北。臺北初建省會，遊宦寓公，簪纓畢至。景崧又以時集之，潤色昇平，一時稱盛。
　　臺灣固無史也。康熙三十三年，巡道高拱乾始纂府誌，略具規模。乾隆二十九年重修，其後靡有續者。各縣雖有方志，而久已遺佚，或語多粗漏，不足以備一方文獻。光緒十八年，臺北知府陳文騄、淡水知縣葉意深稟請纂修通志，巡撫邵友濂從之，設總局於臺北，以布政使唐景崧、巡道顧肇熙為監修，陳文騄為提調，通飭各屬，開局採訪，以紳士任之。二十一年，略成，續進總局。猝遭割臺之役，戎馬倥傯，稿多散失，其存者亦唯斷簡而已。
　　初，海東書院藏書頗富，至是亦遭兵燹，而臺灣之文獻亡矣。今但列其書目與其作者，以供後人之考求焉。
　　《臺灣府志》十卷：康熙二十三年，巡道高拱乾輯。
　　《重修臺灣府志》二十卷：乾隆六年，巡道劉良璧輯。
　　《續修臺灣府志》二十五卷：乾隆十一年，巡道六十七輯。
　　《新修臺灣府志》二十六卷：乾隆二十九年，巡道覺羅四明輯。
　　《臺灣縣志》十卷：康熙六十年，知縣王禮輯。
　　《重修臺灣縣志》八卷：乾隆十七年，知縣魯鼎梅輯。
　　《新修臺灣縣志》八卷：嘉慶十二年，知縣薛志亮輯。
　　《鳳山縣志》十二卷：康熙五十八年，知縣李丕煜輯。
　　《重修鳳山縣志》十二卷：乾隆二十九年，知縣王瑛曾輯。
　　《諸羅縣志》十二卷：雍正二年，知縣周鍾瑄輯。
　　《彰化縣志》十二卷：道光十二年，知縣李廷璧輯。
　　《噶瑪蘭志略》十四卷：道光十七年，通判柯培元輯。
　　《噶瑪蘭廳志》八卷：道光十九年，通判薩廉輯。
　　《淡水廳志》八卷：同治九年，同知陳培桂輯。
　　《澎湖廳志》十五卷：光緒十九年，同安林豪輯。
　　　右方志十五種，凡二百卷。
　　《臺灣志稿》□卷：臺灣王喜撰。
　　《淑齋詩文集》四卷：臺灣陳鵬南撰。
　　《剛齋集》二卷：臺灣張從政撰。
　　《通虛齋集》二卷：臺灣王克捷撰。
　　《半石居詩草》一卷：臺灣曾曰唯撰。
　　《草廬詩草》二卷、《東寧游草》一卷：臺灣黃仁撰。
　　《東寧自娛集》一卷：臺灣陳斗南撰。
　　《半嵩集》四卷：臺灣章甫撰。
　　《鶴山遺集》六卷：臺灣陳思敬撰。
　　《達五齋家誡》四卷、《海內義門集》四卷、《小滄桑外史》二卷、《風鶴餘錄》二卷、《歸田問俗記》四卷：嘉義陳震曜撰。
　　《陶村詩集》二卷：彰化陳肇興撰。
　　《戴案紀略》二卷、《施案紀略》一卷、《讓臺記》二卷：彰化吳德功撰。
　　《偷閒集》一卷：淡水陳維英撰。
　　《石房樵唱》一卷：淡水施鈺撰。
　　《淡水廳志稿》四卷、《北郭園集》十卷：淡水鄭用錫撰。
　　《靜遠堂詩文抄》三卷：淡水鄭用鑑撰。
　　《潛園琴餘草》二卷、《潛園唱和集》二卷：淡水林占梅撰。
　　《一肚皮集》十八卷、《三長贅筆》十三卷、《經餘雜錄》十二卷、《小草拾遺》一卷：淡水吳子光撰。
　　《周易義類存編》三卷、《易義總論》一卷、《古今占法》一卷、《觀潮齋詩集》一卷：淡水黃敬撰。
　　《周易管窺》四卷：淡水楊克彰撰。
　　《讀史劄記》二十四卷、竹里館詩文集：淡水彭培桂撰。
　　《鳧湖居筆記》四卷、《傍榕小築詩文集》四卷：淡水彭廷選撰。
　　《新竹採訪冊》十二卷、十癖齋詩文集：新竹陳朝龍撰。
　　《竹梅吟社擊鉢吟》四卷：新竹陳瑞陔輯。
　　《偏遠堂詩集》二卷：新竹鄭如蘭撰。
　　《越南紀略》四卷、《炎荒紀程》四卷、《香祖詩草》一卷：澎湖蔡廷蘭撰。
　　《鳳山採訪冊》八卷：鳳山盧德嘉撰。
　　《雲林採訪冊》十卷。
　　《臺東採訪冊》五卷。
　　　右臺灣人士著書四十種，凡二百零三卷。
　　《臺灣輿圖考》一卷、《草木雜記》一卷、《流寓考》一卷、《臺灣賦》一卷、《文開文集》一卷、《文開詩集》一卷：鄞縣沈光文撰。
　　《福臺新詠》一卷：沈光文輯。
　　《島噫詩》一卷、《島居隨錄》二卷：同安盧若騰撰。
　　《靖海記》二卷、《平南事實》一卷：晉江施琅撰。
　　《臺灣郡志稿》六卷、《臺灣雜記》一卷、《山川考略》一卷、《海外集》一卷、《蓉洲文集》一卷：無錫季麒光撰。
　　《郊外集》一卷：鐵嶺沈朝聘撰。
　　《東寧唱和詩》一卷：季麒光、沈朝聘合撰。
　　《臺灣紀略》一卷：長樂林謙光撰。
　　《海上紀略》一卷、《鄭氏紀事》一卷、《稗海紀游》一卷、《番境補遺》一卷：仁和郁永和撰。
　　《平臺紀略》一卷、《東徵集》六卷：漳浦藍鼎元撰。
　　《游臺詩》一卷：漳浦陳夢林撰。
　　《赤崁筆談》四卷、《番俗六考》一卷、《番俗雜記》一卷：大興黃叔璥撰。
　　《巡臺錄》一卷：浮山張嗣昌撰。
　　《臺灣風土記》一卷：衡陽劉良璧撰。
　　《臺灣采風圖考》一卷、《番社采風圖考》一卷、《使署閒情》一卷：滿洲六十七撰。
　　《瀛壖百詠》一卷：錢唐張湄撰。
　　《婆娑洋集》二卷：仁和范咸撰。
　　《澄臺集》一卷：長州莊年撰。
　　《赤崁集》四卷：桐城孫元衡撰。
　　《桴園詩》一卷：丹霞吳蕖撰。
　　《碧浪園詩》一卷：輪山楊宗城撰。
　　《澎湖志略》十二卷：江夏胡格撰。
　　《澎湖志略續編》二卷：三水蔣鏞撰。
　　《澎湖紀略》一卷：安岳周於仁撰。
　　《小琉球謾誌》十卷：邵武朱仕價撰（內分六編：曰泛海紀程、曰海東紀勝、曰瀛厓漁唱、曰海東謄語、曰海東月令、曰下淡水寄語）。
　　《海東札記》二卷：武陵朱景英撰。
　　《東瀛祀典》一卷：貴陽蔣允焄撰。
　　《臺灣志略》三卷：濟寧尹士俍撰。
　　《噶瑪蘭說略》一卷、《東游詩草》一卷：馬平楊廷理撰。
　　《蛤仔難紀略》一卷：閩縣謝金鑾撰。
　　《東槎紀略》四卷：桐城姚瑩撰。
　　《渡海前記》一卷、《渡海後記》一卷、《東溟文集》二卷：南通徐宗幹撰。
　　《治臺必告錄》八卷：大興丁曰健輯。
　　《六亭文集》四卷、《臺灣守城私記》一卷：德化鄭兼才撰。
　　《臺灣隨筆》一卷：徐懷祖撰。
　　《臺北紀事》一卷：丹陽胡應魁撰。
　　《東瀛載筆》二卷：馬克惇撰。
　　《臺灣小記》一卷：龔柴撰。
　　《臺灣番社考》一卷：鄺其照撰。
　　《搜篋拾遺》一卷：龍溪石福祚撰。
　　《臺灣地輿圖說》二卷：新建夏獻綸撰。
　　《東瀛識略》八卷：無錫丁紹儀撰。
　　《海音詩》一卷：侯官劉家謀撰。
　　《臺灣雜記》一卷：湘陰黃逢昶撰。
　　《訓番俚言》一卷：寶應王凱泰撰。
　　《化番俚言》一卷：揭陽吳光亮撰。
　　《日本窺臺始末》一卷、《開山記》四卷：樂平袁聞柝撰。
　　《巡臺退思錄》三卷：岳陽劉璈撰。
　　《潛園寓草》一卷：閩縣林維垣撰。
　　《草草草堂詩草》二卷：海寧查元鼎撰。
　　《臺陽聞見錄》六卷、《澄懷園唱和集》二卷、《詩畸》四卷：善化唐贊袞輯。
　　《東海集》一卷：安溪林鶴年撰。
　　《臺灣思慟錄》一卷：思慟子撰。
　　　右宦遊人士著書八十種，凡一百六十卷。
