　　邱逢甲，字仙根，又字仲閼，彰化翁仔社人，後隸臺灣。社處大甲溪之旁，土番部落也，粵籍居之，故其俗尚武負氣；而逢甲獨勤苦讀書，年十三入泮。時吳子光設教呂氏之筱雲山莊，藏書富。逢甲負笈從，博覽群籍，遂以詩文鳴里中。灌陽唐景崧以翰林分巡臺灣道，方獎掖風雅，歲試文生，拔其尤者讀書海東書院，厚給膏火，延進士施士浩主講。於是逢甲與新竹鄭鵬雲，安平汪春源、葉鄭蘭肄業其中。未幾，聯捷成進士，授兵部主事，為崇文書院山長。及景崧陞布政使，邀其至，時以文酒相酬酢。臺灣詩學為之一興。
　　光緒二十年，朝鮮事起，沿海籌防，景崧署巡撫。二十一年春三月，日軍破澎湖，北洋亦師熸艦降，議割臺灣以和。時臺灣舉人會試在北京，上書都察院，請止。不聽。紳士亦群謀挽救，逢甲為首，函電力爭，皆不報。四月，和議成，各官多奉旨內渡。而景崧尚留，誓與臺灣共存亡。逢甲乃議自主之策，眾和之。五月朔，改臺灣為民主國，建元永清，旗用藍地黃虎，奉景崧為大總統，分電清廷及沿海各省，檄告中外，語甚哀痛。當是時義軍特起，所部或數百人、數千人，各建旗鼓，拮抗一方。而逢甲任團練使，總其事，率所部駐臺北，號稱二萬，月給餉糈十萬兩。十三日，日軍迫獅球嶺，景崧未戰而走，文武多逃。逢甲亦挾款以去，或言近十萬雲。
　　連橫曰；逢甲既去，居於嘉應，自號倉海君，慨然有報秦之志。觀其為詩，辭多激越，似不忍以書生老也。成敗論人，吾所不喜，獨惜其為吳湯興、徐驤所笑爾。
　　吳湯興、粵族也，家於苗栗，為諸生。粵人之居臺者，多讀書力田，負堅毅之氣，冒危難，不稍顧。而湯興亦習武，以義俠聞里中。
　　乙未之役，臺灣自主，各鄉皆起兵自衛。湯興集健兒，籌守禦。及聞臺北破，官軍潰，禡旗糾旅，望北而誓曰：『是吾等效命之秋也！眾皆起。』遂與生員邱國霖、吳鎮洸等，募勇數營，就地取糧。富家多助餉，架一櫓，置大鼓其上，有事擊之以聞，立法嚴明。當是時，徐驤起於苗栗，姜紹祖起於北埔，簡精華起於雲林，所部或數百人，數千人，湯興皆馳書合之。
　　徐驤者，苗栗諸生也。紹祖世居北埔，家巨富，為一方豪，年方二十，散家財募軍，得健兒五百，率以赴戰。夏五月二十日，日軍略新竹；至大嵙崁，莊民伏險擊，退據娘仔坑。棟軍統領林朝棟援臺北，次新竹，知縣王國瑞請以前隊衛城，而湯興亦集提督首茂林、總兵吳光亮、棟軍傅德陞、謝天德所部，各調五百，與紹祖北進。二十有三日，次楊梅壢，途遇日軍。併力攻之，日軍稍卻。二十有五日，邱國霖以七百人戰於大湖口，無援而歸。日軍追之，迫新竹。王國瑞逃，紹祖力戰不屈，所部多死傷，被俘。日軍囚諸庭，問：『誰姜紹祖？』其家人猝應曰：『余。』推出斬之，故紹祖得生。驟歸北埔，再集佃兵，又赴戰。遂死。日軍既得新竹，將南下，苗栗知縣李烇與湯興謀戰事，遣徐炳文赴臺中告急。而徐驤力守頭份，故日軍不能進。
　　閏五月初五日，日軍分三路而下：一由新竹大道，一出安平鎮，一援三角湧。新埔人邱嘉猷扼守竹圍，迴環重疊，砲不能擊，死傷百數十人。其援三角湧者，又為黃曉潭、蘇力、蔡國樑、黃國添、張龍安等沿途伏擊，掘地窟以陷馬足。日軍苦戰，又沒百數十人，得援始免。降將余清勝道由小路以攻，拒戰數日，而三角湧始破。日軍至老嵙崎，徐驤之兵又伏擊之，追至新竹城外數里而回。
　　當時是，蒼頭特起，士氣頗盛。臺灣府知府黎景嵩遂欲進規新竹，以副將楊紫雲率新楚軍二營、傅德陞一營、鄭以金一營，會師往戰。而葫蘆墩人陳瑞昌亦募勇五百，願為前鋒。富家助以餉械，踴躍而進，分攻新竹。環其三門，砲及城中。徐驤所部尤奮勇。日軍力守，故不陷。
　　初，湯興以餉事與李烇齟齬，且互詰。幫辦軍務劉永福命苗紳解之，不從。前敵又告急，永福不能往，命幕僚吳彭年率黑旗兵七百名，副將李維義佐之，至彰化。景嵩請以維義援頭份，而彭年亦趣赴苗栗。六月十八日，日軍大隊至新竹，合攻筆尖山。二十日，又由香山、頭份之後夾擊。徐驤力戰，紫雲陣沒，維義敗回。日軍乘勢攻苗栗。苗栗無城，不足守。黑旗管帶袁錦清、幫帶林鴻貴皆戰沒。彭年收餘兵，退大甲。湯興、徐驤俱入彰化。
　　七月初五日，日軍涉大甲溪，破葫蘆墩，略臺中。東堡莊豪林大春、賴寬豫設國姓會，集子弟千人，拒戰於頭家厝莊。莊人林傳年少，精火器，潛伏樹上，應彈而踣者二十餘人；終被殺，放火焚莊。彭年檄彰化知縣羅樹勳赴援。相持一日夜，日軍復至，臺中遂破。初七日，彭年誓師，分署各隊，以湯興、徐驤合守八卦山。越二日黎明，日軍攻山，別以一隊撲黑旗營。湯興拒戰，徐驤亦奮鬥，而砲火甚烈，不能支。湯興陣沒；其妻聞報，亦投水死。徐驤奔臺南；彭年戰死山麓，黑旗將士多殲焉。
　　先是雲林知縣羅汝澤募簡精華、黃榮邦、林義成援彰化。方至而城破，遂歸故里。初十日，日軍陷雲林，進據大莆林，鋒銳甚。永福檄副將楊泗洪往取，清華、義成各率所部助。日軍卻，泗洪追之，中砲死，管帶朱乃昌奪屍歸。酣戰至夜，榮邦、義成伏蔗林中以擊，遂奪大莆林，殺傷過當。乃昌亦血戰死，永福以都司蕭三發代領其眾。又檄簡成功統義軍。成功，精華之父也，驍勇能戰，遂合官軍克雲林。日軍入山，遇覆殲焉；其由大道者退據北斗。十六日，三發趣諸軍取彰化，阻於日砲。分駐樹仔腳，連戰俱捷。而餉絀。請濟，永福無策，僅括千五百兩以與之。附近莊民多蒸飯供軍，故不餒。
　　方彰化之陷，徐驤走臺南。永福慰之，命入卑南募兵，得七百人，皆矯健有力者。趣赴前敵，駐斗六溪底。十五日，日軍大隊猛攻樹仔腳，諸軍開壁出，互殺傷。徐驤復從間道夾擊，乃退據北斗。以是不能越溪而南。方是時風雨暴作，山水汎濫，黑旗諸軍輒乘夜奇襲。海豐崙人陳戇番謀內應，以防備嚴，未敢動。彰化諸軍攻圍久，彈藥將罄。八月初六日，榮邦誓師決戰，中彈死。義成再進，亦殊傷。十三日，日軍大舉，以擊三發之營。徐驤、精華援之，相戰數日，彈丸盡，退於他里霧。日軍復迫之。徐驤方食，趣諸軍出，回顧曰：『今得彈丸千，猶足以持一日夜。顧安所得者？』奮刃而前。左右數十人從之，欲伏險以擊。中彈踣，躍起而呼曰：『丈夫為國死，可無憾！』諸皆受傷莫能興，雲林復陷，嘉義亦破；而林崑岡起焉。
　　崑岡字碧玉，漚洪莊人，嘉邑諸生也。設教鄉中，素好義，能為人排解。至是聞前敵疊敗，集曾文溪以北莊人而告之曰：『臺灣亡矣！若等將何往？吾欲率子弟衛桑梓，若等能從吾乎？』應者百數十人。推新營莊生員沈芳徽統之，而己為佐。遣人赴臺南，請軍器，僅得舊銃數十桿。邀戰於鐵線橋。崑岡持棉牌，握利刃，勇士數人從之，踴躍而進。日軍稍卻。復戰於溝仔頭，殺一中尉。沿途莊民亦持械拒戰，忽合忽逝。二十有三日，日軍大進。崑岡指天而誓曰：『天苟不欲相余，今日一戰，當先中彈而死。』眾皆感泣。鳴鼓出，彈貫其胸，握刃坐。長子亦戰死。越五日，莊人乃收其屍，倔強如生，年四十有五。
　　連橫曰：乙未之役，蒼頭特起，執戈制梃、受命疆場，不知其幾何人。而姓氏無聞，談者傷之。昔武王克殷，殷人思舊，以三監叛，周公討之。讀史者以為周之頑民，即殷之義士，固不以此而泯其節。晉文定王，王賜陽樊，陽人不服，晉師圍之。倉葛大呼曰：『德以柔中國，刑以威四夷，宜吾之不服也。』晉師乃去。讀史者以為倉葛之知義，而晉文之秉禮，復不以此而諱其言。夫史者，天下之公器，筆削之權，雖操自我，而褒貶之旨，必本於公。是篇所載，特存其事；死者有知，亦可無憾。後之君子，可以觀焉。
　　連橫曰：乙未之役，臺人建國，奉巡撫唐景崧為大總統，布告內外，一時豪傑並起，枕戈執殳，慨然有衛桑梓之志。洎景崧逃，臺北破，南中又奉劉永福為主。永福固驍將，越南之役，以戰功著；至臺以後，碌碌未有奇能。唯其幕僚吳彭年，以一書生提數百之旅，出援臺中，鏖戰數陣，竟以身殉，為足烈爾。
　　彭年，字季籛，浙江餘姚人。年十八，為諸生，工詩文，賦氣豪邁；欲追傅介子、班定遠之志。流寓廣州，遂家焉。乙未春，以縣丞需次臺北。劉永福聞其才，延為幕客。當是時，軍書旁午，彭年任記室，批答文移，多出其手，暇又為詩歌，與士大夫唱和，多慷慨悲壯之語。及臺北破，永福持殘局，所部曰黑旗，以善戰聞。夏五月，臺灣府知府黎景嵩集北歸散勇，編為新楚軍，與苗栗義民吳湯興、徐驤力戰圖恢復，而餉絀，電請永福接濟。永福困無以應。既而湯興以爭餉事，與苗栗知縣李烇齟齬，兵愈敗，且互詰。永福慮臺中有失，議提兵往，彭年慨然請行，率七星旗兵七百，副將李維義佐之。閏五月二十九日，至彰化。景嵩以維義統新楚軍，分舊部之半，赴苗栗。六月十五日，彭年亦從苗栗人之請，率屯兵營管帶徐學仁、黑旗兵管帶袁錦清、幫帶林鴻貴提兵往。翌日，駐大甲。十八日，新楚軍前統領楊紫雲在頭份莊戰死，維義敗回。時部下兵薄，方召募未成。日軍猝至，不能戰，又不得不戰。彭年騎馬略陣，馬悲鳴不行。易馬再出，躬自陷陣，吳湯興、徐驤助之，奮呼力戰，彈如雨下。袁錦清、林鴻貴皆戰死。彭年收兵，歸大甲。二十三夜，苗栗破，吳、徐率勇入臺中。彭年回彰化，電臺南告急。永福檄堅守，援且至。
　　初，鹿港紳商議籌餉助軍。及聞苗栗破、臺中危，恐彰化難守，遂多走避。亡何，敗兵索餉，環府門而譁。景嵩不能解，請彭年兼統之。彭年張軍幄，朝將校，曉譬大義，軍心稍定。再電臺南，不應。復哀之，復曰：『氣盛即勝。』八月初，日軍已渡大甲溪。募勇亦多至，然悉無餉械，不能戰。城僚議棄城走，彭年力止之，曰：『公等固無恙，其如土地何！且吾又何面目以見臺人乎？』遂誓死。疊電告。永福疑懼，復曰：『兵來禦之，死守無恐。』彭年歎曰：『吾與臺事毫無責守，區區寸心，實不忍以海疆重地，拱手讓人。今劉帥諭我死守，誠知我也。』是日移營，負險面溪。附近莊民日蒸飯供軍。次日，放兵巡哨，遇日軍結筏渡，卻之。而臺南援兵踵至，氣稍振。已而諜報葫蘆墩危。初五日，日軍繞溪而至。東堡莊豪林大春、賴寮豫設國姓會，集子弟千人，拒戰於頭家厝莊，互殺傷。彭年聞警，調彰化知縣羅樹勳趨救，相持一日夜。日軍復至，樹勳退走，臺中遂破。初六日，駐牛罵頭。越日，以兩隊攻彰化。彰城小如斗，八卦山當其東，俯瞰城中，山破則城亦破，故守禦多重此山。晚，旱雷兵二百自南至，欲布雷於大肚溪畔。而旱雷由海運鹿港，越兩日始至，而城已失矣。初七日，彭年誓軍，以王得標率七星旗兵三百守中寮，劉得勝率先鋒營守中莊，孔憲盈守茄苳腳，李士炳、沈福山各率所部守八卦山。初九日黎明，日軍以一中隊涉溪攻黑旗營，又以一中隊擊其背。彭年出禦。而大隊已從間道直搗八卦山矣。吳湯興、徐驤扼守，開砲擊，多不中。日軍冒險登山。吳、徐不能支，遂敗走。當是時彭年大戰於大肚溪，遙望八卦山已樹日旗，急率全軍回救。至南壇巷，手刃逃卒二人。眾奮勇奪山，至麓，中彈墜。親兵四人翼之，亦死。李士炳、沈福山俱歿於東門外，死者幾五百人。日軍入城。景嵩、樹勳各微服逃。
　　初，彭年將赴彰化，介其宗人吳敦迎為理軍糈。及城破，敦迎出，途遇彭年屍，命其傭阿來瘞之，密識其穴。安邑庠生陳鳳昌，義士也，聞彭年戰死，甚壯之，灑酒為文以祭。越數年，為之負骨歸鄉。發穴時，衣帶猶存，血痕尚斑斑也。至粵，其家居順德，唯一老母，髮已白。妻前逝，遺二孤，俱幼。家無餘資，但依親友以存。吁！又可哀也！
　　連橫曰：如彭年者，豈非所謂義士也哉？見危授命，誓死不移，其志固可以薄雲漢而光日月。夫彭年一書生耳，唐、劉之輩苟能如其所為，則彭年死可無憾。而彭年乃獨死也！吾望八卦山上，猶見短衣匹馬之少年，提刀向天而笑也。烏乎壯矣！
　　唐景崧，字維卿，廣西灌陽人，以編修轉部。性豪爽，飲酒賦詩，遨遊公卿間。光緒九年，法蘭西謀併越南，中朝出師救之。而黑旗兵捍禦尤武。黑旗者，欽州劉永福也，少為太平軍部曲。敗後，逃黔桂間，糾集黨徒，闖入越南，官不能制。當是時，法人在越，狼瞻虎噬，侮慢子女。越南君臣拱手唯命，日恐社稷之不血食。永福憤之，起兵與戰，大勝於紙橋，禽其渠帥；又勝於諒山，越王大喜，封義良男，授三宣提督，威名大震。清廷以兵部尚書彭玉麟督師兩廣，提督王德標、馮子材出關援之。景嵩以永福義士，上書政府，請說之效命。既往，造軍門，握手道平生。曰：『淵亭勞苦。公如肯歸國，當以專閫相待。朝廷望公切也。』永福亦念宗邦，深欲建功自贖，許之。十一年，和成，入京，溫旨嘉慰，授南澳鎮總兵，記名提督。景崧亦以功任臺灣兵備道。
　　臺為海中奧區，人材蔚起。景嵩雅好文學，聘進士施士浩主講海東書院。庠序之士，禮之甚優。道署舊有斐亭，葺而新之，暇輒邀僚屬為文酒之會。又建萬卷堂，藏書富。太夫人能詩，每一題成，主評甲乙。一時臺人士競為詩學。十七年，陞布政使，駐臺北。臺北新建省會，遊宦寓公，簪纓畢至。景崧又以時最之，建牡丹詩社，飭纂通志，自為監督，未成而遭割臺之役。
　　二十年春，日本以朝鮮之故，進兵漢城，布告開戰。清廷以臺灣為東南重鎮，命永福率師防守，幫辦軍務。六月，至臺南，巡視沿海，駐旗後。八月，上省，與景崧議戎機。清廷以奉省各軍疊敗，召之北上。永福以所部力弱，不足赴戰，上書總理衙門，略曰：『福越南勁旅，實有數萬。入關之初，祇准帶來千一百人，此皆揀選於平時者也。到粵以來，頻遭裁撤，今僅存三百人。奉旨渡臺，始募潮勇數千名，分為二營。烏合之眾，倉卒成軍，以之言戰，何能禦侮？法人之役，實為前車。到臺以後，極力籌商；而臺灣孤懸海外，口岸紛多，防不勝防。必須南北聯為一氣，始可言守。福有舊部三千，皆經歷戰之士；又有裨將數人，足寄心膂。意欲招之至臺，扼守南隅，兼為北援。前曾咨商閩粵督憲，懇切哀求，繼復商之臺撫，均不允准。當此之時，既無糈餉，何能募軍？興言及此，不禁痛哭。今兩奉特旨，命福北上，非敢遲延赴敵，實因所部無人；自請罷斥，又近規避，非夙志也。福一介武夫，荷蒙優渥，位至方面。誓命報國，萬死不辭。為今之計，請回粵中，招集舊部，然後北行。並以福交與北洋大巨節制，一切軍情，不至阻隔。』詔以永福仍駐臺灣。
　　九月，邵友濂奏請辭職，以景崧署巡撫。既受事，整剔軍政；以永福守臺南，棟軍統領林朝棟守臺中，而福建水師提督楊歧珍亦率軍駐北。土客新舊凡三百數十營，每營三百六十人，需餉孔巨，奏請協濟。旋奉部撥五十萬兩，南洋大臣張之洞許助一百萬兩，以次劃匯，而戰守急矣。二十一年春二月，日軍破澎湖，守將周振邦逃。奉省亦軍敗艦降。詔以北洋大臣李鴻章為全權議和。日廷索割臺灣。臺人聞之，奔走相告，哀籲請止。三月二十有二日，景崧電奏曰：『三次電奉，一次電詢，總署和議情形，均未奉復詳行。紛傳割遼、臺並派某爵率兵船即日來臺簽押；李鴻章希圖了事，斷不可行。必不得已，查外國近年聯二、三國為同盟密約，我可急挽英、俄或請外國，從公剖斷。不可專從李鴻章辦法。割臺，臣不敢奉詔。且王靈已去，萬民駭憤已極，勢不可遏。朝廷已棄之地，無可撫慰，無可約束。日人到臺，臺民抗戰，臣不能止。臣忝權臺撫，臺已屬日，即交繳辦法仍用臺撫之銜，不特為臺民笑，更為日人笑也。如必割臺，唯有乞請迅簡大員來臺辦理。此外尚有一線可冀挽回，伏乞聖照熟思。揆今時勢，全局猶盛，尚屬可為，何至悉為所索？列聖在天之靈，今日何以克安？臣不勝痛哭待命之至。』不報。臺人遂議自主。各官多送眷回，行李塞途。無賴見之，以為盜餉，遏而奪之。中軍參將方元良聞報，馳往彈壓，睹敗箱，又以為餉被劫也，亟鳴鎗，應彈而踣者十數人。眾大譁，持械鬥，元良被殺，蜂擁至撫署。署兵開鎗，踣者又十數人。景崧聞變出止。撫標管帶李文魁自外入，握刀進，歷階而上。景崧驚喝曰：『胡為者？』刀未離鞘旋納入。對曰：『來護大帥。』應聲間已迫近身側。景崧以令授之曰：『速召六營來。』文魁持命出，大呼曰：『大帥令我兼統六營矣。』躍馬去。提督楊歧珍率兵至，眾始散。四月，煙臺換約，詔飭守土官撤回。歧珍率所部歸廈門。景崧電詢永福去就，復曰：『與臺存亡。』而自主之議成。
　　五月初二日，紳士邱逢甲率人民等公上大總統之章，受之，建元永清，檄告中外。景崧亦分電各省大吏曰：『日本索割臺灣，臺民不服。屢經電奏，不允割讓，未能挽回。臺民忠義，誓不服從。崧奉旨內渡，甫在摒擋之際，忽於光緒二十一年五月初二日，將印旗送至撫署，文曰「臺灣民主國總統之印」，旗用藍地黃虎。不得已允暫主總統，由民公舉，仍奉正朔，遙作屏藩，商結外援，以圖善後。事起倉猝，迫不自由。已電奏，並布告各國。能否持久，尚難預料。唯望憫而助之。』翌日，又以大總統之銜告示臺民曰：『日本欺凌中國，大肆要求。此次馬關議款，賠償兵費，復索臺灣。臺民忠義，誓不服從，屢次電奏免割，本總統亦多次力爭，而中國欲昭大信，未允改約。全臺士民不勝悲憤。當此無天可籲，無主可依，臺民公議自主，為民主之國。以為事關軍國，必須有人主持，乃於四月二十二日，公集本衙門遞呈，請余暫統政事。再三推讓。復於四月二十七日，相率環籲。五月初二日，公上印信，文曰「臺灣民主國總統之印」，換用國旗藍地黃虎。竊見眾志已堅，群情難拂，故為保民之計，俯如所請，允暫視事。即日議定改臺灣為民主之國。國中一切新政，應即先立議院，公舉議員，詳定律例章程，務歸簡易。唯臺灣疆土，荷大清經營締造二百餘年，今雖自立為國，感念舊恩，仍奉正朔，遙作屏藩，氣脈相通，無異中土，照常嚴備，不可疏虞。民間如有假立名號、聚眾滋事、藉端仇殺者，照匪類治罪。從此清內政、結外援、廣利源、除陋習。鐵路兵船，次第籌辦，富強可致，雄峙東南，未嘗非臺民之幸也。』
　　初六日，日軍登鼎底澳，越三貂嶺。景崧檄諸軍援戰不利，基隆遂失，迫獅球嶺。臺人請駐八堵，為死守計，不從。李文魁馳入撫署請見，大呼曰：「獅球嶺亡在旦夕，非大帥督戰，諸將不用命」。景崧見其來，悚然立；而文魁已至屏前。即舉案上令架擲地曰：『軍令俱在，好自為之。』文魁側其首以拾，則景崧已不見矣。景崧既入內，攜巡撫印，奔滬尾，乘德商輪船逃。砲臺擊之，不中。文魁亦躡景崧後至廈門，謀刺之。事洩，為清吏所捕，戮於市。
　　臺南聞景崧逃，臺北破，議奉永福為大總統，不從；強之，始移駐臺南。設議院，籌軍費，行郵遞，發鈔票，分汛水陸，訓勵團練。各地魁桀收而用之，以援助前敵。於是告示於民曰：『日本要盟，全臺竟割；此誠亙古未有之奇變。臺灣之人髮指眥裂，誓共存亡，而為自主之國。本幫辦則以越南為鑒，迄今思之，追悔無窮。頃順輿情，移駐南郡。本幫辦亦猶人也，無尺寸長，有忠義氣，任勞任怨，無詐無虞。如何戰事，一擔肩膺；凡有軍需，紳民力任。誓師慨慷，定能上感天神；慘澹經營，何難徐銷敵焰。』六月，日本臺灣總督樺山資紀寓書永福，勸解兵；復書不從。於是日軍破新竹，取宜蘭，進迫苗栗，又輒以戰艦窺臺南。命幕僚吳彭年率七星旗兵趣援；方至而苗栗陷，大戰於彰化，彭年陣沒，將弁多死。臺南餉械已絀，再命幕僚羅綺章渡廈門，陳援各省，辭甚哀痛。七月，日軍破雲林，別以一軍略埔裏社，鋒銳甚。沿途民軍據守力戰，相持三十餘日，殺傷略當，嘉義始陷。永福深自悲痛。八月二十有三日，日軍登枋寮，入恆春，取鳳山。南北俱逼，所距不過百里，而接濟久絕。永福知事不可為，介英領事歐思納致書樺山資紀求成。是時日艦大集於澎湖。歐思納往見副總督高島鞆之助，不許。約永福至艦議款，否則開戰。終不往。而日軍又破旗後矣。九月初二日，黑旗兵在白沙墩獲英人間諜二，解至署，永福邀入內，商出亡；其人則爹利士船主柁師也。入夜，永福視安平砲臺，乘之以去。日艦八重山追之，至廈門，搜其船，不得。初四日，日軍入城。
　　景崧既歸，遂居桂林；而永福嗣為碣石鎮總兵。
　　連橫曰：世言隋陸無武，絳灌無文，信乎兼才之難也。夫以景崧之文、永福之武，並肩而立，若萃一身，乃不能協守臺灣，人多訾之。顧此不足為二人咎也。夫事必先推其始因，而後可驗其終果。臺灣海中孤島，憑恃天險；一旦援絕，坐困愁城，非有海軍之力，不足以言圖存也。且臺自友濂受事後，節省經費，諸多廢弛；一旦事亟，設備為難。雖以孫吳之治兵，尚不能守，況於戰乎？是故蒼葛雖呼，魯陽莫返，空拳隻手，義憤填膺，終亦無可如何而已。詩曰：『迨天之未陰雨，徹彼桑土，綢繆牖戶。』為此詩者，其知道乎！
