　　易曰：『王公設險，以守其國。』是故有百里之封者，必有十里之城；有五十里之封者，必有三里之城；所以駐軍旅而衛人民也。連橫曰：臺灣之建城古矣。澎湖虎井嶼之東南，有沈城焉，天空浪靜，望之在目，繚垣相錯，周可數十丈，漁者常得其磚，色紅堅若鐵。然當沒水鑿之，上生蠣蚌，似千數百年物。或曰，隋代之所建也，而文獻無徵，搢紳之士難言之。明嘉靖末年，海寇林道乾亂，據澎湖，都督俞大猷征之，乃駐偏師，築城暗澳，其址猶存。天啟二年，荷人來此，築城媽宮，周百二十丈，役死者千三百人；外建砲臺，分守海道，臺人謂之「紅毛城」。四年八月，入臺灣，築城於一鯤身，俯瞰大海。基廣二百七十六丈有六尺，高三丈有奇，為兩層，四隅各置巨砲，駐兵以守。曰「熱蘭遮」。六年五月，西班牙人入雞籠，築山嘉魯城；嗣入淡水，築羅岷古城，各戍兵犄角。已而荷人逐之。永曆十五年，延平郡王克臺灣，就荷蘭城以居，改建內府，臺人謂之「王城」。別闢一門曰「桔柣」，以春秋鄭國有此門也。官署市肆別建於永康下里，則今之臺南郡治。當是時統治僅在承天，而雞籠、淡水尚荒蕪。三十七年，聞清軍有伐臺之舉，三月，命左武衛何祐城淡水，增戍兵。六月，清軍破澎湖，克塽降，改承天府為臺灣，設縣三，尚未築城也。朱一貴之役既平，總督滿保議築城，僅圍衙署倉庫於中。總兵藍廷珍以為不可，覆之曰：『夫設兵本以衛民。而兵在城內，民在城外，彼蚩蚩者不知居重馭經之意，謂出力築城衛兵，而置室家婦子於外，以當蹂躪。夜半賊來，呼城門而求救無及矣。理宜包羅民居為是。北從總兵大營後圍起，環臺灣縣署而東，跨溝為水門，遂包東嶽廟、臺灣縣學、鳳山公館，南包郡庠、防廳、臺廈道公署，西包天后宮，而北環左營游擊署，計一週不過十里。北跨高坡，南瞰鬼子山，西俯海岸，東北當北路要衝，東南控南、中二路，方得建郡形勝。幸即具題請旨，開輸磚石城工事例，諸羅、鳳山皆可剋日行之。不然道旁築舍，偷安目前，實非經國安邦之道也。』書上，不行。雍正十一年，巡撫鄂彌達奏請築城，旨下大學士等議覆。總督郝玉麟等奏言：『臺灣城工浩繁，或可因地制宜，先於城基之外，栽植刺竹，可資捍衛。再於刺竹圍內，建造城垣，工作亦易。』奉旨以郝玉麟等所奏，『不過慮其地濱大海、工費浩繁，故有茨竹藩籬之議。殊不知城垣之設，所以防多患。如必當建城，雖重費何惜。而臺灣變亂，率皆自內生，非禦外寇比。不但城可以不建，且建城實有所不可。臺郡門戶曰鹿耳門，與府治近，號稱天險。內設砲臺，可恃為固，其法最善。從前平定鄭克塽、朱一貴，皆乘風潮舟行入港，故旬日可克。向使有城可據，收其府庫人民以自固，攻之不拔，坐守安平，曠日相持，克敵不易。蓋重洋形勢與內地異，固未可輕議建制也。今郝玉麟等所奏，因地制宜，甚有裨益。其淡水各處砲臺，務須建造，各屬並應增修，不可惜費。』於是植竹為城。洎林爽文之役，再議建築，是為今日之臺南城。先是乾隆四十年，知府蔣元樞以府城未建，而各屬之城易圮，乃率廳縣公捐一萬二千圓，分交四縣，各三千圓，置田收息，歲得租穀可八千石，以備修繕之費，謂之「城租」。然遇有大繇役，則由紳富捐出，或奏發國帑，以為之用。光緒十一年建省，擇地於東大墩之麓，命棟軍築之，以控制南北。而各縣亦以時建造，故得記其工事，次於篇。
　　臺灣府城（附郭安平）：雍正元年，臺灣縣知縣周鍾瑄始建木柵，周二千六百六十有二丈，建七門。正東倚龍山寺，曰大東門。南抱山川壇，曰小南門。度南拱文廟之前，曰大南門。自東以北亙右營廳，曰小東門。北近城守營，曰大北門。西北逼烏鬼井，曰小北門。迤西外逼船廠，南折跨溝，為水門。過媽祖樓之西而終焉，獨缺其西。十一年，巡撫鄂彌達奏請植竹為城，乃自小北以至大南，計植一萬七千九百八十有三株，亦缺其西。而於小北、小西兩門，各建砲臺一座，並設敵臺城門望樓焉。乾隆元年，發國帑，斲石建七門，護以女墻。每門周二十五丈，高二丈八尺，又建窩舖十五座。二十四年，知縣夏瑚增植綠珊瑚為外護。四十年，知府蔣元樞修之，且建小西門於土墼埕西。五十三年，大學士福康安、工部侍郎德成、巡撫徐嗣曾等會奏，改築磚城。以臺未燒磚，用土。進士鄭光策以臺地多震，不宜築城，請仍舊制，加鑿濠溝，足以為守。不從。是年十月二十七日起工，東南北三方，悉用舊址，唯西方近海，內縮一百五十餘丈，畫自小北以至小西，狀如半月沈江，故謂之半月城。壁高一丈八尺，頂廣一丈五尺，基廣二丈。新建大西門樓。凡八門：東曰迎春，西曰鎮海，南曰寧南，北曰拱辰。置窩鋪十六座。以五十六年四月十一日告成，計費十二萬四千六十餘兩。蔡牽之亂，郡治戒嚴，郊商多在西城外，乃捐建甕城於新港墘，以防海道。道光四年許尚之變，十二年張丙之變，南北相擾，官紳議建外郭，不許，僅築東郭之門，旁植刺竹，設仁和、永康二門以出入之。同治元年五月十一日，地大震，城壁多壞，修之。光緒元年，欽差大臣沈葆楨又發國帑，大修之。十三年，移臺灣府縣於臺中，改稱臺南，而縣曰安平。
　　嘉義縣城：康熙二十三年，置諸羅縣於佳里興堡，則昔之諸羅番社。四十三年，遷今治，知縣宋永清始設木柵。周六百八十丈，建四門。雍正元年，知縣孫魯改築土城，周七百九十五丈有二尺，壁基厚二丈四尺，上廣一丈四尺，池深一丈四尺，闊二丈四尺，周八百三十五丈有五尺。五年，知縣劉良璧建城樓，東曰襟山，西曰帶海，南曰崇陽，北曰拱辰，各門置二砲。十二年，知縣陸鶴又於城外環植刺竹，用以為固。林爽文之變，環攻數月，死守不下。事聞，詔改嘉義。其後屢遭兵燹，城半傾圮。道光十三年，紳士王得祿等捐款重修，並築砲壘。以九月起工，十六年二月告竣，用費十一萬九千三百六十兩。同治九年，大震復圮。光緒十五年，知縣包容與紳士林啟東等重修。
　　鳳山縣城：前在興隆內里前鋒莊，康熙二十三年建，以其地有鳳山故名。六十一年，知縣劉光泗始築土城，周八百有十丈，高一丈三尺，建四門，左倚龜山，右連蛇山，池廣一丈，深八尺。雍正十二年，知縣錢洙奉命環植刺竹。乾隆五十一年林爽文之變，莊大田應之，城破，文武多死，乃移於埤頭店，環植刺竹。嘉慶十一年蔡牽之亂，吳淮泗陷新城。將軍賽沖阿議復舊城，且建石，嗣以費大而止。道光三年，總督趙慎軫議建，飭知府方傳穟查復。翌年，巡撫孫爾準巡臺，奏請再建。而是時適有楊良斌之變，潛入新城，其議遂定。十一月，傳穟謀於紳民，捐款十四萬兩。五年七月起工，以知縣杜紹箕為監督，紳士黃化鯉、吳尚新、黃名標、劉伊仲等為董事。擴其舊址，內包龜山，外接蛇山，壘石為之，高一丈有二尺，廣一丈有五寸，上建雉堞，闢四門，東為鳳儀，西為奠海，南為啟文，北為拱辰。四隅各築砲臺。計費九萬二千一百兩。六年八月竣工，擇吉告遷，而紹箕忽死，眾以為不祥，無敢移者。衙署漸就荒廢，於是乃建新城，積土以築，略具規模，則今之縣治也。
　　恆春縣城：同治十三年，欽差大臣沈葆楨至琅𤩝，奏建縣治。擇地於猴洞，山勢迴環，左趨海岸，而右廓平原，似為全臺收局。名曰恆春，以其地為極南，四時皆春也。光緒元年起工，翌年告竣。城高二丈有八尺，周九百七十二丈，用土石築之，建四門。
　　臺灣府城（附郭臺灣）：光緒十三年建省，移臺灣府於此，附郭亦曰臺灣。先是巡撫岑毓英來巡，擇地於藍興堡東大墩之麓，劉銘傳亦以為可。十五年起工，先建八門四樓。東為靈威，樓曰朝陽。西為兌悅，樓曰聽濤。南為離照，樓曰鎮平。北為坎孚，樓曰明遠。而小東為艮安，小西為坤順，小南為巽正，小北為乾健。十六年，檄棟軍統領林朝棟督勇築城，以紳士吳鸞旗等董工。十七年二月略成，周六百五十丈，費款二十一萬五千兩。而銘傳一去，其事遂止。
　　彰化縣城：雍正元年建縣治於半線。十二年，知縣秦士望環植刺竹，建四門。林爽文之役，剪伐殆盡。嘉慶二年，知縣胡應魁再植。十四年，總督方維甸巡臺，紳士王松、林文濬等捐建。以城東倚八卦山，形勢不利，議包圍之。而工巨，乃仍舊址，別建砲臺於山上。知縣楊桂森先捐款，眾從之，計得十四萬餘兩。以十六年起工，二十年告竣。周九百二十二丈二尺有八寸，高一丈五尺，雉堞高三尺，基寬一丈五尺。為門四：東曰樂耕，西曰慶豐，南曰宣平，北曰拱辰。樓二層，高三丈九尺，砲臺十二，水洞六，堆房十六。先是林爽文之役，陽湖趙翼從軍，議移治鹿港，其後陳震曜亦有鹿港建城之議，皆不行。以城在山下，每攻必破也。
　　雲林縣城：光緒十三年建縣，擇地林圯埔之雲林坪，固鄭氏部將林圯所闢也。翌年二月，知縣陳世烈奉命築城，周一千三百丈有奇，寬六尺，多植竹三重。既成，建旌義亭，以志工事，題曰「前山第一城」。然其地當濁水、清水兩溪之域，每逢汎濫，往來杜絕。十九年，知縣李烇請移治斗六，築城以居，周一千一百六十丈，高五尺，廣八尺，外植刺竹，闢四門。竹多環池，深七尺，寬八尺。
　　苗栗縣城：未建。
　　臺北府城（附郭淡水）：光緒元年，欽差大臣沈葆楨奏建府治，擇地於大佳臘堡。四年，知府陳星聚謀於紳士，捐款二十餘萬兩，以五年正月起工，八年告竣。壘石為之，周一千五百有六丈，池略大之。闢五門：東曰照正，西曰寶成，南曰麗正，北曰承恩，小南曰重熙，而東、北兩門又築一郭，題曰「巖疆鎖鑰」。既成，聚者漸多，其後復建巡撫衙門，遂為省會。
　　新竹縣城：雍正元年，設淡防廳於竹塹埔，固番社也。十一年，同知徐治民始植竹，周四百四十餘丈。闢四門，建樓。嘉慶十一年蔡牽之亂，城民增築土垣。十八年，同知查廷華擴之，周一千四百有四丈，高廣各一丈，池深一丈。董事林超英、吳國步等亦改建四門，且增窩鋪。道光六年，總督孫爾準巡臺，同知李慎彝從紳士鄭用錫之議，稟請改建，砌石為之，周八百六十丈，高一丈五尺，堞三尺，基廣一丈六尺，上廣一丈。雖較舊略小，而既高且固。仍闢四門：東曰迎曦，西曰挹爽，南曰歌薰，北曰拱辰。樓二層，高一丈九尺，各建砲臺。以七年六月起工，九年八月告竣，計費十四萬七千四百九十八兩，均為官民捐出。是役巡道孔昭虔親勘其地，紳士鄭用錫、林國華、林祥麟等各董其事。其後疊圮疊修。光緒十九年四月，知縣葉意深再發國帑重修，凡支三千八百二十四兩。先是道光十九年，巡道姚瑩命同知龍大惇別建一城於西門之外為犄角，以地當港口，用以防海也。二十年英軍之役，同知曹謹乃擴之，周四百九十五丈，高一丈。建四門樓，東為賓暘，西為告成，南為解阜，北為承恩。又闢四小門，小東曰卯耕，小西曰觀海，小南曰耀文，小北曰天樞。城多植竹鑿池，廣二丈，深一丈五尺。紳士鄭用錫等董之。二十三年修。同治九年，增建砲臺，今圮。
　　宜蘭縣城：宜蘭故蛤仔難也，嘉慶十五年建噶瑪蘭廳，擇地五圍。委辦知府楊廷理始築土城，周約三里，長六百四十丈，東西互均，南北相距一百八十丈，垣高六尺有奇，環種九芎，故曰「九芎城」。十七年，通判翟淦增植刺竹，並建四門，各以方向名之。二十四年，通判高大鏞重建。道光十年，薩廉修之。城內舊有水圳兩道，自西而東，乃引以為池，深七尺，寬一丈五尺。光緒元年，改為宜蘭縣。
　　臺東直隸州城：未建。
　　埔裏社廳城：光緒四年，改北路理番同知為中路撫民理番同知，駐埔裏社。總兵吳光亮以官帑四千圓，建築廳署，壘土為城，多植刺竹，為四門，周二里許，曰「大埔城」。
　　基隆廳城：未建。
　　南雅廳城：未建。
　　澎湖廳城：鄭氏之時，置安撫司，駐暗澳舊城。歸清後，設巡檢，而城已圮。康熙五十六年乃築小城，稱「新城」。雍正五年，改廳，猶未建也。光緒十一年法軍之役，城陷。十三年十二月，總兵吳宏洛乃發兵築城，十五年十月告竣，周七百八十九丈有二尺二寸，高一丈五尺，堞高三尺，凡五百七十，基深三尺五寸，寬二丈四尺。闢四門，西南各增一門，皆建樓壯麗。東南臨海，西接金龜頭，北浚護濠。計費二萬三千五百三十七兩，為臺灣善後局支辦。是年，移廳署於今治。
　　延平郡王府：在安平鎮王城內，今圮。
　　東都總制府：在承天府治西定坊下大埕，土名統領巷。同治間，陳氏子孫以陳永華曾為總制，改建宗祠。
　　承天府：在府治東安坊南向。歸清後，改為臺灣府署。
　　天興縣：在府治鎮北坊米市，今廢。
　　萬年縣：在興隆里，即鳳山舊城，今廢。
　　臺灣巡撫衙門：在臺北府治撫臺街，光緒十三年，巡撫劉銘傳建。
　　臺灣布政使衙門：在臺北府治，舊為巡撫行臺，光緒十三年，布政使沈應奎建。
　　滿漢兩察院：在臺南府治東安坊，雍正元年建，今圮。
　　臺灣撫墾大臣衙門：在南雅廳治，光緒十二年，幫辦撫墾林維源就其別莊暫用。
　　分巡臺澎道署：在臺南府治西定坊，康熙二十三年，巡道周昌建。
　　臺南府：在府治東安坊，原臺灣府署。雍正七年，知府倪象愷就明承天府改建。
　　經歷司：在府署東南。
　　臺北府：在府治，光緒四年，知府陳星聚建。
　　經歷司：在府署之南。
　　臺灣府：未建，暫設彰化縣治，以舊時北路理番廳署充用。
　　經歷司：在府署。
　　臺東直隸州：光緒十三年，南路撫民理番同知袁聞柝建。十四年秋，番亂被燬。十二月，知州吳本傑乃就故址之南畔詳請築壘，四圍各寬三十丈。
　　臺灣海防廳：舊在鹿耳門。雍正八年，移建臺南府治西定坊。光緒十一年裁。今廢。
　　淡水海防廳：原在竹塹士林莊。雍正二年，同知王汧建。乾隆二十一年，同知王錫縉移建於廳治。光緒元年，裁，暫充臺北府署。
　　澎湖海防廳：原巡檢署，在大山嶼西澳，康熙二十三年建。
　　北路理番廳：原在彰化縣治。乾隆五十三年，移鹿港。嘉慶二年，同知汪楠建於粟倉南畔。光緒九年，裁。
　　中路理番廳：在埔裏社大埔城。光緒四年，總兵吳光亮建。
　　基隆海防廳：原基隆通判署。
　　南雅理番廳：在大嵙崁莊，光緒二十年建。
　　噶瑪蘭通判署：在廳治東街。嘉慶十八年，通判翟淦建。光緒元年，改為宜蘭縣署。
　　基隆通判署：在廳治。光緒元年建。十三年，改為海防同知署。
　　卑南州同署：在卑南莊，寄治於安撫軍營內。
　　花蓮港州判署：未建。
　　安平縣署：原臺灣縣署，舊在臺南府治東安坊。乾隆十五年，知縣魯鼎梅移建鎮北坊。
　　典史署：在縣署之右。
　　鳳山縣署：原在舊城。康熙四十三年，知縣宋永清建。乾隆五十三年，移建今治埤頭街。
　　典史署：原在舊城，後移今治縣署之右。
　　嘉義縣署：原在佳里興。康熙四十三年，移駐今治。四十五年，攝縣事同知孫元衡建。乾隆二十七年，知縣衛克堉重建。
　　典史署：在縣署之右，雍正二年建。
　　恆春縣署：在縣治。光緒元年，知縣周有基建。
　　典史署：在縣署之右。
　　淡水縣署：在臺北府治，光緒四年建。
　　典史署：在縣署之右。
　　新竹縣署：在縣治，光緒元年建。
　　典史署：在縣署之右。
　　宜蘭縣署：原噶瑪蘭廳署。
　　典史署：在縣署之右。
　　臺灣縣署：在府治新莊仔莊，光緒十四年建。
　　典史署：在縣署之右。
　　彰化縣署：在縣治之中。雍正六年，知縣湯啟聲建。林爽文之役，燬。乾隆五十三年，知縣宋學灝重建。戴潮春之役，復燬。同治十二年，知縣孫繼祖再建。
　　典史署：在縣署之右。乾隆十二年，典史朱江重建。
　　雲林縣署：原斗六門巡檢署。
　　典史署：在縣署之右。
　　苗栗縣署：在縣治，光緒十四年建。
　　典史署：在縣署之右。
　　羅漢門縣丞署：乾隆二十七年建，五十四年改為巡檢署。
　　萬丹縣丞署：乾隆二十六年，移駐阿里港。
　　笨港縣丞署：原在笨港。雍正十一年，移建於頭厝。
　　下淡水縣丞署：原下淡水巡檢署。
　　頭圍縣丞署：嘉慶二十五年，縣丕朱懋移建於烏石港之南。
　　南投縣丞署：乾隆二十四年，縣丞張成器建。林爽文之役，燬。五十三年，縣丞徐英重建。
　　新莊縣丞署：乾隆五十五年建，後移駐艋舺。
　　大武隴巡檢署：康熙間建。
　　佳里興巡檢署：雍正十年建。
　　新港巡檢署：康熙間建。
　　斗六門巡檢署：乾隆二十六年建，後改為雲林縣署。
　　鹿仔港巡檢署：雍正六年建。
　　大甲巡檢署：嘉慶十四年建。
　　貓霧巡檢署：在犁頭店，雍正十年建。乾隆五十三年重建。今廢。
　　葫蘆墩巡檢署：光緒十一年建。
　　枋寮巡檢署：光緒元年建。
　　竹塹巡檢署：乾隆二十一年建。
　　八里坌巡檢署：雍正十一年建，乾隆十五年風災圮，移駐新莊。
　　羅漢門巡檢署：原縣丞署。
　　八罩巡檢署：光緒十一年建。
　　鎮守臺澎總兵官署：在臺南府治鎮北坊。康熙二十五年，總兵楊文魁建。乾隆五年，總兵何勉添築土城，高一丈一尺，周三百三十丈，闢東西兩門。
　　中營游擊署：在臺南府治鎮北坊。
　　左營游擊署：在臺南府治鎮北坊。光緒元年，移駐恆春。
　　右營游擊署：在臺南府治鎮北坊。光緒元年，裁。
　　城守營參將署：在臺南府治鎮北坊。
　　道標營都司署：原鎮標右營游擊署。
　　南路營參將署：在鳳山縣治。
　　北路營副將署：在彰化縣治縣署之東。雍正十一年建，乾隆五十三年重建。
　　噶瑪蘭營都司署：在宜蘭縣治。原守備署，嘉慶十八年，守備黃廷耀建。
　　鎮守澎湖水師總兵官署：在媽宮城內，原水師副將署。
　　左營游擊署：在媽宮城。
　　右營游擊署：在媽宮城。
　　安平水師副將署：在安平鎮，乾隆五年，副將王清建。
　　中營游擊署：在安平鎮。
　　左營游擊署：原在安平鎮。乾隆五十三年，移建鹿港北頭。六十年，燬，改建於土城內。
　　右營游擊署：在安平鎮。
　　艋舺水師參將署：在艋舺。原淡水營都司署，嘉慶十三年建。
　　全臺團練總局：在臺南府治。咸豐三年設。自後凡有軍事，則開辦焉。法人之役，臺北亦設，各廳縣皆設分局。
　　培元總局：光緒七年，臺灣道劉璈改團練總局為培元總局，仍委紳士理之，以辦地方公事。法人之役，復為團練。
　　全臺籌防總局：一在臺北府治，一在臺南府治，均光緒十年設，二十年復設。
　　保甲局：各府廳縣皆設，無事之時則辦冬防。
　　臺灣通商總局：在臺灣道署。咸豐九年設，以辦通商事務。光緒十三年，臺北亦設此局，歸布政使督辦。
　　全臺清賦總局：一在臺南府治，一在臺北府治，均光緒十二年設。各廳縣皆設分局，十八年事竣，裁撤。
　　全臺撫墾總局：在淡水縣轄大嵙崁。光緒十二年設。各地多設分局。
　　轉運局：在上海。光緒十年設，委蘇松太道辦之，以理臺灣軍械餉項轉運之事。
　　支應局：在臺北府治。光緒十一年設，由布政使督辦，而臺南設分局。
　　捐輸局：在臺北府治。光緒十一年設，由布政使督辦，而臺南設分局。
　　善後局：在臺北府治。光緒十二年設，由布政使督辦，以理戰後之事。
　　招墾局：光緒元年設於廈門、汕頭、香港，以辦閩粵人來臺開墾之事。
　　招商局：光緒十二年設於新嘉坡，以辦南洋華僑來臺經營之事。
　　鑄錢局：在臺南府治東安坊，康熙二十四年設，後裁。
　　官銀號：同治二年設於滬尾，以收解關稅。其後旗後、安平、雞籠以次開辦。
　　官銀局：在臺北府治，光緒十六年設。
　　臺南官票局：在臺南府治，光緒二十一年設。
　　法審局：在臺北撫署內，光緒十二年設。
　　官醫局：在臺北考棚內，光緒十二年設，十七年裁。
　　軍器局：在臺北大稻埕，光緒十一年八月設，翌年十月竣工，費款十二萬餘圓，以記名提督劉朝幹為總辦，聘德國工師以製軍器。
　　電報總局：在臺北府治，光緒十二年設，各地多設分局。
　　釐金總局：在臺北府治，由布政使督辦。先是通商之後，奏設釐金局於滬尾、安平，以徵各貨釐金。其後各處添設，計有三十八分局。
　　烙號局：同治五年設於滬尾、安平，以烙阿片之號，而徵其釐，歸道督辦，其後改由商人攬辦。
　　金沙局：在基隆廳轄瑞芳，光緒十七年設。而暖暖、六堵、七堵、四腳亭、頂雙溪各設分局。
　　腦磺總局：在臺北府治，光緒十三年設，由巡撫督辦。而大嵙崁、彰化、恆春、宜蘭各設分局。其外又設支局。十七年，改歸撫墾局兼辦。
　　煤務總局：在基隆，光緒五年設，聘用西人，以機器開採煤炭。
　　磺油局：在苗栗縣治，光緒十三年設，十七年裁。
　　鐵路總局：在臺北府治，光緒十三年設。
　　軍裝局：在臺北府治，光緒十一年設，而臺南設分局。
　　火藥局：在臺北大隆同莊，光緒十二年設；而臺南在小北門外。
　　水雷局：一在滬尾，一在基隆，均光緒十二年設。
　　硝藥局：在臺北大稻埕，光緒十二年設，歸軍器局兼辦，以自製火藥。
　　伐木局：在臺北大稻埕，光緒十二年設，歸軍器局兼辦，以機器切鋸材木，配售上海，並為鐵路枕木之用。
　　蠶桑局：在臺北大稻埕，光緒十六年設。
　　臺北通商局：在臺北東門外，光緒十三年設，以辦建築城內舖屋之事。
　　清道局：光緒十三年設。凡臺北及通商口岸各設一局，以清街道。十七年裁。
　　郵政總局：在臺北府治，光緒十四年設。各地多設分局。
　　通誌局：在臺北登瀛書院內，光緒十七年設。各廳縣皆設採訪局，以編纂臺灣通誌。
　　臺南樂局：在臺南府治奎樓內，由紳士辦之，以司文廟祀典，歲收租穀數千石。
