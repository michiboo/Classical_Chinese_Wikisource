　　連橫曰：禮，所以輔治者也。經國家，序人民，睦親疏，防禍亂，非禮莫行。故曰『道之以政，齊之以刑，民免而無恥；道之以德，齊之以禮，有恥且格。』臺灣為海上荒服，我延平郡王闢而治之，文德武功，震鑠區宇，其禮皆先王之禮也。至今二百數十年，而秉彝之性，歷劫不沒，此則禮意之存也。起而興之，是在君子。
　　詔至之時，總督遣官賚送。舟進鹿耳門，傳報。文武官具龍亭、綵輿、儀仗、鼓樂，至西門外接官亭迎接。恭捧詔書置於龍亭，文武官朝服北向跪迎，鼓樂前導，至萬壽宮。文武官東西立，賚送官南向立，贊唱排班，樂作，行三跪九叩禮。賚送官捧詔，讀詔官跪受，詣案前，宣讀。眾官跪聽畢，仍授賚送官，恭置龍亭，又行三跪九叩禮，以次退。詔交知府，分送各縣，宣讀頒佈。
　　立春之前，有司豫塑春牛、芒神，以桑柘布土為之。牛身高四尺，按四時也；長三尺有六寸，三百六十日也；自頭至尾凡八尺，八節也；尾一尺有二寸，十二時也。鞭用柳枝二尺有四寸，二十四氣也。牛色以本年為法。頭、耳、角用天干，身用地支，蹄、尾、腹用納音。籠頭以立春之日干為色。用桑木。索孟日用麻，仲日用薴，季日用絲。造牛之土，以冬至後辰日於歲德之方取之。芒神身高三尺有六寸，一年三百六十日也。服以立春之日支受剋為衣色，剋衣為帶色。髻以立春之日納音為法，罨耳以時為法，鞋蔥行纏亦以納音為法，老少以本年為法。塑成置於東郊之春牛亭。先期一日，府、廳、縣各率屬，盛服鳴騶而至，贊導至位前。就位，上香鞠躬拜。獻爵三，讀祝，再拜。禮畢，簪花飲酒，屬官先行，長官次之。迎至府、廳、縣頭門之外。春牛南向，芒神西向。是日清晨刑牲設醴，府、廳、縣各率屬朝服，贊導至位前。就位，鞠躬拜，獻爵三，讀祝，再拜興。至春牛之前，各官執綵仗，左右立，長官擊鼓，次各擊牛三，揖。至芒神前又揖而退。是為鞭春之禮。
　　直省各府、州、縣均於東郊建先農壇，高二尺有一寸，寬二丈五尺，祀先農。旁置耤田，備農具黑牛，擇土宜之穀貯之。以農人二，免其役，給口糧，使耕之。仲春之日，有司先期齋沐。至日，文武官率屬朝服致祭。帛一、羊豕一、鉶一、簠一、簋一、籩四、豆四，行三跪九叩禮。畢，易服，知府秉耒，佐執青箱，知縣播種。其在州縣，則知州、知縣秉耒，佐執青箱播種。耆老一人牽牛，兩農扶犁，九推九返，農夫終畝。既畢，朝服，率耆老農夫望闕謝恩，行三跪九叩禮。耤田之穀，以供祭祀，重農也。
　　府州縣皆建社稷壇。府稱府社之神、府稷之神、為紅牌金字。壇制：坐南向北，高三尺，方廣各二丈有五尺，四出，陛各三級。歲以春秋仲月上戊致祭。主祭官先期三日齋戒。將祭之前一日，省牲治器，除壇上下，設幕次中門，宿焉。祭日夙興，執事者陳禮器，設社位於稷之東，各列羊豕一、帛一、鉶一、簠二、簋二、籩四、豆四，主祭官祭服行禮，如儀而退，納主於城隍之廟。風雲雷雨、山川、城隍同壇，在社稷之右，亦以春秋仲月致祭。壇高二尺五寸，方廣各二丈有五尺，陛四出，南向五級，餘各三級。雍正二年，奏准風雲雷雨之神居中、山川左、城隍右，禮與社稷同。各以府州縣為主祭，武官陪祭。祭畢，納主於城隍之廟。
　　永曆二十年春，文廟成，延平郡王經親行釋菜之禮。歸清以後，康熙二十四年，巡道周昌、知府蔣毓英重建，是為府學。三十九年，巡道王之麟建明倫堂。自是以後，各府、縣皆建文廟，尊先師也。每歲春秋二仲上丁之日，恭行釋菜之禮。先期三日，地方官齋沐停刑。將祭之前一日，習儀於明倫堂，省牲治器。四鼓齊集，執事者各司其事。文官為主祭，武官陪祭。先祭崇聖祠，禮畢，祭孔子，祀以太牢，舞六佾，以復聖顏子、宗聖曾子、述聖子思子、亞望孟子配。祭官各就位，啟扉，迎神，舞佾，樂奏咸平之章，行三跪九叩禮，興，樂止。行初獻禮：主祭官詣盥洗所，次詣酒尊所，至神位前，樂奏寧平之章，主祭官跪，皆跪，奠帛，獻爵，叩首，興。跪，讀祝，樂止，行三叩禮，復位。行亞獻禮：樂奏和平之章，畢，復位。行三獻禮：樂奏永平之章，畢，復位。飲福受胙，叩首，興，復位。各官皆行三跪九叩禮，興。徹饌：樂奏咸平之章。送神：各官俱行三跪九叩禮，興。讀祝者捧祝，司帛者捧帛，各詣燎所，望燎，偃佾，止樂，以次退。
　　纛，大旗也。臺灣鎮為掛印總兵，統率師干，權在閫外。每年霜降之前一日，鎮標城守各營將士，盛裝鎧仗，迎纛於北門外之較場，張幕駐軍。翌日黎明，陳兵致祭，祀以羊豕，獻帛酹酒，三獻而畢。揚旗鳴砲，以寓秋獼之禮。薄暮，束裝入城，歸纛於廟，各營皆然。
　　督撫巡臺之時，奉旨閱操。先期，總兵檄召各營，駐較場左右。至日，督撫蒞場，立於演武廳之中。總兵以下皆執櫜鞬之儀，督撫辭焉。行裝入謁，禮畢。總兵下令開操，為兩軍攻擊之狀，考其優劣，犒以牛酒。副參以下，戎裝佩劍，送迎如禮。督撫回轅，各營亦拔隊歸。
　　鄉黨士女，有孝於父母、友於兄弟、守節勵烈者，縉紳列其事，狀於教官，鄰里為之保。教官告之有司，有司詳之督撫，乃具奏。禮部詳覆，下旨旌表，賜帑二十兩建坊，入祀。有司造其家，鄰里以為光，各具賀。祭之日，教官率縉紳行禮，子弟衣冠入拜，恭錄恩旨，藏於家。又有壽躋期頤，一產三子，為國之瑞，以至急公樂善者，亦各賜匾錫物，昭示後人。旌表之禮，以勸善也。
　　鄉飲之禮尚矣。漢制饗三老於太學，所以教孝。順治初，詔令京府直省各州縣每歲以正月望日、十月朔日各於儒學行鄉飲酒之禮。先日，執事者陳設禮堂，司正習禮。黎明，宰牲治饌，主席率僚屬司正至，遣伻速賓僎。比至，執事報曰：『賓至。』主席迎於庠門之外。賓西行，三讓三揖，而後升堂。東西立，各拜，就坐。執事者又報曰：『僎至。』主席又迎如前禮。已而介至，各就坐。執事者告司正揚觶。司正由西階升，詣堂中，北向立。賓僎以下皆立。司正揖，賓僎皆揖。執事者以觶酌酒，授司正。司正舉酒曰：『恭維朝廷，率由舊章，敦崇禮教，舉行鄉飲。非為飲食，凡我長幼，各相勸勉。為臣盡忠，為子盡孝，長幼有序，兄友弟恭；內睦宗族，外和鄉里，無或廢墜，以忝所生。』讀畢，司正飲酒，以觶授執事。司正賓僎皆揖，就坐。執事者舉律案於堂中，讀律者詣案前，北向立，眾皆立，行禮如前。既畢，徹案。供饌賓前，次僎，次介，次主。賓主乃起，北向立。執事者酌酒授主，主詣賓前，置席上，稍退，兩拜。賓答拜。執事者又酌酒授主，詣僎前，如前禮。於是賓起酬酒，僎從。執事者酌酒授賓，賓詣主前，置席上，如前禮。介三賓三僎以次酌酒，舉爵飲。供湯，復酌酒。三品畢，徹饌。賓主起。僎主僚屬居東，賓介三賓等居西，兩拜訖，送賓出門，東西行，三揖而退。凡鄉飲酒，主以府、州、縣為之，位於東南。賓以致仕之紳為之，位於西北。僎以鄉黨年高有德之人，位於東北。介以次長，位於西南。三賓以賓之次者為之，位於賓主介僎之間。眾賓序齒，僚屬序爵。正以教職為之，執事者以老生為之。凡有違犯科條者，不許於良善之席。違者罪以違制。敢有喧嘩失禮者，揚觶以禮責之。然臺灣久已不行，但存其制而已。
　　傳曰：『國之大事，在祀與戎。』是故法施於民則祀之，以死勤事則祀之，以勞定國則祀之，能禦大災則祀之，能捍大患則祀之。非是族也，不在祀典。臺灣為荒服之地，鄭氏之時，始建文廟，尊先師也。清代因之，復祀武廟，崇武德也。若夫山川社稷之壇，城隍祝融之廟，名宦義民之祠，凡屬禦災捍患者，俎豆馨香，鼚鼓軒舞，其禮重矣。延平郡王為臺烈祖，精忠大義，沒而為神，臺人祀之。同治十三年冬，欽差大臣沈葆楨奏請建祠賜謚，以明季諸臣配。功德在民，敻乎尚矣！是篇所載，皆在祀典之列。若夫叢祠薄祭，則缺如焉。
　　社稷壇：在府治東安坊，舊為永康里。康熙五十年，巡道陳璸建。
　　風雲雷雨山川壇：在府治東安坊。康熙五十年，巡道陳璸建。
　　先農壇：在府治東門外長興里。雍正五年，知縣張廷琰建。
　　文廟：在府治寧南坊。鄭氏之時所建，祀先師孔子。康熙二十四年，臺廈道周昌、知府蔣毓英改建，中為大成殿，東西兩廡配祀先賢先儒。前為戟門、為欞星門、為泮池，後為崇聖祠。三十九年，臺廈道王之麟建明倫堂堂於殿左。五十一年，巡道陳璸建名宦、鄉賢兩祠。五十七年，知府王珍移泮池以欞星門之外。乾隆十四年，廩生侯世輝等捐資改建，正殿居中，左右為兩廡，前為大成門，又前為欞星門、為泮池，後為崇聖祠，左右為禮樂庫、典籍庫。門之左右為名宦祠，鄉賢祠。門外之左為禮門，右為義路。又外為大成坊、泮宮坊。廟左為明倫堂。又左為朱子祠。後為文昌閣。並鑄祭器、樂器。規制完備。
　　武廟：在府治鎮北坊。永曆二十二年，鄭氏建，祀漢忠義侯關羽。中有寧靖王手書之額，題曰：『亙古一人。』康熙二十九年，巡道王效宗修，有碑記在廟中。雍正五年，詔以春秋仲月上戊致祭，用太牢，樂舞八佾，追封三代，後殿為三代祠。此外，在坊里者，列於宗教志中。
　　天后宮：在府治西定坊，為明寧靖王故宅，康熙二十三年，靖海將軍施琅建，內有施琅紀功碑。五十九年，列入祀典。歲以春秋仲月致祭。乾隆五年，鎮標游擊石良臣於後殿增建左右廳，以右廳祀總兵張玉麟。四十三年，知府蔣元樞修，有碑記在廟中。其後疊修。臺灣奉祀天后甚多，其在坊里不列祀典者，載於宗教志中。
　　府城隍廟：在東安坊府署之右，永曆二十三年，鄭氏建。康熙二十五年，修。乾隆二十四年，知府覺羅四明重修，增建兩廡戲臺，有碑記在廟中。四十二年，知府蔣元樞復修。
　　龍神廟：在寧南坊。康熙五十五年，巡道梁文科建。
　　田祖廟：在鎮北坊。康熙五十五年，巡道梁文科建。而鄭氏所建者，一在廣儲西里，一在保大西里，今圮。
　　倉神廟：在鎮北坊。雍正十年，知縣林興泗建。
　　風神廟：在西門外。乾隆四年，巡道鄂善建。
　　火神廟：在小南門外。康熙四十七年，鳳山知縣宋永清建。
　　海神廟：在鎮北坊，為赤崁樓故址。光緒十二年建。
　　五子祠：在鎮北坊蓬壺書院之內，祀宋關閩濂洛五子。光緒十二年，知縣沈受謙建。
　　朱子祠：在府學之左。康熙五十一年，巡道陳璸建，歲以春秋仲月致祭。
　　文昌祠：在東安坊。歲以春秋仲月致祭。
　　名宦祠：在文廟欞星門之左。
　　鄉賢祠：在文廟欞星門之右。
　　孝悌祠：在府學之右。
　　節孝祠：原在鎮北坊。雍正元年，奉旨建，祀烈女，節婦。後改建於府學之右。
　　旌義祠：在鎮北坊。乾隆五十三年，知府楊廷理建，祀林爽文之役陣沒義民，歲時致祭。嘉慶十年蔡牽之役，附祀者二十有七人。
　　府厲壇：在小北門外。為康熙辛丑死事臺協水師游擊游崇功棲神之所。前為地藏庵。雍正元年，巡道陳大輦建。祠有司議舉厲祀，則於其地以行，名為北壇。歲以清明、七月望日、十月朔日致祭。先牒本府城隍設位於壇之上，祀以羊豕，下設無祀鬼神之位，陳牲焚楮，以妥其靈。乾隆十一年，知縣魯鼎梅修。三十七年，巡道奇寵格重修，有記。縣為附郭，不別為壇。
　　延平郡王祠：在東安坊。永曆間，郡人建，稱開山王廟。乾隆間，邑人何燦鳩資重建。同治十三年冬十月，欽差大臣沈葆楨奏請建祠列祀，春秋二仲，有司致祭。中祀延平郡王，東西兩廡，以明季諸臣配，後殿中祀翁太妃，左為寧靖王祠，右為監國世子祠。
　　施將軍祠：在寧南坊檨子林。康熙二十五年，郡人建，祀靖海將軍施琅。五十九年，地震圮。
　　吳將軍祠：在東安坊。康熙二十六年，郡人建，祀總兵吳英，欽賜『作萬人敵』之額。祠後有樓曰仰止。乾隆五十三年，知府楊廷理修。後改為吳氏家廟。今圮。
　　衛公祠：在東安坊府城隍廟。康熙四十六年建，祀臺灣府知府衛臺揆。
　　吳公祠：在西定坊關帝廟右。雍正七年建，祀臺廈道吳昌祚。
　　蔣公祠：在鎮北坊真武廟後。康熙三十年建，祀臺灣府知府蔣敏英。
　　高公祠：原在鎮北坊關帝廟左，康熙三十三年建，祀臺廈道高拱乾，後移於寧南坊。
　　靳公祠：在東安坊。康熙三十六年，祀臺灣府知府靳治揚，後圮。
　　洪公祠：在東安坊。同治二年奏建，祀臺灣道洪毓琛。
　　游將軍祠：在小北門外厲壇後。雍正元年建，祀水師游擊游崇功。
　　王公祠：在東安坊清水寺街。光緒元年奏建，祀提督王德成。
　　五忠祠：在安平鎮水師協署之左。雍正五年，水師副將陳炯倫建，祀水師副將許雲、游擊游崇功、千總林文煌、趙奇奉、把總李茂吉。
　　功臣祠：在寧南坊文廟之南，向西。乾隆五十三年敕建，供林爽文之役平臺功臣牌位，則大將軍太子太保大學士貝子公福康安、參贊大臣超勇公海蘭察、成都將軍鄂輝、護軍統領舒亮、護軍統領普爾普、閩浙總督李侍堯、福建巡撫徐嗣曾等三十人。棟宇崔巍，地亦寬敞，有御碑八方，高各丈餘，下承贔屭，鐫御製平臺及諸功臣贊滿漢文各四，上覆以亭。又有一碑立於中，刻詩一首，字大徑寸。文曰：『
命於臺灣建福康安等功臣生祠，詩以誌事：三月成功速且奇，紀勳合與建生祠。垂斯琬琰忠明著，消彼萑苻志默移。臺地恆期樂民業，海隅不復動王師。曰為曰毀似殊致〈（近來以各省建立生祠，最為欺世盜名惡習，因令嚴行飭禁，並將現有者皆令毀棄。若今特命臺灣建立福康安等生祠，實因臺灣當逆匪肆逆以來，荼毒生靈，無慮數萬，福康安等於三月之內，掃蕩無遺，全部之民，咸登衽席。此其勳績固實有可紀，且令奸頑之徒觸目驚心，亦可以潛消狼戾。是此舉似與前此之禁毀雖相殊，而崇實斥虛之意則原相同，孰能橫議？且以勵大小諸臣，果能實心為國愛民、確有美政者，原不禁其立生祠也。）〉，崇實斥虛意在茲。』旁譯滿文。道光二年，飭臺灣縣學教諭鄭兼才、訓導王承緯監修，今漸傾圮。
　　昭忠祠：原在縣學之左。雍正元年敕建，祀臺灣鎮總兵歐陽凱等，後圮。嘉慶七年，奉敕再建，附於功臣祠之側。十一年，乃設位以祭。道光元年，巡道葉始將康熙以來殉難官弁兵丁一律入祀。十三年，巡道徐宗幹、知府裕鐸率紳士等重修，立牌祀之。光緒十四年，改建於右營埔。
　　縣文廟：在東安坊，是為縣學。康熙二十三年，知縣沈朝聘建。中為大成殿、東西兩廡，前為大成門，後為崇聖祠。四十二年，知縣陳璸增建明倫堂於殿右。五十四年，巡道陳璸改建崇聖祠，以左為名宦祠、右為鄉賢祠。雍正十二年，貢生陳應魁建欞星門於泮池之前。乾隆十五年，廩生侯世輝等捐資重建大成門，左為忠義祠，右為孝悌祠。
　　縣城隍廟：在鎮北坊。康熙五十年，知縣張宏建。乾隆十年，知縣李閶權修，有記。嘉慶十二年，知縣薛志亮乃廣其規，建兩廊。而安平鎮亦有城隍廟，乾隆十四年，水師副將沈廷耀建。五十年，副將丁朝雄修。自後疊修。
　　社稷壇：在縣治東南，康熙二十四年建。
　　風雲雷雨山川壇：在縣治東南，康熙二十四年建。
　　先農壇：在縣治東南，雍正五年建。
　　文廟：舊在縣治西門內。康熙四十五年，署知縣孫元衡建。乾隆十八年，知縣徐德峻改建於西門外。中為大成殿、東西兩廡，前為戟門，又前為欞星門，後為崇聖祠。
　　武廟：在縣署東北隅，康熙五十二年，參將翁國禎建。
　　天后宮：在縣署之左，康熙五十六年，知縣周鍾瑄募建。
　　城隍廟：在縣署之左，康熙二十四年建。
　　邑厲壇：在縣治東北，康熙二十四年建。
　　名宦祠：在文廟之內。
　　鄉賢祠：在文廟之內。
　　忠義孝悌祠：在文廟之內，雍正元年奉旨建。
　　烈女節婦祠：在文廟之旁，雍正元年奉旨建。
　　羅將軍祠：在縣治東門之內，雍正二年奏建，祀北路營參將羅萬倉。
　　社稷壇：在舊縣治北門。
　　風雲雷雨山川壇：在舊縣治北門。
　　先農壇：在舊縣治東門外。
　　文廟：在舊縣治北門外。康熙二十三年，知縣楊芳聲建。中為大殿、東西兩廡，前為戟門，又前為欞星門，後為崇聖祠。四十三年，知縣宋永清重建。
　　武廟：在舊縣治東門內，雍正五年，知縣蕭震建。
　　天后宮：在舊縣治龜山之頂，康熙二十二年奉旨建。乾隆二十七年，知縣王瑛曾重建。
　　八蜡祠：在舊縣治龜山之北，康熙四十五年，知縣宋永清建。
　　城隍廟：在舊縣治北門外，嘉慶十九年，改建於今治縣署之東。
　　邑厲壇：一在舊縣治北門外，一在下淡水。康熙五十八年，知縣李丕煜建。
　　名宦祠：在文廟之內。
　　鄉賢祠：在文廟之內。
　　忠義孝悌祠：在文廟之左，雍正元年奉旨建。
　　烈女節婦祠：在舊縣治北門，雍正元年奉旨建。
　　曹公祠：在今治鳳儀書院內之東，咸豐十年建，祀前鳳山知縣曹瑾。
　　昭忠祠：在縣城外，光緒三年敕建，祀開山殉難之提督王德成、張光亮、李常孚、總兵胡國恆、福建候補道田勤生等，鳳陽柳銘撰碑，在祠中。
　　社稷壇、風雲雷雨山川壇、先農壇：均未建。
　　文廟：在城外猴洞山上。光緒十二年，知縣周有基建。中為大成殿、為兩廡，前為欞星門，後為崇聖祠，左為明倫堂，右為學廨。
　　武廟
　　天后宮
　　城隍廟
　　邑厲壇
　　社稷壇、風雲雷雨山川壇、先農壇：均未建。
　　文廟：在文澳。
　　武廟：舊在媽宮澳之西，乾隆三十一年，通判胡建偉修，今圮。光緒元年，水師副將吳奇勳改建於紅木埕，法人之役被毀。十七年三月，總兵吳宏洛倡捐重建。
　　城隍廟：一在文澳舊廳署之東，咸豐元年，署典史呂純孝重修，規模不大。一在媽宮城內，乾隆四十四年，通判謝維祺捐建，有碑記；自後續修。光緒十一年亂後，通判程邦基飭紳士黃濟時等重修。
　　程朱祠：在城內，光緒十一年，通判程邦基建。十九年，紳士蔡玉成等捐資於祠之左建文昌閣，右築講壇。以書院距城稍遠，以此為諸生講學之所。二十年夏竣工。
　　文昌祠：在文石書院之後，乾隆三十一年建。光緒元年，紳士蔡玉成等重建，有碑記。
　　天后宮：在媽宮澳，萬曆間建。康熙二十二年，靖海將軍施琅攻克澎湖，以為神佑，奏請加封，遣官致祭，鐫文廟中。
　　風神廟：在媽宮澳城隍廟東。乾隆五十五年，通判王慶奎、水師副將黃象新等捐建。光緒七年，都司郁文勝重建。
　　龍王廟：在媽宮澳觀音亭之東。道光六年，通判蔣鏞、水師副將孫得發等捐建。
　　施將軍祠：在媽宮澳。康熙二十四年，人民合建，祀靖海將軍施琅。道光六年，通判蔣鏞籌款生息，祔祀在澎殉難文武官員，春秋致祭。
　　昭忠祠：在媽宮澳。光緒四年十二月，副將吳奇勳等倡建，祀同治元年之役協營各標調赴臺灣弁兵助勦陣沒者，則署左營守備蔡安邦等暨兵丁一百三十四名。
　　武忠祠：在媽宮澳協署之西，建置無考。乾隆五十六年，護理水師副將黃象新等捐修。
　　胡公祠：在文石書院內，祀通判胡建偉等。
　　節孝祠：在天后宮之西。道光十八年，署通判魏彥儀建，春秋致祭。光緒五年，媽宮澳商戶黃學周、黃鶴年重修。
　　社稷壇：在府治東南，光緒十四年建。
　　飛雲雷雨山川壇：在府治東南，光緒十四年建。
　　先農壇：在府治東門外，光緒十四年建。
　　文廟：在府治文武街，光緒十四年建。
　　武廟：在文廟之左，光緒十四年建。
　　天后宮：在府治府後街，光緒十四年建。
　　府城隍廟：在府治撫臺衙後，光緒十四年建。
　　縣城隍廟：附於府城隍廟之內。
　　厲壇：在府治北門外，光緒十四年建。
　　名宦祠：在文廟欞星門之左。
　　鄉賢祠：在文廟欞星門之右。
　　忠義孝悌祠
　　烈女節婦祠
　　社稷壇：在縣治東門外，道光九年，同知李慎彝建。
　　山川壇：在縣治東門外，道光九年，同知李慎彝建。
　　先農壇：在縣治東門外，道光九年，同知李慎彝建。
　　田祖祠：舊在南門內，乾隆三十四年，同知宋應麟建。道光九年，同知李慎彝移於先農壇之右。
　　龍神祠：在縣治南門內，乾隆三十四年，同知宋應麟建。
　　風雲雷雨壇：未建。道光九年，同知李慎彝始設神位，附祀於龍王祠。
　　文廟：在縣治東門內。嘉慶二十二年，同知張學溥建。道光四年，同知吳性誠乃竣成之。中為大成殿，東西兩廡，後為崇聖祠，左為明倫堂。
　　武廟：在縣治南門大街。乾隆四十一年，同知王右弼倡建。同治十年，邑人重修。
　　文昌祠：在文廟之左。嘉慶八年，同知胡應魁建。
　　天后宮：在縣治西門內。乾隆十三年，邑人陳玉友捐建。四十二年，同知王右弼修之。
　　城隍廟：在縣署之右。乾隆十三年，同知曾曰瑛建。
　　邑厲壇：在縣治北門外水田街。嘉慶九年，同知胡應魁建。
　　火神廟：在縣治試院之左。光緒十三年，知縣方祖蔭建。
　　名宦祠：在文廟之左。道光九年，同知李慎彝建。
　　鄉賢祠：在文廟之左，道光十三年奏建。
　　昭忠祠：在文廟之左，道光十三年奏建。
　　節孝祠：在文廟之左，道光九年，同知李慎彝建。光緒十七年改建。
　　孝友祠：在文廟之左，道光九年，同知李慎彝建。光緒十七年，移祀於節孝祠。
　　德政祠：在明志書院之左，舊為敬業堂。咸豐七年，紳士許超英等改祀同知曹謹、曹士桂，後又祀同知袁秉義、薛志亮、李慎彝、婁雲等。
　　社稷壇：在縣治南門外，嘉慶十七年，通判翟淦建。
　　風雲雷雨山川壇：在縣治南門外，嘉慶十八年，通判翟淦建。
　　先農壇：在縣治南門外，嘉慶十七年，通判翟淦建。
　　文廟：在縣治。光緒二年，進士楊士芳、舉人李望洋等捐建。中為大成殿、東西兩廡，後為
　　　崇聖祠。
　　武廟：在縣治西門。嘉慶十三年，居民原祀於米市街，二十三年，文昌宮落成，通判高大鏞移祀於宮之前殿。
　　文昌宮：在縣治西門。嘉慶二十三年通判高大鏞倡建，前殿祀漢忠義侯，後殿祀文昌。
　　天后宮：在縣治之南。嘉慶十二年，官民合建。
　　城隍廟：在縣治西街。嘉慶十八年，官民合建。
　　火神廟：在縣署之右。嘉慶二十五年，官民合建。
　　神祇壇：即邑厲壇，在縣治南門外。嘉慶十七年，通判翟淦建。
　　名宦祠：在文廟之內。
　　鄉賢祠：在文廟之內。
　　忠義孝悌祠。
　　烈女節婦祠。
　　楊公祠：在文昌宮之右，供開蘭官長楊廷理七人祿位。
　　社稷壇、風雲雷雨山川壇、先農壇：均未建。
　　昭忠祠：在廳治。光緒十九年，巡撫邵友濂建，祀十二年討番病沒陣亡兵勇，友濂題額，文曰『俎豆同榮。』
　　社壇：在府治東門外，光緒十五年建。
　　風雲雷雨山川壇：在府治東門外，光緒十五年建。
　　先農壇：在府治南門外，光緒十五年建。
　　文廟：在府治小北門內，光緒十五年建。中為大成殿、東西兩廡，後為崇聖祠，左為明倫堂，右為學廨。
　　天后宮：在府治大墩街。
　　府城隍廟：在府治新莊，光緒十五年建。
　　厲壇：在府治北門外，光緒十五年建。
　　名宦祠：在文廟欞星門之左。
　　鄉賢祠：在文廟欞星門之右。
　　林剛愍公祠：在府治田中。光緒十五年，巡撫劉銘傳據全臺紳士奏建，祀福建陸路提督林文察。
　　社稷壇：在縣治東門外，雍正二年建。
　　風雲雷雨山川壇：在縣治東門外，雍正二年建。
　　先農壇：在縣治南門外，雍正二年建。
　　文廟：在縣治東門內，雍正四年，知縣張鎬建。中為大成殿、東西兩廡，後為崇聖祠，右為明倫堂，後為學廨。乾隆五十一年，明倫堂、學廨燬於亂。嘉慶二年，歲貢鄭士模捐修未竣；十六年，知縣楊桂森乃成之，改建明倫堂於廟左。
　　武廟：在縣治南門內。雍正十三年，知縣秦士望捐建。嘉慶五年，知縣胡應魁移建於同知舊署。
　　文昌祠：在縣治文廟西畔。嘉慶二十一年，知縣吳性誠建；而縣轄鹿港、西螺、北斗、員林、大肚、犁頭店、牛罵頭等處人士，亦各自建。
　　天后宮：一在縣治北門內協署之後，乾隆三年，北路營副將靳光瀚建。一在東門內，乾隆十三年，知縣陸廣霖建。一在鹿港海隅，乾隆五十五年，大將軍福康安建。
　　城隍廟：在縣治東門內，雍正十一年，知縣秦士望建。
　　龍神廟：在縣治南門內，嘉慶八年，知縣曹世駿建。
　　邑厲壇：在縣治北門外，乾隆三十五年，北路理番同知李本楠捐建。
　　名宦祠：在文廟崇聖祠之左，道光十年，知縣託克通阿與邑紳捐建。
　　鄉賢祠：在文廟崇聖祠之右，與名宦祠同建。
　　忠烈祠：在縣治西門內，道光二年，知縣吳性誠捐建，祀林、陳、蔡三役殉難文武官兵。
　　節孝祠：在縣治東門內，建省之後，合祀臺、彰、雲、苗四邑節婦孝子。
　　朱公祠：在縣治西門內，光緒十五年，巡撫劉銘傳奏建，祀提督朱煥明，為戴案義民祠之址。
　　義民祠：在縣治西門內，乾隆五十五年建，祀林爽文之役殉難義民。
　　十八義民祠：在縣治西門外。先是雍正十年春，大甲西社番林武力作亂，總兵呂瑞麟率兵討，累戰弗克，番益猖獗，恣焚殺，縣治戒嚴，淡水同知張宏章適率鄉勇巡莊，過阿束社，番突襲之，幾不得脫。鄰近粵人方負耒出，見而大呼，眾爭至，與番鬥，宏章乃免，死者十八人，曰黃仕遠、黃展期、陳世英、陳世亮、湯邦連、湯仕麟、李伯壽、李任淑、賴德旺、劉志瑞、吳伴雲、謝仕德、江運德、廖時雨、盧俊德、張啟寧、周潮德、林東伯。越日，鄉人葬之西門外，題曰「十八義民之墓」。已而番平，大府上其事，下旨嘉許賜祭，各發銀五十兩，飭有司購地建祠，春秋肸蠁，以旌其義。
　　社稷壇、風雲雷雨山川壇、先農壇：均未建。
　　文廟：未建，光緒十五年，暫就文昌祠奉祀孔子。
　　武廟
　　城隍廟：原在舊治。光緒十四年，知縣陳世烈建，後移今治，暫蓋竹屋。
　　厲壇：在縣治南門外，光緒十年建。
　　朝天宮：在縣轄大槺榔東堡北港街，祀天后，廟宇巍峨，人民信仰。先是康熙年間，僧樹璧自湄州奉神像來，結廬祀之，香火日盛。雍正八年，乃建廟。乾隆十六年，笨港縣丞薛肇廣、貢生陳瑞玉等捐資修之，以三十八年十月起工，翌年九月落成，費款一萬五千圓。道光十七年，子爵王得祿以平定海寇之役，為神顯祐，奏列祀典，敕賜「神昭海表」之額，命江安十郡儲糧道王朝偏代祭。咸豐五年重修。
　　義民祠：在縣轄北港街。林爽文之役，街民固守拒戰，死者百零八人。高宗手書「旌義」二字，刻石建亭，號旌義亭。尋於亭後建義民祠以祀。
　　昭忠祠：在縣治西南。道光十三年奉旨建，祀張丙之亂殉難官員兵民等，則贈知府銜方振聲、贈游擊馬步衢、贈都司陳玉成等。光緒十四年，斗六鹽館委員葉大鏞監修，以荖葉稅為祭費。
　　將軍廟：在都司署內，祀二十四將軍。後楹祀臺灣鎮總兵林向榮。光緒四年，都司淩定國修。
　　文昌祠：在縣治，同治七年建。又一在林圯埔街，光緒二十年重修。
　　社稷壇、風雲雷雨山川壇、先農壇：均未建。
　　文廟：未建，光緒十五年，暫就文昌祠奉祀孔子。
　　武廟
　　城隍廟：在縣治。
　　社稷壇、風雲雷雨山川壇、先農壇：均未建。
　　天后宮：在卑南馬蘭街。光緒十五年，統領張兆連建。先是兆連詳請巡撫奏請賜給匾額。十七年，卑南大麻里各社正副社長及通事等捐銀七百五十圓，購置田園，以為祀費。
　　昭忠祠：在卑南寶桑海濱。光緒七年，同知袁聞柝建。十四年，番亂被燬。十八年，重建於鰲魚山。
