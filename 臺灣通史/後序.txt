
　　雅堂夫子既作《臺灣通史》，將付剞劂，璈讀而喜之。已而歎曰：嗟乎！夫子之心苦矣，夫子之志亦大矣。始璈來歸之時，夫子方弱冠，閉戶讀書，不與外事。既而出任報務，伸紙吮毫，縱橫議論。又以其餘力網羅舊籍，旁證新書，欲撰《臺灣通史》，以詔之世，顧時猶未遑也。越數年，去之廈門，游南嶠，鼓吹擯滿，瀕於危者數矣。事挫而歸，歸而再任報務，復欲以其餘力撰《通史》。每有所得，輙投之篋，而時又未遑也。中華民國既建之年，夫子矍然起，慨然行，以家事相屬，長揖而去。遂歷禹域，入燕京，出萬里長城，徘徊塞上。倦遊而歸，歸而復任報務，茶餘飯後，每顧而語曰：「吾平生有兩大事，其一已成而《通史》未就，吾其何以對我臺灣？」於是發篋出書，積稿盈尺，遂整齊之，每至夜闌始息。如是三年而書成，又二年而後付梓。嗟乎！夫子之心苦矣，夫子之志亦大矣。臺自開闢以來，三百餘載，無人能為此書，而今日三百餘萬人，又無人肯為此書。而夫子乃毅然為之，抱其艱貞，不辭勞瘁，一若冥冥在上有神鑒臨之者，而今亦可以自慰矣。然而夫子之念未已也，經綸道術，煥發文章，璈當日侍其旁，以讀他時之新著。
　　大正庚申元夜歸連門沈璈少雲氏敘於稻江之棠雲閣
