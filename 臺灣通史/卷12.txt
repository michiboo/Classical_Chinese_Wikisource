
　　連橫曰：余聞之老者曰：道亡而後有德，德亡而後有仁，仁亡而後有義，義亡而後有禮，禮亡而後有法，法亡而後有刑。是刑者固不得已而用之也。人處一國之中，相生相養，相愛相親，固不能湣然而無爭。爭則強者勝而弱者敗，貴者伸而賤者抑。不平之氣，鬱於國中，而亂作矣。是故聖人作刑以威之，使之相戒而勿犯，然後能得其平，而民無邪心。故曰：刑以止刑。然而法者禁於已然之後，而禮者施於未然之前，故禮之為用也微，而法之為用也顯。微則用遠而效著，顯則用久而弊生。故曰：道之以政，齊之以刑，民免而無恥；道之以德，齊之以禮，有恥且格。烏乎！世非渾穆，人非狉榛，其能無法以相守哉？唯在善惡而已。
　　臺灣為荒服之地，我先民之來居聚者，耕漁並耦，無詐無虞，出入相友，守望相助，疾病相扶持，但有鄉約，而無國法，固不知其幾何世也。及明之季，荷蘭入處，布政施教，始以其法頒之臺灣，所謂屬地之法也。其賤乃不得與齊民齒。荷人以此法頒之爪哇，且以行之臺灣。土番睍睍伈伈，受其約束，莫敢支吾。而郭懷一則憤其暴而欲逐之，事雖不成、死者相繼，而積怨日深，內訌不息。鄭師一至，而荷人且敗走矣。
　　延平郡王鄭成功既克臺灣，養銳待時，與民休息，而立法嚴，犯者無赦。諸將以為立國之初，宜用寬典。王不可。初，王在思明，設刑官以理訟獄，遵用明律。又設行軍司馬以理軍政。王之治軍，信賞必罰，眾莫敢犯。永曆十年，左先鋒鎮蘇茂敗績揭陽，王以其私縱施琅也，今又失律，命文武議罪，斬之。然茂建功多，諸將或以為過。王乃自為文祭之曰：『王恢非不忠於漢，然誤國家之計，雖武帝不能為之赦；馬謖非無功於蜀，然違三軍之令，雖武侯不能為之解。國無私法，余敢私恩？斷不敢以私恩而廢國法。今行國法而廢私恩，眷言酬之，神其格之。』諸將聞之乃服。及克臺後，任賢使能，詢民疾苦，民亦守法奉公，上下輯睦，奸宄不生，而訟獄幾息矣。經立，遵用成法，民樂其業。閩粵之人，至者日多，盡力農功，相安無事。及經西伐，委政陳永華，以元子克臧監國。克臧明毅果斷，親貴畏憚，而永華又輔相之，興利祛弊，民歸其德。臺灣之人，以是大集。
　　清朝得臺之後，頒行清律。清律之制，始於順治三年。入關未久，多沿明律，康、雍兩朝時有修改，及乾隆而大備，所謂大清律例者也。內分六律：一曰吏律，二曰戶律，三曰禮律，四曰兵律，五曰刑律，六曰工律，凡四百三十六款，千數百條；五刑：一曰笞，二曰杖，二曰徒，四曰流，五曰死；十惡：一曰謀反，二曰大逆，三曰謀叛，四曰惡逆，五曰不道，六曰大不敬，七曰不孝，八曰不睦，九曰不義，十曰內亂；八議：一曰議親，二曰議故，三曰議功，四曰議賢，五曰議能，六曰議勤，七曰議貴，八曰議賓。此則博採歷代成法也。
　　臺灣隸福建布政使之下，分設廳、縣，而寄其權於巡道。乾隆五十二年，詔加按察使銜，以理訟獄。凡人民之赴訴者，先告代書，書其事，呈之廳縣。定日召訊，判其曲直。搢紳、命婦可使家人代之，謂之抱告。其不服者，則控之府。不服，復控之道。然道控之案，每飭府再勘，唯重大者親鞫之。道判不服，控之省。復不服，則控之京，謂之叩閽。天子不能親聽，命刑部與都察院、大理寺訊之，所謂三司會審也。路遠費重，遷延歲月，非有奇冤巨案，未嘗至於京控也。
　　命盜之案，廳、縣訊之，取其口供，合以證據。有不招者，以刑威之。擬定罪名，案詳之府，復詳之道。由道造冊，送省秋審，酌其輕重緩急，乃由督撫彙奏，刑部議復。其有疑者發道再審。擬死之犯，錄其姓名，奏請天子親勾。部文到時，就地處決。未勾者監候。如遇恩赦，則減其罪。
　　監獄之制，典史司之。有輕罪重罪之房，已擬、未擬之別；而獄中污穢，暗無天日，饑寒交迫，疾病叢生，每多瘐斃。獄吏禁卒，又多勒索，一有不從，遭其荼毒。陰房寂寞，與鬼為鄰，可哀也已。徒流之犯，定其遠近。徒者近至澎湖，遠至泉州。而流者則配口外，或發煙瘴之地。押解之時，必黥其面，以為識別。非遇思赦，久不得歸。零丁淒楚，與死為鄰，亦可悲也。夫人肖天地之貌，懷五常之性，聰明精粹，有生之最靈也。乃以因苦之餘，或為盜賊，或以一朝之忿，至於殺人；此固國法所當誅，而人情所宜宥者也。是以聖王之治民也，制井田以養之，設庠序以教之，勸其職業，修其人倫，入則孝弟，出則忠信，穆穆棣棣，和樂且間。後王無道，廢棄典章，刑罰不中，法令如毛，乃復橫征暴斂，財殫力痡，使民無所措手足。怨毒之中，遂生叛亂，而國祚隨之。此則任法而不任人之過也。
　　臺屬各廳縣招解命盜人犯，到郡勘定後，即將各犯留禁府縣二監。命犯隨時起解。盜案遣軍流徒之犯，俟奉到部覆，即由該廳縣造冊撥役，由鹿耳門口配搭商船，對渡廈門。若命犯直解赴按察司審辦，而盜犯則至同安縣交收，逐程接遞到省，定地請咨發配，故無積壓之弊。及道光十九年英人之役，海上不穩。大府以泉州辦理軍務，文書旁午，凡臺灣起解人犯有由漳、泉二府經過者，概行緩解。而淡水廳適獲英兵及印度兵二百餘名，解郡收禁，府縣二監一時擁擠，兵備道姚瑩飭將各屬定案人犯發回監禁。至發回者，如臺、鳳二縣仍由鹿耳門配渡，其餘不必解府。淡水則由八里坌，嘉義則五條港，彰化則鹿港，逕行配渡，以軍務敉平為止。而商船來者較少，未足配運，愈積愈多，解費益難籌措。廳縣交卸，諉諸後任。接辦之員，又以前任無費交存，竟付高閣，而囹圄充斥矣。前時解犯之費，由臺防廳支給。迨道光十年，署同知蔣鏞牒言，命犯每名轉給船價三十圓、盜犯二十圓，廳中賠墊不貲；署知府王衍慶乃詳准承審廳縣勻貼一半，相安數載。十四年，署同知沈汝瀚以同知為間曹薄俸，未肯認賠。知府周彥始飭廳縣悉行支理。而人犯愈多，解費愈絀矣。及徐宗幹任兵備道，大府議飭清理。宗幹以為酌減費用為先，推廣配船章程次之，另立嚴催期限又次之。三者俱備，或不致再有積壓。『查臺灣廳縣解犯費用，較之內地各縣，不啻數倍之多。姚前道已將在臺各衙門用費，大加核減。嗣據淡、蘭二廳臺、鳳、嘉、彰四縣請將命犯解費，新案減四，舊案減六。夫出水人犯，書有紙筆之費，差有看管之勞，需用在所不免，唯通計尚鉅，似應如府議，毋分新舊，再行一律減半，以免瑣碎。盜犯一名，費不及命犯之半，為數無多，該廳縣亦復請減，姑再准減十分之四。臺費既減，各廳縣又以請減內地沿途解費之說進。犯人抵廈，應繳廈防批費及同安等縣寄監費，為數多寡不一。夫廈防廳不過點收人犯，同安等縣不過寄禁一宿，何需重費？尤應大加裁減。至現在各口船隻稀少，宜照舊章，量為推廣。竊思哨船一項，配載戍兵來臺之便，必換載各兵內渡。若令權宜撥配，則兵力厚集，可資防護，非如商船之不敢多配。自應酌貼一半船費，分給舵水，以昭獎賞。夫費已核減，船又推廣，各廳縣如再敢諉延，漫無限制，應另立期限，分別記過撤參。從此明立章程，可冀振刷精神。即不能囹圄空虛，或可望其漸就清理也。』書上，大府從之。先是命盜立決人犯，皆由臺灣道奏辦。監候雜犯則由道提審成招，給批解司勘轉。宗幹至省，歷謁督撫，擬援他省，由道勘轉，請免解司之議。及歸臺後，詢之僚屬，以案犯情實者，皆留省處決，例應由院審題。其遣軍流徒等犯，終須由司定地，即免過臬司衙門，而解省則一。唯有道署勘定後，祗將招冊送省，由省具題，部准部覆轉行到臺，屆秋審時，仍解省彙勘。至遣軍等犯悉照臺地奏案，解司定地發配，則辦理簡易，自不至於煩難。宗幹以此陳之大府，又從之。
　　臺灣刑法既遵清律，世有其書，故不載。唯其所異者，則挈眷偷渡之律、侵墾番地之律、娶納番婦之律。及同治十三年，欽差大臣沈葆楨視臺，開山撫番，奏請解禁，而墾務乃日進矣。光緒初，白鶯卿為臺灣知縣，善治盜，又設各種刑具，輕者斷指，重則殛斃，群盜屏跡。鶯卿以皂總李榮為耳目，盜莫得逃。榮遂怙權納賄，攬詞訟，巡撫丁日昌諗其惡，誅之，一時吏治整肅。初，道控之案，需費多，審問又久，訟者莫敢至。及劉璈任兵備道，深知民間疾苦，每逢二、八等日，自坐堂上，許人民入控。旁侍胥役，每呈收費兩圓，隨到隨審，案多平反。故璈雖獲罪遠流，而人民猶念其德。光緒十三年建省之後，部議以臺灣道原加按察使銜，毋庸特設，一切刑名由道管理。乃設按察使司獄一員。凡遇秋審，由道酌擬罪名，以十月造冊送院。嗣由巡撫核定，分別實緩，以二、三月再請巡撫示期審錄，派撥官船至南，帶同經書案卷到北襄辦。仍由巡撫咨明閩浙總著，轉咨具題，以候朝旨。十七年十一月，巡撫邵友濂札道，以臺灣盜案，向係稟請就地正法，今南北相距密邇，解勘迅速，凡非叛逆土匪之犯，皆不許。
