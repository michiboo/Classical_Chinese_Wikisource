　　陳璸，字文煥，號眉川，廣東海康人也。康熙三十三年進士，授古田知縣。四十一年調臺灣。清操刻苦，慈惠愛民。公務之暇，時引諸生考課，與談立品敦行。夜自巡行，詢父老疾苦。聞織讀聲，則叩門入見，重予獎賞；或有讙飲高歌者，必嚴戒之。歲祲，發倉以賑，窮黎感其德。明年，調刑部主事，遷郎中。四十九年，由四川提督學政任臺廈道，士民聞其再至，爭趨海澨迓之。至則以興化易俗為務，作育人材，文風丕振。始建萬壽宮，並修文廟、明倫堂、朱子祠，設十六齋以教諸生，置學田為膏火。凡所創建，親董其事，終日不倦。官莊歲入三萬兩，悉以歸公，秋毫不染；其廉介如此。五十三年擢湖南巡撫，單騎赴任。一切文移，盡出己手。翌年入覲，上目之曰：『此苦行老僧也。』十二月，調福建巡撫，溫旨嘉賚。陛辭，問『福建有加耗否？』答曰：『臺灣三縣無之。』上曰：『從前各州縣有留存銀兩，公費尚有所出。後議盡歸戶部，州縣無以辦公。若將火耗分毫盡禁，恐不能行；別生弊端，反為民厲。故為吏須清，然當清而不刻，方能官民相安。』五十五年七月，奏言『防海之法與防山異，山賊之嘯聚有所，而海寇之出沒靡常；而臺灣、金、廈之海防，又與沿海不同。何也？沿海之患，在於突犯內地；而臺、廈之患，在於剽掠洋中。欲防臺、廈，必定會哨之期、申護送之令、取連環之保。今提標水師五營、澎湖水師二營、臺協水師三營，各有哨船。宜大書某營字樣於旗幟，每月會哨一次。彼此交旗為驗，呈送提督查核；若無交旗，即察取其營官職名；若有失事，即察取巡哨官職名；則會哨之法行矣。商船不宜零星放行，無論廈去臺來，須候風信，齊放二、三十艘出港，臺廈兩汛各撥哨船三、四號，護送至澎交代。各取無事之結，月送督撫查核。如無印結，即以官船職名申報，則護送之法行矣。商船二、三十艘同時出港，官為點明，各取連環保結，遇賊相救；否以通賊論，則連環保之法行矣。』疏下部議，以煩瑣難行。上特韙之，著如所言。五十七年十年，卒於官，下旨軫悼，追贈禮部尚書，賜祭葬，謚清端。雍正八年，詔祀賢良祠。璸治臺有惠政，臺人思之，塑像於文昌閣，誕日張燈鼓樂以祝。及卒，哭之。入祀名宦祠。
　　季麒光，江蘇無錫人，康熙十五年進士。二十三年，知諸羅縣事。臺灣初建，制度未備，大府每有諮詢，麒光輒陳其利害，語多採納。既又言曰：『臺灣有三大患，而海洋孤處、民雜番頑，不與焉。一曰賦稅之重大也。臺灣田園分上、中、下三則，酌議勻徵矣。然海外之田與內地不同；內地之田多係腴壤，為民間世守之業；臺灣水田少，而旱田多砂鹵之地，其力淺薄，小民所種，或二年、或三年，收穫一輕，即移耕別地。否則委而棄之，故民無常產；多寡廣狹亦無一定之數。況田租之最重者莫如蘇松等府，每畝輸納一斗五、六升至二斗，止矣。今田園一甲計十畝，徵粟七石、八石，折米而計之，每畝至四斗、三斗五、六升矣。民力幾何，堪此重徵乎？況官佃之田園盡屬水田，每歲可收粟五十餘石。鄭氏徵至十八石、十六石，又使之辦糖麻荳草油竹之供。文武官田園皆陸地荒埔，有雨則收，無雨則歉；所招佃丁，去留無定。故當日歲徵粟十二萬有奇。官佃田園九千七百八十二甲，徵至八萬餘石。文武田園二萬二百七十一甲，僅徵四萬石，亦因地以定額也。人丁之稅，莫重於山之東西、河之南北，謂其地曠土疏，故取足於丁也。然稻麥黍稷生之，梨棗柿栗生之，棉麻荳竹生之。一頃百畝止納銀三、四兩，輕於彼而重於此，猶可言也；大江左右，田稅既重，丁稅不過一錢，且或一家數口而報一丁，或按田二、三十畝而起一丁，未有計口而盡稅之如臺灣者，未有每丁重至四錢八分如臺灣者也。今既多其粟額，而又重其徵銀，較之鄭氏則已減，較之內地則實難。所幸雨暘時若，民力可支；倘卒遇凶荒，莫可補救。所謂不患於瓦解，而患於土崩者，正今日之情形也。一曰民兵之難辦也。臺灣之兵多係漳、泉之人，漳、泉之人多係投誠之兵，親戚故舊尚在臺灣，故往來絡繹，鹿耳門之報冊可查也。但此輩之來，既無田產，復無生計，不託身於營盤，而潛蹤於草地；似民非民，似兵非兵。里保無從問，坊甲無從查。聚飲聚賭，穿壁踰墻，無賴子弟，倚藉引援，稱哥呼弟。不入戶，不歸農，招朋引類，保無奸慝從中煽惑、始而為賊、繼而為盜、卒乃啟爭長禍如胡國材、何紀等者乎？然其所以難於稽察者，荒村僻野，炊煙星散，或一、兩家四、五家，皆倚深篁叢竹而居，非如內地比廬接舍，互相糾結。查此則徙彼，查彼則避此。保甲之法，可行於街市，而不可行於村落者，一也。一兵之家，或二或三，名曰火兵，出入鄉市，罔知顧忌。無事則假兵之名，有事則非兵之實。姓氏互異，不辨真偽，二也。況臺灣之兵，皆抽調之實額。如有死亡，即行報補。今竟將佃民收充入伍，是營內多一兵，即里內少一丁矣。丁既為兵，則稅不輸、役不任矣。奸民輾轉依附，爭相效尤。若不思患豫防，亟加整飭，所謂不在顓臾，而在蕭牆之內者，即此是也。一曰蔭佔之未清也。賦從田起，役從丁辦，此從來不易之定法也。臺灣自鄭氏僭竊以來，取於田者十之六、七，又從而重歛其丁。二十餘年，民不堪命。既入版圖，酌議賦額，以各項田園歸之於民，照則勻徵，則尺地皆王土，一民皆王人。正供之外，無復有分外之徵矣。乃將軍以下復取鄭氏文武遺業，或託招佃之名，或借墾荒之號，另設管事，照舊收租。在朝廷既宏一視之仁，而佃民獨受偏苦之累，哀冤呼怨，縣官再四申請，終不能補救。且田為有主之田，丁即為有主之丁，不具結，不受比，不辦公務，名曰蔭田；使貧苦無主之丁，獨供差遣。夫蔭丁有形之患也；蓋免一丁，而以一丁供兩丁之役，弱為強肉，則去留有生死之心。勉從而不懷仁，力應而不心服。怨不在大，可畏惟人，固宜深慎。佔田無形之患也；小民終歲勤劬，輸將恐後，以其所餘，為衣食吉凶之用。今既竭力於公私，家無餘積，田主非其世業，豐則取之，凶則棄之。萬一煢煢佃丁，無所抵償，重洋孤島，何以為恃？此蔭佔之弊，初若無甚輕重，而關於國計民生為甚大，則籌之不可不早。昔賈誼洛陽少年，當漢文治安之日，猶稽古按今，為流涕太息之陳；況海疆初闢，瘡痍湯火之餘，憂前慮後，正在此時。卑縣一介書生，遠遜古人，而身任地方，少知治禮。故干犯忌諱，以竭愚衷，惟憲臺留意焉。』麒光以諸羅偏僻，民番雜處，首興教育。又以文獻未修，久而荒落，乃撰府志。總其山川、風物、戶口、土田，未畢，翌年以憂去，巡道高拱乾乃因其稿纂成之。
　　蔣毓英，字集公，奉天錦州人，以蔭生知泉州府。康熙二十二年，清人得臺灣，督撫會疏交薦，遂調臺灣知府。既至，經理三縣疆域，集流亡，勤撫字，相土定賦，以興稼穡。臺灣固有學宮，制度未宏，二十四年與巡道周昌拓而大之。又設義學，教子弟，勗以孝悌力田之道，一時稱良吏焉。二十八年，陞湖南鹽驛道，士民告留，不得，建祠以祀。
　　張𤣹，山西崞縣人，歲貢生。以康熙二十九年，任諸羅知縣。邑土廣漠，多未開墾，招徠流氓拓田，黽勉撫綏，至者如歸市。不數載，農事大興，民亦殷庶。三十一年，蝗，𤣹日巡阡陌，憂形於色。竭誠祭禳，雖災不害。性恬淡，寡言笑，蒞職四年，未嘗輕笞一人、嫚一士。二十九年，陞河南彰德府同知。邑人念其惠，塑像於府治竹溪寺。
　　靳治揚，滿州鑲黃旗人，以筆帖式歷漳州知府。康熙三十四年，調臺灣府。蕩滌草竊，招撫土番，捐資以修文廟；尤雅意作人。番童有未知禮義者，立社學，延師教之，民稱其德。四十一年，陞廣東高雷廉道，請祀名宦祠。
　　李中素，字鵲山，湖北西陵人。始任湘鄉教諭，以卓異擢閩縣。康熙三十四年，調臺灣。善聽訟，遇有冤獄，必竭力申救，而頑梗者則繩之。嘗攝府學篆，教諸生以孝弟，次及文藝。
　　衛台揆，字南村，山西曲沃人，以蔭生知漳州府。康熙四十年，調任臺灣，以廉能稱。始建崇文書院，時延諸生，分席講藝，親定甲乙；文學以興。四十四年，歲饑，請蠲本年租賦。在任之中，民安衽席。秩滿，陞廣東鹽法道，臺人建祠祀之。
　　孫元衡，字湘南，江南桐城人，以貢生知四川漢州同知。康熙四十二年，遷臺灣府同知。性溫厚，於物無忤，而秉志剛正，不屈權勢，凡不便民者悉除之。
　　宋永清，山東萊陽人，以漢軍監生，康熙四十三年知鳳山縣事。為政清肅，新學宮，建衙署，創義塾，百廢俱舉。邑治東門外有良田數百甲，歲苦旱，永清發倉穀千石貸民，築隄於蓮花潭，長千三百有餘丈，以資灌溉。歲乃豐。郡南有法華寺，為夢蝶園故址。四十七年，永清新建前殿，祀祝融；別闢曠地，蒔花果。築茅亭於鼓樓之畔，顏曰「息機」。公餘之暇，時憩於此。素工詩，好吟詠。每與邑人士講學，文教以興。著溪翁詩草。五十一年，秩滿，陞延慶知府。
　　周鍾瑄，字宣子，貴州貴築人。康熙三十五年，舉於鄉。五十三年，知諸羅縣事。性慈惠，為治識大體。時縣治新闢，土曠人稀，遺利尚巨。乃留心咨訪，勸民鑿圳；捐俸助之。凡數百里溝洫，皆其所經畫；農功以興。又雅意文教，延漳浦陳夢林纂修邑志。當是時諸羅以北，遠至雞籠，土地荒穢，規制未備。鍾瑄於其間，凡可以墾田建邑、駐兵設險者，皆論其利害。稿成未刊，尋擢去，後多從其言。邑人念之，肖像於龍湖巖以祀。
　　黃叔璥，字玉圃，順天大興人。康熙四十八年進士，歷任京秩。六十一年，始設巡視臺灣御史滿漢各一員，廷議以叔璥廉明，與吳達禮同膺是命。達禮，正紅旗人也。既至，安集流亡，博採輿論，多所建設。著赤崁筆談、番俗六考，志臺灣者取資焉。越十九年，有張湄者，亦巡臺御史，愛民造士。湄字鷺洲，浙江錢唐人，雍正十一年進士。以翰林轉御史。著珊枝集、瀛壖百詠。
　　秦士望，江蘇宿州人，以拔貢生出仕。雍正十二年，調彰化知縣。邑治初建，制度未詳，即以興學致治為心，凡有利民，罔不為之。翌年，倣諸羅之法，環植刺竹為城，建四門，鑿濠其外。又造西門外大橋，通來往。前時臺灣瘴癘盛、水土惡，鄉僻之人每患癩疾，無藥可治，父母棄之，里黨絕之，流離道路，號為天刑。士望見而憫之，慮其感染，建養濟院於八卦山麓以居之，旁及廢疾之人，養之醫之，民稱善政。
　　陸鵬，字西溟，浙江海鹽人。康熙五十六年舉人。初授奉化教諭，以卓異薦陞連江知縣，調諸羅。安輯庶民，撫柔番社，治稱最。後丁母憂，嗣任泉州糧捕通判。乾隆八年，調澎湖。治事之暇，則以興學為務；每逢朔日，集諸生於媽宮公所，課以文藝，而尤敦品行，澎之士風為之一振。越年十一月，卒於官。
　　曾曰瑛，江西南昌人。乾隆十一年，任淡水同知，兼攝彰化縣事。時同知駐縣治，曰瑛以彰化建設二十餘年，尚無書院，慮不足以育人才，乃捐俸倡建白沙書院於文廟之西。既竣，手訂規條，撥田為費，復延名師以教。落成之日。賦詩以示諸生，遠近傳誦，尋陞臺灣知府，有政聲。彰化文教之興，曰瑛啟之也。
　　朱山，浙江歸安人。乾隆十六年進士。二十年，知彰化縣。下車謁廟畢，視獄，問獄吏曰：『彼繫囚者得毋巨盜乎？』對曰：『小竊爾。』曰：『小竊何足繫？』悉召於庭而縱之，各予十金，使治生。曰：『吾與汝約，再犯無赦。』亡何獲一賊，訊之，則前所縱也。山語役曰：『初法必行，當杖斃之。』亡何，復斃一賊，邑人驚駭。相戒曰：『是真健吏。毋犯法！』亡何，又獲賊，方喝杖，見其面有淚痕。山曰：『犯法者死，何哭為？』對曰：『小人自知必死。適與母訣，故悲爾。』偵之，果一嫗抱席哭，將裹屍去。山曰：『渠有孝心，尚可改。』再予十金，且嚴飭曰：『汝持販他方求衣食，毋居此，為老捕捉也。』其人叩頭去。山為政謹慎，聽訟時，但集兩造於庭而判之，案無積牘。彰署固有私款，歲入數千金，山不受。言曰：『正供而外，則屬橫征，為民牧者豈可使民貧困乎？』巡道德文視彰，故事供帳甚奢。山不可，但饋米十石、羊四羫。文銜之，俄而檄下，命冊丈田。山力爭曰：『彰地初闢，半斥鹵，與他邑異。前時清丈，曾留餘地，以舒貧苦。今若再丈，將大病民，山不忍為也。』而文催愈急。邑人士謀賂萬金以免，山不可，曰：『吾在此，斷不使諸公賄上游也。』遽令奪鏹橐歸。文聞之，大怒，劾山私收採買。報罷，山被逮。邑人數萬爭揭竿逐委員，勢洶洶。山揮手止，語且泣曰：『諸百姓苟以我故而抗王章，是殺我，非愛我也。』百姓曰：『若然，則我等護公往鞫。有不測，願同死。』甫登舟，而擔饋糗糧者，投艙幾滿。一男子持百金獻。問之，對曰：『公再縱之賊也。』曰：『何為？』曰：『受金後，改行販魚，已成家矣。今聞公遠行，母命來報恩。』山曰：『我實未知汝手中金，安知非盜而遺我耶？』曰：『公不受，是猶以賊視我也。歸何以見母，不如死！』躍入海。舟子急救，山乃受之。繫省月餘，福建將軍諗其冤，請赦。召見，復原官，再遷灤州知州。將之任，途赴里門，見非故廬，不敢入。已而妻子出迎，曰：『嘻！此君前年罷官時，彰化士民送我家居此者也。』出券視之，購價萬金。
　　胡邦翰，浙江餘姚人。乾隆十七年進士。二十七年，調彰化知縣，整剔利弊，頗多建設。先是水沙連荒埔，開墾成田，已報科矣；疊遭水災，多崩壞，歲又不稔，賦課未除，追逋日至。邦翰聞之，為陳大府，述苦狀。已而總督巡臺，復請之，導往詣勘。總督憫其誠，奏請豁免荒田數千甲、供課數萬石，並請減則。詔至，業農大喜。為位於水沙連天后宮中，每逢誕辰，備禮以祝。其後有胡應魁者，亦良吏也。
　　應魁，字鶴清，江蘇曲阿人。以會魁為廬州教授。嘉慶元年，調彰化知縣。時陳周全亂後，餘黨未平，應魁盡力搜捕，安輯流民。慨然以振興文教為任，月試書院，親為評點。初，城中乏泉，汲者須赴東郊紅毛井，路遠弗便。而東門外李氏園，忽得泉甚甘，眾爭汲，禁之不聽，訟於官。應魁捐俸買之，號古月井。嗣建太極亭於署後，以收八卦山峰之秀。任滿，陞淡水同知。蔡牽之亂，防堵有功。卒於官。
　　胡建偉，字勉亭，廣東三水人。乾隆十年成進士。十四年，授直隸無極縣，洊陞同知。三十一年，任澎湖通判。澎為海中群島，地瘠民貧。建偉盡心教養。先是澎士獨學無師，為建文石書院，親校文藝，手訂學約十條，以為程式。又勸各社多設義塾，助其經費，時往視之。然澎士赴試臺郡，淹留數月，或以無資，中途而反；乃請大府，照南澳之例，由澎扃試，送院考取。復於郡中創澎士試寓，眾感其便。每值農時，輒行郊野，詢問疾苦，有弊則除。協標戍兵，驕悍成習，欺擾鄉人，每裁以法。其怙惡者，則請主將革之。建偉以澎湖開闢已久，而文獻無徵，前任通判周於仁僅成志略一卷，版又失傳，乃輯澎湖紀略十二卷刊之。三十八年，陞北路理番同知。澎人士感其德政，為位書院，至今談者稱為治澎第一。
　　於仁，字純哉，四川安岳人。康熙四十七年舉人。雍正十一年任通判。遇事果斷，不畏強禦。十三年，奉檄清丈，勸民墾荒，闢地一百四十餘畝，資給牛種耕具。吏無侵漁，民沾實惠。俸滿回籍，澎人建祠祀之。
　　薛志亮，字耘廬，江蘇江陰人。乾隆五十八年進士。嘉慶十一年知臺灣縣。蔡牽之亂，募勇守城，與民同疾苦；而游擊吉凌阿號能兵，民間為之謠曰：『文中有一薛，武中有一吉，任是蔡牽來，土城變成鐵。』及平，延教諭鄭兼才、謝金鑾合修縣志，旋擢北路理番同知，兼海防。倡建鹿港文祠、武廟，踰年成，而志亮已調任淡水同知。嗣卒於官。其後與袁秉義、李慎彝、婁雲、曹謹，俱祀淡水德政祠。
　　秉義，字介夫，直隸宣化人。乾隆三十一年進士。五十三年任淡水同知。時淡水方遭林爽文之變，地方未謐，秉義既至，摘奸除暴，禁賭尤嚴。五十六年再任，人畏其明。
　　慎彝，字信齋，四川威遠人。嘉慶十三年進士。曾任臺灣縣。道光六年署淡水同知。始建廳城，與紳士鄭用錫、林國華同董其役。越三年，陞任噶瑪蘭通判。
　　婁雲，字秋槎，浙江山陰人。以監生納捐知縣，奉檄來臺。道光十六年，任淡水同知。淡為山海奧區，閩粵分處，據地爭雄，每有睚眥，輒起械鬥。雲乃集耆老，陳利害，立莊規四條、禁約八條，俾之遵守。又勸各莊設社倉，續修明志書院，以教以養。大甲溪為淡、彰交界，奔流而西，以入於海，夏秋盛漲，一望無涯，而駕舟者多土豪，藉端勒索。少不如願，即肆剝掠，行旅苦之。雲籌設義渡，捐廉以倡，復向紳富勸輸，得款八千九百餘圓，置田息，充經費，凡設六渡。而塹南之白沙墩、塹北之金門厝，每至季秋，各架浮梁，以利往來，人稱善政。
　　謹別有傳。
　　吳性誠，字樸庵，湖北黃安人。以廩生捐納縣丞，來閩候委。嘉慶二十年，任下淡水縣丞，倡建書院。二十一年春，署彰化知縣。適穀貴，盜賊竊發，性誠急勸業戶平糶，發穀熬粥，以食貧民，故饑而無害。平居課士，多得真才。建忠烈祠於西門內，以祀林、陳、蔡三役死事諸人。後以卓異，擢淡水同知。未幾，以病告歸。
　　蔣鏞，字懌弇，湖北黃梅人。嘉慶七年進士，補連江縣令。道光元年，任澎湖通判。慈惠愛民，文武相濟。文石書院建後，歷年久圮，鏞自為山長，以束修充修費，評校文藝，如師弟然。九年六月，卸事。十一年春，復至。會鹹雨，翌年大饑，稟請發帑賑恤。先捐義倉錢三千五百餘緡，以貸貧民，借碾兵穀數百石平糶，存活頗眾。前後治澎十餘年，多所興置。又輯澎湖續編一書，以補胡氏所未備。十六年九月，去任，澎人念之，與韓蜚聲俱祀書院。
　　蜚聲，字鵝湖，江西鉛山人，以監生出仕。嘉慶二年，任通判。恤民重士。曾修文石書院。卒於官。
　　周凱，字仲禮，浙江富陽人。嘉慶十六年，成進士。道光二年，授湖北襄陽知府。六年，遷江西督糧道。十三年，以興泉永道署臺灣兵備道。時張丙亂後，民心未定，凱至，督搜餘黨，凡被脅者宥之。而叛卒中有謀起事者，獲其諜林振，乘夜大索。及明，會營禽之，悉置諸法。十六年九月，再至臺灣。十月，嘉義沈知等聚眾謀亂，掠下茄苳糧館，殺汛弁兵丁，即與總兵達洪阿平之。而大莆林之陳燕、岡山之吳幅已謀起應，亦勦之。前後搜捕二百八十餘人，皆分別處死。地方以寧。十七年卒，年五十有九。凱工書畫，素愛才，及門多英俊。著內自訟齋集、廈門金門兩志。
　　曹謹，字懷樸，初名瑾，河南河內人。嘉慶十二年，舉於鄉，以大挑知縣，籤分直隸，歷署平山、曲陽等縣。道光十四年，揀發福建。十六年，署閩縣，兼署福州府海防同知。十七年春正月，知鳳山縣事。時臺灣班兵廢弛，總兵達洪阿頗有意整剔，選六百人，練為精兵，歲犒錢二萬五千餘緡。巡道周凱贊之，飭府廳縣捐助其半。及姚瑩任巡道，以練兵事，下各屬酌議。謹力陳不可，語在軍備志。謹既抵任，親視隴畝，至下淡水溪畔，慨然歎曰：『是造物者之所置，而以待人經營者。』當是時，鳳山平疇萬頃，水利未興，一遭旱乾，粒米不藝。謹乃集紳耆、召巧匠，開九曲塘，築隄設閘，引下淡水溪之水以資灌溉；為五門，備蓄洩。公餘之暇，徒步往觀，雜以笑言，故工皆不怠。凡二年成。圳長四萬三百六十丈有奇，潤田三千一百五十甲。其水自小竹里而觀音，而鳳山，又由鳳山下里而旁溢於赤山里。收穀倍舊，民樂厥業，家多蓋藏，盜賊不生。十八年，巡道姚瑩命知府熊一本勘之，旌其功，名曹公圳，為碑記之。已而大旱，溉水不足。復命貢生鄭蘭生、附生鄭宜治曉諭業戶，捐資增鑿，別成一圳，名新圳，而以前為舊圳，潤田尤多。二十年，陞淡水同知，士民攀轅涕泣，祖餞者數千人。既履任，慈祥惠民，興利除弊。二十一年，英人犯福建，輒窺伺雞籠，鎮道併力籌防。謹以淡水沿海，沙汕延長，自雞籠以至大安，凡可以泊舟者，皆囊沙為堵，練鄉勇守之。又以廳治薄弱，別築土城為藩，植竹鑿濠為犄角。二十二年，英艦入大安，謹督兵勇禦之。編漁舟，禁接濟，設哨船，邏海上。先後獲海寇三起，解郡正法。鎮道嘉之。當軍興之際，謹以班兵無用，請停防洋經費，專練鄉勇。姚瑩不許。然瑩亦知班兵之罷弱，非整飭不可，自選精銳六百人，厚給餉糈而教訓之，欲以漸及各營。其後遂裁兵募勇。二十四年，漳泉籍民械鬥，四邑騷動。謹聞報，趣赴彰、淡之交止之。駐大甲兩月餘，集耆老，陳利害，鬥稍息。治民以寬，而非法必罰，猾胥土豪皆屏息莫敢犯。蒞治五年，日以興文教、崇實學，為淡人士倡。朔望必詣明倫堂，宣講聖諭。刊孝經小學，付蒙塾習誦。公餘之暇，每引諸生課試，分獎花紅。淡水固有學海書院，工未竣，捐俸成之。增設鄉塾。淡之文風自是盛。二十五年，以病去，淡人念其遺愛，祀德政祠。而鳳人亦建祠於鳳儀書院內，春秋俎豆，至今不替。光緒二年，福建巡撫丁日昌奏祀名宦祠，詔可。
　　曹士桂，字馥堂，雲南文山人。道光二年，舉於鄉。嗣以大挑知縣，籤分江西，歷署興安、龍南等縣。二十四年，以捐辦米石，咨部議敘。二十五年十月，陞鹿港同知；越二年正月，始蒞任。旋署淡水廳事。甫三日而大甲有漳泉之鬥。冒雨往，曉諭莊民，事始息。善聽訟，有獄則斷，案無積牘，顧未嘗妄刑一人。性恬淡，無仕宦習，蔬糲自甘。淡廳固有陋規，屏不取。受事九月，以積勞病，猶力疾視事，遂卒於任。淡人士念其惠，祀德政祠。同治六年，廳紳陳維英等請與曹謹並祀名宦祠，未准。
　　嚴金清，字紫卿，江蘇金匱人。以監生捐納知縣。同治五年，署淡水同知。時政務廢弛，多事姑息。金清竭力整剔，遇事敢為。淡自設學以來，禮樂尚缺，籌款購置，祀事孔明。復捐千金，為紳富倡，則於竹塹、艋舺各設明善堂為義倉，附以義塾，以為教養之資。先是廳轄有義塚一區，久為勢豪所佔。金清聞之往勘，復其址，並禁騷擾。民有訟者，立判曲直，案無積牘。眾感其便。
　　陳星聚，字耀堂，河南臨潁人。道光二十九年，舉於鄉。捻黨之亂，督率鄉團，以功授知縣。同治十年，陞任淡水同知。淡水地廣，延袤數百里，而同鑼灣、三角湧、大嵙崁等，皆僻處內山，為盜賊藪，劫殺頻仍。前任同知以是被劾。星聚懸賞緝捕，親赴南鄉，遂獲匪首吳阿來誅之。次第肅清。在任五年，頗多善政。光緒四年，臺北建府，裁同知，調任中路。越數月即授臺北知府。諸皆草創，躬任其難，而城工尤巨。方竣而遭法人之役，集紳民，籌守禦，眾亦踴躍效命。及和議後，以勞卒於官。
　　連橫曰：吾生以來，所聞治臺循吏，若夏獻綸、程起鶚，皆嘖嘖在人口中。而餘年尚少，不能詳其事，又不能得其行狀而為之傳，惜哉！獻綸，新建人，受知於大學士左宗棠。同治十二年，任臺灣道，整齊吏治，揣抑豪家。牡丹之役，參贊尤多。起鶚，山陰人，歷任臺灣、臺南兩府，署兵備道。潔己愛民，獄多平反。而皆卒於臺灣。余之所聞僅此。然臺自設官後，二百數十年矣。而舊志所傳循吏，不過十數人。貪鄙之倫，踵相按也。嗚呼！非治之難，而所以治者實難。古之與今，猶一貉也！
　　郁永和，字滄浪，浙江仁和諸生也。性好游，遍歷閩中山水。康熙三十五年冬，省中火藥局災，毀藥五十餘萬斤，典守負償。聞淡水有磺可煮藥，欲派吏往。而地尚未闢，險阻多，水土惡，鄭氏以流罪人，無敢至者。永和慨然請行。三十六年春正月啟程，至廈門乘舟，二月抵郡。四月初七日北上，途經各番社。自斗六門以上皆荒蕪，森林蔽天，麋鹿成群。番亦馴良，不殺人。所至供糗糧，負矢前驅，為左右衛。蓋其時漢人鮮至，未肆侵略，番得無事，故無敵愾之心也。既至淡水，命通事張大先赴北投築屋。五月初二日，率僕役乘舟而入。兩山夾峙，中闢一河，為甘答門，則關渡也。水道甚隘，入門忽廣，如大湖，渺無涯涘。行十里許始至。而工夫、糧糈、鼎鑊自海道者亦來。張大集番酋飲，告以採磺事，與約一筐易布七尺。番喜，各運磺至，命工煮之。產磺之處為內北社，永和往探。入深林中，忽有大溪，水若沸，石作藍靛色，熱氣薰蒸，白煙縷縷，上升山麓，是為磺穴，觸之或倒。已而工人多病痢，廚者亦病，至無人執爨，呻吟斗室。永和氣不餒，以船送歸。顧毒蛇惡蚊，出沒戶牖，爭噬人，且苦熱，新至者亦前後病。居無何，風雨驟至，屋毀；永和自持斧伐木以支。而山水暴發，不可居。急呼蟒甲，涉水行三、四里，至巖下番人家。日暮，無所得食。乃脫衣與番易雞，煮而啖之。水退，再集工人，築屋煮磺。遂竟其事。十月初七日，乃歸，至省復命。永和居臺半載，著稗海紀游、番境補遺、海上紀略，志臺灣者足取資焉。
　　藍鼎元，字玉霖，別號鹿洲，福建漳浦人。少孤家貧，刻意讀書。年十七，觀海廈門，泛舟歷全閩島嶼，並至浙粵，以為此行所得甚多。既入邑庠，讀書鰲峰書院。嗣歸里。康熙六十年朱一貴之役，族兄廷珍為南澳鎮總兵，奉命出師，會水師提督施世驃伐臺。鼎元遂參戎幕，多所籌畫，文移書札皆出其手。著東徵集三卷。其討論機宜，經理善後，尤中肯要。事平歸，撰平臺紀略，而論之曰：『臺灣海外天險，較內地更不可緩；而此日之臺灣，較十年、二十年以前，又更不可緩。前此臺灣祗府治百餘里，鳳山、諸羅皆毒惡瘴地，令其邑者尚不敢至。今則南盡郎嬌，北窮淡水、雞籠以上千五百里，人民趨若鶩矣。前此大山之麓，人莫敢近，以為野番嗜殺；今則群入深山，雜耕番地，雖殺不畏。甚至傀儡內地、蛤仔難、崇爻、卑南覓等社，亦有漢人敢至其地，與之貿易。生聚日眾，漸開漸遠，雖屢禁不能使止也。地大民多，則綢繆不可不密。今郡治有水陸兵五千餘人足供調遣；鳳山南路一營，以四、五百里山海奧區、民番錯雜之所，下淡水、郎嬌盜賊出沒之地，而委之一營八百九十名之兵，固已難矣。諸羅地方千餘里，淡水營守備僻處天末，自八里坌以下尚八、九百里，下茄苳、笨港、斗六門、半線皆奸宄縱橫之區，沿海口岸皆當防汛戍守，近山一帶又有野番出沒，以八、九百里險阻叢雜之邊地，而委之北路一營八百九十名之兵，聚不足以及遠，散不足以樹威；此杞人所終夜憂思而不能寐者也。以愚管見，劃諸羅縣地而兩之，於半線以上另設一縣，管六百里；雖錢糧無多，而臺之番餉歲徵銀八、九千兩，草萊一闢，貢賦日增，數年間巍然大邑也。半線縣治設守備一營兵五百，淡水八里坌設巡檢一員，佐縣令之所不及。羅漢門素為賊藪，於內門設千總一員、兵三百，下淡水新園設守備一、營兵五百，郎嬌極南僻遠，亦設千總一員、兵三百，使千餘里幅員，聲息相通。又擇實心任事之員，為臺民培元氣，但勿加以刻剝，二、三年可復其故。均賦役、平訟獄、設義學、興教化，獎孝弟力田之彥，行保甲民兵之法，聽開墾以盡地力，建城池以資守禦，此亦尋常設施爾。而以實心行實政，自覺月異而歲不同。一年而民氣可靜，二年而疆圉可固，三年而禮讓可興。而全臺不久安長治，吾不信也。臺灣山高土肥，最利墾闢。利之所在，人所必趨；不歸之民，則歸之番、歸之賊。即使內賊不生，野番不出，又恐禍自外來，將有日本、荷蘭之患，不可不早為綢繆者也。平居無事，燕雀處堂；一旦事來，噬臍何及？前轍未遠，可不為之寒心也哉。』其後增設彰化縣及淡防廳，陞澎湖通判為海防同知，添兵分戍，皆如其言。雍正元年，貢成均。三年，分修大清一統志。六年，授廣東普知縣，有惠政，因忤上吏褫職。閩督鄂爾準諗其才，延入幕府。時臺番作亂，陳治臺十年。十年冬，爾準為申被誣始末。召見，命署廣州知府。未幾卒，年五十有四。鼎元著書多關臺事，其後宦臺者多取資焉。
　　陳夢林，字少林，亦漳浦諸生。多從名士大夫游，馳驅楚越滇黔間，戎馬江湖，俯視一世。康熙五十年，諸羅知縣周鍾瑄初修邑志，聘任筆政。志成，稱善本焉。當是時清人初得臺灣，不事經理，文恬武嬉，偷安旦夕。夢林憂之，乃著論曰：『天下有宏遠深切之謀，流俗或以為難而不肯為，或以為迂而不必為。其始為之甚易而不為，其後乃以為不可不為而為之，勞費已什百千萬矣。明初，漳潮間有南澳，泉屬有澎湖，爾時皆遷其民而墟之，且塞南澳之口，使舟不得入，慮島嶼險遠，勞師而匱餉也。及嘉靖間倭人入澳，澳人復通巨寇，吳光、許朝光、曾一本先後踞之，兩省疲敝，乃設副總兵以守之，至今巍然一巨鎮矣。澎湖亦為林道乾、曾一本、林鳳之巢穴，萬曆二十年，倭有侵雞籠、淡水之耗，當事以澎湖密邇，不宜坐失，乃設游擊以戍之，至今巍然重鎮矣。向使設險拒守，則南澳不憊閩粵之師，澎湖不為蛇豕之窟，倭不得深入，寇不得竊踞，漳泉諸郡未必罹禍之酷如往昔所云也。今半線至淡水，水泉沃衍，諸港四達，猶玉之在璞也；流移開墾，舟楫往來，亦既知其為玉也已；而雞籠為全臺北門之鎖鑰，淡水為雞籠以南之咽喉，大甲、後壟、竹塹皆有險可據。乃狃於目前之便安，不規久遠之計，為之增置縣邑防守，使山海之險，弛而無備，將必俟亡羊而始補牢乎？則南澳、澎湖之往事可睹矣。』閩浙總督覺滿羅保聞其才，延入幕府。及朱一貴之役，南澳鎮總兵藍廷珍奉命出師，滿保命參戎幄，與鼎元日夜籌畫，不辭勞瘁。中宵聞警，擁盾作書，頃刻千言。其所襄助不亞鼎元。事平歸里。雍正元年，復游臺灣，數月乃去。著臺灣後游草，鼎元敘之。後卒於家。
　　洪壽春，字士暉，同安人。來臺，居彰化二林堡，為糊紙匠以自給。得錢輒購書，旦夕諷誦。饔飧屢空，晏如也。有集古串律詩四卷，知縣楊桂森見之，賦詩贈，並為製序。又有所作若干卷，稿失不傳。
　　蔡推慶，晉江人，或曰某總戎之第六子也。來臺，居彰化縣治，灑洛不羈。嘗學畫，不得其趣，刻意覃思。一日風雨大作，隻身走山崖間，會意煙景，逼肖入神。有大憲募致千金，一語不合，拂袖竟去。居恆獨處斗室，詠歌自樂。寒暑唯著一袍。沒後，邑人葬之八卦山上，題曰「處士蔡推慶之墓」。
　　查元鼎，字小白，浙江海州人。少好學，文名藉甚。以歲貢生屢試秋闈不售。道光間，游幕臺灣，當軸爭延致之。性耿介，嬾於徵逐；稍拂意，輒去不可留。同治元年，彰化戴潮春起事，淡水同知鄭元傑禮聘之。道出後壟，被擄，幾罹於死，平生著作盡沒。元傑與廳紳林占梅、鄭如梁遣人分道求之，卒免於難。繪竿笠跨犢圖，徵詩紀事。晚年僑寓竹塹，境益窮，守益堅，日與占梅輩以詩酒為樂。著有草草草堂吟草四卷，今存三卷，未刊。卒年八十有三。子仁壽字靜軒，能詩，工篆刻，亦卒於竹塹。著靜軒詩稿二卷，今亡。聞有百壽章，為竹人士所得。
　　呂世宜，字西村，泉之廈門人。博學多聞。富陽周凱任興泉永道，見而奇之，居於玉屏書院，與莊中正、林焜煌等有名庠序間。嗣舉鄉薦。性愛金石，工考證，精書法，篆隸尤佳。家藏碑版甚富，見有真蹟，輒傾資求之。當是時，淡水林氏以豪富聞里閈，而國華與弟國芳皆壯年，銳意文事。見世宜書慕之，具幣聘，且告之曰：『先生之志誠可嘉，先生之能亦不可及。今吾家幸頗足，如欲求古之金石，敢不唯命是從。』世宜遂主林氏，日益搜拾三代鼎彝、漢唐碑刻，手摹神會，悠然不倦。林氏建枋橋亭園，楹聯楣額，多其書也。又求善工刻所臨篆隸，未竣而卒，歸葬於里。是時詔安謝穎蘇亦主林氏，以書畫名。
　　林豪，字卓人，泉之廈門人。博覽史籍，能文章。咸豐某年領鄉薦。同治元年秋，至臺灣，居艋舺。時彰化戴潮春起事，林占梅奉檄辦團練，見而禮之，延主潛園，相與討論文史。及平，豪游府治，因就見聞所及，撰東瀛紀事二卷，以志此役始末。六年，淡水同知嚴金清聘修廳志。淡自開設以來，尚無志。前時鄭用錫曾輯志稿二卷，多疏略。豪乃與占梅商訂體例，開局採訪。凡九月，成書十五卷，未刊；而陳培桂任同知，別延侯官楊浚修之。浚，文士也，無史識，多方改竄。豪大憤，撰淡水廳志訂謬以彈之。嗣就澎人士之聘，主講文石書院，又輯澎湖廳志，稿存臺南。光緒十八年，臺灣議修通志，各廳縣皆有採訪；而澎自法役之後，建設尤多，通判潘文鳳乃再聘豪成之，凡十四卷，上之大府。豪以廈門人久游臺灣，凡夫國計盈虛，民生利弊，皆有所論。而於澎事尤關切。豪之論曰：『閩海四島，金門、廈門、海壇、澎湖，舊有富貴貧賤之分。則以廈富、金貴，而澎湖獨以貧稱也。澎湖磽瘠無水，所種者地瓜、花生而已。中稔之年，不免拮据。若鹹雨一下，則顆粒無存。至海濱漁利，亦必風平浪靜，始能下網。而澎之狂風，往往兼旬不息。則所謂以海為田者，亦強為之辭，非真如耕者之按候可穫也。夫澎湖斥鹵，處處可以曬鹽，而民間皆食官鹽，每斤十數文，或七、八十斤為百斤。所獲之魚每不足抵鹽價。此外別無利可取，民安往而不貧乎？若能聽民曬鹽自食，徵其正課釐金，既可裕國，而民間又日日獲利。每歲驟增數萬金之益，乃抽其餘利，以為書院諸生膏火，則人競於學，而科第可興矣。若能戍兵撥回，而由澎人招募，則每歲驟增餉米數萬金，互相挹注；其材武者有進身之階，而武途可興矣。是一轉移之間，民風丕變；即未能方駕內部，而已頓改舊觀矣。胡文忠公有言：「以官養民，不如使民自養」。是故就地招募，以官養之也。聽民曬鹽，則使民自養也。是皆萬世之利。不然，民自有可富可貴之資，而不為經理，地瓜花生僅足餬口，並無富強之業，年復一年，則亦終跼蹐於貧苦而已。』豪歸後，居於金門，著書以老。
　　梁成，字子嘉，廣東南海人。少負氣，嘗以事忤文宗；將繩以法，遂出走，歷游吳楚戎幕，落落無所合。憤而渡臺，為棟軍掌書記。當是時，巡撫劉銘傳方倚棟軍以治番，私牘公務日或數至，主文者每辭不達意，至是壁壘一新。銘傳奇之，詢主將以文出誰手。告之，且薦其才。光緒十二年，東勢角置撫墾分局，檄主之。先是漢番隔絕，番怒則殺人，窮則來媾；既媾而又殺人，則諉過他族。當事者時不能懲辦，終亦無如何也。諸番僻處深山，不相往來，恆合數社用一通事。出好興戎，胥賴其口。而通事每挾番自重，為之耳目。故牛酒之費無窮，而騷擾益甚。成乃建利誘勢禁之議，嚴乘障之防，定互市之法。諸番非媾，則尺縷溢鹽無所從得。乃稍稍就撫。既又躬歷諸部，拊循其疾苦，納番女為妾，習其語言。諸番皆暱愛，呼為阿公。十三年，萬社番丁殺人，居民多避亂。銘傳檄與屯戍共擒之。萬社為番中之雄，族大地險，各部均受指揮。眾議難之，成奮然獨往。至則召其大酋，責之曰：「吾向與若約，毋殺人；歲給牛酒鹽布，為若溫飽。殺人則抵罪。今而負約，吾亦失信於大府，行且投劾去。後至者必盡絕互市，亦見女曹饑凍枕藉死爾」。聲色俱厲。大酋懼求救。曰：『女能以殺人者畀我，則免戾。否則兵且至。夫除一暴而安眾良，計無逾於此者。』大酋奉命，縶之出。遂斬以徇。諸番聞之皆震伏。成既與諸番習，頗欲置產於此，遂闢罩蘭之野，墾草樹藝，役諸番如家人，歲入可千金，而中央番族亦稍馴矣。割臺之役，攜其番妾蒼黃內渡，盡喪其貲，詩文亦散落。嗣客死香港。越數年，其門人林資修為述其事如此，並繫以論。論曰：『臺灣土番古稱難治。往時大府亦嘗用兵，至則散匿深菁，毫無蹤跡。乃轉緣岸附木，狙擊芻糧。及其惰歸，每中厥伏。再舉失利，亦稍厭矣。夫以彼族之野，手無寸鐵，家少餘儲，非有假寇兵而齎盜糧者，彼何敢逞？而番輒夜郎自大，謂漢與我等爾。使譯者能開陳利害，亦當少警頑迷。而乃張彼虛聲，墜我士氣，斯亦木腐蟲生之驗也。故番非難治也，未得其方爾。不揣其本而齊其末，方寸之木可使高於岑樓；惜乎梁先生之未竟其用也！』
　　連橫曰：古之所謂士者，為國而已，為民而已，為自信其道而已。是故或言而用焉，或言之而不用焉，或始不能用而後乃用焉。究之皆有益於邦家也。臺灣為新啟之土，利盡東南。士大夫之來游者，莫不視為金穴，飽攫而去，未能建一功、畫一策也。夫規近者不足以經遠，泥古者不足以制今，藍、陳諸子苦心孤詣，獨論長治之計，可謂賢矣。若夫成之治番，尤佼佼也。
　　連橫曰：士為四民之首。讀書稽古，不能治國平天下，亦當鄉里稱善人。若其枉道曲文，頑嚚比周，則名教之賊也。臺灣開闢以後，風淳俗美，士之出入庠序者，多硜硜自守。而祀於鄉賢祠者五人，是則古之君子沒而祭於社也。詩曰：『有覺德行，四國順之』；有以哉！
　　王鳳來，臺邑寧南坊人，字瑞周，號竹山。乾隆二十七年，以歲貢補漳平縣學訓導。既至，整飭規條，日示諸生以敦倫樹品之道，士樂就之。秩滿入京。歸，會臺變，上書制府，陳征討策。事平，復北上，奉旨揀發雲南，尋丁父艱。服闋，遵例補蘇州督糧水利同知。漕運固多陋規，積弊既久，任事者多罔庇分肥。鳳來悉革除之。復督採捍海塘石，檄勘太倉州水災，再監漕務，署總捕篆，雖位卑官小，而以利國便民為心。一時稱善吏焉。嗣陞刑部安徽司員外郎，改河南懷慶府知府，有政聲。召見，下旨褒嘉。尋遷兵部武選司員外郎。歷官三十餘載，年六十有五卒。嘉慶十一年，臺灣縣學教諭鄭兼才上書，請祀鄉賢祠。閩浙總督據以入告，詔可。
　　鄭崇和，字其德，號怡庵，金門人。年十九來臺，課讀於淡水廳竹塹，遂家焉。淡為新闢之地，民少讀書，崇和勸勵之，富家子弟多就學，奉師厚，故修脯亦豐。嘉慶十年，蔡牽犯淡水，土匪竊發，崇和適在後瓏，奉檄募鄉勇防守。事平，當道嘉之。淡屬閩粵雜處，分類械鬥，歷年不息。崇和又奉檄彈壓，召兩造父老，力陳利害，仇始解。竹塹多山野，土番輒出殺人，歲且數十。崇和乃集壯丁，據形勢，鳩資設隘，以保衛行人，樵蘇便之。二十年，歲饑，發粟平糶，而家亦富矣。當是時竹人士議建文廟，崇和慨然出巨款，命次子用錫董工。廟成，行釋菜禮。竹塹文風之盛始於此。崇和好宋儒書，尤守紫陽家訓，及門之士多達材。道光七年卒，年七十有二。九年，邑人請祀鄉賢祠，十二年詔可。次子用錫，亦有名。
　　用錫，字在中，號祉亭。少遵父訓，以力行為本。道光三年，舉進士，家居讀書為樂。淡自開闢以來，尚無志乘，乃集弟友纂稿，藏為後法，文獻以存。六年，孫爾準巡臺，至竹塹，用錫請建廳城，並董工役。既竣，敘同知銜，嗣改京秩。十四年，入都供職，簽分兵部武選司。翌年，授禮部鑄印局員外郎兼儀制司。每逢祭時，恪恭從事。十七年春，歸里。里黨有舉，輒致其財力，故人稱善士焉。禁煙之役，英艦窺大安港，用錫自募勇捍衛，捕虜數人。事聞，賞戴花翎。又獲烏草洋匪，大吏嘉之。咸豐三年，林恭、吳磋以次起事，而漳泉又分類械鬥，全臺俶擾。奉旨偕進士施瓊芳等辦團練勸捐，兼以倡運津米，給二品封典。當是時械鬥愈烈，延蔓百數十里，殺人越貨，道路不通。用錫親赴各莊，力為排解，著勸和論以曉之，曰：『分類之害，甚於臺灣，尤甚於淡之新艋。臺為五方雜處，自林爽文之後，有分為閩粵焉，有分為漳泉焉。閩粵以其異省也，漳泉以其異府也。然同自內地播遷而來，則同為臺人而已。今以異省、異府各分畛域，法所必誅。矧更同為一府，而亦有秦越之異。是變本加厲，非奇而又奇者哉？夫人未有不親其所親，而能親其所疏。同居一府，猶同室兄弟之至親也，乃以同室而操戈，更安能由親及疏，而親隔府之漳人，親隔省之粵人乎？淡屬素敦古，新艋尤為菁華所聚之區，游斯土者嘖嘖稱羨。自分類而元氣剝削殆盡，未有如去年之甚也。干戈之禍愈烈，村市半成邱墟。問為漳泉而至此乎，無有也。問為閩粵而至此乎，無有也。蓋孽由自作，釁起鬩墻，大抵在非漳泉、非閩粵間爾。自來物窮必變，慘極知悔。天地有好生之德，人心無不轉之時。餘生長是邦，自念士為四民之首，不能與在事諸公竭誠化導，力挽而更張之，滋愧實甚。願今以後，父誡其子，兄告其弟，各革面，各洗心，勿懷夙忿，勿蹈前愆，既親其所親，亦親其所疏，一體同仁，斯內患不生，外禍不至。漳泉閩粵之氣習，默消於無形。譬如人身血脈，節節相通，自無他病。數年以後，仍成樂土，豈不休哉？』眾得書感動，鬥為之息。乃刻石於後壟，以示後者。用錫既為一方之望，尤盡力農畝，家日殖，歲入穀萬石。晚年築北郭園自娛，頗有山水之樂。好吟詠，士大夫之過竹塹者，傾尊酬唱，風靡一時，至今文學猶為北地之冠。八年，卒於家，年七十有一。著北郭園集，多制藝，詩亦平淡。又有周易折中衍義一書，未刻；或言其師所著，而用錫輯之也。同治十一年，詔祀鄉賢祠，至今子孫猶守其業。
　　用鑑，字明卿，號藻亭，用錫從弟也。道光五年，貢成均。性真摯，重然諾。設塾課徒，以德行為先，文藝為次。及門陳維英輩皆傑出。主明志書院講席垂三十年，誨人諄諄，至老不倦。素樂善，捐修淡水學宮，佐用錫纂志稿。咸豐三年，以籌運津米，加內閣中書銜。同治元年，舉孝廉方正。著易經圖解易讀三卷及詩文，未刊。六年卒，年七十有九。光緒二年，福建巡撫丁日昌奏祀鄉賢祠，詔可。子八人。次子如城，旌表孝友。
　　陳震曜，字煥東，號星舟，嘉義人，後居郡治。少聰敏，博通經傳。嘉慶十五年，以優行貢太學，召試。二十年回省，歷署建安、閩清、平和等教諭。道光五年，調省；監理鰲峰書院，助修通志，訪刻先儒遺書。士論歸之。省垣貢院素湫隘，潦濕薰蒸，就試者每中病。震曜請於鄉人士，募資拓建，增號舍千餘；並董工役，將一載而成。六年，任同安訓導，又倡修邑志。嘗曰：『安上治民，有司之職也；造士徵文，教官之責也。余位雖卑，亦一邑之木鐸，豈堪見誚於儒宗哉？』十二年，張丙亂，隨軍渡臺，辦理團練撫卹諸務。奉旨以州同用。亂平，數上書制府，陳利弊。臺灣戍守素用班兵，調自福建各標，地方民情既多扞格，而結黨滋事，有司終莫如何，有警復不足備戰守。震曜議減戍兵添募鄉勇，書曰：『各省兵丁俱屬土著之人，惟臺灣開闢之初，戶口僅數十萬，沃野千里，民願為農，彼時招募土著之兵，亦無有應之者，加以鄭氏甫平，續有小醜，恐土著在伍，或有通匪之虞。此當時調遣內地班兵戍臺之深意也。今臺屬四縣、三廳，約計三百餘萬人。土地不加，丁口日繁，其無田可耕乏經紀者亦多。若招募充伍，臨以號令之嚴，化其桀驁之氣，平時資以緝捕，有事用以守禦，人地熟悉，未嘗不收臂指之效。查內地班兵調臺，惟漳泉語言相似，餘則鄉談各殊；路途東西，又全不辨。既難緝盜於平時，自難勦匪於有事。核其所能，則充武署雜差，或排列汛塘，備數而已。倉猝號召，僅執器械、守城陴，未聞其能義勇，獨自出郊戰勝也。有養兵之名，而無養兵之實；經百數十年，奉行調遣，習焉不察。夫養兵既少實效，則匪類易滋事，地方易蔓延。偶聞警報，茫然不知。今日小汛歸大汛，明日大汛歸城郭，唯有緊閉城門以待賊至。置鄉民於度外，聽匪類之脅從。科派富民，曠日持久；烏合嘯聚，小醜成魁。非疾呼紳衿、自備資斧、招募義勇、飛稟大軍救援，而亂未能平也。先後情形，同出一轍，可勝痛哉！查臺水陸之兵不下二萬餘名，年需軍餉二十餘萬，養兵不為不厚，而束手無策若此。溯自康熙年間至今，亂十數次，未有不賴土著義勇而能報捷者。即近四十年，而考之，乾隆五十一年林爽文一案，臺民為義勇者，南北不下數十萬人。議敘賞給之義民首，亦千數百員。乾隆六十年陳周全一案、嘉慶十一年蔡牽一案，議敘官職之義民首，俱不下數十員。可見臺民能為義勇以從軍，未嘗不可充兵而敵愾也。是故欲求長治久安之策，遇有班兵出缺，准就土著挑補。每營數百之兵，但得鄉壯數十名，用以勦捕，資以禦侮，則海疆軍制，日有起色，不似從前之僅能守城守汛已也。』
　　又議添募屯兵書曰：『臺灣僻處海隅，戍臺悉用內地之兵，語言不通，道路不熟，水土不服，險要不知。每逢勦捕之時，必藉鄉勇屯番為前導。查乾隆五十二年，生番拒逆，熟番助捕。五十三年，福中堂入告，以沿山未墾之地，准其耕為屯田，平時錄為屯丁，有警調為屯兵，拔其頭目，獎為屯弁。自設立四十餘年，番人恭順，聽地方官調遣戰守，奮勇可嘉。但屯地多荒，屯餉不裕，屯兵亦不能多募。竊思全臺陸路戍兵，共有九千七百九十七名，似可酌減一千數百名，留其糧餉及撫卹眷口之款，可添募屯兵一千數百名，分配臺灣道府、四廳、四縣十衙門，按月點驗一次，給以糧犒。秋令每月操練一次，冬令每月操練二次。軍裝器械鉛藥，官為購備。與操練犒賞，勦捕飯食，即於徵收臺地屯租款下動支。操演之後，軍器存貯道府廳縣之庫。每季巡查地方之時，各衙門酌定數班，輪值調遣。若有勦捕之時，則全隊統帶，可資捍禦。戰勝之實效，較之戍兵尤為得力也。』書上，總督韙之。又議郡治拓建外城，添造砲臺，亦採其策。
　　先是震曜在鄉，鳳山知縣重其人，聘主鳳儀書院。鳳邑僻處南隅，文風不振。既至，日集諸士講經，間為詩文。自是鳳人始勵學。既奉巡撫命，委同鳳、嘉兩知縣督辦採訪冊，送省補修通志。震曜以臺灣府縣各志地圖，舊多疏謬，山川莊社誤置尤多，建議先繪里堡分圖，次繪廳縣分圖，然後統繪全圖。並倣國史館一統圖之法，布畫格線，橫直各三十。其後新圖，遂稱善焉。事竣，彰化知縣楊桂森聘修邑志。時鹿港施、黃、許三姓，族大丁多，負隅罔法，動則列械以鬥，久為閭閻之害。震曜上書請嚴辦。以鹿港為全臺濱海適中之地，戶可萬竈，為彰邑一大市鎮，而至今猶無城池，何以保人民？何以固險要？上書請建一城，築一寨。又以鳳山轄地遼闊，行政未周，議劃下淡水南岸至瑯𤩝一帶，新建一邑。其後沈葆楨巡臺，則採其議而設恆春縣。故其所著書，皆足資臺事，非泛泛也。
　　十五年，選授陝西甯羌州州同。十七年九月抵任。甯羌固夷地，民間素鮮讀書。既至，月集紳耆訓勵，告之以彝倫，課之以文學。數月之後，風俗丕變。州境當南北棧之交，為秦隴入蜀孔道，久廢不治，行旅苦之；乃親自勘工，勸民助修。在任十數年，廉潔慈惠，州民愛如父母。二十四年七月，代理城固縣令。三十年，因病歸家，宦囊蕭瑟，唯攜書籍古帖十數笥，多為漢唐石刻。震曜精經術，好宋儒學，治家嚴，一遵古訓。習醫，晚益覃深，採輯古今名方及論醫之法若干卷。少與邑士張青峰、陳廷瑜十數人，在寧南坊呂祖廟建引心文社，一時文風大振，後改為書院。咸豐二年，卒於家，年七十有四。著小滄桑外史四卷、風鶴餘錄二卷、海內義門集八卷、歸田問俗記四卷、東海壺杓集四卷，皆未刻。同治十三年，欽差大臣沈葆楨訪求遺文，別錄副本攜去。光緒八年，臺人士請祀鄉賢祠，詔可。
　　連橫曰：美哉臺灣，我宗啟之，我族居之。發皇光大，氣象萬千，固天然之文界也。遙望群山，蜿蜒數百里，危峰絕巘，峻極於天，高至海拔一萬三千餘尺，視泰岱若兒孫。而東控太洋，西臨巨澥，風濤噴薄，蛟嘯龍鳴，珍禽怪獸之翔游，奇花異木之蔚茂，璀璨陸離，不可方狀。天之蒼蒼，其正色耶。三光在上，照見興亡，使生長是邦者，能舉當前之變化而蘊蓄之，發之胸中，驅之腕底，以自成其文，豈不偉歟？而二百數十年來，莘莘學子，競為制藝，以趣科名。遂使天然之文，委之而莫能收拾。豈天之特降其奇，將有所待耶？抑以曠古未開之秘，而俟後人之穿鑿歟？橫不敏，弱冠以來，勉學為文，而望道未見，不能有所成就。拳拳之心，固未息也。子桓有言：『文章經國之大業，不朽之盛事。』以彼其人，尚有此志，況橫之丁此時會哉者？洪鍾毀棄，釜瓦雷鳴，道術將為天下裂。苟不出而葆之，唯見淪胥以亡爾。烏乎！文運之衰，至茲極矣！倉頡之字，孔子之書，人且唾棄，吾又何暇治文哉？夫見異思遷者，佞士之巧也；居今懷古者，篤學之勤也。詩曰：『風雨如晦，雞鳴不已。』當此文運絕續之時，一髮千鈞，為任甚重。臺灣文士其有起而肩之乎？此橫之所大望也。夫以臺灣之文，含英蓄華，鬱久必發，固不虞其滅也。然無以開之，則莫之能繼。譬如大甲之水，奔流停滯，越山絕澗，趣平原，吞巨岸，沛然而放之海。又如玉山之雲，起於膚寸，蓬蓬勃勃，上騰天衢，不崇朝而雨潤南北。故曰：『積之久者必力宏，取之厚者物必大。』此吾以知將來之文也。是諸子者亦為文苑之秀，故次於傳，而吾尤望於後起之俊也。
　　王璋，字昂伯，臺灣縣人。善文。康熙三十二年，舉於鄉，為邑士登賢書之始。臺灣初啟，府志未修，璋豫求文獻藏諸家。三十四年，巡道高拱乾議修志，聘任分修。璋與邑貢生王弼、生員張銓等十四人，入局任事。志成，拱乾大喜。臺灣文獻之存，璋有功焉。嗣出任雲南宜良縣，潔己愛民。丁母艱將歸，百姓籲留巡撫。璋素服從間道旋。服闋，任湖廣房縣，尋陞主事，遷監察御史，以骾直聞。後卒於官。
　　王喜，亦縣人，佚其字。康熙二十七年鄉貢。手輯臺灣志稿，搜羅頗富。及拱乾創修府志，多採其語。
　　王之敬，字篤夫，一字蓮峰，自號竹冠道人。居臺灣縣治，為太學生。工詩文，兼擅書畫。每下筆悉入妙品，當道器之。
　　許遠，字程意，孫朱疐，字非叔，均邑庠生。徐元，字凱生，盧周臣，忘其字，皆縣治人。各精書畫。
　　張鈺，字質堅，號彬園，臺灣縣治人。幼攻舉子業，屢試不售，遂棄而習武，中雍正十三年武闈。然其為人，光明磊落，毫無齷齪態。通六藝，善草書，工畫，尤精繪龍虎。大幅巨幀，蓬勃有生氣。懸之壁間，風雲坌湧，人多寶之。
　　陳必琛，字景千，自號一崖道人。居臺灣縣治，為邑武生。工八分書，山水人物亦臻其妙，而丹青尤佳。宦臺者多求其輿地風俗圖，以資考察。雅好彝器，凡古昔金石篆刻，靡不鑒別無訛。手製琴箏簫管，各中音律。當道重之。卒年七十有二。
　　王克捷，字必昌，諸羅人。乾隆十八年舉於鄉，二十二年成進士，為臺人士登禮闈之始。好詞翰，通群籍，著臺灣賦一篇。其辭曰：『緬瀛海於鴻濛，環九州而莫窮。覽形勝於臺郡，乃屹立乎海中。叢岡鎖翠，巨浸浮空。南抵馬磯，北發雞籠。綿亙二千餘里，誠泱泱兮大風。爾其蒞東寧，扼安平，鯤身蟬聯而左抱，鹿耳蟠轉以右迎。沙線沈礁，迴紫瀾於曲港；雷硠擺浪，撼赤崁之孤城。則瞿塘之峽不足擬，又何論乎蜀道與太行？若夫市肆填咽，阡陌縱橫。泉、漳數郡，資粟粒之運濟；錦、蓋諸州，分蔗漿之餘贏。蜃蛤魚鹽，在在殷裕；瓜茄薑芥，種種早生。實海邦之膏壤，宜財賦之豐盈。溯夫天造草昧，遐裔荒墟，南北土酋，穴處巢居。迨有明之宣德，遣中官以乘桴，遭風偶泊，始識其途。嗣是以後，狡焉思啟，實繁有徒。曾一本竊據於澎島，林道乾遁跡於草湖。繼以思齊之嘯聚，荷蘭之詭圖。洎乎鄭氏，乃凌險而負嵎。建官署，開方鎮，以比擬於扶餘。因利來便，順風長驅。陷七郡，破潮粵，略溫臺，徇東吳。旌旗所指，霧合雲鋪。熊蹲四世，虎視方隅。維我仁廟，皇靈震疊，命將專征，克塽讋慴。遂按圖而設版，復定賦而計甲。闢四千載之方輿，安億萬姓於畚鍤。慶文教之誕敷，群入學而鼓篋。或挽車而騎牛，或操舟而理楫。重洋開渡，舸艦帆聯。樂土興歌，人民踵接。蓋茲邦之廣衍，兼四省而延袤；作南服之藩籬，挺一方之奇秀。其山則祖龍省會，五虎門東，沿江入海，徑渡關潼，突起雞嶼，峻嶒巃嵷；過南崁，矗龜崙，煙霏霧結，繡錯雲屯；大武雙高而作鎮，木崗特立而稱尊。更有巍峨瑩澈，如冰如雪，是名玉山，奇幻特絕；隨霽色而偶呈，忽雲封以變滅。若其磅礡蜿蜒，駢維連蜷，或如龜龍浮游於海上，或如鸞鳳軒翥於天邊，數六六之群島，盼九九之危巔，非人跡所能遍，亦圖經所未鐫。其水則源泉百派，自東徂西，九十九道之溜，二十八重之溪，極瀠迴以紆折，迨放海而皆齊；泚泚湲湲，瀦澤渟淵，汨汨涓涓，疏畎距川。大甲、大安、大肚之深廣，蚊港、笨港、東港之洄漩。海翁窟風高浪湧，虎尾溪水湍沙濺。況黑港與白洋，更譎怪之萬千。他如蛤仔難之產金，寒潭難入；毛少翁之出磺，沸土重煎。赤山著木而煙起，火山徹夜而光燃。大岡絕巘，綴纍纍之牡蠣；外海異香，浮裊裊之龍涎。山朝支麓，溫泉沸鑊，水沙連嶼，藉草浮田。茄荖綱石湖穿海，八里坌月窟湧泉。又若鐵樹插於樹間，十圍連抱；藤橋懸於木杪，一線遙牽。是又載籍之所未編者也。乃林有鸛而無鶴，山有豹而無虎。走獸飛禽，蕃育茲土。畫眉鴝鵒，以白見珍；彩囊翟雉，其文足取。鳩候氣而鳴六，雞應時而稱五。倒掛夜棲，翻飛雷舞。獐麂祁祁，麋鹿麌麌。暨山馬與野牛，各成群而相伍。若夫蠕喙之屬，固難備舉。風氣之殊，亦可附著。蟬未夏而先鳴，燕經秋而不去。訝蜥蜴之有聲，悵鸚哥之不語。蛩唧唧以夜吟，竟四時之無序。感物類而躊躇，忽愴懷於羈旅。乃其海物維錯，尤為充斥。難悉厥名，獨辨其色。則有鯔烏鯉紅，鱭紫鯧白，赤海金精，烏頰黃翼，青鱔投火，黑蠧噴墨，錦魴花魿，金梭如織。又有香螺花蛤，魚蟹虎鯊，白蟶塗魠，麻虱龍蝦。臺澎所產，厥味多佳。既漁於水，亦樵於山。楠筍始生而合抱，蕭朗高大而螺團。屬野番所盤踞，惜運致之維艱。至若山荔埔柿，土杉水松，亦鱗黃目，交標九芎。番樹白樹之植，悉雜出於山中。猴粟象齒，屋材最美。林荼婆羅，名狀俱詭。見鐵樹之開花，愛仙芝之有子。烏栽頻取以薪蒸，綠玉遍插於庭圯。竹凡數種，刺竹密比。石竹長枝，箭竹如矢。麻竹柔脆，琴竹文理。卉木之花，色色鬥姘。荷開獻歲，菊吐迎年。桐繞春城而布錦，梅放午天而擲錢。繡球攢簇，素馨蔓延。貝葉之稱疑假，曇花之種早傳。番茉莉移來異域，七里香辟除瘴煙。扶桑本出於東海，水仙名託於臺員。厥草維夭，半是藥苗。先春而發，凌冬不凋。唯內地之所少，爰遍訪夫萏蕘。水藤代韋而堅韌，通草作花而妖嬌。葉張七絃，聊充耳目之玩；蘆開一捻，可卜颱颶之飄。更有蕃茶作飲，白麴為醪。齒草洗齒，茜草染毛；羞草含羞，荖草老饕。若其刈莞蒲以織席，編絲茅而索綯，群居萃處，曾無慮夫風雨之飄搖。果蓏之實，別種非一。番檨熟於盛夏，西瓜獻於元日。牙蕉子結數層，鳳梨香聞滿室。又如菩提果、波羅蜜、釋迦果、金鈴橘，尤中土所罕見而莫悉。厥有檳榔，生此遐方，雜椰子而間栽，夾扶留以代糧。饑餐飽嚼，分咀共嘗。婚姻飾之以成禮，詬誶得之而怨忘。為領略其滋味，殆恍惚夫醉鄉。爰稽習尚，競事侈靡。土沃民逸，大抵如是。逐末既多，務本漸弛。工針繡而棄枲菅，輕菽粟而豔羅綺。群尚巫而好鬼，每徵歌而角技。思易俗而移風，賴當途之經理。蔣集公績懋撫綏，陳清端澤流遐邇。茹冰檗以率屬，則林荔山之操履。持玉尺以衡才，則夏筠莊之造士。又或留心風物，雅意典章。孫司馬揮毫珠玉，袁司訓積書宮墻。皆有造於斯土，稱盛世之循良。若乃僧衣作賦，沈文開萍蹤坎坷；蝶夢名園，李正青塵緣參破。景寓公之清標，足廉頑而立懦。況寧靖之闔室偕殞，陳丑之傷親自沈。永華之女懸帛柩側，續順之配受帶堂陰。當王化之將暨，忠孝節義已大著乎人心。故前者有謝燦之妻，矢死從一；繼有方壟之婦，受迫不淫。自是以來，志載如林。寧止五妃之墓宜表，五忠之祠足欽也哉？載考番俗，約略可紀。罔識歲時，弗知甲子。以蟾圓為一月，以稻稔為一祀。僅有生名，從無姓氏。贄婿為嗣，隨婦行止。凡樵汲與耕穫，屬女流之所理。乃其少長相隨，則側立以俟。老病無依，則相率同視。比屋親睦，或庶幾乎仁里。而其編藤束腰，展足鬥捷，貫耳刺唇，文身為俠。聽鳥音而卜出，佩大匏以利涉。偶細故之睚眥，驚野性之不帖。乘醉抽刀，斷脰穿。復有傀儡生番，食鮮茹血，蒙頭露目，手持寸鐵，伏林莽以伺人，賽髑髏而稱傑。且聞遠社番婦，能作咒詛，犯之則死，解之則蘇。喝石能走，試林立枯。傳疑之語，豈其然乎？近郭熟番，漸知禮制。童子入學，亦解文藝。壯者服役，奔走更替。類混沌之未鑿，尚率真而無偽。伊昔吳越，當周之時，猶稱南夷，即在吾閩，值漢之世，亦屬荒裔。既歸版圖，遂號名都。矧臺灣之疆域，擅九土之奧區。高原下隰，畇畇膴膴。飲食往來，衎衎于于。合閩南與粵北，冒厲禁以爭趨。保聚教誨，亟藉良謨。昌黎守潮，子厚守柳，風行草偃，何需遲久。如彼瓊州，亦在島上，文莊忠介，後先相望。苟氣習之不拘，豈人地之可量？顧其地時震而海常吼，論者僉曰驚濤之溢湧，幾視斯土若等於浮漚。不知地廣而厚，海深而幽，其震其吼，蓋陽氣不舒、陰氣有餘之所由。唯開闢之未幾，故節宣之未周。方今風會宏敞，聖治廣被，久道化成，百物咸遂，海不揚波，地奠其位，馬圖器車，物華呈瑞，人傑應運而齊出矣。謹就見聞，按圖記，輯俚詞，資多識。愧研鍊之無才，兼採摭之未備。聊敷陳夫土風，用附登於邑志。
　　先是有陳輝者，亦撰臺灣賦一篇，而詩尤工；舊志載之。輝，府治人，乾隆三年舉於鄉。
　　馬琬，字琰伯，號梅村，臺灣縣人。祖廷對歲貢生，父中萊拔貢生，皆寓籍諸羅。琬亦歲貢。性恬淡，喜飲酒，樂書史，翛然自得。而敦品勉學，鄉人重之。乾隆三十二年，澎湖通判胡建偉始創文石書院，延主講席。居澎八載，多士獲益。善事母，母年且百歲，猶能繪水墨蘆雁，琬亦習焉。屢薦鄉闈不售。晚年益肆情詩酒，間作水墨畫，自題以見志。
　　莊敬夫，號桂園，臺灣縣治西定坊人，以水墨繪事著名。凡山水、人物、花鳥，意到筆隨，各臻其妙。每有作，得者輒秘為家珍，以是人爭倣之，然無有及其工者。嘉慶初年卒。
　　徐恢纘，字遜齋，亦西定坊人，邑增廣生。工山水、花鳥、人物。性剛介，不屑逢迎。素精醫術，濟人多，里黨稱之。
　　林覺，字鈴子，亦縣治人。曾作壁畫，見者稱許，遂刻意研求。善繪花鳥，而人物尤精。嘉慶間，薄游竹塹，竹人士爭求其畫，今猶保之。
　　陳思敬，字泰初。父鵬南，為臺邑歲貢生，出就連江訓導。思敬家居鎮北坊，及長歸祖籍，補同安庠生。乾隆十八年副榜。素承父志，樂善好施，事繼母孝。頻往來臺灣。一日赴鳳山，聞莊舍有讀書聲，詰之，粵人也，歲以油米助之。思敬固知醫，自設藥肆，以療貧氓，一鄉稱善士焉。著有鶴山遺稿。
　　林朝英，字伯彥，臺邑人。乾隆五十四年，貢成均。以資授中書銜，樂襄地方義舉。嘉慶初，倡修縣學文廟，並董工役，自費萬金。廟成，有司奏聞，下旨嘉獎，建坊，賜「重道崇文」之匾。坊在龍王廟前。林清之變，其黨有與相善者，書函往來，潛示不軌。朝英非之，報書諫止，痛陳利害。事敗，索黨人。發朝英書，嘉之。召入見，以病固辭，朝英工墨畫，瀟灑出塵，書亦奇秀，多作竹葉形。善彫刻，竹頭木癭，一經其手，靡不成器。家建小亭，顏曰「一峰」。亭額三字大徑尺，筆力勁秀，悉為朽木所成。光緒十二年某夜被盜，聞為淮軍所竊，邑人士至今猶惜之。
　　王士俊，字熙軒，淡水竹塹樹林頭莊人。始祖世傑以開墾致富，至是中落。士俊勤苦讀書，嘉慶間入泮。設塾於家，鄭用錫輩皆出其門。著易解若干卷，今亡；或雲其友竊之。
　　郭菁英，字顯相，亦竹塹人，廩膳生也。與弟成金俱有名。成金字貢南，嘉慶二十四年舉於鄉。家富，藏書多，主講明志書院，以振興文教為念。後授連江教諭，未任而卒。
　　黃驤雲，字雨生，淡水頭份莊人。父清泰字淡川，原居鳳山。性孝友，少習舉業，有文譽。林爽文之役，募勇守城；以平琅𤩝功，補福州城守營把總。嘉慶十一年，任竹塹守備，署艋舺都司。總兵武隆阿重之，擢鎮標中營游擊，改參將；遂居淡水。清泰以書生習武，望子能文。驤雲少時，即肄業於福州鰲峰書院，不十年而文益邃。二十九年舉於鄉，道光九年成進士，籤分工部。十七年分校京闈，取士多得人。張丙之亂，適歸省，巡道平慶令作書勸諭閩粵莊民。及平，補都水司主事，洊升營繕司員外郎。子五人。長延祐，舉人；次延祺，少慧，工書，嘗雙鉤大麻姑壇記入石，編修何紹基見而推許。卒年二十餘。
　　陳改淑，字以文，澎湖通梁社人。性和粹，口必擇言。而落拓名場，訓蒙自給。晚年，尤喜種菊，工琵琶。時就花間彈之，音調清越。嘗游江南，遍歷名勝。以善奕著名。著有楂客紀游、詩集，稿佚不存。
　　呂成家，字建侯，澎湖東衛社人。少聰慧，善琴箏，屢試不售，遂絕意功名。置一齋，嘯臥其中。圖書花鳥，呼酒談棋，翛然自適。晚年尤耽吟詠，通判吳性誠時與倡和。別後猶寄詩問訊，積成卷帙。素敦內行。兄弟數人，白首相處，怡怡如也。子姪皆業儒。卒年七十有一。
　　蔡廷蘭，字香祖，號秋園。澎湖雙頭鄉人。父培華字明新，以篤學設教里中，里人稱之。廷蘭少慧好學，年十三入泮，嗣食餼。道光十一年，風災，粒米不藝。汀漳龍道周凱自廈來賑，廷蘭作急賑歌上之，一見傾心。既而督學臺澎，遂膺首選，充十七年拔貢。二十四年成進士，出為郟江知縣。澎之科第自茲始。後為江西知府，有政聲，卒於任。初，廷蘭秋試，遭風至越南，越人禮之，送歸。著越南紀程、炎荒紀略二書。後余乃得其詩集，長短凡百十有五篇。
　　魏宏，臺灣府治西定坊人。學問淹博，文才甚捷，而遠於事情，世以書癡目之。故其為文輒自圈點，應試亦然，恆被黜。道光二十七年，南通徐宗幹任臺灣道，兼提督學政，獎掖文學，遇才士尤禮待。月試海東書院，宏屢冠其曹。值夏熱，伏案讀書，每苦其辮，即斷之。已而院試，家人慮被斥，以假辮縫帽裏，令帶之。宏入場危坐，及試題下，振筆直書。時五月盛暑，汗涔涔滴衣上，即棄其帽。諸生見而大譁。宗幹適出視，至宏前，取文觀之。宏曰：『我文甚佳，公識之否？』宗幹點首。又指其鬚而詰之曰：『吾以髮為累，已薙去。公留此不更苦耶？』宗幹默然。而諸生環笑不止，邀之入內。文成，宗幹大喜，置第一。翌年科試，復第一，補廩膳生。當是時海道艱危，臺人士之應鄉闈者，須於小暑前內渡，過此恆遭不測。往來既艱，費又重，以故老師宿儒多不赴。省中人輕之，至加侮蔑，謂諸生為「臺灣蟳」，以其無黃也。宏聞之大憤，詣學院，請與省中人角優劣。許之。即赴鳳池書院月課。學使觀其文，推為壓卷，然慮損省中士面目，抑為第二，獎之甚厚。省中士無不駭異，遂不復敢輕臺人。以是文名大噪。或謂宏曰：『吾子此舉，厭倒多士，固榮於領鄉薦者。』宏欣然應曰：『吾非好與省中士爭勝負，亦聊以洩臺人之憤爾。今幸不恥辱，則領鄉薦復何用？』遂買舟歸，以歲貢終。
　　是時有方春錦，亦府治人，與宏齊名。
　　彭培桂，字遜蘭，泉之同安人。少隨父來臺，居於淡水槺榔莊。咸豐六年，以覃恩貢成均。設教於鄉，及門多俊士，竹塹巨室爭聘之。著竹裏館詩文集。子廷選亦能文，道光二十九年拔貢，朝考一等。請降教諭。巡道徐宗幹賞之，曾選其文刊於瀛洲校士錄。著傍榕小築詩文稿，未刊，今皆散失。
　　陳維英，字迂谷，淡水大隆同莊人。少入泮，博覽群書，與伯兄維藻有名庠序間。性友愛，敦內行。咸豐初年，舉孝廉方正。九年，復舉於鄉。嗣任閩縣教諭，多所振剔。閩縣有節孝祠，久圮，捐俸重建。已而工部尚書廖鴻荃告歸，聞之造謁，維英辭。鴻荃請入見，長揖欲跪。維英愕眙不知所措。鴻荃曰：『公新節孝祠，惠及閭里，吾當為親謝。』蓋其母亦祀祠中也。秩滿，捐內閣中書，分部學習。歸籍後，掌教仰山、學海兩書院。同治元年，戴潮春之役，淡北震動。與紳士合辦團練，以功賞戴花翎。晚年築室於劍潭之畔，曰「太古巢」。著鄉黨質疑、偷閒集，未刊。
　　時府治有黃本淵，亦以是年舉孝廉方正，以善書聞。余曾求其事跡，而不可得。
　　吳子光，字芸閣，廣東嘉應人。年十二，畢大小經，始學科舉文。數試不售，乃渡臺，寄籍淡水。兵備道徐宗幹見其文，頗相期許。同治四年，舉於鄉，遂遊搢紳間。同知陳培桂議修廳志，聘任筆述。嗣館三角仔莊呂氏家。呂氏為彰化望族，家富好客，藏書多。子光雅愛古人，又嗜阿芙蓉，擁書讀，自以為樂。顧為人憤懣，胸中磊塊，時流露筆墨間。其文曰一肚皮集，謂採朝雲戲東坡之語。呂氏為刊行，附小草拾遺一卷。又著三長贅筆、經餘雜錄，稿存呂氏。然其文駁雜，反不若考據之佳。光緒初年卒，呂氏以師禮葬之。
　　陳肇興，字伯康，彰化人。少入邑庠，涉獵文史。彰邑初建，詩學未興，士之出庠序者，多習制藝，博科名。道光季年，高鴻飛以翰林知縣事，聘廖春波主講白沙書院，始以詩古文辭課士。鴻飛亦時蒞講席，為言四始六義之教，間及唐、宋、明、清詩體。一時風氣所靡，彰人士競為吟詠。而肇興與曾惟精、蔡德芳、陳捷魁、廖景瀛等尤傑出。咸豐八年，舉於鄉。所居曰古香樓，讀書詠歌以為樂。戴潮春之變，城陷，肇興走武西堡牛牿嶺，謀糾義旅，援官軍，幾頻於險。集集為內山要隘，民番雜處，俗強悍，不讀書。肇興竄身其間，激以義，聞者感動。夜則秉燭賦詩，追悼陣沒，語多悽愴，題曰「咄咄吟」。事平，歸家，設教於里，及門之士多成材。著陶村詩稿六卷、咄咄吟二卷，合刻於世。
　　黃敬，字景寅，淡水干豆莊人。干豆或作關渡，故學者稱關渡先生。少孤，母潘氏守節。性純孝，勤苦讀書。安溪舉人盧春選來北設教，敬事之，授周易。咸豐四年歲貢生，嗣授福清縣學教諭，以母老辭。假莊中天后宮為社塾，先後肄業者數百人。當是時，港仔墘曹敬亦聚徒講學，皆以敦行為本，游其門者多達材。人稱為二敬。北臺文學因之日興。敬為人謹飭，一言一動，載之日記，至老不倦。束修所入，悉以購書，或勸其置田，曰：『吾以此遺子孫，勝於良疇十甲也。』著易經義類存編二卷、易義總論、古今占法各一卷、觀潮齋詩一卷，未刊。其序易曰：『吾因卜筮而設。聖人慾人於事，審可否，定從違，察吉凶，以謹趨避，特為假借之辭，聊示會通之意。故體則兼該靡盡，用則泛應不窮。無論人為何人，尊卑貴賤皆可就此以占；事為何事，大小輕重皆可依此以斷。豈一、二義類所得泥而拘乎？唯其為書廣大精微，擴而充之，義多浩渺，研而究之，義又奧幽。前聖之言，非必故為詭祕，以待後人深求。易本懸空著象，懸象著占，道皆虛而莫據，辭易混而難明。欲為初學者講，不就其義以整其類，則說愈繁而旨益晦。譬如登山，仰止徒嘆其高，莫得尋其徑路。譬如入海，望洋徒驚其闊，莫得覓其津涯。執經習焉不察，開卷茫乎若迷。將易所以教人卜筮，欲啟之以明，反貽之以昧，欲命之以決，反滋之以疑，日言易而易不可言矣。夫易之數本於天也。天非以人為驗，無以知天。易之辭憑乎理也。理非以事為徵，無以見理。茲編之所解者，悉遵本義，主乎象占，以卜筮還之。而於各卦之義，各爻之義，復采古來人事相類者與為證明。或係前人，或由己見，皆敬小窗閒坐所讀，苦無端倪，欲以課虛責實，庶幾得所持守，誌而不忘耳。卷帙既成，不忍恝然廢棄，爰顏之曰義類存編，以示子弟侄輩。俾之便習此經，因以兼通諸史，不無稍有裨益。雖所引著，其事未必與其義適符，而望影藉響，以為比類參觀，亦足知類通達。況由是觸類以引而伸，充類以至於盡，推類以概其餘。覺義雖舉一、二人之類，可作千萬人想。義雖舉一、二事之類，可作千萬事觀。化而裁之，推而行之，神而明之，何致拘泥鮮通，不能兼該泛應，有負於易為卜筮之書也哉！』
　　吳鴻業，字希周，淡水艋舺人。博覽群書，工琴，精秦漢篆刻。顏其居曰「拜石山房」。敦行寡言，言皆雅趣。顧善畫，嘗繪百蝶圖，設色傳神，栩栩欲活。一時名士如臺灣黃本淵、淡水鄭用錫、陳維英輩，皆為題詠，凡二十餘人。淡水同知雲南李嗣業為之弁首。而鴻業亦自序曰：『少讀唐人詩，至王右丞宮詞，初不解滕王蛺蝶圖，如何搨得。一日，春花爛發，隱几沈吟。瞥見隔籬敲拍，栩栩然來。促筆起而摹之，鬚眉間隱然欲動。一聲呼絕，為蒙師驚斥，頗敗興，不果成。迨成童後，尤有嗜畫之癖。凡山水、人物、花卉、禽蟲，見一名筆，必購致之而後快。地之遠近，價之廉昂，弗恤也。然徒為好事者借作粉本，於余結習所喜，終未得其一班。今春與黃友閱芥子園所詳蝶訣，亦自信前輩之不余欺。獨怪天地間，一種活色生香，自然意趣，如待按圖而索，為足以畫其形神，窮其變幻，則使滕王搨本至此猶存，吾不知畫有今古，將蝶亦有今古乎？而後悔向之鰓鰓然必求搨本者，癡耶？夢耶？醉耶？迷耶？夫搨滕王固日在吾目中矣。吾乃傍蜂衙以相約，牽蛛網以為招，散鋪花具，虛貯冰壺，至則滿抱入懷，如百摺仙裙，在水晶屏裏，臨風綽約，搖曳多姿。不數日，則狎如海鷗，依如籠鳥，適爾疏放，招之即來，身輕能作掌上舞，令人想趙飛燕入昭陽時。余於此領略，漸已見慣渾閒，一旦脫然散之，則陣陣交飛，橫若雁字，徐徐緩度，妥若鶯梢，有尋花問柳之致，在咫尺千里之間。余不覺狂呼大叫曰：「滕王告我矣，滕王授我矣」！無如索畫蝶者，戶屨日多。甫脫稿，輒攫去，不更存以自鏡。亦烏知其合格否也？乃於歌吟篆刻之暇，都為一冊，作百蝶圖。自春三旬有一日，至夏季二十五日，百七十四日，得玉腰奴約略百十數計。其中襯以花草，澤以丹青，一一皆倣前人筆法。此雖小技乎，亦足以醫疏懶之一端矣。獨是王摩詰畫以詩傳，米元章畫以書重，至欲合詩、畫而稱三絕，則鄭博士尤擅名家。余不敏，覓韻抽毫，彌滋愧歉。幸賴當代鉅公，不以塗鴉見擯，留題斐幾，弁簡生光。加一、二知友，嗜痂同癖，延譽墨莊，兼收眾體，俾得藉親一字之師，並搨雙鉤之帖。則拋磚引玉，不可謂非余之厚幸也。不然者，渲染烘托，一畫工能之矣。我自村裏來，特有大法眼在。』鴻業畫蝶，傳之門人，皆無其精。而百蝶圖藏之家，後流落，為里人洪雍平所得。
　　王獻琛，字世希，號寶堂，臺南府治人。讀書赴試，久不得售，乃為鎮署稿識。性廉隅，能作水墨畫，而畫蟹尤得其神，饒有江湖之興。書亦疏放。光緒十五年卒，年六十。
　　楊克彰，字信夫，淡水佳臘莊人。讀書精大義。從貢生黃敬學，受周易，覃思鉤玄，得其微蘊。顧尤工制藝，掃盡陳言。每一篇出，同輩傳誦。光緒十三年，以覃恩貢成均。數赴鄉闈，不售。侯官楊浚見其文，歎曰：『子文如太羹玄酒，味極醰醇，其不足以薦群祀也宜哉。故終不遇。』設教於鄉，及門數十人，四方師事者亦數十人。每社課，執筆修削，日數十篇，無倦容。艋舺黃化來具禮致千金，請設函丈於燕山宗祠。不赴。或問之，曰：『吾上有老母，足以承歡。下有妻子，足以言笑。讀書課徒，足以為樂。使吾昧千金，而遠庭闈，吾不為也。』而化來請之益堅，歲晉聘書。克彰觀其誠，乃許之。宗祠距家六、七里，每夕必歸，進甘旨，視母已寢始行。風雨無間。途中背誦所讀書，手一燈，踽踽行。里人見之，知楊先生歸也。克彰設教三十年，及門多達才；而江呈輝、黃希堯、謝維岳、楊銘鼎尤著。嗣為學海、登瀛兩書院監督。知府陳星聚聞其文行，欲舉為孝廉方正，辭。十六年，大府議修臺灣通志，飭各縣開局採訪，與舉人余亦皋纂淡水縣志。嗣任臺南府學訓導。翌年，陞苗栗縣學教諭。苗栗初建，士學未興，竭力獎之。越數年，調臺灣縣學教諭。乙未之役，避亂梧棲，倉皇內渡。而老母在家，每東向而望。軍事稍敉，趣歸故土，奉以行。母年已八十，居同安，未幾卒。克彰哭之慟。越數月亦卒，年六十有一。著周易管窺八卷，未刊。子五人。次仲佐、維垣、潤波均讀書，能世其業。
