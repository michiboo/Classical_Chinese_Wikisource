
　　康熙二十二年秋八月，清人既得臺灣，廷議欲墟其地。靖海侯將軍施琅不可，疏曰：「臺灣北連吳會，南接粵嶠，延袤數千里，山川峻峭，港道紆迴，乃江、浙、閩、粵四省之左護。隔澎湖一大洋，水道三更。明季設水師標於金門所，出汛至澎湖而止，水道亦有七更。臺灣一地，原屬化外，土番雜處，未入版圖也。然其時中國之民潛至，生聚於其間者已不下萬人。鄭芝龍為海寇時，以為巢穴。及崇禎元年，芝龍就撫，將此地稅與紅毛，為互市之所。紅毛遂聯絡土番，招納內地人民，成一海外之國，漸作邊患。至順治十八年，為鄭成功所攻破，盤踞其地，糾集亡命，窺伺南北；及其孫克塽，六十餘年，無時不仰厪宸衷。臣奉命征討，親歷其地，備見野沃土膏，物產利溥，耕桑並耦，漁鹽滋生。滿山皆屬茂樹，遍處俱植修竹。硫磺、水籐、糖蔗、鹿皮以及一切日用之需，無所不有。向之所少者布帛爾，茲則木棉盛出，經織不乏。且舟帆四達，絲縷踵至，飭禁雖嚴，終難杜絕。實肥饒之區，而險阻之域也。一旦納土歸命，此誠天以未闢之方輿，資皇上東南之保障，永絕邊海之禍患，豈人力所能致哉？夫地方既入版圖，民番均屬赤子，善後之計，尤宜周詳。此地若棄為荒陬，復置度外，則今臺灣人居稠密繁息，農工商賈各遂其利，一行徙棄，安土重遷，失業流離，殊費經營，實非長策。況以有限之船，渡無限之民，非閱數年，難以報竣。使載渡不盡，苟且塞責，則深山窮谷，竄伏潛匿，實繁有徒。和同土番，從而嘯聚，假以內地之逃軍流民，急則走險，糾黨為患，造船製器，剽掠海濱。此所謂藉寇兵而齎盜糧，固較著也。且此地原為紅毛所居，無時不在貪涎，亦必乘隙以圖。一為所有，彼性狡黠，善為鼓惑。重以來販船隻，製作精堅，從來無敵於海外。若得此數千里膏腴，必倡合黨夥，竊窺邊場，迫近門庭，此乃種禍，將來沿邊諸省斷難晏然無虞。至時動師遠征，兩涉大洋，波濤不測，恐未易建成效。如僅守澎湖而棄臺灣，則澎湖孤懸海外，土地卑薄，異於臺灣，遠隔金廈，豈不受制於人？是守臺灣即所以固澎湖也。臺、澎聯為臂指，沿海水師汛防嚴密，各相犄角，聲氣關通，應援易及，可以寧息。昔日鄭氏得以負抗者，以臺灣為老巢，澎湖為門戶，四通八達，任其所之；我之舟師往來有阻。今地方既為我得，官兵棋布，風期順利，片帆可至，雖有奸萌，不敢復發。臣業與部臣、撫臣會議，而部臣、撫臣未履其地，棄留未決。臣閱歷周詳，則不敢遽議輕棄也。且海氛既靖，內地溢設之兵，儘可陸續裁減，以之分防臺、澎兩處。臺灣設總兵一員、水師副將一員、陸師參將二員，兵八千名。澎湖設水師副將一員、兵二千名。計兵一萬，足以固守，又無添兵增餉之費。其防守總兵、副、參、游等官，定以三年或二年轉陞內地，無致久任，永為成例。然當此地方初闢，正賦、雜餉似宜蠲豁。現在一萬之兵食，權行全給。三年後開徵，可以佐需。抑且寓兵於農，亦能濟用，可以減省，無盡資內地之轉輸也。蓋籌天下之形勢，必求萬全。臺灣一地，雖屬外島，實關要害。無論彼中耕種，猶能少資兵食，固當議留；即為不毛之壤，必藉內地輓運，亦斷不可棄。棄留之際，利害攸關；臣思棄之必釀成大禍，留之誠永固邊疆。是以會議具疏之外，不避冒瀆，以其利害自行詳陳。」詔曰「可。」設府一、縣三，隸福建。府曰臺灣，附郭亦曰臺灣，南曰鳳山，北曰諸羅，而澎湖置巡檢。設臺廈兵備道駐府治，兼理提督學政按察使司事，分汛水陸，為海疆重鎮矣。十一月，雨雪，堅冰寸餘。
　　二十三年春，文武皆就任，乃大計稅畝。有田七千五百三十四甲，園一萬零九百十九甲，戶一萬二千七百二十七，口一萬六千八百二十人。琅奏請減賦，下旨再議。於是奏定上則田每甲徵粟八石八斗，園四石，每丁徵銀四錢七分六厘，著為例。初，延平郡王成功克臺之歲，清廷詔遷沿海居民，禁接濟，至是許開海禁，設海防同知於鹿耳門，准通商；赴臺者不許攜眷。琅以惠、潮之民多通海，特禁往來。是年建臺灣、鳳山兩儒學。
　　二十四年，建臺灣府儒學，就鄭氏舊址擴而大之，中為大成殿，祀孔子，以春秋上丁行釋菜之禮。
　　二十五年，總督王新命巡撫張仲舉奏准，歲進文武童各二十名，科進文童二十名，廩膳生二十名，增廣生如之，歲貢一人。
　　二十六年，臺人始應福建鄉試。
　　二十七年，始鑄康熙錢。明太僕寺卿沈光文卒於諸羅。
　　二十八年。
　　二十九年冬，大有年。
　　三十年秋八月，大風，壞屋碎船。
　　三十一年，停鑄康熙錢。
　　三十二年冬，大有年。
　　三十三年，初修臺灣府誌成。
　　三十四年，知府靳治揚始設熟番社學。
　　三十五年秋七月，新港吳球謀起事，不成，被殺。
　　三十六年，仁和郁永河始至北投煮磺，遍歷番社。
　　三十七年。
　　三十八年春二月，吞霄土官卓個、卓霧、亞生作亂。夏五月，淡水土官冰冷亦起應。秋七月，水師至淡水，執冰冷殺之。八月，署北路參將常泰以岸裏番擊吞霄，禽卓個、卓霧、亞生以歸，斬於市。
　　三十九年，詔賜明延平郡王鄭成功及子經歸葬南安，置守塚，建祠。
　　四十年冬十二月，諸羅劉卻起事，燬下茄苳營。附近熟番亦亂。伐之，卻敗走。
　　四十一年。
　　四十二年春二月，劉卻復謀起事，不成，被殺。
　　四十三年，建崇文書院。
　　四十四年，冬饑，詔蠲三縣糧米。
　　四十五年，建諸羅縣學。
　　四十六年，冬饑，詔蠲糧米十分之二。
　　四十七年，泉州人陳賴章與熟番約，往墾大佳臘之野。是為開闢臺北之始。
　　四十八年。
　　四十九年，始設淡水防兵，定三年一換。
　　五十年，建萬壽宮於府治。
　　五十一年，詔蠲本年租穀。
　　五十二年，詔以五十年丁冊為準，滋生人口永不加賦。北路營參將阮蔡文親赴竹塹、大肚諸社，撫慰番黎。
　　五十三年夏，郡治大火，燬數百戶。秋大旱，詔蠲臺、鳳兩縣租穀十分之三。是年，命天主教神甫買刺來臺測量經度。
　　五十四年，總督滿保奏言：臺灣遠屬海外，民番雜處。自入版圖以來，所有鳳山縣之熟番力力等十二社、諸羅縣之熟番蕭壟等三十四社，數十餘年，仰邀聖澤，俱各民安物阜，俗易風移。今據臺灣鎮道詳報；南路生番山豬毛等十社四百四十六戶、北路生番岸裏等五社四百二十二戶，俱各傾心向化，願同熟番一體內附。每年各願納鹿皮五十張，各折銀十二兩，代輸貢賦，載入額編，就臺充餉，此外不得絲毫派擾。以彰懷遠深仁。詔可。自後生番多內附。
　　五十五年夏五月，福建巡撫陳璸奏言防海之法。岸裏社土目阿穆請墾貓霧捒之野，諸羅知縣周鍾瑄許之。是為開闢臺中之始。
　　五十六年，冬饑，詔蠲本年租穀十分之三。
　　五十七年。
　　五十八年，初修鳳山縣誌成。
　　五十九年，建海東書院。冬十月朔，地大震。十二月八日，地又震，凡十餘日，壞屋殺人。詔免番民銀米。
　　六十年夏五月，朱一貴起事岡山，破府治，總兵歐陽凱、副將許雲皆死，南北俱應。一貴稱中興王，建元永和，復明制。總督滿保聞報，馳赴廈門，檄南澳鎮總兵藍廷珍出兵，會水師提督施世驃伐臺。六月，克鹿耳門，迫府治，一貴戰不利，被擒，械至京，磔之，餘黨亦漸平。八月，大風壞民居，天盡赤，軍民多溺死，詔蠲徵穀，發帑賑恤。時廷議移臺鎮總兵於澎湖，而設陸路副將於府治，裁水陸兩中營歸內地。廷珍力爭不可，為書滿保止之，提督姚堂亦以為言，乃罷議。特命滿漢御史各一員，歲巡臺灣，察民疾苦。
　　六十一年夏五月，御史吳達禮、黃叔璥至自京師。滿保以沿山一帶易藏奸宄，命附山十里以內民居勒令遷徙，自北路起至南路止築長城以限之，深鑿濠塹，永以為界，越界者以盜賊論。廷珍復上書止之，乃飭沿山各隘立石為界，禁民深入。是年阿里山、水沙連各社番皆就撫。夏，鳳山赤山裂，火光丈餘。
　　雍正元年，詔曰：「臺灣自古不屬中國，我皇考神武遠屆，拓入版圖。末年朱一貴倡亂，攻陷全臺。諸臣夙秉方略，士卒感載教養之恩，七日克復。當皇考春秋高邁，威播海外，所有立功將士，其各加等議敘。」於是增設彰化縣及淡防廳，陞澎湖巡檢為海防同知，添置防兵，以守南北。而臺灣之局勢漸展矣。是年傀儡番亂，討之。
　　二年，詔蠲康熙十八年至五十年各省舊欠銀米等項。給臺灣換班兵丁家眷口糧。是年，初修諸羅縣誌成。
　　三年，詔豁番婦丁稅。
　　四年，初，臺灣之鹽，歸民曬用，但徵其餉；至是改為官辦，歸府管理。秋七月，水沙連番亂，兵備道吳昌祚會營討之。
　　五年，詔飭福建將弁慎選臺灣換班兵丁。巡視臺灣御史尹秦奏立社田，以為番人耕種收獵之所，其餘草地悉行召墾。詔可。其後復有禁佔番地之令。時廷議以臺廈道職重事繁，著漢御史兼理提督學政。
　　六年，改臺廈道為臺灣道。臺灣鎮總兵王郡奏言：推班兵丁，內有字識、柁工、繚手、斗手等人請就地招募。不許。
　　七年，詔給臺灣戍守兵丁養贍，每年四萬兩。二月，山豬毛番亂，總兵王郡討之。
　　八年，詔巡視臺灣御史新舊並用。又令調臺官員到任二年，該督撫另選賢能赴臺協辦，半年之後乃將舊員調回。
　　九年冬十二月，大甲西社番亂，總兵呂瑞麟討之。
　　十年春三月，鳳山吳福生起事，攻埤頭。守備張玉戰死。原任總兵王郡率軍平之。六月，總督郝玉麟調呂瑞麟回府，檄王郡討大甲西社番，平之。同年，詔蠲彰化縣雍正八年未收正供等項；以凶番初平，稍紓民力也。大學士鄂爾泰奏言：臺灣居民准其挈眷入臺，從之，於是至者日多，皆有闢田廬長子孫之志矣。
　　十一年，詔免臺灣府屬莊租十分之三。總督郝玉麟奏准臺灣道員准照鎮協之例，三年報滿，知府、同知、通判、知縣即照參將等例，具奏陞補。
　　十二年，總督郝玉麟奏准調臺官員年逾四十無子者，准其挈眷過臺。
　　十三年，詔蠲各省正供及官租三分之一，以高宗登極之典也。冬十月，眉加臘番亂，副將靳光瀚、同知趙奇芳討之。十二月，諸羅灣裏街地大震，壞民居；恤銀三千兩。
　　乾隆元年，詔以臺灣四縣丁銀悉照內地之例，酌中減則，每丁徵銀二錢，著為例。頒書院規訓。禁內地人民偷渡臺灣。
　　二年，詔減臺灣番餉，著照民丁之例，每丁徵銀二錢。禁漢番通婚。
　　三年，詔曰：「臺地如有人民不法等事，嗣後許令武員移送地方官究治。如兵丁生事滋擾，許文員關會營伍責懲。如有彼此推諉者，照例罰俸一年。並飭令各該地方汛防員弁實力奉行，彼此按月稽查，取具並無兵民滋擾印結，轉報該上司查核。如或有意狥縱，即將地方官照狥庇例議處。」二月，始設北路義勝、永勝二寨。秋，臺、諸二縣風災，詔蠲丁糧。
　　四年，定臺灣舉人會試取中之例，從御史諾穆布之奏也。建校士院。禁漢人侵墾番地。
　　五年，禁臺灣居民挈眷入臺。初，換班兵丁例由臺、諸兩縣官莊支發路費，至是改由福建。閏六月，大風雨，四日始息，鹽水港災尤烈。發帑二百兩以賑。
　　六年，巡臺御史書山、張湄奏建府倉，備荒歉；從之。
　　七年，詔曰：「臺灣地隔重洋，一方孤寄，實為數省藩籬，最為緊要，雖素稱產米之區，邇來生齒倍繁，土不加闢，偶因雨澤愆期，米價即便昂貴。蓋緣撥運四府及各營餉之外，內地採買既多，並商船所帶，每年不下四、五十萬；又南北各港來臺小船，巧借失風名色，私裝米穀，透越內地。彼處概給失風船照，奸民恃為護符，運載遂無底止。且游手之徒，乘機偷渡來臺，莫可究詰。聞此項人等，俱從廈門所轄之曾厝垵、白石頭、大擔、南山邊、劉武店及金門之料羅、金龍尾、安海、東石等處小口下船。一經放洋，不由鹿耳門入口，任風所之。但得片土，即將人口登岸，其船遠棹而去。愚民多受其害。況臺灣惟藉鹿耳門為門戶，稽查出入，今任游匪潛行往來，海道便熟，將鹿耳門亦難恃其險要，殊非慎重海疆之意。朕所聞如此，著該督撫嚴飭所屬文武官弁，將以上各弊一一留心清查，並於汛口防範周密，不使疏縱。庶民番不至缺食，港路亦可肅清。該部可傳諭知之。」
　　八年，定淡水商船之數。
　　九年，詔禁武員建置官莊。改臺灣田園之稅。
　　十年秋八月，澎湖風災，詔發內帑六百兩以賑。九月，詔曰：「閩省丙寅年地丁錢糧已全行蠲免。惟是臺灣府屬一廳四縣地畝額糧，向不編徵銀兩，歷係徵收粟穀。今內地各郡既通行蠲免，而臺屬地畝因其編徵本色，不得一體邀免，非朕普遍加恩之意。著將臺灣府屬一廳四縣丙寅年額徵供粟一十六萬餘石，全數蠲免。」
　　十一年，詔准臺灣人民挈眷入臺。
　　十二年，詔以臺灣丁銀配入錢糧完納。
　　十三年。
　　十四年秋七月，大雨水，臺灣縣屬田園多陷。
　　十五年秋七月，大雨水。八月，大風，碎船壞屋。知府方邦基溺於南日。移淡水八里坌巡檢於新莊。
　　十六年。
　　十七年，定臺灣監察御史巡視之例。以臺灣道兼理提督學政。夏六月，地震。秋七月，大風挾火而行，草木盡焦。文廟欞星門圮。
　　十八年，詔免臺、鳳、彰三縣十五年被水田賦。秋八月，大風損禾。
　　十九年夏四月，淡水地大震，毛少翁社陷為水。九月，諸羅大風損禾，詔緩徵粟，發倉賑濟。
　　二十年，詔免諸羅縣十五年被水田賦。
　　二十一年。
　　二十二年冬十二月，澎湖大風，哨船多沒。
　　二十三年，詔廢通事、社丁之例。禁私墾。冬十月，諸羅大風雨三日，晚稻多損，詔緩徵粟。
　　二十四年，移淡水都司於艋舺。建玉峰、白沙兩書院。臺灣縣知縣夏瑚以內地人民客死臺灣，未得歸葬，倡捐義款，代運其柩至廈，以交親屬；時人稱為善政。
　　二十五年，詔許臺灣居民攜眷同住。
　　二十六年，移新港巡檢於斗六。
　　二十七年，詔免淡水廳二十四年劃出界外園賦。
　　二十八年，建明志書院。
　　二十九年，詔禁福建人士入臺冒籍考試，從御史李宜青之奏也。
　　三十年秋九月，大風碎船。
　　三十一年，始設鹿港同知，以理民番交涉事務。秋八月，大風碎船。
　　三十二年。
　　三十三年，漳人吳漢生入墾蛤仔難。
　　三十四年。
　　三十五年春正月十三日，府治枋橋頭火，雨水沃之不熄。十五夜，真武廟前又火，燬屋百餘。九月，臺灣黃教起事，平之。
　　三十六年，詔蠲臺灣府屬額徵供粟一十六萬餘石。
　　三十七年秋七月，大水。彗星見。
　　三十八年。
　　三十九年。
　　四十年。
　　四十一年冬十一月，地大震，諸羅尤烈，壞屋殺人。
　　四十二年。
　　四十三年，詔免臺、鳳二縣被水田賦。
　　四十四年。
　　四十五年，詔蠲臺灣府屬額徵供粟。
　　四十六年。
　　四十七年。淡水、彰化漳泉籍民分類械鬥。巡撫雅德奏聞。詔曰：「此等匪徒聚衆械鬥，案情重大。該鎮道一經聞信，即應帶領兵役，親赴該處，嚴行查辦。乃僅派委副將、知府前往，而雅德亦無飭行之語，殊屬非是。該鎮金蟾桂、該道穆和藺一併交部，嚴加議處。」
　　四十八年。初，漳、泉人械鬥，至是抄封亂首之業。
　　四十九年，詔開鹿港通商。秋八月，大風雨，壞屋碎船。
　　五十年。
　　五十一年，定武弁更代之例。冬十一月，彰化林爽文起事，破邑治，知府孫景燧、理番同知長庚、攝縣事劉亨基、都司王宗武等死之。遂陷諸羅，略淡水。鳳山莊大田亦起應，府治戒嚴。
　　五十二春正月，福建陸路提督黃仕簡、水師提督任承恩以師至臺，觀望不進。十月，詔以協辦大學士福康安領侍衛內大臣海蘭察，率滿漢弁兵赴臺，遂復彰化，俘爽文、大田，南北俱平。
　　五十三年，詔頒屯丁之制。春二月，淡水大雨雪，饑，斗米千錢。
　　五十四年。
　　五十五年，詔蠲臺灣供粟，照內地之例，三年勻免。設新莊縣丞。夏六月，大風雨挾火以行，滿天盡赤，毀屋碎船；澎湖尤烈。
　　五十六年秋八月，波蘭人麥禮荷斯奇至臺東，謀闢地。
　　五十七年，詔開八里坌通商。夏六月，郡治地震。翼日，嘉義大震，繼之以火，死者百數十人。
　　五十八年。
　　五十九年。
　　六十年春三月，彰化陳周全起事，北路同知朱慧昌、鹿港營游擊曾紹龍、副將張無咎、署知縣朱瀾等均死。總兵哈當阿以兵平之。七月，淡水大水。
　　嘉慶元年秋，大風雨，晚稻多損。詔曰：「臺灣地臨海洋，颶風常有。此次風勢猛烈、致損禾稻，颳倒房屋，壓斃人口，殊堪憫惻。哈當阿等務當查明成災分數，應行蠲緩之處，據實奏明辦理。其坍塌民房，照例給與修費。總期使得其所，不可靳費。所有應需賑恤銀兩，即於藩庫內撥解，以資接濟。至臺灣全藉晚收以資口食，今猝被颶風，糧價未免增長。此或由朕政事有闕或愚民等平日不能共敦淳厚，感召祥和，致有此災。此時斷不可稍存怨尤之念，惟當省過學淳。且風災過後，勤於耕種，來春仍可稔收，尤當及時力作，不可稍有怠惰。再，福、興、漳、泉四府夙藉臺米接濟，今臺灣既被風災，目下僅堪自給。明歲春收後，或米穀充盈，可以運售內地，固屬甚善；倘無餘米可運，當於各屬豐收之處，豫為籌備。並勸令百姓等撙節衣食，家有儲蓄，不可再將米穀釀酒花費，致鮮蓄藏。豫為明歲之備，有無相通，隨時運販，以期民食有資，方為妥善。」於是撥解藩庫二十萬兩分恤，並留應運內地兵穀三萬四千餘石以備賑糶。漳人吳沙入墾蛤仔難，至者日多。
　　二年，淡水楊兆謀起事，知府遇昌、同知李明心誅之。
　　三年。
　　四年，詔蠲乾隆六十年以前未納正供。
　　五年冬十月，詔禁天地會及分類械鬥。
　　六年。
　　七年春，小刀會白啟謀起事，誅之。
　　八年夏六月，海寇蔡牽犯鹿耳門，詔以福建水師提督李長庚平之。自是疊犯臺灣。
　　九年，彰化社番土目潘賢文率族至蛤仔難，與漢人爭地。
　　十年夏四月，蔡牽復犯淡水。十一月，入踞鹿耳門，山賊吳淮泗、洪老四應之。十二月，陷鳳山，府治戒嚴。
　　十一年春二月，淡水漳泉械鬥，巡道慶保平之。蔡牽攻蛤仔難，敗走，已而朱濆亦犯蘇澳，海上俶擾。至十四年八月乃平。詔曰：「臺灣所屬各地方，茲因蔡牽肆逆，間被滋擾。現在官兵雲集，即日殲除。惟念賊氛所至，小民耕種未免失時，深為厪念。著該督撫查明被賊蹂躪地方，將本年應徵地丁錢糧，概行蠲免。以示朕軫念海隅黎庶之至意。」
　　十二年，淡水增建義倉。
　　十三年，設水師游擊於艋舺，兼管水陸弁兵。
　　十四年夏五月，詔曰：「噶瑪蘭田土膏腴，米價較賤，民番流寓日多。若不官為經理，必致滋生事端。現在檢查戶口，漳人四萬二千五百餘丁，泉人二百五十餘丁，粵人一百四十餘丁，又有生熟各番雜處其中。該處居民大半漳人，以強凌弱，勢所不免。必須有所鈐制，方可相安無事。其未墾荒埔，查明地界，某處令某籍民人開墾，某處令某社番耕作，尤須分劃公平，以杜爭端。至所設官職，應視其地方之廣狹，酌量議添。或建為一邑，或設為分防廳鎮，俱無不可。唯臺灣窵處海外，諸務廢弛。今方維甸到彼，於地方營伍，力加整頓，酌改章程，若地方官謹守奉行，自可漸有起色。第恐日久生懈，且該處俱係漳、泉民人雜處，素性強悍，總須時有大員前往巡閱，使知儆畏。嗣後福建總督、將軍，每隔三年，輪赴臺灣巡查一次，用資彈壓。」是月，淡水漳、粵與泉分類械鬥，知府楊廷理平之。
　　十五年春三月，總督方維甸至臺灣。四月，奏請收入噶瑪蘭，許之。越二年乃設噶瑪蘭廳。
　　十六年。初，臺灣歲運福建兵眷米穀，至是積滯。總督汪志伊奏請僱船自運。夏六月，淡水高夔起事，平之。十八夜，鳳山東港海中發火，既而大風，火從小琉球嶼來，居民惶恐，熱氣蒸人，數刻乃退，木葉盡焦。
　　十七年春二月，澎湖饑，詔命鎮道發帑賑恤。
　　十八年，詔禁阿片煙入口，犯者按律治罪。秋七月，澎湖大風，海水驟漲五尺餘，壞屋覆船。
　　十九年春正月，詔曰：「閩省牌甲保長，所有緝拏人犯，催徵錢糧，此後毋庸再派管理。至稽查戶口，即當予以糾察之權。三年之後，果有成效，加以獎賞。其怠玩者，隨時革究。而畬民熟番，久與齊民無異。自當一律辦理。」
　　二十年秋九月，地大震；淡水尤烈，匝月不止。十二月，淡水雨雪，堅冰寸餘。
　　二十一年，移鹿港巡檢於大甲。
　　二十二年，淡水始建學宮。移彰化訓導於竹塹。八月，澎湖大風。
　　二十三年，彰化知縣楊桂森議罷臺運，省議不可。三月，郡治天后宮火。
　　二十四年。
　　二十五年，海寇盧天賜犯滬尾，游擊李天華逐之，受傷死。夏，淡水大旱。秋，疫。
　　道光元年夏四月，海寇林烏興犯滬尾，逐之。
　　二年夏六月，大風雨。七月，又大雨，曾文溪決，泥積臺江，遂成平陸。
　　三年春正月，地大震。七月，噶瑪蘭匠首林泳春謀亂，水師提督許松年平之。八月，彗星見於東南，而氣沖西北，越年春乃滅。九月，北路理番同知鄧傳安入埔裏社，議開設。十一月，詔曰：「臺灣噶瑪蘭自嘉慶十六年奏准開闢後，委員勘丈，共田園七千五十甲零。原議每田一甲徵租六石，每園一甲徵租四石，經戶部議駁，行令查照叛產成案，分別徵收，迄今額徵科則尚未議定。十七年後，陸續起徵之租，俱未入冊報銷。茲據該督等查明，前次委員係用繩牽丈，核算戶口約計，實在開墾五千七百餘甲。內原墾田地尚屬有收，續墾田園率皆磽薄，且甫經開墾，尚須農民自費工本。兼之土沙浮鬆，溪水泛溢，實係限於地勢，不能分則定賦。至官地荒田由民陞墾，亦與叛產不同。此時不特租額不能議加，即畝分倘有缺短。如照部議增租，民力實有難支。著照該督所請，噶瑪蘭田園截至本年為止，除水沖沙壓不計外，再行確實覆勘，墾熟田園實有若干？按地土之肥瘠，定租額之多寡。該督等即飭該道府督同委員，會同該廳履畝勘丈，取造冊結報陞。其歷年租穀，即造冊報部核銷，毋許絲毫隱匿。如所墾田地將來漸就豐腴，即隨時加議租額，以昭核實。」
　　四年夏五月，福建巡撫孫爾準至臺灣，議開埔裏社。十月，命臺灣道兼管水陸營兵。十一月，詔改臺灣班兵更戍之例，以艋舺營游擊為參將。
　　五年秋七月，詔曰：「臺灣向係漳、泉、粵三籍人民分莊居住。上年匪徒許尚等糾衆滋事，即有遊民從中煽誘。茲據趙慎畛等奏請清莊之法。著照所請。嗣後臺灣地方，如有面生可疑、無親屬相依者，該莊頭人立即稟報地方官，審明籍貫，照例逐令過水刺字，遞回原籍安插，毋許復令偷渡。其投充水夫者，亦令夫頭查明，果係誠實安分，具結准充；如來歷不明，及好勇鬥狠之徒，俱報明本管官，一律逐回原籍。並飭漳、泉府廳縣，如遇遞解遊民到境，即責鄉耆等嚴行管束。」
　　六年夏五月，淡水閩、粵分類械鬥。山賊黃斗奶導生番掠中港。總督孫爾準至臺灣，以兵平之。十二月，詔曰：「臺灣所屬係閩、粵兩籍居住。閩、粵、漳、泉各分氣類，每因械鬥滋事。此次懲創之後，該督議立章程，以期永靖，著照所請。嗣後該地方官慎選總董，責成約束子弟。如積久著有成效，量予獎勵。倘縱容滋事，即應嚴辦。遇有不法匪徒潛匿，責令總董傳送究治，務期鋤暴安良。至於風俗之淳澆，尤視廳縣之能否。其貪黷嚴酷者，固難姑容；而因循姑息者，亦難資整頓。該督即率同司道，秉公訪察，將疲骫不振之員，即行澄汰。如該管道府有意徇庇，據實參劾。」冬，築淡水城。
　　七年，裁鎮標左右兩營。
　　八年，陳集成公司始墾大嵙崁之地。
　　九年。
　　十年，詔禁各省種賣阿片，從閩浙總督孫爾準之奏也。犯者照興販阿片煙之例，發近邊充軍。為從，杖一百，徒三年。秋八月，噶瑪蘭挑夫械鬥，平之。
　　十一年，淡水同知婁雲頒保甲莊規。
　　十二年，詔緩澎湖雜項。秋八月，大風雨，近海田廬多沒。閏九月，嘉義張丙起事，鳳山亦亂。十一月，福建陸路提督馬濟勝以兵平之。
　　十三年秋七月，詔曰：「朕勤恤民隱，惟日孜孜。總其成於上，而分其任於督撫。為大吏者果能體朕之心為心，以民之事為事，正己率屬，賢者知所勸，不肖者知所懲，吏治自日臻上理。上年臺灣逆匪張丙等滋事，其始因搶米起釁，經吳質牽控張丙。該縣不辨包米，轉出賞格查挈張丙。其陳辨因搶牛起釁，攻打粵莊，事本細微，若得一良有司秉公辦理，自可息爭。乃邵用之不協輿情，呂志恆果於自用，遂致戕官攻城，竟同負隅之勢。及訊明該逆因何造反，咸稱地方官辦事不公。雖係一面之詞，如果循聲卓著，該逆等何能藉口？總兵劉廷斌訓練不勤，營伍廢弛；該道平慶雖操守尚好，而不能防患未然，咎無可逭，俱交部嚴加議處。總督為特簡大員，文武俱歸統轄，若使孫爾準其身尚在，朕必加以懲處，不少寬貸。姑念該逆等尚未僭據城邑，邵用之等亦無貪婪劣跡，從寬免議。嗣後督撫大吏，必須以察吏安民為當務之急。遇有不肖官吏，破除情面，立即參劾，勿稍瞻徇。若再因循疲玩，釀成大患，勞師動衆，誤國殃民，朕必從重治罪，毋謂訓誡之不早也。」八月，淡水漳泉械鬥，平之。
　　十四年，築後壟城，為械鬥也。
　　十五年，詔蠲十年以前未納正供。
　　十六年。
　　十七年，詔禁紋銀出洋。建文甲書院。
　　十八年。
　　十九年，詔曰：「朕因阿片煙流毒，傳染日深，已成錮習，若不及早為民除害，伊於胡底。現在廷臣遵旨會議嚴禁章程，已頒發各直省遵行矣。該官民人等咸懍王章，遷善改過，自不難湔洗舊習，革除前非，共享全生之樂，藉免刑戮之加。即各地方官亦必懍遵新例，認真查辦。悔過者予以自新，怙惡者不令倖免。但積習相沿，已非一日，若數月之間，遽使各省一律肅清，恐不免有諱飾等弊。故予限一年六個月，俾查拏不致遺漏，而改悔亦不甚難。及至限滿，仍復藐法，是該軍民等自外生成，無可顧惜。置之重典，尚復何詞？此朕愛民之心，先德後威，中外所共睹也。惟官民人等皆朕赤子，既欲衛其生而除害，不能不視其死而垂憐。況法立如山，再三申諭。將來限滿後，再犯者難邀寬典，朕甚憫焉。著各直省大吏，趁此儆動之機，振刷精神，認真查辦。務使販吃各犯，悉數破案，照例懲創。此時限內多獲一人，則將來限外多貸一命，切勿因循懈怠，視為具文。倘該地方官等姑息養奸，鋤莠不盡，日後身罹重典，乞貸無從。是該大吏以民命為輕，朕亦斷不寬恕也。懍之！」時姚瑩任臺灣道，遵旨嚴辦，犯者刑，再犯死。
　　二十年。冬十月，地大震，嘉義山崩。
　　二十一年秋七月，英艦窺雞籠。自是游弋沿海。總兵達洪阿、兵備道姚瑩共籌戰守，輒卻之。十二月，詔曰：「前據達洪阿等奏，英人滋擾臺郡，官兵擊沉船隻，奪獲器械，並擒斬洋匪多名。當有諭旨令該總兵等嚴飭在事文武，添派兵勇，嚴密防範。並諭令王得祿移駐臺灣，協同勦辦。嗣因日久未據續報，復諭令怡良等確探馳奏。迄今又將匝月，朕心實深厪念。臺灣為閩海要區，向為英人垂涎之地；此次駛入船隻，復經該總兵等殲勦，難保無匪船闖入，冀圖報復。現據奕山等奏，英人有遣人回國添調兵船於明春滋擾臺灣之語，該總兵等接奉前旨後，於一切堵勦機宜，自宜先事預籌妥洽。現在情形若何？有無續來滋擾？萬一英人大隊復來，該處駐守弁兵及召募義勇，是否足資抵禦？其如何定謀決策、層層布置、可操必勝之權，著達洪阿會同王得祿悉心定議，一並會銜具奏。並著怡良等密速確探現在情形，據實奏聞。」給事中朱成烈奏開臺灣番地，於是議墾埔裏社。
　　二十二年春二月，英船復犯大安港，卻之。三月，草烏匪艇犯塹南各港。夏，淡水大有年。
　　二十三年，全臺正供改徵折色。自歸清後，至是漢、番凡二百五十萬人。
　　二十四年夏四月，臺灣縣以徵折色故，保西里人譁變，詔逮知縣閻炘治罪。
　　二十五年，詔蠲未完正供。
　　二十六年冬，淡水大有年。
　　二十七年夏四月，福建總督劉韻珂至臺灣，巡視埔裏社，奏請收入版圖。廷議不許。臺灣縣鍾阿三、鄒戇狗、洪紀等以次謀亂，誅之。
　　二十八年，徐宗幹任巡道，整吏治，議募兵，振士風，理屯務，多所更作。
　　二十九年。
　　三十年夏六月，淡水大水，澎湖災，官民辦賑。下旨嘉獎。
　　咸豐元年春三月，澎湖大災，鎮道會商撫恤，撥款五千兩以賑，詔命福建督撫分別辦理，應徵地種船網等稅，緩至二年秋後帶徵，以紓民力。十月，復詔曰：「本年臺灣澎湖廳屬被風，業經降旨，分別緩徵撫卹，小民諒可不致失所。惟念來春青黃不接之時，民力未免拮据，著傳諭該督撫等體察情形，如有應行接濟之處，即查明據實覆奏，務於封印前奏到，候朕於新正降旨加恩。」西洋輪船始來滬尾、雞籠互市，照例納稅。
　　二年夏六月，澎湖大風，臺灣鄉試之船溺於草嶼。
　　三年夏四月，鳳山林恭起事，陷縣治，圍城府。已而噶瑪蘭吳磋亦起事。次第平之。五月，大屯山鳴三晝夜。六月，大風雨。淡水漳、泉分類械鬥。鑄咸豐錢。
　　四年春正月，淡水閩、粵分類械鬥。四月，海寇黃位入據雞籠，平之。美國水師提督彼理來游。
　　五年，械鬥未息。枋橋、房裏各築城。十二月，淡水雨、雹。
　　六年。
　　七年春正月，淡水大雪。
　　八年，黃位又犯雞籠。英人始訂約採腦。
　　九年。
　　十年，開滬尾、雞籠、安平、旗後為商埠，從八年英法之約也。普國兵船愛爾比至琅𤩝，為生番所阻，開砲擊之。八月，澎湖大風，下鹹雨，壞屋覆船。
　　十一年，設全臺釐金局，歸兵備道管理。
　　同治元年春正月，地大震。三月，彰化戴潮春起事，陷縣城，兵備道孔昭慈死之。嗣圍嘉義，攻大甲，全臺俶擾。五月十一日，復大震，壞屋殺人。六月，以滬尾海關歸總稅務司管轄。十月，頒全臺團練之制。詔蠲咸豐九年以前未徵正供。
　　二年冬十月，新任臺灣兵備道丁曰健以兵至竹塹。十一月，福建陸路提督林文察亦至，遂復彰化，斬潮春，餘黨漸平。詔開淡水採礦之禁。
　　三年，福州稅務司議准洋人開採雞籠之煤，許之。淡水人民爭墾南雅之地。
　　四年春三月，詔曰：「漳州賊匪未平，深恐勾結渡臺，為入海之計。著曾元福、丁曰健仍遵前旨，於海口要隘，妥籌防範，毋令闌入臺地。」英人德克於淡水鼓勵種茶，自是茶業大興。倫敦長老教會始派牧師至府治傳教。
　　五年，移新莊縣丞於艋舺。英艦魯霧至琅𤩝，為生番所擊。四月，淡水大疫。十一月，噶瑪蘭羅東分類械鬥，平之。
　　六年，美船那威至琅𤩝，為生番擊，合兵討之。許洋人入內地採腦。十一月，地大震，淡水大水，壞屋殺人。
　　七年，閩浙總督左宗棠奏請裁兵加餉，詔可。於是存兵七千七百餘名，設道標營，布鹽制，歸兵備道管轄。英人米里沙謀墾南澳之地。
　　八年秋九月，英兵夜襲安平，水師副將江國珍死之。
　　九年，始設通商總局，徵茶、腦、釐金及雞籠煤釐。
　　十年，日本琉球藩民遭風至琅𤩝，為生番所殺。秋八月，大風，船舶多碎。
　　十一年，坎拿太長老教會始派牧師至淡水傳教。
　　十二年，日本以全權大使至北京，請討生番，不成。
　　十三年，日本以軍討生番。命福建船政大臣沈葆楨視師臺灣。事平，奏開番地，移駐巡撫，籌畫善後事宜，設團練總局。十月，詔建明延平郡王鄭成功祠，追諡「忠節」，以明季諸臣百十四人配，從臺灣人士之請也。
　　光緒元年春，設臺北府，改淡水廳為新竹縣、噶瑪蘭廳為宜蘭縣，增設恆春、淡水兩縣。以南路同知駐卑南，北路同知為中路，駐埔裏社，各加撫民，以理番政。令福建巡撫冬、春駐臺，夏、秋駐省。開人民渡臺入山之禁，從欽差大臣沈葆楨之請也。三月，討獅頭社番。北路統領羅大春通道至奇萊。宜蘭西皮、福祿兩黨相鬥，平之。
　　二年春，太魯閣番亂，討之。四月，澎湖大風。十一月，福建巡撫丁日昌巡視臺灣。
　　三年春，日昌奏豁臺灣雜稅。五月，恆春知縣周有基查勘紅頭嶼，收入版圖。奇密社番亂，討之。六月，臺南旋風，所過之處，屋瓦盡撤。冬，建埔裏社廳城。
　　四年春，澎湖大風，通判蔡祥麟請賑。秋，臺東加禮宛、阿眉兩番亂，討之。
　　五年冬十月，福建巡撫勒方錡巡視臺灣。建淡水縣儒學。
　　六年，建臺北儒學及登瀛書院。
　　七年春，福建巡撫岑毓英巡視臺灣。改團練總局為培元總局。議移臺灣道府一缺於彰化縣轄。建大甲溪橋，費款二十萬元。六月，臺南哥老會員謀起事，獲首謀者二人，皆武弁也，殺之。八月，臺南府治大火。澎湖凶，官民賑之。
　　八年春，旗後擬建行臺並電報公所。九月，兵備道劉璈委員查勘新開道路及撫番事宜。
　　九年，築砲臺於西嶼。夏五月，臺南府治大火。法越事起，詔命各省籌辦防務。兵備道劉璈以臺灣孤懸海外，為七省藩籬，防務最關緊要，而籌防之難，又較各邊省為尤甚。外則四面環海，周圍約三千餘里，無險可扼；內則中亙叢山，橫縱約二千里，生番偪處。議劃全臺為五路，酌派五軍，分其責成，並辦水陸團練，籌款募兵，以為戰備。
　　十年夏五月，以直隸陸路提督一等男劉銘傳任福建巡撫，治軍臺灣。夏，大疫，兵民多死。六月，法艦犯基隆，復犯滬尾，均擊退之。八月，法軍據基隆。銘傳退駐臺北。法軍遂封禁沿海。
　　十一年春二月，法艦攻澎湖，入據媽宮澳。三月，和議成。銘傳奏請專駐臺灣籌辦善後。四月，澎湖復大疫，耕牛多斃。九月，詔曰：「臺灣為南洋門戶，關係緊要，自應因時變通，以資控制。著將福建巡撫改為臺灣巡撫，常川駐紮。福建巡撫事務，即著閩浙總督兼管。所有一切改設事宜，該督撫詳細籌議，奏明辦理。」於是銘傳為巡撫，兼理學政。置布政使司，設支應局、機器局、營務處、電報總局，頒行保甲制度。九月，馬萊社番亂，討之。
　　十二年春正月，大嵙崁番亂，銘傳自將討之。二月，閩浙總督楊昌濬巡視臺灣。三月，詔曰：「閩、臺防務，關係緊要。該督撫等商辦一切，務當和衷共濟，不分畛域，力顧大局。上年諭令該督撫等會議臺灣改設各事宜，並著一併妥議，毋稍遲延。」陞澎湖副將為水師總兵，歸臺灣巡撫就近節制。四月，銘傳至福州，與昌濬合奏改設事宜。五月，奏請清賦。六月，奏設撫墾總局，以太常寺少卿林維源為全臺幫辦撫墾大臣。設善後、法審、官醫、伐木各局。九月，竹頭角番亂，討之。於是設置隘勇，改革屯政，從事撫墾。
　　十三年，建臺灣巡撫衙門。移北路協營於埔裏社，駐副將。定大稻埕為外國人商埠。五月，奏設鐵路，議自基隆至恆春，設釐金、招商、清道、樟腦、磺油各局。開西學堂、番學堂、電報學堂。改築澎湖、基隆砲臺，以整剔軍務。八月，阿冷番亂，討之。
　　十四年，設臺灣府，領臺灣、彰化、雲林、苗栗四縣。改前臺灣府為臺南府，臺灣縣為安平縣。陞臺東廳為直隸州，基隆通判為海防同知。建藩庫。頒行郵政。設煤務局於八堵，以候補道張席珍督辦，投費四十餘萬兩。內外臣工多所嫉忌，而臺灣紳士亦肆為蜚語。七月，銘傳革職留任。八月，清賦畢。彰化施九緞以丈費故，糾衆圍城，平之。卑南番亂，討之。
　　十五年春，建臺灣府考棚，各縣多建儒學，銘傳自蒞歲試。十一月，大嵙崁番亂，討之。
　　十六年春正月，蘇澳番亂，銘傳自將平之。二月，日本駐福州領事上野專一來臺考察，歸著一論，謂臺灣物產之富、礦產之豐、一切日用之物無所不備，誠天與之寶庫也。然以臺灣政治因循姑息，貨置於地，坐而不取，寧不可惜。若以東洋政策而論，則臺灣之將來，日本人不可不為之注意也。已而上海英領事亦來。三月，分戍各軍。九月，始鑄銀圓。飭各縣添設義塾。十月，銘傳以病奏請辭職，命布政使沈應奎署理。而臺灣籌設兩道、四府、二直隸州、十二縣之議，至是而止。
　　十七年春三月，以邵友濂任巡撫，新政盡廢。設通誌局。秋，大嵙崁五指山番亂，討之。
　　十八年，建欽差行臺於臺北。六月，射不力番亂，討之。
　　十九年，建明志書院。澎湖凶。通判朱上泮重建義倉。
　　二十年，以臺北為省會，設南雅廳。三月，朝鮮事起，臺灣戒嚴，以布政使唐景崧署巡撫。


