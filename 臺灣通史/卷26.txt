　　連橫曰：吾讀考工記，而知古人製作之精也。輪人為轂，輿人為軫，輈人為轅。一車之成，各致其藝，通工合作，其用溥矣。夫人能群者也，群故能相生，相生故能相養；不生不養，群乃日渙。渙則離，離則爭奪，而群德敗矣。古者聖人之治天下也，設耒耜以耕之，結網罟以漁之，建宮室以居之，畫衣冠以差之，作弓矢以威之，制鐘鼓以和之。利用厚生，使民不慝，道乃大備。後儒不察，以為形而上者謂之道，形而下者謂之器，談空說玄，維精維一。而所以福國益民者，乃置而弗講，其道廢矣。秦漢以來，史家相望，而不為工藝作志，余甚憾之。夫鍾律量衡之設官，陶匠梓輿之相變，進化之跡，可以類推。泰西文明，後於中夏。東來舊法，致效愈宏。降及近代，滊電併用，工藝之巧，乃可以侔神明而制六合。黃人不慧，自亡其制。是故周公之指南車，公輸子之飛鳶，張衡之渾天儀，諸葛亮之木牛流馬，藝術之士不能由而傚之，以發皇光大，而且賤之為器。器亡而道何存？可不痛哉！臺灣為海上荒島，其民皆閩粵之民也，其器皆閩粵之器也。工藝之微，尚無足睹。然而臺郡之箱，大甲之席，雲錦之綢緞，馳名京邑，採貢尚方，則亦有足志焉。夫大輅成於椎輪，岑樓起於尺礎。後之視今，能不愈於今之視昔乎？故紀其梗概，以資參考。若夫開物成務，則有俟於後之君子。
　　臺灣天氣和燠，厥土黑墳，最宜蠶桑。而開闢以來，尚少興者。臺人習尚奢華，綢緞紗羅之屬，多來自江浙；棉布之類消用尤廣，歲值百數十萬金。其布為寧波、福州、泉州所出。商船貿易，此為大宗。鄭氏之時，曾籌種棉，以自紡織，而封略初建，其議未行。雍正元年，漳浦藍鼎元上書巡臺御史吳達禮以論治臺事宜，其一條云：『臺地不種蠶桑，不種棉薴，故其民多遊惰。婦女衣綺羅，粧珠翠，好遊成俗。則桑麻之政不可緩也。制府滿公撫閩時，嘗著蠶桑要法，繪十二圖，頒行郡縣。臺土寬曠，最宜樹桑，可倣而行之。漳泉多木棉，俗謂之吉貝，可令民於內地收其核，赴臺種之，並令廣種麻薴，織為冬夏布。婦女有蠶桑紡績之務，則勤儉成風，民可富而俗可美也。』然其後至道光之間，蠶桑之業尚未有行。蓋以臺地肥沃，播稻植蔗，獲利較宏。沿山之園始種麻薴，安、嘉為多，新竹次之。配至汕頭、寧波，用以織布，乃再配入，而臺人不能自績也。鳳山縣轄素產鳳梨，刈葉繅絲，可織夏布。而臺人亦不能自績也。唯以鳳梨之絲配至汕頭，轉售潮州，歲率十數萬圓。臺地多暑，夏布用宏，而不能自給。天然之利，遺之於人，可謂昧矣。
　　咸豐初，江南大亂，有蔡某者為南京織造局工，始來郡治之上橫街，織造綢緞紗羅，號曰「雲錦」。本質柔紉，花樣翻新，渲染之色，歷久不褪。銷路甚廣，馳名各省，凡入京者多以此為土宜。然其絲仍取之江浙，尚未能自給也。蔡某既死，傳之其子，以為世業。同治初，廣東人凌定國為城守營參將，深以臺灣蠶桑有利，自廣東配入其種，租屋於做篾街，延工飼蠶，種桑東門之外。蓋以臺桑葉小，不宜養育，故移其佳種也。然初辦之時，頗小成效，或蠶多而桑少，或桑豐而蠶稀。經營數年，損失不資，其事遂廢。光緒元年，開山之議既成，臺東亦設官分治，兵民漸至。巡道夏獻綸乃命戍兵種棉，以興地利。而臺東多雨，棉每腐敗。及劉銘傳任巡撫，日以興產為務。十五年十月，委雲林知縣李聯奎等赴江浙、安徽各省，搜集蠶桑之種及其栽飼之法，編印成書，頒與人民，大為獎勵。又購棉子，通飭廳縣曉諭農家播種。於是淡水富紳林維源樹桑於大稻埕，以籌養蠶之業，一時頗盛。迨銘傳去，而事亦止矣。初，雲錦織造綢緞，既聞京邑，光緒大婚之時，內廷命臺灣布政使採貢，為款數萬圓。帳褘衣褥之屬，皆能照圖織成。內庭大悅，以為江浙官局所織猶有遜色。雲錦得此令譽，不能擴大其業，子孫游惰，日就式微，能不惜哉！當是時竹塹福林堂尼素蓮亦設織機，以資衣食。素蓮姓黃氏，少失偶，持齋守節，與其徒共事紡織。所出之布，人爭購之。臺灣之番能自織布，以薴雜樹皮為之，長不滿丈。臺人購以為衵，善收汗。而水沙連番婦以苧麻雜犬毛為紗，染以茜草，錯雜成文，謂之「達戈紋」。道光中，大甲番婦始採藺草織席，質紉耐久，可以卷舒，漢人多從之織。於是大甲席之名聞遠近。其上者一重價至二、三十金。大甲人以此為生，至今不替。
　　臺灣婦女不事紡織，而善刺繡。刺繡之巧，幾邁蘇杭。名媛相見，競誇女紅。衣裳裁紉，亦多自製。綠窗貧女，以此為生。故有家無儋石，而纖纖十指，足供甕飧。近唯淡水少女爭學歌曲，纏頭有錦，而女紅廢矣。臺南婦女尤善造花，或以通草，或以雜綵。一花一葉，鮮艷如生。五都之市，則有售者。
　　雕刻之術，木工最精；臺南為上，而葫蘆墩次之。嘗以徑尺堅木，雕刻山水、樓臺、花卉、人物，內外玲瓏，栩栩欲活。崇祠巨廟，以為美觀，故如屏風、床榻、几案之屬，每有一事，輒值百數十金。蓋選材既佳，而掄藝亦巧。唯雕玉刻石，尚不及閩、粵爾。
　　繪畫為文藝之一。開闢以來，善畫者頗不乏人；而臺南郡治之火畫，其技尤精。南郡附近多檳榔，每取其籜為扇。畫者又選其輕白者，以線香燃火炷之。四體之書，六法之畫，靡不畢備。又纕以錦緣，飾以牙柄。每把可售數金，或數百錢，視其精粗為差。西洋人士購之餽贈，以為臺灣特有之技。然臺灣之中，唯臺南有售，餘則罕見也。
　　臺灣鑄造鐵器，前由地方官舉充，藩司給照。通臺凡二十有七家，謂之「鑄戶」。所鑄之器，多屬鍋、鼎、犁、鋤，禁造兵，慮藉寇也。同治十三年，欽差大臣沈葆楨奏請解禁。然鑄造小刀者，各地俱有，唯淡水之士林最佳。又臺灣產金，故婦女首飾多用金。一簪一珥，極其精巧。而臺南所製銀花，質輕而白，若牡丹，若薔薇，若荷，若菊，莫不美麗。故西洋士女購之，以為好玩，或以餽贈也。
　　鄭氏之時，諮議參軍陳永華始教民燒瓦。瓦色皆赤，故范咸有赤瓦之歌。然臺灣陶製之工，尚未大興。盤盂杯碗之屬，多來自漳泉，其佳者則由景德鎮，唯磚甓乃自給爾。鄉村建屋，範土長方，厚約二寸，曝日極乾，壘以為壁，堅若磚，謂之土墼，費省數倍。光緒十五年，有興化人來南，居於米市街。範土作器，以售市上，而規模甚少，未久而止。唯彰化有王陵者，善製煙斗，繪花鳥，釉彩極工，一枚售金數圓。次為臺南郡能治之三玉，其法傳自江西。而王陵且能製瓶罍之器，亦極巧。惜乎僅為玩好之物，不與景德媲美也。
　　灰有兩種：曰蠔灰，曰石灰。沿海之地多種牡蠣，臺人謂之蠔，取其房燒之，色白，用以堊牆造屋，而近山一帶，則掘石煆之，價較廉。
　　山居之民，採伐雜木，積火燒之，而取其灰，煮焿。焿有二種：固者曰焿砣，用以合染；流者曰焿油，可調食，色黃有毒，助消化。燒焿之木，以山蕉貫眾為佳，亦有配出。
　　嘉義產竹多，用以造紙，銷用甚廣。編為器具，亦用宏。而水沙連之竹，徑大至尺餘，縛以為筏，可渡大洋，凌濤不沒，故沿海捕漁皆用之。竹工之巧者，為床、為幾、為籃、為筐，日用之器，各地俱有。
　　臺南郡治之皮箱，製之極牢，髹漆亦固，積水不濡。次為鹿港。售之外省，稱曰臺箱。臺地多皮，惜無製革之廠，以成各器，故但為枕、為鼓爾。
