
　　永曆十五年冬十二月，招討大將軍延平郡王鄭成功克臺灣，居之。成功，福建南安縣石井人，初名森。父芝龍，娶日本士人女田川氏。以天啓四年七月十四日，誕於千里濱。是夜萬火齊明，遠近異之。數歲，芝龍與顏思齊黨中為盜，居臺灣，往來閩、粵之間。朝議招撫，未久而去。崇禎元年，乃率所部降於督師熊文燦。三年，以平粵盜、征生黎、焚荷蘭、收劉香功，遷都督。於是成功在日本已七歲矣。芝龍屢使人請之，不能得，已而歸焉。成功丰儀整秀，倜儻有大志，每東向而望其母。常為季父芝豹所屈。叔父鴻逵獨偉視焉。讀書穎敏，而不治章句。先輩王觀光一見，謂芝龍曰：「是兒英物，非爾所及也。」年十五，補博士弟子員，試高等，食餼二十人中。聞虞山錢謙益之名，執贄求學。謙益字之曰大木。金陵有術士視之曰：「此奇男子，骨相非凡，命世雄才，非科甲者。」
　　北京既陷，福王立江左，改元弘光，封芝龍南安伯，鴻逵靖西伯。二年，唐王即位福京，改元隆武，晉芝龍平西侯，鴻逵定西侯，俱加太師。已而成功陛見，帝奇之，撫其背曰：「惜無一女配卿。卿當盡忠吾家，毋相忘也。」因賜姓朱，改名成功，字明儼，封御營中軍都督，賜尚方劍，儀同駙馬。自是中外皆稱「國姓」云。是年日本送歸其母。芝龍以擁立非本意，日與文臣忤。一日，成功見帝愁坐，跪奏曰：「陛下鬱鬱不樂，得無以臣父有異志耶？臣受國厚恩，義不反顧。臣以死捍陛下矣！」及兩浙破，關門不戒，芝龍出師，駐不發。三年六月，封成功忠孝伯。八月，帝親征，駐建寧。武毅伯施福撤關兵歸，駕陷汀州，成功南潰。清軍猝入泉州，田川氏死焉。芝龍退保安平，軍容甚盛，猶預未敢迎師。清貝勒博洛遣人招之，大喜，召成功計事。成功泣諫，不從。遂進降表。至福州，博洛挾以俱北。成功雖遇主列爵，實未嘗一日與兵權，意氣狀貌，猶儒書也。既力諫不聽，又痛母死非命，悲歌慷慨，謀起師。攜所着儒巾襴衫赴文廟焚之，四拜先師曰，「昔為孺子，今作孤臣。向背棄留，各有作用。謹謝儒服，唯先師鑒之！」高揖而出，禡旗糾旅，聲淚併俱。與所善陳輝、張進、施琅、陳霸、施顯、洪旭等願從者九十餘人，乘二巨艦，斷纜行，收兵南澳，得數千人，文移稱「忠孝伯招討大將軍罪臣國姓」，時年二十有三也。
　　翌年，遙聞永明王即位肇慶，改元永曆，則奉朔提師，歸自南澳，舊衆稍集。時廈門、金門為鄭彩及弟聯所踞，乃泊鼓浪嶼，與廈門隔帶衣。廈門者、中左所也，金門者、浯州也，隸同安，為兩島。七月，會鄭彩兄弟伐海澄，不克而還。八月，與鴻逵合攻泉州，敗清提督趙國佐於桃花山，追至城下。清軍來援，成功回島，鴻逵艤舟泉港，所在起應。
　　二年春，帝在桂林。三月，成功伐同安，克之，以葉翼雲為知縣。進攻泉州。七月，佟國器、陳錦、李率泰率清軍至，鴻逵入潮，成功回島。使如日本請兵，不報。已而清軍攻同安，守將邱縉、林壯猷及翼雲悉死。十月，帝遣使至島，封成功威遠侯。
　　三年春，帝在肇慶。成功募兵銅山。三月，以施琅、楊才、黃廷、柯宸樞、康明、張英伐漳浦，守將王起鳳降。尋下雲霄，抵詔安，屯分水關。清軍力攻，宸樞死焉。七月，封成功為延平公，隨使貢方物，率師入潮，至碣石衛。是年全粵俱奉正朔。
　　四年春，伐潮陽，未能下。時兩島為彩、聯所踞，其將章雲飛恣肆不道。成功密語諸將曰：「兩島吾家，臥榻之側，豈容他人鼾睡？」乃嚴部勒，中秋抵廈門，遂併聯軍，可四萬餘人，威稜日振。已而殺之。彩率所部之南中漁獵，數年復之，卒於家。十一月，帝在南寧。十二月，清軍狥廣州，鎮帥杜永和奔瓊州，成功謀往接之。
　　五年春正月，率師而南。二月，舟次平海衛。鴻逵棄揭陽回島。閩撫張學聖按泉，以馬得功襲廈門。鴻逵未至，鄭芝莞無設備，未戰而潰。大學士曾櫻死之。鴻逵至，攻得功。得功不得退，使謂鴻逵曰：「公等家屬皆在安平，脫得功不出，恐不利公家。」鴻逵患之，且不虞成功之驟至也，逸之。四月，成功至自平海，得功去兩日矣。以失律罪殺芝莞。芝莞，成功從叔也。諸將悚懼，兵威復振，凡六萬餘人。鴻逵泊白沙，築寨以居。左先鋒施琅得罪逃於清。是時帝在安隆所。五月，伐南溪。十一月，敗清提督楊名高於小營嶺。十二月，伐漳浦，守將楊世德、陳堯策降。
　　六年春正月，帝在安隆所。成功攻海澄，守將郝文興降，遂取長泰。中提督甘輝遇清將王進於北溪，鏖戰竟日。進敗，圍之。總督陳錦來援，復敗之，錦走泉州。遂破長泰，諸邑俱下。五月，清金衢總兵馬逢知來援，突入漳城。成功圍之，弗下。防鎮門山以水灌之，堤壞不浸。城中食盡，枕藉死者七十餘萬人。七月，陳錦軍於鳳山尾，其奴庫成棟刺之，以首來獻。成功歎曰：「僕隸之人，而背戕其主，是天下無刑也。」賞其功而終殺之。十月，清帥金固山援至，乃解圍，收兵保海澄。
　　七年春，帝在安隆所。五月，金固山來攻，城壞百餘丈。成功親立雉堞，左右死者層積，指揮自若，益治軍。既而矢礮雨下，成功大呼曰：「天尚贊吾，無落吾軍！」須臾下息，礮碎其座。忽一夜，空礮遽發，成功詐謂諸將曰：「是將臨城矣！」勒兵持斧以待。曰：「敵至方砍。」清軍落濠入郛，衆禦之。固山宵遁，澄守益堅。當是時，沿海騷俶，饟餽不贍。以黃愷為餉鎮。愷少有才，陰事招權，成功收而殺之。鄭氏軍興以來，兵律嚴肅，無所淫戮。軍行之間，婦人孺子至與爭道，故民尤愛之。
　　八年春，清廷以鄭、賈二員來講，封成功海澄公、芝龍同安伯、鴻逵奉化伯、芝豹左都督。成功不從。於是置芝龍於高俎，戍芝豹於寧古塔。成功不顧。十月，伐漳州，鎮標劉國軒開門降，十邑俱下，乘勢略泉州屬邑，守將韓尚亮力守。當是時，水陸兵勢，熛至風起，浸尋衍溢，分所部為七十二鎮。改中左所為思明，以鄧會知州事。立儲賢館、儲材館、察言司、賓客司，設印局、軍器諸局。令六官分理國事。以壬午舉人潘賡昌為吏官兼戶官，丙戌舉人陳寶鑰為禮官，世職張光啓為兵官，浙人程應璠為刑官，戊子舉人馮澄世為工官。奉監國魯王、瀘溪王、寧靖王居金門。凡諸宗室，悉贍給之。禮待避亂搢紳王忠孝、盧若騰、沈佺期、辜朝薦、徐孚遠、紀許國等，皆名客也。軍國大事，時諮問焉。凡所便宜封拜，輒朝服北向稽首，望永曆帝坐，疏而焚之。
　　九年春，帝在安隆所。正月，以林勝伐仙遊。五月，拜定西侯張名振為元帥，忠靖伯陳輝副之。以二十四鎮入長江。加戶官洪旭為水師右軍，北鎮陳六御為五軍戎政，偕伐舟山，克之。已而清軍來襲，六御死焉。台州鎮馬信、寧波鎮張宏德均來歸。六月，墮安平鎮及漳州、惠安、南安、同安。七月，使如日本，修舊好也。十一月，清定遠大將軍濟度入閩，成功回島。
　　十年春，帝在安隆所，嗣入雲南。正月，濟度輒侵略沿海。三月，攻兩島，遇風而還。四月，以蘇茂、黃梧伐碣陽不克，斬茂以狥。梧懼誅，以海澄降清，重地也。甘輝聞亂，進攻不勝，乃入土城取蓄積歸。遂奉成功破閩安，逼福州，轉略溫、台等郡，浙東俱震。
　　十一年春三月，帝在雲南。鴻逵卒於浯州。成功回島。尋遣將城福州峽江牛心塔，以陳斌、林銘、杜輝等守之。清軍來攻，銘、輝退，斌無援降，嗣被殺。甘輝、周全斌等攻寧德，斬滿帥阿克襄，一軍大震。
　　十二年春正月，帝在滇城。遣漳平伯周金湯航海至思明，晉成功延平郡王、甘輝崇明伯、張萬禮建安伯、黃廷永安伯、郝文興慶都伯、王季山祥符伯，餘各拜爵有差。乃議大舉，往復南京。七月，以黃廷為前提督、洪旭為兵官、鄭泰為戶官，留守兩島，部署諸將。排力士身披鐵，畫以朱碧彪文，留其兩目，執斬馬大刀，陳於行首，但砍馬足，號曰「鐵人」，望者以為神兵，左虎衛陳魁統之。甲士十七萬、習流五萬、習馬五千、鐵人八千，號八十萬，戈船八千，揚帆北上。至浙江，克樂清等縣。次於羊山，為颶所破，飄沒八千餘人，幼子睿、裕、溫皆死。乃泊滃洲理檝。
　　十三年春正月，帝在永昌。五月，師出崇明，諸將請先取之，不聽。六月，移吳淞江口，入江陰。七月，至焦山，祭告天地、百神及太祖、崇禎、隆武諸帝，痛哭誓師，衆皆感激。時清軍已據上流，防禦甚堅，以鐵鎖橫江，謂之「滾江龍」。成功謂諸將曰：「瓜、鎮為金陵門戶，須先取之。」授諸將機宜。令程應璠督右提督馬信、前鋒鎮余新等進奪譚家洲礮城。又遣材官張亮督善水者盪舟行，即進據瓜州上游，燬木城。大船由南，小舟由北，自督親軍及中提督甘輝、左鎮提督翁天佑、先鋒鎮楊祖，建大將旗鼓，直擣瓜州。清將朱衣祚、左雲龍等率滿、漢騎兵一萬，背港而軍。戰方合，張亮已斷滾江龍，揚帆直進。右武衛周全斌率兵帶甲浮水登岸，直破其陣，斬雲龍於橋下。衣祚奔城。正兵鎮韓英奪門而入，登城樹幟。全斌登江介之山以望，麾兵疾進，陷西北隅以入。滿兵盡殲。獲衣祚，逸之。後提督萬禮亦繞瓜州之後，潰其餘卒。清軍大敗，死者不可勝數。以援剿左鎮守瓜州，監紀推官柯平為江防。命兵部侍郎張煌言、督理戎政楊朝棟、兵部主事袁起震督阮美及羅蘊章等進取蕪湖。遂亂揚子，趣鎮江。清提督管效忠率雲南之兵數萬分道馳至，夜紮銀山，以騎兵當大路。成功以銀山為必爭之地，奪而據之，列陣以待。遲明，清軍分五道而來，三萃鄭壘，不動，騎射如雨。成功令發火礮，多鼓鈞聲，屋瓦皆震。清軍下馬死戰。薄午，鄭軍益奮，遂大敗之，喋血填濠，效忠僅以身免。明日，鎮江守將高謙、知府戴可進等來降。成功登京峴之山，大饗士卒，慷慨賦詩。命全斌、黃昭守鎮江，屬邑俱下。以張煌言、楊朝棟招撫江南，袁起震、徐長春招撫江北。於是常州、徽州、池州、太平、滁、和、六合等府豪傑多起兵應。清廷大恐，議援兵。甘輝進曰：「瓜、鎮為南北咽喉，但坐鎮此；斷瓜州則山東之師不下；據北固則兩浙之路不通；南都可不勞而定矣。」不聽，率師登舟逕取南京，傳檄四方。八月，至觀音門。以黃安總督水師，守三叉河口。率所部由鳳儀門登岸，軍於獅子山。招諸將登閱江樓，以望建業王氣。令諸舟列於江東門外；自率十餘騎，躬歷城下，度營壘。分屯漢西門、觀音山，獨與五親軍駐岳廟山，留先鋒鎮、中衝鎮於獅子山，欲久困之。南京守將梁化鳳約期降，許之。甘輝諫曰：「以臣觀之，則尚速也。夫兵貴先聲，彼衆我寡，及其熸且未定，則勢可拔。若彼集禦固，緩難圖也。君必悔之。」不聽。既而清軍以千騎試前鋒營，余新敗之，遂輕敵無備，縱軍捕魚。成功令張英馳讓之，新猶故。化鳳知其弛，由鳳儀門穴城，乘夜啣枚，直薄新營。新不及甲，倉皇拒戰，遂被禽，副將董延中、蕭拱柱死焉。成功聞鳳儀門礮聲，遣翁天佑援之，已無及矣。越二日，清軍以步卒數千，出觀音門，直擣中堅。成功率親軍右虎衛陳鵬、右衝鋒張萬祿擊敗之。清軍復以數萬從山後出，薄左先鋒營。楊祖拒之，三合三卻。後勁鎮楊正、援剿右鎮姚國泰敗走。前衝鋒鎮藍衍、行軍司馬張英死於堪岩之下。清軍從山上出擊，右武衛林勝、左虎衛陳魁俱力戰死。後提督張萬禮獨戰以大橋頭，殺人最多，無援而覆。副將魏標、樸世用、洪復、督理戶官潘賡、鍾儀衛等皆戰沒，唯左右提督、右虎衛、右衝鋒，援剿後鎮之軍獨全。成功麾軍退，爭舟而渡。甘輝殿，且戰且卻，至江，騎能屬者三十餘人，凡所擊殺數百十人，馬躓被獲，死焉。成功既至鎮江，議還島。以馬信、韓英督舟師守江口，周全斌、黃昭、吳豪為殿，餘軍次第而退。九月，攻崇明，不下，正兵鎮王起鳳陣沒。以陳輝、阮美、羅蘊章等守舟山。劉猷與清軍戰於溫州，敗績死之。十月，師至思明，建忠臣祠，以甘輝為首。
　　十四年春，帝在緬甸。五月，清廷以將軍達素、總督李率泰會師來伐。大船出漳州、小船出同安，檄廣東降將許隆、蘇利等分道而至。成功以陳鵬督諸部守高崎，遏同安；鄭泰出浯州，絕廣東；而自勒諸部，扼海門。海門在海澄之口；命五府陳堯策傳令諸將，碇海中流，按軍不動，揚徽而鼓。令未畢，漳船猝至。諸將倉卒受命，莫敢先發。閩安侯周瑞為清軍所乘，與堯策俱死。陳輝舉火，滿兵高躍，船乃得出。既得上流，成功自手旗起師，引巨艦橫擊之。風吼濤立，一海皆動。北人不諳水，皆退，眩暈而不能軍，僵屍布海。有滿兵二百餘人棄舟登圭嶼，命之降，宵溺之。是日同安船趣高崎。陳鵬約降，飭所部勿動。清軍恃應，船未近，涉水爭先。其將陳蟒不與謀，曰：「事急矣，當決死。」麾所屬與殿兵鎮陳章合擊，清兵披甲退陷於淖，死者十七八，首領哈喇土星止焉，殺滿兵一千六百餘人。收輝戮之，以蟒代。蘇利等後二日至，知諸路告衄，望太武山而還。素自殺於福州。於是竟成功之世，無敢議覆島者。
　　十五年春，帝在緬甸。成功議取臺灣，克之；語在開闢紀。十二月，以熱蘭遮城為安平鎮，改名王城；建桔秩門，志故土也；赤崁城為承天府；總曰東都。設府一、縣二。以楊朝棟為承天府尹，祝敬為天興知縣，莊之列為萬年知縣。澎湖別設安撫司。各戍重兵。以周全斌總督南北諸路。已而楊朝棟、祝敬有罪，殺之，以鄭省英為府尹，黃安守安平。率何斌、馬信、楊祥、蕭拱辰等，帶銃手三百、牌手三百、弓手三百，巡視番社，錫以煙布。番酋大悅，率衆歸誠，聽約束。既歸，大會諸鎮。成功曰：「為治之道，在於足食。足食之後，乃可足兵。今賴皇天之靈、諸將之力，克有茲土，豈敢為宴安之計？然而食之者衆，作之者寡，倘一旦匱餉，師不宿飽，則難以固邦家。今臺灣土厚泉甘，膏壤未闢，當用寓兵於農之法，庶可以足食而後足兵。然後觀時而動，以謀光復也。」黃安曰：「開疆闢土，創業萬世，諸將自當遵行。但其法何如？願垂明教。」成功曰：「夫法古者可以制宜，明時者可以圖治。古者量人受田，量地取賦。至商雖變為井田，亦行九一之法。周代因之，鄉出師徒，里出車馬，兵民無分。及秦始廢井田，後代不改，故兵自為兵，民自為民，籌餉轉輸，屢為國患。故善為將者不得不行屯兵之法；如充國之屯羌中，諸葛之屯斜谷，姜維之屯漢中，杜預之屯襄陽，而後戰無乏糧，守無饑色。若夫元代之分地立法，太祖之設衛安軍，乃天下已平，恐虛糜空乏，故為農者七，為兵者三，非無故也。今臺灣為新創之地，雖僻處海濱，安敢忘戰？故行屯田之法，僅留勇衛、侍衛二旅以守安平、承天，餘鎮各按分地，分赴南北開墾，使野無曠土，而軍有餘糧。三年之後，乃定賦稅。農隙之時，訓以武事，俾無廢弛。有事則執戈以戰，無事則負耒而耕，而後可以圖長治也。」諸將皆聽命而行。於是五軍、果毅各鎮赴曾文溪之北，前鋒、後勁、左衝各鎮赴二層行溪之南，各擇地屯兵，插竹為社，斬茅為屋，而養軍無患。
　　十六年春正月朔，成功朝諸將於安平鎮，遙拜帝座。嗣聞清人棄芝龍於北京，子孫皆被害，擗踴哭泣，令諸鎮守喪。先是清人從降將黃梧之策，遷山東、江、浙、閩、粵沿海居民，盡入內地，禁出海，以絕接濟，並毀鄭氏祖墳。成功聞之，歎曰：「使吾徇諸將意，不自斷東徵得一塊土，英雄無用武之地矣！沿海幅員上下數千里，盡委而棄之，使田廬坵墟，墳墓無主，寡婦孤兒，望哭天末，唯吾之故。以今雖披猖，亦復何用，但當收拾殘民，移我東土，闢地休兵，養精蓄銳，以待天下之清未晚也。」當是時，帝在滇城，或曰殺矣，或曰幽矣，或曰遁矣，成功猶奉朔稱永曆。成功治軍嚴，諸鎮莫敢犯。馬信諫曰：「立國之初，宜用寬典。」成功曰：「不然。法貴於嚴，庶無積弊，後之守者，自為易治。是故子產治鄭，孔明治蜀，莫不用嚴。況臺灣為新創之地，非嚴無以治軍，非嚴無以統衆，唯在制宜而已。」三月，以洪開、祁闢等十人管社事。命諸將各移眷入臺。南澳鎮陳豹不從，討之，以杜煇留守。
　　初，羅馬神父李科羅在廈傳教，成功禮之，延為幕客。當是時，華人之在呂宋者數十萬人，久遭西人苛待。諸將議取呂宋為外府。成功使李科羅至馬尼拉，說呂宋總督入貢，而陰檄華僑起事，將以舟師援之。事洩，西人戒嚴，集兵馬尼拉，毀城裂砦，以防竊踞。而華人已起矣，鏖戰數日夜，終不敵，死者數萬人。或駕小舟至臺灣，多溺死。成功撫之，而呂宋仍俶擾，又慮鄭師往討，乃命使者隨李科羅乞和。諸將欲問罪，未出師，而成功病革矣。
　　成功有子十人。世子經年十九，居廈門，與乳媼通、生子以聞。成功大怒，令董昱、洪有鼎至廈，諭鄭泰監殺經及董夫人，以教子不嚴也。諸部大驚。又聞成功病，謀保全之。謂經子也，不可拒父，諸部臣也，不可拒君；唯泰於成功為兄行，謂兄可拒弟，乃殺乳媼及兒以報。成功不肯，解佩劍與昱命再至廈。適周全斌自南澳回，亦奉命。諸將誘執之。夏五月初八日，成功病革，尚登臺望海。乃冠帶，請太祖訓出，坐胡床，命左右進酒，折閱三帙，歎曰：「吾有何面目見先帝於地下哉！」遂薨於路寢，年三十有九。臺人以其弟襲為護理。十四日，訃至，經嗣位，發喪，修表達行在。聞襲將為東都主，經駭然。乃出全斌為五軍都督，陳永華為諮議參軍，馮錫範為侍衛，整師欲東。秋七月，清靖南王耿繼茂、閩浙總督李率泰遣人來講，經不從。泰等請經。經曰：「吾將東，諸君善圖之。」議照朝鮮事例，派中軍都督楊來嘉答之。不報。來嘉還。以忠振伯洪旭、永安侯黃廷輔泰守廈門，並諭銅山、南澳諸將，毋廢戰守。冬十月，經至澎湖，歷巡各島，乃赴臺。黃昭、蕭拱宸謀拒經，陳師海澨，為全斌所殺。衆倒戈，經免冑示之。黃安大呼曰：「此吾君之子也，其速往迎！」經遂入王城。襲入見，復為叔侄如初。十一月，率全斌巡視南北二路，鎮撫諸番。
　　十七年春正月，滇城訃至，經猶奉朔稱永曆。以統領顏望忠守安平，勇衛黃安鎮承天，提調南北軍務。率全斌、永華、錫範至廈門。以泰潛結黃昭、蕭拱宸等謀抗拒，事露，夏六月，置酒邀泰，縊殺之。泰子纘緒、弟鳴駿亡歸清。冬十月，繼茂、率泰調投誠諸軍合荷蘭出泉州，提督馮得功出同安，降將施琅、黃梧出漳州，分道並進。經部署諸將，令全斌禦之。十九日，會於金門烏沙港。荷蘭夾板十餘舟，巍巨如山，泉舟三百，箕張而下。全斌以艨艟二十艘，往來奮擊，剽疾如馬；荷人發礮無一中者。清軍見之，𥈭眙相視，雲翔而不敢下。得功殿，為全斌所殪。已而耿、李各濟師，琅、梧亦至。鄭師不敵，退守銅山。清軍入金、廈，墮兩城，棄其地，收寶貨婦女而還。兩島之民爛焉。
　　十八年春正月，援剿右鎮林順降清。二月，南澳護衛左鎮杜煇亦降清。洪旭言曰：「金、廈新破，銅山難守，不如退保東都，以待後圖。」經從之。命永華、錫範扈董夫人先行。宗室寧靖王、瀘溪王、巴東王、魯王世子暨鄉紳王忠孝、辜朝薦、盧若騰、沈佺期、郭貞一、李茂春悉扁舟從。至澎湖，與旭歷視諸島。旭曰：「澎湖為臺灣門戶，上通江浙，下達南洋，必須建設重鎮，以固海疆。若澎湖有失，則臺灣無所措手足。」乃建壘媽宮，左右峙各築礮臺，煙火相望，令薛進思、戴捷、林陞等守之。初，全斌奉檄與黃廷殿，而與洪旭有宿嫌，遲疑不往，遂降清。廷亦受黃梧之誘。經既入臺，委政永華。永華善治國，與民休息。八月，改東都為東寧，天興、萬年為二州。劃府治為四坊，坊置簽首理民事；制鄙為三十四里，置鄉長，行鄉治之制。東寧初建，制度簡陋，乃教民燒瓦，建宮室衙署。禮待避亂搢紳。凡諸宗室，皆贍給之。分諸土地，又行寓兵於農之法，臺灣以安。初，荷人既喪臺灣，謀恢復，居於雞籠。成功命黃安逐之。既去，遂會清人攻兩島。及金、廈平，徙民入界，而率泰亦班師。六月，荷將波爾德入福州，與清軍盟，議伐臺，率泰以兩蓬船援之。然臺灣防守固，不易取，乃率舟北上，次普陀山，遇颶覆沒。及是而罷。九月，英人來求互市，許之。十二月，北路土番阿狗讓亂，命勇衛黃安平之。
　　十九年春正月朔，經率文武賀帝於安平鎮。聞施琅疏請攻臺，集諸將計議。洪旭曰：「前者，荷人失守，恃其礮火，馮其港道，而不防備澎湖，故我先王一鼓而下。夫澎湖為東寧門戶，無澎湖是無東寧也。今宜建築安平礮臺，以礮船十艘防守鹿耳，別遣一將鎮澎湖，嚴軍固壘，以待其來，則敵不易渡也。」經曰：「善。」以楊祥守鹿耳門。顏望忠請自赴澎湖，經撫其背曰：「得公一行，吾無憂矣。」命旭調屯田軍十分之三，益以勇衛侍衛各半旅，合萬餘人，分配礮船二十艘，烏船趕繒各十艘，以戴捷、薛進思、林陞、林應等率之。又慮北鄙空虛，命劉國軒以一旅守雞籠，何祐以一旅守大汕頭。三月，望忠至澎湖，駐軍媽宮；左右峙各修礮臺，以戴捷、林陞守之。四月，琅調投誠諸軍攻臺。舟至外洋，為颶風飄散而還。清廷命琅及全斌歸北京。六月，經令望忠回東寧，以薛進思、林陞守之。檄各鎮歸屯。七月，勇衛黃安卒，經大慟，厚葬之，以其子為婿。八月，以諮議參軍陳永華為勇衛。永華親視南北，鎮撫諸番，勸各鎮墾田，植蔗熬糖，煮海為鹽，以興貿易。而歲又大熟，民用殷富。請建聖廟，立學校，從之。擇地於寧南坊，面魁斗山，旁建明倫堂。
　　二十年春正月，聖廟成，經率文武行釋菜之禮，環泮宮而觀者數千人，雍雍穆穆，皆有禮讓之風焉。又命各社設學校，延師以課子弟；兩州三年一試。州試有名者移府，府試有名者移院，院試取進者入太學。三年再試，拔其尤者補六科內都事。三月，以永華為學院，葉亨為國子助教，教之、養之。臺人自是始奮學。洪旭諫曰：「有文事者必有武備，今施琅雖出軍未定，而心不忘我。當訓勵將士，以待其變。」經曰：「居安思危，古之訓也；習勞講武，軍之則也。不穀受國厚恩，躬承先命，其敢以此自逸？願與諸公勉之。」檄各鎮屯墾之暇，以時操演。又命伐木造艦。旭以商船往販日本，購造銅礮刀劍甲冑，並鑄永曆錢。下至暹羅、安南、呂宋各處，以拓商務。歲又大有，國以富強。八月，呂宋總督遣使者來聘，且貢方物。令賓客司禮之。使者求設教，永華不可。經命以中國之禮入覲，且申通商之約，毋遏貢，毋虐我華人。使者唯唯。忠振伯洪旭卒，經親為治喪；以其子磊為吏官，永華之姪繩武為兵官，楊英為戶官，葉亨為禮官，柯平為刑官，謝賢為工官，劉國軒為左武衛，薛進思為右武衛，何祐為左虎衛。九月，永華以國內已治，商務當興。以江勝為水師一鎮，駐廈門，與邊將交驩，毋擾百姓。當是時，廈門荒廢，為陳白骨水牛忠所據，招集亡命，侵掠邊鄙。勝與邱輝破之。輝踞達濠，而勝事貿易，布帛無缺。凡貨入界者以價購之，婦孺無欺。自是內外相安，轉運毋遏，物價愈平。十二月，調戍澎之兵屯田。
　　二十一年春正月朔，經賀帝於安平鎮。錫屯田之兵酒，臺人大說，道不拾遺，市物者不飾價。五月，河南人孔元章來議撫，禮之，議照朝鮮事例。元章回，而施琅又疏請攻臺。
　　二十二年夏四月，清廷以琅為內大臣，裁水師提督，焚戰艦。以馬化騏為總兵，駐海澄。分投誠諸將於各省。六月，清水師提標遊擊鍾瑞偕中軍守備陳陞謀獻海澄，密告江勝。經命統領顏望忠率船援之。事洩，瑞走廈門入臺，望忠數其叛獻銅山之罪，經不究，改其姓為金賜名漢臣。十月，水沙連番亂，殺參軍林圯，討之。
　　二十三年春二月，清廷下旨展界。七月，刑部尚書明珠、兵部侍郎蔡毓榮至福州，與靖南王耿繼茂、總督祖澤沛集泉州議和。命興化知府慕天顏賷詔書入臺，經不肯接詔。唯閱明珠書曰：「嘗聞安民之謂仁，識時之謂知。古來豪傑知天命之有歸，信殃民之無益，決策不疑，委身天闕，慶衍黎庶，澤流子孫，名垂青史，常為美談。閣下通時達變，為世豪傑，比肩前哲，若易易爾。而姓名不通於上國，封爵不出於天朝，浮沉海外，聊且一時，不令有識之士為惋惜耶？今聖天子一旦惻然，念海濱之民瘡痍未復，其有去鄉離井漂流海嶼，近者十餘年，遠者二十餘載，骨肉多殘，生死茫然。以為均在覆載之中，孰非光復之責？稅車閩甸，會同靖藩、督、撫、提督，宣諭宸衷。禮當先之以信，耑遣太常寺卿慕天顏、都督僉事李佺等聞於左右。閣下桑梓之地，無論聖天子痌瘝在抱，所當仰體不遑，即閩之黃童白叟，大都閣下桑梓之父老子弟，而忍令其長相離散耶？況我國家與人以誠，待人以信，德意咸孚，遐邇畢達。是以車書一統之盛，振古無儔。窮荒絕域，尚不憚重譯來朝。閣下人中之傑，反自外於皇仁，此豈有損朝廷哉？但為閣下惜之爾。誠能翻然歸命，使海隅變為樂土，流離復其故鄉，閣下亦自海外而歸中原，不亦千古之大快，而事機不可再得者乎？我皇上推心置腹，具有璽書。閣下宣讀之餘，自當仰見聖主至仁至愛之心。佇候德音，臨穎神注。」經大會文武，語天顏曰：「本藩豈不能戰？因念生靈塗炭，故遠處海外。癸卯以來，業已息兵，又何必深求耶？」天顏曰：「朝廷頻頻招撫，亦憐貴藩忠誠，不忘舊君。若能翻然削髮歸命，自當藩封，永為柱石。不然，豈少樓船甲兵哉？」經曰：「先王在日，前後招撫，祗差『薙髮』兩字。本藩豈肯墜先王之志哉？」遣禮官葉亨、刑官柯平報聘，並復書曰：「蓋聞麟鳳之姿，非藩樊所能囿；英雄之志，豈游說所能移。頃自遷界以來，五省流離，萬里坵墟。是以不穀遠處海外，建國東寧，庶幾寢兵息民，相安無事。貴國尚未忘情於我，以致沿海之人，流亡失所，心竊憾之。閣下銜命以來，欲為生靈造福，流亡復業，海宇奠安，為德建善；而貴使諄諄以迎敕為辭。事必前定而後可以寡悔，言必先定而後可以踐跡。大丈夫相信於心，披肝見膽，磊磊落落，何必游移其說哉？特遣刑官柯平、禮官葉亨等面商妥當。不穀躬承先訓，恪守丕基，必不棄先人之業，以圖一時之利。唯是生民塗炭，惄焉在懷。倘貴朝果以愛人為心，不穀不難降心以從，尊事大之禮。至通好之後，巡邏兵哨，自當弔回。若夫沿海地方，俱屬執事撫綏，非不穀所與焉。不盡之言，俱存敝使口中，唯閣下教之，俾實稽以聞。」議照朝鮮事例，明珠將許；而強令薙髮，經不從。於是明珠再以書來，復命天顏偕二使入臺。天顏曰：「貴藩遁跡荒居，非可與外國之賓臣者比。」經曰：「朝鮮亦箕子之後，士各有志，未可相強。」乃以書復之曰：「蓋聞佳兵不祥之器，其事好還，是以禍福無常倚，強弱無常勢，恃德者興，恃力者亡。曩者思明之役，不穀深憫民生疾苦，暴露兵革，連年不休，故遂會師而退，遠絕大海，建國東寧。於版圖疆域之外，別立乾坤。自以為休兵息民，可相安於無事矣。不謂閣下猶有意督過之，驅我叛將，再起兵端。豈未聞陳軫蛇足之喻與養由基善射之說乎？夫苻堅寇晉，力非不強也；隨煬征遼，志非不勇也；此二事者閣下之所明知也。況我之叛將逃卒，為先王撫養者二十餘年，今其歸貴朝者，非必盡忘舊恩而慕新榮也，不過憚波濤、戀故土，為偷安計爾。閣下所以驅之東侵而不顧者，亦非必以其才能為足恃、心跡為可信也，不過以若輩叵測，姑使前死，勝負無深論爾。今足下待之之意，若輩亦習知之矣，而況大洋之中，晝夜無期，風雲變態，波濤不測。閣下兩載以來，三舉征帆，其勞費得失，既已自知，豈非天意之昭昭者哉？所引夷齊、田橫等事：夷齊千古高義，未易齒冷；即如田橫，不過三齊一匹夫爾，猶知守義不屈。而況不穀世受國恩，躬承先訓乎？倘以東寧不受羈縻，則海外列國，如日本、琉球、呂宋、越南，近接浙、粵，豈盡服屬？若虞敝哨出沒，實緣貴旅臨江，不得不遣舟偵邏。至於休兵息民，以免生靈塗炭，仁人之言，敢不佩服。若夫重爵厚祿，永襲藩封，海外孤臣，無心及此。敬披腹言，維祈垂鑑。」又復繼茂曰：「捧讀華翰，有『誠來誠往、延攬英雄』之語，雖不能從，然心異之。執事中國英豪，天人合徵，金戈鐵馬之雄，固自有在；而諄諄所言，尚襲游說之後談，豈猶是不相知者之論乎？東寧偏隅，遠在海外，與版圖渺不相涉。雖居落部曲，日與為鄰，正如張仲堅遠絕扶餘，以中土讓太原公子。執事亦知其意乎？所云『貴朝寬仁無比』，遠者不論，以耳目所聞見言之，如方國安、孫可望，豈非盡忠貴朝者，今皆何在？往事可鑒，足為寒心。執事倘能以延攬英雄休兵為念，即靜飭部曲，慰安邊陲。羊陸故事，敢不勉承？若夫疆場之事，一彼一此，勝負之數，自有天在。得失難易，執事自知，亦毋庸贅也。」明珠知不可說，遂偕毓英歸北，而和議止。十月，邱輝介江勝以達濠歸命。經下六官議。永華曰：「招降納叛，自古已然。況輝能糾衆備船，獨踞達濠，此亦有為者。今傾心向化，理宜收錄，庶足以鼓豪傑之心，而拓邦家之土。」從之，以為義武鎮。自是達濠亦聽節制。
　　二十四年春三月，經以廈門、銅山、達濠諸島均隸臺灣，而舟山、南日尚乏守將，以前奇兵鎮黃應制之，命柳索、呂勝、藍盛、楊正各率舟協守。八月，斗尾龍岸番反，經自將討之。命右武衛劉國軒駐半線。十月，沙轆番亂，平之。大肚番恐，遷其族於埔裏社。國軒追之，至北港溪畔，乃班師歸。自是北番皆服。
　　二十五年，歲大有，沿海無事。漳、泉之人至者日多，拓地遠及兩鄙。經命諸島守將，毋擾邊民。
　　二十六年春正月，統領顏望忠、楊祥請伐呂宋，侍衛馮錫範以為不可，慮失遠人之心，遂止。
　　二十七年。初，清廷以吳三桂為平西王駐雲南，平南王尚可喜駐廣東，靖南王耿繼茂駐福建。及繼茂死，精忠嗣。至是議撤藩，精忠謀起兵。秋八月，使黃鏞入告。經至澎湖以俟。而精忠遷移，尋歸東寧。十二月，三桂據雲南、貴州、四川以起，破兩湖，遣祝治國、劉定先如耿、尚，約會師。並至東寧，寓書曰：「令祖舉全閩投誠，大有勳勞，橫遭俎醢，百世必報之仇也。及令先王存心大義，至死靡他，誠大丈夫特立獨行，每言及此，未常不歎為偉人也。殿下少承家訓，練兵養威，審時觀釁。今天下大舉，正千載一遇，乞速整貔貅，大揚舟師，經取金陵，或抵天津，扼其門戶，絕其糧道。此以奇兵乘虛，萬全之策也。復累世之大仇，洩天人之共憤，何快如之！」經禮待二使，遣監紀推官陳克岐、副將劉文煥馳聘，且復書曰：「頃聞台命，欲伸大義於天下，不勝欣慰。然敢獻一言。自古成天下之大業，必先建天下之大義。以殿下之貞忠，而擁立先帝之苗裔，則足以號召人心，而感奮忠義之士。不穀亦欲依日月之末光，早策匡復之業也。枕戈待旦，以俟會師。」
　　二十八年春三月，精忠據福建，執總督范承謨，馳數騎傳檄，七閩皆下。使黃鏞再入臺，請濟師。授海澄公黃梧為平和公。梧已病卒，子芳度權知軍事，授海澄總兵。四月，潮州總兵劉進忠以城降精忠，授寧粵將軍。經使柯平入福州，報黃鏞之聘也。精忠調趙得勝之兵，得勝不從，邀右武衛劉國軒、左虎衛何祐於海澄，議奉經。五月，經以子克驖臧監國，陳永華輔之，率侍衛馮錫範、兵官陳繩武、吏官洪磊等，奉永曆二十八年正朔，渡海而西，駐思明。授得勝興明伯，訓練士卒。以兵都事李德至日本，鑄錢及軍器；戶都事楊賢販運南洋，以充軍實。遣人說精忠，借漳、泉為召募。精忠不從。於是鄭、耿交惡。既令錫範取同安，守將張舉堯降，授蕩西伯、左先鋒。精忠懼，以都尉王進守泉州。六月，進幼子藩錫誘殺泉州城守賴玉，兵民多從之，遂逐進，納款。經入泉州，授藩錫指揮使，以軍事委錫範、繩武。七月，清軍圍潮州，精忠不能救，進忠納款，遣援勦左鎮金漢臣率兵援之，敗清軍於黃岡，潮圍解，進忠降，授定西伯、前提督。九月，精忠以劉炎為犄角，命王進取泉州。十月，國軒及右虎衛許耀敗進於塗嶺，追至興化而還。三桂使禮曹周文驥如經，平鄭、耿也。十一月，伐漳浦，劉炎降。得勝回澄。
　　二十九年春正月朔，經率文武官民賀帝於泉州承天寺。精忠遣張文韜議和，以楓亭為界，始通好也。二月，何祐伐饒平，獲沈瑞以歸，授懷安侯。以叛將洪承疇之祠改祀石齋、蔡江門，竄承疇及楊明琅眷屬百餘口於雞籠城。明琅、癸未翰林也；數其罪，嗣死於竄所。五月，國軒入潮，與何祐、劉進忠兵數千人，狥屬邑之未下者。平南王尚可喜兵十餘萬，盡銳來攻。相持久，鄭軍食盡，議退於潮。可喜麾騎，晨掩祐軍，戰於鱟母山下。祐力擊之，國軒繼進，大敗尚軍。六月，經率諸將圍漳州。方經之至也，授黃芳度德化公，芳度陽為受命，陰通於清。事洩，鄭軍環城。兄芳泰突圍入粵乞援。城圍凡六月。芳世自粵提師，且至。十月初六旦，城將吳淑及弟潛開門延經。芳度登北門之山，趣諸軍巷戰。不利，投開元寺東井以死。經入漳州，授淑平西將軍、後提督，潛戎旗二鎮。收芳度戚族，竄於淡水，而膊其屍。刜黃梧之椑，報宿忿也。君子謂鄭經於是乎肖子。
　　三十年春正月朔，經率文武官民賀帝於漳州開元寺。二月，三桂兵至肇慶、韶州。碣石總兵苗之秀、東莞守將張國勳謁國軒降。尚之信降於三桂。三桂檄讓惠州於經，國軒入守之。五月，耿將劉應麟駐汀州，狥下江西瑞金、石城二縣，密款於經，授奉明伯、前提督，吳淑入守之。七月，經調王進忠於潮，不至。九月，清師入閩，擒精忠，其守將馬成龍以興化款於經，授殄西伯、援勦左鎮，許耀入守之。十月，耀與清軍戰於烏龍江，狃於塗嶺之役，不設備，故敗，經調趙得勝、何祐代之。十一月，耿將楊德以邵武來款，授後勁鎮，吳淑入守之。十二月，淑與清軍對壘於邵武城下，霜嚴指直，士皴瘃不能軍，淑敗還廈門，應麟奔死潮州。
　　三十一年春正月，趙得勝、何祐拒清軍於興化城下。清軍縱反間，得勝力戰死，祐亦敗，興化遂陷。二月，泉、漳俱潰，經歸思明，大賞逃亡諸將，分汛水陸。以左虎衛林陞守東石留南，水師一鎮蕭武守興化，水師四鎮陳陞、五鎮蔡沖琱、七鎮石玉、八鎮陳勝分守蚶江、祥芝、崇武、獺窟，以固晉南惠沿海；水師二鎮江元勳、三鎮林瑞驥協守海澄、芝陰，凡福清、長樂濱海之地歸之；總制親隨協王一鳴守橫嶼，樓船中鎮蕭琛守定海，危宿鎮陳起萬守福寧，總制後協林日慧、前協吳兆綱分守福安、寧德，援勦後鎮陳起明守同安港口；後提督吳淑駐大石湖，兼轄同安；揚威前鎮陳昌守謝村，左鎮陳福守澄海，戎旗一鎮林應守井尾、連江、漳浦，左衝鎮馬興隆守銅山，昭義鎮楊德守五都，奇兵鎮黃應守詔安，英兵鎮李隆守南澳，房宿鎮楊興守淺山。以樓船左鎮朱天貴、右鎮劉天福合率舟師，以守寧波、溫州、台州、舟山等。宣毅左鎮邱輝仍駐達濠，以遏潮惠來之路為策應。清康親王以漳、泉既平，而鄭師尚駐兩島，遣僉事朱麟臧來講，且寓書曰：「嘗聞『順天者存，逆天者亡』。又曰『識時務者在乎俊傑』。我國家定鼎，風聲所被，四海賓服；此固氣數之所在，而億兆所歸心也。頃因吳、耿煽亂，貴將軍乘間竊據。獨不思海隅尺土，豈能與天下抗衡？而執迷絕島，自非識時之君子。倘轉禍為福，歸順本朝，共享茅土之封，永奠河山之固，傳之子孫，豈不食報無疆哉？」經禮之，議照朝鮮之例。並復書曰：「夫萬古綱常之倫，而春秋嚴華夷之辨，此固忠臣義士所朝夕凜遵而不敢頃刻忘也。我家世受國恩，每思克復舊業，以報高深，故枕戈待旦，以至今日。幸遇諸藩舉義，誠欲向中原而共逐鹿。倘天意厭亂，人心思漢，則此一旅，亦可挽回。何必裂冠毀冕，然後為識時之俊傑也哉？」不從。四月，移諸降將入臺。劉炎奔清，磔於燕市。六月，劉進忠降於三桂，尋歸清，被殺。國軒亦棄惠州而歸。凡十府一時俱失。經不知所為，軍事盡委國軒。國軒實有將才。七月，康親王復命興化知府卞永譽、泉州知府張仲舉各加卿銜，以泉紳黃志美、吳公鴻佐之，再申前議，請撤回各島。經集諸將議，馮錫範請索四府為互市。二使歸，寧海將軍喇哈達又以書來，略曰：「年來使車往還，議撫議貢，幾於舌敝唇焦矣。而至今迄無定論者，良由貴君臣挾一盡節為明之見，以為汲汲議撫，我朝廷自圖便利爾。夫議撫者，為全爾君臣之名節也，為培我國家萬年之根本也。願執事大破拘攣，俾得竭殫愚衷，一聽貴君臣之自擇可乎？昔箕子殷之忠臣也，殷祚既滅，就封朝鮮，以存殷祀。田橫齊之義士也，恥臣於漢，與客俱刎洛陽。夫田橫雖義，非箕子比也。願貴君臣同於箕子，毋蹈田橫之故轍，則何不罷兵休士，全車甲而歸臺灣，自處於海外賓臣之列？其受封爵惟願，不受封爵亦惟願，我朝廷亦何惜以窮海遠適之區，為爾君臣完全名節之地？執事如果有意，肯降必相從。余雖武人，忝為勳戚，自當特請朝命，飭各有司以歲時守護貴君臣之先塋，恤其族姓宗支，不許兵民侵暴。行三代之曠典，成千秋之美談，當亦我皇上所不靳也。執事如感朝廷之恩，則以歲時通貢如朝鮮故事，通商貿易，永無猜嫌，豈不美哉？夫保國存祀、至忠也，護祖完宗、至孝也，全身遠害、至智也，息兵恤民、至仁也，行一事而四善備，爾君臣亦何苦而不為此？如徒悍然不顧，希旦夕之安，忘先機之哲，一遇議撫，則大言誇詞，要地請餉，此蓋小人挾執事之謀，甚不足信。夫事勢窮蹙之時，人心一散，禍變難防，舟中之人，皆敵國也。執事雖欲全師而歸，恐不可得。且事勢窮蹶之時然後歸，亦何面目以見父老乎？執事宜內斷於心，與一二親信有識者計議。道旁築舍，三年不成，大懼身名之俱喪。以為執事辱也。如終不可復合，請斷嗣音，虛意周旋，無復望焉。唯執事裁之。」經得書，大會文武。馮錫範曰：「先王在日，僅有兩島，尚欲大舉征伐，以復中原。況今又有臺灣，進戰退守，權操自我。豈以一敗而易夙志哉？」
　　三十二年春二月，伐漳州，數戰皆捷，授國軒中提督。當是時，清軍大集。國軒及吳淑諸將，兵僅數千，飄驟馳突，略倣成功。清軍皆萎腇舌咋，莫敢支吾。六月，清廷以按察司吳興祚為閩撫，逮郎廷相，以隨軍布政姚啟聖為總督，趣諸軍援海澄，皆莫敢進。城破，提督段應舉自經，總兵黃藍巷戰死。清軍沒者凡三萬餘人、馬萬餘匹。晉國軒武平伯、征北將軍，吳淑定西伯、平北將軍，何祐左武衛，林陞右武衛，江勝左虎衛。於是鄭軍復振於漳州，幾五萬人，遂取長泰、同安。七月，乘勝圍泉州，狥下屬邑。清軍又大舉來援。國軒率二十八鎮還漳州，軍溪西，吳淑、何祐軍浦南，大戰於龍虎山。鄭軍敗績，鄭英、吳正璽死焉。國軒收兵保海澄。九月，啟聖遣張雄來講，請歸海澄。不從。
　　三十三年，經以陳諒為援勦左鎮，敗清軍於定海。冬十月，清軍攻蕭井塞，不克而還。十一月，吳淑壓死於蕭井塞，經哭之慟，厚葬之，以其子天駟為建威鎮，以統其衆。是時清廷復嚴海禁，移民入內。於是啟聖乃開修來館於漳州，以誘鄭將。
　　三十四年春正月，清水師提督萬正色大舉伐思明。經以右武衛林陞為督師，率援勦左鎮陳諒、左虎衛江勝、樓船左鎮朱天貴禦之，國軒亦棄海澄來援。戰不利，經率諸將歸臺灣。董夫人召而數之曰：「馮、陳之業衰矣！若輩不才，徒累維桑，則如勿往。」八月，平南將軍賚塔復與經書曰：「自海上用兵以來，朝廷屢下招撫之令，而議終不成，皆由封疆諸臣執泥薙髮登岸，彼此齟齬。臺灣本非中國版圖，足下父子自闢荊榛。且眷懷勝國，未常如吳三桂之僭妄，本朝亦何惜海外彈丸，不聽田橫壯士逍遙其間乎？今三藩殄滅，中外一家，豪傑識時，必不復思噓已灰之焰，毒瘡痍之民。若能保境息兵，則從此不必登岸，不必薙髮，不必易衣冠，稱臣入貢可也，不稱臣不入貢亦可也。以臺灣為箕子之朝鮮，為徐福之日本，於世無患，於人無爭，而沿海生靈永息塗炭。唯足下圖之。」經從其議，索海澄為互市。啟聖執不可，議遂破。
　　三十五年夏四月，彗星見。初，經西渡，委政永華，以元子克臧為監國。克臧年少，明毅果斷，有乃祖風，而永華又悉心輔佐，臺灣大治。內撫民番，外給餉糈，軍無缺之。及經歸後，諸將頗事偷息。永華心憂之，請辭兵權，以兵交國軒，未幾卒。已而刑官柯平、戶官楊英亦相繼逝。五月，聞清軍有伐臺之舉，集諸將議。命天興知府張日曜按屯籍以十一充伍，得勝兵三千餘人。七月，彗星再見，仲冬方滅。十月，遣右武衛林陞率軍巡北鄙，墜雞籠城。經自歸後，不理國政，建園亭於洲仔尾，與諸將落之，驩飲較射，夜以繼日。又築北園別墅，以奉董夫人。諸事盡委克臧，軍民咸服。
　　三十五年春正月朔，監國世子克臧率文武朝賀於安平鎮，乃入謁董夫人，賀經於洲仔尾。經方命居民，將大放元宵。克臧聞之，上啟曰：「偏僻海外，地窄民窮，頻年征戰，幾不聊生。茲者屢聞清人整軍備艦，意欲東渡。大仇未滅，人心洶洶，何必以數夕之歡，而耗民間一月之食？伏乞崇儉，以培元氣，以永國祚。」經嘉之，即止。唯自張宴，與國軒諸將縱飲而已。居無何病革，顧命國軒輔世子。經薨，年三十有九。諸弟揚言曰：「克臧非吾骨肉，一旦得志，吾屬無遺類矣。」入告董夫人，即收監國印。國軒不能爭。克臧既幽別室，諸弟夜命烏鬼殺之。妻陳氏殉。乃立次子克臧為延平郡王，佩招討大將軍印。克塽幼，年十二，以仲父聰為輔政公。聰貪而懦，軍國大事主於國軒、錫範。晉國軒武平俟，錫範忠誠伯。以戎旗四鎮董騰率舟師駐澎湖。清人聞喪，寧海將軍飛檄臺灣，勸納款。經弟明、智請捐資募兵，錫範不可，國軒許之。克塽以明為左武驤將軍，智為右武驤將軍。六月，董夫人薨。有惡董騰者，解其兵，以右武衛林陞代之。騰，董夫人之弟也。十月，姚啟聖計招賓客司傅為霖內應，高壽、蔡愷附之。建威後鎮朱友發其事，為霖等伏誅，及懷安侯沈瑞，屠其家。瑞妻，禮官鄭斌女也，免之，亦自縊。於是啟聖疏薦萬正色為陸路提督，施琅為水師提督，謀伐臺灣。克塽以國軒為正提督，征北將軍曾瑞、定北將軍王順為副，率諸鎮守澎湖。命左武衛何祐為北路總督，智武鎮李茂副之，率兵以戍雞籠。
　　三十六年春，施琅治兵於平海。三月，竹塹番亂，命左協理陳絳平之。十二月，啟聖遣副將黃朝用至澎湖，見國軒，議照朝鮮事例，遂入東寧，馮範、繩武不從。
　　三十七年春正月，克塽以天興知州林良瑞如福州，報朝用之聘也。三月，何祐城淡水。五月，淡水通事李滄請採金裕餉。命監紀陳福、宣毅前鎮葉明率所部往，遂至卑南覓，不得而還。六月十四日，琅發銅山，會於八罩嶼，以窺澎湖。國軒守之，再戰而敗。林陞、邱輝、江勝、陳起明、吳潛、王隆等皆戰死，燒沒軍艦大小二百餘艘。國軒知勢敗，乘走舸入東寧告急。克塽大會文武，議戰守之策。建威中鎮黃良驥請取呂宋，提督中鎮洪邦柱贊之，願為先鋒。錫範將許之，國軒力陳不可，乃議降。以協理禮官鄭英平、賓客司林維榮賚表謁琅，並與琅書，請仍居東寧。不可。七月十一日，又遣馮錫圭、陳夢煒、劉國昌再至澎湖，上表曰：「臣生自海外，稚魯無知，謬繼創垂之緒，有乖傾向之誠。邇者樓船西來，旌旗東指，簞壺緩迎於周旅，干羽煩舞於虞階。自省重愆，誠為莫贖。然思皇靈之赫濯，信知天命之有歸。逆者亡，須者昌，乃覆載待物之廣大；貳者討，服者舍，諒聖主與人之甚寬。用遵往時之成命，爰邀此日之殊恩。冀守宗祧以勿失，永作屏翰於東方。業有降表具奏外，及接提督臣施琅來書，以復居故土，不敢主張。臣思既傾心而向化，何難納土以輸誠。茲特繕具表章，並延平王印一顆、冊一副及武平侯臣劉國軒印一顆、忠誠伯臣馮錫範印一顆，敬遣劉國昌、馮錫圭齎赴軍前，繳奏版籍土地人民，待命境上。數千里之封疆，悉歸土宇，百餘萬之戶口，並屬版圖。遵海而南，永息波濤之警，普天之下，均沾雨露之濡。實聖德之漸被無方，斯遐區之襁負恐後。獨念臣全家骨肉，強半孺呱，本係南人，不諳北土。合情乞就閩省地方，撥賜田園廬室，俾免流移之苦，且養贍有資，則蒙高厚之生成，當繪丹青以銜結。至於明室宗親、格外優待，通邦士庶、軫念綏柔，文武諸官、加恩遷擢，前附後順、一體垂仁，夙昔結怨、盡與捐除，籍沒產業、俱行賜復，尤當廣推寬大之仁，明布維新之令。使夫羣情允愜，共鼓舞於春風，萬彙熙恬，同沐游於化日。斯誠微臣無厭之求，邀望朝廷不次之恩者也。」琅得表，許之，命薙髮。寧靖王術桂自以天潢之貴，義不可辱，自縊以殉，妾五人從死。八月十三日，琅至東寧，祭於成功之廟曰：「自同安侯入臺，臺地始有居民。逮賜姓啟土，世為巖疆，莫可誰何。今琅賴天子之靈、將帥之力，克有茲土。不辭滅國之罪，所以忠朝廷而報父兄之職分也。但琅起卒伍，於賜姓有魚水之歡。中間微嫌，釀成大戾。琅於賜姓，剪為讎敵，情猶臣主。蘆中窮士，義所不為。公誼私恩，如是則已。」祭畢淚下。琅以臺灣既定，疏告清廷。歸克塽於北京。授漢軍公；錫範漢軍伯，國軒天津總兵，何祐梧州副將。諸將及明室諸王配之各省。自成功至克塽，凡三世，三十有八年，而明朔亡。
　　連橫曰：清同治十三年冬十月，福建將軍文煜、總督李鶴年、巡撫王凱泰、船政大臣沈葆楨奏言：「明季遺臣、臺陽初祖，生而忠正、沒而英靈、懇予賜謚建祠、以順輿情、以明大義事：據臺灣府進士楊士芳等稟稱：竊維有功德於民則祀，能正直而一者為神。明末賜姓延平郡王鄭成功者，福建泉州府南安縣人。少服儒冠，長遭國恤，感時仗義，移孝作忠。顧寰宇難容洛邑之頑民，向滄溟獨闢田橫之孤島。奉故主正朔，墾荒裔山川。傳至子孫，納土內屬。維我國家宥過錄忠，載在史策。厥後陰陽水旱之沴，時聞吁嗟祈禱之聲。肸蠁所通，神應如答。而民間私祭僅附叢祠，身後易名未邀盛典。望古遙集，衆心缺然。可否奏請將明故藩鄭成功准予追謚建祠，列之祀典等因。並據臺灣道夏獻綸、臺灣府周懋琦等議詳前來。臣等伏思鄭成功丁無可如何之厄運，抱得未曾有之孤忠，雖煩盛世之斧斤，足砭千秋之頑懦。伏讀康熙三十九年聖祖仁皇帝詔曰：『朱成功係明室遺臣，非朕之亂臣賊子，敕遣官護送成功及子經兩柩歸葬南安，置守塚，建祠祀之。』聖人之言，久垂定論。惟祠在南安，而臺郡未蒙敕建，遺靈莫妥，民望徒殷。至於賜謚褒忠，我朝恢廓之規，遠軼隆古。如瞿式耜、張同敞等，俱以殉明捐軀，謚之忠宣、忠烈。成功所處，尤為其難，較之瞿、張，奚啻伯仲？合無仰懇天思，准予追謚，並於臺郡敕建專祠，俾臺民知忠義之大可為，雖勝國亦華袞之所及，於勵風俗、正人心之道，或有裨於萬一。臣等愚昧之見，是否有當，理合恭摺具奏。」詔曰「可」，追謚忠節，建祠臺郡，以明季忠義之士百十四人配，而我臺建國之大神，永鎮茲土矣。
　　紹祖，字象庭，世居福建南安縣楊子山下石井鄉，娶某氏，生芝龍。
　　芝龍，字飛黃，娶日本平戶河內浦士人女田川氏，改姓翁氏，生成功及七左衛門。翁氏歸國，七左衛門仍居日本。繼娶某氏，生四子。
　　成功，初名森，字大木，少名福松。隆武元年，賜姓朱，改今名，字明儼。二年六月，封忠孝伯。永曆二年十月，封威遠侯。三年七月，封延平公。十二年正月，晉封延平郡王。娶董氏，生子經等十人。十六年五月，薨於東都。
　　世忠，從芝龍降清。
　　世恩，後入北京省父，被殺。
　　世蔭，後入北京省父，被殺。
　　世襲，從成功居思明，後入臺灣。
　　世默，後入北京省父，被殺。按七左衛門居日本，似在此五人之外，或則世襲，俟再考。
　　經，字式夫，號賢之，襲封延平郡王。娶唐氏，生子克塽等七人。妾某氏，生克臧。永曆三十五年正月，薨於東寧。
　　聰，娶朱氏，生克坦。
　　明，娶林氏，無出，以裕次子克俊嗣。
　　睿，殉於南京之役，無出。
　　智，娶洪氏，生克璋。
　　寬，娶林氏，生克培。
　　裕，殉於南京之役，娶王氏，生克崇。
　　溫，殉於南京之役，娶劉氏，生克模、克傑。
　　柔，娶洪氏，生克璽。
　　發，早世，以溫之子克圭嗣。
　　克臧，立為世子，監國，後遇害。娶陳氏，無出。
　　克塽，襲封延平郡王。永曆三十七年歸清，改封漢軍公。娶馮氏，繼娶史氏，生安世、安邦、安國。
　　克舉，娶許氏。
　　克均，娶柯氏。
　　克拔，娶馮氏。
　　克墒，娶趙氏。
　　克圻，娶張氏。
　　克塙，娶劉氏。


