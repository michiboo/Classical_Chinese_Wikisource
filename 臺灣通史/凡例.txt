
　　一、此書始於隋大業元年、終於清光緒二十一年，凡千二百九十年之事，網羅舊籍，博採遺聞，旁及西書，參以檔案，而追溯於秦、漢之際，故曰通史。
　　一、此書略倣龍門之法，曰紀、曰志、曰傳，而表則入於諸志之中。
　　一、前人作史，多詳禮樂兵刑，而於民生之豐嗇、民德之隆汚，每置缺如。夫國以民為本，無民何以立國？故此書各志，自鄉治以下尤多民事。
　　一、輿地一志，或曰地理、或曰疆域。夫地理屬於自然，山嶽、河川是也；疆域由於人爲，府、縣、坊、里是也。故此書僅志疆域，而地理別為撰述。
　　一、臺灣地名多譯番語。如宜蘭未入版圖之時曰「蛤仔難」、或作「甲子蘭」，設廳之際稱「噶瑪蘭」，改縣之後又稱「宜蘭」。故必照其時之名以記，庶免誤會。
　　一、臺灣虞衡之物多屬土名，著者特為考證，釋以漢名。疑者則缺。
　　一、宦遊士夫，僅傳在臺施設之事；若臺灣人物，則載其一生。
　　一、作史須有三長；棄取詳略，尤貴得宜。顧臺灣前既無史，後之作者又未可知，故此書寧詳毋略、寧取毋棄。
