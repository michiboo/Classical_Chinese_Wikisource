　　新竹固土番之地，勢控北鄙，文物典章，燦然美備。跡其發揚，可以媲嘉義而抗彰化。然當二百數十年之前，猶是荒昧之域也；鹿豕所游，猿猴所宅。我先民入而啟之，剪除其荊棘，驅其猿猴鹿豕，以長育子姓，至於今是賴。初，永曆三十有六年春，北番亂，新港、竹塹等社應之。延平郡王克塽命左協理陳絳帥師討，諸番皆竄。時有王世傑者，運餉有功。師旋，許其開墾，而竹塹乃為我族處矣。
　　世傑泉州同安人，來臺為賈。既得墾田之令，集泉人百數十人至，斬茅為屋，先墾竹塹社地，就番田而耕之，引水以溉，歲乃大稔。其地即今縣治之東門大街以至暗仔街也。已又墾西門大街至外棘腳，治田數百甲。來者日眾。縣治一帶，皆為鋤耰所及矣。世傑以力田起家，又與番約互市，歲餽牛酒。竹番自創後，力微眾寡，不敢抗，而墾務乃日進。康熙五十餘年，始墾海濱之地：曰大小南勢，曰上下羊寮，曰虎仔山，曰油車港，曰南莊，凡二十有四社，為田數千甲，歲入穀數萬石。既又墾迤南之地：曰樹林頭，曰後湖莊，曰八卦厝，曰南雅，曰金門厝，曰姜寮，曰北莊，凡十有三社。儼然一方之雄矣。
　　當是時，新竹尚未設治，諸羅政令僅及半線。大肚、吞霄諸處，山川奧鬱，水土苦惡。南崁、淡水，窮年陰霧，罕晴霽。鄭氏以投罪人。康熙四十有九年，始設淡水防兵，及期生還，歲不能三之一，巡哨未有至者。而世傑獨苦心孤詣，蒙苫蓋，暴霜露，胼手胝足，與佃農共甘苦。故來者日眾，而富巨萬矣。族人王列自泉來，世傑命種薴而給其資，用以織褐，故新竹產薴特盛，即今之薴仔園也。世傑既死，其子不睦，拆產以居。乾隆初，又與鄭氏搆訟，案懸府署，累年不決，家乃中落。然世傑以一匹夫，憑其毅力，鼓其勇氣，以拓大國家版圖，功亦偉矣！世傑既沒，從其後者又若而人，雖微不足道，而亦有功於墾土者也。故附傳之。
　　徐立鵬，廣東陸豐人。雍正三年，開墾新莊仔之地。越二年，有徐裏壽、黃君泰，亦陸豐人，合墾員山頂、崁頭厝等莊。而同安人曾國詰與拓之。
　　郭青山，廣東海豐人。雍正八年，開墾員山仔之福興莊。而陸豐之黃海元、張阿春亦以其時合墾槺榔仔之福興莊及東勢之地。
　　李尚，福建同安人。以雍正六年，往墾後湖、田九厝、車路頭，至是告成。
　　郭奕榮，福建惠安人。雍正九年，往墾上山腳、下山腳、山邊等地。其縣人范善成亦墾成竹圍仔之田。
　　徐錦宗，亦陸豐人。以雍正十年，墾成茄苳坑之地。
　　歐天送，亦同安人。以雍正十年，與南安曾六偕拓大莊、崁頂厝之地。而惠安楊夢樵亦墾頂樹林。至是告成。
　　羅朝宗，亦陸豐人。來臺之後，聞竹塹地曠人稀，農功未啟，雍正十一年，偕其縣人黃魁興、官阿笑合墾十一股之福興莊及中崙、大竹圍、下崁頭厝等地。翌年告成。其時有鎮平巫阿政往墾青埔仔，同安許判生、溫明鼎合墾後面坡仔頭、下崁仔腳、拔仔窟，南安張春始亦墾大眉莊，各建村落，以棲佃農。而竹塹之墾務愈盛。
　　陳仁願，福建晉江人。謀墾番地，與中港社番約，歲納其租。招集佃農，以拓香山之地。初，香山原在界外，給與屯番。番不知耕稼，仁願乃墾成之。鹽水港亦中港社番之地，與香山對峙，為泉人所拓，凡十數社。
　　周家，亦晉江人。乾隆二年，始來竹塹。往拓治東六張犁之地，則昔之霧崙毛毛也。
　　姜朝鳳，亦陸豐人。以乾隆二年，往墾紅毛港附近。港在治之西北，濱海。西班牙人據北時，曾艤舟於此，故名，其後為竹邑互市之埠。
　　林耳須，泉人也。以乾隆四年，集閩、粵之人三十餘，與中港社番約，從事墾田。數年之間，遂建蟠桃、菁埔等十二社，多者百數十人，少亦二、三十人，各闢田廬，開溝洫，為久住計。十六年，鎮平人林洪、吳永忠、溫殿玉、黃日新、羅德達等，共募流氓，以開上下田寮，而頭份一帶之地，皆為漢人有矣。
　　許山河，福建漳浦人。乾隆三十餘年來臺，與社番約墾中港之地。而彰化張徽揚者，先拓其海口。已而泉屬之人後先戾止，遂成一大聚落，以與泉州互市。為竹邑通海之埠。
　　連橫曰：朱一貴之役，漳浦藍鼎元從軍來臺，著東徵集。其論竹塹也，曰：『其地平坦，極膏腴，野水縱橫，處處病涉，俗所謂九十九溪者，以為溝澮，闢田疇，可得良田數千頃，歲增民穀數十萬。臺北民生之大利，又無以加於此。然地廣無人，野番出沒，必棋置村落，設營汛，奠民居，而後及農畝。當事者往往難之，是以至今棄為民害。不知此地終不可棄。恢恢郡邑之規模，當半線、淡水之中間，又為往來孔道衝要。即使半線設縣，距竹塹尚二百四十里。不二十年，此處又將作縣。氣運將開，非人力所能遏抑。必當因其勢而利導之。以百里膏腴天地自然之樂利，而憚煩棄置，為百姓首額疾蹙之區，不知當事者於心安否也。有官吏，有兵防，則民就墾如歸市，立致萬家，不召自來，而番害亦不待驅而自息矣。』連橫曰：善乎鼎元之言也。天下氣運所趨，每每自北而南；而臺灣則自南而北。鄭氏之時，僅有承天。濁水以北，羈縻而已。及朱一貴平後，半線作縣，而竹塹置淡水廳，戍兵保民，以啟北鄙，駸駸乎且日進矣。光緒元年，臺北建府，而新竹為縣；北鄙之富庶幾邁臺南。前之所謂番地者，無往而不為漢人拓矣。經營締造，以迄於今，是誰之力歟？語曰：『作始也簡，成功也巨。』嗚呼！可不念哉！
　　士有殺身成仁，大則為一國，次為一鄉，又次則為友而死。若荊軻、聶政之徒，感恩知己，激憤捨生，亦足以振懦夫之氣，成俠客之名，歷百世而不泯也。嗚呼！如吳鳳者，則為漢族而死爾。迄今過阿里山者，莫不談之嘖嘖。然則如鳳者，漢族豈可少哉？頂禮而祝之，範金而祀之，而後可以報我先民之德也。
　　吳鳳，諸羅打貓東堡番仔潭莊人，今隸雲林，字元輝。少讀書，知大義，以任俠聞里中。康熙中，諸番內附，守土官募識番語者為通事。鳳素知番情，又勇敢，諸番畏之。五十一年，為阿里山通事。阿里山者，諸羅之大山也；大小四十八社，社各有酋，所部或數百人、數十人。性兇猛，射獵為生，嗜殺人，漢人無敢至者。前時通事與番約，歲以漢人男女二人與番，番秋收時殺以祭，謂之作饗，猶報賽也。屠牛宰羊，聚飲歡呼，以歌頌其祖若宗之雄武。然猶不守約束，時有殺人，而官軍未敢討。鳳至，聞其事，嘆曰：『彼番也，吾漢族也，吾必使彼不敢殺我人。』或曰：『有約在，彼不從奈何？且歲與二人，公固無害也。』鳳怒叱曰：『而何卑耶，夫無罪而殺人，不仁也。殺同胞以求利，不義也。彼欲殺我，而我則與之，不智也。且我輩皆漢族之健者，不能威而制之，已非男子；而又奴顏婢膝，以媚彼番人，不武也。有一於是，乃公不為也。』其年番至，請如約。鳳饗之，告曰：『今歲大熟，人難購。吾且與若牛，明年償之。』番諾而去。明年至，又紿之。如是五年。番知鳳之終紿己也，群聚謀曰：『今歲不與人，則殺鳳以祭。』聞者告鳳。鳳曰：『吾固不得去。且吾去，公等將奈何？彼番果敢殺我，吾死為厲鬼，必殲之無遺。』鳳居固近山，伐木抽籐之輩百數十人，皆矯健有力者，編為四隊，伏隘待。戒曰：『番逃時，則起擊。』又作紙人肖己狀，弩目散髮，提長刀，騎怒馬，面山立。約家人曰：『番至，吾必決鬥。若聞吾大呼，則亦呼。趣火相，放煤竹，以佐威。』越數日，番酋至，從數十人，奔鳳家。鳳危坐堂上，神氣飛越。酋告曰：『公許我以人，何背約？今不與，我等不歸矣。』鳳叱曰：『蠢奴，吾死亦不與若人。』番怒刃鳳，鳳亦格之，終被誅。大呼曰：『吳鳳殺番去矣！』聞者亦呼曰：『吳鳳殺番去矣！』鳴金伐鼓，聲震山谷。番驚竄。鳳所部起擊之，死傷略盡。一、二走入山者，又見鳳逐之，多悸死。婦女懼，匿室中，無所得食，亦槁餓死。已而疫作，四十八社番莫不見鳳之馳逐山中也。於是群聚語曰：『此必吾族殺鳳之罪。今當求鳳恕我！』各社舉一長老，匍匐至家，跪禱曰：『公靈在上，吾族從今不敢殺漢人。殺則滅！』埋石為誓。自是乃安。尊鳳為阿里山神，立祠禱祀。至今入山者皆無害。
　　連橫曰：鳳之死也，或言康熙五十七年，或言乾隆三十四年八月十日，相距竟五十二年。余以後說確也。朱一貴既平之後，阿里山番始內附，則鳳為通事，當在乾隆時也。鳳生於康熙三十八年正月十八日，歿時年七十有一，配陳氏，生二子，曰汀援，曰汀巽。光緒中，其後嗣請列祀典，嘉人士亦以為言，未成而遭割臺之役。然鳳之威稜，至今猶在阿里山也。君子疾歿世而名不稱，如鳳者豈有死哉？
　　施世榜，字文標，初居鳳山。性嗜古，善楷書。康熙三十六年拔貢，選壽寧教諭，嗣遷兵馬司副指揮。好行善事，宗姻戚黨多周恤。後居郡中，建敬聖樓。又捐金二百，以修鳳邑學宮，置田千畝，為海東書院膏火，士多賴之。子五人，均以文顯。少子士膺亦拔貢，授古田教諭。嘗遵父命，捐社倉穀千石。臺灣縣志稱其義行。
　　初，半線初闢，平原萬頃，溪流分注，而農功未啟，荒穢於鹿豕之鄉。五十八年，世榜集流民，以開東螺之野，並引濁水歧流以溉。工竣，而流不通；世榜慮之，募有能通者予千金。一日，有林先生見，曰：『聞子欲興水利，而苦無策。吾為子成之。』問其名，不答。於是相度形勢，指示開鑿之法，曰：『某也邱高宜平之，某也坡低宜浮之，某也流急宜道之，某也溝狹宜疏之。』世榜從其言，流果通。眾以世榜力，名施厝圳，又曰八堡圳；以彰邑十三堡半之田，而此圳足灌八堡也。歲徵水租數萬石。施氏子孫累世富厚，食其澤。當圳之成也，世榜張盛宴，奉千金為壽。辭不受，亡何竟去，亦不知所終。佃農念林先生功德，祀為神，至今不替。
　　楊志申，字燕夫，臺邑人，居東安坊。少孤，事母孝。昆仲六人，志申其次也。善視諸弟，勗以立身齊家之本。康熙二十四年，知府蔣毓英將拓建學宮，志申父墓在焉，告之，請徙而獻其地。毓英嘉之，為擇穴於魁斗山麓，平坦如掌，大可二、三畝，臺人謂之金盤搖珠。既葬，復告之曰：『子素行孝義，子孫必有昌者。雖然，子當遠徙，十稔之後，可致巨富。』當是時，半線初啟，草萊未墾，志申遂適焉。居於柴坑仔莊，貸番田而耕之。督率諸弟，盡力農功。數年，家漸富，闢田亦愈廣，遂鑿二八圳，引貓羅之水以溉，潤田千數百甲，歲入穀萬石。已又鑿福馬，鑿深圳。線東、西兩堡之田，皆楊氏有也。又以其餘力，開墾淡水之佳臘埔、金包里，歲亦入穀數千石。家畜佃農數千人，鋤耰並進。半線景象，以是日興。雍正元年，遂建縣治，移居東門街。志甲既富，好行其德。睦宗族，恤鄉里，賑貧乏，治橋梁，邑人莫不稱之。初，臺邑學租歲用不敷，首捐彰田以充，歲可入粟百六十有六石。又以文廟燈油諸費無出，言於臺學訓導，願續捐，未行而病且革。命其子割鳳邑之田百九十有六石，曰：『聊踐吾言，非為子孫求福應。女曹但能讀書為人，毋負吾志可矣。』卒，葬彰化。後循眾議，祀臺邑孝悌祠。以長子振文貴，追封中憲大夫。
　　振文，少讀書，識大體，入郡庠，納資為知府銜。林爽文之役，陷彰治，殺守吏，進略南北，勢張甚。聞振文名，具幣聘。不從，遂遁入海。購以千金，不得。爽文怒，毀其父墳。振文入泉州。時大將軍福康安帥師平臺，駐廈門，募有能悉臺中情事者。有司以振文對。康安遣使招之。振文入謁，歷陳形勢。康安大喜，命先率一軍入臺，以中營把總二、外委六、戰兵三百供驅策。振文至泉州，自募勇三百，飛渡鹿港。檄令莊眾，備迎大軍。凡投誠者，給以盛世良民之旗，止勿殺。又募鄉導百人，分置各軍。以是城中虛實，山谷險夷，皆瞭如指掌。康安既復彰化，振文隨軍出征，備諮詢。事平，以振文原註知府，將奏請即用。辭以未諳吏治，乃賞戴花翎。子應選亦有名。
　　吳洛，字懷書，泉州晉江人。父家槐為漳州鎮標千總。兄弟三人，伯仲無祿。洛性孝友，侍膝下，撫諸姪如己出。雍正十七年，以軍功咨部，加衛守府，召受札。以親老辭。設教於里，究心經世之事。乾隆十五年，舉明經。已而父終。服闋，游臺郡，入某公幕。
　　當是時，彰化初設，曠土荒蕪。沿山一帶，地尤肥沃，洛募佃以墾。築圳灌田，親董其役。先拓丁臺之野，次及阿罩霧、萬斗六，皆番地也。草萊既闢，至者日多。遠至南北投莊，暫成都聚。歲可入穀萬石，遂家於邑治。洛既富，建宗祠，刊家乘，置祭田，割租千五百石以與諸姪。追念故鄉，捐資以修泉郡學宮。又購良田為清源書院之費。在臺亦分捐海東、白沙兩書院之租各數百石。凡有義舉，罔不贊襄。當道嘉之，累贈匾額：曰「儒林模楷」，曰「清時碩彥」。卒後，追封中憲大夫。有子十三人：曰南金，納資為州同；曰南輝，乾隆十八年拔貢；曰道東，六十年歲貢；餘子亦多入庠，書香不替。
　　張振萬，彰化人，居貓霧之葫蘆墩。力田起家，擁資巨萬。附近之地皆番有，土厚泉甘，而不能耕。前時岸裏社番曾請墾，諸羅知縣周鍾瑄許之。顧其地絕廣，久置荒蕪。乾隆初，振萬乃邀藍、秦兩姓，募佃合墾。厥田上上，產稻豐，一歲兩熟。然苦旱。引大甲溪水，自罩蘭內山流出，鑿圳以通。遍溉岸裏、阿里史等社，凡千餘甲。歲入穀數萬石，家愈富。子孫猶食其利。至今葫蘆墩米尚冠全臺。
　　林詳，泉州人，居彰化之鹿港。聞內山土廣而肥，足以致富。遂鳩集資本、募佃農，以嘉慶十六年，至牛轀轆，開墾竹仔腳山之南麓。鑿渠導水，以溉其田，凡百數十甲，越數年，為大水所沒，僅存二十餘甲。先是乾隆四十五年，有泉人楊東興者入墾集集，亦番地也。至者絕少。
　　連橫曰：墾土之功大矣！天下之富在農，而臺灣又農業之國也。世榜、志申皆以務農起家，為邑望族，好行其德，固非斤斤於私蓄也。夫上富惜時，中富役智，下富任力；而今之鄙夫，乃忘遠大之謀，而為徼倖之計，欲以追武陶猗，坐致萬金，抑亦愚矣。
　　林成祖、福建漳浦人，世業農，慨然有遠大之志。當是時，淡水初啟，地利未興，欲謀墾田，苦無資。朋輩助之，得數百金。以雍正十二年來臺，居大甲，貸番田而耕之。厥土黑墳，一歲兩熟。成祖能耐勞，傭佃課耕，家乃日殖。於是鑿大甲圳，引水以溉，歲入穀萬石，拓地漸廣。乾隆十五年，復墾擺接、興直二堡，給與佃戶，每甲徵租八石。顧常苦旱，乃鑿大安圳，引內山之水以入。圳寬二丈四尺，長十餘里，過旱溪，埋土管於下，以相接續。而一遇洪水，輒壞。經營數年，糜財十餘萬，始成。灌田千餘甲，歲入穀萬餘石。既復鑿永豊圳，穿山導流，亦灌數百甲。當是時，南勢角、中坑一帶，野番出沒，諸佃患之。成祖稟准淡防廳，自備餉糈，設隘寮，東至秀朗溪，西至擺接溪，南達擺突突，北及武灣，早夜巡防，害稍戢。而成祖亦移深坵莊，為今枋橋城外。所墾之田：曰新莊，曰新埔，曰後埔，曰枋寮，曰大佳臘，歲入穀十數萬石。
　　林爽文之役，彰、淡林姓多株連，成祖亦逮京訊問。次子海門素有才，攜巨金，入京謀救。漳浦蔡新為太子太傅，方重用。海門以鄉人禮見。新嘉其孝，留之家，妻以女。成祖得免，還其產。途次海門溺水死。成祖既歸，年老，猶日課農事，與眾同甘苦，復墾里族之野。或勸其少息，曰：『我生長農家，義當食力，何可坐而燕安？況此為國家之地，久置荒蕪，開之亦足生利。』故能以一人之力，擁田數千甲，一時稱巨富焉。卒年七十有二。長子海籌以大安圳崩，傾資修之，產稍折。三子海廟。海廟之子登選，亦開暗坑圳，能世其家。
　　胡焯猷，字攀林，永定人，以生員納捐例貢。乾隆初來臺，居於淡水之新莊山腳。時新莊方駐巡檢，而興直堡一帶多未闢。焯猷赴淡水廳請墾，出資募佃，建村落，築陂圳，盡力農功。不十數年，啟田數千甲，歲入租穀數萬石，翹然為一方之豪矣。焯猷固讀書，念淡水文風未啟，鄉里子弟無可就傅，二十八年，自設義塾，名曰「明志」，捐置水田八十甲餘，以其所入供膏火，又延名師教之，肄業者常數十人。淡水同知胡邦翰聞其事，詳請改為書院。總督楊廷璋嘉之，立碑以紀，則今之明志書院也。觀音山在八里坌堡內，東瞰平原，西臨大海，危峰古木，境絕幽邃。焯猷登其上，建佛寺，置香田，至今遂為名剎。焯猷既富，遂居於此，而舊志不傳其人，故不詳。
　　張必榮，淡水海山堡人，力田致富。乾隆三十一年，與族人沛世合築永安圳，引擺接溪之水，造大陂以瀦之，度通流，長三十里。前時海山多旱田，及成，足資灌溉。而擺接堡之西盛、仔林、興直堡之新莊頭、二三重埔等，皆仰其水，凡六百餘甲，故又稱張厝圳。而必榮復與吳際盛合築福安陂，亦引擺接溪之水，以溉堡內之田三百餘甲。上自石頭溪，下至三角埔。後以大水沖壤，業戶林弼益乃集佃修之。先是有劉承纘者，亦海山堡人，以乾隆二十六年，築萬安陂，引擺接溪之水而入，至興直堡之新莊，以灌中港厝之田，亦數百甲。
　　郭元汾，字錫琉，漳人也。乾隆間來臺，居淡水大佳臘堡。墾田樹穀，擁資厚。時拳山一帶多荒土，而水利未興。乃傭工鑿圳，引新店溪之水，自大坪林築陂蓄之，穿山度，至溪仔口，又引至挖仔內，過公館街，抵內埔，分為三。溝澮縱橫，長數十里。臺北近附之田皆資灌溉，凡千數百甲。既成，名金合川圳，而佃人念其功，稱琉公圳。
　　連橫曰：今之臺北，古之所謂荒土也，鄭氏以投罪人。康熙四十七年，泉人陳賴章始墾大佳臘之野，為今府治近附，而舊志不載，故老又不能言，惜哉！成祖、焯猷皆以豪農而勤稼穡，鑿渠引水，利澤孔長，至今猶受其賜，是咸有功於墾土者也。夫以臺北今日之富庶，文物典章，燦然美備，苟非我先民之締造艱難，詎能一至於此？而居是邦者，乃忘蓽路藍縷之功，而為奢華淫靡之行，何其昧耶？
　　連橫曰：臺東，天府之國也。平原萬畝，可農可工，而森林之富，礦產之豐，久為世人所稱道。顧開闢二百餘載，而少有經營之者。嘉慶元年，漳人吳沙募三籍之氓，入墾蛤仔難，闢地數百里，乃建噶瑪蘭廳，語在吳沙傳。自是臺東之北稍有至者。光緒元年，牡丹之役既平，欽差大臣沈葆楨奏設恆春縣，劃鳳山絕南以擴其地，而臺東之南亦有至者。當是時，開山撫番之議既行，以總兵吳光亮帥中軍，同知袁聞柝帥南軍，提督羅大春帥北軍，三道而入，募商工隨行，設招墾局，獎勵移民，建卑南廳以理之。於是至者日多，漸有闢田廬長子孫之計。十一年，建省，陞卑南廳為臺東直隸州，而臺東之局勢一展。然當荒昧之時，天氣瘴毒，野獸猖獗，生番出沒。而我先民如陳文、賴科、吳全輩，入其地、闢其土、利用其物產，勇往不屈，險阻備嘗，用能以成今日之富庶。其功業豈可泯哉？今列其行事，舉其壯志，亦足以為後生之策勵也。
　　陳文，彰化人，居淡水。年少豪俠，與友林侃合賈，往來沿海。康熙三十二年，遭風，舟至歧萊。其地為生番所處，未嘗與漢人通。文至與互市。居經年，略通番語，始能悉其港道。漢人之至臺東者自文始。
　　賴科亦居淡水，為雞籠番通事。素勇敢，每出入番社。聞後山有番，欲通之。康熙三十四年秋八月，率壯者七人，度高山，晝伏夜行，歷數十番社，達崇爻。番喜，導遊各社。禾黍芃芃，比戶殷富。語科曰：『吾族聚居此地，已數百年；而野番時來掠劫，殺人為害。欲約西番夾擊，間阻不得通。若歸，寄語長官，若能以兵相助，則山東萬人，亦將鑿山刊道，和睦往來，共為天朝之民矣。』科既與番狎，撫之歸附，附阿里山番輸餉，凡九社：曰均榔，曰斗難，曰竹腳宣，曰薄薄，曰芝蘭武，曰機密，曰貓丹，曰丹朗，曰水輦，計有四百八十戶，男女可二千人。每歲𠕇社者以小舟載煙布、鹽糖、農具與易，歲一往返。同行潘冬，亦勇士也。
　　林漢生，淡水人。以乾隆三十三年，召眾入墾蛤仔難。地在臺之北東，三面負山，東臨海，土壤肥饒，而番性悍，輒出殺人。漢生竟被害，眾亦散去。其後吳沙乃繼成之。
　　吳全，亦淡水人，力田起家。聞臺東之富，與其友吳伯玉合謀開墾。道光八年，全募噶瑪蘭人二千八百餘，至其地，築土城以居。劃田畝，興水利，數年漸成。而瘴氣所侵，居者多病死，土番復時出沒。全百計防備，莫能濟，憂勞以死。伯玉亦率眾去。其地則今吳全城，為臺東之一大市鎮。
　　黃阿鳳，亦淡水人。咸豐元年，集資數萬圓，募窮氓二千二百餘，往墾歧萊之野。其地距大南澳之南七十里，港口稍狹，內則可容巨舶。水極陡，每年三、四月，漢人往與互市，番以繩牽舟進，各與鹽一、二合，歡躍而去。已而各挾鹿茸、獸皮來易物，不事金錢，無所用也。阿鳳既至，自為總頭人，狀若官府。其餘數十人，各受約束，分地而治。然瘴氣尚盛，阿鳳以不服水土，數月病死。各頭人復不相能。越五年，資漸罄，又與番相仇殺，墾田遂廢，佃人咸去。餘亦移於璞石閣。在秀孤巒之麓，或作樸實閣，番語也。地平而腴，有水可溉。前時漢人已至其地，居者千家，遂成一大都聚。
　　鄭尚，鳳山水底寮人。咸豐五年，至卑南，與土番貿易，且授耕耘之法。番喜，以師事之。土地日闢，尚亦富，乃募佃入墾。卑南處臺東之右，山與鳳山接，陸路可通。康熙六十一年朱一貴之變，餘黨王忠竄入卑南，有眾千人，聚處大湖，蓄髮持械，耕田自給。總兵藍廷珍慮其復亂，檄千總鄭維嵩往諭土目文結搜捕，凡漢人皆逐之。文結之祖亦漢人，避難，竄於卑南，踞地為長，能以漢法變番俗。子孫凜祖訓，不殺人，不抗官。其後女土目寶珠，盛飾若中華貴婦，治家有法，或奉官長命，遵行惟謹，故漢人至者日多，而臺東愈闢矣。
　　連橫曰：麥禮荷斯奇之事，舊志不載，而西史言之，危矣。當是時，西力東漸，已張其機。荷據爪哇，西營呂宋，而英略印度，其策果行，則臺東非我有矣。而臺之士夫乃瞠乎無聞，何其昧也！麥禮荷斯奇者，波蘭伯爵也。乾隆三十四年俄波之戰，被俘，竄於勘察加。三十六年，與其黨二十八人越獄逃，奪俄艦而乘之，出北太平洋，航日本海。八月二十有六日，至臺灣東岸，即今之秀孤巒溪口也。上岸探險，遭生番襲擊。走艦中，備戰鬥，漸征服之。而他番又乘虛而來，時掠器物，輒擊退之。解纜北行，黎明至東北海岸。二十有八日，上陸，漢人見之，愕眙相視，言語不通，末由問訊。薄暮，遇兩西班牙人，喜為奇遇。西班牙人者，為逃亡武弁，久寓是地，深得鄉人之心。家在西方附近，漢人之村落也。二十有九日，西班牙人導至其家，為陳此地狀況。麥禮荷斯奇乃以己名名其港，考察地理，籌殖民。當是時，臺東雖隸中國版圖，而野番出沒，瘴氣披猖，政令不至，天然寶藏置之化外。麥禮荷斯奇既抱開拓之志，自以撫番為要。其番之強者為富亞波族，有眾二萬五千餘，固一方之雄也；然與他族爭地，每相鬥。麥禮荷斯奇欲用之以為羽翼。乘舟至其社，與酋相見，說以同盟，即以所略之地為用。酋許之。其明日，築室，移器，置砲四門，以漢人八名守之。是夜開宴，以西班牙人米優魯尼摩為參軍。十一月朔，率富亞波族而進。山路崎嶇，炎熱如火，備嘗辛苦。初二日夜半，至一大谷，行三小時始出。尋至一湖，旁有小社，撫之。初三日，將至馬波奧時科族之地，部署戰略，命富亞波番先發。初五日黎明，兩軍相見，發砲擊，敵人大敗，逐北數里，遂據其地，俘男女二十有四人。酋請成，以富亞波族統之，立誓而還。酋獻黃金二十斤、銀八百斤，皆土產也。麥禮荷斯奇詳察一切，以為他日拓殖之地。歸艦，草殖民之策十二條。略曰：『臺灣拓殖之策，以人民自任其事，而請本國保護，編為屬地。先借國帑以振興之。派兵駐守，以衛人民。將來事業既成，勢力充裕，則可以握東洋互市之航權。若其所借國帑，應於三年之後，歸還母利。』又念將來拓殖，必熟番語，留一少年於此。十一日，歸歐洲，說法政府，不聽。又說墺皇，亦不聽。乃至倫敦，日鼓其說，欲以聳動英國之富人，或可得成其志，而終無應者。越數年，卒於法國，而歐人始有謀拓臺灣之議。
　　吳福生，鳳山人，往來南北。或曰，朱一貴之黨也。一貴敗後，福生謀復之。雍正九年冬，大甲西社番亂，總兵呂瑞麟率軍討，郡中空虛。越年春三月，福生以番亂未靖，圖起事，其友商大概等從之。且議曰：『今若潛集黨羽，乘不意，襲陴頭，則一鼓可得。』陴頭距鳳治十餘里，商賈輻輳，為今縣城。二十八日，福生樹旗於家，至者百十數人，夜襲岡山汛，焚之。翌日，復焚舊社汛。鳳屬震動。虎頭山、赤山皆樹旗應。四月初三夜，福生率眾攻陴頭。守備張玉、把總黃陞拒守，不得入。別遣一軍燬萬丹巡檢署。巡檢秦輝適在郡，故不及難。時鎮標各軍多北征，郡中兵少。原任總兵王郡聞變，命中營遊擊黃貴留守。初四日，率軍夜發。晨至陴頭，分兵進攻。以參將侯元勳、守備張玉、林如錦各帶兵行。福生亦併眾以待。官軍火砲齊發，殺傷甚夥。福生卻而復集。自晨戰至日中，狂呼震撼。守備張玉、外委徐學聖、千總鄭光宏皆死。已而官軍援至，郡亦嚴號令，各兵奮鬥。福生不敵，各散去，俘蕭田、蕭夷、蕭詔、李三、許舉、李成等。初六日歸郡，戮之。又數日，福生、大概等三十餘人悉被捕，解省訊，亦戮之。六月，番亂平。越三十九年而有黃教之變。
　　黃教臺邑人，居大穆降，距城東十數里。內倚層巒，萑苻魁桀之輩，出沒其間，而教為首，亡命多歸之。見時以一牛為贄，必擇肥而獻。既居門下，則衣食遊宴皆供之。不數年，客至愈多。族人黃弼與教枝梧，教客辱之。弼訴諸官。臺灣知縣飭差捕，差不敢往。詰之，曰：『教客多健者，偵及城市。今聞差往，則半途被殺矣。』知縣嗤其怯，別命兩差。行五、六里，遇一壯者自林樾出，問：『何之？』囁嚅不敢告。曰：『余固知女行也，而為令所命，殺而無益；然女輩倚官勢，虐小民，罪當死。今先斷一指，歸報而令，頭顱須自重也！』知縣懼，不敢捕。弼控於總督，飭守吏嚴緝。而近村以盜牛告者月十數起。乾隆三十五年冬十月，教遂集徒起事，陳宗寶、鄭純等應之。夜襲岡山，殺汛兵，遂踞之。臺灣府知府鄒應元接報，會鎮兵合勦。攻圍數日，互殺傷。事聞，下旨嚴譴，限四月蕩平。於是教黨多逮，而教竟入山。巡道張珽被議奪職，繼之者又不能獲，佯以教死亂軍具報，事始息。
　　林爽文，漳之平和人。來臺，居彰化大里杙莊。墾田治產，家頗饒。莊距治二十餘里，逼近內山，溪流交錯，植竹為藩。近鄉多巨族，時起械鬥，蔓延數十村落。爽文亦集眾自衛。乾隆四十八年，有嚴煙者自平和來，傳天地會，爽文客之。天地會者，相傳為延平郡王所創，以光復明室者也。於是彰化之劉升、陳泮、王芬、諸羅之楊光勳、黃鍾、張烈、淡水之王作、林小文，遠至鳳山，多入會，立盟約，有事相救援。群不逞之徒，亦出入其間，眾至萬人。有司畏葸莫敢治。五十一年秋七月，臺灣道永福、知府孫景燧聞之，密飭所屬會營緝捕。石榴班汛把總陳和獲黃鍾，解諸羅。而楊光勳與其弟媽世不睦，媽世亦設雷光會，結黨以抗；父文麟不能止。攝縣事董啟埏逮文麟，索其子。陳和又獲張烈，夜宿斗六門，為黨人所殺。總兵柴大紀接報，偕永福赴諸羅，縱兵捕數十人。欲小其事，改「天地會」為「添弟會」，以光勳兄弟不睦，故為此會以相勝，歸罪於文麟一家，擬置諸法，財產入官。按察使李永祺來臺勘審，亦以此入奏。獄定。黨人紛紛入大里杙，謀起事。莊人林石謂不可；爽文欲止，而勢莫可遏。十一月初旬，大紀北巡，至彰化。理番同知長庚請駐壓，不從，倉皇歸郡。遣游擊耿世文率兵三百，偕知府孫景燧赴彰化。而近山一帶已前後起矣。二十五日，知縣俞峻與北路營副將赫生額、游擊耿世文至大墩，嚴飭莊人禽捕，先焚數小村以怵之。大墩距大里杙僅七里，無辜婦孺，號泣於道。爽文因民之怨，二十七夜襲大墩。軍覆，文武俱沒。進攻彰化。城兵才八十，不足守。二十九日陷之，殺知府孫景燧、理番同知長庚、攝縣事劉亭基、都司王宗武、署典史馮啟宗。護淡水同知程峻偕守備董得魁巡防至中港，聞警，趣回竹塹。王作、李同等要之，峻自殺。十二月朔，陷廳治，殺竹塹巡檢張芝馨。眾擁爽文為盟主，遵故明，建元順天，駐彰化縣署。以劉懷清為知縣，劉士賢為北路海防同知，王作為征北大元帥，王芬為平海大將軍。爽文以玄緞為冠，盤兩金龍，結黃纓，自頂垂背，衣袞服，高坐堂上。眾呼萬歲。初六日，破諸羅，殺攝縣事董啟埏、原署縣事唐鎰、典史鍾燕超、左營游擊李中揚及臺灣道幕友沈謙、沈七等。諸羅為府治右臂，財賦之區也。諸羅破則府治垂危，故急籌防禦。而是時各處響應，斗六門、南投、貓霧俱破，殺縣丞周大綸、陳聖傳、巡檢渠永湜，郡中大震。未幾而鳳山莊大田起焉。
　　大田亦平和人，隨父渡臺，寄籍諸羅。父沒，遷鳳山竹仔港莊，盡力農功，擁資厚。鄉里有急，輒周恤之，以是義俠聞南路。既入天地會，與爽文通書訊，稱莫逆。及爽文起事，大田族弟大、大麥號召莊人，推大田為首，宰牛歃血，至者二十有餘人。莊錫舍、王阮郭、簡天德、許光來、李惠亦各以眾至。大田出資造軍器，樹大旗，自稱「南路輔國大元帥」，或曰「定南將軍」，或曰「開南將軍」。數日之間，眾至數千。十三日，攻縣治。南路營參將胡圖里以兵三百禦諸北門，未戰而逃，千總丁得秋、把總許得陞、外委唐宗保、王朝桂俱沒。遂入城，殺知縣湯大紳、典史史謙。教諭葉夢苓、訓導陳龍池走陴頭，集義民，謀規復。
　　爽文、大田合攻府治。海防同知楊廷理兼府事，募義勇，修城柵，日夜籌戰守，遣員渡海告急。總兵柴大紀拒戰於鹽埕橋，檄游擊蔡攀龍率澎湖兵七百，駐桶盤棧；而爽文之軍已據大穆降，距城二十里，循山行，可達南路。廷理偕守備王天植伐之。千總沈瑞先行，戰於大灣而沒。廷理、天植突圍出。爽文之軍逐之，遂圍府治。
　　福建總督常青聞變，急調水陸兵赴泉州，居中策應。五十二年春正月，水師提督黃仕簡率金門、銅山之兵二千入鹿耳門，陸路提督任承恩統提標長福、興化之兵二千至鹿港，海壇鎮總兵郝壯猷、副將徐鼎士各以兵至。仕簡檄大紀取諸羅。而壯猷南出二十里即阻止；頓兵五十日，始達鳳山。鳳山城已空。招民復業，黨人混入，吏不之覺。三月初十日，城復陷，福寧游擊延山、安平游擊鄭嵩、同知王雋均死，壯猷逃府治。承恩至鹿港，距大里杙不遠，亦不敢進。爽文之起也，適漳、泉人械鬥後，鹿港為泉人互市之埠，故不從。兩提督既至，爭效命；而不知驅策，逡巡觀望。詔以常青為將軍往督師，李侍堯為閩浙總督。調廣東兵四千、浙江兵三千、駐防滿兵千，以江南提督藍元枚赴軍，與福州將軍恆瑞均為參贊。誅壯猷，逮承恩，以大紀代之。元枚至師，未久卒於鹿港。常青之至也，統兵萬人，勢頗振，及見事亟，固壘自完，請濟師。二十四日，大田復攻府治，官軍禦之，退駐中洲。翌日，陳靈光、謝檜掠東郊，逼草店尾；許尚、陳聘亦攻小北門，屯柴頭港：皆大田之黨也。爽文之弟永率所部千人至大穆降。大田約會師。二十七日，自擊桶盤棧，以莊錫舍攻小南，謝檜攻大東，林永攻大北，許尚攻小北，四路合圍，號稱十萬。常青亦分所部，以游擊邱維揚、守備黃象新守柴頭港，守備曾紹龍守草店尾，守備王天植守小東，都司羅光照守小南，參將宋鼎守大北，參將左淵守小北，檄蔡攀龍固守桶盤棧，而自佩弓矢至大東門督戰，義民數萬出城助。自黎明至於日中，戰愈烈。官軍槍砲併發，退而復進。蔡攀龍之拒桶盤棧也，大田引軍東，攀龍隨之，伏兵盡起，不能脫，乘馬被創，徒步更戰。常青在城上望之，令參將特克什布馳救。攀龍回擊，始出，把總余典、王澤高俱死，兵丁沒者百數十人。而謝檜等又迫小東門之下，縱火焚敵樓，王天植撲之。義民饑不得食，退入城。城人大譁，爭走海口，一時俶擾。乃無何而莊錫舍倒戈降，單騎入見。常青大喜，立與六品頂戴，賞帑二百兩，令出城助戰。大田聞之大駭，慮有變，急收軍回南潭；林永亦去。圍始解。
　　錫舍，泉之晉江人，居陴頭莊。大田之起也，糾漳人，而錫舍亦集泉人，勢相埒。眾推大田為長，錫舍屈意下之。及再破鳳山，建功多，益自負。錫舍有親屬為道署胥吏，時通尺素。大田疑之，使人諷錫舍，互易所部。錫舍愈恚。巡道永福知其意，令親屬以書招之。錫舍諾，至是果降。請赴竹滬募義民，以絕大田歸路。常青未許。知府楊廷理以為無害，縱之去。途次為大田所得，欲殺之。許光來諫曰：『錫舍之降，非屬本心。今既歸來，仍當重用，不宜自傷手足，以啟離叛。』光來亦泉人，故為錫舍地。大田從之，置左右，出入必偕。及大田分兵攻諸羅，防範稍弛；使人潛載其孥入郡，約內應。五月十二日，常青將兵三千，自伐南潭。大田已去。錫舍執林紅、金娘以獻。金娘，下淡水番婦也，習符咒，能治病。大田信之，軍中咸呼「仙姑」，爽文亦封為柱國夫人。林紅，其男妾也。皆戮於北京。十三日，參贊恆瑞領侍衛八人、兵一千至府治，總兵梁朝桂、魏大斌亦率兵先後至。常青議出師，而爽文已久圍諸羅矣。
　　爽文之南下也，北莊粵監生李安善復彰化，獲楊振國、高文麟、陳高、楊軒，檻送福州。淡水同知幕友壽同春亦復竹塹，磔王作，斬鄭加，集義民一萬三千人以守。及柴大紀北上，鹿仔草武舉人陳宗器、雙溪口武舉人黃奠邦各率泉人從。正月二十三日復諸羅，殺侯元。爽文回軍破彰化，又圍諸羅。大紀竭力守，疊請援。五月十五日，常青令出師。以總兵梁朝桂、魏大斌為前鋒，副將謝廷選、蔡攀龍為左右翼，率各營將弁四百三十七員、滿漢兵五千五百人出大北門較場，祭纛啟行，以莊錫舍為嚮導。聞大田又在南潭，遣梁朝桂伐之，不利。自駐關帝廟，軍中夜譁，達旦始息。翌日，諜報大田集諸部，據濠樹柵，為久住計。常青悉師攻之，又不利，守備林士春、千總謝元、把總劉茂貴皆戰沒。飛章入告，再請師。下旨嚴責，且命舍南就北。六月二十四日，以魏大斌率兵千五百援諸羅，至鹿仔草而敗。又以參將特克什布、游擊藍玉田、副將蔡攀龍等三次往援，皆被截，損兵大半，僅得入城。詔以柴大紀為參贊大臣，然諸羅被圍愈密，無可得食，掘樹根、煮豆粕以充饑；而守志益堅。八月，廣東副都督傅清額、江寧將軍永慶各以兵至。常青仍頓兵府城，恆瑞及總兵普吉保兩路援兵各五、六千，亦不敢進，反張皇事勢，請兵六萬。詔解常青、恆瑞之任，以協辦大學士陝甘總督福康安領侍衛內大臣參贊海蘭察代之。並飭大紀捍民出城，再圖進取。大紀不從。下旨嘉獎，改諸羅為嘉義。
　　康安途次，亦奏請增兵而進；下旨嚴飭。十月二十九日，統侍衛巴圖魯一百二十餘員、滿漢兵九千至鹿港。爽文聞報，遣所部拒之。十一月初四日，戰於八卦山。索倫佐領阿木勒塔先登，爽文之軍敗走，彰化又復。康安南下，遇戰於崙仔頂。海蘭察率侍衛巴圖魯分兵為五，以義民千餘為左右翼；再戰於牛稠山；爽文復敗。初六日，入嘉義城。次日，康安至。初九日，爽文率眾數萬，再攻西北隅，海蘭察出戰，殺傷甚多。爽文退守斗六門。康安命海蘭察、普爾普、鄂輝等自十四甲而北，自與恆瑞策其後，大戰於興化店。護軍統領舒亮亦受策自鹿港而進，伐中寮，破大肚溪而南，以通海口之路。十八日，攻斗六門。爽文據壘守，決水以阻。別屯所部於大埔林及中林大埔尾，復東屯菴古坑以為援。康安分軍進。隘口悉布竹釘，不良於行，乃斬竹圍而入。爽文遁大里杙，築土城高壘，列巨砲，內設木柵兩層，沿溪置卡，以拒清軍。二十四日，康安至丁臺莊。爽文乘夜攻，列炬如白晝。清軍寂然，既迫而戰，矢砲齊發，互有死傷。翌日，康安分諸將，自西南、西北兩路進，併力搏戰。爽文不敵，挈孥走集集。清軍入莊，殺林素、林成、林快、江近、許三江、劉懷清二百餘人，獲大小砲百六十餘尊，器械糧食無算。遂燬之。十二月初五日，清軍至集集。爽文築壘溪磡，斷木塞道，列營山上。康安遣普爾普繞山行，海蘭察亦率侍衛涉溪進，四川練兵攀援而上。爽文走小半天，匿孥番社。社丁杜敷縛其父林勸、弟林壘、母曾氏、妻黃氏以獻。清軍復逐之，爽文竄埔裏社山中。康安分汛諸軍，檄歸化土番入山搜索。五十三年春正月初四日，爽文至老衢崎，自知無可免，投於所善高振家曰：『吾使若富貴。』振縛以獻，並其弟躍。康安統師而南，駐灣裹溪，肅清中路。二十四日克鳳山，大田走琅𤩝。地極險，乃駐軍柴城。二月初五日，康安以侍衛烏什哈達自海進，海蘭察、鄂輝自山行，而自統師至風港，越菁穿林，深入三十里。大田悉眾以拒。三軍會攻，自辰至午，死者二千餘人，遂被禽，及弟大、母黃氏等四十餘人。大田至郡，病亟，磔之。而爽文、嚴煙、劉升等皆檻致北京，餘斬於市。南北俱平。十七日，康安至郡，海蘭察、普爾普班師歸。常青、恆瑞入京。柴大紀以詒誤軍機處斬。黃仕簡、任承恩罪均，貸其一死。李永祺、永福亦被議。以蔡攀龍為水師提督，梁朝桂為陸路提督，普吉保為臺灣鎮總兵，知府楊廷理署臺灣兵備道，徐夢麟署知府，餘各擢用。命福州將軍魁倫渡臺，協辦善後事宜。
　　連橫曰：林爽文之役，南北俱應，俶擾三年，至調四省之兵，乃克平之。較之一貴，為尤烈矣。夫臺灣之變，非民自變也，蓋有激之而變也。一貴之起，始於王珍之淫刑，繼由周應龍之濫殺；從之者眾，而禍乃不可收拾。若夫爽文固一方之豪也，力田致富，結會自全。乃以莊民之怨，起而誅殘，渫血郊原，竄身荒谷，揣其心固有不忍人之心也。善乎鄭兼才之言曰：『林爽文之變，實激之使起。』則此後張丙之變、戴潮春之變，又孰非激之使起哉？而論者乃輒為臺人好亂，何其傎也！
　　孫景燧，浙江海鹽人，進士。乾隆四十九年春正月，任臺灣府知府。五十一年冬十一月，彰化天地會謀起事，兵備道永福命偕游擊耿世文領兵往辦。及林爽文攻縣城，城兵僅八十，不足守，即與都司王宗武、原任知縣張貞生、署典史馮啟宗等分門禦。城破被執，不屈死。
　　俞峻，浙江臨安人，舉人。乾隆五十一年冬十月，任彰化知縣。時天地會已謀起事，偕北路營副將赫生額率兵赴大墩勦辦。林爽文攻之，軍覆，被殺。
　　馮啟宗，浙江山陰人。乾隆五十一年，任鹿港巡檢，兼彰化典史。林爽文之役，城破，被殺。
　　周大綸，忘其籍。乾隆五十一年，任南投縣丞。及林爽文陷彰化，以南投無城可守，赴諸羅，與知縣董啟埏合籌備戰。城破，巷戰死。
　　渠永湜，忘其籍。前任斗六門巡檢，調署貓霧。林爽文之役，既破大墩，途經犁頭店，執之，不屈死。
　　陳聖傳，浙江山陰人。乾隆二十七年舉於鄉，為鹽場大使，候補福建，兩充同考官，例轉知縣。以忤上官意，授羅漢門縣丞。乾隆五十一年，調守斗六門。斗六門為諸、彰衝要，用兵必爭之地也。聖傳既至，急募鄉勇百餘人守衛；分兩隊，詰奸宄。五十二年正月二十一日，林爽文來攻，勢甚張。鄉勇多走，聖傳猶力戰。或勸其去，不聽，騎馬略陣，大呼曰：『吾斗六門縣丞也，來諭爾輩降。』遂被殺。從僕顧景亦死。
　　程峻，安徽六安州人。乾隆五十一年，護淡水同知。林爽文既起事，破彰化，將略淡水，其黨林小文謀應之。峻至中港防堵，被攻不敵，創重至柯仔坑而死。
　　張芝馨，直隸南皮人。乾隆五十一年，任竹塹巡檢。林小文以眾來攻，驟募義勇防禦。城破被獲，不屈死。
　　湯大紳，江蘇武進人，任鳳山知縣。林爽文之役，莊大田起兵應，破縣治，大紳被創。子荀業左右翼蔽，俱被殺。常州人以其父子忠孝，建祠祀。荀業著有竹居詩，僅存半卷。
　　王雋，浙江仁和人，舉人。前任北路理番同知，卸事晉省。適林爽文起事，巡撫徐嗣曾命赴臺，巡道永福檄運糧鳳山，以濟郝壯猷。及鳳山再破，被殺。
　　劉亨基，湖南湘潭人。乾隆四十九年，任北路理番同知。及林爽文起事，彰化知縣俞峻赴大墩勦辦，以享基攝縣事。城破，遇害。女滿姑年十七，侍父在旁，懼被辱，挺身投池水，水淺不能沒，枕藉泥淖中。一家死者十二人。自景燧以下，皆予卹襲職，祀昭忠祠。而滿姑特旨優褒，賜祭葬，建坊原籍。
　　壽同春，浙江諸暨人。佐淡水同知程峻之幕，時年已七十有二，矍鑠能任事。乾隆五十一年冬，林爽文起事，破彰化，陷竹塹，峻死焉。同春亦被擄。王作聞其名，以禮相待，願受教。同春佯許之，而潛遣人揚言內地大兵已至，黨人聞之，頗張惶。遂約原任竹塹巡檢李生椿、明志書院掌教孫讓，糾合義民萬三千人，以十二月十三日並起，復竹塹，禽王作、許律、陳覺、鄭加等，斬之以徇。上書省吏，陳其事。先是巡撫徐嗣曾聞變，奏調閩安副將徐鼎士率兵援淡水，阻風月餘始至，駐軍艋舺。時閩粵各莊洶洶欲動，同春撫之始輯。而新任淡水同知徐夢麟亦至。大甲各莊毗鄰彰化，同春慮有變，親赴鹿港，謁提督任承恩，請合攻大里杙。不許。而白石湖、金包里等處閩粵又鬥，漳人半屯白石湖山上。夢麟撫之，歸者少。同春往陳利害，眾始從。翌年冬十月，率義民駐烏牛欄，至三十張犁莊遇戰，馬蹶被禽，不屈死。事聞，賜知府銜，予恤，廕一子以知縣用，祀昭忠祠。
　　胡遠山，浙江某縣人。歲貢生，主彰化白沙書院講席。范琪耀，浙江會稽人，王某、俞某，亦浙江人，均為彰化知縣俞峻幕賓。城破，皆死。各附祀昭忠祠。
　　福康安，字瑤林，號敬齋，姓富察氏，滿州鑲黃旗人，大學士一等忠勇公傅恆之第四子也。乾隆三十二年，授三等侍衛，洊擢至一等。金川之役，以功封三等嘉勇男，嗣晉侯爵，協辦大學士，總督陝甘兩省。五十一年冬，彰化林爽文起事，鳳山莊大田應之，南北俱擾。先後命福建總督常青、將軍恆瑞、陸路提督任承恩、水師提督黃仕簡率兵往，皆無功。詔書切責，仍觀望，疊請濟師。五十二年秋八月，詔以康安為大將軍，領侍衛內大臣超勇侯海蘭察為參贊，率領隊大臣普爾普、護軍統領舒亮、浙江提督許世亨、四川松潘鎮總兵穆克登阿、江南狼山鎮總兵袁國璜、四川副將張芝元、頭等侍衛穆塔爾及巴圖魯侍衛等一百二十餘員，調湖南兵二千、廣西兵三千、貴州兵二千、四川屯練兵二千往平之。康安入京，面授機宜。是時爽文已久圍諸羅，臺灣鎮總兵柴大紀與民堅守，效死勿去，城中無所得食。掘樹根、煮豆粕以啖。詔命諸將趣救，遲疑不前。又命大紀捍民出城，再圖進取。大紀奏言：『諸羅為府城北障，諸羅失，則府城亦危。且半載以來，深濠增壘，守禦甚固。一朝棄去，克復為難。惟有竭力固守，以待援師。』高宗覽奏墜淚，詔曰：『大紀當糧盡勢急之時，唯以國事民生為重。雖古名將，何以加茲？其封為義勇伯，世襲罔替。』令浙江巡撫以萬金賞其家。俟大兵克復，與福康安同來瞻覲。康安途中亦請增兵，下旨嚴飭。頒內庫大吉祥右旋螺，以利渡海。冬十月，至泉州，徵進士鄭光策、舉人曾大源入見，詢以臺灣亂故。光策對曰：『守土好侈，民生日削，為亂之階。夫臺灣固殷富之地，然官貪則民貧，民貧則亂作，固自然之勢也。』康安曰：『然。』即撤行轅供具，令所司辦事毋近侈華。有獻地圖言機事者，皆納之。十月二十一日，發大擔門，守風崇武。二十八日，諸軍畢集。遂進鹿港。遣舉人曾大源、監生陳文會、職員楊振文等登岸，招撫近莊，分發露布，脅從罔治，其來歸者給以盛世良民之旗，令樹鄉中，師至不討。以是頗多分散。
　　方是時，爽文久圍諸羅，而自駐營於牛稠山之上。十一月初四日，康安令海蘭察率巴圖魯攻八卦山，克之，遂復彰化。乘勢救諸羅。爽文拒戰於崙仔頂而敗，再戰於牛稠山復敗，遂解諸羅之圍；進破斗六門，燬大里杙。爽文走集集，逐之至小半天，竄老衢崎，遂縛之，檻送北京。捷聞，封一等嘉勇公。移師而南，戰於楠梓坑，復鳳山。莊大田竄琅𤩝。水陸併進，禽之，磔於府治。餘黨悉平。其右旋螺命存福建藩庫，凡將軍、總督渡臺及冊封琉球，佩之行。
　　當諸羅解圍之時，柴大紀出迎。自以參贊伯爵，不執橐鞬之儀。康安啣之。至是劾其前後奏報不實。詔以『大紀固守孤城，時逾半載，非得兵民死力，豈能不陷？若謂詭譎取巧，則當時何不遵旨出城？其言糧食垂盡，原所以速外援。若不危急其詞，豈不益緩救兵？大紀屢蒙褒獎，或稍涉自滿，於康安禮節不謹，致為所憎，遂直揭其短，殊失大臣休容之度。又福康安抵諸羅後，凡有攻勦，皆不派大紀、蔡攀龍。而於擁兵不救之恆瑞，非惟不劾，且屢敘其戰功，曲為庇護。恆瑞本應軍前正法，恐駭聽聞，其逮交刑部治罪。』尋遣戍伊犁。會侍郎德成自浙江歸，高宗以康安所劾大紀事詢之。德成奏言：『大紀在任貪黷，令兵私回內地貿易。及事起倉卒，不早撲滅，以致猖獗。』又逮問提督任承恩，供亦同。乃命康安與閩浙總督李侍堯查奏。五十三年春正月，詔曰：『柴大紀前此久困孤城，不肯退兵。奏至時，朕披閱墜淚。即在廷諸臣凡有人心者，無不歎其義勇。用人者當錄其大功，而宥其小過，豈能據福康安虛詞一劾，遽治以無名之罪？前詢李侍堯之旨，至今尚未復奏，殆亦難於措詞乎？』尋李侍堯奏至，略如福康安指。福康安奏言：『大紀鹽埕橋之戰，尚能出力。守禦諸羅，亦有微勞。惟以專閫大員，既不能整飭於平日，又不能撲滅於臨時，皆紀律不明所致。請即解京正法。』七月，大紀逮至京，命軍機大臣會同大學士九卿覆訊。大紀再三稱冤。及廷訊，始引咎，仍微訴其枉。詔曰：『福康安等擬大紀斬決。朕念其守城微勞，原欲從寬未減，改為監候。乃展轉狡辯取死，豈可復從寬典？其即依所擬正法。』於是大紀處斬，時論冤之。
　　臺灣既平，康安上善後策十六事，其要在習戎備、除奸民、清吏治、速郵政。下旨允行。又以歸化番人效力軍前，請援四川屯練之制，設置屯丁；語在軍備志。八月，命於臺灣府城及嘉義縣各建生祠，御製詩文以紀其事，再圖形紫光閣。凱旋之時，適駕幸熱河，賜宴賦詩，並立碑熱河文廟告成，而繫以辭曰：『瀛壖外郡，閩嶠全區，厥名臺灣，古不入圖。神禹未略，章亥所無，本非扼要，棄之海隅。朱明之世，始聞中國。紅毛初據，鄭氏旋得。恃其險遠，難窮兵力。每為閩患，訖無寧息。皇祖一恕，遂荒南東。郡之縣之，闢我提封。一年三熟，蔗藷收豐。漸興學校，頗進生童。始之畏途，今之樂土。大吏忽之，恣其貪取。既嬉其文，復恬其武。匪今伊昔，叛亂屢睹。向辛丑年，昨丙午歲，一貴爽文，其亂為最。水陸提督，發兵於外，奈相觀望，賊益張大。天啟予衷，更遣重臣。百巴圖魯，勇皆絕倫。川湖黔粵，精兵萬人。水陸併進，至海之濱。至海之濱，崇武略駐。後兵到齊，恬波逕渡。一日千里，以遲為速，百舟齊至，神佑之故。馳救諸羅，群賊蜂擁。列陣以待，不值賈勇。如虎搏兔，案角隴種。頃刻解圍，義民歡動。斗六之門，為賊鎖鑰；大里之杙，更其巢落。長驅掃蕩，如風捲籜。夜攜眷屬，內山逃託。生番化外，然亦人類。怵之以威，賚之以惠。彼知畏懷，賊竄無地。遂以成禽，爽文首繫。狼狽為奸，留一弗可。自北而南，如上臨下。海口遮羅，山塗關鎖。遂縛大田，略無遺者。二人同心，其利斷金。曰福康安，智超謀深；曰海蘭察，勇敢獨任。三月成功，勳揚古今。既靖妖孽，當安民庶。善後事宜，康安是付。定十六條，諸弊袪故。永奠海疆，光我王度。凡八武成，蒙佑自天。雖今耄耋，敢弛惕乾。如曰七德，實無一焉。惟是敬勤，勵以永年。』是年冬，康安調閩浙總督，歷洊內外，後以功晉封貝子。嘉慶元年薨，晉封郡王，謚文襄，入祀賢良、昭忠兩祠，配饗太廟；事在清史。
　　海蘭察亦滿州人，勇敢善戰。康安每統師，輒為參贊，所向克捷。臺灣之役，以功晉封超勇公，與舒亮、普爾普俱圖形紫光閣，御製平定臺灣二十功臣像贊。餘亦晉擢有差。
　　楊廷理，字雙梧，廣西馬平人。以拔貢生初知侯官縣，歷陞至臺灣海防同知。乾隆五十一年冬十一月，彰化林爽文起事，知縣孫景燧遇害，全臺震動，乃攝府篆。是時，爽文已圍諸羅，鳳山莊大田亦起應，府治戒嚴。府治固無城，植竹為藩，聯以木柵，年久多毀。廷理急集紳民，籌守備。各街置一柵，派人守之。甫就而諸羅陷。總兵柴大紀率師扼鹽埕，城中空虛。廷理手一旗，大書募義勇，馳呼於市曰：『好男兒，其從我。』聞者走集，不三日而得八千人。告以守城之義，皆曰『諾。』復募海口水手一千、調熟番一千，凡萬人；設寮帳，整砲械，具糧秣，數日而戰具備。乃以四千人守各隘，六千人屯城中。時各省援軍未至，府治當南北之衝，爽文、大田合兵攻。五十二年元旦，薄東門。廷理出小東門，左營游擊古淵出小南門，合擊之。二十四日，大田復攻，四路合圍，號稱十萬。廷理率眾禦。兩軍方戰，黨首莊錫舍忽倒戈降，廷理以書招之也。大田聞之氣沮，遂不敢復攻府治。十月，大將軍福康安至鹿港，克彰化，廷理率義勇從，三戰三捷，疏通中路。遂見康安於丁臺莊，康安勞之。爽文既擒，移師南下，進攻大田，獲之。臺灣平。五十三年春，署臺灣道，加按察使銜，經理善後，遂建府城。六十年。以在侯官任內虧欠庫款，謫戍伊犁。嘉慶八年赦還。十一年，捐復知府，分發福建。十二年，又任臺灣府。
　　當是時，蔡牽俶擾海上，疊犯臺灣。七月，南澳鎮總兵王得祿敗朱濆於雞籠港內，濆竄蘇澳。廷理率兵北上，至五圍，集耆老撫慰。又知熟番土目潘賢文陰與濆通，厚結之，眾皆鼓勵，願效命。遂與得祿會攻，濆大敗去。廷理巡視蛤仔難，謀開設，而大府以地在險遠，民番雜處，慮有變，不許。十五年四月，總督方維甸巡臺灣，次艋舺，蛤仔難民番皆請收入版圖。命廷理偕巡檢胡桂往勘之。廷理以臺有業戶，其弊頗多，力主裁除。業戶不從。勸諭再三，始各領丈。乃將籌辦情形，條陳大府。而司中以臺洋隔絕，事難懸擬，請交臺灣鎮道議復。十七年七月，始收其地，設噶瑪蘭廳，廷理任通判。十二月，調建寧知府。民思其政，為位於文昌壇之右。
　　鄭其仁，字彭年，號靜齋，臺灣府治西定坊人。少有力，能舉巨石作掌上舞。年十八，入鳳山武庠。三赴鄉闈，不中。遂居鳳山薑園莊，力田治產。乾隆五十一年，林爽文陷彰化，莊大田起兵應，眾以其仁負重望，請出。不從，乘夜踰垣走。妻林氏慮被害，憂悸暴病。莊人載至烏樹林塭，未至而卒。其仁埋諸沙汕，遂覓船至府。署知府楊廷理命募義勇助戰守。已而大田攻府城，其仁中彈未愈，輒出戰。嗣隨副將丁朝雄由水道攻東港，克之，以功授守備。東港地近薑園，其仁素悉情形，乃集流亡，給口糧，收以為用，勢益振，而東港恃以無恐。五十三年春，大將軍福康安平北路，率師而南。廷理帶兵協勦，其仁願為前隊。戰於放䌇莊，遇伏，力戰死，年三十有四。事聞，加都司銜，謚忠勇，賜祭，祀京師昭忠祠，世襲雲騎尉，葬於府治小北門之洲仔尾，林氏附焉。嘉慶十二年，邑人士請與薛邦揚、許鴻均祀忠義孝悌祠，詔可。
　　薛邦揚，字垂青，府治寧南坊人，為臺邑廩生。乾隆五十一年，林爽文攻府治，邦揚募義勇助守，不給，則貨田宅以濟。又從游擊蔡攀龍駐桶盤俴，歷戰數次。五十二年五月初三日，莊大田合諸軍來攻，兵民併力禦。邦揚親自陷陣，中砲，墜馬死。妻兄某在旁，奪屍歸，年二十有八。妻陳氏，遺腹生一子。
　　許鴻，府治鎮北坊人，入武庠。林爽文之役，總兵柴大紀率兵禦於三崁店，鴻以義勇從。遇戰陷陣。知府楊廷理見其危，督眾救之，而鴻已沒，得其屍歸。年三十有四。
　　李安善，字喬基，廣東嘉應州人。祖某來臺，曾募鄉勇從征朱一貴，以功授職，因家彰化之北莊，墾田致富。安善少讀書，納粟入監。里黨有事，知無不為，故眾倚為重。乾隆五十一年冬，林爽文起事，陷彰化，攻諸羅，以楊振國、高文麟守城。粵莊因械鬥之怨，故不從。安善窺其虛，集子弟而告之曰：『城可取也。』粵人聞之，願效命。得數千人，分四隊，與前任知縣張貞生、把總陳邦光，以十二月十二日分攻縣治，克之，獲振國、文麟等，解省受戮。當是時，城人多去，而所部以搜捕為名，焚莊掠物。安善不能制，撤歸北莊，城復失。北莊距大里杙不遠，爽文慮為肘腋患，命眾攻之。安善竭力禦。求援各莊，無有應者。隻身走鹿港，請鉛藥，為戰守之用。而爽文購之急。歸及牛罵頭，被獲，挾至大里杙，勸其降。不從，殺之。事聞，賜祭予恤，賞知縣銜，廕一子以知縣用，附祀忠烈祠。
　　陳周全、臺邑人，天地會之黨也。林爽文敗後，南北小康。守土官不以吏治為意，孳孳為利。乃與鳳山陳光愛謀，招人入會，從者數百，遂議起事。乾隆六十年春二月，光愛劫石井汛，未破，為同知朱慧昌所禽，戮之。周全走彰化。彰固天地會部落，爽文之徒尚有存者。與黃朝、陳容集餘黨，而自為會首。以洪棟為軍師，禡旗糾旅，至者數千人。三月朔，襲鹿港，殺同知朱慧昌。鹿港營游擊曾紹龍、外委任向標均戰沒。署北路副將張無咎在彰聞變，令游擊陳大恩馳救。途次聞耗，還屯八卦山，無咎逃，署知縣朱瀾亦棄城走。明日，周全攻城，先擊八卦山。都司焦光宗赴援，未至而破。大恩自焚死，張、朱皆被戕。光宗自刃，未死遇救，匿武生林國泰家。典史費增運、千總吳見龍、郭雲秀皆巷戰死。周全既入城，據縣署，大張文告。而斗六人王快亦起事，破斗六營以應，迫嘉義。報至，巡道楊廷理登陴。總兵哈當阿、知府遇昌、游擊麥瑞合率水陸兵九百名往，至灣裏溪，阻水不得進。先是汀州府同知沈颺奉委至彰，遭變，伏民家，密與貢生吳升東、廩生楊應選等集鄉壯，以待官軍，大肚、鹿港各莊應之。周全知力薄，棄城去。國泰率義民數百至，以筍輿舁光宗入城。郡中聞報，以前嘉義知縣單瑞龍署縣事，沈颺署鹿港同知。周全南下，至埔心莊，為莊人陳祈所執，解獻軍前。哈當阿夜渡虎尾溪，趣入城，令捕餘黨，黃朝、陳容、洪棟次第被禽，均戮於郡。
　　當周全之敗，鳳山人鄭賀偵郡中兵虛，謀夜襲。其友許強豫聞官令，與之周旋，醉而縛之，獻於道轅。未幾王快亦被戮。事聞，文武紳民各懲賞有差。越十有六年而有高夔之事。
　　高夔淡水人。時漳泉械鬥方息，無賴之徒又謀起釁，各莊騷動。夔糾集黨徒，得百數十人。嘉慶十六年夏六月初旬，偕族人姣赴柑園，謀起事。未集，新莊縣丞簡清瀚聞之，會艋舺都司莊秉元率兵捕。夔走入五指山，黨人俱散。越一月，知府汪楠、同知查廷華各率兵入山大索，被禽。姣亦就捕。諸人皆磔死。
