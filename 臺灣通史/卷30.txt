　　施琅字琢公，福建晉江人。少從戎。唐王立福州，授左先鋒，為平西侯鄭芝龍部將。已而芝龍降清，子成功起兵安平，琅及弟顯從之，收兵南澳，得數千人，遂略有金、廈。琅年少，號知兵，恃才而倔。有標兵得罪逃於成功，琅禽治；馳令勿殺，竟殺之。成功怒捕琅，逮其家，殺琅父及顯；顯時為援勦左鎮。琅夜佚，顧四寨環海，無可問渡，匿荒谷中三日，餓且死。適佃兵鋤園，見之，告以故。佃兵聞其才也，飯之。成功購琅急，曰：『此子不來，必貽吾患』；令國中匿者族。琅乃偕佃兵之所部蘇茂家。茂大驚失色，留二日，捕者跡至。茂伏諸臥內，幸無事。顧不可久留，乃假以一舟、一劍、一豎子，夜渡五通，入安平。久之降清，授同安副將，遷總兵。康熙元年，擢水師提督。二年，從伐兩島，以功加右都督。四年，掛靖海將軍印，疏請攻臺。夏四月，軍出銅山，至外洋，為颶飄散而還。六年，清廷命孔元章至臺議款，延平郡王經不從。琅聞之，上疏。七年，復上，略曰：『鄭經竄逃臺灣，負嵎恃固。去歲朝廷遣官招撫，未見實意歸誠。伏思天下一統，胡為一鄭經餘孽盤踞絕島，而析五省邊海地方畫為界外，以避其患？況東南膏腴田園及所產魚鹽，最為財賦之藪，可資中國之潤，不可以塞外風土為比也。倘不討平臺灣，匪特賦稅缺減、民困日蹙，即邊防若永為定例，錢糧動費加倍，是輸外省有限之餉，年年協濟兵食，何所底止。萬一有懼罪弁兵、冒死窮民，以為逃逋之窟，似非長久之計。且鄭成功之子有十，遲之數年，並皆長成。若有一、二機智才能，收拾黨類、結連外島、聯絡土番，羽翼復張，終為後患。我邊海水師雖布設周密，以臣觀之，僅能自守；若欲使之出海征勦，實亦無幾。況此精銳者老、習熟者疏，何可長恃？查自故明時，原住澎湖百姓有五、六千人，原住臺灣者有二、三萬，俱係耕漁為生。至順治十八年，鄭成功挈去水陸官兵眷口計三萬有奇，為伍操戈者不滿二萬。康熙三年，鄭經復挈去官兵眷口約六、七千，為伍操戈者不過四千。然此數年，彼處不服水土，病故及傷亡者五、六千人。歷年渡海窺伺，被我水師禽殺者亦有數千，相繼投誠者復有數百人。雖稱三十餘鎮，皆係新拔，並非夙練之才。或轄五、六百兵，或二、三百，計之不滿二萬；船隻大小不及二百，散在南北二路，墾耕而食，相去千有餘里。鄭經承父餘業，智勇不足，戰爭匪長，各鎮亦皆碌碌之流，不相聯屬；而中無家眷者十有五、六，豈無故土之思乎？鄭經之得馭數萬之眾，非有威德制服，實賴汪洋大海，為之禁錮。如一意招撫，則操縱之權在乎鄭經；若大師壓境，則去就之機在於賊眾。是為因勦寓撫之法。夫大師進勦，先取澎湖，以扼其要，則形勢可見，聲息可通。然後遣員往宣德意。若鄭經勢窮向化，可收全績。倘頑梗不悟，俟風信調順，即率舟師聯鉫，直抵臺灣，據泊港口，以牽制之。一往南路打鼓港，一往北路蚊港、海翁港。或用招誘，或圖襲取，使其首尾不得相顧，自相疑慮。彼若分則力薄，合則勢蹙。於以用正用奇，相機調度，次第攻擊，可取萬全之勝。倘彼踞城固守，則先清勦其村落黨羽，撫輯其各社土番，狹隘孤城，僅容二千餘眾。以得勝之卒，攻無援之城，即使不破，亦將有垓下之變，固可計日而平矣。夫興師所慮，募兵措餉。今沿邊防守經制及駐紮投誠閒曠官兵，皆為臺灣而設。如聽臣會同督提諸臣，挑選精銳，用充征旅，無事徵募動費之煩。此等兵餉，征亦用，守亦用。與其束手坐食於本汛，何如簡練東征於行間？至修整船隻，就於應給大修銀兩領收，可無額外動支。若不足用，則浙、粵二省水師，亦為防海設立，均可選用。仍行該省督提，選配官兵，各舉總兵一員，領駕協勦，安配定妥。毋論時日，風信可渡，立即長驅。利便之舉，誠莫過於此者。』詔琅入京，詢方略，授內大臣，裁水師提督，盡焚戰船，示無南顧之意。
　　二十年，大學士李光地奏言：『經死，克塽幼，諸部爭權，攻之必克。』因言琅習海，可專任。閩浙總督姚啟聖亦薦之。再授福建水師提督，加太子太保。琅至軍，簡練舟楫，籌出師。二十一年秋七月，彗星見，給事中孫蕙疏請緩伐臺灣，尚書梁清標亦以為言。詔且止軍。琅意銳，復奏曰：『我皇上御極以來，宇內廓清，無思不服。唯鄭氏抗逆顏行，深費南顧之憂。臣復荷起用，重臣以水師提督之任，責臣以平定臺灣之患，面奉天語，溫諭諄諄。銜命以來，兼程疾走，抵廈視事。至本年四月終，方得船堅兵練，事事俱備，移請寧海將軍臣喇哈達、侍郎臣吳努春閱看。臣即於五月初三日，會同督臣姚啟聖統率舟師至銅山，以俟夏至南風當令，聯鉫進發。第督臣以五月初一日，准部咨以進勦臺灣關係重大之旨，隨轉意不前。三軍側聽，並盡解體。臣自初七日，與督臣決計進取，力爭十餘日。至十六日，將軍二臣抵銅山營所，臣又面懇將軍，而督臣終執旨意，臣不便抗違，姑聽主疏展期，實非臣之本意。本月初七，承准兵部劄付，以寧海將軍喇哈達等疏，稱督臣、提臣謂南風不如北風，臣深為駭異。竊思臣在銅山，與將軍二臣言，並無此語。且日與督臣爭執南風進勦，不惟三軍皆悉其情，通省士庶亦無不知。且督臣日遣各總兵分道勸臣，權依督臣之議。今將軍二臣具疏，竟不分明白，陷臣推諉不前。若非皇上寬置不究，則臣先後具疏，自相矛盾，罪當萬死。夫南風之信，風輕浪平，將士無暈眩之患；且居上風上流，勢如破竹。豈不一鼓而收全勝？臣見督臣意堅，難以挽回，故聊遣趕繒快船三十二號，令隨征總兵臣董義、投誠總兵臣曾成等領駕前往澎湖，瞭探消息。據其回報，來去無阻，見有明徵矣。臣年六十有二，血氣未衰，尚堪報稱。今若不使臣乘機撲滅，再加數年，將老無能，是以臣鰓鰓必滅此朝食。如蒙皇上信臣愚忠，獨任臣以軍事；令督、撫二臣催載糧餉接應，俾臣整頓官兵，時常操演，勿限時日，風利可行，則出其不意，攻其無備，何難一而平。若事不效，治臣之罪。伏乞皇上大賜乾斷，決策嚴旨，事必見效。民生幸甚，封疆幸甚。』許之。
　　二十二年春，治兵於海。光地假歸，邂逅逆旅，詢以眾言南風不利行軍之故。琅曰：『非也。北風猛烈，入夜更甚。自此至澎，魚貫而行，幸而不散；然島嶼悉為敵踞，未能一鼓奪之，無可泊舟。風濤振撼，軍不能合，將何以戰？若夏至前後二十餘日，風微夜靜，海水如練，可以碇泊。聚而觀釁，舉之必矣。故用北風者邀倖於萬一，而南風則十全之算也。』光地韙之。六月十四日，發銅山，會於八罩嶼，以窺澎湖。鄭將劉國軒守之。知八罩嶼惡，六月望間，當有颶至。自督精兵，強逾二萬，蜂擁於風櫃尾、牛心灣等處。又率林陞、邱輝、江勝、陳起明、王隆、吳潛等將，集於雞籠嶼。環設砲城，凌師守之。琅令大小戰艦，於風帆大書將帥姓名，知進退、定賞罰也。十六日黎明，微風振枻，鉦鼓傳喧，兩軍將合。琅令藍理、曾誠、吳啟爵、張勝、許吳、阮欽為、趙邦式等七船，突入鄭鉫，焚殺過當，濺血聲喧。時南潮正發，前鋒數船為急流分散。鄭師復合，兩翼齊攻。琅望藍理之船，度其不能強出。自將坐船，突圍赴援。理傷砲還，琅亦集矢於目。夜收八罩。十八日，以甲裳裹首，集諸將，申軍令。自總兵以下，皆按以失律罪，將斬之。諸將匍匐祈請，許以立功自贖。兵氣復振，取虎井嶼。明日，琅獨駕小舟，潛偵諸砦，還令諸軍鑿井。澎水多鹹，泉竟甘出，眾大喜。二十二日，誓師。分為八隊，每隊七船，皆三其疊。自統一隊，居中調度。以八十餘舟為後援。五十舟從東畔嶼綴其歸路，五十舟從西畔牛心灣、內外塹為疑兵牽制。將戰，有風從西北來，渰浥蓬勃，逢迎清軍，士皆股慄。琅循師大呼曰：『唯天唯皇上之靈，尚克相余。』天乃反風，軍復大喜。兩軍大戰，水為之赤。總兵朱天貴戰死，總兵林賢亦重傷。自辰至於日中，未有勝負。琅策勵諸將，奮勇爭先。鄭將林陞、邱輝、江勝、陳起明、吳潛、王隆等皆沒，焚燬大小戰艦幾二百艘，軍萬餘人。國軒知勢蹙，乘走舸自吼門出，以入東寧。澎湖既破，克塽遂降。琅命二等侍衛吳啟爵先入臺灣，諭官民薙髮。八月十八日，琅至，克塽迎之。越數日，刑牲奉幣，告於成功之廟曰：『自同安侯入臺，臺地始有居民。逮賜姓啟土，世為巖疆，莫可誰何？今琅賴天子之靈、將帥之力，克有茲土。不辭滅國之罪，所以忠朝廷而報父兄之職分也。但琅起卒伍，於賜姓有魚水之歡，中間微嫌，釀成大戾，琅於賜姓，剪為讎敵，情猶臣主。蘆中窮士，義所不為。公義私恩，如是則已。』言畢淚下。臺人聞之，為嗟歎曰：『父仇一也，隕公辛賢於伍員矣。』捷書至闕，上大喜，解御袍賜之，封靖海侯，世襲罔替，仍管水師提督事。命侍郎蘇拜至福建，與督撫及琅議善後。廷議以臺灣險遠，欲墟其地。琅疏言不可。旨下議政王大臣會議，仍未決。復詢廷臣。大學士李霨請從琅議。啟聖亦言收臺之利。乃設府一、縣三，駐巡道，隸福建。調水陸兵，以總兵鎮之。已又奏減臺灣地租，許之。二十四年，請申嚴海禁。二十七年，入覲，優旨嘉錫。三十五年三月，薨於位，年七十有六，贈太子少傅，賜祭葬，謚襄壯。雍正十年，詔祀賢良祠，子世範襲爵。六子世驃亦有名。
　　世驃，以行伍出身，為守備。從父伐澎湖，有功，累遷至總兵。康熙四十七年，陞廣東陸路提督。五十一年，調福建水師提督。六十年夏五月，朱一貴起兵臺灣，攻陷府縣，號中興王。世驃聞報，集諸將議，以廈門為閩南門戶，而避亂者踵至，慮有變，嚴兵防堵。自率師船赴澎湖；而總督滿保已檄南澳鎮總兵藍廷珍會師矣。六月十三日，以林亮、董方為先鋒，進攻鹿耳門，克之。又破安平，迫府治。一貴凌師以拒，大戰於二鯤身。廷珍亦率所部助戰。一貴北走，追之，入府治。而世驃已先一日傳令水陸合擊，駐南較場。閏六月，一貴被擒，檻致北京，餘黨亦次第平。八月十三日，怪風暴雨，相逼為災，兵民多死。世驃終夜露立，遂病。九月，卒於軍中。下旨悼恤，贈太子太保，賜祭葬，謚勇果。
　　藍理，字義甫，又號義山，福建漳浦人。少桀驁自大，不屑與群兒伍。偉軀幹，力可舉八百斤。以事下獄論斬。耿精忠之變，縱之，令赴藩下效力，不從。聞康親王伐閩，間道出仙霞關，謁軍前。王嘉其勇，命從軍。以功授松溪營游擊，未幾遷參將。又以罪下獄。康熙二十三年，清軍伐臺灣，靖海將軍施琅聞其勇武，奏赦之，署提標右營游擊，為先鋒。有二卒市薪，為提標噶叭什所毆，且詆理，理擒斬之。齎文飛報曰：『今日上吉，先鋒啟行。』琅聞之不說，既而曰：『虎將也，必成功。』率師隨之，戰於澎湖。理入鄭鉫，中砲，腸流出。族子法侍側，裂帛以裹。理猶奮鬥，鄭師復合，殺傷過當。琅度其船終不能強出，自駕救之。夜收八罩。上其功，至舟慰勞。其後再戰，戒左右勿使理知。琅舟遇險，不能出。諜者飛報，理負創起，趣救之，獲勝。臺灣平，紀功第一。乞歸省。越二載入京，過趙北口，遇鹵薄，舍騎入梁園中。上遣侍衛問：『誰騎？』理出伏地，奏曰：『臣藍理從福建來者。』曰：『是征澎湖拖腸血戰之藍理否？』對曰：『是。』問血戰狀，解衣視之。復召至行宮，授陝西神木副將。未行，改授宣化府總兵官，掛鎮朔將軍印。數年移鎮天津，遷福建陸路提督。後以罪入旗，越數載賜還。卒於家。
　　吳英，字為高，泉州人，寄籍莆田。康熙二年，以金廈戰功，授都司。耿精忠之變，為浙江提督左軍游擊。會寧海將軍視師，問誰可膺大任者。提督以英對，遂授先鋒。歷戰有功，擢副將，任浙、閩總督中軍，尋鎮同安。時沿海遷界，民失其業。值歲凶，請總督姚啟聖許民出海採捕，全活甚眾。移興化鎮。二十二年夏六月，清軍伐臺灣，遂統陸師為副。克澎湖，駐師東寧數月。禁暴詰奸，市肆不擾。凱旋入覲，溫旨嘉褒。調舟山，尋擢四川提督。凡十一年，授福建陸路提督，嗣改水師。後以年老乞休，加威略將軍，卒贈太子少保。臺人建祠郡治，今圮。
　　朱天貴、福建莆田人，為延平郡王部將，任樓船左鎮。康熙十九年，清軍伐思明，從督師林陞禦之。及戰而降，授總兵，歷任至平陽鎮。二十年，總督姚啟聖奏調福建。明年夏六月，靖海將軍施琅伐臺，天貴從之。大戰於澎湖，中砲死。啟聖上其功，詔贈太子太保，謚忠壯。是時平臺立功者，有海壇總兵林賢、金門總兵陳龍、銅山總兵陳昌、廈門總兵楊嘉瑞、副將蔣懋勛、林葵、詹六奇、參將羅士珍、游擊林瀚、王朝俊、許毅、張勝、何應元、曾成功、吳輝、趙邦式，二等侍衛吳啟爵，各晉封有差。
　　連橫曰：施琅為鄭氏部將，得罪歸清，遂藉滿人以覆明社，忍矣！琅有伍員之怨，而為滅楚之謀，吾又何誅？獨惜臺無申胥，不能為復楚之舉也。悲夫！
　　臺灣歸清以後，人思故國，時謀光復。民變之役凡十數起，而吳球為首。球，明之遺民也，居於諸羅之新港。素有志，與草澤豪傑圖舉大事而未發也。朱祐龍者，明裔也，國變後，居村落，與球素往來；祐龍亦有志者。康熙三十五年秋七月朔，球家設蘭盆會，演劇，至者十數人。其妹婿陳樞適來訪；樞為鳳山縣糧吏，方侵吞官穀，慮事覺而罪也。是夜球留宴，眾歡呼狂飲。席間有言官吏暴狀者，皆歎息。球曰：『吾輩亡國之人，賤於豚犬。生死宰割，權操自彼。亦唯自怨其不辰爾。夫何言！』樞聞之憤，起曰：『諸君豈皆無血氣哉？大丈夫亦好自為爾。』球曰：『弟固有心者，特患少同志爾。』眾皆曰：『吳大哥苟有所命，生死以之。』時悉被酒。球復言曰：『吾輩久遭殘暴，全臺憤怨。今若舉大事，推祐龍兄為首，以復明之旨，號召四方，則我臺同志必有助我者。』舉杯為誓，約期起兵。各散去。樞匿球家，招募漸眾。其黨余金聲與保長林盛友，約相助。盛佯許之，夜奔郡告變。郡吏聞，檄北路參將陳貴往捕。球謀拒之。初八日，集眾列械以待。分告南北，而召募未成，諸人疑懼不敢應。兵至，球力戰不敵，被捕。樞等六人亦同俘，燬其居。下郡訊，乃悉其謀，皆戮之。祐龍走入山，越五年而有劉卻之變。
　　劉卻亦諸羅人，為管事。精技擊，以武力雄一鄉，四方無賴群附之。歃血為盟，集健兒數百。所居村，盜無敢入者。眾中有謀起事者，慮卻不許，乃夜燃樟腦瓦上，火光熊熊，上灼雲漢。卻見之大驚，眾相聚語，以為吉兆。卻頗自負，遂謀起事。當是時，明室雖亡，而種性之念，尚濡人心。且臺自歸清後，視之亦不甚惜，守土官又無能為，卻輕之。穴地於舍，佯置田器，治軍械，約日舉兵。康熙四十年冬十二月初七日，遍召其黨，揚旗擊鼓，攻下茄苳營，燬之。襲茅港尾，入市中，汛兵見而走。附近熟番亦為亂，掠劫民家。卻退次急水溪。北路參將白通隆整軍以禦，鎮、道兩標亦發兵援之。十二日，官兵大集，戰於急水溪，殺傷相當。已而卻敗，黨人陳華、何正等十餘人皆死。卻入山，眾各散去。越二年，又謀起事，往來北港，密集其徒。二月上旬，至秀水莊，為官兵偵知。卻執棒立門外，上下飛擊，當者莫不辟易。乃火其居，奪圍出，中彈仆，禽之。解郡，戮於市。長子某亦杖斃，妻孥皆發配。
　　連橫曰：吳球、劉卻以編戶之細民，抱宗邦之隱痛，奮身而起，前後就屠。人笑其愚，我欽其勇。烏乎！此豈有激而為者歟？
　　朱一貴，少名祖，漳之長泰人，或言鄭氏部將也。明亡後，居羅漢內門，飼鴨為生。地遼遠，政令莫及，性任俠，所往來多故國遺民、草澤壯士，以至奇僧劍客；留宿其家，宰鴨煮酒，痛譚亡國事，每至悲歔不已。當是時，昇平日久，守土恬嬉，絕不以吏治民生為意。一貴心易之。康熙六十年春，鳳山知縣缺，知府王珍攝縣篆，委政次子，事苞苴，徵稅苛刻。縣民怨之。又以風聞治盟歃者數十人，違禁入山伐竹數百人，眾莫可訴。黃殿者，亦羅漢門人，與一貴善，謀起兵，誅貪吏，集眾數百人。三月，李勇、吳外、鄭定瑞等相率至一貴家。聚謀曰：『今地方長官但知沉湎樗蒲爾，政亂刑繁，兵民瓦解，欲舉大事，此其時矣。』一貴曰：『我姓朱，若以明朝後裔光復舊物，以號召鄉里，則歸者必眾。』僉曰：『可。』四月十九日，李勇、吳外、鄭定瑞、王玉全、陳印等五十有二人，就黃殿家奉一貴為主，焚表結盟，椎牛饗士，至者千數百人。樹紅旗，書大元帥朱。夜攻岡山汛，克之。報至，總兵歐陽凱議出師。中營游擊劉得紫請行，弗許。命右營游擊周應龍率兵四百往；又白道府，遣臺灣縣丞馮迪調新港、目加溜灣、蕭壟、麻豆四社番隨行。是日小雨，應龍行五里，駐半路店。翌日，復行十五里，屯角帶圍。一貴出槺榔林，敗把總張文學，多獲軍裝。應龍隔一溪，不能救。遂略大湖而去。粵人杜君英居鳳山之下淡水，聞一貴起兵，揭旗應，有眾數百人。而郭國正、翁義起草潭，戴穆、江國論起下埤頭，林曹、林騫、林璉起新園，王忠起小琉球，皆願從君英，約一貴共事。於是一貴移屯岡山之麓。應龍至小岡山，兩軍遇戰。一貴退駐袁交友莊，應龍亦收兵回二濫，縱焚掠。土番乘勢多殺人，所在騷動。進紮楠梓坑，而君英已破下淡水汛矣。南路營參將苗景龍請援。應龍至赤山，一貴、君英合擊之，踉蹌走。千總陳元戰死，把總周應遂被禽。一貴逐之，迫府治。君英亦別破鳳山，殺把總林富；守備馬定國戰敗自刎死。苗景龍走萬丹，為郭國正所殺，以其頭獻一貴。郡中驟聞赤山之敗，譁然大震，文武各遣眷宵遁，先後駕舟出鹿耳門。土民亦相率逃竄。總兵歐陽凱率兵千餘，出駐春牛埔；水師副將許雲亦率兵五百來會，時尚未有城也。軍中夜驚，鎮兵四散，黎明稍集。四月晦，一貴兵至。許雲拒戰，水師奮勇，陸師繼之。一貴稍卻，屯芊蓁林。五月朔，一貴復至，君英亦率所部來，眾可數萬。鎮兵未戰而潰，把總楊泰刺歐陽凱墜馬，眾馘其首。守備胡忠義、千總蔣子龍、把總林彥、石琳皆死，游擊劉得紫、守備張成俱被禽，許雲力戰，與游擊游崇功、千總林文煌、趙奇奉、把總李茂吉、皆陣沒，餘各駕舟逃。巡道梁文渲、知府王珍、同知王禮、臺灣知縣吳觀域、縣丞馮迪、典史王定國、諸羅知縣朱夔、典史張青遠偕走澎湖。君英先入，駐鎮署；一貴繼至，駐道署。出示安民，禁殺掠。開赤嵌樓，鄭氏以貯軍器，四十年來莫有啟者，得大砲、刀鎗、硝磺、彈藥甚多。是日，諸羅縣人賴池、張岳、鄭惟晃、賴元改、萬和尚、林泰、蕭春等起兵應。越三日，破縣治。北路營參將羅萬倉戰死，賴池、張岳以其首來獻。眾見全臺俱得，奉一貴為中興王。一貴冠通天冠，黃袍玉帶，築壇受賀，祭天地列祖列宗及延平郡王，遵故明，建元永和。布告中外曰：
　　於是大封諸將：以王玉全為國師，王君彩、洪陳為太師，杜君英、陳福壽、李勇、吳外、翁飛虎、陳印、戴穆、鄭定瑞、郭國正、顏子京、楊來、黃殿、劉國基、黃日昇、江國論、王忠、林曹、薛菊、林騫、林璉、陳正達、張秀、賴池、賴元改、鄭惟晃、鄭文苑、陳成等為國公，張岳不受公爵，為將軍，陳燦、蘇天威等為侯，張阿山、卓敬、陳國進等為都督，蕭斌、詹遴為尚書，內閣辦事，麻恩、林玉為輔弼大將軍。文自部科以下，武自副參以下，凡數十人。鄭定瑞、蘇天威尤驍勇，命率兵三千，守鹿耳門。飭兵民蓄髮，復明制。
　　初，君英入府時，欲立其子會三為王，眾不服。君英恚甚，每事驕蹇，掠婦女七人，閉署中。一貴出令禁淫掠。戴穆強娶民女，一貴殺之。洪陣私鬻官劄，亦殺之。眾震悚。君英所掠女，有吳外戚屬。外請釋，不聽，怒欲相攻。一貴曰：『立國之初，宜嚴法典，如此妄舉，何以長民？』遣楊來、林璉讓之，君英不從，且拘使。一貴怒，命李勇、郭國正討之。君英敗，率粵人數萬，北走虎尾溪，駐貓兒干。淡水營守備陳策聞變，勒兵守要害。有范景文者潛入境，謀起事，被殺。策急遣人渡廈門請救。方是時，閩浙總督覺羅滿保既接臺變之報。兼程赴廈，檄南澳鎮總兵藍廷珍出師，而水師提督施世驃已先赴澎湖矣。六月十六日黎明，清軍抵鹿耳門。天威率兵據險，砲臺亦發砲以拒，別以小舟往來奮擊。清軍前鋒林亮、董方以六巨舟冒死進，發砲還攻。兩軍合戰，血濺聲喧，迄未勝負。亮望砲臺火藥堆積，彈中其中，轟然大震，烈焰燔空。天威退安平，清軍復至，與定瑞列兵迎。鏖戰數時，亮方陷陣，廷珍率大隊繼之，眾可五千。天威退駐東都。翌日，一貴遣楊來、顏子京、張阿山、翁飛虎率兵八千餘人，取安平。清軍拒戰，別以一隊會戰於四鯤身，及暮始息。越日，復戰於塗墼埕。其明日，一貴以李勇、吳外、張阿山、翁飛虎、陳印、楊來、郭國正等統兵數萬，駕牛車，列盾為陣，復取安平，大戰於二鯤身。飛虎氣銳，率所部烏龍旗為先鋒，驅車擁盾，冒砲火衝突而至。大隊繼之，頗殺傷。清軍不能當，愕眙相視。廷珍見勢迫，親督大砲，連環齊發，盾不能禦，飛虎棄車而走，短兵接戰，死傷枕籍。清軍援至，又以砲船附岸夾擊。飛虎猶力戰，終不敵，乃退保東都。一貴議戰守之計，王玉全曰：『東都之險，在於安平。安平已失，無險可據。不如退守諸羅，扼財賦之區，用民番之眾，表裏山河，猶無害也。』江國論曰：『古人有言，臥榻之側，豈容鼾睡？今清軍在安平，戰勝而驕，臣願率一旅，從西港仔偏襲之。邀天之倖，乃為後圖。』一貴曰：『將軍為國效命，忠勇可嘉。』命林曹、黃殿、林騫、林璉等偕往。世驃接報，密遣林亮、董方、魏大猷、洪平以兵千二百名來拒。翌早，廷珍知其事，急晤世驃曰：『謀必出於萬全，豈可怙勝輕舉？聞敵多在蕭壟、麻豆之間，西港仔乃其肘下，距府不遠，呼應立至；又多竹林可埋伏。彼如以數千人分佈要害，四面掩擊，則我軍危矣。』世驃瞿然曰：『如何？』廷珍曰：『我當親往。』二十一日初昏，留所部三分之一會攻府治，率舟師五千五百餘人而進。而國論已與林亮、董方大戰於蘇厝甲，清軍將敗。廷珍分兵八隊，自領麾下五百為中軍。國論邀戰，呼聲動地，無不奮勇突擊，死傷相當。然清軍勢盛，乃收軍而退。薄暮至犁頭店，夜往劫營，廷珍有備，不利。翌日，復戰於木柵。世驃亦率軍以攻府治之南，一貴自率諸將拒戰。自晨至於日旰，營壘盡失，乃率所部而北。世驃、廷珍以次入郡。捷報廈門，總督滿保以廷珍署臺灣總兵，命興泉道陶範賚上諭至臺，並署臺廈道事。汀州知府高鐸知臺灣府，建寧通判孫魯署臺灣府同知，兼攝縣事。海澄知縣劉光泗署鳳山，漳浦知縣汪紳文署諸羅。一貴之北去也，駐大穆降。廷珍以參將王萬化、林政等南下，收鳳山縣。顏子京、鄭定瑞等拒戰不利，遂被殺。以游擊林秀、薄有成等攻大穆降。一貴走灣裏溪。清軍追之。走下茄苳。
　　初，漳浦人王仁和往來溝尾莊，與莊人楊石善。知其族楊旭、楊雄等為一方巨擘，可與謀。以言餂之，石許焉。仁和密告廷珍，各與以守備、千總銜劄，令禽一貴。而蘇山、黃遵為、李祖賚書於楊旭，亦與謀。於是密糾溝尾等莊鄉壯以待。閏月初五日，一貴率千數百人至。旭、雄椎牛饗之，許號召六莊子弟以助。一貴曰：『能如是，豈唯孤受其賜；其自太祖以下實嘉賚之。』翌日，赴月眉潭莊，雄邀其歸。薄暮大雨，分所部居，集六莊鄉壯佯為守護，潛以水灌所帶之砲。夜闌大呼，一貴驚起，伏者盡出，遂被禽。王玉全、翁飛虎、張阿山在焉，吳外、陳卻率眾突圍出，餘多走。旭縛一貴置牛車，赴八掌溪，交遊擊林秀解赴世驃營。廷珍會訊。一貴岸然立。廷珍叱之跪，不從。廷珍罵曰：『朝廷深仁厚澤，待汝不薄。汝何反？速自陳。』一貴曰：『孤為大明臣子，興師光復。何言反？汝等堂堂漢人，甘心事虜，乃真反爾。』廷珍怒，命捶其足，至不能立，伏地而號。顧飛虎曰：『大丈夫死忠義爾。事之不成，天也。卿其無懟。』對曰：『君有所命，敢不勉從。』於是檻送廈門，滿保命解赴北京。
　　初，賴池、張岳既據諸羅，北路營千總陳徽、把總鄭高遯入山，已而起兵來奪，殺賴元改，以其頭祭參將羅萬倉。一貴聞報，檄翁飛虎、江國論救之，復得諸羅。至是廷珍命游擊朱文福、謝希賢等率兵至，萬和尚被殺，楊來亦為大排竹人所戮。於是吳外、陳印、李勇、陳正達、林曹、林騫、林璉、鄭惟晃、張看等次第被禽。淡水營守備陳策已引兵南下半線，謝希賢亦以兵北上，與援淡之軍合。先是一貴起兵時，下淡水莊粵族侯觀德、李直三等不從，獨建大清義民旗，聯絡各莊，籌戰守。一貴遣陳福壽、劉國基、薛菊、王忠、劉育等率眾數萬攻之。六月十九日，大戰於下淡水溪。劉育陣歿。福壽敗自刎，為左右所救，乃入山。劉國基、薛菊、王忠俱奔琅𤩝。外委陳章聞之，與林尚、蘇庚駕船往，說以投誠。三人皆首肯。有提督差官至，舉動傲岸，責以拜跪。王忠曰：『今若此，至郡可知』，遂遁去。章以劉國基、薛菊見廷珍。七月，江國論、鄭元長集餘黨，樹旗於阿猴林。廷珍發兵往，國論、元長俱竄北路。差員張騰霄邀之俱至。杜君英之去也，久處羅漢門山中。及聞陳福壽就撫，心稍動。廷珍檄守備施恩、陳祥說降。君英恐被紿，欲見福壽，詢情實。廷珍即命福壽往。君英果出。越三日，其子會三亦出，皆留署中。居有頃，廷珍呼君英等至幕下，紿之曰：『頃得制府來書，欲授若輩備弁。今有船可速赴廈考驗。』國論不可。廷珍叱曰：『汝福薄，固知非有官相者。』君英許諾；國論知不可留，亦請行。遂與陳福壽、鄭元長、杜會三俱赴廈門。清保奏解北京，與一貴對質。訊之日，刑官問一貴曰：『汝一匹夫，敢謀大逆，果何為者？』一貴曰：『欲復大明爾。』於是與李勇、吳外、陳印、王玉全、翁飛虎、張阿山俱被磔，親屬同坐。杜君英、杜會三、陳福壽以就撫故，斬於市。黃殿、江國論、鄭元長等亦先後就戮。唯王忠竄入後山卑南覓，數年乃獲。詔以臺變文武諸員，令總督、提督會審。十二月十八日，悉斬於臺灣。而一貴之役次第平。
　　連橫曰：朱一貴之役，漳浦藍鼎元從軍，著平臺紀略，其言多有可採。而曰：『臺人平居好亂，既平復起』；此則誣衊臺人也。吾聞延平郡王入臺之後，深慮部曲之忘宗國也，自倡天地會而為之首，其義以光復為歸。延平既沒，會章猶存。數傳之後，遍及南北，且橫渡大陸，浸淫於禹域人心今；之閩粵尤昌大焉。婆娑之洋，美麗之島，唯王在天之靈，實式憑之。然則臺灣之人固當以王之心為心也。顧吾觀舊志，每衊延平大義，而以一貴為盜賊者矣。夫中國史家，原無定見，成則王而敗則寇。漢高、唐太亦自幸爾，被豈能賢於陳涉、李密哉？然則一貴特不幸爾。追翻前案，直筆昭彰，公道在人，千秋不泯。鼎元之言，固未足以為信也。
　　歐陽凱，福建漳浦人。康熙五十七年，任臺灣鎮總兵，加左都督。
　　六十年春，朱一貴謀起事。有粵人高永壽者，負販為生，途次見一病人，餓且死，救之，亦不問其姓名。一日至南路，遇之，欷歔感泣。引入山，置酒待，偕見一貴，刀鎗森列，具言起兵事。邀入黨。佯許之，乘間走赴南路營告變。弗信。至府，復告鎮署，凱亦弗信，且以為狂。會巡道梁文渲鞫問，坐妖言惑眾論死，從寬遞回原籍。
　　方是時，文恬武嬉，固不以治亂為意。已而一貴果起事，破岡山汛。報至，中營游擊劉得紫請行，不許。右營游擊周應龍，龐然魁偉，議論風生。令以兵四百人往。大敗而逃。一貴逐之，迫府治。凱率鎮兵出駐春牛埔，軍中夜驚，黎明稍集。五月朔，一貴來攻。鎮兵內亂，把總楊泰刺凱墜馬，馘首去。右營守備胡忠義、千總蔣子龍、把總林彥、石琳皆戰沒。府治遂陷。事平，詔贈太子少保，賜祭葬，廕一子以守備用。
　　忠義，陝西長安人。子龍、林彥皆福建閩縣人。琳，永定人，為汀州鎮標中營把總，適帶班兵渡臺，赴戰死。馬定國陝西人，為臺灣南路營守備，死於鳳山。陳元，福建侯官人，為鎮標左營千總。林富，福建長汀人，為南路營把總。皆死於赤山，各予卹，賜祭葬，廕一子以衛千總用。孫文元，雲南人，康熙五十七年任臺灣鎮左營游擊，及是兵敗，走鹿耳門，投海死，贈拖沙拉哈番，予卹，賜祭葬，廕一子以守備用。俱祀忠義祠。
　　許雲，福建海澄人，康熙五十七年，任臺灣水師副將。朱一貴之役，南路既失，總兵歐陽凱出駐春牛埔，雲率水師援之。五月朔，一貴攻府治。鎮兵敗，凱死，雲衝突血戰，與游擊游崇功、千總林文煌、趙奇奉、把總李茂吉奮臂大呼，所向披靡。自黎明至於日中，矢窮砲盡，雲重創，墜馬步行，猶手刃數十人；弁兵俱沒。次子方度在旁，顧之曰：『吾為副將，義當死。汝其速突圍出，將安平、鹿耳門各砲封釘，無畀敵。』方度從之。雲遂陣沒。事聞，贈他拉布勒哈番世襲，賜祭葬，廕一子以守備用。方度後隨參將王萬化攻鹿耳門、安平鎮，有功，補臺灣鎮中營游擊。
　　崇功，漳浦人，康熙六十年春，任水師左營游擊，巡哨笨港。聞報，以兵還至鹿耳門，見文武眷舟逃出，歎曰：『官者，兵民之望。官眷逃，則人心散，大事去矣！』登岸赴敵。婿叩馬請區處家屬，叱之曰：『今日遑知有家哉！』麾軍至春牛埔，手持大刀，左右馳突。遂戰死。贈拖沙拉哈番，賜祭葬，廕一子以守備用。奇逢廣東人，文煌候官人，茂吉漳浦人，俱賜祭葬，廕一子，以衛千總用，入祀忠義祠。安平人士憫其死，別建五忠祠以祀。
　　羅萬倉陝西寧夏人。康熙五十八年，任臺灣北路營參將，駐諸羅。朱一貴之役，府治既失，萬倉驟籌戰備。五月初四日，賴池、張岳、鄭維晃等率眾來攻。萬倉與千總陳徽、把總鄭高、葉旺分門拒之，而自當其南，奮戰尤烈。顧無援，所部略盡。陳碧以鎗刺其喉，顛，張岳、賴元改揮刀斬之，其頭獻一貴。妾蔣氏見乘馬逃歸，濺血被體，大呼曰：『吾夫其死矣！』遂自縊。事聞，贈拖沙拉哈番世襲，賜祭葬，廕一子以守備用。蔣氏，下旨旌表，祀節烈祠。
　　藍廷珍，字荊璞，福建漳浦人。少勤恪力田，忽有所懷，喟然嘆曰：『吾其為持戟之士乎！』族祖理鎮舟山，釋耒從之。康熙三十四年，擢把總，累遷至溫州鎮右營游擊。獲海寇有功，五十八年春，遷澎湖副將，尋授南澳鎮總兵。六十年夏五月，臺灣朱一貴起兵據府治。聞警，簡師徒，治軍實，上書總督滿保請行，並陳進兵事宜。滿保赴廈，途次得書大喜，命統水陸軍萬二千名、戰船四百餘艘伐臺。而水師提督施世驃已先至澎湖矣。會議軍略，部署既定，以林亮、董方為先鋒。六月十六日，進攻鹿耳門，克之。復攻安平，再克之，逼府治。一貴敗不敢出。世驃用降者計，夜遣林亮、董方率兵千二百從西港仔暗渡，以出府治之背。廷珍見曰：『此誠奇計。顧彼眾我寡，脫有失，將奈何？』世驃曰：『然則何如？』曰：『公宜速遣將弁至瀨口、塗墼埕等處分道夾擊。某當親率大軍，以繼林、董二將之後，方可萬全。府治恢復，在此數日間爾。』平明，大戰於蘇厝甲，一貴稍卻；復戰，追之至木柵，又敗之蔦松溪。一貴北去。遂入府治，而世驃至。閏八月，一貴被禽，地方漸平。署臺灣鎮總兵，仍統諸軍。九月，世驃卒，署理提督印務，遂撫杜君英父子而械之，餘黨悉平。
　　滿保以經理臺疆，擬畫沿山之界，禁出入。廷珍復之，略曰：『人情安土重遷，既有田疇廬舍、室家婦子環聚耕鑿，一旦驅逐搬移，不能遍給以資生之藉，則無屋可住、無田可耕，失業流離，必為盜賊；一可慮也。其地既廣且饒，宜田宜宅，可以容民畜眾，而置之空虛，無人鎮壓，則是棄為賊巢，使奸宄便於出沒；二可慮也。前此臺地何人非賊，國公、將軍而外，偽鎮不止千餘，今誅之不可勝誅，俱仍安居樂業；而獨於附近賊里之人，田宅盡傾，驅村眾而流離之，鄰賊之罪，重於作賊；三可慮也。臺寇雖起山間，在郡十居其九，若欲因賊棄地，則府治先不可言；況郎嬌並無起賊，雖處極邊，廣饒十倍於羅漢，現在耕鑿數百人，番黎相安，已成樂土，今無故欲蕩其居，盡絕人跡往來，則官兵斷不肯履險涉遠而巡入百餘里無人之地；脫有匪類聚眾出沒，更無他人可以報信；四可慮也。鋸板抽籐、貧民衣食所係，兼以採取木料、修理戰船，為軍務所必需，而砍柴燒炭、尤人生日用所不可少，暫時清山則可，若欲永永禁絕，則流離失業之眾，又將不下千百家，勢必違誤船工，而全臺且有不火食之患；五可慮也。疆土既開，有日闢，無日蹙，臺地宋、元以前，並無人知，至明中葉，太監王三保舟下西洋，遭風至此，始知有此一地，未幾而海寇林道乾據之，顏思齊、鄭芝龍與倭據之，荷蘭據之，鄭成功又據之，國家初設郡縣，管轄不過百餘里，距今未四十年，而開墾流移之眾，延袤二千餘里，糖穀之利甲天下，過此再四、五十年，連內山山後野番不到之境皆將為良田美宅，萬萬不可遏抑，今乃欲令現成村社，廢為坵墟，厲禁不能；六可慮也。曩者諸羅令周鍾瑄有清革流民以大甲溪為界之請，鳳山令宋永清有議棄郎嬌之詳，今北至淡水、雞籠，南盡沙馬磯頭，皆欣然樂郊，爭趨若鶩，雖欲限之，惡得而限之？職等愚見，以為人無良匪，教化則馴，地無美惡，經理則善。莫如添兵設防，廣聽開墾。地利盡，人力齊，雞鳴狗吠相聞，而徹乎山中。雖有盜賊，將無逋逃之藪。何必因噎廢食，乃為全身遠害哉？今竊議於羅漢內門中埔莊設汛防兵三百名，以千總一員駐劄其地，郎嬌亦設千總一員、兵三百，控扼極邊一帶。三、六、九期操演之外，准其自備牛種，就地屯田，以為餘資，雖險遠而弁兵便焉。槺榔林在平原曠土之中，杜君英出沒莊屋，久被焚毀。附近村社，人煙稠密，星羅棋布，離下淡水營內埔莊汛防不遠，無庸更議。至各處鄉民欲入深山，採取樹木，或令家甲鄰右互結，給與腰牌，毋許胥役需索牌費一分一釐，聽從其便。伏讀憲檄，添防之制，宜速議定，以便題覆。夫今所宜更議者，惟羅漢門、郎嬌而已矣。外此則移八里坌汛千總駐劄後壟，為半線、淡水適中之地，及添設文員諸事，尚未舉行。其餘俱經遵照憲檄，於南路添設下淡水營守備，帶兵五百駐劄新園；設岡山守備，帶兵五百，駐劄淡水溪埔，扼羅漢門諸山出沒竇徑；北路添設半線守備一營，帶兵五百，居諸羅、淡水之中，上下控扼，聯絡聲援；以諸羅山守備駐劄笨港，增兵二百名；添設下茄苳守備一營，兵五百；郡治添設城守遊擊一營，兵八百，與鎮標三營相埒；再加羅漢門、郎嬌各添設汛防兵三百，則全臺共計增兵三千六百名，較憲檄前指之數，止多一百。但此三千六百之兵，不須請旨額外添設，就內地各標營分額招募，按班來臺，如往例三年一換。然後內地不至空虛，無顧子失母之病。諸羅地方遼闊，鞭長不及，應劃虎尾溪以上，另設一縣，駐劄半線，管轄六、七百里。鹿子港雖口岸扼要，離半線僅十五里，不用再設巡檢。將巡檢設在淡水八里坌，兼顧雞籠山後。笨港設巡檢一員，駐劄笨港。佳里興巡檢仍還佳里興駐劄，兼管目加溜灣。移典史歸諸羅縣治。南路鳳山營縣，雖僻處海邊，不如下埤頭孔道衝要，然控扼海口，打鼓、眉螺諸港乃匪類出沒要區，當仍其舊，不可移易。添設鳳山縣丞一員，駐劄搭樓，稽察阿猴林、篤佳等處，彈壓東南一帶山莊。下淡水巡檢一員，不許留郡，仍令駐劄下淡水，稽察淡水以南各莊及諸海口。臺、鳳、諸各縣各練鄉壯五百名，在外縣丞巡檢各練鄉壯三百名，無事則散之隴畝，有役則修我戈予，鄉自為守，人自為兵，此萬全之道也。』滿保韙之，乃罷議。
　　六十一年，廷議以兩次平臺，皆先駐軍澎湖，而後進兵，將移總兵官於此，而府治僅設陸路副將。廷珍以為不可，上書論之，語在軍備志。而提督姚堂亦上奏，仍以總兵官駐臺灣。廷珍乃籌善後之策，論築城，增戍兵，行保甲，辦團練，語多可採。以次班師。雍正元年冬十月，授福建水師提督，加左都督，世襲三等阿達哈哈番。既至，整飭軍務，信賞必罰，愛惜賢才，所汲引者，多位至節鉞，軍民皆歡戴之。七年冬十一月，卒於任，年六十有六，賜帑治喪，贈太子少保，謚襄毅。孫元枚亦有名。
　　元枚，字簡侯，乾隆三十三年，以世職補廣東參將，尋擢副將。三十八年，遷臺灣鎮總兵，調金門鎮。四十九年，授江南提督。五十二年，臺灣林爽文起兵，南北遏絕，諸將無功。廷議以元枚熟悉情形，命馳驛泉州，署陸路提督。時水師提督黃仕簡、陸路提督任承恩擁兵不進，詔奪承恩職，以元枚代之。四月，參贊軍務。督福建兵二千，由蚶江渡鹿港，進規彰化。後至浙兵，亦歸節制。六月，會總兵普吉保攻柴坑，獲勝，下旨嘉獎，賞戴雙眼花翎。尋奏約會柴大紀夾攻斗六門，未平。八月，卒於軍，下旨憫悼，贈太子太保，發帑治喪，賜祭如禮，謚襄毅。易名之典，與乃祖同，亦佳話也。
　　林亮，字漢侯，福建漳浦人。生四歲喪母，伶丁孤苦，然性不羈，好結納當世賢豪。嘗曰：『男子桑弧四方，安能屈守鄉閭，長為農夫沒世哉？』屬濱海多事，決意從戎。習騎射刺擊，留心海務。島澳險夷，舟航利鈍，營陣戰伐，靡不講求熟悉。識者覘其有將材矣。康熙四十五年，擢臺灣水師右營把總，累遷至澎湖右營守備。六十年夏，朱一貴起事，全臺俱陷，文武守臣，或死、或逃澎湖。澎、臺隔一水，居民洶洶。澎協將弁以孤島難守，僉議撤歸廈門，各出屬登舟。亮力排眾議，按劍厲聲曰：『朝廷封疆，尺寸不可棄。我等享昇平、食祿廩，捐軀報國，正在今日。焉有鋒刃未血，而相率委去耶？大丈夫死忠義耳，寧能駢首市曹，為法吏所辱？請整兵配船，守禦要害，決一死戰。戰不捷而亮死，公等歸亦未遲。』皆曰：『諾，願死守。』亮馳出江干，申主將號令，驅官民家屬各登岸，敢言退廈者斬。眾心始固。又以臺米弗至，慮行間乏食，捐家財，買穀碾米給軍，製造攻戰器械及諸軍需，以俟進討。既而水師提督施世驃、南澳總兵藍廷珍統兵至澎，以亮與千總董方為先鋒，領舟師五百七十人自澎進發。六月十六日黎明，至鹿耳門，奮勇爭先，以六艦冒死直進。遙望砲臺火藥堆積，命施巨砲攻之。火起，即奪砲臺。乘勢攻安平，又克之。鹿耳、安平皆天險，臺之要害；一日兩捷，清軍大振。十七、十九兩日，又戰於鯤身。亮駕舟夾擊，橫衝敵陣；朱軍又敗，退保府治。已而世驃命亮與董方、魏大猷、洪平率兵千二百人，由間道暗渡西港，以出府治之背；廷珍復統大軍繼之。二十二日黎明，大戰於蘇厝甲，連戰連捷，遂復府治，紀功第一。
　　總督滿保以軍前諸將，問誰可當大任。廷珍復曰：『水師提標營游擊林秀、南澳鎮左營守備呂瑞麟，皆剛愎傲上，有好大飛揚之氣，然膽略並優，勇敢出群，實國家之驍將也。秀矜誇，瑞麟沉鷙。秀不拘細謹，瑞麟凜於操持。弗擁節旄，二人俱弗肯已，但瑞麟似較遠大爾。閩安協左營游擊朱文，小心謹慎，雖剛毅不足，而可當一面藩籬之寄。汀州鎮左營游擊王紹緒，整飭營伍，有輕裘緩帶之風。福寧鎮右營游擊郭祺，老成練達。海壇鎮左營游擊謝希賢，簡易果敢，雖不無鹵莽之處，要自瑕不掩瑜。撫標左營游擊邊士偉，曉暢軍務。金門鎮右營游擊薄有成，質直嚴肅。陸路提標右營守備康陵，壯猷沉厚。漳浦營守備蘇明良，謙和謹飭。烽火營守備蔡勇，雄偉樸實。興化協左營守備劉永貴，剛勁端嚴。諸人氣度，似與偏裨稍別，皆太平之良帥也。澎湖協右營守備林亮，平臺首功，且有抗守澎湖之大節，人品將略，在軍前諸將以上，提鎮之任，靡所不宜。將軍標右營游擊魏天錫、海壇鎮右營守備魏大猷，係同胞兄弟，皆奇諳水性，能頂盔束甲游海面，又能赤身入海底，潛行一、二百里。如安平鎮至臺灣府水程五十里，大猷、天錫入海中潛行，頃刻即至。同安營守備葉應龍，銅筋鐵骨，刀棍不能傷，以石擊其頭，石反碎。三人皆奇傑卓犖，非尋常將弁可比，畀以封疆，誰曰過分？但魏天錫已病，恐不及待節鉞爾。千總董方、胡廣、王郡、林君卿，皆將帥才。董方好大矜功，恐未免為人所嫉。胡廣勇銳英發，王郡厚重精明，殊不可量。林君卿果敢質實，罔憚勤勞。四人皆志切上進，不願以偏裨自擬。雖現居下弁，勃勃有封疆之氣，未可以名位微末少之。』滿保得書大喜，以白金四百兩勞亮，手書褒揚。嗣陞安平水師副將。而瑞麟等多官至提鎮，如廷珍言。
　　劉得紫，字樹公，直隸文安人，寄寓遼陽，遂家焉。父朝英，為江夏知縣，卒於官。少孤苦，好讀書，尤工騎射。康熙四十七年，由步軍校累遷至侍衛。五十九年，調臺灣鎮中軍游擊。六十年夏四月，朱一貴起事，得紫請討。總兵歐陽凱不許。遣右軍游擊周應龍往，敗績。一貴進攻府治。凱率所部駐春牛埔，得紫從。五月朔日，大戰於中路口。鎮兵覆，還救不克，遂被禽，羈之學宮朱子祠，以禮待之，不得死。一貫聞其義，遣人進食，不食。數日，同難陳士珍貽紫陽綱目三卷，旦夕讀，幾忘饑渴。七日仍不死。把總張文學、贊禮生陳時遇知其意，親為煮粥勸進。得紫流涕曰：『食祿不分憂，乘馬不濟難，縱彼憐我而生，吾何面目見東寧父老乎？』當是時，一貴與杜君英謀相併，不和，諸生林皋、劉化鯉言其事，始少食。眾餽金錢衣物相繼。有舊兵見其臥地，移一榻與之，泥水匠亦贈一氈，皆不識其名。六月十六日，官軍克鹿耳門，復安平鎮。得紫聞之大喜。越數日，一貴敗，守者盡去，乃得出。叩統帥麾下，請立功贖罪，募壯丁百五十人隨征北路，歷戰有功。閏月初七日，溝尾莊人以計禽一貴，得紫領兵應之。事平，臺人士以其守節白於總帥，請旌之。
　　楊文魁，字子偉，號逸齋，奉天人。康熙二十三年，以都督僉事任臺灣鎮總兵。時臺方歸清，疆域初定。文魁分佈營汛，講求軍務。又立義塾，延內地名儒為師，置學田，資膏火。以是來者愈眾。始，文魁為大學士巴泰所舉。及藍理入覲，上問：『臺灣總兵若何？』對曰：『練兵馬，興學校，潔己奉公，兵民相安。每日惟食腐菜。』翌日，上謂巴泰曰：『楊文魁為封疆大臣，惟食腐菜，可謂清矣。』時藍理奏言臺灣屯田，可省兵餉。欲於臺兵萬人之中，以四千發屯。事下督撫提鎮議奏。文魁疏言：『臺灣之田皆民業，奪為兵田，已萬不可；況兵皆內地調徙，父母妻子，隔海相望，誰肯舉家渡海，以事屯田乎？』從之。兵民皆喜。及舉軍政，被劾者無怨言，而所拔將弁，多至鎮帥有聲。二十六年，陞本旗副都統。民兵念其德，繪像立祠。未至京，擢都統。
　　殷化行，字熙如，陝西咸寧人。年二十，中武科。康熙八年，成進士。二十六年，任臺灣鎮總兵。臺為海外奧區，閩粵分處，民俗尚武，而生熟番又居其間，號為難治。化行既至，宣布德教，軍民無猜。時方議築城，化行以地多浮沙，易震動，不可築。而孤懸海外，唯仗中國威靈，軍民一心，以屏藩之。議遂止。乃僅建鎮署木城，繕甲厲兵，時其訓練，以壯軍容。
　　初，鄭氏行永曆錢。及歸隸後，有司請更鑄。部頒臺字錢式，臺錢較小，不能行於各省。商旅得錢，必降價易銀歸。鑄日多而錢日賤，每銀一兩至易錢三、四千文。而給兵餉則銀七、錢三；以官值市物，民多閉匿弗與，幾激變。化行嚴防剴諭，屢請停鑄，督撫不聽。及調鎮襄陽，入覲，乃言其弊。上愕然曰：『此大有關係，若在任時，胡不言？』對曰：『武臣不敢與錢穀事。』命具疏，果格於通政司。再上，並以上旨白之，始得達。下戶部議，不行。又下福建督撫議，乃停鑄。兵民咸便。越數年，移鎮寧夏。後以從征尼魯特有功，事在清史。
　　阮蔡文，字子章，號鶴石，福建漳浦人。父賈江西，遂寄籍新喻。年十一，能屬文，而性剛猛，好弄刀槊，鄰兒畏之。十三補諸生，越十二年乃舉於鄉，數應春官不第。巡撫張伯行邀入鰲峰書院，以講洛閩之學，分纂先儒書。五載，乃歸葬母。康熙五十一年，以說海賊陳尚義投誠，召見便殿。上問曰：『書生此行良苦。頗驚怖否？』對曰：『臣仰仗威靈，頑梗革面。無所怖。』議功為知府，授陸涼。未行，改授廈門水師中營參將。明年，調北路營。諸羅知縣周鍾瑄，循吏也，一見如舊。戢吏卒，撫番黎，飭部伍，躬歷沿海，增置營汛。北路地方千里，半線以上，民少番多。大肚、牛罵、吞霄、竹塹諸處，山川奧鬱，水土苦惡。南崁、淡水窮年陰霧，罕晴霽，硫磺所產，毒氣薰蒸，戍卒多病死，巡哨未至。文擬往視，左右諫止，不聽。自齎帳落，具脯糒，日或於馬上賦詩，夜燃燭紀所歷地里、山溪、風候、土俗。為文祭戍亡將士，悽愴激烈，聞者感泣。山谷諸番具牛酒迎，一一拊循。召社學童番坐幕下，與之語，曰：『吾，汝師也，毋懼。』能背誦四子書者，旌以銀布。為講孝弟、力田之道。諸番咸喜。竟中瘴病，遷福州城守營副將，赴京道劇，卒於宿遷，年五十。
　　王郡，字建侯，陝西乾州人。康熙六十年，以千總從軍，收復臺灣有功，後為南路營參將。雍正六年，陞臺灣鎮總兵。七年，平鳳山山豬毛番之亂。九年，彰化大甲西番林武力反，北路騷動，而鳳山吳福生亦乘勢起事。總兵呂瑞麟方討番，府治空虛。時郡已授水師提督，聞報，急遣游擊李榮率兵往。已而諜告福生攻陴頭甚急，即自統兵夜發，與參將侯元勳、守備張玉三路會攻。福生敗走，越日就擒，鳳山平。瑞麟無功，且被圍，徵兵府中。總督郝玉麟檄郡討番。郡至鹿港，遣參將李蔭樾、游擊黃貴等合兵攻阿束社，參將靳光瀚、游擊林黃彩等各扼隘口，遂渡大甲溪，直抵其地，屢有斬獲。林武力敗走南日山，地絕險，僅有樵徑。郡督師而上，躬冒矢石，開砲以攻，聲震山谷，進搗其巢穴，焚積聚，群番驚懾，各乞降，遂縛林武力以獻，斬之，北路平。乃就水師提督之任。
　　奎林，滿州人。乾隆五十八年，任臺灣鎮總兵。臺灣之兵皆調自福建，各分氣類，私立公廳，以為聚議之所。提標之兵據寧南坊，同安之兵據東安坊，而漳鎮、詔安、雲霄則據鎮北坊，本地募兵亦據西定坊，各擁一隅，包娼聚賭，眾莫敢犯。小則虜人越貨，大則挾械以爭，有司畏葸莫敢治，將弁亦隱忍聽之，懼其變也。林至，聞其事，嚴治之。諸兵挾眾繳刀銃，林許之。示期，令五人為一牌，以次入繳。林乃張軍幄，置令箭，傳五人入。久之不出。又傳五人，亦不出。如是者三。諸兵在外待。頃之，擲五頭出。眾驚走。其已入者叩頭求免，乃杖而革之，一軍肅然。
　　連橫曰：臺灣為海疆重鎮。水陸之士，號稱萬人。而寄其權於總兵。給方印，建旗鼓，以節制民番。其任大矣。文魁清操，不奪民田；化行惠民，能言錢害；王郡嚴明，威加醜虜；奎林沈毅，法勒驕兵：是皆干城之選也。若文之循循儒雅，馬上賦詩，尤有投壺之概焉。
