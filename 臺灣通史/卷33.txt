　　戴潮春，字萬生，彰化四張犁莊人。籍龍溪。祖神保樂善好義，有名鄉黨中。生四子，長松江；松江有子七人，潮春其季也。家素裕，世為北路協署稿識。兄萬桂與阿罩霧人爭田，不勝，集殷戶為八卦會，約有事相援；潮春未與也。咸豐十一年，知縣高廷鏡下鄉辦事，潮春執土棍以獻。北路協副將夏汝賢以其貳於己、索賄不從，革其籍。時萬桂已死，潮春家居，乃集舊黨，立八卦會，辦團練，自備鄉勇三百，隨官捕盜。廷鏡大喜，給戳重用。彰屬固不靖，殺人越貨，時見於塗。而潮春善約束，豪強斂手，行旅便安，至有捐巨款始得入會者，以是黨勢日盛。八卦會者，祀五祖，事在宗教志。不數月，多至數萬人。同治元年春，廷鏡免，以雷以鎮接之，仍用潮春。而會眾滋蔓，漸不能制。
　　三月初九日，臺灣兵備道孔昭慈至彰化，執總理洪某殺之，檄淡水同知秋曰覲辦會黨。曰覲前任彰化，以武健為治，頗自任。金萬安總理林明謙薦林日成，募勇四百以從。日成，四塊厝莊人，性粗率，綽號『戇虎晟』，曾犯法，曰覲欲捕之未果也。又檄阿罩霧林奠國率練勇六百來會。十五日，曰覲偕北路協副將林得成、守備游紹芳率兵千餘至大墩，日成忽反戈相向。曰覲退入竹圍。攻之，勢危。十七日，破圍出，其奴貓阿鹿刺之，僕從顏大漢力戰死。幼奴小黃年十五，以身翼曰覲，大呼曰：『殺我。毋傷我主人！』亦受數刃死。守備郭得昇、把總郭秉衡皆從死。得成被執，囚於日成家。當曰覲之出兵也，潮春居鄉，而黨人已四起。是日，鄭玉麟、黃丕建、戴彩龍、葉虎鞭糾眾，攻彰化城。城兵少，昭慈命都司胡松齡、千總呂騰蛟禦之。會黨已踞八卦山，砲擊城中；而鹿港之召募未至。千總楊奪元請出戰，不聽；幕客汪寶箴請退守鹿港，亦不聽。城人王萬謀內應，事洩，為官兵所執。明謙免之，命帶勇守城。既復命縋城議和，且按兵。明謙揚言已就撫，昭慈信之。文武皆相賀，守兵懈。十九日夜半，開城，黨人自東門入，大呼曰：『凡在約中，爇香為識。』城人具香案迎之。守兵潰。陸路提兵李得志率十餘人巷戰，被執。問銀庫所在，得志佯引入署。至火藥局，奪火爇之，眾悉死。黨人既入城，鼓吹以迎潮春。潮春冠黃巾，穿黃馬褂，健卒數十人前後擁，騎馬入城，出示安民，令蓄髮遵明制，自稱大元帥。以戴彩龍為二路副元帥，鄭玉麟為大將軍，鄭豬母為都督，盧裕為飛虎將軍，鄭大柴為保駕大將軍，以叔戴老見、侄戴如川、如璧及黃丕建、葉虎鞭、林大用、陳大戇為將軍，陳有福為殿前大國師，相士黃阿狗副之，外甥余紅鼻、烏鼻為左右丞相，烏鼻兼刑部，其弟為禮部尚書，黃秋桐為戶部尚書。設應天局於白沙書院，以蔡茂朱為備糧使，司理局務，魏得為內閣中書。設賓賢館於城內，以禮待搢紳。餘各封拜有差。貓阿鹿以曰覲之頭獻潮春。潮春歎曰：『汝為人奴而弒其主，是不忠也。不忠之人，誰能容之？』與以數金，叱之去，而葬其首。且曰：『我之起事，徇眾意也。秋公有知，其能鑒我！』當是時，文武俱羈金萬安總局。南投縣丞鈕成標嘗奉檄清莊，捕盜多，黨人恨之，執見鄭玉麟，不屈死。幕友姚茲、孔道隨員戴嚴亦死。前任知縣高廷鏡、同知馬慶釗見潮春，縱之鹿港。雷以鎮素持齋，逃入齋堂得免。初，潮春將起事，寡嫂羅氏泣謀，及入城，請毋戮百姓、毋入齋堂殺人，而後自縊。前任副將夏汝賢以貪酷，一家俱受辱死。昭慈被囚，猶問計於汪寶箴。寶箴復書曰：『朝聞道夕。』是夜即仰藥死。守備游紹芳、千總呂騰蛟皆走鹿港。四月，潮春命日成攻阿罩霧，報宿忿也。莊人林奠國率丁壯力守，子文鳳尤勇敢，陷圍三晝夜，會羅冠英援至，日成乃退。陳弄攻鹿港，紳士黃季忠糾泉人三十五莊以拒，故不破。
　　郡中驟聞彰化之報，文武議戰守。知府洪毓琛已陞漢黃德道，或勸之速行，不聽。遂攝道篆、修城垣、備器械、通驛站、設籌防局。總兵林向榮遣安平副將王國忠、游擊顏常春以兵戍嘉義。至柳仔林，為黨人所擊，倉卒入城。而黃豬羔、黃萬基、羅昌已來攻矣；戴彩龍、陳弄、嚴辨亦至，已而復去。紳士王朝輔、陳熙年會城人至城隍廟，誓死守，富戶許安邦亦傾家助軍，故稍安。
　　初，日成起事，自以位在潮春下，與洪叢、何守謀殺之以贖，故猶羈林得成於家。及江有仁說之，且曰：『太平軍蹂躪半天下，清軍猶無力戡定。臺灣雖小，可自霸也。』從之。得成知不可復，遂自殺。日成入見潮春曰：『古之王者，以兵定國，南征北伐而後有功。今鹿港近在肘腋，攻之未下，而嘉義守禦日固；豈可坐鎮城中，以貽後悔？』潮春曰『然。』遂歸四張犁莊，而以彰化委之。日成自稱元帥，以林貓為中軍，掌帥印，江有仁為軍師，何守為掃北將軍，王萬、何有章及弟林狗母為將軍。於是陳鮄據茄投，陳九母據大肚，蔡通據牛罵頭，紀番朝據葫蘆墩，廖有譽據涑東，洪叢據北投，皆受約束，稱將軍。
　　大甲踞彰化之北，為淡水往來孔道，扼溪築壘，駐守備，居民約五千。莊人王和尚知彰治已破，起兵應，猝入土城，守備、巡檢俱逃。潮春命馬泉往鎮之。泉倚和尚為耳目，無設備。竹塹紳士林占梅遣勇首蔡宇擊走之。占梅為淡水巨室，聞變，集紳士鄭如樑、翁林萃、鄭秉經、陳緝熙等籌防務，以候補通判張世英攝淡水廳篆，出資練鄉勇，設保安局於城中。馳稟巡撫徐宗幹，與以總辦臺北團練之權。至是復大甲。而和尚知鄉勇僅數百人，初六日又來攻，斷水道。會大雨，城人得食。十三日，張世英率兵來援，羅冠英亦以鄉勇至。冠英，東勢角粵人也，驍勇仗義，所部皆精銳。城人出戰，和尚敗走，馬泉逃彰化。潮春斬之，檄和尚再取。十一日，合何守、戴如川、陳鮄、劉安、陳在、陳梓生等凡二十七營，以楊大旗為先鋒，復攻大甲，斷水道。天復大雨，張世英援桴登陴，羅冠英、蔡宇等各開門出，奮勇力戰。和尚復敗，大甲始無害。四月初七日，總兵林向榮率兵三千發府治。初九日，次枋埤，立五大營為犄角。戴彩龍據南靖厝，以八掌溪為界。時霖雨，溪流盡漲。官軍餉項俱屯鹽水港。二十八日，彩龍據白沙墩，斷糧道。翌日，官軍出擊，澎師大敗，守備蔡安邦、把總李連陞、外委周得榮皆落水死。五月，兵備道洪毓琛以千總龔朝俊獲屯番五百，從九品陸晉亦率兵二百，護餉行。初五日，至安溪寮，向朝江要之，晉為其下所殺，餉悉被劫。初七日，彩龍乘勢攻大營，官軍復潰，澎湖副將陳國詮、游擊陳寶山、把總周應魁皆陣沒，向榮踉蹌走，遇朝俊，掖之行，至安溪寮。越二日，移駐鹽水港，收合餘軍。其弟林向日以新兵五百來援，勢稍振。柳仔林黃豬羔、店仔口吳志高俱請降。
　　當是時，嘉義久攻未下，潮春議往取；自稱東王，以莊天賜為丞相，賴阿矮為先鋒，率所部而南。至水沙連，令莊民治道。丞相先行，繡衣朱履，騎馬佩劍；潮春衣黃衣，冠黃冠，乘轎行，壯士數十人，戎裝執刃，列前後。擇吉登壇，祭告天地。嗣行藉田之禮，鼓吹喧天，遠近觀者數萬人。水沙連人劉參筋、五城人吳文鳳皆受封為將軍；以許豐年為總制。嘉屬各莊多樹紅旗以應，遂攻斗六門。都司湯得陞拒戰，千總蔡朝陽陣沒；適副將王國忠援至，乃退。於時嘉義被圍已三月，糧食漸罄。向榮選精銳八百，以王飛虎、林有才為先鋒，遣龔朝俊、寧長泰率班兵屯番分道赴援。陳弄、嚴辨連戰數日，乘勝薄城下。紳士王朝輔、陳熙年亦率鄉勇開門出，圍始解。六月初八日，向榮入城。兵備道洪毓琛趣守斗六門，向榮不可。毓琛馳書激之，乃拔隊往。未幾，而嚴辨、陳弄合圍之矣。
　　初，潮春得彰城，以鹿港近在肘腋，為海通孔道，命葉虎鞭攻之。虎鞭，泉人也，對曰：『鹿港為泉人生聚之區，攻之是無泉人也。』潮春怒。虎鞭負氣出，退謂黃丕建曰：『以吾兩人當日之約，將聯和二屬，以成大事。今城中漳人任出入，而泉人移徙，輒遭劫。且約中禁濫殺。陸提之兵皆泉人，而無一免。吾恐他日兄弟之約不堅，復成分類械鬥之禍！』丕建以語潮春，令止殺，限三日中，許民自去。虎鞭率所部巡北門，以捍泉人之出。改命林大用為鎮北大將軍，巡鹿港。大用亦泉人，鹿港之人鼓吹迎之，未久而去。黃季忠即籌守禦，陳弄攻之不下。五月，總兵曾玉明以兵六百至鹿港。玉明亦泉人，曾任北路營副將，與戴、林有舊，寓書招之，不從。及潮春南下，以二十四莊附官軍。命戴彩龍、鄭玉麟、李炎等攻之。至燕霧下堡大莊賴登雲之家索餉。茄苳腳莊拔貢陳捷魁密約莊人要之。六月十九日，二十四莊俱起，彩龍、李炎大敗，被禽，解至鹿港受戮。玉麟力戰死。於是漳、泉相睨，葉虎鞭降於軍官。
　　七月十九日，林日成以林大用、陳九母、趙憨率眾攻湳仔莊，破之，放火以燬。西至和美線，北及竹仔腳番社，迫加寮潭，莊人陳耀禦之，連戰三日，不支，獻馬請降。日成不肯。陳九母、趙憨皆其佃，為求成，乃撤圍。耀即乞陳清泉率勇二百駐李厝莊，又求援於新港柯、姚二姓，眾至，遂舉白旗以拒，日成怒，命林大用攻之，不克。八月十五日，日成率諸將誓師於大聖王廟。翌日，進攻白沙坑。陳捷魁又率眾禦，鏖戰數日，互殺傷。日成登觀音之山以望，見其莊固不可拔，鳴金而退。復攻秀水，葉虎鞭中砲陷陣，黃丕建逸之。總兵曾玉明駐安東莊，固壘自完，故日成得無忌。閨月二十八日，爭葫蘆墩，與羅冠英大戰於圳寮，廖世元陣沒，張世英以其弟廖江峰領其眾。冠英退屯翁仔社。
　　林向榮之入斗六門也，地絕險，糧運不通。潮春長圍之，援絕；以龍眼核為糧，殺馬食士。屯番不與，謀內應。九月十三日，放火焚街中，退入土城，士皆罷弊莫能興，向榮自殺。國忠率所部十八人突圍出，皆被禽，不屈死。管理糧臺同知甯長敬、鎮標游擊顏常春、署斗六都司劉國標、守備石必得及弁兵數百人皆死。俘王飛虎，莊天賜以為壯士，免之。義首陳有才亦被執，潮春聞其勇，欲降之，不從亦死。於是議取嘉義，軍師劉阿屘曰：『斗六既破，鎮兵俱沒。若悉我精銳，鼓行而南，則郡城必望風瓦解。既得郡城，據中樞以號令全臺，則嘉義可不戰而得。今若以全力爭一小邑，勝負未可知；而嘉義城堅眾協，恐急切未易下也。』潮春不聽，令陳弄、嚴辨、呂梓、廖談、洪花等攻之。黃豬羔亦來歸，已而何守、陳鮄各以眾援，築長圍以困，數十步立一砲臺，與城樓等，以瞰虛實。自是無日不戰。辨妻侯氏、談妾蔡氏皆勇敢，每臨陣，騎馬督率。城中亦竭力守禦，故不破。陳弄、嚴辨遂攻塗庫，陳澄清拒之，不能克。十月，別攻鹽水港，亦不克。十一月初十日，林日成自攻大甲，十八莊起應，與官軍戰於大安莊。守備鄭榮大敗，進而圍之。十四日，羅冠英援至。十七日，林占梅亦遣千總曾捷步率兵至。翌日，戰於水堀頭。官軍先潰。冠英獨奮鬥，陷圍不得出；柯九興救之，乃免。日成環之，放火焚南門，城崩數丈，水道復絕，居民將渴死。何守為書射入城中曰：『我攻其兵，不害其民。』約以明日出汲，遂撤西門之圍。然水輒罄，會大雨，日成乃去。二年春正月十八日，復圍之。候補同知王楨率義首林盛拒戰於磁窯莊。日成衣黃衣，張黃蓋，麾眾而至，官軍復敗。遂登鐵砧山，禱於延平郡王，不吉而還。二月初五日，羅冠英、廖廷鳳合攻新廣莊，克之；又克壩仔，迫四張犁。潮春久圍嘉義，以陳梓生守之，據壘力戰，各死傷，二十七日，莊破，林日成在四塊厝莊聞之，遂集死士以拒。
　　初，署水師提督吳鴻源兵至府治，議出師，進駐鹽水港，以降將吳志高為鄉道。二月十二日，破馬稠後莊，斬首百餘級。次下茄苳，以吳邦基、洪金陞分駐白沙墩，多設疑兵；以楊興邦、張啟煃駐水窟頭，為犄角。而自將游擊周逢時、守備蘇吉良赴嘉義。嘉義被圍已六月，城中無糧，搗龍眼核為粉，熬而食之，紳民死守。至是守將湯得陞開門夾擊，陳弄、嚴辨皆敗去。鴻源命蘇吉良、徐榮生攻劉厝莊等，疏通道路，以規復彰化。四月，伐南靖厝。呂梓之妻與羅彭胡拒戰，竹圍堅密，不能拔。吉良力攻，彭胡被殺，梓妻亦中砲死。五月，攻嚴辨於新港，進圍大崙，呂梓降。六月十八日，義首陳捷三進駐沙仔崙，陳貞元助之；與楊目丁大戰於濁水溪，遂復南投。義首陳雲龍來援，進復集集。潮春檄所部復攻，義民力守。九月，陳大用以中寮降曾玉明。羅冠英、廖廷鳳亦破大墩，以通阿罩霧，參將林文明迎之。然官軍猶未敢進攻彰化，各地用兵，忽起忽仆。
　　詔以福建陸路提督林文察視師臺灣。文察，阿罩霧人也，以十月至麥寮，登岸，逕歸其家。巡撫徐宗幹亦奏簡兵備道丁曰建會辦軍務，以兵三千，自北而南，駐牛罵頭。十六日，林占梅率翁林萃、陳尚惠等，督勇首蔡宇以軍三千進紮山腳，三路併攻。何守乞降。趙憨、陳鮄猶據城。勇首林忠藝、林尚等奮勇而前，薄城下。十二月初三日，總兵曾玉明率林大用破北門而入，丁曰建、林占梅以次至。趙憨、陳鮄、陳在、盧江逃四塊厝莊，江有仁、鄭知母巷戰被禽，戮於較場；糧官蔡豬亦被磔。彰化既復，曰健檄諸將，會攻斗六門；鏖戰數日，未能下。會林文察至，登高而望曰：『如此險阻，接濟不斷，何以能破？不如先分其勢，而後取之。』於是以四品軍功洪廷貴赴嘉屬交界之處，招撫百餘莊；許豐年、黃豬羔皆降。以其弟林文明斷水沙連之道，長圍漸合。潮春見勢蹙，欲竄內山，至七十二莊張三顯之家，從者數十人。三顯說以歸罪，許保其孥；妻許氏懼誅，勸之。二十一日，乘轎至北斗。曰健訊以作亂之故。對曰：『此皆本藩之事。毋與百姓。』曰健怒，命陳捷元推出斬之，許氏自經。西螺廖談亦被殺。始談敗欲降，妻蔡邁娘止之曰：『勢敗而背人，非信也；既降而受制，非勇也。命為丈夫，而卒非信勇，吾寧死於紅旗之下！』每戰，策馬當前，指揮左右，不避砲火。至是夫妻被禽，戮於北斗，蔡氏之目不瞑。或知其故，以紅旗覆之，乃瞑。
　　三年春正月，文察攻四塊厝莊，以王世清為左翼，林文鳳為右翼，自率精銳搗之。日成拒戰，以弟林狗母率陳鮄、劉安、陳梓生等守外寨，王萬、林貓皆等守內寨。連戰數日，狗母陣沒。眾每夜逃。日成疑梓生有異志，闢竇以通出入。梓生陰令人釘其大砲。日成知不免，出賄於庭，分左右。王萬以變入告。日成環火藥桶於門，而與妻、妾、王萬飲。妾蕭氏聞砲聲漸迫，遽起出，日成挽之，而妻已擲火藥桶中，萬俱死。日成及蕭氏飄至戶外，氣未絕，官軍戮之，函首以徇。三月攻小埔心莊，陳弄之家也。羅冠英率所部奮擊，官軍乘之。弄敗欲降，妻陳氏曰：『今日雖降，難免一死；與其俯首受戮，何如併力以拒。戰而勝，猶可後圖；況不至即死耶？』已而大砲轟擊，屋瓦俱碎。穴地為窟。官軍以水灌之。十九日，冠英率壯士力攻。陳氏接戰，以羸卒誘。冠英深入，伏砲盡發，與數十人皆死。文察命且止。而張三顯忽以眾圍彰化。
　　三顯之獻潮春也，自以功多賞薄，頗懷觖望。陳鮄、陳梓生聞之，說以起事；陳九母、趙憨、洪叢皆應之。二十七日，擁眾數千人，據八卦山及市仔尾，薄城。城兵少，知縣凌定國登陴，命吳登健縋城求援。越二日，文察以兵至，眾潰，三顯為族人所捕，曰健斬之。復攻小埔心，冠英之弟羅坑尤血戰。莊破，陳氏自焚死，弄走新興莊。紳士陳元吉捕之，解至軍前受戮。十一月，曰健率知縣王楨、游擊鄭榮及林文明之勇，攻洪叢於北勢湳莊。莊多立砲壘，力擊未下，淡水義首林春、李光輝皆陣沒。鄭榮以砲攻之，叢病死，埋於豕欄。王春傳執其弟洪番以獻，戮之。得叢屍，梟首示眾。
　　四年春三月，嚴辨復樹旗於二重溝，號召餘黨，呂梓附之。王新婦之母以其子為將軍，自刻一品夫人之章，每臨戰。洎新婦被殺，出資募死士，歸呂梓，旗書「為子報仇」。鄭大柴之妻謝氏，亦言為夫報仇，各起事。潮春之起也，嚴辨最悍，妻侯氏亦有力，疊攻嘉義。每出，辨親為牽馬，雄冠劍佩，威儀若丈夫。潮春所部十數萬，器械糧秣皆辨給之，故其權最大。四月，曰健以知縣白鸞卿、參將徐榮生、都司葉保國分兵往伐。辨每假官軍旗幟，伏兵以擊，官軍輒敗。曰健遣都司吳志高率鄉勇以濟，辨力戰死，侯氏被禽，磔於嘉義；新婦之母亦被殺，唯謝氏突圍去。兵勇死者數百人。梓逃布袋嘴，海賊蔡沙素與善，奪其孥而沉之海。自是餘黨漸平。
　　林文察，字密卿，彰化阿罩霧莊人。世業農。父定邦為鄉甲首，負義俠，里黨倚為重。林和尚者，草湖莊人，為一方雄；群不逞之徒出入其門，椎人越貨，莫敢攖。曾虜林連招，索重金。連招為定邦族人，遣使請歸，不聽，且拘焉。定邦率季子文明往諭，遂忿爭。和尚召其徒，列械待。定邦突圍出，中彈，反身激鬥，被殺，文明亦殊傷。文察年十九，聞耗，大哭，欲赴難。既念弟尚被囚，慮有變，乃忍痛含冤，介父老請還，並歸父屍，訴於彰化知縣。知縣受賂不理。文察指天而誓曰：『不報仇，非人也！』旦暮跡和尚，猝擊之，力禽至父墳，剖心以祭。曰：『仇報矣，吾不可累家人。』赴縣自白。
　　咸豐四年夏五月，小刀會黨犯臺北，破雞籠城。北路協副將曾玉明以為勇士，出諸獄，命募鄉勇隨征。有功。尋捐銀助餉，以游擊分發福建補用。九年，閩浙總督王懿德檄帶臺勇會勦建陽。十年，平建寧、汀州之亂，皆有功，擢參將，換花翎。復助餉，加副將銜。文察所部臺勇，皆鄉里子弟，樸訥堅武，生死相處，故能以少擊眾，協力建功也。十一年春正月，奉檄援浙。太平軍已破江山，文察冒雨搏戰，乘勝攻城。既而援至，遂破之。以副將儘先補用，賞換烏訥思齊巴圖魯。四月，汀州、連城俱陷，奉調回閩。五月，克汀州，晉總兵。七月，平沙縣之亂。是時太平軍自皖南入浙，分陷金、衢、嚴各府縣，眾數十萬，勢張甚。將軍瑞昌疏調入援。而所部臺勇久戰傷亡，僅存五百餘人，未能速進。十二月，杭州破，詔馳援。同治元年春正月，慶瑞檄率所部自處州進。適衢州被圍，解之。已而太平軍窺福建西北，與弟參將文明合，遂進駐龍泉。以浙江按察使張銓慶為策應，先克遂昌，以杜入閩之路。七月，補四川建昌鎮總兵，未行，奉旨復處州。遂攻松陽，久而未下。所部臺勇遠道運糧，日不得飽，猶歷戰不餒，遂取之。五戰皆捷，直抵處州城下，與各軍合。臺勇併力奮擊，破門而入。詔加提督銜。十一月，移軍武義。尋調福寧鎮總兵。二年夏六月，署福建陸路提督。
　　當是時，戴潮春起兵大墩，破彰化、圍嘉義、窺淡水，南北震動。詔命渡臺。十月至嘉義，偕護理水師提督曾元福議進兵。率游擊白瑛等攻斗六，以分其勢；而告總兵曾玉明趣取彰化，克之。然斗六深溝固壘，未能下。乃佯言援彰，拔隊起。民軍開門擊，遇伏殲焉，遂拔之。潮春知勢蹙，欲竄內山，懼罪自投，兵備道丁曰健殺之，進圍林日成於四塊厝莊，死傷甚多，乃築砲臺以困，晝夜轟擊，遂陷之。日成被殺。四月，閩浙總督左宗棠以延平軍務危急，奏調內渡。然全臺尚未平，文察駐軍於家。曰健劾其縱兵騷擾，命宗棠勘之。十月，至福州。巡撫徐宗幹疏言：『文察赴調延緩，實以夏秋多颶，重洋難渡。請免議處。』文察內渡之際，僅率臺勇五百，不足戰，請宗幹濟師。已而漳州破，下游俶擾，檄統全軍，由同安規復。十一月，駐洋州，踞城三十里，分飭所部策應。十二月，移駐萬松關。太平軍進攻，先以羸卒誘，擊走之。已而圍合，文察督勇奮鬥，所部死傷略盡，援兵不至，遂陣沒。幕客謝穎蘇方食，聞報，投箸起，策馬略陣，亦沒。穎蘇，興化人，字琯樵，善畫蘭竹，書亦秀逸，久游臺灣，慷慨有烈士風；士論壯之。宗棠、宗幹先後疏言其事，尋賜祭葬，贈太子少保銜，予謚剛愍，准建專祠，賞騎都尉世職，兼一雲騎尉。襲次完時，以恩騎尉世襲罔替。弟文明隨軍，疊戰有功，至副將；子朝棟，亦有名。
　　鄭勒先，泉人也。咸豐初來臺，居彰化。彰屬有埔裏社，處萬山之中，土厚泉甘，袤延十數里。而番愚且惰，不知耕稼，漢人多往墾之；然時常仇殺。大府亦每議開設，未行。勒先既至，與互市；番疑之，乃從番俗，改姓名，與和睦。番信之，每得物，輒就勒先求售。即以鹽布易之。獲利多，從者眾。勒先又與諸人約，毋侵奪，毋虞詐，毋強占土地。番愈信之。遂建市廛，定貿易，以棲來者，則今之大埔城也。洎光緒元年，乃設埔裏社廳。
　　連橫曰：余游埔裏社，觀其土腴。山迴水抱，氣象偉麗，頗欲置產於是，以事耕稼。而提筆遠游，荏苒未就。每一顧念，心為憮然。夫埔裏社既為我臺之沃壤，又經我族之經營，設官撫番，亦易事爾。而清廷臣工猶以甌脫視之，何其昧也？烏乎！彼固以臺灣為不足惜，何論乎此？然而時會所趨，莫可阻遏，前茅後勁，再接再厲，則此後之埔裏社，或為東西連絡之紐，而成一大都會焉。始作也簡，成功也巨，沈文肅創建之勳，不更偉歟！
　　林奠國，字景山，彰化阿罩霧莊人。阿罩霧固土番之地，負山環溪，鄰鄉多巨族，各擁一方，非番害則械鬥，故人多習技擊，而奠國能御之。同治元年春，邑人戴潮春謀起事，淡水同知秋曰覲至東大墩，欲治之。途次，聞其勢大，遣人邀奠國。挈鄉勇二百人往，至新莊仔莊，曰覲已被殺。四塊厝莊人林日成為勇首，護曰覲行，及是而叛，見奠國至，攻之。奠國拒戰，退歸阿罩霧，鑿濠固壘，聚米鹽、討軍實，為持久計。已而日成來攻，擁眾三萬餘，斷水道，環圍三匝。時莊中丁壯多從文察轉戰閩浙，僅遺七十有六人，願同生死。以長子文鳳率之，為數隊，扼險要；而自拒於莊北。日成之至也，勢張甚；又以前後厝之怨，誓必滅之。嘗一日陷圍數次，莊幾破，開砲防禦。自日夕至於黎明，莫敢懈。而圍愈急。東勢角莊人羅冠英駐軍翁仔社，聞報；越二日，率二百人至，皆粵族。眾慮內變，文鳳曰：『彼來援，是愛我也。寧有是事？』椎牛饗之。出家資十數萬於庭，向眾而言曰：『諸公跋山谷，冒危險，以來護我莊。其濟，莊之福也；不濟，吾以死繼之。不腆之資，願供一醉，幸毋為賊人有。』眾曰『諾。願殺賊。』乃耦其人而守之。又一日，林氏之族先後至，可四、五百人，士氣大振。開壁出，搏戰隴畝間，陣斬數百，俘數十。日成大敗，踉蹌走。自是不敢復攻阿罩霧。
　　當是時，彰化既破，南北俱震。潮春、日成之黨，多至十數萬人。而阿罩霧以一村落，介立紅旗之間，戰守經年；圳水又為萬斗六莊洪氏所遏，良田盡暍，粒米不收。發倉以賑。聯絡沿山一帶，備器械，立約束，養精蓄銳，為規復計。二年冬，文察以福建陸路提督平臺。奠國聞官軍至，率鄉勇數百助戰。潮春、日成次第就滅，遂與文察提師歸阿罩霧，招撫近山。其不從者，移兵討之。經理善後。事聞，以功授知府，賞戴花翎。
　　三年四月，閩浙總督左宗棠以延平軍務危急，奏調文察內渡，奠國從。至福州，而漳州陷，下游俶擾，檄由同安規復。十一月，駐洋州；十二月，移萬松關。兩軍相持；疊接戰，互有勝負。時大軍未集，所部臺勇僅五百人。一日，偕文察視壘，至瑞香亭，太平軍驟至，陷圍。文察竭力奮鬥，所部多死傷。顧奠國曰：『吾為國家大將，義當死。阿叔可破圍出，毋俱沒。』奠國不可。文察復迫曰：『勢急矣，趣去。吾不能歸也』，遂授命。於是奠國收餘軍以退；而臺勇乏餉，未能歸。至福州，見大府，請餉九千兩，為遣散費。總督慶瑞不許，命待命。已而索賄二萬金，文鳳請與之，不可。曰：『吾為國家效命，率子弟赴疆場，糜財固不足惜；而彼反以功為罪，此胡可者？自吾與鄉里五百人而西，今所部多沒，吾則獨歸，又何面目以見父老乎？』遂以家事委文鳳，命各恤其家，而自留省垣。越十七年卒，誥授朝議大夫，追贈奉政大夫。子三：長文鳳，次文典，次文欽。
　　文鳳字儀卿，號丹軒。少任俠，結交多奇士。戴潮春之役既平，地方罷弊，流亡滿道。文鳳拊循鄉里，集農人，治畎畝，構廬樹藝，眾始得息。除夕之夜，圍爐聚飲，文鳳忽流涕曰：『當吾莊被圍時，吾三夕不寐。仰視飛彈，如雨入室中。吾自分必死，邀天之福，仗祖宗之靈，幸得復睹太平。吾今思之，心猶悸也。』又曰：『莊人可愛，與我同患難，冒生死；吾不能一一存問，心良慊。』命家人往視，各贈百錢為壓歲，遂以為例。同治二年冬十二月，野番出草，乘夜襲阿罩霧。文鳳聞警，提銃出，趣召莊人，鳴金發砲，列炬如白晝。番驚竄，逐之。文明亦率一隊，遏其途。番不得歸，散走平疇間，殲其數十。自是不敢復犯阿罩霧。四年，文明被害彰化，報至，莊人大憤，不期而集者數千人，洶洶欲動。文鳳病在床，聞之驚起，止之曰：『彼設穽陷我。今若此，是自投其禍也。且黑白未可知，當稍待。』眾始散。
　　初，城吏以計殺文明，意林氏必擁眾至，即以圍城之罪辦之。及聞是言，愕眙而語曰：『林氏固大有人也。』兵備道夏獻綸以舊憾故，頗不懌。戴案被抄諸人，亦構辭以訴，凡十數起。光緒五年，獻綸卸任至省，謁大府請籍林氏之產。命會營往，獄將興矣。獻綸抵郡，未久逝。洎巡撫岑毓英來臺，召視案卷，訟始結。
　　文欽字允卿，號幼山。性溫和，善事父兄。林氏自遷阿罩霧以來，業農習武，而文欽獨好學，勉為世用。光緒十年入泮，兵備道劉璈見而奇之。時法人方犯臺灣，檄募義勇，衛桑梓；遂集佃兵五百，駐臺南，為南軍援。器械糧秣，悉取之家。已而調駐通霄，捐款助軍。事平，以資註詮郎中，分兵部。嗣請歸養。十四年，以清賦功，加道銜。十九年，舉於鄉。素慕萊子斑衣之志，築萊園於霧峰之麓，亭臺花木，境極幽邃。自畜伶人一部，春秋佳日，奉觴演劇，所以娛親者無弗致。顧尤好義舉，歲率用款數萬金。士之出入門下者，靡不禮焉。嘗道泉州，聞連鄉械鬥，數十年不戢，怨日深。遂集兩造，陳利害，糜數千金解之。十五年，河南薦饑，大府募賑，捐萬金以恤。事聞，賜「樂善好施」之額。彰化舊有育嬰堂，而款絀，不足濟眾；窮民生女，輒棄於塗。見而憫焉，割腴田，歲入穀三百石。福馬刺桐之橋久圮，行者病涉，命工造之。又創湖日、田中之渡。利人之事，知無不為；里黨之人無不惠焉。
　　初，臺灣巡撫劉銘傳經理番疆，而中路以腦業為大。乃偕從子朝棟合墾沿山之野，謂之林合，東入番界，西至舊墾之地，北沿大甲溪，南及集集大山，延袤數十里。於是張隘線，募佃人，啟田樹藝，番害稍戢，而產亦日進。二十一年，臺灣有事，大府命起兵，募鄉勇千名，自備餉糈，令族弟文榮統之，駐彰化。已而下詔割臺，文武多去，四郊俶擾，分邏各地，故無盜賊患。既見勢蹙，謀內渡，而母老不堪涉風濤，匿跡銷聲，居於幽翳。唯日侍慈幃，教子姪，極天倫之樂。故世稱貞子焉。
　　連橫曰：阿罩霧處彰化內山，地與番接，故人多尚武。而林氏能部勒之，戮力致果，功在旗常。是皆干城之選也。然數十年來，林之子孫說禮樂而敦詩書，濟濟蹌蹌，蜚聲藝苑，信乎江山之助也。閒靈之氣，緯武經文，顧陸之風，猶未沫焉。
　　林占梅，字雪村，號鶴山，淡水竹塹人。始祖三光以明季自同安來臺，居於今臺南府治檨子林，數遷至竹塹。祖紹賢，墾田習賈，復辦全臺鹽務，富冠一鄉。有子七，長祥瑞，生占梅，早卒；季父祥雲撫之。占梅少穎異，讀書知禮，無紈蔥氣。進士黃驤雲奇之，妻以女。年十一，挈遊京師，出入縉紳門，學乃日殖。性豪邁，好交名下士，濟困扶危，糜萬金不少惜。道光二十五年，英人犯雞籠，沿海戒嚴，倡捐防費，得旨嘉獎，遂以貢生加道銜。二十三年，防堵八里坌口，又捐巨款。事竣，論功以知府即選。二十四年，嘉、彰各邑漳泉械鬥，募勇扼守大甲溪，絕其蔓延，詰奸宄，護閭閻，出資撫卹；賞戴花翎。咸豐三年，林恭之變，臺、鳳俱亂，北路震動。奉旨會同臺灣道辦理全臺團練。又以捐運津米，即捐三千石，奏准簡用浙江道。四年，艇匪黃位踞雞籠，以克復功，加鹽運使銜。同治元年春，彰化戴潮春起事，淡水同知秋曰覲被戕於東大墩，進略大甲，窺淡水。境內土匪亦竊發，民心惶惶，多走避。占梅獨籌維危局，故無害。
　　初，潮春設八卦會，勢日盛。占梅知其必發，集紳商，籌團練，為豫防計。曰覲不之善也。及曰覲南下，占梅即出資，備器械，討軍實，修城濠，募勇士。以生員鄭秉經、貢生陳緝熙、職員翁林萃董其事，聯絡各莊。命勇首蔡宇率練勇守要害。部署甫定，而警報至。城中無主，咸議歛資通款以緩其來。或言棄城走。占梅獨排眾議，曰：『淡水為財賦之區，彼必來爭。即令行賄，安能保其不至？既至而又何如？我能往，彼亦能往。走將安之耶？今與諸君約：不如以通款之資，為戰守之費。其濟，諸君之功也；不濟，吾以死繼之。』眾曰：『諾。』占梅即以家資十數萬為餉糈，城中紳商亦踴躍輸將。於是共擁候補通判張世英權廳篆，遣人造省，請大吏，示進止。率眾至城隍廟，刑牲設誓，願共存亡，民心始定。五月，以蔡宇率勇四百名，復大甲，陳緝熙偕行；請張世英駐軍翁仔社，遣人結東勢角羅冠英，以撫內山一帶；而自巡淡南，為聲援。旋奉巡撫徐宗幹檄，准布政使頒總辦臺北軍務鈐記，通飭所屬。時北門外蘇、黃二姓械鬥，地方俶擾。占梅止之，禽其渠；其尤不逞者送官懲辦，鬥始息。然城中遊民多，頗喜亂，飭各街造籍，嚴管束，日給口糧，所費不貲；而軍需又巨，稱貸以應。不足，割腴田充之，凡數十萬金，產幾破。二年春，勇首蔡宇克牛罵頭、梧棲等汛，占梅之策也。梧棲為通海之埠，殷商聚集，占梅以為進規彰化之道。潛結郊戶楊至器，二月，取之；乘勢至山腳莊。張世英亦自內山來，首尾相應。
　　當是時，官軍多駐城附近，相持久，各罷敝。占梅議進兵，為忌者所阻。宗幹催之，上書陳其事，略曰：『賊本烏合之眾，死據孤城，其勢難久。我軍前後進勦，非不能戰；乃至今未克，誠以諸軍皆由鹿港而進，賊已備識虛實故也。若得省垣遣一大員，由淡水登岸，沿途招選兵勇，以壯聲勢；占梅當統練勇數千，同時南下，勦撫並行。彼將聞風膽落，不戰而平。兵有先聲而後實者此也。』宗幹韙之，遂以丁曰健為臺澎兵備道。十月，至竹塹，與占梅議進兵。占梅自率精銳二千，扼山腳莊，拔茄投，攻大肚，進駐溪南，縱降將入城為內應。潮春久處斗六門，城中議降，股首江有仁持不可。十一月初三日，占梅以前鋒林忠藝、林尚等攻南門，與官軍會破之，遂復彰化。曰健入城，旋往鹿港，以占梅所部駐城中。曰健之行軍也，脅從各莊多痛勦。占梅輒請宥，全活甚眾。十二月，振旅歸，潮春就滅。事聞，加布政使銜。
　　福建督撫以占梅急公好義，品學兼優，奏請簡用。得旨召見，病辭，遂不出。占梅工詩書，精音樂。軍興之時，文移批答多出其手；暇則彈琴歌詠，若無事然。築潛園於西門內，結構甚佳。士之出入竹塹者無不禮焉，文酒之盛冠北臺。著琴餘草八卷，未刊，宗幹序之；又有潛園唱和集。同治四年卒，年四十有九。弟汝梅字若村，少入泮。光緒六年，巡撫岑毓英創造大甲溪橋，贊襄最力。及建省後，督辦鐵路清賦，有名於時。
　　連橫曰：侯官楊浚新修淡水廳志，其文多謬，乃復挾其私心，以衡人物，亦何足以徵信哉？林占梅為一時之傑，傾家紓難，保障北臺，忌者多方構陷，占梅竟以憤死。浚不於此時為之表白，而列其人於志餘，謂頗有一髮千鈞之力。夫一髮千鈞，厥功多矣，列之志餘，不亦小哉？同安林豪曰：『占梅力排眾議，投袂而前。悉群虜於目中，運全局於掌上。屢收要隘，再復堅城。以視夫階下叩頭者，其人之賢不肖何如也。』連橫曰：林豪之論，賢於楊浚。作史須有三長，而知人論世，尤貴史德，而後不致顛倒也。
　　羅冠英，字福澤，廣東潮州人。祖某來臺，居彰化東勢角莊。莊據大甲溪左，群山環抱，中拓平原，居民多力穡尚武。而冠英精火器，百步外無虛發；善謀略，料事多奇中。內山有某甲者，頑嚚比黨，魚肉孱愚。冠英令健兒扼險待，進而攻之。賊敗走，擇其尤惡者格殺之。鄉人稱快。同治元年戴潮春之變，陷彰治，文武多被戕，進兵略大甲，聞冠英名，遣使邀之。不從。
　　當事之起也，冠英集鄉人，伸義約，有事相策應；眾有難色。冠英奮臂起，曉譬利害；眾諾。遂與總理劉衍梯、邑紳呂炳南等，募壯士數百，屯翁仔社，其友廖廷鳳從之，散家資為餉。竹塹總辦團練林占梅遣人齎金帛結之，請由內山間攻四張犁莊，以搗潮春之家。而潮春已猛撲大甲，大甲人嬰城守。代理淡水同知張世英率軍至，冠英赴援，大小數戰，圍始解。閏八月，冠英攻寮腳莊，克之，遂復葫蘆墩汛；廖世元亦拔圓寶莊，據焉，進攻圳寮。林日成自彰化來爭，勢張甚。世元接戰，身被十數創，至翁仔社而卒。世英厚葬之，以兄廖江峰、弟廖樹代領其眾。十一月，日成復攻大甲，斷水道；冠英又救之。分軍為二，邀戰於新厝仔，大呼陷陣，斬首二十餘級，遂與大安莊人合攻水汴頭。城中聞砲聲，分道接戰。廷鳳亦督屯番自後入，首尾夾擊。日成大潰，城圍復解。二年，世英遣冠英等攻馬公厝，拔之，略地至四張犁莊。當是時官軍大集，潮春親攻嘉義，以陳梓生守之。冠英乘勢突入，破其險阻，獲旗幟軍器甚多。潮春遂無所據。十二月，官軍復彰化，潮春被殺。三年夏四月，福建陸路提督林文察率軍攻小埔心，陳弄拒戰，相持數日。冠英突圍入，周視各壘，中砲亡。軍門震悼，遣員護喪歸。事平，上其功，下旨建坊，入祀昭忠祠，追贈忠信校尉。
　　陳澄清，小名貺，嘉義塗庫人。性明毅，遇事果斷。有友十餘人，皆勇敢負氣，緩急可恃，遇之如手足。塗庫距嘉邑西北，當孔道。當是時中原俶擾，淡、彰亦分類械鬥，有司畏葸，莫敢辦。澄清隱憂之，乃於所居竹圍外築垣鑿濠，建砲壘、佈竹釘、聚米鹽食物，為三年蓄。左右田園悉種番薯栽山菁，以防不給。
　　已而戴潮春起事，陷彰化，殺文武，進攻嘉義，各莊多被略。澄清獨起兵拒。附近粵莊暨鹽水港，聯防固守，倚以為重。同治元年秋七月，臺灣鎮林向榮駐軍斗六，檄澄清運糧。嘗一日七戰，三襲敵營。向榮嘉之，錫五品銜及名馬珍物。及斗六陷，攻塗庫。陳弄、嚴辨以眾踞街中，市肆皆罷。澄清設伏待，遣壯士蘇阿傳率十餘人，假旗號，徑至街中，呼曰：『我元帥諭爾等安堵，照常貿易，違者斬。』弄眾方駭顧，而阿傳遽大呼殺賊而出。弄率所部追之，伏兵盡起，扼險擊。阿傳奮勇鏖殺，殪數人。及歸，無一傷者。阿傳與吳嬰、陳瑞基、吳戇、王明俱善戰，衝鋒陷陣。弄等憚之，謂之「五虎」。
　　初，潮春以書招澄清，不從。及弄據塗庫，誓必滅之。兄必湖挺身謁弄，弄露刃以見，必湖笑曰：『始吾以大哥為豪傑，傾心相向願效力；今乃知非欲成大事者。不然如愚兄弟亦足供指臂，而見拒如此？』弄曰：『女果從，吾豈相拒？但恐未必然爾。』必湖因說之曰：『我兄弟欲相從久矣，乘時建不世之業，此士之一時也。然不假重權，無以令眾。如肯畀一將軍，則明日當舉旗相應。』弄喜，延之坐，與談竟日，授以令。警備稍懈。必湖歸，即集義勇，約五鼓併力攻之。而是夜三更，澄清已遣人燬屋，阻歸路。弄見火起，知為所紿，踉蹌去。自是不敢復攻塗庫。
　　澄清之治軍也，禁賭，禁洋煙，禁奸盜，賞罰嚴明，多縱間諜，諗虛實。每出軍，不言所向，舉刃而前；既至，始下令突擊，故能以少勝眾。或問之。曰：『兵危事也，以奇用之；靜如處女，動如脫兔；臨機應變，而後有功。若大張聲勢，旗鼓喧闐，是使賊知，非所以制勝也。』又曰：『兵不在多，在勇敢；多則眾心不一，進退失據，雖有良將，無所用之。』故所用祗數十人，並養其家於竹圍內，與共甘苦。拒戰三年，毫無所損。姪適約居下莊，相去二里許，有眾三、四十人，亦能戰。鄰鄉丁壯聽命者又六、七百人，故能持久。潮春既平，澄清欲誅脅從，必湖止之。弟澄江攻元掌莊，中砲死，澄清力擊之，禽其渠十餘人，梟以祭墓，後任斗六門都司。
　　初澄清起兵，埔姜崙莊生員劉豐慶，粵籍也，聞其義，每助鉛藥，故無乏。後為其叔阿霖所殺，澄清為復仇。談者以為有古烈士風。
　　連橫曰：嘉義之有塗庫，猶淡水之有翁仔社也。彈丸之地，雖不足以繫大局，而羅冠英駐翁仔社，林日成不能破大甲而略淡水；陳澄清守塗庫，陳弄不能掠鹽水港以迫嘉義。非地之足恃，而人之可用也。不然，以斗六門之險，負山扼溪，可以自固；而林向榮竟全師以沒。成敗之機，何其異耶？冠英縱橫轉戰，抱義以隕，人稱其勇。若澄清之從容佈置，運籌決策，尤有名將之風焉。
　　沈葆楨，字幼丹，福建侯官人。以翰林出任江西廣信府。太平之役，與妻林氏乞援守城，由是知名，歷陞至總理各國事務大臣，事在清史。
　　同治十一年，調福建船政大臣。十三年夏，日本以牡丹社番之殺其人也，以兵來伐，駐南鄙，沿海戒嚴。清廷以葆楨為欽差大臣，督辦軍務；又命福建陸路提督唐定奎率命葆楨經理善後。葆楨以臺灣為海上奧區、東南各省之藩衛也，地大物博，列國覬覦，自非悉心經畫，不足以資富庶。於是奏請移駐福建巡撫，以一事權；語在職官志。廷議從之。臺灣前時僅設一府四縣，而寄其權於巡道，地既遼遠，民又孳生，守土官但求無事，非敢稍議更張。葆楨以北鄙日闢，墾務日興，於是奏請添設臺北府、縣以資治理，略曰：『臺灣固海外荒島，康熙年間收入版圖，乃設府治，領臺灣、鳳山、諸羅三縣。諸羅即今之嘉義；而嘉義以北，尚未設官。郡之南北各一百餘里，控制綽乎有餘。厥後土地漸闢，雍正元年，乃設彰化一縣，並置淡水同知。九年，移治竹塹。起自大甲溪，至三貂嶺下之遠望坑而止，計地三百四十五里有奇。嘉慶十五年，復自遠望坑迤北，東至蘇澳，計地一百三十里，設噶瑪蘭通判以治之。則人事隨天時、地利之轉移，雖欲因陋就簡，固不可復得者也。然自噶瑪蘭抵郡，須十三日始達，政令皆統於臺灣府。淡水設廳之時，淡北三貂等處，榛莽四塞，即淡南各社，亦土曠人稀。今則村莊比連，荒埔日闢；舊志稱東西相距僅十有七里，今乃或五、六十里，或七、八十里。蘭廳建治以後，自三貂嶺繞至遠望坑，復增地數十里有奇。其土地之日闢，古今不同有如此者。臺北海岸，昔時僅有八里坌一口，往來之船，不過數隻，其餘叉港支河，僅堪捕魚。今則八里坌淤塞，而新添各港，曰大安口、曰後壟、曰香山、曰滬尾、曰雞籠。滬尾港門宏敞，舟楫尤多。年來夾板帆檣林立，洋樓客棧，闤闠喧囂。其口岸之歧出不同有如此者。前師入臺，供調遣。五月，葆楨至臺南，籌防備，討軍實。二國勢將用兵，已而和成，詔者臺北幅員雖廣，而新墾之地，土著既少，流寓亦稀。百餘年來，休養生息，前年編查戶口，除噶瑪蘭外，已有四十二萬有奇。近頃各國通商，華洋雜處，睚眥之怨，即啟釁端；而八里坌一帶，從教漸多，防範稽查，尤非易事。其人民之不同有如此者。臺地土產，以藍、煤、茶、腦等為大宗，皆出自淡北。比年荒山窮谷，栽種愈盛，開採愈多。洋船搬運，客民叢集，風氣浮動，嗜好各殊；且淡南大甲一帶，毗連彰化，習俗尤悍。如淡水同知，半年駐竹塹衙門，半年駐艋舺公所，相去百二十里，奔馳廢曠，勢所必然。況竹塹南至大甲溪尚百餘里，而艋舺北至滬尾、雞籠亦尚各數十里，命盜等案，層見迭出，往往方急北轅，旋憂南顧；分身無術，枝節橫生，公事積壓、巨案遷延，均所不免。督撫知其難任，必擇循吏能士，以膺是選。而到任之後，賢聲頓減，不副所望；是地勢之所使然。其駕馭之難周又有如此者。淡、蘭文風遜於全臺，歲科童試，應考四、五百人，而赴道考考則不及三分之一。路途險遠，寒士乏資，著鞭難至。又如詞訟，則四民皆受其害。刁健之徒，詞窮而遁，捏造府控。一奉提供，累月窮年；被誣之家，昭冤有期，家已為破。欲矯其弊，因噎廢食，概免廳提；則廳案為胥吏之所把持，遂失控訴之路，而械鬥之端，則萌於內。至徒流之刑以上，擬定罪名，復須提郡轉勘，需費繁多。歲月淹滯，賠累難償，故不得不隨之抹殺。官既苦之，民尤苦之。其政教之難齊又有如此者。故前者臺灣道夏獻綸請改淡水同知為直隸州、噶瑪蘭為知縣，添一縣於竹塹。臣鶴年、臣凱泰互相討議，臺事旋起，因此暫定。臺南騷動之時，即有潛窺臺北之憂。夏獻綸住在該地，能策機宜，狡謀乃息。然海防洋務，瞬息萬變，恐州牧不足以當之。況去年以來，自噶瑪蘭之蘇澳起，開山撫番，至新城二百里有奇，至秀姑巒又百里有奇；若山前布置尚未周詳，則山後之經營何從藉手？故就今日臺北之形勢而畫區為三縣以分治之，則可以專其責成；設知府以統轄之，則可以繫其綱領。伏查艋舺當龜崙嶺兩大山之間，沃壤平原，兩溪環抱，村落衢市，蔚成大觀。西至海口三十里，直達八里坌、滬尾。觀音、大屯兩山，可為屏障。且與省城五虎門相對。不特淡、蘭扼要之區，實為全臺之管鑰。請於其地創建府治，名曰臺北府。彰化以北，直至後山，胥歸控制，仍隸臺灣兵備道。附郭一縣，南劃中壢以上，至頭重溪為境，計五十里，東西相去五、六十里不等，方圍折算百有里餘，擬名之曰淡水縣。自頭重溪以南至彰化大甲溪為止，南北相距百五十里。其間竹塹，即淡水廳之舊治，擬裁淡水同知，改設一縣，擬名之曰新竹縣。自遠望坑以北而東，以噶瑪蘭原轄之地，擬設一縣，名之曰宜蘭縣。雞籠一區，欲建縣治，則其地不足；而通商以後，竟成都會。且煤務方興，遊民四集，海防已重，訟事尤繁。該處向未設官，亦非煤務微員所能鎮壓。若事事仰成艋舺，則官民共困。應請改噶瑪蘭通判為臺北府分府通判，移駐雞籠以治之。是臣等當外防內治之策，出於因時制宜。是否有當，伏乞飭部議覆，以便遵循。至建設城署，清查田賦，以及雜佐營汛，可改可增，俟奉旨允准之後，再與臺灣道議詳核奏。』廷議亦從之，而臺北乃日趨富庶矣。八月，奏請開山撫番，蠲除前禁；語在撫墾志。於是以提督羅大春、總兵吳光亮、同知袁聞柝率兵三路而入，會於臺東之水尾，築壘駐兵，衛行旅，而東西之道通矣。臺灣綠營久已廢弛，葆楨奏改營制、築砲臺、架電報、振商務，凡諸要政，多有更置。光緒元年秋七月，奉旨入京，途視澎湖，調兩江總督。五年冬十一年，薨，謚文肅，入祀京師賢良祠。
　　連橫曰：臺灣歸清以來，閉關自守，與世不通。苟非牡丹之役，則我鄉父老猶是酣歌恆舞於婆娑之洋焉。天誘其衷，殷憂日至。析疆增吏，開山撫番，以立富強之基。沈葆楨締造之功，顧不偉歟！而惜乎吾鄉父老，猶以晏安為事，不能與時並進也。
　　袁聞柝，字警齋，江西樂平人。咸豐間，以辦鄉團有名，嗣隨左宗棠平浙入閩，洊保知府。同治八年，捐同知。十年，派至臺灣。十三年牡丹之役，欽差大臣沈葆楨命赴後山，察形勢，遂至卑南，招撫呂家望等社，率番酋陳安生至郡，犒以鹽布。自是生番多服。八月，葆楨奏請開山，分軍三路，以提督羅大春率北軍，總兵吳光亮率中軍，而聞柝率南軍。即募綏靖軍五百及土工三百，由南進。方是時，後山雖隸版圖，而路尚未闢。道卑南者，多自打鼓乘船，至琅𤩝，轉而東行。其遵陸者，則山徑險阻，瘴毒盛，野番伏莽射，非遇害即中疾，行者絕少。
　　當軍發之時，葆楨命以文祭於臺南山神曰：『昊穹伊始，群萌荒屯。聖哲闡繹，奠區辟渾。章趾亥步，隔漠絕濛。山川之氣，閼久乃通。我朝御宇，率土臣服。赤崁一島，版章攸屬。百有餘年，薰陶染沐。陬澨偏隅，聲明文物。臺陽之背，傀儡之東，野番所處，密林深叢。禽伏獸匿，風教未通。並生並育，納之帡幪。土牛有禁，豐碑穹窿。勿侵勿軼，安彼顓蒙。流水出谷，古花猶紅。牛刀羽織，獵罝魚筒。涵奄蕃衍，蠢蠢蟲蟲。不識不知，順帝之衷。如何東人，海中之國，敢背盟言，肆其毒螫。稱戈修矛，潛圖邊域。既戕我番，罔有安集。自牡丹灣，鄰卑南覓，死者含冤，生者累息。疆吏入告，帝心用恫；乃命使臣，持節瀛東。拯之水火，護其蒿蓬。廷諭一下，喁喁向風。稽顙轅門，薙髮輸忠。籲請設吏，以發瞶矇。自下淡水，暨卑南社，群峰刺天，大樗滿野。麋鹿攸居，鳥鳶不下。百數十里，古無通者。維彼番黎，踴躍芟夷。為我鄉道，千夫隨之。乃建一營，曰綏靖師；特命聞柝，率以東馳。左載鉏钁，右挾劍鈹。開辟險阻，削鏟厜㕒。五里一堠，十里一圻。毋使魑魅，阻途遏岐。毋使叢薄，踞熊宅羆。向為荒壤，崇朝九逵。俾我王化，靡遠或遺。敬維山神，公侯攸屬。柴燎之祭，群望咸集。幸相此舉，以成厥役。側聞疇昔，戮民干紀。私召詭徒，騰岩越鄙。顯違邦禁，隱匿奸宄。維神之怒，泄霧數里。噓噏瘴癘，踣崖顛趾。靈威昭融，遐邇仰止。今奉帝命，伐木刊山。上應氣運，下輯獠蠻。維神之聰，能燭厥端。壑勿集蠱，谷勿藏獾。吹嵐轉飆，泉清水瀾。俾我軍士，征途孔安。維神之祐，亦民之歡。於戲噫嘻！秦通巴蜀，誑以金牛。漢通邛筰，蒟醫是求。窮邊黷武，以為神羞。維我國家，普遍懷柔。一夫不獲，若納之溝。躋於壽宇，廓此遠猷。彼秦與漢，胡能與儔？虔具祝版，告之山陬。神其鑒臨，與國咸休！』
　　遂自赤山入雙溪以至內埔。道遇祖望力番社，擊退之，斬其土目。九月，踰崑崙坳。十月，抵諸也葛，出矸仔崙，以達後山。十一月，駐卑南。途次染病重，回郡就醫。光緒元年春三月，復赴卑南，任南路撫民理番同知。卑南初建，制度未備，寄治於綏靖營內。乃次第招撫卑南以北之番，自平地暨高山，歸化日眾。徠民開墾，給牛種，以拓巴壟衛大陂之野，來者漸集。廣設學堂，教番黎。大府嘉之，晉知府。二年，卸綏靖軍，調中路。隨總兵吳光亮討阿棉納納社，平之，賞戴花翎。四年，復帶綏靖軍駐卑南。五年，阿馬薩社亂，討之。五月，建南路廳署，遂建昭忠祠，祀後山死事諸人。七年五月，陞臺灣府。九年，調福寧府。十年五月，卒於任，年六十有三。聞柝富膽略，勇於任事；而在後山最久，故能締造經營，以敷王化。當開山之時，提督羅大春、總兵吳光亮均有功。
　　連橫曰：開山之役，為臺大事。而能聿觀厥成者，則沈葆楨創建之功，而聞柝、大春、光亮疏附之力也。吾聞聞柝所建之昭忠祠，今已荒廢；死事諸人，亦將湮沒。故附之於後：候補通判辦理營務處湯承、南路撫民理番同知余修梅、南路撫民理番同知鄧原成、南路撫民理番同知歐陽駿、招撫委員陳昌言、幫帶海防屯兵參將李得勝、代理臺東直隸州知州高垚、幫統後軍張吉祥、武功將軍酆炳南、振威將軍劉得勝。
　　劉銘傳，字省三，安徽合肥人也。少任俠，洪軍之役，湘鄉曾國藩奉詔辦團練，銘傳從之，歷有戰功。同治元年，李鴻章募淮勇，聞其名，以為管帶。自領銘軍，所向克捷，以功封一等男；事在清史。
　　光緒十年越南之役，法軍犯臺灣，勢危迫。詔任督辦臺灣事務大臣，旋授福建巡撫，授太子少保，加兵部尚書銜。夏五月，至臺北，趣籌戰守。臺為海中重地，安危繫東南，而軍政不整，餉械亦絀。未幾而法艦攻基隆，銘傳帥提督曹志忠、蘇得勝、章高元、鄧長安拒之。法軍大敗，陣斬中隊長三人，獲聯隊旗二。秋七月，法艦攻福州，入馬尾，燬船廠。防務大臣張佩綸不能戰，總督何璟亦驚走。詔大學士左宗棠治軍福建，銘傳乃得稍修軍備。兵備道劉璈駐臺南，亦能軍，故無兼顧患。然璈以加營務處，又恃才，頗不受節制。銘傳銜之。八月，法軍復攻基隆。銘傳督戰，砲彈萃至，殪數人，左右請退，曰：『人自尋彈，彈何能尋人？』眾聞之奮戰，士氣大振，法軍又敗去。已而諜報法艦別攻滬尾。滬尾為臺北要害，距城三十里，銘傳慮有失，則臺北不守；命撤軍。各提督力諫，不聽。唯留統領林朝棟駐獅球嶺。或議之，曰：『是惡知吾之深意也。』其後法艦三攻滬尾，皆受創去。宗棠以基隆失守，劾之。銘傳具疏辯。法軍據基隆，謀南下，輒為朝棟所扼。十一年春二月，別攻澎湖，據之。而是時清軍在越南疊勝，法人亦無久戰意，乃議和，撤兵去。
　　詔以銘傳駐臺灣籌辦善後。六月，奏曰：『竊法兵退讓澎湖，臣同前陝甘總督楊岳斌於本月十七日會奏在案。善後各事，急須次第舉辦，謹為我皇太后、皇上陳之：一、臺澎以設防為急務也。查全臺各海口，大甲以南至鳳山，沙線遼闊，兵船不能攏岸，遠隔四、五十里，近亦二、三十里，設防較易。而大甲以北，新竹一帶海口分歧，直至宜蘭，兵船可入，至遠不過三、五里。基隆、滬尾雖可停泊兵船，賴有山險，如有巨砲水雷，設防尚能為力。唯新竹沿海平沙，後壟、中港皆可出入三號兵船，地勢平衍，全恃兵力，頗難著手。然猶較勝於澎湖。臣派提督吳宏洛至該處察看情形，據稱地無草木，一片沙石，無土可取，面面受敵，甚難為力。唯港口以南，天然船塢，最宜停泊兵船。臣到臺一年，察看形勢，不獨為全臺之門戶，亦為南北洋之關鍵。欲守臺灣，必先守澎湖；欲保南北洋，亦必須保澎湖。如能澎、廈駐泊兵船，防務嚴密，敵船附近無可停泊，則不能飛越深入，不顧後路，此澎、廈辦防固為全臺之急，且非僅臺灣之急也。試就澎湖而論，若欲辦防，則須不惜重費，認真舉行。縱兵船一時難集，而陸兵不過三千，必須多購大砲，堅築砲臺，製辦水雷，屯積糧薪。計購砲築臺需費約在四、五十萬兩，須一、二年內方可告竣。若敷衍將就，不若不防。既節數營之餉，亦免臨事覆車之累。應請旨定奪。一、臺澎軍政急宜講求操練也。查臺灣軍務弛廢已久，湘淮各軍皆強弩之末，欲杜浮冒，挽回積習，非切實講求操練不可。近時各營多用後門槍砲，尤非勤習操練，不能施放。不識碼號，則不識遠近高低，槍出無準；是有利槍與無槍同。且不知折機磨擦，遇雨遇濕，上槍則損；重價購之，隨意棄之，尤為可慨。是練兵非僅臺灣急務，亦各省之急務。唯臺灣煙瘴之地，兵丁半多煙病，將貪兵猾，寬則怠玩不振、積弊難除，嚴則紛紛告假，去而之他，一時頗難整頓。現同沈應奎、陳鳴志商酌裁留營數，除鎮標練兵不計外，共擬留三十五營；臺南合澎湖十五營，臺北合宜蘭十五營，中路嘉義、彰化、新竹一帶擬派五營。論形勢則臺北為喫重，論地方則臺南為遼長，則再無可減之兵矣。一、全臺賦稅急宜清查也。查臺灣田產之美甲於天下，一歲兩熟。而淡水一縣每年額徵錢糧耗羨銀七百八十餘兩，正供官穀九千餘石。宜蘭並無錢糧。其餘縣分賦稅亦輕。計全臺所入關稅、釐金並鹽務每年可得銀一百零數萬兩。將來整頓鹽務，剔除各項中飽之資，每年可得一百二十萬兩。以臺、澎三十五營，每年需餉一百二十餘萬兩，尚有輪船經費，一切雜款，並須添設製造局，每年需餉約在一百四、五十萬兩。若能將各縣賦稅清查無遺，以臺灣之入款，供臺灣之所用，自可有餘無絀。唯清賦一事，要在官紳得力。臣不諳吏治，昧於理財，商諸沈應奎，辦理之法，議必先行清查戶口，次第舉行。恐須一、二年內方收實效。一、全臺生番急宜招撫也。查臺灣生番從前多在外山，因遭閩粵客民愈來愈眾，日侵月削，遁入內山，種類繁多。近亦耕稼為生，各有統屬，平居無事。而土匪、游勇每有百十成群，聚集於番民交界之處，搶劫居民，或侵佔生番田廬，騙其財物。一有爭端，輒起械鬥。奸民被殺，則訴於官，派兵勦辦；而生番被殺，冤無可訴，集眾復仇。仇怨日深，兩不安靖。若不及早設法招撫，使之歸化，將來番地日蹙，結怨甚多，鬱久必變，恐成陝甘回匪之禍。即以防務而論，防海又須防番，勢難兼顧，治理為難。若得生番全服，僅防外患，不憂內侮，既節防費，且可開山伐木，以裕餉源。夫設防、練兵、清賦三者，皆可及時舉辦，唯撫番不易，應俟三者辦成後，方能議行。其次如安設電報、修路造橋以通南北之氣，清理屯墾、開礦採木以興自然之利，亦為要務。臣智識庸愚，難勝艱鉅。禦敵既無方略，辦事又乏才能。每念時局之艱難，不能圖報於萬一，徬徨中夜，深自仄心。唯有竭其愚忱，努力盡職，勿敢稽延，以開廢弛之漸。管見所及，恭摺敬陳。』
　　既又奏請專駐臺灣，略曰：『臺灣為七省門戶，各國無不垂涎。每有釁端，咸思吞噬。前車可鑒，來軫方遒。所有設防、練兵、清賦、撫番數大端，均須次第整頓。臣曾平居私念，以臺地孤懸海外，土沃產饒，宜使臺地之財，足供臺地之用，而後可以處常，可以處變。此次蒞臺經年，訪求利弊，深見實有可為，甚惜從前因循之誤。固知補救未晚，而時會迫切，勢不能不併日經營。況臣才質庸愚，恐難勝任。重以閩疆公事繁多，而又遠涉重洋，顧此失彼。與其貽誤於後，曷若陳情於前。再四思維，唯有乘此未接撫篆之時，准開福建巡撫本缺，俾得專辦臺灣事務，庶幾勉效寸長，或可無致隕越。』詔以楊昌濬兼署福建巡撫，而銘傳遂得專駐矣。
　　先是同治十三年，欽差大臣沈葆楨奏請臺灣建省，廷議不從。至是宗棠復言。九月，詔設臺灣省，以福建巡撫為臺灣巡撫，兼理學政。廷議以臺灣新創，百事待舉，非有文武兼備之臣，不足以資治理。詔以銘傳為巡撫。十二年夏四月就任。乃偕福建總督楊昌濬奏議改設行省事宜，當以理財為要；語在度支志。前貴州布政使沈應奎以罪褫職，永不敘用，銘傳諗其才，奏請破格。不許。復力舉，乃以為臺灣布政使。應奎工心計，樂輔助，臺灣財政因之日進。銘傳既奏陳四事，次第舉行。定建省會於東大墩；以府治初闢，諸未設備，乃暫駐臺北。臺灣前用班兵，皆調自福建，久而積弊。光緒元年，沈葆楨奏請裁撤，新募勇營。不從。唯鎮標僅置練勇。及法軍之役，銘傳自率淮軍十營來臺，頗奏膚功。至是用之，僅存三十五營，以當防備。設總營務處於臺北，隸巡撫，以候補道盧本揚任總辦；而臺灣軍政一新。然臺為海中孤島，防務維艱，乃聘德人為工師，建基隆、淡水、安平、打鼓各砲臺，或改修之。購置巨砲，計費六十四萬餘兩。又設軍械機器局於臺北，以記名提督劉朝幹為總辦；並設火藥局、水雷局，以籌自製。蓋臺在海外，當恃航運，一有戰事，往來遏絕，非是不足以自給也。五月，奏請清賦。六月，設清賦局於南北兩府，以布政使轄之。縣置分局。而各廳員多以欲辦清賦，當先查戶，方足以清其本。通飭各屬，限兩月報竣。既成，據以清賦。計田以甲，從舊例也。每甲當十一畝；語在田賦志。是時蜚語流布，劣紳土豪陰事阻繞，而彰化知縣李嘉棠貪墨，又奉行不謹，縣民施九緞糾眾以抗，各地亦蠢蠢欲動。銘傳檄棟軍統領林朝棟平之，而清賦亦以十四年告竣，驟增四十九萬餘兩。初，葆楨在臺，曾辦撫番開墾，至是乃擴大之，設撫墾局，奏簡在籍紳士林維源為總辦。設番學堂，布隘勇制，以勵番政。其不從者，移師討之。朝棟伐東勢角之番，屯兵罩蘭，以脅蘇魯、馬臘邦二社。不從。五月進攻，又不利。十二年秋七月，銘傳自往平之，餘番亦先後歸服。當其時百事俱舉，而南北遼遠，內外阻隔，乃籌行郵傳，增電線，築鐵路。又派革職道張鴻祿、候補知府李彤恩考察南洋商務，設招商局於新嘉坡。購駕時、斯美兩輪船，以航行香滬，遠至新嘉坡、西貢、呂宋等埠。臺灣貿易為之大進。十三年，兵備道陳鳴志、鎮海後軍副將張兆連稟請開山，從之。自彰化之集集以至水尾，新設臺東、埔裏社兩廳。置腦務、煤務兩局，由官辦之。興殖產，勸工商，鑄新幣，行保甲，以謀長治之策。創西學堂於臺北，以教俊士。銘傳既兼理學政，十五年蒞南歲試，或言其不文，及榜發，多一時之秀。是年檄棟軍築省城；基隆鐵路亦將達新竹，而政府頗多掣肘，士論又譏其過激。銘傳知不可為，十六年冬十月，奏請開缺，令布政使沈應奎護理。十七年春三月，以邵友濂為巡撫，而百事俱廢矣。銘傳既告病歸家，遂不出。甲午之役，清廷欲起為領兵大臣，辭。及聞割臺，李鴻章以書慰之。二十二年冬十一月二十七日，薨於里第，年五十有九。清廷軫悼。追贈太子太保，謚壯肅，准建專祠。
　　連橫曰：臺灣三百年間，吏才不少；而能立長治之策者，厥維兩人：曰陳參軍永華，曰劉巡撫銘傳，是皆有大勳勞於國家者也。永華以王佐之才，當艱危之局，其行事若諸葛武侯；而銘傳則管、商之流亞也。顧不獲成其志，中道以去，此則臺人之不幸。然溯其功業，足與臺灣不朽矣。
　　劉璈字蘭洲，湖南嶽陽人，以附生從軍。大學士左宗棠治師西域，辟為記室，參贊戎機，指揮羽檄，意氣甚豪。及平，以功薦道員。光緒七年，分巡臺灣。時方議建省，歲以巡撫視臺。璈至，多所擘畫；以彰化居南北之中，議移兵備道於此，置同知，駐副將，改知縣於鹿港。大肚以北，大甲以南，周數百里，田疇寬敞，水環山抱，可作都會。建城築署之費，應由臺、鳳、嘉、彰合資襄助。而巡撫岑毓英亦擇地東大墩之麓，籌造省垣，尚未行也。璈勇於任事，不避艱鉅，整飭吏治，振作文風。又以臺南為首善之區，街衢湫隘，疾疫叢生，欲闢大道、開運河，引水入城，以行舟楫。郡人不從，乃僅築溝渠，宣積穢；以鎮海營兵填造安平之路。郡中大火，燬商廛數十，烈焰漲天，眾莫敢邇。璈聞警，短衣縛蔥，躍登屋上，麾兵柝屋，遏火路。郡人感之。法事起，毓英治軍廣西，璈上書，請助黑旗以撓法兵。且謂『今日之事，鮮不韙戰而誹和。抑知和戰皆係一理。事決於和，不能不先決於戰；蓋能戰而後能和。為越南計，為中國計，是在和緩而戰急。然必外主乎和之名，內助其戰之實。慎戰於始，庶能緩和於終。』毓英嘉之，其後遂撫劉永福而用之。
　　中法既戰，沿海戒嚴。璈駐臺南，協士民，籌戰守，辦團練，討軍費。而臺灣孤立海外，延袤千里，守兵僅有一萬六千五百名，不敷布置。璈分為五路，自統一軍，有事相策應。稟請總督駐臺，居中調度；不從。又請奏簡知兵大員督辦，以一事權。於是命署福建陸路提督孫開華率所部駐臺北。十年春三月，法艦窺臺灣。四月，璈又上書督撫，略曰：『臺灣本有為之地，為之亦非無把握，端賴有治人、有治法、又有治權，則事可得為，地方亦可制治。然其事之可為而不得為，有非鎮道所能為者，沈文肅公已言之矣。臺灣防務不外山海，平時則山煩於海，有警則海重於山。然必先整山防，海防始有憑藉。否則內外交訌，防務更難措手。此山海所宜並籌也。議者以臺灣自辦開山撫番，十餘年來，傷人逾萬，糜餉數百萬，迄無成效，以致奏請停辦，意在節流。是不推究於辦理之非人，又非其法，而徒謂開撫之無益，是未知臺事之底細爾。夫事在人為，為果得人，不特山前已闢地方可期整頓，即山後、山中似闢非闢、未闢各區，墾務、礦務、材木、水利等項，皆利源所賴。若開辦得法，農、工、番、漁皆足寓兵，且足籌餉。餉藉兵力而源以開，兵藉操作而用愈活。始費雖鉅，不十年間，定可次第收回。十年以後之利，正自無窮。所謂始難而終易也。此則因利而利、以臺治臺之大略。然必豫籌於平日，乃能應用於臨時，固非欲速見小，所能為功；尤非偏持遙制，所能濟事。如再故事奉行，回護前失，狃於近似，渾忘遠謀，勢必仍舊倉皇，兵餉兩蹙。萬一臺灣為彼所襲，地大物溥，取多用宏，凡我所欲為而不得者，彼皆為所得為，則南北洋務將無安枕之日，是誤臺即誤國矣，由辦之不早辦也。臺澎四面皆海，周圍三千餘里，無險可扼，隨處可登。備禦之法，較各邊省尤難。今籌防派分五路，因地制宜。如專歸道統最當衝要之南路，又楊署鎮在元所統中路，張副將兆連所統後路，新舊營勇，皆經職道挑選，訓練緊嚴；及另備活營，章提督高元所統淮軍，楊提督金龍所帶湘軍，皆屬器精兵銳，能戰能守。兼以水陸團練，認真操演，虛實互用，三路陸防固己可恃。如能得前路、北路一律整齊，則不患臺防之不振，而患海面之不周。兵船既少，又乏水雷砲艦，以備抵禦。如臺南郡城偪近海隅，淺露平脆，不足當衝。而安平、旗後、基隆、滬尾各砲臺亦如之。倘敵人以堅艦聚泊港外，專以巨砲擊我城臺，一無抵制；是彼則不戰而勝，特逞所長；而我則戰守兩窮，莫掩所短。經歷陳請，亦鮮良方。故前詳不求角力於海中，祗求制勝於陸上，則以陸防之權固操自我也。夫權在我，則敵由我制。五路防軍雖分猶合，運用皆可自如。特恐我權不一，是我先為我制，何能制敵？此又陸防之難者。蓋以遠隔重洋，事事扞格。職道鑒前慮後，曾以權緩急、決疑難、定刑賞三大端，斷非專閫節制不可，詳墾奏請簡派知兵大員渡臺督辦，實為安危第一要著。而憲示以督辦非外省所得擅請，仍飭職道勉為其難，敢不祇遵。然難果得為，勉尚有濟；勉為不得為，亦終難。義在致身，他復何恤？唯有盡其心力所能至，以仰答君恩憲德於萬一爾。』
　　五月，防務大臣劉銘傳至，經理臺北，而以臺南委璈。當是時軍務倥傯，需餉孔亟，道府兩庫存銀百五十萬兩，銘傳命撥五十萬，不從。又以兵備道加營務處，例得上奏，頗不受節制。銘傳啣之。六月，法艦攻基隆敗，再攻復敗，士氣大振。銘傳忽撤兵失地，璈揭其短，且言李彤恩矇蔽之罪。宗棠據以入告，嚴旨譴責，褫彤恩職。銘傳愈恨之。九月十五日，法國水師提督孤拔下令封港，一時航運遏絕。璈以其違犯萬國公法，晤商各領事，請干涉。各領事以事關重大，須待國命。乃密上封章，懇沿海各省督撫代奏；語在外交志。基隆既失，澎湖亦陷，璈自劾。疊請南北洋派艦援臺，不至。十一年春二月，孤拔泊安平，介英領事請兵備道會見。璈欲往，左右諫曰：『法人狡，往將不利。』璈曰：『不往，謂我怯也。咄！乃公豈畏死哉！』至安平，戒砲臺守將曰：『有警，即開砲擊，勿以余在不中也。』孤拔相見甚歡，置酒饗，語及軍事。璈曰：『今日之見，為友誼也；請毋及其他。』孤拔曰：『以臺南城池之小，兵力之弱，將何以戰？璈曰：『誠然。然城，土也；兵，紙也；而民心，鐵也。』孤拔默然。盡醉而歸。法艦亦去，而臺南得以無害。和議既成，詔以銘傳為臺灣巡撫，經理善後。
　　四月，銘傳奏言：『包辦洋藥、釐金董事陳郁堂吞匿鹿港等口釐金四萬六千餘兩，疊經札提來轅訊究，竟敢抗延不到。臺灣道劉璈有督辦稅釐之責，當上年秋冬餉項支絀之時，應如何籌畫，以備接濟，顧持危局。事前既不查察，事後又不追還，顯係通同作弊。已由臣檄令撤任。』既又劾璈十八款，語多不實。奉旨革職，籍沒家產。命刑部尚書錫珍、江蘇巡撫衛榮光到臺查辦。六月，奏請擬斬監候，改流黑龍江。士論冤之。將軍穆圖善聞其才，延為幕客。居數年，將為請還，而璈竟病死。當璈宦臺時，著巡臺退思錄三卷，銘傳奏毀其版。後余乃得之，獲諗所言。
　　初，璈議移巡道於彰化，而臺北知府林達泉謂當移臺北，著全臺形勢論一篇。論曰：『全臺形勢，翼蔽東南，幅員綿邈。以目前而論，臺灣為府治所在，鎮道建節，實為扼要之區。然統全局而籌之，臺灣地處下游，如人居於矮屋之中，不能昂頭四顧，是未若臺北之地據上游，控制全局，猗角福建，尤有振衣千仞、濯足萬里之概也。夫省郡輻輳之區，必據山水交會之勝。臺灣逼近海濱，地勢卑薄，北有蔦松溪，南有二層行溪，源短流弱，驟盈驟涸。而臺北則平原沃壤，周迴數百里，實為天府之域。其山則有三貂嶺、大坪林，開列如障，迤邐而來；又有觀音、大屯二山，雄峙水口，以為拱護。其水則有二甲九、三角湧、水返腳三溪，源遠流長，百有餘里，均匯於艋舺，乃由關渡出滬尾以入於海。全臺之水皆不匯，而三溪獨匯。全臺之溪皆不通舟楫，而三溪獨通。此山水之勝一也。昔晉人謀去故絳，韓獻子以郇瑕氏土薄水淺，其惡易覯，民有沈溺重腿之疾，不如新田，土厚水深，有汾澮以流其惡。晉侯從之。今臺灣府治地既斥鹵，泉尤不潔。而臺北則有三溪洪流，蕩滌污垢，且泉脈甘美，飲之舒泰。此水泉之勝二也。臺南所產，以糖為巨；而臺北則菁華所萃，米、茶、油、煤、硫磺、樟腦、靛青、木料等產，每年二、三百萬金，故富庶甲於全臺。此物產之勝三也。全臺通商口岸，南有安平、旗後；而安平自夏徂秋，風起水湧。從前安瀾、大雅兩輪船，皆以是而擱淺毀壤；旗後則內港漸淤，近議用機開挖，聞亦未易疏通。是臺南兩口一險一淤，通商實無大益；若臺北則基隆潮漲潮退，均可碇泊；滬尾潮漲之時，巨舟可入。故全臺通商在臺北者恆十之七、八，而在臺南者祗二、三。此口岸之勝四也。且基隆、滬尾皆與福州對渡，水程不過六更，朝發夕至，又無橫洋之險。若福州至安平，必歷黑水溝，過澎湖。不唯遠倍臺北，險亦倍之。此又遠近安危之迥異，其勝五也。夫臺北與福州地勢既近，呼應極靈。督撫在省調度，左提右挈，萬一臺疆有事，內地師船可以逕渡。即內地有事，臺北亦可策應。此又兩地相為表裏，其勝六也。夫就臺論臺，臺北之勝於臺南者四；就閩論臺，臺北之勝於臺南者亦二。竊意臺北經營措置，少則五年，多則十載。臺灣巡道當移駐臺北；不唯風氣日闢，勢不能遏，抑亦形勢扼要，理有固然也。』達泉，廣東大埔人，字海岩，前任淡水同知。光緒五年陞臺北府，有循政。又著治臺三策，語多不載。
　　連橫曰：法人之役，劉銘傳治軍臺北，而劉璈駐南，皆有經國之才。使璈不以罪去，輔佐巡撫，以經理臺疆，南北俱舉，必有可觀。而銘傳竟不能容之。非才之難，而所以用之者實難，有以哉！
　　林平侯，名安邦，號石潭，以字行。籍龍溪。父應寅來臺，居淡水之新莊，設帳授徒。平侯年十六，省父，傭於米商鄭谷家。性純謹習勞，谷信之，數年積資數百；谷復。假以千金，命自經紀。平侯善書算，操其奇贏，獲利厚。谷年老將歸，平侯奉母利以還不受，為置產芎蕉腳莊，歲收租息以餽之。已而與竹塹林紹賢合辦全臺鹽務，復置帆船，運貨物，往販南北洋，擁資數十萬。年四十，納粟為同知，分發廣西，署潯州通判，攝來賓縣。嗣調桂林同知，署柳州府。有幹才，大府重之。嘉慶十九年，大學士蔣攸銛督兩粵，有短平侯者，密揭其私。比謁，指陳政事，悉中肖綮，攸銛嘉之。尋引疾歸。
　　當是時，淡水閩、粵械鬥，漳、泉又鬥，蔓延數百村落。平侯出而解之。而新莊地當衝要，每為兩族所爭，乃遷大嵙崁，建廈屋，築崇墉，盡力農功，啟田鑿圳，歲入穀數萬石。已復開拓淡水之野，遠及噶瑪蘭，所入益多。遂闢三貂嶺，以通淡、蘭孔道。平侯既富，念故鄉族人貧苦，倣范仲淹義莊之法，置良田數百甲，為教養費。復捐學租，倡修淡水文廟及東海書院。道光十二年，嘉義張丙起事，官軍伐之；平侯助餉二萬兩，加道銜。子五人：長國棟早世，次國仁、國華、國英、國芳。仁、英皆收養，而華、芳有名。
　　國華，字樞北，英偉有父風；平侯既老，以家事委之。性孝友，旦夕侍左右，飲食起居，躬任其役。每被譴，跪而受命。國芳字小潭，平侯愛之。少好技擊，及長，折節讀書。聞廈門呂世宜之名，具禮聘，以師事之。平侯卒後，國華仍居大嵙崁，而地近內山，土番盱睢，裸體出入。咸豐三年，卜居枋橋，起邸宅，園林之盛冠北臺，遇名士悉羅致之。兄弟友愛，共產同居，號曰本源。當是時淡水之地尚多未闢，番界尤腴，國華募佃墾之，引水溉。歲入十數萬石。七年，國華卒。越二年，漳泉復鬥，禍尤烈。國芳首辦鄉團，築城樓，募勇士數百人，備攻守。每戰，親自登陴，援桴策勵，賞有功而恤死者，故人爭效命。越十年和，建迪毅堂於枋橋，祀陣沒，至今猶存。國華有子三：維讓、維源、維德。而國芳無子，以維源嗣之。
　　維讓，字巽甫，咸豐九年，欽賜舉人。與維源俱學於廈門陳南金。及國芳卒，歸臺，共理家政。同治元年，彰化戴潮春起事，新莊楊貢、桃園楊德源等謀應之。德源固桃澗堡總理，以事被革。會盟結黨，劫富戶。維讓兄弟患之，謀於葉春。春字靜甫，江西人，宦遊臺灣，國芳客之。乃授計於桃園紳耆，許以復充總理，即請新莊縣丞先給木戳。德源大喜，置酒宴客。春命壯士夜殺之，懸首枋橋西門。其黨聞之皆散，貢亦被誅，地方以安。已而兵備道丁曰健自省渡臺，至艋舺，規彰化，維讓助餉二萬兩。事平，以功授三品銜。
　　初，漳泉械鬥，歷年不息。及成，猶不通慶弔。維讓憂之，以其妹妻晉江舉人莊正。正字養齋，名下士也。至是來臺，與維讓兄弟合設大觀社，集兩族之士而會之，月課詩文，給膏火。自是往來無猜。維讓性倜儻，好士，租穀出入，悉任管事。而維源儉樸，巨細必經，唯結交官府。光緒二年，巡撫丁日昌視臺，邀維讓至郡。維讓病，不能行，維源往焉。日昌語之曰：『方今海防重大，財政支絀，子為臺灣富戶，亦當稍報國家。』維源乃捐銀五十萬兩。其母鍾氏以晉、豫之災，捐振二萬兩。奉旨嘉獎，追贈三代一品，賜「尚義可風」之匾。已而維讓生母鄭氏亦以山西之振，自捐二十萬兩，賜「積善餘慶」之匾。維讓兩子：長爾昌，字介眉；次爾康，字鏡颿。爾康生三子：長熊徵、次熊祥、熊光。
　　維源，字時甫，納資為內閣中書。光緒五年，臺北建城，督辦城工。事竣，授四品卿銜。法人之役，兵備道劉璈駐南治軍，而餉絀，議借百萬兩，不許。璈多方勸譬，乃借二十萬，去之廈門。越年和成，巡撫劉銘傳邀其歸，禮之，遂捐五十萬，以為善後經費。授內閣侍讀，遷太常寺少卿。十二年四月，銘傳奏辦撫墾，以維源為幫辦。當是時銘傳方勵行番政，大拓地利；而維源亦墾田愈廣，歲收租穀二十餘萬石。十七年，以清賦功，晉太僕寺正卿。二十一年五月，臺人自立民主國，設議院，舉為議長。不就，遂居廈門。維源有五子：次爾嘉，字叔臧；次祖壽、柏壽、松壽。
　　連橫曰：枋橋林氏，為臺巨富。而維源又善守之，故能席豐履厚，以至於今。抑吾聞之故老，林氏世有賢婦。國華之妻既以捐資助振，受錫九重；而爾康之陳婦氏，侯官人，內閣學士寶琛之妹也。明詩習禮，守節撫孤。前年福建籌辦師範學堂，費無所出，陳氏捐款二十萬。而廈門女子師範學堂亦請為之長。則其造士育才，有功庠序，尤足多焉。昔巴寡婦清以財助國，為世所欽，始皇築臺禮之。若陳氏之處世慈祥，齊家穆棣，誠可追蹤前美，而彤管揚芳也矣。
