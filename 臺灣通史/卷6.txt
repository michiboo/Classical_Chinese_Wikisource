　　連橫曰：臺灣為荒服之地，中古未入版圖。草衣木食之民，自生自養，老死不相往來，固不知所謂政治也。及隋、唐之際，避遯之民，群聚澎湖，推年大者為長，畋漁為業，牧羊山谷間，各贍其食，毋相憑陵，故無訟獄之事，又不需所謂政治也。蒙古倔起，威震南邦，澎湖亦為所略。至元中，設巡檢司，隸同安。澎湖之置吏始於此。然是時居人不及二千，且僻遠不易治，尋廢其官，而元亦遁歸蒙古。明初，天下未平，無業之民，相為嘯聚，侵掠閩、粵。洪武五年，信國公湯和經略海上，而墟其地。自是澎湖遂為海寇巢窟。嘉靖四十二年，都督俞大猷討林道乾，留師駐防，仍設巡檢司；已復裁之，而澎湖遂為荷蘭所略。荷人既據澎湖，復入臺灣，築城戍兵，布教撫番，設知事以治之，隸爪哇總督之下。西班牙亦據淡水，墾土殖民，以相抗衡。而臺灣遂為二國所分矣。當是時，延平郡王奮起金、廈，經略中原，以光復舊業。金陵敗後，窮蹙兩島，乃議取臺灣。一鼓而下，荷人降伏，送之歸國，而臺灣復始為我族有也。夫臺灣固我族開闢之土，延平既至，析疆行政，撫育元元，而我顛沛流離之民，乃得憑藉威靈，安生樂業，此天之默相黃冑，而故留此海外乾坤，以存明朔也。
　　初，延平開府思明，軍國大事，一日萬幾。分所部為七十二鎮，令六官理國務，一時人才薈萃，庶績咸熙。凡所便宜封拜，輒朝服北向，望永曆帝座疏而焚之。克臺之歲，改臺灣為東都，置承天府，以楊朝棟為府尹，祝敬為天興知縣，莊之列為萬年知縣，設安撫司於澎湖。是為地方之制。又以周全斌總督承天府南北諸路，任官撫番，分管社事。綱紀振飭，制度修明，泱泱乎大國之風也。延平立法嚴，而愛民如子，勸之以忠，勵之以勇，使之以義，綏之以和。閩、粵之民，聞風而至，拓地遠及兩鄙。臺灣之人，以是大集。永曆十六年，子經立。十八年，以諮議參軍陳永華為勇衛，軍國大事悉任之。永華為政儒雅，與民休息。改東都為東寧，天興、萬年為二州。二十年，聖廟成。三月，以永華為學院，葉亨為國子助教，教之、養之。臺人自是始興學。三十四年，永華卒。翌年，經薨，克塽幼，不能治國，以至於亡。
　　康熙二十二年，清人得臺灣，議棄其地。靖海將軍施琅疏陳不可，乃設府一、縣三，隸福建。六十年，以朱一貴之變，特命巡視臺灣滿漢御史各一員，監察行政。時漳浦藍鼎元從軍在臺，以北路地方遼闊，治理失宜，議於半線增建一縣，其言甚切。雍正元年，乃劃虎尾溪以北，設彰化縣及淡防同知，領地至蛤仔難，而墾者亦日至焉。當是時，土地初闢，橫絕大海，往來多險，仕宦憚之。康熙三十年，詔曰：『臺灣各官，自道員以下，教職以上，俱照廣西南寧等府之例，將品級相當現任官員內，揀選調補，三年俸滿即陞。如無品級相當堪調之員，仍歸部選。著為令。』雍正七年，議准臺灣道、府、同知、通判、知縣到任二年，令該督撫於閩省內地揀選賢能之員，乘北風之時，令其到臺，與舊員協辦。半年之後，令舊員乘夏月南風之便，回至內地補用。政績優著者准加級，稱職者准加一級，以示鼓勵。十二年，總督郝玉麟奏准，調臺官員，年逾四十無子，准其挈眷赴任。
　　夫臺灣既為海疆重地，而官吏俸祿甚輕。舊制：分巡道年六十二兩四分四釐，知府同祿，臺防同知四十二兩五錢五分六釐，知縣二十七兩四錢九分，縣丞二十四兩三錢二釐，巡檢十九兩五錢二分，實不足以資衣食。乾隆八年，奉旨增加養廉。於是分巡道一千六百兩，知府同祿，臺防同知五百兩，臺灣知縣一千兩，他縣八百兩，縣丞、巡檢各四十兩。然貪婪之吏，以宦為賈，舞弄文墨，剝民肌膏。三年報罷，滿載而歸。而臺灣府、縣之缺，遂為巧佞所爭矣。
　　嘉慶十五年，設噶瑪蘭廳，自是頗多增置，而人民亦有二百數十萬，蓋已拓地至臺東矣。牡丹之役既平，同治十三年十一月，欽差大臣沈葆楨奏請移福建巡撫於臺灣，略曰：『臺灣洋務稍鬆，即善後不容稍緩。唯此次之善後，與往時不同。臺灣之所謂善後者，即臺灣之所謂創始也。顧善後難，以創始為善後則尤難。臣等曩為海防孔亟，一面撫番，一面開路，以絕彼族覬覦之心，以消目前肘腋之患，固未遑為經久之謀。數月以來，南北諸路，縋幽鑿險，斬棘披荊，雖各著成效，卑南、奇萊各處，雖分列軍屯，祗有端倪，尚無綱紀。若不悉心籌畫，詳定規模，路非不已開也，謂一開之不復塞則不敢知，番非不已撫也，謂一撫之不復疑則不敢必。何也？臺地延袤千百餘里，官吏所治祗海濱平原三分之一，餘皆番社爾。國家養育番黎，但令薄輸土貢，永禁侵凌，意至厚也。而奸民積匪，久已越界潛蹤，驅番佔地，而成巢窟；則有官未開而民先開者。入山既深，人跡罕到，野番穴處，涵育孳生；則有番已開而民未開者。疊巘外包，平埔中擴，鹿豕游竄，草木蒙茸，地廣番稀，棄而弗處；則有民未開而番亦未開者。是但言開山，而山之不同已若此。生番種類數十，大概有三：牡丹等社恃其悍暴，劫殺為生，愍不畏死，若是曰凶番；卑南埔裏一帶，居近漢民，略通人性，若是者曰良番；臺北斗史等社，雕題鯨面，向不外通，屯聚無常，種落難悉，獵人如獸，雖社番亦懼之，若是者曰王字番。是但言撫番，而番之不同又若此。夫欲開山而不先撫番，則開山無從下手。欲撫番而不先開山，則撫番仍屬空談。今欲開山，則曰屯兵衛，曰刊林木，曰焚草萊，曰通水道，曰定壤則，曰招墾戶，曰給牛種，曰立村堡，曰設隘碉，曰致工商，曰設官吏，曰建城郭，曰置郵驛，曰建廨署。此數者孰非開山之後必須遞設者？今欲撫番，則曰設土目，曰查番戶，曰定番業，曰通語言，曰禁仇殺，曰教耕稼，曰修道塗，曰給茶鹽，曰易冠服，曰設番學，曰變風俗。此數者又孰非撫番之時必須並行者？雖然，此第言後山，其繁重已若此。前山之入版圖也，百有餘年，一切規制，何嘗具備？就目前之積弊而論，班兵之惰窳也，蠹吏之盤踞也，土匪之橫恣也，民俗之蹈淫也，海防陸守之俱虛也，械鬥紮厝之迭見也；學術之不明，庠序以容豪猾；禁令之不守，煙賭以為饔飧。官斯土也，非無振作有為正已率屬之員，始苦於事權之牽制，繼苦於毀譽之混淆，救過不遑，計功何自？使不力加整頓，一洗浮澆，但以目下山前之規模，推而為山後之風氣，雖多一新闢之區，適多一藏奸之藪。臣等竊以為未可也。嘗綜前後山之幅員計之，可建郡者三，可建縣者十，固非一府所能轄。欲別建一省，又苦器局之未成。而閩省向需臺米接濟，臺餉向由省城轉輸，彼此相依，不能離而為二。環海口岸，處處宜防，洋族教堂，漸漸分佈。居民向有漳籍、泉籍、粵籍之分，番族又有生番、熟番、屯番之異。氣類既殊，撫馭匪易。況以創始之事，為善後之謀，徒靜鎮之非宜，欲循例而無自。使臣持節，可暫而不可常。欲責效於崇朝，兵民有五日京兆之見。倘逾時而久駐，文武有兩姑為婦之難。臣等再四思維，宜仿江蘇巡撫分駐蘇州之例，移福建巡撫駐臺，而後一舉而數善備。何以言之？重洋遠隔，文報稽遲，率意逕行，又嫌專擅。駐巡撫則有事可以立斷，其便一。鎮治兵，道治民，本兩相輔，轉兩相妨。職分不相統攝，意見不免參差。上各有所疑，下各有所恃，不賢者以為推卸地步，其賢者亦時時存形跡於其間。駐巡撫則統屬文武，權歸一尊，鎮道不敢不各修其職，其便二。鎮道有節制文武之責，而無遴選武文之權。文官之貪廉，武弁之勇怯，督撫所聞，與鎮道所見，時或互異。駐臺則不待採訪，而耳目能周，黜陟可以立定，其便三。城社之巨姦，民間之冤抑，睹聞親切，法令易行，公道速伸，人心帖服，其便四。臺民煙癮本多，臺兵為甚；海疆官制久壞，臺兵為尤。良以弁兵由督、撫、提標抽取而來，各有恃其本帥之心。鎮將設法羈縻，祗求其不生意外之事。是以比戶窩賭，如賈之於市，農之於田。有巡撫則考察無所瞻循，訓練乃有實際，其便五。福建地瘠民貧，州縣率多虧累，恆視臺地為調濟之區。不肖者骫法取盈，往往不免。有巡撫以臨之，貪黷之風，得以漸戢，其便六。向來臺員不得志於鎮道，及其內渡，每造蜚語中傷之，鎮道或時為所挾。有巡撫則此技悉窮，其便七。臺民游惰可惡，而戇直實可憐。所以常聞蠢動者，始由官以吏役為爪牙，吏役以人民為魚肉，繼則人民以官吏為仇讎，詞訟不清，而械鬥紮厝之端起。奸宄得志，而豎旗聚眾之勢成。有巡撫則能豫拔亂本而塞禍源，其便八。況開山伊始，地勢殊異，成法難拘，可以因心裁酌，其便九。新建郡邑，驟立營堡，無地不需人才，丞倅將領，可以隨時札調，其便十。設官分邑，有宜遠久者，有屬權宜者，隨時增革，不至廩食之虛縻，其便十有一。開煤煉鐵，有第資民力者，有宜參用洋機者，就近察勘，可以擇地而興利，其便十有二。夫以臺地向稱饒沃，久為他族所垂涎。今雖外患暫平，旁人仍耽耽相視，未雨綢繆之計，正在斯時。而山前山後，其當變革者，其當創建者，非數十年不能成功。而化番為民，尤當漸積優柔，不能渾然無間。與其苟且倉皇，徒滋流弊，不如先得一主持大局者，事事得以綱舉目張，為我國家億萬年之計。況年來洋務日密，偏重東南；而臺灣孤懸海外，七省以為門戶，關係非輕。欲固地險，在得民心；欲得民心，先修吏治營制。而整理吏治營制之權，操於督撫。總督兼轄浙江，移駐不如巡撫之便。臣等明知地屬封疆，事關更制，非部民屬吏所應越陳；而夙夜深思，為臺民計，為閩省計，為沿海籌防計，有不得不出於此者。敢不據實上聞，以為萏蕘之獻。』旨下福建督撫議奏。總督李鶴年、巡撫王凱泰奏言：『福、臺關聯甚巨，彼此相依，未可遽分為二。請以福建巡撫冬春駐臺，夏秋駐省。』詔可。於是葆楨奏建臺北府，改淡防廳為新竹，噶瑪蘭廳為宜蘭，新設恆春、淡水兩縣，置臺東、基隆兩廳，而移北路撫民理番同知於埔裏社，改為中路。大事更張，以革新吏治。營制亦稍整飭，而臺灣之規模漸大矣。
　　光緒二年六月，江南道御史林拱樞奏言：『琅𤩝之役，沈葆楨暫任其事，議移巡撫駐紮臺灣，俾善其後。以現在情形而論，區處臺灣，非善後之謀，實創始之事。』十二月，刑部左侍郎袁葆恆亦奏言：『臺灣之地，雖僻海濱，而物產豐富，各國垂涎。倘為外人盤踞，則南北洋各處，出沒窺伺，防不勝防。加以民番雜處，區畫尤難，非專駐大臣，鎮以重兵，舉其地之民風、吏治、營制、鄉團，事事實力整頓，洽以德意，孚以威信，未易為功。查直隸、四川、甘肅各省，皆以總督兼辦巡撫。可否改福建巡撫為臺灣巡撫，常川駐守，經理全臺。其福建全省事宜，專歸總督辦理。事任各有攸司，責成即有所屬，似於臺灣目前情形，不無裨益。』而巡撫丁日昌亦以分駐兩地，往來不便，奏請簡駐重臣，督辦數年，而後建省。部議不可。
　　七年春，巡撫岑毓英巡視臺灣。以臺灣孤懸海外，幅員遼闊，籌備防務，必須南北聲氣相通，方易措手。查彰化縣治居南北之中，應將臺灣道、府二缺，權其輕重難易，移一於此，俾可居中控制。兵備道劉璈以彰化之下橋仔頭莊可為都會之地，議移道缺；而以埔裏社之中路同知為臺灣直隸州，與巡道北路副將均移於此。劃大肚、八卦兩山之地，歸州管轄。移彰化縣於鹿港，改為州屬，而貓霧巡檢為州吏目，南投縣丞為州判，駐埔裏社。分鳳山縣學官一員為州學正。改臺灣府為臺南府，專轄臺、鳳、嘉、恆四縣，以與臺北對立。毓英以為可。將入奏，會越南事起，視師廣東，臺灣亦戒嚴，詔以直隸陸路提督劉銘傳駐臺治軍。及平，以銘傳為福建巡撫。十一年五月，奏請專駐臺灣，辦理要政，又陳設防、練兵、清賦、撫番四事。七月，欽差大臣左宗棠奏言：『今日之事勢，以海防為要圖；而閩省之籌防，以臺灣為重地。臺雖設有鎮、道，一切政事，必稟承督，重洋懸隔，文報往來，平時且不免稽遲，有事則更虞梗塞。如前次法人之變，海道不通，諸多阻礙，其已事也。臣查同、光之交，前辦理臺防大臣沈葆楨躬歷全臺，深維利害，曾有移駐巡撫十二便之疏，比經吏部議准在案。嗣與督臣李鶴年、巡撫王凱泰仍以巡撫兼顧兩地覆奏。光緒二年，侍郎袁葆恆請將福建巡撫改為臺灣巡撫，其福建全省事宜，專歸總督辦理。部議以沈葆楨原奏，臺灣別建一省，苦於器局未成，彼此相依，不能離而為二，未克奉旨允行。厥後撫臣丁日昌以冬春駐臺、夏秋駐省，往來不便，因有專簡重臣督辦數年之請。臣合觀前後奏摺，督撫大臣謀慮雖周，未免各存意見。蓋王凱泰因該地瘴癘時行，心懷畏卻，故沈葆楨循其意而改為分駐之議。丁日昌所請重臣督辦，亦非久遠之圖。皆不如袁葆恆事外旁觀，識議較為切當。夫臺灣雖係島嶼，綿亙亦一千餘里。舊制設官之地，祗海濱三分之一。每年物產關稅，較之廣西、貴州等省，有盈無絀。倘撫番之政，果能切實推行，自然之利，不為因循廢棄，居然海外一大都會也。且以形勢言，孤峙大洋，為七省門戶，關係全局，甚非淺鮮。其中如講求軍備、整頓吏治、培養風氣、疏濬利源，在在均關緊要，非有重臣以專駐之，則辦理必有棘手。以臣愚見，惟有如袁葆恆所請，將福建巡撫改為臺灣巡撫，所有臺、澎一切應辦事宜概歸該撫經理，庶事有專責，於臺防善後大有裨益。至該地產米甚富，內地本屬相需。若協濟餉項，各省尚通有無，亦萬無不為籌解之理。委用官員，請照江蘇成例。各官到閩之後，量缺多少，簽分發往。學政事宜，並歸巡撫兼管。勘轉命案，即歸臺灣道就近辦理。其餘一切建置分隸各部之政，從前已有成議，毋庸更張。專候諭旨定案，即飭次第舉行。』當是時，內外臣工條陳臺灣善後者凡十數起。而貴州按察使司李元度亦請以福建巡撫專駐臺灣，兼理學政。且言『軍中所需軍火砲械，均須在臺設局，製造存儲，不得如前仰給福建，致有隔絕之患。夫日本距臺甚邇，日本疆圉略如臺灣，而歷朝以來，倔強自立，近且併琉球、亂朝鮮，改從西洋制度，儼然自居於列強之間。夫日本之財力，皆取之國中，非別有轉輸也，而遊刃有餘，可以富庶。臺灣地大物博，百利未興，若能經理得人，需以歲月，何遽不如日本哉？夫強弱無異民，不善用之則弱，能善用之則強。應請簡任巡撫、鎮道，久任而責成之，闢土地，課農桑，徵賦稅，修武備，則七省之藩籬永固，而臺灣可無害矣。』旨下軍機大臣、總理各國事務王大臣、六部、九卿會同各省督撫議奏。九月初五日，軍機大臣臣醇親王奕、總理各國事務大臣臣慶親王奕劻、大學士臣世鐸、臣額抑和布、臣閻敬銘、臣張之萬、北洋通商大臣臣李鴻章等奏言：『臣等查臺灣為南洋樞要，延袤千餘里，民物繁富。通商以後，今昔情形迥然不同，宜有大員駐紮控制。若以福建巡撫改為臺灣巡撫，以專責成，似屬相宜。恭候欽定。如蒙俞允，所有一切事宜，應由該督撫詳細酌議，奏明辦理。』詔曰可。於是設臺灣巡撫，建省會於下橋仔頭莊，以控制南北。設臺灣府，領縣四，附郭曰臺灣，新設雲林、苗栗二縣，改臺灣府為臺南府，臺灣縣為安平縣，陞臺東廳為直隸州。凡三府、一州、三廳、十一縣。以銘傳為巡撫。廷議以臺灣南北袤延甚遠，擬設臺北道以分管理，銘傳奏復添設臺北道，不如添設藩司。詔曰可。於是以沈應奎為臺灣布政使。而兵備道仍兼按察使。又以澎湖為閩、臺門戶，非設重鎮，不足以資控制，詔以澎湖副將與海壇鎮對調，臺灣鎮總兵銷去「掛印」二字，均歸巡撫節制。十二年，設督辦臺灣撫墾大臣，以在籍太僕寺正卿林維源為幫辦，兼團練大臣。銘傳具幹才，大興新政，築鐵路，通航運，辦清賦，闢山林，建學堂，討軍實，開礦產，振工商，計日度月，次第舉行，將置臺灣於富強之域。而士夫不諗其意，政府亦多掣肘，遂稱病以去。繼之者邵友濂，文吏也，諸皆廢止。二十一年，日本據遼東，詔割臺灣以和，下旨撤回官吏。五月，臺人自立為民主國，舉前巡撫唐景崧為大總統，以李秉瑞為軍務大臣，俞明震為內務大臣，陳季同為外務大臣，姚文棟為游說使，餘如舊。而府縣多緘印去。已而大總統亦逃，遂至於亡。
　　吏官（永曆八年設六官，分理國事）。
　　戶官
　　禮官
　　兵官
　　刑官
　　工官
　　學院（永曆二十年設，以勇衛陳永華任之）。
　　國子助教（永曆二十年設，以葉亨任之）。
　　行人（永曆八年設）。
　　給事中（此下二官，均明舊制）。
　　各科主事
　　各科內都事
　　承天府尹（永曆十六年設，掌一府政事）。
　　天興知縣（永曆十六年設，駐府治，十八年改州）。
　　萬年知縣（永曆十六年設，駐興隆里，十八年改州）。
　　澎湖安撫司（永曆十六年設）。
　　北路安撫司（永曆三十六年設）。
　　福建臺灣巡撫一員。光緒十一年奏改福建巡撫為臺灣巡撫，暫駐臺北。十三年，照甘肅、新疆例，改為福建臺灣巡撫。
　　臺灣布政使司一員。光緒十三年設，綜核全臺錢糧餉項，考核大計。並設布庫大使一員，兼理經歷事。
　　臺灣按察使司一員。乾隆五十三年奉旨：『嗣後補放臺灣道員者，俱加按察使銜，俾得奏事。』光緒十三年，部議『臺灣道向兼按察使銜，毋庸特設。』一切刑名，由道管理，即設司獄一員。
　　提督學政一員。舊例以按察使副使或按察司僉事為提學道，每省一員。雍正四年，改為提督學政。臺灣向以兵備道兼理。雍正五年，改歸漢御史。乾隆十七年，復歸道。光緒元年，奏由巡撫主政。四年，歸道。十三年，仍歸巡撫。
　　巡視臺灣監察御史滿、漢各一員。康熙六十年設，駐府治。乾隆十七年，定例自後三年巡視一次，不必留駐。三十年，奉旨：『嗣後隨時派往。』五十二年，罷，命閩浙總督、福建巡撫、水陸提督每年輪值一人前往巡視。
　　督辦臺灣撫墾大臣一員。光緒十二年設，巡撫兼理。
　　幫辦臺灣撫墾大臣一員。光緒十二年設，駐臺北大嵙崁。
　　分巡臺灣兵備道一員。康熙二十三年設，為臺廈兵備道，駐府治。六十年，去兵備。雍正六年，改為分巡臺灣道。乾隆五十一年，加兵備銜。五十二年，加按察使銜。
　　臺南知府一員。康熙二十三年設，為臺灣府，總匯各縣刑名、錢穀，支放兵餉。光緒十三年，改今名，移臺灣府於臺中。
　　臺北知府一員。光緒元年設。
　　臺灣知府一員。光緒十三年設。
　　臺東直隸州知州一員。光緒十三年設，駐卑南。
　　臺灣海防同知一員。康熙二十三年設，駐府治。乾隆三十一年，改為南路理番同知，兼海防。光緒元年，移駐卑南，本缺裁。
　　南路理番同知一員。光緒元年設，駐卑南。十三年，陞為州，本缺裁。
　　北路撫民理番同知一員。乾隆三十二年設，駐彰化縣治，辦理淡防、彰化、諸羅民番交涉事務。四十九年，鹿港開港，兼理海防。五十年，兼理捕務。五十三年，移駐鹿港。光緒元年，改為中路撫民理番同知，本缺裁。
　　中路撫民理番同知一員。光緒元年設，駐埔裏社。十年，奏仍駐鹿港。十三年，裁。
　　淡水捕務同知一員。雍正元年設，駐彰化。七年，改為撫民同知，移竹塹。光緒元年設縣，本缺裁。
　　澎湖海防同知一員。雍正五年，設海防通判，駐媽宮城。光緒十一年，陞為同知。
　　基隆撫民理番同知一員。光緒元年，設海防通判。十三年，陞為同知。
　　南雅撫民理番通判一員。光緒二十年設，駐大嵙崁。
　　噶瑪蘭撫民理番通判一員。嘉慶十五年設，駐五圍。光緒元年，改縣，本缺裁。
　　卑南州同一員。光緒十三年設，隸臺東州。
　　花蓮港州判一員。光緒十三年設，隸臺東州。
　　安平知縣一員。康熙二十三年設，原為臺灣縣，附郭。光緒十三年，改今名，移臺灣縣於臺中。
　　鳳山知縣一員。康熙二十三年設，駐舊城，後移今治。
　　嘉義知縣一員。康熙二十三年設，駐佳里興，為諸羅縣，嗣移今治。乾隆五十三年，奉旨改今名。
　　恆春知縣一員。光緒元年設，駐琅𤩝。
　　淡水知縣一員。光緒元年設，附郭。
　　新竹知縣一員。光緒元年設。
　　宜蘭知縣一員。光緒元年設。
　　臺灣知縣一員。光緒十三年設，附郭。
　　彰化知縣一員。雍正元年設，駐半線。
　　雲林知縣一員。光緒十三年設。
　　苗栗知縣一員。光緒十三年設。
　　臺灣縣丞一員。康熙二十三年設，駐城。雍正九年，移駐羅漢門。乾隆五十四年，改巡檢，本缺裁。
　　鳳山縣丞一員。雍正九年設，駐萬丹。乾隆二十六年，移駐阿里港。
　　諸羅縣丞一員。雍正九年設，駐笨港。
　　彰化縣丞一員。乾隆二十三年設，駐南投。光緒元年，奏移鹿港。十年，仍駐南投。十八年，復移鹿港，本缺裁。
　　下淡水縣丞一員。光緒元年設，駐阿猴林。
　　頭園縣丞一員。嘉義十七年設，隸噶瑪蘭廳。
　　新莊縣丞一員。乾隆三十二年，設巡檢，隸淡防廳。五十三年，改縣丞。嘉慶十四年，移駐艋舺。
　　艋舺縣丞一員。嘉慶十四年設，光緒元年裁。
　　新港巡檢一員。康熙二十三年設，隸臺灣。乾隆二十六年，移駐斗六門，本缺裁。
　　佳里興巡檢一員。乾隆二十六年設，隸諸羅。五十二年，移駐大武壟，本缺裁。
　　大武壟巡檢一員。乾隆五十二年設。
　　斗六門巡檢一員。乾隆二十六年設，隸諸羅。光緒十四年，裁。
　　鹿仔港巡檢一員。雍正十年設，隸彰化。嘉慶十四年，裁。
　　大甲巡檢一員。嘉慶十四年設，隸淡防，後隸苗栗。
　　貓霧巡檢一員。雍正十年設，駐犁頭店，隸彰化。光緒十三年，裁。
　　下淡水巡檢一員。康熙二十三年設，隸鳳山。五十一年，移駐赤山。雍正九年，移大崑麓。乾隆五十三年，移興隆里。
　　竹塹巡檢一員。雍正十年設，隸淡防廳，兼司獄事。
　　八里坌巡檢一員。雍正十年設，隸淡防廳。乾隆三十二年，移駐新莊。
　　羅漢門巡檢一員。乾隆五十四年設，隸臺灣。嘉慶十六年，移駐蕃薯寮。光緒元年，奏移澎湖八罩嶼，本缺裁。
　　枋寮巡檢一員。光緒元年設，隸恆春。
　　八罩巡檢一員。光緒十年設。
　　葫蘆墩巡檢一員。光緒十三年設，隸臺灣。
　　臺南府經歷一員。康熙二十三年設，兼司捕務。
　　臺北府經歷一員。光緒元年設。
　　臺灣府經歷一員。光緒十三年設。
　　各縣典史一員。隨縣設，司捕獄事務。
　　臺南府學教授一員。康熙二十三年設。雍正十一年，添設訓導一員。
　　臺北府學教授一員。光緒元年設。
　　臺灣府學教授一員。光緒十三年設。
　　各縣學教諭一員。隨縣設。
　　大總統
　　軍務大臣
　　內務大臣
　　外務大臣
　　游說使
　　府、州、廳、縣如舊
這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。
