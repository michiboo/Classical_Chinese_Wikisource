　　臺灣固海上荒島；當明中葉，林道乾作亂閩海，都督俞大猷征之，遁入臺，嗣走大年；既而顏思齊、鄭芝龍輩亦出沒海上。及思齊死，芝龍降，海氛漸靜，而臺為荷蘭所略矣。延平入處，傳祀三世，整軍養民，蔚為上國。其後遂為清人所取。臺人之謀光復者，時起兵戎，而海上固無事也。乾隆六十年，安南匪艇犯福建，掠邊民，海壇游擊李長庚敗之。匪艇既散，而蔡牽之亂作。
　　牽，福建同安人，素為盜，犯法，亡入海，嘯聚黨徒，肆劫殺，遂併其眾；而陸上不逞又接濟之。北至山東，南迄兩粵，沿海商務大遭損折，臺灣尤甚。嘉慶八年夏六月，牽劫臺米數千石，分餉朱濆。濆，粵盜也，遂與合。八月，牽猝入閩，詔以長庚統閩浙水師平之。長庚亦同安人，牽懾其勇，每遇輒避。時牽方大敗，破船多，以濆不用命，怨之。濆怒自去，而牽勢稍衰。
　　九年夏四月望日，犯鹿港。未幾，進泊鹿耳門。郡城之要隘，素有水師駐防，久無設備，故賊船自若也。二十八日，乘雨攻北汕。官兵潰，砲不得發，遊擊武克勤、守備王維光戰沒。遂燔木城，毀砲臺，奪鐵砲。官軍莫如何。薄暮，郡中驟聞北汕失，住民恐。總兵愛新泰移鎮安平，以安平為郡咽喉；而大西門又為通海要道，派兵駐守。臺灣縣學教諭鄭兼才、拔貢生林朝英、廩生徐朝選、生員張正位各助防，鄉勇亦往來不絕。然其時水師無戰艦，故不得出擊。三十夜，牽焚鹿耳門營署，火光達安平。五月初二日，又燒商船一艘。翌日，以十二人駕小艇入，焚哨船三，奪去二。營兵、義民滿布海岸，莫敢誰何。船戶知無所恃，各赴牽議價自贖。十三日，東南風發，乃擁重資悠悠而去。十二月初三日，長庚追至淡水，擊之，寇多溺斃。十年春二月，南竄。
　　四月，再至淡水，擁船數百，勢張甚。豫結山匪洪老四等為援，招誘無賴，入黨者數千人。而船中被虜知書之徒，又以天時人事相附會。牽揚揚自得，以為南面王可為也；遂出文告，稱鎮海威武王，建元光明，祭天地。踞滬尾，焚艋舺。署都司陳廷梅與戰死，前淡水同知胡應魁亦傷，官軍皆望風而靡。十七日，郡中得報戒嚴。翌日，總兵愛新泰提兵援北，知府馬夔陛隨後行。牽自至尾滬，即遣其黨逕趨鳳山。鳳山賊吳淮泗起事應之。巡道慶保聞變，檄臺防同知錢以二十一日率把總曾瑞、王正華等，領鄉勇屯番往。二十四日，牽至鹿耳門。愛新泰歸保郡城，以夔陛守嘉義。而大小槺榔、鹽水港、蕭壟、北埔諸莊山賊俱起，命千總陳安、陳登高等討之。十二月朔，遇賊木柵，與戰，義首陳鳳被殺；虜黃興入船，戮之；安亦傷逃。賊遂進踞洲仔尾，踞郡城才六里也。自是南北不通。臺灣縣知縣薛志亮見事急，念非紳商無可與圖存者，乃屏輿從，自海口入城，集紳董，申大義，勸守禦。貢生韓必昌、陳廷璧首率眾領義旗，未一日而得義首二百五十人、義民逾萬，咸自備軍糈，願殺賊。初，三郊商人擁資貿易，自遭海寇以來，商舶多被掠；及聞牽至，各挺身募勇，供驅策，助餉數萬金。三郊者，南郊、北郊、糖郊也，聚處大西門外，當海口入城之衝，故自衛尤篤。三郊總義首布政司經歷銜陳啟良白巡道，請添建木城於海口。自小西越大西至小北，凡千二百丈，費銀六千有奇，以三日夜告成。慶保亦命貢生游化龍赴東路，協和閩粵各莊，防內變也。
　　初，鳳山亂作，慶保復命署守備陳名聲假游擊三品頂戴以行，未至，而鳳山失。與知縣吳兆麟遁入粵莊，名聲收兵回埤頭。十一月二十九日，粵莊子弟護送至下淡水溪南；方渡溪，前隊遇賊，而後隊火藥自發。眾亂，賊乘之，要殺兆麟於磚仔窯莊，亦鬚眉盡爇，僅以身免，偕名聲入處內埔。而賊黨陳棒、葉豹、黃灶、李璉、盧章平等遂率眾攻游擊吉凌阿於楠梓坑。時以援鳳駐此，所部僅三百人，而敵逾數千，力戰疊勝。糧久罄，乃以計拔營歸。比賊覺，已入城矣。
　　牽既南下，圖郡治，自距舟中，以觀山賊舉動。十二月初五日，始出攻安平；翌日，又撲郡城。擊退之。附郭居民多挈眷入，往來雜沓，商舖咸罷市。一日中數傳賊入城，守城官有易服私去者，苟非紳商協守，則城失矣。陳鴻禧者，鎮署稿房鴻猷弟也，派守西門木城。鴻猷有異志，欲召弟以亂軍心，時天黑，鴻禧與眾爭門，軍裝盡失。男婦後至者不得入，相擁哭，道上俶擾，喧傳賊迫城。陳啟良聞之，知木城如故，請於都司許律斌，得兵三十；又與義首郭拔萃、郭振春等分募義勇八十，協守之。夜以鴻猷狀白巡道。慶保急詣總兵，捕鴻猷，獲通賊白旗，戮之。內防益密。各門皆閉，唯開大西門以通郊民出入，列炬如晝，巡視不絕，民心稍定。然山賊每逢三、六、九日必攻城，俱以砲擊退之。二十四日，愛新泰出巡，遇賊敗績，千總薛元勳戰死，泰亦陷圍。吉凌阿趣至，始免。而閩浙水師提督李長庚已統舟師至矣。
　　十一年春正月初五日，長庚命金門鎮總兵許松年、澎湖水師副將王得祿入擊。牽慮官軍至，沉舟鹿耳門以阻。長庚知南北汕大港門可通小舟，扼之，別以兩將駕澎船入。風勢適利，放火焚之，燬賊船三十餘艘，捕虜數千。牽退保洲仔尾，官軍進泊內港，而山賊攻城愈迫，聞官軍至，欲分其勢，猛攻大南門。南壇僧澄潭密通賊，獲訊之，並悉有內應者，皆就戮。十六日黎明，賊又分隊至，義勇禦之。十八日夜半，將來攻，都司許律斌移駐木城。賊知有備，趨安平。巡軍見之，開砲擊；折而北，謀與牽合。二月初二日，慶保會伐菻荼，三郊義首亦領眾出小北門。既而守備吉凌阿、都司許律斌、游擊官朝贄、知縣薛志亮皆至。郊眾請攻洲仔尾，且言可取狀，方討議而愛新泰至，下令出軍。郊眾奮勇行，既至，賊不設備，一鼓破之。內港水師助戰，長庚別遣將出南汕，自後焚其舟，牽大敗；賊首周添壽、陳番等各逃去。是日為社公辰，近村之賊多歸，故勢殺也。翌日，收桶盤棧莊。賊首陳棒聞敗，未戰而潰。牽知山賊不足為，謀遁去，而官軍困之。初六日，風潮驟漲，沈舟漂起，厚賂浙兵，黎明潛奪鹿耳門出。長庚追之，奪船十餘。卒以閩兵不助扼各港，竟脫去，蓬柁皆毀。至福寧，又得山賊接應，勢乃振。長庚列狀聞，詔褫總督玉德職，逮京治罪，以阿林保代之。玉德忌長庚功，主撫，故閩兵不願力戰也。
　　陳棒自桶盤俴潰後，十四日回埤頭，又敗，走桃仔園，入番界。吳淮泗亦自旗後遁賊船。未幾獲陳番及許和尚殺之，自是南路漸平。十二日，總兵愛新泰率安平副將張良樹、北路副將金殿安、參將英琳等南下，復鳳山城。粵莊聞至，送陳名聲、錢來會，分勦餘賊。每誣良民，或捕或竄，兵至苦之。閩、粵素不和，無事輒起械鬥。時粵莊以拒賊功，而助賊者閩人也，遂假其事以逞。官不之察。地方初平，而兩族又將啟釁。鄭兼才上書巡道，請止勦，脅從罔治，事乃息。
　　十六日，牽復至，泊鹿耳門。越二日，長庚亦至，牽移泊王爺港。既知不可距，遂北去，謀佔噶瑪蘭。噶瑪蘭處臺灣北東，絕遼遠，時尚未入版圖。乾隆末，漳浦人吳沙始募流民入墾。嘉慶元年，築土圍於烏石港南。二年，沙死，侄化領其事，從者益眾。牽至，欲取其地，眾懼。化謀所以拒之，夜集鄉勇數百，扼要隘，又命諸番伏岸上。翌晨，賊入市貨物，擒之，得十三人，牽怒進攻。眾斷大木塞港道，船不得入，久之乃去。五月十七日，再踞鹿耳門，劫商船，海道不通。二十七日，福寧鎮總兵張見陛、澎湖水師副將王得祿合擊之，軍殊戰。牽麾船出，而鹿耳門道狹，沙汕左右立，每當夏秋間，風濤澎湃，牽船多衝破，狼狽走。自是不敢犯臺灣。未幾而有朱濆之亂。
　　初，濆與牽分，自領其眾，橫行海上。十二年秋七月，敗於廣東之大萊蕪外洋，為澄海副將孫全謀所追，走入鹿港，或至淡水，伺隙劫掠。時王得祿駐銅山，聞其犯臺，放舟索之；夜至雞籠，見濆船匿港內，突擊之。濆竄噶瑪蘭，大載農具入蘇澳，謀奪溪南地。蘇澳為臺東番界，距噶瑪蘭東南，官軍未至也。五圍頭人陳奠邦告急。知府楊廷理北上，與得祿合，會水陸軍勦之。岸裏社番土目潘賢文處羅東社，勢力振一方，濆思結之，而李祐陰通賊。廷理知其實，召賢文至，曉以大義，犒番嗶吱十疋、紅布五百疋、銀千圓，皆奮起，願效命；乃設木柵於海口，捕通賊者。祐懼，挈妻子逃賊舟。九月初九日，廷理自艋舺至五圍，集眾撫慰。義首林永福、翁清和願率勇效用，得祿舟師亦至蘇澳，濆以巨纜繫鐵沉港口阻之。而廷理已命義首各領番人，隨山刊木，達蘇澳；賢文亦斷賊樵汲。二十日，兩軍夾攻，焚賊船三、巨舟一，濆大敗，率十六艘順流而東。嗣為許松年所滅。自是臺灣無海寇。事平，詔收噶瑪蘭，設官經理。是役曾命將軍賽沖阿視臺，戰守文武官紳各隨功入奏，賞給有差。
　　十二月二十五日，長庚追牽入黑水洋。牽勢蹙，將就擒，其奴開砲中長庚，遂死。事聞，下旨軫悼，封伯爵，謚忠烈，建專祠。以王得祿提督閩浙水師。得祿，臺之嘉義人，久隨長庚立戰功。十四年秋八月十七日，偕提督邱良功南下，追率至魚山外洋，牽勢大蹙，集兩省兵船困之。十八日，至黑水洋，賊船盡沒。牽知不免，開砲裂舟，落水死，妻子黨徒皆沒。奏入，晉得祿子爵，餘亦嘉獎。自是海寇盡平。
　　王得祿，字百遒，號玉峰。先世居於江西南城；曾祖奇生以千總隨征朱一貴，陣歿鳳山，賜恩騎尉，遂遷諸羅溝尾莊。年十五入武庠。乾隆五十一年冬，林爽文起事，陷諸羅，得祿走府城乞師，遂募義勇五百以待。五十二年十一月，大將軍福康安復諸羅，從戰有功。隨攻大里杙，躍馬先渡；後軍繼之，遂破堅壘，爽文竄內山。康安率軍進，命隸汀州鎮總兵普克保麾下。及平，賞戴花翎，以千總實缺用。六十年，補督標右營。陳周全之變，隨閩浙總督伍拉納入臺，事畢而去。
　　當是時，閩粵海上多盜，而蔡牽、朱濆為之魁，劫船越貨，商務阻遏。閩浙總督檄銅山營參將李長庚平之，得祿從，頗殺賊。嘉慶五年春三月，長庚為福建水師提督，一意勦盜，而得祿與邱良功為之輔。四月，護送封舟赴琉球。十一月，回省。旋率兵艦出洋，時有殺獲，以功晉級。九年十一月，護澎湖水師副將。時牽有窺臺之意，而澎湖為臺之門戶，孤懸海上，乃籌守備、討軍實、築砲臺，以防侵擾。十年春正月，牽至，入虎井嶼。將登岸，得祿禦之。八月，署澎湖副將。十一月，牽入鹿耳門，勾結陸盜，攻圍府治。得祿隨長庚赴勦。牽沉舟以阻，而自屯岸上。得祿知大港可達安平，自駕小舟入，與鎮道會商勦圍之策。嗣與義首吳春貴、柯緯章、王得昌等率義民三百，十一年春正月初五日，嚴軍行。戒諸舟勿燃燈，既迫，始奮擊之。牽揚帆欲遁，得祿揮舟堵截，擲火罐、火箭以焚，烈焰漲舟，賊驚惶，多墜海死。燬船二十有二，獲其三，禽股首蔡正等百六十八人，斬首八，陣鹵器械無算。牽以是奪氣，然猶據險守。二月初二，舟次洲仔尾，睹岸上民兵參差，而東南氛其惡，訝曰：『不趣援，賊必伏戎於莽，兵勇將不支。』所領舟置劈山砲十二尊，揮眾上岸，舉砲擊。戒曰：『視吾旗進退。』時潮將落矣。每舟以善泅者六人扶之進，麾旗放砲。賊果伏莽中，不虞軍官之猝至也，爭走。而水陸阻隔，莫能援；城中義勇又數隊至，賊愈窘，縱火燬其營。牽大敗，謀遁走，港塞不得行。初六日，風潮驟漲，遂被逸。長庚及得祿追之，不及，奪船十餘，頗斬獲，詔革頂戴。三月，將軍賽沖阿渡臺，仍命勦堵。五月，牽復泊鹿耳門，賽沖阿令得祿率兵小船十二、船二十，出戰。與福寧鎮總兵張見陛內外合攻。得祿憤前之被逸也，鼓勇而進，衝其中堅，獲船十，擊沉十一，禽股首林略、傅琛及徒二百數十人；牽敗去。詔加總兵銜。十二年春正月，會浙江提督李長庚勦牽於粵洋，頗斬獲；嗣調南澳鎮總兵。至銅山，聞朱濆竄鹿港，追之；七月，至雞籠。見濆舟潛匿港內，又諜知夜突，驟擊之，斃賊七百，獲船九，燬二，擊沉三，救回商船一。濆敗竄蘇澳，謀據地久居。復追之。見港狹，以小舟載火具入，伏巨艦於港口；縱火焚，濆舟爭出，開砲擊之，狼狽走。沈舟三，獲一，器械無算。濆乃東去，自是不敢犯臺灣。
　　十二月，長庚追牽於黑水外洋，中砲殞。十三年春正月，詔任浙江提督，總統閩浙兵船，為長庚雪憤。五月受事，六月調福建水師提督。與總督阿林保奏言：『臺灣北路守兵單薄，請改興化協左營守備為水師，移駐滬尾。以延平協左營守備移駐艋舺，管轄陸路。』從之。十四年八月，會浙江提督邱良功勦牽於定海之魚山。牽勢已蹙，追之不敢息。明日，仍據上風。傍午，逾黑水洋，見綠水，將遁走外洋。得祿恐其復逸，麾閩浙各船遏之。牽殊死戰，篷索相糾。賊以綻鉤浙舟，矛貫良功之腓。浙舟毀綻脫，而得祿之船復迫之。轉戰良久，濺血聲喧。牽彈盡，以番銀為砲子。官軍亦以大砲轟擊，煙霧蔽海。得祿傷右額，猝倒再起，大呼殺賊。牽知不能免，自沉其舟，妻孥皆死。捷聞，詔封二等子爵，賞戴雙眼花翎。十五年四月，統師出洋，搜勦餘黨，多納降。海上稍靜。然猶有黃治聚眾海壇，劫截商旅，討之。自是每有斬獲，海寇漸平。
　　十六年九月，入覲。垂詢水師情形，溫旨褒嘉。歸福建。十八年二月，福建巡撫張師誠疏言：『臺灣之鹿耳門、鹿港兩處，港內悉係暗沙，須淺水船隻始能守禦。應造守港及八槳快船，分設防堵。王得祿素諳臺地情形，請令酌定船式。』得祿遂繪圖以進，奏請『造竣之後，分撥鹿耳門十六隻，鹿港、八里坌各八隻。』從之。又以廈門為全閩要口，港汊紛歧，商旅往來，時虞伺劫，奏請『動撥房租，添造槳哨巡船，以利緝捕。』亦從之。旋赴臺灣閱兵，請假展墓。得祿少失恃，長嫂許氏育之，至是特請追封一品夫人，長兄追贈振威將軍，蓋異數也。七月回任，整剔營伍，多所更改。二十五年，復赴臺灣閱兵。道光元年春正月，調浙江提督。翌年六月，以病乞回籍。捐運津米，並倡修鳳山縣城，奉旨交部優敘。七年八月，入覲。旋閩後，寄家廈門。已而嘉義張丙起事，南北俱動，即募義勇五百，隨水師官兵至樸仔腳，助戰有功，詔加太子少保銜。得祿以嘉義城垣為張丙所蹂躪，倡議重修，並建義倉，儲穀二萬石，為兵荒之用。居鄉時，頗有義舉。二十一年英人之役，駐防澎湖。十二月，薨於防次，年七十有二，追贈伯爵，加太子太師銜，謚果毅，賜祭。有子十，長朝綱，任山東濟東道；次朝綸，候補員外郎。
　　謝金鑾，字退谷，福建侯官人。少孤貧，事母孝，好讀宋儒言行錄及五子近思錄。常曰：『士以忠孝好學為立志、倫常日用為力行。空言存誠、慎獨、主敬、存養，而不讀書有體，則失之偏。』乾隆五十三年舉於鄉。嘉慶六年，任邵武教諭，嗣調南靖、安溪。所至以興學為任，士論歸之。十年，任嘉義教諭。時蔡牽作亂，劫略海上，陷鳳山，南北戒嚴。嘉義知縣詢以籌防之策，金鑾對曰：『此間士民曾遭林爽文之亂，造柵鑿濠，治兵習砲，皆有成法。可召而謀之。』如其言，眾果集，偕視四門，指揮區畫，分地而守；夜漏三下，而部署定。已而總兵武隆阿帥師至，牽黨盡去。隆阿知其才，至學署，見壁間教士條約，歎曰：『通儒也。』禮之。
　　初，牽謀踞蛤仔難為巢穴，而朱濆亦屢窺蘇澳。金鑾以蛤仔難居臺之北東，勢控全局，若為賊有，則禍害靡寧。遂考其圖經，徵其始末，著蛤仔難紀略六篇：首原由，次宣撫，次形勢，次道里，次圖說，而終之以論證；語在撫墾志。上之當道，請收入版圖。咸以險遠為難。乃郵示鄉人少詹事樑上國，據以上聞。詔命閩浙總督派員經理，設噶瑪蘭廳。臺灣知縣薛志亮聘修縣志，與府學教諭鄭兼才同事；兼才亦主開蛤仔難者。秩滿，調南平教諭，嗣移彰化，復調安溪。欲引退，諸生籲留。未幾，遘病歸里，卒年六十有四。著教諭語，風行海內。又有二勿齋文集。道光五年，祀鄉賢祠。
　　鄭兼才，字文化，福建德化人。乾隆五十四年，拔貢生，充正藍旗官學教習，嗣授閩清教諭。嘉慶三年，舉鄉試第一，改安溪，調臺灣。已而蔡牽犯府治，踞北汕，山賊亦竊發。城中議戰守。以兼才駐大南門，詰出入。晝夜巡防，不遑寢食。事平，以功授江西長寧知縣，辭，請改教諭會試，乃任建寧，復調臺灣。時議開蛤仔難，眾論未決。兼才以地處上游，漳泉雜處，其釁易啟，萬一有失，臺灣之患從是多矣，力主設官。後從其言。
　　初，鳳山亂後，閩粵莊民藉端搆陷；猾吏土豪又以捕賊為名，夤緣市利。兼才聞之，言於巡道，其害始戢。府治昭忠祠祀陣亡官兵，頗有疏漏；亦旁求事例，補祀二千四百八十餘人。兼才雖為學官，而吏治民生，靡不悉意講求。著六亭文集。
　　連橫曰：噶瑪蘭開設之議，前後繼起，而金鑾之論尤為剴切，兼才之語亦有同心，是皆有用之文也。士君子讀書論世，操筆為文，足垂不朽。而儇薄之徒但工藻繪，拘虛之子多屬空談，非所以為經國之業也。夫不知而言，是不智也；知而不言，是不忠也。不智不忠，非人也。若乃二子以冷署閒曹之官，而為拓土開疆之計，可謂能立其言者矣。
　　吳沙，漳浦人，少落拓。來臺，居北鄙之三貂嶺；任俠，通番市。番愛其信義，遠近歸之。民窮蹙來投者，則與米一斗、斧一柄，使入山伐木抽籐以自給。於是客至愈多。淡水廳慮其亂，遣諭羈縻之。林爽文之變，全臺震動；及平，黨徒多北走，遁入山。同知徐夢麟素知沙有為，請大吏，檄沙堵守。沙既通番市，嘗深入蛤仔難，視其地平廣而腴，可墾田。蛤仔難者，番地也，三面負山，東臨海，平原萬頃，溪港分注，天然沃壤也。自三貂嶺越山行，一、二日可至，然漢人鮮入者。乾隆三十三年，林漢生始召眾入墾，為番所殺。後或再往，皆無功。沙既議墾，謀於其友許天送、朱合、洪掌。之三人者，亦番割也。分募三籍流氓，率鄉勇二百餘人前進，佃農隨後。嘉慶元年秋九月十六日，至烏石港，築土堡以居，則今之頭圍也。闢地日廣，番始驚怖，傾其族以抗。而鄉勇力戰，沙弟立死焉。沙既遭番害，竭智併力，不稍屈。乃使告曰：『吾輩奉官命而來；以海寇將踞茲土，為番人患，非有心貪而之土地也。且駐兵屯田，亦藉以保護而之性命爾。』番信之，鬥稍息。居無何，番患痘，枕藉死，閤社遷徙。沙以藥施之，不敢食；強而服之，病立瘥。凡所活百數十人。群番以為神，納土謝。未一年得地數十里。
　　初，沙將入墾，苦無資；淡水柯有成、何繢、趙隆盛聞其事，皆助之。沙所募多漳籍，約千人，泉人漸乃稍入，而粵人則為鄉勇。已而漳人蕭竹來游，沙禮之，為之畫策。二年，沙赴淡水廳給照。許之，與以吳春郁義首之戳。疏節闊目，一切聽從其便。沙乃召佃農，立鄉約，徵租穀，刊木築道。沿山各隘，分設隘寮十一所，曰民壯寮，募丁壯以守。每隘十餘人，或五、六十人，晝夜擊柝，行旅無害，故來者皆有闢田廬、長子孫之志。而沙亦歲入愈豐，以其餘力拓地至二圍。
　　三年，沙死，子光裔無能，侄化代領其事。已而吳眷、劉胎、蔡添福來附，拓地至湯圍。番慮其逼，復時有戰鬥，互殺傷。化乃與番和，約不相侵擾。番喜。進至四圍，皆為漳人踞。泉人初不及二萬，僅得二圍地，民工衣食皆仰於漳。粵人忿，且諗泉人弱，起而攻。泉人與鬥，輒敗，將棄地走，漳人留之，更與以柴圍之六十九結奇立丹之地。化及三人者咸戒其眾，毋更進，而三籍亦相安矣。七年，人至益眾。漳人吳表、楊牛、林、簡東來、林瞻、陳一理、陳孟蘭，泉人劉鐘、粵人李先，共率眾一千八百十六人，進攻得五圍，謂之九旗首。九旗者，人各建一旗，立地上，以色為界。於是漳得金包里、股員、山仔、大三鬮、深溝地，泉得四鬮一、四鬮二、四鬮三、渡船地，而粵亦得一結至九結地；然泉人別闢溪洲一帶。三籍之氓雖各耕鑿防備，而皆奉化為義首；化亦能御其眾，聽約束，不敢犯。
　　九年，彰化社番土目潘賢文犯罪懼捕，率岸裏、阿里史、阿束、東螺、北投、大甲、吞霄、馬賽諸社番千餘人，越內山，逃至五圍，欲爭地。而阿里史番強，挾火鎗，漳人不敢鬥。謀散其眾，犒以粟，分置諸番而食之。阿里史番說，漸以火鎗易衣食幾盡，漳人始侮之，而番不能鬥矣。十一年，淡水漳、泉械鬥，有泉人走入蛤仔難，其族納之。復與漳人鬥，粵及阿里史諸番皆附。然漳人地大族強，與戰輒勝，遂併泉人地。諸番無所棲息，移往羅東，奉潘賢文為長，未幾又鬥。漳人林標、黃添、李覲各領丁壯百人，以吳全、李佑為導，夜度叭哩沙，潛出羅東後突擊之。諸番驚潰。於是漳人復併有羅東。既而泉人請和，許之，乃自溪洲沿海闢地至大湖。粵人亦順伏焉。
　　先是海寇蔡牽之亂，侵犯沿海。十一年春二月十六日，泊鹿耳門，窺府治，為福建水師提督李長庚所敗。遂北去，圖踞蛤仔難。眾懼，化謀拒之。夜集鄉勇數百，扼險要，又命諸番伏岸上。明日寇至，入市貨物，禽之，得十三人。牽怒進攻，眾斷大木塞海道，船不得入，久之乃去。十二年秋七月。牽黨朱濆犯雞籠，澎湖水師副將王得祿逐之，濆竄蛤仔難。大載農具，入泊蘇澳，將奪溪南地為巢穴。蘇澳為臺東番界，距蛤仔難東南，官軍固未至也。五圍頭人陳奠邦告急。知府楊廷理北上，與得祿合，會水軍勦之。濆苦無援，思結潘賢文為內應，而李佑亦陰通賊。廷理知，召賢文諭以大義，犒其眾。番喜，願效力。乃設木柵於海口，捕通賊者，佑懼逃賊舟。九月初九日，廷理自艋舺至五圍，召義首林永福、翁清和撫慰之，各率丁壯防守。而得祿舟師亦至蘇澳，合攻濆，大敗之。自是海寇不敢復來。是役化功特著，所部尤用命。事平，請以土地入版圖。大吏慮其險遠難治，不納。十五年夏四月，總督方維甸上其事於朝。詔可，乃改稱噶瑪蘭。十七年秋八月，設廳，置民番通判，築城建署，經劃地界。三籍之氓復日至，多至數萬人。洎光緒元年，改為宜蘭縣。
　　蕭竹，漳之龍溪人，頗能文，喜吟詠，精堪輿術。以臺為海外奧區，必有奇山水足供游覽，遂從其友來，窮歷南北。至蛤仔難，時吳沙方闢斯土，客之。竹乃探形勢，標為八景，且益為十六景，悉賦詩，或記述其山川脈絡。當是時墾地未廣，平原萬頃，溪注分流。竹於圖中凡可以建城築堡者，皆遞指之。後如其言。沙既闢斯土，至者數千人，力田自給。顧自恥化外，百貨鮮通，竹又為畫策，請入版圖。有司以土地遼遠，慮有變，不許。未幾竹卒，沙亦死，侄化領之，後從其議。
　　陳奠邦亦漳人。來臺，居淡水之金包里。豪俠自許，與柯有成、何繪善，每有義舉，慨然為之。已而移居蛤仔難，與吳沙相結納。嘉慶十二年，海寇朱濆犯蘇澳，將踞為巢穴。居人或通款；奠邦聞，獨遣人走府告急。至艋舺，得楊廷理會援之信，遂促有成諸人募鄉勇，而自偕泉籍義首導官軍，水陸夾攻。濆敗走。事聞，賜緞袍銀牌，以旌其功。
　　蘭治初建，奠邦為街坊總理，努力任事。復率眾築城植竹，以底於成。道光四年，山匠林永春滋事，奠邦亦有功。事母孝，與士信，排人之難，濟人之急，有古烈士風。通判高大鏞旌其廬曰：『純孝性成。』里人曾疏其行於廳，未及核報，而奠邦死。家亦中落。
　　連橫曰：吾讀姚瑩、楊廷理所為書，其言蛤仔難之事詳矣，而多吳沙開創之功。夫沙匹夫爾，奮其遠大之志，率其堅忍之氓，以深入狉榛荒穢之域，與天氣戰，與猛獸戰，與野蠻戰。勇往直進，不屈不撓，用能達其壯志，以張大國家之版圖；是豈非一殖民家也哉？吾又讀謝金鑾蛤仔難紀略，力陳廢棄之非，其言曰：『夫君子之居官，仁與智二者而已。智者慮事，不在一日而在百年；仁者之用心，不在一己之便安，而求益於民生國計。倘敬事以愛民，蛤仔難之民，則堯舜之民也，何禍端之有？』旨哉斯言，可以治當時之蛤仔難，且可以治臺灣矣。夫蛤仔難番地爾，勢控東北，負隅固險，得失之機，實係全局。使非沙有以啟之，則長為豺狼之域矣。然則沙之功不更偉歟？
　　姜秀鑾，廣東人；周邦正，福建人。均居竹塹，為一方之孟。當是時，竹塹開墾漸入番境，東南一帶，群山起伏，草莽林菁，雖設隘數處以防番害，而力寡難周，番每出而擾之。番之強者為錢、朱、夏三族；錢居中興莊，朱居北埔，夏居社寮坑，大小三十餘社，有眾二百數十人，憑其險阻，以掠近郊。急則竄入山，官不能討。道光六年，始設石碎崙隘，頗足恃；然僅守一隅，墾戶猶未艾也。十四年冬，淡水同知李嗣業以南莊墾務既啟其端，而東南山地未拓，諭秀鑾、邦正為之。遂集閩粵之人，各募資本一萬二千六百圓，治農畝。設隘寮，名曰金廣福。
　　初，圓山仔、金山面、大崎、雙坑、茄苳、湖南寮、鹽水港、石碎崙等各設隘，為塹城之蔽。至是悉舉而委之。別給千金，以充開辦。而兩人遂糾其子弟，自樹圯林入北埔，相地勢，置隘四十，配丁二百，部署佃人，以墾北埔、南埔、番婆坑、四寮坪、陰影窩等，凡二十有五社。鋤耰併進，數年之間，啟田數千甲，時與番鬥。十七年冬十月，大撈社番集其類，大舉來襲，戰於麻布樹排。佃農不敵，殪者四十餘人。秀鑾在北埔聞警，率壯丁馳援，始擊退之。已又戰於番婆坑、中興莊等處，大小十數回。二人志不稍屈，日夜籌防，所部亦一心助戰。番不得逞。久之，淡水同知詳請鎮道題奏，頒給金廣福鐵印，與以開疆重大之權，歲加給費四百圓。統率隘勇數百，拓地撫番，權在守備以上。金廣福既任其事，益募股召佃，橫截內面，以墾月眉之野，以制大崎、水仙崙、雙坑、崎林、水尾溝一帶，腹背併進，而壓臨之。於是芎蕉諸番不敢抗，竄於遠山，保其殘喘。而草山、順興、南坑、火瀝、柑子崎、寶斗仁等地，皆為金廣福有矣。田工既竣，且拓且耕，至者數千人，分建村落，歲入穀數萬石，以配股主。二人亦巨富。秀鑾遂居北埔，子孫蕃衍。唯邦正之後稍凌替爾。
　　連橫曰：新竹為北臺沃壤，王世傑既墾之矣。而沿山一帶，草萊未啟，番害靡寧，地利之興，猶有待也。姜、周二子，協力一心，前茅後勁，以張大版圖，其功偉矣。顧吾聞之西人，每以拓殖公司併人土地，而濬其利。若英之經營印度，荷之侵略爪哇，則其策也。金廣福受開疆重大之權，以攘除蠻族，而肇造田功。比之西人，何可多讓？孰謂我臺人而無堅毅遠大之志也哉！
　　鳳山處郡治之南，俗浮民驁，號稱難治。道光四年夏五月，打鼓山鳴，竹生華，七月逢閏，愚氓以為亂兆，訛言四起；草澤不逞之徒，遂出劫掠。署鳳山知縣劉功傑銳意捕盜，盡置於法。群盜聚語，共推許尚為首。尚廣安莊人，販檳榔。為鄉保告發，懼捕走匿，而群盜適謀起事。十月朔，尚與所善楊良斌、蔡雙弼、張阿來、高烏紫、王曾等密議，期以十一日襲下淡水縣丞衙門，次攻鳳治；然苦無資，乃劫富戶。一時閤屬騷動。知府方傳穟聞盜，飭縣嚴捕。尚適在莊人劉黃中之家。黃中聞官令，勸勿出。功傑捕不得，焚其居。跡至黃中家，嚴刑以逞，遂以尚獻，械送於郡。傳穟親訊，得其狀，言於鎮道曰：『許尚雖禽，其黨尚在。今事破，必速亂；鳳治無城，不足守。而劉令新任，參將又懦，宜早增兵防堵。且臺每有變，南北互應；今須兩路並重，方為萬全。』從之。密飭嘉、彰、淡各守吏戒嚴。未幾而楊良斌起矣。
　　良斌亦鳳邑人。以尚被獲，眾將散，告之曰：『今散則力弱，合則勢強。鳳治雖有兵，攻之易破。吾願為先驅。』皆曰：『可。』乃入鳳梨山，造刀仗旗幟，使屯番潘老通向其舅潘巴能借砲，卜日誓眾，分為二。良斌自為元帥，以林溪為軍師，王曾為都督，領紅旗隊；李川、鄭榮春為正、副先鋒，領烏旗隊。餘各為股首，分募徒卒。約以二十四夜襲埤頭。埤頭，鳳山新治也，舊治在興隆里，林爽文之役被燬，乃移此。郡吏慮其易失，以同知杜紹祁、縣丞丁嘉植、都司翁朝龍率兵二百守之。良斌既約期舉兵，又遣徐紅柑自臺邑、沈古老自嘉義，各舉應。別命吳賜入郡，偵舉動。二十一日，林溪至埤頭，市五色綢製旗。溪故縣役，城吏所謀莫不知。歸家，使人肩綢入山，己將飯而後行。母詰之，具以告。母懼誅自首，遂獲溪下獄。良斌聞，不待眾集，二十二夜，率數百人，分西此兩路而往。途次，破苦棟門汛，殺汛兵，斬竹圍入。城中戒備。紹祁、功傑偕守縣署，朝龍、嘉植守義倉。良斌攻之，朝龍迎擊。而別隊已斬縣署木柵，為鄉勇擊退。翌日，朝龍移守火藥局，文武隨至。住民恐，各走避。無賴從而掠奪，一城鼎沸。塘兵被殺，文報不通。二十三日夜半，郡中始聞警，文武會議。檄城守左營及安平水師駐守，署總兵趙裕福率中營游擊楊傑督師往，傳穟從，斬許尚而行。郡中亦訛言亂事，人心震駭。紳士韓高揚、黃化鯉入見傳穟，請方略。傳穟曰；『鳳治距郡城百里，朝發夕至。今賊氛惡，雖退必進。郡城為全臺根本，君等其協力守之。』乃修築城垣，以兩日夜而竣。各街皆設柵自衛。別以精兵三百，環城巡視。又檄安平副將，以水師六百駐西城外之老古石街。或請嚴扃城門，傳穟不可，曰：『南路難民避亂至者，日數百人。若城門一閉，則北路以為郡城被困，將乘勢而起。』二十四日，鎮兵南下，明日傳穟以兵勇四百繼之，次阿公店，為鳳治通府要途，留所部二百駐防，使訓導謝代壎率之。二十六日，至埤頭。撤功傑，以紹祁任知縣。裕福亦以朝龍為南路營參將。傳穟督民夫補竹圍、拓深溝，嚴守備；通飭各莊緝捕。而縣役多與事，紹祁悉赦之，故無患。
　　初，良斌退駐鳳梨山，樹旗糾眾，勢復振。裕福至鳳，以眾多地險，未敢遽伐。既而兵勇續至，各莊亦受約束；嘉義會黨越山南下，為官軍所扼，不得至；吳賜至郡，被殺；新授臺灣鎮總兵蔡萬齡至，人心稍定。良斌知事敗，不可為，遂散其黨，各歸去。官軍至，破之。王曾、李川、蔡雙弼等皆被捕，斬於軍前。良斌自駕小舟入海，至彰化，為知縣李振青所獲，解郡戮之。南路平。奏入，下旨嘉賚，自鎮道以下皆從優議敘。明年，乃建鳳山縣城於舊治。
　　姚瑩字石甫，安徽桐城人，世以文名；瑩亦好學，工文章。嘉慶十三年，登進士，出宰福建。嗣任臺灣縣。道光元年，署噶瑪蘭廳通判。蘭為初闢之地，瑩多方規畫，興利除弊，民稱其善；已而丁艱，寓郡中，知府方傳穟延為幕客。時議開埔裏社，瑩條陳八事。巡撫孫爾準見而難之，事遂寢。服闋，陞同知，擢臺灣兵備道。臺灣士習敦古，而文風未盛；瑩整剔海東書院規約，時與諸生相討論，考核名實，以是士氣丕振。十九年，英艦犯廣東、窺閩浙，臺亦戒嚴。瑩與總兵達洪阿籌戰守，士民亦悉心禦侮，先後獲英兵一百六十八名，英人遂不得逞。及江寧約成，英領事璞鼎查訐臺灣鎮道妄殺遭難兵民，而江蘇主款者及福建失守文武，忌臺灣功，互相構陷。欽差大臣耆英據以入告。將逮京訊問，兵民洶洶罷市，瑩與達洪阿殷勤慰諭，終褫職去。
　　初，瑩在臺灣，以班兵驕惰，當繩以法，著班兵議。而總督趙慎軫亦以臺營惡習，幾有魏博牙兵之勢，下詢其事。瑩復之曰：『自古治兵與治民異。蓋兵者兇器，其人大率粗魯橫暴。馭之之道，惟在簡嚴。簡者，不為苛細，責大端而已。嚴者，非為刻酷，信賞罰而已。夫虎豹犀象雖甚威猛，然而世有豢畜之者，馭得其道也；馬牛犬豕雖甚馴服，僕夫童子可操鞭箠而驅之，壯夫鹵莽，或受角蹄之傷且死者，馭之不得其道也。市井無賴，三五群毆，其勢洶洶，婦人孺子心膽欲碎，老儒學究向判曲直，反受詬誶而歸，搖手氣憤，痛罵其無良而已。道旁之人袖手竊議長短，紛紛未已，一武夫健卒奮怒叱之，二者鬨然而散。臺營情勢亦若是而已矣。臺灣一鎮，水陸十三營，弁兵一萬四千有奇，天下重鎮也。兵皆調自內地督撫提鎮協水陸五十八營，漳泉兵數為多。上游各營兵弱，向皆無事。興化一營稍黠，多不法。其最難治者，漳泉之兵也；人素勇健而俗好鬥，自為百姓已然。水提金門兩標尤甚。昔人懼其桀驁，散處而犬牙之，立意深遠。然如械鬥、娼賭、私載禁物，皆所不免，甚而不受本管官鈐束，不聽地方官逮理。蓋康、雍之間尤甚。乾、嘉以後，屢經嚴治，乃稍戢。此兵刑二律所以臺地獨重也，豈惟今日哉？重法如迅雷霹靂，不可常施；常施則人側足不安。故曰一張一弛，文武之道。然小者可弛，而大者不可弛。小者狎妓、聚賭、私載禁物，欺虐平民之類是也。若械鬥傷人且死，且不受本管官鈐束，不服地方官逮理，則紀綱所繫，必不可宥。此輕重之別也。故治兵者不可不知簡嚴之道。不辨輕重者不可以簡，不簡者不可以嚴，不嚴者不可以用威。威不足則繼之以恩，恩不足則守之以信。自古名將之得士力者皆由此。今之用兵者，既不知簡，又不能嚴。有罪而不誅，則無威；將不習校，校不習兵，勞苦之不恤，而朘削之是求，則無恩；當罰者免，當賞者吝，則無信。此所以令之不從，而禁之不止也。夫兵之可慮而難治者，叛與變爾。魏博之牙兵皆魏博人也，故敢屢殺逐其大將而不受代。若臺兵則皆分檄自內地，建甯、延平諸郡與漳泉不相能也，興化與漳泉鄰郡亦不相能也，漳與泉復不相能也；是其在營常有彼此顧忌之心，必不敢與將為難明矣。況其父母妻子皆在內地，行者有加餉，居者有眷米，朝廷豢養之恩甚至。設有變，父母妻子先為戮矣。臺地大半漳泉，兵民素有相仇之勢，故百餘年來，有叛民而無叛兵。乃治兵者每畏之而不敢治，則將之懦也。且漳泉之人，其氣易動而不耐久。一夫倡而千百和，初不知何故；及稍知之，非有所大不願，則已懈。更作其氣勢以臨之，則鼠伏而兔脫矣。漳泉之兵既治，則他可高枕而臥矣。請以近事徵之：嘉慶二十四年七月，安平兵鬥，死者數人。將裨理論之，不止；情懇之，不息。鎮將怒，整隊將往誅之。眾兵聞聲而散，竟執數人，分別奏誅，無敢動者。二十五年正月，郡兵群博於市。瑩為臺灣令，經過弗避，呵之皆走。一兵誣縣役掠錢相爭，瑩命之跪而鞫之。眾以為將責此兵，一時群呼，持械而出者數十人，欲奪去。縣役將與鬥，瑩止之。下輿，手以鐵索縶此兵。告曰：『汝敢拒捕皆死。』眾愕然，不敦犯。乃牽之至鎮署，眾大懼求免，不許。卒責黜十數人，而禁其博。自是所過，兵皆畏避。又是年九月，興化、雲霄二營兵鬥，將謀夜摧殺。諸將倉卒戒嚴。瑩亦夜出，周視各營。眾兵百十為群，見瑩過皆跪。諭之曰：『吾知鬥非汝意，特恐為人所劫，故自防爾。毋釋伏，毋妄出。出則曲在汝，彼乘虛入矣。』眾大喜曰：『縣主愛我。』至他營，亦如之。竟夜寂然，天明罷散。音鎮軍切責諸將，眾兵乃懼，皆叩頭流血。察最狡桀者每營數人，貫耳以徇，諸軍肅然。此三事其始洶洶幾不可測，卒皆畏服不敢動。可見臺灣之兵猶可為也。及再至臺，則紛紛以兵橫為言者，或慮有變。詰其事，大率如聚賭、違禁之類。將裨懦弱畏事，營縣又不和，是以議者紛紛張大其詞，而非事實。夫聚兵一萬四千餘人之眾，遠涉重洋風濤之險，又有三年更換之煩。舊者未去，新者又至。此其勢與長年本土者固殊，而營將能以恩、威、信待兵者百不得一。時方無事，終日嬉遊，悍健之氣無所洩，欲其無囂叫紛爭，少違犯禁令之事，不可得也。而巽懦無識者，既不能治，徒相告以驚怪，是可喟矣。』居無何，署督劉鴻翔以臺人之籲，白其冤。旋起用，分發四川，調兩淮，整飭鹽務。咸豐元年，陞胡北鹽法道，嗣任廣西按察使，均有名。著石甫文集、東溟文集、東槎紀略，皆刊行。自瑩去後，越三年，而徐宗幹任臺灣道。
　　徐宗幹，字樹人，江蘇南通州人。以進士出宰曲阜，洊陞至汀漳龍道。道光二十七年，任臺灣道。時姚瑩方去，凡所規畫，多繼成之。宗幹為治，循名核實，而振興文教，尤汲汲以育才為務。臺灣遭英人窺擾之後，士民蓄憤，自立鄉約，禁不與貿易。宗幹亦著防夷之論。論曰：『夷狄之患，自古而然。議者以許和示弱，為非國計。要在令其畏我之威，喜我之賂。鴟鳴狼踞，不足喜怒。惟宏之以大度，制之以遠算，勝之以深權，此今日撫夷之大概也。然所慮者，喜我之賂，而不畏我之威，久則無賂可喜矣。此時情形，閩省與他省不同。閩省已准其設口通商，有撫法，無勦法，所謂懷之以德也。臺地本非原約，孤懸海外，無商可通。覷及煤炭，無微不入，且所欲亦不在此。名為改易口岸，實則聲東擊西，藉此發難。昔年曾於此地大受創痛，難保其不懷叵測之心。現在防守要隘，以淡境雞籠洋一帶為先著。竊以為有堵法，無撫法。堵之以官兵，究爽前約，而開後釁；堵之以民，堵之以番，則無可藉口。所謂堵者，非必列兵布陣，但阻其不上岸而已。民番或無紀律，以官兵間之。兵亦可裝為民，民亦可裝為番，彼固無從辨別也。夫欲杜內奸，官之耳目不如民之耳目，官之號令不如民之號令。蓋以民防民而內奸絕，內奸絕而外侮必不能入。此尤在地方守令平日之得民有素。然論吏治於今日，但不視如寇讎足矣，安望其能如子弟之衛父兄乎？計惟以重利動之。一須酌墊屯糧，以固屯番之守望。一須寬發軍餉，以期士卒之飽騰。一須收雇壯勇，以防內奸之勾結。無事之時，但以聯莊緝匪為名，靜以俟之。』
　　當是時，綠營廢弛，班兵多宿民家，挾械以嬉。宗幹移鎮管束，改建營房處之。兵民始分。又議改澎湖募兵，變通船政，清理人犯，語多可行。水沙連六社番久請內附，而廷議以險遠為難，照舊封禁。宗幹上書總督，請援乾隆五十三年之例，先設屯丁，以便管理。從之。其後遂設官焉。咸豐三年，鳳山林恭起事，陷縣治，攻府城。宗幹與紳民守禦，命知縣鄭元傑以兵平之。四年，陞福建按察使。其後襄辦皖豫軍務。同治元年夏四月，任福建巡撫。彰化戴潮春已起事，全臺俱擾；而福建上游，軍務復急。省議頗不以臺為意，宗幹獨顧念焉。即檄前署臺灣鎮曾玉明渡臺，又奏簡丁曰健為臺灣道，會辦軍務，次第蕩平。嗣請乞休，卒謚清惠。著有斯未信齋文集。宗幹曾輯治臺必告錄，以授曰健。曰健刊之。
　　連橫曰：臺灣沃野千里，民殷物盛。前時僅設一府四縣，而寄其權於巡道，以遙受督撫之節制。是巡道者，非僅有監司之責也，地方之治亂、國計之盈虛，民生之豐嗇、兵制之張弛、風化之純雜，均於是賴。康熙中，陳璸任臺灣道，吏治為海疆第一，其後寂寂無聞，迨道光間，內外多事，而姚瑩、徐宗幹後先而至，皆能整飭吏治，以立遠大之謀，至今人猶道之。故余多採其言，以入各志。
　　張丙，嘉義人。其先自漳之南靖來臺，居店仔口莊，世業農。能以信義庇鄉鄰，眾倚重之。道光十二年夏大旱，粒米不藝，各莊皆禁糶。丙與莊人約，莫敢違。而陳壬癸潛購數百石，為約故，不能出，賂生員吳贊護之。贊族吳房，逸盜也，與詹通劫諸途。店仔口之禁米，丙董其事。贊牒縣，謂丙通盜。嘉義知縣邵用之獲房，誅之，並捕丙。丙怨令不治米出境而反治禁者，要贊之妻孥於途，又為縣役護去，益恨之。
　　陳辨者，巨盜也，居北崙仔莊。其族為粵人張阿凜所辱。阿凜居雙溪口，粵莊之強者。閏九月初十日，焚辨室。辨邀丙與鬥，率眾三百人攻之，不勝。臺灣鎮總兵劉廷斌適北巡，丙聞而歸。辨遂掠粵莊。二十五日，劫大埔林汛兵軍器。廷斌追至東勢湖，戮二人。北路協副將葉長春與用之亦至，合擊辨於紅山仔。辨走攻莆姜崙莊。官兵至，斬其黨王興、王泉，辨竄白丙。丙觸前忿，謂官兵之專殺閩人也，與詹通謀起事。通父經知之，命長子日新往殺通，刃其額，不死。傍人殺日新。十月朔，攻佳里興巡檢署，殺教讀古嘉會及汛兵，掠下茄苳、北勢坡、八掌溪各汛。用之逐之，入店仔口；丙執而殺之，報宿怨也。初二日，臺灣知府呂志恆聞嘉令被圍，率鄉勇二百人往援，南投縣丞朱懋從之。丙禦之大排竹。署遊擊周進龍卻，懋以言激之，乃前施砲。為丙眾所乘。義民許邦亮以其馬授志恆，徒步與戰俱陷。懋有循政聲，丙後悔之。進龍間道歸，是以免。
　　初，辨之約丙也，無戕官意。至是其妻自經死。丙乃約所交遊，稱開國大元帥，建號天運，張告示，禁淫掠，令民無恐。以詹通、黃番婆、陳連、陳辨、吳扁為元帥，劉仲、劉港、劉邦頂、王奉、陳委、洪番、吳貓、李武松、許六、孫惡為先鋒，柯亭為軍師。吳允不受封，自稱開國功臣，賴牛亦自稱元帥，各就所居，糾集黨羽，分大小四十六股。股首稱大哥，下為班首，所部曰旗腳。每股百餘人，或數百人。初三日，丙率眾攻嘉義，典史張繼昌集兵民，嬰城守。而股眾聚愈多，蔡恭、梁辨、莊文一、吳鰍、陳開陶、黃元德各率所部至，凡萬五、六千人。越日，丙分眾攻大武壟汛，傷巡檢秦師韓。又攻目加溜灣，把總朱國珍死焉。廷斌北巡在途，聞警，以兵二百往。丙分道要擊。官軍將敗，適王得蟠率義勇至，擁以入城。副將周承恩殿，不知也，反馬入陣，馬蹶被刃，猶殺數十人乃殪，將弁死者九人、兵百餘人，軍械盡失。廷斌既入城，以繼昌權縣事，修戰具，募義勇，為固守計。而莊民之起應者，忽分忽合。郡城戒嚴。
　　初七日，股首黃番婆攻鹽水港，破之，守備張榮力戰死，巡檢施模亦殊傷。鹽水港為嘉義咽喉，郡北屏障也。既破，黨勢大振。初八日，丙解圍去，而迤南之黨漸迫郡城。郡中初不知守令之被戕也，有歸自大排竹者述其狀，兵備道平慶以同知王衍慶權府事，環城樹柵，備戰守；紳士亦助餉募勇。貢生陳以寬內渡告警。訛言日起，中營遊擊武忠泰落井死，相率欲逃；衍慶令曰：『敢言走者斬！』獲偵探吳連戮之，眾稍定。十一日，丙略鹽水港；辨亦攻北港。縣丞文烜、千總蔡凌標合禦之。嘉義自解圍後，築土垣於城下，甫成而丙復來攻，凡三日，解圍去。鳳山縣人許成亦以月之十日豎旗觀音山，號天運，封歐先為軍師、柯紳庇為先鋒，以滅粵為辭，遏運郡之米，為丙援。十四日，攻阿公店，千總許日高擊退之。於是始不敢窺府城。然彰化人黃成受丙約，亦以十二日豎旗於林圯埔，稱興漢大元帥，用故明正朔，僧允報為謀主。郡中聞嘉義被圍久，念諸將在外無援，以都司蔡長青率兵九百運械往。股首蔡恭要之曾文溪。長青背水為營。十九日，恭擊之，大敗死焉，兵士亡者二百餘人，軍械盡棄。二十三日，丙焚嘉義北門。城兵出擊，互殺傷。三十日，又戰。股首陳太山、劉眉滾被禽，磔之。於時黨中互為雄長，分踞各莊。丙亦舍城去。殷庶之鄉慮其必敗，遂建義民旗鼓，輒禽股首殺焉。是日南路股眾圍鳳山，夜縱火逼縣署。署游擊翁朝龍退守火藥局，署知縣克通阿、千總岑廷高列砲於庭，擊退之。自是亦不敢窺鳳治。
　　閩中既接臺灣之報，陸路提督馬濟勝將兵二千馳援，以十一月朔抵鹿耳門，駐北門外較場。初五日，進兵西港仔，獲偵探，知黨狀。初七日，至茅港尾，遇股眾二千，敗之。濟勝曰：『此地可戰。』壘土為營以待。翼日，股眾果以五、六千人來撲。濟勝戒勿動，俟其懈，開壁出擊，陣斬數百。十二日，進兵鐵線橋。二十二日，丙擁眾二萬，自摶戰，氣銳甚，呼聲震山谷。自辰至於日中，濟勝堅壁不動。薄暮始縱兵出，追逐數里，禽五十餘人，斬七、八百人，溺水死者相枕藉。丙亦能軍，收其眾踞橋北。翌日再戰，又敗，李武松、詹通被禽。丙走伏近山麻林中。而金門鎮總兵竇振彪以月之三日，至鹿港而南，會於鹽水港。濟勝令攻南黨，自帥所部入嘉義城，分兵搜勦斗六，嘉之北蔽也。黃城率眾來攻，破竹圍而入。千總張玉成、外委朱承恩、許國寶、林登超、蔡大貴皆巷戰死，縣丞方振聲、守備馬步衢放火自焚，不死，為股眾所執。振聲妻張氏、玉成妻唐氏皆不屈死，弁兵沒者二百數十人。城以黃雖菜為縣丞，守斗六。自率其眾助丙。丙自敗後勢蹙，各莊又多助官軍，皇皇無所之，十二月被執；黃城、陳辨、詹通、陳連、吳扁等亦先後被獲。以丙、通、辨、連為禍首，解囚郡獄。梟李武松、吳扁等於嘉義各處，而剖黃城之心，以祭斗六諸人。株連而死者數百。北路平。初七日，濟勝率軍赴鳳山，股眾禦之三湳溝。初八日，獲許成、蔡臨，斬之。南路亦平。
　　十三年春正月，總督程思洛至自浙江，將軍瑚松額佩欽差大臣關防抵臺灣。當總兵劉廷斌之被困，兵備道平慶以亂狀入奏。命松額署福州將軍，哈朗阿為參贊，領侍衛巴圖魯章京二十四員，又調西安馬兵三百、河南兵一千、貴州兵五百、四川兵千五百赴臺。巡撫魏元琅以十二月十一日接提督捷報，奏請止軍，故各省之兵皆未入閩境。而總督將軍先後渡臺也，窮治餘黨，按名悉獲，梟斬首三百餘人，遣戍者倍之。丙與通、辨、連俱械至京，磔之。詔祀方振聲、馬步衢、陳玉成於昭忠祠，餘亦賞罰有差。
　　方振聲，浙江山陰人，寄籍順天，遂家焉。供事武選司。出任福建閩安巡檢，歷陞至斗六縣丞。道光十二年秋九月，嘉義張丙起事，攻縣城。振聲聞警，即與署守備馬步衢、署千總陳玉成籌守禦，增壘浚濠。又以眷屬居營中，誓偕死。斗六為嘉義北蔽，負山扼溪，地險絕。然兵力單薄，慮陷圍，乃檄嘉義都司許荊山軍其外，以為犄角。玉成善火器，每發必中，相持久。丙轉戰嘉南。十一月初三日，股首黃城以眾來攻，荊山宵遁，城自外放火，破竹圍而入。玉成率所部巷戰死。振聲、步衢欲自焚，被執，不屈死。妻張氏、女某、玉成妻唐氏亦死。幕客沈志勇、沈聯輝、家丁江承惠等皆死。弁兵沒者二百數十人。步衢、玉成，臺灣人，家世莫詳。而同心協力，以守危疆，卒之勢蹙駢死，閤家俱亡，人以為烈。事聞，下旨軫悼，賜祭。振聲追贈知府銜，謚義烈；步衢游擊銜，謚剛烈；玉成都司銜，謚勇烈。各世襲騎都尉罔替，入祀京師昭忠祠。張氏贈淑人，唐氏恭人，均謚節烈，建坊旌表。予志勇六品頂戴，聯輝七品頂戴，均照銜議恤。命於斗六准建專祠，春秋致祭，以從難幕客、家丁、弁兵配。
　　道光之末，清政不飭。洪王起兵，奠都南京，建國太平，奄有諸夏之半。風潮震動，遠被臺灣。於是而有李石之變，於是而有林恭之變。
　　李石，臺邑人。時以小刀會踞廈門，而臺多漳泉人，謀起應。咸豐三年夏四月下旬，與楊文愛、林清十數人樹旗灣裏街，以興漢滅滿為言，從者眾。知縣高鴻飛聞警，將往討，命廩生許廷道率練勇從。廷道以練勇未集，請暫待，不聽。移營借兵三千，多羸弱，器亦不備。二十八日出軍，翌日至鹿仔草，度林投巷。石設伏以俟，自後刺之，鴻飛墜，馘首去，餘兵皆走。郡中聞報戒嚴。總兵恆裕出駐北較場，而鳳山之變作矣。
　　林恭，鳳山人，充縣署壯勇，與無賴伍。知縣王廷幹汰之。及聞北路之變，與其黨張古、羅阿沙、賴棕集眾百數十人，攻踞番薯寮，搶掠至鳳治，各鄉騷動。廷幹召義首林萬掌入衛。萬掌，恭兄也，性奸猾；群不逞之徒，出入其家。二十八日，率眾入城。廷幹大喜，以所戴花翎加其首，曰闔城付汝，全家付汝；恭亦擁眾入城，邑人猶以為義民也，直入縣署。廷幹方作書達郡吏，見之欲走。曾玉水揮刀以砍。幕友張竹泉趣救，亦被殺。典史張樹春聞堂上鬨聲，趨止亦死。廷幹長子鈞未冠，倉卒持槍刺恭，不中，力鬥死。次子湜裁九歲，遇救獲免。家人臧獲死者十九人。妻張氏初避民家，日夜哭，主人患之，紿之出，卒以伶仃死。其妾匿火藥局以免。而樹春之家亦受害。廷幹，山東安邱人，以進士仕閩。英人之役，運餉來臺。初知嘉義縣，繼任鳳山。性貪墨，邑人怨之，故變時無肯救者。
　　恭既得鳳城，踞縣署，開倉庫，縱獄囚，自為縣令，出示禁殺掠，以王光讚為軍師。南路營參將曾元福適巡哨城外，急入援，無及，退守火藥局。恭攻之，不破。放火決水，又不破。元福每乘隙出哨，示無恐。而糧食日用之物偽奪於民者，而陰給其直，故不困。郡中聞變，兩令又前後被戕，巡道徐宗幹議自守。五月初二日，恭分眾攻郡。廷道謀內應，事洩喬死，城得不破。郡人擊退之。越數日，幕客唐壎語宗幹曰：『鳳邑之陷久矣，鳳民之望救亦亟矣。今曾參將獨守危局，而郡無援兵，他日大府詰問，將若何？且不戰亦不能守。』宗幹意始決，議出師，無敢往者。乃以鄭元傑署縣事赴援，元傑固辭。宗幹曰：『吾知汝才，且知汝父才。汝其往哉。』舉令箭授之，曰：『此朝廷所畀也，今轉以畀汝。汝其便宜行事。』元傑猶豫，而中營游擊夏汝賢請行，乃誓師，以二十八日南下，父應璠為治糧，汝賢亦牽所部從。分三隊：以義首李澄清為前軍鄉導，翁夢熊為左隊，何璇璣為右隊，西螺把總李朝祥率練勇八百來會。六月初二日，至二層行溪。元福之子登瀚自募勇三百，屯弁林鼎山以屯兵五百，先後至。翌日，戰於新園。凡三遇伏，遂入舊城。初七日，元福聞官軍至，欲自內出擊。登瀚急欲見父，先破圍入；元傑、汝賢繼之。恭踉蹌走，餘黨伏城隅以戰，卻之，陣斬方烏翠、梁蘆等七十餘人。東港距鳳治三十里，為通海之市，民戶殷庶，恭敗後，將踞之，以收拾餘黨。元傑請郡吏會水師夾攻。二十九日，恭渡溪，走大莆林。官軍追之，竄水底寮。元傑久駐東港，餉絀，請於郡，不與，兵勇無所得食，大譁。令從變民戶罰鍰贖罪，苛求富室，縣役黃添又假威以逞，元傑且為所愚，東港之人怨焉。初，萬掌道恭入城，退居水底寮。及敗，又庇之。應璠素識萬掌，遣人說以利害。七月二十七日，乃縛恭獻軍前。元傑解郡報功，戮之。已而總兵恆裕獲石等，皆斬之。事後以元傑知臺灣縣。其明年，樹春之子扶櫬，或言殺樹春者黃添也，元傑庇不與，樹春之子控於總督，召省察看。
　　丁曰健，字述安，安徽懷寧人，寄籍順天。以舉人揀發福建。咸豐四年，任淡水同知。時閩粵械鬥後，地方凋蔽，曰健出而撫字，其姦猾者即以法繩之。既而小刀會黃位竄臺灣，陷雞籠。曰健集紳民，籌戰守。以彰化林文察率鄉勇二百攻之，位敗走。調署嘉義縣，加知府銜。嗣以軍功賞道銜，歷署福建糧道及布政使。
　　同治元年春，彰化戴潮春起事，全臺俱擾。二年秋，詔命福建陸路提督林文察視師臺灣，而巡撫徐宗幹亦奏簡曰健為臺灣兵備道，加按察使銜，會辦軍務。九月，至艋舺，募舊部，謀規復。紳士林占梅豫練鄉勇二千名，保衛地方，及是隨行。進兵牛罵頭，數戰皆捷，遂克彰城。文察亦自麥寮登岸，定嘉義，復斗六，駐兵阿罩霧。
　　初，曰健以汀州軍務，與文察有。至是同平臺灣，文察所部就地籌餉，又以辦理清莊，地方復擾。曰健止之，不聽。及福建上游告急，詔命文察內渡。文察未行，曰健劾之。略謂：『內山東、貓霧等處，前經署陸提臣林文察入山搜捕。於正月破林巢後，安住家園五十餘日，頓兵不出，以致眾議沸騰，欲圖報復。餘匪藉此，復肆攻撲。非先事豫防，聯莊得力，竟有難解之憂。』詔命福建總督左宗棠查辦。曰健又致書宗棠，歷詆文察不法。已而文察赴閩，殉於漳州之役，弟文明以副將家居。越二年，賴、洪各姓訟其霸田。曰健委知縣凌定國至彰會審，即就大堂殺之。文察之母控之省，復籲之京。案懸不決。而曰健以病奏免。
　　郭崇高字光侯，以字行，臺邑武生也。居保西里，以義聞里閈。臺灣賦稅固重，正供之外，有耗羨，有丁稅，有採買。凡納石者倍其半，折穀納銀又倍之。官吏之私飽，胥役之剝削，又兩倍之。每徵收時，官符一下，皂隸四出，捕業戶、逮農民，所至騷動。
　　道光二十四年春三月，臺灣縣開收下芒之租。知縣閻炘示納穀者折銀，縣民以非例不納。糧總李捷陞至期無可繳，請治逋者。炘檄典史率役，赴東門外迫促。每至索供帳，富家多走避，則拘貧民以刑，示儆也。保西里人葉周、劉取、余潮聚議曰：『官暴至此，民不堪命矣。』嗾壯士夜殺之。炘以亂事白道府，請會營勦辦。鄉人懼，洶洶欲變，猶未發也。
　　許東燦者，郡人也，名朝錦。納資捐同知，攬辦官租，日出入衙署，聲勢振一邑。時穀賤，亦命納戶繳銀，石徵二圓。不從，皆運穀至東門下，堆積如邱陵。東燦白縣，命弟東寮捕抗者。納戶困，群哀籲光侯。至是集耆老，謀入郡訴大吏。四月朔，至東郭外，鄉人不期而會者數百，皆呼冤，行且近。城兵疑民變，急閉門，趣報守備。文武皆至，詰以故；咸言納銀之苦。命且散，不從。自辰至於日中，聚愈多，眾且數千。郡中猝聞警，一時震動，守土官亦皇皇無策，乃介東燦解散，許以收回告示。而鄉民始紛紛去。
　　翌日，鎮道以民變白督撫，懸捕光侯，將以糾眾圍城之罪罪之。顧光侯所為出於公憤，若一旦受罪，身戮名穢，則地方事誰肯為耶？二、三魁桀之士，密晤光侯，請起兵以抗。不可，曰：『吾之出首者，冀幸官之一悟，民之一解也。今事勢未可知，若稍有舉動，則罪案成矣。』擬入訴鎮道。而偵騎四出，慮被害，乃為叩閽計。潛伏糖簍中，以牛車運至船，其友豫俟之。至天津入京，而朝廷已下諭拿辦矣。
　　當是時，晉江陳慶鏞為御史，直聲聞天下。光侯念非此莫可白者。八月二十有五日，至晉江會館，見慶鏞，哭陳始末。初，東燦曾以巨案逮京訊，慶鏞諗其惡；比聞此事，尤詆之。早日上其事。下諭解閻炘任，逮問。著總督劉韻珂飭屬捕東燦、東寮及黃應清、蔡堂、李捷陛等，皆朋比為奸者也。至日部訊，東燦桀驁，出言傷部吏。定讞誅之，餘亦治罪有差。而光侯以僨事之罪流口外。越四十二年而有施九緞之事。
　　施九緞，彰化人也。居於二林堡浸水莊。世業農，好預鄰里不平事。光緒十二年，巡撫劉銘傳奏請清丈。十三年，彰屬十三堡均舉辦。知縣蔡麟祥率巡檢黃文澣、吳雲孫等，自橋仔頭起丈。每甲長約加一，隨丈隨算，錯則改之。民無怨言。已而麟祥調用，以李嘉棠知縣事。嘉棠固墨吏，狼貪民財，肆用奸猾。既接任，而撫署札催竣丈，乃悉變舊章，各堡派員，數月而畢。丈員多昧算田賦等則，不計肥瘠，任意填寫；下鄉之時，索民供帳，皆囊巨金而歸。彰之民庶早已不平矣。嘉棠示領丈單，每甲費二圓。彰賦三萬有奇，丈後倍增其數。各員在署分單，領者少。而是時嘉義亦以催領故，民戶騷動。管領武毅右營提督朱煥明素駐彰，銘傳檄往彈壓，以棟字營副帶林超拔代之。煥明至嘉，縱兵焚殺。莊豪李盤率黨入彰境，主湖仔內莊楊中成家，潛謀不軌。彰署又迫領丈單，皂隸四出。嘉棠欲邀功，令愈嚴。官暴民怨，而九緞之變作矣。
　　九緞年已六十餘，既遭委員魚肉，莊人又多往愬，大憤，欲走訴巡撫，請展期。其友曰：『巡撫端居衙署，委任縣令，左右之人誰肯為我言哉？且而一往北，則縣令以為抗己，而捕而家殺而身矣。』九緞曰：『然則奈何？』曰：『且待之。』二林為濱海之區、或毗溪畔，土壤枯瘠，領者尤少。十四年八月，嘉棠又以刑威民，膞囚林武、林番薯於北斗、西螺，戮簡燦於鹿港。燦固土豪，雖犯法，未定讞。傳者以為許貓振，貓振亦獄囚，弟得龍謀劫之。至是知其誤，然眾已嘯聚，遂入街，掠鹽館。蕃薯莊施慶從之，楊中成亦在行，無賴二百餘人，一鬨而散。嘉棠赴鹿港，得龍要諸途，從者二十餘人懼不敢前。請鹿紳解散，始得歸。鹿港為施氏聚族之地，生員施家珍聞警，召鄉勇不及。嘉棠幾不免，遂啣之。
　　當是時，民戶洶洶，浸水莊人尤激。九月朔，環請九緞為首，至者數百人。裂布為旗，大書「官激民變」。九緞立神輿後，如報賽狀，楊中成、許得龍、施慶、李盤等從行，禁劫殺，沿途鄉民多持兵隨之。亭午至城下，駐南瑤官，大呼索焚丈單。日晡不期而會者數千人。嘉棠閉城門，電撫署告變。未幾電線絕，都司葉永輝、洪盤安、棟字營副帶林超拔各登陴，丈員亦助守。檄召各堡紳董，每堡集丁壯二百，而誤書二人。堡董皆遲疑，無敢入援者。初二日，九緞率眾駐八卦山。山在城東隅，高數十丈，上有砲壘。眾請開砲擊縣署，不可，曰：『殃民之罪，祇在嘉棠。若砲擊之，則玉石俱焚，是以暴易暴矣。夫我輩之來，為民請命。若得縣令一諾，收燬丈單，則相率歸鄉，可告罪於父老也。』眾聞之，皆以九緞為仁，稱之曰「公道大王」。初三日，城圍益急，所檄兵又不至。嘉棠懼，欲自殺，左右止之。煥明在嘉，聞變馳救。至北斗，紳董以民亂途險，請止軍。不聽。及大埔心，為無賴尾擊，所部死十餘人，彈藥又罄，煥明逃至竹巷尾。九緞偵其來，迎擊之，遂死。事聞，詔建專詞。城中聞煥明之耗，眾愈懼欲走。嘉棠介教諭周長庚、局紳吳景韓、總理蔣攀龍縋見九緞，勸其歸。九緞索焚丈單而後退。嘉棠不決，而圍愈迫。乃佯許之，以望援兵。然彰城如斗，攻之則破。環圍數日，米油告竭。紳士請發綏豐倉以振，集壯丁為義勇，而援兵亦且至矣。
　　初，統領棟字營林朝棟駐臺北，聞警馳救。初六日，至田中央，調兵蓐食。自率土勇八百入市仔尾，以副將余保元、衛隊把總林青雲各帶所部，潛行突擊。林超拔亦自城上助戰。克八卦山。九緞退駐平和厝莊，圍始解。十一日，朝棟復出擊。環戰兩時，陣斬四十一，捕八人，皆戮之。官軍亦傷十七。九緞歸浸水莊。朝棟以亂平電撫署。
　　先是都司鄭有勤率隘勇二營援彰。初七日，至大甲；翌日，至牛罵頭。所部與莊人爭鬥，銃斃數人。莊民蔡訪鳴金聚眾，欲報怨。隘勇走。十三日，抵城。而駐防基隆總兵竇如田亦率銘字營三營至。十四日，嘉棠以各路兵至，倡攻二十四莊，夜令炊飯進軍。浙人凌雲在幕，知民冤，告於有勤曰：『朱提督之死，非二十四莊之罪也。自武西堡北上，已被沿途截殺，損失過半。抵竹巷尾始殉難，固非其界。若攻勦之，恐激變，則城安而復危。唯君圖之。』有勤遍告各統領，始止。教諭周長庚、中軍葉永輝札告二十四莊紳董，速入城領旗，否則聲討。然莊民未知城中虛實，且道梗，不至。嘉棠大怒，復令進攻。貢生吳德功聞其事，夜見周、葉曰：『二十四莊之不來，昧於事而非敢違縣札也。請遲一夜，德功當馳函泣告之。』是時各隘截斷，路布蒺藜，無敢往者。生員陳捷華、王贊成、白一聲、白玉音等皆願去，分持德功書，間道往。十五日，布政使沈應奎、臺東州知州吳本傑、澎湖鎮總兵吳宏洛統領銘、隘、昌各軍至，嘉棠又力主燬莊。皆觀望不來，唯線東西堡十莊、貓羅三十五莊、東西螺各堡已由德功函招領旗。應奎亦出示招安，人心始定。
　　當變之起也，嘉棠釀之。及應奎查問，反誣鹿港紳商助匪，復請討。不聽。召鹿紳蔡德芳、黃玉書詢之，語及嘉棠。於是嘉棠大恨鹿人矣。十六日，請攻鹿港。宏洛將發兵，鹿人惶恐徹夜。德功請止，不聽。請應奎止之，亦不聽。應奎知民冤，電稟銘傳，以鹿港一攻，則沿海皆將激變。銘傳乃令宏洛歸應奎節制。十七日，福寧鎮總兵曹克忠至自基隆，為查變也。
　　當是時官軍疊至，九緞潛伏浸水莊。二十三日，宏洛攻之，走湖仔內莊。所至民為供食。圍楊中成家，亦已走，不得一人。二十五日，各提兵歸。浸水莊總理王煥，年七十。當事之起，向鹿港徵餉，商人以官兵不足恃，慮被劫，潛助之，未半日而得五千金，分發民軍。然彰人之變，嘉棠之罪也。銘傳知其暴，二十九日，撤任，以朱公純代之。發示安民，脅從罔治。設保安局，以紳士蔡德芳、吳景韓、吳鴻賓、劉鳳翔、吳德功等理善後事。令捕施九緞、王煥、楊中成、李盤、施慶、許得龍等，餘皆赦之。
　　十一月初六日，銘傳上彰變始末，以嘉棠剛愎自肆，不洽輿情；又以丈賦不均，失民心，請撤銷清賦保案，並褫施家珍、施藻修衣頂，以其比匪也。臺灣兵備道唐景崧奉銘傳命赴彰會辦，途次二十四莊，莊民跪道呼冤。以棟字營駐兵其內，索取李掽等犯，雞犬不寧，景崧令撤營。至彰查核嘉棠罪狀，稟請奏參。新任布政使邵友濂亦以其殘酷，視民如寇讎，詳請革職，永不敘用。嘉棠懼，星夜赴撫署，哭求卸罪，且譖愬鹿港官紳比匪。一時蜚語沸騰，地方復動。二十二日，銘傳電拘教諭周長庚，提解游擊鄭榮、進士蔡德芳、生員施家珍、施藻修。吳景韓等，到轅集訊。以長庚止攻二十四莊，又招徠莊耆領旗，故嘉棠言其比匪。長庚亦訐之。銘傳札飭新任彰化知縣羅東之、臺灣知縣黃承乙會審，具供送轅。及嘉棠往北，言長庚罪，撫署中人又受賄，為左右袒。長庚已請假會試，十九日，自塗葛堀乘舟內渡，追之不及。銘傳通電福州、上海等處捕之。十四年春二月，嘉義進士徐德欽獲王煥，解轅訊鞫，竟無比匪情形。復提鹿商帳冊，亦無援助軍火數目，乃釋鄭榮，令赴鹿港，罰捐軍糈三萬兩，案始結。十八年冬十二月，臺灣知府程起鶚舉前都司葉永輝行清莊法，遂獲李盤。既而許得龍、施慶、楊中成亦次第就捕，與王煥皆殺之。而九緞已於十六年病歿浸水莊中。或曰，潛走泉州也。
　　連橫曰：嗟乎！士大夫讀書論世，慨然以天下為己任。而一逢其變，則縮項潛伏，身未行而氣先羸，或且枉己徇人，翻然而與之合，以行其不義者，何其卑耶！光侯、九緞皆鄉曲之細民，手無寸柄，而為義所迫，不顧利害。此則士大夫之所不敢為，而彼肯為之。何其烈耶！其事同，其志同，故並傳之。
