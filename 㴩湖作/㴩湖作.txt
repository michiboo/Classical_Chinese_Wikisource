三湖返入兩山間，畜作㴩湖彎復彎。
暑雨奔流潭正滿，微霜及潦水初還。
水還波卷谿潭涸，綠草芊芊岸嶄岝。
適來飛櫂共迴旋，已復揚鞭恣行樂。
道旁耆老步躚躚，楚言茲事不知年。
試就湖邊披草徑，莫疑東海變桑田。
君訝今時盡陵陸，我看明歲更淪漣。
來今自昔無終始，人事迴環常若是。
應思闕下聲華日，誰謂江潭旅遊子。
初貞正喜固當然，往蹇來譽宜可俟。
盈虛用舍輪輿旋，勿學靈均遠問天。
