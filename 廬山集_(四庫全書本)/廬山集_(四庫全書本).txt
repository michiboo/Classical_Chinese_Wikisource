　　欽定四庫全書　　　　　集部四
　　提要　　　　　　　　　別集類三〈宋〉
　　廬山集五巻英溪集一巻
　　臣等謹案廬山集五巻英溪集一巻宋董嗣杲撰嗣杲履貫不見於他書集中元宵懐鄉詩有清河坊裏燈宵月負卻東風已兩年句又抵北新橋詩歸逢鄉井心纔穏句案咸淳臨安志清河坊在臨安府左一北廂北新橋在餘杭門外則嗣杲實杭州人以詩中自誌嵗月出處考之廬山集乃其於宋理宗景定二三年間榷茶九江富池時所作英溪集則為武康令時所作中有甲戍大水詩案宋史五行志有咸淳十年八月安吉武康大水事正與相合時瀛國公已即位距宋亡僅二年而嗣杲亦遂於是年任滿代去其卒嵗雖不可考而兩集之中無一仕元之顯證則仍當繫之宋人西湖志載有道士董嗣杲蓋即其人扵國亡後隠於黃冠矣其集為諸家書目所未載獨明焦竑國史經籍志有嗣杲廬山集而闕著其巻數今據永樂大典所録有題廬山集者又有題英溪集者是嗣杲本有二集但其名不顯集亦久絶流傳今觀集中多與葛秋巖唱和詩秋巖即葛慶龍為宋末髙尚之士見於劉績霏雪録則嗣杲亦必勝流又有題周伯弜手澤詩推挹甚至則其詩亦江湖集𣲖然吐屬新穎無鄙俚瑣碎之態固非江湖游士所及也謹甄次裒輯依仿原目分為廬山集五巻英溪集一巻著之於録庻論宋元間詩人者猶得有所稽考至若富池客中諸作應編入廬山集者永樂大典或標英溪集當由繕冩之悞今並詳悉攷正俾各從其類焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













