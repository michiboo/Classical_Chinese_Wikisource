　　欽定四庫全書　　　　　集部二
　　劉賓客文集　　　　　　別集類一〈唐〉
　　提要
　　〈臣〉等謹案劉賓客文集三十巻外集十巻唐劉禹錫撰禹錫字夢得彭城人貞元九年進士登博學宏詞科厯官檢校禮部尚書兼太子賓客其集亦名中山集陳振孫稱原本四十巻宋初佚其十巻宋次道裒其遺詩四百七篇雜文二十二首為外集然未必皆十巻所逸也禹錫在元和初以附王叔文被貶為八司馬之一又喜以詩詞調謔人頗嫉之以是屢起屢蹶然韓愈獨與之友善集中有上杜黃裳書厯引愈言為重又外集有作子劉子自傳一篇敘述前事亦不甚詆諆叔文蓋其人本急於功名致為羣邪所詿誤者其文章恣肆宏辨近杜牧之之流而詩律尤精白居易盛推之至謂其在在處處有神物䕶持陳師道稱蘇軾詩初學禹錫呂本中亦謂蘇轍晚年令人學禹錫詩以為用意深逺有曲折處劉克莊後村詩話稱其詩多感慨惟在人雖晚達於樹似冬青十字差為閒婉似非篤論也始禹錫所與唱和者白居易及令狐楚李吉甫等皆一時名人嘗編其唱和詩為彭陽集呉蜀集汝洛集有夢得所作序引皆在外集中而其書在宋已佚惟正集文二十巻詩十巻明時曾有刋本頗行於世而獨無外集故流傳甚罕今兩淮所進有明毛晉汲古閣所藏抄本紙墨精好蓋猶從宋刋本録存者謹合為一編著之於録用還文獻通考巻目之舊焉乾隆四十四年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
