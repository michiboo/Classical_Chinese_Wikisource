明張寧撰。寧字靖之，方洲其號也，海鹽人。景泰甲戌進士，官至給事中。事跡具《明史》本傳。是書所述，皆見聞瑣屑之事，於登第夢兆，記之尤詳。頗近猥雜，又祇二十餘則，篇幅寥寥，疑非足本也。
景泰中，一日晨出暮歸，抵家天色盡暝。入室更衣，遂解下裳，暗中有火星星，自裙帶中出。轉摺至橢上，晶熒流落，凡三四見，荊婦相顧失色不敢言。時方嚴告早，戶科孫瑉，遠戍邊地，余自憶平生不家於官，何適逢此異兆？反覆研省，忽憶張茂先積油致火之說，而余所為裳，乃吳綾，俗所謂油段子，工家又多以脂發光潤，況餘被酒，體氣蒸鬱，或因以致火。亟呼婢令於椸後力持曳裳，余以手磨拭無算，及手熱幾不可忍，而火星應手至。明日入朝，見兵科王汝霖，道此事。汝霖曰：吾為工部侍郎時，嚐暮歸見此，然惟綾裙中有之。以此知事物異常者，必有所自，不可據為驚駭，傳惑下人也。
予妾羅氏，何閑人，衣冠胄也。至其父門祚少衰，以魚鹽為業。嚐早至長蘆，行海濱，有虎當道，倉皇中，複有一虎絕其後。自分必死，向之左右拜，稽顙哀懇。久之，虎相繼躥入蘆荻中。因匍匐伏行至田舍，田舍人見其不能語，知其驚虎也，以湯灌之。稍蘇，報其家扶舁以歸，病三月乃已。《酉陽雜俎》，豎子看鬥，東坡沙上抵首之說，信有之。或言貓得鼠弗能據死，唬嚇作聲，俟其革骨脫憊，方能食之。人之形神不先脫喪，虎雖猛，終不能搏齧之。彼有冥虎圈而卒無害，理固可論哉。
先朝西域貢馬，高九尺餘，頸與身等，昂舉若鳳。餘見今京師人家，多存畫本。景泰末，西域進白馬，高如之，頸亦類焉，後足脛節閑，有二距毛，中隱若鱗甲。段九成所記，松雪齋所圖六蹄，蓋此類也。天順中，予複見之禦馬監坊沙道上，但不受羈縶，不知其行日幾何也。造物奇偏，固有常異，是又不可與柳宗元疑八駿圖，龍鳳騏麏螳螂為妄者並論。
袁尚寶忠徹世善相人，人有以相幹之，則叱罵，甚有與之往還終其身，不得其言相者。士大夫至其家，為之留連飲酌，久之，俟其喜而自言，十中八九，人謂其高貴，不肯輕用其術。予謂此正其所以專乎術者乎，凡人之貴賤壽夭禍福，根於心而動乎體。固有隱而難見者，必從容玩狎，得其真而後言，否則寧不言也。不善自固其術，易幹而好談，一日所接，豈止數十，內鑒不精，目力隨亂，與世之凡士何相遠哉！唐舉、許負而下，載諸方冊者，皆其驗者，不驗而弗傳者尤多也。忠徹非能盡相人，能用其相人之術者耳。
湯允勣公讓，信國公族孫也，博記而言誕。天順七年冬，坐不法除官，編籍常州。遣發之日，諸故舊皆出餞，允勣謂所親陳嘉猷、魏瀚曰：勞負親友，然非久別，明年正月十七日後，便當相見也。公等幸識之，及次年適符其語，允勣果以赦還。考其學術，未必精鑿如此，豈常遇異人耶！予出京後，允勣鎮西陲逐虜歿，竟不得詰實前語雲。
世之奇花異卉，莫貴於牡丹，得之者愛護培養，無所不至。然十植一存，酷難生發。五穀莫貴於稻，然著士輒生，得水便長，耘耨之際，功用甚粗，而秀實盛倍他物。此見天之生物，固常厚於養人也。
草木中耐寒者極多，素馨、車前、鳳尾、治薔、薜荔、石菖蒲、冬青、木犀、山梔、黃楊、石楠、山茶，不可勝紀。然惟松柏梅竹獨擅晚節之名，豈以其材能適用，不專取其耐寒耶。人有偏長之德，而無所取材，亦不足稱矣。但梅竹自大江以北，漸寡而無，則亦未為耐寒上品，是猶所謂一國之善士焉。孔子曰：歲寒然後知松柏之後凋，豈齊、魯之閑，不見梅竹耶。抑別有意耶。
正統丁卯，予年二十二，初赴舉。中場之日，老父於中庭，得桂一枝，葩葉新茂，不知所從來。因真瓶沃以水，祝曰：倘吾子獲薦，花其發榮，淹宿盛開，香氣滿室。是年八月二十四日，揭曉先一夕，先母孺人，夢一老叟，自門入中庭，持筆如椽，蘸毫天水缸，書孫字於挹清樓外粉牆，字崇廣專堵。母自捧泥，依字畫墁圬之。翌日報書至後，學士呂逢原，嚐作瑞應記。自是兩試春官，皆下第。辛未二月，入場之夕，沐浴焚香，禱於都城隍之神曰：寧親老家貧，千里棄養，以求尺寸之進，今兩舉矣。如功名可期，神賜顯夢，如命分淺薄，神幸昭示，寧當領教一方，不複有意於進士矣。禱畢侷促就寢，夜半夢登海鹽縣障海石塘，前亙大山，一老叟指謂予曰：此崑崙山也，凡三指三語。方欲詰問，忽驚悟，據起呼家童，索燭取禹貢，織皮崑崙，研省細繹。因不複寐，亟趨試院，與支中夫遇於道，共相勞苦，歎進取未遂。予日中夫：今日看書經題，若有崑崙字，是予佳候也。中夫固問所以，遂以夢語之。中夫笑曰：人嚐言癡人信夢，靖之良是焉。及得題果織皮崑崙，是年書經舉人，多為所窘。桐鄉楊給事青，席舍相近，走予所疾言曰：六題皆得旨，惟禹貢一題，不能通洽。因為開陳意義，詳述註疏，是年青登第，名在第七。錄其文一篇，餘竟下第。甲戌二月初三日，予方抵京，勿促僑寓，不暇檢閱舊業，自分此行，又成畫餅。初五日夜，夢前狀元柯孟時過舍，以梅花見遺，方受花，柯曰：足下今年狀元耶。予方謙讓，問答閑，忽雷電交作。予素畏雷，正驚怖頃，有霹靂聲，擊同座一人仆遂寤。是年予幸登榜，名在第七。錄文一篇，聞主司閱卷時，黃學士諫，欲以予為第一，與錢學士溥，張郎中穆，互持高下。取決於主考學士商公輅，公以予策論頗優，而經書義不及彼卷，遂以彭華為首，尹直為經魁。黃素負氣，因與二公有隙，奮筆批予卷，有大廷之對，必出人頭地之語。開院後，具以此言諸人。次日以紅絨織毯一端見惠曰。唱名之後，當以是為朝服，努力向上，幸毋相忘。及廷試之日，屬稿未半，禮部侍郎姚公，過予所，熟視墨草曰：汝即張寧耶，筆力甚高，所欠實語。蓋予方以勤勸上為中興之務，因姚語，遂以勤德為體要。有頃，姚與尚書胡公鍨偕來，相顧有喜色。自是內外執事諸公，皆接踵繼至，無少間。觀者鹹屬目期待，晷刻盡未，予方脫稿。適胡姚二公至，胡附耳曰：此卷應當讀，善自珍重。予以紙短告，據命儀製司檢納卷，得李曰良衍紙續楮尾。予以天晚為懼，胡曰：第自留心，吾為汝進本。依曾棨故事，給燭，親為添硯水，命監試官研墨以助。天且暝，同年皆出，尚未畢，乘昏潦草，不複計端模。忽傳宣閉門，諸執事官校皆散出，胡亦不能獨止，亟命儀部郎中俞欽收卷，送予宿禮部，戒勿據歸。明旦攜予入朝，候直房下。胡姚二公詣內閣，諸容足卷者三。大學士王公文揚言曰：張寧南方人耶，若今日謄卷，如謂臨軒何，胡遂不複言。館閣台省，因共相惜，命卷傅閱。少保於公謙，謂如天馬行空。胡公謂某忝知貢舉久矣，乃誤此一人奈何。大學士陳公循，因眾論未平，取卷視之曰：此厚皮饅頭也。眾知事不濟，乃陰置卷於循所閱卷中，得預第二甲，胡姚之力居多。放榜之晨，中外士不知者，猶相傳謂予為第一。及唱名乃孫賢也，自是喧傳累日，聲入禁中。尋有旨取進士張寧，寫不了卷，及牛倫試策，禦覽畢，複送內閣收貯。聞喜宴罷，吏部尚書王公翱，戶部侍郎李公賢，皆從容見問，慰藉再三，延譽甚至，是年禮部奏選庶吉士入翰林，首及予名。自念親老，冀沾一命之封，若俟儲養，事必後期，具以情懇辭。胡曰：吾閱士多矣，以足下之材，入翰林十年，必獲進用。姚曰：足下若不作吉士，急於仕進，天下皆薄汝。遂引詣內閣，呼選既及，因對曰：寧質魯年長，鞭策不前，不願留也。時陳王二公，因對策事，乃聽出。對策之暮，倉皇出禁中。忘持賜策，後得之於周公修撰洪謨，而所對文字，了無遣稿。後一年，呂公逢原，黃公廷臣，自內閣錄出。欲令裝一卷，諸公鹹為跋，識其詳，予辭之，乃不果。嚐自觀省，文雖不留陳腐，若比之古義，求為之禦，且不可，何足為天下先？時新草野，不識忌諱，縱使成篇，亦不堪上讀。況先母夢兆於七年之前，已有孫字之應，予為孫賢榜下士，蓋數定也。又遺梅雷震之事，先後同符，不足多訝。但厚負主司，及諸先達汲引之盛心，為可愧耳。其閑捧泥墁字，至今未白，惟織皮之夢，既驗而虛。若為賢設者，及予中會試，名第事實與賢同。造物之於人，豈固有巧哉！科目止於發身，無足為異，老病還家，偶憶舊事，用記其始末，以見予之感遇雲。
王汝霖民望，聰厚清重，文行皆佳，人以其閥閱子弟，多概視之，不知其為良器也。然好作吳語，以資笑談。一日與兵科劉昭，刑科陳嘉猷遇，民望謂劉曰：西門豹將何之？陳應曰：東門瓜欲何往？蓋呼陝人為豹子，蘇州人為冬瓜，陳實為劉複酬也。民望正色曰：不必邪談，吾適在科中，看漢書考異，欲與二公論之。文帝初耕藉田時，借牛於田家，既終畝二耕叟互錯認牛，喧鬨不已。帝召問之曰：父老何自錯？牛物色奈何。一叟前此小而馴者，某之牛。彼大而劣者，臣家牛也。始皆傾聽以為正論，及落論莫不絕倒，可謂不為虐矣。
予使朝鮮，抵遼，出連山隘口二日，按營荒野。官校指言，北山中有居人數家，一老者，自宣德末年時，已年八十餘，今猶強健。因與副使武士英，單騎徐行，約里許，抵委徑寥絕處，所居累{土}架梁，覆以樹皮，男女皆髽髻草服，老者見客，殊不省異。問其年幾何，曰不知。問其曾至遼城否，曰昨日曾去。殊不解人事者，蓋自來生長草野，世無服役，不過懇植收斂。或食鬆榛實，蔬參菊苗，飲泉水自相煦沫，不知有營度憂慮事。平生不經嚐五味豐腴之物，清淡安全，所以致壽。漢胡廣傳載，穰縣菊水，其地飲之者，上壽百二十歲。七八十者，猶以為夭。觀此老人信有之也，人能不以外物勞心，而又淡薄於世味，久而不渝，自足致壽。彼偃仰呼吸，以求煉形服氣者，適徒自苦耳。
魏人伐蜀戒嚴，費禕方與來敏對弈，意無厭倦，卻與謝安之事相類。然安遂破敵，禕竟為郭循所害。大率禕性寬簡過度，安外寬內密。觀安告王坦之之言曰，獨不能為性命忍須臾耶，此便可見，故二子之成敗亦異。
聖賢知人之明，與愛人之仁互相發。堯之於鯀，既知其不可，猶望其能治水而已。諸葛孔明之於馬謖，先主嚐言其不可大用，亮雖知之，猶冀其能受吾之節製，可以致功，其後皆敗績。故聖賢傷其明，不忍咈乎仁。後世若裴行儉之徒，乃欲以一見之間，鑒別不遺，此必有曲巧也。不然史過言耳。
韓魏公盜入齋寢事，人皆羨公有量。予謂當先稱其有識也，量雖大，使盜不舍而殺之，已則已矣。如國何，此殆與春秋戰國之士等耳，於量也何益？蓋公明識之深，灼見盜者之必不加刃於公，故使之既寤而與之言，因而示之以閑雅定靜也。故世之有量者，無不自識中來，此格致之功，所以先於誠正也。
嚐疑昌黎先生，三上宰相書，及自薦諸書，事頗傷於難進。然觀其論用世，屢以孔墨同語，宜乎以博愛為仁也，則豈以上賢兼愛為急務哉？
人才之生，如貨物之產，用而求焉，則聚而見，不用不求，則散而藏。其賤且輕者，遇貪賈猶可以屈取，其貴且重者，苟不得善價廉賈。寧沒身不售，甘遺資美於後世焉。不反其故，而謂天下無才，是猶謂天下絕貨物也。
岳州巴陵易公名海，初仕為潯州通判。到任時，知府常州李宗美，死已一月，斂於公廨。公視篆閑，聞其妾病甚，所隨惟一仆，常使詢視，遺以藥餌薪米之資。久之，妾病少差，泣告所使詢視者曰：妾非李素娶，因此地雲多瘴毒，其妻子仆從皆不行，就道時始納我。及傭此漢與偕來，不意李即死。傭見妾病，意將不良，通府公節有所遺，傭皆擅絕為已有。妾無織悉沾惠，幸為我達公，全餘薄命。公聞之，驚惻不已，戒使勿言，具告鎮守參將馬義，擇行伍中謹厚老婦往侍候，日夕不許暫離詢視益切，至妾病良愈。公絕不與見，為之經營，買舟歸其喪收薄其俸給及賻贈。得白金三百兩，使一吏護喪，責付其家，先為移文至常郡，會入其數。仍遣老婦守侍李妾，抵其室，戒吏與婦，必得李家書及公文乃返。其所以周給老婦，家，飭約吏人者，無不備盡，傭竟不得一肆其誌。而李之棺槨，得入於土，妾亦無幾微少損。時成化十二年也。予嚐聞其事於江湖士大夫中。及公移任嘉興，數相過從，備詢其實如此。嗟哉易公厚矣！若宗羨之處事，君子可以為鑒。
鄰有患盜者，嚐固守其門前，而不虞其後戶。盜覘其不虞也，常入自後戶，而詭跡於前門，以售疑於主人，其守益固。而盜益數，或告之以故，於是重關累 戈；加之扃鎖，而時其啟閉。盜亦時其慎懈也，而月猶一至焉。主人不勝其勞也，遂塞戶塗壁，絕其所由，而尤偵伺惟謹，盜乃絕。君子曰：天之生人，凡耳目口鼻，諸有竅者畢前，而一不背係。豈嚴密之則，固當在後耶。予謂斯役，未足為居室之恆法。然於防盜也，為可一用焉。內肅憲副，因公務至海鹽，分司旬日，以書見問，答之雲雲。
火浣布，予初於蘇州張廷義家，及仁和縣純一僧院見者，皆大如折二錢。近於朱孟瑜縣丞家見者，狹長如衣帶，漬油則可代燭，覆火則可爇香，油盡火熄，則完全如故。梁冀帨巾，魏武時所貢。元別怯赤山石絨所織，信皆不妄。因記向在京時，嚐於指揮胡豅寓所，見其父宗伯公，所得宣廟賜物，如錢大者二，其形色絕似雲母石，類世之硝子，而質甚薄。以金相輪廓而衍之為柄，組製其末，合則為一，歧則為二，如市肆中等子匣。老人目昏，不辨細字，張此物於雙目，字明大加倍。近者又於孫景章參政所，再見一具，試之複然。景章雲：以良馬易得於西域賈胡滿刺，似聞其名為優逮。二物皆世所罕見，若論利用於人，則火浣雖全疋，亦當退處於優逮也。
予見某侯家傳美石一方，中有一人，緋袍玉帶，端拱而坐。又見觀音寺胡同，寺僧所收謝廷循一石，方廣三四寸，中劈為二，內函魚骨一具，首尾皆全。予先考葬祖考時，啟祖妣殯合瘞，發砌石一紫色者，剖為二片，其中樹木茂密，一人冠帶立樹下，若凝眸遠望，了如筆墨描畫。先考謹藏，欲解為畫屏，後因被災而毀。又家藏石蟹一枚，具體如生，以水磨之，腥氣如蟹，病目者稍塗兩貲，頗能定痛，大氣流行融結變化，真不可強論者。
