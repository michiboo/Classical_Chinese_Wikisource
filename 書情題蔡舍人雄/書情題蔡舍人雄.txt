
嘗高謝太傅，攜妓東山門。
楚舞醉碧雲，吳歌斷清猨。
蹔因蒼生起，談笑安黎元。
余亦愛此人，丹霄冀飛飜。
遭逢聖明主，敢進興亡言〈一本此下有「蛾眉積讒妒，魚目嗤璵璠」二句〉。
白璧竟何辜，青蠅遂成冤。
一朝去京國，十載客梁園。
猛犬吠九關，殺人憤精魂。
皇穹雪冤枉，白日開氛昏。
泰階得夔龍，桃李滿中原。
倒海索明月，凌山採芳蓀。
媿無橫草功，虛負雨露恩。
跡謝雲臺閣，心隨天馬轅。
夫子王佐才，而今復誰論。
層飆振六翮，不日思騰騫。
我縱五湖櫂，煙濤恣崩奔。
夢釣子陵湍，英風緬猶存。
彼希客星隱，弱植不足援。
千里一迴首，萬里一長歌。
黃鶴不復來，清風愁奈何。
舟浮瀟湘月，山倒洞庭波。
投汨笑古人，臨濠得天和。
閑時田畝中，搔背牧雞鵝。
別離解相訪，應在武陵多。

