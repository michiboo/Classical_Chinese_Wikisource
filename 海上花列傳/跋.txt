客有造花也憐儂之室，而索六十四回以後之底稿者。花也憐儂笑指其腹曰：「稿在是矣。」
　　
客請言其梗概。花也憐儂皇然以驚曰：「客豈有得於吾書耶，抑無得於吾書耶？吾書六十四回，賅矣，盡矣，其又何言耶？今試與客游太行、王屋、天臺、雁蕩、崑崙、積石諸名山，其始也，捫蘿攀葛，匍匐徒行，初不知山為何狀；漸覺泉聲鳥語，雲影天光，歷歷有異，則徜徉樂之矣；既而林回磴轉，奇峰沓來，有立如鵠者，有臥如獅者，有相向如兩人拱揖者，有亭亭如荷蓋者，有突兀如錘、如筆、如浮屠者，有縹緲如飛者、走者、攫拿者、騰踔而顛者，夫乃嘆大塊之文章真有匪夷所思者，然固未躋其巔也。
　　
於是足疲體憊，據石少憩，默然念所游之境如是如是，而其所未游者，揣其婉蜒起伏之勢，審其凹凸向背之形，想象其委曲幽邃回環往復之致，目未見而如有見焉，耳未聞而如有聞焉，固已一舉三反，快然自足，歌之舞之，其樂靡極。噫！斯樂也，於游則得之，何獨於吾書而失之？吾書至於六十四回，亦可以少憩矣。六十四回中如是如是，則以後某人如何結局，某事如何定案，某地如何收場，皆有一定不易之理存乎其間。客曷不掩卷撫幾以樂於游者樂吾書乎？」
　　
客又舉沈小紅、黃翠鳳兩傳為問。花也憐儂曰：「王、沈、羅、黃前已備詳，後不復贅。若夫姚、馬之始合終離，朱、林之始離終合，洪、周、馬、衛之始終不離不合，以至吳雪香之招夫教子，蔣月琴之創業成家，諸金花之淫賤下流，文君玉之寒酸苦命，小讚、小青之挾資遠遁，潘三、匡二之衣錦榮歸；黃金鳳之孀居，不若黃珠鳳儼然命婦，周雙玉之貴媵，不若周雙寶兒女成行；金巧珍背夫捲逃，而金愛珍則戀戀不去，陸秀寶夫死改嫁，而陸秀林則從一而終：屈指悉數，不勝其勞。請俟初續告成，發印呈教。目張綱舉，燦若列眉，又焉用是嘵嘵者為哉？」客乃撫然三肅而退。

花也憐儂書。
