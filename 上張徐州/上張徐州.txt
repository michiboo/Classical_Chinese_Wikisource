
為水不入海，安得浮天波。 
為木不在山，安得橫日柯。 
再來君子旁，始覺精義多。 
大德唯一施，眾情自偏頗。 
至樂無宮徵，至聲遺謳歌。 
願鼓空桑弦，永使萬物和。 
顧己誠拙吶，干名已蹉跎。 
獻詞惟在口，所欲無餘佗。 
乍作支泉石，乍作翳松蘿。 
一不改方圓，破質為琢磨。 
賤子本如此，大賢心若何。 
豈是無異途，異途難經過。

