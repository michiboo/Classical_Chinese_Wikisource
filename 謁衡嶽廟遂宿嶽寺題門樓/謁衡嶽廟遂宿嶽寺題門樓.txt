或無廟字。《爾雅》：「霍山為南嶽。」一名衡山。公前後兩謫南方。初自陽山北還過衡，在八月，至潭適當殘秋。詩云：「我來正逢秋雨節。」故知此詩自陽山還時永貞元年秋作也。後自潮州移刺袁州，則元和十五年十月，非秋雨節時也。東坡《潮州廟碑》云：「公之精誠，能開衡山之雲。」即此詩意。
五嶽祭秩皆三公，[1]四方環鎮嵩當中。[2]火維地荒足妖怪，天假神柄專其雄。噴雲泄霧藏半腹，雖有絕頂誰能窮。[3]我來正逢秋雨節，陰氣晦昧無清風。[4]潛心默禱若有應，豈非正直能感通。[5]須臾靜掃眾峰出，仰見突兀撐青空。紫蓋連延接天柱，石廩騰擲堆祝融。[6]森然魄動下馬拜，松柏一徑趨靈宮。[7]粉墻丹柱動光彩，鬼物圖畫填青紅。升階傴僂薦脯酒，[8]欲以菲薄明其衷。廟令老人識神意，[9]睢盱偵伺能鞠躬。[10]手持杯珓導我擲，[11]雲此最吉余難同。竄逐蠻荒幸不死，衣食才足甘長終。[12]侯王將相望久絕，神縱欲福難為功。夜投佛寺上高閣，星月掩映雲瞳朧。[13]猿鳴鐘動不知曙，杲杲寒日生於東。[14]
