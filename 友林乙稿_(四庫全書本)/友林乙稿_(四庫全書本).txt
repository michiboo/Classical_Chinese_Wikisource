　　欽定四庫全書　　　　　集部四
　　友林乙稿目錄　　　　　別集類三〈宋〉
　　青山
　　覓句
　　客舍瓦池
　　讀杜詩
　　東還
　　啼鵑
　　曉望雲氣平凝前山遮盡僅餘翠峯數㸃因賦送伍啓之赴嚴陵比較務
　　南湖靜寄
　　夏日小酌
　　火雲
　　寄屈英發
　　東湖汎舟
　　詩髯
　　張氏溪館
　　春宵
　　醻黃雲夫用所寄詩巻中韻
　　寄雲夫
　　維則菴追涼題月湖屏閒詩後
　　送鄔文伯
　　江亭晩思〈二首〉
　　鄭中卿恵蝤蛑
　　埜塘秋鷺
　　紫笑
　　過臨江
　　歸航
　　即事
　　聞笛
　　紅雪
　　舟中
　　翟簿示以中秋高作命意著語殆與商素爭清讀至人與月忘年之句不覺擊節借五言為韻賦詩荅謝
　　按圖志去城而南有巖曰金紫昔蕭千巖擅一世詩聲乾道閒嘗寓家郡之西湖意其必有題詠鑱之崖壁一日訪之則了無所睹方重為此巖太息而別乗示以佳篇勉之著語以紀其勝賦五十六字
　　題清湘管善甫青雲樓
　　晴江觀鴨
　　啜茗
　　秋蘭三絶
　　簷滴
　　陸放翁畫像
　　評詩
　　懷白石
　　雙清樓賦水雲分韻得齋字
　　題劉君鼎臣盤谷圖
　　懷歸
　　荷恩堂〈邵陽〉
　　弔和靖
　　菊
　　萸
　　燕
　　寺中觀梅
　　雲山詩境
　　鳩
　　蛩螿
　　和雲夫武攸見寄韻
　　大閲
　　次韻黃倅喜雨
　　六亭為邵陽登覽之勝識其名於千巖之詩稔矣迺今僅存其一方欲次第尋訪以仍舊貫不謂簿領得我心之所同然舂容大篇率先作倡而令君和章亦復繼至黽勉賡酢用肩吾人相與祈成之意
　　僧窻
　　賦鴈
　　通守黃子説解印造朝之日江梅輒花天其或者以相行色耶取風人託物之義賦詩餞別致繾綣意
　　登鴈峯
　　溪橋
　　絶湖
　　讀楚騷
　　郡圃紅白蓮競放斐然短歌呈似席閒諸文題湘西廖次高水南真趣
　　王令君恵示用少陵韻奉和
　　題臨川晏子直百花林
　　寄慥齋弟
　　繡衣行送趙道中寺丞
　　賦桂隱用王從周鎬韻
　　次韻陳慈明五絶句
　　次韻王令君禱雨用杜草堂韻
　　邵陽郡圃梅坡
　　和黃倅懷歸
　　題蕭氏竹坡
　　讀千巖續稿
　　丁丑嵗中秋日邵農於城南得五絶句
　　送武岡法曹江叔文
　　靜吟
　　小軒窠石
　　和邵陽張茂才青蓮花韻
　　贈蘇道士
　　雨中覓句
　　過梅塢
　　題它山善政侯廟
　　竹所夜思
　　再次王宰翟簿喜雨聮句韻
　　妙峯亭晩望
　　次韻黃貳車三絶句
　　賦棲真觀月季
　　六亭
　　詩禪
　　吟天
　　東林雲上人見過
　　西風
　　木犀
　　觀畫
　　次鄔文伯城南夜歸韻
　　送陳法曹文卿兼柬松窻
　　偶述
　　送蘇道士
　　懷歸
　　訪孤山
　　霜栁
　　燈夕
　　老境
　　再入湖南境
　　暑夕汎月次王令君韻
　　無詩
　　周晦叔所宅之左一坡隱然而高有竹萬箇架小軒於翠霧蒼雪間日彈琴讀書其下軒外鳴泉清駛若與誦之聲相荅愛其境勝為賦一絶
　　浮驂
　　書蘇道士江行圖後
　　有恵廬山圖者
　　香澗老子示以玉林首倡極道竹溪宴月之樂玉林勉以屬和
　　梵琮師以詩恵茶筍
　　又次韻楊梅三絶句
　　和翟主簿
　　催花
　　看李成畫
　　木犀重開
　　曉發嚴瀨舟中和戴叔振韻
　　丫頭巖
　　題兩巖〈丫頭月巖〉
　　新喻道上
　　和潘帳幹〈二首〉
　　次韻觀音寺訪木犀已過
　　林園
　　炊煙
　　鷺鷥林
　　閑居
　　嬾不作詩覺文房四友俱有慍色謾賦
　　過櫧洲行散
　　贈臨汝曽醫士
　　孤山
　　春莫同社㑹飲張園小樓分韻得飛字
　　參政宣獻樓公輓歌辭
　　庵居
　　伊誰
　　和叔振曉上梅坡小亭
　　六亭宴雪
　　喜閑
　　紙帳
　　十里
　　再賦晏子直百花林
　　溪流
　　弔湘纍
　　夜窻書事
　　送鄔文伯歸侍臨川〈二首〉
　　楚望
　　邵陽界上同友人山行
　　醴陵道上飲別故人被酒困坐竹輿因賦
　　〈臣〉等謹案友林乙藁一巻宋史彌寧撰彌寜字安卿鄞縣人浩之姪嘉定中以國子捨生蒞春坊事帶閤門宣贊舍人知邵陽宋史無傳其集亦不見於藝文志此本猶宋時舊刻楷法頗工緻凡錄詩一百七十首前有原序一篇自稱其名曰域大畧謂浩帥閩時以庠序諸生最沐稱賞後四十年得見彌寧於湘南因掇拾友林詩藁命工鋟之而序本舊闕一翻失去題署年月不知其姓為誰以詞意推之蓋作於彌寧知邵陽時也集中詩近體居多中有一絶句雲詩家活法類禪機悟處工夫誰得知尋著這些關捩子國風雅頌不難追蓋其論詩亦以妙悟為宗故命意遣詞專取鮮新不免失之尖巧然其筆力尚為清警沙中金屑亦復時足解頤史氏羣從多工吟詠尚有彌鞏者有詩見景定建康志中而全藁已佚所存獨彌寧此集耳乾隆四十二年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校官〈臣〉陸費墀




　　友林乙稿原序
　　太師文惠魏王先生帥閩域以庠序諸生蒙盼睞寵甚侍立函丈飽聆博約詩埒黃陳詞轢晁晏片文單字膾炙士林域時年二十有一於甲午僣賡燈夕所和寶鼎現詞以獻最沐稱賞先生今在天為修文郎乆矣沄沄人間無復聲容不自意後四十年墮影湘南乃得親炙春坊領閣公之幕下摛文琢句追古作者惟其有之是以似之郁然伯父風烈典刑固存凡兩霜侍席掇拾友林詩藁得百七十首明作莫傳士爭借録腕為之脫竊命工鋟之〈闕〉






　　欽定四庫全書
　　友林乙稿
　　宋　史彌寧　撰
　　青山
　　青山見我喜可掬我喜青山重盍簮石鼎車聲煎玉乳竹鑪雲縷試花沈三杯暖熱淵明酒一曲淒清叔夜琴莫恠相看能冷淡交遊如此卻情深
　　覓句
　　山院清吟雪作堆錦囊開口等詩來尚嫌句裏欠平淡忍冷巡簷看老梅
　　客舍瓦池
　　片石玲瓏水抱根巧栽松竹問蘭蓀怕人觸弄魚兒活疎織筠籠䕶瓦盆
　　讀杜詩
　　滿地干戈老厭逢酒杯詩巻託孤忠自從風雅離騷後數到而今無此翁
　　東還
　　及𤓰賸喜發南州納納春光銷客憂細麥風前藍袖舉新秧水面綠鍼浮行程又過山深處歸夢還尋天盡頭收拾懷鄉舊詩藁探先封寄與沙鷗
　　啼鵑
　　㸃檢園禽誰口多錯嫌百舌逞嘍囉春歸恠見難留駐攛掇元來卻是他
　　曉望雲氣平凝前山遮盡僅餘翠峯數㸃因賦
　　障山可奈白雲何露出峯尖能幾多宛似羣僊粉牆外髻環厯厯見青螺
　　送伍啓之赴嚴陵比較務
　　又作中年別西征難強留掛颿衝雪浪懷牒董糟丘嚴瀨未為逺陟雲良易收功名吾拭目老氣尚橫秋
　　南湖靜寄
　　緜蕝南湖屋數椽鷗邊一壑許儂専小軒東面雲生樹曲檻前頭水接天餉客清風無盡藏可人明月不論錢愛閑聞取身頑健逸老祠旁理釣船
　　夏日小酌
　　拓窻一粲俯晴川儘放薫風到酒邊小待夜深清月上藕花影裏榜漁船
　　火雲
　　酷甚驕陽似杜周火雲焰焰雨悠悠平疇⻱兆何曽潤蒸得田夫汗轉流
　　寄屈英發
　　好在靈均幾葉孫棲遲何事尚衡門騷章憤世今誰孠忠槩傳家君獨存夜雨短檠能搰搰春風逸翮定軒軒有書難倩南征鴈巫水黔山勞夢魂
　　東湖汎舟
　　扁舟去穩似乗槎瞥眼輕鷗掠浪花絶愛陶公山盡處淡煙斜日幾漁家
　　詩髯
　　薄劣東風性叵常欺人老去頓炎涼夜來解盡池塘凍不到詩髯㸃檢霜
　　張氏溪館
　　景物自相投茅簷俯碧流鏡中雙鷺下畫裏幾山秋日落誰橫笛江寒獨倚樓有人過裴迪問是輞川不
　　春宵
　　角聲和月透牕紗驚起啼晴半樹鴉攪亂先生眠不得一庭春露濕梨花
　　醻黃雲夫用所寄詩巻中韻
　　詩編旅吾前火齊間木難讀書二十載勗哉師阿暪相期籋正始可但黃初間想當醉吟時意覺瀟湘寛吾廬切東溟遲子同遐觀
　　寄雲夫
　　黔國相逢地蒼燈共夜篝雲龍念東野栢馬歎之罘郵傳一分手河山再見秋交情如繾綣不在寄書稠
　　維則庵追涼題月湖屏間詩後
　　淋漓醉墨灑屏間逃暑祇園闖一斑小阮詩懷飽丘壑可無隻句餉江山
　　送鄔文伯
　　一世鄔文伯三生鍾子期風流到尊俎醻倡迭壎箎去棹趨蘭養來韀趂菊時南湖清鏡裏明日欠君詩
　　江亭晩思二首
　　風煙醻酢費吟牋剰句殘章尚滿前際晩奚囊收未盡一時寄在白鷗邊
　　有底江鷗不耐煩月明連夜送詩還沙頭接得重捜句推與儂忙渠倒閑
　　鄭中卿恵蝤蛑
　　客窻不作侯鯖夢隨分魚鰕薦一杯食指恠生連夜動敲門郭索送詩來
　　埜塘秋鷺
　　玉立秋塘一振衣竦肩莫是為尋詩近來絶少元和様島瘦郊寒渠得之
　　紫笑
　　芳苞暗解紫羅囊香殺東風一味狂試問花神緣底笑笑他鸎蝶為春忙
　　過臨江
　　嘉定有八禩三月哉生明史子脫吏鞅超然若登瀛釃酒渡清江風颿引歸程僮奴忽報我重客來相迎推篷驚且喜火急問姓名雲是逺近山江湖舊有聲各欲贄韻語藉手論交情倒屣延見之驩甚如平生近山屬思久竚立詩未成意者事工緻一字百鍊精逺山得句易犇走隨東征頗似誇雋捷攙先求獻呈頋予雖不敏嘗試與子評自古文章士大率多相輕二君富丘壑氣象俱崢嶸萬世所宗仰尹任夷之清譬彼蘭與菊春媚或秋榮底用角遲速區區尚爭衡端合如奏雅迭和韶鈞鳴願言醻嘉恵託身與〈去〉齊盟扁舟劈箭飛懷抱何由傾感子意勤拳寫作江上行
　　歸航
　　春岸移舟雪半消長年忍冷轉塘㘭數聲鴉軋催歸艣屬玉驚飛上栁梢
　　即事
　　翠屏珠幌水沈煙日日春風醉筦絃得似南湖老漁隱短蓑銅斗白鷗前
　　聞笛
　　卸帆沽酒荻花村水色天光浄不分霜月淒涼何許笛一聲吹裂洞庭雲
　　紅雪
　　金衣花裏嚲春寒桃杏牆頭正耐看苦被東風愛裝景借些紅雪打闌干
　　舟中
　　西風吹上木蘭船人訝今時李郭仙一抹煙光粘逺樹十分山翠滴晴川夕陽半在寒鴉外秋色全歸過鴈邊縱有清詩費摹寫楮生為我喚龍眠
　　翟簿示以中秋高作命意著語殆與商素爭清讀至人與月忘年之句不覺擊節借五言為韻賦詩答謝
　　飲月漱吟齒心事何輪囷醉舞影凌亂子其謫僊人老蟾掛青㝠寒影墮秋渚流聲到楚澤千古相容與露氣粟我膚棄捐掌中月高眼沒雲鴻澄輝眇窮髪天風來廣寒吹下雲錦裳雖無金錯刀緹革余敢忘歌子秋風疊誦子明月篇信有習鑿齒勝讀書十年按圖志去城而南有巖曰金紫昔蕭千巖擅一世詩聲乾道閒嘗寓家郡之西湖意其必有題詠鑱之崖壁一日訪之則了無所睹方重為此巖太息而別乘示以佳篇勉之著語以紀其勝賦五十六字
　　去城不隔五七里雲竇誰鑱能恠竒石屋盡頭天罅坼林柯缺處日光垂山禽上下有餘樂僊鼠徃來無勌時惜許千巖舊遊所摩挱蘚壁欠渠詩
　　題清湘管善甫青雲樓
　　湘山詩眼兩爭高醉墨淋浪濕斗杓説似元龍徹欄楯恐妨縱武上曽霄
　　晴江觀鴨
　　鴨鴨新晴出翠蒲春江水暖互相呼避人深入蒼煙去莫是喬僊雙履無
　　啜茗
　　瞢騰午困嬾吟哦鼎沸槍旗不厭多戰退睡魔三十里安知門外有詩魔
　　秋蘭三絶
　　葉葉低垂翠帶長花清榦瘦吐微香西風劣相添寒色簇立蜻蜓凍欲僵
　　杜若江蘺汝弟兄楚騷經裏摠知名雖然臭味略相似畢竟還他骨格清
　　砌蠟成花淺帶黃紫莖綠葉媚秋光不吟尚自清羸甚恠得詩腰肖沈郎
　　簷滴
　　過雨秋簷不住聲敲盆滴砌帶詩清料渠要學儂捜句旋疊平平仄仄平
　　陸放翁畫像
　　詩酒江南劒外身眼驚幻墨逼天真是誰不道君無對世上元來更有人
　　評詩
　　籌量節物細評詩詩要天然莫強為蛩韻酸寒東野句鸎吟富貴小山詞
　　懷白石
　　秋堂風露夜沈沈賴有寒螿伴苦吟詩句未蒼人自老十年山水負知音
　　雙清樓賦水雲分韻得齋字
　　湘水衡雲畫軸開天將此本勘詩才我無健句可題品包寄江西曽撙齋
　　題劉君鼎臣盤谷圖
　　崖壁開張半幅慳權名人見若為顔那知別有真丘壑不在區區紙上山
　　懷歸
　　全家索米又邊頭冷落南湖一鏡秋了卻眼前兒女債買蓑煙際伴閑鷗
　　荷恩堂〈邵陽〉
　　不才只合老林丘也玷班行也典州慚愧一家都飽暖君恩海様若為醻
　　弔和靖
　　風林輥雪冷驚鴉來弔孤山處士家只有寒泉欠秋菊一杯聊復薦梅花
　　菊
　　癖好秋光勸不回揮金一䴮買詩材寒花也自矜前輩曽與〈如字〉柴桑保社來
　　萸
　　不入湘纍俎豆閒也分半席綴詩壇杜陵老眼明於鏡醉撚西風子細看
　　燕
　　管鮑交情已矣夫君看門上翟公書茅簷不鄙頻來徃叔末衣冠得似渠
　　寺中觀梅
　　慈尊宴坐衆香國環列毗耶彼上人老子也揩凡肉眼來瞻清浄法王身
　　雲山詩境
　　天公收畫底論錢借與山人換様看雲巘浮春晴障暖煙崖積雪曉屏寒平林淡抹精神嫵小景橫陳氣象寛定自米家船上買不然那得許多般
　　鳩
　　著詩催得雨垂垂連累林鳩逐婦歸為汝賦晴休怨望自今已後免分飛
　　蛩螿
　　聲作飢鳶吟未休蛩螿鬬合賦清秋被他聒得渾無句獨力難勝衆楚咻
　　和黃雲夫武攸見寄韻
　　詩名千古杜陵翁身不勝窮道不窮編簡湛酣君有味江山彈壓我無功穉涼庭院梧桐雨晚照陂塘蓼荻風如此秋光欠料理故人緣底尚東䝉
　　大閲
　　擐甲邊城教即戎三軍錦繡曉光中影搖澬水旌旗動聲振文山鼓角雄馬慣揮戈翻塞雪鴈驚鳴鏑響天風十行忍負君王意同向燕然勒雋功
　　次韻黃倅喜雨
　　喚起神龍澤楚鄉午天轉首失炎光恠生未到秋深處早〈去〉有蕭蕭葉響廊
　　六亭為邵陽登覽之勝識其名於千巖之詩稔矣迺今僅存其一方欲次第尋訪以仍舊貫不謂簿領得我心之所同然舂容大篇率先作倡而令君和章亦復繼至黽勉賡酢用肩吾人相與祈成之意
　　晨光露華秋聲亂風葉翛然步中庭詩瘦單衣怯塵銷玉宇浄西爽浮雙㫸圍繞簿書叢頗覺汗欲浹吏散仍心清窻泛鑪香浥生平嗜幽討此意若為愜滄浪楚名郡江澄山嵬嶪流派瀟湘分氣脈衡廬接四序春無邊萬象光有曄閣束范寛手天開畫屏摺怡融田埜間夫耕而婦饁林雞鳴喈喈沙禽墮跕跕千里趨農桑渠肯事游俠不晩刈黃雲腰鎌忙刼刼年豐多暇時陳跡旋搜獵六亭僅一存感慨思足躡訪古亟臨眺樂此忘疲苶騰身一柱峯頫首百雉堞懷哉千巖翁騷壇未易躐晝覽五言城中宵勞夢蝶詞鋒摧泰華疇敢攖其鋏有來二妙吟驪珠粲盈笈格律守蕭規欲和可容輒荒園竚更新成趣期日涉舊貫仍追還輪奐頓増𤍞繡谷酒一尊杏岡琴三疊蒼雪清肺肝寒碧潄牙頰凌虛及遐觀崇成賴謀葉廢興端有數鮮裳換須捷公餘約遨嬉倘不負隨牒
　　僧窻
　　朝市踆踆走利名道人許様不闗情西窻夢破梅花曉敲月數聲鐘磬清
　　賦鴈
　　雲慘胡天勌客程西風失喜到江城自傳屬國書來後獵獵聲名動漢京
　　通守黃子説解印造朝之日江梅輒花天其或者以相行色耶取風人託物之義賦詩餞別致繾綣意
　　鵷甃霜明欺曉色一笑巡櫩索梅摘犯寒小隊出郊坰攀折南枝餞行客此客端的梅様清秋水為神月為魄瑤葩粲日耿林園玉樹凌空挺標格懸知僊種出閩嶠分得幽姿來楚澤蘼蕪蘅芷遜孤芳萬綠千紅俱避席共惟別駕東閤郎戰退膏粱凜氷檗流傳好語到前村是誰不道君清白手調金鼎升廟廊穩繼大門名烜赫朅來得此嵗寒友氣味深長殊莫逆相期嚼蕊吐瑰詞更擬浮香醉瓊液天飈吹起朝玉皇香案前頭顔咫尺回班爛漫賞西湖不妨頻著孤山屐明朝風月半淒涼老我滄浪尚萍跡滿城稚耋重相思江路攀轅累千百歸驄蹋雪度闗山有句先春寄來驛
　　登鴈峯
　　〈闕〉　　　　　　　句揮毫手不停〈闕〉鴈旁觀偷筆法倉忙書破楚天青
　　溪橋
　　凍吟肩聳學劉義癡坐山房井底蛙財過溪橋風景別淡煙和月罩梅花
　　絶湖
　　一湖春淥萬山圍著我蘭舟自在飛老子行藏有神助順風出去順風歸
　　讀楚騷
　　一蕊青鐙手自挑霜風木葉下亭臯篆香銷盡寒灰塌細嚼梅花味楚騷
　　郡圃紅白蓮競放斐然短歌呈似席間諸丈
　　東園水亭良佳哉紅白藕花前後開千機織就雲錦段萬玉琢成風露杯南隣女兒學濃抹強嫌傅粉無豔色北隣女兒學淡粧剛道施朱涴天質紅兒雪兒俱絶竒安用底苦相嘲嗤道人明眼付一笑綠尊喚客花前嬉
　　題湘西廖次高水南真趣
　　買他磐石作比隣誰道風煙不屬君占斷好山猶可在無端吞併一江雲
　　王令君恵示用少陵韻奉和
　　邵陵壁立三竒峯溫泉雲山接長龍西北谽谺幾崖谷煙霏深鎻文僊屋黃冠禱雨躡瑤壇鏘然環珮松風寒阿香驅雷天地轉靈虬激水瀟湘翻將迎鶴馭誰來徃惻惻勤民賢令長已欣一稔寛百憂更讀君詩毛骨爽
　　題臨川晏子直百花林
　　溪園歌筦日紛紛錦繡香中扶醉人斗酒不嫌呼李白倩渠品藻一林春
　　寄慥齋弟
　　鷗鷺逢人問歸信三年作客負滄洲詩袍醉帽黃埃底羞見扶風馬少游
　　繡衣行送趙道中寺丞
　　東門祖帳何駢闐繡衣使者發汝川星軺未逺竹坡側風采已馳橫領邊潢池帶刀吾赤子威信憑渠半幅紙寸兵尺鐵曽不煩坐令悔悟安田裡化頑一日歸吾仁此特細事胡足雲頻年慘慘楚氛惡旱潦呼天天莫聞民須粒食缾無粟非公誰捄溝壑辱傾囷倒廩不遐遺十一州人均穀腹安得天下使者心公心盡變愁歎為謳吟君不見鄉來使蜀韓忠獻起免饑民七百萬又不見傅公擁節京西時獄訟不苛傳經典公今陰徳能穹崈活人手段如兩翁於嗟活人手段如兩翁名位它日將無同
　　賦桂隱用王從周鎬韻
　　詩禪在在談風月未抵江西龍象窟爾來結習蓮社叢誰歟超出行輩中我知桂隠傳衣處𤣥機參透涪仙句蕭蕭吟鬢天風吹有酒喚客斟酌之渠伊放浪真達者詩成醉臥清隂下只恐香名吹上天不容花底長陶然
　　次韻陳慈明五絶句
　　幾年枉掛右丞圖未辦家山𤓰芋區騎馬紅塵歸計晩逢人囁囁話江湖
　　小春梅玉㸃煙村花信從今第一番緣底吟窻印疎影梢梢偃月破黃昏
　　南湖經雨綠瀰漫偏照詩人兩眼寒一笑鷗邊時獨速吟魂飛不到愁端
　　買得湖隂數頃秋斬新窻戶俯清流了無俗子溷人意況有青尊澆客愁
　　羨子尋詩盟未寒鼎來健句壓還還不妨小緩丹霄步雨笠煙蓑伴我閑
　　次韻王令君禱雨用杜草堂韻
　　疲甿吾所矜可忍浚膏血每事既厥心其敢憚煩屑旱魃偶挻烖慨念腸欲熱牋天走羣望精神重澡雪一雨斗清涼炎歊隨蕩滅多稼復如雲指日看秀結感通翻cq=966覆手田裡洗愁絶禱禜荷同寅肝膽無楚越
　　邵陽郡圃梅坡
　　粲玉梢頭出小亭忍寒索笑太清生楚山活脫青屏様影得疎花分外明
　　和黃倅懷歸
　　鴈聲切切楚鄉來似喚秋光入酒杯好景欠人同厯覽歸程為我小遲回一天風月詩囊富千里江山畫軸開秖恐黃華簮未了日邊丹檢已相催
　　題蕭氏竹坡
　　鮮碧緣坡古徑深夜窻風雨作龍吟自從八葉傳芳後數到孫枝玉滿林
　　讀千巖續稿
　　詩老毫端別有春巖前草木也精神錦囊留得靈犀在辟盡人間俗子塵
　　丁丑嵗中秋日劭農於城南得五絶句
　　楚俗秋來也勸耕西風招我出郊坰此行不負尋詩眼隊隊雲山擁畫屏
　　説似田家好著忙賸培宿麥接青黃定知不落薫風後萬壟晴催䰞餅香
　　人事當先莫靠天蚤修陂堰貯清泉來年未必晴明乆萬一晴明溉得田
　　家家童穉笑迎門接得翁歸酒半醺鄰舍相呼來屋裏聴翁解説勸農文
　　箯輿幸自到山南尚有清杯可共銜何似更行三二里大家相伴看雲嵒
　　送武岡法曹江叔文
　　赬烏噴曉金溶溶入簷漲帽梅花風寒香喚我度籬落蹋破蘚碧巡芳叢彌襟清興不可奈甕雲渴想佳人同長須急走喘且汗曰有重客過匆匆撐犂頗亦眷岑絶跫音滿尉逃虛空出門一粲輒傾蓋巖電爛爛驚王戎長牋銜袖照屋壁明珠大貝來龍宮建安昔者富竒士迄今代有文章公兒童慣見此客否氣象盍求古人中翻思槐市出處異一官何幸俱湘東夜闌秉燭浮大白款接軟語春怡融公車薦墨行蜚動騰身穩去陪鴛鴻得時要不負所學鼎鼎事業摩蒼穹平生琢句肯浪與持此餞別今文通
　　靜吟
　　居官役役簿書閒及到家山困徃還若欲靜吟無俗累筭來卻是客中閑
　　小軒窠石
　　宻傍軒窻開小池巧安窠石俯清漪道人不愛閑花草秖種缾蕉和水梔
　　和邵陽張茂才青蓮花韻
　　清標別是一家春風帽飄飄翠染勻貪向波間弄明月謫仙居士〈闕〉前身
　　昨夜羣僊宴十洲再三招我伴清遊酒酣忽跨長鯨去碧玉杯盤散不收
　　贈蘇道士
　　一巻麻衣易洗心絃琴山水是知音有時槃礴晴窻下隨手雲煙噴曉林
　　雨中覓句
　　舂鉏似厭覓詩材飛向溪心喚不回賴有漁翁相尉薦雨中撐得一篇來
　　過梅塢
　　此老胷襟玉雪清逃禪畫裏著茒亭箇般雅淡須吾輩俗子何曽有半星
　　題它山善政侯廟
　　粲曉輕舠掠水飛趂閑來款長官祠雲巒著色四時畫石瀨有聲千古詩華黍幾沾膏澤潤甘棠長起後人思渠伊不盡為霖意除卻梅龍誰得知
　　竹所夜思
　　保社荒寒欠主盟此君卻解以詩鳴風牕滿耳吟秋句比似儂詩渠更清
　　再次王宰翟簿喜雨聮句韻
　　旱魃重為妖㸃雨如㸃血一念神所矜蜚廉變騷屑靈螭巻天河千里洗袢熱二妙喜欲顛飲豪賡白雪雲煙落溪藤傳玩幾漫滅韓孟不可作吟社誰與結賴有飛鳬僊鸞棲等超絶娯我清廟音熏蕤聴疏越
　　妙峯亭晩望
　　峭峯頂上著危亭四面山開雲錦屏穠淡淺深多變態天公浪費幾丹青
　　次韻黃貳車三絶句
　　對北山
　　菩提坊裏著詩豪佳木繁隂暑易逃不用移文勒回駕箇中境界儘清高
　　雲
　　我本無心山上山隨風聊復過滄灣等閑償了為霖願卻斂神功紫翠間
　　喜雨
　　了卻文書可是癡幅巾行散任風吹揮毫颯颯詩驚雨灑面蕭蕭雨送詩
　　賦棲真觀月季
　　茶薌從臾訪棲真闖戶蔫紅絶可人不逐羣芳更代謝一生享用四時春
　　六亭
　　我不能如叔子登峴首名配此山垂不朽又不能如少陵登吹臺酒酣懷古胷崔嵬但見穹崖翠阜清絶處愛此出竒不盡之詩材邵陽城中景何好峻屏四面森圍繞西南諸峯尤蔚然地接衡廬青未了天將圖畫開湘堧雲木羅立呈鮮妍上有蟬聮百雉之粉堞下有鱗差萬瓦之晴煙人指山形似龍躍繡谷崢嶸露頭角遐觀捧出頷底珠背負凌虛勢騰踔一爪突起扶杏岡一爪盤踞蒼雪傍翹尾蜿蜒巻寒碧便擬為霖蘇八荒老我躋攀興不淺醉吟拍拍詩瓢滿秖言此樂與人同誰子看山能具眼
　　詩禪
　　詩家活法類禪機悟處工夫誰得知尋著這些闗捩子國風雅頌不難追
　　吟天
　　流水孤村三兩家夕陽牛背載寒鴉扶笻笑入梅花去箇様吟天嘉不嘉
　　東林雲上人見過
　　瘦藤十載別康廬五老山中安穏無霜後詩禪來訪我為言面目帶清臞
　　西風
　　幹了巖犀奔拒霜又催茱菊趂重陽白蘋紅蓼倉黃染冷笑西風有底忙
　　木犀
　　一段長長𡧘寞秋著鞭芙菊尚包羞攙先飽綻黃金粟不落西風第二籌
　　壽藤伴我倚秋風老去無詩意轉慵只是看花非覓句清香錯認惱沖龍
　　觀畫
　　江山梅竹好精神漁父畦丁也逼真終是有些堪恨處畫中更欠著詩人
　　次鄔文伯城南夜歸韻
　　孤嶼清江落木天十分詩思滿歸船巖犀稛載香浮鼻一味書窻惱夜眠
　　送陳法曹文卿兼柬松窻
　　幸無風雨窘重陽且喚龍丘倒菊觴糜様交情愁隔闊酒般歸興笑犇忙郎君足下雲霄近阿母堂前日月長若見南閩舊同社為言詩鬢已蒼浪
　　偶述
　　農忻膏澤了春耕客免深泥阻去程日裏放晴終夜雨天公兩下做人情
　　送蘇道士
　　七十臞僊鬢未秋肯來為我説真休歸歟恐負青山約跨鶴吹笙挽不留
　　懷歸
　　倚閣南湖一釣舟西風將夢到鄉州蛙蠅名利苦多事薄有田園歸去休
　　訪孤山
　　曽把梅詩細品題逋僊去後可容追君看疎影暗香句二百年來無此詩
　　霜栁
　　十分冬暖學春華嫋嫋垂楊映日斜一色淡黃霜染就看來秖欠帶棲鴉
　　燈夕
　　東風刼刼趂芳辰調栁唆梅著處新翠筦聲中千里月銀花影裏萬家春樓臺拚飲夜不夜羅綺飄香人看人抖擻吟懷歌樂嵗江山分外長精神
　　老境
　　老境尋詩一字無錦囊枵腹怨奚奴多君俎豆庚桑子不省今吾非故吾
　　再入湖南境
　　我本人間有髪僧只堪林下續傳燈君恩強遣司民社千里江山笑不能
　　暑夕汎月次王令君韻
　　趂涼延客早待月放船遲河朔一尊酒湘干六月時鸎喉翻白紵兔穎掃烏絲羨殺王明府長城五字詩吟社有如此終當譲一頭功名吾已晩富貴子何愁努力看書最偷閒且拍浮清游未可負只尺荻花秋
　　無詩
　　合向青林岸幅巾卻來閙裏著吟身竹君門外私相語兩日無詩羞殺人
　　周晦叔所宅之左一坡隱然而高有竹萬箇架小軒於翠霧蒼雪間日彈琴讀書其下軒外鳴泉清駛若與誦之聲相答愛其境勝為賦一絶
　　竹根碧澗落寒聲竹外雙溪抵鏡明滿袖天風吟不徹坡頭直有許多清
　　浮驂
　　天浄風平水不痕浮驂帶雪繫籬根欺寒酒興崢嶸甚又訪梅花過別村
　　書蘇道士江行圖後
　　叟也胷中天地寛雲煙袞袞出毫端如何萬里經行處不費晴窻半日看
　　詩酒漂零自在身呉檣楚柂徃來頻拂開數匹臨川紙一一江山是故人
　　飄然雲鶴老江湖匠出煙波絶世無一見昏眸為渠豁平生空掛輞川圖
　　有恵廬山圖者
　　生平巖岫飽躋攀忽得雲巒掛壁間不怕老來無腳力閉門端坐看廬山
　　香澗老衲示以玉林首倡極道竹溪宴月之樂玉林勉以屬和
　　長松翠竹拱晴波不飲其如月色何珎重阿連能好事高軒攜酒夜深過
　　孤令青蓮欠所親月邊和影是三人何如洗醆溪光裏弟勸兄醻汎玉輪
　　琮上人以詩恵茶筍
　　解道碧雲句三生湯恵休試春輟鷹爪斸雨餉貓頭夢境可容到饞涎那復流舌端吾薦取倘不負珍投
　　又次韻楊梅三絶句
　　財到南村六月時絫絫紅紫玉低垂筠籠送似露猶濕更費支郎七字詩
　　桃李漫山等俗流諸楊汝是荔支儔當時若貢長生殿又得真妃笑㸃頭
　　釀蜜搓成絳雪團莫嫌風味欠儒酸此詩此果君知麼一様驪珠粲玉盤
　　和翟主簿
　　太史騷壇峙豫章詩豪角立壯顔行遺風凜凜清人骨飛露娟娟灑我裳五字頋慚非應物一燈今幸屬仇香玉堂蚤晩須椽筆快寫平生錦繡腸
　　催花
　　梅怨霜欺春未知商量著蕊尚遲疑戲將詩句催花看催得花開轉費詩
　　看李成畫
　　巖壑蟠胷秦太虛輞川一見病全蘇可愁地僻無醫藥繞屋營丘山水圖
　　木犀重開
　　不見巖犀整一秋厭厭對我訴清愁公筵餘瀝何曽見兩度開花只暗投
　　曉發嚴瀨舟中和戴叔振韻
　　子陵灘下放船開老我經行知幾回別岸舂鉏殊解事衝煙冉冉送詩來
　　丫頭巖
　　山前露立幾時休老大垂髫羞不羞與汝雲冠別梳洗免教人喚作〈讀曰做〉丫頭
　　題兩巖〈丫頭月巖〉
　　月殿雙鬟整鏡臺俄然拂下玉梳來失驚怕觸姮娥怒走奔人間不敢回
　　新喻道上
　　翠分濃淡山開畫紅暈淺深花弄粧詩料自來尋老子句成渾不費思量
　　和潘帳幹二首
　　洋洋雅頌幾遺篇刪後求詩類一偏直下謝陶能出手就中李杜亦差肩多君句好堪呈佛老我時來未得僊兩地河山費蘧栩唫窻何日勘塵編
　　鐵研磨穿志未伸也叨朝蹟也臨民九闗猶記鈞天夢一舸重尋湘水春自笑裝懷多倥傯從知滿腹欠精神調高郢曲終難和羞殺歈歌籋後塵
　　次韻觀音寺訪木犀已過
　　金粟如來翠葆中天香飄墮梵王宮西風一帚無留跡印證浮生色是空
　　林園
　　情知天也眷詩人借與林園別様春竹影因風多態度梅花得月更精神
　　炊煙
　　絲絲古栁網羅鴉拍拍平田鼓吹鼃不是青煙出林杪得知山崦有人家
　　鷺鷥林
　　驛路逢梅香滿襟攜家又過鷺鷥林含風野水琉璃軟沐雨春山翡翠深
　　閑居
　　山雲送我丹青幅花氣撩人蘭麝香詩債幸然逢入務被渠催索又犇忙
　　嬾不作詩覺文房四友俱有慍色謾賦
　　一毛不拔管城子冷眼相看石丈人急性陳𤣥楮居士未分皂白也生嗔
　　過櫧洲行散
　　羊腸歸路若為程財過櫧洲掌様平客舍籠煙炊早頓田家帶月喝春耕青林綠水畫千尺白鷺烏鳶棋一枰坐倦筍輿呼穉子野花逕裏説詩行
　　贈臨汝曽醫士
　　有客譚醫驚四座指下𤣥微應識破藥市棲遲三十年安知不是怕休那
　　孤山
　　孤山數幅古名畫著在暗香踈影邊不是逋僊有梅癖梅花清韻似逋僊
　　春莫同社㑹飲張園小樓分韻得飛字
　　殘紅委地水平池楊栁隂隂鶯亂飛山色滿樓新雨後一簾風絮巻春歸
　　㕘政宣獻樓公輓歌辭
　　欲知天意屬英竒端為斯文待發揮挺挺魏謩祖風烈堂堂伏湛國光輝乆參機政儒臣貴未到公台物論違丹旐東風馬鞍裊送車誰不淚襟衣
　　子公書問走輿臺公獨山林挽不回人道旬瑜須徑去誰知李泌卻重來傳芳謝砌芝蘭粲在處膺門桃李開無媿可攻心事好底教生死不榮哀
　　無邊膏馥丐儒林可但天台擲地金文不琱鐫翻婉切詩如平淡實高深春風和氣生毫末秋月華星爛古今所發由來闗所養丹青難狀晉公心
　　耆英續續閟重泉好在靈光獨巋然入侍已成鴻鵠羽退休俄值白雞年傷心藏笈書無恙盥手開緘墨尚鮮刮目相期良不薄可無斗酒奠橋𤣥
　　庵居
　　倒影晴溪蘸碧峯庵居活計儘從容嬾能著眼看時事相約梅花住過冬
　　伊誰
　　伊誰闖我小窻闗偷卻西樓一面山誶語白雲猜是汝秋風出意急追還
　　和叔振曉上梅坡小亭
　　巡櫩詩袖漲寒香日炙南枝曉霜浄洗宮粧轉明潔恰如湯餅試何郎
　　六亭宴雪
　　雪天領客倚清狂戰退𤣥冥酒百缸栁絮輥風粘凍壁梨花撒雨響寒窻瓊田隱隱迷翹鷺玉砌狺狺走吠尨一稔明年寛萬慮更催三白瑞澬江
　　喜閑
　　過眼光隂髪様多幾年客路歎犇波已拋南楚雲千嶂旋買東湖雨一蓑好景賸將詩料理閑愁全靠酒消磨如今世事都看破冷笑侯王夢螘窠
　　紙帳
　　高臥羲皇萬慮空吟懷剝落杳無蹤恨渠紙帳闗詩夢勾引梅花攪一冬
　　十里
　　十里樵風自一村草庵挨拶小林園霜嚴古木正當路玉立晴峯新表門詩境銷磨閑日月醉鄉整頓別乾坤浮名浮利非吾願時把黃庭潄六根
　　再賦晏子直百花林
　　為報風流元獻家丁寧百卉駐春華儂歸載酒溪園去一首詩吟一種花
　　溪流
　　誰障溪流貼岸邊若為挽得上高田機筩巻起傾橫梘豎梘盛來水接連
　　弔湘纍
　　莫訝靈均苦費詞騷章炳炳曰星垂身雖楚澤有遺恨名與湘流無盡期一笑底闗漁父事此心惟有洛陽知是非付與羣鷗判不上先生弔古詩
　　夜窻書事
　　一燼銀鐙兩架書十年伴我夜窻虛不因見性明心後定自人呼作蠹魚
　　送鄔文伯歸侍臨川〈二首〉
　　莫管東風歸路長但將綺句荅春光𠉀門兒女應相訝滿袖離騷草木香
　　易學寥寥一綫然誰人口裏説先天近來惟有朴齋老白首焚薌尚草𤣥
　　楚望
　　樓上詩聲繚屋樑樓前寒葉舞秋光明霞㸃破莫江碧斷鴈呌羣驚夕陽
　　邵陽界上同友人山行
　　杜宇聲中厯翠微澗泉決決瀉幽竒與君笑入白雲去柱杖前頭儘是詩
　　醴陵道上飲別故人被酒困坐竹輿因賦
　　雞聲催起度江鄉病酒無憀客路長掩上轎窻無隻句著何面目見春光



　　友林乚藁
