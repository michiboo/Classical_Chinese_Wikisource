　　欽定四庫全書　　　　史部一
　　三國志補註　　　　　正史類
　　提要
　　〈臣〉等謹案三國志補註六卷附諸史然疑一卷
　　國朝杭世駿撰世駿有續方言已著録是書補裴松之三國志注之遺凡魏志四卷蜀志呉志各一卷松之注捃摭繁富考訂精詳世無異議世駿復掇拾殘賸欲以博洽勝之故細大不捐瑕瑜互見如某人宅在某鄉某人墓在某里其體全類圖經虞荔之鼎録陶宏景之刀劍録皆按年編入而鍾繇等傳書評書品動輒連篇其例又如襍記至扵神怪妖異如嵇康見鬼諸葛亮祭風之類稗官小説累牘不休尤誕謾不足為據他如魏文帝角巾彈棊裴註已引博物志而又引世説曹操之發邱摸金裴註己載陳琳檄而又引宋書廢帝紀書名有異而事跡不殊亦何取乎屋上之屋至於崔琰捉刀劉孝標世説注中已辨裴啟語林之誤乃棄置劉語而別引史通之文張飛豹月烏本出葉廷珪海録碎事乃明標葉書又冠以彚苑之目大抵愛博嗜竒故蔓引巵詞多妨體要又異苑王粲識礜石事佚其荊州劉表數言諸葛亮梁甫吟不載出藝文類聚輾轉稗販疎漏亦多然如魏文帝紀之王凌謝亭侯一條明帝紀之孔晏乂一條陳㤗年三十六一條臧洪傳之徐衆一條崔琰傳之陳煒一條華歆傳之東海郡人一條嚴包交通一條蔣濟傳之𡚁勉一條張遼傳之大呼是名一條楚王彪傳之徙封白馬一條蜀志先主傳之譙周為從事一條後主傳之不置史官一條諸葛亮傳之躬耕南陽一條鄧芝傳之廖化襄陽人一條呉志孫休傳二子之名一條太史慈傳之神亭一條黃葢傳之黃子廉一條賀齊傳之徐盛失矛一條皆叅校異同頗為精核餘如黃初五經課試之法王昶考課五事之目司馬芝復錢之議王肅祕書監之錶王象繆襲之撰皇覽引正義辨鄭元觧稽古同天之訛引後漢書註証宗賊之義引風俗通證周生為複姓引困學紀聞證況長寜為蜀人亦皆足以資考證故書雖蕪襍而亦未可竟廢焉末附諸史然疑一卷亦世駿所撰皆糾史文之疎漏凡後漢書十四條三國志六條晉書三條宋書二條魏書八條北史六條陳書三條葢後人抄其遺稿録之成帙其中引史通一條雲習鑿齒以劉為偽國者葢定邪正之途明順逆之理爾而檀道鸞稱其當桓氏執政故撰此書欲以絶彼瞻烏防茲逐鹿審若所言則鑿齒似未嘗尊蜀者案此條見史通探賾篇核其上下文義葢傳寫史通者誤於以劉二字之上脫一不字其稱謂篇中自註有曰習氏漢晉春秋以蜀為正統其敘事皆謂蜀先主為昭烈帝本書之內證佐甚明近時浦起龍刻史通以此句文義違背改劉為魏猶無大害世駿竟據誤本遽發創論殊失之不考牛繼馬後一條責晉書不當襲舊史全因史通之說亦不免勦襲至於三老五更一條據楊賜伏恭周澤三傳補杜佑通典之闕則蔓延於本書之外於後漢書絶不相闗亦為自亂其例然大致訂訛考異所得為多於史學不為無補以篇頁無多附載三國志補注之後今亦併録存之以資叅訂雲乾隆四十二年十月恭校上
　　總纂官〈臣〉紀昀〈臣〉陸純〈臣〉孫士毅
　　總　校　官　〈臣〉　陸　費　墀













