　　欽定四庫全書
　　荀子卷二十　　　　　　　唐　楊倞　註
　　宥坐篇第二十八〈此已下皆荀卿及弟子所引記傳雜事故總推於末〉
　　孔子觀於魯桓公之廟有欹器焉〈春秋哀公三年桓宮僖宮災公羊傳曰此皆毀宗廟也其言災何復立也或曰三桓之祖廟欹器傾欹易覆之器〉孔子問於守廟者曰此為何器守廟者曰此蓋為宥坐之器〈宥與右同言人君可置於坐右以為戒也說苑作坐右或曰宥與侑同勸也文子曰三皇五帝有勸戒之器名侑巵注云欹器也〉孔子曰吾聞宥坐之器者虛則欹中則正滿則覆孔子顧謂弟子曰注水焉弟子挹水而注之〈挹酌〉中而正滿而覆虛而欹孔子喟然而嘆曰吁惡有滿而不覆者哉子路曰敢問持滿有道乎孔子曰聰明聖知守之以愚功被天下守之以譲勇力撫世守之以怯〈撫掩也猶言蓋世也〉富有四海守之以謙此所謂挹而損之之道也〈挹亦退也挹而損之猶言損之又損〉孔子為魯攝相朝七日而誅少正卯〈為司冦而攝相也朝謂聽朝也〉門人進問曰夫少正卯魯之聞人也夫子為政而始誅之得無失乎〈聞人謂有名為人所聞知者也始誅先誅之也〉孔子曰居吾語汝其故人有惡者五而盜竊不與焉一曰心達而險二曰行辟而堅三曰言偽而辯四曰記醜而博五曰順非而澤〈心達而險謂心通達於事而凶險也辟讀為僻醜謂怪異之事澤有潤澤也〉此五者有一於人則不得免於君子之誅而少正夘兼有之故居處足以聚徒成羣言談足以飾邪營衆彊足以反是獨立此小人之桀雄也不可不誅也〈營讀為熒熒衆惑衆也彊剛愎也反是以非為是也獨立人不能傾之也〉是以湯誅尹諧文王誅潘止周公誅管叔太公誅華仕管仲誅付里乙子産誅鄧析史付〈韓子曰太公封於齊東海上有居士狂矞華仕昆弟二人立議曰吾不臣天子不友諸侯耕而食之掘而飲之吾無求於人無上之名無君之祿不仕而事力太公使執而殺之以為首誅周公從魯聞急傳而問曰二子賢者也今日饗國殺之何也太公曰是昆弟立議曰不臣天子是望不得而臣也不友諸侯是望不得而使也耕而食之掘而飲之無求於人者是望不得以賞罰勸禁也且夫王之所以使其臣者非爵祿則刑罰也今四者不足以使之則望誰為君乎是以誅也尹諧潘止付里乙史付事跡並未聞也〉此七子者皆異世同心不可不誅也詩曰憂心悄悄慍於羣小小人成羣斯足憂矣〈詩邶風柏舟之篇悄悄憂貌慍怒也〉孔子為魯司冦有父子訟者孔子拘之三月不別〈別猶決也謂不辨別其子之罪〉其父請止孔子舍之季孫聞之不恱曰是老也欺予〈老大夫之尊稱春秋左傳曰使圉將不得為宣君老也〉語予曰為國家必以孝今殺一人以戮不孝又舍之冉子以告孔子慨然歎曰嗚呼上失之下殺之其可乎不教其民而聽其獄殺不辜也三軍大敗不可斬也獄犴不治不可刑也罪不在民故也〈獄犴不治謂法令不當也犴亦獄也詩曰宜犴宜獄獄字從二大象所以守者犴胡地野犬亦善守故獄謂之犴也〉嫚令謹誅賊也〈嫚與慢同謹嚴也賊賊害人也〉今有時斂也無時暴也〈言生物有時而賦歛無時是陵暴也〉不教而責成功虐也已此三者然後刑可即也〈即就已止〉書曰義刑義殺勿庸以即予維曰未有順事言先教也〈書康誥言周公命康叔使以義刑義殺勿用以就汝之心不使任其喜怒也維刑殺皆以義猶自謂未有使人可順守之事故有抵犯者自責其教之不至也〉故先王既陳之以道上先服之〈服行也謂先自行之然後教之〉若不可尚賢以綦之若不可廢不能以單之〈綦極也謂優寵也單盡也盡謂黜削單或為殫〉綦三年而百姓徃矣〈百姓從化極不過三年也〉邪民不從然後俟之以刑則民知罪矣〈百姓既徃然後誅其奸邪〉詩曰尹氏大師維周之氐秉國之均四方是維天子是庳卑民不迷〈詩小雅節南山之篇氐本也庳讀為毗輔也卑讀為俾〉是以威厲而不試刑錯而不用此之謂也〈厲抗也試亦用也但抗其威而不用也錯置也如置之於地不動也〉今之世則不然亂其教繁其刑其民迷惑而墮焉則從而制之是以刑彌繁而邪不勝三尺之岸而虛車不能登也百仞之山任負車登焉何則陵遲故也〈岸崖也負重也任負車任重之車也遲慢也陵遲言丘陵之勢漸慢也王肅雲陵遲陂阤也〉數仞之牆而民不踰也百仭之山而竪子馮而游焉陵遲故也今夫世之陵遲亦久矣而能使民勿踰乎詩曰周道如砥其直如矢君子所履小人所視眷焉顧之澘然出涕豈不哀哉〈詩小雅大東之篇言失其砥矢之道所以陵遲哀其法度隳壊也〉詩曰瞻彼日月悠悠我思道之雲逺曷雲能來〈詩邶風雄雉之篇〉子曰伊稽首不其有來乎〈稽首恭敬之至有所不來者為其上失其道而人散也若施德化使下人稽首歸向雖道逺能無來乎〉孔子觀於東流之水子貢問於孔子曰君子之所以見大水必觀焉者是何孔子曰夫水大徧與諸生而無為也似德〈徧與諸生謂水能徧生萬物為其不有其功似上德不德者說苑作遍與而無私者〉其流也埤下裾拘必循其理似義〈埤讀為卑裾與倨同方也拘讀為鉤曲也其流必就卑下或方或曲必循卑下之理似義者無不循理也說苑作其流也卑下拘倨之也情義分然也〉其洸洸乎不淈盡似道〈洸讀為滉滉水至之貌淈讀為屈竭也似道之無窮也家語作浩浩無屈盡之期似道也〉若有決行之其應佚若聲嚮其赴百仞之谷不懼似勇〈決行決之使行也佚與逸同奔逸也若聲嚮言若嚮之應聲也似勇者果於赴難也〉主量必平似法〈主讀為注量謂坑受水之處也言所經坑坎注必平之然後過似有法度者均平也〉盈不求概似正〈概平斗斛之木也考工記曰概而不稅言水盈滿不待概而自平如政者不假於刑法之禁〉淖約微達似察〈淖當為綽約弱也綽約柔弱也雖至柔弱而侵淫微通達於物似察之見細微也說苑作綽弱微達〉以出以入以就鮮絜似善化〈言萬物出入於水則必鮮絜似善化者之使人去惡就美也說苑作不清以入鮮絜以出也〉其萬折也必東似志〈折縈曲也雖東西南北千萬縈折不常然必歸於東似有志不可奪者說苑作其折必東也〉是故君子見大水必觀焉孔子曰吾有恥也吾有鄙也吾有殆也㓜不能彊學老無以教之吾恥之〈無才藝以教人也〉去其故鄉事君而達卒遇故人曾無舊言吾鄙之〈舊言平生之言卒倉忽反〉與小人處者吾殆之也孔子曰如垤而進吾與之如丘而止吾已矣今學曾未如肬贅則具然欲為人師〈肬贅結肉也莊子曰以生為附贅懸肬肬音尤具然自滿足之貌也〉孔子南適楚厄於陳蔡之間七日不火食藜羮不糂〈糂與糝同蘇覽反〉弟子皆有飢色子路進問之曰由聞之為善者天報之以福為不善者天報之以禍今夫子累德積義懐美行之日久矣奚居之隱也〈隱謂窮約〉孔子曰由不識吾語汝汝以知者為必用耶王子比干不見剖心乎汝以忠者為必用耶關龍逄不見刑乎汝以為諫者為必用耶伍子胥不磔姑蘇東門外乎〈磔車裂也姑蘇吳都名〉夫遇不遇者時也賢不肖者材也君子博學深謀不遇時者多矣由是觀之不遇世者衆矣何獨丘也哉夫芷蘭生於深林非以無人而不芳君子之學非為通也〈不為求通〉為窮而不困憂而意不衰也知禍福終始而心不惑也〈皆為樂天知命〉夫賢不肖者材也為不為者人也〈為善不為善在人也〉遇不遇者時也死生者命也今有其人不遇其時雖賢其能行乎苟遇其時何難之有故君子博學深謀脩身端行以俟其時孔子曰由居吾語汝昔晉公子重耳霸心生於曹〈重耳晉文公名亡過曹曹共公聞其駢脅使其躶浴薄而觀之公因此激怒而霸心生也〉越王勾踐霸心生於會稽〈謂以甲盾五千棲於會稽也〉齊桓公小白霸心生於莒〈小白齊桓公名齊亂奔莒蓋亦為所不禮〉故居不隱者思不逺身不佚者志不廣〈佚家語作常逸者與逸同謂奔竄也〉女庸安知吾不得之桑落之下〈桑落九月時也夫子當時蓋暴露居此樹之下〉子貢觀於魯廟之北堂出而問於孔子曰鄉者賜觀於太廟之北堂吾亦未輟還復瞻被九蓋皆繼彼有說耶匠過絶耶〈北堂神主所在也輟止也九富為北傳冩誤耳被當為彼蓋音盍扇戶也皆繼謂其材木斷絶相接繼也子貢問北盍皆繼續彼有說耶匠過誤而遂絶之也家語作北蓋皆斷王肅雲觀北面之盍皆斷絶也〉孔子曰太廟之堂亦嘗有說〈言舊曾說今則無也〉官致良工因麗節文〈致極也官致良工謂初造太廟之時官致其良工工則因隨其木之美麗節文而裁製之所以斷絶家語作官致良工之匠匠致良材盡其功巧蓋貴文也〉非無良材也蓋曰貴文也〈非無良材大木不斷絶者蓋所以貴文飾也此蓋明夫子之博識也〉
　　子道篇第二十九
　　入孝出弟人之小行也〈弟與悌同謂自卑如弟子〉上順下篤人之中行也〈上順從於君父下篤愛於卑㓜也〉從道不從君從義不從父人之大行也若夫志以禮安言以類使則儒道畢矣〈志安於禮不妄動也言發以類不恠說也如北則儒者之道畢矣〉雖舜不能加毫末於是矣孝子所以不從命有三從命則親危不從命則親安孝子不從命乃𠂻〈𠂻善也謂善發於𠂻心矣〉從命則親辱不從命則親榮孝子不從命乃義從命則禽獸不從命則脩飾孝子不從命乃敬〈從命則陷身於禽獸之行不從命則親為脩飾君子不從命是乃敬親〉故可以從而不從是不子也未可以從而從是不𠂻也明於從不從之義而能致恭敬忠信端慤以愼行之則可謂大孝矣傳曰從道不從君從義不從父此之謂也故勞苦彫萃而能無失其敬〈彫傷也萃與顇同雖勞苦彫萃而不敢懈惰失敬也〉災禍患難而能無失其義則不幸不順見惡而能無失其愛〈不幸以不順於親而見惡也〉非仁人莫能行詩曰孝子不匱此之謂也魯哀公問於孔子曰子從父命孝乎臣從君命貞乎三問孔子不對〈不敢違哀公之意故不對〉孔子趨出以語子貢曰鄉者君問丘曰子從父命孝乎臣從君命貞乎三問而丘不對賜以為何如子貢曰子從父命孝矣臣從君命貞矣夫子有奚對焉孔子曰小人哉賜不識也昔萬乘之國有爭臣四人則封疆不削千乘之國有爭臣三人則社稷不危百乘之家有爭臣二人則宗廟不毀父有爭子不行無禮士有爭友不為不義故子從父奚子孝臣從君奚臣貞審其所以從之之謂孝之謂貞也〈審其可從則從不可從則不從〉子路問於孔子曰有人於此夙興夜寐耕耘樹藝手足胼胝以養其親然而無孝之名何也〈樹栽植藝播種胼謂手足勞駢併也胝皮厚也丁思反〉孔子曰意者身不敬與辭不遜與色不順與古之人有言曰衣與繆與不女聊〈繆紕繆也與讀為歟聊頼也言雖與之衣而紕繆不精則不聊頼於汝也或曰繆綢也言雖衣服我綢繆我而不敬不順則不頼汝也韓詩外傳作衣子教子家語雲人與已不順欺也王肅雲人與已事實通不相欺也皆與此不同也〉今夙興夜寐耕耘樹藝手足胼胝以養其親無此三者則何以為而無孝之名也孔子曰由志之吾語汝雖有國士之力不能自舉其身非無力也勢不可也〈國士一國勇力之士〉故入而行不脩身之罪也出而名不章友之過也故君子入則篤行出則友賢何為而無孝之名也子路問於孔子曰魯大夫練而牀禮耶孔子曰吾不知也〈練小祥也禮語曰期而小祥居垔室寢有席又期而大祥居復寢中月而禫禫而牀也〉子路出謂子貢曰吾以夫子為無所不知夫子徒有所不知子貢曰汝何問哉子路曰由問魯大夫練而牀禮耶夫子曰吾不知也子貢曰吾將為汝問之子貢問曰練而牀禮耶孔子曰非禮也子貢出謂子路曰汝謂夫子為有所不知乎夫子徒無所不知汝問非也禮居是邑不非其大夫〈懼於訕上〉子路盛服見孔子孔子曰由是裾裾何也〈裾裾衣服盛貌說苑作襜襜也〉昔者江出於岷山其始出也其源可以濫觴及其至江之津也不放舟不避風則不可涉也〈放讀為方國語曰方舟投附韋昭曰方並也編木為附說苑作方舟方附也詩云方之舟之〉非維下流水多耶〈維與唯同言豈不以下流水多故人畏之耶言盛服色厲亦然也說苑作非下衆水之多乎〉今汝服既盛顔色充盈天下且孰肯諫汝矣〈充盈猛厲也〉由〈告之畢乂呼其名叮嚀之也〉子路趨而出改服而入蓋猶若也〈猶若舒和之貌禮記曰君子蓋猶猶爾也〉孔子曰志之吾語汝奮於言者華奮於行者伐色知而有能者小人也〈奮振矜也色知謂所知見知顔色有能自有其能皆矜伐之意〉故君子知之曰知之不知曰不知言之要也能之曰能之不能曰不能行之至也〈皆在不隠其情〉言要則知行至則仁既知且仁夫惡有不足矣哉子路入子曰由知者若何仁者若何子路對曰知者使人知己仁者使人愛己子曰可謂士矣〈士者修立之稱〉子貢入子曰賜知者若何仁者若何子貢對曰知者知人仁者愛人子曰可謂士君子矣顔淵入子曰回知者若何仁者若何〈知者皆讀為智〉顔淵對曰知者自知仁者自愛子曰可謂明君子矣子路問於孔子曰君子亦有憂乎孔子曰君子其未得也則樂其意〈樂其為治之意〉既已得之又樂其治是以有終身之樂無一日之憂小人者其未得也則憂不得既已得之又恐失之是以有終身之憂無一日之樂也
　　法行篇第三十〈禮義謂之法所以行之謂之行〉
　　公輸不能加於繩聖人莫能加於禮〈公輸魯巧人名班雖至巧繩墨之外亦不能加也〉禮者衆人法而不知聖人法而知之〈衆人皆知禮可以為法而不知其義者也〉曾子曰無內人之疏而外人之親〈無禁辭也內人之疏外人之親謂以疏為內以親為外家語曰不比於親而比於疏者不亦逺乎韓詩外傳作無內疏而無外親也〉無身不善而怨人無刑已至而呼天內人之疏而外人之親不亦逺乎〈謂失之逺矣〉身不善而怨人不亦反乎〈反謂乖悖〉刑已至而呼天不亦晩乎詩曰㳙㳙源水不雝不塞轂已破碎乃大其輻事以敗矣乃重太息其雲益乎〈源水水之泉源也雝讀為壅大其輻謂壯大其輻也重太息嘆嗟之甚也三者皆言不愼其初追悔無及也〉曾子病曾元持足曾子曰元志之吾語汝〈曾元曾子之子也〉夫魚鼈黿鼉猶以淵為淺而堀其中〈堀與窟同〉鷹鳶猶以山為卑而增巢其上及其得也必以餌故君子苟能無以利害義則恥辱亦無由至矣子貢問於孔子曰君子之所以貴玉而賤珉者何也〈珉石之似玉者〉為夫玉之少而珉之多耶孔子曰惡賜是何言也〈惡音烏猶言烏謂此義也〉夫君子豈多而賤之少而貴之哉夫玉者君子比德焉溫潤而澤仁也〈鄭康成雲色柔溫潤似仁〉縝栗而理知也〈鄭雲栗堅貌也理有文理似智者處事堅固又有文理〉堅剛而不屈義也〈似義者剛直不回也〉廉而不劌行也〈劌傷也雖有廉稜而不傷物似有徳行者不傷害人〉折而不撓勇也〈雖摧折而不撓屈似勇者也〉瑕適並見情也〈瑕玉之病也適玉之美澤調適之謂也瑕適並見似不匿其情者也禮記曰瑕不掩瑜瑜不掩瑕忠也〉扣之其聲清揚而逺聞其止輟然辭也〈扣與叩同似有辭辨言發言則人樂聽之言畢更無繁辭也禮記作叩之其聲清越以長其終屈然樂也〉故雖有珉之彫彫不若玉之章章〈彫彫謂彫飾文采也章章素質明著也〉詩曰言念君子溫其如玉此之謂也〈詩秦風小戎之篇引之喻君子比德〉曾子曰同遊而不見愛者吾必不仁也〈仁者必能使人愛己〉交而不見敬者吾必不長也〈不長厚故為人所輕〉臨財而不見信者吾必不信也〈廉潔不聞於人〉三者在身曷怨人〈當反諸已〉怨人者窮怨天者無識〈無識不知天命也〉失諸已而反諸人豈不亦迂哉南郭惠子問於子貢曰夫子之門何其雜也〈南郭惠子未詳其姓名蓋居南郭因以為號莊子有南郭子綦夫子弟子也雜謂賢不肖相雜而至〉子貢曰君子正身以俟欲來者不距欲去者不止且夫良醫之門多病人櫽栝之側多枉木是以雜也君子有三恕有君不能事有臣而求其使非恕也有親不能報有子而求其孝非恕也〈報孝養也詩曰欲報之徳〉有兄不能敬有弟而求其聽令非恕也士明於此三恕則可以端身矣孔子曰君子有三思而不可不思也少而不學長無能也老而不教死無思也〈無門人思其徳〉有而不施窮無與也〈窮乏之時無所徃託〉是故君子少思長則學老思死則教有思窮則施
　　哀公篇第三十一
　　魯哀公問於孔子曰吾欲論吾國之士與之治國敢問何如之耶孔子對曰生今之世志古之道居今之俗服古之服〈志記識也服古之服猶若夫子服逢掖之衣章甫之冠也〉舎此而為非者不亦鮮乎〈捨去此謂古也〉哀公曰然則夫章甫絇屨紳而搢笏者此賢乎〈章甫殷冠王肅雲絇謂屨頭有拘飾也鄭康成雲絇之言拘也以為行戒狀如刀衣鼻在屨頭紳大帶也搢笏於紳者也〉孔子對曰不必然夫端衣𤣥裳絻而乘路者志不在於食葷〈端衣𤣥裳即朝𤣥端也絻與冕同鄭雲端者取其正也士之衣袂皆二尺二寸而廣幅是廣袤等也其祛尺二寸大夫已上侈之侈之者蓋半而益一焉則袂三尺三寸祛尺八寸路王者之車亦車之通名爾雅雲輅車之大者葷蔥薤之屬也〉斬衰菅屨杖而啜粥者志不在於酒肉〈儀禮䘮服曰斬者何不緝也衰長六尺博四寸三升布為之鄭注䘮服雲上曰衰下曰裳當心前有衰後有負板左右有辟領孝子哀戚無所不在也菅菲也此言服被於外亦所以制其心也〉生今之世志古之道居今之俗服古之服舍此而為非者雖有不亦鮮乎哀公曰善孔子曰人有五儀〈言人之賢愚觀其儀法有五也〉有庸人有士有君子有賢人有大聖哀公曰敢問何如斯可謂庸人矣孔子對曰所謂庸人者口不能道善言心不知色色〈色色謂以己之色觀彼之色知其好惡也論語曰色斯舉矣〉不知選賢人善士託其身焉以為己憂〈不知託賢但自憂而已〉勤行不知所務止交不知所定〈交謂接待於物皆言不能辨是非倀倀失據也〉日選擇於物不知所貴〈不知可貴重也〉從物如流不知所歸〈為外物所誘蕩而不返也〉五鑿為正心從而壊如此則可謂庸人矣〈鑿竅也五鑿謂耳目鼻口及心之竅也言五鑿雖似於正而其心已從外物所誘而壊矣是庸愚之人也一曰五鑿五情也莊子曰六鑿相攘司馬彪曰六情相攘奪韓詩外傳作五藏為正也〉哀公曰善敢問何如斯可謂士矣孔子對曰所謂士者雖不能盡道術必有率也雖不能徧美善必有處也〈率循也雖不能盡徧必循處其一隅言有所執守也〉是故知不務多務審其所知〈論語曰子路有聞未之能行唯恐有聞也〉言不務多務審其所謂〈止於辨明事而已矣〉行不務多務審其所由〈由從也謂不從不正之道〉故知既已知之矣言既已謂之矣行既已由之矣則若性命肌膚之不可易也〈言固守所見如愛其性命肌膚之不可以他物移易者也〉故富貴不足以益也卑賤不足以損也〈皆謂志不可奪〉如此則可謂士矣〈士者修立之稱一曰士事也言其善於任事可以入官也〉哀公曰善敢問何如斯可謂君子矣孔子對曰所謂君子者言忠信而心不德〈不自以為有德〉仁義在身而色不伐思慮明通而辭不爭故猶然如將可及者君子也〈猶然舒遲之貌所謂瞻之在前忽然在後家語作油然王肅曰不進貌也〉哀公曰善敢問何如斯可謂賢人矣孔子對曰所謂賢人者行中規䋲而不傷於本言足法於天下而不傷於身〈本亦身也言雖廣大而不傷其身也所謂言滿天下無口過行滿天下無怨惡〉富有天下而無怨財〈富有天下謂王者之佐也怨讀為藴言雖富有天下而無藴畜私財也家語作無宛禮記曰事大積焉而不宛古藴通而此因誤為怨字耳〉布施天下而不病貧〈言廣施德澤慈惠用窮使家給人足而上不憂貧乏所謂百姓足君孰與不足也〉如此則可謂賢人矣〈賢者亞聖之名說文雲賢多才〉哀公曰善敢問何如斯可謂大聖矣孔子對曰所謂大聖者知通乎大道應變而不窮辨乎萬物之情性者也〈辨別萬物之情性也〉大道者所以變化遂成萬物也情性者所以理然不取捨也〈辨情性乃能理是非之取捨而不惑〉是故其事大辨乎天地〈其事謂聖人所理化之事言辨別萬事如天地之別萬物各使區分也〉明察乎日月〈聖人之明察如日月〉總要萬物於風雨〈總要猶統領也風以動之雨以潤之言統領萬物如風雨之生成也〉繆繆肫肫其事不可循〈繆當為膠相加之貌莊子云膠膠擾擾肫與訰同雜亂之貌爾雅雲訰訰亂也言聖人治萬物錯雜膠膠訰訰然而衆人不能循其事〉若天之嗣其事不可識〈嗣繼也言聖人如天之繼嗣衆人不能識其意〉百姓淺然不識其鄰〈鄰近也百姓淺見不能識其所近況能識其深乎所謂日用而不知者也〉若此則可謂大聖矣哀公曰善魯哀公問舜冠於孔子孔子不對〈哀公不問舜德徒問其冠故不對也〉三問不對哀公曰寡人問舜冠於子何以不言也孔子對曰古之王者有務而拘領者矣其政好生而惡殺焉〈務讀為冒拘與句同曲領也言雖冠衣拙樸而行仁政也尚書大傳曰古之人衣上有冒而句領者鄭康成注云言在德不在服也古之人三皇時也冒覆項也句領繞頸也禮正服方領也〉是以鳳在列樹麟在郊野烏鵲之巢可俯而窺也君不此問而問舜冠所以不對也魯哀公問於孔子曰寡人生於深宮之中長於婦人之手寡人未嘗知哀也未嘗知憂也未嘗知勞也未嘗知懼也未嘗知危也孔子曰君之所問聖君之問也丘小人也何足以知之〈美大其問故謙不敢對也〉曰非吾子無所聞之也孔子曰君入廟門而右登自胙階仰視榱棟俛見几筵其器存其人亡君以此思哀則哀將焉不至矣〈謂祭祀時也胙與阼同榱亦椽也哀將焉不至言必至也〉君昧爽而櫛冠〈昧闇也爽明也謂初曉尚暗之時〉平明而聽朝一物不應亂之端也君以此思憂則憂將焉不至矣君平明而聽朝日昃而退諸侯之子孫必有在君之末庭者君以此思勞則勞將焉不至矣〈諸侯之子孫謂奔亡至魯而仕者自平明至日昃在末庭而修臣禮君若思其勞則勞可知也以喻哀公亦諸侯之子孫不戒懼修德亦將有此奔亡之勞也〉君出魯之四門以望魯四郊亡國之虛則必有數蓋焉〈虛讀為墟有數蓋焉猶言蓋有數焉倒言之耳新序作亡國之墟列必有數矣〉君以此思懼則懼將焉不至矣且丘聞之君者舟也庶人者水也水則載舟水則覆舟君以此思危則危將焉不至矣魯哀公問於孔子曰紳委章甫有益於仁乎〈紳大帶也委委貌周之冠也章甫殷冠也鄭注儀禮雲委安也所以安正容貌章表明也殷質言所以表明大夫也〉孔子蹴然曰君號然也〈莊子音義崔譔雲蹴然變色之貌號讀為胡聲相近字遂誤耳家語作君胡然也〉資衰苴杖者不聽樂非耳不能聞也服使然也〈資與齊同苴竹杖也苴謂蒼白色自死之竹也〉黼衣黻裳者不茹葷非口不能味也服使然也〈黼衣黻裳祭服也白與黒為黼黑與青為黻禮祭致齊不茹葷非不能味謂非不能知味也鄭注周禮司服雲𤣥冕者衣裳刺繡而已〉且丘聞之好肆不守折長者不為市竊其有益與其無益君其知之矣〈好喜也言喜於市肆之人不使所守貨財折耗而長者亦不能為此市井盜𥨸之事長者不為市而販者不為非也家語王肅注云言市肆弗能為廉好肆則不折也人為市佔之行則不守折人為長者之行則亦不為市買之事竊宜為察察其有益與其無益以竊字屬下句〉魯哀公問於孔子曰請問取人〈問取人之術也〉孔子對曰無取健〈健羨之人〉無取詌〈未詳家語作無取鉗王肅雲謂妄對不謹誠者或曰捷給鉗人之口者〉無取口啍〈啍與諄同方言云齊魯凡相疾惡謂之諄憎諄之閏反王肅雲啍啍多言或曰詩云誨爾諄諄口諄謂口教誨心無誠實者諄諄論也〉健貪也詌亂也口啍誕也〈健羨之人多貪欲詌忌之人多悖亂讒疾之人多妄誕說苑曰哀公問於孔子曰人何若為可取也孔子曰無取拑者無取捷者無取口叡者拑者太給利不可盡用也捷者必兼人不可為法也口叡者多誕而寡信後恐不驗也韓詩外傳曰無取健無取佞無取口讒健驕也佞諂也口讒誕也皆大同而小異〉故弓調而後求勁焉馬服而後求良焉士信慤而後求知能焉士不信慤而有多知能譬之其犲狼也不可以身𠇍也〈有讀為又𠇍與邇同〉語曰桓公用其賊文公用其盜〈謂管仲寺人勃鞮也盜亦賊也以喻士信慤則仇讐可用不信慤則親戚可疎〉故明主任計不信怒闇主信怒不任計〈信亦任也〉計勝怒者彊怒勝計者亡定公問於顔淵曰東野子之善馭乎〈東野氏也馭與御同〉顔淵對曰善則善矣雖然其馬將失〈失讀為逸奔也下同家語作馬將佚也〉定公不恱入謂左右曰君子固讒人乎三日而校來謁之曰東野畢之馬失〈校人掌養馬之官也〉兩驂列兩服入廐〈兩服馬在中兩驂兩服之外馬列與裂同謂外馬擘裂中馬牽引而入廐〉定公越席而起曰趨駕召顔淵顔淵至〈趨讀為促速也〉定公曰前日寡人問吾子吾子曰東野畢之馭善則善矣雖然其馬將失不識吾子何以知之顔淵對曰臣以政知之昔舜巧於使民而造父巧於使馬舜不窮其民造父不窮其馬是舜無失民造父無失馬也今東野畢之馭上車執轡銜體正矣步驟馳騁朝禮畢矣〈銜體銜輿馬體也步驟馳騁盡禮畢矣謂調集其馬或步驟馳騁盡朝廷之禮也〉歷險致逺馬力盡矣然猶求馬不已是以知之也定公曰善可得少進乎〈定公更請少進其說〉顔淵對曰臣聞之鳥窮則啄獸窮則攫人窮則詐自古及今未有窮其下而能無危者也
　　堯問第三十二
　　堯問於舜曰我欲致天下為之奈何〈恐天下不歸故欲致而取之也〉對曰執一無失行微無怠忠信無倦而天下自來〈執一專意也行微行細微之事也言精專不怠而天下自歸不必致也〉執一如天地〈如天地無變易時也〉行微如日月〈日月之行人所不見似於細微安徐然而出無怠止之時也〉忠誠盛於內賁於外形於四海〈賁飾也形見也禮記曰富潤屋德潤身心廣體胖故君子必誠其意也〉天下其在一隅耶夫有何足致也〈夫物在一隅者則可舉而致之今有道天下盡歸不在於一隅焉用致也有讀為又〉魏武侯謀事而當羣臣莫能逮退朝而有喜色〈武侯晉大夫畢萬之後文侯之子也〉吳起進曰亦常有以楚莊王之語聞於左右者乎武侯曰楚莊王之語何如吳起對曰楚莊王謀事而當羣臣莫逮退朝而有憂色申公巫臣進問曰王朝而有憂色何也〈巫臣楚申邑大夫也〉莊王曰不榖謀事而當羣臣莫能逮是以憂也其在中蘬之言也〈中蘬與仲虺同湯左相也〉曰諸侯自為得師者王得友者霸得疑者存自為謀而莫已若者亡〈疑謂博聞達識或決疑惑者〉今以不榖之不肖而羣臣莫吾逮吾國幾於亡乎是以憂也楚莊王以憂而君以憙武侯逡巡再拜曰天使夫子振寡人之過也〈振舉〉伯禽將歸於魯〈伯禽周公子成王封為魯侯將歸謂初之國也〉周公謂伯禽之傅曰汝將行盍志而子美德乎〈將行何不志記汝所𫝊之子美徳以言我〉對曰其為人寛好自用以愼〈寛寛𢎞也自用好自務其用也愼謹宻也〉此三者其美德也已周公曰嗚呼以人惡為美德乎君子好以道德故其民歸道〈君子好以道德教人故其民歸道者衆非謂寛𢎞也〉彼其寛也出無辨矣汝又美之〈彼伯禽既無道德但務寛容此乃出於善惡無別汝何以為美也孔子曰寛則得衆亦謂人愛恱歸之也〉彼其好自用也是所以窶小也〈窶無禮也彼伯禽好自用而不諮詢是乃無禮驕人而器局小也書曰自用則小尚書大傳曰是其好自用也以斂益之也〉君子力如牛不與牛爭力走如馬不與馬爭走知如士不與士爭知〈士謂臣下掌事者不爭言委任〉彼爭者均者之氣也汝又美之〈好自用則必不委任而與之爭事爭事乃均敵者尚氣之事非人君之量也〉彼其慎也是其所以淺也〈彼伯禽之慎宻不廣接士適所以自使智識淺近也〉聞之曰無越踰不見士〈周公聞之古也越踰謂過一日也〉見士問曰無乃不察乎〈懼其壅蔽故問無乃有不察之事乎〉不聞即物少至少至則淺〈物事也不見士則無所聞無所聞則所知之事亦少少則意淺矣聞或為問也〉彼淺者賤人之道也汝又美之吾語汝我文王之為子〈為文王之子也〉武王之為弟成王之為叔父〈周公先成王薨未知成王之諡此雲成王乃後人所加之耳〉吾於天下不賤矣然而吾所執贄而見者十人〈周公自執贄而見者十人禮見其所尊敬者雖君亦執贄故哀公執贄請見周豐鄭注尚書大傳雲十人公卿之中也三十人羣士之中也百人羣大夫之中也〉還贄而相見者三十人〈禮臣見君則不還贄敵者不敢當則還之禮尚徃來也士相見禮曰主人復見之以其贄曰曏者吾夫子辱使某見請還贄於將命者鄭康成雲贄者所執以至也君子見於所尊敬必執贄以將其厚意也〉貌執之士者百有餘人〈執猶待也以禮貌接待之士百餘人也〉欲言而請畢事者千有餘人〈謂卑賤之士恐其言之不盡周公先請其畢辭也說苑曰周公踐天子之位七年布衣之士所執贄而師見者十人所見者十二人窮巷白屋所先見者四十九人時進善者百人教士千人朝者萬人〉於是吾僅得三士焉以正吾身以定天下〈於是千百人之中僅乃得三士正身治國〉吾所以得三士者亡於十人與三十人中乃在百人與千人之中〈十人與三十人雖尊敬未得賢至百人千人然後乃得三人以明接士不廣無由得賢也〉故上士吾薄為之貌下士吾厚為之貌〈上士中誠重之故可薄為之貌下士既無執贄之禮懼失賢士之心故厚為之貌尤加謹敬也〉人人皆以我為越踰好士然故士至〈人不知則以為越踰然亦以禮貌之故而至也〉士至而後見物〈物事也〉見物然後知其是非之所在戒之哉汝其以魯國驕人幾矣〈幾危也周公言我以天下之貴猶不驕士汝今以魯國之小而遂驕人危矣〉夫仰祿之士猶可驕也〈仰魚亮反〉正身之士不可驕也彼正身之士舎貴而為賤舎富而為貧舎佚而為勞顔色黎黑而不失其所〈黎讀為梨謂面如凍棃之色者也〉是以天下之紀不息文章不廢也〈頼守道之士不苟徇人故得綱紀文章尚存也〉語曰繒丘之封人〈繒與鄫同鄫丘故國封人掌疆界者漢書地理志繒縣屬東海〉見楚相孫叔敖曰吾聞之也處官久者士妬之祿厚者民怨之位尊者君恨之今相國有此三者而不得罪楚之士民何也孫叔敖曰吾三相楚而心愈卑每益祿而施愈博位滋尊而禮愈恭是以不得罪於楚之士民也子貢問於孔子曰賜為人下而未知也〈下謙下也子貢問欲為下未知其益〉孔子曰為人下者其猶土也深抇之而得甘泉焉〈抇掘也故沒反〉樹之而五榖蕃焉草木殖焉禽獸育焉生則立焉死則入焉多其功而不息為人下者其猶土也昔虞不用宮之竒而晉並之萊不用子馬而齊並之〈宮之竒虞賢臣諫不從以其族行子馬未詳其姓名左氏傳曰襄二年齊侯伐萊萊人使正輿子賂夙沙衛以索馬牛皆百匹又六年齊侯伐萊萊人使王湫帥師及正輿子軍齊師齊師大敗之遂滅萊或曰正輿子字子馬其不用未聞說苑諸卿已諫楚莊王曰曹不用僖負羈而宋並之萊不用子猛而齊併之據年代齊滅萊在楚莊王之後未詳諸卿已之諫也〉紂刳王子比干而武王得之不親賢用知故身死國亡也
　　為說者曰孫卿不如孔子是不然也孫卿迫於亂世鰌於嚴刑上無賢主下遇暴秦禮義不行教化不成仁者絀約天下冥冥行全刺之諸侯大傾當是時也知者不得慮能者不得治賢者不得使故君上蔽而無覩賢人距而不受然則孫卿將懐聖之心𫎇佯狂之色視天下以愚詩曰既明且哲以保其身此之謂也是其所以名聲不白徒與不衆光輝不博也今之學者得孫卿之遺言餘教足以為天下法式表儀所存者神所遇者化觀其善行孔子弗過世不詳察雲非聖人奈何天下不治孫卿不遇時也德若堯禹世少知之方術不用為人所疑其知至明修道正行足以為綱紀嗚呼賢哉宜為帝王天地不知善桀紂殺賢良比干剖心孔子拘匡接輿避世箕子佯狂田常為亂闔閭擅彊為惡得福善者有殃今為說者又不察其實乃信其名時世不同譽何由生不得為政功安能成志修德厚孰謂不賢乎〈自為說者已下咸荀卿弟子之辭也〉













　　荀子卷二十
