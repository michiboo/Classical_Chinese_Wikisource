　　欽定四庫全書　　　　　子部一
　　荀子　　　　　　　　　儒家類
　　提要
　　〈臣〉等謹案荀子二十卷周荀況撰況趙人嘗仕楚為蘭陵令亦曰荀卿漢人或稱曰孫卿則以宣帝諱詢避嫌名也漢志儒家載荀卿三十三篇王應麟考證謂當作三十二篇劉向校書序録稱孫卿書凡三百二十三篇以相校除重復二百九十篇定著三十三篇為十二卷題曰新書唐楊倞分易舊第編為二十卷復為之註更名荀子即今本也考劉向序錄卿以齊宣王時來游稷下後仕楚春申君死而卿廢然史記六國年表載春申君之死上距宣王之末凡八十七年史記稱卿年五十始游齊則春申君死之年卿年當一百三十七矣於理不近晁公武讀書志謂史記所云年五十為年十五之訛意其或然宋濓荀子書後又以為襄王時游稷下亦未詳所本總之戰國時人爾其生卒年月已不可確考矣況之著書主於明周孔之教崇禮而勤學其中最為口寔者莫過於非十二子及性惡兩篇王應麟困學紀聞據韓詩外傳所引荀但非十子而無子思孟子以今本為其徒李斯等所増不知子思孟子後來論定為聖賢耳其在當時固亦卿之曹偶是猶朱陸之相非不足訝也至其以性為惡以善為偽誠未免於理未融然卿恐人恃性善之説任自然而廢學因言性不可恃當勉力於先王之教故其言曰凡性者天之所就也不可學不可事禮義者聖人之所生也人之所學而能所事而成者也不可學不可事而在人者謂之性可學而能可事而成之在人者謂之偽是性偽之分也其辨白偽字甚明楊倞註亦曰偽為也凡非天性而人作為之者皆謂之偽故偽字人旁加為亦㑹意字也其説亦合卿本意後人昧於訓詁誤以為真偽之偽遂譁然掊撃謂卿蔑視禮義如老莊之所言是非惟未睹其全書即性惡一篇自篇首二句以外亦未竟讀矣平心而論卿之學源出孔門在諸子之中最為近正是其所長主持太甚詞義或至於過當是其所短韓愈大醇小疵之説要為定論餘皆好惡之詞也楊倞所註亦頗詳洽唐書藝文志以倞為楊汝士子而宰相世系表則載楊汝士三子一名知溫一名知逺一名知至無名倞者表志同出歐陽修手不知何以互異意者倞或改名如溫庭筠之一名岐歟乾隆四十一年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














　　欽定四庫全書　　　　　子部一
　　荀子目錄　　　　　　　儒家類
　　卷一
　　勸學篇第一
　　修身篇第二
　　卷二
　　不苟篇第三
　　榮辱篇第四
　　卷三
　　非相篇第五
　　非十二子篇第六
　　仲尼篇第七
　　卷四
　　儒效篇第八
　　卷五
　　王制篇第九
　　卷六
　　冨國篇第十
　　卷七
　　王霸篇第十一
　　卷八
　　君道篇第十二
　　卷九
　　臣道篇第十三
　　致仕篇第十四
　　卷十
　　議兵篇第十五
　　卷十一
　　彊國篇第十六
　　天論篇第十七
　　卷十二
　　正論篇第十八
　　卷十三
　　禮論篇第十九
　　卷十四
　　樂論篇第二十
　　卷十五
　　解蔽篇第二十一
　　卷十六
　　正名篇第二十二
　　卷十七
　　性惡篇第二十三
　　君子篇第二十四
　　卷十八
　　成相篇第二十五
　　賦篇第二十六
　　卷十九
　　大略篇第二十七
　　卷二十
　　宥坐篇第二十八
　　子道篇第二十九
　　法行篇第三十
　　哀公篇第三十一
　　堯問篇第三十二










　　楊倞註荀子序
　　昔周公稽古三五之道損益夏殷之典制禮作樂以仁義理天下其德化刑政存乎詩至於幽厲失道始變風變雅作矣平王東遷諸侯力政逮五霸之後則王道不絶如綫故仲尼定禮樂作春秋然後三代遺風弛而復張而無時無位功烈不得被於天下但門人傳述而已陵夷至於戰國於是申商苛虐孫吳變詐以族論罪殺人盈城談說者又以愼墨蘇張為宗則孔氏之道幾乎息矣有志之士所為痛心疾首也故孟軻闡其前荀卿振其後觀其立言指事根極理要敷陳往古掎〈音幾〉挈當世撥亂興理易於反掌眞名世之士王者之師又其書亦所以羽翼六經增光孔氏非徒諸子之言也蓋周公製作之仲尼祖述之荀孟贊成之所以膠固王道至深至備雖春秋之四夷交侵戰國之三綱弛絶斯道竟不墜矣倞以末宦之暇頗窺篇籍竊感炎黃之風未洽於聖代謂荀孟有功於時政尤所取慕而孟子有趙氏章句漢氏亦嘗立博士傳誓不絶故今之君子多好其書獨荀子未有註解亦復編簡爛脫傳寫謬誤雖好事者時亦覽之至於文義不通屢掩卷焉夫理曉則愜心文舛則忤意未知者謂異端不覽覽者以說誤不終所以荀氏之書千載而未光焉輙用申抒鄙思敷尋義理其所徴據則博求諸書但以古今字殊齊楚言異事資叅考不得不廣或取偏傍相近聲類相通或字少增加文重刋削或求之古字或徴諸方言加以孤陋寡儔愚昩多蔽穿鑿之責於何可逃曾未足粗明先賢之㫖適增其蕪穢耳蓋以自備省覽非敢傳之將來以文字煩多故分舊十二卷三十二篇爲二十卷又改孫卿新書為荀卿子其篇第亦頗有移易使以類相從雲時歳在戊戌大唐睿聖文武皇帝元和十三年十二月也


　　欽定四庫全書
　　荀子卷一　　　　　　　　唐　楊倞　註
　　勸學篇第一
　　君子曰學不可以已青出之於藍而青於藍冰出之於水而寒於水〈以喻學則才過其本性也〉木直中繩輮以爲輪其曲中規雖有槁暴不復挺者輮使之然也〈輮屈槁枯暴乾挺直也晏子春秋作不復羸矣〉故木受繩則直金就礪則利君子博學而曰參省乎已則知明而行無過矣〈參三也曾子曰吾日三省吾身○知讀為智行下孟反〉故不登髙山不知天之髙也不臨深谿不知地之厚也不聞先王之遺言不知學問之大也〈大謂有益於人〉于越夷貃之子生而同聲長而異俗教使之然也〈于越猶言吳越呂氏春秋荊有佽飛得寳劒於于越髙誘曰吳邑也貃東北夷同聲謂啼聲同貃莫革反〉詩曰嗟爾君子無恆安息靖共爾位好是正直神之聽之介爾景福〈詩小雅小明之篇靖謀介助景大也無𢘆安息戒之不使懷安也言能謀恭其位好正直之道則神聽而助之福引此詩以喻勸學〉神莫大於化道福莫長於無禍〈爲學則化道故神莫大焉修身則自無禍故福莫長焉〉吾嘗終日而思矣不如須臾之所學也吾嘗跂而望矣不如登高之博見也〈跂舉足也〉登髙而招臂非加長也而見者逺順風而呼聲非加疾也而聞者彰假輿馬者非利足也而致千里假舟檝者非能水也而絶江河〈能善絶過〉君子生非異也善假於物也〈皆以喻修身在假於學生非異言與衆人同也〉南方有鳥焉名曰𫎇鳩以羽為巢而編之以髪繫之葦苕風至苕折卵破子死巢非不完也所繫者然也〈䝉鳩鷦鷯也苕葦之秀也今巧婦鳥之巢至精密多繫於葦竹之上是也䝉當爲蔑方言云鷦鷯自闗而西謂之桑飛或謂之蔑雀或曰一名䝉鳩亦以其愚也言人不知學問其所置身亦猶繫葦之危也說苑客謂孟嘗君曰鷦鷯巢於葦苕著之以髪可完堅矣大風至則葦折卵破何也所託然也〉西方有木焉名曰射干莖長四寸生於髙山之上而臨百仞之淵木莖非能長也所立者然也〈本草藥名有射干一名烏翣陶𢎞景雲花白莖長如射人之執竿又引阮公詩云射干臨層城是生於髙處也據本草在草部中又生南陽川谷此雲西方有木未詳或曰長四寸即是草雲木誤也葢生南陽亦生西方也射音夜〉蓬生麻中不扶而直蘭槐之根是爲芷其漸之滫君子不近庶人不服其質非不美也所漸者然也〈蘭槐香草也其根是為芷也本草白芷一名白茝陶𢎞景雲離騷所謂蘭茝也葢苗名蘭茝根名芷也蘭槐當是蘭茝別名故云蘭槐之根是為芷也漸漬也染也滫溺也言雖香草浸漬於溺中則可惡也漸子廉反滫思酒反〉故君子居必擇鄉遊必就士所以防邪僻而近中正也物類之起必有所始榮辱之來必象其德肉腐出蟲魚枯生蠧怠慢忘身禍災乃作彊自取柱柔自取束〈凡物彊則以為柱而任勞柔則見束而約急皆其自取也〉邪穢在身怨之所搆〈搆結也言亦所自取也〉施薪若一火就燥也〈布薪於地均若一火就燥而焚也〉平地若一水就濕也草木疇生禽獸羣焉物各從其類也〈疇與儔同類也〉是故質的張而弓矢至焉林木茂而斧斤至焉〈所謂召禍也質射侯的正鵠也〉樹成䕃而衆鳥息焉醯酸而蚋聚焉〈喻有德則慕之者衆〉故言有召禍也行有招辱也君子慎其所立乎〈禍福如此不可不慎所立所立即謂學也〉積土成山風雨興焉積水成淵蛟龍生焉積善成德而神明自得聖心循焉〈神明自得謂自通於神明〉故不積蹞步無以至千里〈半步曰蹞蹞與跬同〉不積小流無以成江河騏驥一躍不能十步駑馬十駕〈言駑馬十度引車則亦及騏驥之一躍據下雲駑馬十駕則亦及之此亦當同疑脫一句〉功在不舎鍥而舎之朽木不折鍥而不舎金石可鏤〈言立功在於不舎舎與捨同音鍥刻也苦結反春秋傳曰陽虎借邑人之車鍥其軸也〉螾無爪牙之利筋骨之彊上食埃土下飲黃泉用心一也〈螾與蚓同蚯蚓也〉蟹六跪而二螯非虵蟺之穴無所寄託者用心躁也〈跪足也韓子以刖足爲刖跪敖蟹首上如鉞者許叔重說文雲蟹六足二𩪋也〉是故無冥冥之志者無昭昭之明無惽惽之事者無赫赫之功〈冥冥惽惽皆專黙精誠之謂也〉行衢道者不至事兩君者不容〈爾雅雲四達謂之衢孫炎雲衢交道四出也或曰衢道兩道也不至不能有所至下篇有楊朱哭衢塗今秦俗猶以兩爲衢古之遺言歟〉目不兩視而明耳不兩聽而聦螣蛇無足而飛〈爾雅雲螣螣蛇郭璞雲龍類能興雲霧而遊其中也〉梧鼠五技而窮〈梧䑕當爲鼫䑕葢本誤爲鼯字傳寫誤爲梧耳技才能也言技能雖多而不能如螣蛇專一故窮五技謂能飛不能上屋能縁不能窮木能游不能渡谷能穴不能掩身能走不能先人〉詩曰鳲鳩在桑其子七兮淑人君子其儀一兮其儀一兮心如結兮故君子結於一也〈詩曹風鳲鳩之篇毛萇雲鳲鳩鴶鞫也鳲鳩之養七子旦從上而下夕從下而上平均如一善人君子其執義亦當如鳲鳩之一執義一則用心堅固故曰心如結也〉昔者瓠巴鼓瑟而流魚出聽〈瓠巴古之善鼓瑟者不知何代人也流魚中流之魚也列子云瓠巴鼓瑟鳥舞魚躍也〉伯牙鼓琴而六馬仰秣〈伯牙古之善鼔琴者亦不知何代人也六馬天子路車之馬也漢書曰乾六車坤六馬白虎通曰天子之馬六者示有事於天地四方也張衡西京賦曰天子駕彫軫六駿駮又曰六𤣥蚪之奕奕齊騰驤之沛艾仰首而秣聽其聲也〉故聲無小而不聞行無隱而不形〈形謂有形可見〉玉在山而木草潤淵生珠而崖不枯為善不積邪安有不聞者乎〈崖岸枯燥〉學惡乎始惡乎終〈假設問也〉曰其數則始乎誦經終乎讀禮〈數術也經謂詩書禮謂典禮之屬也〉其義則始乎為士終乎爲聖人〈義謂學之意言在乎脩身也〉真積力久則入〈真誠也力行也誠積力久則能入於學也〉學至乎沒而後止也〈生則不可怠惰也〉故學數有終若其義則不可須臾舎也爲之人也舎之禽獸也故書者政事之紀也〈書所以紀政事此說六經之意〉詩者中聲之所止也〈詩謂樂章所以節聲音至乎中而止不使流淫也春秋傳曰中聲已降五降之後不容彈矣〉禮者法之大分羣類之綱紀也〈禮所以爲典法之大分統類之綱紀類謂禮法所無觸類而長者猶律條之比附方言云齊謂法為類也〉故學至乎禮而止矣夫是之謂道德之極禮之敬文也〈禮有周旋揖讓之敬車服等級之文也〉樂之中和也〈中和謂使人得中和恱也〉詩書之博也〈博謂廣記土風鳥獸草木及政事也〉春秋之㣲也〈㣲謂褒貶沮勸㣲而顯志而晦之類也〉在天地之間者畢矣君子之學也入乎耳著乎心布乎四體形乎動靜〈所謂古之學爲已入乎耳著乎心謂聞則志而不㤀也布乎四體謂有威儀潤身也形乎動靜謂知所措履也〉端而言蠕而動一可以為法則〈端讀為喘喘㣲言也蠕㣲動也一皆也或喘息㣲言或蠕蠢㣲動皆可以為法則蠕音人元反或曰端而言謂端莊而言也〉小人之學也入乎耳出乎口〈所謂今之學爲人道聽塗說也〉口耳之間則四寸耳曷足以美七尺之軀哉〈韓侍郎雲則當為財與纔同〉古之學者為已今之學者爲人君子之學也以美其身小人之學也以為禽犢〈禽犢饋獻之物也〉故不問而告謂之傲〈傲喧噪也言與戲傲無異或曰讀為嗷聲曰嗷嗷然也嗷與傲通〉問一而告二謂之𡂐〈𡂐即讃字也謂以言彊讃助之今賛禮謂之賛賛古字口與言多通〉傲非也𡂐非也君子如嚮矣〈嚮與響同響應聲〉學莫便乎近其人〈謂賢師也〉禮樂法而不說〈有大法而不曲說也〉詩書故而不切〈詩書但論先王故事而不委曲切近於人故曰學詩三百使於四方不能專對也〉春秋約而不速〈文義隱約褒貶難明不能使人速曉其意〉方其人之習君子之説則尊以徧矣周於世矣〈當其習説之時則尊髙而徧周於世事矣六經則不能然之也〉故曰學莫便乎近其人學之經莫速乎好其人隆禮次之〈學之大經莫速於好近賢人若無其人則隆禮爲次之〉上不能好其人下不能隆禮安特將學雜識志順詩書而已耳則末世窮年不免為陋儒而已〈安語助猶言抑也或作安或作案荀子多用此字禮記三年問作焉戰國䇿謂趙王曰秦與韓為上交秦禍案移於梁矣秦與梁為上交秦禍案攘於趙矣呂氏春秋吳起謂商文曰今置質為臣其主安重釋璽辭官其主安輕蓋當時人通以安爲語助或方言耳特猶言直也雜識志謂雜志記書百家之説言既不能好其人又不能隆禮直學雜説順詩書而已豈免為陋儒乎言不知通變也〉將原先王本仁義則禮正其經緯蹊徑也〈所成所出者在於禮也〉若挈裘領詘五指而頓之順者不可勝數也〈言禮亦爲人之綱領挈舉也詘與屈同頓挈也順者不可勝數言禮皆順也〉不道禮憲以詩書為之〈道言説也憲標表也〉譬之猶以指測河也以戈舂黍也以錐飱壼也不可以得之矣故隆禮雖未明法士也不隆禮雖察辨散儒也〈散謂不自檢束莊子以不材木爲材木也〉問楛者勿告也〈楛與苦同惡也問楛謂所問非禮義也凡器物堅好者謂之功濫惡者謂之楛國語曰辨其功苦韋昭曰堅曰功脆曰苦故西京賦曰鬻良雜苦史記曰器不苦窳或曰楛讀爲沽儀禮有沽功鄭𤣥曰麄也〉告楛者勿問也說楛者勿聽也有爭氣者勿與辯也故必由其道至然後接之非其道則避之〈道不至則不接〉故禮恭而後可與言道之方辭順而後可與言道之理色從而後可與言道之致〈致極也此謂道至而後接之也〉故未可與言而言謂之傲〈傲亦戲傲也論語曰言未及而言謂之躁〉可與言而不言謂之隱不觀顔色而言謂之瞽故君子不傲不隱不瞽謹順其身〈瞽者不識人之顔色〉詩曰匪交匪紓天子所予此之謂也〈詩小雅采菽之篇匪交當為彼交言彼與人交接不敢紓緩故受天子之賜予也〉百發一失不足謂善射千里蹞步不至不足謂善御〈未能全盡〉倫類不通仁義不一不足謂善學〈通倫類謂禮法所未該以其等倫比類而通之謂一以貫之觸類而長也一雲仁義謂造次不離他術不能亂也〉學也者固學一之也一出焉一入焉塗巷之人也〈或善或否〉其善者少不善者多桀紂盜跖也〈盜跖栁下惠之弟聚徒九千人於太山之傍侵諸侯孔子説之而不入也〉全之盡之然後學者也〈學然後全盡〉君子知夫不全不粹之不足以爲美也故誦數以貫之〈使習禮樂詩書之數以貫穿之也〉思索以通之〈思求其意也〉為其人以處之〈爲擇賢人與之處也〉除其害者以持養之使目非是無欲見也使耳非是無欲聞也使口非是無欲言也使心非是無欲慮也〈是猶此也謂學也或曰是謂正道也〉及至其致好之也目好之五色耳好之五聲口好之五味心利之有天下〈致極也謂不學極恣其性慾不可禁也心利之有天下之富也或曰學成之後必受榮貴故能盡其欲也〉是故權利不能傾也羣衆不能移也天下不能蕩也〈蕩動也覆說為學學則物不能傾移也〉生乎由是死乎由是夫是之謂德操〈死生必由於學是乃德之操行〉德操然後能定能定然後能應〈我能定故能應物也〉能定能應夫是之謂成人〈內自定而外應物乃為成就之人也〉天見其明地見其光君子貴其全也〈見顯也明謂日月光謂水火金玉天顯其日月之明而地顯其水火金玊之光君子則貴其德之全也〉脩身篇第二
　　見善脩然必以自存也〈修然整飾貌言見善必自整飾使存於身也〉見不善愀然必以自省也〈愀然憂懼貌自省其過也〉善在身介然必以自好也〈介然堅固貌易曰介如石焉自好自樂其善也〉不善在身也菑然必以自惡也〈菑讀為災災然災害在身之貌〉故非我而當者吾師也是我而當者吾友也諂諛我者吾賊也故君子隆師而親友以致惡其賊〈致猶極也下同〉好善無厭受諫而能誡雖欲無進得乎哉小人反是致亂而惡人之非己也致不肖而欲人之賢己也心如虎狼行如禽獸而又怨人之賊已也諂諛者親諫諍者䟽修正爲笑至忠爲賊雖欲無滅亡得乎哉〈至忠反以爲賊〉詩曰潝潝訿訿亦孔之哀謀之其臧則具是違謀之不臧則具是依此之謂也〈詩小雅小旻之篇毛注云潝潝然患其上訿訿然不思稱乎上鄭雲臣不事君亂之階也故甚可哀潝許急反訿音紫〉扁善之度以治氣養生則後彭祖以修身自名則配堯禹〈扁讀爲辨韓詩外傳曰君子有辨善之度言君子有辨別善之法即謂禮也言若用禮治氣養生則夀不及於彭祖若以修身自為名號則配堯禹不朽矣言禮雖不能治氣養生而長於修身自為名號以此辨之則善可知矣彭祖堯臣名鏗封於彭城經虞夏商夀七百歳也〉宜於時通利以處窮禮信是也〈信誠也言所用修身及時通處窮禮誠是也孟子曰君子窮則獨善其身達則兼善天下〉凡用血氣志意知慮由禮則治通不由禮則勃亂提僈〈提僈舒緩也爾雅雲媞媞安也詩曰好人提提皆舒緩之義〉食飲衣服居處動靜由禮則和節不由禮則觸陷生疾容貌態度進退趨行由禮則雅不由禮則夷固辟違庸衆而野〈夷倨也論語曰原壤夷俟固陋也庸凡庸衆衆人野郊野之人〉故人無禮則不生事無禮則不成國家無禮則不寧詩曰禮儀卒度笑語卒獲此之謂也〈詩小雅楚茨之篇卒盡也獲得也〉以善先人者謂之教以善和人者謂之順〈先謂首唱也和胡臥反下同〉以不善先人者謂之諂以不善和人者謂之諛〈諂之言陷也謂以佞言陷之諛與俞同義故為不善和人也〉是是非非謂之知〈能辨是為是非爲非謂之智也〉非是是非謂之愚〈以是為非以非為是謂之愚也〉傷良曰讒害良曰賊是謂是非謂非曰直竊貨曰盜匿行曰詐易言曰誕趣舎無定謂之無常〈不恆之人〉保利棄義謂之至賊〈保安〉多聞曰博少聞曰淺多見曰閑〈閑習也能習其事則不廹遽〉少見曰陋難進曰偍〈偍與提媞皆同謂舒緩也〉易忘曰漏少而理曰治多而亂曰耗〈少謂舉其要而有條理謂之治耗虗竭也凡物多而易盡曰耗也〉治氣養心之術〈言以禮修身是亦治氣飬心之術不必如彭祖也〉血氣剛彊則柔之以調和知慮漸深則一之以易良〈漸進也或曰漸浸也子廉反詩曰漸車帷裳言智慮深則近險詐故一之以易良也〉勇膽猛戾則輔之以道順〈膽有膽氣戾忿惡也此性多不順故以道順輔之也〉齊給便利則節之以動止〈爾雅雲齊疾也齊急便利皆捷速也懼其太陵遽故節之使安徐也〉狹隘𥚹小則廓之以廣大卑濕重遲貪利則抗之以髙志〈卑謂謙下濕亦謂自卑下如地之下濕然也方言濕優也自闗而西凡志而不得欲而不獲髙而不墜行而中止皆謂之濕亦謂之過謙恭而無禮者重遲寛緩也夫過恭則無威儀寛緩𢘆不及機事貪利則苟得也故皆抗之髙志也或曰卑濕亦謂遲緩也言遲緩之人如有卑濕之疾不能運動也〉庸衆駑散則刦之以師友〈庸衆已解上駑謂材下如駑馬者也散不拘檢者也刦奪去也言以師友去其舊性也〉怠慢僄棄則炤之以禍災〈僄輕也謂自輕其身也音匹妙反方言楚謂相輕薄為僄炤之以禍災謂以禍災照燭之使知懼也炤與照同〉愚款端慤則合之以禮樂通之以思索〈款誠款也說文雲款意有所欲也愚款端慤多無潤色故曰合之以禮樂此皆言修身之術在攻其所短也〉凡治氣養心之術莫徑由禮莫要得師莫神一好〈徑捷速也神神明也一好謂好善不好惡也〉夫是之謂治氣養心之術也志意脩則驕富貴矣道義重則輕王公矣內省則外物輕矣傳曰君子役物小人役於物此之謂也〈君君子能役物小人為物所役凡言言傳曰皆舊所傳聞之言也〉身勞而心安爲之利少而義多為之事亂君而通不如事窮君而順焉〈窮君小國廹脅之君也言事大國暴亂之君違道而通不如事小國之君順行其道也〉故良農不為水旱不耕良賈不為折閲不市〈折損也閲賣也謂損所閱賣之物價也賈音古〉士君子不為貧窮怠乎道體恭敬而心忠信術禮義而情愛人〈術法也〉橫行天下雖困四夷人莫不貴〈橫行不順理而行困窮也言所至皆貴也〉勞苦之事則爭先饒樂之事則能讓端慤誠信拘守而詳〈拘守謂守而勿失詳謂審於事也〉橫行天下雖困四夷人莫不任體倨固而心執詐術順墨而精雜汗〈倨傲也固鄙固順墨當為愼墨愼謂齊宣王時處士慎到也其術本黃老歸刑名先申韓其意相似多明不尚賢不使能之道著書四十一篇墨翟宋人號墨子墨子著書三十五篇其術多務儉嗇精當為清雜汗謂非禮義之言也〉橫行天下雖逹四方人莫不賤勞苦之事則偷懦轉脫〈偷謂苟避於事懦亦謂懦弱畏事皆怠惰之義或曰偷當為輸揚子方言云懦輸愚郭璞注謂懦㦏也又雲解偷懦謂懦之人苟求免於事之義〉饒樂之事則佞兊而不曲〈兊恱也言接恱於人以求饒樂之事不曲謂直取之也〉辟違而不慤〈乖辟違背不能端慤誠信辟讀為僻〉程役而不錄〈程功役勞役錄檢束也於功程及勞役之事怠惰而不檢束言不能拘守而詳之也〉橫行天下雖達四方人莫不棄行而供冀非漬淖也〈供恭也冀當為翼凢行自當恭敬非謂漬於泥淖也人在泥淖中則兢兢然或曰李廵注爾雅冀州曰冀近也恭敬謂不敢放誕也〉行而俯項非擊戾也〈擊戾謂項曲戾不能仰者也擊戾猶言乖戾也〉偶視而先俯非恐懼也〈偶視對視也〉然夫士欲獨修其身不以得罪於比俗之人也夫驥一日而千里駑馬十駕則亦及之矣將以窮無窮逐無極與其折骨絶筋終身不可以相及也將有所止之則千里雖逺亦或遲或速或先或後胡為乎其不可以相及也不識步道者將以窮無窮逐無極與意亦有所止之與〈逺行〉夫堅白同異有厚無厚之察非不察也〈此言公孫龍惠施之曲說異理不可為法也堅白謂厚堅白也公孫堅白論曰堅白石三可乎曰不可二可乎曰可謂目視石但見白不知其堅則謂之白石手觸石則知其堅而不知其白則謂之堅石是堅白終不可合為一也司馬彪曰堅白謂堅石非石白馬非馬也同異謂使異者同同者異或曰即莊子所謂大同而與小同異此之謂小同異言同在天地之間故謂之大同物各有種類所同故謂之小同是大同與小同異也此畧舉同異故曰此謂小同異莊子又曰萬物畢同畢異此之謂大同異言萬物揔謂之物莫不皆同是萬物畢同若分而別之則人耳目鼻口百體草木枝葉花實無不皆異是物畢異也此具舉同異故曰此之謂大同異莊子又曰無厚不可積也其大千里無厚謂厚之極不可爲厚薄也不可積言其委積至多不可使復積也凡無厚不可積因於有厚可積故得其大千里千里者舉大之極也〉然而君子不辨止之也〈止而不為〉倚魁之行非不難也然而君子不行止之也〈倚奇也奇讀為奇偶之奇方言云秦晉之間凡物體全而不具謂之倚魁大也倚魁皆謂偏倚狂怪之行莊子曰南方有倚人焉曰黃獠也〉故學曰遲彼止而待我我行而就之〈學曰謂為學者傳此言也遲待也直吏反〉則亦或遲或速或先或後胡為乎其不可以同至也故蹞步不休跛鼈千里累土不輟丘山崇成〈重意莊六十四章九層之臺起於累土千里之行始於足下〉厭其源開其瀆江河可竭〈厭塞也音一涉反源江竇也〉一進一退一左一右六驥不致〈言不齊故不能致逺路也〉彼人之才性之相懸也豈若跛鼈之與六驥足哉然而跛鼈致之六驥不致是無他故焉或為之或不爲之耳道雖邇不行不至事雖小不為不成其爲人也多暇日者其出入不逺矣〈多暇日謂怠出入謂道路所至也〉好法而行士也〈好法而能行則謂之士士事也謂能治其事也〉篤志而體君子也〈厚其志而知大體者也〉齊明而不竭聖人也〈齊謂無偏頗也不竭不窮也書曰成湯克齊聖廣淵〉人無法則倀倀然〈倀倀無所適貌也言不知所措履禮記曰倀倀乎其何之〉有法而無志其義則渠渠然〈渠讀為遽古字渠遽通渠渠不寛泰之貌志識也不識其義謂但拘守文字而已矣〉依乎法而又深其類然後溫溫然〈深其類謂深知統類溫溫有潤澤之貌舉類君子所難故屢言之也〉禮者所以正身也師者所以正禮也無禮何以正身無師吾安知禮之為是也禮然而然則是情安禮也師雲而雲則是知若師也情安禮知若師則是聖人也〈情安禮謂若天性所安不以學也行不違禮言不違師則與聖人無異言師法之效如此〉故非禮是無法也非師是無師也〈無師謂不以師為師〉不是師法而好自用譬之是猶以盲辨色以聾辨聲也舎亂妄無為也〈舎除也除亂妄之人孰肯爲此也〉故學也者禮法也夫師以身為正儀而貴自安者也〈效師之禮法以爲正儀如性之所安斯爲貴也禮或爲體〉詩曰不識不知順帝之則此之謂也〈詩大雅皇矣之篇引此以喻師法暗合天道如文王雖未知已順天之法則也〉端慤順弟則可謂善少者矣〈弟與悌同〉加好學遜敏焉則有鈞無上可以為君子者矣〈既好學遜敏又有鈞平之心而無上人之意則可以為君子矣或曰有鈞無上四字耳〉偷儒憚事無廉恥而嗜乎飲食則可謂惡少者矣〈偷儒憚事皆謂懦弱怠惰畏勞苦之人也〉加惕悍而不順險賊而不弟焉〈韓侍郎雲惕與蕩同字作心邊易謂放蕩兇悍也〉則可謂不詳少者矣雖陷刑戮可也〈詳當為祥〉老老而壯者歸焉〈老老謂以老為老而尊敬之也孟子曰伯夷太公二老者天下之大老也是天下之父也其父歸之其子焉往〉不窮窮而通者積焉〈窮者則寛而容之不廹蹙以苛政謂惠恤鰥寡窮匱也積填委也既然則通者歸亦多矣覆巢毀卵則鳳凰不至竭澤涸魚則蛟龍不遊又與此同也〉行乎冥冥施乎無報而賢不肖一焉〈行乎𠖇冥謂行事不務求人之知施乎無報謂施不務報如此賢不肖同慕而歸之也〉人有此三行雖有大過天其不遂乎〈若不幸而有過天亦佑之矣此固不宜有大災也〉君子之求利也略其遠思也早其避辱也懼其行道理也勇君子貧窮而志廣富貴而體恭安燕而血氣不惰勞勌而容貌不枯怒不過奪喜不過予〈予賜也周禮八柄三曰予以馭其幸〉君子貧窮而志廣隆仁也〈仁愛之心厚故所思者廣言務於逺大濟物也〉富貴而體恭殺勢也〈滅權勢之威故形體恭謹殺所介反〉安燕而血氣不惰柬理也〈柬與簡同言柬擇事理所宜而不務驕逸故雖安燕而不至怠惰〉勞勌而容貌不枯好交也〈以和好交接於物志意常泰也〉怒不過奪喜不過予法勝私也〈以公滅私故賞罰得中也〉書曰無有作好遵王之道無有作惡遵王之路此言君子之能以公義勝私慾也〈書洪範之辭〉












　　荀子卷一
　　欽定四庫全書
　　荀子卷二　　　　　　　唐　楊倞　註
　　不苟篇第三
　　君子行不貴苟難說不貴苟察〈行如字察聦察〉名不貴苟傳唯其當之為貴〈當謂合禮義也當丁浪反〉負石而赴河是行之難為者也而申徒狄能之〈申徒狄恨道不行發憤而負石自沈於河莊子音義曰殷時人韓詩外傳曰申徒狄將自投於河崔嘉聞而止之不從也〉然而君子不貴者非禮義之中也〈禮義之中時止則止時行則行不必枯槁赴淵也楊子雲非屈原曰君子遭時則大行不遇時則龍蛇何必沈身也〉山淵平天地比〈比謂齊等也莊子曰天與地卑山與澤平音義曰以地比天則地卑於天若宇宙之髙則天地皆卑天地皆卑則山與澤平矣或曰天無實形地之上空虛者盡皆天也是天地長親比相隨無天髙地下之殊也在髙山則天亦髙在深淵則天亦下故曰天地比地去天逺近皆相似是山澤平也〉齊秦襲〈襲合也齊在東秦在西相去甚逺若以天地之大包之則曾無隔異亦可合爲一國也〉入乎耳出乎口〈未詳所明之意或曰即山出口也言山有耳口也凡呼於一山衆山皆應是山聞人聲而應之故曰入乎耳出乎口或曰山能吐納雲霧是以有口也〉鈎有須〈未詳自齊秦襲入乎耳出乎口鈎有須皆淺學所未見或曰鈎有須即丁子有尾也丁之曲者為鈎須與尾皆尾類是同也莊子音義雲夫萬物無形形無定稱在上為首在下為尾世人謂右行曲波為尾今丁子二字雖左行曲波亦是尾也〉卵有毛〈司馬彪曰胎卵之生必有毛羽雞伏鵠卵卵不為雞則生類於鵠也毛氣成毛羽氣成羽雖胎卵未生而毛羽之性已著矣故曰卵有毛也〉是說之難持者也而惠施鄧析能精之〈皆異端曲說故曰難持惠施梁相與莊子同時其書五車其道舛駁鄧柝鄭大夫劉向雲鄧析好刑名操兩可之說設無窮之辭數難子產為政子產執而戮之按左氏傳鄭駟歂殺鄧析而用其竹刑而雲子產戮之恐誤也〉然而君子不貴者非禮義之中也盜跖吟口名聲若日月與舜禹俱傳而不息然而君子不貴者非禮義之中也〈吟口吟詠長在人口也說苑作盜跖凶貪也〉故君子行不貴苟難說不貴苟察名不貴苟得唯其當之為貴詩曰物其有矣唯其時矣此之謂也〈詩小雅魚麗之篇言雖有物亦須得其時以喻當之為貴〉君子易知而難狎〈坦蕩蕩故易知不比黨故難狎〉易懼而難脅〈小心而志不可奪也〉畏患而不避義死欲利而不為所非〈心以為非則捨之〉交親而不比〈親謂仁恩比謂暱狎〉言辯而不辭〈辯足以明事不至於騁辭〉蕩蕩乎其有以殊於世也〈與俗人有異也〉君子能亦好不能亦好小人能亦醜不能亦醜君子能則寛容易直以開道人〈道與導同〉不能則恭敬繜絀以畏事人〈繜與撙同絀與黜同謂自撙節貶損也〉小人能則倨傲僻違以驕溢人〈溢滿〉不能則妬嫉怨誹以傾覆人故曰君子能則人榮學焉不能則人樂告之小人能則人賤學焉不能則人羞告之是君子小人之分也〈分異也如字〉君子寛而不僈〈僈與慢同怠惰也〉廉而不劌〈亷稜也說文雲劌利傷也但有廉隅不至於兩傷也〉辯而不爭察而不激〈但明察而不激切也〉寡立而不勝堅彊而不暴〈雖寡立而不能勝雖堅彊而不兇暴〉柔從而不流恭敬謹慎而容〈不至於孤介也〉夫是之謂至文〈言德備也〉詩曰溫溫恭人維德之基此之謂矣〈詩大雅抑之篇溫溫寛柔貌〉君子崇人之德揚人之美非諂諛也正義直指舉人之過惡非毀疵也〈疵病也或曰讀為訾〉言已之光美擬於禹舜參於天地非夸誕也與時屈伸柔從若蒲葦非懾怯也〈蒲葦所以為席可卷者也〉剛彊猛毅靡所不信非驕暴也〈信讀為伸下同古字通用〉以義變應知當曲直故也〈以義隨變而應其所知當於曲直也〉詩曰左之左之君子宜之右之右之君子有之此言君子之能以義屈伸變應也〈詩小雅裳裳者華之篇以能應變故左右無不得其宜也〉君子小人之反也〈與小人相反〉君子大心則天而道小心則畏義而節〈天而道謂合於天而順道〉知則明通而類〈類謂知統類也〉愚則端慤而法〈愚謂無機智也法謂守法度也〉見由則恭而止〈由用也止謂不放縱也或曰止禮也言恭而有禮〉見閉則敬而齊〈謂閉塞道不行也敬而齊謂自齊整而不怨也〉喜則和而理憂則靜而理〈皆當其理〉通則文而明〈有文而彰明也〉窮則約而詳〈隱約而詳明其道也〉小人則不然大心則慢而暴小心則淫而傾〈以邪諂事人也〉知則攫盜而漸〈漸進也謂貪利不知止也〉愚則毒賊而亂〈毒害也愚而無畏忌也〉見由則兊而倨〈兊恱也言喜於徼幸而倨傲也〉見閉則怨而險〈怨上而險賊也〉喜則輕而翾〈輕謂輕佻失據翾小飛也言小人之喜輕佻如小鳥之翾然音許緣反或曰與環同說文雲急也〉憂則挫而懾通則驕而偏〈偏頗〉窮則棄而儑〈棄自棄也儑當為濕方言云濕優也字書無儑字韓詩外傳作棄而累也〉傳曰君子兩進小人兩廢此之謂也君子治治非治亂也曷謂耶曰禮義之謂治非禮義之謂亂也故君子者治禮義者也非治非禮義者也然則國亂將弗治與曰國亂而治之者非案亂而治之之謂也去亂而被之以治〈案據也據舊亂而治之也荀子安案多為語助與此不同〉人汙而修之者〈人有汙穢之行將修為善〉非案汙而修之之謂也去汙而易之以修故去亂而非治亂也去汙而非修汙也治之為名猶曰君子為治而不為亂爲修而不為汙矣〈治之名號如此〉君子挈其辯而同焉者合矣〈挈修整也謂不煩雜〉善其言而類焉者應矣〈出其言善千里之外應之〉故馬鳴而馬應之非知也其勢然也〈知音智〉故新浴者振其衣新沐者彈其冠人之情也〈言潔其身者懼外物之汙也猶賢者必不受不善人之汙者也〉其誰能以已之僬僬受人之掝掝者哉〈僬僬明察之貌也僬盡謂窮盡明於事易曰窮理盡性掝當為惑惑惛也楚辭曰安能以身之察察受物之惛惛者乎僬予誚反〉君子養心莫善於誠〈無姦詐則心常安也〉致誠則無他事矣〈致極也極其誠則外物不能害〉唯仁之為守唯義之為行〈致其誠在仁義〉誠心守仁則形形則神神則能化矣〈誠心守於仁愛則必形見於外則下尊之如神能化育之矣化謂遷善也〉誠心行義則理理則明明則能變矣〈義行則事有條理明而易人不敢欺故能變改其惡也〉變化代興謂之天德〈既能變化則德同於天馴致於善謂之化改其舊質謂之變言始於化終於變也猶天道隂陽運行則為化春生冬落則為變也〉天不言而人推髙焉地不言而人推厚焉四時不言而百姓期焉〈期謂知其時候〉夫此有常以至其誠者也〈至極也天地四時所以有常如此者由極其誠所致〉君子至德嘿然而喻未施而親不怒而威〈君子有至德所以嘿然不言而人自喻其意〉夫此順命以愼其獨者也〈人所以順命如此者由慎其獨所致也慎其獨謂戒慎乎其所不睹恐懼乎其所不聞至誠不欺故人亦不違之也〉善之為道者不誠則不獨〈無至誠則不能慎其獨也〉不獨則不形〈不能慎其獨故其徳亦不能形見於外〉不形則雖作於心見於色出於言民猶若未從也雖從必疑〈若如也無至誠故雖出令民猶如未從者雖彊使之從亦必疑之也〉天地為大矣不誠則不能化萬物聖人為知矣不誠則不能化萬民父子為親矣不誠則䟽君上為尊矣不誠則卑〈卑謂不為在下所尊〉夫誠者君子之所守也而政事之本也唯所居以其類至〈所居所止也唯其所止至誠則以類自至謂天地誠則能化萬物聖人誠則能化萬民父子誠則親君上誠則尊也〉操之則得之舎之則失之〈操持〉操而得之則輕〈持至誠也而得之則易舉也詩曰德輶如毛是也〉輕則獨行〈舉至誠而不難則慎獨之事自行矣〉獨行而不舎則濟矣〈至誠存乎不已〉濟而材盡長遷而不反其初則化矣〈既濟則材性自盡長遷不反其初謂中道不廢也〉君子位尊而志恭心小而道大所聽視者近而所聞見者逺是何邪是操術然也〈謂以近知逺以今知古所持之術如此也〉故千人萬人之情一人之情是也〈人情不相逺〉天地始者今日是也百王之道後王是也〈後王當今之王言後王之道與百王不殊行堯舜則亦是堯舜〉君子審後王之道而論於百王之前若端拜而議〈端𤣥端朝服也端拜猶言端拱言君子審後王所宜施行之道而以百王之前比之若服𤣥端拜揖而議言其從容不勞也時人多言後世澆漓難以為治故荀卿明之〉推禮義之統分是非之分〈上分如字下無問反分之使當其分〉揔天下之要治海內之衆若使一人故操彌約而事彌大〈約少也得其宗主也〉五寸之矩盡天下之方也〈矩正方之器也〉故君子不下室堂而海內之情舉積此者則操術然也〈舉皆也〉有通士者有公士者有直士者有慤士者有小人者上則能尊君下則能愛民物至而應事起而辨若是則可謂通士矣〈物有至則能應之事有疑則能辨之通者不滯之謂也〉不下比以闇上不上同以疾下〈闇上掩上之明也疾與嫉同〉分爭於中不以私害之若是則可謂公士矣〈謂於事之中有分爭者不以私害之則可謂公正之士也〉身之所長上雖不知不以悖君〈不怨君而違悖也〉身之所短上雖不知不以取賞〈受祿不誣〉長短不飾以情自竭若是則可謂直士矣〈不矜其長不掩其短但任直道而竭盡其情也〉庸言必信之庸行必慎之〈庸常也謂言常信行常慎〉畏法流俗而不敢以其所獨甚〈法效也畏法流移之俗又不敢以其所獨善而甚過人謂不敢獨為君子也〉若是則可謂慤士矣〈端慤不貳〉言無常信行無常貞唯利所在無所不傾〈利之所在皆傾意求之〉若是則可謂小人矣公生明偏生闇端慤生通詐偽生塞〈多窮塞也〉誠信生神〈誠信至則通於神明中庸曰至誠如神〉夸誕生惑〈矜誇妄誕則貪惑於物〉此六生者君子慎之而禹桀所以分也〈所以分賢愚也〉欲惡取舎之權〈舉下事也〉見其可欲也則必前後慮其可惡也者見其可利也則必前後慮其可害也者而兼權之熟計之〈權所以平輕重者熟甚也猶成熟也〉然後定其欲惡取舎如是則常不失陷矣凡人之患偏傷之也〈偏謂見其一隅〉見其可欲也則不慮其可惡也者見其可利也則不顧其可害也者是以動則必陷為則必辱是偏傷之患也人之所惡者吾亦惡之〈言人慾惡之不必異於衆人也〉夫富貴者則類傲之〈富貴之類不論是非皆傲之也〉夫貧賤者則求柔之〈見貧賤者皆柔屈就之也〉是非仁人之情也是姦人將以盜名於晻世者也險莫大焉〈姦人盜富貴貧賤之名於昏闇之世　與暗同〉故曰盜名不如盜貨田仲史鰌不如盜也〈田仲齊人處於陵不食兄祿辭富貴為人灌園號曰於陵仲子史鰌衛大夫字子魚質直也〉
　　榮辱篇第四
　　橋泄者人之殃也〈泄與渫同嫚也殃或爲袂〉恭儉者偋五六也〈偋當爲屏卻也說文有偋字僻窶也與此義不同偋防正反〉雖有戈矛之刺不如恭儉之利也〈言入人深〉故與人善言煖於布帛傷人之言深於矛㦸故薄薄之地不得履之非地不安也危足無所履者也凡在言也〈薄薄謂磅礴廣大之貌危足側足也凡皆也所以廣大之地側足無所容者皆由以言害身也〉巨塗則讓小塗則殆雖欲不謹若雲不使〈殆近也凡行前逺而後近故近者亦後之義謂行於道塗大道並行則讓之小道可單行則後之若能用意如此雖欲爲不謹敬若有制物而不使之者儒行曰道塗不爭險易之利者也〉快快而亡者怒也〈肆其快意而亡由於忿怒也〉察察而殘者忮也〈至明察而見傷殘者由於有忮害之心也〉博而窮者訾也〈言辭辯博而見窮蹙者由於好毀訾也〉清之而俞濁者口也〈欲求其清而俞濁者在口說之過謂言過其實也或曰潔其身則自清也但能口說斯俞濁也俞讀為愈〉豢之而俞瘠者交也〈所交接非其道則必患難雖食芻豢而更瘠也故上篇雲勞勌而容貌不枯好交也〉辯而不說者爭也〈不說不為人所稱說或讀為恱〉直立而不見知者勝也〈直立謂已直人曲勝謂好勝人〉廉而不見貴者劌也〈劌傷也刻已太過不得中道故不見貴也〉勇而不見憚者貪也〈貪利則委曲求人故雖勇而不見憚〉信而不見敬者好剸行也〈剸與專同專行謂不度是非好復言如白公者也〉此小人之所務而君子之所不為也鬭者忘其身者也忘其親者也忘其君者也行其少頃之怒而喪終身之軀然且為之是忘其身也室家立殘親戚不免乎刑戮然且為之是忘其親也〈蓋當時禁鬭殺人之法戮及親戚尸子曰非人君之用兵也以為民傷鬬則以親戚殉一言而不改之也〉君上之所惡刑法之所大禁也然且為之是忘其君也憂忘其身〈遭憂患刑戮而不能保其身是憂忘其身也或曰當為下忘其身誤為憂字耳〉內忘其親上忘其君是刑法之所不赦也聖王之所不畜也乳彘觸虎乳狗不逺遊不忘其親也小人憂忘其身內忘其親上忘其君則是人也而曾狗彘之不若也凡鬭者必自以為是而以人為非也已誠是也人誠非也則是己君子而人小人也以君子與小人相賊害也憂以忘其身內以忘其親上以忘其君豈不過甚矣哉是人也所謂以狐父之戈钃牛矢也〈時人舊有此語喻以貴而用於賤也狐父地名史記伍貟曰吳王兵敗於狐父徐廣曰梁碭之間也蓋其地山名戈其說未聞管子曰蚩尤爲雍狐之㦸狐父之戈豈近此耶钃刺也之欲反古良劒謂之屬鏤亦取其刺也或讀钃為斫〉將以為智耶則愚莫大焉將以為利耶則害莫大焉將以為榮耶則辱莫大焉將以為安耶則危莫大焉人之有鬭何哉我欲屬之狂惑疾病也則不可聖王又誅之〈屬託也之欲反〉我欲屬之鳥鼠禽獸耶則不可其形體又人而好惡多同〈視其形體則又人也其好惡多與賢人同但好鬬為異耳〉人之有鬭何哉我甚醜之〈其禍如此何為鬬也〉有狗彘之勇者有賈盜之勇者〈狗彘勇於求食賈盜勇於求利賈音古〉有小人之勇者有士君子之勇者〈小人勇於暴士君子勇於義言人有此數勇也〉爭飲食無廉恥不知是非不辟死傷不畏衆彊恈恈然唯利飲食之見是狗彘之勇也〈辟讀為避恈恈愛欲之貌方言云恈愛也宋魯之間曰牟〉為事利〈為事及利也為於偽反〉爭貨財無辭讓果敢而振猛貪而利恈恈然唯利之見是賈盜之勇也〈振動也戾乖背也春秋公羊傳曰葵丘之會桓公振而矜之何休雲亢陽之貌也〉輕死而暴是小人之勇也義之所在不傾於權不顧其利舉國而與之不為改視重死持義而不撓是士君子之勇也〈雖重愛其死而執節持義不撓曲以苟生也儒行曰愛其死以有待也〉儵䱁者浮陽之魚也〈儵䱁魚名浮陽謂此魚好浮於水上就陽也今字書無䱁字葢當作鮁說文雲即鱣鮪鮁鮁字蓋儵魚一名儵鮁莊子與惠子遊於豪梁之上儵魚出遊是浮陽之義或曰浮陽勃海縣名也儵音稠鮁布末反〉胠於沙而思水則無逮矣〈胠與祛同揚子方言云祛去也齊趙之緫語去於沙謂失水去在沙上也莊子有胠篋篇亦取去之義〉掛於患而欲謹則無益矣〈人亦猶魚也〉自知者不怨人知命者不怨天怨人者窮〈徒憤怨於人不同修者則窮廹無所出〉怨天者無志〈有志之士但自修身遇與不遇皆歸於命故不怨天〉失之已反之人豈不亦迂哉〈迂失也反責人也〉榮辱之大分安危利害之常體先義而後利者榮先利而後義者辱榮者常通辱者常窮通者常制人窮者常制於人〈受制於人〉是榮辱之大分也〈其中雖未必皆然然其大分如此矣〉材慤者常安利蕩悍者常危害〈材慤謂材性願慤也蕩悍已解於修身篇〉安利者常樂易危害者常憂險〈樂易歡樂平易也詩所謂愷悌者也〉樂易者常夀長憂險者常夭折是安危利害之常體也〈亦大率如此〉夫天生烝民有所以取之〈言天生衆民其君臣上下職業皆有取之道非其道所以敗之也〉志意致脩德行致厚智慮致明是天子之所以取天下也〈致極也言如此是乃天子之所以取天下之道也〉政令法舉措時聽斷公〈當為政令法或曰政當為正舉措時謂興力役不奪農時也〉上則能順天子之命下則能保百姓是諸侯之所以取國家也志行脩臨官治上則能順上下則能保職是士大夫之所以取田邑也脩法則度量刑辟圖籍〈度丈尺量斗斛刑法之書左氏傳曰先王議事以制不為刑辟圖謂摸寫土地之形籍謂書其戸口之數也〉不知其義謹守其數慎不敢損益也〈若制所然〉父子相傳以持王公〈世傳法則所以保持王公言王公賴之所為治也〉是故三代雖亡治法猶存是官人百吏之所以取祿秩也孝悌原慤軥録疾力以敦比其事業而不敢怠傲是庶人之所以取煖衣飽食長生久視以免於刑戮也〈軥與拘同拘録謂自撿束也疾力謂速力而作也敦厚也比親也言不敢怠惰也〉飾邪說文姦言為倚事〈倚已解上倚事怪異之事〉陶誕突盜〈陶當為檮杌之檮頑嚚之貌突凌突不順也或曰陶當爲逃隱匿其情也〉愓悍憍暴〈愓與蕩同〉以偷生反側於亂世之間是姦人之所以取危辱死刑也其慮之不深其擇之不謹其定取舎楛僈是其所以危也〈小人所以危亡由於計慮之失也楛惡也謂不堅固〉材性知能君子小人一也好榮惡辱好利惡害是君子小人之所同也若其所以求之之道則異矣小人也者疾為誕而欲人之信已也疾為詐而欲人之親已也禽獸之行而欲人之善已也慮之難知也行之難安也持之難立也〈慮之難知謂人難測其姦詐行之難安言易顛覆也持之難立謂難扶持之也〉成則必不得其所好必遇其所惡焉〈雖使姦詐得成亦必有禍無福〉故君子者信矣而亦欲人之信已也忠矣而亦欲人之親已也脩正治辨矣而亦欲人之善已也慮之易知也行之易安也持之易立也成則必得其所好必不遇其所惡焉是故窮則不隱通則大明〈不隱謂人不能蔽隱〉身死而名彌白〈白彰明也〉小人莫不延頸舉踵而願曰知慮材性固有似賢人也〈願猶慕也賢人謂賢過於人也〉夫不知其與已無以異也則君子注錯之當而小人注錯之過也〈注錯謂所注意錯履也亦與措智同義也〉故熟察小人之知能足以知其有餘可以爲君子之所爲也譬之越人安越楚人安楚君子安雅〈雅正也而有美德者謂之雅詩曰弁彼鸒斯歸飛提提鸒斯雅鳥也〉是非知能材性然也是注錯習俗之節異也〈習俗謂所習風俗節限之制也〉仁義德行常安之術也然而未必不危也汙僈突盜常危之術也然而未必不安也〈僈當爲漫漫亦汙也水冒物謂之漫莊子云此人無擇曰舜以其辱行漫我漫莫半反莊子又曰澶漫爲樂崔雲淫術也李雲縱逸也一曰漫欺枉之也〉故曰君子道其常而小人道其怪〈道語謂非常之事取以自比也〉凡人有所一同飢而欲食寒而欲煖勞而欲息好利而惡害是人之所生而有也是無待而然者也是禹桀之所同也目辨白黑美惡耳辨音聲清濁口辨鹹酸甘苦鼻辨芬芳腥臊骨體膚理辨寒暑疾養〈膚理肌膚之文理養與癢同〉是又人之所常生而有也是無待而然者也是禹桀之所同也可以為堯禹可以為桀跖可以為工匠可以為農賈在勢注錯習俗之所積耳〈在所積習〉是又人之所生而有也是無待而然者也是禹桀之所同也為堯禹則常安榮為桀跖則常危辱為堯禹則常愉佚為工匠農賈則常煩勞然而人力為此而寡為彼何也曰陋也〈言人不為彼堯禹而為此桀跖由於性之固陋者也〉堯禹者非生而具者也夫起於變故成乎脩脩之爲待盡而後備者也〈變故患難事故也言堯禹起於憂患成於脩飾由於待盡物理然後乃能備之孟子曰天將降大任於是人也必先苦其心志勞其筋骨餓　其體膚空乏其身行拂亂其所為所以動心忍性增益其所不能然後知生於憂患而死於安樂為於偽反〉人之生固小人無師無法則惟利之見耳人之生固小人又以遇亂世得亂俗是以小重小也以亂得亂也君子非得勢以臨之則無由得開內焉〈開小人之心而內善道也〉今是人之口腹安知禮義安知辭讓安知廉恥隅積〈言口腹無所知隅二隅謂其分也積積習〉亦呥呥而噍鄉鄉而飽已矣〈呥呥噍貌汝鹽反噍嚼也才笑反鄉鄉趨飲食貌許諒反〉人無師無法則其心正其口腹也〈人不學則心正如口腹之慾也〉今使人生而未嘗睹芻豢稻粱也惟菽藿糟糠之為睹則以至足為在此也俄而粲然有秉芻豢稻粱而至者則瞲然視之曰此何怪也〈粲精絜貌牛羊曰芻犬豕曰豢豢圈也以糓食於圈中瞲然驚視貌與獝同禮記曰故鳥不獝許聿反〉彼臭之而無嗛於鼻〈臭許又反嗛當為慊猒也苦廉反或下忝反〉嘗之而甘於口食之而安於體則莫不棄此而取彼矣今以夫先王之道仁義之統以相羣居以相持養以相藩飾以相安固邪〈持養保養也藩飾蕃蔽文飾也〉以夫桀跖之道是其為相縣也幾直夫芻豢之縣糟糠爾哉〈言以先王之道與桀跖相縣豈止糟糠比芻豢哉幾讀為豈下同〉然而人力為此而寡為彼何也曰陋也陋也者天下之公患也〈公共有此患也〉人之大殃大害也故曰人者好告示人告之示之靡之儇之鈆之重之〈靡順從也儇疾也火縁反靡之儇之猶言緩之急之也鈆與沿同循也撫循之申重之也〉則夫塞者俄且通也陋者俄且僴也愚者俄且知也〈僴與𢢀同猛也方言云晉魏之間謂猛為僴陋者俄且僴言鄙陋之人俄且矜莊有威儀也詩曰瑟兮僴兮鄭雲僴寛大也下板反〉是若不行則湯武在上曷益桀紂在上曷損〈若不行告示之道則湯武何益於天下桀紂何損於百姓所以貴湯武賤桀紂以行與不行耳〉湯武存則天下從而治桀紂存則天下從而亂如是者豈非人之情固可與如此可與如彼也哉人之情食慾有芻豢衣欲有文繡行欲有輿馬又欲夫餘財蓄積之富也〈皆人之所貴也〉然而窮年累世不知不足是人之情也〈不知不足當為不知足剰不字或曰不足猶不得也〉今人之生也方多蓄雞狗豬彘又蓄牛羊然而食不敢有酒肉餘刀布有囷窌〈刀布皆錢也刀取其利布取其廣囷廩也圜曰囷方曰廩窌窖也地藏曰窖窌匹貌反〉然而衣不敢有絲帛約者有筐篋之藏然而行不敢有輿馬〈約儉嗇也筐篋藏布帛者也言又富於餘刀布也〉是何也非不欲也幾不長慮顧後而恐無以繼之故也於是又節用御欲〈御製也或作禦止也〉收歛蓄藏以繼之也是於已長慮顧後幾不甚善矣哉〈幾亦讀為豈〉今夫偷生淺知之屬曾此而不知也〈偷苟且也〉糧食大侈不顧其後俄則屈安窮矣〈大讀為太屈竭也安語助也猶言屈然窮矣安已解前〉是其所以不免於凍餓操瓢囊爲溝壑中瘠者也〈乞食羸痩於溝壑者言不知久逺生業故至於此也〉況夫先王之道仁義之統詩書禮樂之分乎〈為生業尚不能知況能知其逺大者分制也扶問反〉彼固天下之大慮也將為天下生民之屬長慮顧後而保萬世也其㳅長矣其溫厚矣其功盛姚逺矣〈㳅古流字溫猶足也言先王之道於生人其為溫足也亦厚矣姚與遙同言功業之盛甚長逺也〉非熟脩為之君子莫之能知也〈熟甚也甚脩飾作為之君子也〉故曰短綆不可以汲深井之泉知不幾者不可與及聖人之言〈綆索也幾近也謂不近於習也〉夫詩書禮樂之分固非庸人之所知也故曰一之而可再也〈既知一則務之二〉有之而可久也〈不可中道而廢〉廣之而可通也〈知禮樂廣博則於事可通〉慮之而可安也〈思慮禮樂則無危懼〉反鈆察之而俞可好也〈鈆與㳂同循也既知禮樂之後卻循察之愈可好而不厭俞音愈〉以治情則利〈利益也禮記曰故聖王所以治人之七情修十義捨禮何以治之〉以為名則榮以羣則和以獨則足〈知詩書禮樂羣居則和同獨處則自足〉樂意者其是耶〈樂意莫過於此〉夫貴為天子富有天下是人情之所同欲也然則從人之欲則勢不能容物不能贍也故先王案為之制禮義以分之〈以禮義分別上下也〉使有貴賤之等長幼之差知賢愚能不能之分皆使人載其事而各得其宜〈載行也任之也〉然後使慤祿多少厚薄之稱〈慤實也謂實其祿使當其才稱尺證反〉是夫羣居和一之道也故仁人在上則農以力盡田賈以察盡財百工以巧盡械器〈盡謂精於事察謂明其盈虛說文雲有盛為械無盛為器〉士大夫以上至於公侯莫不以仁厚知能盡官職夫是之謂至乎〈各當其分雖貴賤不同然謂之至平也〉故或祿天下而不自以為多〈謂為天子以天下為祿也〉或監門御旅抱關擊柝而不自以為寡〈監門主門也御讀爲迓迓旅逆旅也抱闗門卒也擊柝擊木所以警夜者皆知其分故雖賤而不以為寡也〉故曰斬而齊枉而順不同而一夫是之謂人倫〈舊有此語引以喻貴賤雖不同不以齊一然而要歸於治也斬而齊謂彊斬之使齊若漢書之一切者枉而順雖枉曲不直然而歸於順也不同而一謂殊塗同歸也夫如此是人之倫理也〉詩曰受小共大共為下國駿䝉此之謂也〈詩殷頌長發之篇共執也駿大也䝉讀為龎厚也今詩作駿龎言湯執小玉大玉大厚於下國言下皆頼其德也〉

　　荀子卷二
<子部,儒家類,荀子>
　　欽定四庫全書
　　荀子卷三　　　　　　　　唐　楊倞　註
　　非相篇第五〈相視也視其骨狀以知吉凶貴賤也妄誕者多以此惑世時人或矜其狀貌而忽於務實故荀卿作此篇非之漢書刑法家有相人二十四篇〉
　　相人古之人無有也學者不道也〈道說〉古者有姑布子卿〈姑布姓子卿名相趙襄子者或本無姑字〉今之世梁有唐舉〈相李斯蔡澤者〉相人之形狀顏色而知其吉凶妖祥世俗稱之古之人無有也學者不道也〈載三言者深非之也〉故相形不如論心論心不如擇術〈術道術也〉形不勝心心不勝術術正而心順之則形相雖惡而心術善無害為君子也形相雖善而心術惡無害為小人也君子之謂吉小人之謂凶故長短小大善惡形相非吉凶也古之人無有也學者不道也蓋帝堯長帝舜短文王長周公短仲尼長子弓短〈子弓蓋仲弓也言子者著其為師也漢書儒林傳馯臂字子弓江東人受易者也然馯臂傳易之外更無所聞荀卿子論說常與仲尼相配必非馯臂也馯音寒〉昔者衛靈公有臣曰公孫呂身長七尺靣長三尺焉廣三寸鼻目耳具而名動天下〈靣長三尺廣三寸言其狹而長甚也鼻目耳雖皆具而相去踈逺所以為異名動天下言天下皆知其賢或曰狹長如此不近人情恐文句誤脫也〉楚之孫叔敖期思之鄙人也〈杜元凱雲期思楚邑名今弋陽期思縣鄙人郊野之人也〉突禿長左軒較之下而以楚霸〈突謂短髮可凌突人者故莊子說趙劒士蓬頭突𩯭長左左腳長也軒較之下而以楚霸言修文德不勞甲兵逺征伐也說文雲軒曲輈也鄭注考工記雲較兩輢較上出式者詩曰猗重較兮〉葉公子髙㣲小短瘠行若將不勝其衣〈葉公楚大夫沈尹氏之子食邑於葉名諸梁字子髙楚僣稱王其大夫稱公白公亦是也㣲細也葉音攝〉然白公之亂也令尹子西司馬子期皆死焉〈白公楚太子建之子平王之孫子西楚平王長庶子公子申子期亦平王子公子結〉葉公子髙入據楚誅白公定楚國如反手耳仁義功名善於後世故事不揣長不揳大不權輕重亦將志乎心耳〈揳與絜同約也謂約計其大小也絜戶結反莊子匠石見櫟社樹絜之百圍權稱也輕重體之輕重也言不論形狀長短大小肥瘠唯在志意修飾耳〉長短小大美惡形相豈論也哉且徐偃王之狀目可瞻焉〈徐國名僣稱王其狀偃仰而不俯故謂之偃王周穆王使楚誅之瞻焉言不能俯視細物逺望纔見焉尸子曰徐偃王有筋而無骨〉仲尼之狀靣如𫎇倛〈倛方相也其首䝉茸然故曰䝉倛子虗賦曰䝉公先驅韓侍郎雲四目為方相兩目為倛倛音欺慎子曰毛嬙西施天下之至姣也衣之以皮倛則見之者皆走也〉周公之狀身如斷菑〈爾雅雲木立死曰椔椔與菑同〉臯陶之狀色如削𤓰〈如削去皮之𤓰青綠色〉閎夭之狀靣無見膚〈閎夭文王臣在十亂之中言多𩯭髯蔽其膚〉傅說之狀身如植鰭〈植立也如魚之立也〉伊尹之狀靣無須麋〈麋與眉同〉禹跳湯偏〈尹子曰禹之勞十年不窺其家手不爪脛不生毛偏枯之病步不相過人曰禹步鄭注尚書大傳湯半體枯呂氏春秋曰禹通水濬川顔色黎黑步不相過也〉堯舜參牟子〈牟與眸同參牟子謂有二瞳之相參也史記曰舜目重瞳重瞳蓋堯亦然尹子曰舜兩眸子是謂重明作事成法出言成章當時傳聞今書傳亦難盡詳究所出矣〉從者將論志意比類文學邪直將差長短辨美惡而相欺傲邪〈從者荀卿門人問將論志意文學耶但以好醜相欺傲也〉古者桀紂長巨姣美天下之傑也筋力越勁百人之敵也〈姣好也倍萬人曰傑越過人也勁勇也〉然而身死國亡為天下大僇後世言惡則必稽焉〈僇與戮同稽考也後世言惡必考桀紂為證〉是非容貌之患也聞見之不衆論議之卑爾〈亦非以容貌害身言美惡皆非所患但以聞見不廣議論不髙故致禍耳〉今世俗之亂君鄉曲之儇子〈方言云儇疾也又曰慧也與喜而翾義同輕薄巧慧之子也儇火𤣥反〉莫不美麗姚冶奇衣婦飾血氣態度擬於女子〈說文曰姚美好貌冶妖竒衣珍異之衣婦飾謂婦人之飾言輕細也擬於女子言柔弱便僻也〉婦人莫不願得以為夫處女莫不願得以爲士〈士者未娶妻之稱易曰老婦得其士夫〉棄其親家而欲奔之者比肩並起然而中君羞以為臣中父羞以為子中兄羞以為弟中人羞以為友〈不必上智皆知惡也〉俄則束乎有司而戮乎大市〈犯刑法為有司所束縳也〉莫不呼天啼哭苦傷其今而後悔其始〈苦傷今之刑戮悔其始之所為〉是非容貌之患也聞見之不衆論議之卑爾然則從者將孰可也〈問從者形相與志意孰為益乎〉人有三不祥幼而不肯事長賤而不肯事貴不肖而不肯事賢是人之三不祥也〈言必有禍災也〉人有三必窮為上則不能愛下為下則好非其上是人之一必窮也鄉則不若偝則謾之是人之二必窮也〈鄉讀為向若如也謾欺毀也莫於反〉知行淺薄曲直有以縣矣然而仁人不能推知士不能明是人之三必窮也〈曲直猶能否也言智慮德行至淺薄其能否與人又相懸逺不能推讓明白之言不知已之不及也知音智行下孟反縣讀為懸〉人有此三數行者以為上則必危為下則必滅詩曰雨雪瀌瀌見晛聿消莫肯下遺式居婁驕此之謂也〈詩小雅角弓之篇今詩作見晛曰消蓋聲之誤耳晛日氣也遺讀為隨婁歛也言雨雪瀌瀌然見日氣自消喻欲為善則惡自消矣幽王曾莫肯下隨於人用此居處歛其驕慢之過也〉人之所以為人者何已也〈已與以同問何以謂之人而貴於禽獸〉曰以其有辨也〈辨別也〉饑而欲食寒而欲煖勞而欲息好利而惡害是人之所生而有也是無待而然者也〈不待學而知〉是禹桀之所同也然則人之所以為人者非特二足無毛也以其有辨也今夫猩猩形笑亦二足而毛也〈猩猩獸似人而能言出交趾形笑者能言笑也〉然而君子啜其羮食其胾〈胾臠也禽獸無辨故賤而食之胾測吏反〉故人之所以為人者非特以其二足而無毛也以其有辨也夫禽獸為父子而無父子之親有牝牡而無男女之別故人道莫不有辨辨莫大於分〈有上下親踈之分也〉分莫大於禮〈分生於有禮也〉禮莫大於聖王〈聖王則制禮者言其人存其政舉〉聖王有百吾孰法焉〈問聖王至多誰可為法〉故曰文久而息節族久而絶〈文禮文節制度也言禮文久則制度滅息宗族久則廢也〉守法數之有司極禮而褫〈褫解也有司世世相承守禮之法數至於極久亦下脫也易曰或錫之鞶帶終朝三禠之言此者以喻久逺難詳不如隨時興治禠直吏反〉故曰欲觀聖王之跡則於其粲然者矣後王是也〈後王近時之王也粲然明白之貌言近世明王之法則是聖人之跡也夫禮法所興以救當世之急故隨時設教不必獨拘於舊聞而時人以為君必用堯舜之道臣必行禹稷之術然後可斯惑矣孔子曰殷因於夏禮所損益可知也故荀卿深陳以後王為法而審其所貴君子焉司馬遷曰法後王者以其近已而俗相類議卑而易行〉彼後王者天下之君也舎後王而道土古譬之是猶舎己之君而事人之君也故曰欲觀千歳則審今日欲知億萬則審一二欲知上世則審周道欲知周道則審其人所貴君子〈謂已之君也審謂詳觀其道也〉故曰以近知逺以一知萬以㣲知明此之謂也夫妄人曰古今異情以其治亂者異道而衆人惑焉彼衆人者愚而無說陋而無度者也〈言其愚陋而不能辯說測度度徒洛反下同〉其所見焉猶可欺也而況於千世之傳也〈傳傳聞也〉妄人者門庭之間猶可誣欺焉而況於千世之上乎聖人何以不欺曰聖人者以已度者也〈以已意度古人之意古人不能欺亦不欺人也〉故以人度人以情度情〈以今之人情度古之人情既雲欲惡皆同豈其治亂有異也〉以類度類〈類種類謂若牛馬也〉以說度功〈以言說度其功業也〉以道觀盡〈以道觀盡物之理儒效篇曰塗之百姓積善而全盡謂之聖人也〉古今一度也〈古今不殊盡可以此度彼安在其古今異情乎〉類不悖雖久同理〈言種類不乖悖雖久而理同今之牛馬與古不殊何至人而獨異哉〉故鄉於邪曲而不迷觀乎雜物而不惑以此度之〈以測度之道明之故向於邪曲不正之道而不迷雜物燿而不惑鄉讀為向〉五帝之外無傳人〈外謂已前也無傳人謂其人事跡後世無傳者〉非無賢人也久故也〈五帝之中無傳政非無善政也久故也中間也五帝少昊顓頊髙辛唐虞也〉禹湯有傳政而不若周之察也非無善政也久故也傳者久則論略近則論詳略則舉大詳則舉小〈略謂舉其大綱詳周備也〉愚者聞其略而不知其詳聞其詳而不知其大也〈惟聖賢乃能以略知詳以小知大也〉是以文久而滅節奏久而絶凡言不合先王不順禮義謂之姦言雖辯君子不聽〈公孫龍惠施鄧析之屬也〉法先王順禮義黨學者〈黨親比也〉然而不好言不樂言則必非誠士也〈言講說也誠士謂至誠好善之士〉故君子之於言也志好之行安之樂言之故君子必辯〈辯謂能談說也〉凡人莫不好言其所善而君子爲甚〈所善謂已所好尚也〉故贈人以言重於金石珠玉觀人以言美於黼黻文章〈觀人以言謂使人觀其言黼黻文章皆色之美者白與黑謂之黼黑與青謂之黻青與赤謂之文赤與白謂之章〉聽人之言樂於鐘鼓琴瑟〈使人聽其言〉故君子之於言無厭〈無厭倦〉鄙夫反是好其實不恤其文〈但好其質而不知文飾若墨子之屬〉是以終身不免埤汙傭俗〈埤汙皆下也謂鄙陋也埤與痺音同渚水處謂之汙亦地之下者也汙一孤反〉故易曰括囊無咎無譽腐儒之謂也〈腐儒如杇腐之物無所用也引易以喻不談說者〉凡說之難以至髙遇至卑以至治接至亂〈以先王之至髙至治之道說末世至卑至亂之君所以為難也說音稅〉未可直至也逺舉則病繆近世則病傭〈未可直至言必在援引古今也逺舉上世之事則患繆妄下舉近世之事則患傭鄙也〉善者於是間也亦必逺舉而不繆近世而不傭與時遷徙與世偃仰緩急贏絀〈贏餘也贏絀猶言伸屈也〉府然若渠堰櫽括之於已也〈府與俯同就物之貌或讀為附渠堰所以制水櫽括所以制木君子制人亦猶此也〉曲得所謂焉然而不折傷〈言談説委曲皆得其意之所謂然而不折傷其道也〉故君子之度已則以繩接人則用抴〈抴牽引也度已猶正已也君子正已則以繩墨接人則牽引而致之言正已而馴致人也或曰抴當為拽抴揖也言如以揖擢進舟舩也度大各反抴以世反韓侍郎雲抴者檠抴也匡弓弩之器也〉度已以繩故足以為天下法則矣接人用抴故能寛容因求以成天下之大事矣〈成事在衆〉故君子賢而能容罷〈罷弱不任事者音疲〉知而能容愚博而能容淺粹而能容雜夫是之謂兼術〈粹專一也兼術兼容之法〉詩曰徐方既同天子之功此之謂也〈詩大雅常武之篇言君子容物亦猶天子之同徐方也〉談說之術齊莊以涖之端誠以處之堅彊以持之分別以喻之譬稱以明之欣驩芬薌以送之寳之珍之貴之神之如是則說常無不受〈言談説之法如此人乃信之芬薌言至芳潔也神之謂自神異其説不敢慢也說音稅稱尺證反薌與香同〉雖不說人人莫不貴〈不説猶貴況其説之〉夫是之謂為能貴其所貴〈不使人賤之也〉傳曰唯君子為能貴其所貴此之謂也君子必辯凡人莫不好言其所善〈所善謂所好也〉而君子為甚焉是以小人辯言險而君子辯言仁也〈仁謂忠愛之道〉言而非仁之中也則其言不若其黙也其辯不若吶也〈吶與訥同或引禮記其言吶吶然非〉言而仁之中也則好言者上矣不好言者下也故仁言大矣起於上所以道於下正令是也〈道與導同正或爲政〉起於上所以忠於上謀救是也〈謀救謂嘉謀匡救此言談説之益不可以已如是也〉故君子之行仁也無厭〈無厭倦時〉志好之行安之樂言之故言〈所以好言說由此三者行如字〉君子必辯小辯不如見端〈端首〉見端不如見本分〈分上下貴賤之分小辯謂辯說小事則不如見端首見端首則不如見本分言辯說止於知本分而已〉小辯而察見端而明本分而理聖人士君子之分具矣〈此言能辯說然後聖賢之分具〉有小人之辯者有士君子之辯者有聖人之辯者不先慮不早謀發之而當成文而類〈言暗與理會成文理而不失其類謂不乖悖也〉居錯遷徙應變不窮〈錯致也居錯安居也錯於故反〉是聖人之辯者也先慮之早謀之斯須之言而足聽〈斯須發言已可聽也〉文而致實博而黨正是士君子之辯也〈文謂辯說之辭致至也黨與讜同謂直言也凡辯則失於虛詐博則失於流蕩故致實黨正爲重也〉聽其言則辭辯而無統〈無根本也〉用其身則多詐而無功上不足以順明王下不足以和齊百姓然而口舌之均噡唯則節〈蓋謂騁其口舌之辯也噡唯則節四字未詳或剰少錯誤耳〉足以為奇偉偃卻之屬〈奇偉誇大也偃卻猶偃仰即偃蹇也言姦雄口辯適足以自誇大偃蹇而已〉夫是之謂姦人之雄聖王起所以先誅也然後盜賊次之盜賊得變此不得變也〈變謂教之使自新也〉
　　非十二子篇第六
　　假今之世〈假如今之世也或曰假借也今之世謂戰國昬亂之世治世則姦言無所容故十二子借亂世以惑衆也〉飾邪說文姦言以梟亂天下〈梟與鴞同〉欺惑愚衆矞宇嵬𤨏〈矞與譎同詭詐也又余律反宇未詳或曰宇大也放蕩恢大也嵬謂為狂險之行也𤨏者謂為姦細之行也說文雲嵬髙不平也今此言嵬者其行狂險亦猶山之髙不平也周禮大司樂雲大傀烖則去樂鄭雲傀猶怪也晏子春秋曰不以上為本不以民為憂內不恤其家外不顧其游夸言傀行自謹於飢寒命之曰狂僻之民明上之所禁也嵬當與傀義同音五每反又牛彼反〉使天下混然不知是非治亂之所存者有人矣〈混然無分別之貌有在也〉縱情性安恣睢禽獸之行〈恣睢矜放之貌言任情性所為而不知禮義則與禽獸無異故曰禽獸行睢香萃反〉不足以合文通治〈不足合於古之文義通於治道〉然而其持之有故其言之成理足以欺惑愚衆〈妄稱古之人亦有如此者故曰持之有故又其言論能成文理故曰言之成理足以欺惑愚衆也〉是它囂魏牟也〈它囂未詳何代人世本楚平王孫有田公它成豈同族乎韓詩外傳作范魏牟牟魏公子封於中山漢書蓺文志道家有公子牟四篇班固曰先在莊子莊子稱之今莊子有公子牟稱莊子之言以折公孫龍據即與莊子同時也又列子稱公子牟解公孫龍之言公孫龍平原君之客而張湛以為文侯子據年代非也說苑曰公子牟東行穰侯送之未知何者為定也〉忍情性綦谿利跂〈忍謂違驕其性也綦谿未詳蓋與跂義同也利與離同離跂違俗自絜之貌謂離於物而跂足也莊子曰楊墨乃始離跂自以為得離力智反跂丘氏反〉苟以分異人為髙〈苟求分異不同於人以為髙行也〉不足以合大衆明大分〈既求分異則不足合大衆苟立小節故不足明大分大分謂忠孝之大義也〉然而其持之有故其言之成理足以欺惑愚衆是陳仲史鰌也〈已解上〉不知壹天下建國家之權稱〈不知齊一天下建立國家之權稱言不知輕重稱尺證反〉上功用大儉約而僈差等〈功用功力也大讀曰太言以公力為上而過儉約也僈輕也輕僈差等謂欲使君臣上下同勞苦也〉曾不足以容辨異縣君臣〈上下同等則其中不容分別而懸隔君臣也〉然而其持之有故其言之成理足以欺惑愚衆是墨翟宋鈃也〈宋鈃宋人與孟子尹文子彭𫎇慎到同時孟子作宋牼牼與鈃同口莖反〉尚法而無法下修而好作〈尚上也言所著書雖以法為上而自無法以修立為下而好作偽言自相矛盾矣〉上則取聽於上下則取從於俗〈言苟順上下意也〉終日言成文典及紃察之則倜然無所歸宿〈紃與循同倜然踈逺貌宿止也雖言成文典若反覆紃察則疎逺無所歸也〉不可以經國定分〈取聽於上取從於俗故法度不立也〉然而其持之有故其言之成理足以欺惑愚衆是慎到田駢也〈田駢齊人也遊稷下著書十五篇其學本黃老大歸名法慎到已解上〉不法先王不是禮義〈不以禮義為是〉而好治怪說玩琦辯〈玩與翫同𤦺讀為奇異之竒〉甚察而不惠〈惠順〉辨而無用多事而寡功不可以為治綱紀然而其持之有故其言之成理足以欺惑愚衆是惠施鄧析也略法先王而不知其統〈言其大略雖法先王而不知體統統謂紀綱也〉猶然而材劇志大聞見雜博〈猶然舒遲貌禮記曰君子蓋猶猶爾劇繁多也〉案往舊造說謂之五行〈案前古之事而自造其說謂之五行五行五常仁義禮智信是也〉甚僻違而無類幽隱而無說閉約而無解〈約結也解說也僻違無類謂乖僻違戾而不知善類也幽隱無說閉約無解謂其言幽隱閉結而不能自解說謂但言堯舜之道而不知其興作方略也荀卿常言法後王治當世而孟軻子思以為必行堯舜文武之道然後為治不知隨時設教救當世之弊故言僻違無類孟子曰管仲曾西之所不為解佳買反〉案飾其辭而祗敬之曰此真先君子之言也〈言自敬其辭說先君子孔子也〉子思唱之孟軻和之〈子思孔子之孫名伋字子思孟軻鄒人字子輿皆著書七篇〉世俗之溝猶瞀儒嚾嚾然不知其所非也〈溝讀為拘拘愚也猶猶豫不定之貌瞀儒暗也漢書五行志作區瞀與此義同嚾嚾喧嚻之貌謂爭辯也拘音寇又音抽〉遂受而傳之以為仲尼子游為茲厚於後世〈仲尼子游為此言垂德厚於後世也〉是則子思孟軻之罪也若夫緫方略齊言行壹統類而羣天下之英傑而告之以太古教之以至順〈緫領也統謂綱紀類謂比類大謂之統分別謂之類羣會合也〉奧窔之間簟席之上歛然聖王之文章具焉佛然平世之俗起焉〈西南隅謂之奧東南隅謂之窔言不出堂室之內也歛然聚集之貌佛讀為勃勃然興起貌窔一弔反〉則六説者不能入也十二子者不能親也無置錐之地而王公不能與之爭名在一大夫之位則一君不能獨畜一國不能獨容〈言王者之佐雖在下位非諸侯所能畜一國所能容或曰時君不知其賢無一君一國能畜者故仲尼所至輕去也〉成名況乎諸侯莫不願以為臣〈況比也言其所成之名比況於人莫與為偶故諸侯莫不願得以為臣或曰既成名之後則王者之輔佐也況諸侯莫不願得以爲臣乎末知其賢則無國能容也或曰況猶益也國語驪姬曰衆況厚之〉是聖人之不得勢者也仲尼子弓是也一天下財萬物〈財與裁同〉養長生民兼利天下通達之屬莫不服從〈通達之屬謂舟車所至人力所通者也〉六說者立息十二子者遷化〈遷而從化〉則聖人之得勢者舜禹是也今夫仁人也將何務哉上則法舜禹之制下則法仲尼子弓之義以務息十二子之說如是則天下之害除仁人之事畢聖王之跡著矣信信信也疑疑亦信也〈信可信者疑可疑者意雖不同皆歸於信〉貴賢仁也賤不肖亦仁也言而當知也黙而當亦知也故知黙猶知言也〈論語曰知之為知之不知為不知是知也當丁浪反〉故多言而類聖人也少言而法君子也〈言雖多而不流𭰫皆類於禮義是聖人製作者也少言而法謂不敢自造言説所言皆守典法也〉多少無法而流𭰫然雖辯小人也〈𭰫沉也流者不復返沈者不復出也〉故勞力而不當民務謂之姦事〈民務四民之務〉勞知而不律先王謂之姦心〈律法〉辯說譬諭齊給便利而不順禮義謂之姦說〈齊疾也給急也便利亦謂言辭敏捷也〉此三姦者聖王之所禁也知而險賊而神〈用智於險又賊害不測如神也〉為詐而巧〈巧於為詐〉言無用而辯〈言辯而無用也〉辯不惠而察〈惠順也辭辯不順道理不聦察也〉治之大殃也行辟而堅〈辟讀為僻〉飾非而好〈好飾非也〉玩姦而澤〈玩與翫同習姦而使有潤澤也〉言辯而逆古之大禁也〈逆者乖於常理〉知而無法〈騁其異見也知如字〉勇而無憚〈輕死〉察辯而操僻淫〈為察察之辯而操持淫僻之事操七刀反〉大而用之〈以前數事為大而用之也〉好姦而與衆〈好姦而與衆人共之謂使人同之也〉利足而迷〈苟求利足而迷惑不顧禍患也〉負石而墜〈謂申徒狄負石投河言好名以至此也亦利足而迷者之類也〉是天下之所棄也兼服天下之心髙上尊貴不以驕人〈在貴位不驕人〉聦明聖智不以窮人齊給速通不爭先人剛毅勇敢不以傷人不知則問不能則學雖能必讓然後為德〈然後為聖賢之德也〉遇君則脩臣下之義遇鄉則脩長幼之義〈在鄉黨之中也〉遇長則脩子弟之義遇友則脩禮節辭讓之義遇賤而少者則脩告導寛容之義無不愛也無不敬也無與人爭也恢然如天地之苞萬物如是則賢者貴之不肖者親之如是而不服者則可謂訞怪狡猾之人矣〈訞與妖同〉雖厠子弟之中刑及之而宜〈妖怪狡猾之人雖在家人子弟之中亦宜刑戮及之況公法乎〉詩云匪上帝不時殷不用舊雖無老成人尚有典刑曾是莫聽大命以傾此之謂也〈詩大雅蕩之篇鄭雲老成人伊尹伊陟臣扈之屬也典刑常事故法也〉古之所謂士仕者厚敦者也合羣者也〈士仕謂士之入仕合謂和合羣衆也〉樂富貴者也〈樂其道也〉樂分施者也〈施或所宜反〉逺罪過者也〈逺於願反〉務事理者也〈務使事有條理〉羞獨富者也〈使家給人足也〉今之所謂士仕者汙漫者也賊亂者也〈汙漫已解在榮辱篇〉恣睢者也〈恣睢已解於上〉貪利者也觸抵者也〈恃權勢而忤人〉無禮義而唯權勢之嗜者也古之所謂處士者德盛者也能靜者也〈處士不仕者也易曰或出或處能靜謂安時處順也〉脩正者也知命者也著是者也〈明著其時是之事不使人疑其姦詐也〉今之所謂處士者無能而雲能者也〈雲能自言其能也慎子曰勁而害能則亂也雲能而害無能則亂也蓋戰國時以言能為雲能當時之語也〉無知而雲知者也利心無足而佯無欲者也〈好利不知足而詐為無欲者也〉行偽險穢而彊髙言謹慤者也以不俗為俗〈以不合俗人自為其俗也〉離蹤而跂訾者也〈訾讀為恣離蹤謂離於俗而放蹤跂恣謂跂足違俗而恣其志志意皆違俗自髙之貌或曰蹤當為縰傳寫誤耳縱與纚同步也離縱謂離於俗而步去跂訾謂跂足自髙而訾毀於人離力智反跂丘弭反訾將此反〉士君子之所能不能為君子能為可貴不能使人必貴已〈可貴貴道德也〉能為可信不能使人必信已能為可用不能使人必用已〈可用謂才能也〉故君子恥不脩不恥見汙〈見汙為人所汙穢也〉恥不信不恥不見信恥不能不恥不見用是以不誘於譽不恐於誹〈虛譽不能誘誹謗不能動〉率道而行端然正已不為物傾側夫是之謂誠君子〈誠實也謂無虛偽也〉詩云溫溫恭人維德之基此之謂也〈已解在不苟篇〉士君子之容其冠進其衣逢其容良〈進謂冠在前也逄大也謂逢掖也良謂樂易也〉儼然壯然祺然蕼然恢恢然廣廣然昭昭然蕩蕩然是父兄之容也〈儼然矜莊之貌壯然不可犯之貌或當為莊祺然蕼然未詳或曰祺祥也吉也為安泰不憂懼之貌蕼當為肆謂寛舒之貌恢恢廣廣皆容衆之貌昭昭明顯之貌蕩蕩恢夷之貌〉其冠進其衣逢其容慤〈謹敬〉儉然恀然輔然端然紫然洞然綴綴然瞀瞀然是子弟之容也〈儉然自謙卑之貌多然恃尊長之貌爾雅曰恀恃也郭雲江東呼母爲恀音紙輔然相親附之貌端然不傾倚之貌紫然未詳或曰與孳同柔弱之貌洞然恭敬之貌禮記曰洞洞乎其敬也綴綴然不乖離之貌謂相連綴也瞀瞀然不敢正視之貌〉吾語汝學者之嵬〈說學者為嵬行之形狀嵬已解於上〉其冠絻其纓禁緩其容簡連〈絻當為俛謂太向前而低俯也纓冠之繫也禁緩未詳或曰讀爲紟紟帶也言其纓大如帶而緩也簡連傲慢不前之貌紟其禁反連讀如往蹇來連之連〉填填然狄狄然莫莫然瞡瞡然瞿瞿然盡盡然盱盱然〈填填然滿足之貌狄讀爲趯跳躍之貌莫讀爲貊貊靜也不言之貌或動而跳躍或靜而　不言皆謂舉止無恆也瞡瞡未詳或曰瞡與規同規規小見之貌瞿瞿瞪視之貌盡盡極視盡物之貌盱盱張目之貌皆謂視瞻不平或太察也盱許於反〉酒食聲色之中則瞞瞞然瞑瞑然〈瞞瞞閉目之貌瞑瞑視不審之貌謂好恱之甚佯若不視也瞞莫於反瞑母丁反〉禮節之中則疾疾然訾訾然〈謂憎疾毀訾也〉勞苦事業之中則儢儢然離離然偷儒而罔無廉恥而忍謑〈音徯〉訽是學者之嵬也〈事業謂作業也儢儢不勉強之貌離離不親事之貌陸法言云儢心不力也音呂偷儒謂苟避事之勞苦也罔謂岡冐不畏人之言也謑訽謂詈辱也此一章皆明視之狀貌而辨善惡也今之所解或取聲韻假借或推儢爲錯誤因隨所見而通之也〉第作其冠祌禫其辭〈第作其冠未詳祌禫當作沖澹謂其言淡薄也〉禹行而舜趨是子張氏之賤儒也〈但宗聖人之威儀而已矣〉正其衣冠齊其顔色嗛然而終日不言是子夏氏之賤儒也〈嗛與慊同快也謂自得之貌終日不言謂務於沈黙史記樂毅與燕惠王書曰先王以為嗛於志也〉偷儒憚事無廉恥而耆飲食必曰君子固不用力是子游氏之賤儒也〈偷儒已解上耆與嗜同此皆言先儒性有所偏愚者效而慕之故有此弊也〉彼君子則不然佚而不惰勞而不僈〈雖逸而不懈惰雖勞而不弛慢〉宗原應變曲得其宜如是然後聖人也〈宗原根本也言根本及應變皆曲得其宜也〉
　　仲尼篇第七
　　仲尼之門人五尺之䜿子言羞稱乎五伯是何也曰然彼誠可羞稱也齊桓五伯之盛者也〈言盛者猶如此況其下乎伯讀為霸或曰伯長也為諸侯之長春秋傳曰王命內史叔興父䇿命晉侯為侯伯也〉前事則殺兄而爭國〈兄子糾也〉內行則姑姊妹之不嫁者七人閨門之內般樂奢汰〈般亦樂也汰侈也音太下同〉以齊之分奉之而不足〈分半也用稅賦之半也公羊傳曰師喪分焉〉外事則詐邾襲莒並國三十五〈詐邾未聞襲莒謂桓公與管仲謀伐莒未發爲東郭牙先知之是也並國三十五謂滅譚滅遂滅項之類其餘所未盡聞也〉其行事也若是其險汙淫汰也〈事險而行汚也行下孟反〉彼固曷足稱乎大君子之門哉若是而不亡乃霸何也曰於乎夫齊桓公有天下之大節焉夫孰能亡之〈於乎讀為嗚呼嘆美之聲大節謂節義也〉倓然見管仲之能足以託國也是天下之大知也〈倓安也安然不疑也大知謂知人之大也倓他坎反〉安忘其怒出忘其讐遂立以為仲父是天下之大決也〈安猶內也出猶外也言內忘忿恚之怒外忘射鉤之讎仲者夷吾之字父事之如父故號為仲父大決謂斷決之大者也〉立以為仲父而貴戚莫之敢妬也〈不敢妬其親宻〉與之髙國之位而本朝之臣莫之敢惡也〈髙子國子世為齊上卿今以其位與之本朝之臣謂舊臣也春秋傳管仲曰有天子之二守國髙在〉與之書社三百而富人莫之敢距也〈書社謂以社之戸口書於版圖周禮三十五家為社距與拒同敵也言齊之富人莫有敢敵管仲者也〉貴賤長少莫不秩秩焉從桓公而貴敬之是天下之大節也〈秩秩順序之貌〉諸侯有一節如是則莫之能亡也桓公兼此數節者而盡有之夫又何可亡也其霸也冝哉非幸也數也〈其術數可霸非為幸遇也〉仲尼之門人五尺之竪子言羞稱乎五霸是何也曰然彼非本政教也非致隆髙也〈致至極也〉非綦文理也〈非極有文章條理也〉非服人心也〈非以義服之〉鄉方略審勞佚〈鄉讀為向趍也審勞佚謂審知使人之勞佚也〉畜積脩鬭而能顛倒其敵者也〈畜積倉廩修戰鬬之術而能傾覆其敵也〉詐心以勝矣彼以讓飾爭依乎仁而蹈利者也〈為讓所以飾爭非真讓也行仁所以蹈利非真仁也〉小人之傑也彼固曷足稱乎大君子之門哉〈前章言五霸救時故褒美之此章明王者之政故言其失孟子曰五霸者三王之罪人也〉彼王者則不然致賢而能以救不肖致彊而能以寛弱戰必能殆之而羞與之鬬〈必以義服不力服也〉委然成文以示之天下〈委然俯就之貌言俯就人使成文理以示天下也〉而暴國安自化矣有災繆者然後誅之〈有災怪繆戾者然後誅之非顛倒其敵也〉故聖王之誅也綦省矣〈省少也所景反〉文王誅四〈四謂密也阮也共也崇也詩曰密人不恭敢距大邦侵阮徂共春秋傳曰文王聞崇侯亂而伐之因壘而降史記亦説文王三征伐與此小異誅者討伐殺戮之通名〉武王誅二〈史記雲武王斬紂與妲己尸子曰武王親射惡來之口親砟殷紂之頸手汙於血不溫而食當此之時猶猛獸者也〉周公卒業〈周公終王業亦時有示征伐謂三監淮夷商奄也〉至於成王則安以無誅矣〈言其化行刑措也〉故道豈不行矣哉〈以此言之道豈不行人自不行耳故又以下事明之也〉文王載百里地而天下一〈所載之地不過百里而天下一以有道也〉桀紂舎之厚於有天下之勢而不得以匹夫老〈桀紂舎道雖有天下厚重之勢而不得如庶人夀終〉故善用之則百里之國足以獨立矣不善用之則楚六千里而爲讎人役〈善用謂善用道也讎人秦也楚懐王死於秦其子襄王為秦所制而役使之也〉故人主不務得道而廣有其勢是其所以危也持寵處位終身不厭之術〈論人臣處位可終身行之之術〉主尊貴之則恭敬而僔〈僔與撙同卑退也〉主信愛之則謹慎而嗛〈嗛與歉同不足也言不敢自滿也春秋榖梁傳曰一榖不升謂之嗛〉主專任之則拘守而詳〈謹守職事詳明法度〉主安近之則慎比而不邪〈謹慎親比於上而不回邪諂佞〉主䟽遠之則全一而不倍〈不以䟽逺而懷離二之心〉主損絀之則恐懼而不怨貴而不為夸〈夸奢侈也〉信而不處謙〈謙讀為嫌得信於主不處嫌疑間使人疑其作威福也〉任重而不敢專財利至則言善而不及也必將盡辭讓之義然後受〈善而不及如言已之善寡不合當此財利也〉福事至則和而理禍事至則靜而理〈理謂不失其道和而理謂不充屈靜而理謂不隕穫也〉富則施廣貧則用節可貴可賤也可富可貧也可殺而不可使爲姦也〈君雖寵榮屈辱之終不可使為姦也〉是持寵處位終身不厭之術也雖在貧窮徒處之勢亦取象於是矣夫是之謂吉人〈徒處徒行或曰獨處也雖貧賤其所立志亦取法於此也〉詩曰媚茲一人應侯順德永言孝思昭哉嗣服此之謂也〈詩大雅下武之篇一人謂君也媚愛應當侯維服事也鄭雲媚愛茲此也可愛乎武王能此順德謂能成其祖考之功也服事也明哉武王之嗣行祖考之事謂伐紂定天下引此者明臣事君亦猶武王之繼祖考也〉求善處大重理任大事〈大重謂大位也〉擅寵於萬乗之國必無後患之術莫若好同之〈好賢人與之同者也〉援賢博施除怨而無妨害之〈除怨不念舊惡〉能耐任之則慎行此道〈耐忍也慎讀為順言人有賢能者雖不欲用必忍而用之則順已所行之道耐乃代反〉能而不耐任〈有能者不忍急用之〉且恐失寵則莫若早同之推賢讓能而安隨其後如是有寵則必榮失寵則必無罪是事君者之寳而必無後患之術也〈或曰荀子非王道之書其言駁雜今此又言以術事君曰不然夫荀卿生於衰世意在濟時故或論王道或論霸道或論強國在時君所擇同歸於治者也若髙言堯舜則道必不合何以拯斯民於塗炭乎故反經合義曲成其道若得行其志治平之後則亦堯舜之道也又荀卿門人多仕於大國故戒以保身推賢之術與大雅既明且哲豈雲異哉〉故知者之舉事也滿則慮嗛〈嗛不足也當其盈滿則思其後不足之時而先防之〉平則慮險安則慮危曲重其豫猶恐及其旤是以百舉而不陷也〈委曲重多而備豫之猶恐其及旤旤與禍同〉孔子曰巧而好度必節勇而好同必勝知而好謙必賢此之謂也〈巧者多作淫靡故好法度者必得其節勇者多凌物故好與人同者必勝之也〉愚者反是處重擅權則好專事而妬賢能抑有功而擠有罪志驕盈而輕舊怨〈抑傷之也擠　排也輕舊怨謂輕報舊怨〉以𠫤嗇而不行施道乎上為重招權於下以妨害人雖欲無危得乎哉〈施道施惠之道欲重其威福故招權使歸於已〉是以位尊則必危任重則必廢擅寵則必辱可立而待也可炊而傹也〈炊與吹同傹當為僵言可以氣吹之而僵仆傹音竟〉是何也則墮之者衆而持之者寡矣〈墮許窺反〉天下之行術〈可以行於天下之術〉以事君則必通以為仁則必聖立隆而勿貳也〈仁謂仁人聖亦通也以事君則必通達以為仁則必有聖知之名者在於所立敦厚而專一也此謂可行天下之術也〉然後恭敬以先之忠信以統之慎謹以行之端慤以守之頓窮則疾力以申重之〈以敦厚不貳為本然後輔之以恭敬之屬頓謂困躓也疾力勤力也困危之時則尤加勤力而不敢怠惰申重猶再三也〉君雖不知無怨疾之心功雖甚大無伐德之色省求多功愛敬不勌如是則常無不順矣〈省少也少所求即多立功勞省所景反〉以事君則必通以為仁則必聖夫是之謂天下之術少事長賤事貴不肖事賢是天下之通義也有人也勢不在人上而羞為人下是姦人之心也志不免乎姦心行不免乎姦道而求有君子聖人之名辟之是猶伏而咶天救經而引其足也〈辟讀為譬咶與䑛同經縊也伏而䑛天愈益逺也救經而引其足愈益急也經音徑〉說必不行矣俞務而俞逺〈俞讀為愈〉故君子時屈則屈時伸則伸也〈勢在上則為上在下則為下必當其分安有勢不在上而羞為下之心哉〉荀子卷三
　　欽定四庫全書
　　荀子卷四　　　　　　　　唐　楊倞　註
　　儒效篇第八〈效功也〉
　　大儒之效武王崩成王㓜周公屏成王而及武王以屬天下惡天下之倍周也〈屏蔽及繼屬續也屬之欲反〉履天下之籍〈籍謂天下之圖籍也〉聽天下之斷偃然如固有之而天下不稱貪焉〈偃然猶安然固有之謂如固合有此位也〉殺管叔虛殷國而天下不稱戾焉〈虛讀為墟戾暴也墟殷國謂殺武庚遷殷頑民於洛邑朝歌為墟也〉兼制天下立七十一國姬姓獨居五十三人而天下不稱偏焉〈左氏傳成鮮對魏獻子曰昔武王克商光有天下其兄弟之國者十有五人姬姓之國者四十人皆舉親也與此數略同言四十人蓋舉成數又曰昔周公弔二叔之不咸故封建親戚以蕃周室管蔡郕霍魯衛毛聃郜雍曹滕畢原鄷郇文之昭也䢴晉應韓武之穆也凡蔣邢茅胙祭周公之𦙍也餘國名淺學難盡詳究〉教誨開導成王使諭於道而能揜跡於文武〈開導謂開通道逹揜襲也〉周公歸周〈周公所歸畿內之國亦名周春秋周公黒肩蓋其後也言周公自歸其國也〉反籍於成王而天下不輟事周然而周公北面而朝之〈待其固安之後北面為臣明攝政非為已也〉天子也者不可以少當也〈不可少頃當此位也〉不可以假攝為也〈周公所以少頃假攝天子之位蓋權宜以安周室也〉能則天下歸之不能則天下去之是以周公屏成王而及武王以屬天下惡天下之離周也成王冠成人周公歸周反籍焉明不滅主之義也周公無天下矣鄕有天下今無天下非擅也〈鄕讀為向下同擅與禪同言非禪譲與成王也〉成王鄕無天下今有天下非奪也變勢次序節然也〈節期也權變次序之期如此也〉故以枝代主而非越也〈枝枝子周公武王之弟故曰枝主成王也〉以弟誅兄而非暴也〈謂殺管叔管叔周公之兄也〉君臣易位而非不順也〈時不得不然故易位非為不順〉因天下之和遂文武之業明枝主之義抑亦變化矣天下厭然猶一也〈厭然順從之貌一渉反〉非聖人莫之能為夫是之謂大儒之效秦昭王問孫卿曰儒無益於人之國〈漢宣帝名詢劉向編録故以荀卿為孫卿〉孫卿子曰儒者法先王隆禮義謹乎臣子而致貴其上者也〈謹乎臣子謂使不敢為非致極也〉人主用之則勢在夲朝而宜〈言儒者得權勢在夲朝則事皆合宜〉不用則退編百姓而慤必為順下矣〈必不為悖亂也〉雖窮困凍餧必不以邪道為貪無置錐之地而明於持社稷之大義嗚呼而莫之能應然而通乎財萬物養百姓之經紀〈嗚呼歎辭也財與裁同雖歎其莫已知無應之者而亦不怠惰困棄常通於裁萬物養百姓之綱紀也〉勢在人上則王公之材也〈在人之上謂為人君也〉在人下則社稷之臣國君之寳也雖隱於窮閻漏屋人莫不貴之道誠存也〈窮閻窮僻之處閻里門也漏屋𡚁屋漏雨者也〉仲尼將為司寇〈魯司寇也〉沈猶氏不敢朝飲其羊公愼氏出其妻慎潰氏踰境而徙〈皆魯人家語曰沈猶氏常朝飲其羊以詐市人公慎氏妻淫不制慎潰氏奢侈踰法魯之鬻六畜者飾之以儲價〉魯之粥牛馬者不豫賈必蚤正以待之者也〈豫賈定為高價也粥牛馬者不敢高價言仲尼必先正其身以待物故得從化如此賈讀為價〉居於闕黨闕黨之子弟罔不分有親者取多〈居謂孔子閑居闕黨之子弟罔不分均有無於分均之官有父母者取多也〉孝悌以化之也〈由孔子以孝悌化之〉儒者在夲朝則美政在下位則美俗儒之為人下如是矣王曰然則其為人上何如孫卿曰其為人上也廣大矣志意定乎內禮節脩乎朝法則度量正乎官忠信愛利形乎下〈官百官形見也〉行一不義殺一無罪而得天下不為也此君義信乎人矣通於四海則天下應之如讙〈以君義通於四海故應之如讙讙喧也言聲齊應之也〉是何也則貴名白而天下治也〈貴名謂儒名可貴白明顯之貎〉故近者歌謳而樂之逺者竭蹶而趨之〈竭蹶顚倒也逺者顚倒趨之如不及然〉四海之內若一家通逹之屬莫不從服夫是之謂人師〈通逹之屬謂舟車所至人力所通之處也師長也言儒者之功如此故可以為人師長也〉詩曰自西自東自南自北無思不服此之謂也〈詩大雅文王有聲之篇引此以明天下皆歸之〉夫其為人下也如彼其為人上也如此何謂其無益於人之國也昭王曰善先王之道仁人隆也比中而行之〈先王之道謂儒學仁人之所崇高也以其比類中道而行之不為詭異之説不高不下使賢不肖皆可及之也〉曷謂中曰禮義是也道者非天之道非地之道人之所以道也〈重説先王之道非隂陽山川怪異之事是人所行之道也〉君子之所道也君子之所謂賢者非能徧能人之所能之謂也君子之所謂知者非能徧知人之所知之謂也君子之所謂辯者非能徧辯人之所辯之謂也君子之所謂察者非能徧察人之所察之謂也有所正矣〈苟得其正不必徧能或曰正當為止言止於禮義〉相高下視墝肥序五種君子不如農人〈相視也高下原隰也墝薄田也五種黍稷豆麥麻謂不失次序各當土宜也〉通財貨相美惡辨貴賤君子不如賈人〈視貨物之美惡辨其貴賤也賈與估同〉設規矩陳繩墨便備用君子不如工人〈便備用謂精巧便於備用〉不恤是非然不然之情以相薦撙以相恥怍君子不若惠施鄧析也〈薦藉也謂相蹈籍撙抑皆謂相陵駕也怍慙也〉若夫謫徳而定次〈謫與商同古字商度其徳而定位次夲或亦多作譎譎與決同謂斷決其徳故下亦有決徳而定次也〉量能而授官使賢不肖皆得其位能不能皆得其官〈任使各當其才〉萬物得其宜事變得其應慎墨不得進其談惠施鄧析不敢竄其察〈竄隠匿也言二子之察無所逃匿君子皆識也〉言必當理事必當務是然後君子之所長也凡事行有益於理者立之〈行下孟反〉無益於理者廢之夫是之謂中事凡知説有益於理者為之無益於理者舎之夫是之謂中説事行失中謂之姦事知説失中謂之姦道姦事姦道治世之所棄而亂世之所從服也若夫充虛之相施易也〈充實也施讀曰移移易謂使實者虛虛者實〉堅白同異之分隔也〈以堅白異同之言相分別隔異同異已解上也〉是聦耳之所不能聽也明目之所不能見也辯士之所不能言也雖有聖人之知未能僂指也〈僂疾也言雖聖人亦不可疾速指陳僂力主反公羊傳曰夫人不僂何休曰僂疾也齊人言也〉不知無害為君子知之無損為小人工匠不知無害為巧君子不知無害為治〈君子卿大夫也〉王公好之則亂法百姓好之則亂事〈事謂作業〉而狂惑戇陋之人乃始率其羣徒辯其談説明其辟稱老身長子不知惡也〈戇愚也辟音譬稱尺證反身老子長言終身不知惡之也〉夫是之謂上愚〈有偏僻之見非昧然無知然亦不免於愚故曰上愚〉曾不如好相雞狗之可以為名也〈有恵施鄧析之名尚不如相雞狗之名也〉詩曰為為蜮則不可得有靦面目視人罔極作此好歌以極反側此之謂也〈詩小雅何人斯之篇毛雲蜮短狐也靦姡也鄭雲使汝為為蜮則汝誠不可得見也姡然有面目汝乃人也人相視無有極時終必與汝相見也引此以喻狂惑之人也〉我欲賤而貴愚而智貧而富可乎曰其唯學乎彼學者行之曰士也〈彼為儒學者能行則為士也士者脩立之稱〉敦慕焉君子也〈敦厚慕之〉知之聖人也〈知之謂通於學也於事皆通則與聖人無異也〉上為聖人下為士君子孰禁我哉〈為學之後則誰能禁我使不為聖人士君子也〉鄕也混然塗之人也俄而並乎堯禹豈不賤而貴矣哉〈混然無所知之貎並比也鄕音向塗與途同〉鄕也效門室之辨混然曾不能決也〈效白辨別也向者明白門室之別異猶不能決言所知淺也〉俄而原仁義分是非圖廻天下於掌上而辯白黒豈不愚而知矣哉〈原夲也謂知仁義之夲圖謀也廻轉也言圖謀運轉天下之事如在掌上也〉鄕也胥靡之人俄而治天下之大器舉在此豈不貧而富矣哉〈胥靡刑徒人也胥相靡繫也謂鏁相聮相繫漢書所謂鋃鐺者也舉皆也顔師古曰聮繫使相隨而服役之猶今囚徒以鏁連枷也〉今有人於此㞕然藏千溢之寳雖行貸而食人謂之富矣〈㞕然雜碎衆多之貎行貸行乞也貸士得反〉彼寳也者衣之不可衣也〈下衣於既反言已為衣則不可衣著〉食之不可食也賣之不可僂售也〈僂疾〉然而人謂之富何也豈不大富之器誠在此也〈喻學者雖未得衣食亦猶藏千金之寳也〉是杅杅亦富人已豈不貧而富矣哉〈杅杅即于于也自足之貌荘子曰聽居居視于于也〉故君子無爵而貴無祿而富不言而信不怒而威窮處而榮獨居而樂豈不至尊至富至重至嚴之情舉積此哉〈舉皆也此儒學也其情皆在此故人尊貴敬〉故曰貴名不可以比周爭也不可以夸誕有也不可以勢重脅也必將誠此然後就也〈貴名人所貴儒學之名此身也〉爭之則失譲之則至遵道則積夸誕則虛〈遵道則自委積夸誕則尤益空虛〉故君子務脩其內而譲之於外務積徳於身而處之以遵道如是則貴名起之如日月天下應之如雷霆〈衆應之聲如雷〉故曰君子隠而顯微而明辭讓而勝詩曰鶴鳴於九臯聲聞於天此之謂也〈詩小雅鶴鳴之篇毛雲臯澤也言身隠而名著鄭雲臯澤中水溢出所為坎自外數至九喻深逺也〉鄙夫反是比周而譽俞少鄙爭而名俞辱煩勞以求安利其身俞危〈俞讀為愈〉詩曰民之無良相怨一方受爵不譲至於已斯亡此之謂也〈詩小雅角弓之篇引此以明不責已而怨人〉故能小而事大辟之是猶力之少而任重也粹折無適也〈舍除也粹讀為碎除碎折之外無所之適言必碎折〉身不肖而誣賢是猶傴伸而好升高也指其頂者愈衆〈傴僂也伸讀為身字之誤也傴身之人而彊升高則頭頂尤低屈故指而笑之者愈衆〉故明主譎徳而序位所以為不亂也忠臣誠能然後敢受職所以為不窮也分不亂於上能不窮於下治辯之極也〈不亂謂皆當其序不窮謂通於其職列也言儒為治辯之極也〉詩曰平平左右亦是率從是言上下之交不相亂也〈詩小雅采菽之篇毛雲平平辨治也交謂上下相交接也〉以容俗為善以貨財為寳以養生為已至道是民徳也〈養生為已至道謂荘生之徒民徳言不知禮義也〉行法至堅不以私慾亂所聞如是則可謂勁士矣行法至堅好脩正其所聞以撟飾其情性〈行法謂行有法度行下孟反撟與矯同〉其言多當矣而未諭也其行多當矣而未安也其知慮多當矣而未周密也〈未諭謂未盡曉其義未安謂未得如天性安行之也周密謂盡善也〉上則能大其所隆下則能開道不已若者如是則可謂篤厚君子矣脩百王之法若辨白黒應當時之變若數一二〈如數一二之易〉行禮要節而安之若生四肢〈要邀也節節文也言安於禮節若身之生四枝不以造物為也要一遙反下要時同〉要時立功之巧若詔四時〈邀時立功之巧謂不失機權若天告四時使成萬物也〉平正和民之善億萬之衆而博若一人如是則可謂聖人矣〈雖博雜衆多如理一人之少〉井井兮其有條理也〈井兮良易之貌有條理也〉嚴嚴兮其能敬已也〈嚴兮有威重之貎能敬已不可以干非禮也嚴或為儼〉分分兮其有終始也〈事各當其分即無雜亂故能有終始分扶問反〉厭厭兮其能長久也〈厭足也亂生於不足故知足然後能長久〉樂樂兮其執道不殆也〈殆危〉炤炤兮其用知之明也〈炤炤明見之貌炤與照同〉脩脩兮其用統類之行也〈脩脩整齊之貌統類綱紀也言事不乖悖也〉綏綏兮其有文章也〈綏綏安泰之貌綏或為葳蕤之貎〉熈熈兮其樂人之臧也〈熈熈和樂之貎〉隱隱兮其恐人之不當也〈隱隱憂戚貌恐人皆行事不當理此已上之論大儒之徳也〉如是則可謂聖人矣此其道出乎一曷謂一曰執神而固〈執持精神堅固〉曷謂神曰盡善挾洽之謂神萬物莫足以傾之之謂固〈挾讀為浹浹周洽也〉神固之謂聖人聖人也者道之管也天下之道管是矣百王之道一是矣〈管樞要也是是儒學〉故詩書禮樂之歸是矣詩言是其志也〈是儒之志〉書言是其事也禮言是其行也樂言是其和也春秋言是其微也〈微謂儒之微㫖一字為褒貶微其文隠其義之類是也〉故風之所以為不逐者取是以節之也〈風國風逐流蕩也國風所以不隨荒暴之君而流蕩者取聖人之儒道以節之也詩序曰變風發乎情止乎禮義發乎情民之性也止乎禮義先王之澤也〉小雅之所以為小雅者取是而文之也〈雅正也文飾也〉大雅之所以為大雅者取是而光之也頌之所以為至者取是而通之也〈至謂盛徳之極〉天下之道畢矣鄕是者臧倍是者亡鄕是如不臧倍是如不亡者自古及今未嘗有也〈是皆謂儒也鄕讀為向〉客有道曰孔子曰周公其盛乎〈言其徳盛〉身貴而愈恭家富而愈儉勝敵而愈戒〈戒備也言勝敵而益戒備荀卿之時有客説孔子之言如此〉應之曰是殆非周公之行非孔子之言武王崩成王㓜周公屏成王而及武王履天子之籍負扆而坐〈戶牖之間謂之扆〉諸侯趨走堂下當是時也夫又誰為恭矣哉兼制天下立七十一國姬姓獨居五十三人焉周之子孫苟不狂惑者莫不為天下之顯諸侯孰謂周公儉哉武王之誅紂也行之日以兵忌〈武王發兵日以兵家所忌之日〉東面而迎太歲〈迎謂逆太歲也尸子曰武王伐紂魚辛諫曰歲在北方不北征武王不從〉至汜而汜至懷而懷〈汜水名懐地名書曰覃懐底績孔安國曰覃懐近河地名謂至汜而適遇水汎漲而至懐又河水汎溢也呂氏春秋曰武王伐紂天雨日夜不休汜音祀〉至共頭而山隧〈共河內縣名共頭蓋共縣之山名隧謂山石崩摧也隧讀為墜共音恭〉霍叔懼曰出三日而五災至無乃不可乎〈霍叔武王弟也出行也周居豐鎬軍出三日未嘗至共蓋文王三分天下有其二境上已近於洛矣或曰至汜之後三日也〉周公曰刳比干而囚箕子飛廉惡來知政夫又惡有不可焉〈比干紂賢臣箕子紂諸父箕國名子爵也飛廉惡來皆紂之嬖臣飛廉善走惡來有力也〉遂選馬而進〈選揀擇也〉朝食於戚暮宿於百泉〈杜元凱雲戚衛邑在頓丘衛縣西百泉蓋近朝歌地名左氏傳曰晉人敗范氏於百泉〉厭旦於牧之野〈厭掩也夜掩於旦謂未明已前也厭於甲反〉鼓之而紂卒易鄕〈倒戈而攻鄕讀曰向後也〉遂乗殷人而進誅紂〈乗其倒戈之勢〉蓋殺者非周人因殷人也〈非周人殺之因殷倒戈之勢自殺之也〉故無首虜之獲無蹈難之賞〈周人無立功受賞者〉反而定三革偃五兵〈定息偃化也皆不用之義三革犀也兕也牛也考工記曰函人為甲犀甲七屬兕甲六屬合甲五屬穀梁傳曰天子救日置五麾陳五兵范寗雲五兵矛㦸龯揗弓矢國語説齊桓定三革偃五刃韋昭雲三革甲冑盾也五刃刀劒矛㦸矢也〉合天下立聲樂〈合天下謂合㑹天下諸侯歸一統也〉於是武象起而韶濩廢矣〈武象周武王克殷之後樂名武亦周頌篇名詩序雲武奏大武也禮記曰下管象朱干玉戚以冕而舞大武韶濩殷樂名左氏傳曰吳季札見舞韶濩者蓋殷時兼用舜樂武王廢之也〉四海之內莫不變心易慮以化順之故外闔不閇〈闔門扉也〉跨天下而無靳〈跨越也靳求也越天下而無求言自足也亦人皆與之不待求〉當是時也夫又誰為戒矣哉〈太平如此誰復備戒〉造父者天下之善御者也無輿馬則無所見其能〈造父周穆王之御者〉羿者天下之善射者也無弓矢則無所見其巧〈羿有窮之君逐夏太康而遂簒位者〉大儒者善調一天下者也無百里之地則無所見其功輿固馬選矣而不能以至逺一日而千里則非造父也弓調矢直矣而不能以射逺中微則非羿也〈善射者既能及逺又中細微之物〉用百里之地而不能以調一天下制彊暴則非大儒也彼大儒者雖隠於窮閻漏屋無置錐之地而王公不能與之爭名在一大夫之位則一君不能獨畜一國不能獨容成名況乎諸侯莫不願得以為臣〈已解非十二子篇〉用百里之地而千里之國莫能與之爭勝笞棰國齊一天下而莫能傾也是大儒之徴也〈傾危徵騐〉其言有類其行有禮〈類善也謂比類於善不為狂妄之言〉其舉事無悔其持險應變曲當〈險危也持危應變皆曲得其宜當丁浪反〉與時遷徙與世偃仰〈隨時設教〉千舉萬變其道一也是大儒之稽也〈其道一謂皆歸於治也故禹湯文武事跡不同其於為治一也稽考也考成也〉其窮也俗儒笑之其通也英傑化之嵬瑣逃之〈倍千人曰英倍萬人曰傑言英傑之士則慕而化之狂怪之人則畏而逃去之〉邪説畏之衆人愧之〈衆人初皆非其所為成功之後故自愧也愧或為貴也〉通則一天下窮則獨立貴名〈儒名〉天不能死地不能埋桀跖之世不能汙非大儒莫之能立仲尼子弓是也故有俗人者有俗儒者有雅儒者有大儒者〈辨儒者之異也〉不學問無正義以富利為隆是俗人者逢衣淺帶解果其冠〈逢大也淺帶博帶也韓詩外傳作逢衣博帶言帶博則約束衣服易也故曰淺帶觧果未詳或曰觧果狹隘也左思魏都賦曰風俗以韰惈為嫿韰下界反裸音果嫿音獲靜好也或曰説苑淳于髠謂齊王曰臣笑鄰圃之祠田以一壺酒三鮒魚祝曰蠏螺者冝禾汙邪者百車蠏螺蓋髙地也今冠蓋亦比之謂　彊為儒服而無其實〉略法先王而足亂世術〈略粗也粗法先王之遺言不知大體故足以亂世法韓詩外傳作略法先王而不足於亂世〉繆學雜舉不知法後王而壹制度不知隆禮義而殺詩書〈後王後世之王夫隨當時之政而平制度是壹也若妄引上古不合於時制度亂矣故仲尼修春秋盡周法韓詩外傳作不知法先王也〉其衣冠行偽己同於世俗矣然而不知惡者〈衣冠即上所云逢衣淺帶之比行偽謂行偽而堅行下孟反〉其言議談説己無異於墨子矣然而明不能分別呼先王以欺愚者而求衣食焉〈呼謂稱舉〉得委積足以揜其口則揚揚如也〈揚揚得意之貌〉隨其長子事其便辟舉其上客⿰然若終身之虜而不敢有他志是俗儒者也〈長子謂君之世子也便辟謂左右小臣親信者也便婢延反辟讀為嬖舉其上客謂褒美其上客冀得其助也⿰字書無所見蓋環繞囚拘之貌荘子曰睆然在纆繳之中矣〉法後王一制度隆禮義而殺詩書其言行以有大法矣然而明不能齊〈雖有大體其所見之明猶未能齊言行使無纎介之差〉法教之所不及聞見之所未至則知不能類也〈有所未知則不能取比類而通之也禮記雖先王未之有可以義起是能類者矣〉知之曰知之不知曰不知內不自以誣外不自以欺〈不自欺人〉以是尊賢畏法而不敢怠傲是雅儒者也〈有雅徳之儒也〉法先王統禮義一制度以淺持博以古持今以一持萬〈以淺持博謂見其淺則可以執持博也先王當為後王以古持今當為以今持古皆傳冩誤也〉苟仁義之類也雖在鳥獸之中若別白黒〈善類在鳥獸之中猶別況在人矣〉倚物怪變所未嘗聞也所未嘗見也卒然起一方則舉統類而應之無所儗㤰〈倚竒也韓詩外傳作竒物怪變卒於忽反儗讀為疑㤰與怍同竒物怪變卒然而起人所難處者大儒知其統類故舉以應之無所疑滯慚怍也〉張法而度之則晻然若合符節是大儒者也〈既無所疑怍故開張其法以測度之則晻然如合荷節言不差錯也度大各反晻與暗同符節相合之物也周禮門關用符節蓋以全竹為之剖之為兩各執其一合之以為驗也〉故人主用俗人則萬乗之國亡〈不義而好利故亡也〉用俗儒則萬乗之國存〈僅存〉用雅儒則千乗之國安用大儒則百里之地久〈外國多患難用大儒然後可以長久也〉而後三年天下為一諸侯為臣〈長久之業既成又三年修徳化則可以一天下臣諸侯蓋殷湯周文皆化行之後三年而王〉用萬乗之國則舉錯而定一朝而伯〈錯讀為措伯讀為霸言一朝而霸也〉不聞不若聞之聞之不若見之見之不若知之知之不若行之學至於行之而止矣行之明也〈行之則通明於事也〉明之謂聖人〈通明於事則為聖人〉聖人也者夲仁義當是非齊言行不失毫釐無他道焉已乎行之矣〈當下浪反己止也言聖人無它在止於行其所學者也〉故聞之而不見雖博必謬〈雖博聞必有謬誤也〉見之而不知雖識必妄〈見而不知雖能記識必昧於指意謂若制力然也〉知之而不行雖敦必困〈苟不能行雖所知多厚必至困躓也〉不聞不見則雖當非仁也〈雖偶有所當非仁人君子之通明者也〉其道百舉而百陷也〈言偶中之道百舉而百陷無一可免也〉故人無師無法而知則必為盜勇則必為賊雲能則必為亂〈雲能自言其能〉察則必為怪〈恵施鄧析之比〉辯則必為誕人有師有法而知則速通勇則速威雲能則速成察則速盡辯則速論〈察則速盡謂有聼察之性則能速盡物理速論謂能速論是非〉故有師法者人之大寳也無師法者人之大殃也人無師法則隆情矣有師法則隆性矣〈隆厚也厚於情謂恣其情之欲厚於性謂夲於善也〉而師法者所得乎情非所受乎性不足以獨立而治〈情謂喜怒愛惡外物所感者也言師法之於人得於外情非天性所受故性不足獨立而治必在因外情而化之或曰情當為積所得乎積習非及於天性既非天性則不可獨立而治必在化之也〉性也者吾所不能為也然而可化也〈言天性非吾自能為也必在化而為之也〉情也者非吾所有也然而可為乎〈言情非吾天性所有然可以外物誘而為之或曰情亦當為積積習與天然有殊故曰非吾所有雖非所有然而可為之也〉注錯習俗所以化性也〈注錯猶措置也錯千故反〉並一而不貳所以成積也〈並讀為併一謂師法貳謂異端〉習俗移志安久移質〈習以為俗則移其志安之既久則移夲質〉並一而不貳則通於神明參於天地矣故積土而為山積水而為海旦暮積謂之嵗至高謂之天至下謂之地宇中六指謂之極〈六指上下四方也盡六指之逺則為六極言積近以成逺〉塗之人百姓積善而全盡謂之聖人彼求之而後得為之而後成積之而後高盡之而後聖故聖人也者人之所積也〈言其徳行委積〉人積耨耕而為農夫積斵削而為工匠積反貨而為商賈〈反讀為販〉積禮義而為君子工匠之子莫不繼事而都國之民安習其服〈安習其土風之衣服〉居楚而楚居越而越居夏而夏〈謂中夏〉是非天性也積靡使然也〈靡順也順其積習故能然〉故人知謹注錯愼習俗大積靡則為君子矣〈大積靡謂以順積習為也〉縱情性而不足問學則為小人矣為君子則常安榮矣為小人則常危辱矣凡人莫不欲安榮而惡危辱故唯君子為能得其所好小人則日徼其所惡〈徼與邀同招也於宵反〉詩曰維此良人弗求弗迪維彼忍心是顧是復民之貪亂寧為荼毒此之謂也〈詩大雅桑柔之篇迪進也言厲王有此善人不求而進用之忍害為惡之人反顧念而重復之故天下之民貪亂安然為荼毒之行由王使之然也〉人論〈論人之善惡論盧困反〉志不免於曲私而冀人之以己為公也行不免於汙漫而兾人之以己為脩也〈汙穢也漫欺誑也漫莫叛反〉其愚陋溝瞀而冀人之以己為知也是衆人也〈溝音寇愚也溝瞀無知也衆人謂衆庶也〉志忍私然後能公行忍情性然後能脩〈忍謂矯其性行下孟反〉知而好問然後能才〈其智慮不及常好問然後能有才藝〉公脩而才可謂小儒矣〈皆矯其不及故為小儒也〉志安公行安脩知通統類如是則可謂大儒矣大儒者天子之三公也〈其才堪王者之佐也〉小儒者諸侯大夫士也衆人者工農商賈也禮者人主之所以為羣臣寸尺尋丈檢式也人倫盡矣〈檢束也式法也度也尺寸尋丈所以知長短也檢束所以制放佚大儒可為天子三公小儒可為諸侯大夫禮可以揔統羣臣人主之柄也倫讀為論或曰倫等也言人道蓋盡於禮也〉君子言有壇宇行有防表道有一隆〈累土為壇宇屋邊也防隄表標也言有壇宇謂有所尊高也行有防表謂有標凖也一隆謂厚於一不以異端亂之也〉言道徳之求不下於安存〈此道徳或當為政治以下有道徳之求故誤重寫耳故下雲諸侯問政不及安存則不告也謂人以政治來求則以安存國家已上之事語之〉言志意之求不下於事〈以脩其志意來求則語為士已上之事〉言道徳之求不二後王〈道徳教化也人以教化來求則言當時之切所宜施行之事不二後王師告而以逺古也舍後王而言逺古是二也〉道過三代謂之蕩〈道過三代已前事以久逺則為浩蕩難信也〉法二後王謂之不雅〈雅正也其治法不論當時之事而廣説逺古則為不正也〉高之下之小之臣之不外是矣〈臣當為巨雖高下小大不出此壇宇防表也〉是君子之所以騁志意於壇宇宮庭也〈宮謂之室庭門屏之內也君子雖騁志意論説不出此壇宇宮庭之內也是時百家異説多妄引前占以亂當世故荀卿屢有此言之也〉故諸侯問政不及安存則不告也匹夫問學不及為士則不教也百家之説不及先王則不聽也〈百家雜説不及先王之道妄起異端則君子不聽之也〉夫是之謂君子言有壇宇行有防表




　　荀子卷四
　　欽定四庫全書
　　荀子卷五　　　　　　　　唐　楊倞　註
　　王制篇第九
　　請問為政曰賢能不待次而舉〈不以官之次序若傅説起於版築為相也〉罷不能不待頃而廢〈頃湏臾也〉元惡不待教而誅〈不教而殺謂之虐惟元惡不教而誅之也〉中庸民不待政而化〈中庸民易與為善故教則化之不待政成之後也〉分未定也則有昭繆也〈繆讀為穆父昭子穆言為政當分未定之時則為之分別使賢者居上不肖者居下如昭穆之分別然不問其世族也〉雖王公士大夫之子孫也不能屬於禮義則歸之庶人雖庶人之子孫也積文學正身行能屬於禮義則歸之卿相士大夫〈屬繫也之欲反〉故姦言姦説姦事姦能遁逃反側之民職而教之湏而待之〈反側不安之民也職而教之謂使各當教其夲事也湏而待之謂湏暇之而待其遷善也〉勉之以慶賞懲之以刑罰安職則畜不安職則棄〈畜養也棄謂投四裔之比也〉五疾上收而養之材而事之〈五疾瘖聾跛躄㫁者侏儒各當其材使之謂若矇瞽修聲聾瞶司火之屬〉官施而衣食之兼覆無遺〈官為之施設所職而與之衣食〉才行反時者死無赦夫是之謂天德王者之政也〈天徳天覆之徳〉聽政之大分以善至者待之以禮以不善至者待之以刑兩者分別則賢不肖不雜是非不亂賢不肖不雜則英傑至是非不亂則國家治若是名聲日聞天下願令行禁止王者之事畢矣〈願謂人人皆願矣〉凡聽〈論聽政也〉威嚴猛厲而不好假道人〈厲剛烈也假道謂以寛和假借道引人也〉則下畏恐而不親周閉而不竭〈隱閉其情不竭盡也〉若是則大事殆乎弛小事殆乎遂〈弛廢也遂因循也春秋傳曰遂繼事也下既隱情不敢論説則大事近於弛廢小事近於因循言不肯革弊也〉和解調通好假道人而無所凝止之〈和解調通則寛和不拒下也凝定也凝止謂定止其不可也〉則姦言並至嘗試之説鋒起〈嘗試之説謂假藉以事試為之也荘子曰嘗試論之鋒起謂如鋒刃齊起言鋭而難拒也〉若是則聽大事煩是又傷之也〈聽大謂所聽之事多也傷傷政也〉故法而不議則法之所不至者必廢〈議謂講論也雖有法度而不能講論則不周治故法所不至者必廢也〉職而不通則職之所不及者必隊〈雖舉當其職而不能通明其類則職所不及者必隊隊與墜同〉故法而議職而通無隱謀無遺善而百事無過非君子莫能故公平者職之衡也中和者聽之䋲也〈聽聽政也衡所以知輕重䋲所以辨曲直言君子用公平中和之道故能百事無過中和謂寛猛得中也〉其有法者以法行無法者以類舉聽之盡也〈類謂比類〉偏黨而無經聽之辟也〈無經謂無常法也辟讀為僻〉故有良法而亂者有之矣有君子而亂者自古及今未嘗聞也傳曰治生乎君子亂生乎小人此之謂也〈其人存則其政舉其人亡則其政息〉分均則不偏〈分均謂貴賤敵也分扶問反〉勢齊則不一衆齊則不使〈此皆名無差等則不可相制也〉有天有地而上下有差明王始立而處國有制〈制亦謂差等〉夫兩貴之不能相事兩賤之不能相使是天數也〈天之數也〉勢位齊而欲惡同物不能澹則必爭〈澹讀為贍既無等級則皆不知紀極故不能足也〉爭則亂亂則窮矣〈物窮竭也〉先王惡其亂也故制禮義以分之使有貧富貴賤之等足以相兼臨者是養天下之夲也〈使物有餘而不窮竭〉書曰維齊非齊此之謂也〈書呂刑言維齊一者乃在不齊以諭有差等然後可以為治也〉馬駭輿則君子不安輿〈馬駭於車中也〉庶人駭政則君子不安位〈駭政不安上之政也〉馬駭輿則莫若靜之庶人駭政則莫若恵之〈恵恩惠也〉選賢良舉篤敬興孝悌收孤寡補貧窮如是則庶人安政矣庶人安政然後君子安位傳曰君者舟也庶人者水也水則載舟水則覆舟此之謂也故君人者欲安則莫若平政愛民矣欲榮則莫若隆禮敬士矣欲立功名則莫若尚賢使能矣是君人者之大節也三節者當則其餘莫不當矣三節者不當則其餘雖曲當由將無益也〈曲當謂委曲皆當當丁浪反〉孔子曰大節是也小節是也上君也大節是也小節一出焉一入焉中君也〈謂一得一失也〉大節非也小節雖是也吾無觀其餘矣成侯嗣公聚歛計數之君也〈成侯嗣公皆衞君也史記衞聲公卒子成侯立成侯卒子平侯立平侯卒子嗣君立韓子曰衞嗣公重如耳愛泄姬而恐其皆因愛重以雍己也乃貴薄疑以敵如耳尊魏妃以偶泄姬曰以是相參也又使過客闗市賂之以金後召闗市問其有客過與汝金汝廻遣之闗市大恐以嗣公為明察此皆計數之類也〉未及取民也〈未及謂其才未及取也民謂得民心〉子產不取民者也未及為政者也〈禮記曰子産猶人之母能食之不能教之也〉管仲為政者也未及脩禮者也〈言未及教化也〉故脩禮者王為政者彊取民者安聚歛者亡故王者富民覇者富士〈士卒伍也〉僅存之國富大夫亡國富筐篋實府庫筐篋已富府庫已實而百姓貧夫是之謂上溢而下漏〈如器之上溢下漏空虛可立而待也〉入不可以守出不可以戰則傾覆滅亡可立而待也故我聚之以亡敵得之以彊聚歛者召寇肥敵亡國危身之道也故明君不蹈也王奪之人覇奪之輿彊奪之地〈人謂賢人輿謂國也彊國之術則奪人地也〉奪之人者臣諸侯奪之輿者友諸侯奪之地者敵諸侯臣諸侯者王友諸侯者覇敵諸侯者危用彊者〈用彊力勝人非知彊道者〉人之城守人之出戰而我以力勝之也則傷人之民必甚矣傷人之民甚則人之民惡我必甚矣人之民惡我甚則日欲與我鬬人之城守人之出戰而我以力勝之則傷吾民必甚矣傷吾民甚則吾民之惡我必甚矣吾民之惡我甚則日不欲為我門人之民日欲與我鬭吾民日不欲為我鬭是彊者之所以反弱也地來而民去累多而功少〈累憂累也〉雖守者益所以守者損是以大者之所以反削也〈守者謂地也守國以地為夲故曰守者所以守者謂所以守地之人也〉諸侯莫不懐交接怨而不忘其敵〈交接連結也既以力勝而不義故諸侯皆欲相連結怨國而不忘與之為敵夲多作壊交接言壊其與已交接之道也〉伺彊大之間承彊大之敝也知彊大之敝此彊大之殆時也〈殆危也〉知彊大者不務彊也〈知彊大之術者不務以力勝也〉慮以王命全其力凝其德〈慮計也以用也其計慮常用王命謂不敢擅侵暴也凝定也定其徳謂不輕舉也〉力全則諸侯不能弱也德凝則諸侯不能削也天下無王覇主則常勝矣是知彊道者也〈無王覇之主則彊國常勝主或衍字〉彼覇者不然闢田野實倉廩便備用〈備用足用也左傳曰無重器備〉案謹募選閲材伎之士〈案發聲謹嚴也募招也謹募猶重募也選閲擇揀也材伎武藝過人者猶漢之材官也〉然後漸慶賞以先之〈漸進也言進勉以慶賞也〉嚴刑罰以紏之存亡繼絶衞弱禁暴而無兼併之心則諸侯親之矣〈並讀為併下同〉脩友敵之道以敬接諸侯則諸侯説之矣〈説讀為悅下同〉所以親之者以不並也並之見則諸侯疏之矣〈見賢徧反〉所以説之者以友敵也臣之見則諸侯離矣故明其不並之行信其友敵之道〈行下孟反信謂使人不疑〉天下無王覇主則常勝矣是知覇道者也〈無王者則覇主常勝也〉閔王毀於五國〈史記齊閔王四十年樂毅以燕趙楚魏秦破齊閔王出奔莒也〉桓公刼於魯荘〈公羊傳柯之盟齊桓公為魯荘公之臣曹劌所刼也〉無他故焉非其道而慮之以王也〈不行其道而以計慮為王所以危亡也〉彼王者不然仁眇天下義眇天下威眇天下〈眇盡也盡天下皆懷其仁感其義畏其威〉仁眇天下故天下莫不親也義眇天下故天下莫不貴也威眇天下故天下莫敢敵也以不敵之威輔服人之道〈其道可以服人〉故不戰而勝不攻而得甲兵不勞而天下服是知王道者也知此三具者欲王而王欲覇而覇欲彊而彊矣王者之人〈王者之佐〉飾動以禮義〈所脩飾及舉動必以禮義也〉聽㫁以類〈所聽㫁之事皆得其善類謂輕重得中也〉明振毫末〈振舉也言細㣲必見也〉舉措應變而不窮夫是之謂有原是王者之人也〈原夲也知為政之夲〉王者之制〈説王者制度也〉道不過三代法不貳後王〈論王道不過夏殷周之事過則久遠難信法不貳後王言以當世之王為法不離貳而遠取之〉道過三代謂之蕩法貳後王謂之不雅〈並已解上〉衣服有制宮室有度人徒有數〈人徒謂士卒胥徒也〉䘮祭械用皆有等宜〈械器也皆有等級各當其宜〉聲則凡非雅聲者舉廢〈舉皆〉色則凡非舊文者舉息〈謂染綵盡繢之事也〉械用則凡非舊器者舉毀〈舊謂三代故事〉夫是之謂復古是王者之制也〈謂三代故事則是復古必不遠舉也〉王者之論〈論謂論説賞罰也盧困反〉無德不貴無能不官無功不賞無罪不罰朝無幸位民無幸生〈幸徼倖也〉尚賢使能而等位不遺〈不遺言各當其材位等級之位也〉析願禁悍而刑罰不過〈析分異也分其願慤之民使與兇悍之民異也悍凶暴也刑罰不過但禁之而已不刻深也〉百姓曉然皆知夫為善於家而取賞於朝也為不善於幽而䝉刑於顯也夫是之謂定論是王者之論也〈定論不易之論論不易則人知所勸也〉王者之等賦政事財萬物所以養萬民也〈等賦賦稅有等所以為等賦及政事裁製萬物皆為養人非貪利也財與裁同〉田野什一〈什稅一也〉闗市幾而不征〈幾呵察也但呵察姦人而不徵稅也禮記幾作譏〉山林澤梁以時禁發而不稅〈石絶水為梁所以取魚也非時則禁及時則發禮記曰祭魚然後漁人入澤梁草木零落然後入山林也〉相地而衰政〈相視也衰差也政為之輕重政或讀為征衰初危反〉理道之遠近而致貢〈理條理也貢任土所貢也謂若百里賦納緫二百里納銍之類也〉通流財物粟米無有滯留〈貿遷有無化居不使有滯積也〉使相歸移也四海之內若一家〈歸讀為饋移轉也言通商及轉輸相救無不豐足雖四海之廣若一家也〉故近者不隱其能遠者不疾其勞〈不隱其能謂竭其才力也不疾苦其勞謂奔走來王也〉無幽間隱僻之國莫不趨使而安樂之〈幽深也間隔也言無有深隔之國不為王者趨使而安樂政教也〉夫是之謂人師是王者之法也〈師長也言為政如此乃可以長久也師者亦使人法效之者也〉北海則有走馬吠犬焉然而中國得而畜使之〈海謂荒晦絶遠之地不必至海水也走馬吠犬今北之大犬也〉南海則有羽翮齒革曾青丹干焉然而中國得而財之〈翮大鳥羽齒象齒革犀兕之革曽青銅之精可繪畫及化黃金者出蜀山越崖丹干丹砂也蓋一名丹乾乾讀為矸胡旦反或曰丹丹砂也玕當為玕尚書禹貢雍州球琳琅玕孔雲石而似玉者爾雅雲西北方之美者有球琳琅玕焉皆出西方此雲南方蓋南方亦有也〉東海則有紫紶魚鹽焉然而中國得而衣食之〈紫紫具也紶未詳書亦無紶字當為蜐郭璞江賦曰石蜐應節而葩注云石蜐⻱形春則生花蓋亦蚌蛤之屬今案夲草謂之石決明陶雲俗傳是紫具附石生大者如手明耀五色內亦含珠古以⻱具為貨故曰衣食之蜐居怯反〉西海則有皮革文旄焉然而中國得而用之〈禹貢梁州貢熊羆狐狸織皮孔雲貢四獸之皮織皮今之𦋺也旄旄牛尾文旄謂染之為文彩者也〉故澤人足乎木山人足乎魚農夫不斵削不陶冶而足械用工賈不耕田而足菽粟故虎豹為猛矣然君子剝而用之故天之所覆地之所載莫不盡其美致其用〈物皆盡其美而來為人用也〉上以飾賢良下以養百姓而安樂之〈飾謂車服養謂衣食〉夫是之謂大神〈能變通裁製萬物故曰大神也〉詩曰天作高山大王荒之彼作矣文王康之此之謂也〈詩周頌天作之篇荒大也康安也言天作此高山使興雲雨大王自豳遷焉則能尊大之彼大王作此都文王又能安之〉以類行雜〈得其統類則不患於雜也〉以一行萬〈行於一人則萬人可治也皆謂得其樞要〉始則終終則始若環之無端也舍是天下以衰矣〈始謂類與一也終謂雜與萬也言以此道為治終始不窮無休息則天下得其次序舍此則亂也衰初危反〉天地者生之始也禮義者治之始也君子者禮義之始也〈始猶夲也言禮義夲於君子也〉為之貫之積重之致好之者君子之始也〈言禮義以君子為夲君子以習學為夲貫習也積重之謂學使委積重多也致極也好之言不倦也〉故天地生君子君子理天地君子者天地之參也萬物之揔也民之父母也〈參謂與之相參共成化育也揔領也要也〉無君子則天地不理禮義無統上無君師下無父子夫是之謂至亂君臣父子兄弟夫婦始則終終則始與天地同理與萬世同久夫是之謂大夲〈始則終終則始謂一世始言上下尊卑人之大夲有君子然後可以長久也〉故喪祭朝聘師旅一也〈此已下明君子禮義之始為之制喪祭朝聘之禮所以齊一民各當其道不使淫放也下一之義皆同〉貴賤殺生與奪一也〈使民一於沮勸〉君君臣臣父父子子兄兄弟弟一也〈使人一於恩義〉農農士士工工商商一也〈使人一於職業〉水火有氣而無生草木有生而無知〈生謂滋長知謂性識〉禽獸有知而無義人有氣有生有知亦且有義故最為天下貴也〈亦且者言其中亦有無義者也〉力不若牛走不若馬而牛馬為用何也曰人能羣彼不能羣也人何以能羣曰分〈無分則爭爭則不能羣也〉分何以能行曰以義故義以分則和〈言分義相湏也義謂裁㫁也〉和則一一則多力多力則彊彊則勝物故宮室可得而居也〈物不能害所以安居〉故序四時裁萬物兼利天下無他故焉得之分義也〈以有分義故能治天下也〉故人生不能無羣羣而無分則爭爭則亂亂則離離則弱弱則不能勝物故宮室不可得而居也不可少頃舍禮義之謂也能以事親謂之孝能以事兄謂之悌能以事上謂之順能以使下謂之君〈能以皆謂能以禮義也〉君者善羣也〈善能使人為羣也〉羣道當則萬物皆得其宜六畜皆得其長羣生皆得其命〈安其性命〉故養長時則六畜育殺生時則草木殖〈殺生斬伐〉政命時則百姓一賢良服聖王之制也〈時謂有常服謂為之任使也〉草木榮華滋碩之時則斧斤不入山林不夭其生不絶其長也黿鼉魚鼈鰌鱣孕別之時〈別謂生育與母分別也國語里革諫魯公曰魚方別孕韋昭曰自別於雄而懷子也〉罔罟毒藥不入澤不夭其生不絶其長也〈毒藥毒魚之藥周禮雍氏禁澤之酖者〉春耕夏耘秋收冬藏四者不失時故五榖不絶而百姓有餘食也汙池淵沼川澤謹其時禁〈汙停水之處謹嚴也〉故魚鼈優多而百姓有餘用也〈用謂食足之外可用貿易也〉斬伐養長不失其時故山林不童而百姓有餘材也〈山無草木曰童〉聖王之用也〈用財用也〉上察於天下錯於地〈順天時以養地財也錯千故反〉塞備天地之間加施萬物之上〈言聖王之用使天地萬物皆得其所〉㣲而明短而長狹而廣〈言用禮義故所守者近所及者遠也〉神明博大以至約〈言用禮義治化雖神明博大原其夲至簡約也〉故曰一與一是為人者謂之聖人〈一與一動皆一也是此也以此為人者則謂之聖人也〉序官〈謂王者序官之法也〉宰爵知賔客祭祀饗食犧牲牢之數〈宰膳宰爵主掌也饗食饗宴也周禮膳夫之屬有庖人獸人皆掌犧牲一曰爵官爵也言膳宰之官爵掌犧牲之事者也〉司徒知百宗城郭立器之數〈百宗百揆也城郭謂其小大也立器所立之器用也周禮大司徒之職掌建邦土地之圖與其民之數立器言五方器械異制皆知其數不使作竒伎之器也〉司馬知師旅甲兵乘白之數〈周禮二千五百人為師五百人為旅四井為邑四邑為丘四丘為甸亦謂之乘以其治田則謂之甸出長轂一乘則謂之乘每一乘又有甲士三人歩卒七十二人自謂甸徒猶今之白丁也或曰白當為百百人也〉脩憲命〈脩憲法之命所以表示人也謂若以樂德教國子中和祗庸孝友之類也〉審詩商〈詩商當為誅賞字體及聲之誤故樂論篇曰其在序官也脩憲命審誅賞其徒屬之功過者或曰詩謂四方之歌謡商謂商聲哀思之音如寗戚之悲歌也〉禁淫聲〈周禮大司樂禁其淫聲慢聲鄭雲淫聲鄭衛之音也〉以時順脩〈謂不失其時而順之脩之〉使夷俗邪音不敢亂雅大師之事也〈夷俗謂蠻夷之樂雅正聲也大師樂官之長大讀為太〉脩堤梁〈堤所以防水梁橋也〉通溝澮〈溝澮皆所以通水周禮十夫之田有溝溝上有畛千夫有澮澮上有道鄭雲溝廣深各四尺澮廣二㝷深二仞也〉行水潦〈行廵行也下孟反〉安水藏〈使水歸其壑安謂不使漏洩藏才浪反〉以時決塞〈旱則決之水則塞之不使失其時也〉歲雖凶敗水旱使民有所耘艾司空之事也〈艾讀為刈〉相高下視肥墝序五種〈高下原隰也五種黍稷豆麻麥觀其地所宜而種之墝若交反〉省農功〈省觀也觀其勤惰而勸之〉謹畜藏〈謹嚴〉以時順脩使農夫樸力而寡能治田之事也〈使農夫敦樸於力穡禁其他能也治田田畯也〉脩火憲〈不使非時焚山澤月令二月無焚山林鄭注周禮憲表也主表其刑禁也〉養山林藪澤草木魚鼈百索〈百索上所索百物也〉以時禁發〈禁謂為之厲禁發謂許民採取〉使國家足用而財物不屈虞師之事也〈屈竭也虞師周禮山虞澤虞也〉順州里〈使之和順〉定㕓宅〈㕓謂市內百姓之居宅謂邑內居也定其分界不使相侵奪也〉養六畜〈勸人養之也〉間樹藝〈樹藝種樹及桑柘也間之使疏宻得宜也〉勸教化趨孝悌〈勸之使從教化趨之使敦孝悌趨讀為促〉以時順脩使百姓順命安樂處鄉鄉師之事也〈鄉師公卿也周禮鄉老二鄉公一人鄉大夫每鄉卿一人〉論百工〈論其巧拙月令曰物勒工名以攷其成功苟有不當必行其罪也〉審時事〈考工記曰天有時地有材有美工有巧合此四者然後可以為良月令曰監工日號毋悖於時皆審其時之事也〉辨功苦〈功謂器之精好者若謂濫惡者韋昭曰功堅苦脆也〉尚完利〈完堅也利謂便於用若車之利轉之類也〉便備用使雕琢文采不敢專造於家工師之事也〈專造私造也〉相陰陽〈相視也陰陽謂數也〉占祲兆〈占占候也祲陰陽相侵之赤黒之祲是其類也兆謂⻱兆或曰兆萌兆謂望其雲物知嵗之吉㓙也〉鑚⻱陳卦〈鑚⻱謂以火𤑔荊華灼之也陳卦謂揲蓍布卦也〉主禳擇五卜〈禳擇禳除不祥擇取吉事也五卜洪範所謂曰雨曰霽曰䝉曰驛曰克言兆之形也〉知其吉㐫妖祥傴巫跛擊之事也〈擊讀為覡男巫也古者以廢疾之人主卜筮巫祝之事故曰傴巫跛覡覡胡厯反〉脩採清〈脩其採清之事採謂採去其穢清謂使之清潔皆謂除道路穢惡也周禮蠟氏掌除骴凡國之大祭祀令州里除不蠲也〉易道路〈脩而平之〉謹盜賊〈謹嚴禁也周禮野廬氏曰職有相翔者誅之〉平室律〈平均布也室逆旅之室平其室之法皆不使容姦人若今五家為保也〉以時順脩使賔旅安而貨財通治市之事也〈此皆周禮野廬氏之職今雲治市蓋七國時設官不同治市之官兼掌道路不必全依周禮制據當時掌事言之〉抃急禁悍〈抃當為折急當為願已解上也〉防淫除邪戮之以五刑使暴悍以變姦邪不作司冦之事也夲政教立法則兼聽而時稽之〈稽計也考也周禮太宰嵗終則令百官府各正其治受其㑹而詔王廢置三嵗則大計也〉度其功勞論其慶賞以時慎脩使百吏免盡而衆庶不偷冡宰之事也論禮樂正身行廣教化美風俗兼覆而調一之辟公之事也全道德致隆高綦文理一天下振毫末使天下莫不順比從服天王之事也故政事亂則冡宰之罪也國家失俗則辟公之過也天下不一諸侯俗反則天王非其人也具具而王具具而覇具具而存具具而亡用萬乘之國者威彊之所以立也名聲之所以美也敵人之所以屈也國之所以安危臧否也制與在此亡乎人王覇安存危殆滅亡制與在我亡乎人夫威彊未足以殆鄰敵也名聲未足以懸天下也則是國未能獨立也豈渠得免夫累乎天下脅於暴國而黨為吾所不欲於是者日與桀同事同行無害為堯是非功名之所就也非存亡安危之所墮也功名之所就存亡安危之所墮必將於愉殷赤心之所誠以其國為王者之所亦王以其國為危殆滅亡之所亦危殆滅亡殷之日案以中立無有所偏而為縱橫之事偃然案兵無動以觀夫暴國之相卒也案平政教審節奏砥礪百姓為是之日而兵剸天下勁矣案脩仁義伉隆髙正法則選賢良養百姓為是之日而名聲剸天下之美矣權者重之兵者勁之名聲者美之夫堯舜者一天下也不能加毫末於是矣權謀傾覆之人退則賢良知聖之士案自進矣刑政平百姓和國俗節則兵勁城固敵國案自屈矣務夲事積財物而勿忘棲遲薛越也是使羣臣百姓皆以制度行則財物積國家案自富矣三者體此為天下服暴國之君案自不能用其兵矣何則彼無與至也彼其所與至者必其民也其民之親我歡若父母好我芳若芝蘭反顧其上則若灼黥若仇讐彼人之情性也雖桀跖豈有肯為其所惡賊其所好者哉彼以奪矣故古之人有以一國取天下者非往行之也脩政其所莫不願如是而可以誅暴禁悍矣故周公南征而北國怨曰何獨不來也東征而西國怨曰何獨後我也〈重意書仲虺之誥初征自葛東征西夷怨南征北狄怨曰奚獨後予〉就能有與是鬭者與安以其國為是者王殷之日安以靜兵息民慈愛百姓闢田野實倉廩便備用安謹募選閲材伎之士然後漸賞慶以先之嚴刑罰以防之擇士之知事者使相率貫也是以厭然畜積脩飾而物用之足也兵革器械者彼將日日暴露毀折之中原我今將修飾之拊循之掩蓋之於府庫貨財栗米者彼將日日棲遲薛越之中野我今將畜積並聚之於倉廩材伎股肱健勇爪牙之士彼將日日拙頓竭之於仇敵我今將來致之並閲之砥礪之於朝廷如是則彼日積𡚁我日積完彼日積貧我日積富彼日積勞我日積佚君臣上下之間者彼將厲厲焉日日相離疾也我今將頓頓焉日日相親愛也以是待其𡚁安以其國為是者覇立身則從傭俗事行則遵傭故進退貴賤則舉傭士之所以接下之人百姓者則庸寛惠如是者則安存立身則輕楛事行則蠲疑進退貴賤則舉佞悅之所以接下之人百姓者則好取侵奪如是者危殆立身則憍暴事行則傾覆進退貴賤則舉幽險詐故人之所以接下之人百姓者則好用其死力矣而慢其功勞好用其藉歛矣而忘其夲務如是者滅亡此五等者不可不善擇也王覇安存危殆滅亡之具也善擇者制人不善擇者人制之善擇之者王不善擇之者亡夫王者之與亡者制人之與人制之也是其為相懸也亦遠矣








　　荀子卷五
　　欽定四庫全書
　　荀子卷六　　　　　　　　唐　楊倞　註
　　富國篇第十
　　萬物同宇而異體〈同生宇內形體有異〉無宜而有用〈雖於人無常定之宜皆有可用人之理必在理得其道使之不爭然後可以富國也〉為人數也人倫並處同求而異道同欲而異知〈倫類也並處羣居也其在人之法數則以類羣居也同求異道謂或求為善或求為惡此人之性也〉生也皆有可也知愚同所可異也知愚分〈可者遂其意之謂也〉勢同而知異行私而無禍縱欲而不窮則民心奮而不可説也〈禍患也窮極也奮謂起而爭競也説讀為悅若縱情性而無分則民心奮起爭競而不可悅服也〉如是則知者未得治也知者未得治則功名未成也〈功名之立由於任智〉功名未成則羣衆未懸也〈有功名者居上無功名者居下然後羣衆懸隔若未有功名則羣衆齊等〉羣衆未懸則君臣未立也〈既無懸隔則未有君臣之位也〉無君以制臣無上以制下天下害生縱欲〈無上下相制則天下之害生於各縱其欲也〉欲惡同物慾多而物寡寡則必爭矣〈同物謂飲食男女人之大欲存焉死亡貧苦人之大惡存焉是賢愚同有此情也無君上之制各恣其欲則物不能贍故必爭之也〉故百技所成所以養一人也〈技功也一人君上也言百工所成之衆物所以養一人是物多而所奉者寡故能治也〉而能不能兼技〈雖能者亦不兼其技功使有分也謂梓匠輪輿各安其業則治雜之則亂〉人不能兼官〈皆使專一於分不二事也謂若䕫典樂稷播種之類〉離居不相待則窮羣而無分則爭〈不相待遺棄也窮謂為物所困也此言不羣則不可羣而無分亦不可也〉窮者患也爭者禍也救患除禍則莫若明分使羣矣〈此已上皆明有分則能羣然後可以富國也〉彊脅弱也知懼愚也民下違上少陵長不以徳為政〈徳謂教化使如分義〉如是則老弱有失養之憂而壯者有分爭之禍矣〈老弱不能以自存故憂失養壯者以力相勝故有分爭也〉事業所惡也功利所好也職業無分〈事業謂勞役之事人之所惡職業謂官職及四人之業也必使各供其職各從所務若無分則莫不惡勞而好逸也〉如是則人有樹事之患而有爭功之禍矣〈樹立也若無分則人人患於樹立己事而爭人之功以此為禍也〉男女之合夫婦之分〈合配也分謂人各有偶也〉㛰姻聘內送逆無禮〈婦之父為㛰婿之父為姻言㛰姻者皆以二人之命也聘問名也內讀為納納幣也送致女逆親迎也〉如是則人有失合之憂而有爭色之禍矣〈失合謂䘮其配偶也〉故知者為之分也〈知如字知者謂知治道者乂讀為智皆通〉足國之道〈明富國之術也〉節用裕民而善藏其餘〈裕謂優饒也善藏其餘謂雖有餘不耗損而善藏之〉節用以禮裕民以政〈以禮謂用不過度以政謂取之有道也〉彼裕民故多餘〈人得優饒務於力作故多餘也〉裕民則民富民富則田肥以易〈易謂耕墾平易〉田肥以易則出實百倍〈所出榖實多也〉上以法取焉而下以禮節用之〈法取謂什一也以禮節用謂不妄耗費也〉餘若丘山不時焚燒無所藏之〈以言多之極也〉夫君子奚患乎無餘〈以墨子憂不足〉故知節用裕民則必有仁義聖良之名而且有富厚邱山之積矣〈名實皆美〉此無他故焉生於節用裕民也不知節用裕民則民貧民貧則田以穢〈貧則力不足耕耨失時也〉田以穢則出實不半〈不得其半〉上雖好取侵奪猶將寡獲也而或以無禮節用之則必有貪利紏譑之名而且有空虛窮乏之實矣〈紏察也譑發人罪也譑音矯〉此無他故焉不知節用裕民也康誥曰𢎞覆乎天若徳裕乃身此之謂也〈𢎞覆如天又順於德是乃所以寛裕汝身言百姓足君孰與不足也〉禮者貴賤有等長㓜有差貧富輕重皆有稱者也〈稱尺證反〉故天子袾裷衣冕〈袾古朱字裷字與袞同盡龍於衣謂之袞朱袞以朱為質也衣冕猶服冕也〉諸侯𤣥裷衣冕〈謂上公也周禮公之服自袞冕而下如王之服也〉大夫裨冕〈衣禆衣而服冕謂祭服也天子六服大裘為上其餘為裨裨之言卑也以事尊卑服之諸侯已下亦服焉鷩冕絺冕皆是也〉士皮弁服〈皮弁謂以白鹿皮為冠象上古也素積為裳用十五升布為之積猶辟也辟蹙其腰中故謂之素積也〉徳必稱位位必稱祿祿必稱用由士以上則必以禮樂節之衆庻百姓則必以法數制之〈君子用德小人用刑〉量地而立國〈謂若王制天子之縣內九十三國也〉計利而畜民〈謂若周制計一鄉地利所出畜萬二千五百家〉度人力而授事〈謂若一夫受田百畝〉使民必勝事事必出利利足以生民皆使衣食百用出入相揜〈百用雜用養生送死之類出出財也入入利也揜覆蓋也出入相揜謂量入為出使覆蓋不乏絶也〉必時藏餘謂之稱數〈足用有餘則以時藏之此之謂有稱之術數也〉故自天子通於庻人事無大小多少由是推之故曰朝無幸位民無幸生此之謂也〈上下所為之事皆以稱數推之故無徼幸之徒無德而祿謂之幸位惰㳺而食謂之幸生也〉輕田野之稅平闗市之徵〈平猶除也謂譏而不征也〉省商賈之數〈省減也謂使農夫衆也〉罕興力役無奪農時如是則國富矣夫是之謂以政裕民〈此以政優饒民之術也〉人之生不能無羣羣而無分則爭爭則亂亂則窮矣〈窮困〉故無分者人之大害也有分者天下之夲利也〈本當為大〉而人君者所以管分之樞要也〈樞戶樞也〉故美之者是美天下之夲也〈美謂美其有分〉安之者是安天下之夲也貴之者是貴天下之夲也古者先王分割而等異之也〈以分割制之以等差異之〉故使或美或惡或厚或薄或佚或樂或劬或勞〈美謂褒寵惡謂刑戮厚薄貴賤也在位則佚樂百姓則劬勞也〉非特以為淫泰夸麗之聲將以明仁之文通仁之順也〈仁謂人也言為此上事不惟使人瞻望自為誇大之聲將以明仁人乃得此文飾言至貴也通仁人乃得此順從言不違其志也〉故為之彫琢刻鏤黼黻文章〈玉謂之彫亦謂之琢木謂之刻金謂之鏤白與黒謂之黼黒與青謂之黻青與赤謂之文赤與白謂之章〉使足以辨貴賤而已不求其觀〈不求使人觀望也古亂反〉為之鐘鼔管磬琴瑟竽笙使足以辨吉凶合歡定和而已不求其餘〈和謂和餘謂過度而作鄭衛者也〉為之宮室臺榭使足以避燥濕養德辨輕重而已不求其外〈德謂君上之德輕重尊卑也外謂峻宇彫牆之類也〉詩曰彫琢其章金玉其相亹亹我王綱紀四方此之謂也〈詩大雅棫樸之篇相質也亹亹勸勉之貎言彫琢為文章又以金玉為質勉力為善所以紀綱四方也與詩義小異也〉若夫重色而衣之重味而食之重財物而制之合天下而君之〈重多也直用反〉非特所以為淫泰也固以為王天下治萬變材萬物〈材與裁同〉養萬民兼制天下者為莫若仁人之善也夫故其知慮足以治之其仁厚足以安之其德音足以化之得之則治失之則亂百姓誠頼其知也故相率而為之勞苦以務佚之以養其知也〈知讀為智〉誠美其厚也故為之出死㫁亡以覆救之以養其厚〈厚謂恩厚也出死謂出身致死㫁猶判也言判其死亡也覆蓋蔽也㫁丁亂反〉誠美其德也故為之彫琢刻鏤黼黻文章以藩飾之以養其德〈有德者宜備藩衞文飾也〉故仁人在上百姓貴之如帝〈天帝也〉親之如父母為之出死㫁亡而愉者〈愉歡〉無他故焉其所是焉誠美其所得焉誠大其所利焉誠多〈是謂可其意也言百姓所得者多故親愛之也〉詩曰我任我輦我車我牛我行既集蓋雲歸哉此之謂也〈詩小雅黍苗之篇引此以明百姓不憚勤勞以奉上鄭雲集猶成也蓋猶皆也轉餽之役有負任者有輓輦者有將車者有牽傍牛者事既成召伯則皆告之雲可以歸矣〉故曰君子以德小人以力〈君子以德撫下故百姓以力事上也〉力者德之役也〈力為德所使役〉百姓之力待之而後功〈百姓雖有力待君上所使然後有功也〉百姓之羣待之而後和百姓之財待之而後聚百姓之勢待之而後安百姓之壽待之而後長〈皆明待君上之德化然後無爭奪相殺〉父子不得不親兄弟不得不順男女不得不歡少者以長老者以養故曰天地生之聖人成之此之謂也〈古者有此語引此以明之也〉今之世而不然厚刀布之歛以奪之財重田野之稅以奪之食苛闗市之徵以難其事〈苛暴也征亦稅也苛闗市之徵出入賣買皆有稅也使貨不得通流故曰難其事也〉不然而已矣〈不惟如此而已〉有掎挈伺詐權謀傾覆以相顛倒以靡𡚁之〈有讀為又掎摭其事挈舉其過伺候其罪詐偽其辭顛倒反覆也靡盡也𡚁敗也或曰靡讀為縻縻散也𡚁盡也〉百姓曉然皆知其汙漫暴亂而將大危亡也〈汙漫皆穢行也漫莫半反〉是以臣或弒其君下或殺其上粥其城倍其節而不死其事者無他故焉人主自取之〈粥其城謂以城降人以為已利節忠節也此皆由丄無恩德故下亦傾覆也〉詩曰無言不讐無德不報此之謂也〈詩大雅抑之篇〉兼足天下之道在明分掩地表畝〈掩地謂耕田使地相掩表明也謂明其經界使有畔也〉刺屮殖榖〈刺絶也屮古草字也〉多糞肥田是農夫衆庶之事也守時力民〈守時敬授人時力民使之疾力〉進事長功〈進其事業長其功利〉和齊百姓使民不偷是將率之事也〈將率猶主領也若今宰守〉高者不旱下者不水寒暑和節而五榖以時熟是天下之事也〈是天下豐穰之事非由人力也〉若夫兼而覆之兼而愛之兼而制之嵗雖凶敗水旱使百姓無凍餒之患則是聖君賢相之事也墨子之言昭昭然為天下憂不足夫不足非天下之公患也〈非公共之患也〉特墨子之私憂過計也今是土之生五榖也人善治之則畝數盆一嵗而再獲之〈蓋當時以盆為量考工記曰盆實二鬴墨子曰子墨子弟子仕於衞而反子曰何故反曰與我言而不當曰待汝以千盆授我五百盆故去之獲讀為穫〉然後𤓰𣑯棗李一夲數以盆鼔〈一夲一株也鼓量也禮記曰獻米者操量鼔數以盆鼓謂數度以盆量也言然後謂除五榖之外更有此果實〉然後葷菜百疎以澤量〈葷辛菜也疎與䟽同以澤量言滿澤也猶俗量牛馬然後義與上同也〉然後六畜禽獸一切而剸車〈剸與專同言一獸滿一車也〉黿鼉魚鼈鰌鱣以時別一而成羣〈別謂生育與母分別也以時別謂不及其生使得成遂也一而成羣言每一類皆得成羣也〉然後飛鳥鳬鴈若煙海〈遠望如煙之覆海皆言多也〉然後昆蟲萬物生其間〈昆蟲蚳䗘蜩范之屬也除大物之外其間又有昆蟲萬物鄭雲昆明也得陽而出得隂而藏之蟲也〉可以相食養者不可勝數也夫天地之生萬物也固有餘足以食人矣麻葛繭絲鳥獸之羽毛齒革也固有餘足以衣人矣〈衣去聲〉夫有餘不足非天下之公患也特墨子之私憂過計也天下之公患亂傷之也胡不嘗試相與求亂之者誰也我以墨子之非樂也則使天下亂墨子之節用也則使天下貧非將隳之也説不免焉〈非將隳毀墨子論説不免如此〉墨子大有天下小有一國〈天子諸侯〉將蹙然衣麤食惡憂戚而非樂〈墨子言樂無益於人故作非樂篇無樂則人情憂戚故曰憂戚而非樂也〉若是則瘠瘠則不足欲不足欲則賞不行〈瘠奉養薄也奉養既薄則不能足其欲欲既不足則賞何能行乎言皆由不顧賞也夫賞以富厚故人勸勉有功勞者而與之麄衣惡食是常道廢也荘子説墨子曰其生也勤其死也薄其道大觳郭雲觳無潤也義與瘠同觳苦角反〉墨子大有天下小有一國將少人徒省官職〈省所景反〉上功勞苦與百姓均事業齊功勞〈謂君臣並耕而食饔飡而治〉若是則不威不威則賞罰不行〈上下懸隔故得以法臨馭若君臣齊等則威不立矣〉賞不行則賢者不可得而進也罰不行則不肖者不可得而退也〈賞罰所以進賢而退不肖〉賢者不可得而進也不肖者不可得而退也則能不能不可得而官也〈不可置於列位而廢置也〉若是則萬物失宜事變失應上失天時下失地利中失人和〈賞罰不行賢愚一貫故有斯𡚁〉天下敖然若燒若焦〈敖讀為𤎅若燒若焦言萬物寡少如被燒焚然〉墨子雖為之衣褐帶索嚽菽飲水惡能足之乎〈嚽與啜同惡與烏同〉既以伐其夲竭其原而焦天下矣故先王聖人為之不然知為人主上者不美不飾之不足以一民也不富不厚之不足以管下也〈管猶包也〉不威不彊之不足以禁暴勝悍也故必將撞大鐘擊鳴鼔吹笙竽彈琴瑟以塞其耳必將錭琢刻鏤黼黻文章以塞其目〈錭與彫同〉必將芻豢稻粱五味芬芳以塞其口〈塞猶充也〉然後衆人徒備官職漸慶賞〈漸進〉嚴刑罰以戒其心使天下生民之屬皆知己之所願欲之舉在於是也故其賞行〈舉皆也於是猶言是於言生民所願欲皆在是於也説苑亦作是於也〉皆知己之所畏恐之舉在於是也故其罰威〈其罰可畏〉賞行罰威則賢者可得而進也不肖者可得而退也能不能可得而官也若是則萬物得宜事變得應上得天時下得地利中得人和則財貨渾渾如泉源〈渾渾水流貌如泉源言不絶也渾戶夲反〉汸汸如河海〈汸讀為滂水多貌也〉暴暴如丘山〈暴暴卒起之貌言物多委積高大如邱山也〉不時焚燒無所藏之夫天下何患乎不足也故儒術誠行則天下大而富使有功〈大讀為泰優泰也使謂為上之使可使則有功者也〉撞鐘擊鼓而和詩曰鐘鼔喤喤磬筦將將降福穰穰降福簡簡威儀反反既醉既飽福祿來反此之謂也〈詩周頌執競之篇毛雲喤喤將將皆聲和貌穰穰衆也簡簡大也鄭雲反反順習之貌反復也〉故墨術誠行則天下尚儉而彌貧非鬭而日爭〈墨子有非政篇非政則非鬭也既上失天時下失地利則物出必寡雖尚儉而民彌貧物不能贍雖以鬭為非日日爭競也〉勞苦頓萃而愈無功愀然憂戚非樂而日不和〈説文雲頓下首也萃與顇同上下不能相制雖勞苦頓萃猶將無益也鄭注禮記雲愀然變動貌〉詩曰天方薦瘥䘮亂𢎞多民言無嘉憯莫懲嗟此之謂也〈詩小雅節南山之篇薦重也瘥病也憯曾也懲止也嗟奈何薦或作薦〉事養民〈下也以上所操持之事下就於民而養之謂施小惠〉拊循之唲嘔之〈拊與撫同撫循慰悅也唲嘔嬰兒語聲也唲於佳反嘔與謳同〉冬日則為之饘粥夏日則與之𤓰麮〈麩煑麥飯也丘舉反〉以偷取少頃之譽焉是偷道也可以少頃得姦民之譽然而非長久之道也事必不就功必不立是姦治者也〈姦人為治偷取其譽〉傮然要時務民〈傮然盡人力貌説文雲傮終也要時趨時也務勉強也謂以勞役彊民也傮子牢反要一饒反〉進事長功〈益上之功利也〉輕非譽而恬失民〈恬安也言不顧下之毀譽而安然忘於失民也〉事進矣而百姓疾之〈事雖長進而百姓怨〉是又不可偷偏者也〈言亦不可苟且偏為此勞苦民之事也〉徒壊墮落必反無功〈雖苟求功利旋即毀壊墮落必反無成功也〉故垂事養譽不可以遂功而忘民亦不可皆姦道也〈以用〉故古人為之不然使民夏不宛暍〈使民謂役使民也宛讀曰藴暑氣也詩曰藴隆蟲蟲暍傷暑也或曰宛當為奧篆文宛字與奧字略相似遂誤耳奧與六反熱也〉冬不凍寒急不傷力緩不後時〈皆謂量民之力不使有所傷害〉事成功立上下俱富而百姓皆愛其上人歸之如流水親之歡如父母為之出死㫁亡而愉者無他故焉忠信調和均辨之至也〈均平均辨明察〉故君國長民者欲趨時遂功則和調累解速乎急疾忠信均辨説乎賞慶矣必先脩正其在我者然後徐責其在人者威乎刑罰〈自故君國長民以下其義未詳亦恐脫誤或曰累解嬰累解釋也言君長人慾趨時遂功者若和調而使嬰累解釋則民速乎急疾言效上之急不後時也若忠信均辨則民悅乎慶賞若先責已後責人則民畏乎刑罰累音類解佳買切説讀為悅〉三德者誠乎上則下應之如影嚮〈三德謂調和解累忠信均辨正己而後責人也誠乎上謂上誠意行之也嚮讀為響或曰三德即忠信調和均辨也〉雖欲無明達得乎哉書曰乃大明服惟民其勑懋和若有疾此之謂也〈書康誥懋勉也言君大明以服下則勉力為調和而疾速以明效上之急也〉故不教而誅則刑繁而邪不勝教而不誅則姦民不懲誅而不賞則勤屬之民不勸〈屬謂著於事業之欲反或讀為厲〉誅賞而不類則下疑俗儉而百姓不一〈不類不以其類謂賞不當功罰不當罪儉當為險險謂徼倖免罪苟且求賞也〉故先王明禮義以一之致忠信以愛之尚賢使能以次之爵服慶賞以申重之〈申亦重也再令曰申〉時其事輕其任以調齊之〈時其事謂使人趨時不奪之也輕其任謂量力而使也〉潢然兼覆之養長之如保赤子〈潢與㳾同潢然水大至之貌也〉若是故姦邪不作盜賊不起而化善者勸勉矣〈化善化而為善者也〉是何耶則其道易〈平易可行〉其塞固其政令一〈其所充塞民心者固〉其防表明〈隄防標表明白易識〉故曰上一則下一矣上二則下二矣辟之若屮木枝葉必類夲此之謂也〈辟讀為譬屮古草字〉不利而利之不如利而後利之之利也不愛而用之不如愛而後用之之功也利而後利之不如利而不利者之利也愛而後用之不如愛而不用者之功也利而不利也愛而不用也者取天下矣利而後利之愛而後用之者保社稷也不利而利之不愛而用之者危國家也觀國之治亂臧否至於疆易而端已見矣〈易與場同端首也見賢遍反〉其候徼支繚〈候斥候徼廵也支繚支分繚繞言委曲廵警也〉其竟關之政盡察〈竟與境同盡察極察言無不察也〉是亂國已〈亂國多盜賊姦人故用苛察之政也〉入其境其田疇穢都邑路是貪主已〈路謂無城郭墻垣主貪財民貧力不足故路也〉觀其朝廷則其貴者不賢觀其官職則其治者不能觀其便嬖則其信者不慤是闇主已〈便嬖左右小臣寵幸者也信者不慤所親信者不願慤也主闇故姦人多容也〉凡主相臣下百吏之俗其於貨財取與計數也湏熟盡察〈俗謂風俗取謂賦斂與謂賜與計數計算也湏待也熟精熟也盡察極察也其於計數貨財必待精熟極察然後行言不簡易急於貪利者也〉其禮義節奏也芒軔僈楛是辱國已〈禮義節奏謂行禮義之節文芒昧也或讀為荒言不習熟也軔柔也亦怠惰之義僈與慢同楛不堅固也辱國言必見凌辱也〉其耕者樂田其戰士安難其百吏好法其朝廷隆禮其卿相調議是治國已〈安難不逃難也〉觀其朝廷則其貴者賢觀其官職則其治者能觀其便嬖則其信者慤是明主已凡主相臣下百吏之俗其於貨財取與計數也寛饒簡易〈不汲汲於貨財也〉其於禮義節奏也陵謹盡察是榮國已〈陵侵陵言深於禮義也謹嚴也言不敢慢易也〉賢齊則其親者先貴能齊則其故者先官〈雖舉在至公而必先親故所謂故舊不遺則民不偷〉其臣下百吏汙者皆化而脩悍者皆化而願躁者皆化而慤是明主之功已〈躁暴急之人也〉觀國之彊弱貧富有徵驗〈徵驗言其驗先見也〉上不隆禮則兵弱上不愛民則兵弱已諾不信則兵弱慶賞不漸則兵弱〈漸進〉將率不能則兵弱〈率與帥同〉上好攻取功則國貧〈民不得安業也〉上好利則國貧〈賦斂重也〉士大夫衆則國貧〈所謂三百赤芾〉工商衆則國貧〈農桑者少也〉無制數度量則國貧〈不為限量則物耗費〉下貧則上貧下富則上富〈百姓足君孰與不足〉故田野縣鄙者財之夲也垣倉廩者財之末也〈垣築牆四周以藏榖也窖也掘地藏榖也榖藏曰倉米藏曰廩匹教反〉百姓時和事業得敘者貨之源也等賦府庫者貨之流也〈時和得天之和謂嵗豐也事業得敘耕稼得其次序上不奪農時也等賦以差等制賦貨財皆錢榖通名別而言之則䅇未布帛曰財錢布⻱貝曰貨也〉故明主必謹養其和節其流開其源而時斟酌焉〈節謂薄斂開謂勸課時斟酌謂賦斂賑䘏豐荒有制也〉潢然使天下必有餘而上不憂不足如是則上下俱富交無所藏之是知國計之極也〈交無所蔵言上下不相隱〉故禹十年水湯七年旱而天下無菜色者十年之後年榖復熟而陳積有餘〈無食菜之色也〉是無他故焉知夲末源流之謂也故田野荒而倉廩實百姓虛而府庫滿夫是之謂國蹷〈蹷傾倒也〉伐其夲竭其源而並之其末然而主相不知惡也則其傾覆滅亡可立而待也以國持之而不足以容其身夫是之謂至貪是愚主之極也〈以一國扶持之至堅固也而無所容其身者貪也〉將以求富而䘮其國將以求利而危其身古有萬國今有十數焉是無他故焉其所以失之一也〈皆以貪失之也〉君人者亦可以覺矣〈以此自覺悟也〉百里之國足以獨立矣〈此言無道則雖大必至滅亡有道則雖小足以獨立也〉凡攻人者非以為名則案以為利也不然則忿之也〈凡攻伐者不求討亂征暴之名則求貨財土地之利不然則以忿怒不出此三事也為於偽反〉仁人之用國將脩志意正身行〈用為也行下孟反〉伉隆髙〈伉舉也舉崇高遠大之事〉致忠信期文理〈期當為綦極文理謂其有條貫也〉布衣紃屨之士誠是則雖在窮閻漏屋而王公不能與之爭名〈紃絛也謂編麻為之麄䋲之屨也或讀為穿王公不能與之爭名過王公也〉以國載之則天下莫之能隱匿也〈載猶任也以國委任賢士則天下莫能隱匿言其國聲光大也〉若是則為名者不攻也〈伐有道秪成惡名故不攻也〉將闢田野實倉廩便備用上下一心三軍同力與之遠舉極戰則不可〈違舉縣君於遠也極戰若戰也彼暴國欲與我如此則不可也〉境內之聚也保固視可〈其境內屯聚則保其險固視其可進謂觀釁而動也〉午其軍取其將若撥䵄〈午讀為迕遇也周禮籩人職雲朝事之籩其實䵄蕡鄭雲䵄𤎅麥今河間以此煑穜麥賣之名曰䵄據鄭之説䵄麥之牙櫱也至脆弱故以喻之若撥䵄如以手撥䵄也䵄與豐同〉彼得之不足以藥傷補敗〈藥猶醫也彼縱有所得不足以藥其所傷補其所敗言所獲不如所亡也〉彼愛其爪牙畏其仇敵若是則為利者不攻也〈愛已之爪牙畏與我為仇敵為於偽反〉將脩小大彊弱之義以持慎之〈慎讀為順修小事大弱事彊之義守持此道以順大國〉禮節將甚文珪璧將甚碩貨賂將甚厚〈文謂敬事之威儀也珪璧所用聘好之物碩大也〉所以説之者必將雅文辯慧之君子也〈所使行人往説之者則用文雅禮讓之士説音稅〉彼苟有人意焉夫誰能忿之若是則忿之者不攻也為名者否為利者否為忿者否〈否不攻也為於偽反〉則國安於盤石壽於旗翼〈盤石盤薄大石也旗讀為箕箕翼二十八宿名言壽比於星也荘子曰傅説得之乘東維騎箕尾而比於列宿亦其類也或曰禮記百年曰期頥鄭雲期要也頥養也〉人皆亂我獨治人皆危我獨安人皆失䘮之我獨按起而制之〈或曰按然後也〉故仁人之用國非特將持其有而已也又將兼人〈不惟持其所有而已〉詩曰淑人君子其儀不忒其儀不忒正是四國此之謂也〈曹風鳲鳩之篇〉持國之難易〈論守國難易之法也〉事彊暴之國難使彊暴之國事我易事之以貨寶則貨寶單而交不結約信盟誓則約定而畔無日〈約以定隨即畔之無日言不過一日文子作約定而反無日〉割國之錙銖以賂之則割定而欲無厭〈十黍之重為銖八兩為錙此謂以地賂彊國割地必不多與故以錙銖言之厭一占反韓詩外傳作割國之疆以賂之〉事之彌煩其侵人愈甚必至於資單國舉然後已〈單盡也國舉謂盡舉其國與人也〉雖左堯而右舜未有能以此道得免焉者也辟之是猶使處女嬰寳珠珮寳玉〈嬰繫於頸也寳謂珠玉中可寳者也〉負戴黃金而遇中山之盜雖為之逄䝉視詘要撓膕君盧屋妾由將不足以免之〈逄䝉古之善射者詘與屈同要讀為腰撓曲也膕曲腳中古獲反盧當為廬由與猶同言處女如善射者之視物謂微眇不敢正視也既微視又屈腰撓膕言俯伏畏懼之甚也君廬屋妾謂處女自稱是君廬屋之妾猶言箕箒妾卑下之辭也雖畏懼卑辭如此猶不免刼奪也〉故非有一人之道也〈謂不能齊一其人同力以拒大國也〉直將巧繁拜請而畏事之〈但巧為繁多拜請以畏事也〉則不足以持國安身故明君不道也〈恥辱如此雖得免禍亦不足以為持國安身之術故明君不言也〉必將修禮以齊朝正法以齊官平政以齊民然後節奏齊於朝〈齊整也節奏禮之節文也謂上下皆有禮〉百事齊於官〈百事皆有法度〉衆庶齊於下〈上政均平故民齊一〉如是則近者競親遠方致願〈致極也極願來附也〉上下一心三軍同力名聲足以暴炙之〈名聲如日暴火炙炎赫也〉威彊足以捶笞之拱揖指麾而彊暴之國莫不趨使譬之是猶烏獲與焦僥搏也〈烏獲秦之力人舉千鈞者焦僥短人長三尺者搏鬭也〉故曰事彊暴之國難使彊暴之國事我易此之謂也








　　荀子卷六
<子部,儒家類,荀子>
　　欽定四庫全書
　　荀子卷七　　　　　　　　唐　楊倞　註
　　王霸篇第十一
　　國者天下之制利用也〈天下用之利者無過於國制衍字耳〉人主者天下之利勢也〈勢之最利者也〉得道以持之則大安也大榮也積美之源也不得道以持之則大危也大累也有之不如無之〈有國不如無國〉有也及其綦也索為匹夫不可得也〈綦謂窮極之時〉齊湣宋獻是也〈湣與閔同齊湣王為淖齒所殺宋獻宋君謚也為齊湣王所滅呂氏春秋雲宋康王此雲獻國滅之後其臣子各私為謚故與此不同也〉故人主天下之利勢也然而不能自安也安之者必將道也〈必將以道守之〉故用國者義立而王信立而霸權謀立而亡三者明主之所謹擇也〈所宜謹愼擇之〉仁人之所務白也〈白明白也〉挈國以呼禮義而無以害之〈挈提舉也言挈提一國之人皆使呼召禮義言所務皆禮義也無以害之謂不以他事害禮義也〉行一不義殺一無罪而得天下仁者不為也櫟然扶持心國且若是其固也〈櫟然落石貎其所持心持國不行不義不殺無罪落然如石之固也〉之所與為之者之人則舉義士也〈舉皆也所與為政之人則皆用義士謂若伊呂之比者也〉之所以為布陳於國家刑法者則舉義法也〈謂若周穆王訓夏贖刑之類也〉主之所極然帥羣臣而首嚮之者則舉義志也〈志意也主所極信率羣臣歸嚮之者則皆義之志意謂不懐不義之意也或曰志記也舊典之有義者謂若六經也〉如是則下仰上以義矣是綦定也〈綦當為基基本也言以義為本仰魚亮反〉綦定而國定國定而天下定仲尼無置錐之地誠義乎志意加義乎身行〈仲尼誠能義乎志意又加之以義行言志意及立身立行皆以義行下孟反〉著之言語〈以義著言語謂所論說皆明義也〉濟之日不隠乎天下名垂乎後世〈以義得濟之日成功之後也言仲尼行義既成之後不行乎天下謂極昭明天下莫能隠匿之〉今亦以天下之顯諸侯誠義乎志意加義乎法則度量著之以政事案申重之以貴賤殺生使襲然終始猶一也〈申亦重也既為政皆以義又申重以賞罰使相掩襲無間隙終始如一也〉如是則夫名聲之部發於天地之間也豈不如日月雷霆然矣哉〈部當為剖謂開發也仲尼匹夫但著空言猶得不隠乎天下今若以顯諸侯行義必如日月雷霆〉故曰以國齊義一日而白湯武是也〈齊當為濟以一國皆取濟於義一朝而名聲明白湯武是也〉湯以亳武以鄗皆百里之地〈亳湯國都鄗與鎬同武王所都京也詩曰考卜維王宅是鎬京維⻱正之武王成之〉天下為一諸侯為臣通達之屬莫不從服無它故焉以濟義矣是所謂義立而王也〈非有他故但取濟於義也〉徳雖未至也義雖未濟也〈霸者亦有徳義但未能至極盡濟也〉然而天下之理略奏矣〈天下之理謂條理者略有節奏也〉刑賞己諾信乎天下矣〈諾許也已不許也禮記曰與其有諾責寜有己怨信乎天下謂若齊桓不背柯盟之比也〉臣下曉然皆知其可要也〈要約也皆知其可與要約不欺也要一堯反〉政令己陳雖覩利敗不欺其民〈謂若伐原命三日之糧不降而退之比也〉約結已定雖覩利敗不欺其與〈與相親與之國謂若齊桓許赦魯衞不遂滅之為己利之比也〉如是則兵勁城固敵國畏之國一綦明與國信之〈綦亦當為基也〉雖在僻陋之國威動天下五伯是也〈伯讀為霸又如字諸侯之長為伯春秋左傳䇿命晉侯為伯也〉非本政教也〈雖有政教未盡修其本也〉非致隆髙也〈致極也不如堯舜禹湯之極崇髙也〉非綦文理也〈言其駁雜未極條貫〉非服人之心也〈未得天下歸心如文王此皆言未能循於王道以略信之故猶能致霸也〉鄉方略〈所向唯在方略不在用仁義也〉審勞佚〈審以佚待勞之術也〉謹畜積〈謹嚴畜積不妄耗費〉修戰僃齺然上下相信而天下莫之敢當〈齺齒相逆也齺然上下相向之貎齺土角反〉故齊桓晉文楚莊吳闔閭越勾踐是皆僻陋之國也威動天下彊殆中國〈其彊能危中國〉無他故焉略信也是所謂信立而霸也〈雖未能濟義畧取信而行之故能致霸也〉挈國以呼功利〈此論權謀者也提挈一國之人以呼召功利言所務唯功利也功役使利貪求之也〉不務張其義齊其信唯利之求〈張開〉內則不憚詐其民而求小利焉〈謂若梁伯好土功詐其民言宼將至之比也〉外則不憚詐其與而求大利焉〈謂若楚靈王以義討陳蔡因遂滅之之比也〉內不修正其所以有然常欲人之有〈有土地貨財也〉如是則臣下百姓莫不以詐心待其上矣上詐其下下詐其上則是上下析也〈離析〉如是則敵國輕之〈不得人心故輕之也〉與國疑之權謀日行而國不免危削綦之而亡〈其極者則滅亡〉齊閔薛公是也〈薛公孟嘗君田文齊閔王之相也齊閔王為五國所伐皆薛公使然故同言之也〉故用彊齊非以修禮義也非以本政教也非以一天下也綿綿常以結引馳外為務〈綿綿不絶貎引讀為靷靷引軸之物結引續緜於軸所以引車也齊閔薛公不修徳政但使說客引軸馳騖於他國以權詐為務也〉故彊南足以破楚〈史記齊閔王二十三年與秦敗楚重丘南割楚之淮北也〉西足以詘秦北足以敗燕〈史記閔王三十六年與韓魏攻秦至凾谷軍焉〉中足以舉宋〈閔王三十八年伐宋宋王死於溫舉謂舉其國而滅之也〉及以燕趙起而攻之若振槁然〈閔王四十年燕秦楚三晉敗我於齊西振擊也槁枯葉也言當權謀強盛之時雖破敵滅國及樂毅以諸國攻之若擊枯葉之易也〉而身死國亡為天下大戮〈為天下大戮辱也春秋傳曰古者明王伐不敬取其鯨鯢而封之以為大戮也〉後世言惡則必稽焉〈後世稽考閔王為⻱鏡也〉是無他故焉唯其不由禮義而由權謀也三者明王之所謹擇也仁人之所務白也善擇者制人不善擇者人制之〈善擇者用霸王不善擇者用權謀也〉國者天下之大器也重任也不可不善為擇所而後錯之錯險則危〈所處也錯讀為措〉不可不善為擇道然後道之塗薉則塞〈不可不善為擇道路而道達之薉與穢同塞謂行不通也〉危塞則亡〈所以為之善擇〉彼國錯者非封焉之謂也〈非受之茆土然後為安或曰修封疆立城郭之謂也〉何法之道誰子之與也〈設問之詞既非封焉之謂問以何法道達之求誰人付與之誰子猶誰人也愼子曰棄道術舍度量以求一人之識識天下誰子之識能足焉〉故道王者之法與王者之人為之則亦王道霸者之法與霸者之人為之則亦霸道亡國之法與亡國之人為之則亦亡〈荅辭也道皆與導同〉三者明主之所謹擇也而仁人之所務白也〈荀子多重敘前語者叮嚀之也〉故國者重任也不以積持之則不立〈不以積久之法持之則傾覆也〉故國者世所以新者也是憚憚非變也〈憚與坦同言國者但繼世之主自新耳此積久之法坦坦然無變也巢子曰有陰而逺者有坦明而功者杜伯射宣王於畝田是坦明功者據古憚與坦通〉改王改行也〈自是改一王則改其所行之事非法變也或曰國語襄王謂晉文公曰先民有言曰改玉改行玉佩玉行歩也〉故一朝之日也一日之人也然而厭焉有千歲之固何也〈設問之辭一朝之日謂今日之事明朝不同言易變也一日之人謂今日之生未保明日言壽促也厭讀為黶禮記曰見君子而後厭然揜其不善鄭注云閉藏貎言事之易變人之夀促如此此何故有黶然深藏千歲不變改之法乎〉曰援夫千歲之信法以持之也安與夫千歲之信士為之也〈謂使百世不易可信之士為政〉人無百歲之壽而有千歲之信士何也〈又問之〉曰以夫千歲之法自持者是乃千歲之信士矣〈以禮義自持者則是千歲之士不以夀千歲也能自持則能持國〉故與積禮義之君子為之則王與端誠信全之士為之則霸與權謀傾覆之人為之則亡三者明王之所謹擇也仁人之所務白也善擇之者制人不善擇之者人制之彼持國者必不可以獨也〈君不可獨治也〉然則彊國榮辱在於取相矣身能相能如是者王〈謂若湯伊尹文王太公也〉身不能知恐懼而求能者如是者彊〈若燕昭樂毅也〉身不能不知恐懼而求能者安唯便僻左右親比己者之用如是者危削〈謂若楚㐮王左州侯右夏侯之比也〉綦之而亡〈宋獻之比〉國者巨用之則大小用之則小〈巨者大之極也〉綦大而王綦小而亡小巨分流者存〈小巨各半如水之分流也〉巨用之者先義而後利安不恤親疎不恤貴賤唯誠能之求夫是之謂巨用之小用之者先利而後義安不恤是非不治曲直唯便僻親比己者之用夫是之謂小用之巨用之者若彼小用之者若此小巨分流者亦一若彼也亦一若此也〈或誠能之求或親比己者之用〉故曰粹而王駁而霸無一焉而亡此之謂也〈粹全也若舜舉臯陶不仁者逺即巨用之綦大而王者也駮雜也若齊桓外任管仲內任豎刁則小巨分流者無一焉而亡無賢人若厲王專任皇甫尹氏即綦小而亡者也〉國無禮則不正禮之所以正國也譬之猶衡之於輕重也猶繩墨之於曲直也猶規矩之於方圓也〈禮能正國譬衡所以辨輕重繩墨所以辨曲直規矩所以定方圓也〉故錯之而人莫能誣也〈錯置也禮記曰衡誠懸不可欺以輕重䋲墨誠陳不可欺以曲直規矩誠設不可欺以方圓者也〉詩云如霜雪之將將如日月之光明〈逸詩〉為之則存不為之則亡此之謂也〈為為禮也〉國危則無樂君國安則無憂民亂則國危治則國安今君人者急逐樂而緩治國豈不過甚矣哉譬之是猶好聲色而恬無耳目也豈不哀哉〈恬安也安然無耳目雖好聲色將何用哉〉夫人之情目欲綦色耳欲綦聲口欲綦味鼻欲綦臭心欲綦佚〈臭也凡氣香亦謂之臭禮記曰皆佩容臭綦極也綦或為其傳寫誤耳佚安樂之也〉此五綦者人情之所必不免也養五綦者有具〈具謂廣大富厚治辨彊固之道〉無具則五綦者不可得而致也萬乘之國可謂廣大富厚矣加有治辯彊固之道焉〈有讀為又辯分別事〉若是則恬愉無患難矣然後養五綦之具具也故百樂者生於治國者也憂患者生於亂國者也急逐樂而緩治國者非知樂者也故明君者必將先治其國然後百樂得其中〈得於治國之中樂並音洛〉闇君者必將荒逐樂而緩治國故憂患不可勝校也〈計校〉必至於身死國亡然後止也豈不哀哉將以為樂乃得憂焉將以為安乃得危焉將以為福乃得死亡焉豈不哀哉於乎君人者亦可以察若言矣〈於乎讀為嗚呼若言如此之言謂己上之說〉故治國有道人主有職〈在知其道守其職也〉若夫貫日而治詳一日而曲列之〈貫日積日也積日而使條治詳僃一日如委曲列之無差錯也〉是以所使夫百吏官人為也不足以是傷遊玩安燕之樂〈煩碎之事既使百吏官人為之則不足以此害人君游燕之樂也〉若夫論一相以兼率之使臣下百吏莫不宿道鄉方而務〈論謂討論選擇之也率領也宿道止於道也鄉方不迷亂也臣下皆以宿道鄉方為務不敢姦詐也〉是夫人主之職也〈論相人主之職不在窮親小事〉若是則一天下名配堯禹之主者守至約而詳事至佚而功〈事任〉垂衣裳不下簟席之上而海內之民莫不願得以為帝王夫是之謂至約樂莫大焉人主者以官人為能者也匹夫者以自能為能者也人主得使人為之匹夫則無所移之百畝一守事業窮無所移之也〈百畝一夫之守事業耕稼也耕稼窮於此無所移於人若人主必窮治小事則與匹夫何異之也〉今以一人兼聽天下日有餘而治不足者使人為之也〈今以一人兼聽天下之大自稱日有餘言兼聽之日有餘也而治不足謂所治之事少而不足言不足治也使人為之故得如此尹子曰堯南撓交阯北懐幽都東西至日之所出入有餘日而不足於治者恕也韓子曰夫為人主而身察百官則日不足力不給也故先王舍己能而因法數審賞罰故治不足而日有餘上之任勢使然也日音而實反〉大有天下小有一國〈天子諸侯〉必自為之然後可則勞苦耗悴莫甚焉〈耗謂精神竭耗悴顦顇也〉如是則雖臧獲不肯與天子易勢業〈臧獲奴婢也方言謂荊淮海岱之間罵奴曰臧罵婢曰獲燕齊亡奴謂之臧亡婢謂之獲或曰取貨謂之臧擒得謂之獲皆謂有罪為奴婢者故周禮其奴婢男子入於罪𨽻女子入於舂槀勢業權勢事業也〉以是縣天下一四海何故必自為之〈以是一人之寡縣天下之重一四海之大何故必自為之言力不任之也〉為之者役夫之道也墨子之說也〈墨子之說必自勞苦〉論德使能而官施之者聖王之道也儒之所謹守也〈官施謂建百官施布職事〉傳曰農分田而耕賈分貨而販百工分事而勸士大夫分職而聽〈聽其政治〉建國諸侯之君分土而守三公揔方而議〈揔領也議其所揔統之政自陜以東周公主之自陜以西召公主之三公處於內是揔方而議也〉則天子共己而已矣〈共讀為恭或讀為拱垂拱而已〉出若入若天下莫不平均莫不治辯〈若如此也出若入若謂內外皆如此也謂如論德使能官施之事或曰若順也〉是百王之所同也而禮法之大分也〈禮法大分在任人各使當其職分也〉百里之地可以取天下是不虛其難者在人主之知之也〈所患人主不知小國可以取天下之道也〉取天下者非負其土地而從之之謂也〈非謂它國負荷其土地來而從我之謂也〉道足以一人而已矣〈其道足以齊一人故天下歸之也〉彼其人苟一則其土地且奚去我而適他〈彼國之人苟一於我則其土地奚往哉〉故百里之地其等位爵服足以容天下之賢士矣〈此論百里國取天下之道賢士有道徳者也〉其官職事業足以容天下之能士矣〈能士者材藝也〉循其舊法擇其善者而明用之足以順服好利之人矣〈擇舊法之善者而明用之謂擇務本厚生之法而用之則民衣食足而好利之民順服也〉賢士一焉能士官焉好利之人服焉三者具而天下盡無有是其外矣〈具謂俱為用也〉故百里之地足以竭勢矣〈竭盡也有等位爵服官職事業是天下之勢盡於此矣〉致忠信著仁義足以竭人矣〈致極也著明也言極忠信明仁義足以盡天下之人謂皆來歸矣〉兩者合而天下取諸侯後同者先危〈兩者合謂能盡勢盡人也〉詩曰自西自東自南自北無思不服一人之謂也〈其道足以齊一人故四方皆歸之〉羿蠭門者善服射者也〈蠭門即蠭䝉學射於羿羿蠭𫎇善射故射者服之蠭音逄〉王良造父者善服馭者也〈王良趙簡子之馭韓子曰字伯樂造父周穆王之馭皆善御者也馭與御同〉聦明君子者善服人者也人服而勢從之人不服而勢去之故王者已於服人矣〈王者之功盡此也〉故人主欲得善射射逺中微則莫若羿蠭門矣〈射及逺中細微之物〉欲得善馭及速致逺則莫若王良造父矣欲調一天下制秦楚則莫若聦明君子矣〈荀卿在齊楚秦天下彊國故制之者也〉其用知甚簡〈用智慮至少也〉其為事不勞而功名致大甚易處而綦可樂也故明君以為寶而愚者以為難〈明君以任賢為寶愚者以任賢為難也〉夫貴為天子富有天下名為聖王兼制人人莫得而制也是人情之所同欲也而王者兼而有是者也重色而衣之重味而食之重財物而制之〈重多也直用反〉合天下而君之飲食甚厚聲樂甚大臺謝甚髙〈謝與榭同〉園囿甚廣臣使諸侯一天下是又人情之所同欲也而天子之禮制如是者也〈禮之與制如此其盛言盡人情之所欲也〉制度以陳政令以挾〈挾讀為浹洽也〉官人失要則死公侯失禮則幽〈要政令之要約也禮記曰各其職百官廢質服大刑幽囚也春秋傳曰晉侯執衛侯歸之於京師寘諸深室也〉四方之國有侈離之徳則必滅〈侈奢侈離乖離皆謂不遵法度〉名聲若日月功積如天地天下之人應之如影嚮是又人情之所同欲也而王者兼而有是者也故人之情口好味而臭味莫美焉耳好聲而聲樂莫大焉目好色而文章致繁婦女莫衆焉形體好佚而安重間靜莫愉焉〈間隙也或讀為閑愉樂也〉心好利而穀祿莫厚焉合天下之所同願兼而有之睪牢天下而制之若制子孫〈睪牢未詳睪或作畢言盡牢籠天下也新序作宰牢戰國䇿燕太子丹謂荊軻曰秦有貪功之心非盡天下之地牢海內之王其意不厭或曰睪讀如以薅荼蓼之薅牢與漢書立㛐轇羮同皆修理斡運之意也〉人苟不狂惑戇陋者其誰能睹是而不樂也哉欲是之主並肩而存能建是之士不世絶千歲而不合何也曰人主不公人臣不忠也人主則外賢而偏舉人臣則爭職而妬賢是其所以不合之故也〈外賢疎賢也偏舉偏黨而舉所愛也〉人主胡不廣焉無恤親疎無偏貴賤唯誠能之求〈廣焉開泰貎或讀為曠誠能實能也〉若是則人臣輕職業讓賢而安隨其後如是則禹舜還至王業還起〈還復〉功一天下名配禹舜物由有可樂如是其美焉者乎嗚呼君人者亦可以察若言矣〈可以察如此之言也〉楊朱哭衢塗曰此夫過舉蹞歩而覺跌千里者夫哀哭之〈楊朱戰國時人後於墨子與墨子弟子禽滑釐辯論其說在愛己不㧞一毛以利天下與墨相反衢塗岐路也秦俗以兩為衢或曰四達謂之衢覺知也半歩曰蹞跌差也言此岐路第過舉半歩則知差而哭況跌千里者乎故甚哀而哭之易曰差以毫釐謬以千里也〉此亦榮辱安危存亡之衢已此其為可哀甚於衢塗〈此謂求誠能之士也不求則滅亡故可哀甚於衢塗也〉嗚呼哀哉君人者千歲而不覺也〈嘆君人者千嵗而不知求誠能之士〉無國而不有治法無國而不有亂法無國而不有賢士無國而不有罷士〈國語曰罷士無伍罷女無家韋昭曰病也無行而罷周禮以嘉石平罷民謂平之使善者也〉無國而不有願民無國而不有悍民無國而不有美俗無國而不有惡俗兩者並行而國在上偏而國安在下偏而國危〈上偏偏行上事也謂治法多亂法少賢士多罷士少願民多悍民少之類下偏反是〉上一而王下一而亡〈一謂令行也〉故其治法其佐賢其民願其俗美而四者齊夫是之謂上一如是則不戰而勝不攻而得用兵不勞而天下服故湯以亳武王以鄗〈鄗與鎬同〉皆百里之地也天下為一諸侯為臣通達之屬莫不服從無他故焉四者齊也〈齊謂無所闕也〉桀紂即序於有天下之勢索為匹夫而不可得也〈即序於有天下之勢謂就王者之次序為天子〉是無他故焉四者並亡也故百王之法不同若是所歸者一也上莫不致愛其下而制之以禮上之於下如保赤子政令制度所以接下之人百姓有不理者如豪末則雖孤獨鰥寡必不加焉〈不以豪末不理加於孤獨鰥寡也四者人所輕賤故聖王尤愛之孝經曰不敢侮於鰥寡而況於上民乎〉故下之親上歡如父母可殺而不可使不順君臣上下貴賤長㓜至於庶人莫不以是為隆正〈是謂親上也皆以親上為隆正也〉然後皆內自省以謹於分〈愛敬其上故不敢踰越也〉是百王之所以同也而禮法之樞要也〈是百王之同用愛民之道而得民也〉然後農分田而耕賈分貨而販百工分事而勸士大夫分職而聽建國諸侯之君分土而守三公揔方而議則天子共己而止矣若出若入天下莫不平均莫不治辯是百王之所同而禮法之大分也〈亦謂致愛其下故皆勸勉餘並已解上也〉若夫貫日而治平權物而稱用〈貫日積日也使條理平正權制物使稱於用稱尺正反〉使衣服有制宮室有度人徒有數喪祭械用皆有等宜以是用挾於萬物〈人徒謂胥徒給徭役者也械用噐用也皆有等宜言等差皆得其宜也挾讀為浹〉尺寸㝷丈莫得不循乎制數度量然後行則是官人使吏之事也不足數於大君子之前〈官人列官之人使吏所使役之吏數閲數也大君子謂人君也〉故君人者立隆政本朝而當〈隆政所隆之政也當丁浪反〉所使要百事者誠仁人也〈主百事之要約綱紀者謂相也〉則身佚而國治功大而名美上可以王下可以霸立隆正本朝而不當所使要百事者非仁人也則身勞而國亂功廢而名辱社稷必危是人君者之樞機者也〈樞機在得賢相人君當為君人也〉故能當一人而天下取失當一人而社稷危不能當一人而能當千人百人者說無之有也〈論說之中無此事能當謂能用人之當也當皆丁浪反〉既能當一人則身有何營而為〈而為皆助語也〉垂衣裳而天下定故湯用伊尹文王用呂尚武王用召公成王用周公且卑者五伯〈卑言功業卑於王者伯讀為霸〉齊桓公閨門之內懸樂奢泰游抏之修〈懸簨簴也泰與汰同抏與玩同言齊桓唯此是修也〉於天下不見謂修〈天下不謂之修飾也〉然九合諸侯一匡天下為五伯長是亦無他故焉知一政於管仲也是君人者之要守也〈要守在任賢也〉知者易為之興力而功名綦大〈智者知任賢之君也〉舍是而孰足為也〈舍是任賢之事何足為之言其餘皆不足為也〉故古之人有大功名者必道是者也〈道行也必行此任賢之事〉喪其國危其身者必反是者也故孔子曰知者之知固以多矣有以守少能無察乎〈上知音智下如字有讀為又智下同守少謂任賢恭己而已也〉愚者之知固以少矣有以守多能無狂乎此之謂也〈守多謂自任主百事者也事煩則狂亂也〉治國者分已定則主相臣下百吏各謹其所聞不務聽其所不聞〈謹謂守行無越思〉各謹其所見不務視其所不見所聞所見誠以齊矣〈齊謂各當其事不侵越也〉則雖幽間隠辟百姓莫敢不敬分安制以禮化其上是治國之徵也〈間讀為閑辟讀為僻安制謂安於國之制度不敢踰分徵驗也治國之徵驗在分定〉主道治近不治逺〈人主之道如此〉治明不治幽治一不治二主能治近則逺者理主能治明則幽者化主能當一則百事正夫兼聽天下日有餘而治不足者如此也是治之極也既能治近又務治逺既能治明又務見幽既能當一又務正百〈當丁浪反〉是過者也猶不及也辟之是猶立直木而求其影之枉也不能治近又務治逺不能察明又務見幽不能當一又務正百是悖者也〈悖惑〉辟之是猶立枉木而求其影之直也故明主好要而闇主好詳〈任一相而委之是好要不委人而自治百事是好詳〉主好要則百事詳主好詳則百事荒〈力不及故荒也〉君者論一相陳一法明一指以兼覆之兼炤之以觀其盛者也〈論選擇也指指歸也一法一指皆謂綱紀也盛讀為成觀其成功也〉相者論列百官之長要百事之聽〈列置於列位也聽治也要取百事之治考其得失也要一堯反〉以飾朝廷臣下百吏之分〈修飾使各當分〉度其功勞論其慶賞歲終奉其成功以效於君當則可不當則廢〈效致也周禮太宰歲終則令百官府各正其治受其㑹聽其政事而詔王廢置也〉故君人勞於索之而休於使之〈索求也休息也〉周國者得百姓之力者富得百姓之死者彊得百姓之譽者榮三得者具而天下歸之三得者亡而天下去之天下歸之之謂王天下去之之謂亡湯武者修其道行其義興天下同利除天下同害天下歸之故厚徳音以先之明禮義以道之致忠信以愛之賞賢使能以次之〈賞當為尚〉爵服賞慶以申重之時其事輕其任以調齊之潢然兼覆之養長之如保赤子〈潢與滉同大水貎也〉生民則致寛〈生民生活民謂衣食也〉使民則綦理辯政令制度所以接天下之人百姓有非理者如毫末則雖孤獨鰥寡必不加焉是故百姓貴之如帝親之如父母為之出死斷亡而不愉者無他故焉〈不愉不字剩耳〉道徳誠明利澤誠厚也亂世不然汙漫突盜以先之〈突凌觸盜竊也〉權謀傾覆以示之俳優侏儒婦女之請謁以悖之〈俳優倡優侏儒短人可戲弄者悖亂也〉使愚詔知使不肖臨賢生民則致貧隘使民則綦勞苦是故百姓賤之如㑌惡之如〈字書無㑌字葢當為尫病人也禮記曰吾欲暴尫而奚若新序作賤之如虺豕也〉日欲司間而相與投籍之去逐之〈司間伺其間隙投擲也籍踐也一作投錯之〉卒有宼難之事又望百姓之為已死不可得也說無以取之焉〈論說之中無以此事為得也卒千忽反〉孔子曰審吾所以適人適人之所以來我也此之謂也〈適人往與人也審慎其與人之道為其復來報我也〉傷國者何也曰以小人尚民而威〈尚上也使小人在上位而作威也〉以非所取於民而巧〈若兵甲田賦之類也〉是傷國之大災也大國之主也而好見小利是傷國其於聲色臺榭園囿也愈厭而好新是傷國〈厭足也一古反〉不好循政其所以有啖啖常欲人之有是傷國〈啖啖併吞之貌〉三邪者在匈中而又好以權謀傾覆之人斷事其外〈事任也謂斷決任事於外也〉若是則權輕名辱社稷必危是傷國者也大國之主也不隆本行不敬舊法而好詐故〈故事變也〉若是則夫朝廷羣臣亦從而成俗不隆禮義而好傾覆也〈以不隆義禮為成俗〉朝廷羣臣之俗若是則夫衆庶百姓亦從而成俗於不隆禮義而好貪利矣君臣上下之俗莫不若是則地雖廣權必輕人雖衆兵必弱刑罰雖繁令不下通夫是之謂危國是傷國者也儒者為之不然必將曲辯〈辯理也委曲使歸於理也〉朝廷必將隆禮義而審貴賤若是則士大夫莫不敬節死制者矣〈節中義制職分〉百官則將齊其制度重其官秩若是則百吏莫不畏法而遵繩矣〈秩祿也其制馭百官必將齊一其制度使有守也厚重其秩祿使不貪也〉關市幾而不征質律禁止而不偏〈質律質劑也可以為法故言質律也禁止而不偏謂禁止姦人不偏聽也周禮小宰聽賣買以質劑鄭司農雲質劑平市價今之月平是也鄭康成雲兩書一札同而別之長曰質短曰劑皆今之劵書也左氏傳曰趙盾為政董逋逃由質晏或曰質正也〉如是則商賈莫不敦慤而無詐矣百工將時斬伐佻其期日而利其巧任如是則百工莫不忠信而不楛矣〈時斬伐即周禮仲冬月斬陽木仲夏月斬陰木是也佻與徭同緩也謂不廹促也巧任巧者之任不廹促則百工自利矣楛謂器用不牢固也晏子春秋曰景公之時晏子請發粟公不許為路寢之臺令史重其續逺其凃佻其日而不趨三年臺成而民振欲上恱乎君遊民足乎食彼佻亦與此同也〉縣鄙將輕田野之稅省刀布之歛罕舉力役無奪農時如是則農夫莫不朴力而寡能矣〈但質樸而力作不務他能也〉士大夫務節死制然而兵勁〈然而當為然後〉百吏畏法循繩然後國常不亂商賈敦慤無詐則商旅安貨通財而國求給矣〈所求之物皆給足也〉百工忠信而不楛則器用巧便而財不匱矣農夫朴力而寡能則上不失天時下不失地利中得人和而百事不廢是之謂政令行風俗美以守則固以征則彊居則有名動則有功此儒之所謂曲辯也









　　荀子卷七
　　欽定四庫全書
　　荀子卷八　　　　　　　　唐　楊倞　註
　　君道篇卷第十二
　　有亂君無亂國有治人無治法羿之法非亡也而羿不世中禹之法猶存而夏不世王故法不能獨立類不能自行得其人則存失其人則亡法者治之端也君子者法之原也故有君子則法雖省足以徧矣無君子則法雖具失先後之施矣不能應事之變足以亂矣不知法之義而正法之數者雖博傳臨事必亂故明主急得其人而闇主急得其勢急得其人則身佚而國治功大而名美上可以王下可以霸不急得其人而急得其勢則身勞而國亂功廢而名辱社稷必危故君人者勞於索之而休於使之書曰惟文王敬忌一人以懌此之謂也合符節別契劵者所以為信也上好權謀則臣下百吏誕詐之人乗是而後欺探籌投鉤者所以為公也上好曲私則臣下百吏乗是而後偏衡石稱縣者所以為平也上好傾覆則臣下百吏乘是而後險斗斛敦槩者所以為嘖也上好貪利則臣下百吏乗是而後鄙豐取刻與以無度取於民故械數者治之流也非治之源也君子者治之源也官人守數君子養源源清則流清源濁則流濁故上好禮義尚賢使能無貪利之心則下亦將綦辭讓致忠信而謹於臣子矣如是則雖在小民不待合符節別契劵而信不待探籌投鉤而公不待衡石稱縣而平不待斗斛敦槩而嘖故賞不用而民勸罰不用而民服有司不勞而事治政令不煩而俗美百姓莫敢不順上之法象上之志而勸上之事而安樂之矣故籍斂忘費事業忘勞宼難忘死城郭不待飾而固兵刄不待陵而勁敵國不待服而詘四海之民不待令而一夫是之謂王乎詩曰王猷允塞徐方既來此之謂也請問為人君曰以禮分施均徧而不偏請問為人臣曰以禮待君忠順而不懈請問為人父曰寛惠而有禮請問為人子曰敬愛而致文請問為人兄曰慈愛而見友請問為人弟曰敬詘而不苟請問為人夫曰致功而不流致臨而有辨請問為人妻曰夫有禮則柔從聽侍夫無禮則恐懼而自竦也此道也偏立而亂俱立而治其足以稽矣請問兼能之柰何曰審之禮也古者先王審禮以方皇周浹於天下動無不當也故君子恭而不難敬而不鞏貧窮而不約富貴而不驕並遇變應而不窮審之禮也故君子之於禮敬而安之其於事也徑而不失其於人也寡怨寛裕而無阿其所為身也謹修勑而不危其應變故也齊給便㨗而不惑其於天地萬物也不務說其所以然而致善用其材其於百官之事伎藝之人也不與之爭能而致善用其功其侍上也忠順而不懈其使下也均徧而不偏其交遊也縁義而有類其居鄉里也容而不亂是故窮則必有名達則必有功仁厚兼覆天下而不閔明達用天地理萬變而不疑血氣和平志意廣大行義塞於天地之間仁知之極也夫是之謂聖人審之禮也請問為國曰聞修身未甞聞為國也君者儀也儀正而景正君者槃也槃圓而水圓君者盂也盂方而水方君射則臣決楚莊王好細腰故朝有餓人故曰聞修身未嘗聞為國也君者民之源也源清則流清源濁則流濁故有社稷者而不能愛民不能利民而求民之親愛已不可得也民之不親不愛而求其為已用為已死不可得也人不為己用不為己死而求兵之勁城之固不可得也兵不勁城不固而求敵之不至不可得也敵至而求無危削不滅亡不可得也危削滅亡之情舉積此矣而求安樂是狂生者也狂生者不胥時而落故人主欲彊固安樂則莫若反之民欲附下一民則莫若反之政欲修政美國則莫若求其人彼或積蓄而得之者不世絶彼其人者生乎今之世而志乎古之道以天下之王公莫好之也然而於是獨好之以天下之民莫欲之也然而於是獨為之好之者貧為之者窮然而於是獨猶將為之也不為少頃輟焉曉然獨明於先王之所以得之所以失之知國之安危臧否若別白黑是其人者也大用之則天下為一諸侯為臣小用之則威行鄰敵縱不能用使無去其疆域則國終身無故故君人者愛民而安好士而榮兩者無一焉而亡詩曰價人維藩大師維垣此之謂也道者何也曰君道也君者何也曰能羣也能羣也者何也曰善生養人者也善班治人者也善顯設人者也善藩飾人者也善生養人者人親之善班治人者人安之善顯設人者人樂之善藩飾人者人榮之四統者俱而天下歸之夫是之謂能羣不能生養人者人不親也不能班治人者人不安也不能顯設人者人不樂也不能藩飾人者人不榮也四統者亡而天下去之夫是之謂匹夫故曰道存則國存道亡則國亡省工賈衆農夫禁盜賊除姦邪是所以養生之也天子三公諸侯一相大夫擅官士保職莫不法度而公是所以班治之也論徳而定次量能而授官皆使其人載其事而各得其所宜上賢使之為三公次賢使之為諸侯下賢使之為士大夫是所以顯設之也修冠弁衣裳黼黻文章雕琢刻鏤皆有等差是所以藩飾之也故由天子至於庶人也莫不騁其能得其志安樂其事是所同也衣煖而食充居安而遊樂事時制明而用足是又所同也若夫重色而成文章重味而成珍脩是所術也聖王則術以明辨異上以飾賢良而明貴賤下以飾長㓜而明親疏上在王公之朝下在百姓之家天下曉然皆知其所非以為異也將以明分達治而保萬世也故天子諸侯無靡費之用士大夫無流滛之行百吏官人無怠慢之事衆庶百姓無姦怪之俗無盜賊之罪其能以稱義徧矣故曰治則衍及百姓亂則不足及王公此之謂也至道大形隆禮至法則國有常尚賢使能則民知方纂論公察則民不疑賞克罰偷則民不怠兼聽齊明則天下歸之然後明分職序事業材技官能莫不治理則公道達而私門塞矣公義明而私事息矣如是則徳厚者進而佞說者止貪利者退而亷節者起書曰先時者殺無赦不逮時者殺無赦人習其事而固人之百事如耳目鼻口之不可以相借官也職分而民不探次定而序不亂兼聽齊明而百事不留如是則臣下百吏至於庶人莫不修己而後敢安止誠能而後敢受職百姓易俗小人變心姦怪之屬莫不反慤夫是之謂政教之極故天子不視而見不聽而聦不慮而知不動而功塊然獨坐而天下從之如一體如四胑之從心夫是之謂大形詩曰溫溫恭人維徳之基此之謂也為人主者莫不欲彊而惡弱欲安而惡危欲榮而惡辱是禹桀之所同也要此三欲辟此三惡果何道而便曰在愼取相道莫徑是矣故知而不仁不可仁而不知不可既知且仁是人主之寶也而王霸之佐也不急得不知得而不用不仁無其人而幸有其功愚莫大焉今人主有六患使賢者為之則與不肖者規之使知者慮之則與愚者論之使修士行之則與汙邪之人疑之雖欲成立得乎哉譬之是猶立直木而恐其景之枉也惑莫大焉語曰好女之色惡者之孽也公正之士衆人之痤也循乎道之人汙邪之賊也今使汙邪之人論其怨賊而求其無偏得乎哉譬之是猶立枉木而求其景之直也亂莫大焉故古之人為之不然其取人有道其用人有法取人之道參之以禮用人之法禁之以等行義動靜度之以禮知慮取捨稽之以成日月積久校之以功故卑不得以臨尊輕不得以縣重愚不得以謀知是以萬舉不過也故校之以禮而觀其能安敬也與之舉措遷移而觀其能應變也與之安燕而觀其能無䧟也接之以聲色權利忿怒患險而觀其能無離守也彼誠有之者與誠無之者若白黑然可詘邪哉故伯樂不可欺以馬而君子不可欺以人此明王之道也人主欲得善射射逺中微者縣貴爵重賞以招致之內不可以阿子弟外不可以隠逺人能中是者取之是豈不必得之之道也哉雖聖人不能易也欲得善馭及速致逺者一日而千里縣貴爵重賞以招致之內不可以阿子弟外不可以隠逺人能致是者取之是豈不必得之之道也哉雖聖人不能易也欲治國馭民調壹上下將內以固城外以拒難治則制人人不能制也亂則危辱滅亡可立而待也然而求卿相輔佐則獨不若是其公也案唯便嬖親比己者之用也豈不過甚矣哉故有社稷者莫不欲彊俄則弱矣莫不欲安俄則危矣莫不欲存俄則亡矣古有萬國今有數十焉是無他故莫不失之是也故明主有私人以金石珠玉無私人以官職事業是何也曰本不利於所私也彼不能而主使之則是主闇也臣不能而誣能則是臣詐也主闇於上臣詐於下滅亡無日俱害之道也夫文王非無貴戚也非無子弟也非無便辟也倜然乃舉太公於州人而用之豈私之也哉以為親邪則周姬姓也而彼姜姓也以為故邪則未嘗相識也以為好麗邪則夫人行年七十有二齫然而齒墜矣然而用之者夫文王欲立貴道欲白貴名以惠天下而不可以獨也非於是子莫足以舉之故舉是子而用之於是乎貴道果立貴名果明兼制天下立七十一國姬姓獨居五十三人周之子孫苟不狂惑者莫不為天下之顯諸侯如是者能愛人也故舉天下之大道立天下之大功然後隠其所憐所愛其下猶足以為天下之顯諸侯故曰唯明主為能愛其所愛闇主則必危其所愛此之謂也牆之外目不見也里之前耳不聞也而人主之守司逺者天下近者境內不可不略知也天下之變境內之事有弛易齵差者矣而人主無由知之則是拘脅蔽塞之端也耳目之明如是其狹也人主之守司如是其廣也其不可以不知也如是其危也然則人主將何以知之曰便嬖左右者人主之所以窺逺收衆之門戶牖嚮也不可不早具也故人主必將有便嬖左右足信者然後可其知惠足使規物其端誠足使定物然後可夫是之謂國具人主不能不有遊觀安燕之時則不得不有疾病物故之變焉如是國者事物之至也如泉源一物不應亂之端也故曰人主不可以獨也卿相輔佐人主之基杖也不可不早具也故人主必將有卿相輔佐足任者然後可其徳音足以鎮撫百姓其知慮足以應待萬變然後可夫是之謂國具四鄰諸侯之相與不可以不相接也然而不必相親也故人主必將有足使喻志決疑於逺方者然後可其辯說足以解煩其知慮足以決疑其齊斷足以距難不還秩不反君然而應薄扞患足以持社稷然後可夫是之謂國具故人主無便嬖左右足信者之謂闇無卿相輔佐足任者謂之獨所使於四鄰諸侯者非其人謂之孤孤獨而晻謂之危國雖若存古之人曰亡矣詩曰濟濟多士文王以寧此之謂也材人願慤拘録計數纎嗇而無敢遺喪是官人史吏之才也修飾端正尊法敬分而無傾側之心守職循業不敢益損可傳世也而不可使侵奪是士大夫官師之材也知隆禮義之為尊君也知好士之為美名也知愛民之為安國也知有常法之為一俗也知尚賢使能之為長功也知務本禁末之為多材也知無與下爭小利之為便於事也知明制度權物稱用之為不泥也是卿相輔佐之材未及君道也能論官此三材者而無失其次是為人主之道也若是則身佚而國治功大而名美上可以王下可以霸是人主之要守也人主不能論此三材者不知道此道安值將卑執出勞併耳目之樂而親自貫日而治詳一內而曲辨之慮與臣下爭小察而綦偏能自古及今未有如此而不亂者也是所謂視乎不可見聽乎不可聞為乎不可成此之謂也








　　荀子卷八
　　欽定四庫全書
　　荀子卷九　　　　　　　　唐　楊倞　註
　　臣道篇第十三
　　人臣之論〈論人臣之善惡〉有態臣者有篡臣者有功臣者有聖臣者〈解並在下〉內不足使一民外不足使距難百姓不親諸侯不信然而巧敏佞說〈說音恱或作稅〉善取寵乎上是態臣者也〈以佞媚為容態〉上不忠乎君下善取譽乎民不恤公道通義朋黨比周以環主圖私為務是臣者也〈環主環繞其主不使賢臣得用圖謀也臣者奪其軍政也〉內足使一民外足使距難民親之士信之上忠乎君下愛百姓而不倦是功臣者也〈民親士信然後立功也〉上則能尊君下則能愛民政令教化形下如影〈形制也言施政令教化以制其下如影之隨形動而輙隨不使違越也〉應卒遇變齊給如響〈齊疾也給供給也應事而至謂之給夫卒變人所遲疑今聖臣應之疾速如響之應聲卒倉忽反〉推類接譽以待無方曲成制象是聖臣者也〈此明應卒遇變之意無方無常也推其比類接其聲譽言見其本而知其末也待之無常謂不滯於一隅也委曲皆成制度法象言物至而應無非由法不苟而行之也聖者無所不通之謂也〉故用聖臣者王用功臣者彊用臣者危用態臣者亡態臣用則必死臣用則必危〈此言態臣甚於臣者葢當時之多用侒媚變詐之人深欲戒之故極言之也〉功臣用則必榮聖臣用則必尊故齊之蘇秦〈蘇秦初相趙後仕燕終死於齊故曰齊之蘇秦〉楚之州侯〈楚襄王佞臣也史記莊辛諫襄王曰君王左州侯右夏侯輦從鄢陵君與壽陵君載方府之金與之馳騁乎雲夢之中不知穰侯受令於秦王填澠塞之內而投已於澠塞之外韓子曰州侯相荊貴而荊王疑之因問左右對曰無有如出一口也〉秦之張儀可謂態臣者也〈皆變態佞媚之臣儀或作祿〉韓之張去疾〈葢張良之祖漢書良其先韓人大父開地相韓戰國策韓有張翠納賂於宣大後也〉趙之奉陽〈後語蘇秦說趙肅侯肅𠉀之弟奉陽君為相不恱蘇秦蘇秦乃去之又戰國䇿蘇秦說趙王曰天下之卿相人君及至布衣之士莫不髙大王之行義皆願奉教陳忠於前之日久矣雖然奉陽君妬大王不得任事是以外賓客游談之士無敢盡忠於前盧藏用雲奉陽君名成又案後語奉陽君卒蘇秦乃從燕而來說肅侯合從之事而公子成武靈王時猶不肯朝服即公子成非奉陽君也〉齊之孟嘗可謂臣也〈史記曰齊閔王既滅宋益驕欲盡滅孟嘗孟甞君恐乃如魏魏昭王以為相西合於秦趙與燕共伐破齊後齊襄王立孟嘗中子為諸侯無所屬襄王新立畏孟嘗而與連和是臣也〉齊之管仲晉之咎犯〈咎與舅同晉文公之舅狐偃咎犯其字也〉楚之孫叔敖可謂功臣矣殷之伊尹周之太公可謂聖臣矣是人臣之論也凶吉賢不肖之極也〈國之吉凶人君賢不肖極於論臣也〉必謹志之而愼自為擇取焉足以稽矣〈志記也言謹記此四臣之安危而慎自擇取則足以稽考用臣也〉從命而利君謂之順從命而不利君謂之諂逆命而利君謂之忠逆命而不利君謂之篡不恤君之榮辱不恤國之臧否偷合苟容以持祿養交而已耳謂之國賊〈養交謂養其與君交接之不忤犯使怒也或曰養其外交若蘇秦張儀孟嘗君所至為相也〉君有過謀過事將危國家殞社稷之具也大臣父子兄弟有能進言於君用則可不用則去謂之諫有能進言於君用則可不用則死謂之爭有能比知同力〈比合也知讀為智〉率羣臣百吏而相與彊君撟君〈彊其亮切撟與矯同屈也〉君雖不安不能不聽遂以解國之大患除國之大害成於尊君安國謂之輔〈事見平原君傳〉有能抗君之命竊君之重反君之事以安國之危除君之辱功伐足以成國之大利謂之拂〈抗拒也戰功曰伐左傳郄至驟稱其伐拂讀為弼弼所以輔正弓弩者也或讀為佛違君之意也謂若信陵君違魏王之命竊其兵符殺晉鄙反軍不救趙之事遂破秦而存趙夫輔車相依今趙存則魏安故曰安國之危除君之辱也〉故諫爭輔拂之人社稷之臣也國君之寶也明君之所尊厚也而闇主惑之以為已賊也故明君之所賞闇君之所罰也闇君之所賞明君之所殺也伊尹箕子可謂諫矣〈伊尹諫太甲箕子諫紂〉比乾子胥可謂爭矣平原君之於趙也可謂輔矣信陵君之於魏也可謂拂矣傳曰從道不從君此之謂也故正義之臣設則朝廷不頗〈設謂置於列位頗邪也〉諫爭輔拂之人信則君過不逺〈信謂見信於君或曰信讀為伸謂道行也〉爪牙之士施則仇讎不作〈爪牙之士勇力之臣也施謂展其材也〉邊境之臣處則疆垂不喪〈垂與陲同〉故明主好同而闇主好獨〈獨謂自任其智〉明主尚賢使能而饗其盛〈盛謂大業言饗其臣之功業也〉闇主妬賢畏能而滅其功〈滅掩沒也〉罰其忠賞其賊夫是之謂至闇桀紂所以滅也事聖君者有聽從無諫爭〈聖君無失〉事中君者有諫爭無諂諛〈中君可上可下若齊桓公者也諂諛則遂成闇君也〉事暴君者有補削無撟拂〈補謂彌縫其闕削謂除去其惡言不敢顯諫闇匡敎之也撟謂屈其性也拂違也撟拂則身見害使君有殺賢之名故不為也拂音佛〉廹脅於亂時窮居於暴國而無所避之則崇其美揚其善違其惡隠其敗言其所長不稱其所短以爲成俗〈謂危行言遜以避害也以為成俗言如此而不變若舊俗然也〉詩曰國有大命不可以告人妨其躬身此之謂也〈逸詩〉恭敬而遜聽從而敏不敢有以私決擇也〈敏謂氶命而速行不敢更私自決斷選擇也〉不敢有以私取與也以順上為志是事聖君之義也〈但稟命而已〉忠信而不諛諫爭而不諂撟然剛折端志而無傾側之心〈撟彊貎禮記曰和而不流彊哉矯剛折剛直靣折也端志不邪曲也〉是案曰是非案曰非是事中君之義也調而不流柔而不屈寛容而不亂〈雖調和而不至流湎雖柔從而不屈曲雖寛容而不與為亂也〉曉然以至道而無不調和也〈曉然明喻之貎至道無為不爭之道以至道則暴君不能加怒無不調和言皆不違拂也〉而能化易時關內之是事暴君之義也〈關當為開傳寫誤也內與納同言既以沖和事之則能化易其暴戻之性時以善道開納之也或曰以道關通於君之心中也〉若馭撲馬〈撲馬未調習之馬不可遽牽制必縱緩之事暴君之難故重明之也〉若養赤子〈赤子嬰兒也未有所知必在順適其性不驚懼也〉若食餧人〈使饑渴於至道如餧人之欲食或曰餧人併與之食則必死今以善道節量與之不使狂惑也莊子曰人惑則死〉故因其懼也而改其過〈懼則思徳故因使其改過〉因其憂也而辨其故〈辨其至憂之端則遷善也〉因其喜也而入其道〈忻喜之時多所聽納故因以道入之〉因其怒也而除其怨〈怨惡之人因君怒除去之也〉曲得所謂焉〈雖憂懼喜怒之殊委曲皆得所謂所謂即化易君性也〉書曰從命而不拂微諫而不倦為上則明為下則遜此之謂也〈書伊訓也〉事人而不順者不疾者也〈不順上意也疾速也不疾言怠慢也〉疾而不順者不敬者也敬而不順者不忠者也忠而不順者無功者也有功而不順者無徳者也故無徳之為道也傷疾墮功滅苦故君子不為也〈傷疾墮功滅苦未詳或恐錯誤耳為或為違也〉有大忠者有次忠者有下忠者有國賊者以徳復君而化之大忠也〈復報也以德行之事報白於君使自化於善周禮宰夫掌諸臣之復萬民之逆也〉以徳調君而補之次忠也〈謂匡救其惡也〉以是諫非而怒之下忠也〈使君有害賢之名故為下忠〉不恤君之榮辱不恤國之臧否偷合苟容以之持祿養交而已耳國賊也若周公之於成王也可謂大忠矣若管仲之於桓公可謂次忠矣若子胥之於夫差可謂下忠矣若曹觸龍之於紂者可謂國賊矣〈說苑曰桀貴為天子富有天下其左師觸龍者諂諛不正此雲紂未知孰是〉仁者必敬人凡人非賢則案不肖也人賢而不能則是禽獸也〈禽獸不知敬賢〉人不肖而不敬則是狎虎也〈狎輕侮也言必見害〉禽獸則亂狎虎則危災及其身詩曰不敢暴虎不敢馮河人知其一莫知其佗戰戰兢兢如臨深淵如履薄氷此之謂也〈詩小雅小旻之篇暴虎徒搏馮河徒渉人知其一莫知其佗言人皆知暴虎馮河立至於害而不知小人為害有甚於此也〉故仁者必敬人敬人有道賢者則貴而敬之不肖者則畏而敬之賢者則親而敬之不肖者則疎而敬之其敬一也其情二也若夫忠信端慤而不害傷則無接而不然是仁人之質也〈其敬雖異至於忠信端慤不傷害則凡所接物皆然言嘉善而矜不能不以人之不肖逆詐待之而欲傷害之也質體也〉忠信以為質端慤以為統〈統綱紀也言已端慤自處而待物也〉禮義以為文〈用為文飾〉倫類以為理〈倫人倫類物之種類言推近以知逺以此為條理也〉喘而言臑而動而一可以為法則〈臑與勸學篇蠕同喘微言也臑微動也一皆也言一動一息之間皆可以為法則也臑人元反〉詩曰不僣不賊鮮不為則此之謂也〈詩大雅抑之篇言不僣差賊害則少不為人法則矣〉恭敬禮也調和樂也〈調和不爭競也〉謹慎利也鬬怒害也故君子安禮樂利謹慎而無鬬怒是以百舉不過也小人反是通忠之順〈忠有所壅塞故通之然而終歸之於順也〉權險之平〈權困危險之事使至於平也或曰權變也既不可扶持則變其危險使治平也〉禍亂之從聲〈君雖禍亂應聲而從之也〉三者非明主莫之能知也〈闇君不知所以殺害忠賢而身死國亡也〉爭然後善戾然後功出死無私致忠而公夫是之謂通忠之順信陵君似之矣〈諫爭君然後能善違戻君然後立功出身死戰不為私事而歸於至忠至公信陵君諫魏王請救趙不從遂矯君命破秦而魏國以安故似之〉奪然後義殺然後仁上下易位然後貞〈奪者不義之名殺者不仁之稱上下易位則非貞也而湯武惡桀紂之亂天下而奪之是義也不忍蒼生之塗炭而殺之是仁也雖上下易位而使賢愚各當分歸於正道是貞也〉功參天地澤被生民夫是之謂權險之平湯武是也過而同情和而無經〈經常也但和順上意而無常守〉不恤是非不論曲直偷合苟容迷亂狂生〈迷亂其君使生狂也〉夫是之謂禍亂之從聲飛亷惡來是也傳曰斬而齊枉而順不同而壹〈此言反經合道如信陵湯武者也所以斬之取其齊也以枉曲之取其順也所以不同取其一也初雖似乖戾然終歸於理者也〉詩曰受小球大球為下國綴旒此之謂也〈詩商頌長發之篇球玉也鄭𤣥雲綴猶結也旒旌旗之垂者言湯既為天所命則受小玉謂尺二寸圭受大玉謂珽也長三尺執圭搢珽以與諸侯㑹同結定其心如旌旗之旒摻著焉引此以明湯武取天下權險之平為勑下國者也〉
　　致仕篇第十四〈明致賢士之義〉
　　衡聽顯幽重明退姦進良之術〈衡平也謂不偏聽也顯幽謂使幽人明顯不擁蔽也重明謂既明又使明也書曰德明惟明能顯幽則重明矣能退姦則良進矣〉朋黨比周之譽君子不聽殘賊加累之譛君子不用〈殘賊謂賊害人加累以罪惡加累誣人也〉隠忌雍蔽之人君子不近〈隠亦蔽也忌謂妬賢雍讀曰擁〉貨財禽犢之請君子不許〈行賂請謁者也〉凡流言流說流事流謀流譽流愬不官而衡至者君子慎之〈流者無根源之謂愬譛也不官謂無主首也衡讀為橫橫至橫逆而至也〉聞聽而明譽之〈君子聞聽流言流說則明白稱譽謂顯露其事不為隱蔽如此則姦人不敢獻其謀也〉定其當而當然後士其刑賞而還與之〈士當為事行也言定其當否既當之後乃行其刑賞返與之也謂其言當於善則事之以賞當於惡則事之以刑當丁浪反〉如是則姦言姦說姦事姦謀姦譽姦愬莫之試也忠言忠說忠事忠謀忠譽忠愬莫不明通方起以尚盡矣〈明通謂明白通達其意方起並起尚與上同上盡謂盡忠於上也〉夫是之謂衡聽顯幽重明退姦進良之術川淵深而魚鼈歸之山林茂而禽獸歸之刑政平而百姓歸之禮義僃而君子歸之故禮及身而行修義及國而政明能以禮挾而貴名白天下願令行禁止王者之事畢矣〈挾讀為浹能以禮浹洽者則貴明白天下皆願從之〉詩曰惠此中國以綏四方此之謂也〈詩大雅民勞之篇中國京師也四方諸夏也引此以明自近及逺也〉川淵者魚龍之居也山林者鳥獸之居也國家者士民之居也川淵枯則魚龍去之山林險則鳥獸去之國家失政則士民去之無土則人不安居無人則土不守無道法則人不至無君子則道不舉故土之與人也道之與法也者國家之本作也〈本作猶本務也〉君子也者道法之揔要也不可少頃曠也得之則治失之則亂得之則安失之則危得之則存失之則亡故有良法而亂者有之矣有君子而亂者自古及今未嘗聞也傳曰治生乎君子亂生乎小人此之謂也得衆動天〈得衆則可以動天言人之所欲天必從之〉羙意延年〈美意樂意也無憂患則延年也〉誠信如神〈誠信則如神明言物不能欺也〉夸誕逐魂〈逐魂逐去其精魂猶喪精也務夸妄誕作偽心勞故喪其精魂此四者皆言善惡之應也〉人主之患不在乎不言用賢而在乎誠必用賢夫言用賢者口也卻賢者行也〈無善行則賢不至也〉口行相返而欲賢者之至不肖者之退也不亦難乎夫耀蟬者務在明其火振其樹而已火不明雖振其樹無益也〈南方人照蟬取而食之禮記有蜩范是也〉今人主有能明其徳則天下歸之若蟬之歸明火也臨事接民而以義變應寛裕而多容恭敬以先之政之始也〈多容廣納也〉然後中和察斷以輔之政之隆也〈政之崇髙在輔以中和察斷斷丁亂反〉然後進退誅賞之政之終也故一年與之始三年與之終〈夫不教而殺謂之虐故為政之始寛裕多容三年政成然後進退誅賞也〉用其終為始則政令不行而上下怨疾亂所以自作也〈先賞罰後徳化則亂〉書曰義刑義殺勿庸以即汝惟曰未有順事言先敎也〈書康誥曰雖義刑義殺亦勿庸即行之當先敎後刑也雖先後不失尚謙曰我未有順事故使民犯法躬自厚而薄貴於人也〉程者物之凖也〈程者度董之揔名也〉禮者節之凖也〈節謂君臣之差等也〉程以立數禮以定倫〈言有程則可以立一二之數有禮則可以定君臣父子之倫也〉徳以敘位能以授官〈度其徳以敘上下之位考其能以授所任之官若䕫典樂伯夷典禮之比也〉凡節奏欲陵而生民欲寛〈節奏謂禮節奏陵峻也侵陵亦嚴峻之義生民謂以徳敎生養民也言人君自守禮之節奏則欲嚴峻不弛慢養民則欲寛容不廹切之也〉節奏陵而文生民寛而安〈節奏雖峻亦有文飾不至於刻急〉上文下安功名之極也不可以加矣君者國之隆也父者家之隆也〈隆猶尊也〉隆一而治二而亂自古及今未有二隆爭重而能長久者師術有四而博習不與焉〈術法也言有四徳則可以為人師法不在博習也與音預〉尊嚴而憚可以為師耆艾而信可以為師〈五十曰艾六十曰耆〉誦說而不陵不犯可以為師〈誦謂誦經說謂解說謂守其誦說不自陵突觸犯言行其所學〉知微而論可以為師〈知精微之理而能講論論盧困反〉故師術有四而博習不與焉水深則回〈回流旋也水深不湍峻則多旋流也〉樹落糞本〈謂木葉落糞其根也〉弟子通利則思師〈思其厚於已也〉詩曰無言不讎無徳不報此之謂也〈此言為善則物必報之也〉賞不欲僣刑不欲濫賞僣則利及小人刑濫則害及君子若不幸而過寧僣無濫與其害善不若利淫〈此言為善則物必報之也〉







　　荀子卷九
<子部,儒家類,荀子>
　　欽定四庫全書
　　荀子卷十　　　　　　　　唐　楊倞　註
　　議兵篇第十五
　　臨武君與孫卿子議兵於趙孝成王前〈臨武君蓋楚⿰未知姓名戰國䇿曰天下合從趙使魏加見楚春申君曰君有將乎春申君曰有矣僕欲將臨武君魏加曰臣少之時好射臣願以射譬可乎春申君曰可魏加曰異日者更嬴與王處京臺之下更嬴曰臣能為王引弓虛發而下鳥有間鳴鴈從東方來更嬴以虛發而下之王曰射之精乃至於此乎更嬴曰此孽也王曰先生何以知之對曰其飛徐者其創痛也其鳴悲者久失羣也故羣創未息而驚心未去聞音烈而髙飛故云也今臨武君嘗為秦孽不可以為距秦之將趙孝成王晉大夫趙夙之後簡子十世孫或曰劉向敘雲孫卿至趙與孫臏議兵趙孝成王前臨武君即孫臏也今案史記年表齊宣王二年孫臏為軍師則敗魏於馬陵至趙孝成王元年已七十餘年年代相逺疑臨武君非此孫臏也〉王曰請問兵要臨武君對曰上得天時〈若順太歳及孤虛之類也〉下得地利〈若右背山陵前左水澤之比也〉觀敵之變動後之發先之至此用兵之要術也孫卿子曰不然臣所聞古之道凡用兵攻戰之本在乎一民弓矢不調則羿不能以中微六馬不和則造父不能以致逺士民不親附則湯武不能以必勝也故善附民者是乃善用兵者也故兵要在乎善附民而已臨武君曰不然兵之所貴者勢利也〈乘勢爭利〉所行者變詐也〈竒計也〉善用兵者感忽悠闇莫知其所從出〈感忽悠闇皆謂倐忽之間也感忽恍忽也悠闇逺視分辨之貎莫知所從出謂若九天之上九地之下使敵人不測魯連子曰棄感忽之恥累世之功也〉孫吳用之無敵於天下豈必待附民哉〈孫謂吳王闔閭將孫武吳謂魏武侯將吳起也〉孫卿子曰不然臣之所道仁人之兵王者之志也〈帝王之志意如此也〉君之所貴權謀勢利也所行攻奪變詐者諸侯之事也仁人之兵不可詐也彼可詐者怠慢者也路亶者也〈路暴露也亶讀為袒露袒謂上下不相覆葢新序作落單〉君臣上下之間滑然有離徳也〈滑亂也音骨言彼可欺詐者皆如此之國〉故以桀詐桀猶巧拙有幸焉以桀詐堯譬之若以卵投石以指撓沸〈撓攬也以指撓沸言必爛也新序作以指繞沸〉若赴水火入焉焦沒耳故仁人上下〈說仁人上下相愛之意〉百將一心三軍同力臣之於君也下之於上也若子之事父弟之事兄若手臂之扞頭目而覆胷腹也詐而襲之與先驚而後擊之一也〈先擊頭目使知之而後擊之豈手臂有不救也〉且仁人之用十里之國則將有百里之聽〈聽猶耳目也言逺人自為其耳目或曰謂間諜者〉用百里之國則將有千里之聽用千里之國則將有四海之聽必將聦明警戒和傳而一〈耳目明而警戒相傳以和無有二心也或以傳為博博衆也而一如一也言和衆如一也〉故仁人之兵聚則成卒散則成列〈卒卒伍列行列言動皆有僃也〉延則若莫耶之長刄嬰之者斷兊則若莫耶之利鋒當之者潰〈兊猶聚也與隊同謂聚之使短潰壞散也新序作鋭則若莫耶之利鋒也〉圜居而方正則若盤石然觸之者角摧〈園居方正謂不動時也則如大石之不可移動也〉案角鹿埵隴種東籠而退耳〈其義未詳蓋皆摧敗披靡之貌或曰鹿埵下之貎如禾實垂下然埵丁果反隴種遺失貎如隴之種物然或曰即鍾也東籠與涷隴同沾濕貎如衣服之沾濕然新序作隴鍾而退無鹿埵字〉且夫暴國之君將誰與至哉彼其所與至者必其民也而其民之親我歡若父母其好我芬若椒蘭彼反顧其上則若灼黥〈如畏灼黥〉若仇讎人之情雖桀跖豈又肯為其所惡賊其所好者哉是猶使人之子孫自賊其父母也彼必將來告之夫又何可詐也〈不可得詐襲也〉故仁人用國日明〈日益明察〉諸侯先順者安後順者危慮敵之者削反之者亡〈謀慮與之為敵者土地必見侵削反謂不服從也〉詩曰武王載發有䖍秉鉞如火烈烈則莫我敢遏此之謂也〈詩殷頌武王湯也發讀為斾䖍敬遏止也湯建斾興師本由仁義雖用武持龯而猶以敬為先故得如火之盛無能止之也〉孝成王臨武君曰善請問王者之兵設何道何行而可〈設謂制置道謂論說教令也行動用也〉孫卿子曰凡在大王將率末事也臣請遂道王者諸侯彊弱存亡之效安危之勢〈率與帥同所類反道說也效驗也孝成王見荀卿論兵謂王者以兵為急故遂問用兵之術荀卿欲陳王道因不答其問故言凡在大王之所務將帥乃其末事耳所急教化也遂廣說湯武五霸及戰國諸侯之事也〉君賢者其國治君不能者其國亂隆禮貴義者其國治簡禮賤義者其國亂治者彊亂者弱是彊弱之本也上足卭則下可用也上不足卭則下不可用也〈卭古仰字不仰不足仰也下託上曰仰宜向反能教且化長養之是足仰〉下可用則彊下不可用則弱是彊弱之常也隆禮效功上也重祿貴節次也上功賤節下也是彊弱之凡也〈效驗也功戰功也效功謂不使賞僭也重祿重難其祿不使素餐也節忠義也若能隆禮驗功則彊上戰功輕忠義則弱大凡如此也〉好士者彊不好士者弱〈士賢士也〉愛民者彊不愛民者弱政令信者彊政令不信者弱〈信謂使下可信〉民齊者彊不齊者弱〈齊謂同力〉賞重者彊賞輕者弱〈重難其賞使必賞有功則彊輕易其賞則弱也〉刑威者彊刑侮者弱〈刑當罪使民可畏則彊不當罪則人侮僈故弱也〉械用兵革攻完便利者彊〈攻當為功精好加功者也器械牢固便利於用則彊也〉械用兵革窳楛不便利者弱〈窳器疾也音瘐楛濫惡謂不堅固也〉重用兵者彊輕用兵者弱〈重難用兵者彊〉權出一者彊權出二者弱〈政多門則弱〉是彊弱之常也齊人隆技擊〈技技力也齊人以勇力擊斬敵者號為技擊孟康曰兵家之技巧技巧者習手足便器械積機闗以立攻守之勝者〉其技也得一首者賜贖錙金無本賞矣〈八兩曰錙本賞謂有功同受賞也其技擊之術斬得一首則官賜錙金贖之斬首雖戰敗亦賞不斬首雖勝亦不賞是無本賞也〉是事小敵毳則偷可用也〈可偷竊用之也毳讀為脆史記聶政謂嚴仲子曰屠可以旦夕得甘脆以養親也〉事大敵堅則渙焉離耳〈易說卦曰渙者離也〉若飛鳥然傾側反覆無日〈若飛鳥言無憑依而易也無日言傾側反覆之速不得一日也〉是亡國之兵也兵莫弱是矣是其出賃市傭而戰之幾矣〈此與賃市中傭作之人而使之戰相去幾何也〉魏氏之武卒以度取之〈武卒選擇武勇之卒號為武卒度取之謂取其長短材力中度者〉衣三屬之甲〈如淳曰上身一髀褌一脛繳一凡三屬也衣於氣反屬之欲反〉操十二石之弩負服矢五十箇置戈其上〈置戈於身之上謂荷戈也〉冠䩜帶劔〈䩜與胄同漢書作胄帶劒顔師古曰著兜牟而又帶劒也〉贏三日之糧日中而趨百里〈贏負擔也日中一日之中也〉中試則復其戶利其田宅〈復其戶不徭役也利其田宅不征衆也顔師古曰利謂給其便利之處中丁仲反復方目反〉是數年而衰而未可奪也改造則不易周也〈此中試者筋力數年而衰亦未可奪其優奪其優復使皆怨也改造更選擇也則又如前〉是故地雖大其稅必寡是危國之兵也〈優復既多則稅寡資用貧乏故國危〉秦人其生民也狹隘其使民也酷烈〈生民所生之民狹隘謂秦地險固也酷烈嚴刑罰也地險固則㓂不能害嚴刑罰則人皆致死也〉劫之以勢〈謂以威勢劫廹之使出戰〉隱之以阨〈謂隱蔽以險阨使敵不能害鄭氏曰秦地多阨隱藏其民於阨中也〉忸之以慶賞〈忸與狃同串習也戰勝則與之賞慶使習以為常忸女九反〉鰌之以刑罰〈鰌藉也不勝則以刑罰陵藉之莊子風謂蛇曰鰌我音秋或作䠓七由反〉使天下之民所以要利於上者非鬭無由也阨而用之得而後功之〈守險阨而用之既得勝乃賞其功所以人自為戰而立功者衆也〉功賞相長也五甲首而𨽻五家〈有功而賞之使相長獲得五甲首則役𨽻鄉里之五家也〉是最為衆彊長久多地以正故四世有勝非幸也數也〈為之有根本不邀一時之利故能衆彊長久也不復其戶利其田宅故多地也以正言比齊魏之苟且為正言秦亦非天幸有術數然也四世孝公惠王武王昭王也〉故齊之技擊不可以遇魏氏之武卒魏氏之武卒不可以遇秦之銳士秦之銳士不可以當桓文之節制桓文之節制不可以敵湯武之仁義有遇之者若以焦熬投石焉〈以魏遇秦猶以焦熬之物投石也熬五刀反〉兼是數國者皆干賞蹈利之兵也傭徒鬻賣之道也未有貴上安制綦節之理也〈干求也言秦魏雖足以相勝皆求賞蹈利之兵與傭徒之人鬻賣其力作無異未有愛貴其上為之致死安於制度自不踰越極於中義心不為非之理者也〉諸侯有能微妙之以節則作而兼殆之耳〈微妙精盡也節仁義也作起也殆危也諸侯有能精盡仁義則起而無危也兼此數國謂禽滅之〉故招近募選隆勢詐尚功利是漸之也〈近當為延傳寫誤耳招延謂引致之也募選謂以財召之而選擇可者此論齊之技擊也隆勢詐謂以威勢變詐為尚此論秦也尚功利謂有功則利其田宅論魏也漸進也言漸進而近於法未為理也或曰漸浸漬也謂其賞罰纔可漸染於外中心未恱服漸子亷反〉禮義教化是齊之也〈服其心是齊一人之術也〉故以詐遇詐猶有巧拙焉〈猶齊之技擊不可以當魏之武卒也〉以詐遇齊辟之猶以錐刀墮太山也〈辟音譬墮毀也錐許唯反〉非天下之愚人莫敢試故王者之兵不試〈一舉而定不必試也〉湯武之誅桀紂也拱揖指麾而彊暴之國莫不趨使〈誅其元惡其餘獷悍皆化而來臣役也〉誅桀紂若誅獨夫故泰誓曰獨夫紂此之謂也故兵大齊則制天下小齊則治隣敵〈以禮義教化大齊之謂湯武也小齊謂未能大僃若五霸者也治隣敵言隣敵受其治化耳〉若夫招近募選隆勢詐尚功利之兵則勝不勝無常代翕代張代存代亡相為雌雄耳矣〈翕斂也代翕代張代存代亡猶言代彊代弱也〉夫是之謂盜兵君子不由也〈由用也以詐力相勝是盜賊之兵〉故齊之田單楚之莊蹻秦之衞鞅燕之繆蟣是皆世俗之所謂善用兵者〈田單齊襄王臣安平君也史記莊蹻者楚莊王苖裔楚威王使為將將兵循江而上略蜀黔中以西蹻至滇池方三百里地肥饒數千里以兵滅定屬楚欲歸報㑹秦擊奪楚巴黔中郡道塞不通因還以其衆至滇變服從其俗焉衞鞅秦孝公臣封為商君者也繆蟣未聞焉〉是其巧拙彊弱則未有以相若也若其道一也〈相若相似也雖術不同皆出於變詐故曰其道一也〉未及和齊也〈數子之術未能及於和齊人心也〉掎契司詐權謀傾覆未免盜兵也〈契讀為挈持也掎挈猶言掎摭也司讀為伺詐欺誑也皆謂因其危弱即掩襲之也〉齊桓晉文楚莊吳闔閭越勾踐是皆和齊之兵也可謂入其域矣〈入禮義教化之域孟康曰入王兵之域也〉然而未有本統也〈本統謂前行素修若湯武也〉故可以霸而不可以王是彊弱之效也〈湯武王而桓文霸齊魏則代存代亡是其效也〉孝成王臨武君曰善請問為將孫卿子曰知莫大乎棄疑〈不用疑謀是智之大〉行莫大乎無過事莫大乎無悔至無悔而止矣成不可必也〈不可必不得必謂成功忘其警僃莊子曰聖人以必不必故謂兵衆人以不必必之故多兵〉故制號政令欲嚴以威慶賞刑罰欲必以信處舍收藏欲周以固〈處舍營壘也收藏財物也周密牢固則敵不敢凌奪矣〉徙舉進退欲安以重欲疾以速〈靜則安重而不為輕舉動則疾速而不失機權〉窺敵觀變欲潛以深欲伍以參〈謂使間諜觀敵欲潛隱深入之也伍參猶錯雜也使間諜或參之或伍之於敵之間而盡知其事韓子曰省同異之言以知朋黨之分偶參伍之驗以責陳言之實又曰參之以此物伍之以合參也〉遇敵決戰必道吾所明無道吾所疑〈道言也行也〉夫是之謂六術〈自製號政令已下有六也〉無欲將而惡廢無急勝而亡敗無威內而輕外無見其利而不顧其害〈彊使人出戰而輕敵〉凡慮事欲熟而用財欲泰〈熟謂精審泰謂不恡賞也〉夫是之謂五權〈五者為將之機權也〉所以不受命於主有三可殺而不可使處不完可殺而不可使擊不勝可殺而不可使欺百姓夫是之謂三至〈至謂一守而不變〉凡受命於主而行三軍三軍既定百官得序羣物皆正〈百官軍之百吏得序各當其任〉則主不能喜敵不能怒〈不苟徇上意故主不能喜不為變詐故敵不能怒也〉夫是之謂至臣〈為臣之至當也〉慮必先事而申之以敬〈謀慮必在事先重之以敬常戒懼而有僃也〉愼終如始終始如一夫是之謂大吉〈言必無覆敗之禍也〉凡百事之成也必在敬之其敗也必在慢之故敬勝怠則吉怠勝敬則滅計勝欲則從欲勝計則凶戰如守〈不務越逐也書曰不愆於五歩六歩乃止齊焉〉行如戰有功如幸〈不務驕矜〉敬謀無壙〈無壙言不敢須臾不敬也壙與曠同〉敬事無壙敬吏無壙敬衆無壙敬敵無壙夫是之謂五無壙愼行此六術五權三至而處之以恭敬無壙夫是之謂天下之將則通於神明矣〈天下莫及之將〉臨武君曰善請問王者之軍制孫卿子曰將死鼓〈死謂不棄之而奔亡也左傳曰師之耳目在吾旗鼓〉馭死轡百吏死職士大夫死行列聞鼓聲而進聞金聲而退順命為上有功次之〈軍之所重在順命故有功次之〉令不進而進猶令不退而退也其罪惟均〈令教令也言使之不進而進猶令不退而退其罪同也〉不殺老弱不獵禾稼〈獵與踐同踐也〉服者不禽格者不赦犇命者不獲〈服謂不戰而退者不追禽之格謂相距捍者奔命謂奔走來歸其命者不獲之為囚俘也犇與奔同〉凡誅非誅其百姓也誅其亂百姓者也百姓有捍其賊則是亦賊也〈捍其賊謂為賊之捍蔽也〉以故順刄者生蘇刄者死犇命者貢〈順刄謂不戰背之而走者蘇讀為傃傃向也謂相向格鬬者貢謂取歸命者獻於上將也〉微子開封於宋〈紂之庶兄名啓歸周後封於宋此雲開者蓋漢景帝諱劉向改之也〉曹觸龍斷於軍〈說苑曰桀貴為天子富有四海其臣有左師觸龍者諂諛不正此雲紂臣當是說苑誤戰國䇿趙左師觸龍說太后請長安君質秦豈復與古人同官名乎〉殷之服民所以養生之者也無異周人故近者謌謳而樂之逺者竭蹶而趨之〈竭蹶顛什猶言匍匐也新序作竭走而趨之〉無幽間辟陋之國莫不趨使而安樂之四海之內若一家通達之屬莫不從服夫是之謂人師〈師長〉詩曰自西自東自南自北無思不服此之謂也〈詩大雅文王有聲之篇〉王者有誅而無戰城守不攻兵格不擊〈徳義未加所以敵人不服故不攻擊也且恐傷我之士卒也〉上下相喜則慶之〈敵人上下相愛悅則慶賀之豈尚侵伐乎〉不屠城〈屠謂毀其城殺其民若屠者然也〉不濳軍不留衆〈不久留暴露於外也〉師不越時〈古者行役不踰時也〉故亂者樂其政不安其上欲其至也〈東征西怨之比〉臨武君曰善陳囂問孫卿子曰先生議兵常以仁義為本〈陳囂荀卿弟子言先生之議常言兵以仁義為本〉仁者愛人義者循理然則又何以兵為〈愛人則懼其殺傷循理則不欲爭奪焉肯抗兵相加乎〉凡所爲有兵者為爭奪也〈非謂愛人循理〉孫卿子曰非女所知也彼仁者愛人愛人故惡人之害之也義者循理循理故惡人之亂之也彼兵者所以禁暴除害也非爭奪也故仁人之兵所存者神所過者化〈所存止之處畏之如神所過往之國無不從化〉若時雨之降莫不說喜是以堯伐驩兠〈伐亦誅也書曰放驩兠於崇山也〉舜伐有苖〈命禹伐之書曰帝曰咨禹惟時有苖弗率汝徂征之〉禹伐共工〈書曰流共工於幽州皆堯之事此雲禹伐共工未詳也〉湯伐有夏文王伐崇武王伐紂此二帝四王〈夏殷或稱王或稱帝曲禮曰措之廟立之主曰帝四王謂夏殷也至周自貶損全稱王故以文武為兩王也〉皆以仁義之兵行於天下也故近者親其善逺方慕其徳兵不血刄逺邇來服徳盛於此施及四極詩曰淑人君子其儀不忒此之謂也〈曹風鳴鳩之篇〉李斯問孫卿子曰〈李斯孫卿弟子後為秦相〉秦四世有勝兵彊海內威行諸侯非以仁義為之也以便從事而已〈便其所從之事而已謂若刼之以勢隱之以阨忸之以慶賞鰌之以刑罰之比也〉孫卿子曰非女所知也女所謂便者不便之便也〈汝以不便人為便之也〉吾所謂仁義者大便之便也〈吾以大便人為便也〉彼仁義者所以修政者也政修則民親其上樂其君而輕為之死故曰凡在於軍將率末事也〈荀卿前對趙孝成王有此語弟子所知故引以答之也〉秦四世有勝諰諰然常恐天下之一合而軋已也〈漢書諰作鰓蘇林曰讀如愼而無禮則葸之葸鰓懼貎也先禮反張晏曰軋踐轢之也〉此所謂末世之兵未有本統也〈本統前行素修〉故湯之放桀也非其逐之鳴條之時也武王之誅紂也非以甲子之朝而後勝之也皆前行素修也此所謂仁義之兵也〈前行素修謂前已行之素已修之行讀如字〉今女不求之於本而索之於末此世之所以亂也〈本謂仁義末謂變詐世所以亂亦由不求於本而索於末如李斯之說也〉禮者治辯之極也彊國之本也威行之道也功名之揔也〈辯別也揔要也彊國謂彊其國也〉王公由之所以得天下也不由所以隕社稷也故堅甲利兵不足以為勝髙城深池不足以為固嚴令繁刑不足以為威由其道則行不由其道則廢〈由用也道即禮也用禮即行不用禮雖堅甲嚴刑皆不足恃也〉楚人鮫革犀兕以為甲鞈如金石〈鞈堅貎以鮫魚皮及犀兕為甲堅如金石之不可入史記作堅如金石鞈古洽反管子曰制重罪入以兵甲犀脇二㦸輕罪入蘭盾鞈革二㦸犀兕堅如金石之狀也〉宛鉅鐵釶𢡖如蠭蠆〈宛地名屬南陽徐廣曰大鋼曰鉅釶與鍦同矛也方言云自闗而西謂之矛吳之間謂之鍦言宛地出此剛鐵為矛𢡖如蜂蠆言其中人之𢡖毒也鍦音啻〉輕利僄遫卒如飄風〈言楚人之⿰㨗也僄亦輕也匹妙反或當為嫖姚之嫖嫖驍勇也遫與速同〉然而兵殆於垂沙唐篾死〈殆謂危亡也垂沙地名未詳所在漢地誌沛國有垂鄉豈垂沙乎史記楚懐王二十八年秦與齊韓魏共攻楚殺楚將唐昧取我重丘而去昧與蔑同〉莊蹻起楚分而為三四〈司馬貞史記素隱曰莊蹻楚將言其起為亂後楚遂分為四韓子曰楚王欲伐越莊子曰臣患目能見百歩而不見𥈤王之兵敗於齊晉莊蹻為盜境內吏不能禁而欲伐越此智之如目也蹻初為盜後為楚將〉是豈無堅甲利兵也哉其所以統之者非其道故也汝潁以為險江漢以為池限之以鄧林縁之以方城〈鄧林北界鄧地之山林縁繞也方城楚北界山名也〉然而秦師至而鄢郢舉若振槁然〈舉謂舉而取之鄢郢楚都振擊也槁枯葉也謂白起伐楚一戰舉鄢郢也〉是豈無固塞隘阻也哉其所以統之者非其道故也紂刳比干囚箕子為炮烙刑〈列女傳曰炮烙為膏銅柱加之炭上令有罪者行焉輒墜火中紂與妲己大笑烙古責反〉殺戮無時臣下凜然莫必其命〈凜然悚慄之貎莫自謂必全其命也〉然而周師至而令不行乎下不能用其民是豈令不嚴刑不繁也哉其所以統之者非其道故也古之兵戈矛弓矢而已矣然而敵國不待試而詘〈試用也詘服也〉城郭不辨〈辨治也或音辦〉溝池不拑〈拑古掘字史記作城郭不集溝池不掘也文子曰無伐樹木無鉗墳墓鉗亦音掘或曰拑當作相篆文相字與拑字相近遂誤耳〉固塞不樹機變不張〈固塞謂使邊竟險固若今之邊城也樹立也塞先代反機變謂器械變動攻敵也〉然而國晏然不畏外而明內者無故焉〈內當為固史記作晏然不畏外而固也〉明道而分鈞之時使而誠愛之下之和上也如影嚮〈和胡臥反〉有不由令者然後誅之以刑故刑一人而天下服罪人不尤其上知罪之在己也是故刑罰省而威流〈尤怨也流行也言通流也〉無他故焉由其道故也古者帝堯之治天下也蓋殺一人刑二人而天下治〈殺一人謂殛鯀於羽山刑二人謂流共工於幽州放驩兠於崇山〉傳曰威厲而不試刑措而不用此之謂也〈厲謂抗舉使人畏之〉凡人之動也為賞慶為之則見害傷焉止矣故賞慶刑罰勢詐不足以盡人之力致人之死為人主上者也其所以接下之百姓者無禮義忠信焉慮率用賞慶刑罰勢詐除扼其下獲其功用而已矣〈焉慮無慮猶言大凡也除謂驅逐阨謂廹蹙若秦劫之以勢隱之以扼狃之以慶賞之類阨或為險〉大宼則至使之持危城則必畔遇敵處戰則必北〈北敗走也北者乖背之名故以敗走為北也〉勞苦煩辱則必犇〈犇與奔同〉霍焉離耳下反制其上〈霍焉猶渙焉也離散之後則上下易位若秦項然〉故賞慶刑罰勢詐之為道者傭徒鬻賣之道也不足以合大衆美國家故古之人羞而不道也故厚徳音以先之明禮義以道之致忠信以愛之賞賢使能以次之爵服慶賞以申之時其事輕其任〈事作業任力役〉以調齊之長養之如保赤子政令以定風俗以一有離俗不順其上則百姓莫不敦惡莫不毒孽若祓不祥〈敦厚也毒害也孽謂妖孽祓除之也〉然後刑於是起矣是大刑之所加也辱孰大焉將以為利耶則大刑加焉身苟不狂惑戇陋誰睹是而不改也哉然後百姓曉然皆知修上之法像上之志而安樂之於是有能化善修身正行積禮義尊道徳〈於是像之中更有能自修徳者〉百姓莫不貴敬莫不親譽然後賞於是起矣是髙爵豐祿之所加也榮孰大焉將以為害耶則髙爵豐祿以持養之〈持此以飬之〉生民之屬孰不願也雕雕焉縣貴爵重賞於其前〈雕雕章明之貎〉縣明刑大辱於其後雖欲無化能乎哉故民歸之如流水所存者神所為者化〈存至也言所至之處畏之如神凡所施為民皆從化之也〉而順暴悍勇力之屬為之化而願〈順從也謂好從暴悍勇力之人皆化而願慤也〉旁辟曲私之屬為之化而公〈旁偏頗也辟讀為僻〉矜紏收繚之屬為之化而調〈矜謂夸汰紏謂好發摘人過者也收謂掠美者也繚謂繚繞言委曲也四者皆鄙陋之人今被化則調和之也〉夫是之謂大化至一〈大化皆化也至一極一也〉詩曰王猷允塞徐方其來此之謂也凡兼人者有三術有以徳兼人者有以力兼人者有以富兼人者彼貴我名聲美我徳行欲為我民故辟門除塗以迎吾入〈辟與闢同開也除塗治其道塗也〉因其民襲其處而百姓皆安〈因其民之愛悅襲處其處皆安言不驚擾也〉立法施令莫不順比〈比親附也施令則民親比〉是故得地而權彌重兼人而兵俞彊是以徳兼人者也〈俞讀為愈下同〉非貴我名聲也非美我徳行也彼畏我威刼我勢〈為我勢所刼也〉故民雖有離心不敢有畔慮若是則戎甲俞衆奉養必費〈奉養戎甲必煩費也〉是故得地而權彌輕兼人而兵俞弱是以力兼人者也非貴我名聲也非美我徳行也用貧求富用飢求飽虛腹張口來歸我食若是則必發夫掌窌之粟以食之〈地藏曰窌掌窌主倉廩之官窌匹孝反〉委之財貨以富之立良有司以接之〈立溫良之有司以慰接之懼其畔去也〉已朞三年然後民可信也〈已過也過一朞之後至於三年然後所歸之民可信本非慕化故也〉是故得地而權彌輕兼人而國俞貧是以富兼人者也故曰以徳兼人者王以力兼人者弱以富兼人者貧古今一也兼併易能也唯堅凝之難焉〈凝定也堅固定有地為難〉齊能並宋而不能凝也故魏奪之燕能並齊而不能凝也故田單奪之韓之上地方數百里完全富具而趨趙趙不能凝也故秦奪之〈上地上黨之地完全言城邑也富具言府庫也趨歸也七朱反史記秦攻上黨韓不能救其守馮亭以上黨降趙趙使馬服子將兵距秦秦使白起大破馬服於長平坑四十餘萬而奪其地殺戮盡也〉故能並之而不能凝則必奪不能並之又不能凝其有則必亡能凝之則必能並之矣得之則凝兼併無彊〈得其地則能定之則無有彊而不可兼併者也〉古者湯以薄武王以滈〈薄與亳同滈與鎬同〉皆百里之地天下為一諸侯為臣無他故焉能凝之也故凝士以禮凝民以政禮修而士服政平而民安士服民安夫是之謂大凝以守則固以征則彊令行禁止王者之事畢矣

　　荀子卷十
　　欽定四庫全書
　　荀子卷十一　　　　　　　唐　楊倞　註
　　彊國篇第十六
　　刑范正金錫美工冶巧火齊得〈火齊得謂生熟齊和得宜考工記雲金有六齊齊才細反〉剖刑而莫耶已〈刑與形同范法也刑范鑄劔規模之器也剖開也莫耶古之良劒也〉然而不剝脫不砥礪則不可以斷繩〈剝脫謂刮去其生澁砥礪謂磨淬也〉剝脫之砥礪之則蠫盤盂刎牛馬忽然耳〈蠫割也音戾蠫盤盂刎牛馬蓋古用試劒者也戰國䇿趙奢謂田單曰吳干將之劒肉試則斷牛馬金試則截盤盂盤盂皆銅器猶刜鍾無聲及㫁牛馬者也忽然言容易也〉彼國者亦彊國之剖刑已〈如彊國之初開此也〉然而不教誨不調一則入不可以守出不可以戰教誨之調一之則兵勁城固敵國不敢攖也彼國者亦有砥礪禮義節奏是也〈節奏有法度也〉故人之命在天國之命在禮人君者隆禮尊賢而王重法愛民而霸好利多詐而危權謀傾覆幽險而盡亡〈幽深傾險使下難知則盡亡也〉威有三有道徳之威者有暴察之威者有狂妄之威者〈暴察謂暴急嚴察也〉此三威者不可不熟察也禮樂則脩分義則明〈分謂上下有分義謂各得其宜〉舉錯則時愛利則形〈形見也愛利人之心見於外也〉如是百姓貴之如帝高之如天〈帝天神也〉親之如父母畏之如神明故賞不用而民勸罰不用而威行夫是之謂道徳之威禮樂則不脩分義則不明舉錯則不時愛利則不形然而其禁暴也察其誅不服也審其刑罰重而信其誅殺猛而必〈申商之比〉黭然而雷擊之如牆厭之〈黭然卒至之貎説文雲黭黑色猶闇然黭烏感反厭讀為壓〉如是百姓劫則畏〈見劫脅之時則畏也〉嬴則敖〈稍嬴緩之則敖謾嬴音盈〉上執拘則最得間則散〈最聚也間隙也公羊傳曰會猶最也何休曰最聚也〉敵中則奪〈敵人得中道則奪其國一曰中擊也丁仲反〉非劫之以形勢非振之以誅殺則無以有其下〈振動〉夫是之謂暴察之威無愛人之心無利人之事而日為亂人之道百姓讙敖則從而執縛之刑灼之不和人心〈讙喧嘩也敖喧噪也亦讀為敖謂呌呼之聲敖敖然也五刀反〉如是下比周賁潰以離上矣〈賁讀為憤憤然也民逃其上曰潰〉傾覆滅亡可立而待也夫是之謂狂妄之威此三威者不可不熟察也道徳之威成乎安彊暴察之威成乎危弱狂妄之威成乎滅亡公孫子曰子發將西伐蔡克蔡獲蔡侯〈公孫子齊相也未知其名後語孟嘗君客有公孫成豈後為齊相乎或曰公孫名忌子發楚令尹未知其姓戰國䇿莊辛諫楚莊王曰蔡靈侯南遊乎高陂北陵乎巫山右枕幼妾左擁嬖女馳騁乎高蔡之間不以國家為事不知子發方受命於靈王繫以朱絲而見之史記蔡侯為楚惠王所滅莊辛雲靈王與史記不同也〉歸致命曰蔡侯奉其社稷而歸之楚〈歸致命於君言蔡侯自奉其社稷歸楚非己之功也〉舍屬二三子而理其地〈舍子發名屬之欲反二三子楚之諸臣也理其地謂安輯其民也子發不欲獨擅其功故請諸臣理其地也〉既楚發其賞〈既謂論功之後發行也〉子發辭曰發誡布令而敵退是主威也徙舉相攻而敵退是將威也合戰用力而敵退是衆威也〈誡教也凡發誡布令而敵退則是畏其主徙舉相攻而敵退則是畏其將合戰用力而敵退則是畏其衆也〉臣舍不宜以衆威受賞〈是時合戰用力而滅蔡故曰衆威此已上公孫子美子發之辭也已下孫卿之辭也〉譏之曰子發之致命也恭其辭賞也固〈固陋也其致命難其辭賞則固陋非坦明知道者也〉夫尚賢使能賞有功罰有罪非獨一人為之也〈自古皆然〉彼先王之道也一人之本也善善惡惡之應也〈彼彼賞罰也言彼賞罰者先王之道齊一人之本善善惡惡之報應也〉治必由之古今一也〈為治必用賞罰〉古者明王之舉大事立大功也大事已博大功已立則君享其成羣臣享其功〈享獻也謂受其獻也〉士大夫益爵官人益秩庶人益祿〈爵謂若秦庶長不更之屬官人羣吏也庶人士卒也秩祿皆謂廩食也〉是以為善者勸為不善者沮上下一心三軍同力是以百事成而功名大也今子發獨不然反先王之道亂楚國之法墮興功之臣恥受賞之屬〈人皆受賞子發獨辭是使興功之臣墮廢其志受賞之屬慙恥於心〉無僇乎族黨而抑卑其後世〈夫先祖有寵錫則子孫揚其功族黨遭刑戮則後世䝉其恥今子發自謂無功則子孫無以稱雖無刑戮之恥而後世亦抑損卑下無以光榮也〉按獨以為私靡豈不過甚矣哉故曰子發之致命也恭其辭賞也固處勝人之勢行勝人之道天下莫忿湯武是也處勝人之勢不以勝人之道〈以用也〉厚於有天下之勢索為匹夫不可得也桀紂是也然則得勝人之勢者其不如勝人之道遠矣夫主相者勝人以勢也是為是非為非能為能不能為不能併己之私慾必以道夫公道通義之可以相兼容者是勝人之道也〈併讀為屏棄也屏棄私慾通達公義〉今相國上則得專主下則得專國相國之於勝人之勢亶有之矣〈亶讀為擅本亦或作擅或曰亶誠也〉然則胡不毆此勝人之勢赴勝人之道〈毆謂駕馭之也或作謳歌此勝人之勢誤也〉求仁厚明通之君子而託王焉〈求賢而託之以王使輔佐也〉與之參國政正是非如是則國孰敢不為義矣〈國內皆化之也〉君臣上下貴賤長少至於庶人莫不為義則天下孰不欲合義矣〈天下皆來歸義也〉賢士願相國之朝能士願相國之官好利之民莫不願以齊為歸是一天下也相國舍是而不為安直為是世俗之所以為〈不為勝人之道但為勝人之勢〉則女主亂之宮詐臣亂之朝貪吏亂之官衆庶百姓皆以貪利爭奪為俗曷若是而可以持國乎今巨楚縣吾前〈楚在齊南故曰前縣聮繫之也〉大燕鰌吾後〈燕在齊北故曰後鰌蹴也如蹴㳫於後莊子風謂蛇曰鰌我亦作蹲吾後也〉勁魏釣吾右西壤之不絶若繩〈魏在齊西故曰右釣謂釣取物也西壤齊西界之地若繩言細也〉楚人則乃有襄賁開陽以臨吾左〈襄賁開陽楚二邑在齊之東者也漢書地理志二縣皆屬東海郡賁音肥〉是一國作謀三國必起而乗我〈一國謀齊則三國乗其弊〉如是則齊必斷而為四〈三國分齊則斷為四謂楚取其二魏燕取其二也〉三國若假城耳〈言齊如三國之寄城耳不久當歸之也〉必為天下大笑曷若〈天下必笑其無謀滅亡問以為何如也〉兩者孰足為之〈兩者勝人之道與勝人之勢一則天下歸一則天下笑問何者可為也〉夫桀紂聖王之後子孫也有天下者之世也〈世謂繼也〉勢籍之所存天下之宗室也〈勢謂國籍之所在也〉土地之大封內千里人之衆數以億萬〈其數億萬〉俄而天下倜然舉去桀紂而犇湯武〈倜然高舉之貎舉皆也犇與奔同〉反然舉惡桀紂而貴湯武〈反音翻翻然改變貎惡烏路反〉是何也夫桀紂何失而湯武何得也〈假設問答〉曰是無他故焉桀紂者善為人所惡也而湯武者善為人所好也人之所惡何也曰汙漫爭奪貪利是也〈汙漫謂穢汙不脩㓗也或曰漫謂欺誑也汙烏路反漫莫但反〉人之所好者何也曰禮義辭讓忠信是也今君人者辟稱比方則欲自並乎湯武〈辟讀為譬稱尺證反〉若其所以統之則無以異於桀紂而求有湯武之功名可乎〈統制治也〉故凡得勝者必與人也凡得人者必與道也道也者何也曰禮讓忠信是也故自四五萬而往者彊勝非衆之力也隆在信矣〈而往猶已上也言有兵四五萬已上者若能崇信則足以自致彊勝不必更待與國之衆也若不崇信雖有與國之衆猶無益故曰非衆之力也〉自數百里而往者安固非大之力也隆在脩政矣〈有數百里之地脩政則安固不必更在廣也荀卿常言湯武以百里之地王天下今言此者若言常人之理非論聖人也〉今已有數萬之衆者也陶誕比周以相與〈陶當為檮杌之檮或曰當為逃謂逃匿其情與謂黨與之國也〉已有數百里之國者也汙漫突盜以爭地〈突謂相凌犯也〉然則是棄己之所安彊而爭己之所以危弱也損己之所不足以重己之所有餘〈損減也重多也不足謂信與政有餘謂衆與地也〉若是其悖繆也而求有湯武之功名可乎辟之是猶伏而咶天救經而引其足也〈咶與䑛同經縊也救縊而引其足縊愈急也〉説必不行矣愈務而愈遠為人臣者不恤已行之不行〈上行下孟反下行如字〉苟得利而已矣是渠衝入穴而求利也〈渠大也渠衝攻城之大車也詩曰臨衝閑閑韓子曰奏百貍首射侯不當彊弩趨發平城距衝不若堙內伏橐或作距衝蓋言可以距石矣〉是仁人之所羞而不為也〈屈大就小務於苟得故羞而不為也〉故人莫貴乎生莫樂乎安所以養生安樂者莫大乎禮義人知貴生樂安而棄禮義辟之是猶欲夀而歾頸〈歾當為刎〉愚莫大焉故君人者愛民而安好士而榮兩者無一焉而亡詩曰價人維藩大師維垣此之謂也〈大雅板之篇義已解上也〉力術止義術行曷謂也曰秦之謂也〈力術彊兵之術義術仁義之術止謂不能進取霸王也言用力術則止用義術則行發此論以謂秦也新序李斯問孫卿曰當今之時為秦奈何孫卿曰力止義行秦之謂也〉威彊乎湯武廣大乎舜禹然而憂患不可勝校也〈校計〉諰諰然〈諰思里反〉常恐天下之一合而軋已也此所謂力術止也曷謂乎威彊乎湯武湯武也者乃能使説已者使耳〈説音悅〉今楚父死焉國舉焉負三王之廟而辟於陳蔡之間〈此楚頃襄王之時也父謂懷王為秦所虜而死也至二十一年秦將白起遂拔我鄢郢燒先王墓於夷陵襄王兵散遂不復戰東北保陳成廟主也辟如字謂自屏遠也或讀為避〉視可司間安欲剡其脛而以蹈秦之腹〈視可謂觀其可伐司音伺間隙也剡亦斬也〉然而秦使左案左使右案右是乃使讎人役也〈秦能使讎人為之徒役謂楚襄王七年迎婦於秦城十五年與秦伐燕二十七年復與秦平而入太子質之類也〉此所謂威彊乎湯武也曷為廣大乎舜禹也曰古者百王之一天下臣諸侯未有過封內千里者也〈封畿之內〉今秦南乃有沙羡與俱是乃江南〈漢書地理志沙羡縣屬江夏郡此地俱屬秦是有江南也〉北與胡貊為隣西有巴戎〈巴在西南戎在西皆隸屬秦〉東在楚者乃界於齊〈謂東侵楚地所得者乃與齊為界也〉在韓者踰常山乃在臨慮〈漢書地理志臨慮縣名屬河內今屬相州也〉在魏者乃據圉津即去大梁百有二十里耳〈圉當為圍漢書曹參下脩武度圍津顔師古曰在東郡豈古名圍津傳寫為圉或作韋津今有韋城豈是邪史記朱忌謂魏安釐曰秦固有懐茅邢丘城垝津以臨河內河內共汲必危垝圍聲相近疑同垝居委反〉其在趙者剡然有苓而據松栢之塞〈剡然侵削之貌苓地名未詳所在或曰苓與靈同漢書地理志常山郡有靈壽縣今屬真定或曰苓當為卷案卷縣屬河南非趙地也松栢之塞謂趙樹松栢與秦為界今秦據有之〉負西海而固常山〈負背也常山本趙山今秦有之言秦背西海東向以常山為固〉是地徧天下也威動海內彊殆中國〈秦之彊能危殆中國殆或為治〉然而憂患不可勝校也諰諰然〈諰思里反〉常恐天下之一合而軋已也此所謂廣大乎舜禹也然則奈何曰節威反文〈節減威彊復用文理〉案用夫端誠信全之君子治天下焉〈全謂徳全〉因與之參國政正是非治曲直聽咸陽〈使聽咸陽之政〉順者錯之不順者而後誅之〈錯置也謂捨而不伐〉若是則兵不復出於塞外而令行於天下矣若是則雖為之築明堂於塞外而朝諸侯使殆可矣〈明堂天子布政之宮於塞外三字衍也以前有兵不復出於塞外故誤重寫此三字耳殆庶幾也秦若使賢人為政雖築明堂朝諸侯庶幾可矣或曰塞外境外也明堂壇也謂廵狩至方岳之下㑹諸侯為宮方三百歩四門壇十有二尋深四尺加方明其上左氏傳為王宮於踐土亦其類也或曰築明堂於塞外謂使他國為秦築帝宮也戰國策韓王謂張儀曰謂比秦郡縣築帝宮祠春秋稱東蕃是也〉假今之世益地不如益信之務也應侯問孫卿曰入秦何見〈應侯秦相范睢封於應也杜元凱雲應國在襄陽城父縣西南也〉孫卿曰其固塞險形勢便山林川谷美〈謂多良材及溉灌之利也〉天材之利多〈所出物産多也〉是形勝也〈形地形便而物産多所以為勝故曰如高屋之上而建瓴水也〉入境觀其風俗其百姓樸其聲樂不流汙〈流邪淫也汙濁也不流汙言清雅也〉其服不佻〈佻偷也不為竒異之服詩序曰長民者衣服不貳從容有常以齊其民則民徳一也〉甚畏有司而順古之民也及都邑官府〈及至也至縣邑之廨署〉其百吏肅然莫不恭儉敦敬忠信而不楛古之吏也〈楛音苦濫惡也或曰讀為王事靡盬之盬盬不堅固也〉入其國觀其士大夫出於其門入於公門出於公門歸於其家無有私事也不比周不朋黨倜然莫不明通而公也古之士大夫也〈倜然高逺貌〉觀其朝廷其間聽決百事不留恬然如無治者古之朝也〈其間朝退也古莧反恬然安閑貌如無治者如都無聽治處也〉故四世有勝非幸也數也是所見也故曰佚而治約而詳不煩而功治之至也秦類之矣〈雖佚而治雖約而詳雖不煩而有功古之至治有如此者秦似之〉雖然則甚有其諰也〈諰懼〉兼數具者而盡有之然而縣之以王者之功名則倜倜然其不及遠矣〈縣音懸謂聯繫〉是何也則其殆無儒耶故曰粹而王〈粹謂全用儒道〉駁而霸無一焉而亡此亦秦之所短也積微月不勝日時不勝月嵗不勝時〈積微細之事月不如日言當日日留心於庶事不可怠忽也〉凡人好敖慢小事大事至然後興之務之如是則常不勝夫熟比於小事者矣〈熟比精審躬親之謂〉是何也則小事之至也數其縣日也博其為積也大〈數音朔博謂所縣繫時日多也大謂積小以成大若蟻蛭然也〉大事之至也希其縣日也淺其為積也小〈時日既淺則所積亦小〉故善日者王善時者霸補漏者危大荒者亡〈善謂愛惜不怠棄也補漏謂不能累功累業至於弊漏然後補之大荒謂都荒廢不治者〉故王者敬日〈敬謂不敢慢也故曰吉人為善惟日不足〉霸者敬時〈動作皆不失時或曰時變則懼治之不立也〉僅存之國危而後戚之〈戚憂〉亡國至亡而後知亡至死而後知死國之禍敗不可勝悔也〈所悔之事不可勝舉言甚多〉霸者之善著焉可以時託也〈霸者其善明著以其所託不失時也〉王者之功名不可勝日誌也〈日記識其政事故能功名不可勝數〉財物貨寶以大為重政教功名反是能積微者速成詩曰徳輶如毛民鮮克舉此之謂也〈詩大雅烝民之篇輶輕也引之以明積微至著之功也〉凡姦人之所以起者以上之不貴義不敬義也〈上行下效〉夫義者所以限禁人之為惡與姦者也今上不貴義不敬義如是則下之人百姓皆有棄義之志有趨姦之心矣此姦之所以起也且上者下之師也夫下之和上譬之猶響之應聲影之像形也故為上者不可不順也〈不可不順義或曰當為慎〉夫義者內節於人而外節於萬物者也〈節即謂限禁也〉上安於主而下調於民者也〈得其節則上安而下調也〉內外上下節義之情也〈義之情皆在得其節〉然則凡為天下之要義為本而信次之古者禹湯本義務信而天下治桀紂棄義倍信而天下亂故為人上者必將慎禮義務忠信然後可此君人者之大本也〈慎或為順〉堂上不糞則郊草不瞻曠芸〈曠空也空謂無草也芸謂有草可芸鋤也堂上猶未糞除則不暇瞻視郊野之草有無也言近者未理不暇及遠魯連子謂田巴曰堂上不糞者郊草不芸也〉白刄捍乎胷則目不見流矢〈捍蔽也捍蔽於胷謂見斬刺也懼白刄之甚不暇憂流矢也〉拔㦸加乎首則十指不辭斷〈言不惜十指而救首也拔或作校或作枝〉非不以此為務也疾養緩急之有相先者也〈疾病也養與癢同言非不以郊草流矢十指為務痛癢緩急有所先救者也言此明人君當先務以禮義然後及他事也〉
　　天論篇第十七
　　天行有常〈天自有常行之道也〉不為堯存不為桀亡應之以治則吉應之以亂則凶〈吉凶由人天非愛堯而惡桀也〉彊本而節用則天不能貧〈本謂農桑〉養備而動時則天不能病〈養備謂使人衣食足動時謂勸人勤力不失時亦不使勞苦也養生既備動作以時則疾疹不作也〉脩道而不貳則天不能禍〈貳即倍也〉故水旱不能使之飢渴寒暑不能使之疾祅恠不能使之凶〈畜積有素故水旱不能使之飢渴既無飢寒之患則疫癘所不能加之矣〉本荒而用侈則天不能使之富養略而動罕則天不能使之全〈略減少也罕希也養略謂使人衣食不足也動希言怠惰也衣食減少而又怠惰則天不能全也〉倍道而妄行則天不能使之吉故水旱未至而飢渴寒暑未薄而疾〈薄廹也音博〉祅怪未至而凶受時與治世同而殃禍與治世異不可以怨天其道然也〈非天降災人自使然〉故明於天人之分則可謂至人矣〈知在人不在天斯為至人〉不為而成不求而得夫是之謂天職〈不為而成不求而得四時行焉百物生焉天之職任如此豈愛憎於堯桀之間乎〉如是者雖深其人不加慮焉雖大不加能焉雖精不加察焉夫是之謂不與天爭職〈其人至人也言天道雖深遠至人曽不措意測度焉以其無益於理若措其在人者慕其在天者是爭職也莊子曰六合之外聖人存而不論也〉天有其時地有其財人有其治夫是之謂能參〈人能治天時地財而用之則是參於天地〉舎其所以參而願其所參則惑矣〈舍人事而欲知天意斯惑矣〉列星隨旋日月遞炤四時代御陰陽大化風雨博施〈列星有列位者二十八宿也隨旋相隨廻旋也炤與照同陰陽大化謂寒暑變化萬物也博謂廣博施行無不被也〉萬物各得其和以生各得其養以成不見其事而見其功夫是之謂神〈和謂和氣養謂風雨不見和養之事但見成功斯所以為神若有真宰然也〉皆知其所以成莫知其無形夫是之謂天〈言天道之難知或曰當為夫是之謂天功脫功字耳〉唯聖人為不求知天〈既天道難測故聖人但修人事不務役慮於知天也〉天職既立天功既成形具而神生好惡喜怒哀樂藏焉夫是之謂天情〈言人之身亦天職天功所成立也形謂百骸九竅神謂精魂天情所受於天之情也〉耳目鼻口形能各有接而不相能也夫是之謂天官〈耳辨聲目辨色鼻辨臭口辨味形辨寒熱疾癢其所能皆可以接物而不能互相為用官猶任也言天之所付任有如此者也〉心居中虛以治五官夫是之謂天君〈心居於中空虛之地以制耳鼻口目形之五官是天使為形體之君也〉財非其類以養其類夫是之謂天養〈財與裁同飲食衣服與人異類裁而用之可使養口腹形體故曰裁非其類以養其類是天使奉養之道如此也〉順其類者謂之福逆其類者謂之禍夫是之謂天政〈順其類謂裁者也逆其類謂不能裁者也言天政如賞罰之政令自天職既立已上論天所置之事已下論逆天順天之事在人所為也〉暗其天君〈昏亂其心〉亂其天官〈聲色臭味過度〉棄其天養〈不能務本節用〉逆其天政〈不能養其類也〉背其天情〈好惡喜怒哀樂無節〉以䘮天功〈䘮其生成之天功使不蕃滋也〉夫是之謂大凶〈此皆言不脩政違天之禍〉聖人清其天君正其天官備其天養順其天政養其天情以全其天功如是則知其所為知其所不為矣〈知務導逹不攻異端〉則天地官而萬物役矣〈言聖人自脩政則可以任天地役萬物〉其行曲治其養曲適其生不傷夫是之謂知天〈其所自脩行之政曲盡其治其所養人之術曲盡其適其生長物無所傷害是謂知天也言明於人事則知天物其要曲盡也〉故大巧在所不為大智在所不慮〈此明不務知天是乃知天也亦猶大巧在所不為如天地之成萬物若偏有所為則其巧小矣大智在所不慮如聖人無為而治也若偏有所慮則其智窄矣〉所志於天者已其見象之可以期者矣〈志記識也聖人雖不務知天猶有記識以助治道所以記識於天者其見垂象之文可以知其節候者也若堯命羲和欽若昊天日月星辰敬授人時者也〉所志於地者已其見宜之可以息者矣〈所以記識於地者其見土宜可以蕃息嘉穀者是也〉所志於四時者已其見數之可以事者矣〈數謂春作夏長秋斂冬藏必然之數事謂順時理其事也所以記識四時者取順時之數而令生長收藏者也〉所志於陰陽者已其見知之可以治者矣〈知謂知其生殺也所以記識陰陽者為知其生殺効之為賞罰以治之知或為和〉官人守天而自為守道也〈官人任人慾任人守天在於自守道皆明不務知天之義也〉治亂天耶曰日月星辰瑞厯是禹桀之所同也〈或曰當時星辰書之名也〉禹以治桀以亂治亂非天也時耶曰繁啟蕃長於春夏〈繁多也蕃茂也〉畜積收藏於秋冬是又禹桀之所同也禹以治桀以亂治亂非時也地耶曰得地則生失地則死是又禹桀之所同也禹以治桀以亂治亂非地也〈皆言在人不在天地與時也〉詩曰天作高山大王荒之彼作矣文王康之此之謂也〈詩周頌天作之篇引此以明吉凶由人如大王之能尊大岐山也〉天不為人之惡寒也而輟冬地不為人之惡遼遠也而輟廣君子不為小人匈匈也而輟行〈匈匈喧譁之聲與訩同音又許同反行下孟反〉天有常道矣地有常數矣君子有常體矣君子道其常小人計其功〈道言也君子言常造次必守其道小人則計一時之功利因物而遷之〉詩曰何恤人之言兮此之謂也〈逸詩也以言苟守道不違何畏人之言也〉楚王後車千乗非知也君子啜菽飲水非愚也是節然也〈節謂所遇之時節也〉若夫心意脩徳行厚知慮明生於今而志乎古則是其在我者也故君子敬其在己者而不慕其在天者〈在天謂富貴也〉小人錯其在己者而慕其在天者〈錯置〉君子敬其在己者而不慕其在天者是以日進也〈求已而不苟故日進〉小人錯其在己者而慕其在天者是以日退也〈望徼倖而不求己故日退也〉故君子之所以日進與小人之所以日退一也〈皆有慕有不慕〉君子小人之所以相懸者在此耳星墜木鳴國人皆恐曰是何也曰無何也〈假設問荅無何也言不足憂也〉是天地之變陰陽之化物之罕至者也〈星墜天地之變木鳴陰陽之化罕希也〉怪之可也畏之非也〈以其罕至謂之怪異則可因遂畏懼則非〉夫日月之有蝕風雨之不時怪星之黨見〈黨見頻見也言如朋黨之多見賢遍反〉是無世而不常有之上明而政平則是雖並世起無傷也〈並世起謂一世之中並起〉上闇而政險則是雖無一至者無益也夫星之墜木之鳴是天地之變陰陽之化物之罕至者也怪之可也畏之非也物之已至者人祅則可畏也〈物之既至可畏者在人之祅也〉楛耕傷稼耘耨失薉政險失民〈楛耕謂麄惡不精也失薉謂耘耨失時使穢也政險威虐也薉與穢同〉田稼薉惡糴貴民飢道路有死人夫是之謂人祅政令不明舉錯不時本事不理夫是之謂人祅〈舉謂起兵動衆錯謂懷安失於機也本事農桑之事也〉禮義不脩內外無別男女淫亂則父子相疑上下乖離冦難並至夫是之謂人祅祅是生於亂三者錯無安國〈三者三人祅也錯置也置此三祅於中國則無有安也〉其説甚邇其菑甚慘〈邇近也三人祅之説比星墜木鳴為淺近然其災害人則甚慘毒也〉勉力不時則牛馬相生六畜作祅〈勉力之役也不時則人多怨曠氣之所感故生非其類也〉可怪也而不可畏也傳曰萬物之怪書不説〈書謂六經也可為勸戒則明之不務廣説萬物之怪也〉無用之辯不急之察棄而不治若夫君臣之義父子之親夫婦之別則日切磋而不舍也雩而雨何也曰無何也猶不雩而雨也〈雩求雨之禱也或者問嵗旱雩則得雨此何祥也對以與不雩而雨同明非求而得也周禮司巫國大旱則率巫而舞雩〉日月食而救之天旱而雩小筮而後決大事非以為得求也以文之也〈得求得所求也言為此示急於災害順人之意以文飾政事而已〉故君子以為文而百姓以為神以為文則吉以為神則凶〈順人之情以為文飾則無害淫祀求福則凶也〉在天者莫明於日月在地者莫明於水火在物者莫明於珠玉在人者莫明於禮義故日月不高則光輝不赫水火不積則煇潤不博珠玉不睹乎外則王公不以為寶禮義不加於國家則功名不白故人之命在天國之命在禮君人者隆禮尊賢而王重法愛民而霸好利多詐而危權謀傾覆幽險而盡亡矣〈幽險謂隠匿其情而凶虐難測也權謀多詐幽險三者盡亡之道也〉大天而思之孰與物畜而制之〈尊大天而思慕之欲其豐富孰與使物畜積而我裁製之〉從天而頌之孰與制天命而用之〈頌者美盛徳也從天而美其盛徳豈如制裁天之所命而我用之謂若曲者為輪直者為桷任材而用也〉望時而待之孰與應時而使之〈望時而待謂若農夫之望嵗也孰與應春生夏長之𠉀使不失時也〉因物而多之孰與騁能而化之〈因物之自多不如騁其智能而化之使多也若后稷之播種然也〉思物而物之孰與理物而勿失之也〈思得萬物以為已物孰與理物皆得其宜不使有所失䘮〉願於物之所以生孰與有物之所以成故錯人而思天則失萬物之情〈物之生雖在天成之則在人也此皆言理平豐富在人所為不在天也若廢人而妄思天雖勞心苦思亦無益也〉百王之無變足以為道貫〈無變不易也百王不易者謂禮也言理可以為道之條貫也〉一廢一起應之以貫〈雖質文廢起時有不同然其要歸以禮為條貫論語孔子曰殷因於夏禮所損益可知也周因於殷禮所損益可知也其或繼周者雖百世可知也〉理貫不亂〈知禮則其條貫不亂〉不知貫不知應變〈不知以禮為條貫則不能應變言必差錯而亂也〉貫之大體未嘗亡也亂生其差治盡其詳〈差謬也所以亂者生於條貫差謬可以治者在於精詳也〉故道之所善中則可從畸則不可為匿則大惑〈畸者不偶之名謂偏也道之所善得中則從偏側則不可為匿謂隱匿其情禮者明示人者也若隱匿則大惑畸音覉〉水行者表深表不明則陷〈表標凖也陷溺也〉治民者表道表不明則亂禮者表也非禮昬世也昬世大亂也〈昬世謂使世昬闇也〉故道無不明外內異表隱顯有常民陷乃去〈道禮也外謂朝聘內謂冠昬所表識各異也隱顯即內外也有常言有常法也如此民陷溺之患乃去也〉萬物為道一偏一物為萬物一偏愚者為一物一偏〈愚者不能盡一物也〉而自以為知道無知也〈以偏為知道豈有知哉〉慎子有見於後無見於先〈慎到本黃老之術明不尚賢不使能之道故莊子論慎到曰塊不失道以其無爭先之意故曰見後而不見先也漢書藝文志慎子著書四十二篇班固曰先申韓申韓稱之也〉老子有見於詘無見於信〈老子周之守藏史姓李字伯陽號耼孔子之師也著書五千言其意多以屈為伸以柔勝剛故曰見詘而不見信也信讀為伸〉墨子有見於齊無見於畸〈畸謂不齊也墨子著書與上同兼愛是見齊而不見畸也〉宋子有見於少無見於多〈宋子名鈃宋人也與孟子同時下篇雲宋子以人之情慾寡而皆以己之情慾多是過也據此説則少而不見多也鈃音刑又胡泠反漢書藝文志有宋子十八篇班固曰荀卿道宋子其言黃老意〉有後而無先則羣衆無門〈夫羣衆在上之開導皆處後而不慮先羣衆無門戸也〉有詘而無信則貴賤不分〈貴者伸而賤者詘則分別矣若皆貴柔弱卑下則無貴賤之別也〉有齊而無畸則政令不施〈夫施政令所以治不齊者若尚同則政令何施也〉有少而無多則羣衆不化〈夫欲多則可以勸誘為善若皆欲少則何能化之〉書曰無有作好遵王之道無有作惡遵王之路此之謂也〈書洪範以喻偏好則非遵王道也〉






　　荀子卷十一
<子部,儒家類,荀子>
　　欽定四庫全書
　　荀子卷十二　　　　　　　唐　楊倞　註
　　正論篇第十八
　　世俗之為説者曰主道利周是不然〈此一篇皆論世俗之乖謬荀卿以正論辨之周密也謂隱匿其情不使下知也世俗以為主道利在如此也〉主者民之唱也上者下之儀也〈謂下法上之表儀也〉彼將聽唱而應視儀而動唱嘿則民無應也儀隱則下無動也不應不動則上下無以相有也〈上不導其下則下無以効上是不相須者也〉若是則與無上同也不祥莫大焉故上者下之本也上宣明則下治辨矣〈宣露辨別也下知所從則明別於事也〉上端誠則下願慤矣上公正則下易直矣〈上公正則下不敢險曲也〉治辨則易一願慤則易使易直則易知易一則彊易使則功易知則明是治之所由生也上周密則下疑𤣥矣〈𤣥謂幽深難知或讀為惑也與下同〉上幽險則下漸詐矣〈幽隱也險難測也漸進也如字又曰漸浸也謂浸成其詐也子廉反〉上偏曲則下比周矣疑𤣥則難一〈疑惑不知所從故難一也〉漸詐則難使比周則難知〈人人懷私相親比則上不可知其情禮記曰下難知則君長勞〉難一則不彊難使則不功難知則不明是亂之所由作也故主道利明不利幽利宣不利周故主道明則下安主道幽則下危〈下知所從則安不知所從則自危也〉故下安則貴上下危則賤上〈貴猶愛也賤猶惡也〉故上易知則下親上矣上難知則下畏上矣下親上則上安下畏上則上危〈畏則謀上〉故主道莫惡乎難知莫危乎使下畏已傳曰惡之者衆則危書曰克明明徳〈尚書多方曰成湯至於帝乙罔不明徳慎罰〉詩曰明明在下〈詩大雅大明之篇言文王之徳明明在下故赫赫然著見於天也〉故先王明之豈特𤣥之耳哉〈特猶直也〉世俗之為説者曰桀紂有天下湯武簒而奪之是不然以桀紂為常有天下之籍則然〈以常主天下之圖籍則然也〉親有天下之籍則不然〈躬親能有天下則不然以其不能治之也〉天下謂在桀紂則不然古者天子千官諸侯百官以是千官也令行於諸夏之國謂之王〈夏大也中原之大國〉以是百官也令行於境內國雖不安不至於廢易遂亡謂之君〈僅存之君〉聖王之子也〈子子孫也〉有天下之後也勢籍之所在也天下之宗室也然而不材不中〈不中謂處事不當也中丁仲反〉內則百姓疾之外則諸侯叛之近者境內不一遙者諸侯不聽令不行於境內甚者諸侯侵削之攻伐之若是則雖未亡吾謂之無天下矣聖王沒有勢籍者罷不足以縣天下〈聖王禹湯也有勢籍者謂其子孫也罷謂弱不任事也縣繫也〉天下無君〈桀紂不能治天下是無君〉諸侯有能徳明威積海內之民莫不願得以為君師〈師長〉然而暴國獨侈安能誅之〈暴國即桀紂也侈謂奢汰放縱〉必不傷害無罪之民誅暴國之君若誅獨夫〈天下皆去無助之者若一夫焉〉若是則可謂能用天下矣能用天下之謂王湯武非取天下也〈非奪桀紂之天下也〉脩其道行其義興天下之同利除天下之同害而天下歸之也桀紂非去天下也〈非天下自去也〉反禹湯之徳亂禮義之分禽獸之行積其凶全其惡而天下去之也天下歸之之謂王天下去之之謂亡故桀紂無天下而湯武不弒君由此効之也〈天下皆去桀紂是無天下也湯武誅獨夫耳豈為殺君乎由用也効明也用此論明之〉湯武者民之父母也桀紂者民之怨賊也今世俗之為説者以桀紂為君而以湯武為弒然則是誅民之父母而師民之怨賊也〈師長〉不祥莫大焉以天下合為君則天下未嘗合於桀紂也然則以湯武為弒則天下未嘗有説也直隳之耳〈自古論説未嘗有此世俗之人隳損湯武耳〉故天子唯其人天下者至重也非至彊莫之能任〈物之彊者乃能勝重任〉至大也非至辯莫之能分〈至大則難詳故非小智所能分別也〉至衆也非至明莫之能知〈天下之人至衆非極知其情偽不能和輯〉此三至者非聖人莫之能盡故非聖人莫之能王〈重大如此非聖人安能王乎○王於況反〉聖人備道全美者也是縣天下之權稱也〈縣天下如權稱之縣揔知輕重也稱尺證反〉桀紂者其知慮至險也其志意至闇也其行之為至亂也親者疏之賢者賤之生民怨之禹湯之後也而不得一人之與刳比干囚箕子身死國亡為天下之大戮後世之言惡者必稽焉〈言惡者必稽考桀紂以為⻱鏡也〉是不容妻子之數也〈不能容有其妻子是如此之人數也猶言不能保其妻子也列子梁王謂楊朱曰先生有一妻不能治也〉故至賢疇四海湯武是也至罷不容妻子桀紂是也〈疇四海謂以四海為疇域或曰疇與籌同計度也〉今世俗之為説者以桀紂為有天下而臣湯武豈不過甚矣哉〈以桀紂為君以湯武為臣而殺之是過甚也〉譬之是猶傴巫跂匡大自以為有知也〈匡讀為尫癈疾之人王霸篇曰賤之如㑌與此匡同禮記曰吾欲暴尫而奚若言俗此説猶巫尫大自以為神異也〉故可以有奪人國不可有以奪人天下可以有竊國不可有以竊天下也〈一國之人易服故可以有竊者天下之心難歸故不可也竊國田常六卿之屬是也〉可以奪之者可以有國而不可以有天下竊可以得國而不可以得天下是何也曰國小具也可以小人有也可以小道得也可以小力持也天下者大具也不可以小人有也不可以小道得也不可以小力持也國者小人可以有之然而未必不亡也〈小人既可以有之則易滅亡明取國與取天下殊也〉天下者至大也非聖人莫之能有也世俗之為説者曰治古無肉刑而有象刑〈治古古治世也肉刑墨劓剕宮也象刑異章服恥辱其形象故謂之象刑也書曰臯陶方施象刑惟明孔安國雲象法也案書之象刑亦非謂形象〉墨黥〈世俗以為古之重罪以墨湼其面而已更無劓刖之刑也或曰墨黥當為墨幪以黑巾幪其頭而已〉慅嬰〈當為澡嬰謂澡濯其布為纓鄭雲凶冠之飾令罪人服之禮記曰緦冠繰纓鄭雲有事其布以為纓繰或讀為草慎子作草纓〉共艾畢〈共未詳或衍字艾蒼白色畢與韠同蔽也所以蔽前君以朱大夫素士爵韋令罪人服之故以蒼白色為韋也〉菲對屨〈菲草屨也對當為䋽傳寫誤耳䋽枲也慎子作䋽言罪人或菲或枲為屨故曰菲䋽屨䋽方孔反對或為蒯禮有疏屨傳曰麄蒯之菲也〉殺赭衣而不純〈以赤土染衣故曰赭衣純縁也殺之所以異於常人之服也純音準殺所介反慎子曰有虞氏之誅以畫跪當黥以草纓當劓以復䋽當刖以艾畢當宮此有虞之誅也又尚書大傳曰唐虞之象刑上刑赭衣不純中刑雜屨下刑墨幪幪巾也〉治古如是〈世俗説以治古如是〉是不然以為治耶則人固莫觸罪非獨不用肉刑亦不用象刑矣以為人或觸罪矣而直輕其刑然則是殺人者不死傷人者不刑也罪至重而刑至輕庸人不知惡也亂莫大焉〈惡烏路反〉凡刑人之本禁暴惡惡且徵其未也〈徵讀為懲未謂將來〉殺人者不死而傷人者不刑是謂惠暴而寛賊也非惡惡也故象刑殆非生於治古並起於亂今也〈今之亂世妄為此説〉治古不然凡爵列官職賞慶刑罰皆報也以類相從者也〈報謂報其善惡各以類相従謂善者得其善惡者得其惡也〉一物失稱亂之端也〈失稱謂失其所稱類不相從也稱尺證反〉夫徳不稱位能不稱官賞不當功罰不當罪不祥莫大焉昔者武王伐有商誅紂斷其首懸之赤斾〈史記武王斬紂頭懸之太白旗此雲赤斾所傳聞各異禮記明堂位説旗曰周之大赤即史記之説非也〉夫征暴誅悍治之盛也殺人者死傷人者刑是百王之所同未有知其所由來者也刑稱罪則治不稱罪則亂故治則刑重亂則刑輕〈治世刑必行則不敢犯故重亂世刑不行則人易犯故輕李奇注漢書曰世所以治乃刑重亂乃刑輕也〉犯治之罪固重犯亂之罪固輕〈治世家給人足犯法者少有犯則衆惡之罪固當重也亂世人廹於飢寒犯法者多不可盡用重典當輕也〉書曰刑罰世輕世重此之謂也〈書甫刑以言世有治亂故法有重輕〉世俗之為説者曰湯武不能禁令是何也〈言不能施禁令故有所不至者〉曰楚越不受制是不然湯武者至天下之善禁令者也湯居亳武王居鄗皆百里之地也天下為一諸侯為臣通達之屬莫不振動從服以化順之〈振與震同恐也〉曷為楚越獨不受制也彼王者之制也視形勢而制械用〈即禮記所謂廣谷大川異制民生其間者異俗噐械異製衣服異宜〉稱遠邇而等貢獻豈必齊哉〈稱尺證反等差也〉故魯人以榶衛人用柯齊人用一革〈未詳或曰方言云盌謂之榶盂謂之柯或曰方言榶張也郭雲謂榖張也〉土地形制不同者械用備飾不可不異也故諸夏之國同服同儀〈儀謂風俗也諸夏廹近京師易一以教化故同服同儀也〉蠻夷戎狄之國同服不同制〈夷狄遐遠又各在一方雖同為要荒之服其制度不同也〉封內甸服〈王畿之內也禹貢五百里甸服孔安國曰為天子服治田也〉封外侯服〈畿外也禹貢五百里侯服孔雲甸服之外五百里也侯𠉀也斥𠉀而服事王也韋昭雲侯服𠉀圻也〉侯衛賔服〈韋昭注國語曰侯候圻衛衛圻自侯圻至衛圻其間五圻圻五百里五五二千五百里中國之界也謂之賔服常以服貢賔見於王五圻者候圻之外曰甸圻甸圻之外曰男圻男圻之外曰采圻采圻之外曰衛圻康誥曰侯甸男采衛是也此據周官職方氏與禹貢異制〉蠻夷要服〈職方氏衛服之外五百里曰蠻服又其外五百里曰夷服孔安國雲要謂要束以文教要一昭反〉戎狄荒服〈職方氏所謂鎮服者也韋昭雲各相去五百里九州之外荒裔之地與戎狄同俗故謂之荒荒忽無常之言〉甸服者祭侯服者祀賔服者享要服者貢荒服者終王〈韋昭曰日食祭於祖考上食也近漢亦然月祀於曾祖也時享於二祧也嵗貢於壇墠也終謂世終朝嗣王也〉日祭月祀時享嵗貢終王夫是之謂視形勢而制械用稱遠近而等貢獻是王者之至也〈至當為志所以志識遠近也〉彼楚越者且時享嵗貢終王之屬也必齊之日祭月祀之屬然後曰受制耶是規磨之説也〈規磨之説猶差錯之説也規者正圓之器磨乆則偏盡而不圓失於度程也文子曰水雖平必有波衡雖正必有差韓子曰規有磨而水有波我欲更之無柰之何此通於權言也〉溝中之瘠也〈謂行乞之人在溝壑中羸者以喻智慮淺〉則未足與及王者之制也語曰淺不足與測深愚不足以謀知坎井之鼃不可與語東海之樂此之謂也〈言小不知大也司馬彪曰坎井壊井也鼃蝦蟇類也事出莊子坎井或作壇井鼃戸蝸反〉世俗之為説者曰堯舜擅讓〈擅與禪同墠亦同義謂除地為墠告天而傳位也後因謂之禪位世俗以為堯舜徳厚故禪讓聖賢後世徳薄故父子相繼荀卿言堯舜相承但傳位於賢而已與傳子無異非謂求名而禪讓也案書序曰將遜於位讓於虞舜是亦有讓之説此雲非擅讓蓋書序美堯之徳雖是傳位與遜讓無異非是先有讓意也孟子亦云萬章曰堯以天下與舜有諸孟子曰天子不能以天下與人曰孰與之曰天與之又曰天與賢則與賢天與子則與子〉是不然天子者勢位至尊無敵於天下夫有誰與讓矣〈讓者勢位敵之名若上下相縣則無與讓矣有讀為又〉道徳純備智慧甚明南面而聽天下生民之屬莫不振動從服以化順之天下無隱士無遺善〈無隱藏不用之士也〉同焉者是也異焉者非也夫有惡擅天下矣〈夫自知不堪其事則求賢而禪位今以堯舜之明聖事無不理又焉用禪位也哉〉曰死而擅之〈或者既以生無禪讓之事因謂堯舜預求聖賢至死而禪之也〉是又不然聖王在上圖徳而定次量能而授官〈一本作決徳而定次〉皆民載其事而各得其宜不能以義制利不能以偽飾性則兼以為民〈偽謂矯其本性也無能者則兼併之令盡為民也〉聖王以沒天下無聖則固莫足以擅天下矣〈固無擅讓〉天下有聖而在後者則天下不離〈有聖繼其後者則天下有所歸不離叛〉朝不易位國不更制天下厭然與鄉無以異也〈厭然順服貌一渉反鄉音向〉以堯繼堯夫又何變之有矣〈言繼位相承與一堯無異豈為禪讓改變與他人乎〉聖不在後子而在三公則天下如歸猶復而振之也〈後子嗣子謂丹朱商均也三公宰相謂舜禹天下如歸言不歸後子而歸三公也復而振之謂猶如天下已去而衰息今使之來復而振起也〉天下厭然與鄉無以異也以堯易堯夫又何變之有矣〈疑此三句重也〉唯其徙朝改制為難〈謂殊徽號異制度也舜禹相繼與父子無異所難而不忍者在徙朝改制也後世見其改易遂以為擅讓也〉故天子生則天下一隆致順而治論徳而定次〈天下一隆謂天下之人皆得其崇厚也致極也〉死則能任天下者必有之矣夫禮義之分盡矣擅讓惡用矣哉〈夫讓者禮義之名今聖王但求其能任天下者傳之則是盡禮義之分矣豈復更求禪讓之名也〉曰老衰而擅是又不然血氣筋力則有衰若夫智慮取捨則無衰曰老者不堪其勞而休也是又畏事者之議也〈或者自以畏憚勞苦以為聖王亦然也〉天子者勢至重而形至佚心至愉而志無所詘形不為勞尊無上矣衣被則服五采雜間色〈衣被謂以衣被身服五采言備五色也間色紅碧之屬禮記曰衣正色裳間色也〉重文繡加飾之以珠玉食飲則重太牢而備珍怪期臭味〈重多也謂重多之以太牢也珍怪奇異之食也期當為綦極也〉曼而饋〈曼當為萬饋進食也列萬舞而進食〉代睪而食〈睪未詳蓋香草也或曰睪讀為藁即所謂蘭茝本也或曰當為澤澤蘭也士虞禮茵著用荼實緩澤焉俗書澤字並水旁睪傳寫誤也遺其水耳代睪而食謂焚香氣歇歇即更以新者代之〉雍而徹乎〈雍詩周頌樂章名奏雍而徹饌論語曰三家者以雍徹言其僣也〉五祀執薦者百人侍西房〈周禮宗伯以血祭祭社稷五祀鄭雲五祀四時迎五行之氣於四郊而祭五徳之帝也或曰此五祀謂礿祀蒸嘗及大祫也或曰國語展禽曰禘郊祖宗報此五者國之祀典也皆王者親臨之祭非謂戶竈中霤門行之五祀也薦謂所薦陳之物籩豆之屬也侍侍立也西房西廂侍或為傳〉居則設張容負依而坐諸侯趨走乎堂下〈居安居也聽朝之時也容謂羽衛容也居則設張其容儀負依而坐也戶牖之間謂之扆依與扆同或曰爾雅曰容謂之防郭璞雲如今頭小曲屏風唱射者所謂隱見也言施此於戸牖間負之而坐也〉出戸而巫覡有事〈出戶謂出內門也女曰巫男曰覡有事祓除不祥〉出門而宗祝有事〈出門謂車駕出國門宗者王祭祀當為祝有事謂祭行神也國語曰使名姓之後能知四時之生犧牲之物玉帛之類采服之儀宗彛之量次主之度屏攝之位壇場之所上下之神氏姓之出而必率舊典者為之宗又曰使先聖之後能知山川之號宗廟之事昭穆之世齋敬之勤禮節之宜威儀之則容貌之崇忠信之質褾絜之服而敬㳟明神者為之祝韋昭曰宗大宗伯也掌祭祀之官禮記曰大祝掌祈福祥也〉乗大路越席以養安〈大路祭天車禮曰大路繁纓一就越席結蒲為席養安言恐其不安以此和養之按禮記大路越席為質素也此雲養安以為盛飾未詳其意或曰古人以質為重也〉側載睪芷以養鼻〈睪芷香草也已解上於車中傍側載芷用以養鼻〉前有錯衡以養目〈詩曰約軧錯衡毛曰錯衡文衡〉和鸞之聲歩中武象騶中韶䕶以養耳〈和鸞皆車上鈴也韓詩外傳雲鸞在衡和在軾前升車則馬動馬動則鸞鳴鸞鳴則和應皆所以為行節也許慎曰和取其敬鸞以象鳥之聲武象韶䕶皆樂名騶當為趨歩謂車緩行趨謂車速行周禮大馭雲凡馭路行以肆夏趨以采齊皆以鸞和為節鄭雲行謂大寢至路門趨謂路門至應門也〉三公奉軛持納〈軛轅前也納與軜同軜謂驂馬內軜繫軾前者詩曰鋈以觼軜〉諸侯持輪挾輿先馬〈挾輿在車之左右也先馬導馬也或持輪者或挾輿者或先馬者〉大侯編後大夫次之〈大侯國稍大在五等之列者〉小侯元士次之〈小侯遠小國及附庸也元士上士也禮記曰庶方小侯入天子之國曰某人又曰天子之元士視附庸也〉庶士介而坐道〈庶士軍士也介而坐道被甲坐於道側以禦非常也〉庶人隱竄莫敢望視居如大神動如天帝〈言敬畏之甚也〉持老養衰猶有善於是者與不老者休也休猶有安樂恬愉如是乎〈不老老也猶言不顯顯也或曰衍不字也夫老者休息名言豈更有休息安樂過此〉故曰諸侯有老天子無老〈諸侯供職貢朝聘故有筋力衰竭求致仕者與天子異也〉有擅國無擅天下古今一也〈讓者勢位敵之名一國事輕則有請於天子而讓賢天下則不也〉夫曰堯舜擅讓是虛言也是淺者之傳陋者之説也不知逆順之理小大至不至之變也〈小謂一國大謂天下至不至猶言當不當也〉未可與及天下之大理者也世俗之為説者曰堯舜不能教化是何也曰朱象不化是不然也堯舜至天下之善教化者也南面而聽天下生民之屬莫不振動從服以化順之〈言天下無不化〉然而朱象獨不化是非堯舜之過朱象之罪矣〈朱象乃罪人之當誅戮者豈堯舜之過哉論語曰上智與下愚不移是也〉堯舜者天下之英也〈鄭康成註禮記雲英謂俊選之尤者〉朱象者天下之嵬一時之瑣也〈言嵬𤨏之人縱被堯舜之治猶不可化言教化所不及嵬𤨏已解在非十二子之篇〉今世俗之為説者不怪朱象而非堯舜豈不過甚矣哉夫是之謂嵬説〈狂妄之説〉羿蠭門者天下之善射者也不能以撥弓曲矢中〈撥弓不正之弓中丁仲反〉王梁造父者天下之善馭者也不能以辟馬毀輿致遠〈辟與躄同必亦反〉堯舜者天下之善教化者也不能使嵬𤨏化何世而無嵬何時而無𤨏自太皥燧人莫不有也〈太皥伏羲也燧人太皥前帝王始作火化者〉故作者不祥學者受其殃非者有慶〈作嵬𤨏者不祥有慶言必無刑戮也〉詩曰下民之孽匪降自天噂沓背憎職競由人此之謂也〈詩小雅十月之交篇言下民相為妖孽災害非從天降噂噂然相對談語背則相憎為此者蓋由人耳〉世俗之為説者曰大古薄葬棺厚三寸衣衾三領𦵏田不妨田故不掘也〈此蓋言古之人君也三領三稱也禮記君陳衣於序東西領南上故以領言葬田不妨田言所葬之地不妨農耕也殷已前平葬無丘壠之識〉亂今厚葬飾棺故掘也是不及知治道而不察於抇不抇者之所言也〈抇穿也謂發冢也胡骨反〉凡人之盜也必以有為〈其意必有所云為也〉不以備不足足則以重有餘也而聖王之生民也皆使當厚優猶知足而不得以有餘過度〈當謂得中也丁浪反優猶寛泰也言聖王之養民輕賦薄斂皆使寛泰而知足又有禁限不得有餘過度〉故盜不竊賊不刺〈盜賊通名分而言之則私竊謂之盜劫殺謂之賊〉狗豕吐菽粟而農賈皆能以貨財讓〈農賈庶人猶讓則其餘無不讓也〉風俗之美男女自不取於塗而百姓羞拾遺故孔子曰天下有道盜其先變乎〈衣食足知榮辱〉雖珠玉滿體文繡充棺黃金充槨加之以丹矸重之以曾青〈丹矸丹砂也曾青銅之精形如珠者其色極青故謂之曾青加以丹矸重以曽青言以丹青采畫也〉犀象以為樹〈樹之於壙中也〉琅玕龍茲華覲以為實〈琅玕似珠崑崙山有琅玕樹龍茲未詳覲當為瑾華謂有光華也或曰龍茲即今之龍鬚席公羊傳曰衛侯朔屬員茲爾雅曰蓐謂之茲史記曰衛叔封市茲徐廣曰茲者籍席之名列女傳無鹽女謂齊宣王曰漸臺五重黃金白玉琅玕龍疏翡翠珠璣莫落連飾萬民疲極此二殆也疑龍茲即龍疏疏鬚音相近也曹大家亦不解實謂實於棺槨中或曰茲與髭同〉人猶且莫之抇也是何也則求利之詭緩而犯分之羞大也〈詭詐也求利詭詐之心緩也〉夫亂今而後反是上以無法使下以無度行知者不得慮能者不得治賢者不得使〈不得在位使人〉若是則上失天性下失地利中失人和故百事廢財物屈而禍亂起王公則病不足於上庶人則凍餧羸瘠於下於是桀紂羣居而盜賊擊奪以危上矣〈言在上位者蓋如桀紂也〉安禽獸行虎狼貪故脯巨人而炙嬰兒矣若是則有何尤抇人之墓抉人之口而求利矣哉〈抉挑也抉人口取其珠也〉雖此裸而埋之猶且必抇也安得葬埋哉〈不可得葬埋而不發〉彼乃將食其肉而齕其骨也夫太古薄葬故不抇也亂今厚葬故抇也是特姦人之誤於亂説以欺愚者而潮陷之以偷取利焉夫是之謂大姦〈言是乃特姦人自誤惑於亂説因以欺愚者猶於潮泥之中陷之謂使䧟於不仁不孝也以偷取利謂背棄死者而苟取其利於生者也是時墨子之徒説薄葬以惑當世故以此譏之〉傳曰危人而自安害人而自利此之謂也〈危害死者以利生者與此義同〉子宋子曰明見侮之不辱使人不鬭〈宋子已解在天論篇宋子言若能明慢侮而不以為辱則可使人不鬬也莊子説宋子曰見侮不辱救民之鬬尹文子曰見侮不辱見推不矜禁暴息兵救世之鬬此人君之徳可以為主矣宋子蓋尹文弟子何休注公羊曰以子冠氏上者著其為師也言此者蓋以難宋子之徒也〉人皆以見侮為辱故鬬也知見侮之為不辱則不鬭矣應之曰然則亦以人之情為不惡侮乎曰惡而不辱也〈雖惡其侮而不以為辱惡烏路反下同〉曰若是則必不得所求焉〈求不鬬必不得〉凡人之鬭也必以其惡之為説非以其辱之為故也〈凡鬬在於惡不在於辱也〉今俳優侏儒狎徒詈侮而不鬭者是豈鉅知見侮之為不辱哉〈狎戲也鉅與遽同言此倡優豈速遽知宋子有見侮不辱之論哉〉然而不鬭者不惡故也今人或入其央瀆竊其豬彘〈央瀆中瀆也如今人家出水溝也〉則援劒㦸而逐之不避死傷是豈以䘮豬為辱也哉然而不憚鬭者惡之故也雖以見侮為辱也不惡則不鬭〈不知宋子之論者也〉雖知見侮為不辱惡之則必鬭〈知宋子之論也〉然則鬭與不鬭耶亡於辱之與不辱也乃在於惡之與不惡也夫今子宋子不能解人之惡侮而務説人以勿辱也豈不過甚矣哉〈解達也不知人情惡侮而使見侮不辱是過甚也解如字説讀為稅〉金舌蔽口猶將無益也〈金舌以金為舌金舌蔽口以喻不言也雖子宋子見侵侮金舌蔽口不對欲以率先猶無益於不鬬也揚子法言曰金口而木舌金或讀為噤〉不知其無益則不知〈不知此説無益是不智也〉知其無益也直以欺人則不仁不仁不知辱莫大焉〈發論而不仁不知辱無過此也〉將以為有益於人耶則與無益於人也〈與讀為預本謂有益於人反預於無益人之論也〉則得大辱而退耳説莫病是矣〈本欲使人見侮不辱反自得大辱耳〉子宋子曰見侮不辱應之曰凡議必將立隆正然後可也〈崇高正直然後可也〉無隆正則是非不分而辯訟不決故所聞曰天下之大隆也是非之封界分職名象之所起王制是也〈名謂指名象謂法象王制謂王者舊制〉故凡言議期命是非以聖王為師〈期物之所㑹也命名物也皆以聖王為法〉而聖王之分榮辱是也〈聖王以榮辱為人之大分豈如宋子以見侮為不辱哉〉是有兩端矣〈榮辱各有二也〉有義榮者有勢榮者有義辱者有勢辱者志意脩徳行厚知慮明是榮之由中出者也夫是之謂義榮爵列尊貢祿厚形勢勝〈貢謂所受貢賦謂天子諸侯也祿謂受君之祿卿相士大夫也形勢謂勢位也〉上為天子諸侯下為卿相士大夫是榮從外至者也夫是之謂勢榮流淫汙僈〈汙穢行也僈當為漫已解在榮辱篇〉犯分亂理驕暴貪利是辱之由中出者也夫是之謂義辱詈侮捽搏〈捽持頭也搏手擊也〉捶笞臏腳〈捶笞皆杖擊也臏膝骨也腳古腳字臏腳則刖其膝骨也鄒陽曰司馬喜臏腳於宋卒相中山〉斬斷枯磔〈斷如字枯棄市暴屍也磔車裂也周禮以疈辜祭四方百物注謂披磔牲也或者枯與疈辜義同歟韓子曰淮南之地麗水之中生金民多竊采之採金之禁行而輙辜磔所辜磔甚衆而民竊金不止疑辜即枯也又莊子有辜人謂犯罪應死之人〉藉靡舌⿰〈藉見凌藉也才夜反靡繫縛與縻義同即謂胥靡也謂刑徒之人以鐵鏁相連繫也舌⿰未詳或曰莊子云公孫龍口呿而不合舌舉而不下謂辭窮亦恥辱也〉是辱之由外至者也夫是之謂勢辱是榮辱之兩端也故君子可以有勢辱而不可以有義辱小人可以有勢榮而不可以有義榮有勢辱無害為堯有勢榮無害為桀義榮勢榮唯君子而後兼有之義辱勢辱唯小人然後兼有之是榮辱之分也聖王以為法士大夫以為道官人以為守百姓以為成俗萬世不能易也〈言上下皆以榮辱為治也士大夫主教化者官人守職事之官〉今子宋子案不然獨詘容為已慮一朝而改之説必不行矣〈言宋子不知聖人以榮辱為大分獨欲屈容受辱為已之道其謀慮乃欲一朝而改聖王之法説必不行也〉譬之是猶以塼塗而塞江海也以僬僥而戴太山也〈塼塗以𡍼壘塼也僬僥短人長三尺者也〉蹎跌碎折不待頃矣〈蹎與顛同躓也頃少頃也〉二三子之善於子宋子者殆不若止之將恐得傷其體也〈二三子慕宋子道者止謂息其説也傷其體謂受大辱〉子宋子曰人之情慾寡而皆以己之情慾為多是過也〈宋子以凡人之情所欲在少不在多也莊子説宋子曰以禁攻寢兵為外以情慾寡少為內〉故率其羣徒辯其談説明其譬稱將使人知情慾之寡也〈稱謂所宜也尺證反情慾之寡或謂情之欲寡也〉應之曰然則亦以人之情為欲目不欲綦色耳不欲綦聲口不欲綦味鼻不欲綦臭形不欲綦佚此五綦者亦以人之情為不欲乎曰人之情慾是已曰若是則説必不行矣以人之情為欲此五綦者而不欲多譬之是猶以人之情為欲富貴而不欲貨也好美而惡西施也古之人為之不然以人之情為欲多而不欲寡故賞以富厚而罰以殺損也〈謂以富厚賞之以殺損罰之殺減也所介反〉是百王之所同也故上賢祿天下次賢祿一國下賢祿田邑願慤之民完衣食〈以人之情為欲多故使徳重者受厚祿下至願慤之民猶得完衣食皆所以報其功〉今子宋子以是之情為欲寡而不欲多然則先王以人之所不欲者賞而以人之所欲者罰耶亂莫大焉〈知宋子之説乃大亂之道〉今子宋子嚴然而好説〈嚴讀為儼好説自喜其説也好呼報反〉聚人徒立師學成文曲〈文曲文章也〉然而説不免於以至治為至亂矣豈不過甚矣哉













　　荀子卷十二
　　欽定四庫全書
　　荀子卷十三　　　　　　　唐　楊倞　註
　　禮論篇第十九〈舊目録第二十三今升在論議之中於文為比〉
　　禮起於何也曰人生而有欲欲而不得則不能無求求而無度量分界則不能不爭〈量扶嚮反〉爭則亂亂則窮〈窮謂計無所出也〉先王惡其亂也故制禮義以分之以養人之欲給人之求〈有分然後欲可養求可給〉使欲必不窮乎物物必不屈於欲兩者相持而長是禮之所起也〈屈竭也先王為之立中道故欲不盡於物物不竭於欲欲與物相扶持故能長久是禮所起之本意者也〉故禮者養也芻豢稻粱五味調香所以養口也椒蘭芬苾所以養鼻也雕琢刻鏤黼黻文章所以養目也鐘鼓管磬琴瑟竽笙所以養耳也疏房檖狽越席牀第几筵所以養體也〈疏通也疏房通明之房也狽古貌字檖狽未詳或曰檖讀為䆳貌廟也廟者宮室尊嚴之名或曰狽讀為邈言屋宇深䆳綿貌也第牀棧也越席剪蒲蓆也古人所重司馬貞曰疏䆫也〉故禮者養也君子既得其養又好其別曷謂別曰貴賤有等長幼有差貧富輕重皆有稱者也〈稱謂各當其宜尺證反〉故天子大路越席所以養體也側載睪芷所以養鼻也前有錯衡所以養目也和鸞之聲歩中武象趨中韶護所以養耳也〈並解在正論篇〉龍旗九斿所以養信也〈龍旗畫龍旗爾雅曰素升龍干縿練斿九旗正幅為絲斿所以屬之者也信謂使萬人見而信之識至尊也養猶奉也〉寢兕〈謂武士寢處於甲冑者也〉持虎〈謂以虎皮為弓衣武士執持者也詩曰虎韔鏤膺劉氏雲畫虎於鈴竿及楯也〉蛟韅〈韅馬服之革蓋象蛟形徐廣曰以蛟魚皮為之〉絲末〈末與幦同禮記曰若羔幦虎犆鄭雲覆芩也絲幦蓋織絲為幦亡狄反〉彌龍所以養威也〈彌如字又讀為弭弭末也謂金飾衡軛之末為龍首也徐廣曰乗輿單以金薄繆龍為輿倚較交虎伏軾龍首銜軛〉故大路之馬必倍至教順然後乗之所以養安也〈倍至謂倍加精至也或以必倍為自倍謂反之車在馬前令馬熟識車也至極教順然後乗之備驚奔也〉熟知夫出死要節之所以養生也〈熟甚也出死出身死冦難也要節自要約以節義謂立節也使熟便其知其出要節盡忠於君是乃所以受祿養生也若不能然則亂而不保其生也要一遙反〉熟知夫出費用之所以養財也〈費用財以成禮謂問遺之屬是乃所以求奉養其財不相侵奪也〉熟知夫恭敬辭讓之所以養安也〈無恭敬辭讓則亂而不安也〉熟知夫禮義文理之所以養情也〈無禮義文理則縱情性不知所歸也〉故人苟生之為見若者必死〈言苟唯以生為所見不能出死要節若此者必死也〉苟利之為見若者必害〈苟唯以利為所見不能用財以成禮若此者必遇害〉苟怠惰偷懦之為安若者必危〈懦讀為儒言苟以怠惰為安居不能恭敬辭讓若此者必危〉苟情説之為樂若者必滅〈説讀為悅言苟以情悅為樂不知禮義文理恣其所欲若此者必滅亡〉故人一之於禮義則兩得之矣一之於情性則兩䘮之矣〈專一於禮義則禮義情性兩得專一於情性則禮義情性兩䘮〉故儒者將使人兩得之者也墨者將使人兩䘮之者也是儒墨之分也禮有三本天地者生之本也先祖者類之本也〈類種〉君師者治之本也無天地惡生無先祖惡出無君師惡治三者偏亡焉無安人〈偏亡謂闕一也〉故禮上事天下事地尊先祖而隆君師是禮之三本也〈所以奉其三本也〉故王者天太祖〈謂以配天也太祖若周之后稷〉諸侯不敢壞〈謂不祧其廟若魯周公史記作不敢懷司馬貞雲思也蓋誤耳〉大夫士有常宗〈繼別子之後為族人所常宗百世不遷之大宗也別子若魯三桓也〉所以別貴始貴始得之本也〈得當為徳言徳之本在貴始穀梁傳有此語〉郊止乎天子而社至於諸侯道及士大夫〈道通也言社自諸侯通及士大夫也適士皆得祭門及行史記道作士大夫也或曰道行神也亦作㗖司馬貞曰㗖音含苞也言士大夫皆得苞立社倞謂是萹通道誤為蹈傳寫又誤以蹈為蹈耳〉所以別尊者事尊卑者事卑宜大者巨宜小者小故有天下者事十世〈十當為七穀梁傳作天子七廟〉有一國者事五世有五乗之地者事三世〈古者十里為成成出革車一乗五乗之地謂大夫有采地者得立三廟也〉有三乗之地者事二世〈祭法所謂適士立二廟也〉持手而食者不得立宗廟〈持其手而食謂農工〉所以表積厚積厚者流澤廣積薄者流澤狹也〈積與績同功業也穀梁傳僖公十五年震夷伯之廟夷伯魯大夫因以此見天子至於士皆有廟也天子廟七諸侯五大夫三士二故徳厚者流光徳薄者流卑是以貴始徳之本也〉大饗尚𤣥尊俎生魚先大羮貴食飲之本也〈大饗祫祭先王也尚上也𤣥酒水也大羮汁無鹽梅之味也本謂造飲食之物禮記曰郊血大饗腥也〉饗尚𤣥尊而用酒醴先黍稷而飯稻粱〈饗與享同四時享廟也用謂酌獻也以𤣥酒為上而獻以酒醴先陳黍稷而後飯以稻粱者也〉祭齊大羮而飽庶羞貴本而親用也〈祭月祭也齊讀為嚌至齒也謂屍舉大羮但至齒而已至庶羞而致飽也用謂可用食也〉貴本之謂文親用之謂理〈文謂脩飾理謂合宜〉兩者合而成文以歸大一夫是之謂大隆〈貴本親用兩者相合然後備成文理大讀為太太一謂太古時禮記曰夫禮必本於太一言雖備成文理然猶不忘本而歸於太一是謂大隆於禮司馬貞曰隆盛也得禮文理歸於太一是禮之盛也〉故尊之尚𤣥酒也俎之尚生魚也豆之先大羮也一也〈一謂一於古也此以象太古時皆貴本之義故云一也〉利爵之不醮也成事之俎不嘗也三臭之不食也一也〈醮盡也謂祭禮必告利成利成之時其爵不卒奠於筵前也史記作不卒成事謂屍既飽禮成不嘗其爼儀禮屍又三飯士佐食受屍牢肺正脊加於肵臭謂歆其氣謂食畢也許又反皆謂禮畢無文飾復歸於朴亦象太古時史記作三侑之不食司馬貞雲禮祭必立侑以勸屍食至三飯而止每飯有侑一人故曰三侑既是勸屍故不自食也〉大昬之未發齊也大廟之未入屍也始卒之未小斂也一也〈皆謂未有威儀節文象太古時也史記作大昏未發齊也司馬貞曰發齊謂昏禮也父親醮子而迎故曲禮雲齋戒以告神此三者皆禮之初也始質而未偽故云一也〉大路之素未集也郊之麻絻也䘮服之先散麻也一也〈大路祭天車王者所乗也未集不集丹漆也禮記曰大路素而越席又曰丹漆雕幾之美而素車之乗麻絻緝麻為冕所謂大裘而冕不用袞龍之屬也士䘮禮始死主人散帶垂長三尺史記作大路之素幬司馬貞曰儔音稠謂車蓋素帷亦質者也〉三年之䘮哭之不文也清廟之歌一倡而三歎也縣一鍾尚拊之膈朱絃而通越也一也〈不文謂無曲折也禮記曰斬衰之哭長往而不反清廟之歌謂工以樂歌清廟之什也一人倡三人歎言和之者寡也縣一鍾比於編鍾為簡畧也尚拊之膈未詳或曰尚謂上古也拊樂器名膈擊也即所謂戞擊鳴球搏拊琴瑟也尚古樂所以示質也揚子雲長楊賦曰戞擊鳴球韋昭曰古文膈為擊或曰膈當為拊大戴禮作搏拊一名相禮記曰治亂以相拊所以輔樂亦相輔之義書曰搏拊琴瑟孔安國曰搏拊以韋為之實之以槺所以節樂也周禮大祭祀登歌令奏擊拊司馬貞曰拊膈謂懸鐘格也不擊其鐘而拊其格不取其聲示質也朱通越鄭𤣥雲朱練朱也練則聲濁越瑟底孔所以發越其聲故謂之越疎通之後使聲遲也史記作洞越或曰膈讀為戞〉凡禮始乎梲成乎文終乎悅校〈史記作始乎脫成乎文終乎梲言禮始於脫畧成於文飾終於梲減禮記曰禮主其減校未詳大戴禮作終於隆盛也〉故至備情文俱盡〈情文俱盡乃為禮之至備情謂禮意䘮主哀祭主敬之類文謂禮物威儀也〉其次情文代勝〈不能至備文勝於情情勝於文是亦禮之次也〉其下復情以歸大一也〈雖無文飾但復情以歸其素是亦禮也若潢汙行潦之水可薦於神者也〉天地以合日月以明四時以序星辰以行江河以流萬物以昌好惡以節喜怒以當〈言禮能上調天時下節人情若無禮以分別之則天時人事皆亂也昌謂各遂其生也〉以為下則順以為上則明萬物變而不亂貳之則䘮也禮豈不至矣哉〈禮在下位則使人順在上位則萬變而不亂貳謂不一在禮䘮亡也〉立隆以為極而天下莫之能損益也〈立隆盛之禮以極盡人情使天下不復更能損益也〉本末相順〈司馬貞曰禮之盛文理合以歸大一禮之殺復情以歸大一是本末相順也〉終始相應〈司馬貞曰禮始於脫畧終於梲梲亦殺也殺亦脫畧是終始相應〉至文以有別至察以有説〈言禮之至文以其有尊卑貴賤之別至察以其明隆殺委曲之情足以悅人心也〉天下從之者治不從者亂從之者安不從者危從之者存不從者亡小人不能測也禮之理誠深矣堅白同異之察入焉而溺其理誠大矣擅作典制辟陋之説入焉而䘮其理誠高矣暴慢恣睢輕俗之屬入焉而隊〈隊古墜字墮也以其深故能使堅白者溺以其大故能使擅作者䘮以其高故能使暴慢者墜司馬貞曰恣睢毀訾也〉故繩墨誠陳矣則不可欺以曲直衡誠縣矣則不可欺以輕重規矩誠施矣則不可欺以方圓君子審於禮則不可欺以詐偽故繩者直之至衡者平之至規矩者方圓之至禮者人道之極也然而不法禮不足禮謂之無方之民法禮足禮謂之有方之士〈足謂無闕失方猶道也〉禮之中焉能思索謂之能慮禮之中焉能勿易謂之能固〈勿易不變也若不在禮之中雖能思索勿易猶無益〉能慮能固加好者焉斯聖人矣故天者高之極也地者下之極也無窮者廣之極也〈東西南北無窮〉聖人者道之極也故學者固學為聖人也非特學為無方之民也禮者以財物為用〈以貢獻問遺之類為行禮之用〉以貴賤為文〈以車服旂章為貴賤文飾也〉以多少為異〈多少異制所以別上下也〉以隆殺為要〈隆豐厚殺減降要當也禮或厚或薄唯其所當為貴也〉文理繁情用省是禮之隆也〈文理謂威儀情用謂忠誠若享獻之禮賔主百拜情唯主敬文過於情是禮之隆盛也〉文理省情用繁是禮之殺也〈若尊之上𤣥酒本於質情過於文雖減殺是亦禮也〉文理情用相為內外表裏並行而雜是禮之中流也〈或豐或殺情文代勝並行相雜是禮之中流中流言如水清濁相混〉故君子上致其隆下盡其殺而中處其中〈君子知禮者致極也言君子於大禮則極其隆厚小禮則盡其隆殺中用得其中皆不失禮也〉歩驟馳騁厲鶩不外是矣是君子之壇宇宮庭也〈厲鶩疾鶩也史記作廣鶩言雖馳騁不出於隆殺之間壇宇宮庭已解於上〉人有是士君子也外是民也〈是猶此也民氓無所知也〉於是其中焉方皇周挾曲得其次序是聖人也〈方皇讀為彷徨猶徘徊也挾讀為浹布也言於是禮之中徘徊周布委曲皆得其次序而不亂是聖人也〉故厚者禮之積也大者禮之廣也高者禮之隆也明者禮之盡也〈聖人所以能厚重者由積禮也能𢎞大者由廣禮也崇高者由隆禮也明察者由盡禮也司馬貞言君子聖人有厚大之徳則為禮之所歸積益𢎞廣者也〉詩曰禮儀卒度笑語卒獲此之謂也〈引此明有禮動皆合宜也〉禮者謹於治生死者也〈謹嚴〉生人之始也死人之終也終始俱善人道畢矣故君子敬始而慎終終始如一是君子之道禮義之文也夫厚其生而薄其死是敬其有知而慢其無知也是姦人之道而倍叛之心也君子以倍叛之心接臧穀猶且羞之而況以事其所隆親乎〈臧已解在王霸篇莊子曰臧與穀相與牧羊音義雲孺子曰穀或曰穀讀為鬭穀於蒐之穀穀乳謂哺乳小兒也所隆親所厚之親也〉故死之為道也一而不可得再復也臣之所以致重其君子之所以致重其親於是盡矣〈以其死不可再復臣子於極重之道不可不盡也〉故事生不忠厚不敬文謂之野〈忠厚忠心篤厚敬文恭敬有文飾野野人不知禮者〉送死不忠厚不敬文謂之瘠〈瘠薄〉君子賤野而羞瘠故天子棺槨十重諸侯五重大夫三重士載重〈禮記曰天子之棺四重水兕革棺被之其厚三寸杝棺一梓棺二四者皆周棺束縮二衡三衽毎束一柏槨以端長六尺而葬五重八翣鄭雲五重杭木與茵也今十重蓋以棺槨與杭木合為十重也諸侯已下與禮記多少不同未詳也〉然後皆有衣衾多少厚薄之數皆有翣菨文章之等以敬飾之〈衣謂禮記君陳衣於庭百稱之比也衾謂君錦衾大夫縞衾士緇衾也翣菨當為翣萎鄭康成曰翣萎棺之牆飾也翣以木為衣以白布畫為雲氣如今之攝也周禮縫人衣翣柳之林柳之言聚諸飾所聚柳以象宮室也劉熙釋名雲䘮之車其蓋曰柳文章之等謂君龍帷三池振容黼荒火三列黻三列素錦褚加為荒纁紐六齊五采五具黼翣二黻翣二畫翣二皆戴圭魚躍拂池君纁戴六纁披六大夫已下各有差也〉使生死終始若一足以為人願是先王之道忠臣孝子之極也〈生死如一則人願皆足忠孝之極在此也〉天子之䘮動四海屬諸侯諸侯之䘮動通國屬大夫大夫之䘮動一國屬脩士脩士之䘮動一鄉屬朋友〈屬謂付託之使主䘮也通國謂通好之國一國謂同在朝之人也脩士士之進脩者謂上士也一鄉鄉內之姻族也春秋傳曰天子七月而葬同軌畢至諸侯五月而葬同盟至大夫三月同位至士踰月外姻至〉庶人之䘮合族黨動州里刑餘罪人之䘮不得合族黨獨屬妻子棺槨三寸衣衾三領不得飾棺不得晝行以昬殣凡縁而往埋之〈刑餘遭刑之餘死者墨子曰桐棺三寸葛以為緘趙簡子亦云然則厚三寸刑人之棺也䘮大記士陳衣於序東三十稱今雲三領亦貶損之甚也殣道路死人也詩曰行有死人尚或殣之今昬殣如掩道路之死人也惡之甚也凡常也縁因也言其妻子如常日所服而埋之不更加絰杖也今猶謂無盛飾為縁身者也〉反無哭泣之節無衰麻之服無親疏月數之等各反其平各復其始已葬埋若無䘮者而止夫是之謂至辱〈此蓋論墨子薄葬是以至辱之道奉君父也〉禮者謹於吉凶不相厭者也〈厭掩也烏甲反謂不使相侵掩也或曰不使相厭惡非也〉紸纊聽息之時則夫忠臣孝子亦知其閔已〈紸讀為注注纊即屬纊也言此時知其必至於憂閔也或曰纊當為黊黊古化反以為黊字非也〉然而殯歛之具未有求也〈所謂不相厭也〉垂涕恐懼然而幸生之心未巳持生之事未輟也卒矣然後作具之〈作之具之〉故雖備家必踰日然後能殯三日而成服〈備豐足也〉然後告遠者出矣備物者作矣故殯久不過七十日速不損五十日〈此皆據士䘮禮首尾三月也損減也〉是何也曰遠者可以至矣百求可以得矣百事可以成矣其忠至矣其節大矣其文備矣〈忠誠也節人子之節也文器用儀制也子思曰䘮三日而殯凡附於身者必誠必信勿之有悔焉耳三月而葬凡附於棺者必誠必信勿之有悔焉耳〉然後月朝卜日月夕卜宅然後葬也〈月朝月初也月夕月末也先十日知其朝然後卜宅此大夫之禮也士則筮宅士䘮禮先筮宅後卜日此雲月朝卜日月夕卜宅未詳也〉當是時也其義止誰得行之其義行誰得止之〈聖人為之節制使賢者抑情不肖者企也〉故三月之葬其貌以生設飾死者也殆非直留死者以安生也〈貌象也言其象以生之所設器用飾死者三月乃能備之也〉是致隆思慕之義也䘮禮之凡〈凡謂常道〉變而飾〈謂殯歛每加飾〉動而遠〈禮記子㳺曰飯於牖下小歛於戸內大歛於阼殯於客位祖於庭葬於墓所以即遠之〉久而平〈久則哀殺如平常也〉故死之為道也不飾則惡惡則不哀𠇍則翫〈𠇍與邇同翫戲狎也〉翫則厭厭則忘忘則不敬一朝而䘮其嚴親而所以送葬之者不哀不敬則嫌於禽獸矣君子恥之故變而飾所以滅惡也動而遠所以遂敬也〈遂成也邇則懼敬不成也〉久而平所以優生也〈優生養生也謂送死有禮復生有節也〉禮者斷長續短損有餘益不足達愛敬之文而滋成行義之美者也〈皆謂使賢不肖得中也賢者則達愛敬之文而已不至於滅性不肖者用此成行義之美不至於禽獸也〉故文飾麤惡聲樂哭泣恬愉憂戚是反也〈是相反也〉然而禮兼而用之時舉而代御〈御進用也時吉則吉時凶則凶也〉故文飾聲樂恬愉所以持平奉吉也麤衰哀泣憂戚所以持險奉凶也〈持扶助也險謂不平之時〉故其立文飾也不至於窕冶〈窕讀為姚姚冶妖美也〉其立麤衰也不至於瘠棄〈立麄衰以為居䘮之飾亦不使羸瘠自棄〉其立聲樂恬愉也不至於流淫墯慢其立哭泣哀戚也不至於隘懾傷生是禮之中流也〈隘窮也懾猶戚也之怯反中流禮之中道也〉故情貌之變足以別吉凶明貴賤親踈之節期止矣〈期當為斯〉外是姦也雖難君子賤之故量食而食之量要而帶之相高以毀瘠是姦人之道也非禮義之文非孝子之情也將以有為者也〈非禮義之節文孝子之真情將有作為以邀名求利若演門也〉故説豫娩澤憂戚萃惡是吉凶憂愉之情發於顔色者也〈説讀為悅豫樂也娩媚也音晚澤顔色潤澤也萃與顇同惡顔色惡也發見也〉歌謡謸笑哭泣諦號是吉凶憂愉之情發於聲音者也〈謸與傲同戲謔也説文雲謸悲聲與此義不同諦音啼管子曰豕人立而啼古字通用號胡刀反〉芻豢稻粱酒醴餰鬻魚肉菽藿酒漿是吉凶憂愉之情發於食飲者也〈餰鬻菽藿䘮者之食〉卑絻黼黻文織資麤衰絰菲繐菅屨是吉凶憂愉之情發於衣服者也〈卑絻與禆冕同衣裨衣而服冕也裨之言卑也天子六服大裘為上餘為卑以事尊卑服之諸侯已下皆服焉文織染絲織為文章也資與齊同即齊衰也麄麄布也今麄布亦謂之資菲草衣蓋如蓑然或當時䘮者有服此也繐衰也鄭雲繐衰小功之繐四升半之衰也凡布細而疎者謂之繐今南陽有鄧林繐布菅茅也春秋傳曰晏子杖菅屨也〉疎房檖䫉越席牀第几筵屬茨倚廬席薪枕塊是吉凶憂愉之情發於居處者也〈茨蓋屋草也屬茨令茨相連屬而已至疎漏也倚廬鄭雲倚木為廬謂一邊著地如倚物者既葬柱楣𡍼廬也〉兩情者人生固有端焉〈兩情謂吉與凶憂與愉言此兩情固自有端緒非出於禮也〉若夫斷之繼之博之淺之益之損之類之盡之盛之美之使本末終始莫不順比足以為萬世則是禮也〈人雖自有憂愉之情必須禮以節制進退然後終始合宜類之謂觸類而長比附㑹也毗至反〉非順敦脩為之君子莫之能知也〈順從也敦精也脩治也為作也〉故曰性者本始材朴也偽者文理隆盛也無性則偽之無所加無偽則性不能自美〈之往〉性偽合然後聖人之名一天下之功於是就也〈一謂不分散言性偽合然後成聖人之名也〉故曰天地合而萬物生陰陽接而變化起性偽合而天下治天能生物不能辨物也地能載人不能治人也宇中萬物生人之屬待聖人然後分也詩曰懷柔百神及河喬嶽此之謂也〈引此喻聖人能並治之詩周頌時邁之篇〉䘮禮者以生者飾死者也大象其生以送其死也故如死如生如存如亡終始一也〈不以死異於生亡異於存〉始卒沐浴鬠體飯唅象生執也〈儀禮鬠用組鄭雲用組束髮也古文鬠皆為括體為𤓰椾之屬士䘮禮主人左扱米實於右三實一具左中亦如之幾實米唯盈鄭雲於右屍口之右唯盈取滿而已是飯唅之禮也象生執謂象生時所持之事執或為持〉不沐則濡櫛三律而止不浴則濡巾三式而止〈律理髮也今秦俗猶以批髪為栗濡濕也式與拭同士䘮禮屍無有不沐浴者此雲蓋末世多不備禮也〉充耳而設瑱〈士䘮禮瑱用白纊鄭雲瑱充耳纊新綿也〉飯以生稻唅以槁骨反生術矣〈生桷禾也槁枯也槁骨具也術法也前説象其生也此已下説反於生之法也〉説䙝衣襲三稱縉紳而無鈎帶矣〈縉與搢同扱也紳大帶也搢紳謂扱於帶鈎之所用弛張也今不復解脫故不設鉤也䙝衣親身之衣也士䘮禮飯唅後乃襲三稱明衣不在算設韐帶搢笏禮記曰季康子之母死陳䙝衣鄭𤣥雲䙝衣非上服陳之將以歛也〉設掩面儇目鬠而不冠笄矣〈士䘮禮掩用練帛廣終幅長五尺儇與還同繞也士䘮禮幎目用緇方尺二寸䞓裏著組繫幎讀如縈縈與還義同鬠而不笄謂但鬠髪而已不加冠及笄也士䘮禮笄用桑又雲鬠用組乃笄此雲不笄或後世畧也〉書其名置於其重則名不見而柩獨明矣〈書其名於旌也士䘮禮為銘各以其物亡則以緇長半幅䞓末長終幅廣三寸書銘於末曰某氏某之柩重以木為之長三尺夏祝取飯之餘為粥盛以二鬲縣於重羃用葦席書其名置於重謂見所書置於重則名已無但知其柩也士䘮禮祝取銘置於重案銘皆有名此雲無蓋後世禮變今猶然〉薦器則冠有鍪而母縱〈薦器謂陳明器也鍪冠捲如兠鍪也縱韜髪者也士冠禮緇纚廣終幅長六尺謂明器之冠也有如兠鍪加首之形而無韜髮之縱也鍪之言蒙也冒也所以冒首莫侯反或音冒〉罋廡虛而不實〈士䘮禮罋三醯醢屑廡二醴酒皆有羃盡䘮禮陳器人器器虛人器實也禮記宋襄公葬其夫人醯醢百罋曽子曰既曰明器而又實之〉有簟席而無牀第〈此言棺中不施牀第大歛小歛則皆有也〉木器不成斵陶器不成物薄器不成內〈木不成於雕斵不加功也瓦不成於器物不可用也薄器竹葦之器不成內謂有其外形內不可用也內或為用禮記曰竹不成用瓦不成味鄭雲成善也竹不可善用謂籩無縢也味當作沬沬靧也〉笙竽具而不和琴瑟張而不均〈鄭雲無宮商之調也〉輿藏而馬反告不用也〈輿謂軼軸也國君謂之輴藏謂埋之也馬謂駕軼軸之馬告示也言也士䘮禮既啓遷於祖用軸禮記君葬用輴四綍二碑大夫葬用輴二綍二碑士葬用國車皆至葬時埋之也〉具生器以適墓象徙道也〈生器用器也弓矢盤盂之屬徙遷改也徙道其生時之道器當在家今以適墓以象人行不從常行之道更徙他道也〉畧而不盡䫉而不功趨輿而藏之金革轡靷而不入明不用也〈畧而不盡謂簡畧而不盡備也䫉形也言但有形䫉不加功精好也趨輿而藏之謂以輿趨於墓而藏之趨者速也速藏之意也金謂和鸞革車軼也説文雲靷所以引軸者也杜元凱雲靷在馬胷或曰䫉讀為邈像也今謂畫物為䫉下䫉皆同義〉象徙道又明不用也〈以器適墓象具改易生時之器亦所以明不用也〉是皆所以重哀也〈有異生時皆所以重孝子之哀也〉故生器文而不功明器䫉而不用〈生器生時所用之器士䘮禮曰用器弓矢耒耜兩敦兩杆盤匜之屬明器器塗車芻靈木不成斵竹不成用瓦不成沬之屬禮記曰周人兼用之以言不知死者有知無知故雜用生器與明器也〉凡禮事生飾歡也送死飾哀也祭祀飾敬也師旅飾威也是百王之所同古今之所一也未有知其所由來者也故壙壠其䫉象室屋也〈壙墓中壠冢也禮記曰適墓不登壠䫉猶意也言其意以象生時也或音邈〉棺槨其䫉象版蓋斯象拂也〈版謂車上障蔽者蓋車蓋也斯未詳象衍字拂即茀也爾雅釋器雲輿革前謂之鞎後謂之茀郭雲以韋靶車軾及後戸也〉無帾絲歶縷翣其䫉以象菲帷幬尉也〈無讀為幠幠覆也所以覆屍者也士䘮禮幠用衾夷衾是也帾與褚同禮記曰素錦褚又曰褚幕丹質鄭雲所以覆棺也絲歶未詳蓋亦䘮車之飾也或曰絲讀為綏禮記曰畫翣二皆載綏鄭雲以五采羽注於翣首也歶讀為魚謂以銅魚懸於池下禮記曰魚躍拂池縷讀為栁蔞字誤為縷字耳菲謂編章為蔽蓋古人所用障蔽門戶者今貧者猶然或曰菲當為厞隱也謂隱奧之處也或曰非讀為扉戶扇也幬讀為帳尉讀為罻罻網也帷帳如網也〉抗折其䫉以象摱茨畨閼也〈士䘮禮陳明器於乘車之西折橫覆之抗木橫三縮者五無簀窆事畢加之壙上以承抗席抗禦也所以禦止土者摱扞也茨蓋屋也摱茨猶墍茨也摱莫於反畨讀為藩藩籬也閼為門戸壅閼風塵者抗所以禦上折所以承抗皆不使外物侵內有象於摱茨藩閼也〉故䘮禮者無他焉明死生之義送以哀敬而終周藏也故葬埋敬葬其形也〈葬也者藏也所以為葬埋之禮敬藏其形體也〉祭祀敬事其神也其銘誄繫世敬傳其名也〈銘謂書其功於器物若孔悝之鼎銘者誄謂誄其行狀以為謚也繫世謂書其傳襲若今之譜諜也皆所以敬傳其名於後世也〉事生飾始也送死飾終也終始具而孝子之事畢聖人之道備矣刻死而附生謂之墨刻生而附死謂之惑〈刻損減附増益也墨子之法惑謂惑亂過禮也〉殺生而送死謂之賊〈殉葬殺人與賊同也〉大象其生以送其死使死生終始莫不稱宜而好善是禮義之法式也儒者是矣三年之䘮何也曰稱情而立文〈鄭康成曰稱人之情輕重而制其禮也〉因以飾羣別親疎貴賤之節而不可益損也故曰無適不易之術也〈羣別謂羣而有別也適往也無往不易言所至皆不可易此術或曰適讀為敵〉創巨者其日久痛甚者其愈遲三年之䘮稱情而立文所以為至痛極也〈創傷也楚良反日久愈遲互言之也皆言久乃能平故重䘮必待三年乃除亦為至痛之極不可朞月而已〉齊衰苴杖居廬食粥席薪枕塊所以為至痛飾也〈禮記斬衰苴杖謂以苴惡死竹為之杖鄭雲飾謂章表也〉三年之䘮二十五月而畢哀痛未盡思慕未忘然而禮以是斷之者豈不以送死有已復生有節也哉〈斷決也丁亂反鄭雲復生謂除䘮反生者之事也〉凡生乎天地之間者有血氣之屬莫不有知有知之屬莫不愛其類今夫大鳥獸則失亡其羣疋越月踰時則必反鈆過故鄉則必徘徊焉鳴號焉躑躅焉踟躕焉然後能去之也〈鈆與㳂同循也禮記作反廵故鄉徘徊旋飛翔之貌躑躅以足擊地也踟躕不能去之貌〉小者是燕爵猶有啁噍之頃焉然後能去之也〈燕爵與鷰雀同〉故有血氣之屬莫知於人故人之於其親也至死無窮〈鳥獸猶知愛其羣疋良久乃去況人有生之最知則於親䘮悲哀之情至死不窮已故以三年節之也〉將由夫愚陋滛邪之人與則彼朝死而夕忘之然而縱之則是曾鳥獸之不若也彼安能相與羣居而無亂乎將由夫脩飾之君子與則三年之䘮二十五月而畢若駟之過隙然而遂之則是無窮也〈隙壁孔也鄭雲喻疾也遂之謂不時除也〉故先王聖人安為之立中制節一使足以成文理則舍之矣〈禮記作焉為之立中制節鄭雲焉猶然立中制節謂服之年月也舍除也王肅雲一皆也〉然則何以分之〈分半也半於三年矣〉曰至親以期斷〈斷決也鄭雲言服之正雖至親皆期而除〉是何也〈鄭雲問服斷於期之義也〉曰天地則以易矣四時則以徧矣其在宇中者莫不更始也〈宇中者謂萬物〉故先王案以此象之也然則三年何也〈鄭雲法此變易可以期何乃三年為也〉曰加隆焉案使倍之故載期也〈鄭雲言於父母加厚其恩使倍期也〉由九月已下何也〈由從也從大功已下也〉曰案使不及也〈鄭雲言使其不若父母也〉故三年以為隆緦麻小功以為殺期九月以為間〈隆厚也殺減也所介反間則其間也古莧反情在隆殺之間也〉上取象於天下取象於地中取則於人人所以羣居和一之〈鄭雲取象於天地謂法其變易也自三年以至緦皆嵗時之數言既象天地又足盡人恩聚居粹厚之也〉故三年之䘮人道之至文者也夫是之謂至隆〈至文飾人道使成忠孝鄭雲言三年之䘮䘮禮之最盛也〉是百王之所同古今之所一也〈一謂不變也〉君之䘮所以取三年何也〈問君之䘮何取於三年之制〉君者治辨之主也文理之原也情貌之盡也相率而致隆之不亦可乎〈治辨謂能治人使有辨別也文理法理條貫也原本也情忠誠也貌恭敬也致至也言人所施忠敬無盡於君者則臣下相率服䘮而至於三年不亦可乎〉詩云愷悌君子民之父母彼君子者固有為民父母之説焉父能生之不能養之〈養謂哺乳之也養或謂食〉母能食之不能教誨之〈食音嗣〉君者已能食之矣又善教誨之者也〈食謂祿廩教誨謂制命也〉三年畢矣哉〈君者兼父母之恩以三年報之猶未畢也〉乳母飲食之者也而三月慈母衣被之者也而九月君曲被之者也三年畢乎哉〈曲被謂兼飲食衣服〉得之則治失之則亂文之至也〈文謂法度也治亂所繫是有法度之至也〉得之則安失之則危情之至也〈情謂忠厚使人去危就安是忠厚之至者也〉兩至者俱積焉以三年事之猶未足也直無由進之耳〈直但也〉故社祭社也稷祭稷也〈社土神以勾龍配之稷百穀之神以棄配之但各止祭一神而已〉郊者並百王於上天而祭祀之也〈百王百神也或神字誤為王言社稷唯祭一神至郊天則兼祭百神以喻君兼父母者也〉三月之殯何也〈此殯謂葬之也〉曰大之也重之也所致隆也所致親也將舉錯之遷徙之離宮室而歸丘陵也先王恐其不文也是以繇其期足之日也〈所至厚至親將徙而歸之陵不可急遽無文飾故繇其期足之日然後葬也繇讀為由從也〉故天子七月諸侯五月大夫士三月皆使其須足以容事事足以容成成足以容文文足以容備曲容備物之謂道矣〈須待也謂所待之期也事䘮具也道者委曲容物備物者也〉祭者志意思慕之情也愅詭唈僾而不能無時至焉〈愅變也詭異也皆謂變異感動之貌唈僾氣不舒憤鬱之貌爾雅僾唈也郭雲嗚唈短氣也言人感動或憤鬱不能無時而至言有待而至也愅音革唈音邑僾音愛〉故人之歡欣和合之時則夫忠臣孝子亦愅詭而有所至矣〈歡欣之時忠臣孝子則感動而思君親之不得同樂也〉彼其所至者甚大動也〈言所至之情甚大感動也〉案屈然已則其於志意之情者惆然不嗛其於禮節者闕然不具〈屈竭也屈然空然也惆然悵然也嗛足也言若無祭祀之禮空然而已則忠臣孝子之情悵然不足禮節又闕然不具也〉故先王案為之立文尊尊親親之義至矣〈文謂祭祀節文〉故曰祭者志意思慕之情也忠信愛敬之至矣禮節文貌之盛矣苟非聖人莫之能知也聖人明知之士君子安行之官人以為守百姓以成俗其在君子以為人道也其在百姓以為事也〈以為人道則安而行之以為事則畏而奉之也〉故鐘鼓管磬琴瑟竽笙韶夏護武酌箾簡象是君子之所以為愅詭其所喜樂之文也〈因説祭遂廣言喜樂哀痛敦惡之意本皆因於感動而為之文飾也喜樂不可無文飾故制為鐘鼓韶夏之屬箾音朔賈逵曰舞曲名武酌桓皆周頌篇名簡未詳象周武王伐紂之樂也〉齊衰苴杖居廬食粥席薪枕塊是君子之所以為愅詭其所哀痛之文也〈感動其所哀痛而不可無文飾故制為齊衰苴杖之屬言本皆因於感動也〉師旅有制刑法有等莫不稱罪是君子之所以為愅詭其所敦惡之文也〈師旅所以討有罪制謂人數也有等輕重異也敦厚也厚惡深惡也或曰敦讀為頓頓困躓也本因感動敦惡故制師旅刑法以為文飾〉卜筮視日齋戒脩塗几筵饋薦告祝如或饗之〈視日之吉凶史記周文為項燕視日脩塗謂脩自宮至廟之道𡍼也几筵謂祝筵几於室中東靣也饋獻牲體也薦進黍稷也告祝謂屍命祝以嘏於主人曰皇屍命工祝承致多福無疆於女孝孫來女孝孫使女受祿於天宜稼于田眉壽萬年勿替引之如或歆饗其祀然也〉物取而皆祭之如或甞之〈物取每物皆取也謂祝命授祭屍取葅㨎於醢祭於豆間佐食取黍稷肺授屍屍祭之又取肝㨎於鹽振祭齊之是也如或嘗之謂以屍啐嚌之如神之親嘗然也〉毋利舉爵〈當雲無舉利爵即上文雲利爵之不醮也〉主人有尊如或觴之〈謂主人設尊酌以獻屍屍飲之如神飲其觴然也〉賔出主人拜送反易服即位而哭如或去之〈此雜説䘮祭也易服易祭服反䘮服也賔出祭事畢即位而哭如神之去然也〉哀夫敬夫事死如事生事亡如事存狀乎無形影然而成文〈狀類也言祭祀不見神有類乎無形影者然而足以成人道之節文也〉













　　荀子卷十三
<子部,儒家類,荀子>
　　欽定四庫全書
　　荀子卷十四　　　　　　　唐　楊倞　註
　　樂論篇第二十
　　夫樂者樂也人情之所必不免也故人不能無樂樂則必發於聲音形於動靜而人之道聲音動靜性術之變盡是矣故人不能不樂樂則不能無形形而不為道則不能無亂先王惡其亂也故制雅頌之聲以道之使其聲足以樂而不流使其文足以辨而不諰使其曲直繁省廉肉節奏足以感動人之善心使夫邪汙之氣無由得接焉是先王立樂之方也而墨子非之奈何故樂在宗廟之中君臣上下同聼之則莫不和敬閨門之內父子兄弟同聽之則莫不和親鄉里族長之中長少同聽之則莫不和順故樂者審一以定和者也比物以飾節者也合奏以成文者也足以率一道足以治萬變是先王立樂之術也而墨子非之奈何故聽其雅頌之聲而志意得廣焉執其干戚習其俯仰屈伸而容貌得莊焉行其綴兆要其節奏而行列得正焉進退得齊焉故樂者出所以征誅也入所以揖讓也征誅揖讓其義一也出所以征誅則莫不聽從入所以揖讓則莫不從服故樂者天下之大齊也中和之紀也人情之所必不免也是先王立樂之術也而墨子非之奈何且樂者先王之所以飾喜也軍旅鈇鉞者先王之所以飾怒也先王喜怒皆得其齊焉是故喜而天下和之怒而暴亂畏之先王之道禮樂正其盛者也而墨子非之故曰墨子之於道也猶瞽之於白黒也猶聾之於清濁也猶之楚而北求之也夫聲樂之入人也深其化人也速故先王謹為之文樂中平則民和而不流樂肅莊則民齊而不亂民和齊則兵勁城固敵國不敢嬰也如是則百姓莫不安其處樂其鄉以至足其上矣然後名聲於是白光輝於是大四海之民莫不願得以為師是王者之始也樂姚冶以險則民流僈鄙賤矣流僈則亂鄙賤則爭亂爭則兵弱城犯敵國危之如是則百姓不安其處不樂其鄉不足其上矣故禮樂廢而邪音起者危削侮辱之本也故先王貴禮樂而賤邪音其在序官也曰脩憲命審誅賞禁淫聲以時順脩使夷俗邪音不敢亂雅太師之事也墨子曰樂者聖王之所非也而儒者為之過也君子以為不然樂者聖人之所樂也而可以善民心其感人深其移風易俗故先王導之以禮樂而民和睦夫民有好惡之情而無喜怒之應則亂先王惡其亂也故脩其行正其樂而天下順焉故齊衰之服哭泣之聲使人之心悲帯甲嬰胄歌於行伍使人之心傷姚冶之容鄭衛之音使人之心淫紳端章甫舞韶歌武使人之心莊故君子耳不聽淫聲目不視女色口不出惡言此三者君子愼之凡姦聲感人而逆氣應之逆氣成象而亂生焉正聲感人而順氣應之順氣成象而治生焉唱和有應善惡相象故君子愼其所去就也君子以鐘鼔導志以琴瑟樂心動其干戚飾以羽旄從以磬管故其清明象天其廣大象地其俯仰周旋有似於四時故樂行而志清禮脩而行成耳目聰明血氣和平移風易俗天下皆寧莫善於樂故曰樂者樂也君子樂得其道小人樂得其欲以道制欲則樂而不亂以欲忘道則惑而不樂故樂者所以導樂也金石絲竹者所以導樂也樂行而民嚮方矣故樂者治人之盛者也而墨子非之且樂也者和之不可變者也禮也者理之不可易者也樂合同禮別異禮樂之統管乎人心矣窮本極變樂之情也著誠去偽禮之經也墨子非之㡬遇刑也明王已沒莫之正也愚者學之危其身也君子明樂乃其德也亂世善惡不此聽也於乎哀哉不得成也弟子免學無所營也聲樂之象鼓大麗鐘統實磬廉制竽笙簫和筦籥發猛塤箎翁博瑟易良琴婦好歌清盡舞意天道兼鼔其樂之君耶故鼔似天鐘似地磬似水竽簫筦籥似星辰日月鞉柷拊⿱控⿰似萬物曷以知舞之意曰目不自見耳不自聞也然而治俯仰詘信進退遲速莫不廉制盡筋骨之力以要鐘鼓俯㑹之節而靡有悖逆者衆積䜄䜄乎吾觀於鄉而知王道之易易也主人親速賔及介而衆賔皆從之至於門外主人拜賔及介而衆賔皆入貴賤之義別矣三揖至於階三讓以賔升拜至獻酬辭讓之節繁及介省矣至於衆賔升受坐祭立飲不酢而隆殺之義辨矣工入升歌三終主人獻之笙入三終主人獻之間歌三終合樂三終工告樂偹遂出二人觶乃立司正焉知其能和樂而不流也賔酬主人主人酬介介酬衆賔少長以齒終於沃者焉知其能弟長而無遺也降說屨升坐脩爵無數飲酒之節朝不廢朝莫不廢夕賔出主人拜送節文終遂焉知其能安燕而不亂也貴賤明隆殺辨和樂而不流弟長而無遺安燕而不亂此五行者足以正身安國矣彼國安而天下安故曰吾觀於鄉而知王道之易易也亂世之徴其服組其容婦其俗滛其志利其行雜其聲樂險其文章匿而采其養生無度其送死瘠墨賤禮義而貴勇力貧則為盜富則為賊治世反是也















　　荀子卷十四
　　欽定四庫全書
　　荀子卷十五　　　　　　　唐　楊倞　註
　　解蔽篇第二十一〈蔽者言不能通明滯於一隅如有物壅蔽之也〉
　　凡人之患蔽於一曲而闇於大理〈一曲一端之曲説是時各蔽於異端曲説故作此篇以觧之〉治則復經兩疑則惑矣〈言治世用禮義則自復經常之正道兩疑謂不知一於正道而疑蔽者為是一本作兩則疑惑矣〉天下無二道聖人無兩心今諸侯異政百家異説則必或是或非或理或亂亂國之君亂家之人此其誠心莫不求正而以自為也妬繆於道而人誘其所迨也〈迨近也近謂所好也言亂君亂人本亦求理以其嫉妬迷繆於道故人因其所好而誘之謂若好險則墨氏誘之好辯則惠氏誘之也〉私其所積唯恐聞其惡也〈積習〉倚其所私以觀異術唯恐聞其羙也〈倚任也或曰偏倚也猶傍觀也言妬於異術也〉是以與治雖走而是已不輟也〈走並馳治謂正道也既私其所習妬繆於道雖與治並馳而自是不輟雖或作離〉豈不蔽於一曲而失正求也哉心不使焉則白黒在前而目不見雷鼔在側而耳不聞況於使者乎〈雷鼔大鼓聲如雷者使役也以論不役心於正道則自無聞見矣況乎役心於異術豈復更聞正求哉〉德道之人〈有賢德也〉亂國之君非之上亂家之人非之下豈不哀哉〈上下共非故可哀也〉數為蔽〈數為蔽之端也〉欲為蔽惡為蔽始為蔽終為蔽逺為蔽近為蔽博為蔽淺為蔽古為蔽今為蔽〈此其所知所好滯於一隅故皆為蔽〉凡萬物異則莫不相為蔽此心術之公患也〈公共也所好異則相為蔽〉昔人君之蔽者夏桀殷紂是也桀蔽於末喜斯觀而不知關龍逄以惑其心而亂其行〈末喜桀妃斯觀未聞韓侍郎雲斯或當為斟斟觀夏同姓國喜其君當時為桀佞臣也國語史蘇曰昔夏桀伐有施有施人以末喜女焉賈侍中雲有施喜姓國也〉紂蔽於妲己飛廉而不知微子啓以惑其心而亂其行〈妲己紂妃飛廉紂之佞臣惡來之父善走者秦之祖也微子紂之庶兄微國子爵啓其名也國語曰殷紂伐有蘇有蘇以妲己女焉賈侍中雲有蘇紀姓之國也〉故羣臣去忠而事私百姓怨非而不用〈事任也不用不為上用也非或為誹〉賢良退處而隱逃此其所以䘮九牧之地而虛宗廟之國也〈九牧九州之牧虛讀為墟〉桀死於亭山〈亭山南巢之山或本作鬲山案漢書地理志廬江有𤅬縣當是誤以𤅬為鬲傳冩又誤為亭𤅬音潛〉紂縣於赤斾〈史記武王斬紂頭縣於太白旗此雲赤斾所傳聞異也〉身不先知又莫之諌此蔽塞之禍也成湯鑒於夏桀故主其心而愼治之〈主其心言不為邪佞所惑〉是以能長用伊尹而身不失道此其所以代夏王而受九有也文王鑒於殷紂故主其心而慎治之是以能長用呂望而身不失道此其所以代殷王而受九牧也〈九有九牧皆九州也撫有其地則謂之九有養其民則謂之九牧〉逺方莫不致其珍故目視備色耳聽備聲口食備味形居備宮名受備號生則天下歌死則四海哭夫是之謂至盛詩曰鳳凰秋秋其翼若干其聲若簫有鳳有凰樂帝之心此不蔽之福也〈逸詩也爾雅鶠鳳其雌凰秋秋猶蹌蹌蹌蹌謂舞也干楯也此帝蓋謂堯也堯時鳳凰巢於阿閣言堯能用賢不蔽天下和平故有鳳凰來儀之福也〉昔人臣之蔽者唐鞅奚齊是也〈唐鞅宋康王之臣呂氏春秋曰宋康王染於唐鞅田不禋奚齊晉獻公驪姬之子論衡雲宋王問唐鞅曰吾殺戮甚衆而羣臣愈不畏何也對曰王罰不善者善者胡為畏王少欲羣臣之畏也不若無辨其善與不善一時罪之則羣臣畏矣宋王從之〉唐鞅蔽於欲權而逐載子〈載讀為戴戴不勝使薛居州傅王者見孟子或曰戴子戴驩也韓子曰戴驩為宋太宰夜使人曰吾聞有數夜乘輜車之李使門者謹為我司之使者報曰不見輜車見有奉笥而與李史史受笥又戴驩謂齊王曰王大仁於薛公大不忍人據其時代當是戴驩也蓋為唐鞅所逐奔齊也〉奚齊蔽於欲國而罪申生〈申生晉獻公之太子奚齊之兄為驪姬所譛獻公殺之春秋穀梁傳曰晉里克弒其君之子奚齊其君之子云者國人不子也不正其殺太子申生而立之也〉唐鞅戮於宋奚齊戮於晉逐賢相而罪孝兄身為刑戮然而不知此蔽塞之禍也故以貪鄙背叛爭權而不危辱滅亡者自古及今未嘗有之也鮑叔寗戚隰朋仁智且不蔽故能持管仲而名利福祿與管仲齊〈持扶翼也〉召公呂望仁智且不蔽故能持周公而名利福祿與周公齊傳曰知賢之謂明輔賢之謂彊勉之彊之其福必長此之謂也此不蔽之福也〈勉之彊之言必勉彊於知賢輔賢然後其福長也彊直亮反〉昔賔孟之蔽者亂家是也〈賔孟周景王之佞臣立王子朝者亂家謂亂周之家事使庶孽爭位也〉墨子蔽於用而不知文〈欲使上下勤力股無肢脛無毛而不知貴賤等級之文飾也〉宋子蔽於欲而不知得〈宋子以人之情慾寡而不欲多但任其所欲則自治也蔽於此説而不知得欲之道也〉慎子蔽於法而不知賢〈慎子本黃老歸刑名多明不尚賢不使能之道故其説曰多賢不可以多君無賢不可以無君其意但明得其法雖無賢亦可為治而不知法待賢而後舉也〉申子蔽於勢而不知知〈申子名不害河南京縣人韓昭侯相也其説但賢得權勢以刑法馭下而不知權勢待才智然後治亦與慎子意同下知音智〉惠子蔽於辭而不知實〈惠子蔽於虛辭而不知實理虛辭謂若山出口丁子有尾之類也〉莊子蔽於天而不知人〈天謂無為自然之道莊子但推治亂於天而不知在人也〉故由用謂之道盡利也〈由從也若由於用則天下之道無復於仁義皆盡於求利也〉由俗謂之道盡嗛也〈俗當為欲嗛與慊同快也言若從人所欲不為節限則天下之道盡於快意也嗛口簟反〉由法謂之道盡數矣〈由法而不由賢則天下之道盡於術數〉由勢謂之道盡便矣〈便便宜也從勢而去智則盡於逐便無復修立也〉由辭謂之道盡論矣〈論辯説也〉由天謂之道盡因矣〈因任其自然無復治化也〉此而數具者皆道之一隅也夫道者體常而盡變一隅不足以舉之〈言道者體常盡變猶天地常存能盡萬物之變化〉曲知之人觀於道之一隅猶未之能識也〈曲知言不通大道也一隅猶昧況大道乎〉故以為足而飾之〈謂其持之有故其言之成理也〉內以自亂外以惑人上以蔽下下以蔽上此蔽塞之禍也孔子仁智且不蔽故學亂術足以為先王者也〈亂雜也言其多才藝足以及先王也〉一家得周道舉而用之不蔽於成積也〈一家得謂作春秋也周道舉謂刪詩書定禮樂成積舊習也言其所用不滯於衆人舊習故能功業如此〉故德與周公齊名與三王並此不蔽之福也聖人知心術之患見蔽塞之禍故無欲無惡無始無終無近無逺無愽無淺無古無今兼陳萬物而中懸衡焉〈不滯於一隅但當其中而懸衡揣其輕重也〉是故衆異不得相蔽以亂其倫也〈倫理〉何謂衡曰道〈道謂禮義〉故心不可以不知道心不知道則不可道而可非道〈心不知道則不以道為可可謂合意也〉人孰欲得恣而守其所不可以禁其所可〈人心誰欲得縱恣而肯守其不合意之事以自禁其合意者〉以其不可道之心取人則必合於不道人而不知合於道人〈各求其類〉以其不可道之心與不可道之人論道人亂之本也〈必有妬賢害善〉夫何以知〈問何道以知道人也〉曰心知道然後可道可道然後能守道以禁非道以其可道之心取人則合於道人而不合於不道之人矣以其可道之心與道人論非道治之要也〈必能懲姦去惡〉何患不知〈心苟知道何患不知道人〉故治之要在於知道人何以知道〈既知道人在於知道問知道之術如何也〉曰心〈在心無邪〉心何以知曰虛一而靜〈能然則可以知道也〉心未嘗不臧也然而有所謂虛〈臧讀為藏古字通下意同言心未嘗不包藏言有所謂虛也〉心未嘗不滿也然而有所謂一〈滿當為兩兩謂同時兼知〉心未嘗不動也然而有所謂靜〈雖動不使害靜〉人生而有知知而有志志也者臧也〈在心為志〉然而有所謂虛不以所已臧害所將受謂之虛〈見善則遷不滯於積習也〉心生而有知知而有異異也者同時兼知之同時兼知之兩也然而有所謂一不以夫一害此一謂之一〈既不滯於一隅物雖輻湊而至盡可以一待之也〉心臥則夢偷則自行使之則謀〈臥寢也自行放縱也使役也言人心有所思寢則必夢偷則必放縱役用必謀慮〉故心未嘗不動也然而有所謂靜不以夢劇亂知謂之靜〈夢想象也劇囂煩也言處心有常不蔽於想象囂煩而介於胸中以亂其知斯為靜也此皆明不蔽於一端虗受之義也〉未得道而求道者謂之虛一而靜〈有求道之心不滯於偏見曲説則是虛一而靜也〉作之則將須道者之虛則人將事道者之一則盡將思道者靜則察〈此義未詳或恐脫誤耳或曰此皆論虛一而靜之功也作動也須待也將行也當為須道者虛則將事道者一則盡思道者靜則察其餘字皆衍也作之則行言人心有動作則自行也以虛心須道則萬事無不行以一心事道則萬物無不盡以靜心思道則萬變無不察此皆言執其本而末隨之〉知道察知道行體道者也〈知道察謂思道者靜則察也知道行謂須道者虛則將也體謂不離道也〉虛一而靜謂之大清明〈言無有壅蔽者〉萬物莫形而不見莫見而不論莫論而失位〈既虛一而靜則通於萬物故有形者無不見見則無不能論説論説則無不得其宜也〉坐於室而見四海處於今而論乆逺䟽觀萬物而知其情㕘稽治亂而通其度〈䟽通㕘驗稽考度制也〉經緯天地而材官萬物制割大理而宇宙裏矣〈材當為分官謂不失其任裏當為理材或為裁〉恢恢廣廣孰知其極睪睪廣廣孰知其德涫涫紛紛孰知其形明參日月大滿八極夫是之謂大人夫惡有蔽矣哉〈此皆明虛一而靜則通於神明人莫能測也又安能蔽哉睪讀為皥皥皥廣大貌涫涫沸貌紛涫雜亂貌涫音官又音貫〉心者形之君也而神明之主也出令而無所受令〈心出令以使百體不為百體所使也〉自禁也自使也自奪也自取也自行也自止也〈此六者皆由心使也然所以為形之君也〉故口可劫而使墨雲形可劫而使詘申心不可劫而使易意是之則受非之則辭〈劫迫也雲言也百體可劫心不可劫所以尤宜慎擇所好懼蔽塞之患也〉故曰心容其擇也無禁必自見其物也雜博〈容受也言心能容受萬物若其選擇無所禁止則見雜博不精所以貫夫虛一而靜也〉其情之至也不貳〈其情之至極在一而不貳若雜博則惑也〉詩云采采卷耳不盈頃筐嗟我懷人寘彼周行〈詩周南卷耳之篇毛公曰采采事采之也卷耳枲耳也頃筐畚屬易盈之噐也思君子置於周之列位也〉頃筐易滿也卷耳易得也然而不可以貳周行〈采易得之物實易盈之噐以懷人寘周行之心二之則不滿況乎難得之正道也而可以他術貳之乎〉故曰心枝則無知傾則不精貳則疑惑以贊稽之萬物可兼知也〈枝旁引如樹枝也賛助也稽考也以一端不貳之道助考之則可兼知萬物若博雜則愈不知也〉身盡其故則羙〈故自也盡不貳之事則身羙矣〉類不可兩也故知者擇一而一焉〈凡事類皆不可兩故知者精於一道而專一焉故異端不能蔽也〉農精於田而不可以為田師賈精於市而不可以為賈師工精於噐而不可以為噐師〈皆蔽於一技故不可為師長也〉有人也不能此三技而可使治三官曰精於道者也〈精於一道故可以理萬事〉精於物者也精於物者以物物〈謂能名物其一　物若農賈之屬也〉精於道者兼物物〈謂能兼治名物其一物者也〉故君子一於道而以贊稽物〈一於道所以助考物也助考謂兼治也〉一於道則正以贊稽物則察以正志行察論則萬物官矣〈在心為志發言為論官謂各當其任無為差錯也〉昔者舜之治天下也不以事詔而萬物成〈舜能一於道但委任衆賢而已未嘗躬親以事告人〉處一危之其榮滿側養一之微榮矣而未知〈一謂心一也危之當為之危危謂不自安戒懼之謂也側謂偪側亦充滿之義微精妙也處心之危言能戒懼兢兢業業終使之安也養心之微謂養其未萌不使異端亂之也處心之危有形故其榮滿則可知也養心之微無形故雖榮而未知言舜之為治養其未萌也〉故道經曰人心之危道心之微〈今虞書有此語而雲道經蓋有道之經也孔安國曰危則難安微則難明故戒以精一信執其中引此以明舜之治在精於一道不蔽於一隅也〉危微之幾惟明君子而後能知之〈㡬萌兆也與機同〉故人心譬如槃水正錯而勿動則湛濁在下而清明在上〈湛濁謂沈汎滓也下同〉則足以見鬚眉而察理矣〈理肌膚之文理〉微風過之湛濁動乎下清明亂於上則不可以得大形之正也心亦如是矣導之以理養之以清物莫之傾〈清謂沖和之氣〉則足以定是非決嫌疑矣小物引之則其正外易其心內傾則不足以決麤理也〈言此者以喻心不一於道為異端所蔽則惑矣〉故好書者衆矣而倉頡獨傳者一也〈倉頡黃帝史官言古亦有好書者不如倉頡一於其道異術不能亂之故獨傳也〉好稼者衆矣而后稷獨傳者一也好樂者衆矣而䕫獨傳者一也好義者衆矣而舜獨傳者一也倕作弓浮游作矢而羿精於射〈倕舜之共工世本雲夷牟作矢宋𠂻註雲黃帝臣此雲浮游未詳或者浮游夷牟之別名或聲相近而誤耳言倕游雖作弓矢未必能射而羿精之也弓矢舜已前有之此雲倕作弓當是改制精巧故亦言作也〉奚仲作車乘杜作乘馬而造父精於御自古及今未嘗有兩而能精者也〈奚仲夏禹時車正黃帝時已有車服故謂之軒轅此雲奚仲者亦改制耳世本雲相土作乘馬杜與土同乘馬四馬駕車起於相土故曰作乘馬以其作乘馬之法故謂之乘並音剰相土契孫也呂氏春秋曰乘馬作一駕〉曾子曰是其庭可以搏䑕惡能與我歌矣〈是當為視曽子曰有人視庭中可以搏擊䑕則安能與我成歌詠乎言外物誘之思不精故不能成歌詠也〉空石之中有人焉其名曰觙〈空石石穴也蓋古有善射之人處深山空石之中名之曰觙觙字及事並未詳所出或假設喻耳〉其為人也善射以好思〈好喜也清靜思其射之妙〉耳目之欲接則敗其思蚊䖟之聲聞則挫其精是以闢耳目之欲而逺蚊䖟之聲閑居靜思則通〈挫損也精精誠也闢屏除也言閑居靜思不接外物故能通射之妙也〉思仁若是可謂微乎〈言靜思仁如空石之人思射則可謂微乎假設問之辭也〉孟子惡敗而出妻可謂能自彊矣〈此已下荅之之辭孟子惡其敗德而出其妻可謂能自彊於修身也〉有子惡臥而焠掌可謂能自忍矣未及好也〈有子蓋有若也焠灼也惡寢臥而焠其掌若刺股然也未及好也當為未及好思也誤分在下更作一句耳有子焠掌可謂能自忍其身則未及善射好思者也若思道之至則自無寢焉用焠掌乎〉闢耳目之欲可謂能自彊矣末及思也蚊䖟之聲聞則挫其精可謂危矣未可謂微也〈可謂能自彊矣未及思也十字並衍耳可謂危矣言能闢耳目之欲則可謂能自危而戒懼未可謂㣲也微者精妙之謂也〉夫微者至人也〈惟精惟一如舜者〉至人也何彊何忍何危〈既造於精妙之域則冥與理㑹不在作為苟未臻極雖在空石之中猶未至也〉故濁明外景清明內景〈景光色也濁謂混跡清謂虛白〉聖人縱其欲兼其情而制焉者理矣夫何彊何忍何危〈兼猶盡也聖人雖縱欲盡情而不過制者由於暗與理㑹故也何必如空石之徒乎〉故仁者之行道也無為也聖人之行道也無彊也〈無為謂知違理則不作所謂造形而悟也無彊謂全無違理彊制之萌也〉仁者之思也恭聖人之思也樂此治心之道也〈思慮也恭謂乾乾夕惕也樂謂性與天道無所不適也〉凡觀物有疑中心不定則外物不清〈清明審也〉吾慮不清則未可定然否也冥𠖇而行者見寢石以為伏虎也見植林以為後人也𠖇冥蔽其明也〈冥𠖇暮夜也〉醉者越百歩之溝以為蹞歩之澮也〈蹞與跬同半歩曰跬澮小溝也〉俯而出城門以為小之閨也酒亂其神也〈閨小門也〉厭目而視者視一以為兩掩耳而聽者聽漠漠以為哅哅勢亂其官也〈厭指按也一渉反漠無聲也哅哅喧聲也官司主也言勢亂耳目之所主守哅許甬反〉故從山下望牛者若羊而求羊者不下牽也逺蔽其大也從山下而望木者十仞之木若箸而求箸者不上折也髙蔽其長也〈皆知為髙逺所蔽故不徃求然則守道者亦宜知異術之蔽類此也〉水動而影揺人不以定羙惡水勢𤣥也〈𤣥幽深也或讀為〉瞽者仰視而不見星辰不以定有無用精惑也〈精目之明也〉有人焉以此時定物則世之愚者也彼愚者之定物以疑決疑決必不當夫苟不當安能無過乎〈以疑決疑猶慎墨之屬也〉夏首之南有人焉曰㳙蜀梁〈夏首夏水之首楚詞雲過夏首而西浮顧龍門而不見王逸曰夏首夏水口也㳙蜀梁未詳何代人姓㳙名蜀梁列仙傳有㳙子齊人隱於宕山餌水能致風雨者也〉其為人也愚而善畏〈善猶喜也好有所畏〉明月而宵行俯見其影以為伏也卬視其髮以為立魅也〈卬與仰同〉背而走比至其家者失氣而死豈不哀哉〈背棄去也失氣謂困甚氣絶也〉凡人之有也必以其感忽之間疑𤣥之時正之〈感驚動也感忽猶慌惚也𤣥亦幽深難測也必以此時定其有也〉此人之所以無有而有無之時也〈無有謂以有為無也有無謂以無為有也此皆人所疑惑之時也〉而已以正事故傷於溼而擊鼓鼓痺則必有𡚁鼔䘮豚之費矣而未有俞疾之福也〈已以正事謂人以此定事也痺冷疾也傷於溼則患痺反擊鼓烹豚以禱神何益於愈疾乎若以此定事則與俗不殊也俞讀為愈〉故雖不在夏首之南則無以異矣〈慎墨之蔽亦猶是也〉凡以知人之性也可以知物之理也〈以知人之性推之則可知物理也〉以可以知人之性求可以知物之理而無所疑止之則沒世窮年不能徧也〈疑止謂有所不為窮年盡其年夀疑或為凝〉其所以貫理焉雖億萬已不足以浹萬物之變與愚者若一〈貫習也浹周也子葉反或當為接〉學老身長子而與愚者若一猶不知錯夫是之謂妄人〈錯置也謂廢捨也身已老矣子已長矣猶不知廢捨無益之學夫是之謂愚妄人也〉故學也者固學止之也惡乎止之曰止諸至足曷謂至足曰聖也〈或曰聖下更當有王字誤脫耳言人所學當止於聖人之道及王道不學異術也聖王之道是為至足也〉聖也者盡倫者也王也者盡制者也〈倫物理也製法度也〉兩盡者足以為天下極矣〈所以為至足也〉故學者以聖王為師案以聖王之制為法法其法以求其統類類以務象効其人〈統類法之大綱〉嚮是而務士也類是而幾君子也〈幾近也類聖人而近之則為君子士者修飾之名君子有道徳之稱也〉知之聖人也〈知聖王之道者〉故有知非以慮是則謂之懼〈自知其非以圖慮於是則謂之能戒懼也〉有勇非以持是則謂之賊〈勇於為非以持制是〉察孰非以分是則謂之簒〈孰甚也察其甚非以分為是之心此簒奪之人也〉多能非以修蕩是則謂之知〈修飾也蕩動也多能非修飾蕩動而為是則謂之知言智者能變非為是也〉辯利非以言是則謂之詍〈辯説利口而飾非以言亂是則謂之詍詍多言也詩曰無然詍詍〉傳曰天下有二非察是是察非〈衆以為是者而非之以為非者而是之〉謂合王制與不合王制也〈所以非察是是察非觀其合王制與否也〉天下有不以是為隆正也然而猶有能分是非治曲直者耶〈冇不以合王制與不合為隆正者而能分是非治曲直乎言必不能也〉若夫非分是非非治曲直非辯治亂非治人道雖能之無益於人不能無損於人案直將治怪説玩竒辭以相撓滑也案彊鉗而利口厚顔而忍詬無正而恣睢妄辯而幾利〈滑亂也音骨彊彊服人鉗鉗人口也詬詈也恣睢矜誇也幾近也妄辯幾利謂妄為辯説所近者惟利也〉不好辭讓不敬禮節而好相推擠此亂世姦人之説也則天下之治説者方多然矣〈慎墨季惠之屬〉傳曰析辭而為察言物以為辯君子賤之博聞彊志不合王制君子賤之此之謂也〈所謂析言破律亂名改作者也〉為之無益於成也求之無益於得也憂戚之無益於幾也〈言役心無益復憂戚亦不能近道也〉則廣焉能棄之矣不以自妨也不少頃干之胸中〈廣讀為曠逺也不以自妨謂不以無益害有益也〉不慕徃不閔來無邑憐之心〈不慕徃謂不恱慕無益之事而徃從之也不閔來謂不憂閔無益之事而來正之也或曰徃古昔也來將來也不慕徃古不閔將來言為義所在無所繫滯也邑憐未詳或曰邑與悒同怏也憐讀為恡惜也言棄無益之事更無悒怏恡惜之心此皆明不為異端所蔽也〉當時則動物至而應事起而辯治亂可否昭然明矣周而成泄而敗明君無之有也〈以周密為成以漏泄為敗明君無此事也明君日月之照臨安用周密也〉宣而成隱而敗闇君無之有也〈以宣露為成以隱蔽為敗闇君亦無此事也闇君務在隱蔽而不知昭明之功也〉故君人者周則讒言至矣而直言反矣小人邇而君子逺矣詩曰墨以為明狸其蒼此言上幽而下險也〈逸詩墨謂蔽塞也狸其蒼言狸之色居然有異若以蔽為明則臣下誑君言其色蒼然無別猶指鹿為馬者也幽暗也險傾側也〉君人者宣則直言至矣而讒言反矣君子邇而小人逺矣〈反還也䜛言復歸而不敢出矣或曰反倍也言與讒人相倍也〉詩云明明在下赫赫在上此言上明而下化也〈詩大雅大明之篇言文王之德明明在下故赫赫然著見於天也〉






　　荀子卷十五
　　欽定四庫全書
　　荀子卷十六　　　　　　　唐　楊倞　註
　　正名篇第二十二〈是時公孫龍惠施之徒亂名改作以是為非故作正名篇尹文子曰形以定名名以定事事以驗名察其所以然則形名之與事物無所隱其理矣名有三科一曰命物之名方圓白黒是也二曰毀譽之名善惡貴賤是也三曰況謂之名賢愚愛憎是也〉
　　後王之成名〈後之王者有素定成就之名謂舊名可法効者也〉刑名從商爵名從周文名從禮〈商之刑法未聞康誥曰殷罰有倫是亦言殷刑之允當也爵名從周謂五等諸侯及三百六十官也文謂節文威儀禮即周之儀禮也〉散名之加於萬物者則從諸夏之成俗曲期〈成俗舊俗方言也期㑹也曲期謂委曲期㑹物之名者也〉逺方異俗之鄉則因之而為通〈逺方異俗名之乖異者則因其所名遂以為通而不改作也〉散名之在人者〈舉名之分散在人者〉生之所以然者謂之性〈人生善惡故有必然之理是所受於天之性也〉性之和所生精合感應不事而自然謂之性〈和隂陽沖和氣也事任使也然人之性和氣所生精合感應不使而自然言其天性如此也精合謂耳目之精靈與聞見之物合也感應謂外物感心而來應也〉性之好惡喜怒哀樂謂之情〈人性感物之後分為此六者謂之情〉情然而心為之擇謂之慮〈情雖無極心擇可否而行謂之慮也〉心慮而能為之動謂之偽〈偽矯也心有選擇能動而行之則為不矯拂其本性也〉慮積焉能習焉而後成謂之偽〈心雖能動亦在積久習學然後能矯其本性也〉正利而為謂之事〈為正道之利則謂之事業謂商農工賈之事也〉正義而為謂之行〈苟非正義則謂之奸邪行下孟反〉所以知之在人者謂之知知有所合謂之智〈知之在人者謂在人之心有所知者知有所合謂所知能於合物也〉知所以能之在人者謂之能〈能當為耐古字通也耐謂堪任其事耐乃來乃代二反〉性傷謂之病〈傷於天性不得其所〉節遇謂之命〈節時也當時遇謂之命命者知天所命然也〉是散名之在人者也是後王之成名也〈略舉此上事是散名之在人者而後王可因襲成就素定之名也而或者乃為堅白之説以是為非斯亂名之尤者也〉故王者之制名名定而實辨道行而志通則慎率民而一焉〈道謂制名之道志通言可曉也禮記曰黃帝正名百物以明民慎率民而一焉言不敢以異端改作〉故析辭擅作名以亂正名使民疑惑民多辯訟則謂之大姦其罪猶為符節度量之罪也〈新序曰子産決鄧析教民之難約大獄袍衣小獄鶉袴民之獻袍衣鶉袴者不可勝數以非為是以是為非鄭國大亂民口讙譁子産患之於是討鄧析而僇之民乃服是非乃定是其類也〉故其民莫敢為竒辭以亂正名故其民慤慤則易使易使則公其民莫敢為竒辭以亂正名故一於道法而謹於循令矣如是則其跡長矣〈跡王者所立之跡也下不敢亂其名畏服於上故跡長也長丁丈反〉跡長功成治之極也是謹於守名約之功也〈謹嚴也約要約〉今聖王沒名守慢竒辭起名實亂是非之刑不明則雖守法之吏誦數之儒亦皆亂也〈竒辭亂實故法吏迷其所守偏儒疑其所習〉若有王者起必將有循於舊名有作於新名〈名之善者循之不善者作之故孔子曰必也正名乎〉然則所為有名與所縁有同異與制名之樞要不可不察也〈樞自也樞要大要總名也物無名則不可分辨故因而有名也名不可一貫故因耳目鼻口而制同異又不可常別雖萬物萬殊有時欲之舉其大綱故制為名之樞要謂若謂之禽知其二足而羽謂之獸知其四足而毛既為治在正名則此三者不可不察而知其意也〉異形離心〈萬物之形各異則分離人之心言人心知其不同也此已下覆明有名之意〉交喻異物名實𤣥紐〈𤣥深隱也紐結也若不為分別立名使物物而交相譬喻之則名實深隠紛結難知也〉貴賤不明同異不別如是則志必有不喻之患而事必有困廢之禍故知者為之分別制名以指實〈無名則物雜亂故智者為之分辨制名所以指明實事也〉上以明貴賤下以辨同異貴賤明同異別如是則志無不喻之患事無困廢之禍此所為有名也〈有名之意在此〉然則何縁而以同異〈設問覆明同異之意也〉曰縁天官〈天官耳鼻口心體也謂之官言各有所司主也縁天官言天官謂之同則同謂之異則異也〉凡同類同情者其天官之意物也同故比方之疑似而通是所以共其約名以相期也〈同類同情謂若天下之馬雖白黑小大不同天官意想其同類所以共其省約之名以相期會而命之名為制名也〉形體色理以目異〈形體形狀也色五色也理文理也言萬物形體色理以目別異之而制名也〉聲音清濁調竽竒聲以耳異〈清濁宮徴之屬調竽謂調和笙竽之聲也竽笙類所以導衆樂者也不言革木之屬而言竽者或曰竽八音之首故黃帝使伶倫取竹作筦是竹為音聲之始莊子天籟地籟亦其義也竒竒異也竒聲萬物衆聲之異者也〉甘苦鹹淡辛酸竒味以口異〈竒味衆味之異者也〉香臭芬鬱腥臊灑酸竒臭以鼻異〈芬花草之香氣也鬱腐臭也禮記曰烏皫色而沙鳴鬱灑未詳酸暑浥之酸氣也竒臭衆臭之異者氣之應鼻者為臭故香亦謂之臭禮記曰皆佩容臭或曰灑當為漏篆文稍相似因誤耳禮記曰馬黒脊而般臂漏鄭音螻螻蛄臭者也〉疾養凔熱滑鈹輕重以形體異〈疾痛也養與癢同凔寒也滑與汩同鈹與披同皆壞亂之名或曰滑如字鈹當為鈒傳寫誤耳與澁同輕重謂分銖與鈞石也此皆在人形體別異之而立名也凔初亮反又楚陵反〉說故喜怒哀樂愛惡欲以心異〈說讀為脫誤也脫故猶律文之故誤也〉心有徴知〈徴召也言心能召萬物而知之〉徴知則縁耳而知聲可也縁目而知形可也〈縁因也以心能召知萬物故可以因耳而知聲因目而知形為之立名心雖有知不因耳目亦不可也〉然而徴知必將待天官之當簿其類然後可也〈天官耳目也當主也丁浪反簿書也當簿謂如各主當其簿書不雜亂也類謂可聞之物耳之類可見之物目之類言心雖能召所知必將任使耳目令各主掌其類然後可也言心亦不能自主之也〉五官簿之而不知心徴之而無說則人莫不然謂之不知此所縁而以同異也〈五官耳目鼻口心也五官能主之而不能知心能召而知之若又無説則人皆謂之不知也以其如此故聖人分別因立同異之名使人曉之也〉然後隨而命之〈既分同異之後然後隨所名而命之此已下覆明制名樞要之意也〉同則同之異則異之〈同類則同名異類則異名〉單足以喻則單單不足以喻則兼〈單物之單名也兼復名也喻曉也謂若止喻其物則謂之馬喻其毛色則謂之白馬黃馬之比也〉單與兼無所相避則共雖共不為害矣〈謂單名復名不可相避者則雖共同其名若單名謂之馬萬馬同名復名謂之白馬亦然雖共不害於分別也〉知異實者之異名也故使異實者莫不異名也不可亂也〈知謂人心知之異實者異名則不亂也謂若牛與馬為異實也〉猶使異實者莫不同名也〈恐異實異名卒不可徧舉故猶使異實者有時而同一名也或曰異實當為同實言使異實者異名其不可相亂猶如使同實者莫不同名也〉故萬物雖衆有時而欲徧舉之故謂之物物也者大共名也推而共之共則有共至於無共然後止〈推此共名之理則有共至於無共言自同至於異也起於總謂之物散為萬名是異名者本生於別同名者也〉有時而欲徧舉之故謂之鳥獸鳥獸也者大別名也推而別之別則有別至於無別然後止〈言自異至於同也謂總其萬名復謂之物是同名者生於欲都舉異名也言此者所以別異名同名之意〉名無固宜約之以命約定俗成謂之宜異於約則謂之不宜〈名無固宜言名本無定也約之以命謂立其約而命之若約為天則人皆謂之天也〉名無固實約之以命實約定俗成謂之實名〈實名以名實各使成言語文辭謂若天地日月之比也〉名有固善徑易而不拂謂之善名〈徑疾平易而不違拂謂易曉之名也即謂呼其名遂曉其意不待訓解者拂音佛〉物有同狀而異所者〈謂若兩馬同狀各在一處之類也〉有異狀而同所者〈謂若老㓜異狀同是一身也蠶蛾之類亦是也〉可別也而為異所者雖可合謂之二實〈即謂兩馬之類名雖可合同謂之馬其實二也〉狀變而實無別而為異者謂之化有化而無別謂之一實〈狀雖變而實可別為異所則謂之化化者改舊形之名若田鼠化為鴽之類雖有化而無別異故謂之一實言其實一也〉此事之所以稽實定數也〈稽考其實而定一二之數也〉此制名之樞要也〈此皆明制名之大意是其樞要〉後王之成名不可不察也〈此三者制名之實後王可因其成名而名之故不可不察也〉見侮不辱聖人不愛己殺盜非殺人也此惑於用名以亂名者也〈見侮不辱宋子之言也聖人不愛已未聞其説似莊子之意殺盜非殺人亦見莊子宋子言見侮不辱則使人不鬭或言聖人不愛已而愛人莊子又雲殺盜賊不為殺人之言此三者徒取其名不究其實是惑於用名亂正名也〉驗之所以為有名而觀其熟行則能禁之矣〈驗其所為有名本由不喻之患困廢之禍因觀見侮不辱之説精熟可行與否則能禁也言必不可行也〉山淵平情慾寡芻豢不加甘大鐘不加樂此惑於用實以亂名者也〈山淵平即莊子云山與澤平也情慾寡即宋子云人之情慾寡也芻豢不加甘大鐘不加樂墨子之説也古人以山為髙以泉為下原其實亦無定但在當時所命耳後世遂從而不改爾亂名之人既以髙下是古人之一言未必物之實也則我以山泉為平奚為不可哉占人言情慾多我以為寡芻豢甘大鐘樂我盡以為不然亦可也此惑於用實本無定以亂古人之舊名也〉驗之所縁無以同異而觀其熟調則能禁之矣〈驗其所縁同異本由物一貫則不可分別故定其名而別之今山淵平之説以髙為下以下為髙若觀其精熟得調理與否則能禁惑於實而亂名也〉非而謁楹有牛馬非馬也此惑於用名以亂實者也〈非而謁楹有牛未詳所出馬非馬是公孫龍白馬之説也白馬諭曰言白所以命色也馬所以命形也色非形形非色故曰白馬非馬也是惑於形色之名而亂白馬之實也〉驗之名約以其所受悖其所辭則能禁之矣〈名約即名之樞要也以用也悖違也所受心之所是所辭心之所非驗其名之大要本以稽實定數今馬非馬之説則不然若用其心之所受者為其所辭者則能禁之也〉凡邪説辟言之離正道而擅作者無不類於三惑者矣〈辟讀為僻〉故明君知其分而不與辯也〈明君守聖人之名分不必亂名辨説是非也〉夫民易一以道而不可與其故〈故事也言聖人謹守名噐以道一民不與之共事共則民以他事亂之故老子曰國之利噐不可以示人也〉故明君臨之以勢道之以道〈道逹之以正道〉申之以命章之以論禁之以刑故其民之化道也如神辯勢惡用矣哉〈申重也章明也論謂先聖格言但用此道馭之不必更用辨勢也辯勢謂説其所以然也〉今聖王沒天下亂姦言起君子無勢以臨之無刑以禁之故辯説也〈荀卿自述正名及亦説之意也〉實不喻然後命命不喻然後期期不喻然後説説不喻然後辯〈命謂以名命之也期㑹也言物之稍難名命之不喻者則以形狀大小㑹之使人易曉也謂若白馬但言馬則未喻故更以白㑹之若是事多㑹亦不喻者則説其所以然若説亦不喻者則反覆辯明之也〉故期命辯説也者用之大文也而王業之始也〈無期命辯説則萬事不行故為用之大文飾王業之始在於正名故曰王業之始也〉名聞而實喻名之用也〈名之用本在於易知也〉累而成文名之麗也〈累名而成文辭所以為名之華麗詩書之言皆是也或曰麗同配偶也〉用麗俱得謂之知名〈淺與深俱不失其所則為知名也〉名也者所以期累實也〈名者期於累數其實以成言語或曰累實當為異實言名者所以期於使實各異也〉辭也者兼異實之名以論一意也〈辭者説事之言辭兼異實之名謂兼數異實之名以成言辭猶若元年春王正月公即位兼説亡實之名以論公即位之一意也〉辯説也者不異實名以喻動靜之道也〈動靜是非也言辯説者不唯兼異常實之名所以喻是非之理辭者論一意辨者明兩端者也〉期命也者辯説之用也〈期謂委曲為名以㑹物也期與命所以為辯説之用〉辯説也者心之象道也〈辯説所以為心想象之道故心有所明則辯説也〉心也者道之工宰也〈工能成物宰能生物心之於道亦然也〉道也者治之經理也〈經常也理條貫也言道為理國之常法條貫也〉心合於道説合於心辭合於説〈言經為説成文為辭謂心能知道説能合心辭能成言也〉正名而期質請而喻辯異而不過推類而不悖聽則合文辯則盡故正道而辯姦猶引繩以持曲直是故邪説不能亂百家無所竄〈正名而期謂正其名以㑹物使人不惑也質物之形質質請而喻謂若形質自請其名然因而喻知其實也辯異而不過謂足以別異物則已不過説也推類而不悖謂推同類之物使共其名不使乖悖也聼則合文辯則盡故謂聼它人之説則取其合文理者自辯説則盡其事實也正道謂正名之道持制也竄匿也百家無所隱竄言皆知其姦詐也〉有兼聽之明而無奮矜之容有兼覆之厚而無伐德之色說行則天下正說不行則白道而𠖇窮是以聖人之辯説也〈是時百家曲説皆競自矜伐故述聖人辯説雖兼聽兼覆而無奮矜伐德之色也白道明道也𠖇幽隱也冥窮謂退而窮處也〉詩曰顒顒卬卬如珪如璋令聞令望豈弟君子四方為綱此之謂也〈詩大雅卷阿之篇顒顒體貎敬順也卬卬志氣髙朗也〉辭讓之節得矣長少之理順矣忌諱不稱祅辭不出以仁心説以學心聽以公心辯〈以仁心説謂務於開導不騁辭辯也以學心聽謂悚敬而聽它人之説不爭辯也以公心辯謂以至公辯它人之説是非也〉不動乎衆人之非譽〈不以衆人是非而為之動但自正其辭説〉不治觀者之耳目〈其所辯説不求夸於衆人也〉不賂貴者之權勢〈不為貨賂而移貴者之權勢也〉不利傳辟者之辭〈利謂恱愛之也辟讀為僻〉故能處道而不貳吐而不奪利而不流貴公正而賤鄙爭是士君子之辯説也〈吐而不奪謂吐論人人不能奪利或為和〉詩曰長夜漫兮永思騫兮大古之不慢兮禮義之不愆兮何恤人之言兮此之謂也〈逸詩也慢謂慢慢長夜貌騫咎也引此以明辯說得其正何憂人之言也〉君子之言涉然而精俛然而類差差然而齊彼正其名當其辭以務白其志義者也〈渉然深入貌俛然俯就貌謂俯近於人皆有綂類不虛誕也差差不齊貌謂論列是非似若不齊然終歸於齊一也當丁浪反〉彼名辭也者志義之使也足以相通則舍之矣〈通謂得其理使所吏反〉故名足以指實辭足以見極則舍之矣〈極中也本也見賢遍反〉外是者謂之訒是君子之所棄而愚者拾以為已寳〈訒難也過於志義相通之外則是務為難説耳君子不用〉故愚者之言芴然而粗嘖然而不類誻誻然而沸〈芴與忽同忽然無根本貌粗踈畧也嘖爭言也助革反或曰與𧷤同深也誻誻多言也謂愚者言淺則踈畧深則無統類又言誻誻然沸騰也〉彼誘其名其辭而無深於其志義者也〈誘誑也但欺誑其名而不正惑其辭而不實乂不深明於志義相通之理〉故窮藉而無極甚勞而無功貪而無名〈藉踐履也才夜反謂踐履於無極之地貪而無名謂貪於立名而實無名也〉故知者之言也〈知讀為智〉慮之易知也行之易安也持之易立也成則必得其所好而不遇其所惡焉愚者反是詩曰為為蜮則不可得有靦面目視人罔極作此好歌以極反側此之謂也〈詩小雅何人斯之篇毛雲蜮短狐也靦姡也鄭雲使女為為蜮則女誠不可得見姡然有面目女乃人也人相視無有極時終必與安相見作此歌求女之情女之情展轉極於是也〉凡語治而待去欲者無以道欲而困於有欲者也〈凡言治待使人盡去欲然後為治則是無道欲之術而反為有欲者所困也〉凡語治而待寡慾者無以節欲而困於多欲者也〈若待人之寡慾然後治之則是無節欲之術而反為多欲者所困故能道欲則欲自去矣能節欲則欲自寡矣〉有欲無欲異類也生死也非治亂也〈二者異類如生死之殊非治亂所繫治亂所繫在於道欲則治不道欲則亂也〉欲之多寡異類也情之所也非治亂也〈情之所言人情必然之所也治亂所繫在節欲則治不節欲則亂不在欲之多寡也〉欲不待可得而求者從所可〈凡人之情慾雖未可得以有欲之意及至求之時則從其所可得也〉欲不待可得所受乎天也求者從所可受乎心也所受乎天之一欲制於所受乎心之多固難類所受乎天〈此一節未詳或恐脫誤耳或曰當為所受乎天之一欲制於所受乎心之計其餘皆衍字也一欲大凡人之情慾也言所受乎天之大欲皆制節於所受心之計度度心之計亦受於天故曰所受〉人之所欲生甚矣人之所惡死甚矣然而人有從生成死者非不欲生而欲死也不可以生而可以死也〈此明心制欲之義〉故欲過之而動不及心止之也〈動謂作為也言欲過多而所作為不及其欲由心制止之也〉心之所可中理則欲雖多奚傷於治〈所可謂心以為可也言若心止之而中理欲雖多無害於治也〉欲不及而動過之心使之也心之所可失理則欲雖寡奚止於亂〈心使之失理則欲雖寡亦不能止亂〉故治亂在於心之所可亡於情之所欲〈明在心不在欲〉不求之其所在而求之其所亡雖曰我得之失之矣〈所在心也所亡欲也〉性者天之就也情者性之質也欲者情之應也以所欲以為可得而求之情之所必不免也〈性者成於天之自然情者性之質體欲又情之所應所以人必不免於有欲也〉以為可而道之知所必出也〈心以欲為可得而道逹之智慮必出於此也〉故雖為守門欲不可去〈夫人各有心故雖至賤亦不能去欲也〉性之具也雖為天子欲不可盡〈具全也若全其性之所欲雖為天子亦不能盡秦皇漢武之比也〉欲雖不可盡可以近盡也〈以用也近盡近於盡欲也言天子雖不可盡欲若知道則用可近盡而止之不使故肆之也〉欲雖不可去求可節也〈雖至賤亦不可去欲若知道則求節欲之道而為之也〉所欲雖不可盡求者猶近盡欲雖不可去所求不得慮者欲節求也〈為貴賤之謀慮皆在節其所求之欲也〉道者進則近盡退則節求天下莫之若也〈道謂中和之道儒者之所守也進退亦謂貴賤也道者貴則可以知近盡賤則可以知節求天下莫及之也〉凡人莫不從其所可而去其所不可知道之莫之若也而不從道者無之有也〈知節欲無過於道則皆從道也〉假之有人而欲南無多而惡北無寡豈為夫南者之不可盡也離南行而北走也哉〈有人慾徃南而惡徃北也欲南無多謂南雖至多猶欲之也惡北無寡謂北雖至寡猶惡之也言此人既欲南而惡北豈為夫南之不可得盡因肯捨南而走北乎〉今人所欲無多所惡無寡豈為夫所欲之不可盡也離得欲之得之道而取所惡也哉〈今夫人情慾雖至多猶欲之惡雖至寡猶惡之豈為欲之不可得盡因肯取所惡哉言聖人以道節欲則各安其分矣而宋墨之徒不喻斯理而彊令去欲寡慾此何異使之離南而北走捨欲而取惡必不可得也〉故可道而從之奚以損之而亂〈可道合道也損減也言若合道則從之奚以損亂而過此也〉不可道而離之奚以益之而治〈不合道則離之奚以益治而過此此明上合道雖為有欲之説亦可從之不合道雖為去欲之説亦可離之也〉故知者論道而已矣小家珍説之所願皆衰矣〈知治亂者論合道與不合道而已矣不在於有欲無欲也能知此者則宋墨之家自珍貴其説願人之去欲寡慾者皆衰矣〉凡人之取也所欲未嘗粹而來也其去也所惡未嘗粹而徃也故人無動而不可以不與權俱〈粹全也凡人意有所取其欲未嘗全來意有所去其惡未嘗全去皆所不適意也權者秤之權所以知輕重者也能權變適時故以喻道也言人之欲惡常難適意故其所舉動而不可不與道俱不與道俱則惑於欲惡矣故逹道者不戚戚於貧賤不汲汲於富貴故能遣夫得䘮欲惡不以介懷而欲自節矣〉衡不正則重懸於仰而人以為輕輕懸於俛而人以為重此人所以惑於輕重也〈衡枰之衡也不正謂偏舉也衡若均舉之則輕重等而平矣若偏舉之則重懸於俛而猶未平也遂以此定輕重是惑也〉權不正則禍託於欲而人以為福福託於惡而人以為禍此亦人所以惑於禍福也〈權不正謂不知道而偏見如秤之權不正者也禍託於欲謂無德而祿因以為福不知禍不旋踵也福託於惡謂若有才未偶因以為禍不知先號後笑也言不知道則惑於倚伏之理也〉道者古今之正權離道而內自擇則不知禍福之所託〈道能知禍福之正如權之知輕重之正離權則不知輕重離道則不知禍福也〉易者以一易一人曰無得亦無䘮也〈易謂以物相易〉以一易兩人曰無䘮而有得也以兩易一人曰無得而有䘮也計者取所多謀者從所可以兩易一人莫之為明其數也從道而出猶以一易兩也奚䘮〈從道則無所䘮儒術是也〉離道而內自擇是猶以兩易一也奚得〈離道則無所得宋墨是也〉其累百年之欲易一時之嫌然且為之不明其數也〈累積也嫌惡也此謂不以道求富貴終遇禍也〉有甞試深觀其隱而難其察者〈有讀為又雖隱而難察以下四事觀之則可知也〉志輕理而不重物者無之有也〈理為道之精微〉外重物而不內憂者無之有也行離理而不外危者無之有也外危而不內恐者無之有也心憂恐則口銜芻豢而不知其味耳聽鐘鼓而不知其聲目視黼黻而不知其狀輕煖平簟而體不知其安故嚮萬物之羙而不能嗛也〈嚮讀為享獻也謂受其獻也嗛足也快也史記樂毅曰先王以為嗛於志嗛口簟反〉假而得問而嗛之則不能離也〈假或有人問之蹔以為足其意終亦不能離於不足也〉故嚮萬物之羙而盛憂兼萬物之利而盛害如此者其求物也飬生也粥夀也〈也皆當為耶問之辭〉故欲飬其欲而縱其情〈縱其情則欲終不可養也〉欲養其性而危其形欲養其樂而攻其心欲飬其名而亂其行〈皆外重物之所致也〉如此者雖封侯稱君其與夫盜無以異乘軒戴絻與其無足無以異〈絻與冕同〉夫是之謂以已為物役矣〈已為物之役使〉心平愉則色不及傭而可以養目〈所視之物不及傭作之人亦可養目〉聲不及傭而可以飬耳蔬食菜羮而可以飬口麤布之衣麤紃之履而可以飬體〈麄紃之履麄麻屨也〉屋室廬庾葭藁蓐尚機筵而可以飬形〈廬草屋也庾屋如廩庾者葭蘆也以蘆為屋室葭藁為席蓐貧賤人之居也尚機筵未詳或曰尚言尚古猶若稱尚書之尚也尚機筵質樸之機筵也〉故無萬物之羙而可以飬樂無勢列之位而可以飬名〈勢列班列也名羙名也〉如是而加天下焉其為天下多其和樂少矣〈以是無貪利之心加以天下之權則為天下必多為己之私和樂少矣〉夫是之謂重已役物〈知道則心平愉心平愉則欲惡有節物不能動故重已而役物自有甞試已下皆論知道不知道也〉無稽之言不見之行不聞之謀君子慎之〈無稽之言言無考驗者也不見之行不聞之謀謂在幽隱人所不聞見者君子尤當戒慎不可忽也中庸曰戒慎乎其所不覩恐懼乎其所不聞莫見乎隱莫顯乎微故君子慎其獨也説苑作無類之説不刑之行不賛之辭君子慎之此三句不似此篇之意恐誤在此耳〉













　　荀子卷十六
　　欽定四庫全書
　　荀子卷十七　　　　　　　唐　楊倞　註
　　性惡篇第二十三〈當戰國時競為貪亂不修仁義而荀卿明於治道知其可化無勢位以臨之故激憤而著此論書曰惟天生民有欲無主乃亂惟聦明時乂亦與此義同也〉
　　人之性惡其善者偽也〈偽為也矯也其本性也凡非天性而人作為之者皆謂之偽故為字人傍為亦㑹意字也〉今人之性生而有好利焉順是故爭奪生而辭讓亡焉〈天生性也順是謂順其性也〉生而有疾惡焉順是故殘賊生而忠信亡焉〈疾與嫉同惡烏路反〉生而有耳目之欲有好聲色焉順是故淫亂生而禮義文理亡焉〈文理謂節文條理也〉然則從人之性順人之情必出於爭奪合於犯分亂理而歸於暴故必將有師法之化禮義之道〈道與導同〉然後出於辭讓合於文理而歸於治用此觀之然則人之性惡明矣其善者偽也故構木必將待櫽栝烝矯然後直〈構讀為鈎曲也下同櫽栝正曲木之木也烝謂烝之使柔矯謂矯之使直也〉鈍金必將待礱厲然後利〈礱厲皆磨也厲與勵同〉今人之性惡必將待師法然後正得禮義然後治今人無師法則偏險而不正無禮義則悖亂而不治古者聖王以人之性惡以為偏險而不正悖亂而不治是以為之起禮義製法度以矯飾人之情性而正之以擾化人之情性而道之也使皆出於治合於道者也〈矯彊抑也擾訓也〉今之人化師法積文學道禮義者為君子縱性情安恣睢而違禮義者為小人用此觀之然則人之性惡明矣其善者偽也孟子曰人之學者其性善〈孟子言人之有學適所以成其天性之善非矯也與告子所論是也〉曰是不然是不及知人之性而不察乎人之性偽之分者也〈不及知謂智慮淺近不能及於知猶言不到也書曰子沖人不及知之也〉凡性者天之就也不可學不可事禮義者聖人之所生也人之所學而能所事而成者也〈聖人之所生明非天性也事為也任也周禮大宰職六曰事典以富邦國以任百官鄭雲任事也〉不可學不可事而在人者謂之性可學而能可事而成之在人者謂之偽是性偽之分也〈不可學不可事謂不學而能不事而成也〉今人之性目可以見耳可以聽夫可以見之明不離目可以聽之聦不離耳〈可見之明常不離於目可聽之聦常不離於耳也〉目明而耳聦不可學明矣〈如目明耳聦之不假於學是乃天性也〉孟子曰今人之性善將皆失䘮其性故也〈孟子言失䘮本性故惡也〉曰若是則過矣今人之性生而離朴離其資必失而䘮之〈朴質也資材也言人若生而任其性則離其質樸而偷薄離其資材而愚惡其失䘮必也〉用此觀之然則人之性惡明矣所謂性善者不離其朴而美之不離其資而利之也〈不離質樸資材自得美利不假飾而善此則為天性也〉使夫資朴之於美心意之於善若夫可以見之明不離目可以聽之聦不離耳〈使質樸資材自善如聞見之聦明常不離於耳目此乃天性也〉故曰目明而耳聦也〈故曰如目明耳聦此乃是其性不然則是矯偽使之也〉今人之性飢而欲飽寒而欲煖勞而欲休此人之情性也今人飢見長而不敢先食者將有所讓也勞而不敢求息者將有所代也〈所以代尊長也〉夫子之讓乎父弟之讓乎兄子之代乎父弟之代乎兄此二行者皆反於性而悖於情也〈悖違〉然而孝子之道禮義之文理也故順情性則不辭讓矣辭讓則悖於情性矣用此觀之然則人之性惡明矣其善者偽也問者曰人之性惡則禮義惡生〈禮義從何而生惡音烏〉應之曰凡禮義者是生於聖人之偽非故生於人之性也〈故猶本也言禮義生於聖人矯偽抑制非本生於人性也〉故陶人埏埴而為噐〈陶人瓦工也埏擊也埴黏土也擊黏土而成噐埏音羶〉然則噐生於工人之偽非故生於人之性也〈言陶噐自是生於工人學而為之非本生於人性自能為之也或曰工人當為陶人故猶本也〉故工人斵木而成噐然則噐生於工人之偽非故生於人之性也聖人積思慮習偽故以生禮義而起法度然則禮義法度者是生聖人之偽非故生於人之性也〈自是聖人矯人性而為之如陶人工人然也〉若夫目好色耳好聲口好味心好利骨體膚理好愉佚是皆生於人之情性者也〈膚謂皮膚文理也佚與逸同人勞苦則皮膚枯槁也〉感而自然不待事而後生之者也〈受性自爾不待學而知也〉夫感而不能然必且待事而後然者謂之生於偽是性偽之所生其不同之徴也〈徴驗〉故聖人化性而起偽〈言聖人能變化本性而興起矯為也〉偽起於性而生禮義〈老子曰智惠出有大偽莊子亦云仁相偽也義相虧也皆言非其本性也〉禮義生而製法度然則禮義法度者是聖人之所生也故聖人之所以同於衆其不異於衆者性也所以異而過衆者偽也〈聖人過衆在能起偽〉夫好利而欲得者此人之情性也假之有弟兄資財而分者且順情性好利而欲得若是則兄弟相拂奪矣〈拂違戾也或曰拂字從木旁弗擊也方言云自關而西謂之拂今之農噐連枷也且發辭也〉且化禮義之文理若是則讓乎國人矣故順情性則弟兄爭矣化禮義則讓乎國人矣凡人之欲為善者為性惡也〈為其性惡所以欲為善也〉夫薄願厚惡願羙狹願廣貧願富賤願貴苟無之中者必求於外故富而不願財貴而不願勢苟有之中者必不及於外〈既有富貴於中故不及財勢於外也〉用此觀之人之欲為善者為性惡也〈無於中故求於外亦猶貧願富之比〉今人之性固無禮義故彊學而求有之也性不知禮義故思慮而求知之也然則性而已則人無禮義不知禮義〈性而已謂不矯偽者〉人無禮義則亂不知禮義則悖然則性而已則悖亂在已用此觀之人之性惡明矣其善者偽也〈不矯而為之則悖亂在已以此知其性惡也〉孟子曰人之性善曰是不然凡古今天下之所謂善者正理平治也所謂惡者偏險悖亂也是善惡之分也已〈言善惡之分在此二者分扶問反〉今誠以人之性固正理平治邪則有惡用聖王惡用禮義矣哉〈有讀為又惡音烏〉雖有聖王禮義將曷加於正理平治也哉今不然人之性惡〈今以性善為不然者謂人之性惡也〉故古者聖人以人之性惡以為偏險而不正悖亂而不治故為之立君上之勢以臨之明禮義以化之起法正以治之重刑罰以禁之使天下皆出於治合於善也是聖王之治而禮義之化也今當試去君上之勢無禮義之化去法正之治無刑罰之禁倚而觀天下民人之相與也〈倚任也或曰倚偏倚猶傍觀也〉若是則夫彊者害弱而奪之衆者暴寡而譁之〈衆者陵暴於寡而諠譁之不使得發言也〉天下之悖亂而相亡不待頃矣〈頃少頃也本或為須須臾也〉用此觀之然則人之性惡明矣其善者偽也故善言古者必有節於今善言天者必有徴於人〈節凖徵驗〉凡論者貴其有辨合其符驗〈辨別也周禮小宰聽稱責以傅別郭司農雲別之為兩兩家各執其一符以竹為之亦相合之物言論議如別之合如符之驗然後可施行也〉故坐而言之起而可設張而可施行今孟子曰人之性善無辨合符驗坐而言之起而不可設張而不可施行豈不過甚矣哉故性善則去聖王息禮義矣〈性善則不假聖王禮義也〉性惡則興聖王貴禮義矣故櫽栝之生為構木也繩墨之起為不直也立君上明禮義為性惡也用此觀之然則人之性惡明矣其善者偽也直木不待櫽栝而直者其性直也構木必將待櫽栝烝矯然後直者以其性不直也今人之性惡必將待聖王之治禮義之化然後皆出於治合於善也用此觀之然則人之性惡明矣其善者偽也問者曰禮義積偽者是人之性故聖人能生之也〈言禮義雖是積偽所為亦皆人之天性自有聖人能生之衆人但不能生耳〉應之曰是不然夫陶人埏埴而生瓦然則瓦埴豈陶人之性也哉〈豈陶人亦性而能瓦埴哉亦積偽然後成者也〉工人斵木而生噐然則噐木豈工人之性也哉夫聖人之於禮義也辟亦陶埏而生之也〈辟讀為譬〉然則禮義積偽者豈人之本性也哉凡人之性者堯禹之與桀跖也其性一也君子之與小人其性一也〈言皆惡也〉今將以禮義積偽為人之性邪然則有曷貴堯禹曷貴君子矣哉〈所以貴堯禹者以其能化性異於衆也有讀為又〉凡所貴堯禹君子者能化性能起偽偽起而生禮義然則聖人之於禮義積偽也亦陶埏而生之也〈聖人化性於禮義猶陶人埏埴而生瓦〉用此觀之然則禮義積偽者豈人之性也哉〈既類陶埏而生明非本性也〉所賤於桀跖小人者從其性順其情安恣睢以出乎貪利爭奪故人之性惡明矣其善者偽也〈桀跖小人是人之本性也〉天非私曾騫孝已而外衆人也〈曽參閔子騫孝已殷髙宗之太子皆有至孝之行也〉然而曾騫孝已獨厚於孝之實而全於孝之名者何也以綦於禮義故也〈三人能矯其性極為禮義故也〉天非私齊魯之民而外秦人也然而於父子之義夫婦之別不如齊魯之孝具敬父者何也〈孝具能具孝道敬父當為敬文傳冩誤耳敬而有文謂夫婦有別也〉以秦人之從情性安恣睢慢於禮義故也豈其性異矣哉〈綦禮義則為曾閔慢禮義則為秦人明性同於惡唯在所化耳若以為性善則曾閔不當與衆人殊齊魯不當與秦人異也〉塗之人可以為禹曷謂也〈塗道路也舊有此語今引以自難言若性惡何故塗之人皆可以為禹也〉曰凡禹之所以為禹者以其為仁義法正也然則仁義法正有可知可能之理〈人皆有之〉然而塗之人也皆有可以知仁義法正之質皆有可以能仁義法正之具然則其可以為禹明矣今以仁義法正為固無可知可能之理邪然則唯禹不知仁義法正不能仁義法正也〈唯讀為雖〉將使塗之人固無可以知仁義法正之質而固無可以能仁義法正之具邪然則塗之人也且內不可以知父子之義外不可以知君臣之正不然〈以塗之人無可知可能之論為不然也〉今塗之人者皆內可以知父子之義外可以知君臣之正然則其可以知之質可以能之具其在塗之人明矣今使塗之人者以其可以知之質可以能之具本夫仁義之可知之理可能之具然則其可以為禹明矣今使塗之人伏術為學專心一志思索熟察加日縣久積善而不息則通於神明參於天地矣〈伏術伏膺於術熟察精熟而察加日累日也縣久縣繫以久長也〉故聖人者人之所積而致也〈雖性惡若積習則可為聖人書曰惟狂克念作聖〉曰聖可積而致然而皆不可積何也曰可以而不可使也〈可以為而不可使為以其性惡〉故小人可以為君子而不肯為君子君子可以為小人而不肯為小人小人君子者未嘗不可以相為也然而不相為者可以而不可使也故塗之人可以為禹則然塗之人能為禹未必然也雖不能為禹無害可以為禹足可以徧行天下然而未嘗有能徧行天下者也夫工匠農賈未嘗不可以相為事也〈事業〉然則未嘗能相為事也用此觀之然則可以為未必能也雖不能無害可以為然則能不能之與可不可其不同逺矣其不可以相為明矣〈工賈可以相為而不能相為是可與能不同也可與能既不同則終不可以相為也此明禹亦性惡以能積偽為聖人非禹性本善也聖人異於衆者在化性也〉堯問於舜曰人情何如舜對曰人情甚不羙又何問焉妻子具而孝衰於親嗜欲得而信衰於友爵祿盈而忠衰於君人之情乎人之情乎甚不美又何問焉唯賢者為不然〈引此亦以明性之𢙣韓侍作原性曰性也者與生俱生也情也者接於物而生也性之品有三而其所以為性者五情之品有三而其所以為情者七曰何也曰性之品有上中下三上焉者善而已矣中焉者可道而上下也下焉者惡焉而已矣其所以為性者五曰仁曰禮曰信曰義曰智上焉者之於五也主於一而行於四中焉者之於五一也不少有焉則少及焉則其於四也混下焉者之於五也反於一而悖於四性之於情視其品情之品有上中下三其所以為情者七曰喜曰怒曰哀曰懼曰愛曰惡曰欲上焉者之於七也動而處其中中焉者之於七也有所甚有所亡然而求合其中者也下焉者之於七也亡與甚直情而行者也情之於性視其品孟子之言性曰人之性善荀子之言性曰人之性惡揚子之言性曰人之性善惡混夫始善而進惡歟始惡而進善歟始也混而今也善惡歟皆舉其中而遺其上下者也得其一而失其二者也叔魚之生也其母視之知其必以賄死楊食我之生也叔向之母聞其號也知必滅其宗越椒之生也子文以為大慼知若敖氏之不食也人之性果善乎后稷之生也其母無災其始匍匐也則岐岐然嶷嶷然文王之在母也母不憂既生也傅不勤既學也師不煩人之性果惡乎堯之朱舜之均文王之管蔡習非不善也而卒為姦瞽瞍之舜鯀之禹習非不惡也而卒為聖人之性善惡果混乎故曰三子之言性也舉其中而遺其上下者也得其一而失其二者也曰然則性之上下者其終不可移乎曰上之性就學而愈明下之性畏威而寡罪是故上者可學而下者可制也其品則孔子謂不移也曰今之言性者異於此何也曰今之言者雜老佛而言也雜佛老而言之也者奚言而不異〉有聖人之知者有士君子之知者有小人之知者有役夫之知者多言則文而類終日議其所以言之千舉萬變其統類一也是聖人之知也〈文謂言不鄙陋也類謂其統類不乖謬也雖終旦議其所以然其言千舉萬變終始條貫如一是聖人之知也〉少言則徑而省論而法若佚之以繩是士君子之知也〈徑易也省謂辭寡論而法謂論議皆有法不放縱也論或為倫佚猶引也佚以繩言其直也聖人經營事廣故曰多言君子止恭其所守故曰少言也〉其言也諂其行也悖其舉事多侮是小人之知也〈言諂行悖謂言行相違也〉齊給便敏而無類雜能旁魄而無用〈齊疾也給謂應之速如供給者也便謂輕巧敏速也無類首尾乖戾雜能多異術也旁魄廣博也無用不應於用便匹延反魄音薄〉折速粹熟而不急〈折謂折辭若堅白之論者也速謂發辭㨗速粹熟所著論甚精熟也不急言不急於用也〉不恤是非不論曲直以期勝人為意是役夫之知也〈期於必勝人惠施之論也徒自勞苦爭勝而不知禮義故曰役夫之知也〉有上勇者有中勇者有下勇者天下有中敢直其身〈中謂中道敢果決也直其身謂中立而不倚無回邪也〉先王有道敢行其意〈言不疑也〉上不循於亂世之君下不俗於亂世之民〈循順從也俗謂從其俗也〉仁之所在無貧窮仁之所亡無富貴〈唯仁亦在為富貴禮記曰不祈多積多文以為富〉天下知之則欲與天下同苦樂之〈得權位則與天下之人同休戚苦或為共也〉天下不知之則傀然獨立天地之間而不畏是上勇也〈傀偉大貌公回反或曰傀與塊同獨居之貌也〉禮恭而意儉大齊信焉而輕貨財〈大重也齊信謂整齊於信也〉賢者推而尚之不肖者敢援而廢之是中勇也〈尚上也援牽引也〉輕身而重貨恬禍而廣觧〈恬安也謂安於禍難也而廣自觧說言以辭勝人也觧佳買反〉苟免不恤是非然不然之情以期勝人為意是下勇也繁弱鉅黍古之良弓也〈繁弱封父之弓左傳曰封父之繁弱鉅與拒同黍當為來史記蘇秦說韓王曰谿子少時力能拒來司馬貞雲言弓弩勢勁足以拒於來敵也〉然而不得排擏則不能自正〈排擏輔正弓弩之噐擏巨京反〉桓公之蔥太公之闕文王之録莊君之𦙑闔閭之干將莫邪鉅闕辟閭此皆古之良劒也〈蔥闕録𦙑齊桓公齊大公周文王楚莊王之劒名皆未詳所出蔥青色也録與緑同三劒以色為名曹植七啓説劒雲彫以翠緑亦其類也𦙑劒光采慌惚難視以形為名也闕未詳或曰闕缺也劒至利則喜缺因以為名鉅闕亦是也干將莫邪鉅闕皆呉王闔閭劒名辟閭未詳新序閭丘卭謂齊宣王曰辟閭巨闕天下之良劒也或曰辟閭即湛盧也閭盧聲相近盧黑色也湛盧言湛然如水而黒也又張景陽七發説劒曰舒辟不常李善雲辟卷也言神劒柔可卷而懷之舒則可用辟閭或此義歟〉然而不加砥礪則不能利不得人力則不能斷驊騮騹𩦸纎離緑耳此皆古之良馬也〈皆周穆王八駿名騹讀為驪謂青驪文如博棊列子作赤𩦸與此不同纎離即列子盜驪者也〉然而前必有衘轡之制後有鞭䇿之威加之以造父之馭然後一日而致千里也夫人雖有性質羙而心辯知必將求賢師而事之擇賢友而友之得賢師而事之則所聞者堯舜禹湯之道也得良友而友之則所見者忠信敬讓之行也身日進於仁義而不自知也者靡使然也〈靡謂相順從也或曰靡磨切也〉今與不善人處則所聞者欺誣詐偽也所見者汙漫淫邪貪利之行也〈汙穢行也漫誕漫欺誑也莊子北人無擇曰舜以其辱行汙漫我也〉身且加於刑戮而不自知者靡使然也傳曰不知其子視其友不知其君視其左右靡而已矣靡而已矣
　　君子篇第二十四〈凡篇名多用初發之語名之此篇皆論人君之事即君子當為天子恐傳寫誤也舊第三十一今升在上〉
　　天子無妻告人無匹也〈告言也妻者齊也天子尊無與二故無匹也〉四海之內無客禮告無適也〈適讀為敵禮記曰天子無客禮莫敢為主焉君敵其臣升自阼階不敢有其室也〉足能行待相者然後進口能言待官人然後詔〈官人掌喉舌之官者〉不視而見不聽而聦不言而信不慮而知不動而功告至備也〈盡委於羣下故能至備也〉天子也者勢至重形至佚心至愈〈愈讀為愉〉志無所詘形無所勞尊無上矣詩曰普天之下莫非王土率土之濵莫非王臣此之謂也〈詩小雅北山之篇率循也濵涯也〉聖王在上分義行乎下則士大夫無流淫之行百吏官人無怠慢之事衆庶百姓無姦怪之俗無盜賊之罪莫敢犯大上之禁〈大讀為太太上至尊之號〉天下曉然皆知夫盜竊之人不可以為富也皆知夫賊害之人不可以為夀也皆知夫犯上之禁不可以為安也由其道則人得其所好焉不由其道則必遇其所惡焉〈道謂政令〉是故刑罰綦省而威行如流治世曉然皆知夫為姦則雖隱竄逃亡之由不足以免也故莫不服罪而請〈自請形戮〉書曰凡人自得罪此之謂也〈言人人自得其罪不敢隱也與今康誥義不同或斷章取義歟〉故刑當罪則威不當罪則侮爵當賢則貴不當賢則賤〈不當則為下所侮賤〉古者刑不過罪爵不踰德故殺其父而臣其子殺其兄而臣其弟〈言當罪而用賢歸於至公也謂若殛鯀與禹殺管叔封康叔之比者〉刑罰不怒罪爵賞不踰德分然各以其誠通〈善惡分然其忠誠皆得通逹無屈滯〉是以為善者勸為不善者沮刑罰綦省而威行如流政令致明而化易如神傳曰一人有慶兆民頼之此之謂也〈尚書甫刑之辭〉亂世則不然刑罰怒罪爵賞踰德以族論罪以世舉賢〈泰誓所謂罪人以族官人以世公羊亦云尹氏卒曷為貶譏世卿也〉故一人有罪而三族皆夷德雖如舜不免刑均是以族論罪也〈三族父母妻族也夷滅也均同也謂同被其刑也〉先祖當賢後子孫必顯行雖如桀紂列從必尊此以世舉賢也〈當賢謂身當賢人之號也列從謂行列相從也〉以族論罪以世舉賢雖欲無亂得乎哉詩曰百川沸騰山冡崒崩髙岸為谷深谷為陵哀今之人胡𢡚莫懲此之謂也〈詩小雅十月之交篇毛雲沸出也騰乘也山頂曰冢崒者崔嵬髙岸為谷深谷為陵言易位也鄭雲憎曾也懲止也變異如此禍亂方至哀哉今在位之人何曾無以道德止之〉論法聖王則知所貴矣〈論議法效聖王〉以義制事則知所利矣〈以義制事則利也〉論知所貴則知所養矣事知所利則動知所出矣〈養謂自奉養所出謂所從也〉二者是非之本得失之源也故成王之於周公也無所徃而不聽知所貴也桓公之於管仲也國事無所徃而不用知所利也呉有伍子胥而不能用國至於亡倍道失賢也故尊聖者王貴賢者覇敬賢者存慢賢者亡古今一也故尚賢使能等貴賤分親踈序長㓜此先王之道也故尚賢使能則主尊下安貴賤有等則令行而不流〈流邪移也各知其分故無違令〉親䟽有分則施行而不悖〈施謂恩惠親䟽有分則恩惠各親其親故不乖悖施式豉反分扶問反〉長㓜有序則事業㨗成而有所休〈㨗速也長㓜各任其力故事業速成而亦有所休息之時也〉故仁者仁此者也〈仁謂愛恱也此謂尚賢使能等貴賤分親踈序長㓜五者也愛恱此五者則可以為仁〉義者分此者也〈分別此五者使合宜則為義也〉節者死生此者也〈能為此五者死生則為名節也〉忠者敦慎此者也〈慎讀為順人臣能厚順此五者則為忠也〉兼此而能之備矣〈兼此仁義忠節而能之則為德備矣〉備而不矜一自善也謂之聖〈一皆也徳備而不矜伐於人皆所以自善則謂之聖人夫衆人之心有一善則如也聖人包容萬物與天地同功何所矜伐為也〉不矜矣夫故天下不與爭能而致善用其功〈不矜而推衆力故天下不敢爭能而極善用於衆功矜則有敵故不尊也〉有而不有也夫故為天下貴矣〈有能而不自有〉詩曰淑人君子其儀不忒其儀不忒正是四國此之謂也〈詩曹風鳲鳩之篇言善人君子其威儀不忒故能正四方之國以喻正身任物則四國皆化恃才矜能則無所得者也〉







　　荀子卷十七
<子部,儒家類,荀子>
　　欽定四庫全書
　　荀子卷十八　　　　　　　唐　楊倞　註
　　成相篇第二十五〈以初發語名篇雜論君臣治亂之事以自見其意故下雲託於成相以喻意漢書藝文志謂之成相雜辭蓋亦之流也或曰成功在相故作成相三章舊第八今以是荀卿雜語故降〉

　　請成相〈請言成相之辭〉世之殃愚闇愚闇墮賢良〈世之殃由於愚此愚闇以埀墮賢良也墮許規反〉人主無賢如瞽無相何倀倀〈倀倀無所徃貌相息亮反倀丑羊反〉請布基愼聖人〈愼讀為順請說陳布基業在乎順聖人也〉愚而自專事不治主忌苟勝羣臣莫諫必逢災〈主既猜忌又苟欲勝人也〉論臣過反其施〈言論人臣之過在乎不行施惠施式豉反〉尊主安國尚賢義拒諫飾非愚而上同國必禍〈所以尊主安國在崇尚賢義若拒諫飾非以愚闇之性苟合於上則必禍也〉曷謂罷國明多私〈假設問荅以明其意罷讀為疲謂弱不任事者也所以弱者由於多私國語曰罷士無伍韋昭曰罷病也無行曰病〉比周還主黨與施〈還繞〉逺賢近讒忠臣蔽塞主勢移曷謂賢明君臣〈明君臣之道則為賢〉上能尊主愛下民主誠聽之天下為一海內賔主之孽讒人達賢能遁逃國乃蹷〈孽災也蹷顚覆也〉愚以重愚闇以重闇成為桀〈久而愚闇愈甚遂至於桀也〉世之災妬賢能飛廉知政任惡來〈惡來飛廉之子秦之先也史記曰惡來有力飛廉善走父子俱以材力事紂〉卑其志意大其園囿髙其臺榭〈卑其志意言無逺慮不慕徃古〉武王怒師牧野紂卒易鄉啓乃下〈易鄉廻也謂前徒倒戈攻於後啓微子名下降也鄉讀為向〉武王善之封之於宋立其祖〈立其祖使祭祀不絶也左傳曰宋祖帝乙也〉世之衰讒人歸比干見刳箕子累〈累讀為縲書曰釋箕子之囚〉武王誅之呂尚招麾殷民懐〈招麾指揮也〉世之禍惡賢士子胥見殺百里徙〈子胥吳大夫伍貟字也為夫差所殺百里奚虞公之臣徙遷也謀不見用虞滅係虜遷徙於秦〉穆公任之彊配五伯六卿施〈穆公秦穆公任好也伯讀為霸六卿天子之制春秋時大國亦僭置六卿六卿施言施六卿也〉世之愚惡大儒逆斥不通孔子拘〈逆拒斥逐大儒不使通也拘謂畏匡厄陳也〉展禽三絀春申道綴基畢輸〈展禽魯大夫無駭之後名獲字子禽諡曰惠居於栁下三絀為士師三見絀也春申楚相黃歇封為春申君綴止也與輟同畢盡也輸傾委也言春申為李園所殺其儒術政治道德基業盡傾覆委地也〉請牧基賢者思〈牧治〉堯在萬世如見之讒人罔極險陂傾側此之疑〈陂與詖同言當疑此讒人傾險也〉基必施辨賢罷〈罷讀為疲〉文武之道同伏戲〈文武周文王武王伏戲古帝王大昊氏始畫八卦造書契者戲與羲同〉由之者治不由者亂何疑為凡成相辨法方至治之極復後王〈後王當時之王言欲為至治在歸復後王謂隨時設教不必拘於古法也〉愼墨季惠百家之說誠不詳〈愼到墨翟惠施或曰季即莊子云季眞之莫為者也又曰季子聞而笑之據此則是梁惠王犀首惠施同時人也韓侍郎雲或曰季梁也列子曰季梁楊朱之友言四子及百家好為異說故不用心詳明之詳或為祥〉治復一修之吉君子執之心如結〈言堅固不解也〉衆人貳之讒夫棄之形是詰〈衆人則不能復一讒夫則兼棄之但詰問治之形狀言侮慢也或曰形當為刑無德化唯刑戮是詰言虐暴也〉水至平端不傾心術如此象聖人〈聖人心平如水〉而有埶直而用抴必參天〈而有勢之上疑脫一字言既得權勢則度已以繩接人用抴功業必參天也〉世無王窮賢良〈無王者興賢良窮困〉人芻豢仁人糟糠禮樂滅息聖人隱伏墨術行治之經禮與刑君子以修百姓寧明德愼罰國爭既治四海平治之志後勢富〈為治之意後權勢與富者則公道行而貨賂息也〉君子誠之好以待〈君子必誠此意好以待用〉處之敦固有深藏之能逺思〈敦厚也有讀為又既處之厚固又能深藏逺慮〉思乃精志之榮好而一之神以成〈好而不二則通於神明也〉精神相反一而不二為聖人〈相反謂反覆不離散〉治之道美不老〈老休息也莊子曰佚我以老為治當日新其美無休息〉君子由之佼以好〈佼亦好也音絞〉下以教誨子弟上以事祖考〈接下以仁事親以孝也〉成相竭辭不蹷〈竭盡也論成相之事雖終篇無顚蹷之辭蹷音厥〉君子道之順以達〈道言説也辭既不蹷君子言之必𢎞順而通逹〉宗其賢良辨其殃孽〈君子尋成相之辭必能宗其賢良致治辨其殃孽為之害也〉請成相道聖王〈道亦言說前章意未盡故再論之也〉堯舜尚賢身辭讓許由善卷重義輕利行顯明〈莊子曰堯讓天下於許由許由不受又讓於子州支父子州支父曰我適有幽憂之病方且治之未暇冶天下也遂不受舜讓天下於善卷善卷不受遂入深山不知其處也〉堯讓賢以為民〈為萬民求明君所以不私其子〉氾利兼愛德施均辯治上下貴賤有等明君臣堯授能舜遇時尚賢推德天下治雖有賢聖適不遇世孰知之〈蓋以自歎〉堯不德舜不辭〈皆歸至公〉妻以二女任以事大人哉舜南面而立萬物備〈委任羣下無為而理〉舜授禹以天下〈舜所以授禹亦以天下之故也〉尚得推賢不失序〈得當為德〉外不避仇內不阿親賢者予〈謂殛鯀興禹又不私其子予讀為與〉禹勞心力堯有德干戈不用三苖服舉舜甽畆任之天下身休息〈甽與畎同〉得后稷五榖殖䕫為樂正鳥獸服〈謂擊石拊石百獸辛舞笙鏞以間鳥獸蹌蹌也〉契為司徒民知孝弟尊有德禹有功抑下鴻〈抑遏也下謂治水使歸下也鴻即洪水也書曰禹降水警予也〉辟除民害逐共工〈今尚書舜流共工於幽州此雲禹未詳〉北決九河通十二渚疏三江〈案禹貢道弱黒漾沇淮渭洛七水又有雍淄伊洛瀍澗既入於河數則不止於十二此雲十二未詳其説也〉禹溥土平天下〈溥讀為敷孔安國雲洪水泛溢禹分佈治九州之上也〉躬親為民行勞苦〈行讀如字謂所行之事也〉得益臯陶橫革直成為輔〈橫革直未聞韓侍郎雲此論益臯陶之功橫而不順理者革之直者成之也〉契𤣥王生昭明〈詩曰天命𤣥烏降而生商又曰𤣥王桓撥皆謂契也史記曰契為堯司徒封於商賜姓子氏契卒子昭明立也〉居於砥石遷於商〈砥石地名未詳所在或曰即底柱也左氏傳曰閼伯居商丘相土因之相土昭明子也言契初居砥石至孫相土乃遷商丘也〉十有四世乃有天乙是成湯〈史記曰契卒子昭明立昭明卒子相土立相土卒子昌若立昌若卒子曹圉立曹圉卒子㝠立為夏司空勤其官死於水殷人郊之冥卒子振立振卒子微立微卒子報丁立報丁卒子報乙立報乙卒子報丙立報丙卒子主壬立主壬卒子主癸立主癸卒子乙立是十四世也〉天乙湯論舉當身讓卞隋舉牟光〈莊子曰湯讓天下於卞隋務光二人不受皆投水死牟與務同〉道古賢聖基必張〈道説古之賢聖基業必張大也〉願陳辭世亂惡善不此治〈不知治此世亂惡善之弊〉隱諱疾賢良由姦詐鮮無災〈隱諱過惡疾害賢良長用姦詐少無災也〉患難哉阪為先聖〈阪與反同反先聖之所為〉知不用愚者謀前車已覆後未知更何覺時〈前車已覆猶不知戒更何有覺悟之時也〉不覺悟不知苦迷惑失指易上下中不上達䝉揜耳目塞門戶〈不能關四門也〉門戶塞大迷惑悖亂昬莫不終極〈莫冥寞言闇也不終極無已時也〉是非反易比周欺上惡正直〈惡烏路反下同〉正直惡心無度邪枉辟回失道途〈辟讀為僻〉已無尤人我獨自美豈獨無故〈故事也不可尤責於人自美其身已豈無事已亦有事而不知其過也或曰下無獨字〉不知戒後必有恨〈恨悔也〉後遂過不肯悔〈不肯悔前之非〉讒夫多進反覆言語生詐態人之態不如備〈如當為知言人為詐態上不知為備〉爭寵嫉賢利惡忌〈利在惡忌賢者〉妬功毀賢下斂黨與上蔽匿〈斂聚也下聚黨與則上蔽匿也〉上壅蔽失輔勢〈失輔弼之臣則勢不在上〉任用讒夫不能制孰公長父之難〈孰公長父皆厲王之嬖臣未詳其姓名墨子曰厲王染於⿰公長父榮夷終⿰公與孰公不同未知孰是或曰孰公長父即詩所云皇父也孰或為郭〉厲王流於彘〈彘地名在河束左傳晉大夫有彘子言孰公長父奸邪遂使難作厲王流竄於彘〉周幽厲所以敗不聽規諫忠是害嗟我何人獨不遇時當亂世〈言自古忠良多有遇害何獨我哉自慰勉之辭也〉欲𠂻對言不從〈𠂻誠也欲誠意以對時君恐言不從而遇禍也〉恐為子胥身離凶進諫不聽剄而獨鹿棄之江〈獨鹿與屬鏤同本亦或作屬鏤吳王夫差賜子胥之劎名屬之欲反鏤力朱反國語里革曰鳥獸成水蟲孕水虞於是禁罜䍡此當足自剄之後盛以罜䍡棄之江也賈雲罜䍡小罟也〉觀徃事以自戒治亂是非亦可識託於成相以喻意〈識如字亦讀如志〉請成相言治方〈言為治之方術〉君論有五約以明君謹守之下皆平正國乃昌〈論為君之道有五甚簡約明白謂臣下職一也君法明二也刑稱陳三也言有節四也上通利至莫敢恣五也〉臣下職莫游食〈游食謂不勤於事素飱游手也〉務本節用財無極事業聽上莫得相使一民力〈所興事業皆聽於上羣下不得擅相役使則民力一也禮記曰用民之力歲不過三日〉守其職足衣食〈民不失職則衣食足矣〉厚薄有等明爵服〈貴賤有別〉利徃卭上莫得擅與孰私得〈利之所徃皆仰於上莫得擅為賜與則誰敢私得於人乎擅相賜與若齊田氏然卭與仰同宜亮反〉君法明論有常〈君法所以明在言論有常不二三也〉表儀既設民知方進退有律莫得貴賤孰私王〈進人退人皆以法律貴賤各以其才孰有私佞於王乎〉君法儀禁不為〈為君之法儀在自禁止不為惡〉莫不説教名不移〈既能正己則民皆恱上之教而名器不移也說讀為恱〉修之者榮離之者辱孰他師〈孰敢以他為師言皆歸王道不敢離貳也〉刑稱陳守其銀〈稱謂當罪當罪之法施陳則各守其分限稱尺證反銀與垠同〉下不得用輕私門〈下不得專用刑法則私門自輕〉罪禍有律莫得輕重威不分〈禍亦罪也〉請牧祺明有基〈祺吉也請牧治吉祥之事在明其所有之基業〉主好論議必善謀五聽修領莫理續主執持〈五聽折獄之五聽也修領謂修之使得綱領莫不有文理相續主自執持此道不使權歸於下也〉聽之經明其請〈請當為情聽獄之經在明其情〉參伍明謹施賞刑〈參伍猶錯雜也謂或徃參之或徃伍之皆使明謹施其賞刑言精研不使有僭濫也〉顯者必得隱者復顯民反誠〈幽隱皆通則民不詐偽也〉言有節稽其實〈節謂法度欲使民言有法及不欺誑在稽考行實也〉信誕以分賞罰必下不欺上皆以情言明若日上通利隱逺至〈上通利不壅蔽則幽隱遐逺者皆至也〉觀法不法見不視〈所觀之法非法則雖見不視也〉耳目既顯吏敬法令莫敢恣〈此已上論君有五之事也〉君教出行有律〈五論之教既出則民所行有法言知方也〉吏謹將之無鈹滑〈將持也詩曰無將大車鈹與披同滑與汩同言不使紛亂披汨也〉下不私請各以宜舎巧拙〈請謁舎止也羣下不私謁各以所宜不苟求也如此則以道事君巧拙之事亦皆止〉臣謹修君制變〈臣職在謹修君職在制變〉公察善思論不亂以治天下後世法之成律貫〈法之為條貫也〉
　　賦篇第二十六〈所賦之事皆生人所切而時多不知故特示之或曰荀卿所賦甚多今存者唯此言也舊第二十二今亦降在下〉
　　爰有大物〈爰於也言於此有大物夫人之大者莫過於禮故謂之大物也〉非絲非帛文理成章〈絲帛能成黼黻文章禮亦然也〉非日非月為天下明生者以壽死者以葬城郭以固三軍以彊粹而王駁而伯無一焉而亡臣愚不識敢請之王〈言禮之功用甚大時人莫知故荀卿假為隱語問於先王雲臣但見其功亦不識其名唯先王能知敢請辭之先王因重演其義而告之也〉王曰此夫文而不採者與〈先王為解禮記曰此乃有文飾而不至華采者歟〉簡然易知而致有理者與君子所敬而小人所不者與性不得則若禽獸性得之則甚雅似者與〈雅正也似謂似續古人詩曰維其有之是以似之〉匹夫隆之則為聖人諸侯隆之則一四海者與致明而約甚順而體請歸之禮〈極明而簡約言易知也甚順而有體言易行也先王言唯歸於禮乃合此義也〉禮
　　皇天隆物以示下民〈隆猶備也物萬物也〉或厚或薄帝不齊均〈言人雖同見方所知或多厚或寡薄天帝或不能齊均也〉桀紂以亂湯武以賢涽涽淑淑皇皇穆穆〈涽涽思慮昏亂也淑淑未詳或曰美也皇皇穆穆言緒之美也言或愚或智也〉周流四海曾不崇日〈崇充也言智周流四海曽不充滿一日而遍也〉君子以修跖以穿室〈跖柳下惠之弟太山之盜也君子用智以修身跖用智以穿室皆帝不齊均之意也〉大參乎天精微而無形〈言智慮大則參天小則精微無形也〉行義以正事業以成〈皆在智也行下孟反〉可以禁暴足窮百姓待之而後寧泰〈足窮謂使窮者足也百姓待君上之智而後安寧泰當為泰寧〉臣愚而不識願問其名曰此夫安寛平而危險隘者也〈言智常欲就利逺害〉修潔之為親而雜汙之為狄者耶〈智修潔則可相親若雜亂穢汙則與夷狄無異言險詐難近也〉甚深藏而外勝敵者耶法禹舜而不能揜跡者耶〈揜襲〉行為動靜待之而後適者耶血氣之精也志意之榮也〈精靈榮華〉百姓待之而後寧也天下待之而後平也明達純粹而無疵也夫是之謂君子之知〈此論君子之智明小人之不智不然也〉知
　　有物於此居則周靜致下動則綦髙以鉅〈居謂雲物發在地時周密也鉅大也〉圓者中規方者中矩〈言滿天地之圓方也〉大參天地德厚堯禹〈參為天地相似雲所以致雨生成萬物其德厚於堯禹者也〉精微乎毫毛而盈大乎㝢宙〈㝢與宇同言細微之時則如毫毛其廣大時則盈大於宇宙之內宇覆也謂天所覆三蒼雲四方上下為宇上大參天地此又雲盈大宇宙言說雲之變化或大或小故重言之也〉忽兮其極之逺也攭兮其相逐而反也〈攭與劙同攭兮分判貌言雲或慌忽之極而逺舉或分散相逐而還於山攭音戾〉卬卬兮天下之咸蹇也〈卬卬髙貌雲髙而不雨則天下皆蹇難也〉德厚而不捐五采備而成文〈捐棄也萬物或美或惡覆被之皆無捐棄也〉徃來惽憊通於大神〈惽憊猶晦暝也通於大神言變化不測也憊困也人困目亦昏暗故惽憊為晦暝也〉出入甚極莫知其門〈極讀為亟急也門謂所出也〉天下失之則滅得之則存〈雲所以成雨也〉弟子不敏此之願陳君子設辭請測意之〈弟子荀卿自謂言弟子不敏願陳此事不知何名欲君子設辭請測其意亦言雲之功德唯君子乃明知之也〉曰此夫大而不塞者與〈雲氣無實故曰不塞〉充盈大宇而不窕入郄穴而不偪者與〈窕讀為窱深貌也言充盈則滿大宇幽深則入郄穴而曽無偪側不容也窱他弔反〉行逺疾速而不可託訊者與〈訊書問也行逺疾速宜於託訊今雲者虛無故不可本或作託訓或曰與似續同也言雲行逺疾速不可依託繼續也〉徃來惽憊而不可為固塞者與〈雖徃來晦暝掩蔽萬物若使牢固蔽塞則不可也〉暴至殺傷而不億忌者與〈億謂以意度之論語曰億則屢中或曰與抑同謂雷霆震怒殺傷萬物曽不億度疑忌而果決不測也〉功被天下而不私置者與〈天下同被其功曾無所私置又言無偏頗〉託地而游宇友風而子雨〈風與雲並行故曰友雨因雲而生故曰子〉冬日作寒夏日作暑〈在冬而凝寒在夏而蒸暑也〉廣大精神請歸之雲〈至精至神通於變化唯雲乃可當此說也〉雲〈雲所以潤萬物人莫之知放於此則明也〉有物於此㒩㒩兮其狀屢化如神〈㒩讀如其蟲裸之裸㒩㒩無毛羽之貌變化即謂三俯三起成蛾蛹之類〉功被天下為萬世文〈文飾〉禮樂以成貴賤以分養老長㓜待之而後存名號不美與暴為隣〈侵暴者亦取名於蠶食故曰與暴為隣也〉功立而身廢事成而家敗〈繭成而見殺是身廢絲窮而繭盡是家敗〉棄其耆老收其後世〈耆老蛾也後世種也〉人屬所利飛鳥所害〈人屬則保而用之飛鳥則害而食之〉臣愚而不識請占之五帝〈占驗也五帝少吳顓頊髙辛唐虞理皆務本深知蠶之功大故請驗之也〉帝占之曰此夫身女好而頭馬首者與〈女好柔婉也其頭又類馬首周禮馬質禁原蠶者鄭𤣥雲天文辰為馬故蠶書曰蠶為龍精月值大火則浴其種是蠶與馬同氣也〉屢化而不壽者與善壯而拙老者與〈壯得其養老而見殺〉有父母而無牝牡者與〈為蠶之時未有牝牡也〉冬伏而夏遊食桑而吐絲〈遊謂化而出也〉前亂而後治〈繭亂而絲治也〉夏生而惡暑〈生長於夏先暑而化〉喜溼而惡雨〈溼謂浴其種既生之後則惡雨也〉蛹以為母蛾以為父〈互言之也〉三俯三起事乃大已〈俯為臥而不食事乃大已言三起之後事乃畢也謂化而成繭也〉夫是之謂蠶理〈五帝言此乃蠶之義理也〉蠶〈蠶之功至大時人鮮知其本詩曰婦無公事休其蠶織戰國時此俗尤甚故荀卿感而賦也〉有物於此生於山阜處於室堂〈山阜鐵所出也〉無知無巧善治衣裳〈知讀為智〉不盜不竊穿窬而行日夜合離以成文章〈合離謂使離者相合文章亦待其連綴而成也〉以能合從又善連衡〈從竪也子容反衡橫也言箴亦能如戰國合從連衡之人南北為從東西為衡也〉下覆百姓上飾帝王功業甚博不見賢良〈見猶顯也不自顯其功伐見賢遍反〉時用則存不用則亡〈順時行藏〉臣愚不識敢請之王王曰此夫始生鉅其成功小者耶〈為鐵則鉅為箴則小〉長其尾而銳其剽者耶〈長其尾謂線也剽末也謂箴之鋒也莊子曰有實而無乎處者宇也有長而無本剽者宙也剽杪末之意匹小反〉頭銛達而剽趙繚者耶〈重說長其尾而銳其剽趙讀為掉掉繚長貌言箴掉尾而繚也掉徒弔反〉一徃一來結尾以為事〈結其尾線然後行箴〉無羽無翼反覆甚極〈極讀為亟亟急也〉尾生而事起尾邅而事已〈尾邅廻盤結則箴功畢也〉簪以為父管以為母〈簮形似箴而大故曰為父言此者欲狀其形也管所以盛箴故曰為母禮記曰箴管線纊也〉既以縫表又以連裏夫是之謂箴理〈理義理也〉箴〈古者貴賤皆有事故皇后親織𤣥紞公侯夫人加之以紘綖大夫妻成祭服士妻衣其夫末世皆不修婦功故託辭於箴明其為物微而用至重以譏當世也〉
　　天下不治請陳佹詩〈荀卿請陳佹異激切之詩言天下不治之意也〉天地易位四時易鄉〈皆言賢愚易位也鄉猶方也春夏秋冬皆不當其方言錯亂也鄉如字〉列星殞墜旦暮晦盲〈列星二十八宿有行列者隕墜以喻百官弛廢旦暮晦盲言無蹔明時也或曰當時星辰隕墜旦暮昏霧也〉幽晦登昭日月下藏〈言幽闇之人登昭明之位君子明如日月反下藏也昭或為照〉公正無私反見從橫〈公正無私之人反見謂從橫反覆之志也〉志愛公利重樓疏堂〈欲在上位行至公以利百姓非謂重樓疏堂之榮貴也〉無私罪人憼革貳兵〈憼與儆同備也貳副也謂無私罪人言果於去惡也言去邪嫉惡乃以儆備増益兵革之道言彊盛也〉道德純備讒口將將〈將去也言以讒言相退送或曰將將讀為鏘鏘進貌〉仁人絀約敖暴擅彊〈絀退窮約〉天下幽險恐失世英〈天下幽暗凶險如此必恐時賢不見用也〉螭龍為蝘蜓鴟梟為鳳皇〈說文雲螭如龍而黃北方謂之虵螻蝘蜓守宮言世俗不知善惡螭龍之聖反謂之蝘蜓鴟梟之惡反以為鳳皇也〉比干見刳孔子拘匡昭昭乎其知之明也鬱鬱乎其遇時之不祥也拂乎其欲禮義之大行也闇乎天下之晦盲也〈鬱鬱有文章貌拂違也此蓋誤耳當為拂乎其遇時之不祥也鬱鬱乎其欲禮義之大行晦盲言人莫之識也〉皓天不復憂無彊也千歲必反古之常也〈皓與昊同昊天言氣昊大也呼吳天而訴之雲世亂不復憂不可竟也復自解釋雲亂久必反於治亦古之常道千或為卒〉弟子勉學天不忘也〈言天道福善故曰不忘恐弟子疑為善無應而懈惰故以此勉之也〉聖人共手時幾將矣〈共讀為拱聖人拱手言不得用也幾辭也將送也去也言戰國之時世事已去不可復治也〉與愚以疑願聞反辭〈反辭反覆敘說之辭猶楚詞亂曰弟子言當時政事既與愚反疑惑之人故更願以亂辭敘之也〉其小歌也〈此下一章即其反辭故謂之小歌總論前意也〉念彼逺方何其塞矣〈逺方猶大道也〉仁人絀約暴人矣〈饒也〉忠臣危殆讒人服矣〈服用也本或作讒人般矣般樂也音盤〉琁玉瑤珠不知佩也〈說文雲琁赤王瑤美玉也孔安國曰瑤美石言不知以此四實為佩說文雲琁音瓊〉雜布與錦不知異也〈雜布□布〉閭娵子奢莫之媒也〈閭娵古之美女後語作明娵楚詞七諫謂閭娵為醜惡註一名明陬漢書音義韋昭曰閭陬梁王魏嬰之美女子奢當為子都鄭之美人詩曰不見子都蓋都字誤為奢耳後語作子都莫之媒言無人為之媒也娵子於反〉嫫母刁父是之喜也〈嫫母醜女黃帝時也刁父未詳喜恱也〉以盲為明以聾為聰以危為安以吉為凶嗚呼上天曷維其同〈言感亂如此故歎而告上天曷維其同言何可與之同也後語作曷其與同此章即遺春申君之賦也〉







　　荀子卷十八
　　欽定四庫全書
　　荀子卷十九　　　　　　　唐　楊倞　註
　　大略篇第二十七〈此篇蓋弟子雜録荀卿之語皆略舉其要不可以一事名篇故總謂之大略也舊第二十七〉
　　大略〈舉其標首所以起下文也〉君人者隆禮尊賢而王重法愛民而霸好利多詐而危欲近四旁莫如中央故王者必居天下之中禮也〈此明都邑居土中之意不近偏旁居中央取其朝貢道里均禮也言其禮制如此〉天子外屏諸侯內屏禮也外屏不欲見外也內屏不欲見內也〈屏猶蔽也屏謂之樹鄭康成雲若今浮思也何休注公羊雲禮天子諸侯臺門天子外闕兩觀諸侯內闕一觀禮天子外屏諸侯內屏大夫以簾士以帷倞謂不欲見內不察泉中魚之義也〉諸侯召其臣臣不俟駕顚倒衣裳而走禮也詩曰顚之倒之自公召之天子召諸侯諸侯輦輿就馬禮也〈輦謂人輓車言不暇待馬至故輦輿就馬也〉詩曰我出我車於彼牧矣自天子所謂我來矣〈詩小雅出車之篇毛雲出車就馬於牧地鄭雲有人自天子所謂我來矣謂以王命召已也此明諸侯奉上之禮也〉天子山冕諸侯𤣥冠大夫裨冕士韋弁禮也〈山冕謂畫山於衣而服冕即袞冕也蓋取其龍則謂之袞冕取其山則謂之山冕鄭注周禮司服雲古冕服十二章衣五章初一曰龍次二曰山次三曰華蟲次四曰火次五曰宗彝皆畫裳四章次六曰藻次七曰粉米次八曰黼次九曰黻皆繡鄭注覲禮雲禆之言卑也天子六服大裘為上其餘為禆以事尊卑服之諸侯亦服焉上公袞無升龍侯伯鷘子男毳孤絺卿大夫𤣥鄭雲大夫禆冕蓋亦言禆冕止於大夫士已下不得服也韋弁謂以爵韋為韠而載弁也玉藻曰韠君朱大夫素士爵韋也〉天子御珽諸侯御荼大夫服笏禮也〈御服皆器用之名尊者謂之御卑者謂之服御者言臣下所進御也珽大珪長三尺杼上終葵首謂剡上至其首而方也茶古舒字玉之上圓下方者也鄭康成雲珽然無所屈也茶讀如舒遲之舒懦者所畏在前也〉天子彫弓諸侯彤弓大夫黑弓禮也〈彫謂彫畫為文飾彤弓朱弓此明貴賤服御之禮也〉諸侯相見卿為介〈相見謂於郄地為會介副也聘義卿為上擯大夫為承擯君親禮賔言主君見聘使則以卿為上擯出會則以卿為上介也〉以其教出畢行〈教謂戒令畢行謂羣臣盡行從君也〉使仁居守〈使仁原者主後事春秋傳一子守二子從此明諸侯出疆之禮又榖梁傳曰智者慮義者行仁者守然後可以會矣〉聘人以珪問士以璧召人以瑗絶人以玦反絶以環〈聘人以珪謂使人聘他國以珪璋也問謂訪其國事因遺之也衛侯使工尹襄問子貢以弓是其類也說文雲瑗者大孔璧也爾雅好倍肉謂之瑗肉倍好謂之璧禮記曰君召臣以三節周禮珍珪以徵守鄭雲以徴召守國之諸侯若今徵郡守以竹使符也然則天子以珍珪召諸侯諸侯召臣以瑗璵玦如環而決肉好若一謂之環古者臣有罪待放於境三年不敢去與之環則還與之玦則絶皆所以見意也反絶謂反其將絶者此明諸侯以玉接人臣之禮也〉人主仁心設焉知其役也禮其盡也故王者先仁而後禮天施然也〈人主根本施設在仁其役用則在智盡善則在禮天施天道之所施設也此明為國以仁為先也〉聘禮志曰幣厚則傷德財侈則殄禮禮雲禮雲玉帛云乎哉〈志記也言玉帛禮之未也禮記曰不以美設之也〉詩曰物其指矣唯其偕矣不時宜不敬交不驩欣雖指非禮也〈詩小雅魚麗之篇指與㫖同美也偕齊等也時謂得時宜謂合宜此明聘好輕財重禮之義也〉水行者表深使人無陷治民者表亂使人無失禮者其表也先王以禮表天下之亂今廢禮者是去表也故民迷惑而陷禍患此刑罰之所以繁也〈表標志也此明為國當以禮示人也〉舜曰維予從欲而治〈虞書舜美臯陶之辭言臯陶明五刑故舜得從欲而治引之以喻禮能成聖亦猶舜賴臯陶也〉故禮之生為賢人以下至庶民也非為成聖也然而亦所以成聖也不學不成〈禮本為中人設然聖人不學亦不成也〉堯學於君疇舜學於務成昭禹學於西王國〈君疇漢書古今人表作尹夀又漢藝文志小說家有務成子十一篇昭其名也尸子曰務成昭之教舜曰避天下之逆從天下之順天下不足取也避天下之順從天下之逆天下不足失也西王國未詳所說或曰大禹生於西羌西王國西羌之賢人也新序子夏對哀公曰黃帝學於大填顓頊學於録圖帝嚳學於赤松子堯學於尹夀舜學於務成禹學於西王國湯學於成子伯文王學於時子思武王學於郭叔此明聖人亦資於教也〉五十不成䘮七十唯衰存〈不成䘮不備哭踴之節衰存但服縗庥而已其禮皆可略也禮記曰七十唯衰麻在身也〉親迎之禮父南鄉而立子北面而跪醮而命之徃迎爾相成我宗事〈鄭雲相助也宗事宗廟之事也〉隆率以敬先妣之嗣若則有常〈儀禮作朂率鄭雲朂勉也若汝也勉率婦道以敬其為先妣之嗣也汝之行則當有常深戒之詩云大姒嗣徽音〉子曰諾惟恐不能敢忘命矣〈子言惟恐不能勉率以嗣先妣不敢忘父命也〉夫行也者行禮之謂也〈所以稱行者在禮也〉禮也者貴者敬焉老者孝焉長者弟焉㓜者慈焉賤者惠焉〈惠亦賜也言行禮如此五者則可為人之行也〉賜予其宮室猶用慶賞於國家也忿怒其臣妾猶用刑罰於萬民也〈宮室妻子也此明能治家則以治國也〉君子之於子愛之而勿面使之而勿貌導之以道而勿彊〈面貌謂以顔色慰恱之不欲施小惠也故易家人曰有嚴君焉勿彊不欲使其愧也此語出曾子〉禮以順人心為本故亡於禮經而順人心者背禮者也〈禮記曰禮也者義之實也協諸義而協則禮雖先王未之有可以義起也〉禮之大凡事生飾驩也送死飾哀也軍旅飾威也〈不可太質故為之飾〉親親故故庸庸勞勞仁之殺也〈庸功也庸庸勞勞謂稱其功勞以報有功勞者殺差等也皆仁恩之差也殺所介反〉貴貴尊尊賢賢老老長長義之倫也〈倫理也此五者非仁恩皆出於義之理也〉行之得其節禮之序也〈行仁義得其節則是禮有次序也〉仁愛也故親義理也故行禮節也故成〈非仁不親非義不行雖有仁義無禮以節之亦不成〉仁有里義有門〈里與門皆謂禮也里所以安居門所以出入〉仁非其里而虛之非禮也義非其門而由之非義也〈虛讀為居聲之誤也仁非其里義非其門皆謂有仁義而無禮也〉推恩而不理不成仁〈仁雖在推恩而不得其理則不成仁謂若有父子之恩而無嚴敬之義也〉遂理而不敢不成義〈雖得其理而不敢行則不成義義在果斷故曰非知之艱行之維艱〉審節而不知不成禮〈雖能明審節制而不知其意也知或為和〉和而不發不成樂〈雖和順積中而英華不發於外無以播於八音則不成於樂也〉故曰仁義禮樂其致一也〈言四者雖殊同歸於得中故曰其致一也〉君子處仁以義然後仁也〈仁而能斷〉行義以禮然後義也〈雖能斷而不違禮然後為義〉制禮反本成末然後禮也〈反復也本謂仁義末謂禮節謂以仁義為本終成於禮節也〉三者皆通然後道也〈通明三者然後為道〉貨財曰賻輿馬曰𮚐衣服曰襚玩好曰贈玉貝曰含〈此與公羊穀梁之說同玩好謂明器琴瑟笙竽之屬何休曰此皆春秋之制也賻猶覆也𮚐猶助也皆助生送死之禮禭猶遺也遺是助死者之禮也知生則𮚐賻知死則禭含〉賻𮚐所以佐生也贈襚所以送死也送死不及柩屍弔生不及悲哀非禮也〈皆謂葬時〉故吉行五十犇䘮百里𮚐贈及事禮之大也〈既說弔贈及事因明犇䘮亦宜行逺也禮記犇䘮日行百里不以夜行〉禮者政之輓也〈如輓車然〉為政不以禮政不行矣天子即位上卿進曰如之何憂之長也能除患則為福不能除患則為賊授天子一策〈上卿於周若宰也皆謂書於策讀之而授天子深戒之也言天下安危所繋其憂甚逺長問何以治之能為天下除患則百福歸之不能則反為賊害策編竹為之後易之以玉焉也〉中卿進曰配天而有下土者先事慮事先患慮患先事慮事謂之接〈接讀為㨗速也中卿若宗伯也〉接則事優成先患慮患謂之豫豫則禍不生事至而後慮者謂之後後則事不舉患至而後慮者謂之困困則禍不可禦授天子二策〈禦禁也二䇿第二策〉下卿進曰敬戒無怠慶者在堂弔者在閭〈下卿若司冦也慶者雖在堂弔者已在門言相襲之速閭門也〉禍與福鄰莫知其門〈言同一門出入也賈誼曰憂喜聚門〉豫哉豫哉萬民望之授天子三策〈豫哉言可戒備也三策第三策〉禹見耕者耦立而式過十室之邑必下〈兩人共耕曰耦論語曰長沮桀溺耦而耕十室之邑必有忠信故下之也〉殺大蚤朝大晩非禮也〈殺謂田獵禽獸也禮記曰天子殺則下大綏諸侯殺則下小綏大夫殺則止佐車蚤謂下先上也又曰朝辨色始入殺太蚤謂陵犯也朝大晩為懈弛也或曰禮記曰獺祭魚然後魚人入澤梁豺祭獸然後田獵先於此為蚤也又曰田不以禮是暴天物也〉治民不以禮動斯陷矣平衡曰拜下衡曰稽首至地曰稽顙〈平衡謂磬折頭與腰如衡之平禮記平衡與此義殊〉大夫之臣拜不稽首非尊家臣也所以辟君也〈辟讀為避〉一命齒於鄉再命齒於族三命族人雖七十不敢先〈一命公侯之士再命大夫三命卿也鄭註禮記曰此皆鄉飲酒時齒謂以年次坐若立也禮記曰三命不齒族人雖七十者不敢先言不唯不與少者齒老者亦不敢先也〉上大夫中大夫下大夫〈此覆一命再命三命也一命惟公侯之士子男之大夫也故曰下大夫也〉吉事上尊䘮事尚親〈吉事朝廷列位也䘮事以親者為主禮記曰以服之精麄為序〉君臣不得不尊父子不得不親兄弟不得不順夫婦不得不驩少者以長老者以養〈不得謂不得聖人之禮法驩與歡同〉故天地生之聖人成之聘問也享獻也私覿私見也〈使大夫出以珪璋聘所以相問也聘享奉束帛加璧享所以有獻也享畢賔奉束帛以請覿所以私見也聘享以賔禮見私覿以臣禮見故曰私見鄭注儀禮雲享獻也既聘又獻所以厚恩意也〉言語之美穆穆皇皇〈爾雅曰穆穆敬也皇皇正也郭璞雲皇皇自修正貌穆穆容儀謹敬也皆由言語之美所以威儀修飾或曰穆穆美也皇皇有光儀也詩曰皇皇者華〉朝廷之美濟濟鎗鎗〈鎗與蹌同濟濟多士貌蹌蹌有行列貌〉為人臣下者有諌而無訕有亡而無疾有怨而無怒〈謗上曰訕亡去也疾與嫉同惡也怨謂若公弟叔肹衛侯之弟鱄怒謂若慶鄭也〉君於大夫三問其疾三臨其䘮於士一問一臨諸侯非問疾弔䘮不之臣之家〈之徃也禮記曰諸侯非問疾弔䘮而入諸臣之家是謂君臣為謔也〉既葬君若父之友食之則食矣不辟𥹭肉有酒醴則辭〈鄭雲尊者之前可以食美變於顔色亦不可也〉寢不踰廟設衣不踰祭服禮也〈謂制度精麄設宴也〉易之咸見夫婦〈易咸卦艮下兊上艮為少男兊為少女故曰見夫婦也〉夫婦之道不可不正也君臣父子之本也〈易說卦曰有天地然後有男女有男女然後有夫婦有夫婦然後有父子有父子然後有君臣故以夫婦為本〉咸感也以髙下下以男下女柔上而剛下〈陽唱隂和然後相成〉聘士之義親迎之道重始也〈聘士謂若安車束帛重其禮也迎魚敬反〉禮者人之所履也失所履則顚蹷陷溺所失微而其為亂大者禮也禮之於正國家也如權衡之於輕重也如繩墨之於曲直也故人無禮不生事無禮不成國家無禮不寧和樂之聲〈此言珩珮之聲和樂人心也〉步中武象趨中韶䕶〈珮玉之聲緩則中武象速則中韶䕶禮記曰古之君子必珮玉右徵角左宮羽趨以采齊行以肆夏是其類也或曰此和樂謂在車和鸞之聲步驟之節也〉君子聽律習容而後士〈君子在位者之通稱禮記曰既服習容觀玉聲聽律謂聽珮聲使中音律也言威儀如此乃可為士士者修立之名也〉霜降逆女冰泮殺內十日一御〈此蓋誤耳當為氷泮逆女霜降殺內故詩曰士如歸妻迨冰未泮殺減也內謂妾御也十日一御即殺內之義氷泮逆女謂發生之時合男女也霜降殺內謂閉藏之時禁嗜慾也月令在十一月此雲霜降荀卿與呂氏所傳聞異也鄭雲歸妻謂請期也冰未泮正月中以前二月可以成昏禮故云冰泮逆女殺所介反〉坐視膝立視足應對言語視面〈儀禮士相見雲子視父則遊目無上於面無下於帯若不言立則視足坐則視膝鄭雲不言則伺其行起而已〉立視前六尺而大之六六三十六三丈六尺〈蓋臣於君前視也近視六尺自此而廣之雖逺視不過三丈六尺曲禮曰立視五嶲彼在車上故與此不同也〉文貌情用相為內外表裏〈文謂禮物貌謂威儀情謂中誠用謂語言質文相成不可偏用也〉禮之中焉能思索謂之能慮禮者本末相順終始相應禮者以財物為用以貴賤為丈以多少為異〈並解於禮論篇〉下臣事君以貨中臣事君以身上臣事君以人〈貨謂聚斂及珍異獻君身謂死衛社稷人謂舉賢也〉易曰復自道何其咎〈易小畜卦初九之辭復返也自從也本雖有失返而從道何其咎過也〉春秋賢穆公以為能變也〈公羊傳曰秦伯使遂來聘遂者何秦大夫也秦無大夫此何以書賢穆公也何賢乎穆公以為能變也謂前不用蹇叔百里之言敗於崤函而自變悔作秦誓詢茲黃髮是也〉士有妒友則賢交不親君有妒臣則賢人不至蔽公者謂之昧隱良者謂之妒〈掩閉公道謂之暗昧〉奉妒昧者謂之交譎〈交通於譎詐之人相成為惡也〉交譎之人妒昧之臣國之薉孽也〈薉與穢同孽妖孽言終為國之災害也〉口能言之身能行之國寶也口不能言身能行之國器也〈如器物雖不言而有行也〉口能言之身不能行國用也〈國頼其言可用也〉口言善身行惡國妖也治國者敬其寶愛其器任其用除其妖不富無以養民情〈衣食足知榮辱〉不教無以理民性〈人性惡故須教〉故家五畝宅百畝田務其業而勿奪其時所以富之也〈宅居處也百畝一夫田也務謂勸勉之也孟子曰五畝之宅樹之以桑五十者可以衣帛矣百畝之田無失其時八口之家可以無飢矣〉立大學設庠序修六禮明十教所以導之也詩曰飲之食之教之誨之王事具矣〈禮記曰六禮冠昏䘮祭鄉相見十教即十義也禮記曰父慈子孝兄良弟悌夫義婦聽長恵㓜順君仁臣忠十者謂之仁義導謂教導之也十或為七〉武王始入殷表商容之閭釋箕子之囚哭比干之墓天下鄉善矣〈表築旌之言武王好善天下鄉之孔安國曰商容殷之賢人紂所貶退也〉天下國有俊士世有賢人〈天下之國皆有俊士每世皆有賢人也〉迷者不問路溺者不問遂亡人好獨〈以喻雖有賢俊不能用也所以迷由於不問路溺由於不問遂亡由於好獨遂謂徑隧水中可涉之徑也獨謂自用其計也〉詩曰我言維服勿以為笑先民有言詢於芻蕘言博問也〈詩大雅板之篇毛雲芻蕘薪者也鄭雲服事也我之所言乃今之急事汝無笑也〉有法者以法行無法者以類舉〈皆類於法而舉之也〉以其本知其末以其左知其右凡百事異理而相守也〈其事雖異其守則一謂若為善不同同歸於理之類也〉慶賞刑罰通類而後應〈通明於類然後百姓應之謂賞必賞功罰必罰罪不失其類也〉政教習俗相順而後行〈順人心然後可行也〉八十者一子不事九十者舉家不事廢疾非人不養者一人不事父母之䘮三年不事齊衰大功三月不事從諸侯不〈不當為來謂從他國來或君之人入采地〉與新有昏朞不事〈古者有䘮昏皆不事所以重其哀戚與嗣續也事謂力役也〉子謂子家駒續然大夫不如晏子〈子孔子謂言也子家駒魯公子慶父孫公孫歸父之後名羈駒其字也續言補續君之過不能興功用故不如晏子也〉晏子功用之臣也不如子産〈雖有功用不如子産之恩惠也〉子産惠人也不如管仲〈雖有恩惠不如管仲之才略也〉管仲之為人力功不力義力知不力仁〈雖九合諸侯一匡天下而不全用仁義也〉野人也不可以為天子大夫〈言四子皆類郊野之人未浸漬於仁義故不可為王者佐〉孟子三見宣王不言事門人曰曷為三遇齊王而不言事孟子曰我先攻其邪心〈以正色攻去邪心乃可與言也〉公行子之之燕〈孟子公行子有子之䘮右師徃弔趙岐雲齊大夫也子之蓋其先也〉遇曾元於𡍼曰燕君何如曾元曰志卑〈言不求逺大也曾元曾參之子〉志卑者輕物〈物事〉輕物者不求助〈不求賢以自輔〉苟不求助何能舉〈既無輔助必不勝任矣〉氐𦍑之虜也〈謂見俘掠〉不憂其係壘也而憂其不焚也〈壘讀為累氐𦍑之俗死則焚其屍今不憂虜獲而憂不焚是愚也呂氏春秋曰憂其死而不焚〉利夫秋毫害靡國家然且為之幾為知計哉〈靡披靡也利夫秋豪之細其害遂披靡而來及於國家言不恤其大而憂其小與氐𦍑之虜何異幾辭也或曰幾讀為豈〉今夫亡箴者終日求之而不得其得之非目益明也眸而見之也心之於慮亦然〈眸謂以眸審視之也言心於思慮亦當反覆盡其精妙如眸子之求箴也〉義與利者人之所兩有也雖堯舜不能去民之欲利然而能使其欲利不克其好義也〈克亦勝也〉雖桀紂亦不能去民之好義然而能使其好義不勝其欲利也故義勝利者為治世利克義者為亂世上重義則義克利上重利則利克義故天子不言多少諸侯不言利害大夫不言得䘮〈皆謂言財貨也〉士不通財貨〈七賤雖得言之亦不得貿遷如商賈也〉有國之君不息牛羊〈息繁育也〉錯質之臣不息雞豚〈錯置也質讀為贄孟子曰出疆必載質蓋古字通耳置贄謂執贄而置於君士相見禮曰士大夫奠贄於君再拜稽首禮曰畜馬乘者不察於雞豚或曰置質猶言委質也言凡委質為人臣則不得與下爭利〉冡卿不修幣大夫不為場園〈卿上卿不修幣謂不修財幣販息之也治稼穡曰場樹蔬菜曰園謂若公儀子不奪園夫工女之利也〉從士以上皆羞利而不與民爭業樂分施而恥積藏然故民不困財貧窶者有所竄其手〈竄容也容集其手而力作也〉文王誅四武王誅二周公卒業至成康則案無誅已〈並解在仲尼篇言周公終王業猶不得無誅伐至成康然後刑措也重引此者明不與民爭利則刑罰省也〉多積財而羞無有〈羞貧〉重民任而誅不能〈使民不能勝任而復誅之〉此邪行之所以起刑罰之所以多也上好羞則民闇飾矣〈好羞貧而事奢侈則民闇自修飾也〉上好富則民死利矣二者亂之衢也〈衢道〉民語曰欲富乎忍恥矣傾絶矣絶故舊矣與義分背矣〈忍恥不顧廉恥傾絶謂傾身絶命而求也分背如人分背而行〉上好富則人民之行如此安得不亂湯旱而禱曰政不節與使民疾與何以不雨至斯極也〈疾苦〉宮室榮與婦謁盛與何以不雨至斯極也〈榮盛謁請也婦謁盛謂婦言是用〉苞苴行與讒夫興與何以不雨至斯極也〈貨賄必以物苞裏故總謂之苞苴興起也鄭注禮記曰苞苴褁魚肉者或以葦或以茅〉天之生民非為君也天之立君以為民也故古者列地建國非以貴諸侯而已列官職差爵祿非以尊大夫而已〈差謂制等級也〉主道知人臣道知事〈人謂賢良事謂職守〉故舜之治天下不以事詔而萬物成〈不以事詔告但委任而已謂若使禹治水不告治水之方略〉農精於田而不可以為田師工賈亦然以賢易不肖不待卜而後知吉以治伐亂不待戰而後知克〈無人禦敵故知必克〉齊人慾伐魯忌卞莊子不敢過卞〈卞魯邑莊子卞邑大夫有勇者〉晉人慾伐衞畏子路不敢過蒲〈蒲衞邑子路蒲宰杜元凱雲蒲邑在長垣縣西南〉不知而問堯舜〈好問者則無不知故可比聖人也〉無有而求天府〈知無而求之是有天府之富〉先王之道則堯舜已〈問先王之道則可為堯舜〉六貳之博則天府已〈求財於六貳之博得之不窮故曰天府天府天之府藏言六貳之博可以得貨財先王之道可以為堯舜故以喻焉六貳之博則六博也王逸注楚辭雲投六箸行六棊故曰六博今之博局亦二六相對也〉君子之學如蛻幡然遷之〈如蟬蛻也幡與翻同〉故其行効其立効其坐効其置顔色出辭氣効〈効放也置措也言造次皆學而不捨也〉無留善〈有善即行無留滯也〉無宿問〈當時即問不俟經宿〉善學者盡其理善行者究其難〈非知之難行之惟艱故善行之者事究其難〉君子立志如窮〈似不能通變〉雖天子三公問正以是非對〈至尊至貴對之唯一故曰如窮也〉君子隘窮而不失〈不失道而隕獲〉勞倦而不苟〈不苟免也〉臨患難而不忘細席之言〈尸子子夏曰君子漸於飢寒而志不僻銙於五兵而辭不懾臨大事不忘昔席之言昔席蓋昔所踐履之言此細亦當讀為昔或曰細席講論之席臨難不忘素所講習忠義之言漢書王吉諌昌邑曰廣廈之下細旃之上〉歲不寒無以知松栢事不難無以知君子無日不在是〈無有一日不懐道所謂造次必於是也〉雨小漢故潛〈未詳或曰爾雅雲漢為潛李廵曰漢水溢流為潛今雲雨小漢故潛言漢者本因雨小水濫觴而成至其盛也乃溢為潛矣言自小至大者也〉夫盡小者大積微者著德至者色澤洽行盡而聲聞逺〈色澤洽謂德潤身行下孟反〉小人不誠於內而求之於外言而不稱師謂之畔〈畔者倍之半也〉教而不稱師謂之倍〈教人不稱師其罪重故謂之倍倍者反逆之名也〉倍畔之人明君不內朝士大夫遇諸塗不與言不足於行者説過〈言説太過故行不能副也〉不足於信者誠言〈數欲誠實其言故信不能副君子所以貴行不貴言也〉故春秋善胥命而詩非屢盟其心一也〈春秋魯桓公三年齊侯衞侯胥命於蒲公羊傳曰相命也何言乎相命近正也古者不盟結言而退又詩曰君子屢盟亂是用長言其一心而相信則不在盟誓也〉善為詩者不説善為易者不占善為禮者不相其心同也〈皆言與理冥㑹者至於無言説者也相謂入為贊相也〉曾子曰孝子言為可聞行為可見〈發言使人可聞不詐妄也立行使人可見不苟為斯為孝子也〉言為可聞所以說逺也行為可見所以說近也近者說則親逺者說則附親近而附逺孝子之道也〈說皆讀為恱近親逺附則毀辱無由及親也〉曾子行晏子從於郊曰嬰聞之君子贈人以言庶人贈人以財嬰貧無財請假於君子贈吾子以言〈假於君子謙辭也晏子先於孔子曾子之父猶為孔子弟子此言送曾子豈好事者為之歟〉乘輿之輪大山之木也示諸櫽栝三月五月為幬菜敝而不反其常〈皆言車之材也示讀為寘櫽栝矯揉木之器也言寘諸櫽栝或三月或五月也幬菜未詳或曰菜讀為菑謂轂輿輻也言矯揉直木為牙至於轂輻皆敝而規曲不反其初所謂三材不失職也周禮考工記曰望其轂欲其眼也進而眡之欲具幬之廉也鄭雲幬慢轂之革也革急則木廉隅見考工記又曰察其菑蚤不齵則輪雖敝不匡鄭雲菑謂輻入轂中者蚤讀為爪爪謂輻入牙中者也匡刺也晏子春秋曰今夫車輪山之直木良匠揉之其圎中規雖有槁暴不復贏矣〉君子之櫽栝不可不謹也愼之〈為移其性故不可慢〉蘭槀本漸於蜜醴一佩易之〈雖皆香草然以浸於甘醴一三佩方可易貿之言所漸者美而加貴也佩或為倍謂其一倍也漸浸也子廉反此語與晏子春秋不同〉正君漸於香酒可讒而得也〈雖正直之君其所漸染如香之於酒則讒邪可得而入言甘醴變香草之性甘言變正君之性或為美或為惡皆在其所漸染也〉君子之所漸不可不愼也人之於文學也猶玉之於琢磨也詩曰如切如磋如琢如磨謂學問也和之璧井裡之厥也玉人琢之為天子寶〈和之璧楚人卞和所得之璧也井裡里名厥也未詳或曰厥石也晏子春秋作井裡之困也〉子贛季路故鄙人也被文學服禮義為天下列士學問不厭好士不倦是天府也〈言所得多〉君子疑則不言未問則不立道逺日益矣〈未曾學問不敢立為論議所謂不知為不知也為道久逺自日有所益不必道聽塗説也此語出曾子〉多知而無親博學而無方好多而無定者君子不與〈無親不親師也方法也此皆謂雖廣博而無師法也〉少不諷壯不論議雖可未成也〈諷謂就學諷詩書也言不學雖有善質未為成人也〉君子壹教弟子壹學亟成〈壹專壹也亟急也己力反〉君子進則能益上之譽而損下之憂〈進任損減〉不能而居之誣也無益而厚受之竊也〈誣君竊位〉學者非必為仕而仕者必如學〈如徃〉子貢問於孔子曰賜倦於學矣願息事君〈息休息〉孔子曰詩云溫恭朝夕執事有恪事君難事君焉可息哉〈詩商頌那之篇〉然則賜願息事親孔子曰詩云孝子不匱永錫爾類事親難事親焉可息哉〈詩大雅既醉之篇毛雲匱竭也類善也言孝子之養無有匱竭之時故天長賜以善也〉然則賜願息於妻子孔子曰詩云刑於寡妻至於兄弟以御於家邦妻子難妻子焉可息哉〈詩大雅思齊之篇刑法也寡徳之妻言賢也御治也言文王先立禮法於其妻以至於兄弟然後治於家邦言自家刑國也〉然則賜願息於朋友孔子曰詩云朋友攸攝攝以威儀朋友難朋友焉可息哉〈亦既醉之篇毛雲言相攝佐者以威儀也〉然則賜願息耕孔子曰詩云晝爾於茅宵爾索綯亟其乘屋其始播百榖耕難耕焉可息哉〈詩豳七月之篇於茅徃取茅也綯絞也亟急也乘屋升屋治其弊漏也〉然則賜無息者乎孔子曰望其壙臯如也嵮如也鬲如也此則知所息矣〈壙丘壠臯當為宰宰冢也宰如髙貌嵮與塡同如謂土塡塞也鬲謂革絶於上列子作宰如墳如張湛注云見其墳壤鬲異則知息之有所也〉子貢曰大哉死乎君子息焉小人休焉國風之好色也傳曰盈其欲而不愆其止〈好色謂關雎樂得淑女也盈其欲謂好仇寤寐思服也止禮也欲雖盈滿而不敢過禮求之此言好色人所不免美其不過禮也故詩序雲關雎樂得淑女以配君子憂在進賢不淫其色哀窈窕思賢才而無傷善之心焉是關雎之義也〉其誠可比於金石其聲可內於宗廟〈其誠以禮自防之誠也比於金石言不變也其聲可內於宗廟謂以樂章播八音奏於宗廟鄉飲酒禮合樂周南關雎葛覃詩序雲關雎后妃之徳風之始也所以風化天下故用之鄉人焉用之邦國焉既雲用之邦國是其聲可內於宗廟者也〉小雅不以於汙上自引而居下〈以用也汙上驕君也言作小雅之人不為驕君所用自引而疏逺也〉疾今之政以思徃者其言有文焉其聲有哀焉〈小雅多刺幽厲而思文武言有文謂不鄙陋聲有哀謂哀以思也〉國將興必貴師而重傅貴師而重傅則法度存國將衰必賤師而輕傅賤師而輕傅則人有快〈人肆其意〉人有快則法度壊古者匹夫五十而士〈禮四十而士五十而後爵此雲五十而士恐誤或曰為卿士也〉天子諸侯子十九而冠冠而聽治其教至也〈十九而冠先於臣下一年也雖人君之子猶年長而冠冠而後聴其政治以明教至然後治事不敢輕易〉君子也者而好之其人〈有君子之質而所好得其人謂得賢師也〉其人也而不教不祥〈祥善〉非君子而好之非其人也〈既無君子之質又所好非其人〉非其人而教之齎盜糧借賊兵也〈若使不善人教非君子是猶資盜賊之兵糧為害滋甚不如不教也齎與資同兵五兵也〉不自嗛其行者言濫過〈嗛足也謂行不足也所以不足其行者由於言辭汎濫過度也〉古之賢人賤為布衣貧為匹夫食則饘粥不足衣則豎褐不完然而非禮不進非義不受安取此〈豎褐僮豎之褐亦短褐也言賢人雖貧窮義不苟進安取此言過而行不副之事也〉子夏貧衣若縣鶉人曰子何不仕曰諸侯之驕我者吾不為臣大夫之驕我者吾不復見柳下惠與後門者同衣而不見疑非一日之聞也〈柳下惠魯賢人公子展之後名獲字禽居於柳下諡惠季其伯仲也後門者君子守後門至賤者子夏言昔柳下惠衣之弊惡與後門者同時人尚無疑怪者言安於貧賤渾跡而人不知也非一日之聞言聞之乆矣〉爭利如蚤甲而䘮其掌〈蚤與爪同言仕亂世驕君縱得小利終䘮其身也〉君人者不可以不愼取臣匹夫者不可以不愼取友友者所以相有也〈有與友同義相友謂不使䘮亡〉道不同何以相友也均薪施火火就燥平地注水水流溼夫類之相從也如此之著也以友觀人焉所疑〈察其友則可以知人之善惡不疑也〉取友求善人不可不愼是徳之基也〈取友求善人不可不愼是徳之基本言所以成德也〉詩曰無將大車維塵冥冥言無與小人處也〈詩小雅無將大車之篇將猶扶進也將車賤者之事塵冥冥蔽人目明令無所見與小人處亦然也〉藍苴路作似知而非〈未詳其義或曰苴讀為姐慢也趙蕤注長短經知人篇曰姐者類智而非智或讀為姐伺也才野反〉懦弱易奪似仁而非〈仁者不爭而與物故懦弱易奪者似之易奪無執守之謂也〉悍戇好鬬似勇而非〈悍兇戻也戇愚也丁絳反〉仁義禮善之於人也辟之若貨財粟米之於家也多有之者富少有之者貧至無有者窮故大者不能小者不為是棄國損身之道也凡物有乘而來乘其出者是其反者已〈反覆也出去也凡乘勢而去者皆是物之還反也言善惡皆所自取也〉流言滅之貨色逺之禍之所由生也生自纎纎也是故君子蚤絶之〈流言謂流轉之言不定者也滅亦絶也凡禍之所由生自纎纎微細故君子早絶其萌此語亦出曾子〉言之信者在乎區蓋之間〈區藏物處蓋所以覆物者凡言之可信者如物在器皿之間言有分限不流溢也器名區者與丘同義漢書儒林傳唐生褚生應博士弟子選試誦説有法疑者丘蓋不言丘與區同也〉疑則不言未問則不立〈重引此兩句以明之〉知者明於事達於數不可以不誠事也〈誠忠誠言不可以虛妄事知者〉故曰君子難說說之不以道不說也〈說並音恱〉語曰流丸止於甌流言止於智者〈甌皆甌器也揚子方言云陳魏楚宋之間謂罃為史甌謂地之坎如甌者也或曰甌㬰窳下之地史記曰甌窶滿溝汙邪滿車裴駰雲甌窶傾側之地汙邪下地也耶與史聲相近蓋同也窶力侯反汙烏孤反〉此家言邪學之所以惡儒者也〈家言謂偏見自成一家之言若宋墨者〉是非疑則度之以逺事驗之以近物參之以平心流言止焉惡言死焉〈參驗之至則流言息死猶盡也鄭康成雲死之言澌澌猶消盡也〉曾子食魚有餘曰泔之門人曰泔之傷人不若奧之〈泔與奧皆烹和之名未詳其說〉曾子泣涕曰有異心乎哉傷其聞之晩也〈曾子自傷不知以食餘之傷人故泣涕深自引過謝門人曰吾豈有異心故欲傷人哉乃所不知也言此者以譏時人飾非自是恥言不知與曾子異也〉無用吾之所短遇人之所長〈遇當也言已才藝有所短宜自審其分不可彊欲當人所長而辯爭也〉故塞而避所短移而從所仕疏知而不法察辯而操僻勇果而亡禮君子之所憎惡也〈塞掩也移就也仕與事同事所能也言掩其不善務其所能也疏通也察辯而操僻謂聰察其辯所操之事邪僻也操七刀反〉多言而類聖人也〈應萬變故多類謂皆當其類而無乖越此聖人也〉少言而法君子也多言無法而流喆然雖辯小人也〈喆當為湎非十二子篇有此語此當同或曰當為楛也〉國法禁拾遺惡民之串以無分得也〈串習也古患反〉有夫分義則容天下而治無分義則一妻一妾而亂天下之人唯各特意哉然而有所共予也〈特意謂人殊意予讀為與〉言味者予易牙言音者予師曠言治者予三王〈易牙齊桓公宰夫知味者師曠晉平公樂師知音者〉三王既已定法度制禮樂而傳之有不用而改自作何以異於變易牙之和更師曠之律無三王之治天下不待亡國不待死〈言不暇有所待而死亡速之甚也更工衡反〉飲而不食者蟬也不飲不食者蜉蝣也〈蜉蝣渠略朝生夕死蟲也言此者以喻人既飲且食必須求先王法略為治不得苟且如蜉蝣輩也〉虞舜孝已孝而親不愛比乾子胥忠而君不用仲尼顔淵知而窮於世刧迫於暴國而無所辟之〈辟讀為避言賢者不遇時危行言遜〉則崇其善揚其美言其所長而不稱其所短也惟惟而亡者誹也〈惟讀為唯以癸反唯唯聽從之貌常聽從人而不免亡者由於退後即誹謗也〉博而窮者訾也清之而愈濁者口也〈已解於榮辱篇〉君子能為可貴不能使人必貴已能為可用不能使人必用已〈修德在已所遇在命〉誥誓不及五帝〈誥誓以言辭相戒約也禮記曰約信曰誓又曰殷人作誓而民始畔〉盟詛不及三王〈蒞牲曰盟謂殺牲歃血告神以盟約也〉交質子不及五伯〈此言後世徳義不足雖要約轉深猶不能固也伯讀曰霸榖梁傳亦有此語〉






　　荀子卷十九
　　欽定四庫全書
　　荀子卷二十　　　　　　　唐　楊倞　註
　　宥坐篇第二十八〈此已下皆荀卿及弟子所引記傳雜事故總推於末〉
　　孔子觀於魯桓公之廟有欹器焉〈春秋哀公三年桓宮僖宮災公羊傳曰此皆毀宗廟也其言災何復立也或曰三桓之祖廟欹器傾欹易覆之器〉孔子問於守廟者曰此為何器守廟者曰此蓋為宥坐之器〈宥與右同言人君可置於坐右以為戒也說苑作坐右或曰宥與侑同勸也文子曰三皇五帝有勸戒之器名侑巵注云欹器也〉孔子曰吾聞宥坐之器者虛則欹中則正滿則覆孔子顧謂弟子曰注水焉弟子挹水而注之〈挹酌〉中而正滿而覆虛而欹孔子喟然而嘆曰吁惡有滿而不覆者哉子路曰敢問持滿有道乎孔子曰聰明聖知守之以愚功被天下守之以譲勇力撫世守之以怯〈撫掩也猶言蓋世也〉富有四海守之以謙此所謂挹而損之之道也〈挹亦退也挹而損之猶言損之又損〉孔子為魯攝相朝七日而誅少正卯〈為司冦而攝相也朝謂聽朝也〉門人進問曰夫少正卯魯之聞人也夫子為政而始誅之得無失乎〈聞人謂有名為人所聞知者也始誅先誅之也〉孔子曰居吾語汝其故人有惡者五而盜竊不與焉一曰心達而險二曰行辟而堅三曰言偽而辯四曰記醜而博五曰順非而澤〈心達而險謂心通達於事而凶險也辟讀為僻醜謂怪異之事澤有潤澤也〉此五者有一於人則不得免於君子之誅而少正夘兼有之故居處足以聚徒成羣言談足以飾邪營衆彊足以反是獨立此小人之桀雄也不可不誅也〈營讀為熒熒衆惑衆也彊剛愎也反是以非為是也獨立人不能傾之也〉是以湯誅尹諧文王誅潘止周公誅管叔太公誅華仕管仲誅付里乙子産誅鄧析史付〈韓子曰太公封於齊東海上有居士狂矞華仕昆弟二人立議曰吾不臣天子不友諸侯耕而食之掘而飲之吾無求於人無上之名無君之祿不仕而事力太公使執而殺之以為首誅周公從魯聞急傳而問曰二子賢者也今日饗國殺之何也太公曰是昆弟立議曰不臣天子是望不得而臣也不友諸侯是望不得而使也耕而食之掘而飲之無求於人者是望不得以賞罰勸禁也且夫王之所以使其臣者非爵祿則刑罰也今四者不足以使之則望誰為君乎是以誅也尹諧潘止付里乙史付事跡並未聞也〉此七子者皆異世同心不可不誅也詩曰憂心悄悄慍於羣小小人成羣斯足憂矣〈詩邶風柏舟之篇悄悄憂貌慍怒也〉孔子為魯司冦有父子訟者孔子拘之三月不別〈別猶決也謂不辨別其子之罪〉其父請止孔子舍之季孫聞之不恱曰是老也欺予〈老大夫之尊稱春秋左傳曰使圉將不得為宣君老也〉語予曰為國家必以孝今殺一人以戮不孝又舍之冉子以告孔子慨然歎曰嗚呼上失之下殺之其可乎不教其民而聽其獄殺不辜也三軍大敗不可斬也獄犴不治不可刑也罪不在民故也〈獄犴不治謂法令不當也犴亦獄也詩曰宜犴宜獄獄字從二大象所以守者犴胡地野犬亦善守故獄謂之犴也〉嫚令謹誅賊也〈嫚與慢同謹嚴也賊賊害人也〉今有時斂也無時暴也〈言生物有時而賦歛無時是陵暴也〉不教而責成功虐也已此三者然後刑可即也〈即就已止〉書曰義刑義殺勿庸以即予維曰未有順事言先教也〈書康誥言周公命康叔使以義刑義殺勿用以就汝之心不使任其喜怒也維刑殺皆以義猶自謂未有使人可順守之事故有抵犯者自責其教之不至也〉故先王既陳之以道上先服之〈服行也謂先自行之然後教之〉若不可尚賢以綦之若不可廢不能以單之〈綦極也謂優寵也單盡也盡謂黜削單或為殫〉綦三年而百姓徃矣〈百姓從化極不過三年也〉邪民不從然後俟之以刑則民知罪矣〈百姓既徃然後誅其奸邪〉詩曰尹氏大師維周之氐秉國之均四方是維天子是庳卑民不迷〈詩小雅節南山之篇氐本也庳讀為毗輔也卑讀為俾〉是以威厲而不試刑錯而不用此之謂也〈厲抗也試亦用也但抗其威而不用也錯置也如置之於地不動也〉今之世則不然亂其教繁其刑其民迷惑而墮焉則從而制之是以刑彌繁而邪不勝三尺之岸而虛車不能登也百仞之山任負車登焉何則陵遲故也〈岸崖也負重也任負車任重之車也遲慢也陵遲言丘陵之勢漸慢也王肅雲陵遲陂阤也〉數仞之牆而民不踰也百仭之山而竪子馮而游焉陵遲故也今夫世之陵遲亦久矣而能使民勿踰乎詩曰周道如砥其直如矢君子所履小人所視眷焉顧之澘然出涕豈不哀哉〈詩小雅大東之篇言失其砥矢之道所以陵遲哀其法度隳壊也〉詩曰瞻彼日月悠悠我思道之雲逺曷雲能來〈詩邶風雄雉之篇〉子曰伊稽首不其有來乎〈稽首恭敬之至有所不來者為其上失其道而人散也若施德化使下人稽首歸向雖道逺能無來乎〉孔子觀於東流之水子貢問於孔子曰君子之所以見大水必觀焉者是何孔子曰夫水大徧與諸生而無為也似德〈徧與諸生謂水能徧生萬物為其不有其功似上德不德者說苑作遍與而無私者〉其流也埤下裾拘必循其理似義〈埤讀為卑裾與倨同方也拘讀為鉤曲也其流必就卑下或方或曲必循卑下之理似義者無不循理也說苑作其流也卑下拘倨之也情義分然也〉其洸洸乎不淈盡似道〈洸讀為滉滉水至之貌淈讀為屈竭也似道之無窮也家語作浩浩無屈盡之期似道也〉若有決行之其應佚若聲嚮其赴百仞之谷不懼似勇〈決行決之使行也佚與逸同奔逸也若聲嚮言若嚮之應聲也似勇者果於赴難也〉主量必平似法〈主讀為注量謂坑受水之處也言所經坑坎注必平之然後過似有法度者均平也〉盈不求概似正〈概平斗斛之木也考工記曰概而不稅言水盈滿不待概而自平如政者不假於刑法之禁〉淖約微達似察〈淖當為綽約弱也綽約柔弱也雖至柔弱而侵淫微通達於物似察之見細微也說苑作綽弱微達〉以出以入以就鮮絜似善化〈言萬物出入於水則必鮮絜似善化者之使人去惡就美也說苑作不清以入鮮絜以出也〉其萬折也必東似志〈折縈曲也雖東西南北千萬縈折不常然必歸於東似有志不可奪者說苑作其折必東也〉是故君子見大水必觀焉孔子曰吾有恥也吾有鄙也吾有殆也㓜不能彊學老無以教之吾恥之〈無才藝以教人也〉去其故鄉事君而達卒遇故人曾無舊言吾鄙之〈舊言平生之言卒倉忽反〉與小人處者吾殆之也孔子曰如垤而進吾與之如丘而止吾已矣今學曾未如肬贅則具然欲為人師〈肬贅結肉也莊子曰以生為附贅懸肬肬音尤具然自滿足之貌也〉孔子南適楚厄於陳蔡之間七日不火食藜羮不糂〈糂與糝同蘇覽反〉弟子皆有飢色子路進問之曰由聞之為善者天報之以福為不善者天報之以禍今夫子累德積義懐美行之日久矣奚居之隱也〈隱謂窮約〉孔子曰由不識吾語汝汝以知者為必用耶王子比干不見剖心乎汝以忠者為必用耶關龍逄不見刑乎汝以為諫者為必用耶伍子胥不磔姑蘇東門外乎〈磔車裂也姑蘇吳都名〉夫遇不遇者時也賢不肖者材也君子博學深謀不遇時者多矣由是觀之不遇世者衆矣何獨丘也哉夫芷蘭生於深林非以無人而不芳君子之學非為通也〈不為求通〉為窮而不困憂而意不衰也知禍福終始而心不惑也〈皆為樂天知命〉夫賢不肖者材也為不為者人也〈為善不為善在人也〉遇不遇者時也死生者命也今有其人不遇其時雖賢其能行乎苟遇其時何難之有故君子博學深謀脩身端行以俟其時孔子曰由居吾語汝昔晉公子重耳霸心生於曹〈重耳晉文公名亡過曹曹共公聞其駢脅使其躶浴薄而觀之公因此激怒而霸心生也〉越王勾踐霸心生於會稽〈謂以甲盾五千棲於會稽也〉齊桓公小白霸心生於莒〈小白齊桓公名齊亂奔莒蓋亦為所不禮〉故居不隱者思不逺身不佚者志不廣〈佚家語作常逸者與逸同謂奔竄也〉女庸安知吾不得之桑落之下〈桑落九月時也夫子當時蓋暴露居此樹之下〉子貢觀於魯廟之北堂出而問於孔子曰鄉者賜觀於太廟之北堂吾亦未輟還復瞻被九蓋皆繼彼有說耶匠過絶耶〈北堂神主所在也輟止也九富為北傳冩誤耳被當為彼蓋音盍扇戶也皆繼謂其材木斷絶相接繼也子貢問北盍皆繼續彼有說耶匠過誤而遂絶之也家語作北蓋皆斷王肅雲觀北面之盍皆斷絶也〉孔子曰太廟之堂亦嘗有說〈言舊曾說今則無也〉官致良工因麗節文〈致極也官致良工謂初造太廟之時官致其良工工則因隨其木之美麗節文而裁製之所以斷絶家語作官致良工之匠匠致良材盡其功巧蓋貴文也〉非無良材也蓋曰貴文也〈非無良材大木不斷絶者蓋所以貴文飾也此蓋明夫子之博識也〉
　　子道篇第二十九
　　入孝出弟人之小行也〈弟與悌同謂自卑如弟子〉上順下篤人之中行也〈上順從於君父下篤愛於卑㓜也〉從道不從君從義不從父人之大行也若夫志以禮安言以類使則儒道畢矣〈志安於禮不妄動也言發以類不恠說也如北則儒者之道畢矣〉雖舜不能加毫末於是矣孝子所以不從命有三從命則親危不從命則親安孝子不從命乃𠂻〈𠂻善也謂善發於𠂻心矣〉從命則親辱不從命則親榮孝子不從命乃義從命則禽獸不從命則脩飾孝子不從命乃敬〈從命則陷身於禽獸之行不從命則親為脩飾君子不從命是乃敬親〉故可以從而不從是不子也未可以從而從是不𠂻也明於從不從之義而能致恭敬忠信端慤以愼行之則可謂大孝矣傳曰從道不從君從義不從父此之謂也故勞苦彫萃而能無失其敬〈彫傷也萃與顇同雖勞苦彫萃而不敢懈惰失敬也〉災禍患難而能無失其義則不幸不順見惡而能無失其愛〈不幸以不順於親而見惡也〉非仁人莫能行詩曰孝子不匱此之謂也魯哀公問於孔子曰子從父命孝乎臣從君命貞乎三問孔子不對〈不敢違哀公之意故不對〉孔子趨出以語子貢曰鄉者君問丘曰子從父命孝乎臣從君命貞乎三問而丘不對賜以為何如子貢曰子從父命孝矣臣從君命貞矣夫子有奚對焉孔子曰小人哉賜不識也昔萬乘之國有爭臣四人則封疆不削千乘之國有爭臣三人則社稷不危百乘之家有爭臣二人則宗廟不毀父有爭子不行無禮士有爭友不為不義故子從父奚子孝臣從君奚臣貞審其所以從之之謂孝之謂貞也〈審其可從則從不可從則不從〉子路問於孔子曰有人於此夙興夜寐耕耘樹藝手足胼胝以養其親然而無孝之名何也〈樹栽植藝播種胼謂手足勞駢併也胝皮厚也丁思反〉孔子曰意者身不敬與辭不遜與色不順與古之人有言曰衣與繆與不女聊〈繆紕繆也與讀為歟聊頼也言雖與之衣而紕繆不精則不聊頼於汝也或曰繆綢也言雖衣服我綢繆我而不敬不順則不頼汝也韓詩外傳作衣子教子家語雲人與已不順欺也王肅雲人與已事實通不相欺也皆與此不同也〉今夙興夜寐耕耘樹藝手足胼胝以養其親無此三者則何以為而無孝之名也孔子曰由志之吾語汝雖有國士之力不能自舉其身非無力也勢不可也〈國士一國勇力之士〉故入而行不脩身之罪也出而名不章友之過也故君子入則篤行出則友賢何為而無孝之名也子路問於孔子曰魯大夫練而牀禮耶孔子曰吾不知也〈練小祥也禮語曰期而小祥居垔室寢有席又期而大祥居復寢中月而禫禫而牀也〉子路出謂子貢曰吾以夫子為無所不知夫子徒有所不知子貢曰汝何問哉子路曰由問魯大夫練而牀禮耶夫子曰吾不知也子貢曰吾將為汝問之子貢問曰練而牀禮耶孔子曰非禮也子貢出謂子路曰汝謂夫子為有所不知乎夫子徒無所不知汝問非也禮居是邑不非其大夫〈懼於訕上〉子路盛服見孔子孔子曰由是裾裾何也〈裾裾衣服盛貌說苑作襜襜也〉昔者江出於岷山其始出也其源可以濫觴及其至江之津也不放舟不避風則不可涉也〈放讀為方國語曰方舟投附韋昭曰方並也編木為附說苑作方舟方附也詩云方之舟之〉非維下流水多耶〈維與唯同言豈不以下流水多故人畏之耶言盛服色厲亦然也說苑作非下衆水之多乎〉今汝服既盛顔色充盈天下且孰肯諫汝矣〈充盈猛厲也〉由〈告之畢乂呼其名叮嚀之也〉子路趨而出改服而入蓋猶若也〈猶若舒和之貌禮記曰君子蓋猶猶爾也〉孔子曰志之吾語汝奮於言者華奮於行者伐色知而有能者小人也〈奮振矜也色知謂所知見知顔色有能自有其能皆矜伐之意〉故君子知之曰知之不知曰不知言之要也能之曰能之不能曰不能行之至也〈皆在不隠其情〉言要則知行至則仁既知且仁夫惡有不足矣哉子路入子曰由知者若何仁者若何子路對曰知者使人知己仁者使人愛己子曰可謂士矣〈士者修立之稱〉子貢入子曰賜知者若何仁者若何子貢對曰知者知人仁者愛人子曰可謂士君子矣顔淵入子曰回知者若何仁者若何〈知者皆讀為智〉顔淵對曰知者自知仁者自愛子曰可謂明君子矣子路問於孔子曰君子亦有憂乎孔子曰君子其未得也則樂其意〈樂其為治之意〉既已得之又樂其治是以有終身之樂無一日之憂小人者其未得也則憂不得既已得之又恐失之是以有終身之憂無一日之樂也
　　法行篇第三十〈禮義謂之法所以行之謂之行〉
　　公輸不能加於繩聖人莫能加於禮〈公輸魯巧人名班雖至巧繩墨之外亦不能加也〉禮者衆人法而不知聖人法而知之〈衆人皆知禮可以為法而不知其義者也〉曾子曰無內人之疏而外人之親〈無禁辭也內人之疏外人之親謂以疏為內以親為外家語曰不比於親而比於疏者不亦逺乎韓詩外傳作無內疏而無外親也〉無身不善而怨人無刑已至而呼天內人之疏而外人之親不亦逺乎〈謂失之逺矣〉身不善而怨人不亦反乎〈反謂乖悖〉刑已至而呼天不亦晩乎詩曰㳙㳙源水不雝不塞轂已破碎乃大其輻事以敗矣乃重太息其雲益乎〈源水水之泉源也雝讀為壅大其輻謂壯大其輻也重太息嘆嗟之甚也三者皆言不愼其初追悔無及也〉曾子病曾元持足曾子曰元志之吾語汝〈曾元曾子之子也〉夫魚鼈黿鼉猶以淵為淺而堀其中〈堀與窟同〉鷹鳶猶以山為卑而增巢其上及其得也必以餌故君子苟能無以利害義則恥辱亦無由至矣子貢問於孔子曰君子之所以貴玉而賤珉者何也〈珉石之似玉者〉為夫玉之少而珉之多耶孔子曰惡賜是何言也〈惡音烏猶言烏謂此義也〉夫君子豈多而賤之少而貴之哉夫玉者君子比德焉溫潤而澤仁也〈鄭康成雲色柔溫潤似仁〉縝栗而理知也〈鄭雲栗堅貌也理有文理似智者處事堅固又有文理〉堅剛而不屈義也〈似義者剛直不回也〉廉而不劌行也〈劌傷也雖有廉稜而不傷物似有徳行者不傷害人〉折而不撓勇也〈雖摧折而不撓屈似勇者也〉瑕適並見情也〈瑕玉之病也適玉之美澤調適之謂也瑕適並見似不匿其情者也禮記曰瑕不掩瑜瑜不掩瑕忠也〉扣之其聲清揚而逺聞其止輟然辭也〈扣與叩同似有辭辨言發言則人樂聽之言畢更無繁辭也禮記作叩之其聲清越以長其終屈然樂也〉故雖有珉之彫彫不若玉之章章〈彫彫謂彫飾文采也章章素質明著也〉詩曰言念君子溫其如玉此之謂也〈詩秦風小戎之篇引之喻君子比德〉曾子曰同遊而不見愛者吾必不仁也〈仁者必能使人愛己〉交而不見敬者吾必不長也〈不長厚故為人所輕〉臨財而不見信者吾必不信也〈廉潔不聞於人〉三者在身曷怨人〈當反諸已〉怨人者窮怨天者無識〈無識不知天命也〉失諸已而反諸人豈不亦迂哉南郭惠子問於子貢曰夫子之門何其雜也〈南郭惠子未詳其姓名蓋居南郭因以為號莊子有南郭子綦夫子弟子也雜謂賢不肖相雜而至〉子貢曰君子正身以俟欲來者不距欲去者不止且夫良醫之門多病人櫽栝之側多枉木是以雜也君子有三恕有君不能事有臣而求其使非恕也有親不能報有子而求其孝非恕也〈報孝養也詩曰欲報之徳〉有兄不能敬有弟而求其聽令非恕也士明於此三恕則可以端身矣孔子曰君子有三思而不可不思也少而不學長無能也老而不教死無思也〈無門人思其徳〉有而不施窮無與也〈窮乏之時無所徃託〉是故君子少思長則學老思死則教有思窮則施
　　哀公篇第三十一
　　魯哀公問於孔子曰吾欲論吾國之士與之治國敢問何如之耶孔子對曰生今之世志古之道居今之俗服古之服〈志記識也服古之服猶若夫子服逢掖之衣章甫之冠也〉舎此而為非者不亦鮮乎〈捨去此謂古也〉哀公曰然則夫章甫絇屨紳而搢笏者此賢乎〈章甫殷冠王肅雲絇謂屨頭有拘飾也鄭康成雲絇之言拘也以為行戒狀如刀衣鼻在屨頭紳大帶也搢笏於紳者也〉孔子對曰不必然夫端衣𤣥裳絻而乘路者志不在於食葷〈端衣𤣥裳即朝𤣥端也絻與冕同鄭雲端者取其正也士之衣袂皆二尺二寸而廣幅是廣袤等也其祛尺二寸大夫已上侈之侈之者蓋半而益一焉則袂三尺三寸祛尺八寸路王者之車亦車之通名爾雅雲輅車之大者葷蔥薤之屬也〉斬衰菅屨杖而啜粥者志不在於酒肉〈儀禮䘮服曰斬者何不緝也衰長六尺博四寸三升布為之鄭注䘮服雲上曰衰下曰裳當心前有衰後有負板左右有辟領孝子哀戚無所不在也菅菲也此言服被於外亦所以制其心也〉生今之世志古之道居今之俗服古之服舍此而為非者雖有不亦鮮乎哀公曰善孔子曰人有五儀〈言人之賢愚觀其儀法有五也〉有庸人有士有君子有賢人有大聖哀公曰敢問何如斯可謂庸人矣孔子對曰所謂庸人者口不能道善言心不知色色〈色色謂以己之色觀彼之色知其好惡也論語曰色斯舉矣〉不知選賢人善士託其身焉以為己憂〈不知託賢但自憂而已〉勤行不知所務止交不知所定〈交謂接待於物皆言不能辨是非倀倀失據也〉日選擇於物不知所貴〈不知可貴重也〉從物如流不知所歸〈為外物所誘蕩而不返也〉五鑿為正心從而壊如此則可謂庸人矣〈鑿竅也五鑿謂耳目鼻口及心之竅也言五鑿雖似於正而其心已從外物所誘而壊矣是庸愚之人也一曰五鑿五情也莊子曰六鑿相攘司馬彪曰六情相攘奪韓詩外傳作五藏為正也〉哀公曰善敢問何如斯可謂士矣孔子對曰所謂士者雖不能盡道術必有率也雖不能徧美善必有處也〈率循也雖不能盡徧必循處其一隅言有所執守也〉是故知不務多務審其所知〈論語曰子路有聞未之能行唯恐有聞也〉言不務多務審其所謂〈止於辨明事而已矣〉行不務多務審其所由〈由從也謂不從不正之道〉故知既已知之矣言既已謂之矣行既已由之矣則若性命肌膚之不可易也〈言固守所見如愛其性命肌膚之不可以他物移易者也〉故富貴不足以益也卑賤不足以損也〈皆謂志不可奪〉如此則可謂士矣〈士者修立之稱一曰士事也言其善於任事可以入官也〉哀公曰善敢問何如斯可謂君子矣孔子對曰所謂君子者言忠信而心不德〈不自以為有德〉仁義在身而色不伐思慮明通而辭不爭故猶然如將可及者君子也〈猶然舒遲之貌所謂瞻之在前忽然在後家語作油然王肅曰不進貌也〉哀公曰善敢問何如斯可謂賢人矣孔子對曰所謂賢人者行中規䋲而不傷於本言足法於天下而不傷於身〈本亦身也言雖廣大而不傷其身也所謂言滿天下無口過行滿天下無怨惡〉富有天下而無怨財〈富有天下謂王者之佐也怨讀為藴言雖富有天下而無藴畜私財也家語作無宛禮記曰事大積焉而不宛古藴通而此因誤為怨字耳〉布施天下而不病貧〈言廣施德澤慈惠用窮使家給人足而上不憂貧乏所謂百姓足君孰與不足也〉如此則可謂賢人矣〈賢者亞聖之名說文雲賢多才〉哀公曰善敢問何如斯可謂大聖矣孔子對曰所謂大聖者知通乎大道應變而不窮辨乎萬物之情性者也〈辨別萬物之情性也〉大道者所以變化遂成萬物也情性者所以理然不取捨也〈辨情性乃能理是非之取捨而不惑〉是故其事大辨乎天地〈其事謂聖人所理化之事言辨別萬事如天地之別萬物各使區分也〉明察乎日月〈聖人之明察如日月〉總要萬物於風雨〈總要猶統領也風以動之雨以潤之言統領萬物如風雨之生成也〉繆繆肫肫其事不可循〈繆當為膠相加之貌莊子云膠膠擾擾肫與訰同雜亂之貌爾雅雲訰訰亂也言聖人治萬物錯雜膠膠訰訰然而衆人不能循其事〉若天之嗣其事不可識〈嗣繼也言聖人如天之繼嗣衆人不能識其意〉百姓淺然不識其鄰〈鄰近也百姓淺見不能識其所近況能識其深乎所謂日用而不知者也〉若此則可謂大聖矣哀公曰善魯哀公問舜冠於孔子孔子不對〈哀公不問舜德徒問其冠故不對也〉三問不對哀公曰寡人問舜冠於子何以不言也孔子對曰古之王者有務而拘領者矣其政好生而惡殺焉〈務讀為冒拘與句同曲領也言雖冠衣拙樸而行仁政也尚書大傳曰古之人衣上有冒而句領者鄭康成注云言在德不在服也古之人三皇時也冒覆項也句領繞頸也禮正服方領也〉是以鳳在列樹麟在郊野烏鵲之巢可俯而窺也君不此問而問舜冠所以不對也魯哀公問於孔子曰寡人生於深宮之中長於婦人之手寡人未嘗知哀也未嘗知憂也未嘗知勞也未嘗知懼也未嘗知危也孔子曰君之所問聖君之問也丘小人也何足以知之〈美大其問故謙不敢對也〉曰非吾子無所聞之也孔子曰君入廟門而右登自胙階仰視榱棟俛見几筵其器存其人亡君以此思哀則哀將焉不至矣〈謂祭祀時也胙與阼同榱亦椽也哀將焉不至言必至也〉君昧爽而櫛冠〈昧闇也爽明也謂初曉尚暗之時〉平明而聽朝一物不應亂之端也君以此思憂則憂將焉不至矣君平明而聽朝日昃而退諸侯之子孫必有在君之末庭者君以此思勞則勞將焉不至矣〈諸侯之子孫謂奔亡至魯而仕者自平明至日昃在末庭而修臣禮君若思其勞則勞可知也以喻哀公亦諸侯之子孫不戒懼修德亦將有此奔亡之勞也〉君出魯之四門以望魯四郊亡國之虛則必有數蓋焉〈虛讀為墟有數蓋焉猶言蓋有數焉倒言之耳新序作亡國之墟列必有數矣〉君以此思懼則懼將焉不至矣且丘聞之君者舟也庶人者水也水則載舟水則覆舟君以此思危則危將焉不至矣魯哀公問於孔子曰紳委章甫有益於仁乎〈紳大帶也委委貌周之冠也章甫殷冠也鄭注儀禮雲委安也所以安正容貌章表明也殷質言所以表明大夫也〉孔子蹴然曰君號然也〈莊子音義崔譔雲蹴然變色之貌號讀為胡聲相近字遂誤耳家語作君胡然也〉資衰苴杖者不聽樂非耳不能聞也服使然也〈資與齊同苴竹杖也苴謂蒼白色自死之竹也〉黼衣黻裳者不茹葷非口不能味也服使然也〈黼衣黻裳祭服也白與黒為黼黑與青為黻禮祭致齊不茹葷非不能味謂非不能知味也鄭注周禮司服雲𤣥冕者衣裳刺繡而已〉且丘聞之好肆不守折長者不為市竊其有益與其無益君其知之矣〈好喜也言喜於市肆之人不使所守貨財折耗而長者亦不能為此市井盜𥨸之事長者不為市而販者不為非也家語王肅注云言市肆弗能為廉好肆則不折也人為市佔之行則不守折人為長者之行則亦不為市買之事竊宜為察察其有益與其無益以竊字屬下句〉魯哀公問於孔子曰請問取人〈問取人之術也〉孔子對曰無取健〈健羨之人〉無取詌〈未詳家語作無取鉗王肅雲謂妄對不謹誠者或曰捷給鉗人之口者〉無取口啍〈啍與諄同方言云齊魯凡相疾惡謂之諄憎諄之閏反王肅雲啍啍多言或曰詩云誨爾諄諄口諄謂口教誨心無誠實者諄諄論也〉健貪也詌亂也口啍誕也〈健羨之人多貪欲詌忌之人多悖亂讒疾之人多妄誕說苑曰哀公問於孔子曰人何若為可取也孔子曰無取拑者無取捷者無取口叡者拑者太給利不可盡用也捷者必兼人不可為法也口叡者多誕而寡信後恐不驗也韓詩外傳曰無取健無取佞無取口讒健驕也佞諂也口讒誕也皆大同而小異〉故弓調而後求勁焉馬服而後求良焉士信慤而後求知能焉士不信慤而有多知能譬之其犲狼也不可以身𠇍也〈有讀為又𠇍與邇同〉語曰桓公用其賊文公用其盜〈謂管仲寺人勃鞮也盜亦賊也以喻士信慤則仇讐可用不信慤則親戚可疎〉故明主任計不信怒闇主信怒不任計〈信亦任也〉計勝怒者彊怒勝計者亡定公問於顔淵曰東野子之善馭乎〈東野氏也馭與御同〉顔淵對曰善則善矣雖然其馬將失〈失讀為逸奔也下同家語作馬將佚也〉定公不恱入謂左右曰君子固讒人乎三日而校來謁之曰東野畢之馬失〈校人掌養馬之官也〉兩驂列兩服入廐〈兩服馬在中兩驂兩服之外馬列與裂同謂外馬擘裂中馬牽引而入廐〉定公越席而起曰趨駕召顔淵顔淵至〈趨讀為促速也〉定公曰前日寡人問吾子吾子曰東野畢之馭善則善矣雖然其馬將失不識吾子何以知之顔淵對曰臣以政知之昔舜巧於使民而造父巧於使馬舜不窮其民造父不窮其馬是舜無失民造父無失馬也今東野畢之馭上車執轡銜體正矣步驟馳騁朝禮畢矣〈銜體銜輿馬體也步驟馳騁盡禮畢矣謂調集其馬或步驟馳騁盡朝廷之禮也〉歷險致逺馬力盡矣然猶求馬不已是以知之也定公曰善可得少進乎〈定公更請少進其說〉顔淵對曰臣聞之鳥窮則啄獸窮則攫人窮則詐自古及今未有窮其下而能無危者也
　　堯問第三十二
　　堯問於舜曰我欲致天下為之奈何〈恐天下不歸故欲致而取之也〉對曰執一無失行微無怠忠信無倦而天下自來〈執一專意也行微行細微之事也言精專不怠而天下自歸不必致也〉執一如天地〈如天地無變易時也〉行微如日月〈日月之行人所不見似於細微安徐然而出無怠止之時也〉忠誠盛於內賁於外形於四海〈賁飾也形見也禮記曰富潤屋德潤身心廣體胖故君子必誠其意也〉天下其在一隅耶夫有何足致也〈夫物在一隅者則可舉而致之今有道天下盡歸不在於一隅焉用致也有讀為又〉魏武侯謀事而當羣臣莫能逮退朝而有喜色〈武侯晉大夫畢萬之後文侯之子也〉吳起進曰亦常有以楚莊王之語聞於左右者乎武侯曰楚莊王之語何如吳起對曰楚莊王謀事而當羣臣莫逮退朝而有憂色申公巫臣進問曰王朝而有憂色何也〈巫臣楚申邑大夫也〉莊王曰不榖謀事而當羣臣莫能逮是以憂也其在中蘬之言也〈中蘬與仲虺同湯左相也〉曰諸侯自為得師者王得友者霸得疑者存自為謀而莫已若者亡〈疑謂博聞達識或決疑惑者〉今以不榖之不肖而羣臣莫吾逮吾國幾於亡乎是以憂也楚莊王以憂而君以憙武侯逡巡再拜曰天使夫子振寡人之過也〈振舉〉伯禽將歸於魯〈伯禽周公子成王封為魯侯將歸謂初之國也〉周公謂伯禽之傅曰汝將行盍志而子美德乎〈將行何不志記汝所𫝊之子美徳以言我〉對曰其為人寛好自用以愼〈寛寛𢎞也自用好自務其用也愼謹宻也〉此三者其美德也已周公曰嗚呼以人惡為美德乎君子好以道德故其民歸道〈君子好以道德教人故其民歸道者衆非謂寛𢎞也〉彼其寛也出無辨矣汝又美之〈彼伯禽既無道德但務寛容此乃出於善惡無別汝何以為美也孔子曰寛則得衆亦謂人愛恱歸之也〉彼其好自用也是所以窶小也〈窶無禮也彼伯禽好自用而不諮詢是乃無禮驕人而器局小也書曰自用則小尚書大傳曰是其好自用也以斂益之也〉君子力如牛不與牛爭力走如馬不與馬爭走知如士不與士爭知〈士謂臣下掌事者不爭言委任〉彼爭者均者之氣也汝又美之〈好自用則必不委任而與之爭事爭事乃均敵者尚氣之事非人君之量也〉彼其慎也是其所以淺也〈彼伯禽之慎宻不廣接士適所以自使智識淺近也〉聞之曰無越踰不見士〈周公聞之古也越踰謂過一日也〉見士問曰無乃不察乎〈懼其壅蔽故問無乃有不察之事乎〉不聞即物少至少至則淺〈物事也不見士則無所聞無所聞則所知之事亦少少則意淺矣聞或為問也〉彼淺者賤人之道也汝又美之吾語汝我文王之為子〈為文王之子也〉武王之為弟成王之為叔父〈周公先成王薨未知成王之諡此雲成王乃後人所加之耳〉吾於天下不賤矣然而吾所執贄而見者十人〈周公自執贄而見者十人禮見其所尊敬者雖君亦執贄故哀公執贄請見周豐鄭注尚書大傳雲十人公卿之中也三十人羣士之中也百人羣大夫之中也〉還贄而相見者三十人〈禮臣見君則不還贄敵者不敢當則還之禮尚徃來也士相見禮曰主人復見之以其贄曰曏者吾夫子辱使某見請還贄於將命者鄭康成雲贄者所執以至也君子見於所尊敬必執贄以將其厚意也〉貌執之士者百有餘人〈執猶待也以禮貌接待之士百餘人也〉欲言而請畢事者千有餘人〈謂卑賤之士恐其言之不盡周公先請其畢辭也說苑曰周公踐天子之位七年布衣之士所執贄而師見者十人所見者十二人窮巷白屋所先見者四十九人時進善者百人教士千人朝者萬人〉於是吾僅得三士焉以正吾身以定天下〈於是千百人之中僅乃得三士正身治國〉吾所以得三士者亡於十人與三十人中乃在百人與千人之中〈十人與三十人雖尊敬未得賢至百人千人然後乃得三人以明接士不廣無由得賢也〉故上士吾薄為之貌下士吾厚為之貌〈上士中誠重之故可薄為之貌下士既無執贄之禮懼失賢士之心故厚為之貌尤加謹敬也〉人人皆以我為越踰好士然故士至〈人不知則以為越踰然亦以禮貌之故而至也〉士至而後見物〈物事也〉見物然後知其是非之所在戒之哉汝其以魯國驕人幾矣〈幾危也周公言我以天下之貴猶不驕士汝今以魯國之小而遂驕人危矣〉夫仰祿之士猶可驕也〈仰魚亮反〉正身之士不可驕也彼正身之士舎貴而為賤舎富而為貧舎佚而為勞顔色黎黑而不失其所〈黎讀為梨謂面如凍棃之色者也〉是以天下之紀不息文章不廢也〈頼守道之士不苟徇人故得綱紀文章尚存也〉語曰繒丘之封人〈繒與鄫同鄫丘故國封人掌疆界者漢書地理志繒縣屬東海〉見楚相孫叔敖曰吾聞之也處官久者士妬之祿厚者民怨之位尊者君恨之今相國有此三者而不得罪楚之士民何也孫叔敖曰吾三相楚而心愈卑每益祿而施愈博位滋尊而禮愈恭是以不得罪於楚之士民也子貢問於孔子曰賜為人下而未知也〈下謙下也子貢問欲為下未知其益〉孔子曰為人下者其猶土也深抇之而得甘泉焉〈抇掘也故沒反〉樹之而五榖蕃焉草木殖焉禽獸育焉生則立焉死則入焉多其功而不息為人下者其猶土也昔虞不用宮之竒而晉並之萊不用子馬而齊並之〈宮之竒虞賢臣諫不從以其族行子馬未詳其姓名左氏傳曰襄二年齊侯伐萊萊人使正輿子賂夙沙衛以索馬牛皆百匹又六年齊侯伐萊萊人使王湫帥師及正輿子軍齊師齊師大敗之遂滅萊或曰正輿子字子馬其不用未聞說苑諸卿已諫楚莊王曰曹不用僖負羈而宋並之萊不用子猛而齊併之據年代齊滅萊在楚莊王之後未詳諸卿已之諫也〉紂刳王子比干而武王得之不親賢用知故身死國亡也
　　為說者曰孫卿不如孔子是不然也孫卿迫於亂世鰌於嚴刑上無賢主下遇暴秦禮義不行教化不成仁者絀約天下冥冥行全刺之諸侯大傾當是時也知者不得慮能者不得治賢者不得使故君上蔽而無覩賢人距而不受然則孫卿將懐聖之心𫎇佯狂之色視天下以愚詩曰既明且哲以保其身此之謂也是其所以名聲不白徒與不衆光輝不博也今之學者得孫卿之遺言餘教足以為天下法式表儀所存者神所遇者化觀其善行孔子弗過世不詳察雲非聖人奈何天下不治孫卿不遇時也德若堯禹世少知之方術不用為人所疑其知至明修道正行足以為綱紀嗚呼賢哉宜為帝王天地不知善桀紂殺賢良比干剖心孔子拘匡接輿避世箕子佯狂田常為亂闔閭擅彊為惡得福善者有殃今為說者又不察其實乃信其名時世不同譽何由生不得為政功安能成志修德厚孰謂不賢乎〈自為說者已下咸荀卿弟子之辭也〉













　　荀子卷二十
