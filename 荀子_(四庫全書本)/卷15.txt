　　欽定四庫全書
　　荀子卷十五　　　　　　　唐　楊倞　註
　　解蔽篇第二十一〈蔽者言不能通明滯於一隅如有物壅蔽之也〉
　　凡人之患蔽於一曲而闇於大理〈一曲一端之曲説是時各蔽於異端曲説故作此篇以觧之〉治則復經兩疑則惑矣〈言治世用禮義則自復經常之正道兩疑謂不知一於正道而疑蔽者為是一本作兩則疑惑矣〉天下無二道聖人無兩心今諸侯異政百家異説則必或是或非或理或亂亂國之君亂家之人此其誠心莫不求正而以自為也妬繆於道而人誘其所迨也〈迨近也近謂所好也言亂君亂人本亦求理以其嫉妬迷繆於道故人因其所好而誘之謂若好險則墨氏誘之好辯則惠氏誘之也〉私其所積唯恐聞其惡也〈積習〉倚其所私以觀異術唯恐聞其羙也〈倚任也或曰偏倚也猶傍觀也言妬於異術也〉是以與治雖走而是已不輟也〈走並馳治謂正道也既私其所習妬繆於道雖與治並馳而自是不輟雖或作離〉豈不蔽於一曲而失正求也哉心不使焉則白黒在前而目不見雷鼔在側而耳不聞況於使者乎〈雷鼔大鼓聲如雷者使役也以論不役心於正道則自無聞見矣況乎役心於異術豈復更聞正求哉〉德道之人〈有賢德也〉亂國之君非之上亂家之人非之下豈不哀哉〈上下共非故可哀也〉數為蔽〈數為蔽之端也〉欲為蔽惡為蔽始為蔽終為蔽逺為蔽近為蔽博為蔽淺為蔽古為蔽今為蔽〈此其所知所好滯於一隅故皆為蔽〉凡萬物異則莫不相為蔽此心術之公患也〈公共也所好異則相為蔽〉昔人君之蔽者夏桀殷紂是也桀蔽於末喜斯觀而不知關龍逄以惑其心而亂其行〈末喜桀妃斯觀未聞韓侍郎雲斯或當為斟斟觀夏同姓國喜其君當時為桀佞臣也國語史蘇曰昔夏桀伐有施有施人以末喜女焉賈侍中雲有施喜姓國也〉紂蔽於妲己飛廉而不知微子啓以惑其心而亂其行〈妲己紂妃飛廉紂之佞臣惡來之父善走者秦之祖也微子紂之庶兄微國子爵啓其名也國語曰殷紂伐有蘇有蘇以妲己女焉賈侍中雲有蘇紀姓之國也〉故羣臣去忠而事私百姓怨非而不用〈事任也不用不為上用也非或為誹〉賢良退處而隱逃此其所以䘮九牧之地而虛宗廟之國也〈九牧九州之牧虛讀為墟〉桀死於亭山〈亭山南巢之山或本作鬲山案漢書地理志廬江有𤅬縣當是誤以𤅬為鬲傳冩又誤為亭𤅬音潛〉紂縣於赤斾〈史記武王斬紂頭縣於太白旗此雲赤斾所傳聞異也〉身不先知又莫之諌此蔽塞之禍也成湯鑒於夏桀故主其心而愼治之〈主其心言不為邪佞所惑〉是以能長用伊尹而身不失道此其所以代夏王而受九有也文王鑒於殷紂故主其心而慎治之是以能長用呂望而身不失道此其所以代殷王而受九牧也〈九有九牧皆九州也撫有其地則謂之九有養其民則謂之九牧〉逺方莫不致其珍故目視備色耳聽備聲口食備味形居備宮名受備號生則天下歌死則四海哭夫是之謂至盛詩曰鳳凰秋秋其翼若干其聲若簫有鳳有凰樂帝之心此不蔽之福也〈逸詩也爾雅鶠鳳其雌凰秋秋猶蹌蹌蹌蹌謂舞也干楯也此帝蓋謂堯也堯時鳳凰巢於阿閣言堯能用賢不蔽天下和平故有鳳凰來儀之福也〉昔人臣之蔽者唐鞅奚齊是也〈唐鞅宋康王之臣呂氏春秋曰宋康王染於唐鞅田不禋奚齊晉獻公驪姬之子論衡雲宋王問唐鞅曰吾殺戮甚衆而羣臣愈不畏何也對曰王罰不善者善者胡為畏王少欲羣臣之畏也不若無辨其善與不善一時罪之則羣臣畏矣宋王從之〉唐鞅蔽於欲權而逐載子〈載讀為戴戴不勝使薛居州傅王者見孟子或曰戴子戴驩也韓子曰戴驩為宋太宰夜使人曰吾聞有數夜乘輜車之李使門者謹為我司之使者報曰不見輜車見有奉笥而與李史史受笥又戴驩謂齊王曰王大仁於薛公大不忍人據其時代當是戴驩也蓋為唐鞅所逐奔齊也〉奚齊蔽於欲國而罪申生〈申生晉獻公之太子奚齊之兄為驪姬所譛獻公殺之春秋穀梁傳曰晉里克弒其君之子奚齊其君之子云者國人不子也不正其殺太子申生而立之也〉唐鞅戮於宋奚齊戮於晉逐賢相而罪孝兄身為刑戮然而不知此蔽塞之禍也故以貪鄙背叛爭權而不危辱滅亡者自古及今未嘗有之也鮑叔寗戚隰朋仁智且不蔽故能持管仲而名利福祿與管仲齊〈持扶翼也〉召公呂望仁智且不蔽故能持周公而名利福祿與周公齊傳曰知賢之謂明輔賢之謂彊勉之彊之其福必長此之謂也此不蔽之福也〈勉之彊之言必勉彊於知賢輔賢然後其福長也彊直亮反〉昔賔孟之蔽者亂家是也〈賔孟周景王之佞臣立王子朝者亂家謂亂周之家事使庶孽爭位也〉墨子蔽於用而不知文〈欲使上下勤力股無肢脛無毛而不知貴賤等級之文飾也〉宋子蔽於欲而不知得〈宋子以人之情慾寡而不欲多但任其所欲則自治也蔽於此説而不知得欲之道也〉慎子蔽於法而不知賢〈慎子本黃老歸刑名多明不尚賢不使能之道故其説曰多賢不可以多君無賢不可以無君其意但明得其法雖無賢亦可為治而不知法待賢而後舉也〉申子蔽於勢而不知知〈申子名不害河南京縣人韓昭侯相也其説但賢得權勢以刑法馭下而不知權勢待才智然後治亦與慎子意同下知音智〉惠子蔽於辭而不知實〈惠子蔽於虛辭而不知實理虛辭謂若山出口丁子有尾之類也〉莊子蔽於天而不知人〈天謂無為自然之道莊子但推治亂於天而不知在人也〉故由用謂之道盡利也〈由從也若由於用則天下之道無復於仁義皆盡於求利也〉由俗謂之道盡嗛也〈俗當為欲嗛與慊同快也言若從人所欲不為節限則天下之道盡於快意也嗛口簟反〉由法謂之道盡數矣〈由法而不由賢則天下之道盡於術數〉由勢謂之道盡便矣〈便便宜也從勢而去智則盡於逐便無復修立也〉由辭謂之道盡論矣〈論辯説也〉由天謂之道盡因矣〈因任其自然無復治化也〉此而數具者皆道之一隅也夫道者體常而盡變一隅不足以舉之〈言道者體常盡變猶天地常存能盡萬物之變化〉曲知之人觀於道之一隅猶未之能識也〈曲知言不通大道也一隅猶昧況大道乎〉故以為足而飾之〈謂其持之有故其言之成理也〉內以自亂外以惑人上以蔽下下以蔽上此蔽塞之禍也孔子仁智且不蔽故學亂術足以為先王者也〈亂雜也言其多才藝足以及先王也〉一家得周道舉而用之不蔽於成積也〈一家得謂作春秋也周道舉謂刪詩書定禮樂成積舊習也言其所用不滯於衆人舊習故能功業如此〉故德與周公齊名與三王並此不蔽之福也聖人知心術之患見蔽塞之禍故無欲無惡無始無終無近無逺無愽無淺無古無今兼陳萬物而中懸衡焉〈不滯於一隅但當其中而懸衡揣其輕重也〉是故衆異不得相蔽以亂其倫也〈倫理〉何謂衡曰道〈道謂禮義〉故心不可以不知道心不知道則不可道而可非道〈心不知道則不以道為可可謂合意也〉人孰欲得恣而守其所不可以禁其所可〈人心誰欲得縱恣而肯守其不合意之事以自禁其合意者〉以其不可道之心取人則必合於不道人而不知合於道人〈各求其類〉以其不可道之心與不可道之人論道人亂之本也〈必有妬賢害善〉夫何以知〈問何道以知道人也〉曰心知道然後可道可道然後能守道以禁非道以其可道之心取人則合於道人而不合於不道之人矣以其可道之心與道人論非道治之要也〈必能懲姦去惡〉何患不知〈心苟知道何患不知道人〉故治之要在於知道人何以知道〈既知道人在於知道問知道之術如何也〉曰心〈在心無邪〉心何以知曰虛一而靜〈能然則可以知道也〉心未嘗不臧也然而有所謂虛〈臧讀為藏古字通下意同言心未嘗不包藏言有所謂虛也〉心未嘗不滿也然而有所謂一〈滿當為兩兩謂同時兼知〉心未嘗不動也然而有所謂靜〈雖動不使害靜〉人生而有知知而有志志也者臧也〈在心為志〉然而有所謂虛不以所已臧害所將受謂之虛〈見善則遷不滯於積習也〉心生而有知知而有異異也者同時兼知之同時兼知之兩也然而有所謂一不以夫一害此一謂之一〈既不滯於一隅物雖輻湊而至盡可以一待之也〉心臥則夢偷則自行使之則謀〈臥寢也自行放縱也使役也言人心有所思寢則必夢偷則必放縱役用必謀慮〉故心未嘗不動也然而有所謂靜不以夢劇亂知謂之靜〈夢想象也劇囂煩也言處心有常不蔽於想象囂煩而介於胸中以亂其知斯為靜也此皆明不蔽於一端虗受之義也〉未得道而求道者謂之虛一而靜〈有求道之心不滯於偏見曲説則是虛一而靜也〉作之則將須道者之虛則人將事道者之一則盡將思道者靜則察〈此義未詳或恐脫誤耳或曰此皆論虛一而靜之功也作動也須待也將行也當為須道者虛則將事道者一則盡思道者靜則察其餘字皆衍也作之則行言人心有動作則自行也以虛心須道則萬事無不行以一心事道則萬物無不盡以靜心思道則萬變無不察此皆言執其本而末隨之〉知道察知道行體道者也〈知道察謂思道者靜則察也知道行謂須道者虛則將也體謂不離道也〉虛一而靜謂之大清明〈言無有壅蔽者〉萬物莫形而不見莫見而不論莫論而失位〈既虛一而靜則通於萬物故有形者無不見見則無不能論説論説則無不得其宜也〉坐於室而見四海處於今而論乆逺䟽觀萬物而知其情㕘稽治亂而通其度〈䟽通㕘驗稽考度制也〉經緯天地而材官萬物制割大理而宇宙裏矣〈材當為分官謂不失其任裏當為理材或為裁〉恢恢廣廣孰知其極睪睪廣廣孰知其德涫涫紛紛孰知其形明參日月大滿八極夫是之謂大人夫惡有蔽矣哉〈此皆明虛一而靜則通於神明人莫能測也又安能蔽哉睪讀為皥皥皥廣大貌涫涫沸貌紛涫雜亂貌涫音官又音貫〉心者形之君也而神明之主也出令而無所受令〈心出令以使百體不為百體所使也〉自禁也自使也自奪也自取也自行也自止也〈此六者皆由心使也然所以為形之君也〉故口可劫而使墨雲形可劫而使詘申心不可劫而使易意是之則受非之則辭〈劫迫也雲言也百體可劫心不可劫所以尤宜慎擇所好懼蔽塞之患也〉故曰心容其擇也無禁必自見其物也雜博〈容受也言心能容受萬物若其選擇無所禁止則見雜博不精所以貫夫虛一而靜也〉其情之至也不貳〈其情之至極在一而不貳若雜博則惑也〉詩云采采卷耳不盈頃筐嗟我懷人寘彼周行〈詩周南卷耳之篇毛公曰采采事采之也卷耳枲耳也頃筐畚屬易盈之噐也思君子置於周之列位也〉頃筐易滿也卷耳易得也然而不可以貳周行〈采易得之物實易盈之噐以懷人寘周行之心二之則不滿況乎難得之正道也而可以他術貳之乎〉故曰心枝則無知傾則不精貳則疑惑以贊稽之萬物可兼知也〈枝旁引如樹枝也賛助也稽考也以一端不貳之道助考之則可兼知萬物若博雜則愈不知也〉身盡其故則羙〈故自也盡不貳之事則身羙矣〉類不可兩也故知者擇一而一焉〈凡事類皆不可兩故知者精於一道而專一焉故異端不能蔽也〉農精於田而不可以為田師賈精於市而不可以為賈師工精於噐而不可以為噐師〈皆蔽於一技故不可為師長也〉有人也不能此三技而可使治三官曰精於道者也〈精於一道故可以理萬事〉精於物者也精於物者以物物〈謂能名物其一　物若農賈之屬也〉精於道者兼物物〈謂能兼治名物其一物者也〉故君子一於道而以贊稽物〈一於道所以助考物也助考謂兼治也〉一於道則正以贊稽物則察以正志行察論則萬物官矣〈在心為志發言為論官謂各當其任無為差錯也〉昔者舜之治天下也不以事詔而萬物成〈舜能一於道但委任衆賢而已未嘗躬親以事告人〉處一危之其榮滿側養一之微榮矣而未知〈一謂心一也危之當為之危危謂不自安戒懼之謂也側謂偪側亦充滿之義微精妙也處心之危言能戒懼兢兢業業終使之安也養心之微謂養其未萌不使異端亂之也處心之危有形故其榮滿則可知也養心之微無形故雖榮而未知言舜之為治養其未萌也〉故道經曰人心之危道心之微〈今虞書有此語而雲道經蓋有道之經也孔安國曰危則難安微則難明故戒以精一信執其中引此以明舜之治在精於一道不蔽於一隅也〉危微之幾惟明君子而後能知之〈㡬萌兆也與機同〉故人心譬如槃水正錯而勿動則湛濁在下而清明在上〈湛濁謂沈汎滓也下同〉則足以見鬚眉而察理矣〈理肌膚之文理〉微風過之湛濁動乎下清明亂於上則不可以得大形之正也心亦如是矣導之以理養之以清物莫之傾〈清謂沖和之氣〉則足以定是非決嫌疑矣小物引之則其正外易其心內傾則不足以決麤理也〈言此者以喻心不一於道為異端所蔽則惑矣〉故好書者衆矣而倉頡獨傳者一也〈倉頡黃帝史官言古亦有好書者不如倉頡一於其道異術不能亂之故獨傳也〉好稼者衆矣而后稷獨傳者一也好樂者衆矣而䕫獨傳者一也好義者衆矣而舜獨傳者一也倕作弓浮游作矢而羿精於射〈倕舜之共工世本雲夷牟作矢宋𠂻註雲黃帝臣此雲浮游未詳或者浮游夷牟之別名或聲相近而誤耳言倕游雖作弓矢未必能射而羿精之也弓矢舜已前有之此雲倕作弓當是改制精巧故亦言作也〉奚仲作車乘杜作乘馬而造父精於御自古及今未嘗有兩而能精者也〈奚仲夏禹時車正黃帝時已有車服故謂之軒轅此雲奚仲者亦改制耳世本雲相土作乘馬杜與土同乘馬四馬駕車起於相土故曰作乘馬以其作乘馬之法故謂之乘並音剰相土契孫也呂氏春秋曰乘馬作一駕〉曾子曰是其庭可以搏䑕惡能與我歌矣〈是當為視曽子曰有人視庭中可以搏擊䑕則安能與我成歌詠乎言外物誘之思不精故不能成歌詠也〉空石之中有人焉其名曰觙〈空石石穴也蓋古有善射之人處深山空石之中名之曰觙觙字及事並未詳所出或假設喻耳〉其為人也善射以好思〈好喜也清靜思其射之妙〉耳目之欲接則敗其思蚊䖟之聲聞則挫其精是以闢耳目之欲而逺蚊䖟之聲閑居靜思則通〈挫損也精精誠也闢屏除也言閑居靜思不接外物故能通射之妙也〉思仁若是可謂微乎〈言靜思仁如空石之人思射則可謂微乎假設問之辭也〉孟子惡敗而出妻可謂能自彊矣〈此已下荅之之辭孟子惡其敗德而出其妻可謂能自彊於修身也〉有子惡臥而焠掌可謂能自忍矣未及好也〈有子蓋有若也焠灼也惡寢臥而焠其掌若刺股然也未及好也當為未及好思也誤分在下更作一句耳有子焠掌可謂能自忍其身則未及善射好思者也若思道之至則自無寢焉用焠掌乎〉闢耳目之欲可謂能自彊矣末及思也蚊䖟之聲聞則挫其精可謂危矣未可謂微也〈可謂能自彊矣未及思也十字並衍耳可謂危矣言能闢耳目之欲則可謂能自危而戒懼未可謂㣲也微者精妙之謂也〉夫微者至人也〈惟精惟一如舜者〉至人也何彊何忍何危〈既造於精妙之域則冥與理㑹不在作為苟未臻極雖在空石之中猶未至也〉故濁明外景清明內景〈景光色也濁謂混跡清謂虛白〉聖人縱其欲兼其情而制焉者理矣夫何彊何忍何危〈兼猶盡也聖人雖縱欲盡情而不過制者由於暗與理㑹故也何必如空石之徒乎〉故仁者之行道也無為也聖人之行道也無彊也〈無為謂知違理則不作所謂造形而悟也無彊謂全無違理彊制之萌也〉仁者之思也恭聖人之思也樂此治心之道也〈思慮也恭謂乾乾夕惕也樂謂性與天道無所不適也〉凡觀物有疑中心不定則外物不清〈清明審也〉吾慮不清則未可定然否也冥𠖇而行者見寢石以為伏虎也見植林以為後人也𠖇冥蔽其明也〈冥𠖇暮夜也〉醉者越百歩之溝以為蹞歩之澮也〈蹞與跬同半歩曰跬澮小溝也〉俯而出城門以為小之閨也酒亂其神也〈閨小門也〉厭目而視者視一以為兩掩耳而聽者聽漠漠以為哅哅勢亂其官也〈厭指按也一渉反漠無聲也哅哅喧聲也官司主也言勢亂耳目之所主守哅許甬反〉故從山下望牛者若羊而求羊者不下牽也逺蔽其大也從山下而望木者十仞之木若箸而求箸者不上折也髙蔽其長也〈皆知為髙逺所蔽故不徃求然則守道者亦宜知異術之蔽類此也〉水動而影揺人不以定羙惡水勢𤣥也〈𤣥幽深也或讀為〉瞽者仰視而不見星辰不以定有無用精惑也〈精目之明也〉有人焉以此時定物則世之愚者也彼愚者之定物以疑決疑決必不當夫苟不當安能無過乎〈以疑決疑猶慎墨之屬也〉夏首之南有人焉曰㳙蜀梁〈夏首夏水之首楚詞雲過夏首而西浮顧龍門而不見王逸曰夏首夏水口也㳙蜀梁未詳何代人姓㳙名蜀梁列仙傳有㳙子齊人隱於宕山餌水能致風雨者也〉其為人也愚而善畏〈善猶喜也好有所畏〉明月而宵行俯見其影以為伏也卬視其髮以為立魅也〈卬與仰同〉背而走比至其家者失氣而死豈不哀哉〈背棄去也失氣謂困甚氣絶也〉凡人之有也必以其感忽之間疑𤣥之時正之〈感驚動也感忽猶慌惚也𤣥亦幽深難測也必以此時定其有也〉此人之所以無有而有無之時也〈無有謂以有為無也有無謂以無為有也此皆人所疑惑之時也〉而已以正事故傷於溼而擊鼓鼓痺則必有𡚁鼔䘮豚之費矣而未有俞疾之福也〈已以正事謂人以此定事也痺冷疾也傷於溼則患痺反擊鼓烹豚以禱神何益於愈疾乎若以此定事則與俗不殊也俞讀為愈〉故雖不在夏首之南則無以異矣〈慎墨之蔽亦猶是也〉凡以知人之性也可以知物之理也〈以知人之性推之則可知物理也〉以可以知人之性求可以知物之理而無所疑止之則沒世窮年不能徧也〈疑止謂有所不為窮年盡其年夀疑或為凝〉其所以貫理焉雖億萬已不足以浹萬物之變與愚者若一〈貫習也浹周也子葉反或當為接〉學老身長子而與愚者若一猶不知錯夫是之謂妄人〈錯置也謂廢捨也身已老矣子已長矣猶不知廢捨無益之學夫是之謂愚妄人也〉故學也者固學止之也惡乎止之曰止諸至足曷謂至足曰聖也〈或曰聖下更當有王字誤脫耳言人所學當止於聖人之道及王道不學異術也聖王之道是為至足也〉聖也者盡倫者也王也者盡制者也〈倫物理也製法度也〉兩盡者足以為天下極矣〈所以為至足也〉故學者以聖王為師案以聖王之制為法法其法以求其統類類以務象効其人〈統類法之大綱〉嚮是而務士也類是而幾君子也〈幾近也類聖人而近之則為君子士者修飾之名君子有道徳之稱也〉知之聖人也〈知聖王之道者〉故有知非以慮是則謂之懼〈自知其非以圖慮於是則謂之能戒懼也〉有勇非以持是則謂之賊〈勇於為非以持制是〉察孰非以分是則謂之簒〈孰甚也察其甚非以分為是之心此簒奪之人也〉多能非以修蕩是則謂之知〈修飾也蕩動也多能非修飾蕩動而為是則謂之知言智者能變非為是也〉辯利非以言是則謂之詍〈辯説利口而飾非以言亂是則謂之詍詍多言也詩曰無然詍詍〉傳曰天下有二非察是是察非〈衆以為是者而非之以為非者而是之〉謂合王制與不合王制也〈所以非察是是察非觀其合王制與否也〉天下有不以是為隆正也然而猶有能分是非治曲直者耶〈冇不以合王制與不合為隆正者而能分是非治曲直乎言必不能也〉若夫非分是非非治曲直非辯治亂非治人道雖能之無益於人不能無損於人案直將治怪説玩竒辭以相撓滑也案彊鉗而利口厚顔而忍詬無正而恣睢妄辯而幾利〈滑亂也音骨彊彊服人鉗鉗人口也詬詈也恣睢矜誇也幾近也妄辯幾利謂妄為辯説所近者惟利也〉不好辭讓不敬禮節而好相推擠此亂世姦人之説也則天下之治説者方多然矣〈慎墨季惠之屬〉傳曰析辭而為察言物以為辯君子賤之博聞彊志不合王制君子賤之此之謂也〈所謂析言破律亂名改作者也〉為之無益於成也求之無益於得也憂戚之無益於幾也〈言役心無益復憂戚亦不能近道也〉則廣焉能棄之矣不以自妨也不少頃干之胸中〈廣讀為曠逺也不以自妨謂不以無益害有益也〉不慕徃不閔來無邑憐之心〈不慕徃謂不恱慕無益之事而徃從之也不閔來謂不憂閔無益之事而來正之也或曰徃古昔也來將來也不慕徃古不閔將來言為義所在無所繫滯也邑憐未詳或曰邑與悒同怏也憐讀為恡惜也言棄無益之事更無悒怏恡惜之心此皆明不為異端所蔽也〉當時則動物至而應事起而辯治亂可否昭然明矣周而成泄而敗明君無之有也〈以周密為成以漏泄為敗明君無此事也明君日月之照臨安用周密也〉宣而成隱而敗闇君無之有也〈以宣露為成以隱蔽為敗闇君亦無此事也闇君務在隱蔽而不知昭明之功也〉故君人者周則讒言至矣而直言反矣小人邇而君子逺矣詩曰墨以為明狸其蒼此言上幽而下險也〈逸詩墨謂蔽塞也狸其蒼言狸之色居然有異若以蔽為明則臣下誑君言其色蒼然無別猶指鹿為馬者也幽暗也險傾側也〉君人者宣則直言至矣而讒言反矣君子邇而小人逺矣〈反還也䜛言復歸而不敢出矣或曰反倍也言與讒人相倍也〉詩云明明在下赫赫在上此言上明而下化也〈詩大雅大明之篇言文王之德明明在下故赫赫然著見於天也〉






　　荀子卷十五
