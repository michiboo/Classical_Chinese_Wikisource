　　欽定四庫全書
　　荀子卷四　　　　　　　　唐　楊倞　註
　　儒效篇第八〈效功也〉
　　大儒之效武王崩成王㓜周公屏成王而及武王以屬天下惡天下之倍周也〈屏蔽及繼屬續也屬之欲反〉履天下之籍〈籍謂天下之圖籍也〉聽天下之斷偃然如固有之而天下不稱貪焉〈偃然猶安然固有之謂如固合有此位也〉殺管叔虛殷國而天下不稱戾焉〈虛讀為墟戾暴也墟殷國謂殺武庚遷殷頑民於洛邑朝歌為墟也〉兼制天下立七十一國姬姓獨居五十三人而天下不稱偏焉〈左氏傳成鮮對魏獻子曰昔武王克商光有天下其兄弟之國者十有五人姬姓之國者四十人皆舉親也與此數略同言四十人蓋舉成數又曰昔周公弔二叔之不咸故封建親戚以蕃周室管蔡郕霍魯衛毛聃郜雍曹滕畢原鄷郇文之昭也䢴晉應韓武之穆也凡蔣邢茅胙祭周公之𦙍也餘國名淺學難盡詳究〉教誨開導成王使諭於道而能揜跡於文武〈開導謂開通道逹揜襲也〉周公歸周〈周公所歸畿內之國亦名周春秋周公黒肩蓋其後也言周公自歸其國也〉反籍於成王而天下不輟事周然而周公北面而朝之〈待其固安之後北面為臣明攝政非為已也〉天子也者不可以少當也〈不可少頃當此位也〉不可以假攝為也〈周公所以少頃假攝天子之位蓋權宜以安周室也〉能則天下歸之不能則天下去之是以周公屏成王而及武王以屬天下惡天下之離周也成王冠成人周公歸周反籍焉明不滅主之義也周公無天下矣鄕有天下今無天下非擅也〈鄕讀為向下同擅與禪同言非禪譲與成王也〉成王鄕無天下今有天下非奪也變勢次序節然也〈節期也權變次序之期如此也〉故以枝代主而非越也〈枝枝子周公武王之弟故曰枝主成王也〉以弟誅兄而非暴也〈謂殺管叔管叔周公之兄也〉君臣易位而非不順也〈時不得不然故易位非為不順〉因天下之和遂文武之業明枝主之義抑亦變化矣天下厭然猶一也〈厭然順從之貌一渉反〉非聖人莫之能為夫是之謂大儒之效秦昭王問孫卿曰儒無益於人之國〈漢宣帝名詢劉向編録故以荀卿為孫卿〉孫卿子曰儒者法先王隆禮義謹乎臣子而致貴其上者也〈謹乎臣子謂使不敢為非致極也〉人主用之則勢在夲朝而宜〈言儒者得權勢在夲朝則事皆合宜〉不用則退編百姓而慤必為順下矣〈必不為悖亂也〉雖窮困凍餧必不以邪道為貪無置錐之地而明於持社稷之大義嗚呼而莫之能應然而通乎財萬物養百姓之經紀〈嗚呼歎辭也財與裁同雖歎其莫已知無應之者而亦不怠惰困棄常通於裁萬物養百姓之綱紀也〉勢在人上則王公之材也〈在人之上謂為人君也〉在人下則社稷之臣國君之寳也雖隱於窮閻漏屋人莫不貴之道誠存也〈窮閻窮僻之處閻里門也漏屋𡚁屋漏雨者也〉仲尼將為司寇〈魯司寇也〉沈猶氏不敢朝飲其羊公愼氏出其妻慎潰氏踰境而徙〈皆魯人家語曰沈猶氏常朝飲其羊以詐市人公慎氏妻淫不制慎潰氏奢侈踰法魯之鬻六畜者飾之以儲價〉魯之粥牛馬者不豫賈必蚤正以待之者也〈豫賈定為高價也粥牛馬者不敢高價言仲尼必先正其身以待物故得從化如此賈讀為價〉居於闕黨闕黨之子弟罔不分有親者取多〈居謂孔子閑居闕黨之子弟罔不分均有無於分均之官有父母者取多也〉孝悌以化之也〈由孔子以孝悌化之〉儒者在夲朝則美政在下位則美俗儒之為人下如是矣王曰然則其為人上何如孫卿曰其為人上也廣大矣志意定乎內禮節脩乎朝法則度量正乎官忠信愛利形乎下〈官百官形見也〉行一不義殺一無罪而得天下不為也此君義信乎人矣通於四海則天下應之如讙〈以君義通於四海故應之如讙讙喧也言聲齊應之也〉是何也則貴名白而天下治也〈貴名謂儒名可貴白明顯之貎〉故近者歌謳而樂之逺者竭蹶而趨之〈竭蹶顚倒也逺者顚倒趨之如不及然〉四海之內若一家通逹之屬莫不從服夫是之謂人師〈通逹之屬謂舟車所至人力所通之處也師長也言儒者之功如此故可以為人師長也〉詩曰自西自東自南自北無思不服此之謂也〈詩大雅文王有聲之篇引此以明天下皆歸之〉夫其為人下也如彼其為人上也如此何謂其無益於人之國也昭王曰善先王之道仁人隆也比中而行之〈先王之道謂儒學仁人之所崇高也以其比類中道而行之不為詭異之説不高不下使賢不肖皆可及之也〉曷謂中曰禮義是也道者非天之道非地之道人之所以道也〈重説先王之道非隂陽山川怪異之事是人所行之道也〉君子之所道也君子之所謂賢者非能徧能人之所能之謂也君子之所謂知者非能徧知人之所知之謂也君子之所謂辯者非能徧辯人之所辯之謂也君子之所謂察者非能徧察人之所察之謂也有所正矣〈苟得其正不必徧能或曰正當為止言止於禮義〉相高下視墝肥序五種君子不如農人〈相視也高下原隰也墝薄田也五種黍稷豆麥麻謂不失次序各當土宜也〉通財貨相美惡辨貴賤君子不如賈人〈視貨物之美惡辨其貴賤也賈與估同〉設規矩陳繩墨便備用君子不如工人〈便備用謂精巧便於備用〉不恤是非然不然之情以相薦撙以相恥怍君子不若惠施鄧析也〈薦藉也謂相蹈籍撙抑皆謂相陵駕也怍慙也〉若夫謫徳而定次〈謫與商同古字商度其徳而定位次夲或亦多作譎譎與決同謂斷決其徳故下亦有決徳而定次也〉量能而授官使賢不肖皆得其位能不能皆得其官〈任使各當其才〉萬物得其宜事變得其應慎墨不得進其談惠施鄧析不敢竄其察〈竄隠匿也言二子之察無所逃匿君子皆識也〉言必當理事必當務是然後君子之所長也凡事行有益於理者立之〈行下孟反〉無益於理者廢之夫是之謂中事凡知説有益於理者為之無益於理者舎之夫是之謂中説事行失中謂之姦事知説失中謂之姦道姦事姦道治世之所棄而亂世之所從服也若夫充虛之相施易也〈充實也施讀曰移移易謂使實者虛虛者實〉堅白同異之分隔也〈以堅白異同之言相分別隔異同異已解上也〉是聦耳之所不能聽也明目之所不能見也辯士之所不能言也雖有聖人之知未能僂指也〈僂疾也言雖聖人亦不可疾速指陳僂力主反公羊傳曰夫人不僂何休曰僂疾也齊人言也〉不知無害為君子知之無損為小人工匠不知無害為巧君子不知無害為治〈君子卿大夫也〉王公好之則亂法百姓好之則亂事〈事謂作業〉而狂惑戇陋之人乃始率其羣徒辯其談説明其辟稱老身長子不知惡也〈戇愚也辟音譬稱尺證反身老子長言終身不知惡之也〉夫是之謂上愚〈有偏僻之見非昧然無知然亦不免於愚故曰上愚〉曾不如好相雞狗之可以為名也〈有恵施鄧析之名尚不如相雞狗之名也〉詩曰為為蜮則不可得有靦面目視人罔極作此好歌以極反側此之謂也〈詩小雅何人斯之篇毛雲蜮短狐也靦姡也鄭雲使汝為為蜮則汝誠不可得見也姡然有面目汝乃人也人相視無有極時終必與汝相見也引此以喻狂惑之人也〉我欲賤而貴愚而智貧而富可乎曰其唯學乎彼學者行之曰士也〈彼為儒學者能行則為士也士者脩立之稱〉敦慕焉君子也〈敦厚慕之〉知之聖人也〈知之謂通於學也於事皆通則與聖人無異也〉上為聖人下為士君子孰禁我哉〈為學之後則誰能禁我使不為聖人士君子也〉鄕也混然塗之人也俄而並乎堯禹豈不賤而貴矣哉〈混然無所知之貎並比也鄕音向塗與途同〉鄕也效門室之辨混然曾不能決也〈效白辨別也向者明白門室之別異猶不能決言所知淺也〉俄而原仁義分是非圖廻天下於掌上而辯白黒豈不愚而知矣哉〈原夲也謂知仁義之夲圖謀也廻轉也言圖謀運轉天下之事如在掌上也〉鄕也胥靡之人俄而治天下之大器舉在此豈不貧而富矣哉〈胥靡刑徒人也胥相靡繫也謂鏁相聮相繫漢書所謂鋃鐺者也舉皆也顔師古曰聮繫使相隨而服役之猶今囚徒以鏁連枷也〉今有人於此㞕然藏千溢之寳雖行貸而食人謂之富矣〈㞕然雜碎衆多之貎行貸行乞也貸士得反〉彼寳也者衣之不可衣也〈下衣於既反言已為衣則不可衣著〉食之不可食也賣之不可僂售也〈僂疾〉然而人謂之富何也豈不大富之器誠在此也〈喻學者雖未得衣食亦猶藏千金之寳也〉是杅杅亦富人已豈不貧而富矣哉〈杅杅即于于也自足之貌荘子曰聽居居視于于也〉故君子無爵而貴無祿而富不言而信不怒而威窮處而榮獨居而樂豈不至尊至富至重至嚴之情舉積此哉〈舉皆也此儒學也其情皆在此故人尊貴敬〉故曰貴名不可以比周爭也不可以夸誕有也不可以勢重脅也必將誠此然後就也〈貴名人所貴儒學之名此身也〉爭之則失譲之則至遵道則積夸誕則虛〈遵道則自委積夸誕則尤益空虛〉故君子務脩其內而譲之於外務積徳於身而處之以遵道如是則貴名起之如日月天下應之如雷霆〈衆應之聲如雷〉故曰君子隠而顯微而明辭讓而勝詩曰鶴鳴於九臯聲聞於天此之謂也〈詩小雅鶴鳴之篇毛雲臯澤也言身隠而名著鄭雲臯澤中水溢出所為坎自外數至九喻深逺也〉鄙夫反是比周而譽俞少鄙爭而名俞辱煩勞以求安利其身俞危〈俞讀為愈〉詩曰民之無良相怨一方受爵不譲至於已斯亡此之謂也〈詩小雅角弓之篇引此以明不責已而怨人〉故能小而事大辟之是猶力之少而任重也粹折無適也〈舍除也粹讀為碎除碎折之外無所之適言必碎折〉身不肖而誣賢是猶傴伸而好升高也指其頂者愈衆〈傴僂也伸讀為身字之誤也傴身之人而彊升高則頭頂尤低屈故指而笑之者愈衆〉故明主譎徳而序位所以為不亂也忠臣誠能然後敢受職所以為不窮也分不亂於上能不窮於下治辯之極也〈不亂謂皆當其序不窮謂通於其職列也言儒為治辯之極也〉詩曰平平左右亦是率從是言上下之交不相亂也〈詩小雅采菽之篇毛雲平平辨治也交謂上下相交接也〉以容俗為善以貨財為寳以養生為已至道是民徳也〈養生為已至道謂荘生之徒民徳言不知禮義也〉行法至堅不以私慾亂所聞如是則可謂勁士矣行法至堅好脩正其所聞以撟飾其情性〈行法謂行有法度行下孟反撟與矯同〉其言多當矣而未諭也其行多當矣而未安也其知慮多當矣而未周密也〈未諭謂未盡曉其義未安謂未得如天性安行之也周密謂盡善也〉上則能大其所隆下則能開道不已若者如是則可謂篤厚君子矣脩百王之法若辨白黒應當時之變若數一二〈如數一二之易〉行禮要節而安之若生四肢〈要邀也節節文也言安於禮節若身之生四枝不以造物為也要一遙反下要時同〉要時立功之巧若詔四時〈邀時立功之巧謂不失機權若天告四時使成萬物也〉平正和民之善億萬之衆而博若一人如是則可謂聖人矣〈雖博雜衆多如理一人之少〉井井兮其有條理也〈井兮良易之貌有條理也〉嚴嚴兮其能敬已也〈嚴兮有威重之貎能敬已不可以干非禮也嚴或為儼〉分分兮其有終始也〈事各當其分即無雜亂故能有終始分扶問反〉厭厭兮其能長久也〈厭足也亂生於不足故知足然後能長久〉樂樂兮其執道不殆也〈殆危〉炤炤兮其用知之明也〈炤炤明見之貌炤與照同〉脩脩兮其用統類之行也〈脩脩整齊之貌統類綱紀也言事不乖悖也〉綏綏兮其有文章也〈綏綏安泰之貌綏或為葳蕤之貎〉熈熈兮其樂人之臧也〈熈熈和樂之貎〉隱隱兮其恐人之不當也〈隱隱憂戚貌恐人皆行事不當理此已上之論大儒之徳也〉如是則可謂聖人矣此其道出乎一曷謂一曰執神而固〈執持精神堅固〉曷謂神曰盡善挾洽之謂神萬物莫足以傾之之謂固〈挾讀為浹浹周洽也〉神固之謂聖人聖人也者道之管也天下之道管是矣百王之道一是矣〈管樞要也是是儒學〉故詩書禮樂之歸是矣詩言是其志也〈是儒之志〉書言是其事也禮言是其行也樂言是其和也春秋言是其微也〈微謂儒之微㫖一字為褒貶微其文隠其義之類是也〉故風之所以為不逐者取是以節之也〈風國風逐流蕩也國風所以不隨荒暴之君而流蕩者取聖人之儒道以節之也詩序曰變風發乎情止乎禮義發乎情民之性也止乎禮義先王之澤也〉小雅之所以為小雅者取是而文之也〈雅正也文飾也〉大雅之所以為大雅者取是而光之也頌之所以為至者取是而通之也〈至謂盛徳之極〉天下之道畢矣鄕是者臧倍是者亡鄕是如不臧倍是如不亡者自古及今未嘗有也〈是皆謂儒也鄕讀為向〉客有道曰孔子曰周公其盛乎〈言其徳盛〉身貴而愈恭家富而愈儉勝敵而愈戒〈戒備也言勝敵而益戒備荀卿之時有客説孔子之言如此〉應之曰是殆非周公之行非孔子之言武王崩成王㓜周公屏成王而及武王履天子之籍負扆而坐〈戶牖之間謂之扆〉諸侯趨走堂下當是時也夫又誰為恭矣哉兼制天下立七十一國姬姓獨居五十三人焉周之子孫苟不狂惑者莫不為天下之顯諸侯孰謂周公儉哉武王之誅紂也行之日以兵忌〈武王發兵日以兵家所忌之日〉東面而迎太歲〈迎謂逆太歲也尸子曰武王伐紂魚辛諫曰歲在北方不北征武王不從〉至汜而汜至懷而懷〈汜水名懐地名書曰覃懐底績孔安國曰覃懐近河地名謂至汜而適遇水汎漲而至懐又河水汎溢也呂氏春秋曰武王伐紂天雨日夜不休汜音祀〉至共頭而山隧〈共河內縣名共頭蓋共縣之山名隧謂山石崩摧也隧讀為墜共音恭〉霍叔懼曰出三日而五災至無乃不可乎〈霍叔武王弟也出行也周居豐鎬軍出三日未嘗至共蓋文王三分天下有其二境上已近於洛矣或曰至汜之後三日也〉周公曰刳比干而囚箕子飛廉惡來知政夫又惡有不可焉〈比干紂賢臣箕子紂諸父箕國名子爵也飛廉惡來皆紂之嬖臣飛廉善走惡來有力也〉遂選馬而進〈選揀擇也〉朝食於戚暮宿於百泉〈杜元凱雲戚衛邑在頓丘衛縣西百泉蓋近朝歌地名左氏傳曰晉人敗范氏於百泉〉厭旦於牧之野〈厭掩也夜掩於旦謂未明已前也厭於甲反〉鼓之而紂卒易鄕〈倒戈而攻鄕讀曰向後也〉遂乗殷人而進誅紂〈乗其倒戈之勢〉蓋殺者非周人因殷人也〈非周人殺之因殷倒戈之勢自殺之也〉故無首虜之獲無蹈難之賞〈周人無立功受賞者〉反而定三革偃五兵〈定息偃化也皆不用之義三革犀也兕也牛也考工記曰函人為甲犀甲七屬兕甲六屬合甲五屬穀梁傳曰天子救日置五麾陳五兵范寗雲五兵矛㦸龯揗弓矢國語説齊桓定三革偃五刃韋昭雲三革甲冑盾也五刃刀劒矛㦸矢也〉合天下立聲樂〈合天下謂合㑹天下諸侯歸一統也〉於是武象起而韶濩廢矣〈武象周武王克殷之後樂名武亦周頌篇名詩序雲武奏大武也禮記曰下管象朱干玉戚以冕而舞大武韶濩殷樂名左氏傳曰吳季札見舞韶濩者蓋殷時兼用舜樂武王廢之也〉四海之內莫不變心易慮以化順之故外闔不閇〈闔門扉也〉跨天下而無靳〈跨越也靳求也越天下而無求言自足也亦人皆與之不待求〉當是時也夫又誰為戒矣哉〈太平如此誰復備戒〉造父者天下之善御者也無輿馬則無所見其能〈造父周穆王之御者〉羿者天下之善射者也無弓矢則無所見其巧〈羿有窮之君逐夏太康而遂簒位者〉大儒者善調一天下者也無百里之地則無所見其功輿固馬選矣而不能以至逺一日而千里則非造父也弓調矢直矣而不能以射逺中微則非羿也〈善射者既能及逺又中細微之物〉用百里之地而不能以調一天下制彊暴則非大儒也彼大儒者雖隠於窮閻漏屋無置錐之地而王公不能與之爭名在一大夫之位則一君不能獨畜一國不能獨容成名況乎諸侯莫不願得以為臣〈已解非十二子篇〉用百里之地而千里之國莫能與之爭勝笞棰國齊一天下而莫能傾也是大儒之徴也〈傾危徵騐〉其言有類其行有禮〈類善也謂比類於善不為狂妄之言〉其舉事無悔其持險應變曲當〈險危也持危應變皆曲得其宜當丁浪反〉與時遷徙與世偃仰〈隨時設教〉千舉萬變其道一也是大儒之稽也〈其道一謂皆歸於治也故禹湯文武事跡不同其於為治一也稽考也考成也〉其窮也俗儒笑之其通也英傑化之嵬瑣逃之〈倍千人曰英倍萬人曰傑言英傑之士則慕而化之狂怪之人則畏而逃去之〉邪説畏之衆人愧之〈衆人初皆非其所為成功之後故自愧也愧或為貴也〉通則一天下窮則獨立貴名〈儒名〉天不能死地不能埋桀跖之世不能汙非大儒莫之能立仲尼子弓是也故有俗人者有俗儒者有雅儒者有大儒者〈辨儒者之異也〉不學問無正義以富利為隆是俗人者逢衣淺帶解果其冠〈逢大也淺帶博帶也韓詩外傳作逢衣博帶言帶博則約束衣服易也故曰淺帶觧果未詳或曰觧果狹隘也左思魏都賦曰風俗以韰惈為嫿韰下界反裸音果嫿音獲靜好也或曰説苑淳于髠謂齊王曰臣笑鄰圃之祠田以一壺酒三鮒魚祝曰蠏螺者冝禾汙邪者百車蠏螺蓋髙地也今冠蓋亦比之謂　彊為儒服而無其實〉略法先王而足亂世術〈略粗也粗法先王之遺言不知大體故足以亂世法韓詩外傳作略法先王而不足於亂世〉繆學雜舉不知法後王而壹制度不知隆禮義而殺詩書〈後王後世之王夫隨當時之政而平制度是壹也若妄引上古不合於時制度亂矣故仲尼修春秋盡周法韓詩外傳作不知法先王也〉其衣冠行偽己同於世俗矣然而不知惡者〈衣冠即上所云逢衣淺帶之比行偽謂行偽而堅行下孟反〉其言議談説己無異於墨子矣然而明不能分別呼先王以欺愚者而求衣食焉〈呼謂稱舉〉得委積足以揜其口則揚揚如也〈揚揚得意之貌〉隨其長子事其便辟舉其上客⿰然若終身之虜而不敢有他志是俗儒者也〈長子謂君之世子也便辟謂左右小臣親信者也便婢延反辟讀為嬖舉其上客謂褒美其上客冀得其助也⿰字書無所見蓋環繞囚拘之貌荘子曰睆然在纆繳之中矣〉法後王一制度隆禮義而殺詩書其言行以有大法矣然而明不能齊〈雖有大體其所見之明猶未能齊言行使無纎介之差〉法教之所不及聞見之所未至則知不能類也〈有所未知則不能取比類而通之也禮記雖先王未之有可以義起是能類者矣〉知之曰知之不知曰不知內不自以誣外不自以欺〈不自欺人〉以是尊賢畏法而不敢怠傲是雅儒者也〈有雅徳之儒也〉法先王統禮義一制度以淺持博以古持今以一持萬〈以淺持博謂見其淺則可以執持博也先王當為後王以古持今當為以今持古皆傳冩誤也〉苟仁義之類也雖在鳥獸之中若別白黒〈善類在鳥獸之中猶別況在人矣〉倚物怪變所未嘗聞也所未嘗見也卒然起一方則舉統類而應之無所儗㤰〈倚竒也韓詩外傳作竒物怪變卒於忽反儗讀為疑㤰與怍同竒物怪變卒然而起人所難處者大儒知其統類故舉以應之無所疑滯慚怍也〉張法而度之則晻然若合符節是大儒者也〈既無所疑怍故開張其法以測度之則晻然如合荷節言不差錯也度大各反晻與暗同符節相合之物也周禮門關用符節蓋以全竹為之剖之為兩各執其一合之以為驗也〉故人主用俗人則萬乗之國亡〈不義而好利故亡也〉用俗儒則萬乗之國存〈僅存〉用雅儒則千乗之國安用大儒則百里之地久〈外國多患難用大儒然後可以長久也〉而後三年天下為一諸侯為臣〈長久之業既成又三年修徳化則可以一天下臣諸侯蓋殷湯周文皆化行之後三年而王〉用萬乗之國則舉錯而定一朝而伯〈錯讀為措伯讀為霸言一朝而霸也〉不聞不若聞之聞之不若見之見之不若知之知之不若行之學至於行之而止矣行之明也〈行之則通明於事也〉明之謂聖人〈通明於事則為聖人〉聖人也者夲仁義當是非齊言行不失毫釐無他道焉已乎行之矣〈當下浪反己止也言聖人無它在止於行其所學者也〉故聞之而不見雖博必謬〈雖博聞必有謬誤也〉見之而不知雖識必妄〈見而不知雖能記識必昧於指意謂若制力然也〉知之而不行雖敦必困〈苟不能行雖所知多厚必至困躓也〉不聞不見則雖當非仁也〈雖偶有所當非仁人君子之通明者也〉其道百舉而百陷也〈言偶中之道百舉而百陷無一可免也〉故人無師無法而知則必為盜勇則必為賊雲能則必為亂〈雲能自言其能〉察則必為怪〈恵施鄧析之比〉辯則必為誕人有師有法而知則速通勇則速威雲能則速成察則速盡辯則速論〈察則速盡謂有聼察之性則能速盡物理速論謂能速論是非〉故有師法者人之大寳也無師法者人之大殃也人無師法則隆情矣有師法則隆性矣〈隆厚也厚於情謂恣其情之欲厚於性謂夲於善也〉而師法者所得乎情非所受乎性不足以獨立而治〈情謂喜怒愛惡外物所感者也言師法之於人得於外情非天性所受故性不足獨立而治必在因外情而化之或曰情當為積所得乎積習非及於天性既非天性則不可獨立而治必在化之也〉性也者吾所不能為也然而可化也〈言天性非吾自能為也必在化而為之也〉情也者非吾所有也然而可為乎〈言情非吾天性所有然可以外物誘而為之或曰情亦當為積積習與天然有殊故曰非吾所有雖非所有然而可為之也〉注錯習俗所以化性也〈注錯猶措置也錯千故反〉並一而不貳所以成積也〈並讀為併一謂師法貳謂異端〉習俗移志安久移質〈習以為俗則移其志安之既久則移夲質〉並一而不貳則通於神明參於天地矣故積土而為山積水而為海旦暮積謂之嵗至高謂之天至下謂之地宇中六指謂之極〈六指上下四方也盡六指之逺則為六極言積近以成逺〉塗之人百姓積善而全盡謂之聖人彼求之而後得為之而後成積之而後高盡之而後聖故聖人也者人之所積也〈言其徳行委積〉人積耨耕而為農夫積斵削而為工匠積反貨而為商賈〈反讀為販〉積禮義而為君子工匠之子莫不繼事而都國之民安習其服〈安習其土風之衣服〉居楚而楚居越而越居夏而夏〈謂中夏〉是非天性也積靡使然也〈靡順也順其積習故能然〉故人知謹注錯愼習俗大積靡則為君子矣〈大積靡謂以順積習為也〉縱情性而不足問學則為小人矣為君子則常安榮矣為小人則常危辱矣凡人莫不欲安榮而惡危辱故唯君子為能得其所好小人則日徼其所惡〈徼與邀同招也於宵反〉詩曰維此良人弗求弗迪維彼忍心是顧是復民之貪亂寧為荼毒此之謂也〈詩大雅桑柔之篇迪進也言厲王有此善人不求而進用之忍害為惡之人反顧念而重復之故天下之民貪亂安然為荼毒之行由王使之然也〉人論〈論人之善惡論盧困反〉志不免於曲私而冀人之以己為公也行不免於汙漫而兾人之以己為脩也〈汙穢也漫欺誑也漫莫叛反〉其愚陋溝瞀而冀人之以己為知也是衆人也〈溝音寇愚也溝瞀無知也衆人謂衆庶也〉志忍私然後能公行忍情性然後能脩〈忍謂矯其性行下孟反〉知而好問然後能才〈其智慮不及常好問然後能有才藝〉公脩而才可謂小儒矣〈皆矯其不及故為小儒也〉志安公行安脩知通統類如是則可謂大儒矣大儒者天子之三公也〈其才堪王者之佐也〉小儒者諸侯大夫士也衆人者工農商賈也禮者人主之所以為羣臣寸尺尋丈檢式也人倫盡矣〈檢束也式法也度也尺寸尋丈所以知長短也檢束所以制放佚大儒可為天子三公小儒可為諸侯大夫禮可以揔統羣臣人主之柄也倫讀為論或曰倫等也言人道蓋盡於禮也〉君子言有壇宇行有防表道有一隆〈累土為壇宇屋邊也防隄表標也言有壇宇謂有所尊高也行有防表謂有標凖也一隆謂厚於一不以異端亂之也〉言道徳之求不下於安存〈此道徳或當為政治以下有道徳之求故誤重寫耳故下雲諸侯問政不及安存則不告也謂人以政治來求則以安存國家已上之事語之〉言志意之求不下於事〈以脩其志意來求則語為士已上之事〉言道徳之求不二後王〈道徳教化也人以教化來求則言當時之切所宜施行之事不二後王師告而以逺古也舍後王而言逺古是二也〉道過三代謂之蕩〈道過三代已前事以久逺則為浩蕩難信也〉法二後王謂之不雅〈雅正也其治法不論當時之事而廣説逺古則為不正也〉高之下之小之臣之不外是矣〈臣當為巨雖高下小大不出此壇宇防表也〉是君子之所以騁志意於壇宇宮庭也〈宮謂之室庭門屏之內也君子雖騁志意論説不出此壇宇宮庭之內也是時百家異説多妄引前占以亂當世故荀卿屢有此言之也〉故諸侯問政不及安存則不告也匹夫問學不及為士則不教也百家之説不及先王則不聽也〈百家雜説不及先王之道妄起異端則君子不聽之也〉夫是之謂君子言有壇宇行有防表




　　荀子卷四
