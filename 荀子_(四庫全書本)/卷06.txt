　　欽定四庫全書
　　荀子卷六　　　　　　　　唐　楊倞　註
　　富國篇第十
　　萬物同宇而異體〈同生宇內形體有異〉無宜而有用〈雖於人無常定之宜皆有可用人之理必在理得其道使之不爭然後可以富國也〉為人數也人倫並處同求而異道同欲而異知〈倫類也並處羣居也其在人之法數則以類羣居也同求異道謂或求為善或求為惡此人之性也〉生也皆有可也知愚同所可異也知愚分〈可者遂其意之謂也〉勢同而知異行私而無禍縱欲而不窮則民心奮而不可説也〈禍患也窮極也奮謂起而爭競也説讀為悅若縱情性而無分則民心奮起爭競而不可悅服也〉如是則知者未得治也知者未得治則功名未成也〈功名之立由於任智〉功名未成則羣衆未懸也〈有功名者居上無功名者居下然後羣衆懸隔若未有功名則羣衆齊等〉羣衆未懸則君臣未立也〈既無懸隔則未有君臣之位也〉無君以制臣無上以制下天下害生縱欲〈無上下相制則天下之害生於各縱其欲也〉欲惡同物慾多而物寡寡則必爭矣〈同物謂飲食男女人之大欲存焉死亡貧苦人之大惡存焉是賢愚同有此情也無君上之制各恣其欲則物不能贍故必爭之也〉故百技所成所以養一人也〈技功也一人君上也言百工所成之衆物所以養一人是物多而所奉者寡故能治也〉而能不能兼技〈雖能者亦不兼其技功使有分也謂梓匠輪輿各安其業則治雜之則亂〉人不能兼官〈皆使專一於分不二事也謂若䕫典樂稷播種之類〉離居不相待則窮羣而無分則爭〈不相待遺棄也窮謂為物所困也此言不羣則不可羣而無分亦不可也〉窮者患也爭者禍也救患除禍則莫若明分使羣矣〈此已上皆明有分則能羣然後可以富國也〉彊脅弱也知懼愚也民下違上少陵長不以徳為政〈徳謂教化使如分義〉如是則老弱有失養之憂而壯者有分爭之禍矣〈老弱不能以自存故憂失養壯者以力相勝故有分爭也〉事業所惡也功利所好也職業無分〈事業謂勞役之事人之所惡職業謂官職及四人之業也必使各供其職各從所務若無分則莫不惡勞而好逸也〉如是則人有樹事之患而有爭功之禍矣〈樹立也若無分則人人患於樹立己事而爭人之功以此為禍也〉男女之合夫婦之分〈合配也分謂人各有偶也〉㛰姻聘內送逆無禮〈婦之父為㛰婿之父為姻言㛰姻者皆以二人之命也聘問名也內讀為納納幣也送致女逆親迎也〉如是則人有失合之憂而有爭色之禍矣〈失合謂䘮其配偶也〉故知者為之分也〈知如字知者謂知治道者乂讀為智皆通〉足國之道〈明富國之術也〉節用裕民而善藏其餘〈裕謂優饒也善藏其餘謂雖有餘不耗損而善藏之〉節用以禮裕民以政〈以禮謂用不過度以政謂取之有道也〉彼裕民故多餘〈人得優饒務於力作故多餘也〉裕民則民富民富則田肥以易〈易謂耕墾平易〉田肥以易則出實百倍〈所出榖實多也〉上以法取焉而下以禮節用之〈法取謂什一也以禮節用謂不妄耗費也〉餘若丘山不時焚燒無所藏之〈以言多之極也〉夫君子奚患乎無餘〈以墨子憂不足〉故知節用裕民則必有仁義聖良之名而且有富厚邱山之積矣〈名實皆美〉此無他故焉生於節用裕民也不知節用裕民則民貧民貧則田以穢〈貧則力不足耕耨失時也〉田以穢則出實不半〈不得其半〉上雖好取侵奪猶將寡獲也而或以無禮節用之則必有貪利紏譑之名而且有空虛窮乏之實矣〈紏察也譑發人罪也譑音矯〉此無他故焉不知節用裕民也康誥曰𢎞覆乎天若徳裕乃身此之謂也〈𢎞覆如天又順於德是乃所以寛裕汝身言百姓足君孰與不足也〉禮者貴賤有等長㓜有差貧富輕重皆有稱者也〈稱尺證反〉故天子袾裷衣冕〈袾古朱字裷字與袞同盡龍於衣謂之袞朱袞以朱為質也衣冕猶服冕也〉諸侯𤣥裷衣冕〈謂上公也周禮公之服自袞冕而下如王之服也〉大夫裨冕〈衣禆衣而服冕謂祭服也天子六服大裘為上其餘為裨裨之言卑也以事尊卑服之諸侯已下亦服焉鷩冕絺冕皆是也〉士皮弁服〈皮弁謂以白鹿皮為冠象上古也素積為裳用十五升布為之積猶辟也辟蹙其腰中故謂之素積也〉徳必稱位位必稱祿祿必稱用由士以上則必以禮樂節之衆庻百姓則必以法數制之〈君子用德小人用刑〉量地而立國〈謂若王制天子之縣內九十三國也〉計利而畜民〈謂若周制計一鄉地利所出畜萬二千五百家〉度人力而授事〈謂若一夫受田百畝〉使民必勝事事必出利利足以生民皆使衣食百用出入相揜〈百用雜用養生送死之類出出財也入入利也揜覆蓋也出入相揜謂量入為出使覆蓋不乏絶也〉必時藏餘謂之稱數〈足用有餘則以時藏之此之謂有稱之術數也〉故自天子通於庻人事無大小多少由是推之故曰朝無幸位民無幸生此之謂也〈上下所為之事皆以稱數推之故無徼幸之徒無德而祿謂之幸位惰㳺而食謂之幸生也〉輕田野之稅平闗市之徵〈平猶除也謂譏而不征也〉省商賈之數〈省減也謂使農夫衆也〉罕興力役無奪農時如是則國富矣夫是之謂以政裕民〈此以政優饒民之術也〉人之生不能無羣羣而無分則爭爭則亂亂則窮矣〈窮困〉故無分者人之大害也有分者天下之夲利也〈本當為大〉而人君者所以管分之樞要也〈樞戶樞也〉故美之者是美天下之夲也〈美謂美其有分〉安之者是安天下之夲也貴之者是貴天下之夲也古者先王分割而等異之也〈以分割制之以等差異之〉故使或美或惡或厚或薄或佚或樂或劬或勞〈美謂褒寵惡謂刑戮厚薄貴賤也在位則佚樂百姓則劬勞也〉非特以為淫泰夸麗之聲將以明仁之文通仁之順也〈仁謂人也言為此上事不惟使人瞻望自為誇大之聲將以明仁人乃得此文飾言至貴也通仁人乃得此順從言不違其志也〉故為之彫琢刻鏤黼黻文章〈玉謂之彫亦謂之琢木謂之刻金謂之鏤白與黒謂之黼黒與青謂之黻青與赤謂之文赤與白謂之章〉使足以辨貴賤而已不求其觀〈不求使人觀望也古亂反〉為之鐘鼔管磬琴瑟竽笙使足以辨吉凶合歡定和而已不求其餘〈和謂和餘謂過度而作鄭衛者也〉為之宮室臺榭使足以避燥濕養德辨輕重而已不求其外〈德謂君上之德輕重尊卑也外謂峻宇彫牆之類也〉詩曰彫琢其章金玉其相亹亹我王綱紀四方此之謂也〈詩大雅棫樸之篇相質也亹亹勸勉之貎言彫琢為文章又以金玉為質勉力為善所以紀綱四方也與詩義小異也〉若夫重色而衣之重味而食之重財物而制之合天下而君之〈重多也直用反〉非特所以為淫泰也固以為王天下治萬變材萬物〈材與裁同〉養萬民兼制天下者為莫若仁人之善也夫故其知慮足以治之其仁厚足以安之其德音足以化之得之則治失之則亂百姓誠頼其知也故相率而為之勞苦以務佚之以養其知也〈知讀為智〉誠美其厚也故為之出死㫁亡以覆救之以養其厚〈厚謂恩厚也出死謂出身致死㫁猶判也言判其死亡也覆蓋蔽也㫁丁亂反〉誠美其德也故為之彫琢刻鏤黼黻文章以藩飾之以養其德〈有德者宜備藩衞文飾也〉故仁人在上百姓貴之如帝〈天帝也〉親之如父母為之出死㫁亡而愉者〈愉歡〉無他故焉其所是焉誠美其所得焉誠大其所利焉誠多〈是謂可其意也言百姓所得者多故親愛之也〉詩曰我任我輦我車我牛我行既集蓋雲歸哉此之謂也〈詩小雅黍苗之篇引此以明百姓不憚勤勞以奉上鄭雲集猶成也蓋猶皆也轉餽之役有負任者有輓輦者有將車者有牽傍牛者事既成召伯則皆告之雲可以歸矣〉故曰君子以德小人以力〈君子以德撫下故百姓以力事上也〉力者德之役也〈力為德所使役〉百姓之力待之而後功〈百姓雖有力待君上所使然後有功也〉百姓之羣待之而後和百姓之財待之而後聚百姓之勢待之而後安百姓之壽待之而後長〈皆明待君上之德化然後無爭奪相殺〉父子不得不親兄弟不得不順男女不得不歡少者以長老者以養故曰天地生之聖人成之此之謂也〈古者有此語引此以明之也〉今之世而不然厚刀布之歛以奪之財重田野之稅以奪之食苛闗市之徵以難其事〈苛暴也征亦稅也苛闗市之徵出入賣買皆有稅也使貨不得通流故曰難其事也〉不然而已矣〈不惟如此而已〉有掎挈伺詐權謀傾覆以相顛倒以靡𡚁之〈有讀為又掎摭其事挈舉其過伺候其罪詐偽其辭顛倒反覆也靡盡也𡚁敗也或曰靡讀為縻縻散也𡚁盡也〉百姓曉然皆知其汙漫暴亂而將大危亡也〈汙漫皆穢行也漫莫半反〉是以臣或弒其君下或殺其上粥其城倍其節而不死其事者無他故焉人主自取之〈粥其城謂以城降人以為已利節忠節也此皆由丄無恩德故下亦傾覆也〉詩曰無言不讐無德不報此之謂也〈詩大雅抑之篇〉兼足天下之道在明分掩地表畝〈掩地謂耕田使地相掩表明也謂明其經界使有畔也〉刺屮殖榖〈刺絶也屮古草字也〉多糞肥田是農夫衆庶之事也守時力民〈守時敬授人時力民使之疾力〉進事長功〈進其事業長其功利〉和齊百姓使民不偷是將率之事也〈將率猶主領也若今宰守〉高者不旱下者不水寒暑和節而五榖以時熟是天下之事也〈是天下豐穰之事非由人力也〉若夫兼而覆之兼而愛之兼而制之嵗雖凶敗水旱使百姓無凍餒之患則是聖君賢相之事也墨子之言昭昭然為天下憂不足夫不足非天下之公患也〈非公共之患也〉特墨子之私憂過計也今是土之生五榖也人善治之則畝數盆一嵗而再獲之〈蓋當時以盆為量考工記曰盆實二鬴墨子曰子墨子弟子仕於衞而反子曰何故反曰與我言而不當曰待汝以千盆授我五百盆故去之獲讀為穫〉然後𤓰𣑯棗李一夲數以盆鼔〈一夲一株也鼓量也禮記曰獻米者操量鼔數以盆鼓謂數度以盆量也言然後謂除五榖之外更有此果實〉然後葷菜百疎以澤量〈葷辛菜也疎與䟽同以澤量言滿澤也猶俗量牛馬然後義與上同也〉然後六畜禽獸一切而剸車〈剸與專同言一獸滿一車也〉黿鼉魚鼈鰌鱣以時別一而成羣〈別謂生育與母分別也以時別謂不及其生使得成遂也一而成羣言每一類皆得成羣也〉然後飛鳥鳬鴈若煙海〈遠望如煙之覆海皆言多也〉然後昆蟲萬物生其間〈昆蟲蚳䗘蜩范之屬也除大物之外其間又有昆蟲萬物鄭雲昆明也得陽而出得隂而藏之蟲也〉可以相食養者不可勝數也夫天地之生萬物也固有餘足以食人矣麻葛繭絲鳥獸之羽毛齒革也固有餘足以衣人矣〈衣去聲〉夫有餘不足非天下之公患也特墨子之私憂過計也天下之公患亂傷之也胡不嘗試相與求亂之者誰也我以墨子之非樂也則使天下亂墨子之節用也則使天下貧非將隳之也説不免焉〈非將隳毀墨子論説不免如此〉墨子大有天下小有一國〈天子諸侯〉將蹙然衣麤食惡憂戚而非樂〈墨子言樂無益於人故作非樂篇無樂則人情憂戚故曰憂戚而非樂也〉若是則瘠瘠則不足欲不足欲則賞不行〈瘠奉養薄也奉養既薄則不能足其欲欲既不足則賞何能行乎言皆由不顧賞也夫賞以富厚故人勸勉有功勞者而與之麄衣惡食是常道廢也荘子説墨子曰其生也勤其死也薄其道大觳郭雲觳無潤也義與瘠同觳苦角反〉墨子大有天下小有一國將少人徒省官職〈省所景反〉上功勞苦與百姓均事業齊功勞〈謂君臣並耕而食饔飡而治〉若是則不威不威則賞罰不行〈上下懸隔故得以法臨馭若君臣齊等則威不立矣〉賞不行則賢者不可得而進也罰不行則不肖者不可得而退也〈賞罰所以進賢而退不肖〉賢者不可得而進也不肖者不可得而退也則能不能不可得而官也〈不可置於列位而廢置也〉若是則萬物失宜事變失應上失天時下失地利中失人和〈賞罰不行賢愚一貫故有斯𡚁〉天下敖然若燒若焦〈敖讀為𤎅若燒若焦言萬物寡少如被燒焚然〉墨子雖為之衣褐帶索嚽菽飲水惡能足之乎〈嚽與啜同惡與烏同〉既以伐其夲竭其原而焦天下矣故先王聖人為之不然知為人主上者不美不飾之不足以一民也不富不厚之不足以管下也〈管猶包也〉不威不彊之不足以禁暴勝悍也故必將撞大鐘擊鳴鼔吹笙竽彈琴瑟以塞其耳必將錭琢刻鏤黼黻文章以塞其目〈錭與彫同〉必將芻豢稻粱五味芬芳以塞其口〈塞猶充也〉然後衆人徒備官職漸慶賞〈漸進〉嚴刑罰以戒其心使天下生民之屬皆知己之所願欲之舉在於是也故其賞行〈舉皆也於是猶言是於言生民所願欲皆在是於也説苑亦作是於也〉皆知己之所畏恐之舉在於是也故其罰威〈其罰可畏〉賞行罰威則賢者可得而進也不肖者可得而退也能不能可得而官也若是則萬物得宜事變得應上得天時下得地利中得人和則財貨渾渾如泉源〈渾渾水流貌如泉源言不絶也渾戶夲反〉汸汸如河海〈汸讀為滂水多貌也〉暴暴如丘山〈暴暴卒起之貌言物多委積高大如邱山也〉不時焚燒無所藏之夫天下何患乎不足也故儒術誠行則天下大而富使有功〈大讀為泰優泰也使謂為上之使可使則有功者也〉撞鐘擊鼓而和詩曰鐘鼔喤喤磬筦將將降福穰穰降福簡簡威儀反反既醉既飽福祿來反此之謂也〈詩周頌執競之篇毛雲喤喤將將皆聲和貌穰穰衆也簡簡大也鄭雲反反順習之貌反復也〉故墨術誠行則天下尚儉而彌貧非鬭而日爭〈墨子有非政篇非政則非鬭也既上失天時下失地利則物出必寡雖尚儉而民彌貧物不能贍雖以鬭為非日日爭競也〉勞苦頓萃而愈無功愀然憂戚非樂而日不和〈説文雲頓下首也萃與顇同上下不能相制雖勞苦頓萃猶將無益也鄭注禮記雲愀然變動貌〉詩曰天方薦瘥䘮亂𢎞多民言無嘉憯莫懲嗟此之謂也〈詩小雅節南山之篇薦重也瘥病也憯曾也懲止也嗟奈何薦或作薦〉事養民〈下也以上所操持之事下就於民而養之謂施小惠〉拊循之唲嘔之〈拊與撫同撫循慰悅也唲嘔嬰兒語聲也唲於佳反嘔與謳同〉冬日則為之饘粥夏日則與之𤓰麮〈麩煑麥飯也丘舉反〉以偷取少頃之譽焉是偷道也可以少頃得姦民之譽然而非長久之道也事必不就功必不立是姦治者也〈姦人為治偷取其譽〉傮然要時務民〈傮然盡人力貌説文雲傮終也要時趨時也務勉強也謂以勞役彊民也傮子牢反要一饒反〉進事長功〈益上之功利也〉輕非譽而恬失民〈恬安也言不顧下之毀譽而安然忘於失民也〉事進矣而百姓疾之〈事雖長進而百姓怨〉是又不可偷偏者也〈言亦不可苟且偏為此勞苦民之事也〉徒壊墮落必反無功〈雖苟求功利旋即毀壊墮落必反無成功也〉故垂事養譽不可以遂功而忘民亦不可皆姦道也〈以用〉故古人為之不然使民夏不宛暍〈使民謂役使民也宛讀曰藴暑氣也詩曰藴隆蟲蟲暍傷暑也或曰宛當為奧篆文宛字與奧字略相似遂誤耳奧與六反熱也〉冬不凍寒急不傷力緩不後時〈皆謂量民之力不使有所傷害〉事成功立上下俱富而百姓皆愛其上人歸之如流水親之歡如父母為之出死㫁亡而愉者無他故焉忠信調和均辨之至也〈均平均辨明察〉故君國長民者欲趨時遂功則和調累解速乎急疾忠信均辨説乎賞慶矣必先脩正其在我者然後徐責其在人者威乎刑罰〈自故君國長民以下其義未詳亦恐脫誤或曰累解嬰累解釋也言君長人慾趨時遂功者若和調而使嬰累解釋則民速乎急疾言效上之急不後時也若忠信均辨則民悅乎慶賞若先責已後責人則民畏乎刑罰累音類解佳買切説讀為悅〉三德者誠乎上則下應之如影嚮〈三德謂調和解累忠信均辨正己而後責人也誠乎上謂上誠意行之也嚮讀為響或曰三德即忠信調和均辨也〉雖欲無明達得乎哉書曰乃大明服惟民其勑懋和若有疾此之謂也〈書康誥懋勉也言君大明以服下則勉力為調和而疾速以明效上之急也〉故不教而誅則刑繁而邪不勝教而不誅則姦民不懲誅而不賞則勤屬之民不勸〈屬謂著於事業之欲反或讀為厲〉誅賞而不類則下疑俗儉而百姓不一〈不類不以其類謂賞不當功罰不當罪儉當為險險謂徼倖免罪苟且求賞也〉故先王明禮義以一之致忠信以愛之尚賢使能以次之爵服慶賞以申重之〈申亦重也再令曰申〉時其事輕其任以調齊之〈時其事謂使人趨時不奪之也輕其任謂量力而使也〉潢然兼覆之養長之如保赤子〈潢與㳾同潢然水大至之貌也〉若是故姦邪不作盜賊不起而化善者勸勉矣〈化善化而為善者也〉是何耶則其道易〈平易可行〉其塞固其政令一〈其所充塞民心者固〉其防表明〈隄防標表明白易識〉故曰上一則下一矣上二則下二矣辟之若屮木枝葉必類夲此之謂也〈辟讀為譬屮古草字〉不利而利之不如利而後利之之利也不愛而用之不如愛而後用之之功也利而後利之不如利而不利者之利也愛而後用之不如愛而不用者之功也利而不利也愛而不用也者取天下矣利而後利之愛而後用之者保社稷也不利而利之不愛而用之者危國家也觀國之治亂臧否至於疆易而端已見矣〈易與場同端首也見賢遍反〉其候徼支繚〈候斥候徼廵也支繚支分繚繞言委曲廵警也〉其竟關之政盡察〈竟與境同盡察極察言無不察也〉是亂國已〈亂國多盜賊姦人故用苛察之政也〉入其境其田疇穢都邑路是貪主已〈路謂無城郭墻垣主貪財民貧力不足故路也〉觀其朝廷則其貴者不賢觀其官職則其治者不能觀其便嬖則其信者不慤是闇主已〈便嬖左右小臣寵幸者也信者不慤所親信者不願慤也主闇故姦人多容也〉凡主相臣下百吏之俗其於貨財取與計數也湏熟盡察〈俗謂風俗取謂賦斂與謂賜與計數計算也湏待也熟精熟也盡察極察也其於計數貨財必待精熟極察然後行言不簡易急於貪利者也〉其禮義節奏也芒軔僈楛是辱國已〈禮義節奏謂行禮義之節文芒昧也或讀為荒言不習熟也軔柔也亦怠惰之義僈與慢同楛不堅固也辱國言必見凌辱也〉其耕者樂田其戰士安難其百吏好法其朝廷隆禮其卿相調議是治國已〈安難不逃難也〉觀其朝廷則其貴者賢觀其官職則其治者能觀其便嬖則其信者慤是明主已凡主相臣下百吏之俗其於貨財取與計數也寛饒簡易〈不汲汲於貨財也〉其於禮義節奏也陵謹盡察是榮國已〈陵侵陵言深於禮義也謹嚴也言不敢慢易也〉賢齊則其親者先貴能齊則其故者先官〈雖舉在至公而必先親故所謂故舊不遺則民不偷〉其臣下百吏汙者皆化而脩悍者皆化而願躁者皆化而慤是明主之功已〈躁暴急之人也〉觀國之彊弱貧富有徵驗〈徵驗言其驗先見也〉上不隆禮則兵弱上不愛民則兵弱已諾不信則兵弱慶賞不漸則兵弱〈漸進〉將率不能則兵弱〈率與帥同〉上好攻取功則國貧〈民不得安業也〉上好利則國貧〈賦斂重也〉士大夫衆則國貧〈所謂三百赤芾〉工商衆則國貧〈農桑者少也〉無制數度量則國貧〈不為限量則物耗費〉下貧則上貧下富則上富〈百姓足君孰與不足〉故田野縣鄙者財之夲也垣倉廩者財之末也〈垣築牆四周以藏榖也窖也掘地藏榖也榖藏曰倉米藏曰廩匹教反〉百姓時和事業得敘者貨之源也等賦府庫者貨之流也〈時和得天之和謂嵗豐也事業得敘耕稼得其次序上不奪農時也等賦以差等制賦貨財皆錢榖通名別而言之則䅇未布帛曰財錢布⻱貝曰貨也〉故明主必謹養其和節其流開其源而時斟酌焉〈節謂薄斂開謂勸課時斟酌謂賦斂賑䘏豐荒有制也〉潢然使天下必有餘而上不憂不足如是則上下俱富交無所藏之是知國計之極也〈交無所蔵言上下不相隱〉故禹十年水湯七年旱而天下無菜色者十年之後年榖復熟而陳積有餘〈無食菜之色也〉是無他故焉知夲末源流之謂也故田野荒而倉廩實百姓虛而府庫滿夫是之謂國蹷〈蹷傾倒也〉伐其夲竭其源而並之其末然而主相不知惡也則其傾覆滅亡可立而待也以國持之而不足以容其身夫是之謂至貪是愚主之極也〈以一國扶持之至堅固也而無所容其身者貪也〉將以求富而䘮其國將以求利而危其身古有萬國今有十數焉是無他故焉其所以失之一也〈皆以貪失之也〉君人者亦可以覺矣〈以此自覺悟也〉百里之國足以獨立矣〈此言無道則雖大必至滅亡有道則雖小足以獨立也〉凡攻人者非以為名則案以為利也不然則忿之也〈凡攻伐者不求討亂征暴之名則求貨財土地之利不然則以忿怒不出此三事也為於偽反〉仁人之用國將脩志意正身行〈用為也行下孟反〉伉隆髙〈伉舉也舉崇高遠大之事〉致忠信期文理〈期當為綦極文理謂其有條貫也〉布衣紃屨之士誠是則雖在窮閻漏屋而王公不能與之爭名〈紃絛也謂編麻為之麄䋲之屨也或讀為穿王公不能與之爭名過王公也〉以國載之則天下莫之能隱匿也〈載猶任也以國委任賢士則天下莫能隱匿言其國聲光大也〉若是則為名者不攻也〈伐有道秪成惡名故不攻也〉將闢田野實倉廩便備用上下一心三軍同力與之遠舉極戰則不可〈違舉縣君於遠也極戰若戰也彼暴國欲與我如此則不可也〉境內之聚也保固視可〈其境內屯聚則保其險固視其可進謂觀釁而動也〉午其軍取其將若撥䵄〈午讀為迕遇也周禮籩人職雲朝事之籩其實䵄蕡鄭雲䵄𤎅麥今河間以此煑穜麥賣之名曰䵄據鄭之説䵄麥之牙櫱也至脆弱故以喻之若撥䵄如以手撥䵄也䵄與豐同〉彼得之不足以藥傷補敗〈藥猶醫也彼縱有所得不足以藥其所傷補其所敗言所獲不如所亡也〉彼愛其爪牙畏其仇敵若是則為利者不攻也〈愛已之爪牙畏與我為仇敵為於偽反〉將脩小大彊弱之義以持慎之〈慎讀為順修小事大弱事彊之義守持此道以順大國〉禮節將甚文珪璧將甚碩貨賂將甚厚〈文謂敬事之威儀也珪璧所用聘好之物碩大也〉所以説之者必將雅文辯慧之君子也〈所使行人往説之者則用文雅禮讓之士説音稅〉彼苟有人意焉夫誰能忿之若是則忿之者不攻也為名者否為利者否為忿者否〈否不攻也為於偽反〉則國安於盤石壽於旗翼〈盤石盤薄大石也旗讀為箕箕翼二十八宿名言壽比於星也荘子曰傅説得之乘東維騎箕尾而比於列宿亦其類也或曰禮記百年曰期頥鄭雲期要也頥養也〉人皆亂我獨治人皆危我獨安人皆失䘮之我獨按起而制之〈或曰按然後也〉故仁人之用國非特將持其有而已也又將兼人〈不惟持其所有而已〉詩曰淑人君子其儀不忒其儀不忒正是四國此之謂也〈曹風鳲鳩之篇〉持國之難易〈論守國難易之法也〉事彊暴之國難使彊暴之國事我易事之以貨寶則貨寶單而交不結約信盟誓則約定而畔無日〈約以定隨即畔之無日言不過一日文子作約定而反無日〉割國之錙銖以賂之則割定而欲無厭〈十黍之重為銖八兩為錙此謂以地賂彊國割地必不多與故以錙銖言之厭一占反韓詩外傳作割國之疆以賂之〉事之彌煩其侵人愈甚必至於資單國舉然後已〈單盡也國舉謂盡舉其國與人也〉雖左堯而右舜未有能以此道得免焉者也辟之是猶使處女嬰寳珠珮寳玉〈嬰繫於頸也寳謂珠玉中可寳者也〉負戴黃金而遇中山之盜雖為之逄䝉視詘要撓膕君盧屋妾由將不足以免之〈逄䝉古之善射者詘與屈同要讀為腰撓曲也膕曲腳中古獲反盧當為廬由與猶同言處女如善射者之視物謂微眇不敢正視也既微視又屈腰撓膕言俯伏畏懼之甚也君廬屋妾謂處女自稱是君廬屋之妾猶言箕箒妾卑下之辭也雖畏懼卑辭如此猶不免刼奪也〉故非有一人之道也〈謂不能齊一其人同力以拒大國也〉直將巧繁拜請而畏事之〈但巧為繁多拜請以畏事也〉則不足以持國安身故明君不道也〈恥辱如此雖得免禍亦不足以為持國安身之術故明君不言也〉必將修禮以齊朝正法以齊官平政以齊民然後節奏齊於朝〈齊整也節奏禮之節文也謂上下皆有禮〉百事齊於官〈百事皆有法度〉衆庶齊於下〈上政均平故民齊一〉如是則近者競親遠方致願〈致極也極願來附也〉上下一心三軍同力名聲足以暴炙之〈名聲如日暴火炙炎赫也〉威彊足以捶笞之拱揖指麾而彊暴之國莫不趨使譬之是猶烏獲與焦僥搏也〈烏獲秦之力人舉千鈞者焦僥短人長三尺者搏鬭也〉故曰事彊暴之國難使彊暴之國事我易此之謂也








　　荀子卷六
<子部,儒家類,荀子>
