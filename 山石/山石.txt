此詩編次於《河之水》後，當是去徐洛時作，故其後有「人生如此自可樂，豈必局束為人鞿」之句。蘇內翰嘗與客遊南溪，醉後相與解衣濯足，因詠公此篇，慨然知其所以樂，而忘其在數百年之外，因次其韻，見《坡集》。
山石犖確行徑微，[1]黃昏到寺蝙蝠飛。[2]升堂坐階新雨足，[3]芭蕉葉大支子肥。[4]僧言古壁佛畫好，以火來照所見稀。[5]鋪床拂席置羹飯，疏糲亦足飽我饑。[6]夜深靜臥百蟲絕，清月出嶺光入扉。天明獨去無道路，出入高下窮煙霏。山紅澗碧紛爛漫，[7]時見松櫪皆十圍。[8]當流赤足蹋澗石，水聲激激風吹衣。[9]人生如此自可樂，[10]豈必局束為人鞿。[11]嗟哉吾黨二三子，安得至老不更歸。
