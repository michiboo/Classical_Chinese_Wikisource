五雜俎詩三言，蓋詩之一體耳，而水部謝在杭著書取名之。何以稱五？其說分五部：曰天、曰地、曰人、曰物、曰事，則說之類也。何以稱雜？《易》有雜卦，物相雜故曰文。雜物撰德，辨是與非，則說之旨也。天數五，地數五，河圖、洛書，五為中數宇宙至大，陰陽相摩，品物流形，變化無方，要不出五者。五行雜而成時，五色雜而成章，五聲雜而成樂，五味雜而成食。《禮》曰：「人者，天地之心，五行之端，食味別聲被包而生。」具斯五者。故雜而系之五也。《爾雅》組似組產東海，織者效之，間次五采。或綰璽印，或為冕纓，或象執轡，或詠千旄，或垂連網，或偕玄入貢，或玄朱純綦，縕辨等威，或丈二撫鎮方外，經緯錯綜，物色鮮明，達於上下，以為榮飾。在杭產東海多文為富，故雜而系之組也。昔劉向《七略》，敘諸子凡十家，班固《藝文誌》因之。儒、道、陰陽、法、名、墨、縱橫、小說、農之外有雜家。雲其書蓋出於議官，兼陰陽墨合名法，知國體之有此，見王治之無不貫，小說家出於稗官，街談巷語，道聽途說者之所造。兩家不同如此，班言可觀者九家。意在黜小說。後代小說極盛，其中無所不有，則小說與雜相似。在杭此編，總九流而出之，言天下之至賾而不可惡也！即目之雜家可矣。龍門六家，儒次陰陽，殊失本末，蘭臺首儒，議者猶以並列藝文為非。語曰：通天地人曰儒。在杭此編，兼三才而用之，即目之儒家可矣。余嘗見書有名五色線者，小言詹詹耳，世且傳誦。孰與在杭廣大悉備發人蒙覆，益人意智哉。友人潘方凱見而好之，不敢秘諸帳中，亟授剞劂，與天下共寶焉。
大泌山人李維楨本寧父矣。

