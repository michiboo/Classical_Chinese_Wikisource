
松柏後凋，松柏未嘗不凋也，但於眾木為後耳。凡木皆以冬落葉，至春而後發葉，松柏獨以春抽新葉，既長而後舊葉黃落。今南中花木有不易葉者，皆然也。乃知聖人下字，不茍如此。
王荊公字說云：「松柏為群木之長，故松從公，猶公也；柏從白，猶伯也。」此說雖近有理，然實穿鑿松柏之字，直諧聲耳。五等之封，始於三代，而松柏之字，製於倉頡，寧預知後世有公伯之爵耶？且松字古作㮤，從公者，後世省文也。即且至微而從公，獼狙至劣而從侯，豈亦以蟲之長乎？
槐者，虛星之精，晝合夜開，故其字從鬼。然《周禮》外朝之法。面三槐為三公之位。王荊公解槐黃中懷其美，故三公位之。吳《草廬注》云：「槐懷也，可以懷遠人也。」春秋元命包云：「槐之言歸也，古者，樹槐，聽訟其下，使情歸實也。」然則槐之從鬼，或為歸耳？
洪武間，出內府所藏桃核示詞臣，核長五寸，廣四寸七分，前刻漢西王母賜漢武桃及宣和殿十字，塗以金。宋學士有蟠桃核賦。宇宙之間，固何所不有？但謂西王母賜漢武者，則誕妄無疑。此必宣和間黃冠偽為之以媚道君者耳。王黼盛時，廣求異物，有以桃核半枚獻者，中容米三四斗，即此類耳。吾閩荔枝木，有人偽作桃核刻之者，歲久亂真，殆無以辨此，亦不可不知也。
曲阜孔林有楷木，相傳子貢手植者。其樹十餘圍，今已枯死。其遺種延生甚蕃，其芽香苦，可烹以代茗，亦可乾而茹之。其木可為笏枕及棋枰雲。敲之，聲甚響而不裂，故宜棋也。枕之無惡夢，故宜枕也。此木殊方不可知，以余所經他處，未有見之者，亦聖賢之遺跡也。而守土之官，日逐採伐製器，以充餽遺，今其所存寥寥，反不及商丘之木，以不才終天年。不亦可恨之甚哉！
余在嶧山見禹時孤桐，於曲阜見孔子手植檜及子貢手植楷木，於閩雪峰見唐時枯木庵，而枯木庵質紋形色政與嶧陽孤桐相類，色如黃金，而皮作斷紋，不問，知為數千年物也。二處寺僧守護甚嚴，故至今無恙。楷木已朽腐斷折，獨留根幹丈餘。檜非聖人手植者，乃其遺種也。經金兵火，廟宇樹木，盡為煨燼，而檜復挺一枝於東廡間，經今又五六百年矣，不生不滅，孑然獨聳，數十年間，輒一發生，且其紋左旋而上，無傍枝，此為異耳。按孔林十里中，雲木參天，上無鳥巢，無鴉聲，下無荊棘、蒺藜、刺人之草。聖人生前不語怪，乃身後著靈異若此，豈亦以神道設教耶？抑或有地靈呵護之也！
孔廟中檜，歷周、秦、漢、晉幾千年，至懷帝永嘉三年而枯。枯三百有九年，子孫守之不敢動，至隋恭帝義寧元年復生。生五十一年，至唐高宗乾封二年再枯。枯三百七十四年，至宋仁宗康定元年復榮。至金宣宗貞祐二年兵火摧折，無復孑遺。後八十二年，為元世祖三十一年，故根復發於東廡頹址之間，遂日茂盛，翠色蔥然。至我太祖洪武二年己巳，凡九十六年，其高三丈有奇，圍四尺許。至弘治己未，為火所焚。今雖無枝葉，而直幹挺然，不朽不摧，生意隱隱，未嘗枯也。聖人手澤，其盛衰關於天地氣運，此豈尋常可得思議乎？
五嶺之間多楓木，歲久則生癭瘤。一夕，遇暴雷驟雨，其贅長三五尺，謂之楓人。越巫取之作術有通神之驗，此亦樟柳神之類也。一云：「取不以法，則能化去。」故曰：「老楓化為羽人。」政謂此耳。
建寧行都司有豫章木，其中空，可設數席。余在福寧，龍泉庵後有榕木，其中亦可盤坐五六人，枝梢寄生，大可數十圍。方廣巖有木自深坑出，直至巖頂，寺僧自巔垂絙縋下度之，得三十丈雲，而幹不甚巨，半巖視之，殊不覺其長也。
宋時寢殿巨材謂之模枋。模枋者，人立其兩旁不相見，但以手摸之而已。今之皇木徑亦逾丈，其最中為棟者，每莖價近萬金，而舁拽之費不與焉。然川貴箐峒中亦不易得也。
嘗見採皇木者言深山窮谷之中，人跡不到，有洪荒時樹木，但荒穢險絕，毒蛇鷙獸，出入山中，蛛蜘大如車輪，垂絲如絙，𦊰虎豹食之。采者以天子之命諭祭山神，縱火焚林，然後敢入。其非王命而入者，不惟橫罹患害，即求之終年，不得一佳木也。
榕木，惟閩、廣有之，而晉安城中最多，故謂之榕城，亦曰榕海。云：「其木最易長，折枝倒埋之，三年之外，便可合抱，柯葉扶疏，上參雲表，大者蔽虧百畝，老根蟠拏如石焉。木理邪而不堅，易於朽腐。十圍以上，其中多空。」此《莊子》所謂以不才終天年者也。閩人方言亦謂之松，按「松」字，古作「㮤」，則亦與「榕」通用矣。
閩人作室必用杉木，器用必用榆木，棺槨必用楠木，北人不盡爾也。桑、柳、槐、松之類。南人無用之者，北人皆不擇而取之，故梁棟多曲而不直，什物多窳而不緻，坐是故耳。楩、楠、豫章，自古稱之，而柟木生楚、蜀者，深山窮谷，不知年歲，百丈之幹，半埋沙土，故截以為棺，謂之沙板。佳者，解之，中有文理，堅如鐵石。試之者，以暑月作合，盛生肉，經數宿，啟之，色不變也。然一棺之直，皆百金以上矣。夫葬，欲其速朽也，今乃以不朽為貴，使骨肉不得復歸於土，魂魄安乎？或以木之佳者，水不能腐，蟻不能穴，故為貴耳，然終俗人之見也。
木之有癭，乃木之病也，而後人乃取其癭瘤砢礧者，截以為器，蓋有癭而後有旋文，磨而光之，亦自可觀。但有南癭北癭之異：南癭多楓，北癭多榆；南癭蟠屈秀特，北癭則取其巨而多盛而已。余在燕市中，見癭杯有大如斗者，後在一宗室，見以癭木為浴盆，此以大為貴也。南方磊塊百狀，或有自然耳。可執小僅如雞子者，此以小為貴也，政如北人賣大葫蘆種，謂可以為舟，而南人乃取如栗大者為扇墜。人之好尚不同如此，按劉子云：「楩楠欝蹙，以成縟錦之瘤。」則癭木之見重，自古然矣。
夫子稱松柏後凋，蓋中原之地，無不凋之木也。若江南樹木花卉，凌冬不凋者，多矣。如荔枝、龍目、桂檜、榕栝、山茶之屬，皆經霜逾翠，蓋亦其性耐寒，非南方不寒也。至於蘭、菊、水仙，皆草本萎𦮕，當隕霜殺菽，萬木黃落之時，而色澤益媚，非性使然耶。
俗言松三粒五粒。段成式云：「粒當作鬣。」然亦不知五鬣何義。又云：「五鬣松皮不鱗。」今山中松，未見有不鱗者。段又云：「欲松不長，以石抵其直下，便不必千年方偃然。」亦不盡然也。凡松，髡其頂，則不復長，旁幹四出，久即偃地矣。京師報國寺有松七八株，高不過丈許，其頂甚平，而枝幹旁出，至十餘丈者。數百莖矢，矯如游龍，然寺僧恐其折，每一幹以一木支之，加丹堊焉。好事者攜酒上其頂，盤踞群坐。此亦生平所未嘗見也。（《澠水燕談》載亳州法相寺矮檜亦類此。）
建州雲谷道中有數松，盤拏蹙縮，形勢殊詭。余嘗過之，歎其生於荒僻，無能賞者。又十數武，石碣表於道周，大書曰：「戰龍松。」朱晦翁筆也。追思往歲，過羅源山，路傍有石巖下覆，古樹虬枝，薈蔚其上，坐而樂之，徘徊土際，得一石刻曰：「才翁所賞樹石。」蓋蘇公為福守時所書也。乃知古人識鑒，其先得我心若此。而必鐫題以表之，則今人不能，亦不暇也。
南昌翊聖觀有二松，相去五尺，合為一幹，名為義松，余在福寧南峰庵。見二榕樹亦然，作門出入，其實非幹也，乃根耳。根初在土中，後入土愈深，土落而根出，怒卷如樛枝焉；土漸低，則根漸高，而成幹矣。今人有偽作連理樹者，皆用此也。若以此松為義，它木盡負心耶。
嵩山嵩陽觀有古柏一株，五人聯手抱之，圍始合，下一石刻，曰「漢武帝封大將軍。」人但知秦皇之封松，而不知漢武之封柏也。又唐武后亦封柏五品大夫。
北人於居宅前後多植槐、柳之類，南人即不爾，而閩人尤忌之。按桑道茂云：「人居而木蕃者去之。木蕃則土衰，土衰則人病。今人忌之以此。」然術士之談，何足信也？土必膏沃，而後草木蕃，豈有木盛土衰之理乎？
涿州之淶水道中有大桑樹，高十餘丈，蔭百畝，雲即昭烈舍前之桑也。自漢及今，千五百年矣，而扶疏如故。且其椹視常桑倍大，土人珍之，以相餽遺雲。余按蕭道成所住宅亦有桑樹高三丈許，狀如車蓋。道成好戲其下。兄敬宗謂之曰：「此樹為汝生也。」今宅既灰滅，而桑之有無，亦無人能知之者，信乎在人不在物也。
古人墓樹多植梧、楸，南人多種松、柏，北人多種白楊。白楊即青楊也。其樹皮白如梧桐，葉似冬青，微風擊之，輒淅瀝有聲。故古詩云：「白楊多悲風，蕭蕭愁殺人。」餘一日宿鄒縣驛館中，甫就枕，即聞雨聲，竟夕不絕。侍兒曰：「雨矣。」余訝之，曰：「豈有竟夜雨而無檐溜者？」質明視之，乃青楊樹也。南方絕無此樹。
白楊全不類楊，亦如水松之非松類也。李文饒有柳柏賦，似是柏名而柳其葉者，未審何木。今閩中有一種柳，其葉如松，而垂長數尺。其幹亦與柳不類。俗名為御柳。夫詩人之詠御柳，不過禁御中柳耳，此則別是一種，而強名之者也。
梓也，檟也，椅也，楸也，豫章也，一木而數名者也；蓮也，荷也，芙蓉也，菡萏也，芙蕖也，一花而數名者也。
楓、棗二木皆能通神靈，卜卦者多取為式盤。式局以楓木為上，棗心為下，所謂楓天棗地是也。靈棋經法，須用雷劈棗木為之，則尤神驗。兵法曰：「楓天棗地，置之槽則馬駭，置之轍則車覆。」其異如此。蓋神之所棲，亦猶鬼之棲樟柳根也。
楚中有萬年松，長二寸許，葉似側柏，藏篋笥中，或夾冊子內，經歲不枯；取置沙土中，以水澆之，俄頃復活；不知其所從出。或云：「是老苔變成者。」然苔無莖無根，而彼莖亦如松柏，有根鬚數條，未必是否也。
燕齊人採椿芽食之以當蔬，亦有點茶者，其初茁時，甚珍之，既老則葅而蓄之。南人有食而吐者。然椿有香、臭二種。臭者，土人以湯瀹而滷之，亦可食也。考之《圖經》，疏而臭者乃樗耳。蓋二木甚相類，但以氣味別之。今人不復識認，概呼為椿也。
木蘭去皮而不死；紫薇搔其皮，則樹皆搖動。
樺木似山桃，其皮軟而中空，若敗絮焉，故取以貼弓，便於握也。又可以代燭。余在青州，持官炬者，皆以鐵籠盛樺皮燒之，易燃而無煙也。亦可以覆庵舍。一云：「取其脂焚之，能辟鬼魅。」
《竹譜》曰：「竹之類六十有一。」余在江南，目之所見者，已不下三十種矣。毛竹最鉅。支提、武夷中有大如斗者。太姥玉壺庵，竹生深坑中，乃與崖上松栝齊稍，計高二十餘丈。其最奇者，有人面竹，其節紋一覆一仰，如畫人面然。又有黃金間碧玉竹，其節一黃一碧，正直如界然。有奯竹，見《雪峰語錄》。今雪峰有之；其它不可殫紀也。
「栽竹無時。雨過便移；須留宿土，記取南枝。」此妙訣也。俗說五月十三為竹醉日。不特此也，正月一日，二月二日，三月三日，直至十二月十二日，皆可栽。大要，掘土欲廣，不傷其根；多砍枝稍，使風不搖；雨後移之，土濕易活，無不成者。而暑月尤宜，蓋土膏潤而雨澤多也。
宋葉夢得善種竹，一日過王份秀才，曰：「竹在肥地雖美，不如瘠地之竹，或巖谷自生者，其質堅實，斷之如金石。」夢得歸而驗之，果信。余謂不獨竹為然，凡梅、桂、蘭、蕙之屬，人家極力培養，終不及山間自生者，蓋受日月之精，得風霜之氣，不近煙火城市，自與清香逸態相宜，故富貴豢養之人，其筋骨常脆於貧賤人也。
栽花竹根下，須撒穀種升許，蓋欲引其生氣，穀苗出土則根行矣。
竹太盛密，則宜芟之；不然，則開花而逾年盡死，亦猶人之瘟疫也。此余所親見者。後閱《避暑錄》，亦載此。凡遇其開花，急盡伐去，但留其根，至明春則復發矣。
廣南多巨竹，剖其半，一俯一仰，可以代瓦。《桂海虞衡志》載徭人以大竹為釜，物熟而竹不灼。少室山竹堪為甑。《山海經》，舜林中竹，一節可為船，蓋不獨為椽已也。
高潘州有疏節之竹，六尺而一節。黎母山有丈節之竹，臨賀有十抱之竹，南荒有芾竹，其長百丈。雲母竹一節可為船。永昌有漢竹，一節受一斛。羅浮巨竹，圍二十尺，有二十九節，節長二丈。此君，巨麗之觀，一至於此。
篃竹，細竹也，長數尺許。其筍冬夏生，可食。近日黃白仲詩有「篃竹為椽」之語，誤矣。
東南之美，有會稽之竹箭焉。竹自竹，箭自箭，乃二物也。《異物志》：「箭竹細小勁實，可為箭，故名之。」而竹之用多，又不獨為箭已也。
移花木，江南多用臘月，因其歸根不知搖動也。《洛陽花木記》則謂秋社後九月以前栽之，蓋過此冱寒。亦地氣不同耳。獨竹於盛暑烈日中移，得其法，無不成長。蓋其堅貞之性，不獨耐寒，亦足敵暑。如有德之士，貧賤不移，富貴不淫也。
竹名妬母，後筍之生必高前筍。竹初出土時，極難長，累旬不盈尺。逮至五六尺時，潛記其處，一夜輒尺許矣。
武夷城高巖寺後有竹本出土尺許，分兩岐直上，此亦從來未見之種。按《宋史·五行志》，天禧間太平興國寺亦有此。而大中祥符間，黃州、江陵、武岡、晉原諸處且以祥瑞稱賀矣。（按陶谷《清異錄》載浙中有天親竹，皆雙岐，自是一種）
芝蘭生於空谷，不以無人而不香，然芝實無香也。蘭，閩中最多，其於深山無人跡處，掘得之者，為山蘭，其香視家蘭為甚。人家所種，紫莖綠葉，花簇簇然。若謂一幹一花，而香有餘者為蘭，一幹數花，而香不足者為蕙，則今之所種皆蕙耳，而亦恐未必然也。即山谷中絕香之蘭，未見有一幹一花者。吾閩，蘭之種類不一，有風蘭者，根不著土，叢蟠木石之上，取而懸之檐際，時為風吹，則愈茂盛，其葉花與家蘭全無異也。有歲蘭，花同而葉稍異，其開必以歲首，故名。其它又有鶴蘭、米蘭、朱蘭、木蘭、賽蘭、玉蘭，則各一種，徒冒其名耳。
蘭最難種，太密則疫，太疏則枯；太肥則少花，太瘦則漸萎；太燥則葉焦，太濕則根朽；久雨則腐，久曬則病；好風而畏霜，好動而惡潔；根多則欲劚，葉茂則欲分；根下須得灰糞亂髮實之，以防蟲蚓，清晨須用櫛髮油垢之手摩弄之，得婦人手尤佳，故俗謂蘭好淫也。須置通風之所，竹下池邊，稍見日影，而不受霜侵，始不夭折。故北方人以重價購得之，百計不能全活，亦其性然耳。古者，女子佩蘭，故內則曰：「婦或賜之蘭，則受而獻諸舅姑。」燕姑夢天與己蘭，文公遂與之蘭而御之。《淮南子》曰：「男子植蘭，美而不芳，情不相與往來也。」則蘭之宜於婦人，其來久矣。
古人於花卉似不著意，詩人所詠者，不過芣苢、卷耳、蘋蘩之屬，其於桃李、棠棣、芍藥、菡萏，間一及之。至如梅、桂，則但取以為調和滋味之具，初不及其清香也。豈當時西北中原無此二物。而所用者皆其乾與實耶？《周禮》：「籩人八籩，乾䕩與焉。」䕩即梅也，生於蜀者謂之䕩。《商書》：「若和羹汝作鹽梅。」則今烏梅之類是已。可見古人即生青梅未得見也，況其花乎？然《召南》有標梅之詠，今河南、關中，梅甚少也。桂蓄於盆盎，有間從南方至者，但用之入藥。未聞有和肉者。而古人以薑、桂和五味。《莊子》曰：「桂可食，故伐之。」豈不冤哉？然余宦西北十餘年，即生薑芽，亦不數見也。
自暗香疏影之句為梅傳神，而後高人墨客，相繼吟賞不置。然玩華而忘實，政與古人意見相反。閩、浙三吳之間，梅花相望，有十餘里不絕者，然皆俗人種之以售其實耳。花時苦寒，凌風雪於山谷間，豈俗子可能哉？故種者未必賞，賞者未必種，與它花卉不同也。
菊於經，不經見，獨《離騷》有「餐秋菊之落英」，然不落而謂之落也，不賞玩而徒以供餐也，則尚未為菊之知已也。即芍藥，古人亦以調食。使今人為之，亦大殺風景矣。
秦詩：「山有苞櫟，隰有六駁。」毛氏注以為駮馬，此固無害於義，但木中原有六駁，其皮青白，遠望之如獸焉，見崔豹《古今注》。且《詩》下章「山有苞棣。隰有樹檖。」據其文意，似皆指草木也。故陸機不從毛氏之說。雖詩人未必拘拘若此，但以為木則相屬，以為獸則相遠。且止言駮足矣，何必六也？鄭詩：「山有喬松，隰有游龍。」龍亦草名。古人之言，往往出奇若此，又豈得指為游戲之龍乎？又宋時里語曰：「斫檀不諦得莢蒾，莢蒾尚可得駮馬。」莢蒾與六駁木相似，言伐檀而誤得莢蒾，得莢蒾而誤以為駁，得駁而誤以為駮馬，其去本來愈遠矣。此見羅願《爾雅翼》為拈出之。
橘渡淮而北，則化為枳，故《禹貢》楊州厥包，橘柚錫貢，蓋以其不耐寒，故包裹而致之也。然柚似橘而大，其味甚酸，與橘懸絕，乃得附橘著名幸矣。《廣志》曰：「成都有柚大如斗。」今閩、廣有一種如瓜者，方言謂之𣏫，蓋其蒂最牢，任風拋擲而不墜也，其色味彌劣矣。
𣏫花白色似玉蘭，其香酷烈，諸花無與敵者，壬子上巳，余與喻正之郡守禊飲郊外十里之中，異香逆鼻，諸君詫以為奇。余笑謂：「此柚花也。形質既粗，色味復劣，故雖有奇香，無賞之者。」眾采而遞嗅之，果然。夫香壓眾花，而名不出里閈，余至今尚為此君扼腕也。
合歡蠲忿，萱草忘憂，此寄興之言耳。萱草豈能忘憂？而《詩》之所謂諼草，又豈今之萱草哉？羅氏曰：「諼，忘也。婦人因君子行役，思之不置，故言安得有善忘之草，樹之，使我漠然而無所思哉？」然而必不可得也。使果為萱草，何地無之，而乃有安得之歎耶！凡《詩》之言安得者，皆不可得，而設或擬託之詞也。後人以萱與諼同音，遂以忘憂名之。此蓋漢儒傅會之語，後人習之而不覺其非也。萱草一名鹿蔥，一名宜男。然鹿蔥晏元獻已辨其非矣。宜男，自漢相傳至今，未見其有明驗也。
古人於瓜極重，《大戴禮夏小正》：「五月乃瓜，八月剝瓜。」《豳風》：「七月食瓜。」《小雅》：「中田有廬，疆場有瓜。是剝是𦵔，獻之皇祖。曾孫壽考，受天之𧙖。」今人醃瓜為𦵔，不可以享下賓，而況祭祖考乎？但古人之瓜亦多種類，非今之西瓜也。西瓜自宋洪皓始攜歸中國。自此而外，有木瓜、王瓜、金瓜、甜瓜。《廣志》所載，又有烏瓜、魚瓜、蜜筩瓜等十餘種。不知古人所云食瓜的是何種？今人西瓜之外無有薦賓客會食者，漢陰貴人夢食燉煌瓜甚美。燉煌，西羗地也。豈此時西瓜已有傳入中國者，但不得其種耶？今時諸瓜，其色澤香味，豈復有出西瓜之上者？始信邵平五色，浪得名耳。
《禮》：「為天子削瓜者副之，巾以絺（副，析也。既削之，又四析之，而巾覆焉）。為國君者華之，巾以綌（華中裂之，不四析也）。為大夫累之（累，裸也，謂不以巾覆也）。士疐之（謂不中裂，但橫斷去疐而已）。庶人咬之（不橫斷也）。」古人於一瓜之微，乃極其瑣屑若是，既𦵔以祭，便欲壽考受𧙖，而食之之法又各有等限，使不踰越，不知何意以此為訓？宜乎曹孟德有進一瓜而斬三妾之事也。
匏亦瓜之類也，與瓠一種，而有甘苦之異。甘者為瓠，《詩》所謂「幡幡瓠葉」是也。苦者為匏不可食，但可用以渡水而已，《詩》所謂「匏有苦葉，濟有深涉」是也。故夫子謂子路：「吾豈匏瓜也哉？焉能繫而不食？」言但可𧢇，而不可食也。注者乃以繫於一處，而不能飲食解之，則凡草木之類皆然，何必匏瓜？此大可笑也。然匏、瓠，古亦通用。《廣雅》曰：「匏，瓠也。」惠子謂莊子：「魏王貽我五石之瓠。」則亦匏也。「河汾之寶，有曲沃之懸匏焉」；則亦瓠也。今人以長而曲者為瓠，短項而大腹者為葫蘆，即匏也，亦謂之壺。《豳風》：「八月斷壺。」鶡冠子，「中流失船，一壺千金」是也。然則壺，嫩而甘者，亦可食，老而苦者，古人皆用以渡水，今人則用以盛水而已。與瓠形質既殊，其熟，瓠先而匏後，而古人通用之者，原一種也。（陸佃《埤雅》斷以為二種，固亦無害，乃釋匏，而又釋壺與瓠為三，誤矣。）
余於市場戲劇中見葫蘆多有方者，又有突起成字為一首詩者，蓋生時板夾使然，不足異也。最後於閩中見一葫蘆，甚長，而拗其頸，結之若繩狀。此物甚脆，而蔓係於樹腹，又甚大，不知何以能結之？此理之不可解者也。
《南州異物志》載：「蕉有三種，最甘好者為羊角蕉；其一如雞卵；其一如藕子。」此皆芭蕉耳。今閩、廣蕉尚有數種：有美人蕉，樹葉皆似芭蕉而稍小，開花殷紅鮮麗，千葉如槌，經數月不雕謝，摘置瓶中，以水漬之，亦可經一兩月也。此蕉最佳，書齋中多植之。有鳳尾蕉，其本麄巨，葉長四五尺，密比如魚刺然，高者亦丈餘。又有番蕉，似鳳尾而小，相傳從流求來者，云：「種之能辟火患。」
美人蕉，華而不實，吳、越中無此種。顧道行先生移數本至家園植之，花時賓朋親識，賞者如雲，以為從來未始見也。先生喜甚，以美蕉名其軒。今復二十餘年，不知何如耳。番蕉，雲是水精，故能辟火，將枯時，以鐵屑糞之，或以鐵丁釘其根，則復活，蓋金能生水也，物性之奇有如此者。植盆中不甚長，一年才落一下葉，計長不能以寸也。亦不甚作花，余家畜二本，三十年中，僅見兩度花耳。花亦似芭蕉，而色黃不實。
歷考史傳所載果木，如所云都念、豬肉子、猩猩果、人面樹者，今皆不可得見，而今之果木又多出於紀載之外者。豈古今風氣不同，或昔有而今無，或未顯於昔而蕃衍於今也？今閩中有無花果，清香而味亦佳，此即《倦遊錄》所謂木饅頭者。又有一種，甚似皂莢，而實若蒸栗，土人謂之肥皂果，或雲即菩提果。至於佛手柑、羅漢果之類，皆不見紀載。山谷中，可充口實，而人不及知者，益多矣。
牡丹，自唐以前，無有稱賞，僅《謝康樂集》中有「竹間水際多牡丹」之語，此是花王第一知己也。楊子華有「畫牡丹處極分明」之詩。子華，北齊人，與靈運稍相後。段成式謂隋朝《種植法》七十卷中，初不說牡丹，而《海山記》乃言煬帝闢地為西苑，易州進二十相牡丹，有赭紅、頳紅、飛來紅等名，何其妄也？自唐高宗後苑賞雙頭牡丹，至開元，始漸貴重矣。然牡丹原止呼木芍藥。芍藥之名，著於風人吟詠，而牡丹以其相類，依之得名，亦猶木芙蓉之依芙蓉為名耳。但古之重芍藥，亦初不賞其花，但以為調和滋味之具，而牡丹不適於口，故無稱耳。今藥中有牡丹皮，然惟山中單瓣赤色，五月結子者堪用，場圃所植，不入藥也。
牡丹，自閩以北，處處有之，而山東、河南尤多。《埤雅》云：「丹延以西及褒斜道中，與荊棘無別，土人皆伐以為薪。」未知果否也。余過濮州曹南一路，百里之中，香風逆鼻，蓋家家圃畦中俱植之，若蔬菜然。搢紳朱門，高宅空鎖，其中自開自落而已。然北地種無高大者，長僅三尺而止。余在嘉興、吳江所見，乃有丈餘者，開花至三五百朵，北方未嘗見也。此花，唐、宋之時，莫盛於洛陽，今則徒多而無奇，豈亦氣運有時而盛衰耶？
牡丹各花俱有，獨正黃者不可得。不知當時姚氏之種，何以便絕？今天下粉白者最多，紫者次之，正紅者亦難得矣。亦有墨色者，須茁芽時，以墨水溉其根，比開花，作蔚藍色，尤奇也。王敬美先生在關中時，秦藩有黃牡丹盛開，宴客。敬美甚詫，以重價購二本攜歸，至來年開花，則仍白色耳，始知秦藩亦以黃梔水澆其根，幻為之以欺人也。
牡丹、芍藥之不入閩，亦如荔枝、龍眼之不過浙也。此二者政足相當。近來閩中好事者多方致之，一二年間，亦開花如常，但微覺瘦小，過三年不復生，又數年則萎矣。然北方茉莉，經冬即死，而茉莉不絕者，致之多也。閩人茍不惜貲力，三年一致之，何患無牡丹哉。
閩中有蜀茶一種，足敵牡丹。其樹似山茶而大，高者丈餘，花大亦如牡丹，而色皆正紅。其開以二三月，照耀園林，至不可正視，所恨者香稍不及耳。然牡丹香亦太濃，故不免有富貴相。蜀茶色亦太艷，政似華清宮肥婢，不及昭陽掌上舞人也。
世之詠牡丹者，亦自獎借太過。如雲「國色天香」猶可，至謂芍藥為近侍，芙蓉避芳塵，「虛生芍藥徒勞妬，羞殺玫瑰不敢開」，恐牡丹未敢便承當也。牡丹豐艷有餘，而風韻微乏，幽不及蘭，骨不及梅，清不及海棠，媚不及荼醿，而世輒以花之王者，富貴氣色易以動人故也。芍藥雖草本，而一種妖媚丰神，殊出牡丹之右。譬之名姬嬌婢，侍君夫人之側，恐有識者消魂不在彼而在此。不知世有同餘好否？
楊州瓊花，種既不傳，論者紛紛。楊用修以為即梔子花，何言之太易也？《齊東野語》言「絕類聚八仙，但色微黃而香」，此與梔子有何干涉？《七修類藁》謂「不但瓊花不傳，即聚八仙亦不知何似，而以繡裘花當之。」余謂郎仁寶與楊用修皆因不識聚八仙，故遂妄模瓊花耳。余在濮州蘇觀察園中見有花如茉莉，而八朵為一簇，問其人，曰：「聚八仙也。」因之始識聚八仙。而瓊花既雲絕類，則亦必八朵相簇。若以為梔子，則僅八之一。以為繡裘，而太繁密，與聚八仙愈不相類。但當時既雲天下皆無，獨揚州一株，則必天生別一奇種，而後人取其孫枝移接他樹，安能如其故物？而必求目前常有之花以實之，宜乎說之益混也。
瑞香原名睡香。相傳廬山一比丘僧，晝寢山石下，夢寐之中，但聞異香酷烈，覺而尋之。因得此花，故名睡香。後好事者奇其事，以為祥瑞，乃改為瑞。余謂山谷之中，奇卉異花，城市所不及知者何限，而山中人亦不知賞之。三吳最重玉蘭，金陵天界寺及虎丘有之，每開時，以為奇𧢇，而支提、太姥道中，彌山滿谷，一望無際，酷烈之氣，衝人頭眩。又延平山中，古桂夾道，上參雲漢，花墜狼藉地上，入土數尺。固知荊山之人，以玉抵鵲，良不誣也。
子美於蜀不賦海棠，此未必有別意，亦偶不及之耳。且詩中花譜不及之者亦多，何獨海棠也？自鄭谷有「子美無情為發揚」之語，而宋人動以為口實。至謂子美母名海棠者，不知出於何書，亦可謂穿鑿之甚矣。
《詩》「有女同車，顏如舜華」。舜，木槿也，朝開暮落。婦人容色之易衰，若此詩之寄興，微而婉矣。然花之朝開暮落者，不獨槿花，如蜀葵、茉莉、木芙蓉、棗花皆然，而銀杏花一開即落，又速於木槿也，但木槿色稍艷耳。
《本草綱目》謂：「菊，春生夏茂，秋華冬實。」然菊何嘗有實？此與《離騷》落英同誤矣。牡丹與桂，間有實者，牡丹實可種，而桂不可種也。竹有花者，而未見其實。然竹花踰年即死，謂之竹米，此乃竹之疫，非花也。楊用修謂「餘干有竹，實大如雞子。」此老語多杜撰，吾未敢信。
世傳黃楊無火，入水不沈，此未之試，或不盡然也。物皆易長，而此木最難長，故有厄閏之說，言閏年則縮入土。此說亦未必然，但狀其不長耳。金陵僧寺齋前多植為玩，往往遊處三十餘年而不能高咫尺者，柔嫩如故，不但不長，亦不老也。
白䓘可以血玉。嘉榮之草，服者不霆。血玉者，染玉使作血色也。不霆者，令人不畏雷霆也。此二語甚奇。
《拾遺記》載：「紫泥菱莖如亂絲，一花千葉，根浮水上，實沈泥中，食之不老。」今趙州寧晉縣有石蓮子，皆埋土中，不知年代，居民掘土，往往得之，有數斛者，其狀如鐵石，而肉芳香不枯，投水中即生蓮葉，食之令人輕身延年，已瀉痢諸疾。今醫家不察，乃以番蓮子代之，苦澀腥氣，嚼之令人嘔逆，豈能補益乎？
古人重口實，故梅被橫差調羹，芍藥、杏、桂屈作醬酪。自唐而後，稍稍為花神吐氣矣，然徒賞其華，而不知究其用。古人所以忘秋實之歎也。傳記所載盧懷慎作竹粉湯，藺先生作蘭香粥，劉禹錫作菊苗虀，今人有以玫瑰、茶薇、牡丹諸花片蜜漬而啖之者。芙蓉可作粥，亦可作湯。閩建陽人多取蘭花，以少鹽水漬三四宿，取出洗之，以點茶，絕不俗。又菊蕊將綻時，以蠟塗其口，俟過時，摘以入湯，則蠟化而花茁，馨香酷烈，尤奇品也。但蘭根，食之能殺人，不可不慎。
司馬溫公有晚食菊羹詩：「采擷授廚人，烹瀹調甘酸。毋令薑桂多，失彼真味完。」古今餐菊者多生咀之，或以點茶耳，未聞有為羹者。亦不知公之所羹者，花耶？葉耶？今人有採菊葉煎麵餅食之者，其味香，尤勝枸杞餅也。
《月令》曰：「菊有黃華。」黃者，天地之正色也。凡香，皆不以色名，而獨菊以黃花名，亦以其當搖落之候而獨得造化之正也。然世人好奇，每以緋者、墨者、白者、紫者為貴，至於黃，則尋常視之矣。菊種類最多，其知名者，不下三十餘種。其栽培之方，亦甚費力。余在復州，見好事家，菊花有長八尺者，花巨如碗，後為吳興司理偶得佳種，自課植之，芟其繁枝，去其旁蕊，只留三四頭，洎秋亦高七尺許，大亦如之。過此不能常在宅中，即有其種，不復長矣。庚戌秋，在京師始習見以為常，蓋貴戚之家善於培植故也。
人生看花，情景和暢，窮極耳目，百年之中，能有幾時？余憶司理東郡時，在曹南一諸生家觀牡丹，園可五十餘畝，花遍其中，亭榭之外，幾無尺寸隙地，一望雲錦，五色奪目。主人雅歌投壺，任客所適，不復以賓主俗禮相慁。夜復皓月，照耀如同白晝，懽呼謔浪，達旦始歸。衣上餘香，經數日猶不散也。又十餘年，在長安一勳戚家看菊，高堂五楹，主客几筵之外，盆盎密砌，間色成列，凡數百本，末皆齊正如一，無復高下參差。左右顧盼，若一幅霞箋然。既而移觴中堂，以及曲房夾室，迴廊耳舍，無不若是者。孌童歌舞，委蛇其中，兼以名畫古器，琴瑟圖書，縱橫錯陳，不行觴政，不談俗事。雖在畫欄朱拱之內，蕭然有東籬南山之致。蓋生平看花極樂境界，不過此二度耳。居諸如流，每一念之，恍如夢寐中也。
得勝花者，未必有勝地；得勝地者，未必有勝時；得勝時者，未必有勝情；得勝情者，未必有勝友。雕欄畫棟，委巷村廛，非地也；淒風苦雨，炎晝晦夜，非時也；宦情生計，愁懷病體，非情也；高官富室，村妓俗人，非友也。具花情，然後擇花友；偕花友，然後謀花地；定花地，然後候花時；庶幾歲一遇之矣，然而不可必得也。淳熙《如臯志》所謂「李嵩者，自八十看花，至一百九歲而終，無一歲不預焉」，可謂厚幸矣，而吾猶竊有恨也，彼蹉跎於壯年，而徒䦛䦟於末景也。
歐陽文忠在滁州，命屬吏治花，所謂「我欲四時攜酒去，莫教一日不花開」者，可謂得種花之妙諦矣。滁為江北，花視南方較少，若吾閩、廣則四時不絕之花，人人力可辦，不待教也。今姑毋論其他，只蘭、桂二種，已可貫四時矣。閩中桂嘗以七月開花，直到四月而止，五六二月長芽之候，芽成葉則復花矣。蘭則自春徂冬，無不花者。故有四季蘭之名，其它相踵而發者，固不可一二數也。
今朝廷進御，常有不時之花，然皆藏土窖中，四周以火逼之，故隆冬時即有牡丹花。計其工力，一本至十數金，此以難得為貴耳。其實不時之物，非天地之正也。大率北方花木，過九月霜降後，即掘坑塹深四尺，寘花其中，周以草秸而密墐之，春分乃發，不然即稿死矣。南方攜入北者，如梅、桂、梔子之屬，尤難過臘，至茉莉，則百無一存矣。
凡花少六出者，獨梔子花六出，其色香亦皆殊絕，故段成式謂即簷蔔花，楊用修謂即揚州瓊花，然皆非也。此花在閩中，極多且賤，與素馨、茉莉皆不擇地而生者，北至吳、楚始漸貴重耳。茉莉在三吳，一本千錢，入齊輒三倍酬直。而閩、廣家家植地編籬，與木槿不殊。至於薔薇、玫瑰、酴醿、山茶之屬，皆以編籬，以語西北之人，未必信也。
蜀孟㫤僭擬宮闕，於成都四十里，盡種木芙蓉，每至秋時，鋪以錦繡，高下相照，謂左右曰：「真錦城也。」然木芙蓉極易長，離披散漫，至不可耐；及其衰也，殘花敗葉，委藉狼狽，蕭索之狀，無與為此。此與朝菌、木槿何異？而乃誇以為麗？其敗亡也，不亦宜乎？
兗州張秋河邊有掛劍臺，雲即徐君墓，季札所掛劍處也。臺下有草，一豎一橫，如人倚劍之狀，食之能已人心疾。余謂此草不生它所，而獨產掛劍臺，豈季子義氣所感而生耶？至於療人心疾之說，亦不過廉頑立懦之遺意耳。不知其偶然耶？抑好事者傅會之也？余在張秋覓所謂掛劍草者，臺前後乃無有，而鄰近民庄或有之。至水部署中，亦間有數莖。此豈聞掛劍之風而興起者耶？可為一笑也。
有睡草，亦有卻睡之草；有醉草，亦有醒醉之草；有宵明之草，亦有晝暗之草；有夜合之草，亦有夜舒之草；物性相反，有如此者。
丘文莊謂棉花自元始入中國，非也。棉花雖有草木二種，總謂之木棉花。其實木種者，乃班枝花，非棉花也。唐李商隱詩：「木棉花發鷓鴣飛。」《通鑒》，梁武帝木棉皂帳，史炤註釋甚詳，與今棉花無異，但云江南多有之。今則燕、魯、燕、洛之間盡種之矣，豈元時始求種於江南，而令北地種之耶？若謂自虜地入中國，則虜地何嘗有棉花？漢中行說教匈奴得漢縕絮，馳荊棘中，即裂示，不如氈貉之厚也。況棉花極畏寒，齊地若霜早，則花皆無收，故宜於閩、廣，今反謂其自北而至，可乎？
人有召箕仙，以白雞冠請詩者，即書曰：「雞冠本是胭脂染。」其人曰：「誤矣，乃白色者也。」復續曰：「洗卻胭脂似粉妝。只為五更貪報曉，至今猶帶一頭霜。」又有召仙以紅梅為題，以儔頭牛為韻，箕云：「雪骨冰肌孰與儔？」人曰：「所求乃絳梅，非白也。」良久書曰：「點些顏色在枝頭。牧童睡起朦朧眼，錯認桃林欲放牛。」二詩頗有致，而事絕相類，豈好事者為之耶。
閩中山谷溪澗間，有草蔓生類兔耳，而色正碧，菁翠纖妍，異於他卉，植移盆中，甚有幽致，殊勝菖蒲、躑躅也。但性畏日，稍暵即稿，須置池畔巖側，濃陰倒石之下。余行天下，未有見此草者。
芝者，菌、蕈同類，本非難得之物，但以產於室內梁間，非意得之，故為瑞耳。若山谷間，朽木浥雨，自然叢生，朝夕雲霞薰蒸，自成五色，無足異者。宋景德間，天書興，丁謂獻芝至十餘萬本。政和間，花石綱興，郡守李文仲采及三十萬本。有一本數千葉，眾色咸備，是可謂之瑞乎？
菌、蕈之屬多生深山窮谷中，蛇虺之氣薰蒸，易中其毒。《西湖志》載：「宋吳山寺產菰，大如盤，五色光潤，寺僧以獻張循王。王以進高宗。高宗復詔還寺。往返既久，有汁流下，犬舐之，立斃，始大驚懼，瘞之。又有笑菌，食者笑不止，名「笑矣乎」，柳子厚有文紀之。今閩人多取菌，尅油作菜油，市人食者，輒大吐委頓，其毒甚者，遂至殺人，不可不慎也。
凡菌為羹，照人無影者，不可食。《夷堅志》載：「金溪田僕食蕈，一家嘔血，死者六人，惟丘岑幸以痛飲而免，蓋酒能解毒也。」又嘉定乙亥，僧德明遊山，忽得奇菌，歸以供眾，毒發，僧行死者十餘人，德明亟嘗糞獲免。有日本僧定心者，寧死不汚，至膚理拆裂而死，至今庵中藏有日本度牒。其僧姓平氏，日本國、京東、相州、行香縣、上守鄉、元勝寺僧也。寧死非命，不汚其口，亦庶幾陳仲子之風矣。
嘉靖壬子四月，金陵有井皮行者，於其家竹林中得一大菌。烹而食之，數口皆毒死。又有張椿種瓜為業，圃中留一瓜，極大者，以自奉，方食兩片即死，聞其氣者亦病。乃知異常之物，不可輕食。《太平廣記》載：「李崇真在蜀，庭中有一橘，大而晚熟，有小孔如針，賓僚驚異，欲表進之，久而乃罷。及剖，則有赤斑蛇蟠其中。又韋臯鎮成都，有柑大如斗，欲以進，醫者昝殷在座，固持不可，請以針刺其蒂，流血霑席，駭而剖之，乃兩頭蛇也。可不戒哉！
學而不行謂之視肉。《山海經》：「狄山有視肉。」註：「聚肉形如牛肝，有兩目，食之至盡，尋復生如故。」《太平廣記》載：「蘭溪蕭靜之掘地得物，如人手，臛而食之，甚美，後遇一道士詰之。道士曰：『此肉芝也，壽等龜、鶴矣。』」《江鄰幾雜志》云：「徐稹廷評於廬州河次，得一小兒，手無指，懼而棄之。」此政所謂肉芝者也。狄山所產，想亦此類。
槐花黃，舉子忙；枇杷黃，醫者忙。
滇中有雞蹤，蓋菌、蕈類也，以形似得名。其油如醬，可以點肉，亦閩中烏[蟲念]醬之類也。
俗云：「黃金無假，阿魏無真。」阿魏生西域中，一名合昔泥。其樹有汁，沾物即化，人多牽羊、豕之類繫樹下，遙以物撼其樹，汁落則羊、豕皆成阿魏矣。樹上之汁終不可得，故云無真也。其味辛平無毒，殺諸蟲，破癥瘕，下惡除邪，解蠱毒，且其氣極臭而能止臭。彼中以淹羊肉甚美，中國止入藥物而已。又有馬思答吉者，似椒而香酷烈，以當椒用。有回回豆，狀如椿子，磨入麵中，極香，兼去麵毒。
特迦香出弱水西，形如雀卵，色頗淡白，焚之，辟邪去穢，鬼魅避之。𠺄叭香出𠺄叭國，色黑，𤑔之不甚香，而可和諸香，亦能辟邪魅。京師有賃宅住者，其宅素兇，既入，不能便移，但日焚𠺄叭香一罏。至夜中，𥪡子聞鬼物相與語曰：「彼所焚何物？令我頭痛不堪。當相率避之。」越二日，宅遂清吉無患。乃知《博物志》載漢武帝焚西使香，宮中病者盡起；徐審得鷹嘴香焚之，一家獨不疫疾，當不誣也。
永樂初，天妃宮有鸛卵，為寺僧所烹，將熟矣。老僧見其哀鳴，命取還之，數時雛出。僧驚異，探其巢，得香木尺許，五采如錦，持以供佛。後有倭奴見，以五百金買之。問何物，曰：「此仙香也，焚之，死人可生，即返魂香也。
安息香能聚鼠，其煙白色如縷，直上不散。又狼糞煙亦直上，故烽堠用之。北虜氈帳中，數百人共處，中支一鍋，其煙直透頂孔而出，燒狼糞故也。
血竭一名騏驎竭，出南番中，廣州亦有之。樹高數丈，葉以櫻桃，而有三稜，脂液滴下如膠飴狀，久而堅凝，色如乾血，又能破積血，止金瘡血，故以血竭名也。洪熙初，李祭酒時勉因上元夜拾墜金釵，俟其人至，還之，乃千戶之婦也。夫婦德公甚厚，餽遺俱不受。乃出藥物一片，曰：「此名血竭，出於異國，往年征交廣所得，既不費財，而可備緩急，願公納之。」公乃受，以語夫人。後公以言事忤旨，為金瓜槌折其脅幾殆，召醫視之，曰：「傷雖重，可為也，但須真血竭。」夫人即取畀之，遂得甦。時論以為還金之報也。一云：是紫鎦樹之脂，驗者以透指甲為真。
漢唐郎署近侍皆賜雞舌香以防口過。雞舌香即丁香也，有雌雄二種，雌者大而良，俗名母丁香。顆粒如山茱萸，擊破有縱理，解為兩向，若雞舌狀，故名。廣州有之。
沈香樹類椿，細枝緊實，未爛者為青桂；黑堅瀋水者為沈香；帶斑點者為鷓鴣沈；半沈者為𥴈香；形象雞骨者為雞骨香；象馬蹄者為馬蹄香；在土中成薄片者為龍鱗香；亞於沈香為速香；不沈者為黃香，交州人謂之蜜香，《佛經》謂之阿迦爐香；一物而異名如此，近於果中之蓮、藕矣。用修所記，一香七名者，誤也。
宋宣和間，宮中所焚異香有篤耨、龍涎、亞悉、金顏、雪香、褐香、軟香之類。今世所有者，惟龍涎耳。又有瓠香，猊眼香，皆不知何物。
龍涎於諸香中最貴。《遊宦紀聞》云：「每兩不下百千，次者亦五六十千。近海旁，常有雲氣罩山間者，龍睡其下也。土人相約更守。或半載，或二三載，雲散則龍去矣，往跡之，必得龍涎，或五七兩，或十餘兩。」又言：「大海洋中有旋渦，龍伏其下，涎常湧出，為風吹日曬，結成一片。」《嶺外雜記》云：「龍枕石睡，涎沫浮水積而能堅。」余問嶺南諸識者，則曰：「非龍涎也，乃雌雄交合，其精液浮水上，結而成耳。」果爾，則腥穢之物，豈宜用之清凈之所哉？今龍涎氣亦果腥，但能收斂諸香，使氣不散，雖經十年，香味仍在，故可寶也。
呂惠卿對神宗言：「凡草木，皆正生嫡出，惟蔗側種，根上庶出，故字從庶。」然薯蕷亦側種旁出也。嵇含草木狀作竿蔗，謂其挺直如竹竿也，今人乃作甘蔗，誤矣。
《易》曰：「莧陸夬夬。」陸，商陸也，下有死人，則上有商陸，故其根多如人形，俗名樟柳根者是也。取之之法，夜靜無人，以油炙梟肉祭之，俟鬼火叢集，然後取其根，歸家以符煉之，七日即能言語矣。一名夜呼，亦取鬼神之義也。此草有赤、白二種，白者入藥，赤者使鬼。若誤服之，必能殺人。又《荊楚歲時記》：「三月三日，杜鵑初鳴，田家候之。此鳥晝夜鳴，血流不止，至商陸子熟，乃止。」蓋商陸未熟之前，正杜鵑哀鳴之候，故稱夜呼也。
