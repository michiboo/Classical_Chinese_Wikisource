
人之難知也，聖人猶然，嘆今之取士也，以文章，而紙上之談，不足憑也。程官也以功狀，而矯誣之績，不足信也。采之於月旦，而沽名者進矣；核之於行事，而飾詐者售矣。居家而道學者，大盜之藪也；居官而建言者，大奸之託也。嗚乎！世安得真才而用之。
亂世之奸雄，其才必足以自文；貪得之鄙夫，其術必足以自固。故幹紀濟惡者，皆世所謂才士也；吮癰舐痔者，皆世所稱善人也。
任大臣，則當略其小過；用大才，則當寬其小疵。以吏事責三公，非禮貌之體也；以二卵棄幹城，非駕馭之術也。
告令煩者，官必茸；禮數多者，人必險陂；議論繁者，事必無成；言語躁者，學必不固。
郡縣之間，功令瑣屑，故外宦不若內宦之逸也；朝廷之上，事體掣肘，故內事不如外事之辦也。故旅進旅退，與世浮沈，則金馬門盡可避世全身。如欲建尺寸之豎，上有實政，而下蒙實惠，則非外吏不可。
臺諫雖以風聞言事，然輕以贓私，汙人名節，則過矣。縱使有而發其陰私，已非厚道，況以傳聞曖昧之事，或愛憎毀譽之口，而妄加誣蔑乎？宋人小說載臺諫當上殿，未有題目，五更不寐，平生新舊，一一上心，有鄉人來訪，延款殷勤，而翌日即上彈章者，乃知此風，其來已久。
從來仕宦法罔之密，無如本朝者。上自宰輔，下至驛遞巡宰，莫不以虛文相酬應。而京官猶可，外吏則愈甚矣。大抵官不留意政事，一切付之胥曹，而胥曹之所奉行者，不過已往之舊牘，歷年之成規，不敢分毫逾越。而上之人既以是責下，則下之人亦不得不以故事虛文應之；一有不應，則上之胥曹，又乘其隙而繩以法矣。故郡縣之吏，宵旰竭蹶，惟日不足，而吏治卒以不振者，職此之故也。
上官蒞任之初，必有一番禁諭，謂之通行。大率胥曹剿襲舊套以欺官，而官假意振刷，以欺百姓耳。至於參謁有禁，饋送有禁，關節有禁，私訐有禁，常例有禁，迎送有禁，華靡有禁，左右人役需索有禁，然皆自禁之而自犯之，朝令之而夕更之。上焉者何以表率庶職？而下焉者何以令庶民也？至於文移之往來，歲時之申報，詞訟之招詳，官評之冊揭，紛沓重積，徒為鼠蠹，薪炬之資，而勞民傷財，不知紀極，噫、弊也久矣！
唐、宋以前，不禁本地人為官，如朱買臣即為會稽太守。宋時蔡君謨，莆人，而三仕於閩。我國家惟武弁及廣文不禁，其外則土官與曲阜令耳，然亦不聞以鄉曲故，法令不行也，不知文職何故禁之？永樂中，邵圮以浙人巡按兩浙，則知國初尚無此禁也。南贛開府，兼制閩、廣，然蒙慎以廣人，余從祖傑以閩人，皆嘗為之。蒙不知雲何，從祖當時已有稱不便者。一二驕恣家奴且挾勢不避監司矣，不如引嫌之為愈也。又河道總督制及浙西，而潘季馴以浙西人為之，每行文移於監司守令，常有格不行者。古法之不可行於今，此其一端也。
地方若省冗官，十可去其二三。居官若省冗事，十可去其六七。京師之民最繁雜，事最猥瑣，而官常有餘閑者，虛文省也。只以人命一事言之，京師有殺人者，地方報之，巡城禦史行兵馬司相視其情真者，即了矣。有疑不決，然後行正官檢視，獄成上疏，下之法司，一讞而畢矣。外藩則不然，地方報縣，先委尉簿相視，情真而後申府。府有駁，再駁而後申道。道有駁，再駁而後詳直指。其間一檢不已，再檢不已，比至三檢，所報分寸稍異，又行覆檢，遂至有數縣官會問者，數司理會問者，數太守會問者；而兩造未服，爭訟求勝，自巡撫中丞，直指使者，藩臬之長，守巡二道，隔鄰監司，紛然批行解審。及至獄成，必歷十數問官，赴十數監司，而上人意見不一，好作聰明必吹毛求疵，駁問以炫已長。迨夫招成不變，而死者已過半矣。況轉詳又有京駁審錄，又有矜疑恤刑，至部又紛紛告辯，卒有元兇未正典刑，而中正親屬相望告斃者。至於官徇私而曲斷，吏受賕而寢閣，優柔不斷者，動必經年，遷轉不常者概行停止，其害又難以枚舉也。嗟夫！一事如此，他事可知。故不省虛文，而望事集民安，此必無之事也。
國家於刑獄一途，倦倦留意，不啻三讞五覆，而往往有負屈以死者。如往歲荷花之冤，甚與宋墨莊所載沈香事相類。此皆初問之官不能用心細察而草草下筆，其後遂一成而不可變耳。又有人作聰明，專以平反為能者。如山西趙思誠，初任萊州司理，雪一冤獄得名，拜諫議，後出為監司，一應強盜殺人之獄，皆以為誣，悉縱之，此則以意為輕重者也。
元世祖定天下之刑，笞、杖、徒、流、絞五等。笞杖罪既定，曰：「天饒他一下，地饒他一下，我饒他一下。」應笞一百者止九十七，杖亦如之。此雖仁心，亦近於戲矣。我國家絞之上有斬，有淩遲，而自流罪以下，有《大誥》者減一等，蓋當時頒《大誥》於天下，欲人人習之故也。後世相仍，一概減等，而遇熱審尺恤刑之期，又減一等。每歲決獄，多時降旨停免，故以詿誤，陷大辟者多老死園土中，此亦法中之仁也。
為守令者，貪汙無論，已上者，高談坐嘯，而厭薄簿書，此一病也。次者，避嫌遠疑，一切出內，概不敢親，此亦一病也。而上之人，其疑守令甚於疑胥役，其信奸民甚於信守令，一切錢穀出入，俱令裏役自收，而官不得經手，此何裏役皆伯夷，而守令盡盜跖也？事有違道以幹譽者，莫此為甚焉。
為令者有八難：勤瘁盡職，上不及知，而禮節一疏，動取罪戾，一也；百姓見德，上未必聞，而當道一怒，勢難挽回，二也；醇醇悶悶，見為無奇，而奸駔蜚語，據以為實，三也；雕劇之地，以政拙招尤，荒僻之鄉，以疏逖見棄，四也；上多所喜，多見忌於朋儕，小民所天，每見仇於蠹役，五也；繭絲不前，則責成捆至，苞苴不入，則蔞菲傍來，六也；宦成易怠，百里半於九十，課最易盈，銜蹶伏於康莊，七也；剔奸厘弊，難調駔儈之口，杜門絕謁，不厭巨室之心，八也。至於郡守禮貌稍殊，白黑難混，雖百責攸萃，數令稍易，然時有漏綱於吞舟，而負冤於覆瓿者，此仲翔、敬通所為仰天長嘆也。
監司之臧否屬吏，蓋亦難矣。粉飾者見賞，則暗修者弗庸；迎合者受知，則骨梗者蒙棄；搏擊者上考，則長厚者無稱；要結者得，則孤立者無譽；畔援者承旨，則寒微者自疏。至於資格一定，則舍豺狼而問狐貍；意見稍偏，則盼夜光而寶燕石。故下吏之受知長官，有難於扣九閽者。昔王荊公為幕職，讀書達旦，猶不為韓魏公所知，況其他乎？
宋劉亻冉為陜州參軍，居官貧甚；及歸，賣所乘馬為糧，跨驢而歸。魏野贈以詩雲：「誰似甘棠劉法掾，來時騎馬去騎驢？」及真宗封禪，求野著作，得此詩，即拜亻冉為京官。噫，今之小官如亻冉者，難矣。然不可謂無其人也。但送行之詩，多浮其實，有如野之不阿所好乎？而貝錦一成，泣血剖心，上人終不見信，如宋真宗者，今監司千萬中無一人也。
古人長官之待僚幕，真如父子兄弟，絕無崖岸之隔。如晉時庾亮登樓，共諸從事踞床嘯傲，桓宣武直入謝太傅室中，至為狂司馬所逼，入內避之。然此猶遠事也。宋歐陽公在西京幕職，與諸名士終日遊山，時錢思公為守，至攜酒，遣歌伎迎勞，何嘗稍以勢分自居，而亦何嘗失時廢事也？今太守二千石下，視丞判司理已如雕之挾兔，而瑣屑脂韋之輩，趨承唯諾，惟恐不及，雖雲同寮，已隔若殿陛矣。況上而藩臬，又上而部使者乎？上下相臨，儼若木偶，魚貫而進，蒲伏而退，其有賜清坐，假顏色者，即詫以為國士之遇矣，敢與之抗是非，爭可否哉？禮文進退之節，平反出入之間，一失其意，朝白簡而夕報罷矣。故仕路相戒：「天子之逆鱗易犯。而上官之意指難違。」古人所謂善事上官，無失名譽者，亦有激其言之也。
藩司之職，即行中書省之別名也。臬司則漢之刺史，宋之提刑也。但昔之權重可以巡歷黜陟，二千石以下皆得易置。國朝自有巡按禦史之設，而提刑之權輕矣。其分司於外者，雖時一舉行，不過循襲故事耳。其後以藩司分轄各郡為分守，臬司轅者為分巡。蓋藩臬之長，以地遙不能周知。而歲時復有祝厘入覲之役。遷徙事變之故，非分司不足用也。自萬歷壬辰以後，天聽稍高，銓補之牘，不時得請，藩臬十七空署，事多兼攝，而民愈不便矣。
宋樞密使最尊，其事權、禮遇與宰相等。當時文事出中書，武事出樞密，謂之兩府。國朝兵部，僅在六卿之列，而永、宣之朝，大司馬如馬公文升、劉公大夏，時與輔臣同參密議，蓋雖與相臣有間，而其權亦與冢宰埒矣。但既為宰相，自當兼管文武，乃與樞密分權，此宋制之失也。
六卿之序，唐則吏、禮、兵、民、刑、工，貞觀改吏、禮、民、兵、刑、工。宋初以吏、兵、戶、刑、工、禮為坎，至神宗始定吏、戶、禮、兵、刑、工，蓋用《周禮》之序也。今雖沿宋制，而清貴之秩，吏之下則禮，禮下則兵，兵下則工，工下則戶，戶下則刑，至於都察院，雖居六卿之下，而權勢與吏部埒。百年以前，尚無定序，今則一成而不可變矣。
太祖誅胡惟庸後，罷丞相不復設，而以九卿分治，凡事可否，聽自上裁，當時豈有內閣，及票本之事哉？永樂初，以萬機多故，於詞臣中選數人入閣辦事，軍國重事，面與商確，而當時九卿，亦召預議，不獨閣臣也。其後稍倦勤，遂令票擬以進，習以為常。三楊當英廟之初，主少國疑，權由已出，天下遂以相名歸之，而實非也。夫以大學士為相，則學士不過詞林殿閣之職，秩止五品，非相也；如以處百僚之上，則其尊多由兼官，或六卿，或宮保，非本等職業也。票擬不過幕賓記室之任，可否取自朝廷，何權之有？而其後如分宜、江陵之為者，如猾吏之市權，竊之也，非真權也。唐、宋宰相，禮絕百寮，坐中書堂行事，自九卿而下，進見皆省吏高唱，鞠躬而入揖；及進茶，皆抗聲贊喝。待制以上，見則直言某官，皆於席南橫設百官之位，不迎不送。其尊如此，黜陟予奪，無一不自己出。如申屠嘉廷辱鄧通，蘇良嗣笞薛懷義，趙普按誅陳利用，韓琦立召任守忠，此宰相之權也。今之權皆已散而歸之大小九卿，而閣臣之門欲笞一人而無{楚}，每日坐容膝之地，晨入酉出，啄息不休，退居邸第，丞郎皆與抗禮，迎送僕僕，安在其為宰相也？但去天尺五，呼吸可通，大小萬幾，悉經心目，上之禮眷，殊於百辟，於是人始以為天下事無一不由閣臣定者，而不知閣臣票擬悉據九卿之成案，不敢增一毫意見，不敢逾尺寸成規者也。夫無宰相之實而冒宰相之名，不能行宰相之事而天下必責以宰相之業，故今之為閣臣者，亦難矣。愚嘗謂永熙宣弘之朝。若三楊劉謝等。得君行道，言聽諫從，是以閣臣而做宰相之功業者也。嘉、隆以來，若分宜、新鄭、江陵等，廣布爪牙，要結近侍，是以閣臣而假天子之威福者也。至於今日，主上神聖威福，既不可竊，而上下否隔，功業又不可就，且議論繁多，動輒掣肘，其不以身為射的，則幸矣。救死之不贍，而何暇治天下哉？
史稱姚崇為救時之相，夫救時之相豈易得哉？世衰道微，主德不聰，奸究潛伺，幾務業脞，百姓流亡，即以伊、周處此，亦不過成得救時二字耳。相之治國，如醫之治病也。其人強壯無疾，則教以珍攝保養，無所事事之方；若病勢已深，急當治標，雖有盧、扁，亦必針石湯炙之劑；可謂其非神醫，而僅為救病之醫哉？宋儒敢為高論，而輕薄世務，乃於幹戈雲擾之際，猶以正心誠意之說進，譬之垂絕之人，教以吐納隳引之方，足以速其死而已矣。
三代而下，只得救時之相為上策。何者？主非神聖，人非結繩，與其高談性命，而無益於用，不如救偏補弊，隨事幹蠱，為有實效也。如張良當楚、漢之際，孔明輔偏安之國，李泌立革命之朝，司馬光處變革之日，其所經畫設施亦不過視其所急而先之，故卒能反亂為治，功成事舉，使四君子者處三代之盛時，豈不能陳王道，興禮樂或？而不盡用其所長者，其時勢非也。故曰：「識時務者，在乎俊傑。夫堯、舜之知，不過知所先務耳；知先務者，救時之相也。
才足以撥亂者，多鷙而自用；量足以鎮俗者，多懦而無為。抱苦節之貞者，必褊於容眾；具通達之識者，或昧於礻是躬。諸葛武侯外綜軍旅，內和人民，淡泊明誌，寧靜致遠，開誠布公，集思廣益，舉世之所難者，而皆兼之，三代以下，一人而已矣。
寇萊公為相，用人多不以例，曰：「若用例，則胥吏足矣，何名宰相？」此格言也。天子既以進賢退不肖之權寄之宰相與冢宰矣，若復事事拘例，人人循資，又惡用進退之權為也？近來文罔既密，奸弊亦多，藩臬外吏以下，一切論俸，而銓選之時，置簽抽掣，防弊之典，可謂至公至慎矣，而於用人之道則未也。
古之為相及冢宰者，其於天下賢才，盡在胸中，故可以不用例。今之冗員既多，事幾亦繁，大小九列之外，不復知其人矣。至於銓選猥雜，尤極不得不循資例。但掣簽之法，終不可傳後世，況其中弊竇，亦自不少也。
管仲之生，誠不如召忽之死，然一匡九合，尊主庇民之績，百召忽無為也。平勃之譎，誠不及王陵之戇，然乘機定亂，反呂為劉之功，雖百王陵無為也。聖人於管仲，不責其死，而惟取其功，其心之恕，論之平如此，而宋儒乃責平勃，以不爭責王魏以事仇。使平勃廢王魏死，漢、唐無文、景貞觀之治，此政孔子所謂匹夫匹婦之為諒者也。又雲：「濟大事者，當以狄仁傑為法。」夫仁傑之法，政得之平勃者也；既以王陵為正，又以仁傑為法，俗語所謂「要吃楊梅，又怕齒酸；不吃楊梅，又怕口幹」者也，其無定見甚矣。
才稟於天，不可學而至也；量成於人，可學而至也。故大臣當以德量為先，德量不足，即有周公之才，之美，亦不足觀。如宋王臨川，近代張江陵，其才非不絕世，然愎而自用，褊而寡容，其行事必自以為是，而人莫敢矯其非，故王終誤國，而張竟覆宗，所系非細故也。國朝夏忠靖原吉，識量不減韓魏公，人嘗問公：「量可學乎？」公曰：「何為不可？吾少時遇犯者必怒，始忍於色，中忍於心，久之自熟，殊無相校意，即大事亦不動矣。故聖人謂『小不忍，則亂大謀』，忍於小者，所以成其大也。」
處世須是耐煩，而居官尤甚。上自公卿，下至守令，但能耐煩，便有識量，著一急性者不得，蓋事多在忙中錯也。至於讀書交友，當戶涉世，無不皆然。不惟涵養德性，亦足占後來之造就。使憧憧往來，鹵莽裂滅之人，即讀書亦不能咀嚼意味。作事交友，必且有始無終，孔子所謂無恆之人也。況於居官舉動，食息不得自由，不如意事，舉目皆是。若以忿帽躁競之心處之，惟有投河赴海而已。噫，此雖人世之不古，亦宇宙缺陷世界宜爾也，故士必知命而後能樂天。
《易》曰：「吉人之詞寡，張釋之謂周勃、張相如兩人，言吶吶不出諸口。然言語者，心之華也，未有無學術，無識見而能言者。以孔門而獨宰予、子貢居言語之科，言亦何容易哉？子產有詞，諸侯賴之，詞之不可以已也。蓋春秋、戰國時，其習尚已然矣。其後儀、秦、首軫之流，皆以一言取卿相，然觀其立談之頃，析軍國之大計，察海內之情形，如指諸掌，此雖非聖門之言語，而其苦心考究，捭闔推測，有後世宿儒所不能及者，其難尤倍蓰之矣。自晉一變為清談，言始不適於用，宋一變為道學，其言又皆糟魄芻狗，而不可聽，則又何貴於言哉？
三代之人必習為詞命，童子入小學則教以應對，蓋赫蹄未興，赤牘未削，一切利害事宜皆面陳而口宣之，故必其平日學問該博，事機熟透，猝至而應，莫不合宜。如今人上一疏，投一書，不知經幾籌畫，費幾改竄，或假手他人，或剿襲舊語，猶自詫以為奇，而況於立談之頃乎？吾讀史至子產之對晉人，張祿之說秦王，毛遂之定楚從，蔡澤之感應侯，樊將軍數羽之言，淮陰侯築壇數語，匆匆旁午之時，答辯如響，皆成文章，而見事定計，發必破的，若庖丁解牛，以無厚入有間，恢恢乎有餘地者，其亦可謂命世之才也已。自漢以後，惟孔明見先主，立定三分之計，姚元之馬首倥傯，以十事要明皇，此皆修詞決策，預定於平日者也。范文正公自做秀才時，便以天下為己任，及天章閣召問，皇恐不能對，退而上書，詞之難也甚矣。
古人不作寒暄書，其有關系時政及彼己情事，然後為書以通之，蓋自是一篇文字，非信手茍作者。如樂毅復燕昭王，楊惲報孫會宗，太史公復任少卿，李陵與蘇中郎，千載之下，讀其言，反覆其意，未嘗不為之潸然出涕者，傳之不朽，良有以也。下此魯連之射聊城，已墜縱橫之咳唾；鄒陽之上獄書，不過幽憤之哀詞。君子猶無取焉，況其他乎？自晉以還，始尚小牘，然不過代將命之詞，敘往復之事耳。言既不文，事無可紀。而或以高賢見賞，或以書翰為珍，非故傳之也。今人連篇累牘，半是頌德之諛言，尺紙八行，無非溫清之俚語，而災之梨棗，欲以傳後，其不知恥也亦甚矣。
近時文人墨客，有以淺近之情事而敷以深遠之華，以寒暄之套習而飾以綺之語，甚者詞藻勝而諄切之誼反微，刻畫多而往復之意彌遠，此在筆端遊戲，偶一為之可也，而動成卷帙，其麗不億。始讀之若可喜，而十篇以上，稍不耐觀，百篇以上，無不嘔噦矣。而啖名俗子，褒然千金享之，吾不知其解也。
王安石立新法，引用小人，卒致宋室南渡，其禍烈矣。而其初不過起於執拗之一念，蓋《孟子》所謂訁也訁也之聲音顏色，距人於千里之外者，當時亦但以快一時之意，而不虞其害之至此極也。近來名公清貞苦節，天下想望其風采，及其得位行事，動與世齟齬而不相入，乃其自信愈篤，而人之攻之也日益甚，終不能安其位而去，雖詆訶者太過，而亦有以自取之也。
顧佐為都禦史，疾惡如仇，百僚莫敢闖其居者，待漏朝房，至比鄰十餘室無人聲，其風采可想見，然似亦過矣。近代如海瑞在留都總憲，諸禦史不敢私市一物，卒之日，布被蕭然而已，其清而狷，其天性也。然撫金陵時，所行過當者甚多，下弗堪也。亦有必不可行者。每官舫行，限以拽夫十五名而止，一日行部，入淺河，舟膠中流，數日不能前。迎送之禁既嚴，廩既俱絕，不得已自發白鏹，雇舁者，乃得行。其在南吏部日，中道有訴冤者，輒受其詞，歸行之司屬。司屬以非職掌，不受也。行之法司，法司以非通政司所準，不受也，乃取而焚之。其苛碎類若此。然海公精力幹辦，尚能必行其意，後人效之，一步不可行，而物議沸矣。
唐、宋百官，入朝皆乘馬，宰相亦然。政和間以雨雪泥滑，特許暫乘轎，自渡江後，俱乘轎矣。蓋江南轎多馬少故也。國朝京官，三品以上方許乘轎，三五十年前，郎曹皆騎也。其後因馬不便，以小肩輿代之，至近日遂無復乘馬者矣。晉江李公為宗伯時嚴禁之，然終以不便，未久即復故。蓋乘馬不惟雇馬，且雇控馬持杌者反費於肩輿，不但勞逸之殊已也。
國初進士皆步行，後稍騎驢。至、弘、正間，有二三人共雇一馬者，其後遂皆乘馬。余以萬歷壬辰登第，其時郎署及諸進士皆騎也。遇大風雨時，間有乘輿者，迄今僅二十年，而乘馬者，遂絕跡矣，亦人情之所趨。且京師衣食於此者殆萬餘人，非惟不能禁，亦不必禁也。
宋趙清獻公有《禦試日記》一卷，蓋嘉六年禦試進士，公時為右司諫，與賈直孺、範貫之皆充編排官，所記自二月二十六日起，至三月初九日止。駕幸考校所者二，幸覆考所者四，幸詳定所者二，幸編排所者一。雖上巳、寒食休暇之辰，孜孜不廢訓敕，勞賜茶果酒肴，無日無之。當時仁宗在禦已四十年，而猶慎重勤若此，亦足見作人之盛心，有終之懿軌矣。國朝禦試進士，惟以三月十五日，而十八日傳臚，二十二日謝恩，故事，上皆視殿。自永陵之末，高拱不出，近日遂習以為常矣。至於撤禦膳，賜考試官，則間一行之。如嘉靖之壬戌，隆慶之辛未，萬歷之癸丑，是時慈谿、江陵、福清三公皆受主眷最隆，故有殊典，非例也。
唐時進士及第，醵金為曲江之會，即於同年中選最年少者二人為探花，使世謂之探花郎。今以一甲第三為探花，不知起於何時。而以第二為榜眼，其名尤俗。宋時及第，不拘人數，遇非常恩澤，有一榜盡賜及第者，亦有隨意唱一甲至三百二名方止者。放進士，至五甲而止，本朝止於三甲。而一甲入史館，二甲授六曹，三甲出為郡縣，其迥別不啻雲泥。然故同籍之誼，寢以衰薄矣。
唐時進士，榜出後，便往期集院，醵金宴賞，於中請一人為錄事，二人為探花，其他主宴、主樂、主酒、主茶之類，皆同年分掌之，廣征名伎，窮搜勝境，無日不宴。至曲江大會，先牒教坊，奏請天子，禦紫雲樓以觀，長安士女，傾都縱觀，車馬填咽，公卿之家，率以是日擇婿焉。蓋不惟見聲名文物之盛，豐亨熙豫之景，亦以人臣起韋布，登青雲，故慎重其事，以誘掖獎勸之也。今裏中兒入泮宮，補弟子員，猶簫鼓旌旗，ピ赫閭裏，而登第之日，儼列而進，分隊而退，客邸蕭然，親朋嘿坐，桂玉莫惜，征責捆集，而當事者，動欲禁諭之，約束之，稍涉輕肥，便滋物議，此於士子之動心忍性不為無裨，而國家右文賓興之大典亦稍輕矣。譬之貧家娶婦，合巹未畢，遽令造飯緝麻，一不當意，聲色相加，此雖教婦之道，而非攝盛之禮也。
唐時舉進士，自狀元以下，皆以勢力遊揚得之。以摩詰之才，不難作梨園子弟，以幹公主；及其末也，裴思謙紫衣懷閹豎之刺，求狀元及第，而試官不敢違，奔競之風，於斯極矣。武陵之薦杜牧，黃裳之訪尹樞，雖憐才之盛心，而終非公慎之懿矩也。至於宋而漸密矣，然猶有玉山之援故人，子瞻之私方叔也。至國朝而禁令益嚴，二百年來，法度之至公至慎者，獨此一途耳。
唐時士子入試，皆遍謁公卿，投贄行卷；主司典試，亦必廣訪名流，旁搜寒。如王起放榜，先問宰相所欲；沈絢主春闈，承其母命，與宗人及第；牛庶錫贄卷，蕭昕要令首拔；至於鄭薰錯認顏標，雖被冬烘之誚，亦不失為激勸之盛心也。宋初舉人被黜者，猶得擊登聞鼓聲冤。上命重試必多見收，當時謂之還魂秀才，蓋其法綱猶寬，疑議亦少，至國朝而禁令之嚴極矣。迨夫近日，則投刺及門，皆為請謁；知名識面，盡成罪案；上之防士，如防夷虜；而旁觀之伺主司，如伺寇盜，舉蕩平正直之朝，化為羊腸荊棘之路；以登賢<頁>俊之典，變為防奸明刑之獄；雖士習之漸靡有以致，然而刻核太過，於拔茅連茹之初心，亦稍悖矣。
洪武丁丑，會試天下，進士已定，因所取多南人，士論不服，始命重試，取韓忠克等。而先中者，及考官劉三吾等，皆得罪。弘治己未會試，程敏政典試，給事中華昶劾其鬻題與徐經、唐寅等，及揭曉，林廷玉又論之，於是命李東陽重閱，而黜經、寅等十餘人，敏政亦坐罷歸。今萬歷庚戌，湯賓尹為房考，越房取韓敬為第一，言官論之不已，但終無左證，韓與湯皆坐褫職。而場中越房取者尚有十七人，言者並及之，於是行原籍，取所中硃卷，會九卿臺省覆閱之，然俱無他故，不能深入也。此事蓋三見矣，而庚戌為甚。蓋議論紛紜不一，越三四年，始定其中十七人，蓋多知七人名士雲。
宋初進士科法制稍密，執政子弟，多以嫌，不令舉進士，有過省而不敢就殿試者。慶歷中王伯庸為編排官，其內弟劉原父廷試第一，以嫌自列，降為第二。今制惟知貢舉典試者，宗族不得入，其它諸親不禁也。執政子弟擢上第者，相望不絕，然顧其公私何如耳。楊用修作狀頭，天下不以為私也，至江陵諸子，文皆假手他人，而相聯登高第，可乎？萬歷癸未，蘇工部浚入闈，取李相公廷機為首卷，二君蓋同筆研、桑梓，至相善也。然蘇取之而不以為嫌，李魁天下而人無間言，公也。庚戌之役，湯庶子賓尹素知韓太史敬，拔之高等，而其後議論蜂起，座主門生皆坐褫職。夫韓之才，誠高而湯之，取未為失人，但心跡難明。卒致兩敗俱傷，亦可惜也。然科場之法，自是日益多端矣。
國家取士，從郡縣至鄉試，俱有冒籍之禁，此甚無謂。當今大一統之朝，有分土，無分民，何冒之有？即夷虜戎狄，猶當收之，況比鄰州縣乎？且州縣有土著人少，而客居多者，一概禁之，將空其國矣。山東臨清，十九皆徽商占籍。商亦籍也，往年一學使苦欲逐之，且有祖父皆預山東鄉薦，而子孫不許入試者，尤可笑也。余時為司理，力爭之始解。世廟時，會稽章禮發解北畿，眾哄然攻之，上問：「何謂冒籍？」具對所以。上曰：「普天下皆是我的秀才，何得言冒？」大哉王言，足以見天地無私之心也。
拜主司為門生，自唐以來然矣，策名朝廷，而謝恩私室誠非所宜，然進身之始，不可忘也。士為知己者死，執弟子禮，非過也。至於郡縣之吏拜舉主為門生，則無謂矣。範文正以晏元獻薦，入館終身，以門生事之，蓋感特達之知，非尋常比也。今江南如閩、浙，得薦尚難，至江北部使者，諸差旁午於道，每循故事，列姓名以報，亦稱舉主門生，其恩誼衰薄，視朝夕相臨，遊揚造就者，又逕庭矣。近代惟霍海南韜、張永嘉孚敬不拜主司。然霍亦不受人作門生，永嘉不能也。永嘉登第時，年逾五十，主司見而憫其老也。永嘉憾之，其後大拜，竟不及門雲。
訓蒙受業之師，真師也，其恩深，其義重，在三之制與君父等。至於主司之考校，一日之遭遇耳。無造就之素也。當道之薦揚，甄別之故事耳，無陶鑄之功也。今人之所最急者舉主，次殷勤者主司，而少時受業之師，富貴之日，非但忘其恩，並且忘其人矣。夫所貴師弟者，心相信也，行相仿也，勢可灼手，則竿牘恐後；門可羅雀，則蹤跡枉絕；甚至利害切身之日，戈可操也，石可下也，何門生之有哉？
朋友者，五倫之一也。古人之於師友皆恩深義重，生死久要，以臣卿、伯元，一言相許，千里命駕；伯桃、角哀，信誓為期，九原不爽。蓋亦自重其信義，非徒為人已也。降及後世，漸以衰薄，然王陽結綬，而貢禹彈冠，禹錫貶官，而子厚易播；尚有休戚與共之意焉。至今日而死友無論，即生友可托肝鬲者，亦寥寥絕響矣。
今友誼之所以薄者，由友之不擇也。今之人，少則同塾之友，長則同課之友，又長則有同調、同遊之友，達則有同年、同僚之友。然此數者皆卒然而遇，茍然而合，非古人之所謂友也，故其中亦有心相孚行相契者，不過十中之一二。而敗群背義，忄僉薄無行之人，亦已濫竽其中矣。況少之群居，長則必離，窮之追隨，達則必隔，是非毀譽縈其中，世情文罔牽其外，欲其歡然無間，安可得哉？夫士君子處世，而無一二知己之人，可托死生急難者，則又安用此生為矣？故欲全友道，須先擇交。其於同塾、同遊等輩之中，觀其行事、心術灼然無疑者，而後以心許之，勿為形跡所拘，勿為讒毀所，勿為富貴貧賤所移，則庶乎古人之所謂友矣。噫，談何容易！虞仲翔謂「海內得一知己死不恨」，韓昌黎謂「感恩則有之矣，知己則未也」，故士必有一二知己，而後謂之士；亦必僅有一二知己，而後謂之知己；其它市道之交，去來聽之可也。
今人處貧賤，則泛濫廣交，一切佻闥駔儈皆與遊處；及富貴之日，則疾之如仇，逐之如虎，惟恐其影響之不幽。此雖友之無良，而對面雲泥，亦已甚矣。況其意不過為保富貴計耶？余筮仕佐郡，相知者以絕交為急務，余戲謂：「朋友，五倫之一也。使窮時之友可絕，則窮時之父子、夫婦、兄弟皆可絕矣。」然余卒坐左遷，而後聞善宦者，其母詣之而不得見，兄弟往而被逐，始知前言亦有行之者矣，非戲也。
自唐以前，最重門族；王、謝、崔、盧，擅名弈世。其他若滎陽之鄭，隴西之李，雖皇族國戚，不敢與之爭先，以侯景之篡逆，欲求婚王、謝而不可得，薛宗起以不入郡姓，碎戟請死，蓋流品若是之嚴也。其後貞觀、開元，屢加摧抑，而族望時尚，終不能禁婚姻嫁娶，必取多貲，故李楨謂爵位不如族望，官至方嶽，惟稱隴西。然士貴自立何如耳，如其人，則鰥夫巖築，可以登庸。彼王之莽也，李之陵也，獨非望族耶？而名辱行敗，玷宗多矣。宋以後漸所不論，至今日縉紳君子，有不能舉其望者，亦可怪也。
三代以前，因生賜姓，胙土命氏，故姓氏分而為二。男子稱氏，婦人稱姓。氏所以別貴賤，姓所以別婚姻也。然亦有一氏而分為數姓者。三代而下，姓氏合矣。其同出而分支漸繁，愈不可考矣。春秋之時，善論姓氏者，魯有眾仲，晉有胥臣，鄭有子羽，而其他之子無稱焉。溯流窮源，若斯之難也。世遠人亡，文獻無征；兵革變遷，家國更易；故名世君子，至有不能舉其宗者，勢使然也。然與其遠攀華胄，牽合附會，孰若闕所不知，以俟後之人？故家譜之法，宜載其知者，而闕其疑者。漢高祖為天子，而其祖弟呼豐公母為昭靈後而已，名字不傳也，蓋尚有古之遺意焉。
今世所傳「百家姓，」宋時作也；故以趙、錢為始。豈吳、越之臣所成耶？我朝吳沈等進千家姓，以「朱承天運」為始，其中有怪僻不經見者，而海內之人又有出千家之外者，惜當時儒臣未能遍行天下廣搜之也。漢穎川太守聊氏有萬姓譜，今不復見；近時吳興淩氏有萬姓統譜，第恐其學識尚有限耳。
夷狄之中，極重氏族，如契丹唯耶律氏與蕭氏世世為婚姻，天竺則以剎利、娑羅門二姓為貴種，其餘皆為庶。庶姓雖有功，亦甘居大姓之下。其它諸國莫不如是。故唐以後之重門地，亦跖拔氏倡之也。禮失而求之四夷，殆謂是耶？
州先生以王、謝為望族，而謂謝安能比王。王，大也；謝有衰謝之義。此語太近兒戲可笑。然余亦有語復之曰：王者，大也，滿則招損；謝者，遠也，謙則受益。天道惡盈而流謙，於王、謝宜何居焉」不知先生九京，亦有以難余否也？
今世流品，可謂混淆之極，婚娶之家，惟論財勢；耳，有起自奴隸，驟得富貴，無不結姻高門，締眷華胄者。余嘗謂彼固侯景、李建勛之見，而為名族者，甘與秦、晉而不恥，何無別之甚也？余邑長樂。長樂此禁甚厲，為人奴者，子孫不許讀書應試，違者必群擊之。余謂：此亦太過！國家立賢無方，即奴隸而才且賢，能自致青雲，何傷？但不當與為婚姻耳。及之新安，見其俗不禁出仕而禁婚姻，此制最為得之。乃吾郡有大謬不然者，主家淩替落薄，反俯首於奴之子孫者多矣，世事悠悠，可為太息者此也。
婚姻不但當論門地，亦當考姓之所自。如姚、陳、胡、田，皆舜之後；姬周、魯、衛、曹、鄭，皆武王之後，俱不宜為婚，其餘可以推類。又歷代有賜姓者，如項伯、婁敬，皆從劉，徐、安抱玉皆從李之類也。有改姓者，如疏廣之後改為束，唐谷之後改為陶之類也。有杜撰者，京房推律而定為京氏，鴻漸筮易而定為陸氏之類也。有支分者，如趙括之後，因馬服而為馬；李陵之後，因丙殿而為丙之類也。充義至類，別嫌明微，寧過於嚴，毋傷於茍。婚姻人道之始也，加慎焉可也。
古人喪禮，為父斬衰三年，而父在，為母不過齊衰期而已。此雖定天地之分，正陰陽之位，而揆之人子之情，無乃太失其平乎？子之生也，三年然後免於父母之懷，要之，母之夠勞，十倍於父也。夫婦敵體，無相壓之義，以父之故，而不得伸情於母，豈聖王以孝治天下之心乎？且父母為長子齊衰三年，而子於母反齊衰期，亦倒置之甚矣。此禮三代無明文可考，或出漢儒杜撰，未可知也，而舉世歷代無有非之者。至我國家始定製，父母皆斬衰三年，即妾之子亦為所生持服，不以嫡故而殺，此聖祖所以順天理，達人情，自我作古，萬世行之可也。
古者，嫂叔不相為服，所以別嫌也，然兄弟同室，一居杖期之喪，而一緇衣玄冠，不惟禮有不可，亦心有不安矣。我國家定為五月之服，其於情禮可為兩盡。又古者有服內生子之禁，今亦無之。夫喪不處內，此自孝子之心，有所不忍耳，禁之無為也。律設大法，禮順人情，如我國家之制，可謂兼之矣。
師友無服，非不為服也，義恩厚薄不等故也。如七十子於孔子，以父喪之可也；如管、鮑、雷、陳，以兄弟喪之可也；然而不可為常也，先王制禮，順乎人情，求為可繼也。昔虢叔死，閎夭、太顛諸人為之服禮，可以義起也。蓋師友至於今日，恩義之衰薄極矣，生時貴賤且隔雲泥，況生死之際乎？
今執親之喪，不飲酒食肉者罕矣。百日之內，禁之可也，過此恐生疾病，少加滋味，亦復何妨？至於預吉事，赴筵席，則名教之罪人也。江南之人，能守此戒者，亦寥寥矣。尚有生辰元旦，變易吉服者，亦何心哉？
人有乘初喪而婚娶者，謂之乘兇，此在它處不知雲何，吾郡則恆有之矣。此夷俗也，當事者為之厲禁可也。
閩俗於初屬纊之時，有女適人者，則婿家延巫，置燈輪轉之，男女環繞號哭為之藥師樹，甚無謂也。死每七日則備一祭，謂之過七，至四十九日而止。或有延僧道作道場功德者，紳禮法之家不爾也。死後朝夕上食，至百日而止，至六十日則不用本家食，而須外家，或女家送之。相沿以久，不知其故。但吳越之俗，親友來致祭，主家皆用鼓樂筵宴款客，閩中獨無之，客來祭者，一嘗茶果而出，子姓族戚，乃餃其祭余，較為彼善於此耳。
喪不哀而務為觀美，一惑也。禮不循而徒作佛事，二惑也。葬不速而待擇吉地，三惑也。一惑病在俗子，二惑病在婦人，三惑則舊世蹈之矣。可嘆也已！
古禮之尚行於今者，喪得十七，昏得十五，至於祭則茍然而已，冠則絕不復舉矣。吾長樂人最習家禮，亦間有行之者，然世多笑其迂也。
婚禮以不舉樂，思嗣親也，此或為長子之當戶者言耳。若父母在堂，而為子娶婦，即舉樂何傷？且攝盛之禮，既已極其隆矣，而獨禁音樂，無乃不情乎？
嫁女三日，父母家來餉食，俗謂之飠Й女。女於五月五日回省父母，謂之歸寧。此漢以來禮也，今人三日後，女偕婿省父母，謂之回鸞，閩人謂之轉馬，蓋春秋時有「回馬」之義也。五月歸寧，謂之取夏衣。按《周禮》，後妃歸寧，亦用，則夏之歸寧，其來久矣。
張公藝九世同居，古今以為口實，近代則浦江鄭氏耳，蓋由祖宗立法謹嚴，子孫世世相承，不敢逾越，縱有長舌之婦，敗群之子，無所容其惡也。然吾以為人心不同，一室之內，豈無胡、越？況於孱婿悍婦，驕兒稗子，代不乏人，間隙一開，仇釁漸起。與其隱忍包涵，中離外合，不如分析各得其願，使兄弟好合，妯娌肅雍，無害於義，政不必慕古人之虛名，而釀鬩墻之實禍也。余嘗見巨室兄弟眾多，先後宛若日逐勃溪，至於婢使奴隸，各為其主怨尤讒巢，無所不至，殆不能一日安其生者，此雖女子小人之性，亦宜分而強合有以致然也，故必世世人人，不畏婦而後可以同居，如浦江者，絕無而僅有者也。
張公藝書忍字以進，其意美矣，而未盡善也。居家馭眾，當令紀綱法度，截然有章，乃可行之永久。若使姑婦勃蹊，奴僕放縱，而為家長者，僅含默隱忍而已，此不可一朝居，而況九世乎？善乎，浦江鄭氏對太祖之言曰：「臣同居無它，惟不聽婦人言耳。」此格論也，雖百世可也。
古今同居者，又有漢樊重、晉郎方貴，俱三世。博陵李幾七世，河中姚氏十三世，宋會稽裘承詢十九世。而魏楊播百口共釁，陸象山累世義居，又不知凡幾代也，錄之以愧惡婦劣子之欲析產者。
漢稱萬石君家法，唐則穆質、柳公權二家，為世所崇尚，至宋則不勝書矣。我朝文物威儀之盛，則來江南，而純厚謹嚴，西北士夫家居多，風氣使然也。吾邑長樂雖海濱椎魯，而士夫禮法甲於它郡。余初登第時，至邑中，不敢乘輿，紳往來者，大率步行也。出郭登車，遇村落輒為下。市者不飾價，男女別於途，不淫不盜，不囂訟，不逋賦。先輩如鄭司寇世威家居，猶布衣徒步，蓋海內所絕無而僅有者。近來一二巨室，侈土木，娛聲色，鑿渾沌之竅矣，然校之列邑，猶為彼善於此也。
禮有出於聖人而實似無謂者，如祀郊以配酏天，祀明堂以酏上帝是也。天與上帝果有二耶？無二而分之，是矯誣也，聖人不為也。又有世之所非而實是者，歐陽濮議是也。禮，為人後者，不得顧其本生父母，特不為之服耳，未嘗並父母之名沒之也。禮有三父八母。養者，繼者，皆父母也。嗣大位而改其所生父為叔伯，於心安乎？於理順乎？此拘儒之見，必不可行者也。肅皇帝之初，廷臣亦有主呂誨之議者，則愈非矣，肅皇於諒暗之後，從邸入繼，與英宗之久養宮中者，又不同也。弟承兄統，而以兄為父，以父為伯，豈理也哉？出公不父其父而禰其祖，夫子所以有正名之嘆也。今不父其父而禰其兄，於正名何居焉？甚矣，腐儒之誤國家事也。且亡者猶可耳，太後在也，以嫂為母，而伯母其母，置太後於何地？古人行一不義而得天下不為也，況不孝乎？幸而聖心獨斷，天倫無虧，其神武明決，過宋英宗萬萬矣。諸臣之杖譴，雖永嘉不善處，而亦有以自取之也。
《周禮》大祝辨九拜：一稽首，二頓首，三空首，四振動，五吉拜，六兇拜，七奇拜，八褒拜，九肅拜。鄭玄註：「稽首，頭至地也。頓首。頭叩地也。空首，頭至手，所謂拜手也。振動，戰栗變動之拜，一雲兩手相擊也。吉拜，拜而後稽顙也。兇拜，稽顙而後拜也。奇拜，屈一膝，今雅拜是也；或雲，一拜也。褒讀為報。報拜，再拜也。鄭司農雲：『持節拜也。』肅拜，但俯下手，今時擡是也。擡即揖也。」今人以頓首為常禮，而稽顙、稽首概施之喪服矣，不知稽首非兇禮也。尊長之施卑幼，則雲再拜，而肅拜則惟藩王用之，其它空首、振動等拜，皆無知者矣。又書劄中動稱九頓首，此申包胥乞師於秦故事，亦非佳事也。
