
《詩》云：「善戲謔兮，不為虐兮。」古今載籍，有可以資解頤者多矣，茍悟其趣，皆禪機也，略錄數端於左：
尉有夜半擊令之門者，求見甚急。令曰：「半夜有何事？請俟旦。」尉曰：「不可。」披衣遽起，取火延尉入，坐未定，問曰：「事何急？豈有盜賊竊發，君欲往捕耶？」曰：「非也。」然則家有倉卒疾病耶？」曰：「非也。」然則何以不待旦？」曰：「某見春夏之交，農事方興，百姓皆下田，又使養蠶，恐民力不給。」令曰：「然則君有何策？」曰：「某見冬間農隙無事，不若移令此時養蠶，實為兩便。」令笑曰：「君策甚善，古人不及，但冬月何處得桑？」尉瞠目久之，拱手長揖曰：「夜已深，伏惟安置。」然《周禮》禁原蠶，而閩、廣之地桑經冬不雕，有一歲四蠶者，則尉之言，未足深笑也。
程覃為京兆尹，不甚識字，有道人投牒，乞執照造橋。覃大書「昭執」二字。其人白云：「合是執照，今作昭執，仍漏四點。」覃取筆於執字下加四點與之，乃為「昭熱。」庠舍諸生，作傳以譏之。
宋，陳東通判蘇州，權州事，因斷流罪命黥其面，曰：「特刺配某州牢城。」黥畢，幕中相與白曰：「凡稱特者，罪不至是。而出於朝廷一時之旨，非有司所得行。」東大恐，即改特剌字為準條，再黥之，頗為人所傳笑。後有薦其才於兩府者，石參政曰：「吾知其人矣。得非權蘇州日，於人面上起草者乎？」
唐蕭炅不識字，嘗以伏臘為伏獵。又一日，張九齡送芋刺稱蹲鴟，蕭以為鴟，答云：「損芋拜嘉，惟蹲鴟未至耳。」然仆家多怪，亦不願見此惡鳥也。」九齡得書大笑。
黨進過市，見縛勾攔者，問：「汝說何人？」優者言：「說韓信。」進怒曰：「汝對我說韓信，見韓信即當說我，此三頭兩面之人！」命杖之。
周定州刺史孫彥高，被突厥圍城，不敢出廳，文符須徵發者，於小窗接入。鎖州宅門，及賊登壘，乃入櫃中藏，令奴曰：「牢掌鑰匙，賊來索，慎勿與也。」昔有人入京，選皮袋被賊盜去，其人曰：「賊偷我袋，將終不得我物用。」或問其故，曰：「鑰匙在我衣帶上。」此亦孫彥高之流也。
錢良臣自諱其名，幼子頗慧，凡經史中有「良臣」字，輒改之。一日，讀《孟子》「今之所謂良臣」，遂改云：「今之所謂爹爹，古之所謂民賊也。」一時哄傳為笑。
馮道門客講《道德經》首章「道可道，非常道」，門客見犯其諱多，乃曰：「不敢說，可不敢說，非常不敢說。」
洞庭湖闊數百里，秋水歸壑，惟一條湘川而已。僧齊已欲吟一詩，徘徊未就，有蔡押衙者，輒吟曰：「可憐洞庭湖，恰到三冬無髭須。」人怪問之，曰：「以其不成湖也。」
南燕慕容德時，妖賊王始聚眾於太山萊蕪谷，自稱「太平皇帝」，父ぁ為太上皇，兄休等為征、東征西將軍。慕容鎮討擒之，將斬於馬市。有人問之曰：「何為妖妄，自取族滅？父及兄弟何在？」答曰：「太上皇蒙塵在外，征東、征西為亂兵所害，如朕今日，復何聊賴？」其妻趙氏怒曰：「君正坐此口死，如何臨刑猶不改？」始曰：「皇後不達天命。自古及今，豈有不亡之國，不破之家哉？行刑者以刀鈈築其口，始曰：「朕今為卿所苦，崩即崩矣，終當不易尊號。」德聞而笑之。
虞集未遇時，為許衡門客。虞有所私，午後輒出，許每往不遇，病之，因書於簡云：「夜夜出遊，知虞公之不可諫。」虞歸見之，即對云：「時時來擾，何許子之不憚煩？？許大嘆賞，因薦於朝。
唐玄宗登樓，望渭水，見一醉人臨水臥，問左右是何人，左右不知，黃幡綽奏曰：「此是年滿令史。」上問：「何以知之？」對曰：「更一轉便入流。」上大笑。
蘇子瞻戲謂佛印曰：「向嘗讀古人詩云：『時聞啄木鳥，疑是打門僧。』又云：『鳥宿池邊樹，僧敲月下門。』未嘗不嘆息古人必以鳥對僧，自有深意。」佛印曰：「所以老僧今日常得對學士。」坡無以應。
魏人夜暴疾，命門人鉆火，是夕陰暝，督迫頗急。門人忿然曰：「君責人亦太無理，今暗如漆，何不把火照我，使覓鉆具？」
劉述字彥思，甚庸劣；從子俁，疾甚危篤，述往候之，其父母相對涕泣。述立命酒肉，令俁進之，皆莫知其意。或問之，答曰：「豈不聞禮云：『有疾，飲酒食肉可也。』」又嘗具喪服，值其子亦居憂，客問其子安否，答曰：「所謂父子聚，何勞齒及？」
張丞相天覺，好草書而不工，識者譏笑之，丞相自若也。一日得句，索筆疾書，龍蛇飛動，使侄書之。當險怪處，罔然而止，問丞相曰：「此何字也？」丞相視之，亦自不識，詬其侄曰：「胡不早問，致吾忘之？」
張由古有吏才，而無學術。累歷臺省，常於眾中嘆班固有大才而文章不入選，或謂之曰：「《兩都賦》、《燕山銘》等並入選，何因言無？」由古曰：「此是班孟堅文章，何關班固事？」
齊王好相。有稱神相者求見曰：「臣鬼谷子之高第，而唐舉之受業師也。」王大悅曰：「試視寡人何如？」對曰：「王勿亟也。臣相人必熟視竟日而後得。」於是拱立殿上以視，俄有使者持檄入白，王色變，相者問其故。王曰：「秦圍即墨三日矣，當發援兵。」相者仰而言曰：「臣見大王天庭黑氣，必主刀兵。」王不應。須臾，有人著械入見，王色怒，相者問故。王曰：「此庫吏也，盜金帛三萬矣。」相者又仰而言曰：「臣見大王地角青色，必主失財。」王不說曰：「此已往者，請勿言，但言寡人終身休咎何如耳。」相者曰：「臣仔細看來，大王面部方正，不是個布衣之士。」
劉貢父晚年得惡疾，須眉墜落，鼻樑崩壞，苦不可言。一日，與東坡會飲，各引古人一，聊相戲。坡遽朗吟曰：「大風起兮眉飛揚，安得壯士兮守鼻樑？」坐客皆笑。貢父感愴而已。
彭淵材遊京師，十年不歸。一日，跨驢南還，以一卒挾布橐，皆斜絆其腋。一邑聚觀，以為必金珠也，或問之。淵材喜見須眉曰：「吾富可敵國矣。」遂命開橐，則李廷墨一丸，文與可竹一枝，歐公《五代史》草槁一部，它無所有。
陽伯博任山南一縣丞，其妻陸氏，名家女也。縣令婦姓伍，它日會諸官之婦，既相見，縣令婦問贊府夫人何姓。答曰：「姓陸。」次問主簿夫人，答曰：「姓戚。」縣令婦勃然入內，諸夫人不知所以，欲卻回。縣令聞之，遽入問其婦。婦曰：「以吾姓伍，贊府婦遂雲姓六，主簿婦雲姓七，相弄若此。余官婦若問，必曰姓八，姓九矣。」令大笑曰：「人姓偶爾，何足怪？」乃令其婦出。
劉義綦封營道封始興。王浚戲謂之曰：「陸士衡詩云：『營道無烈心。』此言似為叔父發耶？」義綦曰：「下官初不識士衡，何忽見苦？」
張敬兒開府襄陽，欲移《羊叔子墮淚碑》綱紀白云：「此羊太傅遺德，不宜遷動。」敬兒怒曰：「太傅是誰？我不識。」
有窮書生欲食饅頭，計無從得。一日，見市肆有列而鬻者，輒大叫仆地。主人驚問曰：「吾畏饅頭。」主人曰：「安有是？」乃設饅頭百枚，置空室中，閉之，伺於外，寂不聞聲；穴壁窺之，則食過半矣，亟開門，詰其故。曰：「吾今日見此，忽自不畏。」主人知其詐，怒叱曰：「若尚有畏乎？」曰：「更畏臘茶兩碗爾。」
禦史臺儀，凡禦史上事，一百日不言，罷為外官。有侍禦史王平拜命，垂滿百日而未言事，同僚訝之。或曰：「王端公有待而發，必大事也。」一日，聞進劄子，眾共偵之，乃彈禦膳中有發。其彈詞曰：「是何穆若之容，忽睹鬈如之狀？」
唐明皇坐勤政樓上，見釘鉸者，呼之曰：「朕有一破損天平冠，汝能釘鉸否？」對曰：「能。」遂整之。即完，上曰：「朕無用此冠，便以賜卿。其人皇恐不敢受。上曰：「俟夜深閉門獨自戴，甚無害也。」
紹興末，謝景思守括蒼，司馬季思佐之，皆名。劉季高以書與景思曰：「公作守，司馬九作ヘ，想郡事皆如律令也。」聞者絕倒。
唐王鐸鎮渚宮，以禦黃巢。寇兵漸近，鐸赴鎮，以姬妾自隨，留夫人於家中。忽報夫人離京徑來，已在道中。鐸謂從事曰：「黃巢漸以南來，夫人又將北至，旦夕情味，何以安處？」幕僚戲曰：「不如降黃巢。」公亦大笑。
唐時有士子奔馬入都者，人問：「何急如此？」答曰：「將赴不求聞達科。」宋天聖中，置高蹈丘園科，許本人於所在自投狀求試。時人笑之。
宋時，省試「天子之堂九尺」賦。有一士曰：「成湯當陛而立，不欠一分；孔子歷階而升，只餘六寸。」蓋湯九尺，孔子九尺六寸也。余憶新羅使人有入貢者，見葵花不識，問主人，人紿之云：「名一丈紅也。」使作詩詠之，末句云：「五尺蘭千遮不盡，更留一半與人看。」噫，何中國夷狄工拙相去之遠乎？又有貴老為「其近於親」賦，其破題云：「見龍鍾之黃耆，思彷彿乎家尊。」傳以為笑。
宋王琪、張亢俱在晏元獻幕客。亢體肥大，琪目之為牛；琪枯瘦，亢目為猴。琪嘗嘲亢曰：「張亢獨墻成八字。」亢應聲曰：「王琪望月叫三聲。」一坐為之絕倒。
田元鈞狹而長，其夫人，富彥國女弟也，闊而短。石曼卿戲目之為「龜鶴夫妻。」
宋王文康公苦淋，百計弗瘳，洎為樞密使，疾頓除，及罷而疾復作，或戲之曰：要治淋疾，惟用一味樞密副使常服始不發。」又梅詢久為侍從，急於進用，晚年多病。石中立曰：「公欲安乎？惟一服清涼散耳。」蓋兩府在京，許張青蓋也。
紹興末，朝士多饒州人。或謂之曰：「諸公皆不是癡漢。」又有監司薦人，以關節欲與饒州人。或規其當先孤寒，監司憤然曰：「得饒人處且饒人。」
蘇子由在政府，子瞻在翰林，有一故人幹予由而未遂，求子瞻助一言。子瞻徐曰：「舊聞有人貧甚，發冢為生。發一冢，見一人裸坐，曰：『吾楊王孫也，裸葬，何以濟汝』？又發一冢，見王者，曰：『朕漢文帝也，遺令薄葬，何以濟汝』？遂之首陽山，見二冢相連，先發其左，見一人枯瘠如柴，曰：『我伯夷也，饑死山中，尚有物乎』？其人嘆曰：『用力之勤，久無所獲，不如且發右冢，看何如！』伯夷曰：『勸汝別謀於它所。汝看我嘴臉若此，舍弟叔齊，豈能為人乎？』」故人一笑而止。
晉庾翌與其兄冰書曰：「天公憒憒，無復皂白。」近時唐伯虎亦有詩云：「駿馬每馱癡漢走，巧妻常伴拙夫眠。世間多少不平事，不會作天莫作天。」雖謔詞，亦有激之言也。
相傳海上有駕舟入魚腹者，舟中人曰：「天色何陡暗也？」取炬然之，火熱而魚驚，遂吞而入水。是則然矣，然舟人之言，與其取炬也，孰聞而孰見之？《本草》曰：「獨活有風不動，無風自搖；石髀入水即幹，出水則濕。」出水則濕，誠有之矣。入水即幹，何從得知也？言固有習聞而不覺其害於理者，可為一笑。
江西有驛官，以幹事自任，白刺史：「驛已理，請閱視。」乃往。初一室為酒庫，諸醞畢具，其外畫神，問：「何神？」曰：「杜康。」刺史喜。又一室曰茶庫，諸茗畢貯，復有神，問：「何神？」曰：「陸鴻漸。」刺史益喜。又一菹庫，諸蔬畢備，復有神，問：「何神？」曰：「蔡伯喈。」剌史大笑曰：「君誤矣。」
滄州南皮丞郭務靜，性糊塗，與主簿劉思莊宿於逆旅，謂莊曰：「從駕大難。靜嘗從駕，失家口三日，於侍官幕下討得之。」莊曰：「公夫人在其中否？靜曰：「若不在中，更論何事！」
子思薦茍變於衛侯。一日，子思適衛，變擁彗郊迎，執弟子禮甚恭。變有少予，亦從子思，訝問何人。左右曰：「此茍弟子孩兒。」
宋王狀元十朋未第時，醉墮沛河，為水神扶出，曰：「公有三百千料錢，若死於此，何處消破？」明年遂登第，歸以語人。士有久不第者，聞而效之，陽醉落河，亦為水神扶出。士大喜曰：「我料錢幾何？」曰：「吾不知也。但有三百甕黃釵，無處消破耳。」
有吝於財者，遇一親故求濟，以酒一甌、錢索一條送之，云：「筋一條，血一碗，右捶胸奉上，伏望鐵心肝人留納。」
有二措大言誌。一云：「我平生不足惟飯與睡耳，它日得誌，當吃飽飯了便睡，睡了又吃飯。」一云：「我則異於是，當吃了又吃，何暇復睡耶？」
唐魏博節度使韓簡，性粗率，每對文士，不曉其說，心常恥之，乃召一孝廉，令講《論語》。及講至為政篇，明日謂諸從事曰：「仆近知古人淳樸，年至三十方能站立。」聞者莫不絕倒。
晉桓溫少與殷浩友善，殷常作詩示溫，溫後見之謂曰：「汝慎勿犯我，我當出汝詩示人。」
程師孟知洪州，作靜堂，自愛之，無日不到，作詩題於石曰：「每日更忙須一到，夜深長是點燈來。」李元規見而笑曰：「此是登混詩也。」
何承裕知商州，有舉人投卷，覽其詩，有「日暮猿啼旅思淒」之句，遽曰：「足下此句甚佳，但上句屬對未切，奉為改之。何不雲，『月明犬吠張三婦，日暮猿啼呂四妻？』」舉人大慚而去。
安祿山好作詩，以櫻桃寄其子，作詩云：「櫻桃一籃子，半青一半黃，一半與懷王，一半與周贄。」群臣請曰：「聖作誠高妙，但以『一半與周贄』之句移在上，於韻更為穩葉。」祿山怒曰：「我兒豈可使居周贄之下乎？」
宋鄭廣以海寇來降，授以職官，旦望趨府，群寮無與立談者，廣鬱鬱不言。一日晨衙，群寮談詩，廣起於坐曰：「鄭廣粗人，有拙詩白之諸公。」乃朗吟曰：「鄭廣有詩上眾官，文武看來總一般。眾官做官卻做賊，鄭廣做賊卻做官。」滿坐慚噱。
商則為廩丘尉，值縣令丞多貪。一日，宴會起舞，令丞舞皆動手，則但回身而已。令問其故。則曰：「長官動手，贊府亦動手，惟有一個尉，又動手，百姓何容活耶？
大歷中，荊州馮希樂者，善佞，嘗謁長林令，留宴，語令云：「仁風所感，猛獸出境。昨入縣界，見虎狼相尾而去。」有頃，村吏來報：「昨夜有虎食人。」令戲語之。馮遽曰：「此必掠食便過。」
蔡君謨美須髯，一日內燕，上顧問曰：「卿髯甚美，夜間將覆之衾下乎？將置之於外乎？君謨謝不知。及歸就寢，思上語，以髯置之內外，悉不安，遂一夕不能寐，蓋無心與有心異也。
宋子京留守西都，有同年為河南令，好述利便，以農家藝麥費耕耨，改用長錐剌地下種，自旦至暮，不能一畝；又值蝗災，科民畜雞，云：「不惟去蝗之害，兼得畜雞之利。」剋期令民，悉呈所畜。群雞既集，紛然格鬥，勢不能止，逐之飛走，塵埃漲天。百姓喧闐不已。相傳為笑。
李載仁，唐之後也，避亂江陵。高季興署觀察推官，為性迂緩，一日將赴召，方上馬，部曲相歐。載仁怒，命急於廚中取餅及豬肉，令相歐者對餐之，復戒曰：「如敢再犯，必以豬肉中加之以酥。」聞者笑之。
曾純甫當國日，有歸正官蕭鷓巴來謁，既退，有一客至，因問曰：「蕭鷓巴可對何人？」客曰：「正可對曾鶉脯。」曾怒其己，遂與之絕。
宋葉衡罷相，日與布衣飲甚歡，一日不怡，問諸客曰：「某且死，但未知死佳否耳？」一姓金士人曰：「甚佳。」葉驚曰：「何以知之？」曰使死而不佳，死者皆逃歸耳。一去不返，是以知其佳也。」滿坐皆笑。無何，而丞相下世。
嘉靖末，金陵吳擴有詩名，曾有《元日懷嚴分宜相國詩》。一友見之，戲曰：「開歲第一日，懷朝中第一官，如此便做到臘月晦，亦未懷及我輩也。」吳雖笑而甚慚。
漢武帝對群臣云：「相書云：『鼻下人中長一寸，年百歲。』」東方朔在側，因大笑。有司奏不敬。方朔免冠云：「臣誠不敢笑陛下，實笑彭祖面長耳。」帝問之。朔曰：「彭祖正八百歲，果如陛下之言，則彭祖人中可長八寸。以此推之，彭祖面長一丈余矣。」帝大笑。
漢有牛通，為隴西主簿；馬文淵為太守；羊喜為功曹。涼部云：「三牲備身。」
簡雍字憲和。時天旱，禁酒釀者，有刑吏於人家索得釀具，論者欲令與作酒者同罰。雍與先主遊觀，見一男女行道，謂先主曰：「彼人慾行淫，何以不縛？」先主曰：「卿何以知之？」雍對曰：「彼有淫具，與欲釀者同。」先主大笑，而原欲釀者。
侯白在散官隸屬，楊素愛其能劇談，每上番日，即令談戲弄，或從旦至晚，始得歸。才出省門，即逢素子玄感，乃云：「侯秀才可與玄感說一個好話。白被留連，不獲已，乃云：「有一大蟲，欲向野中覓肉，見一刺蝟仰臥，謂是肉臠，便欲銜之，忽被蝟卷著鼻，驚走，不知休息，直至山中，睏乏不覺昏睡。刺蝟乃放鼻而去。大蟲忽起，歡喜走至橡樹下，低頭見橡鬥，乃側身語云：「旦來遭見賢尊，願郎君且避道。』」
裴玄本好諧談，為戶部郎中時，左僕射房玄齡疾甚，省郎將問疾。玄本戲曰：「僕射病可，須問之，既甚矣，何須問也？」有泄其言者，既而隨例看玄齡。玄齡笑曰：「裴郎中來，玄齡不死也。」
韋慶本女選為妃，詣明堂謝，而慶本兩耳先卷，朝士多呼為卷耳公。時長安令杜松壽見而賀之曰：「仆固知足下女得妃。」慶本曰：「何以知之？」松壽乃自摸其耳而卷之曰：「卷耳，後妃之德也。」
陸長源以舊德為宜武軍行司馬，韓愈為巡官，同在使幕，或譏年輩相懸。周願曰：「大蟲、老鼠，俱為十二相屬，何怪之有？」
於ν聞韋臯進奉聖樂，亦撰順聖樂以進，每宴必使奏之。其曲將半，行綴皆伏，而一人舞於中央。幕客韋綬笑曰：「何用窮兵獨舞，以調ν為？」襄帥暴虐，人呼為「襄樣節度。」
僧貫休有機辨，杜光庭欲屈其鋒，每相見，必伺其舉措以戲調。一旦因舞轡於通衢，而貫休馬忽墜糞，光庭連呼：「大師！大師！數珠落地！」貫休曰：「非數珠，蓋大還丹耳。」
左街僧錄惠江威儀、程紫霄俱辨捷，每相嘲誚。江素充肥，會暑袒露，霄忽見之，曰：「僧錄琵琶腿。」江曰：「先生栗頭。」又見駱駝數頭，霄指一大者曰：「此必頭陀也。」江曰：「此輩滋息亦有先後，此則先生者，非頭陀也。」
盧質字子徵，性好玩謔，為莊宗管記。會醫官陳玄補太原府醫學博士，所司請稿，質立草之，末句云：「即得厚樸之才，宜典從容之職。」莊宗覽之久，為啟齒。
李茂真子從瞰為鳳翔節度使，因生辰，秦鳳持禮使陋而多髯，魏博使少年如美婦人。魏博戲云：「今日不幸與水草大王接坐。」秦鳳曰：「夫人無多言。」四座皆笑。
康定中，西戎寇邊，王師失律。當國一相以老得謝，同列就第為賀，飲酣，自矜曰：「某一山民耳，遭時得君，告老於家，當天下無一事之辰，可謂太平幸民也。」石中立曰：「只有陜西一夥竊盜未獲。」滿座大笑。
王荊公為相，大講天下水利。時有獻策決幹太湖，云：「可得良田數萬頃。」人皆笑之。荊公因與客話及之。時劉貢父在坐，遽對曰：「此易為也。」荊公曰：「何也？」貢父曰：「但旁別開一太湖納水則成矣。」公大笑。
東坡謁呂微仲，值晝寢，久之方出見，便坐。有昌蒲盆豢綠毛龜，坡指曰：「此易得耳，若六眼則難得。」微仲問：「六眼龜出何處？」坡曰：「昔唐莊宗同光中林邑國嘗進六眼龜。時敬新磨在殿下，獻口號云：『不要鬧，聽取這龜兒口號。六隻眼兒睡一覺，抵別人三覺。』」
嘉禾方千里，一日，會相識張更生。千里乃作一令，戲曰：「古人是劉更生，今人是張更生。」手內執一卷《金剛經》，問你是胎生？卵生？濕生？化生？更生謂方曰：「古人是馬千里，今人是方千里。手執一卷《刑法誌》，問你要一千里？二千里？三千里？
吳給事女敏慧工詩詞，後歸華陽，陳子朝名儒也，晚年惑一妾，緣此遂染風疾。一日，親戚來問，吳同妾在側，因指妾曰：「此風之始也。」
晉康福鎮天水日，嘗有疾。幕客謁問，福擁錦衾而坐。客退，謂同列曰：「錦衾爛兮。」福聞之，遽召言者怒之曰：「吾雖生於塞下，實唐人也，何得為奚？腳有小瘡，何至於爛？」一雲是黨進。
有老嫗相讓道。其一曰：「嫗年幾何？」曰：「七十。」曰：「吾六十九。然則明年吾與爾同歲矣？」
艾子在齊，居孟嘗君門下者三年，孟嘗君禮為上客。既而自齊反乎魯，與季孫氏遇。季孫曰：「先生久於齊，齊之賢者為誰？」艾子曰：「無如孟嘗君。」季孫曰：「何也？」艾子曰：「食客三千，衣廩無倦色，不賢而能之乎？」季孫曰：「嘻，先生欺余哉。三千客，余家亦有之，豈獨田文？」艾子不覺斂容而起謝曰：「公亦魯之賢者也，翌日敢造門下，求觀三千客。」季孫曰：「諾。」明旦，艾子衣冠齊潔而往，入其門寂然也；升其堂，則無人焉。艾子疑之，意其必在別館也。良久，季孫出見，詰之曰：「客安在？」季孫悵然曰：「先生來何暮？三千客各自歸家吃飯去矣。」艾子胡盧而退。
艾子講道於嬴博之間，齊魯之士從之者數十百人。一日，講文王裏之囚，偶赴宣王召，不及竟其說，一士怏怏返舍。其妻問之曰：「子日聞天子之教，歸必欣然，今何不樂之甚也？」士曰：「朝來聞夫子說周文王，聖人也，今被其主殷紂無道，囚於裏，吾憐其無辜，是以深生愁惱。」妻欲寬其憂，姑慰之曰：「今雖見囚，久當放赦，豈必禁錮終身？」士嘆息曰：「不愁不放，只愁今夜在牢內，難過活耳。」
燕裏季之妻美而蕩，私其憐少年。季聞而思襲之，一旦，伏而覘焉，見少年入室而門扃矣，因起叩門。妻驚曰：「吾夫也！奈何？」少年顧門：「有牖乎？」妻曰：「此無牖。」「有竇乎？」妻曰：「此無竇。」「然則安出？」妻目壁間布囊曰：「是足矣。」少年乃入囊，懸之床側，曰：「問及，則紿以米也。」啟門內。季遍室中求之，不得，徐至床側，其囊累然而見，觸之甚重，詰其妻曰：「是何物？」妻懼甚，囁囁久之不能答，而季厲聲呵問不已。少年恐事露，不覺於囊中應曰：「吾乃米也。」季因撲殺之，及其妻。艾子聞而笑曰：「昔石言於晉，今米乃言於燕乎？」
齊有病忘者，行則忘止，臥則忘起。其妻患之，謂曰：「聞艾子滑稽多知，能愈膏肓之疾，盍往師之？」其人曰：「善。」於是乘馬挾弓矢而行，未一舍，內逼下馬而便焉，矢植於土，馬系於樹。便訖，左顧而睹其矢，曰：「危乎流矢！奚自？幾乎中予！」右顧而睹其馬，喜曰：「雖受虛驚，乃得一馬！」引轡將旋，忽自踐其所遺糞，頓足曰：「踏卻大糞，汙吾履矣。惜哉！」鞭馬反向歸路而行，須曳抵家，徘徊門外曰：「此何人居？豈艾夫子所寓邪？」其妻適見之，知其又忘也，罵之。其人悵然。曰：「娘子素非相識，何故出語傷人？」
虞任者，艾子之故人也，有女生二周。艾子為其子求聘。任曰：「賢嗣年幾何？」答曰：「四歲。」任艴然曰：「公欲配吾女與老翁邪？」艾子不諭其旨曰：「何哉？」任曰：「賢嗣四歲，吾女二歲，是長一半年紀也。若吾女二十而嫁，賢嗣年四十；又不幸二十五而嫁，則嗣賢五十矣，非嫁一老翁邪？」艾子知其愚而止。
齊宣王謂淳于髡曰：「天地幾萬歲而翻覆？」髡對曰：「聞之先師，天地以萬歲為元，十二萬歲為會，至會而翻覆矣。」艾子聞其言，大哭。宣王訝曰：「夫子何哭？」艾子收淚而對曰：「臣為十一萬九千九百九十九年上百姓而哭。」王曰：「何也？」艾子曰：「愁他那年上，何處去躲這場災難！」
艾子畜羊兩頭於囿，羊牡者好鬥，每遇生人，則逐而觸之。門人輩往來，甚以為患，請於艾子曰：「夫子之羊牡而猛，請得閹之，則降其性而馴矣。」艾子笑曰：「爾不知今日無陽道的更猛裏！」
楊素與侯白行道畔，有槐樹枯死。素曰：「侯秀才多能，何計令此樹活？」白曰：「可取槐子懸之樹上即活矣。」素問出何書。白曰：「豈不聞『子在槐，何敢死』？」
又一日，大雪擁爐，白入，素急問曰：「今早有人被蜈蚣咬痛欲死，若為治之。」白曰：「可取六月雪水塗之。」素曰：「六月那得雪？」白曰：「六月無雪，此時那得蜈蚣？」左右服其機警。
李寰建節晉州，表兄武恭性誕妄，又稱好道，及蓄古物，遇寰生日無餉遺，乃箱擎一故皂襖子與寰，云：「此是李令公收復京師時所服，願尚書功業一似西平。」寰以書謝後，聞知恭生日，箱擎一破襆頭餉恭，曰：「知兄深慕高真，求得一洪崖先生初得仙時襆頭，願兄得道一如洪崖。」賓僚無不大笑。余嘗讀謝綽宗《拾遺錄》，云：「江夏王義恭，性愛古物，常遍就朝士求之。侍中何勖已有所送，而王徵縈不已。何甚不平，嘗出行於道，遇狗枷，敗犢鼻，乃命左右取之還，以箱擎送之，箋曰：『承復須古物，今奉李斯狗枷，相如犢鼻。』」此頗與寰恭相類耳。
姚峴有文學，而好滑稽，遇機即發。姚僕射南仲廉察陜郊，峴初釋艱服候見，以宗從之，舊，延於中堂，吊訖，未語及他事，門外忽有投剌者云：「李過庭。」僕射曰：「過庭之名甚新，未知誰家子弟？」客將左右皆稱不知。又聞峴知之否。峴初猶俯首顰眉，頃之自不可忍，斂手言曰：「恐是李趨兒。」僕射久方悟而大笑。
石參政中立，性滑稽，天禧中為員外郎，時西域獻獅子畜於禦苑，日給羊肉十五斤，嘗率同列往觀。或曰：「彼獸也，給羊肉乃爾，吾輩忝預曹郎，日不過數斤，人翻不及獸乎？」石曰：「君何不知分也？彼乃苑中獅子，吾曹園外狼耳，安可並耶？」
章郇公得像，與石資政中立素相友善，而石喜談諧，嘗戲章云：「昔時名畫有戴松牛、韓幹馬，而今有章德像也。」
景中，有郎官皮仲容者，偶出街衢，為一輕浮子所戲，遂前賀云：「聞君有臺憲之命？」仲容立馬愧謝。久之，徐聞其何以知之。對曰：「今新制臺官必用僻姓者，故以君姓知之爾。」蓋是時三院禦史，乃仲簡、論程、掌禹錫也。聞者傳以為笑。
劉博學有俊才，然滑稽喜謔。熙寧中，為開封府試官，出臨以教思無窮論。舉人上請曰：「此卦大像如何？」劉曰：「要見大像，當詣南禦苑也。」又有請曰：「至於八月有兇。何也？」答曰：「九月固有兇矣。蓋南苑豢馴像，而榜帖之出，常在八月、九月之間也。」馬嘿為臺官，彈奏輕薄不當，置在文館。聞而嘆曰：「既為馬嘿，豈合驢鳴？」
荊公、禹玉，熙寧中，同在相府。一日，同侍朝忽有虱自荊公襦領而上，直緣其須。上顧之笑，公不自知也。朝退，禹玉指以告公，公命從者去之。禹玉曰：「未可輕去，輒獻一言以頌虱之功。」公曰：如何？」禹玉笑而應曰：「屢遊相須，曾經禦覽。」荊公亦為之解頤。
魯直戲東坡曰：「昔王右軍字為換鵝字。韓宗儒性饕餮，每得公一帖，於殿帥姚麟換羊肉十數斤。可名二丈書為換羊書。」東坡大笑。一日，公在翰苑，以聖節制撰紛冗，宗儒日作數簡以圖報書，使人立庭下，督索甚急。公笑謂曰：「傳語本官，今日斷屠。」
秦士有好古物者，價雖貴，必購之。一日，有人持敗席一扇，踵門而告曰：「昔魯哀公命席以問孔子，此孔子所坐之席也。」秦士大愜，以為古，遂以負郭之田易之。逾時，又有持枯竹一枝，告之曰：「孔子之席，去今未遠，而子以田售。吾此杖乃大王避狄，杖策去時所操之棰也，蓋先孔子又數百年矣，子何以償我？」秦士大喜，因傾家資悉與之。既而又有持巧漆碗一隻曰：「席與杖皆周時物，固未為古也；此碗乃舜造漆器時作，蓋又遠於周矣，子何以償我？」秦士愈以為遠，遂虛所居之宅以予之。三器既得，而田舍資用盡去，致無以衣食，然好古之心，終未忍舍三器；於是披哀公之席，持太王之杖，執舜所作之碗，行丐與於市，曰：「那個衣飲父母，有太公九府錢，乞我一文！」聞者噴飯。
唐李文禮累遷至揚州司馬，質性遲緩。時在揚州，有吏自京還，得長史家書，雲姊亡，請擇日發之。李忽聞姊亡，乃大號慟。吏復白曰：「是長史姊。」李久而徐問曰：「是長史姊耶？」吏曰：「是。」李曰：「我無姊，向亦怪矣。」
彭淵材初見范文正公畫像，驚喜再拜，前磬折，稱「新昌布衣彭幾幸獲拜謁」，既罷，熟視，曰：「有奇德者必有奇形。」乃引鏡自照，又捋其須曰：「大略似之矣，但只無耳毫數莖耳，年大當十相具足也。」又至廬山太平觀，見狄梁公像，眉目入鬢，又前再拜，贊曰：「有宋進士彭幾謹拜謁。」又熟視久之，呼刀鑷者，使剌其眉尾，令作卓枝入鬢之狀。家人輩望見驚笑。淵材怒曰：「何笑？吾前見范文正公，恨無耳毫；今見狄梁公，不敢不剃眉，何笑之乎？」
唐陳國張伯偕與弟仲偕形貌一般。仲偕娶妻，妻新妝畢，忽見伯偕自窗外過。妻問曰：「我今妝飾好否？」答曰：「我伯偕也。」妻赧然趨避。既出房，至姑所，又逢伯偕，告之曰：「適見伯伯大羞。」伯偕笑曰：「誤，誤，我固伯也。」
白汲與其弟孿生，狀貌酷相肖，人不能辨。一日，汲自外歸，弟妻以為其夫也，迎而呼之，不應，即時詈之，遂批其頰。汲正色謂之曰：「我乃伯也。」婦惶愧而退。汲自是更其冠，以為別異。
張思光嘗詣吏部尚書何戢，誤通尚書劉澄融，下車，入門，曰：「非是。」至戶外望澄，又曰：「非是。」既造席，視澄曰：「都非是。」乃去。
盧思道聘陳，陳主用觀世音語弄思道曰：「是何商人，賚持重寶？」思道即以觀世音語報曰：「忽遇惡風，漂墮羅剎鬼國。」陳主大慚。
陸余慶為洛州長史，善議論事，而謬於判決。其子嘲之曰：「陸余慶筆頭無力嘴頭硬，一朝受訟詞，十日判不竟。」送案褥下。余慶得之曰：「必是那狗！」遂鞭之。時嘲之曰：「說事喙長三尺，判事手重五斤。
郭功父過杭州，出詩一軸示東坡，先自吟誦，聲振左右；既罷，謂坡曰：「祥正此詩幾分？」東坡曰：「十分。」祥正驚喜問之。坡曰：「七分來是讀，三分來是詩，豈不是十分耶？」
東坡與溫公論事，偶不合。坡曰：「相公此論，故為鱉廝踢。」溫公不論其戲，曰：「鱉安能廝踢？」曰：「是之謂鱉廝踢。」又東坡與時輩議論，每每多所雌黃，獨司馬溫公不敢有所輕重。一日，相與共論免差役利害，偶不合，及歸舍，方卸巾弛帶，乃連呼曰：「司馬牛！司馬牛！」
吉州士子赴省書先牌云：「廬陵魁選歐陽伯樂。」或誚之曰：「有客遙來自吉州，姓名挑在擔竿頭。雖知汝是歐陽後，畢竟從來不識修。」
東坡有小妹，善詞賦，敏慧多辯，其額廣而如凸。坡嘗戲之曰：「蓮步未離香閣外，梅妝先露畫屏前。」妹即應歌云：「欲叩齒牙無覓處，忽聞毛裏有聲傳。」以坡公多須髯，遂以戲答之，時年十歲耳。聞者無不絕倒。
坡公一日設客十餘人，皆名士，米元章亦在坐。酒半，元章忽起自贊曰：「世人皆以芾為顛，願質之子瞻。」公笑曰：「吾從眾。」
東坡閑居，日與秦少遊夜宴。坡因捫得虱，乃曰：「此是垢膩所生。」秦少遊曰：「不然，綿絮成耳。」相辨久而不決，相謂曰：「明日質疑佛印，理曲者當設一席以表勝負。及酒散，少遊即往叩門，謂佛印曰：「適與坡會，辨虱之所由生。坡曰：『生於垢膩。』愚謂：『成於綿絮。』兩疑不釋，將決吾師。師，明日若問，可答生自綿絮，容勝後，當作飠不飠乇會。」既去，頃之，坡復至，乃以前書言之，祝令答以虱本生於垢膩，許作冷淘。明日果會，具道詰難之意。佛印曰：「此易曉耳。乃垢膩為身，綿絮為腳。先吃冷淘，後吃飠不飠乇。二公大笑，具宴為樂。
有宗室名宗漢，自惡人犯其名，謂漢子曰：「兵士舉宮皆然。其妻供羅漢，其子授《漢書》。」宮中人曰：「今日夫人召僧供十八羅，兵士太保請官教點兵士書。」都下哄然，傳以為笑。
田登作郡，自諱其名，觸者必怒，吏卒多被榜笞，於是舉州皆謂燈為火。上元放燈，許人入州治遊觀，吏人遂書榜揭於市曰：「本州依例，放火三日。」
慶歷中，衛士有變，震驚宮掖，尋捕殺之。時臺官宋禧上言：「此蓋平日防閑不密，所以致患。臣聞蜀有羅江狗赤而尾小者，其儆如神，願養此狗於掖庭，以警倉卒。」時謂之「宋羅江。」又有禦史席平，因鞫詔獄畢，上殿，仁宗問其事，平曰：「已從車邊斤矣。」時謂之「車斤禦史。」
嘉、治平間，有中官杜浙者，好與舉子同遊，學文談，不悉是非。居揚州，凡答親舊書，若此事甚大，必曰「茲務孔洪」，如此甚多。蘇子瞻過維揚，蘇子容為守，杜在座，子容少怠，杜遽曰：「相公何故溘然？」其後子瞻與同會，問典客曰：「為誰？」對曰：「杜供奉。」子瞻曰：「今日不敢睡，直是怕那溘然。」
武帝與越王為親。遣東方朔泛海求寶，衍期不至，乃微服賫絹問卜於孫賓。賓延坐，未之識也，及啟卜卦，方知是帝，惶懼起拜。帝曰：「朕來覓物，卿勿言。」賓曰：「陛下非卜他物，卜東方朔耳。朔行七日必至，今在海中，西面招水大嘆。到日請詰之。」朔至，帝曰：「卿約一年，何故二載？」朔曰：「臣不敢稽程，探寶未得也。」帝曰：「七日前卿在海中西面招水大嘆，何也？」朔曰：「臣非嘆別事，嘆孫賓不識天子，與陛下對坐耳。」帝深異之。
和州士人杜默，累舉不成名，性英儻不羈，因過烏江，入謁項王廟，時正被酒沾醉，才炷香拜訖，徑升偶坐，據神頸拊其首而慟，大聲語曰：「大王有相虧者，英雄如大王；而不能得天下；文章如杜默，而進取不得官。」語畢，又大慟，淚如迸泉。廟祝畏其必獲罪，雖扶以下，掖之而出，猶回首嗟嘆，不能自釋。祝秉燭檢視神像，垂淚亦未已。
謝希孟少豪俊，在臨安狎娼，陸氏像山責之曰：「士君子乃朝夕與賤娼女居，獨不愧於名教乎？」希孟但敬謝而已。他日，復為娼造鴛鴦樓，像山聞之，又以為言。希孟曰：「非特建樓，且為作記。」像山喜其文，不覺曰：「樓記云何？」即口占首句云：「自遜抗機雲之死，而天地英靈之氣不鐘於男子而鐘於婦人。」像山知其侮己，默然。
東坡在玉堂，一日，讀杜牧之《阿房宮賦》，幾數遍，每讀徹一遍，即再三咨嗟嘆息，至夜分猶不寐。有二老兵，皆陜人，給事左右，坐久，甚苦之。一人長嘆，操西音曰：「知他有甚好處！夜久寒甚，不肯睡。」連作冤苦聲。其一曰：「也有兩句好。」其人大怒曰：「你又理會得甚底？」對曰：「我愛他道：『天下人不敢言而敢怒。』」叔黨臥而聞之，明日以告東坡，大笑曰：「這漢子也有鑒識。」
唐寇豹與謝觀同在崔裔孫門下，以文藻知名。豹謂觀曰：「君白賦有何佳語？」對曰：「曉入梁王之苑，雪滿群山；夜登庾亮之樓，月明千里。」觀謂豹曰：「君胡不作《赤賦》？」豹曰：「田單破燕之日，火燎平原；武王代紂之年，血流標杵。」文山效之，作《黑賦》曰：「孫賓銜枚之際，半夜失蹤；達摩面壁以來，九年閉目。」座中一客賦青曰：「帝子之望巫陽，遠山過雨；王孫之別南浦，芳草連天。」一客賦黃曰：「杜甫柴門之外，雨漲春流；衛青油幕之前，沙含夕照。」文山評：「月明千里，得白之神；曰火曰血，不免著跡。」或改之曰：「孫綽賦天臺景，赤城霞起而建標；杜牧詠江南春，十里鶯啼而映綠。」又賦黃曰：「靈均之歡木葉，秋老洞庭；淵明之啜落英，霜清彭澤。」升庵改《黑賦》云：「周庭之列畢蘇，裳如蟻陣；陳閣之迎張孔，鬢似鴉翎。」
五代袁正辭積錢盈室，室中堂有聲如牛，人以為妖，勸其散積以讓之。正辭曰：「吾聞物之有聲，求其同類耳，宜益以錢，聲乃止。」
婁師德妤諧謔。則天朝大禁屠殺，師德因使至陜，庖人進肉，師德曰：「何為有此？」庖人曰：「豺咬殺羊。」師德曰：「豺大解事。」又進，復問之。庖人曰：「豺咬殺魚。」師德大叱之，曰：「智短漢何不道是獺？」遂不食。
經生多有不省文章，嘗一邑有兩人，同官，其一或舉杜荀鶴詩，稱贊「也應無計避征徭」之句。其一難之曰：「此時失矣，野鷹何嘗有徵徭乎？」舉詩者解曰：「古人有言，豈有失也？必是當年科取翎毛耳。」
唐蘇晉，之子也，學浮屠術，嘗得胡僧慧澄繡彌勒佛一本，寶之，嘗曰：「是佛好飲米汁，正與吾性合，吾願事之，他佛不愛也。
丁謂謫崖州，嘗謂客曰：「天下州郡，孰為大？」客曰：「京師也。」謂曰：「不然，朝廷宰相往往為崖州司戶，則崖州為大也。」聞者絕倒。
石曼卿善謔，嘗出，禦者失，馬驚，曼卿墮地，從吏遽扶掖升鞍。曼卿曰：「賴我是石學士，若是瓦學士，豈不跌碎乎？」
張逸密學知成都，僧文鑒求見，時華陽簿張唐輔同在客次。唐輔欲搔首，方脫烏巾，睥睨文鑒，置於其首。文鑒大怒，訴於張公。公問其故。唐輔曰：「某方頭癢，取下襆頭，無處頓放，見太師頭閑，遂權頓少時，不意其怒也。」
王聖美為縣令，尚未知，名謁一達官，值其方與客談《孟子》，殊不顧聖美，聖美竊哂其所論。久之，忽顧聖美曰：「嘗讀《孟子》否？」對曰：「平生愛之，但不曉其義。」曰：「試言之。」曰：「即孟子見粱惠王，便從頭不曉此語。」達官訝之，曰：「此有何奧義？」聖美曰：「既雲不見諸侯，復因何見梁惠王也？」其人諤然無對。
艾子好飲，少醒日，門人謀曰：「此未可口舌爭，宜以險事怵之。」一日，大飲而噦。門人密袖彘膈，置噦中，持以示曰：「凡人俱五臟，今公因飲而出一臟矣，何以生邪？」艾子熟視而笑曰：「唐三臟尚活世，況四臟乎？」
陳晟知隆慶府奉新縣，有富人王允，升老而娶妻塗氏，為諸寵所沮，當夜不成婚而成訟。晟判云：「兩家好夫婦，方結同心；一夜惡姻緣，遽成反目。這場公案，好入笑林。王允升白髮皤然，自謂力微而心壯，塗氏女青春過了，亦須華落而色衰。始焉草草婚姻，終也匆匆聚散。鴛鴦小小思珍偶，輸與少年；鳳凰寥寥不復聞，遂成一夢。」治平中，省試「大舜善與人同」賦。一舉人見黜，心甚不平，其破題云：「道雖貫於萬世，善猶同於眾人。或有善謔者，謂之曰：「以尿罐對油筒，宜見黜落。」
梅詢為翰林學士，一日，書詔頗多，屬思甚苦，操觚巡階而行，忽見一老卒臥於日中，欠伸甚適。梅忽嘆曰：「暢哉！」徐問曰：「汝識字否？」曰：「不識字。」梅曰：「更快活也。」
王介性輕率，語言無倫，人謂其有風疾。出守湖州，荊公以詩送之云：「吳興太守美如何？」柳惲詩才未足多。遙想郡人迎下擔，白蘋洲渚正滄波。」其意以水值風即起波也。介諭其意，遂和十篇，盛氣而誦於荊公。其一曰：「吳興太守美如何？太守從來惡祝它。生若不為上柱國，死時猶合代閻羅。」荊公笑曰：「閻羅見闕，請速赴任。」
嘉興許應逵為東平守，甚有循政，而為同事所中，得論調去，吏民哭泣不絕。許君晚至逆旅，謂其仆曰：「為吏無所有，只落得百姓幾眼淚耳。」仆嘆曰：「阿爺囊中不著一錢，好將眼淚包去，作人事送親友。」許為一拊掌。
唐益州每歲進甘子皆以紙裹之。他時，長吏嫌其不敬，代之以細布，既而恆恐有甘子為布所損，每歲多與憂懼。倀有禦史甘子布至，長吏以為布裹甘子事，因大懼曰：「果為所推。」及子布到驛，長吏但敘以布裹甘子為敬，子布初不知，之久而方悟，聞者莫不大笑。
唐滄州南皮縣丞郭務靜初上典五慶通羊案，靜曰：「爾何姓？」慶曰：「姓王。」靜怪愕良久，仰看慶曰：「南皮佐史牝姓王。」
唐裴佶少時，姑夫為朝官，有雅望。佶至宅會其退朝，深嘆曰：「崔照何人？眾口稱美，必行賄也。如此安得不亂？」言未訖，門者報曰：「壽州崔使君候謁。」姑夫怒呵門者，將鞭之，良久，束帶強見。須臾命茶甚急，又命酒饌，又命飠木為飯。佶姑曰：「前何倨而後恭？及入門有德色揖？」佶曰：「憩學中，佶未下階出懷中一紙，乃贈官，糸千匹。」
北齊王元景為尚書，性雖懦緩，而每事機捷。有奴名典琴，嘗旦起令索食，謂之解齋。奴曰：「公不作齋，何故常去解齋？」元景徐謂奴曰：「我不作齋，不得為解齋，汝字典慶，何處有琴可典？」
山東人娶蒲州女，多患癭，其妻母項癭甚大，成婚數月，婦家疑婿不慧，女翁置酒盛會，親戚欲以試之。問曰：「某郎在山東讀書，應識道理，鴻鶴能鳴，何意？」曰「天使其然。」又曰：「松柏冬青，何意？」曰：「天使其然。」又曰：「道邊樹有骨<骨出>，何意？」曰：「天使其然。」婦翁曰：「某郎全不識道理，何因浪住？山東鴻鶴能鳴者，頸項長；松柏冬青者，心中強；道邊樹有骨<骨出>者，車撥傷。是豈天使其然？」婿曰：「請以所聞見奉酬，不知許否？蝦蟆能鳴，豈是頸項長？竹亦冬青，豈是心中強？夫人項下癭如許大，豈是車撥傷？」婦翁羞愧，無以對之。
伯樂令其子執《馬經》畫樣以求馬，經年無有似者。歸以告父，更令求之，出見大蝦蟆，謂父曰：「得一馬略與相同，而不能具伯樂。」曰：「何也？」對曰：「其隆顱膚目，脊郁縮，但蹄不如累趨耳。」伯樂曰：「此馬好跳躑，不堪也。」子乃止。
唐汝南袁德師故給事高之子，嘗於東都買得婁師德故園地起書樓，洛人語曰：「昔日婁師德園，今乃袁德師婁。」
交廣間，遊客各求館帖，所至迎接其厚，贐賂每處十千。廣帥盧鈞深知其弊，凡求館帖者，皆云：「累路館驛，供菜飯而已。」有客賫帖到驛，驛司依帖供給，客不發。驛吏曰：「恐後更有使客，前驛又遠，此非宿處。」客曰：「食帖如何處分？」吏曰：「供菜飯而已。」客曰：「菜飯供了，還我而已。」來驛相顧，莫知所為，客又迫促無計，吏問曰：「不知而已。何似？」客曰：「而已。大於驢小於騾，若無可供，但還我價直。」吏問：「每一而已，其價幾何？」客曰：「三五千。」驛吏遂斂送耳。
有睹鄰人夫婦相諧和者，夫自久歸，見婦吹炎，乃贈詩曰：「吹火朱唇動，添薪玉腕斜，遙看煙裏面，大似霧中花。」其妻亦候夫歸，告之曰：「每見鄰人夫婦極甚多情，適來夫見婦吹火，作詩詠之。君豈不能學也？」夫曰：「彼詩道何語？」乃誦之。夫曰：「君當吹火，為別制之。」妻亦效吹，乃作詩曰：「吹火青唇動，添薪黑腕斜。遙看煙裏面，恰似鳩盤茶。」隋末劉黑闥，據有數州縱。其威虐合意者，厚加賞賜；違意者，即被屠割。嘗閑暇訪得解嘲人，召入前，立須臾，水惡鳥飛過，命嘲之。即云：「水惡鳥頭如鐮杓，尾如鑿，河裏搦魚無僻錯。」大悅。又令嘲駱駝，嘲曰：「駱駝項曲，綠蹄，被他負物多。」因大笑，賜絹五十疋，拜畢，左膊上負絹，走至戟門倒臥不起。黑闥令問何意倒地？答云：「為是偏檐。更命五十屯綿置右膊，將去，令明日更來。還路逢一知識，問「何處處得此綿絹？」具說其事。大喜而歸，語其婦曰：「我明日定得綿絹。」及曉，即詣門言極善解嘲。黑闥大喜，令引之，適一獼猴在庭，命嘲之，曰：「獼猴頭如鐮杓，尾如鑿，河裏搦魚無僻錯。」黑闥已怪，猶未之責。又一鴟飛度，復令嘲之，因云：「老鴟項曲，綠蹄，被他負物多。」於是大怒，令割一耳。走出至庭，又即倒地，令問之，又云：「偏檐。」復令割一耳。還家，婦迎問：「綿絹何？」答曰：「綿絹割兩耳，只有面。」
唐初，梁寶好嘲戲，曾因公行至貝州刺史云：「此州有趙神德甚能嘲，即令召之。」寶彥甚黑，廳上憑案以待。須臾，神德入，兩眼俱赤。寶即云：「趙神德天上既無雲，閃電何以無準？」則答云：「向者入門來，案後惟見一挺墨寶。」又云：「官裏料硃砂，半眼供一國。」又答云：「磨公小拇指，塗得太社比。」寶更無以對，愧謝遣之。
唐封抱一任櫟陽尉，有客過之，既短又患眼，及鼻塞，抱一用千字文語作嘲之，詩曰：「面作天地玄，鼻有雁門紫，既無左達承，何勞罔談彼？」
高敖曹嘗為雜詩三首，云：「冢子地握槊，星宿天圍棋；開曇甕張口，卷席床剝皮。」又，「相送重相送，相送至橋頭；培堆兩眼淚，難按滿胸愁。」又，「桃生毛彈子，瓠長捧槌兒；墻欹壁亞腹，河涑水生皮。」唐元宗逵為果州司馬，有婢死，處分直典云：「逵家老婢死，驅使來，久為覓一棺木殯之。」逵初到家，貧不能買得新者，但得一經用者；即得亦不須道逵買雲，君家自須直典出門說之，一州以為口實。
有人以釘較為業者，道逢駕幸郊外，平天冠偶壞，召令修補訖，厚加賞賫。歸至山中，遇一虎臥地呻吟，見人舉爪示之，乃一大竹刺，其人為拔去。虎銜一鹿以報，至家語婦曰：「吾有二技可立至富矣。」乃大署其門曰：「專修補平天冠兼拔虎刺。」
