
唐太宗曰：「土城竹馬，兒童樂也。金翠紈綺，婦人樂也。貿遷有無，商賈樂也。高官厚秩，士夫樂也。戰無前敵，將帥樂也。四海寧一，帝王樂也。」
一尺之面，億兆殊形，此造物之巧也；方寸之心，億兆異向，此人之巧也。然面貌，父子、兄弟有相肖者矣，至於心，雖骨肉衽席，其志不同行也，人巧勝於天也。
陸士龍有笑疾，古今一人而已。齊之雍門，漢之許慶，唐之唐衢，皆以善哭稱，可謂有哭疾也。滑石樑好畏，見子之影以為鬼而驚死，謂之有畏疾，可矣。
杞梁之妻，哭三日而城為之摧，信乎其善哭也。王莽帥諸生小民會哭南郊，哭甚者除為籲嗟郎。劉德願以哭貴嬪得刺史，是教人以哭也。如丁鄒、嚴興之哭和士開母，程伯獻、馮紹正之哭高力士母，又不待教而能者也。宇宙之間，何所不有。
堯、舜至聖，身如脯臘；桀、紂無道，肥膚三尺。
趙伯翁肥大，夏月諸孫納李八九枚於其臍中，此必誤也。李或是郁李耳，大如櫻桃，故可納八九枚也。
堯八眉，舜四瞳子，禹目跳，湯偏，文王四乳，仲尼面如蒙倛，周公身如斷菑，臯陶色如削爪，閎夭面無見膚，傳說身如植鰭，伊尹面無須麋，故知大聖、大賢不可以形貌相也。
九真女子趙嫗，乳長數尺。馮寶妻洗氏亦長二尺，暑熱則擔於肩。李光弼之母，鬚數十根。皆異表也。而或立殊勛，或止作賊，在其人爾。宋徽宗時，有酒保婦朱氏，四十生鬚，長六七寸。《庚巳編》載弘治末，應山縣女子生髭三寸許。又鄖陽一婦，美色，生鬚三繚，約數十莖。而皆無它異。
舜重瞳子，蓋偶然爾，未必便為聖人之表也。後世君則項羽、王莽、呂光、李煜，臣則沈約、魚俱、蕭羅、友孜，皆云重瞳，而不克終者過半，相何足據哉？
《風俗通》云：「趙王好大眉，人間皆半額。齊王好細腰，後宮多餓死。」夫細腰束素，固自可人，廣眉不修，醜莫甚焉，不必半額也。又云：「楚王好細腰，群臣皆數米而炊，順風而趨。」夫婦人細腰可耳，施之臣下，將欲何為？此亦可笑之甚也！
人有生而白毛者，近人妖也。晉惠帝永寧元年，齊王炯舉義軍，軍中有小兒，出於襄城繁昌縣，年八歲，髮體悉白，頗能卜。吾郡中亦有一人，今年才二十餘歲耳，而眉髮皤然，舉體皆白毛，無一根黑者。兩目昏昏然，不甚見物。每里中雜劇，輒扮作東方朔。余已見之十餘年矣。
人以鬚髮早白為不壽之徵，此未必然。晉王彪之年三十餘，鬚鬢盡白，時人謂之王白頭，後至七十餘歲始卒。余友林生者，二十許，頭即白，今五十尚無恙也。
崔琰鬚長四尺。王育、劉淵，皆三尺。淵子曜長至五尺。謝靈運鬚垂至地。關羽、胡天淵，髯皆數尺。國朝石亨、張敬修，髯皆過膝。然相法曰：「鬚長過髮，名為倒掛，必主兵厄。」驗之，往往奇中。
相書云：「耳門小者，其人富而吝。」又曰：「耳門不容麥，壽可逾百。」夫既富而吝矣，雖百歲何為？
汾陽王足掌有黑子，使渾瑊洗足，而瑊亦有之，知其貴而不壽。張守珪使安祿山洗足亦然。大凡足有黑子者，多為貴徵。漢高祖左股七十二黑子也。然黑子欲藏，生顯處多不佳。余見真州一沙彌，自項以下，黑子如織，卒無以異人也。
漢先主戲張裕多鬚，曰：「諸毛繞涿居。」裕答之亦云：「露涿君。」詳其語，必當時以男子勢為涿也。
人壽不過百歲，數之終也，故過百二十不死，謂之失歸之妖。然漢竇公，年一百八十。晉趙逸，二百歲。元魏羅結，一百七歲，總三十六曹事，精爽不衰，至一百二十乃死。洛陽李元爽，年百三十六歲。鐘離人顧思遠，年一百十二歲，食兼於人，頭有肉角。穰城有人二百四十歲，不復食穀，惟飲曾孫婦乳。荊州上津鄉人張元始，一百一十六歲，膂力過人，進食不異。范明友鮮卑奴，二百五十歲。梁鄱陽忠烈王友僧惠照，至唐元和中猶存，年二百九十歲。日本紀武內，年三百七年。金完顏氏醫姥，年二百許歲。此皆正史所載。其它小說，若宋卿、黨翁之類，又不勝其數也。
山東濟寧州民王士能，生元至正甲辰，至國朝成化癸卯，已一百二十歲，行止如常，後不知所終，今其子孫、住宅、坊額尚在也，相傳蜀雪山過異人致然。國初茹文中亦百餘歲。近時閩中林太守春澤公，大廷尉如楚祖也，年一百四歲乃卒。己酉歲，余宅艱家居，地鄰郡庠之後圃，圃中有種蔬者，生弘治之癸亥已，一百七歲矣，老而無子，婿亦七十餘歲，又二歲乃死，彼固無養生之術者也。然孤寡貧困，雖壽亦無益耳。至於永樂中，楚一盜魁，年一百二十五歲，尤為可恨也！
彭祖之知不出堯、舜之上，而壽八百；顏淵之才不出眾人之下，而壽十八。士固有不朽者，修短何足論也？然進德修業，未見其止，中途摧謝，萬世之下有遺恨焉。故曰：「人不可無年。」
顏回不死，可以聖矣；諸葛亮不死，可以王矣。此不幸而死者也。賈生志大才疏，言非實用；長吉蛇神牛鬼，將墮惡道。天假之年，反露其短，此幸而死者也。至於范雲、沈約、褚淵、夏貴之輩，又不幸而不死者也。
吾郡林太守春澤子孫皆壽逾八十，其家相傳服松梅丸，云：「取松脂，用河水浸四十九日，文武火煮，令白如餳餹，然後和烏梅地黃為丸，服之，大便常秘結。太守公年老，生果冰水不去口，終不泄瀉，然他人多不能服。」余同年沈茂榮為監司，求其方於林孫，服之，火盛欲熾，日加煩渴，不久而死，是欲延年而反促壽矣。故知修短亦自天數也。
漢中山王勝有子百二十人，此古今所無之事，而蕭梁鄱陽忠烈王恢亦有男女百人，國朝慶成王有子百人，三者足以媲美。要亦王侯之家固宜爾爾。士庶媵侍有限，口食不充，多男多累，帝堯已慮之矣。
隋，麻叔謀、朱粲嘗蒸小兒以為膳。五代，萇從簡好食人肉，所至多潛捕民間小兒以為食。嚴震、獨孤莊皆有此嗜。至宋邕智高之母阿儂者，性慘毒，嗜小兒肉，每食必殺小兒。噫！此虎狼所不為，而人為之乎？
楊子雲曰：「富無仁義之行，猶圈中之鹿，欄中之牛也。」然以匹夫而富敵王公，權侔卿相，其人必非尋常見解，故子長於貨殖諸子尤諄諄焉。但古之致富者，皆觀天時，逐地利，取予痾舍，動合權變，如陶朱、計然，其上者也；卓氏、程鄭，鐵冶力作，纖嗇射利，固已賈行而市心矣。後世倚權怙勢，納賄行劫，如石崇、王元寶之流，乃豺狼蛇蠍，豈獨牛豕而已哉？
秦漢之富家，如陶朱、程鄭、計然、猗頓之外，卓王孫家僮千人，袁廣漢藏鏹巨萬，樊重富擬封君，折像貲逾二億，糜竺僮客萬人，而鄧通、董賢、郭況、之輩，又不論已。其它杜陵、樊嘉、茂陵、摯綱及如氏，苴氏，刁間姓偉、張長叔、薜子仲等，貲皆至十千萬，今之王侯有是乎？石崇、刁逵之於晉，王元寶、鄒駱駝之於唐，稱巨擘矣。而李昊、元雍，動笑石家乞兒，彼郡王宰相擅權納賄，亦不過鄧通、董賢之流，何足道也？宋不聞有巨富者，當時天下金帛，半為金遼括盡矣。國初，金陵沈富字仲榮，富甲天下，人呼沈萬三雲。太祖軍資多取足焉。後以事謫遼陽，子孫仍富。或云：「穴地得金。」或云：「有點化術。」不知然否。其後縱有貨殖者，不過至百萬止矣，使石崇輩見之，又不知當何揶揄也？
富者多慳，非慳不能富也；富者多愚，非愚不能富也。此子雲所謂圈鹿欄牛者也。
人而無子，天之僇民也，然貧賤之家，百無一二，富貴之家，此患不絕。其故何也？種有貴賤，多寡自殊，一也；血氣未定，多所斫喪，二也；嬖倖既眾，功不專精，三也；藥石助長，無益有害，四也；專求美曼，不擇福相，五也；嬰兒飽暖，多生疾患，六也；要其究竟，皆莫之為而為。虞翻為子娶婦，遠求小姓，足使生子，蓋婦之驕妒淫佚，多令後嗣夭閼也。然而不盡然也。
晉姚弋仲有子四十二人，吐谷渾有子六十人，宋張耆子亦四十二，弋仲不聞其有他術，耆諸姬妾窗閣皆直馬廄，每馬交合，縱使觀之，隨有御幸，無不成孕。
顏之推賦云：「魏嫗何多，一孕四十？中山何夥，有子百廿？」婦人孕至四十，亦古今稀有之事也。
山氣多男，澤氣多女，故山陵險阻，人多負氣；江河清潔，女多佳麗。
齒居晉而黃，頸處險而癭。晉地多棗，故嗜者齒黃；然齊亦多棗，何獨言晉也？癭雖由山溪之水所致，然多北方，如滕縣、南陽、易州之處，飲其水者，輒患，至江南千峰萬壑中，居者何限？不聞其有頸疾也。至北方輿夫，項背負重日久，結瘤亦如癭狀，但有面背之異耳。嶺南人好啖檳榔，齒多焦黑，寧獨晉乎？至於衍氣多仁，陵氣多貪，雲氣多痹，谷氣多壽，恐亦未盡然也。
韃靼種類，生無痘疹，以不食鹽、醋故也。近聞其與中國互市，間亦學中國飲食，遂時一有之，彼人即舁置深谷中，任其生死絕跡，不敢省視矣。一云，不食豬肉故爾。
桂州婦人生子，輒取其衣胞，洗凈細切，五味調和，烹之以享親友。此夷俗也。然余習見富貴之家取紫河車為丸，千錢一具，皆密令穩婆盜出，血肉腥穢，以為至寶，不亦可怪之甚耶？
紫河車，欲得首胎生男者為佳。相傳胞衣為人取去，兒必不育，故中家以上，防收生嫗如防盜。然而嫗貪厚利，百計潛易以出，其功不過壯陽道、滋氣血而已，而忍於賊人之子。噫！媼不足責也，富貴之人亦獨何心哉！
一產三男，史必書之，紀異也。然亦有產四男者。余在福州親見之，守東門軍人妻也。《庚巳編》載武進人張麻妻一產五男。嘉靖六年，河間民李公窩婦陳氏一產七女。此載籍以來所無者。
漢竇武之母產一蛇、一鶴。晉抱罕令嚴根妓產一龍、一女、一鵝。劉聰後劉氏，產一蛇、一虎。唐大順中，資州王全義妻孕，而漸下入股至足，大拇指拆而生珠，漸長大如杯。宋潮州婦人產子如指大，五體皆具者百餘枚，其它形體奇異者不可勝紀，蓋其所感觸者異耳。
晉惠帝時，京洛有人，兼男女體，亦能兩用人道者，今人謂之半男女也。又有一種石女，一雲實女，無女體而亦無男體。近聞毘陵一縉紳夫人，從子至午則男，從未至亥則女。其夫亦為置妾媵數輩侍之，有伎親承枕席，出以語人云：「與男子殊無異，但陽道少弱耳。」（一雲，上半月為男，下半月為女。《般若經》載博義半擇迦是也。）
晉元帝太興初，有女子，其陰在腹，當臍下。自中國來至江東，其性淫而不產，又有女子，陰在首，性亦淫。夫陰在首上，不知何以受淫？《佛經》載人身受淫有七處，前後竅及口與兩手、兩足彎也。今西北軍士有以足彎當龍陽者。史傳載有以口承唾者，亦有以口承便溺者，其受淫又何足怪？
孖生者疑於兄弟。或云：「後生者為兄，以其居上也。」此《西京雜記》所載。蓋霍將軍時已有此議論矣。然據引殷王祖甲、許厘莊公、楚大夫廖勒、鄭昌時、文長倩、滕公、李黎等，皆以前生者為兄，則知後生為兄之說不經矣。乃世亦有共胞，靠背而生者，孰從而定之？余所見婦人，有產數日而復產者，即祖甲以卯日生，囂已日生，良亦隔二日矣。嘉靖初，京師民米鑒妻，二月十一生一子，十二生一子，十三生一子。近日范工部鈁內子得一女，四閱月矣，又生一男子，此亦古今所未見之事也。
陳後山《叢談》云：「郯城民妻有二十一子，而雙生者七。」余聞之相人者：「婦人上唇有黑子者，多孖生。」
晉時暨陽人任谷耕於野，見羽衣人，與淫，遂孕。至期復至，以刀穿其陰下，出一蛇子，遂成宦者。宋宣和六年，有賣青果男子，孕而生女，蓐母不能收，易七人，始免而逃去。國朝周文襄在姑蘇日，有報男子生子者，公不答，但目諸門子曰：「汝輩慎之。近來男色甚於女，其必至之勢也。」
葉少蘊云：「某五十後不生子，六十後不蓋屋，七十後不做官。」夫子女多寡，聽之可也。五十之年，豈遽能閉關乎？屋蔽風雨而止，不必限之以年也。七十而後休官，不亦晚乎？人生得到七十，復能有幾？以余論之，五十後不當置妾，六十後不當作官，七十後即一切名根繫念，盡與敕斷，以保天年可也。
思慮之害人，甚於酒色，富貴之家，多以酒色傷生；賢智之士，多以思慮損壽。
思慮多則心火上炎，火炎則腎水下涸，心腎不交，人理絕矣。故文人多無子，亦多不壽，職是故也。然而不能自克，何也？彼其所重有甚於子與壽也。
昔人有言：「生而富貴，窮奢極欲，無功無德，而享官爵，又求長壽。當如貧賤者何若又使之永年，造物亦太不均矣。」許公言謂王子濤：「上帝所甚惡者貪，所甚靳者壽。人能不犯其所甚惡，未有不得其所靳者。」故人之享福不可太過，貪得不可太甚也。
余見高壽之人多能養精神，不妄用之，其心淡然，無所營求，故能培壽命之源。然世間名利色慾之類，淡而不求可也，讀書窮理，老當不倦，若徒貿貿玩玩忄曷，壽若彭聃，何益之有？
人有被殺而無血者，高僧示化，往往有之。唐周樸為黃巢所殺，湧起白膏數尺。元搏捕霄為賊所刺，惟見白氣一道沖天。可謂異矣。晉司馬睿斬令史淳於伯，血逆流，上柱二丈三尺。齊殺斛律光，其血在地，去之不滅。此冤氣也。萇弘血化為碧，亦是類耳。相傳清風嶺及永新城婦人血痕至今猶存。國朝靖難時，方孝孺所書血，天陰愈明。貫日飛霜，蓋從古有之矣。
人死而復生者，多有物憑焉。道家有換胎之法，蓋煉形駐世者，易故為新，或因屋宅破壞，而借它人軀殼耳。此事晉、唐時最多，《太平廣記》所載，或涉怪誕，至史書《五行志》所言，恐不盡誣也。其最異者，周時冢，至魏明帝時，開得殉葬女子猶活。計不下五六百年，骨肉能不腐爛耶？溫韜、黃巢發墳墓遍天下，不聞有更生者。史之紀載，亦恐未必實矣。
人化為虎者，牛哀、封邵、李微、蘭庭雍之妹也；化為黿者，丹楊宣賽母也；化為狼者，太原王含母也；化為夜叉者，吳生妾劉氏也；化為蛾者，楚莊王宮人也；化為蛇者，李勢宮人也。若郗氏之化蟒，則死後輪回，以示罰耳。
黔築有變鬼人，能魅人至死。有遊僧至山寺中，與數人宿，夜深聞羊聲，頃便入室就睡者，連嗅之。僧覺，以禪杖痛擊之，踣地，乃一裸體婦人也，將以送官，其家人奔至，羅拜乞命，遂舍之。他日僧出，見土官方執人生瘞之，問其從者曰：「捉得變鬼人也。」
僬僥氏三尺，短之至也，長者不過十之，數之極也。然防風之骨專車，長狄身橫九畝，似已逾三十尺矣。近代之所睹記，若翁仲、巨母霸、符秦、乞活、夏默等，長不能過二丈。至於今日，有逾一丈者，共駭以為異矣。短至三尺，時時有之，即衣冠中間，或一遇。余在閩中，見一人，年三十餘，首如常人，自項以下，才如數月嬰兒，弱不能行立，髡首作僧，坐竹籠中，舁之，能敲木魚誦經，然此乃奇疾，不可謂之成人也，（萬曆甲戌，甘肅掘地得小棺千餘，皆長尺許，其中人顏色如生，不知何種人也？）
岳珂《程史》載：「姑蘇民唐姓者，兄妹俱長一丈二尺。國朝口西人，長一丈一尺，腰腹十圍，其妹亦長丈許。」余親見文書房徐內使者，長可九尺許。余時初登第，同諸部郎接本，徐自內出，望之如金剛神焉。一刑曹陡見之而悸，溺下不禁。目中所見長人，此為之最。其短三尺者，蓋常見之也。
京師多乞丐，五城坊司所轄，不啻萬人，大抵遊手賭博之輩，不事生產，得一錢即踞地共擲，錢盡繼以襦褲，不數擲，裸呼道側矣。荒年饑歲，則自北而南，至於景州，數百里間，連臂相枕，蓋無恆產之所致也。
京師謂乞兒為花子，不知何取義。嚴寒之夜，五坊有鋪居之，內積草稭，及禽獸茸毛，然每夜須納一錢於守者，不則凍死矣。其饑寒之極者，至窖幹糞土而處其中，或吞砒一銖，然至春月，糞砒毒發必死。計一年凍死、毒死不下數千，而丐之多如故也。
胎十月而子生，精氣足也。然亦有七月而生者，亦有過期至十四五月者，所感異也。世傳堯十四月而產。又云：「堯以前皆十四月而產。」蓋因《莊子》有「舜治天下，民始十月生子」之說，寧知莊生之寓言乎？世又言老子八十一年而產，此固不足信。余所見大同中翰馬呈德，其內人孕八歲而生子，以癸卯孕，庚戍免身。子亦不甚大，但發長尺許，今才三歲，即能誦詩書如流，對客揖讓，無異成人。甚奇事也！
孟賁生拔牛角，烏獲舉移千鈞，力之至也，而將略不顯。夏育、太史嗷叱咤駭三軍，而身死庸夫，不善用其力也。項王拔山扛鼎，意氣雄豪，自是古今第一人物，然鴻門宴上，樊將軍拔劍啖肉，目眥盡裂，主人按劍而不敢動，幾於勇而能怯矣。業雖不遂，未失為千古英雄也。漢季關、張稱萬人敵，豈獨以勇力勝，忠肝義烈，蓋有國士之風焉；不然，彼典韋、許褚、馬超、曹彰等，非不並驅中原，碌碌何足比數也？南北紛爭，詧虎輩出，高敖曹、羊侃、奚康生、盧曹、彭樂、張蠔、鄧羌、麥鐵杖之徒，史不絕書，而位不過偏裨，地未越尺寸，惜其未逢英主以駕馭之，宜其成就止此。唐初秦叔寶、尉遲恭、薜仁貴等，皆樊、彭之流，非絕世之具，宋令文、彭博通徒鬥氣力，而不閑韜鈐，其與冥然無支祈又何間哉？鄧伯翊銅筋鐵肋，不立勛萬里外，而棄家入道，可謂善藏其用矣。大凡勇力蓋世者，當本之以忠義，濟之以智術。忠義不明，徒一劇賊爾。智術不足，即如關、張，吾不能無遺憾焉，況其它乎？
張蠔本張平養子，通於平妾，自割其勢。後仕符堅，至大將軍，封侯，驍勇絕倫，稱萬人敵。宦者以勇聞，古今一人而已。
羊侃於堯廟蹋壁行，直上五尋，橫行七跡，泗橋石人長八尺，大十圍，執以相擊，悉皆破碎。侃非徒有力，蓋亦し捷絕倫者。其守臺城，卻侯景，「鞠躬盡瘁，死而後已」，國士之風，至於侃，近之矣。
盧曹以海神脛骨為槍，時人莫能舉，而惟彭樂舉之。宋令文撮碓嘴書四十字，以一手講挾堂柱起，可謂震世神力矣，而不能奪彭博通之臥枕。陳安刀矛並發，十傷五六，一時目為壯士，而平先搏戰，三交，奪其蛇矛，懸頭澗曲，易若探囊。王彥章鐵槍馳突，勇冠三軍，而與夏魯奇一戰而躓。雖有絕藝，困於敵也。
斬蛟者，子羽、欣飛菑、丘訴、周處、鄧遐、趙昱，而許真君不論也。刺虎則多矣，任城王曳虎尾以繞背，虎弭耳無聲；桓石虔徑拔虎箭，虎伏不敢動，楊忠左挾虎腰，右拔其舌；元，石明三，一日而殺五虎。可謂蓋代神力也已！若徒搏之，世不乏人也。
韓延壽超逾羽林亭樓，捷之至也；羊侃蹋壁五尋，權武投井躍出，沈光拍竿系繩，手足皆放，透空而下；柴紹之弟著吉莫靴，直上磚城，手無攀援，壁龍之號，不減肉飛仙矣。近來行繩走竿，多出女子小人之戲，而武弁之中，未之有聞。
近代穿窬之雄，其し捷輕亻票，有不可以人理論者。如小說所載黃鐵腳及明時坊偷兒著皂靴，緣上六石碑者，亦飛仙之亞也。嘉靖末年，有盜魁劫大金吾陸炳家，取其寶珠以去，陸氣懾不敢言，一日與巡按御史語，偶及之，其夜即至，怒曰：「囑公勿語，何故不能忘情？」既而嬉笑曰：「雖百御史，其如我何？我不殺公也。」一躍而去，不知所之。此殆古之劍俠者耶？又萬曆間，金陵有飛賊，出入王侯家，如履平地。其人冠帶騶從，出入呵殿甚都，與縉紳交，人不疑也。後以盜魏國公玉帶，為家人所告，伏法。惜其有技而妄用之也。
《劇談錄》載：「張季弘所遇逆旅婦人，以指畫石，深入數寸。」恐亦言過其實。即不然，亦木客野叉，非人類也。德宗時，三原王大娘以首戴十八人而舞，恐扛鼎之力不雄於此。汪節對禦，俯身負一石碾，碾上置二丈方木，又置一床，床上坐龜茲樂人一部，時稱神力矣，而王氏以婦人能之，尤亙古所無也。
太原民程十四者，勇冠一時，身長八尺，筋骨皮肉，殆非人類。祖本徽州軍也，至歙收裝，裏惡少有力者，狎而侮之，程怒，奮拳挺之於墻，去地尺許，手足無所施，群少操而擊之，至於鐵尺撾其脛百數，程若不聞也，垂死乃放之。嘗隨人出獵，遇獵犬，皆貼耳依人，眾恐有虎散歸，程問故，大笑曰：「虎何足畏，獨持一巨挺，入深林中伺之。日瞑，虎不至，乃還。程嘗自言：「在其鄉搏一虎，生挾之，欲歸，又一虎突至。倉卒中，以所挾虎擊之，兩碎其首焉。」斯亦卞莊、周處之儔與？此皆萬曆初人也。
小說載：國初有吳齋公者，力逾千斤，嘗遇巨艦，怒帆順風，吳在下流，以手逆拓之，艦為開丈許。有劇盜聞之，將甘心焉，往謁之。吳知，微服應門曰：「客欲訪吾齋公耶？少出，尋至矣。」留客坐烹茶，取巨竹本，碗大者，掖之，砉然碎為數片。盜心驚，問何人，曰：「齋公之仆也。」盜默辭去，每遇力作時，取巨絙如指者，寸寸斷之，始解此。其驍獷豈在宋令文下？而沒世無聞，良可嘆也！
彭博通宴客，遇瞑，獨持兩床，降階就月，酒肴尊俎，略無傾瀉。近代如劉都督顯亦能為之。余在福寧，見戎幕選力士，以五百斤石提而繞轅門三匝者為合式。時浙營中有十數人。又其翹者，以石立兩人於上，用右手挈之，殊有餘任。乃知千斤之力，世未嘗乏也。
人有千斤之力，始能於馬上運三十斤之器。余在白門親試之。其有五百斤力者，但能舉動而已，不能運轉如飛也。乃知關、張、秦叔寶、王彥章之流，兵器皆重百斤，非萬斤之力不至，是可易得哉？
武藝十八般，而白打居一焉。今人小廝撲無對者，如小虎梁興甫亦足以雄里閈矣。但用之戰場，未必皆利。河南少林寺拳法，天下所無，其僧遊方者皆敵數十人。流賊亂時，有建議以厚賞募之，得精壯五百餘。賊聞，初亦甚憚之，與戰佯北，伺其夜，襲擊，盡殲焉，則亦用之不得其宜也。故練兵不若選將也。
正統己巳之變，招募天下勇士。山西李通者，行教京師，試其技藝，十八般皆能，無人可與為敵，遂應首選。然通後卒不以勛業顯，何也？十八般：一，弓；二，弩；三，槍；四，刀；五，劍；六，矛；七，盾；八，斧；九，鉞；十，戟；十一，鞭；十二，簡；十三，槁；十四，殳；十五，叉；十六，杷頭；十七，綿繩套孛；十八，白打。
人有頭斷而不死者，神識未散耳，非關勇也。傳記所載，若花敬定喪元之後，猶下馬盥手；聞浣紗女無頭之言，乃作賈雍至營問：「將佐有頭佳乎？無頭佳乎？」咸泣言有頭佳。答曰：「無頭亦佳。」乃死。蓋其英氣不亂故爾。若淳安潘翁遭方臘亂，斬首，尚能編草履如飛，湯粥從頭灌入。崔廣宗為張守雊所殺，形體不死，飲食情慾，無異於人，更生一男，五年乃死，則近於妖矣。
璇璣玉衡，以齊七政，萬世巧藝之祖，無出歷山老農矣。黃帝之指南車，周公之欹器，其次也。公輸之雲梯，武侯之木牛流馬，又其次也。棘猴玉楮，非不絕人倫，侔化工，幾於淫矣，然亦聰慧天縱，非可以智力學而至者。大約百工技藝，俱有至極，造其極者謂之聖，不可知者謂之神。雖曰無益，不猶愈於「飽食終日，無所用心」者哉？
北齊胡太后使沙門靈昭造七寶鏡臺三十六戶，各有婦人，手各執鏁，才下一關，三十六戶一時自閉；若抽此關，諸門皆啟，婦人皆出戶前。唐馬登封為皇后制妝臺，進退開合，皆不須人，巾櫛香粉，次第疊進，見者以為鬼工，誠絕代之技也。然運機發縱，可以意推，葭琯渾儀，遞相祖述，在能擴而演之耳。元順帝自製宮漏，藏壺匱中，運水上下。匱上設三聖殿。腰立玉女，按時捧籌。二金甲神，擊鼓撞鐘，分亳無爽。鐘鼓鳴時，獅鳳在側，飛舞應節。匱兩旁有日月宮，宮前飛仙六人，子午之交，仙自耦進，度橋進三聖殿，已復退立如常。神工巧思，千古一人而已。近代外國琍瑪竇有自鳴鐘，亦其遺意也。
今人語工程之巧者，必曰魯班所造。然魯班之後世固未乏巧工，而班之製造傳於世者未數見也。漢之胡寬、丁緩、李菊，唐之毛順，俱載史冊。宋時木工喻皓，以工巧蓋一時，為都料匠，著有《木經》三卷，識者謂宋三百年一人而已。國朝徐杲以木匠起家，官至大司空，其巧侔前代而不動聲色。常為內殿易一棟，審視良久，於外另作一棟，至日斷，舊易新，分亳不差，都不聞斧鑿聲也。又魏國公大第傾斜，欲正之，計非數百金不可。徐令人囊沙千餘石，置兩旁，而自與主人對飲，酒闌而出，則第已正矣，亦近代之公輸也。以伎倆致位九列，固不偶然。
喻皓最工制塔。在汴起開寶寺塔，極高且精，而頗傾西北，人多惑之，不百年平正如一。蓋汴地平無山，西北風高，常吹之故也。其精如此。錢氏在杭州建一木塔，方兩三級，登之輒動。匠云：「未瓦，上輕，故然。」及瓦布，而動如故。匠不知所出，走汴賂皓之妻，使問之，皓笑曰：「此易耳。但逐層布板訖，便實釘之，必不動矣。」如其言乃定。皓無子，有女十餘歲，臥則交手於胸為結構狀。或云：「《木經》，女所著也。」
國朝徐杲之外，又有蒯義、蒯剛、蔡信、郭文英，俱以木工，官至工部侍郎，而能名不甚著。
梓匠輪輿，能與人規矩，不能使人巧。然巧一也，至於窮妙入神，在人自悟。分量有限，即幾希之間，難於登天。若曹元理、趙逵算術，再傳之後，漸失玄妙；非不傳也，後人聰明無企及之故也。它如管輅之卜，華陀之醫，郭璞之地，一行之天，積薪之奕，僧繇之畫，莫不皆然，後人失其分數，思議不及，遂加傅會，以為神授。此政不可知之謂神耳，豈真有鬼神哉！
諸葛武侯在隆中時，客至，屬妻治面，坐未溫而面具。侯怪其速，後密覘之，見數木人斫麥，運磨如飛，因求其術，演為木牛流馬云。蓋《莊子》所謂「不龜手之藥，或以封，或不免於洴澼絖」者也。自武侯有此制，而後世有巧幻之器，如自沸鐺、報時枕之類，皆託之諸葛，有無不可知也。
南齊祖沖之。因武侯有木牛流馬，乃造一器，不因風水，施機自運，不勞人力。又造千里船，於新亭江試之，日行百里。及欹器、指南車之屬，皆能製造。此其巧思，孔明之後一人而已。其論鐘律、曆法、尤極精辨，而喪亂之世，不見施行，惜哉！
唐文宗時，有正塔僧履險若平地，換塔杪一柱，不假人力，傾都奔走，皆以為神。宋時真定木浮圖十三級，勢尤孤絕，久而中級大柱，壞欲傾，眾工不知所為，有僧懷丙度短長，別作柱，命眾維而上，已而卻眾工，以一介自隨，閉戶良久，易柱下，不聞斧鑿聲也，亦神矣。國朝姑蘇虎丘寺塔傾側，議欲正之，非萬緡不可。一遊僧見之，曰：「無煩也，我能正之。」每日獨攜木楔百餘片，閉戶而入，但聞丁丁聲，不月餘，塔正如初，覓其補綻痕跡，了不可得也。三事極相類，而皆出遊僧，尤奇。
算術自皇甫真、曹元理、趙逵之後，未有能繼之者。史所謂得其分數而失玄妙者也。《北史·綦毋懷文傳》載：「晉陽館有一蠕蠕客，胡沙門指語懷文云：『此人有異算術。』乃指庭中一棗樹云：『令其布算實數，並辨赤白若干，赤白相半若干。』於是剝而數之，唯少一子。算者曰：『必不少，但更撼之。』果落一實。」此其算法，視元理不知鼠之為米，又高一著矣。隋諸葛穎、宋邵堯夫，其次也。國朝唐應德先生，極精算術，與顧應祥司寇皆以神算自負雲。一城中可算若干人，一廒中可算若干米，分毫不差，然未經試驗。今其法具在，亦未有能傳之者也。
唐公常云：「知歷數又知歷理，此吾之所以異於儒生。知死數又知活數，此吾之所以異於歷官。」所著勾股測望論、勾股容方圓論、弧矢論、分法論、六分論，發揮備矣。余在吳興，訪顧司寇子孫，問之，皆不得其傳，為之嘆息。坐上一客曰：「縱使傳得，亦將安用？」一笑而罷。
南方好傀儡，北方好鞦韆，然皆胡戲也。《列子》所載：「偃師為木人，能歌舞。」比傀儡之始也。鞦韆云自齊桓公伐山戎，傳其戲入中國。今燕、齊之間，清明前後，此戲盛行。所謂北方戎狄，愛習輕媵之能者，其說信矣。
古今不甚相遠者，惟有醫之一途，蓋功用最切，優劣易見，人多習而精之故也。然扁鵲之視五臟癥結，華陀之剖心傳藥，不可得已。李子豫、徐秋夫、孫法宗、許智藏之技，冥通要眇，鬼物猶或憚之，況常人乎？甄權、王彥伯、張仲景、葛洪、錢乙之輩，史不絕書，觀其著論造極，投七解厄，若運之掌，功參造化，不謂之聖不可也。夫醫者，意也。以意取效，豈必視方哉？然須博通物性，妙解脈理，而後以意行之，不則妄而輕試，足以殺人而已。
梁新遇朝士風疾，告以不可治，趙鄂教以食消梨而愈。王太后病風，餌液不可進，許胤宗以黃蓍、防風煎湯置床下熏之，而能言年少食鱠不快，眼前常見小鏡。趙卿誑以會食，使啜芥醋而愈。富商暴亡，梁新因其好食竹雞，知為半夏毒，薑汁灌之而愈。桐城孕婦，七日不產，龐安時針其虎口，使縮手而遽下。皇子瘈瘲，錢乙以土勝水，水平而風自止，進黃土湯一劑而安。吳門孕婦不下，葛可久以氣未足，初秋，取桐葉飲之，立下。此以意悟者也。史載之治朱師古之食卦，徐嗣伯治老姥之針疸，賈耽視老人之虱瘕，徐之才視乘船人之蛤精疾，周顧知黃門腹中蛟龍，以無命門脈，而知為鬼。此以博識者也。醫和診晉侯而知其良臣將死。僧智緣每察脈，知人禍福休咎；診父之脈，而能道其子吉凶。此以理推者也。意難於博，博難於理；醫得其意，足稱國手矣。
漢郭玉善醫，雖貧賤廝養，必盡心力而療治，貴人時或不愈，和帝問之，對曰：「貴者處尊高以臨臣，臣懷怖懼以承之，其為療也，有四難焉：自用意而不任臣，一難也；將身不謹，二難也；骨節不強，不能使藥，三難也；好逸惡勞，四難也；針有分寸，時有破漏，重以恐懼之心，臣意且猶不盡，何有於病哉？」唐許胤宗人勸其著書以貽後世者，答曰：「醫特意耳，思慮精則得之。脈之候幽而難明，吾意所解，口莫能宣也。古之上醫，要在視脈，病乃可識。病與藥值，惟用一物攻之，氣純而速愈。今之人不善為脈，以情度病，多其物以幸有功。譬獵不知兔，廣絡原野，冀一人獲之，術亦疏矣。一藥偶得，它味相制，弗能專力，此難愈之驗也。」噫！旨哉，二子之言！其知道乎？進於技矣！後世貴人，召醫十九，蹈郭玉之言。庸醫視病，不可不思胤宗之旨也。
唐太宗苦風眩，百醫不效，而張憬藏以乳煎蓽撥飲之，立差。韓晸矢貫左髀，鏃不出者三十年，劉ど傅以少藥，立出之，步履如常。魏安行妻風痿十年不起，王克明一針而動履如初。朱彥修治女子療疾皆愈，唯頰丹不滅，葛可久刺乳而立消。此技之有獨至也。至於刳破腹背，斷截腸胃，抽割積聚，湔洗疾穢，如有神道設教，則吾不敢知。若猶技也，竊恐理之所無。龐安常以為史之妄者，良不虛也已。
世間固有一種奇疾，非書所載，而療治之方，亦殊怪僻，非人意想所及者。如賈耽所視老人虱瘕，世間無物可療，惟千年木梳及黃龍浴水飲之。又有噎死，剖腹得鱉者，白馬溺淋之，悉化為水。一云，藍汁治之。有患應聲蟲者，人教以讀《本草》，至雷丸獨不應，遂以主方投之，立差。又有生面瘡者，諸藥飼之俱下咽，至貝母，則閉口瞑目，乃捩而灌之，遂結痂雲。此亦奇矣。余所記憶，蔡定夫之子，苦寸白蟲嚙腸胃間，如萬箭攢攻，醫教以勿食。良久，炙豬肉一大臠，銜而勿咽。如此半晌，覺胸間嘈雜不可耐，乃以檳榔末取石榴根東引者，煎湯調服之，暴下如傾，得蟲數斗，尚能動雲。此蟲惟月三日以前，其頭向上，可用藥攻打，余日則頭向下，縱有藥，皆無益，故先以炙誘之，令其畢赴，然後一舉而殲焉。《西湖志》載醫者為吳太師治馬蝗，雜記載劉大用為衛承務子治水蛭法，皆與此同，不可不知也。
《宣室志》載：「渤海高生病臆痛不可忍，召醫視之，醫曰：『有鬼在臆中，藥亦可療。』煮藥飲之，吐痰鬥余，膠固不可解，刃剖之，有一人自痰中起，初甚麼麼，俄長數尺，攸忽不見。」鬼藏臆中，已奇矣；而知臆中鬼者，亦神手也。不著其名，惜哉！此與猱藏頸樂，神藏鼻中，何異？
有皮膚中生蟲如蟹走，作聲如小兒啼者，治用雄黃雷丸為末，摻豬肉上，熱啖之。有手足甲，忽倒長入肉，痛不可忍者，葵菜治之。有面上及遍身生瘡，如貓眼，有光彩，無膿血，痛癢不恆者，寒瘡也，雞、魚、蔥、韭治之。有遍身肉出如錐，癢痛不能飲食者，青皮蔥燒灰淋洗，飲豉湯解之。有遍體生泡，如甘棠梨，破之，水出，中有石一片，如指甲大，去之復生，以荊三棱、蓬莪術為末，酒服之，有炮艾痂落，後瘡肉忽片片如蝶飛去。痛不可忍者，熱癥也，大黃、樸硝為末，水服之。此等奇疾，雖世所希有，姑筆之以當異聞。
宋范縉叔末年得奇疾，但漸縮小如小兒，臨終，形僅如三五歲耳。此疾終無人識。《太平廣記》載有人患此經年而復故。又松滋令姜愚忽病不識字，數年方復故。又有人得疾，視物皆曲，弓弦、界尺之類，視皆如鉤，竟無能治之者。
宋秘書丞張鍔有奇疾，中身而分，左常苦寒，右常苦熱，巾襪袍袴，紗綿相半，終歲如是。《太平廣記》載無目表弟亦然。可謂異疾矣。
陶谷《清異錄》載：「盩厔士人，有蛀牙疾。一日，有聲發於齦齶，若人馬喧騰而去，痛頓止。夜半復聞來聲云：『小都郎回活玉窠也，呵殿。』以次入口中，痛復大作。」其言似幻妄。余同年曆城穆吏部深，家居得疾，耳中嘗聞人馬聲，一日聞語曰：「吾輩出遊郊外。」即似車馬騾驢以次出外，宿疾頓瘳。至晡，復聞人馬雜還入耳中，疾復如故。穆延醫治，百計不效，逾年自愈，始信書言不謬。
又浙有士人，一指忽痛，指甲間生一珊瑚，高二寸，血色氣縷，成海市人物、城郭樓臺。醫謂火所致，服以大黃始愈。故曰：暴病多火，怪病多痰。醫者不可不知也。
善醫者不視方，蓋方一定而病無定也。余在山東，郡室人產後虛悸，每合眼即有氣一股，從下部上攻，直至胸膈，閉急而寤，如是五晝夜，殆矣。諸醫泥方，惟以補氣血投之，益甚。庠生馬爾騏者，曉醫，語之曰：「此火也，急則治標，何暇顧氣血？」投以胡黃連一服，而熟寐一晝夜，諸癥脫然。萬曆辛亥九月，在家，侍兒忽病氣逆，不可臥。一僧善方者曰：「此氣不歸元耳，六味丸可立愈也。」投之久而如故，且吐出原藥。僧怖曰：「胃有寒痰，不受藥矣，非附子不能下也。」余信且疑，時有良醫薜子勉者，家芋江，距城二十里，病且亟，乃飛騎迎之，至，診視笑曰：「易與耳。」投以蘇子、蘿蔔子、梔子、香附等少許，飲之貼然，且告之故。薛大驚曰：「凡氣逆者，皆火也。附子入口，必死無疑。」僧亦愧服。至今齊中國手推馬生，閩中推薜生也。
古之醫，皆以針石灸艾為先，藥餌次之。今之灸艾，惟施之風痹急卒之癥，針者百無一焉，石則絕不傳矣。古之視病，皆以望、聞、問、切為要，今則一意切胗，貴人婦女，望、聞絕不講矣。夫病非一癥，攻非一端，如臨敵布陣，機會猝變，而區區仗諸草木之性，憑尺寸之脈，亦已疏矣。況藥性未必遍諳，但據《本草》之陳言，脈候未必細別，徒習弦澀之套語，殺人如芥，可不慎哉？
餘里中有齊公憲者，三代習小兒醫，而至公憲尤極精妙。凡遇痘疹未發時，一見即別其吉凶生死，百不爽一也。性落魄，嗜酒，每痘疹盛行時，門外圍繞，常千百人。肩輿於道，聚眾攘奪，齊每自病之，欲棄去而不能也。余行天下，見諸小兒醫，未有及之者，即謂錢乙復生可耳。
痘瘡者，乃造化之殺機，兒童之劫數，非可以常理測也。世人沿習之論，但云胎毒所致，故有謂成胎以後，勿復再幸者；有謂初生之時，探取其口中血者；有謂懷胎十月，勿食醇厚煎煿滋味者。至於燒臍煉砂，兔血稀痘諸方，言人人殊，及其試之，百無一驗。況有同母共胎孿生者，而稠稀迥若天壤。又有一時氣運，吉凶不同，倘遇其吉，比屋皆安，若際其凶，夭劄如麻。至有一村之中，無復兒聲者，此蓋長平坑卒，南陽貴人之比，而祿命醫藥至此，盡不足憑矣。但初發之時，吉凶即可辨識，熱甚而發驟者多凶，熱微而發遲者多吉。吉者，靜以俟之；凶者藥以解之。無實實，無虛虛，無信庸醫謬方，妄以異功木香等散投之，守禁忌，節起居，慎調護，謹飲食，即凶亦有變為吉者。如其不然，足以速其斃耳。至於藥七之方，則始終以解毒和中為主，始則發散之，既則表托之，後則健中排膿，如是而已。其它奇方劫藥，不可輕試也。
嗜異味者，必得異病；挾怪性者，必得怪癥；習陰謀者，必得陰禍；作奇態者，必得奇窮。此格言也。故曰：「君子依乎中庸。
卜筮原無他術，惟在人靈悟，推測隱微，固非可以口傳而語授也。如占雨得剝，李業興以坤上艮下，艮為山，山出雲，占為有雨；吳遵世以坤為地，土製水，占為無雨，而卒無雨。卜二牛先起，得火兆，郭生以火色赤，謂赤牛先起；麯紹以火將燃，煙先發，謂青牛先起。而卒如紹言。乃知在人見解耳。
皇甫玉善相人，至以帛抹眼，摸其骨體，便知休咎，百不爽一。今江湖方外尚有傳撚骨相者，如正統間虎丘半塘寺僧，兩目俱盲，揣骨無不奇中。又高齊時，吳士有雙盲者，聞人聲音，知其貴賤。文襄歷試之，無不驗者。此與漢龍淵術同。摸骨揣聲，視相人又難矣。時又有館客趙瓊，其婦叔奇弓雖轉屬它人，無不盡知，時人疑其別有假託，然總是術之至精耳。六朝時有善相笏者，相休祐笏，以為多忤。休祐以褚淵最為謹密，乃陰換之。它日，淵見帝，誤稱下官，大被憎譴。夫一手板，棄之則溝中斷耳，於人何與？術固有不可知者耶？它如李嶠之龜息，周必大之帝須，甘侯頭低視仰，馬周火色鳶肩，博識者自當辨之，未為神也。
李荃為節度判官，望東南有異氣，而知安祿山之生。賈耽為節度使，見群小尼入城，而知有火患。二人之識鑒，可謂神矣。荃註《黃帝陰符經》，推演幽奧，僉謂鬼谷留侯復生，而耽於醫藥卜筮，天文術數，無不通曉，信當代之異人也。
卜，自管輅、郭璞之後，至李淳風而神矣。相，自姑布、子卿、唐舉之後，至袁天綱而神矣。宋之費孝先，明之袁忠徹，皆詣極絕倫，上追千古，數百年來，未有繼之者也。
生死禍福，一定不易，精術數者，但能前知之耳，不能逃也。郭璞謂卜珝曰：「吾不能免公吏，亦猶卿之不能免卿相。」然璞以忤賊臣而死，雖死不猶愈於生乎？桑道茂見汙偽命，而哀求李晟以獲免，雖前知之力，而生不如死多矣。鄭虔遇鄭相如，告以禍亂，而勉以守節勿汙，卒脫於死。前知者當如此矣。
余妻父鄭參知逑，嘗名言：未第時，有江右金道人者，善相，百不失一。嘉靖甲午秋，鄭偕諸名士訪之，歷歷如響，獨不顧鄭。鄭時自負才名，恚之。道人曰：「毋怒也，秋榜後，當奉告。」至期果下第。復問道人。道人曰：「君相法在丁酉當魁省試。」鄭問：「何以為驗？」曰：「至年，發當長尺許，是其兆也。」遂去。鄭心記之，洎丁酉春，發果暴長尺許，益自負。秋初，道人復至，告之故，曰：「未也。入試之後，額當隆起如贅然，登第後始消耳。」已而果然，既又問春榜消息。良久，彈指曰：「尚遠，尚遠，吾不及見也。」鄭不懌，遂不終問。越十四年，庚戌始成進士，訪道人，則已死矣。
後時蘭溪有楊子高者，跛一足，挾相人術走天下，其辨人貴賤貧富，歷歷如見，名遂大噪，家致萬金。嘗至閩，一見朱中丞運昌，而謂其必死。一日，至余齋中，坐客不期而集者二十許人，或文學，或布衣，或據史、貲郎、丹青、地師，辨析無亳厘差謬。人亦疑其有它術者，余閑扣之，曰：「此無它，但閱人多耳。」然已後事多不肯盡言也。
鄧通富埒人主，亞夫位至封侯，而卒不免餓死，相法誠不爽矣。《南史》庾瓊家富於財，食必列鼎，狀貌豐美，人謂必為方伯，及魏克江陵，卒以餓死。有褚蘊者，面貌尖危，從理入口，竟保衣食而終。相人者，安可執一論也？
《清波雜志》載：「許誌康論太素脈，謂：『可卜人之休咎。如智緣為王荊公診脈，而知元澤之登第也。』王禹玉在坐，深不然之。」余在真州，江進之廷尉言：「有易思蘭者，太素脈甚神。」試之，其說以左右各三部，每部分為十年，十年之中，分作七十二，至言亦甚辯，時戊戌秋也。余欲以明春入都，四月補官，問可得否。易曰：「據脈，夏方得行，官期在秋。」余謂不然，易傲然笑曰：「太素已定，豈人能為？」然餘明年卒以二月行，四月授東郡司理，易言未嘗中也。在東郡時，又有以太素脈見者，其說以心脈為君，肝脈為臣，君臣相應者為貴脈，其言視易尤為支離，乃謝遣之。丙午至閩，聞莆有瞽者，亦姓易，精此術，年八十餘，老矣，遣人以安車致之。其辨人貴賤，卜休咎如神，而不肯言。診視之術，診時，每以一手屈人指，自大至小五屈之，即瞭然矣。時諸客遲診，言皆如響。間及婢僕，脈亦知之。余潛以手往視，良久，驚曰：「此非凡人，那得至此！」語之故，乃大笑。其人戇直，貴賤禍福，皆直言之，故時為之毆辱，隱深山中，惜其絕技終泯泯不傳也。
