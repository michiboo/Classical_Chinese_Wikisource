
祿命之說，相傳始於唐李虛中，然三刑六合，貞觀初已辟其說，似非起於李也。至於今雲屯林立十得四五，聲價即燁然矣。大約子平為定體，五星為變用。譬之相者，富貴貧賤，部位大略，一見可識者，子平之局也。至於氣色流年，變動不一，則五星之用也。然子平生剋死數，人皆童而習之，而五星氣餘，躔度變化微眇，又豈俗師村瞽之所能測？故余從來未見有奇中者也。
李虛中以人生年月日所直支幹，推人禍福死生，百不失一，初不用時也。自宋而後，乃並其時參合之，謂之「八字」。然虛中末年煉黃金，求不死，而卒發疽以死，可謂不知命之尤者，其術又何能靈？而今之瞽師村究，概能推生克衰旺之數，但不驗耳。使天之生人，可以八字定其終身，何名造物？
世間最不足信者，祿命與堪與二家耳，蓋其取驗皆在十數年之後，任意褒貶，以自神其術，而世人喜諛覬福，往往墜其術中而深信之。余嘗見此二家，有名傾華夏，而術百無一中者，大率因人貴後而追論其祿命，因家盛後而推求其先塋，意之不得則強為之解，以求合其富貴之故。甚矣，人之惑也！
推祿命者，年月日時相配以定吉凶，然今用《夏正》，故寅月屬之今年，若建子、建丑、則十一、十二雨月皆當屬之明歲，其生克制化必有相枘鑿者，吉凶又何所適從耶？若長平坑卒，南陽貴人，又所不必論也。
京山曹子野以祿命揚名一時，余過姑蘇，偶聞其在逆旅，亟召之至。其論與眾不同，每運十年，不分支幹，曰：「夫幹，屬天者也；支，屬地者也。合則為用，離則為敵。豈有人之性命，五年行天上，五年又行地中者乎？」其言甚辯，余不能難也。而推未來休咎，亦殊不驗。又聞岳州有李蓬頭者，其術勝曹，惜未之見耳。
祿命之說，誠渺茫不足信。人有同年庚日時，而貴賤迥不相同者。相傳太祖高皇帝已定天下，募有與己同祿命者，得江陰一人，召至，欲殺之，既見，一野叟耳，問：「何以為生？」曰：「惟養蜂十三籠，取其稅以自給。」大祖笑曰：「朕以十三布政司為籠蜂乎？」遂厚賜遣還。然帝王間氣固自難以凡人例論也。宋時一軍校，與趙韓王同年月日時生。韓王有大遷除，軍校則有一大責罰。小遷轉則軍校微有譴訶，此又不知何故？至貨粉鄭氏生子，與蔡魯公同命，而卒十八溺死，則迥若天淵矣。餘外祖徐子瞻與同里宋姓者，年月日時盡同，少同學相善也，同食既於庠，同無子，至四十九歲而宋卒。徐懼不敢出戶閾，然其後乃相繼舉三子，即惟和兄弟也，以貢仕至縣令，歸年八十餘始卒。何後事之大不相同耶？永康程京兆正誼，與義烏虞懷忠同祿命，同以辛未成進士，同作司李，同日內召。然虞授御史，聲勢絙赫，家富不貲，坐左遷後，稍起至縣令，鬱鬱以死。程授比部郎，出入藩臬，位至大京兆，年八十方卒，乃其家貲不敵虞十一也。豈富厚為造物所忌，既奪其爵，復減其算耶？」或「為富不仁」，虞固有以自取之耶？《樂善錄》所載二士人亦若此。蓋以富貴享用折算耳。然謂之曰命，則宜一定不易。或凶惡而富壽，或良善而窮夭，始足信也。若因生平作為而轉移，則又何必言命哉？
萬曆丙午，浙中有酈道人者挾數學來閩，人信之如神，然小術頗有驗。余往訪之，酈以片紙書數字內袖中既，令余念《詩經》一語。余漫應曰：「關關雎鳩。」已出袖中書，則此句也。凡人有來卜者，有數事，輒預書貼壁上，令自取之，無不符合，以是名益噪。然余細核之，似有役鬼搬運之術耳。其未來事，分毫不驗也。先是廣平有籍大成者，最善諸幻術。逆旅天寒，有數客至，大成為符焚之，食頃，酒肴皆具，又焚一符，則歌妓畢集，但自腰以下不可見耳。問其故，曰：「此生魂也，吾以術攝之。」有人苦尫瘠無力，大成為呵一氣，即攝一人力傳其體，呵十氣，遂可舉千斤，少頃，尫瘠如故。後坐不法論死，系司寇十餘年。人問之，曰：「吾越獄如平地耳。但有此宿業，須受之，必不死也。」已而果赦出，戍遼左。自後為幻術者皆宗大成而失其玄妙，若酈生者，又不足數也。
嘉隆間，新安汪龍受得數學於遊僧，頗有奇驗。四明袁文榮當國，寄一白棋子，托人問子。汪曰：「白者，北也；棋子者，子也。此北京當局之人來問子也。但此棋子，非木非石，經火鍛煉，了無生氣，必不能生子。若再以生克之理推之，此老不久亦當終局。」其人隱之，不敢以聞。越數月，而袁公捐館。
幻戲雖小術，亦自可喜。余所見，有開頃刻花者。以蓮子投溫湯中，食頃，即生芽舒葉；又食頃，生蓮花如酒盞大。又有燃釜沸油，投生魚其中，撥刺遊泳，良久如故。又有剖小兒腹種瓜，頃刻結小瓜，剖之皆可食。又有以利刃二尺許，插入口，復抽出，又有仰臥，以足承梯，倚空而不仆，一小兒穿梯以升，直至其巔。觀者毛髮灑瀝，至於舞竿走繩，特其平平者耳。長安丐者，有犬戲猴戲，近有鼠戲。鼠至頑，非可教者，不知何以習之至是？余庚戌在京師，見戲者籠一小雀，中置小骨牌，僅寸許，擊小鑼一聲，雀以口啄其機門，便自開，令取天牌，則銜六六出，取地牌，則銜麼麼出，其應如響。觀畢，復擊鑼一聲，雀入而門自閉。《輟耕錄》載弄蝦蟆者亦然。噫！亦異矣。
風角之術，起於漢末。謝夷吾望璘而知烏程長之死，李郃觀星而知益部使之來，精之至也。後來樊英、管輅之輩，皆本於此，第其術有至未至耳。風吹削脯，楊由知人獻橘；赤蛇分道，許曼知太守為邊官。至於段翳封藥門生知與吏鬥破，李南爨室暴風，其女預知死期，可謂通變化，入幽冥，無以加矣。至魏而管輅詣其極，至晉而郭璞集其成。五胡之世，佛圖澄、崔浩、陸法和擅其稱。盛唐之時，羅公遠、僧一行、孫思邈闖其室。五代以降，其術不復傳矣。
漢時，解奴辜、張貂皆能隱淪，出入不由門戶，此後世遁形之祖也。介象、左慈、於吉、孟欽、羅公遠、張果之流，及《晉書》女巫章丹、陳琳等術，皆本此。謂為神仙，其實非也。其法有五：曰金遁，曰木遁，曰水遁，曰火遁，曰土遁。見其物則可隱。惟土遁最捷，蓋無處無土也。須煉遁神四十九日，於空山無人之中，獨坐結念，更有符咒役使百神。若一念妄起，便須重煉。即如紅線、聶隱娘、精精、空空之流，皆此等輩耳。國初有冷謙，字啟敬，導人入太倉庫，盜錢事發，被逮，求飲，即跳入瓶中，撲破，片片皆應，而竟不知所在。此水遁者也。正德初，有老翁脫太監於流賊者，又鐘辱阝髻握土一塊，遂不見，土遁者也。
傳記載劍俠事甚多，其有無不可知，大率與遁形術相表裏。今天下未必盡無其人也。但此術終是邪魅，非神非仙。蜀許寂好劍術，有二僧語之曰：「此俠也，願公無學。神仙清凈事異於此。」諸俠皆鬼，為陰物，婦人僧尼皆學之，其言信矣。但紅線、隱娘及崔慎思、王立、董國度所娶事皆相類，或亦好事者為之耳。
凡幻戲之術，多系偽妄。金陵人有賣藥者，車載大士像問病，將藥從大士手中過，有留於手不下者，則許人服之，日獲千錢。有少年子傍觀，欲得其術，俟人散後，邀飲酒家，不付酒錢，飲畢竟出，酒家如不見也。如是者三，賣藥人扣其法，曰：「此小術耳，君許相易，幸甚。」賣藥曰：「我無它，大士手是磁石，藥有鐵屑則粘矣。」少年曰：「我更無它，不過先以錢付酒家，約客到絕不相問耳。」彼此大笑而罷。
國初程濟，朝邑人，有仙術，為四川嶽池縣教諭，相去數千里，旦暮寢食，未嘗離家，而日治嶽池事不廢。後隨建文出亡，卒脫艱險，濟有力焉。然則王喬、盧耽之事，世固未嘗無其人也。
傳記有周文襄見鬼事，蓋已死而英氣未散，魂附生人，無足異也。如劉偉者為太守，卒已數十年，忽往來人間，言未曾死則妄矣。近萬曆間，又有稱威寧伯王越者，往來吳越間，人信之若神。大抵妖人假託之詞耳。安知宋時賀水部者非妄耶？世人好奇，遂不及察，非雋不疑，不能縛戾太子也。
《夷堅志》載：「法術若毛一公、汲井婦人之類，一遇其敵，便幾至殺身。相傳嘉、隆間，有幻戲者，將小兒斷頭，作法訖，呼之即起。有遊僧過，見而曬之。俄而兒呼不起，如是再三。其人即四方禮拜，懇求高手，放兒重生，便當踵門求教。數四不應。兒已僵矣。其人乃撮土為坎，種葫蘆子其中。少頃，生蔓結小葫蘆。又仍前禮拜哀鳴，終不應。其人長籲曰：『不免動手也。』將刀砍下葫蘆。眾中有僧，頭勍然落地，其小兒應時起如常。其人即吹煙一道，冉冉乘之以升，良久遂沒，而僧竟不復活矣。」蓋術未精而輕挑釁端，未有不死者也。夷獠之中，此術最多。《庚巳編》。載吳中焚屍，亦有此術。有李智者，甚與毛一公相類也。
木工於堅造之日，以木簽作厭勝之術，禍福如響，江南人最信之。其於工師不敢忤，歷見諸家敗亡之後，拆屋樑上，必有所見。如說聽所載，則三吳人亦然矣。其它土工石工，莫不皆然，但不如木工之神也。然余從來不信，亦無禍福。家有一老木工，當造屋時，戲自詡其能。余詰之曰：「汝既能作凶，亦當能作吉屋。成，能令永無鼠患，當倍以十金奉酬。」工謝不能也。大凡人不信邪，則邪無從生。
夷獠中有采生術，又善易人手足。有在獠中與其婦淫者，其夫怨之，以木易其一足而不知也，旬日之間，漸覺痿痹不能起。又久之，皮幹木脫，成廢人矣。吾閩中有蠱毒，中人則夜為之傭作，皆夢中魂往，醒則流汗睏乏，不數月勞瘵以死，此亦采生之類也。
元世祖誅阿合馬，藉其家，有妾名引住者，搜其藏，得二熟人皮於櫃中，兩耳俱存，扃鑰甚固，問莫知為何人，但云：「詛咒時置神座上，其應如響。」漢時宮中巫蠱，但得木偶人耳，未聞以人皮者也。近來妖人，有生剖割人，而攝其魂以為前知之術者，蓋起於此。若樟柳神靈哥，又其小者耳。成化間，妖人王臣篋中有二木人，聽其指揮，此亦巫蠱之遺法也。
遇天使而求金，占失仆而假策；伐籠臂而目疾愈，延射鳥而母病除；救墮梁於十世之後，免重辟於黃沙之中，術數之精乃與神通，然亦非穎悟絕倫，不能與也。宋餘杭徐復以六壬名天下，及聞州僧與衙校推禍福，怪而扣之，僧曰：「盡子思慮所至，子所不及，吾無如之何。」復即以為課，與日時推之，累日，盡得僧之秘。但有駒墮三足者，未之見也。僧曰：「子智止此，不可強也。」乃知人之天分有限，百工技藝，莫不皆然。
管仲之識俞兒也，子產之識實沈臺駘也，東方朔之識巫雀畢方也，終軍之識騶虞鼮鼠也，劉向之識危與貳負也，蔡邕之識青鸞投兒也，張華之識海鳧龍肉也，諸葛恪之識傒囊也，陸敬叔之識彭侯也，何承天之識威鬥也，陸澄之識服匿也。沈約之識焦明罨蓋也，斛斯徵之識錞于也，劉杳之識挈囊也，傅弈之識金剛石也，歐獻乘之識息壤也，賈耽之識虱瘕也，段成式之識報時鐵也，留源之識冤氣也，傅弘業之識虎隹也，徐鉉之識海馬骨也，贊寧之識蚌淚畫也。此以博識得之者也。還無社之對山鞠窮也，騶忌之對隱語也，東方朔之答令壺齟也，楊修之辨黃絹也，李彪之辨三三兩兩也，劉顯之辨貞字也，則天之解青鵝也，班支使之解大明寺水也。此以捷悟得之者也。捷悟者可以思而及，博識者不可以強而致也。至於鄭欽悅辨任升之銘，據鞍繹思，僅三十里，而千古之疑，一旦冰解，近於神矣。東平昌生辨石壁道語，斯為次之。其它如談馬礪畢之題川狗御飯之語，已為黃絹之重儓，而去姓得衣之敘，委時百一之解，不過離合之顰婦，作者固可厭而解者，亦不難也。
人有一日數行俱下者，非真俱下也，但目捷耳。遲速相去甚者，差四五倍，不但三也。一覽無遺，則嘗有之矣。閩林誌避雨，寓染坊，得其染帳，漫閱之，匆匆而去，越二日，其家回祿，索帳者紛然，莫知為計。林復過之，曰：「我能記之。」取筆疾錄，不爽一字。此天生之資，非強記可到者。嘉禾周鼎讀百韻詩一遍，即誦，又能從未倒誦，亦絕世之資矣，而功名不顯，蓋似有別才也。
子瞻再讀《漢書》，張方平聞而訝之，則張之穎悟過蘇可知，然而蘇以文章名世，張卒無聞也。此陸澄所以有書廚之誚也。
介葛盧解牛語，公冶長、侯瑾解鳥語，陽翁仲、李南解馬語，唐僧隆多羅、白龜年俱通鳥獸語，成子、楊宣皆解雀語。夫鳥獸之音，終身一律，果能語耶？左氏之誣，野史之謬，無論已，公冶長，聖門高第，乃受此穢名。至宋之問詩：「不如黃雀語，能免冶長災。」則真以為實事矣。世又傳公冶長雀繞舍，呼曰：「公冶長，南山虎馱羊。汝得其肉，我食其腸。」又云：「嘖嘖，白蓮水邊，有車覆粟。車腳淪泥，犢牛折角，收之不盡，相呼共啄。」余謂雀作人言固可怪，而春秋之雀，知用沈約之韻，又可怪也。至太原王氏因祭廁神而獲聞蟻言，又奇矣！
元時有必蘭納識裏者，貫通三藏及諸國語，凡外夷朝貢表箋文字無能識者，皆令譯進，令左右執筆，口授如流，略不停思，皆無差謬，眾無不服其博識，而不知其所從來也，此其難又甚於介葛盧等矣。
《冷齋夜話》載：「太平有日者，為市井凡庸之人，課無不奇中。至為達官貴人課，則皆無驗。或問之。答曰：『我無德量。凡見尋常人，則據術而言，無所緣飾；見貴人則畏怖，往往置術之實，而務為諛詞，其不驗要不足怪。』」此言正與漢郭玉論醫相同。余行天下，遇有術數者，多召致之，而十九無驗，彼務為迎合故也。
六壬之數若精，天下無不可測之物。雲間有陳生者，善為之，試以小事，良信。嘗教餘四課三傳之法，至於占解推測，在人自悟，不可傳也。余時亦懶，且以為無益，遂不竟學，徒家藏其書數百卷。今細思之，終是無益，縱學得如邵堯夫，亦徒為人役役也。
修武有崔生者，善六壬，余在東郡，曾一致之，言多奇中。但其起課法微不同，大約用金口訣，取其簡便耳。向後休咎，亦不肯盡言也。聊城楊師孝術頗精，於崔人以神仙目之，然其人不學無術，故不能盡其變也。
古人謂蓍短龜長，故舍筮從卜。今之卜則六壬備矣，患人未之精耳。筮用易占其繇，不可得而聞也。
不知古卜筮繇詞，皆何所本，如「鳳凰於飛」、「大橫庚庚」之類，似非當時杜撰也。焦延壽易林，其占亦多奇。余於己亥春，為友人筮補官，得僵屍蔽野，不見其父之繇。時友人有老父在，不懌也。余解之曰：「僵屍無驗矣，而獨喪父驗乎？妄耳！」無何，獻播俘至日補牒下，友人拊心曰：「驗矣，奈何！」旬日而外艱之訃至。
自周以後，始有堪輿之說，然皆用之建都邑耳。如《書》所謂「達觀於新邑，營卜澗之東西」，《詩》所謂「考卜維王，宅是鎬京」者，則周公是第一堪輿家也。而葬之求吉地，則自樗裏始。然漢時尚不甚談，至郭璞以其術顯，而惑之者於是牢不可破。然觀天下都會市集等處，皆倚山帶溪，風氣回合，而至於葬地，則有付之水火犁為平田者，而子孫貴盛自若也，其效驗與否昭然矣，世人不信目而信耳，悲夫！
堪輿，自郭璞之後，黃撥沙、厲伯招其最著者也。然璞已不免刑戮於其身，而黃、厲之後，子孫何寥寥也，其它如吳景鸞、徐善繼等，或不得令終，或後嗣絕滅，若有地而不能擇，是術未至也。若曰，「天以福地，留與福人」，則又何必擇乎？江南之俗，子孫本支，人各為冢，一家貴盛，則曰某祖墳也；一支絕滅，則曰某祖墳也。而其家丘壟百數，豈獨無一善地，足以掩前人之失？又豈獨無一惡地，足以敗已成之緒者乎？至如父得善地，子得惡地，禍福又將何適從也？況為其術者，各任己見，甲以為善，乙以為惡，囂然聚訟，迄無定評，而漫以祖父之骨，嘗試於數十年之後，以驗術者之中否，而其人與骨固已朽矣，則又何憚而不妄言也？且人之一身，歲不能無休戚，闔門百口，歲不能無盛衰，此必然之理也。而謂生者之命脈，其權盡制於死者之朽骨，不亦可笑之甚耶？
葬欲其速朽也，比化者無使土侵膚，人子之情也。山形完固，不犯水蟻，不近田疇，土膏明潤，梧楸森郁，死者之宅永安，子孫自陰受其庇矣。若必待吉地，暴露淺土，惑於異議，葬後遷移，使祖父魂魄無依，骨肉零落，天且殛之矣，何福之能求？世有掘墓而得石與水者，皆好奇以求福也，不求福則無禍。
世有葬後而棺反側者，地脈斜也；棺骸俱散者，無生氣也；聚葉滿穴中者，風殺也。水蟻之患可避，而此數者稍難辨耳。
葬地大約以生氣為主，故謂之《龍經》。所謂「空手抱鋤頭，步行騎水牛」者，總欲認得真龍耳。龍真穴真，斷無水蟻風殺之患。世有好奇者，先看向背沙水，而後以己強合之，誤人多矣。
有龍真而穴未真者，氣脈未住也，故好奇者，有斬龍法。譬之人方遠適，而挽之使入門也，不可為訓，恐有主客同情之戒。
吳越之民多火葬，西北之民多葬平地，百年之後，犁為畎畝矣，而富貴不絕，地理安在？
惑於地理者，惟吾閩中為甚，有百計尋求，終身無成者，有為時師所誤，終葬敗絕者。又有富貴之家，得地本善，而恐有缺陷，不為觀美，築土為山，開田為坡，圍垣引水，造橋築臺，費逾萬緡，工動十載。譬人耳鼻有缺，而雕堊為之，縱使亂真，亦復何益？況於勞人工，絕地脈，未能求福，反以速禍，悲夫！
余從大父觀察公，諱廷柱，於書無所不讀，聰穎絕人，而尤於擇地自負。所著堪輿管見，人爭傳誦之。致政歸，築室於西湖之上，面城背水，四面巨浸，人以為絕地，公不聽也。傳及子孫，貧落日甚，孤丁孑然幾斬，竟不能有，鬻為宗祠。
古今之戲，流傳最久遠者，莫如圍棋，其迷惑人不亞酒色，木野狐之名不虛矣。以為難，則村童俗士，皆精造其玄妙；以為易，則有聰明才辯之人，累世究之而不能精者。杜夫子謂其有裨聖教，固為太過，而勸其開闔操縱，進退取捨，奇正互用，虛實交施，或以予為奪，或因敗為功，或求先而反後，或自保而勝人，幻化萬端，機會卒變，信兵法之上乘，韜鈐之秘軌也。《棋經》十三篇，語多名言，意甚玄著，要一言以蔽之曰：著著求先而已矣。
弈秋、杜夫子、王抗、江彪、王積薪、滑能之技，不知云何，即其遺譜，亦無復傳者矣，今所傳者，尚有王積薪所遇姑婦，及顧師言鎮神頭二勢。婦姑之說，荒誕不足信，或者積薪以此自神其術耳。鎮神頭以一著解兩征，雖入神妙，而起手侷促纏累，所謂張置疏遠者安在哉？恐亦好事者為之耳。今之勢譜，如所謂大小鐵網、卷簾邊、金井欄者，凡以百計，要其大意只求制人，而不制於人而已。
唯其求制人，故須求先。始而布置，既而交戰，終而侵綽，稍緩一著，則先手為彼所得，而我受制矣。先在彼者，棄子可也；先在我者，無令人有可棄之子可也。
近代名手，州論之略備矣。以余耳目所見，新安有方生、呂生、汪生，閩中有蔡生，一時俱稱國手。而方於諸子，有白眉之譽。其後六合有王生，足跡遍天下，幾無橫敵。時方已入貲為大官丞，談詩書，不復與角。而汪、呂諸生皆為王所困，名震華夏。乙巳、丙午，余官白門，四方國工，一時雲集。時吳興又有周生、范生，永嘉有鄭頭陀，而技俱不勝王。洎余行後，聞有宗室至，諸君與戰，皆大北。王初與戰，亦北。越兩日，始為敵手。無何，王又竟勝。故近日稱第一手者，六合小王也。汪與王才輸半籌耳，然心終不服，每語余：「彼野戰之師，非知紀律者。」余視之，良信。但王天資高遠，下子有出人意表者，諸君終不及也。
到溉於梁武御前比勢覆局，凡有記性者，皆能覆局，不必國手也。余棋視王、方當君差三四道，至覆局則與之無異。與余同品者，皆不能也。此但天資強記耳。遇能記時，它人對局，從旁觀亦能覆之。至其攻取大略，即數年後，十猶可覆七八也。
王六合與余弈，受四子，然其意似不盡也。王亦推余穎悟，謂學二年可盡其妙。時余以廢時失事，不肯竟學，然尚嗜之不厭。至丙午南歸，始豁然有省，取所藏譜局，盡焚棄之，從此絕不為矣。然世人之戒弈，難於戒酒也。
邯鄲淳藝經棋局，縱橫各十七道，合二百八十九道，其制視今少七十一道。漢、魏以前，想皆如是。至誌公說法曰：「從來十九路，迷誤許多人。」則與今無異矣！
象戲，相傳為武王伐紂時作，即不然，亦戰國兵家者流，蓋時猶重車戰也。兵卒過界，有進無退，正是沈船破釜之意。其機會變幻，雖視圍棋稍約，而攻守救應之妙，亦有千變萬化，不可言者，金鵬變勢略備矣。而尚有未盡者，蓋著書之人，原非神手也。
象戲視圍棋較易者，道有限而算易窮也。至其棄小圖大，制人而不制於人，則一而已。
《唐玄怪錄》載岑順事，可見當時象棋遺制，所謂「天馬斜飛」、「輜車直入」、「步卒橫行」者，皆彷彿與今同。但云「上將橫行擊四方」者，稍異耳。唐不聞有象，而今有之。胡元瑞云：「象不可用於中國。」則局中象不渡河，與士皆衛主將者，不無見也。
雙陸一名握槊，本胡戲也，云：「胡王有弟一人得罪，將殺之，其弟於獄中為此戲以上，其意言孤則為人所擊，以諷王也。」曰握槊者，象形也。曰雙陸者，子隨骰行，若得雙六，則無不勝也。又名「長行」，又名「波羅塞戲」。其法以先歸宮為勝，亦有任人打子，布滿他宮，使之無所歸者，謂之「無梁」，不成則反負矣。其勝負全在骰子，而行止之間，貴善用之。其制有北雙陸，廣州雙陸，南番、東夷之異。事始以為陳思王制，不知何據。
博戲自三代已有之，穆天子與井公博三日而決。仲尼曰：「不有博、弈者乎？」莊周曰：「問谷奚事？則博塞以遊。」今之樗蒲，是其遺意。但所用之子，隨時不同。古有六博，謂大博則六著，小博則二煢，其法今不傳矣。魏、晉時始有五木之名：梟、盧、雉、犢、塞也。其制亦不可考。但史載劉裕與諸人戲，餘人並黑犢以還，劉毅擲得雉，及裕擲四子皆黑，一子跳躍未定，裕厲聲喝之，即成盧。又曹景宗擲得盧，遽取一子反之曰，異事，遂作塞。則盧與犢塞皆差一子耳。大約黑而純一色者為盧，相半者為雉。黑而有雜色者為犢塞，以今骰子譬之，則渾四為梟，渾六為盧，四六相半為雉。其它雜色，則犢塞耳。今之樗蒲，朱窩云：「起自宋朱河除紅譜。」一云：「楊廉夫所作。」然其用有五子、四子、三子之異，視古法彌簡矣。
擲錢雖小戲，然劉寄奴能喝子成盧，宋慈聖側立不仆，光獻盤旋三日，似皆有鬼神使之者。若狄武襄平廣南，手擲百錢盡紅，雖雲譎術，乃更勝真。
投壺視諸戲最為古雅。郭舍人投壺激矢令反，謂之「驍」。一矢至百餘驍。王胡之閉目，賀革置障，石崇妓隔屏風，薜惑背坐反投而無不中，技亦至矣。今之投壺名最多，有春睡、聽琴、倒插、卷簾、雁銜、蘆翻、蝴蝶等項，不下三十餘種。惟習之至熟，自可心手相應。大率急則反，緩則斜，過急則倒，過緩則睡。又有天壺高八尺餘，賓主坐地，上仰投之。西北士夫，多習此戲。
藏鉤似今猜枚，如《酉陽雜俎》所載，則眾人共藏一鉤，而一人求之，此即古「意錢」之戲也。《後漢書》梁冀能挽滿彈棋格五六博蹴リ意錢之戲，其法今亦不傳矣。猜枚雖極鄙俚，亦有精其術者。吳門袁君著有《拇經》，自負天下無對，然余未之見。惟德清半月泉，有行者，百發百中。人多疑有他術，然實無之也。惟記性高耳。能記其人十次以上，則縱橫意之無不中。《雜俎》所謂察形觀色，若辨盜者，得之矣。
彈棋之戲，世不傳矣，即其局亦無有識之者。呂進伯謂其形似香爐，然中央高，四周低，與香爐全不似也。弘農楊牢，六歲詠彈棋局云：「魁形下方天頂突，二十四寸窗中月。」想其制方二尺有四寸，其中央高者猶圓耳。今閩中婦人女子尚有彈子之戲，其法以圍棋子五，隨手撒幾上，敵者用意去其二，而留三，所留必隔遠，或相黏一處者，然後彈之，必越中子而擊中之，中子不動則勝矣。此即彈棋遺法。魏文帝客以葛巾拂無不中者也，但無中央高之局耳。
後漢諸將相宴集，為手勢令，其法以手掌為虎膺，指節為松根，大指為蹲鴟，食指為鉤戟，中指為玉柱，無名指為潛虬，小指為奇兵，腕為三洛，五指為奇峰。但不知其用法云何。今裏巷小兒，有捉中指之戲，得非其遺意乎？然以將相為此，已大不雅，而史弘肇以不解之故，索劍相詬，尤可笑也，卒啟駢族之禍，悲夫！
今博戲之盛行於時者，尚有骨牌。其法古不經見。相傳始於宣和二年，有人進此，共三十二扇，二百二十七點，以按星辰之數。天牌二十四，象二十四氣；地牌四點，象四方；人居中數，以象三才。其取名亦皆有意義。對者十二，為正牌；不對者八，為雜牌。三色成牌，兩牌成而後出色以相賽。其取名如天圓、地方、櫻桃、九熟之類，後人敷演其說，易以唐詩一句，殊精且巧矣。此戲較朱窩近雅，而較圍棋為不費，一時翕然，亦不減木野狐雲。
委巷兒戲，則有行棋，或五或七，直行一道，先至者勝，此古蹙融制也。有馬城，不論縱橫，三子聯則為城，城成則飛食人一子。其它或夾或挑，就近則食之，不能飛食也。有紙牌，其部有四：「曰錢，曰貫，曰十，曰萬。而立都總管以統之，大可以捉小，而總管則無不捉也。其法近於孫武三駟之術，而吳中人有取九而捉者。又有棋局如螺形，四面逐敵，子入窮谷中，而後提取之，曰：「旋螺城。」雖鄙褻可笑，細玩亦有至理存焉。（按《經籍志》有旋棋格，即螺城也，然螺城名似更佳。）
李易安打馬之戲，與握槊略相似。但彼雙則不擊，而此多逢寡即擊。如疊至十九馬，而遇二十馬，即被擊矣。一夫當關，則它騎不得過，又可以反而擊人之單騎。行至函谷關，則非疊十騎不得過。至飛龍院，則非二十騎不得過。非正本采不得行，而臨終尚有落塹一局，所謂「行百里者半九十」也。此戲較諸藝為雅，有賦文亦甚佳，但聚而費錢稍多耳，江北人無知之者。余在東郡，一司農，合肥人也，懇余為授之，甚喜。
晁無咎有廣象棋局，十九路，九十一子，今不傳矣。司馬溫公制七國象棋法，亦是推廣象戲遺意，而近於腐爛。至魏游肇制儒棋，有仁、義、禮、智信之目，則益令人嘔噦不堪。戲者，戲也，若露出大儒本色，則不如讀書矣。
唐李郃有骰子選格，宋劉蒙叟、楊億等有彩選格，即今《升官圖》也。諸戲之中，最為俚俗。不知尹洙、張訪諸公，何以為之？不一而足。至又有《選仙圖》、《選佛圖》，不足觀矣。
唐宋以前，有葉子格，及偏金葉子格，金龍戲格，捉臥甕人格，皆不知何物，其法亦無傳之者。
陳晦伯引《咸定錄》云：「唐李郃為賀州刺史，與妓人葉茂連江行，因撰《骰子選》，謂之『葉子』，天下尚之。」又《歸田錄》云：「有葉子青者，撰此格。」今其式不可考。楊用修以為似今紙牌，而晦伯元瑞非之，皆未有的證也。晦伯謂楊大年好之，不過因《青瑣雜記》有與同輩打葉子之語耳。
晉末誠多異人，如史所載，陳訓、戴洋、韓友、淳于智、步熊、杜不愆、嚴卿、隗照、卜、鮑靚、麻襦、單道開、黃泓、王嘉、郭{鹿香}、臺產之輩，皆窮極術數，造詣窈冥，茍能用之，足以息戰爭，裨治化。如圖澄之仕石虎，羅什之從呂光，微言曲誨。利益多矣。索ヨ占夢，其術為下。然觀其辭，陰淡之言曰：「少無山林之操，遊學京師，交結時賢，希申鄙藝。會中國不靖，欲養誌終年，老亦至矣，不求聞達。」乃知彼固有托而逃者耶？
鳩摩羅什，但能精通術數，博極群書，僧中之子雲、茂先也，謂之成佛作祖，吾則未敢。什父羅炎修行不遂，為禁臠所逼，已墜落矣，至什而復蹈其轍焉。雖曰被逼，亦由慾障未除，升座講經之際，二兒登肩，神識未定，鬼瞰之矣。既生二子，何患法種無嗣？伎女十人之蓄，不亦可以已乎？臨終之時，誦神咒自救，未及致力，轉覺危殆。其處死生之際，非能脫然無詿礙者，尚在道安佛圖澄之後乎？
晉會稽夏仲禦，能作水戲，操柁正櫓，折旋中流，初作鯔鳥躍，後作甫孚引，飛鷁首，掇獸尾，奮長梢而直逝者三焉；於是風波振駭，雲霧杳冥，白魚跳入舟者八九；又作大禹慕歌之聲，曹娥河女之章，子胥小海之唱，以足扣船，引聲喉囀，清激慷慨；大風應至，含水嗽天，雲雨響集，叱咤歡呼，雷電晝冥，集氣長嘯，沙塵煙起；王公已下，莫不駭恐。此與李謨所遇父老何異？亦曠代之異人也。
晉石垣居無定所，不娶妻妾，人有喪葬，千里往吊，或同日共時，咸共見焉。又能暗中取物，如晝無差。此亦曇霍、麻襦之流也。而史列之隱逸，誤矣。
謝石之拆字，小數也。然拆杭字，知兀之復來；拆春字為秦頭之蔽日；則事與機會隱諷存焉。賈似道時，術士拆奇字，謂立又不可，可又不立，亦足寒奸邪之膽矣，而不免殺身，悲夫！
耿聽聲嗅衣以知吉凶貴賤，王生聽馬蹄以知丁謂西行，沈僧照聞南山虎聲而知國有邊事，張乘槎見來遠樓而知藩司有喪，皆風角之術，與拆字相同。機智之人，可以意會，不可以法傳也。
古者，巫覡之俗，盛於陳、鄭，蓋姦淫奇袤之所託也。然上有西門豹，則河伯絕取婦之媒；下有夏仲禦，則丹珠失鼓舞之勢。君正獲襦，而一郡之巫息；左震破鎖，而山川之祟消。天師杖而甘雨至，楊媼斬而火妖絕。世間第一妖惑，莫此為甚，而世猶信之不已，何哉？
漢武帝令丁夫人、維揚、虞初等，以方祠詛匈奴、大宛，日與神君、文成等遊，故其後卒有巫蠱之禍。父子、夫婦、君臣之間，坐夷滅者，不可勝紀。然《周禮》宗伯之屬，咀咒掌盟詛，司巫掌群巫之政，至於男巫、女巫，不一而足，以冬至致天神人鬼，以夏至致地祗物魅，則三代已有之矣，曾謂周公作法而有是乎？
今之巫覡，江南為盛，而江南又閩、廣為甚。閩中富貴之家，婦人女子，其敬信崇奉，無異天神；少有疾病即禱賽祈求無虛日，亦無遺鬼。楮陌牲醪相望於道，鐘鼓鐃鐸不絕於庭，而橫死者日眾。惜上之人無有禁之者，哀哉！
閩俗最可恨者，瘟疫之疾一起，即請邪神，香火奉事於庭，惴惴然朝夕拜禮許賽不已。一切醫藥，付之罔聞。不知此病原郁熱所致，投以通聖散，開闢門戶，使陽氣發泄，自不傳染。而謹閉中門，香煙燈燭，莙蒿蓬勃，病者十人九死。即幸而病癒，又令巫作法事，以紙糊船，送之水際。此船每以夜出，居人皆閉戶避之。余在鄉間夜行，遇之，輒徑行不顧。友人醉者至，隨而歌舞之，然亦卒無恙也。
閩女巫有習見鬼者，其言人人殊，足徵詐偽。又有吞刀吐火，為人作法事禳災者。楚、蜀之間，妖巫尤甚。其治病祛災，毫無應驗，而邪術為祟，往往能之。如武岡姜聰者，乃近時事也。吾閩山中有一種畬人，皆能之。其治祟亦小有驗。畬人相傳盤瓠種也。有茍雷藍等五姓，不巾不履，自相匹配。福州閩清永福山中最多。雲聞有咒術，能拘山神，取大木箍其中云：「為吾致獸。」仍設阱其傍。自是每夜必有一物入阱，饜其欲而後已。
古之善禁氣者，能於骨中出鏃，移癰疽向庭樹。至於驅龍縛魅，又其易者耳。此卻是真符咒，非幻術也。諸符咒，《道藏》中皆有之，但須煉將耳。今遊僧中有燃眉燒指，及五七日不饑者，非真有道也，亦能禁氣耳。至其偽者，又不論也。
穿楊貫虱，精之至也，然亦可習也。至於截箭嚙鏃，非可習而能也。神而明之，有數存乎其間，即羿亦不能傳之子者也。
李克用之懸針，斛律光之落雕，射之聖者也。由基矯矢而猿號，蒲且虛弦而鳧落，射之神者也。后羿之繳日，督君謨之志射，射之幻者也。魏成帝過山二百餘步，胡後之中針孔，射之佞者也。蹲甲而徹，七劄射鐵而洞一寸，射之力者也。伯昏務人登高山，履危石，臨不測之淵，背逡巡，足二分垂在外，射之奇者也。范廷召所至，鳥雀皆絕，射之酷者也。魏舒、賈堅，射之雅者也。蕭瑀、盧廙射之猥者也。
嘗於德平葛尚寶家見二胡雛，彀弩射飛，弦無虛發，每射棲雀，輒離數寸許，弦鳴雀飛，遷與矢會，其妙有不可言者，信天性絕技，非學可至也。吳門彭興祖弟善彈，藏小石袖中以擲鳥雀，百步之內，無不應手而殪。此與《水滸傳》所載沒羽箭張清何異？考史載蕭摩訶擲鋧，略與此同，惜不用之疆場，而但為戲耳。
古者，射禦並稱，而今禦法不傳矣；歌舞並稱，而今舞法不傳矣；嘯永並稱，而今嘯法不傳矣。然猶可想像見者，「六轡如組，兩驂如舞」，必非與儓掌鞭之手所能操縱也；「宛轉從風，緬曼旋懷」，必非羽籥樂童之輩能俯仰也。至於蘇門隱者，若數部鼓吹，林壑傳響，步兵聞之，亦且心折，而況千載之下乎？然宇宙大矣，不應遽無其人，或吾未之見也。
