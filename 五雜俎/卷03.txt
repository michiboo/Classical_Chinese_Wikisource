
天有九野，地有九州。然吾以為分野之說，最為渺茫無據。何者？九州之畫，始自《禹貢》，上溯開闢之初，不知幾甲子矣，豈天於斯時始有分野耶？九州之於天地間，才十之一耳，人有華夷之別，而自天視之，覆露均也，何獨詳於九州而略於四裔耶？李淳風謂華夏為四交之中，當二儀之正，四夷炎涼氣偏，鳥語獸心，豈得同日而語？然荊蠻、閩越、六詔、安南，皆昔為蠻夷，今入中國，分野豈因之而加增耶？至於五胡、蒙古，奄有天下，莫非夷也，何獨詳於此而略於彼耶？歷考前代《五行志》，某星變則某郡國當其咎，然不驗者什常七八也。況近來山河破碎，愈無定則矣。
天無私覆，地無私載，今分野以五星、二十八宿皆在中國，僅以畢、昴二星管四夷異域，計中國之地僅十之一，而星文獨占十之九也，偏僻甚矣。
禹使太章步東極至於西極，二億三萬三千五百里，使豎亥步北極至於南極，如之，則中國之地。僅二十分之一也。
禹別天下為九州，三代因之。秦分天下為三十六郡。漢分為十三部，一部六郡。晉分為十五道。唐十道。宋四京，二十三路。元十一省，二十三道。國朝，兩京、十四省，後因棄安南，實十三省也，郡共一百六十，州二百三十四，縣共一千一百一十六雲。
伏羲、神農、都陳，黃帝都涿鹿，堯都平陽，舜都蒲阪。大聖人之建都固在德而不在險要，亦當時水土未平，規制粗定，茅茨土階，非有百雉九重之制，糸衣鼓琴，亦無瓊林大盈之藏。而每歲省方坐不安席，蓋亦以天下為家之意，不必擇土而安也。至於三代，德不及堯舜，而亂賊漸萌，於是不得不相地定鼎，據上遊之勝以控制天下。禹都安邑，其後太康失國，遷徙不可考。湯都亳邑，至盤庚七遷，皆茍且以便民，非若後世建都之難也。周公定鼎郟辱阝，始為萬年不拔之基，而以洛邑為朝會之所，蓋亦以防備不虞，知後世子孫必有不能守其故業者矣。此亦堪輿家之鼻祖也。
殷世常苦河患，故自仲丁至盤庚，或遷敖，或遷相，或遷耿，或渡河而南，或逾河而北，當時不聞其求治水之方，而但遷徙以避之。計遷徙不費於開鑿，而民未稠密，河亦不大害民也。周世絕不聞河患，但苦戎狄，蓋關中之地已近邊塞矣。當時燕、晉、代、秦諸國，諸侯各自守其地以禦夷，而區區天子之都竟不能守而以予秦，使得成帝業，豈非天哉！
古今建都，形勝之地，無有逾關中者，蓋其表裏山河百二重關，進可以攻，退可以守，治可以控制中外，亂可以閉關自守，無論汴京，即洛陽不及也。江南之地，則惟有金陵耳。
帝王建都，其大勢在據天下之吭，又其大要則在鎮遏戎狄，使聲息相近，動不得逞。關中逼近西戎，故唐時回紇、土蕃，出其不意，便至渭橋。漢時灞上、細柳、連營，天子至親勞軍，蓋當時西虜似強於北也。至宋時，幽、燕十六州已為契丹所據，則自河南，入江、淮，其勢甚便，不得不都汴京以鎮之。使當時從晉王言，都關中，則畫淮為界，不至紹興而始見矣。汴京既失，江北不可守，其勢不得不阻江為固，鎮江則太逼，杭州則太遠。險而可守，孰有出建康之上者？故李綱、宗澤以為請，而不見聽從，惜哉！
高宗之都臨安，不過貪西湖之繁華耳。然亦辦四明航海一條走路也，臨安雖有山有水，然其氣散而不聚，四面受攻，無險可憑，元兵從湖州間道入，如無人之境耳。雖興亡有數，而亦地利之不固也。建康外以淮為障，內以江為藩，雖中主、庸將，足以自守。曹丕臨廣陵，欲渡者數矣，竟嘆天塹之不可越。苻堅陷盱眙而東，沿江列戍，朝野震恐。謝玄三戰三捷，楊俱難等奔啄不暇。其後若盧循乘虛，直搗蔣山，居民荷擔而立，孟昶望風自裁，自謂天下事定矣，而不能當寄奴之一炬。蕭軌、任約以十萬卒，奄至雞山，據北郊壇，剝床以膚何急也。霸先從容談笑，俘四十六將軍於幕下，若探囊取物，此豈智愚之懸絕若是哉？川陸之長技既異，主客之勞逸頓殊。一夫當關，萬人莫敢誰何，其勢居然也。故六朝相承二百餘載，莫強於秦苻堅，莫盛於魏道武，而卒不能遂混一之志，良有以矣。
以我國家之勢論之，不得不都燕，蓋山後十六州，自石晉予狄幾五百年，彼且自以為故物矣，一旦還之中國，彼肯甘心而已耶？其乘間伺隙，無日不在胸中也。且近來北韃之勢強於西戎，若都建康，是棄江北矣；若都洛陽、關中，是棄燕雲矣。故定鼎於燕，不獨扼天下之吭，亦且制戎虜之命。成祖之神謀睿略，豈凡近所能窺測哉！
我太祖之定都建康也，蓋當時起兵江左，自南趨北，不得不據第一上流，以為根本之地，而後命將出師，鞭笞群雄，此亦高、光之關中、河內也。當時角逐者惟張士誠、陳友諒二人耳，然姑蘇勢狹而無險可據，武昌地瘠而四面受敵，其形勝已不相若矣，而況材智規摹，又相去萬萬哉？宜其折北而不支也。
太祖既逐胡元，命燕王鎮守北平，蓋隱然以北門鎖鑰付之矣。當時親王握重兵，節制有司，大率如漢初七國故事，而燕王之英武雄略，豈久在人下者？使當時不封燕，縱得守臣節，不興靖難之師，而北虜乘間竊發，燕雲終非國家有也。故太祖之封燕王，與文皇之定都於燕，其遠見皆相符契矣。
燕山建都，自古未嘗有此議也。豈以其地逼近邊塞耶？自今觀之，居庸障其背，河濟襟其前，山海扼其左，紫荊控其右，雄山高峙，流河如帶，誠天造地設以待我國家者。且京師建極，如人之元首然，後須枕藉，而前須綿遠。自燕而南，直抵徐、淮，沃野千里，齊、晉為肩，吳、楚為腹，閩、廣為足，浙海東環，滇、蜀西抱，真所謂扼天下之吭而拊其背者也。且其氣勢之雄大，規模之弘遠，視之建康偏安之地固已天淵矣。國祚悠久，非偶然也。
遼、金及元皆都燕山，而制度文物，金為最盛。今禁中梳妝臺、瓊花島及小海、南海等處，皆金物也。元，冬春則居燕；夏秋則如上都，畏熱故也。惟其有兩都，故王師一至，即時北遁。而山後十六州，四五百年始見天日，非偶然也。
周時洛邑為天下之中，今天下之勢則似荊襄為正中，蓋幅員廣狹固自不同也。然所貴於中者，取其便朝會耳；若以建都譬之，元首在腹，何以居重馭輕哉？
幽州有黍谷，相傳鄒衍吹律之所，蓋當時以為極寒之地矣。若以今之寧夏、臨洮諸邊較之，其寒奚止十倍而已？今燕山寒暑氣候與江南差無大異，且以邊場戎馬之地一旦變為冠裳禮樂之會，固宜天地之氣亦隨之變更耳。
恆山為北嶽，即今真定是也。或云：「北嶽不可即，其一石飛至陽曲，故於陽曲立廟遙祭之，實非嶽也。」按《水經》：「恆山謂之玄嶽，周官并州其鎮山曰恆山。」管子云：「其山北臨代，南俯趙，東接河海之間。」其在今之定州無疑矣。何必求之沙漠之外哉？
五嶽者，中國之五嶽也，隨其幅員，就其方位而封之耳。三代洛邑，為天地之中，南不過楚，北不過燕，東不過齊，西不過秦，故以嵩山為中嶽，而衡、岱、恆、華，各因其地封之以為鎮山。若後世幅員既廣，方位稍殊，即更而易之，亦無不可，固不必拘拘三代之制也。
以今天下之勢論之，當以天壽山為北嶽，羅浮為南嶽，鐘山為東嶽，點蒼為西嶽，衡霍為中嶽，其間相去，各四五千里，亦足以表至大之域，示無外之觀，此非拘儒俗士所能與議也。
京師風氣悍勁，其人尚鬥而不勤本業，今因帝都所在，萬國梯航，鱗次畢集，然市肆貿遷，皆四遠之貨，奔走射利，皆五方之民，土人則遊手度日，茍且延生而已，不知當時慷慨悲歌，遊俠之士，今皆安在，陵谷之變，良不虛也。
燕雲只有四種人多：奄豎多於縉紳，婦女多於男子，娼妓多於良家，乞丐多於商賈。至於市陌之風塵，輪蹄之紛糅，奸盜之叢錯，駔儈之出沒，蓋盡人間不美之俗，不良之輩，而京師皆有之，殆古之所謂陸海者，昔人謂「不如是，不足為京都，」其言亦近之矣。
長安有諺語曰：「天無時不風，地無處不塵，物無所不有，人無所不為。」
《紺珠集》云：「東南，天地之奧藏，其地寬柔而卑，其土薄，其水淺，其生物滋，其財富其人剽而不重，靡食而偷生，其士懦脆而少剛，笮之則服，西北天地之勁力，雄尊而嚴，其土高，其水寒，其生物寡，其財確，其人毅而近愚，飲淡而輕生，士沈厚而慧，撓之不屈。」此數語足盡南北之風氣，至今大略不甚異也。但南方士風，近稍獰悍耳。
今國家燕都可謂百二山河，天府之國，但其間有少不便者，漕粟仰給東南耳。運河自江而淮，自淮而黃，自黃而汶，自汶而衛，盈盈衣帶，不絕如線，河流一涸，則西北之腹盡枵矣。元時亦輸粟以供上都，其後兼之海運，然當群雄奸命之時，烽煙四起，運道梗絕，惟有束手就困耳。此京師之第一當慮者也。
今之運道，自元始開，由濟寧達臨清，其有功於上都不淺。而當時已有「挑動黃河天下反」之讖，則其勞民傷財，亦可知矣。但元時尚引曹州黃河之水，以濟運道。國朝因河屢決，泛溢為害，遂塞張秋口，而自徐至臨清，專賴汶泗諸水，及泰山萊蕪諸縣源泉以足之。諸泉涓涓如線，遇旱輒涸，既不可得力，而汶河至分水閘，又分而為二，其勢遂微。每二三月間，水深不過尺許，雖極力挑浚設閘啟開，然僅可支持。倘遇一夏無雨，則枯為陸矣。
運河之開，無風波之患，誠為良策。而因之遂廢海運，亦非也。海上風濤不虞，數歲間一發耳，而今運河挑浚之費，閘座撈淺之工，上自部使者，下至州邑ヘ二之設，其費海歲豈直巨萬已哉？海運一行，則諸費盡可省，亦使浙直諸軍士，因之習於海戰，倭寇之來，可以截流而禦之。自海運廢而士益憚於海矣，元時海運有三道，而至正十三年，千戶殷明略所開新道，自浙西至京師，不旬日，尤為便者。所當間一舉行，以濟運河之不及者也。
古者諸侯，封國自食，其入江北之地，如齊、晉、燕代、秦諸國，士飽倉盈，不聞其仰給於江南也，如漢時與楚血戰五載，軍士糧餉，乃自關中轉輪，即武帝窮兵黷武，頻年暴師於外，亦不聞其借粟於吳楚也。至唐而始有漕運，自江而淮，自淮而河，計米一斗，費錢七百，然貞觀、開元盛時，不聞其乏食也。至於季世，乃有「米已至陜，吾父子得生」之喜，豈非內無儲積，而枵腹待哺於外哉！宋時汴及臨安，地皆咫尺，故不聞轉餉之苦。今京師三大營九邊數十萬軍，升合之餉，皆自漕河運致，古稱「千里運糧，士有饑色」。今乃不啻萬里矣！萬一運道有梗，何以處之？故為今日計，則屯田之策，宜行於邊塞，而水田之利，宜興於西北濱水諸郡縣也。屯田之策，且耕且守，分番上下，不惟享其粒食，而士亦不至偷惰，蓋守禦可以老弱占籍，而力耕則非少壯不能，軍將不待汰而精矣。且有田則有塍有澮，沮洳泥濘，亦可杜胡馬奔突之患，其利又不止充口腹已也。
齊、晉、燕、秦之地，有水去處，皆可作水田，但北人懶耳。水田自犁地而浸種，而插秧，而薅草，而車戽，從夏訖秋，無一息得暇逸，而其收獲亦倍。余在濟南華不註，山下見十數頃水田，其膏腴茂盛，逾於南方，蓋南方六七月常苦旱，而北方不患無雨故也。二策若行，十數年間，民見利而力作，倉庾充盈，便可省漕糧之半，即四方有警，而西北人心，不至搖動，京師益安於泰山矣。
黃河之水，若引之以灌田，廣開溝洫，以殺其勢，而其末流通之運道，以濟、汶、泗之渴，使之散漫，紆回從容，達淮入海，不但漕運有裨，而陵寢亦無虞矣。
禹之治水，一意視水之所歸而已，隨山刊木，鑿隧通道，惟使水得所之而止，無他顧慮也。白圭戰國之時，各有分界，動起爭端。能以鄰國為壑，而鄰國不知有水患，不可謂之非奇功也。至於今日，則上護陵寢，恐其滿而溢；中護運道，恐其泄而於；下護城郭人民，恐其湮汨而生謗怨。水本東而抑使西，水本南而強使北。且一事未成，百議蜂起，小有利害，人言叢至，雖百神禹，其如河何哉？王敬美贈潘司空詩有云：「堅排眾議難於水。」亦有激哉其言之也。
黃河行徙，似有神導之，有非人力所與者；然處置得宜，精誠所格，亦可轉移。如漢武沈璧卒塞瓠子是也。萬曆間，以寶應湖之險，別開裏湖以避之，既開而水不往註，如是者三年，一夜，聞風雨聲甚厲，比曉視之，水已徙矣。
善治水者，就下之外，無它策也。但古之治水者，一意導水，視其勢之所趨而引之耳。今之治水者，既懼傷田廬，又恐壞城郭；既恐妨運道，又恐驚陵寢；既恐延日月，又欲省金錢；甚至異地之官，競護其界，異職之使，各爭其利；議論無畫一之條，利病無審酌之見；幸而茍且成功，足矣，欲保百年無事，安可得乎？當河決歸德時，所害地方不多，時議皆欲勿塞，而相國沈公恐貽桑梓之患，故山東、河南二中丞議論不合，而廷推即以河南中丞總督河道，不使齊人有異議也。既開新河，而初開之處，深廣如式，迤邐而南，反淺而狹，議者又私憂之：「下流反淺，何以能行？況所決河廣八十餘丈，而新開僅三十丈，勢必不能容。泛溢之患，在所不免。」而一董役者，奏記督府：「若河流既回，勢若雷霆，藉其自然之勢以沖之，何患淺者之不深乎？」督府大以為然，遂下令放水。不知黃河濁流，下皆泥沙，流勢稍緩，下已淤過半矣。一夕，水漲魚臺，單縣、豐、沛之間，皆為魚鱉。督府聞之，驚悸暴卒。此亦宋慶歷間李仲昌之覆轍也。
治河猶禦敵也，臨機應變，豈可限以歲月？以趙營平老將滅一小羌，猶欲屯田持久，俟其自敗。癸卯開河之役，聚三十州縣正官於河耎，自秋徂冬，不得休息，每縣發丁夫三千，月給其直二千餘金，而裏排親戚之運糧行裝不與焉。蓋河濱薪草米麥一無所有，衣食之具皆自家中運致，兩岸屯聚計三十餘萬人，穢氣薰蒸，死者相枕藉，一丁死則行縣補其缺，及春疫氣復發，先後死者十餘萬。而河南界尤甚。役者度日如歲，安能復計久遠？況監司催督嚴急，惟欲速成，宜其草菅民命，而迄無成功也。
輿地有南戒、北戒之說。北戒自積石、終南，負地絡之陰，東及太華逾河，並雷首、砥柱、王屋、太行，北抵常山之右，乃東循塞垣，至穢貊、朝鮮，是謂北紀，所以限戎狄也。南戒自岷山、れ冢、負地絡之陽，東及太華，連商山、熊耳、外方、桐柏，逾江濮、荊山至於衡陽，乃東循嶺僥，達於甌、閩，是謂南紀，所以限蠻夷也。此天下之大勢也。
今中國之勢，惟河與海，環而抱之。河源出崑崙星宿海，蓋極西南之方，其流北行，經洮州，又東北越亂山中，過寧夏，出塞外，始折而南，入中國，至砥柱，折而東，經中州至呂梁，奔而入淮，直抵海口。海則從遼東、朝鮮、極東北界迤邐而南經三吳、甌、閩，折而西，直抵安南、暹邏、滇、洱之界，蓋其西南盡頭去星宿海亦當不遠矣。西北想亦當有大海環於地外。但中國之人，耳目所未到也。
以中國之水論之，淮以北之水，河為大，而淝也，穎也，汴也，汶也，泗也，衛也，漳也，濟也，潞也，滹沱也，梁也，沁也，洮也，渭也，皆附於河者也。淮以北，江為大，而吳也，越也，錢唐也，曹娥也，螺女也，章貢也，漢也，湘也，賀也，左蠡也，富良也，瀾滄也，皆附於江者也。至其支流小派，北以河名，而南以江名者，尚不可勝計也。而淮界其中，導南北之流，而會之以入於海，故謂之淮。淮者，匯也。四瀆之尊，淮居一焉，淮之視江、河、漢、大小懸絕，而與之並列者，以其界南北而別江、河也。
禹九河故道，今傳其名，尚有存者。徒駭在滄州，太史在南皮縣之北，馬頰在東光縣界，胡蘇在慶雲縣西南，簡潔俱在南皮城外，鉤盤在獻縣東南，鬲津在慶雲，又雲在樂陵縣。考之於書，多與今不相合。酈道元謂九河碣石皆淪於海，此蓋後世新河，傅以舊名耳，今又將並其新者而湮塞之矣。
滄州鹽山縣有卯兮城，一名千童城，相傳徐福將童男女千人入海僑居於此，但不知福當時從天津入海耶？從膠、萊入海耶？考始皇既並渤海以東，過黃垂，窮成山，登之罘，立石瑯琊，而後遣徐福等入海，其不由鹽山明甚，後人以其近海，戲為此名耳。
南皮舊城，一名石崇城。崇故居遺址猶在。其路西有小阜，則範丹宅也。二人生同里閈，乃一貧一富，大相懸絕如此。及異代之後，荒丘衰草，又復同歸於盡。丹未見不足，而崇未見有餘也。且丹以廉得名，而崇以財殺身，所謂身名俱泰者安在哉？每一過之，令人憮然。
京師北三山大石窩，水中產白石如玉，專以供大內及陵寢、階砌、欄楯之用，柔而易琢，鏤為龍鳳芝草之形，采盡復生。昔人謂愚父所藏燕石當即此耶？
三國時諺曰：「寧飲建業水，不食武昌魚。寧還建業死，不止武昌居。」蓋當時形勝，自是建業為上遊，而文物之繁麗，沃野之富饒，又所不論也。鐘山龍蟠，石城虎踞，帝王之都，諸葛武侯已稱之矣，但孫氏及晉，不過百年，宋、齊、梁、陳，為祚愈促。我太祖定鼎創業，將垂萬祀，而再世之後，竟復北遷，豈王氣之有限耶？抑終是偏安之勢，非一統之規也。
金陵規模稍狹，鐘山太逼，而長江又太逼，前無餘地，覺無綿遠氣象。其大略彷彿甚似閩中，但閩又較偏一隅耳。
金陵鐘山，百里外望之，紫氣浮動，鬱鬱蔥蔥，太祖孝陵在焉，知王氣之未艾也。又城中民居，凡有小樓，東北望，無不見鐘山者。其他四遠諸山，重沓環抱。劉禹錫詩「山圍故國周遭在」，高季迪「白下有山皆繞郭」是也。但有牛首一山，背城而外向，然使此山亦內繞，則無復出氣，不成都矣。
建業之似閩中有三：城中之山，半截郭外，一也；大江數重，環繞如帶，二也；四面諸山，環拱會城，三也。金陵以三吳為東門，楚、蜀為西戶；閩中以吳、越為北門，嶺表為南府。至於阻險自固，金陵則藉水，閩中則藉山。若夫干戈擾攘之際，金陵為必爭之地，閩可畢世不被兵也。
近人有謂金陵山形散而不聚，江流去而不留，非帝王都也，其言固似太過，但天下如人一身，帝都不在元首亦當在胸，今大一統之時，金陵在左腋下，何以運四方乎？天之北極，人君之位也，必正中而近北，則今日之燕京近之矣。江左六朝失淮以北，則又建康為上遊，且相承正朔，二百餘載矣。何不可都之有？
金陵南門名曰聚寶，相傳洪武初沈萬三所築也。沈之富甲於江南，太祖令築東南諸城，西北者未就而沈工已竣矣。太祖屢欲殺之。人言「其家有聚寶盆，故能致富」，沈遂聲言以盆埋城門下以鎮王氣，故以名門雲。迤東有賽公橋，雲「沈造數橋，自以為能詡其子婦，婦恚，自出己財為之，其宏麗工致又倍於沈，故以賽公名也」。沈後以事編置雲南，子孫仍富，或言其有點化之術耳。
金陵諸勝如鳳皇臺、杏花村、雨花臺，皆一А黃土耳，惟攝山、石灰、牛首諸寺，宏麗無恙。城中之寺，莫飭於瓦棺；城外之寺，莫雄於天界。至於長幹一望，叢林相續，金碧照目，梵唄聒耳，即西湖之繁華，長安之壯麗，未有以敵此者也。
余承乏留都北部，留都三法司省寺獨在太平門外，左鐘山而右玄武湖，出門，太平堤逶迤二里許，春花夏鳥，秋月冬雪，四時景光皆足娛人，緩轡徐行，晨入酉出，嘯歌自足，忘其署之冷也。嗣是移官職，方徙北水部，袞袞馬頭塵，匆匆駒隙影耳。追思曩者，閑心樂地，詎可復得？故今宦者謂留都為仙吏，而留都諸曹中，司寇之屬，尤為神仙也，然不可為巧宦者道也。
金陵有莫愁湖。莫愁，石城女子，非石頭城也。石城在古為復州郢中，今之承天府是也。且與襄陽估客同為一事。今人誤以為石頭城，故並其湖而妄名之耳。
雨花臺下一派沙土中常有五色石子，狀如<韋曷>，青、碧、紅、綠不等，亦有極通明可愛者，不減寶石也。雨後，行人往往拾得之。豈當時天所雨花，其精氣凝而為石耶？
牛首山寺，窗中見塔影，閉門則影從門罅入，其影倒見，尖反向門，塔相去甚遠，此理之不可曉者。何處無塔？何處無窗隙？而塔影未必入，即入而未必倒也。
靈谷寺乃太祖改葬寶誌之所，規制甚麗，中殿無梁，雲猶是六朝所建也。有琵琶谷，拍手輒鳴，作琵琶聲。寺原有松十萬株，近為僧眾所盜，以刀刻其皮一周，無何則枯死，輒報官而薪之，今所存不能十之一也。
太祖於金陵建十六樓，以處官伎：曰來賓，曰重譯，曰清江，曰石城，曰鶴鳴，曰醉仙，曰樂民，曰集賢，曰謳歌，曰鼓腹，曰輕煙，曰淡粉，曰梅妍，曰柳翠，曰南市，曰北市，蓋當時縉紳通得用官伎，如宋時事，不惟見盛時文罔之疏，亦足見昇平歡樂之象。今時刑法日密，吏治日操切，而粉黛歌粉之輩，亦幾無以自存，非復盛時景象矣。王百穀送王元美詩云：「最是傷心桃葉渡，春來聞說雀堪羅。」語雖不典，然實關於國家興衰之兆，非浪語也。
金陵、秦淮一帶，夾岸樓閣，中流簫鼓，日夜不絕，蓋其繁華佳麗，自六朝以來已然矣。杜牧詩云：「商女不知亡國恨，隔江猶唱後庭花。」夫國之興亡，豈關於遊人歌妓哉？六朝以盤樂亡，而東漢以節義，宋人以理學，亦卒歸於亡耳！但使國家承平，管弦之聲不絕，亦足妝點太平，良勝悲苦呻吟之聲也。
金陵街道極寬廣，雖九軌可容。近來生齒漸蕃，民居日密，稍稍侵官道以為塵肆，此亦必然之勢也。天造草昧兵火之後，餘地自多，弈世承平，戶口數倍，豈能於屋上架屋，必蠶食而充拓之。官府又何愛此無用之地，而不令百姓之熙熙穰穰也？近來一二為政者苦欲復當時之故基，民居官署概欲拆毀，使流離載道，瓦礫極目，不祥之兆莫大焉。
姑蘇雖霸國之餘習，山海之厚利，然其人乖巧而俗侈靡，不惟不可都，亦不可居也。士子習於周旋，文飾俯仰，應對嫻熟，至不可耐。而市井小人，百虛一實，舞文狙詐，不事本業。蓋視四方之人，皆以為椎魯可笑，而獨擅巧勝之名，殊不知其巧者，乃所以為拙也。
三吳賦稅之重甲於天下，一縣可敵江北一大郡，破家亡身者往往有之，而閭閻不困者，何也？蓋其山海之利，所入不貲，而人之射利，無微不析，真所謂彌天之網，竟野之罘，獸盡於山，魚窮於澤者矣。其人亦生而辯析，即窮巷下亻庸，無不能言語進退者，亦其風氣使然也。
洞庭西山出太湖石，黑質白理，高逾尋丈，峰巒窟穴，剩有天然之致，不脛而走四方，其價佳者百金，劣亦不下十數金，園池中必不可無此物。而吾閩中尤艱得之，蓋阻於山嶺，非海運不能致耳。崑山石類刻玉，然不過二三尺，而止案頭物也。靈璧石，扣之有聲，而佳者愈不可得。宋葉少林自言過靈璧得石四尺許，以八百金市之，其貴亦甚矣！今時靈璧無有高四尺者亦無有八百金之石也。
滇中大理石，白黑分明，大者七八尺，作屏風，價有值百餘金者。然大理之貴亦以其處遐荒，至中原甚費力耳。彭城山上有花斑石，紋如竹葉，甚佳，而土人不知貴，若取以為幾，殊不俗也。
吾閩玉華洞石似崑山而精瑩過之，小者如拳，大者二三尺許。然多止一二面，而其背蝕土者殊粗。若得四面如一，無粗石皮傅之，其價亦不貲也。
永安溪中出石多如懸崖倒覆之狀，土人就其勢，少加斫削，置之庭前，亦自奇絕，高者五六尺許，但色枯而不吸水，故不能生苔，作綠沈色，以此減價耳。
閩中白沙溪北有溫泉焉，地名湯院，山上出石，脆而易琢，粗而滋水，窟宅峰蠻鬼之奇，不可名狀。閩人園中常以此代太湖。然太湖終見石質，而湯院歲久，苔滋草生，薈蔚其上，竟可作小山矣。
嶺南英石出英德縣，峰巒聳秀，巖竇分明，無斧鑿痕，有金石聲，置之齋中，亦一奇品，但高大者不可易致。
金陵鳳凰臺上有奇石，丈許，相傳李太白物。好事者，又刻太白鳳凰臺詩於上，蓋亦宋人墨跡也。楚陳玉叔官金陵，舁以歸，舟至採石，大風浪作，舟竟覆，石沈焉。豈謫仙之英魂不欲此石落他人之手耶？亦異矣。
李德裕云：「以吾平泉一草一石與人者，非子孫也。」余謂富貴之家，修飾園沼，必竭其物力，招致四方之奇樹怪石，窮極誌願而後已，其得之也既難，則其臨終之時，必然留連眷戀，而懼子孫之不能守也。豈知子孫之賢不肖，誌趣迥別，即千言萬語，安能禁其不與人哉？況富貴權力一旦屬之他人，有欲不與人而不可得者，其為惑滋甚矣。余治小圃，不費難得之物，每每山行，遇道旁石有姿態者，即覓人舁歸，錯置卉竹間，久而雜沓，亦覺有郊間趣。蓋不惟無財可辦，亦使他日易於敕斷，不作愛想也。
趙南仲愛靈璧一石，而命五百卒舁至臨安。鄭得象江六怪石，而以六十萬錢輦歸榮陽。勞民傷財，至於此極。何怪艮嶽、石綱終貽北狩也。以此為雅，不敢謂然。
山中石，掘置池畔草間，自與世間傳玩諸石氣色不同，蓋深山之中，受霧露、日月之精，不為耳目之娛，每至樹木茂密，煙靄凝浮，一種賞心，非富貴俗子所可與也。
《酉陽雜組》載：「利州臨江寺石，得之水中，初才如拳。置佛殿中，石遂長不已，經年重四十斤。」太凡石在土中水中者，皆能長，但無如是之速耳。余在閩山中，見一石，竇穴數尺，中空，有宋時人題詩，上半截猶可讀，下半截已為外面所障。其石一片而生，非嵌就者，故知石能長，無疑也。
嶺南有海石如羊肚，大者七八尺，然無色澤，不足貴。閩有浮石，亦類羊肚，內敗絮其中，置之水中則浮。以語它鄉人，未必信也。
零陵石燕，相傳能飛，飛即風雨。唐詩「石燕拂雲晴亦雨」是也。然是石質，斷無能飛之理。謝鴻云：「向在鄉中山寺為學，見高巖上石有如燕狀者，因以筆記之。石為烈日所暴，忽有驟雨過，石即沖起，往往墜地。蓋寒熱相激而迸落，非真能飛也。」此言足破千古之疑矣。山東有陽起石，煆為粉，著紙上，日中暴熱，便能飛起。蓋此石為陽精相感之理，固宜爾也。其石入藥，能壯陽道。
《管子》曰：「齊之水道躁而復，故其民貪粗而好勇。楚之水淖弱而清，故其民輕果而賊。越之水重濁而洎，故其民愚疾而垢。秦之水泔最而稽，淤滯而雜，故其民貪戾罔而好事。晉之水枯旱而運，淤滯而雜，故其民諂諛而葆詐，巧佞而好利。燕之水萃下而弱，沈滯而雜，故其民愚戇而好貞，輕疾而易死。宋之水輕勁而清，故其民簡易而好正。」校之於今，亦不甚然矣。大抵江北之水，迅激而濁，故其人重而悍；江南之水，委紆而冽，故其人緩而巧；至於五方之變，亦不能有盡符者，人不受命於物也。
輕水之人，多禿與癭；重水之人，多腫與；甘水之人，多好與美；辛水之人，多疽與瘞；苦水之人，多與僂。余行天下，見溪水之人多清，鹹水之人多戇，險水之人多癭，苦水之人多痞，甘水之人多壽。滕嶧、南陽、易州之人，飲山水者，無不患癭，惟自鑿井飲則無患。山東東、兗沿海諸州縣，井泉皆苦，其地多堿，飲之久則患痞，惟不食麵及飲河水則無患，此不可不知也。
余在東郡久。東郡近郭諸泉皆苦，衙齋中至無一草一木，即折楊柳種之，亦皆不活，所謂不毛之地也。每雨過日，曬土花矗起如白鹽者無數，市上面餅皆苦水所發，食之即飲井泉，無不生痞矣。彼中嬰兒殤於此者，十常五六。而南方人尤不慣此，動罹其禍，不可救藥也。
易州、湖州之鏡，阿井之膠，成都之錦，青州之白丸子，皆以水勝耳。至於婦人女子，尤關於水，蓋天地之陰氣所凝結也。燕趙、江漢之女，若耶、洛浦之姝，古稱絕色，必配之以水。豈其性固亦有相宜？不聞山中之產佳麗也。吾閩建安一派溪源，自武夷九曲來，一瀉千里，清可以鑒，而建陽士女莫不白皙輕盈，即輿亻臺下賤，無有蠢濁肥黑者，得非山水之故耶？
劉伯芻之論水，以揚子、中冷為第一，次之慧山、虎丘、丹陽、大明、淞江、淮水為七。陸竟陵之品泉，則以康王谷為第一，次之濂水、慧山、蘭溪以至於雪水，凡二十，而揚子、中冷屈居第七矣。此果銖稱尺量不易之論耶？而所品之外，天下又果無泉可以勝此者耶？吾以為二子之論，但據生平耳目之所及者而品第之耳。天下中川一百三十有五，小川一千二百五十有一，水泉三億三萬三千五百一十有九，而遐荒絕域者不與焉。今以一人之聞見意識，遂欲遍第天下之水，何異井蛙管豹之見也。
《茶經》云：「水品山水為上，江水次之，井水為下。」此自是定論。然山水須乳泉緩流者，又須近人村落者。若深山窮谷之中，恐有瘴霧毒蛇，不利於人。即無毒者，亦能令人發瘧。蓋其氣味與五臟不相習也。奔湍急瀨，久飲，能令人癭。井水亦有絕佳者，不亞山泉。大約江水以甘勝，井水以冽勝，山水則兼甘與冽而有之者也。
閩地近海，井泉多咸，人家惟用雨水烹茶，蓋取其易致而不臭腐，然須梅雨者佳。江北之雨水不堪用者，屋瓦多糞土也。
以余耳目所及之泉，若中冷、錫山等泉，人所共賞者不載，若濟南之趵突泉，臨淄之孝婦泉，青州之范公泉，吳興之半月泉，碧浪湖水，杭州西湖龍井水，新安天都之九龍潭水，鉛山之石井寺水，觀音洞水，武夷之珠簾泉，太姥之龍井水，支提之龍潭水，閩中鼓山之喝水巖泉，冶山之龍腰水，東山之聖泉，金陵蔣山之八功德泉，攝山之珍珠泉，皆甘冽異常，其它難以枚舉；但在窮鄉遐僻，無人賞鑒耳。
客中若遇無甘泉去處，但以苦水烹之，數沸後澄至冷，去其泥滓，復烹之，即甘矣。此亦古人煉炭之法也。北方每霪雨時，取幾滑凈者，於空中盛，倒入罌中，亦與南方雨水氣味無別也。
人生飯粗糲，衣氈毳，皆可耐，惟無水烹茶，殊不可耐。無山水即江水，無雨水即河水；但不苦鹹，即不失正味矣。冰水雖寒，不堪烹者，不凈也。雪水易腐，雨水藏久，即生孑孓，飲之有河魚之疾，而閩人重之，蓋不甚別茶也。
凡出師，遇深山無泉之處，掘井一二丈不得水者，可束蘊火薰之，而密覆其上，火煙不得出，必尋泉脈隙處潛通，即它山數里外泉皆能引而致之，煙通則泉流矣。
凡古坑有水處曰膽水，無水處曰膽土。膽水可以浸銅，膽土可以煎銅。
天下泉有一勺而不枯不溢者。夫不枯易耳，其不溢也，何故？此理之不可曉者。余在蔣山，見一人，泉僅盛碗許，吸盡復出。閩雪峰有應潮泉，亦僅如碗，東山聖泉可尺許，松根環之，千年如一日也。然此數者，猶泉脈在地中，不可見也。鼓山鳳尾亭泉初瀉巖下，後為神晏喝，從山背而下承一石，池方廣不逾七尺，水終日奔註其中，而不見其溢也，愈令人不可解矣。
溫泉，江北惟驪山、沂州有之，江南黃山、招州有之。至吾閩中則多矣。吾郡城內外溫泉共十五處，而其一在湯門外，最小而極熱，土人呼為殺狗泉，蓋盜狗者常於此治之也。晦翁註《論語》，謂魯有溫泉，理或然也。然晦翁未至魯，豈不習閩乎？而乃以理斷之，何也？
大凡溫泉之發源，其下必有硃砂，或硫黃、礬石，蓋天地至陽之精所結也。閩中諸泉皆作硫黃氣，甚者薰人不可耐。人有疥者，浴之輒愈。竹木浸一宿，則終不蠹。蓋硫黃能殺諸蟲也。華清宮，余未之見，然束賀詩有「華清宮中礬石湯」之句，其為礬石無疑矣。黃山下者，萬曆戊戌秋，曾與同志諸子共浴其中，方廣丈許，上有石屋覆之，其底皆白沙，沙熱，足不能久住，所浴垢膩自流於外，都不煩人力也，亦無琉黃氣，相傳硃砂在其下。一日，有樵子早過之，見泉水赤如血砂，片若桃花者，浮滿水面，驚怪，歸以語人。翌日，鄰裏競往視之，則無所見矣。浴久，令人骨節怠緩不收，蓋居深山中，去城市僻遠，非若閩中之穢雜也。
淄澠之合，易牙嘗而知之，李德裕知石頭城下水非金山泉，陸羽知揚子江臨岸水非南冷，蒲元知涪水與江水之雜，皆神鑒也。竊怪水之投水，自當混而為一，乃揚杓傾盆至半，知其自此始為南冷，豈真有限界而不亂耶？吾郡海水通河，河淡而海咸，隨潮上下，二水之魚交入輒死，乃知水自不混，但恐交接之處，不能截然耳。
登州海上有蜃氣，時結為樓臺，謂之海市。余謂此海氣，非蜃氣也。大凡海水之精，多結而成形，散而成光。凡海中之物，得其氣久者，皆能變幻，不獨蜃也。余家海濱，每秋月極明，水天一色，萬頃無波，海中蚌蛤、車螯之屬，大者如鬥吐珠，與月光相射，倏忽吐成城市樓閣，截流而渡，杳杳至不可見方沒。海濱之人亦習以為常，不知異也。至於蛑、蝤、蚶、蠣之屬，積殼廚下，暗中皆生光尺許，就視之，熒熒然，其為海水之氣無疑矣。
宋時巨室治園作假山，多用雄黃、焰硝，和土築之。蓋雄黃能辟虺蛇，焰硝能生煙霧，每陰雨之候，雲氣氵孛郁，如真山矣。
假山之戲，當在江北無山之所，裝點一二，以當臥遊。若在南方，出門皆真山真水，隨意所擇，築菟裘而老焉。或映古木，或對奇峰，或俯清流，或踞磐石，主客之景皆佳，四時之賞不絕，即善繪者不能圖其一二，又何疊石累土之工所敢望乎？
假山須用山石，大小高下，隨宜布置，不可斧鑿。蓋石去其皮便枯槁不復潤澤生莓苔也。太湖錦川雖不可無，但可妝點一二耳。若純是難得奇品，終覺粉飾太勝，無復丘壑，天然之致矣。余每見人園池踞名山之勝，必壅蔽以亭榭，妝砌以文石，繚繞以曲房，堆疊以尖峰，甚至猥聯惡額，累累相望，徒滋勝地之不幸，貽山靈之嘔噦耳。此非江南之賈豎，必江北之閹宦也。
《西京雜記》載：「茂陵富人袁廣漢築園，四五里激流水註其內，攝石為山，高十餘丈。」此假山之始也。然石初不甚擇。至宋宣和時，朱π、童貫以花石娛人主意，如靈璧一石，高至二十餘丈，周圍稱是，千夫舁之不動，艮嶽一石，高四十餘丈，封為盤固侯，石自此重矣。李文叔《洛陽名園記》，十有九所，始於富鄭公而終於呂文穆，其中多言花木、池臺之盛。而其所謂山如王開府宅，水北胡氏二園者，皆據嵩少北邱之麓以為勝，則知時未尚假山也。自宣和作俑而後，人爭效之。然北人目未見山，而不知作，南人舍真山而偽為之，其蔽甚矣。
吳中假山，土石畢具之外，倩一妙手作之，及舁築之費，非千金不可。然在作者工拙何如。工者事事有致，景不重疊，石不反背，疏密得宜，高下合作，人工之中，不失天然，偏側之地，又含野意，勿瑣碎而可厭，勿整齊而近俗，勿誇多鬥麗，勿太巧喪真，令人終歲遊息而不厭，斯得之矣。大率石易得，水難得，古木大樹尤難得也。
王氏州園，石高者三丈許，至毀城門而入，然亦近於淫矣。洛陽名園以苗帥者為第一，據稱：「大樹百尺對峙，望之如山。竹萬餘竿。有水東來，可浮十石舟。有大松七，水環繞之。」即此數語，勝概已自壓天下矣。乃知古人創造皆極天然之致，非若今富貴家但鬥鉅麗已也。
紈絝大賈，非無臺沼之樂，而不傳於世者，不足傳也；拘儒俗吏，極意修飾，以自娛奉，而中多可憎者，胸無丘壑也；文人墨士，有魚鳥之致，山林之賞，而家徒四壁，貧不可為悅也；窮鄉壤，沙塞陋域，空藏白鏹，而無一竹、一石可供吟嘯者，地限之也。幸而兼此四者，所得於造物侈矣，而猶然逐於聲利，耽於仕進，生行死歸，「它人入室」，不亦可歡之甚哉！
唐裴晉公湖園，宏邃勝概，甲於天下。司馬溫公獨樂園卑小，不過十數椽，然當其功成名遂，快然自適。則晉公未始有餘，而溫公未始不足也。況以晉公之勛業，當時文人已有「破盡千家作一池」之誚，而溫公之園亦儼然與洛中諸名園並列而無漸色，乃知傳世之具在彼不在此，茍可以自適而止矣，不必更求贏余也。
吾閩窮民有以淘沙為業者，每得小石，有峰巒巖穴者，悉置庭中，久之，甃土為池，砌蠣房為山，置石其上，作武夷九曲之勢，三十六峰，森列相向，而書晦翁棹歌於上，字如蠅頭，池如杯碗，山如筆架，水環其中，蜆螄為之舟，琢瓦為之橋，殊肖也。余謂仙人在雲中，下視武夷，不過如此。以一賤傭，乃能匠心經營，以娛耳目若此，其胸中丘壑，不當勝紈絝子十倍耶？
《名園記》水北胡氏園，其名皆可笑。如其臺，四望百餘里，縈伊繚洛，雲煙掩映，使畫工極思，不可圖畫，而名之曰玩月臺。有庵在松檜藤葛之中，辟旁牖，則臺之所見亦畢備於前，而名之曰：「學古庵」。乃知此失，古人已有之，但不如今人之多耳。今人之扁額又非甚不通者，但俗惡耳。入門曲逕，首揭城市山林，臨池水檻，必曰天光雲影，濠濮想多見魚塘；水竹居必施筠塢；日涉市隱，屢見園名，環翠、來雲，皆為樓額；至於俗聯尤不可耐，當借咸陽一炬了之耳。此失，閩最多，江右次之，吳中差少。
余在德平葛尚寶園見木假山一座，巖洞峰巒皆木頭砌成，不用片石杯土也。余奇而賞之，為再引滿，因笑謂葛君：「歲久而朽，奈何？」答曰：「此土中之根，非百年不朽也。吾園能保百年乎？」余更賞其達。時萬曆壬寅元日也。
魏武帝於鄴城西北築三臺，中名銅雀，南名金虎，北名冰井，皆高八九丈，有屋百餘間。今人但知有銅雀，而不知更有二臺也。
萬曆癸丑四月望日，與崔征仲孝廉登張秋之戊巳山，酒間，徵以支幹命名者。征仲言：「有子午谷、丁戊山、二酉室。」余言：「秦有子午臺，見《拾遺記》。楚有丙穴。漢有戊巳校尉，又有庚辛之枋，甲乙之帳，丙舍子夜，甲第辛盤。」征仲言：「有屈戊午道白丁壬人。」余言：「尚有乙榜及呼庚癸者。」時征仲下第貧乏，大笑而已。歸途馬上思唐詩，有「午橋群吏散，亥字老人迎」，亦可補一闕也。
濮州有愁臺，陳思王故址也。長安有訟臺，韋庶人所作也。楚有思臺，樊姬墓也。漢有望思臺，武帝為戾太子作也。有靈夢臺，為李夫人作也。周有訁多臺，景王作也。訁多之為言離也，此皆以情名者也。
帝王苑囿、臺觀之樂，誠不能無，蓋自土階茅茨，不可復得，而靈臺靈囿，文王之聖，已不廢矣。如唐太宗之九成宮，明皇之驪山溫泉，此其樂在山川者也。宋高宗壘石以像飛來，激水以為冷泉，此其樂在工巧者也。宣和艮嶽，窮極人間，怪木奇石，珍禽異獸，深秋中夜，淒涼之聲四徹，此其樂在玩物者也。始皇阿房千萬間，武帝上林苑中，離宮七十所，煬帝西苑三百里，此其樂在宏麗者也。東昏為芳樂苑，當暑種樹，朝種夕死，細草名花，至便焦燥，紛紜無已，山石皆塗采色，諸樓壁悉畫男女私褻之像，其殺風景甚矣，此其所以為東昏也！
縉紳喜治第宅，亦是一蔽。當其壯年曆仕，或鞅掌王事，或家計未立，行樂之光景皆已蹉跎過盡，及其官罷年衰，囊橐滿盈，然後窮極土木，廣侈華麗以明得志，曾幾何時，而溘先朝露矣！余鄉一先達，起家鄉薦，官至太守，貲累巨萬，家居繕治第宅，甲於一郡，材具工匠皆越數百里外致之，甫落成而身死，妻亦死，子女爭奪，肉未寒而券入他人之手矣！每語子弟：「可為永鑒也！」
郭汾陰治第，謂工人曰：「好築此墻，勿令不牢。」築者釋錘而對曰：「數十年來，京城達官家墻皆是如此築，今某死，某亡，某敗，某絕，人自改換，墻固無恙。」令公聞之，惕然動心，即日請老。噫！賢哉工人之言。達哉！令公之見也。
精巧愈甚，則失勢之日，人之瞰之也愈急，是速其敗也。價值愈高，則貧乏之日，人之市之也愈難，是益其累也。況致富之家，多不以道，子孫速敗，自是常理。冷眼旁觀，可為嘆息！
宋王君貺拜三司，方二十七歲，即在洛起宅，至八十歲而宅終不成。子舍早世，惟一孫居之，不能十分之一。富鄭公亦起大宅，而無子族。子紹定居之，而紹定又無子。二公皆宋名臣，而不能勘破此關，況今世哉？
古人觀室者，唐其寢廟，又適其偃焉。偃者，廁也。廁雖穢濁之所，而古人重之。今大江以北人家，不復作廁矣。古之人君，便必如廟，如晉景公如廁陷而卒，漢武帝如廁見衛青，北齊文宣令宰相楊愔進廁籌，非如今凈器之便也。但江南作廁，皆以興農夫交易。江北無水田，故糞無所用，俟其地上乾，然後和土以溉田。京師則停溝中，俟春而後發之，暴日中，其穢氣不可近，人暴觸之輒病。又何如奏廁之便乎？
武帝如廁，見衛青，解者必曲為之說，此殊可笑。史之記此，政甚言帝之慢大臣，以見其敬黯耳。若非混廁，史何必書？衛青，公主馬前奴也，官即尊貴，帝狎之久矣。文宣令宰相進廁籌，武帝之如廁，見大將軍，亦何足怪？唐郭汾陽將校官，至節度使，封侯皆趨走執役於前，夫人、小女、至令捧湯持，則帝之如而見青，固狎愛之至，而亦青之所以自全也。
石崇廁上有絳紗帳，大床茵蓐甚麗，兩婢持香囊，則帝王之廁可知。豈比窮措大糞穢狼藉蠅蛆縱橫者？而不可屈大將軍一見乎？
閣與ト，世人多混用之。閣，夾室也，以板為之，亦樓觀之通名也。內則：「天子之閣，左達五，右達五。」蓋古人制此，以庋飲食之所，即今房中之板閣，而後乃廣其制，為天祿、淩煙等名，或以藏書，或以繪像，或以為登眺遊覽之所，此樓閣之閣也。ト者，門旁小戶也。漢公孫弘開東ト以延賢人，蓋避當門，而東向開一小門，引賓客以別於官屬，即今官署腳門，旁有延賓館是也。韓延壽為太守，閉ト思過，即如今閉腳門不聽官屬入耳。唐正衙日喚仗入ト，則百官亦隨以入，謂之入ト，蓋中門不啟而開腳門也。然則夾室謂之閣，傍門為之ト，義自昭然。漢三公黃ト註：「不敢洞開朱門，以別於人主，故黃其ト。」今國家設文淵閣藏書，而大學士主之，故謂之閣老。若以黃ト、東ト之義言之，亦可謂之ト老耳。
《爾雅》：「小閨謂之ト閨。」即門也。故金門亦謂金閨，處子謂之閨女，以其處門內也，今人閨ト概作閨閣，至以朝廷東ト亦巍然揭東ト之額而不覺其非，蓋黃閣老。子美詩已誤用之矣。老若稱閣下為ト下，舉世有不笑之者耶？
紫微原為帝星，以其政事之所從出，故中書省亦謂之紫微，而舍人為紫微郎。白樂天「紫薇花對紫微郎」者，以其音之偶同，戲用之耳。今各處藩省，多揭紫薇為堂名，而參知署額，多稱薇省分署者，習而不覺其非也。
古者，官舍概謂之省寺。《漢書·何並傳》：「王林卿度涇橋，令騎奴還至寺門，拔刀剝其建鼓。」唐制中書兩府謂之三省，宋惟有中書省。國朝去中書而外，藩司原有行省之設，故俗謂之十三省雲。寺則一二九卿，如大理、光祿之類，蓋亦仍其舊稱。而佛宮概謂之寺矣，相傳起於漢明帝崇重佛教，化比於公卿之爵，故以寺名其居。今則非敕賜者，不得稱也。
《孟子》：「德之流行，速於置郵而傳命。」註：「置，驛也。郵，馹也。所以傳命也。」今人驛與馹多通用而不知其異也。按馬傳曰：「置步。」傳曰：「郵置者，驛馬也。郵者，鋪遞也。」既言置，又言郵，蓋亦當時俗語，如今言驛鋪也。至《廣雅》解云：「置，驛也。郵，亦驛也。」則誤以馹為驛也。
古者，乘傳皆驛車也。《史記》：「田橫與客二人乘傳詣雒陽。」註：「四馬高足為置傳，四馬中足為馳傳，四馬下足為乘傳。」然鄭子產乘遽而至，則似單馬騎矣。釋文以車曰傳，以馬曰遽。子產時相鄭國，豈乏車乎？懼不及，故乘遽，其為驛馬無疑矣。漢初尚乘傳車，如鄭當時王溫舒皆私具驛馬，後患其不速，一概乘馬矣。
閩中方言：「家中小巷謂之弄。」《南史》：「東昏侯遇弒於西弄。」弄即巷也。元《經世大典》謂之火■，今京師訛為胡同。
《佛典》：「一弓為四肘。五百弓為一拘。」盧舍王荊公詩：「臥占寬間五百弓。」五百弓，四里也。今閩中量田尚用弓，云：「四步為一弓。」而它處人無知之者。此亦古法之遺也。又佛地以二畝為雙。皇華老人詩，「招客先開四十雙」是也。而今絕無知者。
《詩》：「及爾同僚。」《左傳》：「同官曰寮。」註：「寮，小窗也。」蓋取同舍之義。然古僚通作寮。《書》：「百僚師師。」僚之為言臣也。《釋文》：「僚，賤隸之稱。」《左傳》：「泉丘人女奔孟僖子，其僚從之。」則僚不過朋儕之義，故其字從人，聲。詩之所謂同僚者，恐亦如是。後人見其從室，遂引僧寮、綺寮之義以證之，不知同寮可作同僚，而僧寮不可作僧僚也。
《歲時記》：「務本坊西門有鬼市，冬夜嘗聞賣幹柴聲。」是鬼自為市也。《番禺雜記》：「海邊時有鬼市，半夜而合，雞鳴而散。人與交易，多得異物。」又濟瀆廟神嘗與人交易，以契券投池中，金輒如數浮出，牛馬百物皆可假借。趙州廉頗墓亦然。是鬼與人市也。秦始皇作地市，令生人不得欺死人，是人與鬼市也。
嶺南之市謂之虛，言滿時少，虛時多也。西蜀謂之亥。亥者，也。者。瘧也，言間日一作也。山東人謂之集。每集則百貨俱陳，四遠競湊，大至騾、馬、牛、羊、奴婢、妻子，小至鬥粟、尺布，必於其日聚焉，謂之「趕集」。嶺南謂之「趁虛」。而嶺南多婦人為市，又一奇也。京師朔望，及二十五，俱於城隍廟為市，它時散處各方，而至此日皆合為一市者，亦甚便之。而京師間有異物奇寶，郎曹入直之暇，下馬巡行，冠帶相錯，不禁也。初四、十四、二十四等日，則於東皇城之北有集，謂之內市，多是內人贏余之物，不及廟中之多也。至每歲正月十一日起，至十八日止，則在東華門外，迤邐極東，陳設十餘里，謂之燈市，凡天下瑰奇鉅麗之觀畢集於是，視廟中又盛矣。
燈市雖無所不有，然其大端有二：紈素珠玉多，宜於婦人，一也；華麗妝飾多，宜於貴戚，二也；舍是則猥雜器用飲食與假古銅器耳。余在燕都，四度燈市，日日遊戲，欲覓一古書、古畫，竟不可得，真所謂入寶山而空手卻回，良以自笑也。
《左傳》曰：「都鄙有章。」都，城郭也。鄙，鄉村也。政都訓美，鄙訓俗。《淮南子》曰：「始乎都者常卒乎鄙。」亦猶朝市之分君子、小人也。
