宋楊萬里撰。萬里有《誠齋易傳》，已著錄。此編題曰詩話，而論文之語乃多於詩，又頗及諧謔雜事。蓋宋人所著，往往如斯，不但萬里也。萬里本以詩名，故所論往往中理。而萬里為詩，好用文句及俚語。故以李師中之「山如仁者壽，水似聖之清」為善用經。以蘇軾之「避謗詩尋醫，畏病酒入務」，僧顯萬之「探支春色墻頭朵，闌入風光竹外梢」為善用字。與自稱其「立岸風大壯，還舟燈小明」，以詩篇名對易卦者，均非定論。又李商隱「夜半宴歸宮漏永，薜王沈醉壽王醒」二句，暴揚國惡，至為無禮。萬里以為微婉顯晦，盡而不汙，尤宋人作詩好為訐激之習氣矣。至於萬里時代距南渡初不遠，乃以隆祐太後布告中外手詔為勸進高宗手書，於考論典故亦為紕謬。殆所謂瑕瑜不掩，利鈍互陳者歟？全書巳編入《誠齋集》中。此乃別行之本，今亦別著於錄焉。
句有偶似古人者，亦有述之者。杜子美《武侯廟》詩云：「映階碧草自春色，隔葉黃鸝空好音。」此何遜《行孫氏陵》雲「山鶯空樹響，壠月自秋暉」也。杜云：「薄雲巖際宿，孤月浪中翻。」此庾信「白雲巖際出，清月波中上」也。」作者不及述者。
山谷集中有絕句云：「草色青青柳色黃，桃花零亂杏花香。春風不解吹愁去，春日偏能惹恨長。」此唐人賈至詩也，特改五字耳。賈云：「桃花歷亂李花香」，又「不爲吹愁惹夢長」。
東坡云：「春宵一刻直千金，花有清香月有陰。歌管樓臺人寂寂，鞦韆院落夜沉沉。」介甫云：「金爐香燼漏聲殘，剪剪輕風陣陣寒。春色惱人眠不得，月移花影上欄干。」二詩流麗相似，然亦有甲乙。
「問余何意棲碧山，笑而不答心自閒。桃花流水杳然去，別有天地非人間。」又：「相隨遙遙訪赤城，三十六曲水回縈。一溪初入千花明，萬壑度盡松風聲。」此李太白詩體也。「麒麟圖畫鴻鴈行，紫極出入黃金印。」又：「白摧朽骨龍虎死，黑入太陰雷雨垂。」又：「指揮能事回天地，訓練強兵動鬼神。」又：「路經灩澦雙蓬鬢，天入滄浪一釣舟。」此杜子美詩體也。「明月易低人易散，歸來呼酒更重看。」又：「當其下筆風雨快，筆所未到氣已吞。」又：「醉中不覺度千山，夜聞梅香失醉眠。」又《李白畫像》：「西望太白橫峨岷，眼高四海空無人。大兒汾陽中令君，小兒天台坐忘身。平生不識高將軍，手涴吾足乃敢嗔。」此東坡詩體也。「風光錯綜天經緯，草木文章帝杼機。」又：「澗松無心古鬚鬣，天球不琢中粹溫。」又：「兒呼不蘇驢失腳，猶恐醒來有新作。」此山谷詩體也。
《金針法》云：「八句律詩，落句要如高山轉石，一去無回。」予以爲不然。詩已盡而味方永，乃善之善也。子美《重陽》詩云：「明年此會知誰健，醉把茱萸仔細看。」《夏日李尚書期不赴》云：「不是尚書期不顧，山陰野雪興難乘。」唐人詩：「葛溪浸淬干將劍，卻是猿聲斷客腸。」又《釣臺》：「如今亦有垂綸者，自是江魚賣得錢。」唐人《長門怨》：「錯把黃金買詞賦，相如自是薄情人。」崔道融云：「如今卻羨相如富，猶有人間四壁居。」
詩有一句七言而三意者。杜云：「對食暫餐還不能。」退之云：「欲去未到先思回。」有一句五言而兩意者。陳後山云：「更病可無醉，猶寒已自知。」詩有句中無其辭而句外有其意者。《巷伯》之詩，蘇公刺暴公之譖己，而曰：「二人同行，誰爲此禍。」杜云：「遣人向市賒香秔，喚婦出房親自饌。」上言其力窮，故曰「賒」；下言其無使令，故曰「親」。又：「東歸貧路自覺難，欲別上馬身無力。」上有相干之意而不言，下有戀別之意而不忍。又：「朋酒日歡會，老夫今始知。」嘲其獨遺己而不招也。又《夏日不赴》而云：「野雪興難乘。」此不言熱而反言之也。
詩有驚人句。杜《山水障》：「堂上不合生楓樹，怪底江山起煙霧。」又：「斫卻月中桂，清光應更多。」白樂天云：「遙憐天上桂華孤，爲問姮娥更寡無？月中幸有閒田地，何不中央種兩株。」韓子蒼《衡岳圖》：「故人來自天柱峰，手提石廩與祝融。兩山陂陀幾百里，安得置之行李中？」此亦是用東坡云：「我持此石歸，袖中有東海。」杜牧之云：「我欲東召龍伯公，上天揭取北斗柄。」「蓬萊頂上斡海水，水盡見底看海空。」李賀云：「女媧煉石補天處，石破天驚逗秋雨。」
褒頌功德五言長韻律詩，最要典雅重大。如杜云：「鳳曆軒轅紀，龍飛四十春。八荒開壽域，一氣轉洪鈞。」又云：「碧瓦初寒外，金莖一氣旁。山河扶繡戶，日月近雕梁。」李義山云：「帝作黃金闕，天開白玉京。有人扶太極，是夕降玄精。」七言褒頌功德，如少陵、賈至諸人倡和《早朝大明宮》，乃爲典雅重大。和此詩者，岑參云：「花迎劍佩星初落，柳拂旌旗露未乾。」最佳。
七言長韻古詩，如杜少陵《丹青引》、《曹將軍畫馬》、《奉先縣劉少府山水障歌》等篇，皆雄偉宏放，不可捕捉。學詩者於李、杜、蘇、黃詩中求此等類，誦讀沈酣，深得其意味，則落筆自絕矣。
太史公曰：「《國風》好色而不淫，《小雅》怨誹而不亂。」《左氏傳》曰：「《春秋》之稱，微而顯，志而晦，婉而成章，盡而不汙。」此《詩》與《春秋》紀事之妙也。近世詞人，閒情之靡，如伯有所賦，趙武所不得聞者，有過之無不及焉，是得爲好色而不淫乎？惟晏叔原雲「落花人獨立，微雨燕雙飛」，可謂好色而不淫矣。唐人《長門怨》云：「珊瑚枕上千行淚，不是思君是恨君。」是得爲怨誹而不亂乎？惟劉長卿雲「月來深殿早，春到後宮遲」，可謂怨誹而不亂矣。近世陳克詠李伯時畫《寧王進史圖》云：「汗簡不知天上事，至尊新納壽王妃。」是得謂爲微、爲晦、爲婉、爲不汙穢乎？惟李義山雲「侍宴歸來宮漏永，薛王沈醉壽王醒」，可謂微婉顯晦、盡而不汙矣。
士大夫間有口傳一兩聯可喜，而莫知其所本者。如：「人情似紙番番薄，世事如棋局局新。」又：「飽諳世事慵開眼，會盡人情只點頭。」又：「薄有田園歸去好，苦無官況莫來休。」又賀人休官：「重碧杯中天更大，軟紅塵裏夢初收。」竟不知何人詩也。又有嘲巧宦而事反拙者：「當初只謂將勤補，到底翻爲弄巧成。」此尤可笑。
唐律七言八句，一篇之中，句句皆奇，一句之中，字字皆奇，古今作者皆難之。予嘗與林謙之論此事，謙之慨然曰：「但吾輩詩集中，不可不作數篇耳。如老杜《九日》詩云：『老去悲秋強自寬，興來今日盡君歡。』不徒入句便字字對屬。又第一句頃刻變化，纔說悲秋，忽又自寬，以『自』對『君』甚切，君者君也，自者我也。『羞將短髮還吹帽，笑倩旁人爲正冠。』將一事翻騰作一聯。又孟嘉以落帽爲風流，少陵以不落爲風流，翻盡古人公案，最爲妙法。『藍水遠從千澗落，玉山高並兩峰寒。』詩人至此，筆力多衰，今方且雄傑挺拔，喚起一篇精神，自非筆力拔山，不至於此。『明年此會知誰健，醉把茱萸仔細看。』則意味深長，悠然無窮矣。」
東坡《煎茶》詩云：「活水還將活火烹，自臨釣石汲深清。」第二句七字而具五意：水清，一也；深處清，二也；石下之水，非有泥土，三也；石乃釣石，非尋常之石，四也；東坡自汲，非遣卒奴，五也。「大瓢貯月歸春甕，小杓分江入夜瓶。」其狀水之清美，極矣。「分江」二字，此尤難下。「雪乳已翻煎處腳，松風仍作瀉時聲。」此倒語也，尤爲詩家妙法，即少陵「紅稻啄餘鸚鵡粒，碧梧棲老鳳凰枝」也。「枯腸未易禁三椀，臥聽山城長短更。」又翻卻盧仝公案。仝喫到七椀，坡不禁三椀。山城更漏無定，「長短」二字，有無窮之味。
初學詩者，須學古人好語，或兩字，或三字。如山谷《猩猩毛筆》：「平生幾兩屐，身後五車書。」「平生」二字出《論語》，「身後」二字，晉張翰云：「使我有身後名。」「幾兩屐」阮孚語，「五車書」莊子言惠施。此兩句乃四處合來。又：「春風春雨花經眼，江北江南水拍天。」「春風春雨」，「江北江南」，詩家常用。杜云：「且看欲盡花經眼。」退之云：「海氣昏昏水拍天。」此以四字合三字，入口便成詩句，不至生硬。要誦詩之多，擇字之精，始乎摘用，久而自出肺腑，縱橫出沒，用亦可，不用亦可。
詩家用古人語，而不用其意，最爲妙法。如山谷《猩猩毛筆》是也。猩猩喜著屐，故用阮孚事。其毛作筆，用之鈔書，故用惠施事。二事皆借人事以詠物，初非猩猩毛筆事也。《左傳》云：「深山大澤，實生龍蛇。」而山谷《中秋月》詩云：「寒藤老木被光景，深山大澤皆龍蛇。」《周禮˙考工記》云：「車人蓋圜以象天，軫方以象地。」而山谷云：「丈夫要宏毅，天地爲蓋軫。」《孟子》云：「武成取二三策。」而山谷稱東坡云：「平生五車書，未吐二三策。」孔子、老子相見傾蓋，鄒陽云：「傾蓋如故。」孫侔與東坡不相識，乃以詩寄坡，坡和云：「與君蓋亦不須傾。」劉寬責吏，以蒲爲鞭，寬厚至矣。東坡詩云：「有鞭不使安用蒲。」老杜有詩云：「忽憶往時秋井塌，古人白骨生青苔，如何不飲令心哀？」東坡則云：「何須更待秋井塌，見人白骨方銜盃？」此皆翻案法也。予友人安福劉浚字景明，《重陽》詩云：「不用茱萸仔細看，管取明年各強健。」得此法矣。
五七字絕句最少，而最難工，雖作者亦難得四句全好者，晚唐人與介甫最工於此。如李義山憂唐之衰云：「夕陽無限好，其奈近黃昏。」如：「青女素娥俱耐冷，月中霜裏鬭嬋娟。」如：「芭蕉不解丁香結，同向春風各自愁。」如：「鶯花啼又笑，畢竟是誰春？」唐人《銅雀臺》云：「人生富貴須回首，此地豈無歌舞來？」《寄邊衣》云：「寄到玉關應萬里，戍人猶在玉關西。」《折楊柳》云：「羌笛何須怨楊柳，春光不度玉門關。」皆佳句也。如介甫云：「更無一片桃花在，爲問春歸有底忙。」「祇是蟲聲已無夢，三更桐葉強知秋。」「百囀黃鸝看不見，海棠無數出牆頭。」「暗香一陣風吹起，知有薔薇澗底花。」不減唐人，然鮮有四句全好者。杜牧之云：「清江漾漾白鷗飛，綠淨春深好染衣。南去北來人自老，夕陽長送釣船歸。」唐人云：「樹頭樹尾聲覓殘紅，一片西飛一片東。自是桃花貪結子，錯教人恨五更風。」韓偓云：「昨夜三更雨，臨明一陣寒。薔薇花在否？側臥捲簾看。」介甫云：「水際柴扉一半開，小橋分路入青苔。背人照影無窮柳，隔屋吹香併是梅。」東坡云：「暮雲收盡溢清寒，銀漢無聲轉玉盤。此生此夜不長好，明月明年何處看？」四句皆好矣。
五言長韻古詩，如白樂天《遊悟真寺一百韻》，真絕唱也。五言古詩，句雅淡而味深長者，陶淵明、柳子厚也。如少陵《羌村》、後山《送內》，皆是一唱三歎之聲。
自隆興以來，以詩名者，林謙之、范至能、陸務觀、尤延之、蕭東夫，近時後進有張鎡功父、趙蕃昌父、劉翰武子、黃景說巖老、徐似道淵子、項安世平甫、鞏豐仲至、姜夔堯章、徐賀恭仲、汪經仲權，前五人皆有詩集傳世。謙之常稱重其友方翥次雲詩云：「秋明河漢外，月近鬥牛旁。」延之有云：「去年江南荒，趁逐過江北。江北不可住，江南歸未得。」又《寄友人》云：「胸中襞積千般事，到得相逢一語無。」又《台州秩滿歸》云：「送客漸稀城漸遠，歸途應減兩三程。」東夫《飲酒》云：「信腳到太古，又登岳陽樓。不作蒼茫去，真成浪蕩遊。三年夜郎客，一柂洞庭秋。得句鷺飛處，看山天盡頭。猶嫌未奇絕，更上岳陽樓。」又：「荒村三月不肉味，併與瓜茄倚閣休。造物於人相補報，問天賒得一山秋。」至能有云：「月從雪後皆奇夜，天到梅邊有別春。」功父云：「斷橋斜取路，古寺未關門。」絕似晚唐人。《詠金林禽花》云：「梨花風骨杏花妝。」《詠黃薔薇》云：「已從槐借葉，更染菊爲裳。」寫物之工如此。予歸自金陵，功父送之，末章云：「何時重來桂隱軒，爲我醉倒春風前。看人喚作詩中仙，看人喚作飲中仙。」此詩超然矣。昌父云：「紅葉連村雨，黃花獨徑秋。詩窮真得瘦，酒薄不禁愁。」武子云：「自鋤明月種梅花。」又云：「吹入征鴻數字秋。」淵子云：「煖分煨芋火，明借績麻燈。」又：「客路二千年五十，向人猶自說歸耕。」平甫《題釣臺》：「醉中偶爾閒伸腳，便被劉郎賣作名。」恭仲云：「碎斫生柴爛煮詩。」又有姚宋佐輔之一絕句云：「梅花得月太清生，月到梅花越樣明。梅月蕭疏兩奇絕，有人踏月繞花行。」僧顯萬亦能詩：「萬松嶺上一間屋，老僧半間雲半間。須臾雲去作行雨，回頭卻羨老僧閑。」又《梅》詩：「探支春色牆頭朶，闌入風光竹外梢。」又：「河橫星斗三更後，月過梧桐一丈高。」又有龐右甫者，《使金過汴京》云：「蒼龍觀闕東風外，黃道星辰北斗邊。月照九衢平似水，胡兒吹笛內門前。」
吾族前輩，諱存字正叟，諱朴字元素，諱杞字元卿，諱輔世字昌英，皆能詩。元卿年十八，第進士，其叔正叟賀之云：「月中丹桂輸先手，鏡裏朱顏正後生。」吾鄉民俗，稻未熟，摘而蒸之，舂以爲米，其飯絕香。元素有詩云：「和露摘殘雲淺碧，帶香炊出玉輕黃。」余先太中貧，嘗作小茅屋三間，而未有門扉，干元卿求一扉，元卿以絕句送至云：「三間茅屋獨家村，風雨蕭蕭可斷魂。舊日相如猶有壁，如今無壁更無門。」昌英有絕句云：「碧玉寒塘瑩不流，紅蕖影裏立沙鷗。便當不作南溪看，當得西湖十里秋。」
吾州詩人瀘溪先生安福王民瞻名庭珪，弱冠貢入京師太學，已有詩名。有絕句云：「江水磨銅鏡面寒，釣魚人在蓼花灣。回頭貪看新月上，不覺竹竿流下灘。」紹興間，宰相秦檜力主和戎之議，鄉先生胡邦衡名銓，時爲編修官，上書乞斬檜，謫新州。民瞻送行詩：「一封朝上九重關，是日清都虎豹閑。百辟動容觀奏議，幾人回首愧朝班。名高北斗星辰上，身落南州瘴海間。不待百年公議定，漢庭行召賈生還。」「大廈元非一木支，要將獨力拄傾危。癡兒不了公家事，男子要爲天下奇。當日奸諛皆膽落，平生忠義祇心知。端能飽喫新州飯，在處江山足護持。」有歐陽安永，上飛語告之，除名竄辰州。孝宗登極，召爲國子監簿，以老請奉祠，除直敷文閣宮觀。
尤延之嘗誦吳則禮詩：「華館相望接使星，長淮南北已休兵。便須買酒催行樂，更覓何時是太平。」「滿船賣了洞庭柑，雪色新裁白紵衫。喚得吳姬同一醉，春風相送過江南。」又：「楓葉蘆花滿釣船，水風清處枕琴眠。覺來失卻瀟湘月，卻問青山覓酒錢。」
神宗徽猷閣成，告廟祝文，東坡當筆。時黃魯直、張文潛、晁無咎、陳無己畢集，觀坡落筆云：「惟我神考，如日在天。」忽外有白事者，坡放筆而出。諸人擬續下句，皆莫測其意所向。頃之坡入，再落筆云：「雖光輝無所不充，而躔次必有所舍。」諸人大服。
潤州火，爇盡室廬，惟存李衛公塔、米元章庵。元章喜題塔云：「神護衛公塔，天留米老庵。」有輕薄子於「塔」「庵」二字上添注「爺」「孃」二字。元章見之大罵，輕薄子再於「塔」「庵」二字下添注「颯」「糟」二字。蓋元章母嘗乳哺宮中，故云。「糟」字本出《漢書˙霍去病傳》，云：「鏖皋蘭山下。」注云：「今謂糜爛爲鏖糟。」輕薄子用「糟」字黏「庵」字，蓋今人讀「鏖」爲「庵」，讀「糟」爲子甘切。添注遂成七言兩句云：「神護衛公爺塔颯，天留米老孃庵糟。」
鄉先生劉尚書才劭字美中，云：「劉弇偉明獻《南郊大禮賦》，首句云：『粵惟古初，豺獺有祭。』南郊大禮，祭天地祖宗，而比之豺獺之祭，此譬如千乘萬騎，羽獵長楊，而於其間說鬭蝦䗫。
劉侍郎岑字季高，居建康，中書舍人張孝祥字安國，時爲帥，還往甚密。一日，安國忽具衣冠造季高，季高驚異未出，先令人問盛服而來何故。安國曰：「欲北面書法。」季高不辭讓，著道服而出。安國則令人扶季高，納拜者再。季高亦不辭讓，安國請曰云雲，季高答曰云雲，大意令安國學李邕書。
徽宗嘗問米某：「蘇軾書如何？」對曰：「畫。」「黃庭堅書如何？」曰：「描。」「卿書如何？」曰：「刷。」
高宗初作黃字，天下翕然學黃字。後作米字，天下翕然學米字。最後作孫過庭字，故孝宗、太上皆作孫字。
韓退之《答李錫書》云：「思元賓而不見，見元賓之所與，則如元賓焉。」此用石勒語。王浚贈勒麈尾，勒懸之壁間，每瞻仰之云：「王公不得見，見王公之玩好，如見王公焉。」退之作《河南少尹李素墓銘》云：「高其上而坎其中，以爲公之宮。奈何乎公！」此用東方朔諫武帝近董偃云：「奈何乎陛下。」退之《上宰相書》云：「恤恤乎，飢不得食，寒不得衣。」此用《左傳》語：「南蒯將叛，邑人歌之曰：『恤恤乎，湫乎悠乎。』」又《杜兼墓銘》云：「事在人子，日遠日忘。」此用《晉書》張駿語，謂「中原之於晉，日遠日忘」。又《平淮西碑》，自皇帝「曰光顏，汝爲陳、許帥」，「曰重胤」云云，「曰弘」云云，「曰文通」云云，「曰道古」云云，「曰愬」云云，「曰度，惟汝予同，汝遂相予」，此用《舜典》命九官文法也。
柳子厚《答韋中立書》云：「抑之欲其奧，揚之欲其明，疏之欲其通，廉之欲其節，激而發之欲其清，固而存之欲其重。」此用《周禮˙考功記˙函人》句法，云：「眡其鑽空，欲其怨也；眡其裏，欲其易也；眡其朕，欲其直也；橐之，欲其約也；舉而眡之，欲其豐也；衣之，欲其無斷也。」
韓退之《行箴》云：「宜悔而休，汝惡曷瘳？宜休而悔，汝善安在？」柳子厚《憂箴》云：「宜言不言，不宜而煩；宜退而勇，不宜而恐。」二箴相似，未知孰先爲之者。曾子固《送王旡咎字序》云：「以顏子之所以爲學者期乎己，予之所望於補之也。假借乎己而已矣，豈予之所望於補之哉？」此用《孟子》句法：「千里而見王，是予所欲也。不遇故去，豈予所欲哉？」而介甫送《陳升之序》云：「堪大臣之事，可信而望者，陳升之而已矣。煦煦然仁而已矣，孑孑然義而已矣，非予所望於升之也。」子固《送王希序》、介甫《九曜閣記》，言洪、撫兩州山川之勝，遊覽之樂，亦大畧相似，未知孰先爲之者。
李彌遜知吉州，於州學立楊忠襄公祠堂，請劉尚書美中作祭文，首句云：「陰虹吐氣，暫翳圜景。斗於星中，孤光耿耿。洪河潰溢，滔天橫騖。屹然中流，觀此底柱。」又云：「公人中之龍，那肯屈節於犬羊。」又云：「欲贖忠襄，人百其身。」彌遜歎服不已，不知其用太學生姚孝寧《祭李清卿文》，首句云：「皇穹將傾，天柱必折。大帝欲仆，泰嶽必蹶。」又云：「公人中龍，肯臣犬豕？」又云：「賊據牀上，天子在下。公抱帝躬，嚼齒大罵。公於是時，眥裂髮立。乾坤晝昏，鬼神夜泣。」又云：「欲贖清卿，人百其身。百人何多，一世猶輕。」又云：「吾將提長劍而登泰華，抉浮雲而問蒼天。雖泣盡而繼之以血，安得吾清卿之復然？」蓋清卿之父，避亂至廬陵，嘗館於美中之家，故美中得此文。予少時嘗於劉彥純家見其全篇，今亡矣，可惜。廬陵村落地名何山，有金地寺，壁間有廬陵丞某人留題，云：「今朝憩息來金地，何日翺翔到木天？」觀者歎其的對。後美中再入館職，唱和云：「見說木天猶突兀，暫時金地亦清閒。」是時南渡之後，駐蹕臨安，百司官寺未立，暫寓一僧舍爲秘書省，而汴京本省猶未毀。美中此聯，朝士歎其親切。
詩句固難用經語，然善用者不勝其韻。李師中云：「夜如何其斗欲落，歲雲暮矣天無情。」又：「山如仁者壽，風似聖之清。」又：「詩成白也知無敵，花落虞兮可奈何。」
詩有實字，而善用之者以實爲虛。杜云：「弟子貧原憲，諸生老伏虔。」「老」字蓋用「趙充國請行，上老之」。有用文語爲詩句者，尤工。杜云：「侍臣雙宋玉，戰策兩穰苴。」蓋用如「六五帝，四三王」。有用法家吏文語爲詩句者，所謂以俗爲雅。坡云：「避謗詩尋醫，畏病酒入務。」如前卷僧顯萬「探支」、「闌入」，亦此類也。
庾信《月》詩云：「渡河光不濕。」杜云：「入河蟾不沒。」唐人云：「因過竹院逢僧話，又得浮生半日閒。」坡云：「殷勤昨夜三更雨，又得浮生盡日涼。」杜《夢李白》云：「落月滿屋樑，猶疑照顏色。」山谷《簟》詩云：「落日映江波，依稀比顏色。」退之云：「如何連曉語，祇是說家鄉。」呂居仁云：「如何今夜雨，祇是滴芭蕉。」此皆用古人句律，而不用其句意，以故爲新，奪胎換骨。
杜《蜀山水圖》云：「沱水流中座，岷山赴北堂。白波吹粉壁，青嶂插雕梁。」此以畫爲真也。曾吉父云：「斷崕韋偃樹，小雨郭熙山。」此以真爲畫也。
白樂天《女道士》詩云：「姑山半峰雪，瑤水一枝蓮。」此以花比美婦人也。東坡《海棠》云：「朱唇得酒暈生臉，翠袖卷紗紅映肉。」此以美婦人比花也。山谷《酴醾》云：「露濕何郎試湯餅，日烘荀令炷爐香。」此以美丈夫比花也。山谷此詩出奇，古人所未有，然亦是用「荷花似六郎」之意。
歐陽公作省試知舉，得東坡之文驚喜，欲取爲第一人，又疑其是門人曾子固之文，恐招物議，抑爲第二。坡來謝，歐陽問坡所作《刑賞忠厚之至論》，有「皋陶曰殺之三，堯曰宥之三」，此見何書，坡曰：「事在《三國志˙孔融傳》注。」歐退而閱之，無有。他日再問坡，坡云：「曹操滅袁紹，以袁熙妻賜其子丕。孔融曰：『昔武王伐紂，以妲己賜周公。』操驚問何經見，融曰：『以今日之事觀之，意其如此。』堯、皋陶之事，某亦意其如此。」歐退而大驚曰：「此人可謂善讀書，善用書，他日文章，必獨步天下。」然予嘗思之，《禮記》云：「獄成，有司告於王。王曰宥之，有司曰在辟。王又曰宥之，有司又曰在辟。三宥不對，走出，致刑於甸人。」坡雖用孔融意，然亦用《禮記》故事，其稱王謂王三皆然，安知此典故不出於堯？
客有自秦少游許來見東坡。坡問少游近有何詩句，客舉秦《水龍吟》詞云：「小樓連苑橫空，下臨繡轂雕鞍驟。」坡笑曰：「又連苑，又橫空，又繡轂，又雕鞍，又驟，也勞攘。」坡亦有此詞云：「燕子樓中，佳人何在？空鎖樓中燕。」
東坡談笑善謔。過潤州，太守高會以饗之。飲散，諸妓歌魯直《茶》詞云：「惟有一盃春草，解留連佳客。」坡正色曰：「卻留我喫草。」諸妓立東坡後，憑東坡胡牀者，大笑絕倒，胡牀遂折，東坡墮地，賓客一笑而散。見蜀人李珪說。
東坡知徐州，李定之子某過焉。坡以過客故事宴之，其人大喜，以爲坡敬愛之也。因起而請求薦墨，坡佯應曰：「諾。」久之閒談，坡忽問李：「相法謂面上人中長一寸者壽百年，有是說否？」李曰：「未聞也。」坡曰：「果若人言，彭祖好一個獃長漢。」李大慚而遁。見王僑卿說。
東坡嘗宴客，俳優者作伎萬方，坡終不笑。一優突出，用棒痛打作伎者曰：「內翰不笑，汝猶稱良優乎？」對曰：「非不笑也，不笑所以深笑之也。」坡遂大笑。蓋優人用東坡《王者不治夷狄論》云：「非不治也，不治乃所以深治之也。」見子由五世孫奉新縣尉懋說。
予過金山，見妙高臺上掛東坡像，有東坡親筆自贊云：「目若新生之犢，身如不繫之舟。試問平生功業，黃州惠州崖州。」今集中無之。予昔爲零陵丞，嘗肩輿過一野寺，壁間山谷親筆一詩，予小立肩輿，誦之三過。既歸書之，止記一聯云：「春將國豔薰花骨，日借黃金縷水紋。」今集中亦無之。
蔡攸幼慧。其叔父卞，荊公壻也。卞攜攸見公，一日，公與客論及《字說》，攸立其膝下，回首問曰：「不知相公所解之字，爲復是解蒼頡字？爲復是解李斯字？」公不能答，拊其頂曰：「你無良，你無良。」見劉尚書美中說。
東坡《赤壁賦》雲「扣舷而歌之，歌曰」云云，「客有吹洞簫者，倚歌而和之，其聲嗚嗚然，如怨如慕」。山谷爲坡寫此賦爲圖障雲「扣舷而歌曰」，又曰「其聲嗚嗚，如怨如慕」。去「之」、「歌」、「然」三字，覺神觀精銳。孫仲益作《上樑文》云：「老蟾駕月，上千巖紫翠之間；一鳥呼風，嘯萬木丹青之表。」周茂振曰：「既呼又嘯，易嘯爲響。」
退之《盤谷序》云：「妬寵而負恃。」張文潛云：「『妬寵』一字，『負恃』兩字，非句律，與下句雲『爭妍而取憐』不類。又既曰『負』，又曰『恃』，爲複。『恃』當作『持』。」
本朝制誥表啓用四六，自熙豐至今，此文愈甚。有一聯用兩處古人全語，而雅馴妥貼如己出者。介甫《賀冊后妃表》云：「《關雎》之求淑女，無險陂私謁之心；《雞鳴》之思賢妃，有警戒相成之道。」紹興間，劉美中除工部侍郎、兼直學士院，吉水丞龔尹字正子，以啓賀之云：「技巧工匠精其能，自元成之間鮮能及；號令文章煥可述，雖書史所稱何以加。」尹又上湯丞相啓云：「生民以來，未有盛於孔子；天下之士，豈復賢於周公？」後二語用韓退之《上宰相書》。中書舍人張安國知撫州，自撫移蘇，《謝上表》云：「雖自西徂東，周爰執事；然以小易大，是誠何心？」增「雖」、「然」二字，而兩州東西小大，乃甚的切。王履道《賀唐秘校及第啓》云：「得知千載，上賴古書；作吏一行，便廢此事。」前二語用淵明詩：「得知千載事，上賴古人書。」剪去兩字。後二句用嵇康書：「一行作吏，此事便廢。」而皆倒易二字。東坡《答士人啓》云：「愧無琴瑟旨酒，以樂我嘉賓；所喜直諒多聞，其古之益友。」此雖增損五六字，而特圓美。至翟公巽行麻制雲，然去一境字，便覺難讀。
四六用古人語，有用其一字之聲，而不用其字之形者。《書》曰：「人惟求舊。」而介甫《謝上表》云：「仁惟求舊，義不遐遺。」乃易「人」爲「仁」。《莊子》曰：「副墨之子，聞之洛誦之孫。」「副墨」謂文墨之有副本，「洛誦」謂洛人之善誦讀者。而介甫《賀生皇子表》，前一聯言成王、文王子衆多，而繼之以「恭惟皇帝陛下，令德光乎洛誦，康功茂乎岐昌」，則以洛誦爲成王矣，蓋成王名誦而卜洛故也。此文人之舞文弄法者也。
四六有截斷古人語，五字而補以一字，如天成者。有用古人語，不易其字之形，而易其意者。《漢書》云：「在漢庭無出其右。」《論語》云：「與文子同升諸公。」而翟公巽《賀蔡攸除少師啓》云：「朝廷無出其右，父子同升諸公。」既截斷其語，而補以一字，讀者不覺其補。而又易「文子」爲「父子」，子之字雖同，而文子乃人名，父子非人名也。此巧之至也。子牟身居江湖之上，公冶長雖在縲絏之中，而東坡《謝罪表》云：「命寄江湖之上，夢遊縲絏之中。」《孟子》云：「此之謂失其本心。」《左傳》云：「吾必使汝罷於奔命。」翟公巽一年之中，移作數郡太守，謝表云：「憂患失其本心，筋力罷於奔命。」亦此類也。
四六有作流麗語者，亦須典而不浮。東坡《謝知杭州謝啓》云：「湖山如舊，魚鳥亦怪其衰殘；爭訟稍稀，吏民習知其遲鈍。」《謝知登州文》：「賓出日於麗譙，山川炳煥；傳夕烽於海嶠，鼓角清閒。」《謝賜對衣金帶馬狀》云：「草木何知，被慶雲之渥采；魚蝦至賤，借滄海之榮光。雖若可觀，終非其有。」汪彥章《賀神降萬歲山表》云：「恍若銀山，金成宮闕；浩如玉海，虹貫山川。」此皆典切而不浮。孫仲益亦多此等語，至橘林則浮靡而不典矣。
四六有作華潤語而重大者，最不可多得。韓退之表云：「地彌天區，界軼海外。北嶽醫閭，神鬼受職；析木天街，星宿清潤。」曾子固云：「鈎陳太微，星緯咸若。崑崙渤澥，波瀾不驚。」王履道行种師道麻制云：「封疆開崑崙積石之西，威譽震大漠龍荒之北。」四六有用古人全語，而全不用其意者。《行葦》之詩云：「仁及草木，牛羊勿踐履。」此盛世之事也。又《鴟鴞》之詩云：「予未有室家，風雨所漂搖。」謂鴟鴞之巢也。王履道，北人也，靖康避亂，謫在八桂，思鄉里墳墓，作《青詞》云：「萬里丘墳，草木牛羊之踐履；百年鄉社，室家風雨之飄搖。」
有客在張欽夫坐上，舉介甫《賀冊后妃》「關雎」「雞鳴」之聯，以爲四六之妙者。欽夫因舉東坡《賀冊後表》云：「上符天造，日月爲之光明；下逮海隅，夫婦無有愁歎。」笑曰：「此全不用古人一字，而氣象塞乎天地矣。」
中書舍人洪景盧知婺州，召至都下，而從臣未有虛位，孝宗除爲在京宮觀兼侍讀。太府少卿張抑字子儀，以啓賀之云：「珍臺閒館，冠皋伊之倫魁；廣廈細旃，論唐虞之聖道。」前兩句用揚雄賦全語，後兩句用王吉疏全語，皆西漢文章也。子儀舉示予，予驚歎擊節，以爲不減前輩。未幾，景盧入翰林爲學士，適梁叔子丞相以病辭位，孝宗愛重之，不欲聽其去。累辭，不得已，拜大觀文、醴泉觀使兼侍讀，景盧當筆，麻制中全用此一聯。是日，朝士聽麻，皆稱賞之，不知其爲子儀語也。
四六有初語平平，而去其一字，精神百倍，妙語超絕者。介甫《賀韓魏公致仕啓》云：「言天下之所未嘗，任大臣之所不敢。」其初句尾有「言」、「任」二字而去之也。
循王張俊妾封夫人，中書舍人程子山行詞，以「異姓王」對「如夫人」，朝士稱之。
靖康遣聶山割三鎮與金人請和，三鎮之民不肯左袵，羣起敺山至死，而朝廷或傳其生。詞臣行加恩詞云：「風寒易水，知士去之不還；日遠長安，怪人來而未至。」汪伯彥、黃潛善爲相時，太學之士陳東以上書誅，既而高宗深悔之，贈東諫議大夫，而罷汪、黃二相。後趙鼎爲相，汪、黃有啓謝廟堂。鄱陽熊彥詩叔雅爲趙客，代趙答之云：「一男子之上書，彼將焉罪？諸大夫曰可殺，公亦何心！」
靖康二聖北狩，皇屬畢遷，中原無主，惟高宗皇帝在外獨免。隆祐太后以書勸進，有云：「獻公之子九人，惟重耳之獨在；漢家之阨十世，宜光武之中興。」此汪彥章詞也。建炎苗、劉之禍，未幾復辟，赦書云：「斷鼇而立四極，既成開闢之勳；取日而授五龍，復正神明之御。」此李漢老詞也。張邦昌既僭竊竄謫，《謝高宗表》云：「孔子從佛肸之召，蓋欲興周；紀信乘漢王之車，固將誑楚。」其黨顏博文之詞也。邦昌初立時，博文首上賀表云：「非湯武之干戈，同堯舜之禪讓。」其反覆如此。
李綱罷相被謫，汪彥章行詞云：「朋黨罔上，有虞必去於驩兜；欺世盜名，孔子首誅乎正卯。」又云：「專殺尚威，傷列聖好生之德；信讒喜佞，爲一時羣小之宗。」客有問彥章者曰：「內翰頃有啓賀伯紀拜相云：『孤忠貫日，正二儀傾側之中；凜氣橫秋，揮萬騎笑談之頃。』又云：『士訟公冤
汪彥章初除北門，有小官賀以啓云：「當年翰苑，曾聞學士之葫蘆；今日玉堂，又見司空之蘿蔔。」自以爲奇。有問之者，葫蘆事得非用太祖皇帝嘲內翰陶穀，所謂「年年依樣畫葫蘆」者乎？曰：「然。」又問蘿蔔何出，曰：「昔司空圖在翰苑，嘗作《蘿蔔》詩。」聞者絕倒。又吾州安福有歐陽寺丞叔向者，嘗爲妻病作青詞云：「大小二便，半月未通乎水火；晨昏兩膳，一粒不過於咽喉。」又近有代京丞相作遺表者，首句云：「身獨立於上台，未踰三月；瘡忽生於下體，幾及半年。」
莆田陳丞相作小朝士時，顯仁太后之喪，嘗代宰相《乞皇帝御殿表》云：「雖天道何言，四時自然成歲；然太陽不照，萬物何以仰瞻？」識者已知其有宰相器。公後爲左相辭位，其客鄭僑惠叔代作表云：「責任匪輕，此豈久居之地；從容求去，幸當未厭之時。」「豈久居」，牛僧孺語也；「幸未厭」，蕭嵩語也。皆宰相求去事，未有如此親切者。
梁叔子丞相生日，孝宗賜酒物。是時梁母太夫人在，尤延之代作謝表云：「小人有母，雖喜君羹之嘗；大烹養賢，每虞公餗之覆。」
黃仲秉攝西掖，行東坡贈太師謚文忠詞云：「朕考百年治亂之原，識諸老忠邪之辨；惟小人無所忌憚，使君子至於困窮。」又云：「某目無全牛，意空凡馬。道不行而言立，身愈退而名高。」又云：「言之尚至於歎嗟，聞者亦爲之興起。」戶部侍郎史正志，自請爲諸路發運使，徧行州縣，凡合起上供，及江上餉師錢穀，盡以爲羨餘而獻之。壽皇大喜，既而歲暮，上供無一州至者。版曹大窘，奏其事，上大怒，即日罷黜。仲秉行詞，有云：「多取贏於郡國，無遺算於雞豚。校數歲之中以爲常，本無心計；無三年之畜曰不足，徒有口才。」及仲秉爲刑部侍郎，觸一權貴，匄外得丹陽，《謝廟啓》曰：「一麾江海，頗欲避西風之塵；兩鬢雪霜，但堪飲北府之酒。」
王季海丞相爲太常少卿，時葛丞相楚輔爲浙東參議官，以啓賀季海，用「雞檄」對「鵝經」，季海賞其的對。「雞檄」乃用王勃爲諸王作《鬭雞檄》。
山谷戲筆，嘗書范文正公爲舉子時作《虀賦》，有云：「陶家甕內，淹成碧綠青黃；措大口中，嚼出宮商徵羽。」吾州劉沆丞相微時讀書山寺，寺僧請公戲作《偷狗賦》，而其父坐罪當笞者，其子恐他人杖其父之重，而身請行刑，故有此譏。士人有戲作此賦者云：「當年祖逖，見而知聞而知；後日孫權，出乎爾反乎爾。」
投人詩文，有語忌者，不可不知。人有上文潞公詩，用壽考字。公曰：「五曰考終命，和我死也說了。」程子山自中書舍人謫爲贛州安遠令，士子上生日詩，用嶽降事。子山曰：「降做縣令了，更去甚處？」周茂振賀劉季高由謫籍放自便，啓云：「十年去國，驚我馬之虺隤；一日還家，喜是翁之矍鑠。」季高曰：「『是翁』卻將對『我馬』。」此類多矣。至如紹興間，張叔夜之子常先，爲江西常平使者，有小官上啓，其自序處云：「叔夜粗疏，次山漫浪。」常先大怒曰：「我爺何曾粗疏！」雖常先不學可笑，然小官亦當問上官家諱。吉州推官李椿，嘗干一上官舉狀，而上官家諱有複名而一字椿者，初許薦而後不與諸。余族弟炎正字濟翁，作一啓以解之云：「諱名不諱姓，雖存羊棗之遺文；言在不言徵，亦有杏壇之故事。」上官遂舉之。濟翁年五十二乃登第，初任寧遠簿，甚爲京丞相所知，有啓上丞相云：「秋驚一葉，感蒲柳之先知；春到千花，歎桑麻之後長。」丞相遂下待除掌故之令。
尤延之嘗舉前輩四六有云：「秉圭執璧，禮天地之神祇；潔粢豐盛，報祖宗之功德。」謂其不造語而體面大。又嘗愛子由行詞有云：「養德丘園，本無求於當世；書名史策，恍若疑其古人。」
《詩》曰：「燕及皇天。」又曰：「誕彌厥月。」而介甫《賀進築熙河表》云：「旌旃所指，燕及氐羌；樓櫓相望，誕彌河隴。」
淵明、子美、無己三人作《九日》詩，大概相似。子美云：「竹葉於人既無分，菊花從此不須開。」淵明所謂「塵爵恥虛罍，寒花徒自容」也。無己云：「人事自生今日意，寒花祇作去年香。」此淵明所謂「日月依辰至，舉俗愛其名」也。
介甫當國，喜言農田水利。有獻議梁山濼可涸之以爲田，介甫欲行之，又念水無所歸，以問劉貢父，曰：「此事楊蟠無齒。」貢父退，介甫思其說而不得，呼其子雱，問以此語何意，且出何書。雱曰：「不知，當召而問之。」貢父既至，雱以父之問問焉。貢父笑曰：「此易曉耳。楊蟠杭人，善作詩，自號浩然居士，相公熟識之。今欲涸湖爲田，此事浩然無涯也。」一時聞者絕倒。
東坡詩云：「臥占寬閒五百弓。」汪彥章啓云：「嗟甫里百弓之別墅。」七尺二寸爲一弓，事見《釋梵》。一尺八寸爲一肘，四肘爲一弓。今《通鑑》二百四十八卷會昌五年：「祠部奏天下寺四千六百，蘭若四萬。」注下亦詳。史炤釋文引《薩波多論》云：「西天度地，以四肘爲一弓。去寺店五百弓，不遠不近，以閒靜處爲蘭若。」今以唐尺計之，蓋二里許也。
或問：「何謂雙聲疊韻？」曰：「行穿詰曲崎嶇路，又聽鈎輈格磔聲。」上句疊韻，下句雙聲也。「何謂蜂腰鶴膝？」曰：「詞源倒流三峽水，筆陣獨掃千人軍。」「無邊落木蕭蕭下，不盡長江滾滾來。」前一聯蜂腰，後一聯鶴膝也。
近世蜀人多妙於四六，如程子山、趙莊叔、劉韶美、黃仲秉，其選也，然未免作意爲之者。張欽夫深於經學，初不作意於文字間，而每下筆必造極。紹興辛巳年，其父魏公久謫居永州，得旨自便，欽夫代作謝表，自敘有云：「家國異謀，固難調於衆口；天日下照，夫何歉於一心。茲蓋皇帝陛下，體堯之仁，行禹之智。微彰以道，必因天地之時；動化若神，孰測風雷之用？」其辭平，其味永，其韻孤，豈作意爲之者。時年二十九。
李方叔之孫大方，字允蹈，少時嘗作《思故山賦》，諸公間稱之，以爲似邢居實。晚得一鶡冠，今爲雜買場，寄予詩一編，多有警句。如：「三百年來今幾秋？天地自老江自流。」如：「笛聲吹起白玉槃，正照御前楊柳碧。」如：「可憐一代經綸業，不抵鍾山幾首詩。」如：「後院落花人不到，黃鸝飛下石榴陰。」大似唐人。
乾隆四十年，歲次乙未，三月二日，借鶴年先生藏本，校於桐花館。是日北風揚沙，塵埃滿室，扃鐍窗戶，無少隙漏，如閉車箱中作新婦也。鮑淥飲手跋。
