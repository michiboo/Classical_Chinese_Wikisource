

姚姬傳氏之纂古文辭，分為十三類。余稍更易為十一類。曰論著、曰辭賦、曰序跋、曰詔令、曰奏議、曰書牘、曰哀祭、曰傳志、曰雜技九者，余與姚氏同焉者也。曰贈序，姚氏所有餘無者也。曰敘記、曰典志，余所有而姚氏無焉者也。曰頌讚、曰箴銘，姚氏所有餘以附入辭賦之下編。曰碑 ，姚氏所有餘以附入傳志之下編。論次微有異同，大體不甚相遠。後之君子以參觀焉。
村塾古文有選《左傳》者，識者或譏之。近世一二知文之士，纂錄古文不復上及六經，以雲尊經也。然溯古文所以立名之始，乃由屏棄六朝駢儷之文而返之於三代兩漢，今舍經而降以相求，是猶言孝者敬其父祖而忘其高曾，言忠者曰我家臣耳焉敢知國，將可乎哉。余抄纂此編，每類必以六經冠其端，涓涓之水，以海 歸，無所於讓也。姚姬傳氏撰次古文，不載史傳，其說以為史多不可勝錄也。然吾觀其奏議類中錄《漢書》至三十八首，詔令類中錄《漢書》三十四首，果能屏諸史而不錄乎。余今所論次，采輯史傳稍多，命之曰《經史百家雜鈔》雲。湘鄉曾國藩記。
