　　《夷堅志》甲至癸二百卷，支甲至支癸一百卷，三甲至三癸一百卷，四甲四乙各十卷，總四百二十卷。見陳振孫《書錄解題》。明以後流傳甚罕。胡應麟博極羣書，祗據王景文《夷堅別志序》。知其義例而已。《四庫》所收支甲至支戊五十卷。民間頗不易得。所通行者，有明仿宋刊分類《夷堅志》五十卷，蓋宋人摘錄之本。坊刻二十卷本，雖從原書摘出，又出分類本下。是不但全書不存，即正集二百卷，若存若亡者亦數百年。阮文達得宋刻甲至丁八十卷，影寫進呈。阮氏得之吾郡嚴久能，後歸吳門黃蕘圃，蕘圃歸於汪閬原，閬原歸於胡心耘。余從胡氏得之，中有玉蘭堂印，衡山文氏舊藏也。《列子》曰：「大禹行而見之，伯益知而名之，夷堅聞而志之。」夷堅之名，蓋取諸此。自來志怪之書。莫古於《山海經》。按之理勢，率多荒唐。沿其流者，王嘉之《拾遺》，干寶之《搜神》，敬叔之《異苑》，徐鉉之《稽神》，成式之《雜俎》，最行於時。然多者不過數百事，少者或僅十餘事，未有卷帙浩汗如此書之多者也。雖其所載，頗與傳記相似，飾說剽竊，借為談助。支甲序已自言之。至於文思雋永，層出不窮，實非後人所及。自甲志至四甲，凡三十一序，各出新意，不相複重，趙與峕《賓退錄》節錄其文，推挹甚至。信乎文人之能事，小說之淵海也。琴希洪君，搜刻先世遺書，不遺餘力，聞余得是書，寓書慫恿梓行，因付手民，以塞洪君之意雲。光緒五年，歲在屠維單閼陽月，歸安陸心源撰。
