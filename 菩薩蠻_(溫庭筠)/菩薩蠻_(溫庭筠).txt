
小山重疊金明滅，
鬢雲欲度香腮雪。
懶起畫蛾眉，
弄妝梳洗遲。

照花前後鏡，
花面交相映。
新帖繡羅襦，
雙雙金鷓鴣。

水精簾裏頗黎枕，
暖香惹夢鴛鴦錦。
江上柳如煙，
雁飛殘月天。

藕絲秋色淺，
人勝參差剪。
雙鬢隔香紅，
玉釵頭上風。

蕊黃無限當山額，
宿妝隱笑紗窗隔。
相見牡丹時，
暫來還別離。

翠釵金作股，
釵上蝶雙舞。
心事竟誰知？
月明花滿枝。

翠翹金縷雙鸂鶒，
水紋細起春池碧。
池上海棠梨，
雨晴紅滿枝。

繡衫遮笑靨，
煙草粘飛蝶。
青瑣對芳菲，
玉關音信稀。

杏花含露團香雪，
綠楊陌上多離別。
燈在月朧明，
覺來聞曉鶯。

玉鉤褰翠幕，
妝淺舊眉薄。
春夢正關情，
鏡中蟬鬢輕。

玉樓明月長相憶，
柳絲裊娜春無力。
門外草萋萋，
送君聞馬嘶。

畫羅金翡翠，
香燭銷成淚。
花落子規啼，
綠窗殘夢迷。

鳳凰相對盤金縷，
牡丹一夜經微雨。
明鏡照新妝，
鬢輕雙臉長。

畫樓相望久，
欄外垂絲柳。
音信不歸來，
社前雙燕回。

牡丹花謝鶯聲歇，
綠楊滿院中庭月。
相憶夢難成，
背窗燈半明。

翠鈿金壓臉，
寂寞香閨掩。
人遠淚闌干，
燕飛春又殘。

滿宮明月梨花白，
故人萬里關山隔。
金雁一雙飛，
淚痕沾繡衣。

小園芳草綠，
家住越溪曲。
楊柳色依依，
燕歸君不歸。

寶函鈿雀金鸂鶒，
沉香閣上吳山碧。
楊柳又如絲，
驛橋春雨時。

畫樓音信斷，
芳草江南岸。
鸞鏡與花枝，
此情誰得知？

南園滿地堆輕絮，
愁聞一霎清明雨。
雨後卻斜陽，
杏花零落香。

無言勻睡臉，
枕上屏山掩。
時節欲黃昏，
無聊獨倚門。

夜來皓月才當午，
重簾悄悄無人語。
深處麝煙長，
臥時留薄妝。

當年還自惜，
往事那堪憶。
花落月明殘，
錦衾知曉寒。

雨晴夜合玲瓏日，
萬枝香褭紅絲拂。
閑夢憶金堂，
滿庭萱草長。

繡簾垂籙簌，
眉黛遠山綠。
春水渡溪橋，
憑欄魂欲銷。

竹風輕動庭除冷，
珠簾月上玲瓏影。
山枕隱濃妝，
綠檀金鳳凰。

兩蛾愁黛淺，
故國吳宮遠。
春恨正關情，
畫樓殘點聲。
