神龜負八卦出，河授伏犧。
　　黃龍負圖出河。
　　玄龜銜符出洛水。
　　鱸魚銜籙圖，出翠媯之水，並授黃帝。
　　黃帝齋於元扈，鳳鳥降於洛上。
　　丹甲靈龜，銜書出洛，授蒼頡。
　　堯與舜坐舟於河，鳳皇負圖，赤龍載圖，出河並授堯。
　　龍馬銜甲文出河授舜。
　　堯與舜遊河，值五老人。
　　堯見四子於汾水之陽。
　　舜漁於雷澤。
　　陶於河濱。
　　黃龍負黃符璽圖，出河授舜。
　　舜與百工相和而歌，魚躍於水。
　　白面長人而魚身，捧河圖授禹，舞而入河。
　　禹治水，應龍以尾畫地，導決水之所出。
　　鑿龍門疏河。
　　禹過江，黃龍負舟。
　　元夷蒼水使者，授禹山海經。
　　遇兩神女於泉上。
　　天乙觀洛，黃魚雙躍，化為黑玉赤文。
　　姜嫄於河濱，履巨人之跡。
　　棄后稷於寒冰之上，鳥以翼薦而覆之。
　　王坐靈沼。於牣魚躍。
　　太子發度河，赤文白魚躍入王舟。
　　武王渡孟津，操黃鉞以麾陽侯之波。
　　成王舉舜禮樂，榮光幕河。
　　穋天子奏鈞天樂於元池。
　　獵於澡津，獲玄貉白狐。
　　觴西王母於瑤池之上。
　　過九江，黿龜為梁。
　　塗脩國獻昭王丹鳳，飲於浴溪。
　　王子晉吹笙於伊水，鳳皇降。
　　秦始皇入海見海神。
　　漢高祖隱芒碭山澤，上有紫雲。
　　武帝泛樓船於汾河。
　　游昆明池，去大魚之鉤。
　　游洛水，神上明珠及龍髓。
　　漢桓帝遊河，值青牛自河而出。
　　曹瞞浴譙水，擊水蛟。
　　魏文帝興師，臨河不濟。
　　杜預造橋成。
　　晉武帝臨會，舉酒勸預。
　　五馬浮渡江，一馬化為龍。
　　仙人酌醴泉之水。
　　金人乘金船。
　　蒼文玄龜，銜書出洛。
　　青龍負書出河，並進於周公。
　　呂望釣磻溪，得玉璜。
　　釣卞溪，獲大鯉魚，腹中得兵鈐。
　　齊桓公問愚公名。
　　楚王渡江，得萍實。
　　秦昭王晏於河曲，金人棒水心劍造之。
　　吳大帝臨釣臺，望葛玄。
　　劉備乘馬渡檀溪。
　　澹臺子羽過江，兩龍夾舟。
　　淄邱訢與水神戰。
　　周處斬蛟。
　　屈原遇漁父。
　　卞隨投潁水。
　　許由洗耳。
　　趙簡子值津吏女。
　　孔子值河浴女子。
　　秋胡妻赴水。
　　孔愉放龜。
　　莊惠觀魚。
　　鄭宏樵徑還風。
　　趙炳張蓋過江。
　　陽谷女子浴日。
　　屈原沈汨羅水。
　　巨靈開山。
　　長鯨吞舟。
　　總七十二勢，皆刻木為之。或乘舟，或乘山，或乘平洲，或乘磐石，或乘宮殿木人，長二尺許，衣以綺羅，裝以金碧，及作雜禽獸魚鳥；皆能運動如生，隨曲水而行。又間以妓航，與水飾相次；亦作十二航，航長一丈，闊六尺。木人奏音聲，擊磬撞鐘，彈箏鼓瑟，皆得成曲；及為百戲，跳劍，舞輪，昇竿，擲繩，皆如生無異。其妓航水飾，亦雕裝奇妙，周旋曲池，同以水機使之。又作小舸子，長八尺七艘，木人長二尺許，乘此船以行酒。每一船一人，擎酒盃，立於船頭；一人捧酒缽，次立；一人撐船在船後；二人盪漿在中央，遶曲水池迴曲之處。各坐侍賓客。其行酒船隨岸而行，行疾於水飾；水飾遶池一匝，酒船得三遍，乃得同止。酒船每到坐客之處，即停住；擎酒木人於船頭伸手遇酒，客取酒飲訖還杯，木人受杯，迴身向酒缽之人取杓斟酒滿杯，船依式自行。每到坐客處，例皆如前法。此並岸水中，安機如斯之妙；皆出自黃袞之思。寶時奉敕撰水飾圖經，及檢校良工，圖畫既成，奏進；敕遣共黃袞相知於苑內，造此水飾，故得委悉見之。袞之巧性，今古罕儔。並太平廣記二百二十六引大業拾遺
