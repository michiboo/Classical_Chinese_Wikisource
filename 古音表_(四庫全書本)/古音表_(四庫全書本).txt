　　欽定四庫全書　　　　經部十
　　古音表　　　　　　　小學類三〈韻書之屬〉提要
　　臣等謹案古音表二卷
　　國朝顧炎武撰音學五書之五也凡分十部以東冬鍾江為第一支脂之微齊佳皆灰咍為第二魚虞模侯為第三真諄臻文殷元魏痕寒桓刪山先仙為第四蕭宵餚豪幽為第五戈麻為第六陽唐為第七耕清青為第八蒸登為第九侵覃談鹽添咸銜嚴凡為第十皆以平聲為部首而三聲隨之其移入之字與割併之部即附見其中考以古法多相脗合惟入聲割裂分配其說甚辯然變亂舊部論者終有異同其門人潘耒作類音八卷深為李光地榕村語録所詬厲其濫觴即從此書也以與所著五書共為卷帙當並存以具一家之言且其配𨽻古音實有足糾吳棫以來之謬者故仍録備㕘考焉乾隆四十六年五月　　日恭校上
　　總纂官臣紀昀臣陸錫熊臣孫士毅
　　總　校　官　臣　陸　費　墀










