　　御製題乾道臨安志
　　南渡忘讐久論之最初輿志始觀茲武林掌故因堪考宋紙存刋乃更奇官署宮城寧復昔呉山越水鎮如斯臨安四度親訪古當面失哉此細披〈臨安即今杭州府自辛未至乙酉凡四次南巡皆駐杭州數日均未得覯此書雖尋訪古蹟無可考證今始見此宋槧初本追憶舊游不啻覿面失之矣〉











　　欽定四庫全書　　　　　史部十一
　　乾道臨安志　　　　　　地理類三〈都㑹郡縣之屬〉提要
　　〈臣〉等謹案乾道臨安志三巻宋右文殿脩撰知臨安府周淙撰臨安自南渡後建為行都淙於乾道五年再任杭帥始創為之志凡十五巻見於宋史藝文志其後淳祐間施諤咸淳間潛説友厯事編纂皆有成書今惟潛志尚存抄帙周施二志世久無傳此本為杭州孫仰曾家所藏宋槧本巻首但題曰臨安志而中間稱髙宗為光堯太上皇帝孝宗為今上紀牧守至淙而止其為乾道志無疑惜其自第四巻以下俱已缺佚所存者僅什之一二也第一巻紀宮闕官署題作行在所以別於郡志體例最善後潛志實遵用之二巻分沿革星野風俗州境城社戶口廨舍學校科舉軍營坊市界分橋梁物産土貢稅賦倉館驛等諸子目而以亭堂樓觀閣軒附其後敘録簡括深有體要三巻紀自三國吳至宋乾道中諸牧守詳畧皆極得宜淙字彥廣湖州人其尹京時撩湖浚渠頗著政績故所著述亦具有條理今其書雖殘缺不完而在南宋地誌中實為最古之本考武林掌故者要必以是書稱首焉乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




