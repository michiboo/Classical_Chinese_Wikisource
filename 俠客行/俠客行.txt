
趙客縵胡纓，吳鈎霜雪明；銀鞍照白馬，颯沓如流星。
十步殺一人，千里不留行；事了拂衣去，深藏身與名。
閒過信陵飲，脫劍膝前橫；將炙啖朱亥，持觴勸侯嬴。
三杯吐然諾，五嶽倒爲輕；眼花耳熱後，意氣素霓生。
救趙揮金錘，邯鄲先震驚；千秋二壯士，烜赫大梁城。
縱死俠骨香，不慚世上英；誰能書閣下，白首太玄經。

