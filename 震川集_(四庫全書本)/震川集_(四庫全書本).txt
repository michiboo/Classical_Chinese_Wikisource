　　欽定四庫全書　　　　　集部六
　　震川集　　　　　　　　別集類五〈明〉
　　提要
　　〈臣〉等謹案震川集三十巻別集十巻明歸有光撰有光有易經淵㫖已著録是編為其曽孫莊所訂首經解終祭文凡二十四體別集首論䇿終古今體詩凡十有一體初太倉王世貞傳北地信陽之説以秦漢之文倡率天下無不靡然從風相與剽剟古人求附壇坫有光獨抱唐宋諸家遺集與二三弟子講授於荒江老屋之間毅然與之抗衡至詆世貞為庸妄巨子世貞初亦牴牾迨於晚年乃始心折故其題有光遺像贊曰風行水上渙為文章風定波息與水相忘千載惟公繼韓歐陽余豈異趣久而自傷葢所持者正雖以世貞之髙名盛氣終無以奪之自明季以來學者知由韓柳歐蘇沿洄以溯秦漢者有光實有力焉不但以制藝雄一代也文集舊本有二一為其族弟道傳所刻凡二十巻為常熟本一為其子子祜子寧所刻凡三十二巻為崑山本去取多不相同莊以家藏鈔本互相校勘又補入未刻之文彚為全集刻於
　　國朝康熙間頗以補缺訂訛自命然攷汪琬堯峯文集有與莊書二篇又反覆論其改竄之非至著為歸文辨誣以攻之是莊所輯亦未為盡善第舊本文多漏畧得莊掇拾散佚差為完備既別無善本今亦從而録之有光詩格殊不見長汪琬乃為作箋註王士禎頗以為譏今未見傳本殆當時衆論不與即格不行歟乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
