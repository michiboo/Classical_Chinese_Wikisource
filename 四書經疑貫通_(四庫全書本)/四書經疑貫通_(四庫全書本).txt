　　欽定四庫全書　　　　　經部八
　　四書經疑貫通　　　　　四書類
　　提要
　　〈臣〉等謹按四書經疑貫通八卷元王充耘撰充耘有讀書管見已著録是編黃虞稷謂其已佚此本為明範欽天一閣舊抄尚首尾完具惟第二卷中脫一頁第八巻中脫一頁無従校補則亦僅存之笈矣其書以四書同異參互比較各設問答以明之葢延祐科舉經義之外有經疑此與袁復翁書皆程試之式也其問辨別疑似頗有發明非經義之循題衍説可以影響揣摩者比故有元一代士猶篤志於研經明洪武三年初行科舉其四書疑問以大學古之欲明明徳於天下者二節與孟子道在邇而求諸逺一節合為一題問二書所言平天下大指同異〈案此題見日知録〉葢猶沿元制至五十七年改定格式而經疑之法遂廢録此二書猶可以見宋元以來明經取士之舊制也乾隆四十三年三月恭校上
　　總纂官〈臣〉紀昀〈臣陸〉錫熊〈臣〉孫士毅
　　總　校　官　〈臣〉　陸　費　墀










