　　欽定四庫全書　　　　　集部二
　　黎嶽集　　　　　　　別集類一〈唐〉
　　提要
　　臣等謹案黎嶽集一巻唐李頻撰頻字徳新夀昌人大中八年擢進士第調秘書郎累遷建州刺史卒於官州人思其徳立廟黎山嵗時享祀頗著靈異宋紹興慶元嘉泰開禧時累加封爵元亦列於祀典頻為姚合之壻然其詩別自為格不類武功之派唐書列於文藝傳中是編本名建州刺史集後人敬頻之神尊黎山曰黎嶽集亦因之改名初罕傳本真徳秀得本於三館欲刻未果嘉熙三年金華王埜始求得舊本鋟板元元貞及後至元間頻裔孫邦材會同明永樂中河南師祐正統中廣州彭森先後重刋者四此本即正統刻也凡詩一百九十五首較全唐詩所載少八首而送劉山人歸洞庭一首巻中兩見惟起二句小異又秋宿慈恩寺遂上人院詩誤作送宋震先輩赴青州題與詩兩不相應殊不及席氏唐百家詩所刋完善特以専集行世者僅有此本故仍其舊録之王士禎稱詩人為神未有若頻之顯著者然頻詩自佳耳其為神則政事之故非文章之故固未可相提並論也乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





　　欽定四庫全書
　　黎嶽集
　　唐　李頻　撰
　　湖口送友人
　　中流欲暮見湘煙葦岸無窮接楚田〈一作天〉去鴈逺衝雲夢澤〈一作雪〉離人獨上洞庭船風波盡日依山轉星漢通宵向水連零落梅花過殘臘故園歸〈一作去〉醉及〈一作去又〉新年
　　鄂州頭陀寺上方
　　髙寺上方無不見天涯行客思迢迢西江帆過〈一作掛〉東風急夏口城衝〈一作銜〉楚塞遙沙渚漁歸多濕網桑林蠶後盡空條感時嘆物尋僧話惟〈一作誰〉向禪心得寂寥
　　寄逺
　　槐欲成隂分袂時君期十日復金扉槐今落葉巳將盡君向逺方猶未歸化石早曽聞節婦沉湘何必獨靈妃須知此意同生死不學他人空寄衣
　　題張司馬別墅
　　庭前樹盡手中栽先後花分㡬番開巢鳥戀雛驚不起野人思酒去還來自拋官與青山近誰訝〈一作料〉身為白髮〈一作日〉催門外尋常行樂處重重履跡在莓苔
　　長安即事
　　長遇豪家不敢過此身誰與取髙科故園久絶書來後南國空㸔鴈去多中夜永懐聽疊漏先秋歸夢渉層波愁人白髮自生早我獨少年能㡬何
　　漢上逢同年崔八
　　去嵗曽遊帝里春杏花開過各離秦偶先托質逢知己獨未還家作旅人世上路岐何繚繞空中光景自逡廵一回相見一離別能得㡬時年少身
　　五月一日蒙替本官不得隨例入闕感懐獻送相公
　　五月傾朝謁紫宸一朝無分在清塵含香巳去星郎位衣錦惟思婺女隣折獄也曽為俗吏勸農元本是耕人知將何事酧公道只養生靈似養身
　　春閨怨
　　紅粧〈一作粉〉兒女〈一作女兒〉窓下羞畫睂夫壻隴西頭自怨愁容長照鏡悔教征戍覔封侯
　　送邊將
　　防秋戎馬恐來奔詔發將軍出鴈門遙領短兵登隴首獨橫長劒向河源悠揚落日黃雲動莽蒼隂風白草翻若縦干戈更深入應聞收得到崑崙
　　太和公主還宮
　　天驕發使犯邊塵漢將推功遂奪親離亂應無初去貌死生難有卻回身禁花半老曽攀樹宮女多非舊識人重上鳳樓追故事㡬多愁思向青春
　　將赴黔州先寄本府中丞
　　八月瞿塘倒底翻孤舟上得巳銷魂幕中職罷猶趨府闕下官成未謝恩丹嶂聳空無過鳥青林覆水有垂猿感知肺腑終難說従此辭歸便掃門
　　和友人下第北遊感懐
　　聖代為儒可致身誰知又別五陵春青門獨出空歸鳥紫陌相逢盡醉人江島去尋垂釣逺塞山來見舉頭頻且須共漉邊城酒何必陶家有白綸
　　樂遊原春望
　　五陵佳氣晩氛氳霸業雄圗勢自分秦地山河連楚塞漢家宮殿入青雲未央樹色春中見長樂鐘聲月下聞無那楊花起愁思滿天飄落雪紛紛
　　黃雀行
　　欲竊髙倉集御河翩翩疑渡畏秋波朱宮晩樹侵鶯語畫閣香簾奪燕窠疎葉暗棲寒露重空城飢噪暮煙多誰令不解髙飛去破宅荒庭有網羅
　　長安寓居寄柏侍郎
　　霜輕兩鬢欲相侵愁緒無端不可尋秦女紅粧空覔伴郢郎白雪少知音長亭古木春先老太華青煙晩更深獨向灞陵東北望一封書寄萬重心
　　春日思歸
　　春情不斷若連環一夕思歸鬢欲斑壯志未酬三尺劒故鄉空隔萬重山音書斷絶干戈後親友相逢夢寐間卻羨浮雲與飛鳥因風吹去又吹還
　　朔中即事
　　闗門南北雜戎夷草木秋來即出師落日風沙長暝早窮冬雪轉春遲山頭堠火孤明後星外行人四絶時自古邊功何不立漢家中外自相疑
　　感懐獻門下相公
　　誰雲郎選不由詩上相憐才積有時卻是龍鍾到門晩終非稽古致身遲謀將郡印歸難遂讀著家書坐欲癡日望南宮看列宿迢迢婺女與鄉比〈一作鄰毗〉
　　贈長城庾將軍
　　初年三十拜將軍近代英雄獨未聞向國報恩心比石辭天作鎮氣凌雲逆風走馬貂裘巻望塞懸弧鴈陣分定擁節麾従此去安西大破土戎羣
　　浙東獻鄭大夫
　　聖主東憂漲海濱思移副相倚陶鈞樓臺獨坐江山月舟楫先行澤國春遙想萬家閑〈一作開〉戶外近聞羣盜竄諸鄰㡬時入去調元化天下同為堯舜人
　　鏡湖夜泊有懐〈東晉太守馬臻所築〉
　　廣水遙隄利物功因思太守恵無窮自従版築興農隙長與耕耘致嵗豐漲接星津流蕩漾寛浮雲岫動虛空想當戰國開時有范蠡扁舟秪此中
　　宣州獻従叔大夫
　　清時選地任賢明従此觀風輟尹京日月天中辭洛邑雲山江上領宣城萬家閭井俱安寢千里農桑竟起耕聞說聖朝同漢代已愁徵入拜公卿
　　賀同年翰林従叔舍人知制誥
　　仙禁何人躡近蹤孔門先選得真龍別居雲路拋三省専掌天書在九重五色毫揮成渙汗百寮班下獨従容芳年貴盛誰為比鬱鬱青青嶽頂松
　　吳門別主人
　　早晚更看吳苑月小齋長憶落西窓不知明夜誰家見應照離人隔楚江
　　自黔中歸新安
　　朝過春闗辭北闕暮參戎幕向南巴卻將仙桂東歸去江月相隨直至〈一作到〉家
　　奉和鄭薰相公
　　三四株松匝草亭便成彭澤栁為名遙〈一作蓮〉峯隠去難辭闕滻水朝回與出城
　　及第後還家過峴嶺
　　魏䭾山前一朶〈一作片〉花嶺西更有㡬千家石斑魚鮓香衝鼻淺水沙田飯遶牙
　　春日旅舍
　　未識東西南北路青春白日坐銷難如何一別故園後五度花開五處看
　　過長江傷賈島
　　忽従一宦逺流離無罪無人子細知到得長江聞杜宇想君魂魄也相隨
　　自遣
　　永擬東歸把釣絲將行忽起半心疑青雲道是不平地還有平人上得時
　　寄曹鄴
　　終南山是枕前雲禁鼓無因曉夜聞朝客秋來不朝日曲江西岸去尋君
　　述懐
　　望月疑無得桂縁春天又待到秋天杏花開與槐花落愁去愁來過㡬年
　　客洛酬劉駕
　　浮世總應相送老共君偏更逺行多此回不似前回別聽盡離歌逐櫂歌
　　題釣臺障子
　　君家盡是我家山嚴子前臺枕古灣卻把釣竿終不可㡬時入海得魚還
　　題陽山顧鍊師草堂
　　若到當時上昇處長生何事後無人前峯自去種松子坐見將〈一作年〉來取茯神
　　聞金吾妓唱梁州
　　聞君一曲古梁州驚起黃雲塞上愁秦女樹前花正發北風吹落滿城秋
　　游蜀回簡友人
　　別來十二月去到漏天邊不是因逢閏還應似〈一作是一作須知巳〉隔年
　　贈涇州王侍御
　　一旦天書下紫微三年旌斾隴雲飛塞門無事春空到邊草青青戰馬肥
　　夏日〈一作秋夜〉宿祕書姚監宅
　　貴宅多嘉樹先秋有好風〈一作髙樹宻濛濛開樓待曉風〉情閒離闕下夢野在〈一作到〉山中露色浮寒瓦螢光墮暗叢聽吟麗句盡河漢任西東〈一作轉虛空〉
　　過嵩隂隠者
　　當門看少室倚杖復披衣毎日醒還醉無人是與非架書抽讀亂庭果摘嘗稀獨有江南客思家未得歸
　　留別山家
　　閉門不易求半月在林邱巳與山水別難為花木留孤懐歸靜夜逺㑹隔髙秋莫道無言去冥心在重遊
　　送人遊吳
　　楚田開雪後草色與君看積水浮春氣深山滯〈一作帶〉雨寒毗陵孤月出建業一鐘殘為把鄉書去因收別淚難
　　東渭橋晚眺
　　秦地有吳洲千檣渭曲頭人當返照立水徹故鄉流落第春難過窮途日易愁誰知橋上思萬里在江樓
　　送延陵韋少府
　　延陵稱貴邑季子有髙蹤古跡傳多代仙山管㡬峯微泉聲小雨異木色深冬去畢三年秩新詩篋不容
　　淮南送人歸滄州
　　風色忽西轉坐為千里分髙帆背楚落寒日逆淮曛斷燒縁喬木盤鵰隠片雲鄉闗百戰地歸去始休軍
　　夏日題盩厔友人書齋
　　脩竹齊髙樹書齋竹樹中四時無夏氣〈一作日〉三伏有秋風黒處巢幽鳥隂來呌𠉀蟲牕西太白雪萬仞在遙空
　　尋山
　　一逕入雙崖初疑有㡬家行窮人不見坐久日空斜石上生靈草泉中落異花終須結茅屋向此學飡霞
　　送元遂上人歸錢塘
　　白衣遊帝鄉巳得事空王卻返湖山寺髙禪水月房雨中過嶽黒秋後宿船涼回顧秦人語他生㑹別方
　　貽友人喻坦之
　　従容心自切飲水勝銜杯共在山中長相隨闕下來脩身空有道取士各無媒不信昇平代終遺草澤才
　　送友人往振武
　　風波遙見說道路替君愁磧夜星垂地雲明火上樓征鴻辭塞雪戰馬識邊秋不共將軍語何因有去留
　　賦得長城斑竹杖
　　秦興版築時剪伐不知誰異代餘根在幽人得手持細看生古意閒倚動邊思莫作鳩形並空將鶴髪期
　　送徳清喻明府
　　棹返霅溪雲仍參舊使君州傳多古跡縣記是新文水柵橫舟閉湖田立木分但如詩思苦為政即超羣
　　送薛能少府任盩厔
　　不才甘下第君子蹇何重相送昆明岸同看太白峯數瓢留頃刻殘照迫従容好去煙霞縣仙人有舊蹤
　　送許壽下第歸東山
　　吾君設禮闈誰合學忘機卻是髙人起難為下第歸出闗心縦野避世事終稀莫更令秋夕相思望少微
　　冬夜酬范祕書〈一作九衢春日酬范祕書〉
　　九衢行一匝不敢入他門累日無餘〈一作非無〉事通宵得至〈一作盡〉言命嗟清世蹇春覺閏冬暄飜覆吟佳句何酬國士恩
　　送陸肱尉江夏
　　如何執簡去便作掛帆期澤國三春早江天落日遲縣人齊𠉀處洲鳥欲飛時免褐方三十青雲豈白髭
　　漢上送人西歸
　　㡬作西歸夢因為愴別心〈一作此日看行意令人動逺心〉野銜天去盡山夾〈一作束〉漢來深疊浪飜殘照髙帆引片隂空留相贈句〈一作惟應留別句〉畢我白頭吟
　　蜀中逢友人
　　自古有行役誰人免別家相歡猶陌上一醉任天涯積疊山藏蜀潺湲水遶巴他年復何處共說海棠花
　　寄范評事
　　行坐不相遺轅門載筆時雅知難更遇舊分合長思夢即重尋熟書常轉達遲山齋終擬到何日遂心期
　　南遊過湘漢即事寄友人
　　南去逺驅逐三湘五月行巴山雪水下楚澤火雲生向野聊中飲乘涼探莫程離懐不可說巳迫峽猿聲
　　送許渾侍御赴潤州
　　家山近石頭遂意恣東遊祖席離烏府歸帆轉蜃樓隂氛出海散落月向潮流別有為霖日孤雲未自由
　　喜友人厲圗南及第
　　相憂過已切相賀似身榮心達無前後神交共死生承家吾子事登第世人情未有通儒術明時道不行
　　送友人下第歸越
　　歸意隨流水江湖共在東山隂何處去草際片帆通雨色春愁裏潮聲曉夢中雖為半年客何〈一作便〉是往來鴻
　　寄友人
　　一別一相見須臾老此生客衣寒後薄愁思夜深清詩近吟何句髭新白㡬莖路岐如昨日來往夢分明
　　送友人下第歸宛陵
　　天涯長戀親闕下獨傷春擬住還求已須歸不為身臨岐仍犯雪掛席始離塵共泣東風別同為滄海人
　　秋夜對月寄鳳翔范書記
　　月過〈一作遇〉秋霖後光應夜夜清一迴相憶起㡬度獨吟行河漢東西直山川逺近明寸心遙往處新有鴈來聲
　　送孫明秀才往潘州訪韋卿
　　北鳥飛不到北人今去遊天涯浮瘴水嶺外問潘州草木春冬茂猿猱日夜愁定知遷客淚應只對君流
　　八月十五夜對月
　　隂盛此宵中多為雨與風坐無雲雨至看共雪霜同抱濕離遙海傾寒向迥空年年不可値還似命〈一作道〉難通
　　及第後歸
　　家臨浙水傍岸對買臣鄉縦棹隨歸鳥乘潮向夕陽苦吟身得雪甘意鬢成霜況此年猶少酬知足自強
　　過巫峽
　　擁棹向驚湍巫峯直上看削成従水底〈一作地底〉聳出在雲端暮雨晴時少〈一作晴歸少〉啼猿渇下難一聞神女去風竹掃空壇
　　送友人往太原
　　離亭聊把酒此路徹邊頭草白鴈來盡時清人去遊汾河流晉地塞雪滿并州別有相思夜空〈一作遙〉看北斗愁〈一作明日相思起蕭條上北樓〉
　　旅懐
　　萬里共心論徒言吾道存奉親無別業謁帝有何門水宿驚濤浦山行落葉村長安長夢去欹枕即聞猿
　　送裴御史赴湖南
　　開〈一作闗〉門鳥道中飛傳復乘驄暮雪離秦甸春雲〈一作雷〉入楚宮平蕪天共闊積水地多空使府懸帆去〈一作待〉能消㡬日風
　　送姚郜先輩赴汝州辟
　　行李事寒天東來聘禮全州當定鼎處人去偃戈年雨雪〈一作風雨一作雷雨〉依嵩嶽桑麻接楚田遙知清夜作不是借戎篇
　　初離黔中泊江上
　　去去把青掛平生心不違更蒙蓮府辟兼脫布衣歸霽嶽〈一作碧岫〉明殘雪清波漾落暉無窮幽鳥戱〈一作興〉時向〈一作日起〉棹前飛
　　黔中酬同院韋判官
　　平生同所為相遇偶然遲各着青袍後無歸白社期江流來絶域府地管諸夷聖代都無事従公且賦詩
　　和范祕書襄陽舊遊
　　聽話揚帆興初従峴首還髙吟入白浪遙看出青山枯樹〈一作古木〉猿啼爽寒汀鶴步〈一作立〉閑秋來闗〈一作南〉去夢㡬夜度商顔
　　秋夜山中思歸寄友人
　　蕭條對秋色相憶在雲泉木落病身起潮平歸思懸涼鐘山頂寺暝火渡頭船此地非吾土淹留又一年
　　自黔中東歸旅次淮上
　　行旅本同愁黔吳復阻脩半年方中路窮節到孤舟夕靄垂隂野晨光動積流家山一夜夢便是昔年遊
　　江夏春感舊
　　東風出海門處處動林園澤國雪霜少沙汀花木繁暖魚依水淺晴鴈入空飜何處陽和力生萍不駐根
　　睂州別李使君〈一作眉山留獻張端公〉
　　回首雪峯前朱門心杳然離人自嗚咽流水莫潺湲毒草通蠻徼秋林近漏天一生從此去五字有誰憐
　　送許棠及第歸宣州
　　髙科終自致志業信如神待得逢公道由來合貴身秋歸方覺好舊夢始知真更想青山宅誰為後主人
　　黔中罷職將泛江東
　　黔荒〈一作中〉初罷職薄俸亦無殘舉目鄉闗逺攜家旅食難野梅將雪競江月共沙寒兩鬢愁應白何勞〈一作勞心〉把鏡看
　　長安書事寄所知
　　帝里本無名端居有道情睡魂春夢短〈一作斷〉書興晚牕明老擬歸何處閒應過此生江湖終一日拜別便東行
　　酬姚覃
　　不見又相招何曽訴寂寥醉眠春草長吟坐夜燈銷涙墮思山切身歸轉路遙年年送別處楊栁少垂條
　　春日鄜州贈裴居言
　　雖將身佐幕出入似閒居草色長相待山情信不疎燈前春睡足酒後夜寒餘筆研時時近終非署簿書
　　送於生入蜀
　　家吳聞入蜀道路頗乖離一第何多難都城可少知江山非久適命數未終竒況又將寃抱經春杜魄隨
　　送許棠歸涇縣作尉
　　青桂復青袍一歸榮一髙縣人齊下拜邑宰共分曹遶郭看秧挿尋街聽繭繅封侯萬里者燕頷乃徒勞
　　友人話別
　　論交雖不早話別且相親除卻棲禪客誰非南陌人半生都返性終老擬安貧願入白雲社髙眠自致身
　　山居
　　欲出窮吾道東西自未能捲書〈一作簾〉惟對鶴開畫〈一作巻〉獨留僧落葉和雲掃秋山共月登何年石上水夜夜滴髙層
　　寄范郎中
　　藜杖山中出吟詩獨范家相知従海嶠寄食向京華名宦成何報清眸未縦賖臨邛夢來往雨雪滿褒斜
　　書懐
　　宦途従不問身事覺無差華髮初生女滄洲未有家卻閒思洞穴終老曠桑麻別訪棲禪侶相期語刼沙
　　越中行
　　越國臨滄海芳洲復暮晴湖通諸浦白日隠亂峯明野宿多無定閑遊免有情天台聞不逺終到石橋行
　　春日南遊寄浙東許同年
　　孤帆處處宿不問是誰家南國平蕪逺東風細雨斜旅懐多寄酒寒意欲留花更想前途去茫茫滄海涯
　　明州江亭夜別段秀才
　　離亭向水開時𠉀復蒸梅霹靂燈燭滅〈一作燭燈滅〉蒹葭風雨來京闗誰共語海嶠不同回莫為蓴鱸羙天涯滯爾才
　　臨岐留別相知
　　百嵗竟何事一身長逺遊行行將近老處處不離愁世路多相取權門不自投難為此時別欲別願人留
　　鄂渚湖上即事
　　杜門聊自適湖水在牕間縦得滄江去無過白日閒多慵空好道少賤蚤彫顔獨有東峯月依依自往還
　　辭夏口崔尚書
　　一飯仍難受依仁況一年〈一作淹留已半年〉終期身可報不擬骨空鑴城晚風髙角江春浪起船同來〈一作曽同〉棲止地獨去塞鴻前
　　秦〈一作春〉原早望
　　一忝鄉書薦長安未得迴年光逐渭水春色上秦臺燕掠平蕪去人衝細雨來東風生故里又過㡬花開
　　送友人之揚州〈一作送友人遊淮南〉
　　一別長安後晨征便信雞河聲入峽急地勢出闗低緑樹叢垓下青蕪闊楚西路長知不惡隨處好詩題
　　過四皓廟
　　東西南北人髙跡自相親天下巳歸漢山中猶避秦龍樓曽作客鶴氅不為臣獨有千年後青青廟木春
　　陜下懐歸
　　故園何處在零落五湖東日暮無來客天寒有去鴻大河氷徹塞髙嶽雪連空獨夜懸歸思迢迢永漏中
　　送徐處士歸江南
　　行行野雲薄寒氣日通春故國又芳草滄江終白身遊歸花落滿睡起鳥啼新莫惜閒書札西來問旅人
　　鄜州留別王従事
　　相識未十日相知如十年従來易離別此去忽留連路險行衝雨山髙度隔天終難清夜坐更聽說安邊
　　長安書懐
　　匹馬西遊日従吳又轉荊風雷㡬夜坐山水半年行夢永秋燈滅吟餘曉露明良時不我與白髮向頭盈
　　冬夜山中尋友〈一作尋僧〉
　　何人山雪夜相訪不相思〈一作夜山深雪後月下獨尋師〉若得長閒日應無暫到時葉寒彫欲盡泉凍落還遲即此天明去重來未有期
　　送劉山人歸洞庭
　　君逐雲山去人間又絶蹤〈一作去意無人㑹惟應道是従　一作卻共歸雲去髙眠最上峯〉半湖乘早月中路入疎鐘秋盡草〈一作戶〉蟲急夜深山雨重平生心未已豈得更相従〈一作當時同隠者分得㡬株松〉
　　古意
　　白馬遊何處青樓日正長鳳簫拋舊曲鸞鏡懶新粧𤣥鳥深巢靜〈一作𤣥鳥空巢語〉飛花入戶香雖非竇滔婦錦字巳成章
　　避暑
　　當暑憶歸林陶家借栁隂蟬従初伏噪客向晚涼吟白日欺𤣥鬢滄江負素心〈二聨同後夏日盩厔郊居寄姚少府詩〉神仙儻有術引我出幽岑
　　送吳祕書歸杭州
　　為客得従容官清料復重海涯歸有業天目近何峯是處通春棹無村不夜舂馬卿誇貴達還說返臨邛
　　中秋對月
　　秋分一夜停隂魄最晶熒好是生滄海徐看厯杳冥層空疑洗色萬怪想潛形他夕無相類晨雞不可聽
　　八月上峽
　　萬里巴江水秋來滿峽流亂山無陸路行客在孤舟洶洶灘聲急冥冥樹色愁免為三不弔巳白一生頭
　　送狄明府赴九江
　　字人脩祖徳清白定聞傳匹馬従〈一作離〉秦去孤帆入楚懸闗中寒食雨湖上暑衣天四考兼重請〈一作重攝〉相知住㡬年
　　陜下投姚諫議
　　舊業在東鄙西遊従楚荊風雷㡬夜坐山水半年行夢永秋燈滅吟孤曉露明前心若不遂有恥卻歸耕
　　闗東逢薛能
　　何處不相思相逢還有時交心如到老㑹面未為遲苦學縁明代勞生欲白髭唯君一度別便似見無期
　　富春贈孫璐
　　天柱與天目曽棲絶頂房青雲求祿晚白日坐家長井氣通潮信牕風引海涼平生詩稱〈一作稿〉在老達亦何妨
　　送友人遊蜀
　　東堂雖不捷西去復何愁蜀馬知歸路巴山似舊遊星臨劒閣動花落錦江流鼓吹青林下時聞祭武侯
　　夏日盩厔郊居寄姚少府
　　古木有清隂寒泉在下深蟬従初伏噪客向晚涼吟白日欺𤣥鬢滄江負素心〈二聨與前避暑首同〉甚思中夜話何路許相尋
　　送胡休處士湘江
　　見說荊湘切長愁有去時江湖秋涉達雷電〈一作雷雨一作風雨〉夜眠遲舊業多歸興空山盡老期天寒一瓢酒落日醉留誰〈一作擬留誰〉
　　峽州送清徹上人歸浙西〈一作送清江上人歸東林〉
　　風濤㡬千里歸路半乘舟此地難相遇〈一作別〉何人更共遊〈一作留〉坐經嵩頂夏行値洛陽秋到寺安禪夕江雲滿石樓
　　送僧入天台
　　一錫隨縁赴天台又去登長亭舊別路落日獨行僧夜燒山何處秋帆浪㡬層他時授巾拂莫為老無能
　　回山後寄范酇先輩
　　髙樓㑹月夜北鴈向南分留住經春雪辭來見夏雲遙空江不極絶頂日難曛一與山僧坐無因得議文
　　長安送友人東歸
　　白社思歸處青門見去人鄉遙茂苑樹路入廣陵塵海日潮浮曉湖山雪帶春猶期來帝里未是得閒人〈一作身〉
　　深秋過源宗上人房〈一作方丈〉
　　到日値揺落相留山舍空微寒生夜半積雨向秋終〈此聨同後暮秋宿清源上人院詩〉度講多來鴈經禪少𠉀蟲方従聽話後不省在愁中
　　秋日登山閣
　　蒼蒼山閣晚杳杳隙塵秋偶上多時立翻成盡日愁草平連邑動河滿逐江流下想窮邊路行人在隴頭
　　秋宿慈恩寺遂上人院
　　滿閣終南色清宵獨倚攔風髙斜漢動葉下曲江寒帝里求名老空門見性難吾師無一事不似在長安
　　題棲霞寺慶上人院
　　居與鳥巢鄰日將巢鳥親多生従此性久集得無身樹老風終夜山寒雪見春不知諸祖後傳印自何人〈二聨同後贈立規上人詩　又同後題棲雲寺立上人院詩〉
　　送友人之蜀
　　天際蜀門開西看舉別杯何人不異禮上客自懐才夜澗青林發秋江緑水來臨卭行樂處莫到白頭回
　　贈同官蘇明府
　　山中畿內邑別覺大夫清簿領分王事官資寄野情閑齋無獄訟隠幾向泉聲従此朝天路門前是去程
　　送厲圗南往荊州覲伯
　　雲水入荊湘古來魚鳥鄉故闗重隔逺春日獨行長山溜含清瀬江雷吐夜光郡中詞客㑹遊子更升堂
　　山中夜坐
　　歸家來㡬夜倏忽隔秋殘月滿方塘白風依老樹寒戱魚重躍定驚鳥卻棲難為有門前路吾生不得安
　　送台州唐興陳明府
　　見說海西隅山川與俗殊宦遊如不到仙分即應無瀑布當公署天台是縣圗遙知為吏去有術字惸孤
　　夏日過友人檀溪別業
　　暑天宜野宅林籟爽泠泠沙月邀開戶巖風助掃庭鷺棲依緑篠魚躍出清萍客抱方如醉因來得暫醒
　　自江上入闗
　　盡室寄滄洲孤帆獨泝流天涯心似夢江上雨兼秋文字為人棄田園被債收此名如不得何處擬將休
　　冬夜和范祕書宿祕省中作
　　毎入得閒吟清曹闕下深因知遙夜坐別有逺山心芸細書中氣松疎雪後隂歸時髙興足還復挿朝簪
　　送友人遊太原
　　孤帆㡬日懸楚客思飄然水宿南湖夜山離舊國年秋風髙送鴈寒雨入停蟬此去勤書札時常中路傳
　　江上寄山客
　　山後與山前相思隔呌猿殘雲收樹末反照落江源苦雨秋濤長狂風野火飜朝來賣藥客遇我達君言
　　送張郎中赴睦州
　　青山復淥水想入富春西夾岸清猿去中流白日低美兼華省出榮共故鄉齊賤子遙攀送歸心逐馬啼
　　送鄂渚韋尚書赴鎮
　　夏口本吳頭重城據上遊戈舩轉江漢風月宿汀洲執憲傾民望銜思赴主憂誰知舊寮屬攀餞淚仍流送崔侍御書記赴山北座主尚書招辟
　　書記向邱門旌幢夾谷尊従來遊幕意此去並酬恩鴈呌嫌氷合驄嘶喜雪繁同為入室士不覺別銷魂
　　入朝遇雪
　　霜鬢持霜簡朝天向雪天玉階初辨色瓊樹乍相鮮宻翳空難曙盈徵瑞不愆誰為洛陽客是日更髙眠
　　勉力
　　日月不並照升沈俱有時自謀徒欲速孤立卻宜遲盡力唯求已公心任遇誰人間不得意半是鬢先衰
　　郊居寄友人
　　林色樹還曛何時得見君獨居度永日相去逺浮雲故疾隨秋至離懐覺夜分蛩聲非自苦偏是旅人聞
　　送陸肱歸吳興
　　雪後江上去風光故國新清渾天氣曉緑動浪花春勸酒提壺鳥乘舟震澤人誰知滄海月取桂卻來秦
　　暮秋重過山僧院
　　卻接良宵坐眀河㡬轉流安禪逢小暑抱疾入髙秋〈二聨同後秋夜宿重本上人院詩〉靜室聞𤣥理深山可白頭朝朝獻林果亦欲學獮猴
　　送新安少府
　　南浮雖六月風水巳秋涼日亂看江樹身飛逐楚檣後期誰可定臨別語空長逺宦須清苦幽蘭貴獨芳
　　送人歸吳
　　何人不歸去君去是閒人帝里求相識山家即近鄰交情吾道可離思栁條新未飲青門酒先如醉夢身
　　送姚評事
　　儒服従戎去須知勝事全使君開幕日天子偃戈年風雨依嵩嶺桑麻接楚田〈次句同前送姚郜先輩赴汝州辟〉新詩隨過客旋滿洛陽傳
　　題棲雲寺立上人院
　　是法従生有修持厯刼塵獨居巖下室長似定中身樹老風終夜山寒雪見春不知諸祖後傳印自何人〈三四聨同前題棲霞寺慶上人院詩〉
　　黔中罷職過峽州題田使君北樓
　　巴中初去日已遇使君留及得尋東道還陪上北樓江衝巫峽出檣過洛宮收好是従戎罷看山覺自由
　　江上送従兄羣玉校書東遊
　　逍遙蓬閣吏才子復詩流墳籍因窮覽江湖卻縦遊眠波聽戍鼓飯浦約漁舟處處迎髙宻先應掃郡樓
　　宛陵東峯亭與友人話別
　　坐舉天涯目停杯語日晡修篁齊逈檻列岫限平蕪亂水通三楚歸帆掛五湖不知従此去何處是前塗
　　華山尋隠者
　　自入華山居闗東相見疎瓢中誰寄酒葉上我留書巢鳥寒棲盡潭泉暮凍餘長聞得藥力此說又何如〈末聨同後尋華陽隠者〉
　　題薦福寺僧棲白上人院
　　空門有才子得道亦吟詩內殿頻徴入孤峯久作期髙名何代比宻行㡬生持長愛喬松院清涼坐夏時游四明山劉樊二真人祠題山下孫氏居
　　久在仙壇下全家是地仙池塘來乳洞禾黍接芝田起看青山足還傾白酒眠不知塵世事雙鬢逐流年
　　和太學趙鴻博士歸蔡中
　　得祿従髙第還鄉見後生田園休問主詞賦已埀名掃壁前題出開窓舊景清遙知賢太守致席日邀迎
　　送夀昌曹明府
　　恵人須宰邑為政貴通經卻用清琴理猶嫌薄俗聽漲江時漸緑春嶠曉還青若宿嚴陵瀬誰當是客星
　　哭賈島
　　秦樓吟苦夜南望只悲君一宦終遐徼千山隔旅墳恨聲流蜀魄寃氣入湘雲無限風騷句時來日夜聞
　　送薛能赴鎮徐方
　　列土人間盛彭門屬九州山河天設險禮樂牧分憂皎日為明信清風占早秋雖同卻縠舉卻縠不封侯
　　送鳳翔范書記
　　西京無暑氣夏景似清秋天府來相辟髙人去自由江山通蜀國日月近神州若共將軍語河蘭地未收
　　岐山逢陜下故人
　　三秦一㑹面二陜兩分攜共憶黃河北相留白日西寄來書少達別後夢多迷早晚期於此看花聽鳥啼
　　送友人陸肱往太原
　　并州非故國君去復尋誰獫狁方為㓂嫖姚正用師戍煙來有號邊雪下無時更想經綿上應逢禁火期
　　贈李將軍
　　吾宗偏好武漢代將家流走馬辭中禁屯軍向渭州天心待破虜陣面許封侯卻得河源水方應洗國讎
　　送友人喻坦之任睦州
　　歸心常共知歸路不相隨彼此無依倚東西又別離山花含雨濕江樹逆潮欹莫戀漁樵興生涯各有期
　　尋華陽隠者
　　閒卻白雲居行蹤出去初窓中聊取筆架上獨留書日背林光冷潭澄嶽影虛長聞得藥力此說復何如〈末聨同前華山尋隠者〉
　　長安即事
　　豈得有書名徒為老帝京闗中秋氣早雨後夜涼生滄海身終泛青門夢已行秦人縦相識多少別離情
　　送友人遊塞北
　　朔野正秋風前程見磧鴻〈一作上馬問雲中長川送北風〉日西身獨逺山轉路無窮樹隔髙闗㫁沙連大漠空君看河外將早晚擬〈一作合〉平戎
　　陜府上姚中丞
　　闗東領藩鎮闕下授旌旄覔句秋吟苦酬恩夜坐勞天開吹角出木落上樓髙閒話錢塘郡半年〈一作生〉聽海濤
　　送供奉喻鍊師歸天目山
　　承恩雖內殿得道本深山舉世相看老孤峯獨自還溪來青壁裏路在白雲間絶頂無人住雙峯是舊闗
　　之任建安緑溪亭偶作二首
　　入境當春務農蠶事正殷逢溪難飲馬度嶺更勞人想取烝黎泰無過賦斂均不知成政後誰是得為鄰維舟緑溪岸遶郡白雲峯將幕連山起人家向水重短才無獨見長䇿未相逢所幸分堯理蒸民悉可封
　　送侯郎中任新定二首
　　為郎非白頭作牧授滄洲江界乘潮入山川値勝遊暑風隨轉扇涼月傍開樓便欲歸田裡拋官逐隠侯罷郎東出守半路得浮舟大斾行當夏桐江到未秋雲閒分島寺濤靜見沙鷗誰伴臨清景吟詩上郡樓
　　送太學吳康仁及第南歸
　　因為太學選志業徹春闈首領諸生出先登上第歸一榮猶未已具慶且應稀縦馬行青草臨歧脫白衣家遙楚國寄帆對漢山飛知已盈華省看君再發機
　　陜州題河上亭
　　岸擁洪流急亭開清興長當軒河草晚入坐水風涼獨鳥驚來客孤雲觸去檣秋聲和逺雨暮色帶微陽浪靜澄窓影沙明發簟光逍遙毎盡日誰識愛滄浪
　　留題姚氏山齋
　　未厭棲林趣猶懐濟世才閒眠知道在髙步㑹時來露滴従添硯蟬吟便送杯亂書離縹帙迸筍出莓苔異果因僧摘幽窓為燕開春遊何處盡欲別㡬遲廻
　　長安書懐投知已〈一作投邢員外〉
　　所學近雕蟲知難謁至公徒隨衆人後擬老一生中間嵗家書到經荒世業空心懸滄海㫁〈一作□〉夢與白雲通玉漏聲連北銀河氣極東闗門迢遞月禁苑寂寥鴻地廣身難束〈一作跼〉時平道獨窮蕭條苔長雨淅瀝葉危風久戀〈一作愧〉干朝客多慙別釣翁因依非不忝延薦況曽䝉與善應〈一作如〉無替垂恩本有終霜天揺落日莫使逐孤〈一作飄〉蓬
　　送姚侍御充渭北掌書記
　　北境烽煙急南山戰伐頻撫綏初易帥參畫盡須人書記才偏稱朝廷意更親繡衣行李日綺陌別離塵報國將臨虜之藩不離秦豸冠嚴在首雄筆健隨身飲馬河聲暮休兵塞色春敗亡仍暴骨寃哭可傷神上䇿何當用邊情此是真雕隂曽久客拜送欲霑巾
　　長安書情投知已
　　陜服因詩句従容巳半年一従歸闕下罕得到門前毎𠉀朝軒出常看列宿懸重投期見奬數首果䝉傳轉覺功宜倍兼令住更堅都忘春暫醉少省夜曽眠煩暑燈誰讀孤寒業自專精華搜未竭騷雅琢須全此事勤雖過他謀拙莫先槐街勞白日桂路在青天取第殊無序還鄉可有縁旅情長越鳥秋思㡬秦蟬月色千樓滿砧聲萬井連江山阻迢遞時節暗推遷道即窮通守才應始末憐書紳相戒語藏篋贈行篇致主當齊聖為郎本是仙人心期際㑹鳳翼語遷延畢竟良圗在何妨逸性便幽齋中寢覺珍木正隂圎隠幾門瞻彼臨雲興𣺌然五陵供麗景六義動花牋儻與潛生翼寜非助化權免教埀素髮歸種海隅田
　　府試丹浦非樂戰
　　自古為君道垂衣致理難懐仁須去殺用武即勝殘毒熾誅方及兵臨釁可觀居來彭蠡固戰罷洞庭寛雪國知天逺霜林是血丹吾皇則堯典薄伐至桑乾
　　府試風雨聞雞
　　不為風雨變雞徳一何貞在暗長先覺臨晨即自鳴隂霾方見信頃刻詎移聲向晦如相警知時似獨清蕭蕭和㫁漏喔喔報重城欲識詩人興中含君子情
　　府試觀蘭亭圗
　　往㑹人何處遺蹤事可觀林亭今日在草木古春殘筆想吟中駐盃疑飲後乾向青穿峻嶺當白認回湍月影窓間夜湖光枕上寒不知詩酒客誰更慕前歡
　　府試老人星見
　　良宵出戶庭極目向青冥海內逢康日天邊見夀星臨空遙的的竟曉獨熒熒春後先依丙秋來忽近丁垂休臨有道作瑞掩前經豈比周王夢徒言得九齡
　　省試振鷺
　　有鳥生江浦霜華作羽翰君臣將比潔朝野共相歡月影林梢下氷光水際殘翻飛時共樂飲分道皆安迥翥宜髙詠羣棲入靜看由來鴛鷺侶濟濟列千官
　　寄辛明府
　　何處無苛政東南有子男細將朝客說須是邑人諳別業空經稔歸田獨未甘目凝煙積樹心貯月明潭曉鼓愁方亂春山睡正酣不任啼鳥思鄉社欲桑蠶
　　苑中題友人林亭
　　井邑藏嵒穴幽棲趣若何春篁抽筍宻夏鳥雜雛多坐有清風至林無暑氣過亂書還就葉真飲不聽歌片影明紅蘚新隂映緑蘿雄文終可惜莫更棄髙科
　　投京兆府試官任文學先輩
　　髙興毎論詩非才獨見推應當明試日不比暗投時出口人皆信操心自可知孤單雖有託際㑹別無期取捨知由已窮通㫁在茲賤身何足數公道自難欺澤國違甘㫖漁舟積夢思長安未歸去為倚鑒妍媸
　　宋少府東溪泛舟
　　登岸還入舟水禽驚笑語晚葉低衆色濕雲帶繁暑落日乘醉歸溪流復㡬許
　　聞北虜入靈州二首
　　河氷一夜合虜騎入〈一作滿〉靈州嵗嵗徴兵去難防塞草秋
　　見說靈州戰沙中血未乾將軍日告急走馬向長安
　　送友人下第歸感懐
　　帝里春無意歸山對物華即應來日去九陌踏槐花
　　贈桂林友人
　　君家桂林住日伐桂枝炊何事東堂樹年年待一枝
　　長安感懐
　　一第知何日全家待此身空將灞陵酒酌送向東人
　　題長孫桐樹
　　一去龍門側千年鳳影移空餘翦圭處無復在孫枝
　　渡漢江
　　嶺外音書絶經年復厯春近鄉情更怯不敢問來人
　　嵩山夜還
　　家住東臯下好采舊山薇自省遊泉石何曽不夜歸
　　暮秋宿清源上人院
　　野客愁來日山房木落中微風生夜半積雨向秋終證道方離法安禪不住空迷途將覺路語黙見西東
　　秋夜宿重本上人院
　　卻憶涼堂坐明河㡬度流安禪逢小暑抱疾入髙秋水國曽重講雲林半舊遊此來看月落還似道相求〈第二聨同前暮秋重過山僧院詩〉
　　贈立規上人
　　竹向空齋合無僧在四鄰去雲離坐石斜月到禪身樹老風終夜山寒雪見春不知諸祖後傳印是何人〈二聨同前棲霞寺慶上人院詩〉
　　蘇州寒食日送人歸覲
　　江城寒食下花木慘離魂㡬宿投山寺孤帆過海門〈缺〉聲潑火雨柳色禁煙村定看髙堂後斑衣滅淚痕
　　即席送許〈缺〉之曹南省兄
　　梅爛荷圎六月天歸帆髙背虎邱煙到時自見成行雁別處休聽滿樹蟬賣劒為賒吳市酒攜家猶借洞庭船待看春榜來江外名占蓬萊第㡬仙
　　送羅著作兩浙按獄〈著作常宰蘇州吳縣〉
　　使印星車適舊遊陶潛今日在瀛洲科條盡曉三千罪囹圄應空十二州舊綬有香籠驛馬皇華無暇狎沙鷗歸來重過姑蘇郡莫忘題名在虎邱
　　下第後屏居書懐寄張侍御
　　刖足豈一生良工隔千里故山彭澤上歸夢向汾水低催神氣盡僮僕心亦恥未達誰不知達者多忘此行年忽已壯去老年更㡬功名如不彰身歿豈為鬼纔看芳草歇即歎涼風起驄馬未來朝嘶聲尚在耳
　　答韓中丞容不飲酒
　　老大成名仍足病強聽絲竹亦無歡髙情太守容閒坐借與青山盡日看
　　句
　　只將五字句用破一生心〈北夢瑣言〉
　　楚澤八千里槃槃此都㑹巍峩數里城逺水相暎帶〈方輿勝覽〉





　　黎嶽集
