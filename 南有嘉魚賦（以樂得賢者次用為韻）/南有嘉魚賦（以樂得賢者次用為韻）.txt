後非賢不乂，魚非水不託；賢豈晦以養蒙，魚在藻而自樂。故比事思理，以徵以求；如南有嘉魚，是網是繳。此所謂旌別淑慝，愛人治國；為鹽梅之器用，作生靈之表則。不然，豈延故老於終南，收釣翁於渭北？張皇勳業者，棄此曾未得。我國家憂勞庶績，寤寐求賢。且束帛戔戔，每布之於寰海。豈矰笱罩罩，獨烝然於巨川？吳阪不遺於騏驥，丙穴載詠於鱏鱣。詩人格言，必將興之於王國；老氏遺戒，不可脫之於重泉。所謂持竿執柄者未容易焉？爰有深沈，參對純嘏。雖臨矰以及繳，苟未高於天下；徒噞喁於香餌，終夷猶於取捨。儻鼎味之見珍，甘殺身於庖者。
