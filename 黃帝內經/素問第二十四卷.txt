孟春始至，黃帝燕坐，臨觀八極，正八風之氣，而問雷公曰︰陰陽之類，經脈之道，五中所主，何臟最貴。
雷公對曰︰春甲乙青，中主肝，治七十二日，是脈之主時，臣以其臟最貴。
帝曰︰卻念上下經，陰陽從容，子所言最貴，其下也。
雷公致齋七日，旦復侍坐。
帝曰︰三陽為經，二陽為維，一陽為游部，此知五臟終始。三陰為表，二陰為裏，一陰至絕，作朔晦，卻具合以正其理。
雷公曰︰受業未能明。
帝曰︰所謂三陽者，太陽為經，三陽脈至手太陰，弦浮而不沈，決以度，察以心，合之陰陽之論。所謂二陽者，陽明也，至手太陰，弦而沈急不鼓，炅至以病皆死。一陽者，少陽也，至手太陰，上連人迎，弦急懸不絕，此少陽之病也，專陰則死。
三陰者，六經之所主也，交於太陰，伏鼓不浮，上空心。二陰至肺，其氣歸膀胱，外連脾胃。一陰獨至，經絕氣浮，不鼓，鉤而滑。此六脈者，乍陰乍陽，交屬相併，繆通五臟，合於陰陽，先至為主，後至為客。
雷公曰︰臣悉盡意，受傳經脈，頌得從容之道，以合從容，不知陰陽，不知雌雄。
帝曰︰三陽為父，二陽為衛，一陽為紀。三陰為母，二陰為雌，一陰為獨使。
二陽一陰，陽明主病，不勝一陰，軟而動，九竅皆沉。
三陽一陰，太陽脈勝，一陰不能止，內亂五臟，外為驚駭。
二陰二陽病在肺，少陰脈沈，勝肺傷脾，外傷四支。
二陰二陽皆交至，病在腎，罵詈妄行，巔疾為狂。
二陰一陽，病出於腎，陰氣客遊於心脘，下空竅堤，閉塞不通，四支別離。
一陰一陽代絕，此陰氣至心，上下無常，出入不知，喉咽乾燥，病在土脾。
二陽三陰，至陰皆在，陰不過陽，陽氣不能止陰，陰陽並絕，浮為血瘕，沈為膿胕。陰陽皆壯，下至陰陽，上合昭昭，下合冥冥，診決生死之期，遂合歲首。
雷公曰︰請問短期。黃帝不應。雷公復問。
黃帝曰︰在經論中。
雷公曰︰請聞短期？
黃帝曰︰冬三月之病，病合於陽者，至春正月，脈有死徵，皆歸出春。
冬三月之病，在理已盡，草與柳葉皆殺，春陰陽皆絕，期在孟春。
春三月之病，曰陽殺，陰陽皆絕，期在草乾。
夏三月之病，至陰不過十日，陰陽交，期在溓水。
秋三月之病，三陽俱起，不治自已。陰陽交合者，立不能坐，坐不能起。三陽獨至，期在石水。二陰獨至，期在盛水。
雷公請問：氣之多少，何者為逆，何者為從？
黃帝答曰︰陽從左，陰從右，老從上，少從下，是以春夏歸陽為生，歸秋冬為死，反之則歸秋冬為生，是以氣多少，逆皆為厥。
問曰︰有餘者厥耶？
答曰︰一上不下，寒厥到膝，少者秋冬死，老者秋冬生。氣上不下，頭痛巔疾，求陽不得，求陰不審，五部隔無徵，若居曠野，若伏空室，綿綿乎屬不滿日。
是以少氣之厥，令人妄夢，其極至迷。三陽絕，三陰微，是為少氣。
是以肺氣虛，則使人夢見白物，見人斬血借借，得其時，則夢見兵戰。
腎氣虛，則使人夢見舟船溺人，得其時，則夢伏水中，若有畏恐。
肝氣虛，則夢見菌香生草，得其時，則夢伏樹下不敢起。
心氣虛，則夢救火陽物，得其時，則夢燔灼。
脾氣虛，則夢飲食不足，得其時，則夢築垣蓋屋。
此皆五臟氣虛，陽氣有餘，陰氣不足。合之五診，調之陰陽，以在經脈。
診有十度度人，脈度，臟度，肉度，筋度，俞度。陰陽氣盡，人病自具。脈動無常，散陰頗陽，脈脫不具，於無常行，診必上下，度民君卿，受師不卒，使術不明，不察逆從，是為妄行，持雌失雄，棄陰附陽，不知並合，診故不明，傳之後世，反論自章。
至陰虛，天氣絕；至陽盛，地氣不足。陰陽並交，至人之所行。陰陽交並者，陽氣先至，陰氣後至。
是以聖人持診之道，先後陰陽而持之，奇恆之勢，乃六十首，診合微之事，追陰陽之變，章五中之情，其中之論，取虛實之要，定五度之事，知此乃足以診。
是以切陰不得陽，診消亡；得陽不得陰，守學不湛。知左不知右，知右不知左，知上不知下，知先不知後，故治不久。知醜知善，知病知不病，知高知下，知坐知起，知行知止，用之有紀，診道乃具，萬世不殆。
起所有餘，知所不足，度事上下，脈事因格。是以形弱氣虛死，形氣有餘，脈氣不足死；脈氣有餘，形氣不足生。
是以診有大方，坐起有常，出入有行，以轉神明，必清必淨，上觀下觀，司八正邪，別五中部，按脈動靜，循尺滑澀寒溫之意，視其大小，合之病能，逆從以得，復知病名，診可十全，不失人情，故診之或視息視意，故不失條理，道甚明察，故能長久。不知此道，失經絕理，亡言妄期，此謂失道。
黃帝在明堂，雷公請曰︰臣授業傳之，行教以經論，從容形法，陰陽刺灸，湯藥所滋，行治有賢不肖，未必能十全。若先言悲哀喜怒，燥濕寒暑，陰陽婦女，請問其所以然者，卑賤富貴，人之形體所從，群下通使，臨事以適道術，謹聞命矣。請問有毚愚僕漏之問，不在經者，欲聞其狀。
帝曰︰大矣。
公請問︰哭泣而淚不出者，若出而少涕，其故何也？
帝曰︰在經有也。
復問︰不知水所從生，涕所從出也。
帝曰︰若問此者，無益於治也。工之所知，道之所生也。夫心者，五臟之專精也，目者其竅也，華色者其榮也。是以人有德也，則氣和於目，有亡，憂知於色。
是以悲哀則泣下，泣下水所由生。水宗者，積水也，積水者，至陰也。至陰者，腎之精也。宗精之水，所以不出者，是精持之也。輔者裹之，故水不行也。夫水之精為志，火之精為神，水火相感，神志俱悲，是以目之水生也。故諺言曰︰心悲名曰志悲，志與心精共湊於目也。
是以俱悲則神氣傳於心，精上不傳於志，而志獨悲，故泣出也。泣涕者，腦也，腦者陰也，髓者，骨之充也，故腦滲為涕。
志者骨之主也，是以水流而涕從之者，其行類也，夫涕之與泣者，譬如人之兄弟，急則俱死，生則俱生，其志以早悲，是以涕泣俱出而橫行也。夫人涕泣俱出而相從者，所屬之類也。
雷公曰︰大矣。請問人哭泣而淚不出者，若出而少，涕不從之何也？
帝曰︰夫泣不出者，哭不悲也。不泣者，神不慈也。神不慈，則志不悲，陰陽相持，泣安能獨來。
夫志悲者惋，惋則沖陰，沖陰則志去目，志去則神不守精，精神去目，涕泣出也。且子獨不誦不念夫經言乎？厥則目無所見。夫人厥則陽氣並於上，陰氣並於下。陽並於上則火獨光也，陰並於下則足寒，足寒則脹也。夫一水不勝五火，故目眥盲。
是以衝風，泣下而不止。夫風之中目也，陽氣內守於精，是火氣燔目，故見風則泣下也。有以比之，夫火疾風生，乃能雨，此之類也。

