黃帝問曰︰余聞皮有分部，脈有經紀，筋有結絡，骨有度量，其所生病各異，別其分部左右上下陰陽所在病之始終，願聞其道。
歧伯對曰︰欲知皮部以經脈為紀者，諸經皆然。陽明之陽，名曰害蜚，上下同法，視其部中有浮絡者，皆陽明之絡也，其色多青則痛，多黑則痺，黃赤則熱，多白則寒，五色皆見，則寒熱也，絡盛則入客於經，陽主外，陰主內。少陽之陽，名曰樞持，上下同法，視其部中有浮絡者，皆少陽之絡也，絡盛則入客於經，故在陽者主內，在陰者主出以滲於內，諸經皆然。太陽之陽，名曰關樞，上下同法，視其部中有浮絡者，皆太陽之絡也，絡盛則入客於經。少陰之陰，名曰樞儒，上下同法，視其部中有浮絡者，皆少陰之絡也，絡盛則入客於經，其入經也，從陽部注於經，其出者，從陰內注於骨。心主之陰，名曰害肩，上下同法，視其部中有浮絡者，皆心主之絡也，絡盛則入客於經，太陰之陰名曰關蟄，上下同法視其部中有浮絡者皆太陰之絡也，絡盛則入客於經。凡十二經絡脈者皮之部也。
是故百病之始生也，必先於皮毛，邪中之則腠理開，開則入客於絡脈，留而不去，傳入於經，留而不去，傳入於府，廩於腸胃。邪之始入於皮毛也，泝然起毫毛，開腠理。其入於絡也，則絡脈盛色變。其入客於經也，則感虛乃陷下。其留於筋骨之間，寒多則筋攣骨痛，熱多則筋弛骨消，肉爍鎌破，毛直而敗。
帝曰︰夫子言皮之十二部，其生病皆何如。
歧伯曰︰皮者，脈之部也。邪客於皮則腠理開，開則邪入客於絡脈，絡脈滿則注於經脈，經脈滿則入舍於府藏也，故皮者有分部，不與，而生大病也。帝曰善。
黃帝問曰︰夫絡脈之見也，其五色各異，青黃赤白黑不同，其故何也。
歧伯對曰︰經有常色，而絡無常變也。
帝曰︰經之常色何如。
歧伯曰︰心赤，肺白，肝青，脾黃，腎黑，皆亦應其經脈之色也。
帝曰︰絡之陰陽，亦應其經乎。
歧伯曰︰陰絡之色應其經，陽絡之色變無常，隨四時，而行也。寒多則凝泣，凝泣則青黑，熱多則淖澤，淖澤則黃赤，此皆常色，謂之無病。五色具見者，謂之寒熱。
帝曰︰善。
黃帝問曰︰余聞氣穴三百六十五，以應一歲，未知其所，願卒聞之。
歧伯稽首再拜對曰︰窘乎哉問也。其非聖帝，孰能窮其道焉，因請溢意盡言其處。
帝捧手逡巡而卻曰︰夫子之開余道也，目未見其處，耳未聞其數，而目以明，耳以聰矣。
歧伯曰︰此所謂聖人易語，良馬易御也。
帝曰︰余非聖人之易語也，世言真數開人意，今余所訪問者真數，發蒙解惑，未足以論也。然余願聞夫子溢志盡言其處，令解其意，請藏之金匱，不敢復出。
歧伯再拜而起曰︰臣請言之，背與心相控而痛，所治天突與十椎及上紀，上紀者，胃脘也，下紀者，關元也。背胸邪繫陰陽左右如此，其病前後痛濇，胸恢痛而不得息不得臥上氣短氣偏痛，脈滿起斜出尻脈，絡胸恢支心貫鬲，上肩加天突，斜下肩交十椎下。藏俞五十穴，府俞七十二穴，熱俞五十九穴，水俞五十七穴，頭上五行行五，五五二十五穴，中具兩傍各五，凡十穴，大椎上兩傍各一，凡二穴，目瞳子浮白二穴，兩髀厭分中二穴，犢鼻二穴，耳中多所聞二穴，眉本二穴，完骨二穴，頂中央一穴，枕骨二穴，上關二穴，大迎二穴，下關二穴，天柱二穴，巨虛上下廉四穴，曲牙二穴，天突一穴，天府二穴，天牖二穴，扶突二穴，天窗二穴，肩解二穴，關元一穴，委陽二穴，肩貞二穴，瘖門一穴，齊一穴，胸俞十二穴，背俞二穴，膺俞十二穴，分肉二穴，踝上橫二穴，陰陽蹻四穴，水俞在諸分，熱俞在氣穴，寒熱俞在兩骸厭中二穴，大禁二十五，在天府下五寸，凡三百六十五穴，鍼之所由行也。
帝曰︰余已知氣穴之處，遊鍼之居，願聞孫絡谿谷，亦有所應乎。
歧伯曰︰孫絡三百六十五穴會，亦以應一歲，以溢奇邪，以通榮衛，榮衛稽留，衛散榮溢，氣竭血著，外為發熱，內為少氣，疾瀉無怠，以通榮衛，見而瀉之，無問所會。
帝曰︰善。願聞谿谷之會也。
歧伯曰︰肉之大會為谷，肉之小會為谿，肉分之間，谿谷之會，以行榮衛，以會大氣。邪溢氣壅，脈熱肉敗榮衛不行，必將為膿內銷骨髓，外破大膕，留於節湊，必將為敗。積寒留舍，榮衛不居，卷肉縮筋，肋肘不得伸，內為骨痺，外為不仁，命曰不足，大寒留於谿谷也。谿谷三百六十五穴會，亦應一歲。其小痺淫溢，循脈往來，微鍼所及，與法相同。
帝乃辟左右而起再拜曰︰今日發蒙解惑，藏之金匱，不敢復出，乃藏之金蘭之室，署曰氣穴所在。
歧伯曰︰孫絡之脈別經者，其血盛而當瀉者，亦三百六十五脈，並注於絡，傳注十二絡脈，非獨十四絡脈也，內解瀉於中者十脈。
足太陽脈氣所發者七十八穴︰兩眉頭各一，入髮至項三寸半，傍五相去三寸，其浮氣在皮中者凡五行，行五，五五二十五，項中大筋兩傍各一，風府兩傍各一，俠背以下至尻尾二十一節十五間各一，五藏之俞各五，六府之俞各六，委中以下至足小指傍各六俞。
足少陽脈氣所發者六十二穴︰兩角上各二，直目上髮際內各五，耳前角上各一，耳前角下各一，銳髮下各一，客主人各一，耳後陷中各一，下關各一，耳下牙車之後各一，缺盆各一，掖下三寸恢下至胠八間各一，髀樞中傍各一，膝以下至足小指次指各六俞。
足陽明脈氣所發者六十八穴︰額顱髮際傍各三，面鼽骨空各一，大迎之骨空各一，人迎各一，缺盆外骨空各一，膺中骨間各一，俠鳩尾之外當乳下三寸俠胃脘各五，俠齊廣三寸各三，下齊二寸俠之各三。氣街動脈各一，伏菟上各一，三里以下至足中指各八俞，分之所在穴空。
手太陽脈氣所發者三十六穴︰目內眥各一，目外各一，鼽骨下各一，耳郭上各一，耳中各一，巨骨穴各一，曲掖上骨穴各一，柱骨上陷者各一，上天窗四寸各一，肩解各一，肩解下三寸各一，肘以下至手小指本各六俞。
手陽明脈氣所發者二十二穴︰鼻空外廉項上各二，大迎骨空各一，柱骨之會各一，襖骨之會各一，肘以下至手大指次指本各六俞。
手少陽脈氣所發者三十二穴︰鼽骨下各一，眉後各一，角上各一，下完骨後各一，項中足太陽之前各一，俠扶突各一，肩貞各一，肩貞下三寸分間各一，肘以下至手小指次指本各六俞。
督脈氣所發者二十八穴︰項中央二，髮際後中八，面中三，大椎以下至尻尾及傍十五穴，至焔下凡二十一節，脊椎法也。
任脈之氣所發者二十八穴，喉中央二，膺中骨陷中各一，鳩尾下三寸胃脘五寸胃脘以下至橫骨六寸半一，腹脈法也，下陰別一，目下各一，下脣一，齗交一。
衝脈氣所發者二十二穴︰俠鳩尾外各半寸至齊寸一，俠齊下傍各五分至橫骨寸一，腹脈法也。
足少陰舌下，厥陰毛中急脈各一，手少陰各一，陰陽蹻各一，手足諸魚際脈氣所發者凡三百六十五穴也。

