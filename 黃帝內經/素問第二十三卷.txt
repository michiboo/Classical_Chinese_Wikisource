黃帝坐明堂，召雷公而問之曰︰子知醫之道乎。
雷公對曰︰誦而頗能解，解而未能別，別而未能明，明而未能彰，足以治群僚，不足至侯王。願得受樹天之度，四時陰陽合之，別星辰與日月光，以彰經術，後世益明，上通神農，著至教，疑於二皇。
帝曰︰善。無失之，此皆陰陽表裏，上下雌雄，相輸應也，而道上知天文，下知地理，中知人事，可以長久，以教眾庶，亦不疑殆，醫道論篇，可傳後世，可以為寶。
雷公曰︰請受道，諷誦用解。
帝曰︰子不聞陰陽傳乎。
曰︰不知。
曰︰夫三陽天為業，上下無常，合而病至，偏害陰陽。
雷公曰︰三陽莫當，請聞其解。
帝曰︰三陽獨至者，是三陽並至，並至如風雨，上為巔疾，下為漏病。外無期，內無正，不中經紀，診無上下以書別。
雷公曰︰臣治嵓愈，說意而已。
帝曰︰三陽者，至陽也，積並則為驚，病起疾風，至如礔（石歷），九竅皆塞，陽氣滂溢，乾嗌喉塞。並於陰，則上下無常，薄為腸澼。此謂三陽直心，坐不得起，臥者便身全，三陽之病。且以知天下，何以別陰陽，應四時，合之五行。
雷公曰︰陽言不別，陰言不理，請起受解，以為至道。
帝曰︰子若受傳，不知合至道以惑師教，語子至道之要。病傷五臟，筋骨以消，子言不明不別，是世主學盡矣。腎且絕，惋惋，日暮從容不出，人事不殷。
黃帝燕坐，召雷公而問之曰︰汝受術誦書者，若能覽觀雜學，及於比類，通合道理，為余言子所長，五臟六腑，膽胃大小腸，脾胞膀胱，腦髓涕唾，哭泣悲哀，水所從行，此皆人之所生，治之過失，子務明之，可以十全，即不能知，為世所怨。
雷公曰︰臣請誦脈經上下篇，甚眾多矣，別異比類，猶未能以十全，又安足以明之？
帝曰︰子別試通五臟之過，六腑之所不和，鍼石所敗，毒藥所宜，湯液滋味，具言其狀，悉言以對，請問不知。
雷公曰︰肝虛、腎虛、脾虛，皆令人體重煩冤，當投毒藥，刺灸砭石湯液，或已或不已，願聞其解。
帝曰︰公何年之長，而問之少，余真問以自謬也。
吾問子窈冥，子言上下篇以對，何也？
夫脾虛浮似肺，腎小浮似脾，肝急沈散似腎，此皆工之所時亂也，然從容得之。
若夫三臟土木水參居，此童子之所知，問之何也？
雷公曰︰於此有人，頭痛、筋攣、骨重，怯然少氣，噦、噫、腹滿、時驚不嗜臥，此何臟之發也？脈浮而弦，切之石堅，不知其解，復問所以三臟者，以知其比類也。
帝曰︰夫從容之謂也。夫年長則求之於腑，年少則求之於經，年壯則求之於臟。今子所言，皆失八風菀熱，五臟消爍，傳邪相受。夫浮而弦者，是腎不足也。沈而石者，是腎氣內著也。怯然少氣者，是水道不行，形氣消索也。咳嗽煩冤者，是腎氣之逆也。一人之氣，病在一臟也。若言三臟俱行，不在法也。
雷公曰︰於此有人，四支解墮，喘咳血洩，而愚診之，以為傷肺，切脈浮大而緊，愚不敢治，粗工下砭石，病癒，多出血，血止身輕，此何物也。
帝曰︰子所能治，知亦眾多，與此病失矣。譬以鴻飛，亦沖於天。
夫聖人之治病，循法守度，援物比類，化之冥冥，循上及下，何必守經。
今夫脈浮大虛者，是脾氣之外絕，去胃外歸陽明也。
夫二火不勝三水，是以脈亂而無常也。
四支解墯，此脾精之不行也。喘欬者，是水氣並陽明也。血泄者，脈急血無所行也。若夫以為傷肺者，由失以狂也。不引比類，是知不明也。
夫傷肺者，脾氣不守，胃氣不清，經氣不為使，真臟壞決，經脈傍絕，五臟漏泄，不衄則嘔，此二者不相類也。
譬如天之無形，地之無理，白與黑相去遠矣。
是失我過矣，以子知之，故不告子，明引比類從容，是以名曰診輕，是謂至道也。
黃帝曰︰嗚呼遠哉。閔閔乎若視深淵，若迎浮雲，視深淵尚可測，迎浮雲莫知其際。聖人之術，為萬民式，論裁志意，必有法則，循經守數，接循醫事，為萬民副，故事有五過四德，汝知之乎。
雷公避席再拜曰︰臣年幼小，蒙愚以惑，不聞五過與四德，比類形名虛引其經，心無所對。
帝曰︰凡未診病者，必問嘗貴後賤，雖不中邪，病從內生，名曰脫營。嘗富後貧名曰失精，五氣留連，病有所並。醫工診之，不在臟腑，不變軀形，診之而疑，不知病名。身體日減，氣虛無精，病深無氣，灑灑然時驚，病深者，以其外耗於衛，內奪於榮，良工所失，不知病情，此亦治之一過也。
凡欲診病者，必問飲食居處，暴樂暴苦，始樂後苦，皆傷精氣，精氣竭絕，形體毀沮。暴怒傷陰，暴喜傷陽，厥氣上行，滿脈去形。愚醫治之，不知補瀉，不知病情，精華日脫，邪氣乃並，此治之二過也。
善為脈者，必以比類、奇恆，從容知之，為工而不知道，此診之不足貴，此治之三過也。
診有三常，必問貴賤，封君敗傷，及欲侯王？故貴脫勢，雖不中邪，精神內傷，身必敗亡。
始富後貧，雖不傷邪，皮焦筋屈，痿躄為攣。醫不能嚴，不能動神，外為柔弱，亂至失常，病不能移，則醫事不行，此治之四過也。
凡診者，必知終始，有知餘緒，切脈問名，當合男女。
離絕菀結，憂恐喜怒，五臟空虛，血氣離守，工不能知，何術之語。
嘗富大傷，斬筋絕脈，身體復行，令澤不息。故傷敗結，留薄歸陽，膿積寒熱。粗工治之，亟刺陰陽，身體解散，四支轉筋，死日有期，醫不能明，不問所發，惟言死日，亦為粗心，此治之五過也。
凡此五者，皆受術不通，人事不明也。
故曰︰聖人之治病也，必知天地陰陽，四時經紀，五臟六腑，雌雄表裏，刺灸砭石，毒藥所主，從容人事，以明經道，貴賤貧富，各異品理，問年少長，勇懼之理，審於分部，知病本始，八正九候，診必副矣。
治病之道，氣內為寶，循求其理，求之不得，過在表裏。
守數據治，無失俞理，能行此術，終身不殆。
不知俞理，五臟菀熱，癰發六腑。診病不審，是謂失常，謹守此治，與經相明。
上經下經，揆度陰陽，奇恆五中，決以明堂，審於始終，可以橫行。
黃帝在明堂，雷公侍坐。
黃帝曰︰夫子所通書受事眾多矣，試言得失之意，所以得之，所以失之。
雷公對曰︰循經受業，皆言十全，其時有過失者，請聞其事解也。
帝曰︰子年少，智未及邪，將言以雜合耶。夫經脈十二，絡脈三百六十五，此皆人之所明知，工之所循用也。所以不十全者，精神不專，志意不理，外內相失，故時疑殆。
診不知陰陽逆從之理，此治之一失矣。
受師不卒，妄作雜術，謬言為道，更名自功，妄用砭石，後遺身咎，此治之二失也。
不適貧富貴賤之居，坐之薄厚，形之寒溫，不適飲食之宜，不別人之勇怯，不知比類，足以自亂，不足以自明，此治之三失也。
診病不問其始，憂患飲食之失節，起居之過度，或傷於毒，不先言此，卒持寸口，何病能中，妄言作名，為粗所窮，此治之四失也。
是以世人之語者，馳千里之外，不明尺寸之論，診無人事。治數之道，從容之葆。
坐持寸口，診不中五脈，百病所起，始以自怨，遺師其咎。是故治不能循理，棄術於市，妄治時愈，愚心自得。
嗚呼，窈窈冥冥，熟知其道。道之大者，擬於天地，配於四海，汝不知道之諭，受以明為晦。

