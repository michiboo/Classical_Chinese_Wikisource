黃帝問曰︰天有五行，御五位以生寒暑燥濕風，人有五藏，化五氣，以生喜怒思憂恐，論言五運相襲而皆治之，終期之日，周而復始，余已知之矣，願聞其與三陰三陽之候，奈何合之。鬼臾區稽首再拜對曰︰昭乎哉問也。夫五運陰陽者，天地之道也，萬物之綱紀，變化之父母，生殺之本始，神明之府也，可不通乎。故物生謂之化，物極謂之變，陰陽不測謂之神，神用無方謂之聖。夫變化之為用也，在天為玄，在人為道，在地為化，化生五味，道生智，玄生神。神在天為風，在地為木，在天為熱，在地為火，在天為濕，在地為土，在天為燥，在地為金，在天為寒，在地為水，故在天為氣，在地成形，形氣相感而化生萬物矣。然天地者，萬物之上下也，左右者，陰陽之道路也。水火者，陰陽之徵兆也，金木者，生成之終始也。氣有多少，形有盛衰，上下相召，而損益彰矣。
帝曰︰願聞五運之主時也何如。
鬼臾區曰︰五氣運行，各終期日，非獨主時也。
帝曰︰請聞其所謂也。
鬼臾區曰︰臣積考太始天元冊文，曰︰太虛寥廓，肇基化元，萬物資始，五運終天，布氣真靈，總統坤元，九星懸朗，七曜周旋，曰陰曰陽，曰柔曰剛，幽顯既位，寒暑弛張，生生化化，品物咸章。臣斯十世，此之謂也。
帝曰︰善。何謂氣有多少，形有盛衰。
鬼臾區曰︰陰陽之氣各有多少，故曰三陰三陽也。形有盛衰，謂五行之治，各有太過不及也。故其始也，有餘而往不足隨之，不足而往有餘從之，知迎知隨，氣可與期。應天為天符，承歲為歲直，三合為治。
帝曰︰上下相召奈何。
鬼臾區曰︰寒暑燥濕風火，天之陰陽也，三陰三陽上奉之。木火土金水火，地之陰陽也，生長化收藏下應之。天以陽生陰長，地以陽殺陰藏。天有陰陽，地亦有陰陽。木火土金水火，地之陰陽也，生長化收藏。故陽中有陰，陰中有陽。所以欲知天地之陰陽者，應天之氣動而不息故五歲而右遷，應地之氣靜而守位，故六期而環會。動靜相召，上下相臨，陰陽相錯，而變由生也。
帝曰︰上下周紀，其有數乎。
鬼臾區曰︰天以六為節，地以五為制。周天氣者，六期為一備，終地紀者，五歲為一周。君火以明，相火以位。五六相合而七百二十氣，為一紀，凡三十歲，千四百四十氣，凡六十歲，而為一周，不及太過，斯皆見矣。
帝曰︰夫子之言，上終天氣，下畢地紀，可謂悉矣。余願聞而藏之，上以治民，下以治身，使百姓昭著，上下和親，德澤下流，子孫無憂，傳之後世，無有終時，可得聞乎。
鬼臾區曰︰至數之機，迫迮以微，其來可見，其往可追，敬之者昌，慢之者亡，無道行私，必得天殃，謹奉天道，請言真要。
帝曰︰善言始者，必會於終，善言近者，必知其遠，是則至數極而道不惑，所謂明矣，願夫子推而次之，令有條理，簡而不匱，久而不絕，易用難忘，為之綱紀，至數之要，願盡聞之。
鬼臾區曰︰昭乎哉問，明乎哉道，如鼓之應桴，響之應聲也。臣聞之，甲己之歲，土運統之。乙庚之歲，金運統之。丙辛之歲，水運統之。丁壬之歲，木運統之。戊癸之歲，火運統之。
帝曰︰其於三陰三陽之合奈何。
鬼臾區曰︰子午之歲，上見少陰。丑未之歲，上見太陰。寅申之歲，上見少陽。卯酉之歲，上見陽明。辰戌之歲，上見太陽。己亥之歲，上見厥陰。少陰，所謂標也，厥陰，所謂終也。厥陰之上，風氣主之。少陰之上，熱氣主之。太陰之上，濕氣主之。少陽之上，相火主之。陽明之上，燥氣主之。太陽之上，寒氣主之。所謂本也，是謂六元。
帝曰︰光乎哉道，明乎哉論，請著之玉版，藏之金匱，署曰天元紀。
黃帝坐明堂，始正天綱，臨觀八極，考建五常，請天師而問之曰︰論言天地之動靜，神明為之紀，陰陽之升降，寒暑彰其兆。余聞五運之數於夫子，夫子之所言，正五氣之各主歲爾，首甲定運，余因論之。
鬼臾區曰︰土主甲己，金主乙庚，水主丙辛，木主丁壬，火主戊癸。子午之上，少陰主之。丑未之上，太陰主之。寅申之上，少陽主之。卯酉之上，陽明主之。辰戌之上，太陽主之。己亥之上，厥陰主之。不合陰陽，其故何也。
歧伯曰︰是明道也，此天地之陰陽也。夫數之可數者，人中之陰陽也，然所合數之可得者也。夫陰陽者，數之可十，推之可百，數之可千，推之可萬。天地陰陽者，不以數推以象之謂也。
帝曰︰願聞其所始也。
歧伯曰︰昭乎哉問也。臣覽太始天元冊文，丹天之氣經於牛女戊分，黅天之氣經於心尾已分，蒼天之氣經於危室柳鬼，素天之氣經於亢氐昴畢，玄天之氣經於張翼婁胃。所謂戊己分者，奎壁角軫，則天地之門戶也。夫候之所始，道之所生，不可不通也。
帝曰︰善論言天地者，萬物之上下，左右者，陰陽之道路，未知其所謂也。
歧伯曰︰所謂上下者，歲上下見陰陽之所在也。左右者，諸上見厥陰，左少陰右太陽。見少陰，左太陰右厥陰。見太陰，左少陽右少陰。見少陽，左陽明右太陰。見陽明，左太陽右少陽。見太陽，左厥陰右陽明。所謂面北而命其位，言其見也。
帝曰︰何謂下。
歧伯曰︰厥陰在上則少陽在下，左陽明右太陰。少陰在上則陽明在下，左太陽右少陽。太陰在上則太陽在下，左厥陰右陽明。少陽在上則厥陰在下，左少陰右太陽。陽明在上則少陰在下，左太陰右厥陰。太陽在上則太陰在下，左少陽右少陰。所謂面南而命其位，言其見也。上下相遘，寒暑相臨，氣相得則和，不相得則病。
帝曰︰氣相得而病者，何也。
歧伯曰︰以下臨上，不當位也。
帝曰︰動靜何如。
歧伯曰︰上者右行，下者左行，左右周天餘而復會也。
帝曰︰余聞鬼臾區曰︰應地者靜。今夫子乃言下者左行，不知其所謂也，願聞何以生之乎。
歧伯曰︰天地動靜，五行遷復，雖鬼臾區其上候而已，猶不能妛明。夫變化之用，天垂象，地成形，七曜緯虛，五行麗地。地者，所以載生成之形類也。虛者，所以列應天之精氣也。形精之動，猶根本之與枝葉也，仰觀其象，雖遠可知也。
帝曰︰地之為下，否乎。
歧伯曰︰地為人之下，太虛之中者也。
帝曰︰馮乎。
歧伯曰︰大氣舉之也。燥以乾之，暑以蒸之，風以動之，濕以潤之，寒以堅之，火以溫之。故風寒在下，燥熱在上，濕氣在中，火遊行其間，寒暑六入，故令虛而生化也。故燥勝則地乾，暑勝則地熱，風勝則地動，濕勝則地泥，寒勝則地裂，火勝則地固矣。
帝曰︰天地之氣，何以候之。
歧伯曰︰天地之氣，勝復之作，不形於診也。
脈法曰︰天地之變，無以脈診，此之謂也。
帝曰︰間氣何如。
歧伯曰︰隨氣所在，期於左右。
帝曰︰期之奈何。
歧伯曰︰從其氣則和，違其氣則病，不當其位者病，迭移其位者病，失守其位者危，尺寸反者死，陰陽交者死。先立其年，以知其氣，左右應見，然後乃可以言死生之逆順也。
帝曰︰寒暑燥濕風火，在人合之奈何，其於萬物，何以生化。
歧伯曰︰東方生風，風生木，木生酸，酸生肝，肝生筋，筋生心。其在天為玄，在人為道，在地為化。化生五味，道生智，玄生神，化生氣。神在天為風，在地為木，在體為筋，在氣為柔，在藏為肝。其性為暄，其德為和，其用為動，其色為蒼，其化為榮，其蟲毛，其政為散，其令宣發，其變摧拉，其眚為隕，其味為酸，其志為怒。怒傷肝，悲勝怒，風傷肝，燥勝風，酸傷筋，辛勝酸。
南方生熱，熱生火，火生苦，苦生心，心生血，血生脾。其在天為熱，在地為火，在體為脈，在氣為息，在藏為心。其性為暑，其德為顯，其用為躁，其色為赤，其化為茂，其蟲羽，其政為明，其令鬱蒸，其變炎爍，其眚燔倦，其味為苦，其志為喜。喜傷心，恐勝喜，熱傷氣，寒勝熱，苦傷氣，鹹勝苦。
中央生濕，濕生土，土生甘，甘生脾，脾生肉，肉生肺。其在天為濕，在地為土，在體為肉，在氣為充，在藏為脾。其性靜兼，其德為濡，其用為化，其色為黃，其化為盈，其蟲真。其政為謐，其令雲雨，其變動注，其眚淫潰，其味為甘，其志為思。思傷脾，怒勝思，濕傷肉，風勝濕，甘傷脾，酸勝甘。
西方生燥，燥生金，金生辛，辛生肺，肺生皮毛，皮毛生腎。其在天為燥，在地為金，在體為皮毛，在氣為成，在藏為肺，其性為涼，其德為清，其用為固，其色為白，其化為斂，其蟲介，其政為勁，其令霧露，其變肅殺，其眚蒼落，其味為辛，其志為憂。憂傷肺，喜勝憂，熱傷皮毛，寒勝熱，辛傷皮毛，苦勝辛。
北方生寒，寒生水，水生鹹，鹹生腎，腎生骨髓，髓生肝。其在天為寒，在地為水，在體為骨，在氣為堅，在藏為腎，其性為凜，其德為寒，其用為藏，其色為黑，其化為肅，其蟲鱗，其政為靜，其令，其變凝冽，其眚冰雹，其味為鹹，其志為恐。恐傷腎，思勝恐，寒傷血，燥勝寒，鹹傷血，甘勝鹹。
五氣更立，各有所先，非其位則邪，當其位則正。
帝曰︰病生之變何如。
歧伯曰︰氣相得則微，不相得則甚。
帝曰︰主歲何如。
歧伯曰︰氣有餘，則制己所勝而侮所不勝，其不及，則己所不勝侮而乘之，己所勝輕而侮之。侮反受邪。侮而受邪，寡於畏也。
帝曰︰善。
黃帝問曰︰嗚呼遠哉，天之道也，如迎浮雲，若視深淵，視深淵尚可測，迎浮雲莫知其極。夫子數言謹奉天道，余聞而藏之，心私異之，不知其所謂也。願夫子溢志盡言其事，令終不滅，久而不絕，天之道可得聞乎。
歧伯稽首再拜對曰︰明乎哉問天之道也，此因天之序盛衰之時也。
帝曰︰願聞天道六六之節盛衰何也。
歧伯曰︰上下有位，左右有紀。故少陽之右，陽明治之。陽明之右，太陽治之。太陽之右，厥陰治之。厥陰之右，少陰治之。少陰之右，太陰治之。太陰之右，少陽治之。此所謂氣之標，蓋南面而待之也。故曰︰因天之序，盛衰之時，移光定位，正立而待之，此之謂也。少陽之上，火氣治之，中見厥陰。陽明之上，燥氣治之，中見太陰。太陽之上，寒氣治之，中見少陰。厥陰之上，風氣治之，中見少陽。少陰之上，熱氣治之，中見太陽。太陰之上，濕氣治之，中見陽明。所謂本也。本之下，中之見也。見之下，氣之標也。本標不同，氣應異象。
帝曰︰其有至而至，有至而不至，有至而太過，何也。
歧伯曰︰至而至者和。至而不至，來氣不及也。未至而至，來氣有餘也。
帝曰︰至而不至，未至而至，如何。
歧伯曰︰應則順，否則逆，逆則變生，變生則病。
帝曰︰善。請言其應。
歧伯曰︰物，生其應也。氣，脈其應也。
帝曰︰善。願聞地理之應六節氣位何如。
歧伯曰︰顯明之右，君火之位也。君火之右，退行一步，相火治之，復行一步，土氣治之，復行一步，金氣治之，復行一步，水氣治之，復行一步，木氣治之，復行一步，君火治之。相火之下，水氣承之。水位之下，土氣承之。土位之下，風氣承之。風位之下，金氣承之。金位之下，火氣承之。君火之下，陰精承之。
帝曰︰何也。
歧伯曰︰亢則害，承迺制，制則生化，外列盛衰，害則敗亂，生化大病。
帝曰︰盛衰何如。
歧伯曰︰非其位則邪，當其位則正，邪則變甚，正則微。
帝曰︰何謂當位。
歧伯曰︰木運臨卯，火運臨午，土運臨四季，金運臨酉，水運臨子，所謂歲會，氣之平也。
帝曰︰非位何如。
歧伯曰︰歲不與會也。
帝曰︰土運之歲，上見太陰，火運之歲，上見少陽少陰，金運之歲，上見陽明，木運之歲，上見厥陰，水運之歲，上見太陽，奈何。
歧伯曰︰天之與會也。
故天元冊曰︰天符。天符歲會何如。
歧伯曰︰太一天符之會也。
帝曰︰其貴賤何如。
歧伯曰︰天符為執法，歲位為行令，太一天符為貴。
帝曰︰邪之中也奈何。
歧伯曰︰中執法者，其病速而危。中行令者，其病徐而持。中貴人者，其病暴而死。
帝曰︰位之易也何如。
歧伯曰︰君位臣則順，臣位君則逆，逆則其病近，其害速，順則其病遠，其害微，所謂二火也。
帝曰︰善。願聞其步何如。
歧伯曰︰所謂步者，六十度而有奇，故二十四步積盈百刻而成日也。
帝曰︰六氣應五行之變何如。
歧伯曰︰位有終始，氣有初中，上下不同，求之亦異也。
帝曰︰求之奈何。
歧伯曰︰天氣始於甲，地氣始於子，子甲相合，命曰歲立，謹候其時，氣可與期。
帝曰︰願聞其歲六氣始終早晏何如。
歧伯曰︰明乎哉問也。甲子之歲，初之氣天數始於水下一刻，終於八十七刻半。二之氣始於八十七刻六分，終於七十五刻。三之氣始於七十六刻，終於六十二刻半。四之氣始於六十二刻六分，終於五十刻。五之氣始於五十一刻，終於三十七刻半。六之氣始於三十七刻六分，終於二十五刻。所謂初六，天之數也。乙丑歲，初之氣天數始於二十六刻，終於一十二刻半。二之氣始於一十二刻六分，終於水下百刻。三之氣始於一刻，終於八十七刻半。四之氣始於八十七刻六分，終於七十五刻。五之氣始於七十六刻，終於六十二刻半。六之氣始於六十二刻六分，終於五十刻。所謂六二，天之數也。丙寅歲，初之氣天數始於五十一刻，終於三十七刻半。二之氣始於三十七刻六分，終於二十五刻。三之氣始於二十六刻，終於一十二刻半。四之氣始於一十二刻六分，終於水下百刻。五之氣始於一刻，終於八十七刻半。六之氣始於八十七刻六分，終於七十五刻。所謂六三，天之數也。丁卯歲，初之氣天數始於七十六刻，終於六十二刻半。二之氣始於六十二刻六分，終於五十刻。三之氣始於五十一刻，終於三十七刻半。四之氣始於三十七刻六分，終於二十五刻。五之氣始於二十六刻，終於一十二刻半。六之氣始於一十二刻六分，終於水下百刻。所謂六四，天之數也。次戊辰歲，初之氣復始於一刻，常如是無已，周而復始。
帝曰︰願聞其歲候何如。
歧伯曰︰悉乎哉問也。日行一周，天氣始於一刻，日行再周，天氣始於二十六刻，日行三周，天氣始於五十一刻，日行四周，天氣始於七十六刻，日行五周，天氣復始於一刻，所謂一紀也。是故寅午戌歲氣會同，卯未亥歲氣會同，辰申子歲氣會同，巳酉丑歲氣會同，終而復始。
帝曰︰願聞其用也。
歧伯曰︰言天者求之本，言地者求之位，言人者求之氣交。
帝曰︰何謂氣交。
歧伯曰︰上下之位，氣交之中，人之居也。
故曰︰天樞之上，天氣主之，天樞之下，地氣主之，氣交之分，人氣從之，萬物由之，此之謂也。
帝曰︰何謂初中。
歧伯曰︰初凡三十度而有奇，中氣同法。
帝曰︰初中何也。
歧伯曰︰所以分天地也。
帝曰︰願卒聞之。
歧伯曰︰初者，地氣也，中者，天氣也。
帝曰︰其升降何如。
歧伯曰︰氣之升降，天地之更用也。
帝曰︰願聞其用何如，
歧伯曰︰升已而降，降者謂天，降已而升，升者謂地，天氣下降，氣流於地，地氣上升，氣騰於天，故高下相召，升降相因，而變作矣。
帝曰︰善。寒濕相遘，燥熱相臨，風火相值，其有聞乎。
歧伯曰︰氣有勝復，勝復之作，有德有化，有用有變，變則邪氣居之。
帝曰︰何謂邪乎。
歧伯曰︰夫物之生從於化，物之極由乎變，變化之相薄，成敗之所由也。故氣有往復，用有遲速，四者之有而化而變，風之來也。
帝曰︰遲速往復，風所由生，而化而變，故因盛衰之變耳。成敗倚伏遊乎中，何也。
歧伯曰︰成敗倚伏生乎動，動而不已，則變作矣。
帝曰︰有期乎。
歧伯曰︰不生不化。靜之期也。
帝曰︰不生化乎。
歧伯曰︰出入廢則神機化滅，升降息則氣立孤危。故非出入，則無以生長壯老已，非升降，則無以生長化收藏。是以升降出入，無器不有。故器者生化之宇，器散則分之，生化息矣。故無不出入，無不升降。化有小大，期有近遠，四者之有而貴常守，反常則災害至矣。故曰無形無患，此之謂也。
帝曰︰善。有不生不化乎。
歧伯曰︰悉乎哉問也。與道合同，惟真人也。
帝曰︰善。

