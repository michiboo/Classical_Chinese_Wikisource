黃帝問曰︰願聞十二藏之相使，貴賤何如。
歧伯對曰︰悉乎哉問也，請遂言之。
心者，君主之官也，神明出焉。
肺者，相傅之官，治節出焉。
肝者，將軍之官，謀慮出焉。
膽者，中正之官，決斷出焉。
膻中者，臣使之官，喜樂出焉。
脾胃者，倉廩之官，五味出焉。
大腸者，傳道之官，變化出焉。
小腸者，受盛之官，化物出焉。
腎者，作強之官，伎巧出焉。
三焦者，決瀆之官，水道出焉。
膀胱者，州都之官，津液藏焉，氣化則能出矣。
凡此十二官者，不得相失也。故主明則下安，以此養生則壽、歿世不殆，以為天下則大昌。主不明則十二官危，使道閉塞而不通、形乃大傷，以此養生則殃，以為天下者，其宗大危，戒之戒之。
至道在微，變化無窮，孰知其原；窘乎哉，消者瞿瞿，孰知其要；閔閔之當，孰者為良。恍惚之數，生於毫釐，毫釐之數，起於度量，千之萬之，可以益大，推之大之，其形乃制。
黃帝曰︰善哉，余聞精光之道，大聖之業，而宣明大道，非齋戒擇吉日，不敢受也。黃帝乃澤吉日良兆，而藏靈蘭之室，以傳保焉。
黃帝問曰︰余聞天以六六之節，以成一歲，人以九九制會，計人亦有三百六十五節以為天地久矣，不知其所謂也。
歧伯對曰︰昭乎哉問也，請遂言之。夫六六之節，九九制會者，所以正天之度、氣之數也。天度者，所以制日月之行也；氣數者，所以紀化生之用也。天為陽，地為陰；日為陽，月為陰。行有分紀，周有道理，日行一度，月行十三度而有奇焉，故大小月三百六十五日而成歲，積氣餘而盈閏矣。立端於始，表正於中，推餘於終，而天度畢矣。
帝曰︰余已聞天度矣，願聞氣數何以合之。
歧伯曰︰天以六六為節，地以九九制會，天有十日，日六竟而周甲，甲六復而終歲，三百六十日法也。夫自古通天者，生之本，本於陰陽。其氣九州九竅，皆通乎天氣。故其生五，其氣三，三而成天，三而成地，三而成人，三而三之，合則為九，九分為九野，九野為九藏，故形藏四，神藏五，合為九藏以應之也。
帝曰︰余已聞六六九九之會也，夫子言積氣盈閏，願聞何謂氣。請夫子發蒙解惑焉。
歧伯曰︰此上帝所秘，先師傳之也。
帝曰︰請遂聞之。
歧伯曰︰五日謂之候，三候謂之氣，六氣謂之時，四時謂之歲，而各從其主治焉。五運相襲，而皆治之，終期之日，周而復始，時立氣布，如環無端，候亦同法。故曰︰不知年之所加，氣之盛衰，虛實之所起，不可以為工矣。
帝曰︰五運之始，如環無端，其太過不及何如。
歧伯曰︰五氣更立，各有所勝，盛虛之變，此其常也。
帝曰︰平氣何如？
歧伯曰︰無過者也。
帝曰︰太過不及奈何。
歧伯曰︰在經有也。
帝曰︰何謂所勝。
歧伯曰︰春勝長夏，長夏勝冬，冬勝夏，夏勝秋，秋勝春，所謂得五行時之勝，各以氣命其藏。
帝曰︰何以知其勝。
歧伯曰︰求其至也，皆歸始春，未至而至，此謂太過，則薄所不勝，而乘所勝也，命曰氣淫。不分邪僻內生，工不能禁。至而不至，此謂不及，則所勝妄行，而所生受病，所不勝薄之也，命曰氣迫。所謂求其至者，氣至之時也。謹候其時，氣可與期，失時反候，五治不分，邪僻內生，工不能禁也。
帝曰︰有不襲乎。
歧伯曰︰蒼天之氣，不得無常也。氣之不襲，是謂非常，非常則變矣。
帝曰︰非常而變奈何。
歧伯曰︰變至則病所，勝則微，所不勝則甚，因而重感於邪，則死矣。故非其時則微，當其時則甚也。
帝曰︰善。余聞氣合而有形，因變以正名。天地之運，陰陽之化，其於萬物，孰少孰多，可得聞乎。
歧伯曰︰悉哉問也，天至廣不可度，地至大不可量，大神靈問，請陳其方。草生五色，五色之變，不可勝視，草生五味，五味之美，不可勝極，嗜欲不同，各有所通。天食人以五氣，地食人以五味。五氣入鼻，藏於心肺，上使五色修明，音聲能彰。五味入口，藏於腸胃，味有所藏，以養五氣，氣和而生，津液相成，神乃自生。
帝曰︰藏象何如。
歧伯曰︰心者，生之本，神之變也，其華在面，其充在血脈，為陽中之太陽，通於夏氣。肺者，氣之本，魄之處也，其華在毛，其充在皮，為陽中之太陰，通於秋氣。腎者，主蟄封藏之本，精之處也，其華在髮，其充在骨，為陰中之少陰，通於冬氣。肝者，罷極之本，魂之居也，其華在爪，其充在筋，以生血氣，其味酸，其色蒼，此為陽中之少陽，通於春氣。脾胃大腸小腸三焦膀胱者，倉廩之本，榮之居也，名曰器，能化糟粕，轉味而入出者也，其華在唇四白，其充在肌，其味甘，其色黃，此至陰之類通於土氣。凡十一藏取決於膽也。故人迎一盛病在少陽，二盛病在太陽，三盛病在陽明，四盛已上為格陽。寸口一盛，病在厥陰，二盛病在少陰，三盛病在太陰，四盛已上為關陰。人迎與寸口俱盛四倍已上為關格，關格之脈嬴，不能極於天地之精氣，則死矣。
心之合脈也，其榮色也，其主腎也。肺之合皮也，其榮毛也，其主心也。肝之合筋也，其榮爪也，其主肺也。脾之合肉也，其榮唇也，其主肝也。腎之合骨也，其榮髮也，其主脾也。
是故多食鹹則脈凝泣而變色；多食苦則皮槁而毛拔；多食辛則筋急而爪枯；多食酸，則肉胝侭而唇揭；多食甘則骨痛而髮落，此五味之所傷也。故心欲苦，肺欲辛，肝欲酸，脾欲甘，腎欲鹹，此五味之所合也。五藏之氣。故色見青如草茲者死，黃如枳實者死，黑如捲者死，赤如衃血者死，白如枯骨者死，此五色之見死也。青如翠羽者生，赤如雞冠者生，黃如蟹腹者生，白如豕膏者生，黑如烏羽者生，此五色之見生也。生於心，如以縞裹朱；生於肺，如以縞裹紅；生於肝，如以縞裹紺；生於脾，如以縞裹栝樓實，生於腎，如以縞裹紫，此五藏所生之外榮也。色味當五藏︰白當肺，辛，赤當心，苦，青當肝，酸，黃當脾，甘，黑當腎，鹹，故白當皮，赤當脈，青當筋，黃當肉，黑當骨。
諸脈者皆屬於目，諸髓者皆屬於腦，諸筋者皆屬於節，諸血者皆屬於心，諸氣者皆屬於肺，此四支八谿之朝夕也。故人臥，血歸於肝，肝受血而能視，足受血而能步，掌受血而能握，指受血而能攝。臥出而風吹之，血凝於膚者為痺，凝於脈者為泣，凝於足者為厥。此三者，血行而不得反其空，故為痺厥也。人有大谷十二分，小谿三百五十四名，少十二俞，此皆衛氣之所留止，邪氣之所客也，鍼石緣而去之。
診病之始五決為紀，欲知其始，先建其母，所謂五決者五脈也。是以頭痛巔疾，下虛上實過在足少陰，巨陽甚則入腎。徇蒙招尤目冥耳聾，下實上虛，過在足少陽，厥陰甚則入肝。腹滿潅脹，支鬲胠恢，下厥上冒，過在足太陰，陽明。欬嗽上氣，厥在胸中，過在手陽明太陰。心煩頭痛病在鬲中，過在手巨陽，少陰。
夫脈之小大滑濇浮沈，可以指別；五藏之象，可以類推；五藏相音，可以意識；五色微診，可以目察。能合脈色，可以萬全。赤脈之至也喘而堅，診曰有積氣在中，時害於食，名曰心痺，得之外疾，思慮而心虛，故邪從之。白脈之至也喘而浮，上虛下實，驚，有積氣在胸中，喘而虛，名曰肺痺寒熱，得之醉而使內也。青脈之至也長而左右彈，有積氣在心下支胠，名曰肝痺，得之寒濕，與疝同法，腰痛足清頭痛。黃脈之至也大而虛，有積氣在腹中，有厥氣名曰厥疝，女子同法，得之疾使四支，汗出當風。黑脈之至也上堅而大有積氣在小腹與陰，名曰腎痺，得之沐浴清水而臥。
凡相五色之奇脈，面黃目青，面黃目赤，面黃目白，面黃目黑者，皆不死也。面青目赤，面赤目白，面青目黑，面黑目白，面赤目青，皆死也。
黃帝問曰︰余聞方士，或以腦髓為藏，或以腸胃為藏，或以為府，敢問更相反皆自謂是不知其道，願聞其說。
歧伯對曰︰腦、髓、骨、脈、膽、女子胞，此六者地氣之所生也，皆藏於陰而象於地，故藏而不寫，名曰奇恆之府。夫胃、大腸、小腸、三焦、膀胱，此五者，天氣之所生也，其氣象天，故寫而不藏，此受五藏濁氣，名曰傳化之府，此不能久留輸寫者也。魄門亦為五藏，使水穀不得久藏。所謂五藏者，藏精氣而不寫也，故滿而不能實。六府者，傳化物而不藏，故實而不能滿也。所以然者，水穀入口，則胃實而腸虛；食下，則腸實而胃虛。故曰︰實而不滿，滿而不實也。
帝曰︰氣口何以獨為五藏主。
歧伯曰︰胃者水穀之海，六府之大源也。五味入口，藏於胃以養五藏氣，氣口亦太陰也。是以五藏六府之氣味，皆出於胃，變見於氣口。故五氣入鼻，藏於心肺，心肺有病而鼻為之不利也。凡治病必察其下，適其脈，觀其志意與其病也。拘於鬼神者，不可與言至德。惡於鍼石者，不可與言至巧。病不許治者病必不治，治之無功矣。

