右徵與少徵，調右手太陽上。左商與左徵，調左手陽明上。少徵與太宮，調左手陽明上。右角與太角，調右足少陽下。太徵與少徵，調左手太陽上。眾羽與少羽，調右足太陽下。少商與右商，調右手太陽下。桎羽與眾羽，調右足太陽下。少宮與太宮，調右足陽明下。判角與少角，調右足少陽下。釱商與上商，調右足陽明下。釱商與上角，調左足太陽下。
上徵與右徵同，穀麥，畜羊，果杏。手少陰藏心，色赤，味苦，時夏。上羽與太羽同，穀大豆，畜彘，果栗。足少陰藏腎，色黑，味鹹，時冬。上宮與太宮同，穀稷，畜牛，果棗。足太陰藏脾，色黃，味甘，時季夏。上商與右商同，穀黍，畜雞，果桃。手太陰藏肺，色白味辛，時秋。上角與太角同。穀麻，畜犬，果李。足厥陰藏肝，色青，味酸，時春。
太宮與上角同，右足陽明上。左角與太角同，左足陽明上。少羽與太羽同，右足太陽下。左商與右商同，左手陽明下。加宮與太宮同，左足少陽上。質判與太宮同，左手太陽下。判角與太角同，左足少陽下。太羽與太角同，右足太陽上。太角與太宮同，右足少陽上。
右徵，少徵，質徵，上徵，判徵。右角，釱角，上角，太角，判角。右商，少商，釱商，上商，左商。少宮，上宮，太宮，加宮，左宮。眾羽，桎羽，上羽，太羽，少羽。
黃帝曰︰婦人無鬚者，無血氣乎。
歧伯曰︰衝脈任脈，皆起於胞中，上循背裏，為經絡之海。其浮而外者，循腹右，上行會於咽喉，別而絡唇口，血氣盛則充膚熱肉，血獨盛則澹滲皮膚，生毫毛。今婦人之生，有餘於氣，不足於血，以其數脫血也。衝任之脈，不榮口脣，故鬚不生焉。
黃帝曰︰士人有傷於陰，陰氣絕而不起，陰不用，然其鬚不去，其故何也。宦者獨去，何也，願聞其故。
歧伯曰︰宦者去其宗筋，傷其衝脈，血寫不復，皮膚內結，脣口不榮，故鬚不生。
黃帝曰︰其有天宦者，未嘗被傷，不脫於血，然其鬚不生，其故何也。
歧伯曰︰此天之所不足也，其任衝不盛，宗筋不成，有氣無血，脣口不榮，故鬚不生。
黃帝曰︰善乎哉，聖人之通萬物也，蓋日月之光影，音聲鼓響，聞其聲而知其形，其非夫子，孰能明萬物之精。
是故聖人視其顏色，黃赤者，多熱氣，青白者，少熱氣，黑色者，多血少氣。美眉者，太陽多血，通髯極鬚者，少陽多血，美鬚者，陽明多血，此其時然也。夫人之常數，太陽常多血少氣，少陽常多氣少血，陽明常多血多氣，厥陰常多氣少血，少陰常多氣少血，太陰常多血少氣，此天之常數也。
黃帝問於歧伯曰︰夫百病之始生也，皆生於風雨寒暑，清濕喜怒。喜怒不節則傷藏，風雨則傷上，清濕則傷下，三部之氣，所傷異類，願聞其會。
歧伯曰︰三部之氣各不同，或起於陰，或起於陽，請言其方。喜怒不節，則傷藏，藏傷則病起於陰也。清濕襲虛，則病起於下，風雨襲虛，則病起於上，是謂三部。至於其淫泆不可勝數。
黃帝曰︰余固不能數，故問先師，願卒聞其道。
歧伯曰︰風雨寒熱，不得虛邪，不能獨傷人，卒然逢疾風暴雨而不病者，蓋無虛，故邪不能獨傷人，此必因虛邪之風，與其身形，兩虛相得，乃客其形。兩實相逢，眾人肉堅。其中於虛邪也，因於天時，與其身形，參以虛實，大病乃成。氣有定舍，因處為名，上下中外，分為三員。
是故虛邪之中人也，始於皮膚，皮膚緩則腠理開，開則邪從毛髮入，入則抵深，深則毛髮立，毛髮立則淅然，故皮膚痛。留而不去，則傳舍於絡脈，在絡之時，痛於肌肉，其痛之時息，大經乃代。留而不去，傳舍於經，在經之時，洒淅喜驚。留而不去，傳舍於輸，在輸之時，六氣不通四肢，則肢節痛，腰脊乃強。留而不去，傳舍於伏衝之脈，在伏衝之時，體重身痛。留而不去，傳舍於腸胃，在腸胃之時，賁響腹脹，脹多寒則腸鳴飧泄，食不化，多熱則溏出麋。留而不出，傳舍於腸胃之外，募原之間，留著於脈，稽留而不去，息而成積，或著孫脈，或著絡脈，或著經脈，或著輸脈，或著於伏衝之脈，或著於膂筋，或著於腸胃之募原，上連於緩筋，邪氣淫泆，不可勝論。
黃帝曰︰願盡聞其所由然。
歧伯曰︰其著孫絡之脈而成積者，其積往來上下臂手孫絡之居也，浮而緩，不能句積而止之，故往來移行腸胃之間，水湊滲注灌，濯濯有音，有寒則潅滿雷引，故時切痛。其著於陽明之經，則挾臍而居，飽食則益大，饑則益小。其著於緩筋也，似陽明之積，飽食則痛，饑則安。其著於腸胃之募原也，痛而外連於緩筋，飽食則安，饑則痛。其著於伏衝之脈者，揣之應手而動，發手則熱氣下於兩股如湯沃之狀。其著於膂筋，在腸後者，饑則積見，飽則積不見，按之不得。其著於輸之脈者，閉塞不通，津液不下，孔竅乾塞，此邪氣之從外入內從上下也。
黃帝曰︰積之始生，至其已成，奈何。
歧伯曰︰積之始生，得寒乃生，厥乃成積也。
黃帝曰︰其成積奈何。
歧伯曰︰厥氣生足悗，悗生脛寒，脛寒則血脈凝濇，血脈凝濇則寒氣上入於腸胃，入於腸胃則潅脹，潅脹則腸外之汁沫迫聚不得散，日以成積。卒然多食飲，則腸滿，起居不節，用力過度，則絡脈傷，陽絡傷則血外溢。血外溢則衄血，陰絡傷則血內溢，血內溢則後血，腸胃之絡傷，則血溢於腸外，腸外有寒，汁沫與血相搏，則併合凝聚不得散，而積成矣。卒然外中於寒，若內傷於憂怒，則氣上逆，氣上逆則六輸不通，溫氣不行，凝血蘊裹而不散，津液濇滲，著而不去，而積皆成矣。
黃帝曰︰其生於陰者，奈何。
歧伯曰︰憂思傷心，重寒傷肺，忿怒傷肝，醉以入房，汗出當風傷脾，用力過度，若入房汗出浴，則傷腎，此內外三部之所生病者也。
黃帝曰︰善。治之奈何。
歧伯答曰︰察其所痛，以知其應，有餘不足，當補則補，當寫則寫，無逆天時，是謂至治。
黃帝問於歧伯曰︰余聞九鍼於夫子，而行之於百姓，百姓之血氣，各不同形，或神動而氣先鍼行，或氣與鍼相逢，或鍼已出，氣獨行，或數刺乃知，或發鍼而氣逆，或數刺病益劇，凡此六者，各不同形，願聞其方，
歧伯曰︰重陽之人其神易動，其氣易往也。
黃帝曰︰何謂重陽之人。
歧伯曰︰重陽之人，熇熇高高，言語善疾，舉足善高，心肺之藏氣有餘，陽氣滑盛而揚，故神動而氣先行。
黃帝曰︰重陽之人而神不先行者，何也。
歧伯曰︰此人頗有陰者也。
黃帝曰︰何以知其頗有陰也。
歧伯曰︰多陽者，多喜，多陰者，多怒，數怒者，易解。故曰頗有陰，其陰陽之離合難，故其神不能先行也。
黃帝曰︰其氣與鍼相逢，奈何。
歧伯曰︰陰陽和調，而血氣淖澤滑利，故鍼入而氣出疾而相逢也。
黃帝曰︰鍼已出而氣獨行者，何氣使然。
歧伯曰︰其陰氣多而陽氣少，陰氣沉而陽氣浮者內藏，故鍼已出，氣乃隨其後，故獨行也。
黃帝曰︰數刺乃知。何氣使然。
歧伯曰︰此人之多陰而少陽，其氣沉而氣往難，故數刺乃知也。
黃帝曰︰鍼入而氣逆者，何氣使然。
歧伯曰︰其氣逆與其數刺病益甚者，非陰陽之氣，浮沉之勢也，此皆粗之所敗，工之所失，其形氣無過焉。
黃帝曰︰氣為上膈者，食飲入而還出，余已知之矣。蟲為下膈，下膈者，食晬時乃出，余未得其意，願卒聞之。
歧伯曰︰喜怒不適，食飲不節，寒溫不時，則寒汁流於腸中，流於腸中則蟲寒，蟲寒則積聚，守於下管，則腸胃充郭，衛氣不營，邪氣居之，人食則蟲上食，蟲上食則下管虛，下管虛則邪氣勝之，積聚已留，留則癰成，癰成則下管約，其癰在管內者，即而痛深，其癰在外者，則癰外而痛浮，癰上皮熱。
黃帝曰︰刺之奈何。
歧伯曰︰微按其癰，視氣所行，先淺刺其傍，稍內益深，還而刺之，無過三行，察其沉浮，以為深淺，已刺必熨，令熱入中，日使熱內，邪氣益衰，大癰乃潰。伍以參禁，以除其內，恬憺無為，乃能行氣，後以鹹苦，化穀乃下矣。
黃帝問於少師曰︰人之卒然憂恚，而言無音者，何道之塞，何氣出行，使音不彰，願聞其方。
少師答曰︰咽喉者，水穀之道也。喉嚨者，氣之所以上下者也。會厭者，音聲之戶也。口脣者，音聲之扇也。舌者，音聲之機也。懸雍垂者，音聲之關也。頏顙者，分氣之所泄也。橫骨者，神氣所使主發舌者也。故人之鼻洞涕出不收者，頏顙不開，分氣失也。是故厭小而疾薄，則發氣疾，其開闔利，其出氣易。其厭大而厚，則開闔難，其氣出遲，故重言也。人卒然無音者，寒氣客於厭，則厭不能發，發不能下至，其開闔不致，故無音。
黃帝曰︰刺之奈何。
歧伯曰︰足之少陰，上繫於舌，絡於橫骨，終於會厭，兩寫其血脈，濁氣乃辟，會厭之脈，上絡任脈，取之天突，其厭乃發也。
黃帝問於歧伯曰︰寒熱瘰蝿在於頸腋者，皆何氣使生。
歧伯曰︰此皆鼠簞寒熱之毒氣也，留於脈而不去者也。
黃帝曰︰去之奈何。
歧伯曰︰鼠簞之本，皆在於藏，其末上出於頸腋之間，其浮於脈中，而未內著於肌肉，而外為膿血者，易去也。
黃帝曰︰去之奈何。
歧伯曰︰請從其本引其末，可使衰去，而絕其寒熱。審按其道以予之，徐往徐來以去之，其小如麥者，一刺知，三刺而已。
黃帝曰︰決其生死奈何。
歧伯曰︰反其目視之，其中有赤脈，上下貫瞳子，見一脈，一歲死，見一脈半，一歲半死，見二脈，二歲死，見二脈半，二歲半死，見三脈，三歲而死，見赤脈不下貫瞳子，可治也。
黃帝問於伯高曰︰夫邪氣之客人也，或令人目不瞑不臥出者，何氣使然。
伯高曰︰五穀入於胃也，其糟粕津液宗氣，分為三隧，故宗氣積於胸中，出於喉嚨，以貫心脈，而行呼吸焉。營氣者，泌其津液，注之於脈，化以為血，以榮四末，內注五藏六府，以應刻數焉。衛氣者，出其悍氣之慓疾，而先行於四末分肉皮膚之間，而不休者也，晝日行於陽，夜行於陰，常從足少陰之分間，行於五藏六府。今厥氣客於五藏六府，則衛氣獨衛其外，行於陽，不得入於陰，行於陽則陽氣盛，陽氣盛則陽蹻陷，不得入於陰，陰虛，故目不瞑。
黃帝曰︰善。治之奈何。
伯高曰︰補其不足，寫其有餘，調其虛實，以通其道，而去其邪，飲以半夏湯一劑，陰陽已通，其臥立至。
黃帝曰︰善。此所謂決瀆壅塞，經絡大通，陰陽和得者也，願聞其方。
伯高曰︰其湯方以流水千里以外者八升，揚之萬遍，取其清五升煮之，炊以葦薪火沸置秫米一升，治半夏五合徐炊，令竭為一升半，去其滓，飲汁一小杯，日三稍益，以知為度。故其病新發者，覆杯則臥，汗出則已矣。久者，三飲而已也。
黃帝問於伯高曰︰願聞人之肢節，以應天地奈何。
伯高答曰︰天圓地方，人頭圓足方以應之。天有日月，人有兩目。地有九州，人有九竅。天有風雨，人有喜怒。天有雷電，人有音聲。天有四時，人有四肢。天有五音，人有五藏。天有六律，人有六府。天有冬夏，人有寒熱。天有十日，人有手十指。辰有十二，人有足十指莖垂以應之，女子不足二節，以抱人形。天有陰陽，人有夫妻。歲有三百六十五日，人有三百六十節。地有高山，人有肩膝。地有深谷，人有腋膕。地有十二經水，人有十二經脈。地有泉脈，人有衛氣。地有草蓂，人有毫毛。天有晝夜。人有臥起。天有列星，人有牙齒。地有小山，人有小節。地有山石，人有高骨。地有林木，人有募筋。地有聚邑，人有鎌肉。歲有十二月，人有十二節。地有四時不生草，人有無子。此人與天地相應者也。
黃帝問於歧伯曰︰余願聞持鍼之數，內鍼之理，縱舍之意，扞皮開腠理，奈何。脈之屈折，出入之處，焉至而出，焉至而止，焉至而徐，焉至而疾，焉至而入。六府之輸於身者，余願盡聞，少序別離之處，離而入陰，別而入陽，此何道而從行，願盡聞其方。
歧伯曰︰帝之所問，鍼道畢矣。
黃帝曰︰願卒聞之。
歧伯曰︰手太陰之脈，出於大指之端，內屈，循白肉際。至本節之後太淵，留以澹，外屈，上於本節下，內屈，與陰諸絡會於魚際，數脈並注，其氣滑利，伏行壅骨之下，外屈，出於寸口而行，上至於肘內廉，入於大筋之下，內屈，上行臑陰，入腋下，內屈，走肺。此順行逆數之曲折也。心主之脈，出於中指之端，內屈，循中指內廉以上，留於掌中，伏行兩骨之間，外屈，出兩筋之間，骨肉之際，其氣滑利，上二寸，外屈，出行兩筋之間，上至肘內廉，入於小筋之下，留兩骨之會，上入於胸中，內絡於心脈。
黃帝曰︰手少陰之脈，獨無俞，何也。
歧伯曰︰少陰，心脈也。心者，五藏六府之大主也，精神之所舍也，其藏堅固，邪弗能容也，容之則心傷，心傷則神去，神去則死矣。故諸邪之在於心者，皆在於心之包絡。包絡者，心主之脈也，故獨無腧焉。
黃帝曰︰少陰獨無腧者，不病乎。
歧伯曰︰其外經病而藏不病，故獨取其經於掌後銳骨之端，其餘脈出入屈折，其行之徐疾，皆如手少陰心主之脈行也，故本俞者，皆其因氣之虛實疾徐以取之，是謂因衝而寫，因衰而補，如是者，邪氣得去，真氣堅固，是謂因天之序。
黃帝曰︰持鍼縱舍奈何。
歧伯曰︰必先明知十二經脈之本末，皮膚之寒熱，脈之盛衰滑濇，其脈滑而盛者，病日進，虛而細者，久以持，大以濇者，為痛痹，陰陽如一者，病難治，其本末尚熱者，病尚在，其熱已衰者，其病亦去矣。持其尺，察其肉之堅脆，大小滑濇，寒溫燥濕，因視目之五色，以知五藏，而決死生，視其血脈，察其色，以知其寒熱痛痹。
黃帝曰︰持鍼縱舍，余未得其意也。
歧伯曰︰持鍼之道，欲端以正，安以靜，先知虛實，而行疾徐，左手執骨，右手循之，無與肉果，寫欲端以正，補必閉膚，輔鍼導氣，邪得淫泆，真氣得居。
黃帝曰︰扞皮開腠理奈何。
歧伯曰︰因其分肉，左別其膚，微內而徐端之，視神不散，邪氣得去。
黃帝問於歧伯曰︰人有八虛，各何以候。
歧伯答曰︰以候五藏。
黃帝曰︰候之奈何。
歧伯曰︰肺心有邪，其氣留於兩肘。肝有邪，其氣流於兩腋。脾有邪，其氣留於兩髀。腎有邪，其氣留於兩膕。凡此八虛者，皆機關之室，真氣之所過，血絡之所遊，邪氣惡血，固不得住留，住留則傷筋絡骨節，機關不得屈伸，故病攣也。
黃帝問於少師曰︰余嘗聞人有陰陽，何謂陰人，何謂陽人。
少師曰︰天地之間，六合之內，不離於五，人亦應之，非徒一陰一陽而已也，而略言耳，口弗能妛明也。
黃帝曰︰願略聞其意，有賢人聖人，心能備而行之乎。
少師曰︰蓋有太陰之人，少陰之人，太陽之人，少陽之人，陰陽和平之人。凡五人者，其態不同，其筋骨氣血各不等。
黃帝曰︰其不等者，可得聞乎。
少師曰︰太陰之人，貪而不仁，下齊湛湛，好內而惡出，心和而不發，不務於時，動而後之，此太陰之人也。少陰之人，小貪而賊心，見人有亡，常若有得，好傷好害，見人有榮，乃反慍怒，心疾而無恩，此少陰之人也。太陽之人，居處於於，好言大事，無能而虛說，志發於四野。舉措不顧是非，為事如常自用，事雖敗，而常無悔，此太陽之人也。少陽之人，諟諦好自貴，有小小官，則高自宜，好為外交，而不內附，此少陽之人也。陰陽和平之人，居處安靜，無為懼懼，無為欣欣，婉然從物，或與不爭，與時變化，尊則謙謙，譚而不治，是謂至治。古之善用鍼艾者，視人五態，乃治之，盛者寫之，虛者補之。
黃帝曰︰治人之五態奈何。
少師曰︰太陰之人，多陰而無陽，其陰血濁，其衛氣濇，陰陽不和，緩筋而厚皮，不之疾寫，不能移之。少陰之人，多陰少陽，小胃而大腸，六府不調，其陽明脈小，而太陽脈大，必審調之，其血易脫，其氣易敗也。太陽之人，多陽而少陰，必謹調之，無脫其陰，而寫其陽，陽重脫者，易狂，陰陽皆脫者，暴死不知人也。少陽之人，多陽少陰，經小而絡大，血在中而氣外，實陰而虛陽，獨寫其絡脈，則強氣脫而疾，中氣不足，病不起也。陰陽和平之人，其陰陽之氣和，血脈調，謹診其陰陽，視其邪正，安容儀，審有餘不足，盛則寫之，虛則補之，不盛不虛，以經取之。此所以調陰陽，別五態之人者也。
黃帝曰︰夫五態之人者，相與無故，卒然新會，未知其行也，何以別之。
少師答曰︰眾人之屬，不如五態之人者，故五五二十五人，而五態之人不與焉。五態之人，尤不合於眾者也。
黃帝曰︰別五態之人奈何。
少師曰︰太陰之人，其狀黮黮然黑色，念然下意，臨臨然長大，膕然未僂，此太陰之人也。少陰之人，其狀清然竊然，固以陰賊，立而躁嶮，行而似伏，此少陰之人也。太陽之人，其狀軒軒儲儲，反身折膕，此太陽之人也。少陽之人，其狀立則好仰，行則好搖，其兩臂兩肘，則常出於背，此少陽之人也。陰陽和平之人，其狀委委然，隨隨然，顒顒然，愉愉然，嬙嬙然，豆豆然，眾人皆曰君子，此陰陽和平之人也。

