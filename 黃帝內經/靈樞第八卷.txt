雷公問於黃帝曰︰細子得受業，通於九鍼六十篇，旦暮勤服之，近者編絕，久者簡垢，然尚諷誦弗置，未盡解於意矣，外揣言渾朿為一，未知所謂也。夫大則無外，小則無內，大小無極，高下無度，朿之奈何。士之才力，或有厚薄，智慮褊淺，不能博大深奧，自強於學若細子，細子恐其散於後世，絕於子孫，敢問約之奈何。
黃帝曰︰善乎哉問也。此先師之所禁，坐私傳之也，割臂歃血之盟也，子若欲得之，何不齋乎，
雷公再拜而起曰︰請聞命於是也。乃齋宿三日而請曰︰敢問今日正陽，細子願以受盟。黃帝乃與俱入齋室，割臂歃血。
黃帝親祝曰︰今日正陽，歃血傳方，敢有背此言者，反受其殃。
雷公再拜曰︰細子受之。
黃帝乃左握其手，右受之書，曰︰慎之慎之，吾為子言之。
凡刺之理，經脈為始，營其所行，知其度量，內刺五藏，外刺六府，審察衛氣，為百病母，調其虛實，虛實乃止，寫其血絡，血盡不殆矣。
雷公曰︰此皆細子之所以通，未知其所約也。
黃帝曰︰夫約方者，猶約囊也，囊滿而弗約，則輸泄，方成弗約，則神與弗俱。
雷公曰︰願為下材者，弗滿而約之。
黃帝曰︰未滿而知約之以為工，不可以為天下師。
雷公曰︰願聞為工。
黃帝曰︰寸口主中，人迎主外，兩者相應，俱往俱來，若引繩大小齊等，春夏人迎微大，秋冬寸口微大，如是者名曰平人。
人迎大一倍於寸口，病在足少陽，一倍而躁，在手少陽。人迎二倍，病在足太陽，二倍而躁，病在手太陽。人迎三倍，病在足陽明，三倍而躁，病在手陽明。盛則為熱，虛則為寒，緊則為痛痹，代則乍甚乍問。盛則寫之，虛則補之，緊痛則取之分肉，代則取血絡，且飲藥，陷下則灸之，不盛不虛，以經取之，名曰經刺。人迎四倍者，且大且數，名曰溢陽，溢陽為外格，死不治。必審按其本末，察其寒熱，以驗其藏府之病。
寸口大於人迎一倍，病在足厥陰，一倍而躁，病在手心主。寸口二倍，病在足少陰，二倍而躁，在手少陰。寸口三倍，病在足太陰，三倍而躁，病在手太陰。盛則脹滿，寒中食不化，虛則熱中，出糜少氣，溺色變，緊則痛痹，代則乍痛乍止。盛則寫之，虛則補之，緊則先刺而後灸之，代則取血絡，而後調之，陷下則徒灸之，陷下者，脈血絡於中，中有著血，血寒，故宜灸之，不盛不虛，以經取之，名曰經刺。寸口四倍者，名曰內關，內關者，且大且數，死不治。必審察其本末之寒溫，以驗其藏府之病。
通其營輸，乃可傳於大數。大數曰︰盛則徒寫之。虛則徒補之，緊則灸刺，且飲藥，陷下則徒灸之，不盛不虛，以經取之。所謂經治者，飲藥，亦曰灸刺。脈急則引，脈大以弱，則欲安靜，用力無勞也。
雷公問於黃帝曰︰五色獨決於明堂乎，小子未知其所謂也。
黃帝曰︰明堂者，鼻也。闕者，眉間也。庭者，顏也。蕃者頰側也。蔽者，耳門也。其間欲方大，去之十步，皆見於外，如是者壽，必中百歲。
雷公曰︰五官之辨，奈何。
黃帝曰︰明堂骨高以起，平以直，五藏次於中央，六府挾其兩側，首面上於闕庭，王宮在於下極，五藏安於胸中，真色以致，病色不見，明堂潤澤以清，五官惡得無辨乎。
雷公曰︰其不辨者，可得聞乎。
黃帝曰︰五色之見也，各出其色部，部骨陷者，必不免於病矣。其色部乘襲者，雖病甚，不死矣。
雷公曰︰官五色奈何。
黃帝曰︰青黑為痛，黃赤為熱，白為寒，是謂五官。
雷公曰︰病之益甚與其方衰，如何。
黃帝曰︰外內皆在焉，切其脈口滑小緊以沉者，病益甚，在中。人迎氣大緊以浮者，其病益甚，在外。其脈口浮滑者，病日進。人迎沉而滑者，病日損。其脈口滑以沉者，病日進，在內。其人迎脈滑盛以浮者，其病日進，在外。脈之浮沉及人迎與寸口氣小大等者，病難已。病之在藏，沉而大者，易已，小為逆。病在府，浮而大者，其病易已。人迎盛堅者，傷於寒，氣口盛堅者，傷於食。
雷公曰︰以色言病之間甚，奈何。
黃帝曰︰其色麤以明，沉夭者為甚，其色上行者，病益甚，其色下行，如雲徹散者，病方已。五色各有藏部，有外部，有內部也。色從外部走內部者，其病從外走內。其色從內走外者，其病從內走外。病生於內者，先治其陰，後治其陽，反者益甚。其病生於陽者，先治其外，後治其內，反者益甚。其脈滑大以代而長者，病從外來，目有所見，志有所惡，此陽氣之並也，可變而已。
雷公曰︰小子聞風者，百病之始也，厥逆者，寒濕之起也，別之奈何。
黃帝曰︰常候闕中，薄澤為風，沖濁為痹，在地為厥，此其常也，各以其色言其病。
雷公曰︰人不病卒死，何以知之。
黃帝曰︰大氣入於藏府者，不病而卒死矣。
雷公曰︰病小愈而卒死者，何以知之。
黃帝曰︰赤色出兩顴，大如母指者，病雖小愈，必卒死。黑色出於庭，大如母指，必不病而卒死。
雷公再拜曰︰善哉，其死有期乎。
黃帝曰︰察色以言其時。
雷公曰︰善乎，願卒聞之。
黃帝曰︰庭者，首面也。闕上者，咽喉也。闕中者，肺也。下極者，心也。直下者，肝也。肝左者，膽也。下者，脾也。方上者，胃也。中央者，大腸也。挾大腸者，腎也。當腎者，臍也。面王以上者，小腸也。面王以下者，膀胱子處也。顴者，肩也。顴後者，臂也。臂下者，手也。目內眥上者，膺乳也。挾繩而上者，背也。循牙車以下者，股也。中央者，膝也。膝以下者，脛也。當脛以下者，足也。巨分者，股裏也。巨屈者，膝臏也。此五藏六府肢節之部也。
各有部分，有部分，用陰和陽，用陽和陰，當明部分，萬舉萬當，能別左右，是謂大道，男女異位，故曰陰陽，審察澤夭，謂之良工。沉濁為內，浮澤為外，黃赤為風，青黑為痛，白為寒，黃而膏潤為膿，赤甚者為血痛，甚為攣，寒甚為皮不仁。五色各見其部，察其浮沉，以知淺深，察其澤夭，以觀成敗，察其散搏，以知遠近，視色上下，以知病處，積神於心，以知往今。故相氣不微，不知是非，屬意勿去，乃知新故。色明不麤，沉夭為甚，不明不澤，其病不甚。其色散，駒駒然未有聚，其病散而氣痛，聚未成也。腎乘心，心先病，腎為應，色皆如是。男子色在於面王，為小腹痛，下為卵痛，其圜直為莖痛，高為本，下為首，狐疝饗陰之屬也。女子在於面王，為膀胱子處之病，散為痛，搏為聚，方員左右，各如其色形。其隨而下至胝，為淫，有潤如膏狀，為暴食不絜。左為左，右為右，其色有邪，聚散而不端，面色所指者也。色者，青黑赤白黃，皆端滿有別鄉。別鄉赤者，其色赤，大如榆莢，在面王為不日。其色上銳，首空上向，下銳下向，在左右如法，以五色命藏，青為肝，赤為心，白為肺，黃為脾，黑為腎。肝合筋，心合脈，肺合皮，脾合肉，腎合骨也。
黃帝問於少俞曰︰有人於此，並行並立，其年之長少等也，衣之厚薄均也，卒然遇烈風暴雨，或病或不病，或皆病，或皆不病，其故何也。
少俞曰︰帝問何急。
黃帝曰︰願盡聞之。
少俞曰︰春青風，夏陽風，秋涼風，冬寒風，凡此四時之風者，其所病各不同形。
黃帝曰︰四時之風，病人如何。
少俞曰︰黃色薄皮弱肉者，不勝春之虛風。白色薄皮弱肉者，不勝夏之虛風。青色薄皮弱肉，不勝秋之虛風。赤色薄皮弱肉，不勝冬之虛風也。
黃帝曰︰黑色不病乎。
少俞曰︰黑色而皮厚肉堅，固不傷於四時之風，其皮薄而肉不堅，色不一者，長夏至而有虛風者，病矣。其皮厚而肌肉堅者，長夏至而有虛風，不病矣。其皮厚而肌肉堅者，必重感於寒，外內皆然，乃病。
黃帝曰︰善。
黃帝曰︰夫人之忍痛與不忍痛者，非勇怯之分也。夫勇士之不忍痛者，見難則前，見痛則止。夫怯士之忍痛者，聞難則恐，遇痛不動。夫勇士之忍痛者，見難不恐，遇痛不動。夫怯士之不忍痛者，見難與痛，目轉面盼，恐不能言，失氣驚，顏色變化，乍死乍生。余見其然也，不知其何由，願聞其故。
少俞曰︰夫忍痛與不忍痛者，皮膚之厚薄，肌肉之堅脆，緩急之分也，非勇怯之謂也。
黃帝曰︰願聞勇怯之所由然。
少俞曰︰勇士者，目深以固，長衝直揚，三焦理橫，其心端直，其肝大以堅，其膽滿以傍，怒則氣盛而胸張，肝舉而膽橫，眥裂而目揚，毛起而面蒼，此勇士之由然者也。
黃帝曰︰願聞怯士之所由然。
少俞曰︰怯士者，目大而不減，陰陽相失，其焦理縱，頴奣短而小，肝系緩，其膽不滿而縱，腸胃挺，恢下空，雖方大怒，氣不能滿其胸，肝肺雖舉，氣衰復下，故不能久怒，此怯士之所由然者也。
黃帝曰︰怯士之得酒，怒不避勇士者，何藏使然。
少俞曰︰酒者，水穀之精，熟穀之液也。其氣慓悍，其入於胃中，則胃脹氣上逆，滿於胸中，肝浮膽橫，當是之時，固比於勇士，氣衰則悔，與勇士同類，不知避之，名曰酒悖也。
黃帝問於歧伯曰︰願聞五藏之腧，出於背者。
歧伯曰︰胸中大腧，在杼骨之端，肺俞在三焦之間，心俞在五焦之間，膈俞在七焦之間，肝俞在九焦之間，脾俞在十一焦之間，腎俞在十四焦之間，皆挾脊相去三寸所，則欲得而驗之，按其處，應在中而痛解，乃其俞也。灸之則可，刺之則不可。氣盛則寫之，虛則補之。以火補者，毋吹其火，須自滅也。以火寫者，疾吹其火，傳其艾，須其火滅也。
黃帝曰︰五藏者，所以藏精神魂魄者也。六府者，所以受水穀而化行物者也。其氣內干五藏，而外絡肢節。其浮氣之不循經者，為衛氣。其精氣之行於經者，為榮氣。陰陽相隨，外內相貫，如環之無端，亭亭淳淳乎，孰能窮之。然其分別陰陽，皆有標本虛實所離之處。能別陰陽十二經者，知病之所生。候虛實之所在者，能得病之高下。知六府之氣街者，能知解結契紹於門戶。能知虛實之堅軟者，知補寫之所在。能知六經標本者，可以無惑於天下。
歧伯曰︰博哉，聖帝之論，臣請盡意悉言之。足太陽之本，在跟以上五寸中，標在兩絡命門，命門者，目也。足少陽之本，在竅陰之間，標在窗籠之前，窗籠者，耳也。足少陰之本，在內踝下上三寸中，標在背俞與舌下兩脈也。足厥陰之本，在行間上五寸所，標在背俞也。足陽明之本，在厲兌，標在人迎頰挾頏顙也。足太陰之本，在中封前上四寸之中，標在背俞與舌本也。手太陽之本，在外踝之後，標在命門之上一寸也。手少陽之本，在小指次指之間上二寸，標在耳後上角下外眥也。手陽明之本，在肘骨中，上至別陽，標在顏下合鉗上也。手太陰之本，在寸口之中，標在腋內動也。手少陰之本，在銳骨之端，標在背俞也。手心主之本，在掌後兩筋之間二寸中，標在下下腋三寸也。凡候此者，下虛則厥，下盛則熱，上虛則眩，上盛則熱痛。故實者，絕而止之，虛者，引而起之。
請言氣街，胸氣有街，腹氣有街，頭氣有街，脛氣有街，故氣在頭者，止之於腦。氣在胸者，止之膺與背俞。氣在腹者，止之背俞，與衝脈於臍左右之動脈者。氣在脛者，止之於氣街，與承山踝上以下。取此者，用毫鍼，必先按而在，久應於手，乃剌而予之。所治者，頭痛眩仆，腹痛中滿暴脹，及有新積。痛可移者，易已也，積不痛，難已也。
黃帝問於少俞曰︰筋骨之強弱，肌肉之堅脆，皮膚之厚薄，腠理之疏密，各不同，其於鍼石火倦之痛如何。腸胃之厚薄堅脆亦不等，其於毒藥何如。願盡聞之。
少俞曰︰人之骨強筋弱肉緩皮膚厚者，耐痛，其於鍼石之痛火倦亦然。
黃帝曰︰其耐火倦者，何以知之。
少俞答曰︰加以黑色而美骨者，耐火倦。
黃帝曰︰其不耐鍼石之痛者，何以知之。
少俞曰︰堅肉薄皮者，不耐鍼石之痛，於火倦亦然。
黃帝曰︰人之病，或同時而傷，或易已，或難已，其故何如。
少俞曰︰同時而傷，其身多熱者，易已。多寒者，難已。
黃帝曰︰人之勝毒，何以知之。
少俞曰︰胃厚色黑大骨及肥者，皆勝毒，故其瘦而薄胃者，皆不勝毒也。
黃帝問於歧伯曰︰願聞人之始生，何氣築為基，何立而為楯，何失而死，何得而生。
歧伯曰︰以母為基，以父為楯，失神者死，得神者生也。
黃帝曰︰何者為神。
歧伯曰︰血氣已和，營衛已通，五藏已成，神氣舍心，魂魄畢具，乃成為人。
黃帝曰︰人之壽夭各不同，或夭壽，或卒死，或病久，願聞其道。
歧伯曰︰五藏堅固，血脈和調，肌肉解利，皮膚緻密，營衛之行，不失其常，呼吸微徐，氣度以行，六府化穀，津液布揚，各如其常，故能長久。
黃帝曰︰人之壽百歲而死，何以致之。
歧伯曰︰使道隧以長，基墻高以方，通調營衛，三部三里起，骨高肉滿，百歲乃得終。
黃帝曰︰其氣之盛衰，以至其死，可得聞乎。
歧伯曰︰人生十歲，五藏始定，血氣已通，其氣在下，故好走。二十歲，血氣始盛，肌肉方長，故好趨。三十歲，五藏大定，肌肉堅固，血脈盛滿，故好步。四十歲，五藏六府十二經脈，皆大盛以平定，腠理始疏，榮華頹落，髮頗頒白，平盛不搖，故好坐。五十歲，肝氣始衰，肝葉始薄，膽汁始滅，目始不明。六十歲，心氣始衰，善憂悲，血氣懈惰，故好臥。七十歲，脾氣虛，皮膚枯。八十歲，肺氣衰，魄離，故言善誤。九十歲，腎氣焦，四藏經脈空虛。百歲，五藏皆虛，神氣皆去，形骸獨居而終矣。
黃帝曰︰其不能終壽而死者，何如。
歧伯曰︰其五藏皆不堅，使道不長，空外以張，喘息暴疾，又卑基墻，薄脈少血，其肉不石，數中風寒，血氣虛，脈不通，真邪相攻，亂而相引，故中壽而盡也。
黃帝問於伯高曰︰余聞氣有逆順，脈有盛衰，刺有大約，可得於聞乎。
伯高曰︰氣之逆順者，所以應天地陰陽四時五行也。脈之盛衰者，所以候血氣之虛實有餘不足也。刺之大約者，必明知病之可刺，與其未可刺，與其已不可剌也。
黃帝曰︰候之奈何。
伯高曰︰兵法曰︰無迎逢逢之氣，無擊堂堂之陣。刺法曰︰無刺熇熇之熱，無刺漉漉之汗，無刺渾渾之脈，無刺病與脈相逆者。
黃帝曰︰候其可刺奈何。
伯高曰︰上工，刺其未病者也。其次，刺其未盛者也。其次，刺其已衰者也。下工，刺其方襲者也，與其形之盛者也，與其病之與脈相逆者也。故曰，方其盛也，勿敢毀傷，刺其已衰，事必大昌。故曰，上工治未病，不治已病，此之謂也。
黃帝曰︰願聞穀氣有五味，其入五藏，分別奈何。
伯高曰︰胃者，五藏六府之海也，水穀皆入於胃，五藏六府，皆稟氣於胃。五味各走其所喜，穀味酸，先走肝，穀味苦，先走心，穀味甘，先走脾，穀味辛，先走肺，穀味鹹，先走腎，穀氣津液已行，營衛大通，乃化糟粕，以次傳下。
黃帝曰︰營衛之行奈何。
伯高曰︰穀始入於胃，其精微者，先出於胃之兩焦，以溉五藏，別出兩行，營衛之道。其大氣之摶而不行者，積於胸中，命曰氣海，出於肺，循喉咽，故呼則出，吸則入。天地之精氣，其大數常出三入一，故穀不入半日則氣衰，一日則氣少矣。
黃帝曰︰穀之五味，可得聞乎。
伯高曰︰請盡言之。五穀，尞米甘，麻酸，大豆鹹，麥苦，黃黍辛。五果，棗甘，李酸，栗鹹，杏苦，桃辛。五畜，牛甘，犬酸，豬鹹，羊苦，雞辛。五菜，葵甘，韭酸，藿鹹，薤苦，蔥辛。五色，黃色宜甘，青色宜酸，黑色宜鹹，赤色宜苦，白色宜辛。凡此五者，各有所宜。
所謂五色者，脾病者，宜食尞米飯牛肉棗葵。心病者，宜食麥羊肉杏薤。腎病者。宜食大豆黃卷豬肉栗藿。肝病者，宜食麻犬肉李韭。肺病者，宜食黃黍雞肉桃蔥。五禁，肝病禁辛，心病禁鹹，脾病禁酸，腎病禁甘，肺病禁苦。肝色青，宜食甘，尞米飯牛肉棗葵皆甘。心色赤，宜食酸，犬肉麻李韭皆酸。脾色黃，宜食鹹，大豆豕肉栗藿皆鹹。肺色白，宜食苦，麥羊肉杏薤皆苦。腎色黑，宜食辛，黃黍雞肉桃蔥皆辛。

