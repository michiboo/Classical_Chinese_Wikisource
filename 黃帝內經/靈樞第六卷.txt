黃帝曰︰余聞先師，有所心藏，弗著於方，余願聞而藏之，則而行之，上以治民，下以治身，使百姓無病，上下和親，德澤下流，子孫無憂，傳於後世，無有終時，可得聞乎。
歧伯曰︰遠乎哉問也。夫治民與自治，治彼與治此，治小與治大，治國與治家，未有逆而能治之也，夫惟順而已矣。順者，非獨陰陽脈，論氣之逆順也，百姓人民，皆欲順其志也。
黃帝曰︰順之奈何。
歧伯曰︰入國問俗，入家問諱，上堂問禮，臨病人問所便。
黃帝曰︰便病人奈何。
歧伯曰︰夫中熱消癉則便寒，寒中之屬則便熱，胃中熱則消穀，令人懸心善饑，臍以上皮熱。腸中熱，則出黃如糜，臍以下皮寒。胃中寒，則腹脹，腸中寒，則腸鳴飧泄。胃中寒，腸中熱，則脹而且泄。胃中熱，腸中寒，則疾饑小腹痛脹。
黃帝曰︰胃欲寒飲，腸欲熱飲，兩者相逆，便之奈何。且夫王公大人，血食之君，驕恣從欲輕人，而無能禁之，禁之則逆其志，順之則加其病，便之奈何，治之何先。
歧伯曰︰人之情，莫不惡死而樂生。告之以其敗，語之以其善，導之以其所便，開之以其所苦，雖有無道之人，惡有不聽者乎。
黃帝曰︰治之奈何。
歧伯曰︰春夏先治其標，後治其本，秋冬先治其本，後治其標。
黃帝曰︰便其相逆者奈何。
歧伯曰︰便此者，飲食衣服，亦欲適寒溫，寒無悽愴，暑無出汗。食飲者，熱無灼灼，寒無滄滄，寒溫中適，故氣將持，乃不致邪僻也。
黃帝曰︰本藏以身形支節鎌肉，候五藏六府之小大焉。今夫王公大人，臨朝即位之君，而問焉，誰可捫循之。而後答乎。
歧伯曰︰身形支節者，藏府之蓋也，非面部之閱也。
黃帝曰︰五藏之氣，閱於面者，余已知之矣，以支節知而閱之，奈何。
歧伯曰︰五藏六府者，肺為之蓋，巨肩陷，咽喉見其外。
黃帝曰︰善。
歧伯曰︰五藏六府，心為之主，缺盆為之道，艶骨有餘，以候頴奣。
黃帝曰︰善。
歧伯曰︰肝者，主為將，使之候外，欲知堅固，視目小大。
黃帝曰︰善。
歧伯曰︰脾者，主為衛，使之迎糧，視脣舌好惡，以知吉凶。
黃帝曰︰善。
歧伯曰︰腎者︰主為外，使之遠聽，視耳好惡，以知其性。
黃帝曰︰善。願聞六府之候。
歧伯曰︰六府者，胃為之海，廣骸大頸張胸，五穀乃容，鼻隧以長，以候大腸，脣厚，人中長，以候小腸，目下果大，其膽乃橫，鼻孔在外，膀胱漏泄，鼻柱中央起，三焦乃約，此所以候六府者也。上下三等，藏安且良矣。
黃帝曰︰余聞人有精氣津液血脈，余意以為一氣耳，今乃辨為六名，余不知其所以然。
歧伯曰︰兩神相搏，合而成形，常先身生，是謂精。何謂氣。
歧伯曰︰上焦開發，宣五穀味，熏膚，充身，澤毛，若霧露之溉，是謂氣。何謂津。
歧伯曰︰腠理發泄，汗出溱溱，是謂津。何謂液。
歧伯曰︰穀入氣滿，淖澤注於骨，骨屬屈伸，洩澤補益腦髓，皮膚潤澤，是謂液。何謂血。
歧伯曰︰中焦受氣，取汁變化而赤，是謂血。何謂脈。
歧伯曰︰壅遏營氣，令無所避，是謂脈。
黃帝曰︰六氣者，有餘不足，氣之多少，腦髓之虛實，血脈之清濁，何以知之。
歧伯曰︰精脫者，耳聾。氣脫者，目不明。津脫者，腠理開，汗大泄，。液脫者，骨屬屈伸不利，色夭，腦髓消，脛痠，耳數鳴。血脫者，色白，夭然不澤，其脈空虛，此其候也。
黃帝曰︰六氣者，貴賤何如。
歧伯曰︰六氣者，各有部主也，其貴賤善惡，可為常主，然五穀與胃為大海也。
黃帝問於伯高曰︰余願聞六府傳穀者，腸胃之小大長短，受穀之多少奈何。
伯高曰︰請盡言之，穀所從出入淺深遠近長短之度，唇至齒，長九分，口廣二寸半，齒以後至會厭，深三寸半，大容五合，舌重十兩，長七寸，廣二寸半。咽門重十兩，廣二寸半，至胃長一尺六寸。
胃紆曲屈伸之，長二尺六寸，大一尺五寸徑五寸，大容三斗五升。
小腸後附脊左環，迴周疊積，其注於迴腸者，外附於臍，上迴運環十六曲，大二寸半，徑八分分之少半，長三丈三尺。迴腸當臍左環，迴周葉積而下，迴運環反十六曲，大四寸，徑一寸寸之少半，長二丈一尺。廣腸傳脊，以受迴腸，左環葉脊上下辟，大八寸，徑二寸寸之大半，長二尺八寸。
腸胃所入至所出，長六丈四寸四分，迴曲環反，三十二曲也。
黃帝曰︰願聞人之不食，七日而死，何也。
伯高曰︰臣請言其故。胃大一尺五寸，徑五寸，長二尺六寸，橫屈受水穀三斗五升，其中之穀，常留二斗，水一斗五升而滿，上焦泄氣，出其精微，慓悍滑疾，下焦下溉諸腸。
小腸大二寸半，徑八分分之少半，長三丈二尺，受穀二斗四升，水六升三合合之大半。迴腸大四寸，徑一寸寸之少半，長二丈一尺，受穀一斗，水七升半。廣腸大八寸，徑二寸寸之大半，長二尺八寸，受穀九升三合八分合之一。
腸胃之長，凡五丈八尺四寸，受水穀九斗二升一合合之大半，此腸胃所受水穀之數也。平人則不然，胃滿則腸虛，腸滿則胃虛，更虛更滿，故氣得上下，五藏安定，血脈和則精神乃居，故神者水穀之精氣也。故腸胃之中，當留穀二斗，水一斗五升，故平人日再後，後二升半，一日中五升，七日五七三斗五升，而留水穀盡矣。故平人不食飲七日而死者，水穀精氣津液皆盡故也。
黃帝問於歧伯曰︰余聞刺法於夫子，夫子之所言，不離於營衛血氣。夫十二經脈者，內屬於府藏，外絡於肢節，夫子乃合之於四海乎。
歧伯答曰︰人亦有四海，十二經水，經水者，皆注於海，海有東南西北，命曰四海。
黃帝曰︰以人應之奈何。
歧伯曰︰人有髓海，有血海，有氣海，有水穀之海，凡此四者，以應四海也。
黃帝曰︰遠乎哉。夫子之合人天地四海也，願聞應之奈何。
歧伯答曰︰必先明知陰陽表裏榮輸所在，四海定矣。
黃帝曰︰定之奈何。
歧伯曰︰胃者水穀之海，其輸上在氣街，下至三里。衝脈者，為十二經之海，其輸上在於大杼，下出於巨虛之上下廉。膻中者，為氣之海，其輸上在柱骨之上下，前在於人迎。腦為髓之海，其輸上在於其蓋，下在風府。
黃帝曰︰凡此四海者，何利何害，何生何敗。
歧伯曰︰得順者生，得逆者敗，知調者利，不知調者害。
黃帝曰︰四海之逆順奈何。
歧伯曰︰氣海有餘者，氣滿胸中，悗息面赤。氣海不足，則氣少不足以言。血海有餘，則常想其身大，怫然不知其所病。血海不足，亦常想身小，狹然不知其所病。水穀之海有餘，則腹滿。水穀之海不足，則飢不受穀食。髓海有餘，則輕勁多力，自過其度。髓海不足，則腦轉耳鳴，，脛痠眩冒，目無所見，懈怠安臥。
黃帝曰︰余已聞逆順，調之奈何。
歧伯曰︰審守其輸，而調其虛實，無犯其害，順者得復。逆者必敗。
黃帝曰︰善。
黃帝曰︰經脈十二者，別為五行，分為四時，何失而亂，何得而治。
歧伯曰︰五行有序，四時有分，相順則治，相逆則亂。
黃帝曰︰何謂相順。
歧伯曰︰經脈十二者，以應十二月，十二月者，分為四時，四時者，春夏冬秋，其氣各異，營衛相隨，陰陽已和，清濁不相干，如是則順之而治。
黃帝曰︰何謂逆而亂。
歧伯曰︰清氣在陰，濁氣在陽，營氣順脈，衛氣逆行，清濁相干，亂於胸中，是謂大悗。故氣亂於心，則煩心密嘿，俛首靜伏。亂於肺，則俛仰喘喝，接手以呼。亂於腸胃，則為霍亂。亂於臂脛，則為四厥。亂於頭，則為厥逆，頭重眩仆。
黃帝曰︰五亂者，刺之有道乎。
歧伯曰︰有道以來，有道以去，審知其道，是謂身寶。
黃帝曰︰善。願聞其道。
歧伯曰︰氣在於心者，取之手少陰心主之輸。氣在於肺者，取之手太陰榮足少陰輸。氣在於腸胃者，取之足太陰陽明，不下者，取之三里。氣在於頭者，取之天柱大杼，不知，取足太陽榮輸。氣在於臂足，取之先去血脈，後取其陽明少陽之榮輸。
黃帝曰︰補寫奈何。
歧伯曰︰徐入徐出，謂之導氣，補寫無形，謂之同精，是非有餘不足也，亂氣之相交也。
黃帝曰︰允乎哉道，明乎哉論，請著之玉版，命曰治亂也。
黃帝曰︰脈之應於寸口，如何而脹。
歧伯曰︰其脈大堅以濇者，脹也。
黃帝曰︰何以知藏府之脹也。
歧伯曰︰陰為藏，陽為府。
黃帝曰︰夫氣之令人脹也，在於血脈之中邪，藏府之內乎。
歧伯曰︰三者皆存焉。然非脹之舍也。
黃帝曰︰願聞脹之舍。
歧伯曰︰夫脹者，皆在於藏府之外，排藏府而郭胸恢，脹皮膚，故命曰︰脹。
黃帝曰︰藏府之在胸恢腹裏之內也，若匣匱之藏禁器也，各有次舍，異名而同處，一域之中，其氣各異，願聞其故。
黃帝曰︰未解其意。
再問歧伯曰︰夫胸腹，藏府之郭也。膻中者，心主之宮城也。胃者，太倉也。咽喉小腸者，傳送也。胃之五竅者，閭里門戶也。廉泉玉英者，津液之道也。故五藏六府者，各有畔界，其病各有形狀。營氣循脈，衛氣逆為脈脹，衛氣並脈循分為膚脹，三里而寫，近者一下，遠者三下，無問虛實，工在疾寫。
黃帝曰︰願聞脹形。
歧伯曰︰夫心脹者，煩心短氣。臥不安。肺脹者，虛滿而喘欬。
肝脹者，恢下滿而痛引小腹。脾脹者，善噦，四肢煩悗，體重不能勝衣，臥不安。腎脹者，腹滿引背，央央然腰髀痛。六府脹。胃脹者，腹滿，胃脘痛，鼻聞焦臭，妨於食，大便難。大腸脹者，腸鳴而痛濯濯，冬日重感於寒，則飧泄不化。小腸脹者，少腹潅脹，引腰而痛。膀胱脹者，少腹滿而氣癃。三焦脹者，氣滿於皮膚中，輕輕然而不堅。膽脹者，恢下痛脹，口中苦，善太息。凡此諸脹者，其道在一，明知逆順，鍼數不失，寫虛補實，神去其室，致邪失正，真不可定，麤之所敗，謂之天命，補虛寫實，神歸其室。久塞其空，謂之良工。
黃帝曰︰脹者焉生，何因而有。
歧伯曰︰衛氣之在身也，常然並脈，循分肉，行有逆順，陰陽相隨，乃得天和，五藏更始，四時有序，五穀乃化，然後厥氣在上，營衛留止，寒氣逆上，真邪相攻，兩氣相搏，乃合為脹也。
黃帝曰︰善。何以解惑。
歧伯曰︰合之於真，三合而得。
帝曰︰善。
黃帝問於歧伯曰︰脹論言無問虛實，工在疾寫，近者一下，遠者三下，今有其三而不下者，其過焉在。
歧伯對曰︰此言陷於肉盲，而中氣穴者也。不中氣穴，則氣內閉，鍼不陷盲，則氣不行，上越中肉，則衛氣相亂，陰陽相逐，其於脹也，當寫不寫，氣故不下，三而不下，必更其道，氣下乃止，不下復始，可以萬全，烏有殆者乎，其於脹也，必審其媼，當寫則寫，當補則補，如鼓應桴，惡有不下者乎。
黃帝問於歧伯曰︰水穀入於口，輸於腸胃，其液別為五，天寒衣薄，則為溺與氣，天熱衣厚則為汗，悲哀氣並則為泣，中熱胃緩則為唾，邪氣內逆，則氣為之閉塞而不行，不行則為水脹，余知其然也，不知其所由生，願聞其道。
歧伯曰︰水穀皆入於口，其味有五，各注其海，津液各走其道，故三焦出氣，以溫肌肉，充皮膚，為其津，其流而不行者為液。天暑衣厚則腠理開，故汗出，寒留於分肉之間，聚沫則為痛，天寒則腠理閉，氣濕不行，水下留於膀胱，則為溺與氣。五藏六府，心為之主，耳為之聽，目為之候，肺為之相，肝為之將，脾為之衛，腎為之主外。故五藏六府之津液，盡上滲於目，心悲氣並，則心系急，心系急則肺舉，肺舉則液上溢。夫心系與肺，不能盡舉，乍上乍下，故欬而泣出矣。中熱則胃中消穀，消穀則蟲上下作，腸胃充郭，故胃緩，胃緩則氣逆，故唾出。
五穀之津液，和合而為膏者，內滲入於骨空，補益腦髓，而下流於陰陽。陰陽不和，則使液溢而下流於陰，髓液皆減而下，下過度則虛，虛，故腰背痛而脛痠。陰陽氣道不通，四海塞閉，三焦不寫，津液不化，水穀並於腸胃之中，別於迴腸，留於下焦，不得滲膀胱，則下焦脹，水溢則為水脹，此津液五別之逆順也。
黃帝問於歧伯曰︰余聞刺有五官五閱，以觀五氣，五氣者，五藏之使也，五時之副也，願聞其五使當安出。
歧伯曰︰五官者，五藏之閱也。
黃帝曰︰願聞其所出，令可為常。
歧伯曰︰脈出於氣口，色見於明堂，五色更出，以應五時，各如其常，經氣入藏，必當治裏。
帝曰︰善。五色獨決於明堂乎。
歧伯曰︰五官已辨，闕庭必張，乃立明堂，明堂廣大，蕃蔽見外，方壁高基，引垂居外，五色乃治，平博廣大，壽中百歲。見此者，刺之必已，如是之人者，血氣有餘，肌肉堅緻，故可苦以鍼。
黃帝曰︰願聞五官。
歧伯曰︰鼻者，肺之官也。目者，肝之官也。口脣者，脾之官也。舌者，心之官也。耳者，腎之官也。
黃帝曰︰以官何候。
歧伯曰︰以候五藏。故肺病者，喘息鼻張。肝病者，眥青。脾病者，脣黃。心病者，舌卷短，顴赤。腎病者，顴與顏黑。
黃帝曰︰五脈安出，五色安見，其常色殆者何如。
歧伯曰︰五官不辨，闕庭不張，小其明堂，蕃蔽不見，又埤其墻，墻下無基，垂角去外，如是者，雖平常殆，況加病哉。
黃帝曰︰五色之見於明堂，以觀五藏之氣，左右高下，各有形乎。
歧伯曰︰五藏之在中也，各以次舍左右上下，各如其度也。
黃帝問於歧伯曰︰余聞鍼道於夫子，眾多畢悉矣。夫子之道，應若失，而據未有堅然者也。夫子之問學熟乎，將審察於物而生之乎。
歧伯對曰︰聖人之為道者，上合於天，下合於地，中合於人事，必有明法，以起度數，法式檢押，乃後可傳焉。故匠人不能釋尺寸而意短長，廢繩墨而起平水也，工人不能置規而為員，去矩而為方。知用此者，固自然之物，易用之教，逆順之常也。
黃帝曰︰願聞自然奈何。
歧伯曰︰臨深決水，不用工力，而水可竭也，循掘決衝，而經可通也，此言氣之滑濇，血之清濁，行之逆順也。
黃帝曰︰願聞人之白黑肥瘦小長，各有數乎。
歧伯曰︰年質壯大，血氣充盈，膚革堅固，因加以邪，刺此者，深而留之，此肥人也。廣肩，腋項肉薄，皮厚而黑色，脣臨臨然，其血黑以濁，其氣濇以遲，其為人也，貪於取與。刺此者，深而留之，多益其數也。
黃帝曰︰刺瘦人奈何。
歧伯曰︰瘦人者，皮薄色少，肉廉廉然，薄脣輕言，其血清氣滑，易脫於氣，易損於血，刺此者，淺而疾之。
黃帝曰︰刺常人奈何。
歧伯曰︰視其白黑，各為調之，其端正敦厚者，其血氣和調，刺此者，無失常數也。
黃帝曰︰刺壯士真骨者，奈何。
歧伯曰︰刺壯士真骨，堅肉緩節監監然，此人重則氣濇血濁，刺此者，深而留之，多益其數。勁則氣滑血清，刺此者，淺而疾之。
黃帝曰︰刺嬰兒奈何。
歧伯曰︰嬰兒者，其肉脆，血少氣弱，刺此者，以毫鍼，淺刺而疾發鍼，日再可也。
黃帝曰︰臨深決水奈何。
歧伯曰︰血清氣濁，疾寫之，則氣竭焉。
黃帝曰︰循掘決衝，奈何。
歧伯曰︰血濁氣濇，疾寫之，則經可通也。
黃帝曰︰脈行之逆順，奈何。
歧伯曰︰手之三陰。從藏走手，手之三陽，從手走頭，足之三陽，從頭走足，足之三陰，從足走腹。
黃帝曰︰少陰之脈獨下行，何也。
歧伯曰︰不然，夫衝脈者，五藏六府之海也，五藏六府皆稟焉。其上者，出於頏顙。滲諸陽，灌諸精。其下者，注少陰之大絡，出於氣街，循陰股內廉，入膕中，伏行鴬骨內，下至內踝之後屬而別。其下者，並於少陰之經，滲三陰，其前者，伏行出跗屬，下循跗，入大指間，滲諸絡而溫肌肉。故別絡結則跗上不動，不動則厥，厥則寒矣。
黃帝曰︰何以明之。
歧伯曰︰以言導之，切而驗之，其非必動，然後乃可明逆順之行也。
黃帝曰︰窘乎哉，聖人之為道也，明於日月，微於毫釐，其非夫子，孰能道之也。
黃帝曰︰願聞其奇邪而不在經者。
歧伯曰︰血絡是也。
黃帝曰︰刺血絡而仆者，何也。血出而射者，何也。血少黑而濁者，何也。血出清而半為汁者，何也。發鍼而腫者，何也。血出若多若少而面色蒼蒼者，何也。發鍼而面色不變而煩悗者，何也。多出血而不動搖者，何也。願聞其故。
歧伯曰︰脈氣盛而血虛者，刺之則脫氣，脫氣則仆。血氣俱盛而陰氣多者，其血滑，刺之則射。陽氣畜積，久留而不寫者，血黑以濁，故不能射。新飲而液滲於絡，而未合和於血也，故血出而汁別焉。其不新飲者，身中有水，久則為腫。陰氣積於陽，其氣因於絡，故刺之血未出而氣先行，故腫。陰陽之氣，其新相得而未和合，因而寫之，則陰陽俱脫，表裏相離，故脫色而蒼蒼然。刺之血出多，色不變而煩悗者，刺絡而虛經，虛經之屬於陰者。陰脫故煩悶。陰陽相得而合為痹者，此為內溢於經，外注於絡，如是者，陰陽俱有餘，雖多出血而弗能虛也。
黃帝曰︰相之奈何。
歧伯曰︰血脈者，盛堅橫以赤，上下無常處，小者如鍼，大者如筋，則而寫之萬全也，故無失數矣，失數而反，各如其度。
黃帝曰︰鍼入而肉著，何也。
歧伯曰︰熱氣因於鍼，則鍼熱，熱則肉著於鍼，故堅焉。
黃帝曰︰余聞十二經脈，以應十二經水者，其五色各異，清濁不同，人之血氣若一，應之奈何。
歧伯曰︰人之血氣，苟能若一，則天下為一矣，惡有亂者乎。
黃帝曰︰余聞一人，非問天下之眾。
歧伯曰︰夫一人者，亦有亂氣，天下之眾，亦有亂人，其合為一耳。
黃帝曰︰願聞人氣之清濁。
歧伯曰︰受穀者濁，受氣者清。清者注陰，濁者注陽。濁而清者，上出於咽。清而濁者，則下行。清濁相干，命曰亂氣。
黃帝曰︰夫陰清而陽濁，濁者有清，清者有濁，清濁別之奈何。
歧伯曰︰氣之大別，清者上注於肺，濁者下走於胃，胃之清氣，上出於口，肺之濁氣，下注於經，內積於海。
黃帝曰︰諸陽皆濁，何陽獨甚乎。
歧伯曰︰手太陽獨受陽之濁，手太陰獨受陰之清，其清者上走空竅，其濁者下行諸經，諸陰皆清，足太陰獨受其濁。
黃帝曰︰治之奈何。
歧伯曰︰清者其氣滑，濁者其氣濇，此氣之常也。故刺陰者，深而留之，刺陽者，淺而疾之，清濁相干者，以數調之也。

