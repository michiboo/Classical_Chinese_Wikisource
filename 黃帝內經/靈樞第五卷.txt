邪在肺，則病皮膚痛，寒熱，上氣喘，汗出，欬動肩背，取之膺中外腧，背三節五藏之傍，以手疾按之，快然乃刺之，取之缺盆中以越之。
邪在肝，則兩恢中痛，寒中，惡血在內，行善掣節，時腳腫，取之行間，以引恢下，補三里以溫胃中，取血脈以散惡血，取耳間青脈，以去其掣。
邪在脾胃，則病肌肉痛，陽氣有餘，陰氣不足，則熱中善饑，陽氣不足，陰氣有餘，則寒中腸鳴腹痛，陰陽俱有餘，若俱不足，則有寒有熱，皆調於三里。
邪在腎，則病骨痛，陰痹。陰痹者，按之而不得，腹脹，腰痛，大便難，肩背頸項痛，時眩。取之湧泉崑崙，視有血者，盡取之。
邪在心，則病心痛，喜悲，時眩仆，視有餘不足，而調之其輸也。
皮寒熱者，不可附席，毛髮焦，鼻槁臘，不得汗，取三陽之絡，以補手太陰。肌寒熱者，肌痛，毛髮焦而脣槁臘，不得汗，取三陽於下，以去其血者，補足太陰，以出其汗。骨寒熱者，病無所安，汗注不休，齒未槁，取其少陰於陰股之絡。齒已槁，死不治，骨厥亦然。
骨痹舉節不用而痛，汗注煩心，取三陰之經補之。身有所傷，血出多及中風寒，若有所墮墜，四支懈惰不收，名曰體惰，取其小腹臍下三結交。三結交者，陽明太陰也，臍下三寸關元也。厥痹者，厥氣上及腹，取陰陽之絡，視主病也，寫陽補陰經也。頸側之動脈人迎。人迎，足陽明也，在嬰筋之前。嬰筋之後，手陽明也，名曰扶突。次脈，足少陽脈也，名曰天牖。次脈，足太陽也，名曰天柱。腋下動脈，臂太陰也，名曰天府。陽迎頭痛，胸滿不得息，取之人迎。暴瘖氣鞭，取扶突與舌本出血。暴聾氣蒙，耳目不明，取天牖。暴攣癇眩，足不任身，取天柱，暴癉內逆，肝肺相搏，血溢鼻口，取天府，此為天牖五部。
臂陽明有入頄妛齒者，名曰大迎，下齒齲取之，臂惡寒補之，不惡寒寫之。足太陽有入頄偏齒者，名曰角孫，上齒齲取之，在鼻與頄前。方病之時，其脈盛，盛則寫之，虛則補之。一曰取之出鼻外。足陽明有挾鼻入於面者，名曰懸顱，屬口對入繫目本，視有過者取之，損有餘，益不足，反者益。其足太陽有通項入於腦者，正屬目本，名曰眼系，頭目苦痛，取之在項中兩筋間，入腦乃別，陰蹻陽蹻。陰陽相交，陽入陰，陰出陽，交於目銳眥，陽氣盛則瞋目，陰氣盛則瞑目。
熱厥取足太陰少陽，皆留之。寒厥取足陽明少陰於足，皆留之。舌縱涎下，煩悗取足少陰。振寒灑灑鼓頷，不得汗出，腹脹煩悗，取手太陰。刺虛者，刺其去也，刺實者，刺其來也。春取絡脈，夏取分腠，秋取氣口，冬取經輸，凡此四時，各以時為齊。絡脈治皮膚，分腠治肌肉，氣口治筋脈，經輸治骨髓。
五藏身有五部，伏免一，腓二，腓者，鴎也，背三，五藏之俞四，項五。此五部有癰疽者，死。病始手臂者，先取手陽明太陰而汗出。病始頭首者，先取項太陽而汗出。病始足脛者，先取足陽明而汗出。臂太陰可汗出，足陽明可汗出。故取陰而汗出甚者，止之於陽。取陽而汗出甚者，止之於陰。凡刺之害，中而不去則精泄，不中而去則致氣，精泄則病甚而恇，致氣則生為癰疽也。
目眥外決於面者，為銳眥。在內近鼻者，為內眥。上為外眥，下為內眥。癲疾始生，先不樂，頭重痛，視舉目，赤甚作極，已而煩心，候之於顏，取手太陽陽明太陰，血變而止。癲疾始作而引口啼呼喘悸者，候之手陽明太陽，左強者，攻其右，右強者，攻其左，血變而止。癲疾始作，先反僵，因而脊痛，候之足太陽陽明太陰手太陽，血變而止。
治癲疾者，常與之居，察其所當取之處，病至視之有過者寫之，置其血於瓠壺之中，至其發時，血獨動矣，不動，灸窮骨二十壯，窮骨者，焔骨也。
骨癲疾者，顑齒諸腧分肉皆滿而骨居，汗出煩悗，嘔多沃沫，氣下泄，不治。筋癲疾者，身倦攣急大，刺項大經之大杼脈，嘔多沃沬，氣下泄，不治。脈癲疾者，暴仆，四肢之脈，皆脹而縱，脈滿，盡刺之出血，不滿，灸之挾項太陽，灸帶脈於腰相去三寸諸分肉本輸，嘔多沃沫，氣下泄，不治。癲疾者，疾發如狂者，死不治。
狂始生，先自悲也，喜忘苦怒善恐者，得之憂饑，治之取手太陰陽明，血變而止，及取足太陰陽明。狂始發，少臥不饑，自高賢也，自辨智也，自尊貴也，善罵詈，日夜不休，治之取手陽明太陽太陰舌下少陰，視之盛者，皆取之，不盛，釋之也。狂言，驚，善笑，好歌樂，妄行不休者，得之大恐，治之取手陽明太陽太陰。狂目妄見，耳妄聞，善歌者，少氣之所生也，治之取手太陽太陰陽明足太陰頭兩顑。狂者多食，善見鬼神，善笑而不發於外者，得之有所大喜，治之取足太陰太陽陽明，後取手太陰太陽陽明。狂而新發，未應如此者，先取曲泉左右動脈，及盛者見血，有頃已，不已，以法取之，灸骨焔二十壯。
風逆暴四肢腫，身漯漯，唏然時寒，飢則煩，飽則善變，取手太陰表裏，足少陰陽明之經，肉清取榮，骨清取井經也。厥逆為病也，足暴清，胸若將裂，腸若將以刀切之，煩而不能食，脈大小皆濇，煖取足少陰，清取足陽明，清則補之，溫則寫之。厥逆腹脹滿，腸鳴，胸滿不得息，取之下胸二恢，欬而動手者，與背腧，以手按之立快者是也。內閉不得溲，刺足少陰太陽與焔上以長鍼，氣逆則取其太陰陽明厥陰，甚取少陰陽明動者之經也。少氣，身漯漯也，言吸吸也，骨痠體重，懈惰不能動，補足少陰。短氣息短不屬，動作氣索，補足少陰，去血絡也。
偏枯，身偏不用而痛，言不變，志不亂，病在分腠之間，巨鍼取之，益其不足，損其有餘，乃可復也。痱之為病也，身無痛者，四肢不收，智亂不甚，其言微知，可治，甚則不能言，不可治也。病先起於陽，後入於陰者，先取其陽，後取其陰，浮而取之。
熱病三日而氣口靜，人迎躁者，取之諸陽，五十九刺，以寫其熱，而出其汗，實其陰，以補其不足者。身熱甚，陰陽皆靜者，勿刺也。其可刺者，急取之，不汗出則泄。所謂勿刺者，有死徵也。熱病七日八日，脈口動，喘而短者，急刺之，汗且自出，淺刺手大指間。熱病七日八日，脈微小，病者溲血，口中乾，一日半而死。脈代者，一日死。熱病已得汗出，而脈尚躁，喘且復熱，勿刺膚，喘甚者死。熱病七日八日，脈不躁，躁不散數，後三日中有汗，三日不汗，四日死，未曾汗者，勿腠刺之，熱病先膚痛，窒鼻充面，取之皮，以第一鍼，五十九，苛軫鼻，索皮於肺，不得索之火，火者，心也。熱病先身濇倚而熱，煩悗，乾脣口嗌，取之皮，以第一鍼，五十九，膚脹口乾，寒汗出，索脈於心，不得索之水，水者，腎也。熱病嗌乾多飲，善驚，臥不能起，取之膚肉，以第六鍼，五十九，目眥青，索肉於脾，不得索之木，木者，肝也。熱病面青腦痛，手足躁，取之筋間，以第四鍼於四逆，筋躄目浸，索筋於肝，不得索之金，金者，肺也，熱病數驚，瘛瘲而狂，取之脈，以第四鍼，急寫有餘者，癲疾毛髮去，索血於心，不得索之水，水者，腎也。熱病身重骨痛，耳聾而好瞑，取之骨，以第四鍼，五十九，刺骨病不食，齧齒耳青，索骨於腎，不得索之土，土者，脾也。熱病不知所痛，耳聾不能自收，口乾，陽熱甚，陰頗有寒者，熱在髓，死，不可治。熱病頭痛，顳禱目綰，脈痛善衄，厥熱病也，取之以第三鍼，視有餘不足，寒熱痔熱病，體重，腸中熱，取之以第四鍼，於其腧及下諸指間，索氣於胃絡，得氣也，熱病挾臍急痛，胸恢滿，取之湧泉與陰陵泉，取以第四鍼，鍼嗌裏。熱病而汗且出，及脈順可汗者，取之魚際大淵大都大白，寫之則熱去，補之則汗出，汗出太甚，取內踝上橫脈以止之。熱病已得汗而脈尚躁盛，此陰脈之極也，死。其得汗而脈靜者，生。熱病者脈尚盛躁而不得汗者，此陽脈之極也，死。脈盛躁得汗靜者，生。熱病不可刺者有九，一曰，汗不出，大顴發赤噦者，死，二曰，泄而腹滿甚者，死。三曰，目不明，熱不已者，死。四曰，老人嬰兒，熱而腹滿者，死。五曰，汗不出，嘔下血者，死。六曰，舌本爛，熱不已者，死。七曰，欬而衄，汗不出，出不至足者，死。八曰，髓熱者，死。九曰，熱而痙者，死，腰折瘛瘲，齒噤齘也。凡此九者，不可刺也。所謂五十九刺者，兩手外內側各三，凡十二痏，五指間各一，凡八痏，足亦如是。頭入髮一寸傍三分各三，凡六痏。更入髮三寸邊五，凡十痏。耳前後口下者各一，項中一，凡六痏。巔上一，禰會一，髮際一。廉泉一，風池二，天柱二。
氣滿胸中喘息，取足太陰大指之端，去爪甲如韭葉，寒則留之，熱則疾之，氣下乃止。心疝暴痛，取足太陰厥陰，盡刺去其血絡。喉痹舌卷，口中乾，煩心，心痛，臂內廉痛，不可及頭，取手小指次指爪甲下，去端如韭葉。目中赤痛，從內眥始，取之陰蹻。風痙身反折，先取足太陽及膕中及血絡出血，中有寒，取三里。癃，取之陰蹻及三毛上及血絡出血，男子如蠱，女子如怚，身體腰脊如解，不欲飲食，先取湧泉見血，視跗上盛者，盡見血也。
厥頭痛，面若腫起而煩心，取之足陽明太陰。厥頭痛，頭脈痛，心悲善泣，視頭動脈反盛者，刺盡去血，後調足厥陰。厥頭痛，貞貞頭重而痛，寫頭上五行行五，先取手少陰，後取足少陰。厥頭痛，意善忘，按之不得，取頭面左右動脈，後取足太陰。厥頭痛，項先痛，腰脊為應，先取天柱，後取足太陽。厥頭痛，頭痛甚，耳前後脈湧有熱，寫出其血，後取足少陽。真頭痛，頭痛甚，腦盡痛，手足寒至節，死不治。頭痛不可取於腧者，有所擊墮，惡血在於內，若肉傷，痛未已，可則刺，不可遠取也。頭痛不可刺者，大痹為惡，日作者，可令少愈，不可已，頭半寒痛，先取手少陽陽明，後取足少陽陽明。
厥心痛，與背相控善瘛，如從後觸其心，傴僂者，腎心痛也，先取京骨崑崙。發鍼不已，取然谷。厥心痛，腹脹胸滿，心尤痛甚，胃心痛也，取之大都太白。厥心痛，痛如以錐鍼刺其心，心痛甚者，脾心痛也，取之然谷太谿。厥心痛，色蒼蒼如死狀，終日不得太息，肝心痛也，取之行間太衝。厥心痛，臥若徒居，心痛，間動作，痛益甚，色不變，肺心痛也，取之魚際太淵。真心痛，手足清至節，心痛甚，旦發夕死，夕發旦死。心痛不可刺者，中有盛聚，不可取於腧。腸中有蟲瘕及蛟麴，皆不可取以小鍼。心腸痛，溌作痛，腫聚，往來上下行，痛有休止，腹熱喜渴涎出者，是蛟麴也。以手聚按而堅持之，無令得移，以大鍼刺之，久持之，蟲不動，乃出鍼也。姍腹溌痛。形中上者。
耳聾無聞，取耳中，耳鳴，取耳前動脈。耳痛不可刺者，耳中有膿，若有乾盯姫，耳無聞也。耳聾取手小指次指爪甲上與肉交者，先取手，後取足。耳鳴取手中指爪甲上，左取右，右取左，先取手，後取足。足髀不可舉，側而取之，在樞合中，以員利鍼，大鍼不可刺。病注下血，取曲泉。風痹淫濼，病不可已者，足如履冰，時如入湯中，股脛淫濼，煩心頭痛，時嘔時悗，眩已汗出，久則目眩，悲以喜恐，短氣，不樂，不出三年，死矣。
先病而後逆者，治其本，先逆而後病者，治其本，先寒而後生病者，治其本。先病而後生寒者，治其本。先熱而後生病者，治其本。先泄而後生他病者，治其本。必且調之，乃治其他病。先病而後中滿者，治其標。先病後泄者，治其本。先中滿而後煩心者，治其本。有客氣，有同氣，大小便不利，治其標。大小便利，治其本。病發而有餘，本而標之，先治其本，後治其標。病發而不足，標而本之，先治其標，後治其本。謹詳察間甚，以意調之，間者並行，甚為獨行。先小大便不利而後生他病者，治其本也。
厥挾脊而痛者，至頂，頭沉沉然，目煉煉然，腰脊強，取足太陽膕中血絡。厥胸滿面腫，脣漯漯，然暴言難，甚則不能言，取足陽明。厥氣走喉而不能言，手足清，大便不利，取足少陰。厥而腹嚮嚮然，多寒氣，腹中娚娚，便溲難，取足太陰。
嗌乾，口中熱如膠，取足少陰，膝中痛，取犢鼻，以員利鍼，發而間之，鍼大如氂，刺膝無疑。喉痹不能言，取足陽明。能言，取手陽明。瘧不渴，間日而作，取足陽明。渴而日作，取手陽明。齒痛不惡清飲，取足陽明。惡清飲，取手陽明。聾而不痛者，取足少陽。聾而痛者。取手陽明。衄而不止，衃血流，取足太陽。衃血，取手太陽，不已，刺宛骨下，不已，刺膕中出血。腰痛，痛上寒，取足太陽陽明。痛上熱，取足厥陰。不可以俛仰，取足少陽。中熱而喘，取足少陰膕中血絡。喜怒而不欲食，言益小，刺足太陰。怒而多言，刺足少陽。顑痛，刺手陽明與顑之盛脈出血。項痛不可俛仰，刺足太陽。不可以顧，刺手太陽也。
小腹滿大，上走胃，至心，淅淅身時寒熱，小便不利，取足厥陰。腹滿，大便不利，腹大，亦上走胸嗌，喘息喝喝然，取足少陰。腹滿食不化，腹嚮嚮然，不能大便，取足太陰。心痛引腰脊，欲嘔，取足少陰。心痛腹脹，嗇嗇然，大便不利，取足太陰。
心痛引背，不得息，刺足少陰，不已，取手少陽。心痛引小腹滿，上下無常處，便溲難，刺足厥陰。心痛，但短氣不足以息，刺手太陰。心痛，當九節刺之，按，已刺按之，立已。不已，上下求之，得之立已。
顑痛，刺足陽明曲周動脈見血，立已。不已，按人迎於經，立已。氣逆上，刺膺中陷者與下胸動脈，腹痛，刺臍左右動脈，已刺按之，立已。不已，刺氣街，已刺按之，立已。痿厥為四末朿悗，乃疾解之，日二，不仁者，十日而知，無休，病已止。噦以草刺鼻，嚏，嚏而已。無息而疾迎引之，立已。大驚之，亦可已。
黃帝問於歧伯曰︰周痹之在身也，上下移徒隨脈，其上下左右相應，間不容空，願聞此痛，在血脈之中邪，將在分肉之間乎，何以致是。其痛之移也，間不及下鍼，其慉痛之時，不及定治，而痛已止矣，何道使然，願聞其故。
歧伯答曰︰此眾痹也。非周痹也。
黃帝曰︰願聞眾痹。
歧伯對曰︰此各在其處，更發更止，更居更起，以右應左，以左應右。非能周也，更發更休也。
黃帝曰︰善。刺之奈何。
歧伯對曰︰刺此者，痛雖已止，必刺其處，勿令復起。
帝曰︰善。願聞周痹何如。
歧伯對曰︰周痹者，在於血脈之中，隨脈以上，隨脈以下，不能左右，各當其所。
黃帝曰︰刺之奈何。
歧伯對曰︰痛從上下者，先刺其下以過之，後刺其上以脫之，痛從下上者，先刺其上以過之，後刺其下以脫之。
黃帝曰︰善。此痛安生。何因而有名。
歧伯對曰︰風寒濕氣，客於外分肉之間，迫切而為沫，沫得寒則聚，聚則排分肉而分裂也，分裂則痛，痛則神歸之，神歸之則熱，熱則痛解，痛解則厥，厥則他痹發，發則如是。
帝曰︰善。余已得其意矣。此內不在藏，而外未發於皮，獨居分肉之間，真氣不能周，故命曰周痹。故刺痹者，必先切循其下之六經，視其虛實，及大絡之血結而不通，及虛而脈陷空者而調之，熨而通之，其瘛堅，轉引而行之。
黃帝曰︰善。余已得其意矣。亦得其事也。九者，經巽之理，十二經脈陰陽之病也。
黃帝閑居，辟左右而問於歧伯曰︰余已聞九鍼之經，論陰陽逆順，六經已畢，願得口問。
歧伯避席再拜曰︰善乎哉問也，此先師之所口傳也。
黃帝曰︰願聞口傳。
歧伯答曰︰夫百病之始生也，皆生於風雨寒暑，陰陽喜怒，飲食居處，大驚卒恐，則血氣分離，陰陽破散，經絡厥絕，脈道不通，陰陽相逆，衛氣稽留，經脈虛空，血氣不次，乃失其常，論不在經者，請道其方。
黃帝曰︰人之欠者，何氣使然。
歧伯答曰︰衛氣晝日行於陽，夜半則行於陰，陰者主夜，夜者臥，陽者主上，陰者主下，故陰氣積於下，陽氣未盡，陽引而上，陰引而下，陰陽相引，故數欠，陽氣盡，陰氣盛則目瞑，陰氣盡而陽氣盛，盛則寤矣。寫足少陰，補足太陽。
黃帝曰︰人之噦者，何氣使然。
歧伯曰︰穀入於胃，胃氣上注於肺，今有故寒氣與新谷氣，俱還入於胃，新故相亂，真邪相攻，氣並相逆，復出於胃，故為噦，補手太陰，寫足少陰。
黃帝曰︰人之唏者，何氣使然。
歧伯曰︰此陰氣盛而陽氣虛，陰氣疾而陽氣徐，陰氣盛而陽氣絕，故為唏，補足太陽，寫足少陰。
黃帝曰︰人之振寒者，何氣使然。
歧伯曰︰寒氣客於皮膚，陰氣盛，陽氣虛，故為振寒寒慄，補諸陽。
黃帝曰︰人之噫者，何氣使然。
歧伯曰︰寒氣客於胃，厥逆從下上散，復出於胃，故為噫，補足太陰陽明，一曰補眉本也。
黃帝曰︰人之嚏者，何氣使然。
歧伯曰︰陽氣和利，滿於心，出於鼻，故為嚏，補足太陽榮眉本，一曰眉上也。
黃帝曰︰人之嚲者，何氣使然。
歧伯曰︰胃不實則諸脈虛，諸脈虛則筋脈懈惰，筋脈懈惰則行陰用力，氣不能復，故為嚲，因其所在，補分肉間。
黃帝曰︰人之哀而泣涕出者，何氣使然。
歧伯曰︰心者，五藏六府之主也。目者，宗脈之所聚也，上液之道也。口鼻者，氣之門戶也。故悲哀愁憂則心動，心動則五藏六府皆搖，搖則宗脈感，宗脈感則液道開，液道開，故泣涕出焉，液者，所以灌精濡空竅者也。故上液之道開，則泣，泣不止則液竭，液竭則精不灌，精不灌則目無所見矣，故命曰奪精，補天柱經俠頸。
黃帝曰︰人之太息者，何氣使然。
歧伯曰︰憂思則心系急，心系急則氣道約，約則不利，故太息以伸出之，補手少陰心主，足少陽留之也。
黃帝曰︰人之涎下者，何氣使然。
歧伯曰︰飲食者，皆入於胃，胃中有熱則蟲動，蟲動則胃緩，胃緩則廉泉開，故涎下，補足少陰。
黃帝曰︰人之耳中鳴者，何氣使然。
歧伯曰︰耳者，宗脈之所聚也，故胃中空則宗脈虛，虛則下溜，脈有所竭者，故耳鳴，補客主人，手大指爪甲上與肉交者也。
黃帝曰︰人之自齧舌者，何氣使然。此厥逆走上，脈氣輩至也，少陰氣至則齧舌，少陽氣至則齧頰，陽明氣至則齧脣矣，視主病者，則補之。
凡此十二邪者，皆奇邪之走空竅者也，故邪之所在，皆為不足，故上氣不足，腦為之不滿，耳為之苦鳴，頭為之苦傾，目為之眩，中氣不足，溲便為之變，腸為之苦鳴。下氣不足，則乃為痿厥心悗，補足外踝下留之。
黃帝曰︰治之奈何。
歧伯曰︰腎主為欠，取足少陰。肺主為噦，取手太陰。足少陰唏者，陰與陽絕，故補足太陽，寫足少陰。振寒者，補諸陽。噫者，補足太陰陽明。嚏者，補足太陽眉本。嚲因其所在，補分肉間。泣出補天柱經俠頸，俠頸者，頭中分也。太息補手少陰心主，足少陽留之。涎下補足少陰。耳鳴補客主人，手大指爪甲上與肉交者。自齧舌，視主病者，則補之。目眩頭傾，補足外踝下留之。痿厥心悗，刺足大指間上二寸留之。一曰足外踝下留之。

