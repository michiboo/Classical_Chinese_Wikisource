黃帝問曰︰醫之治病也，一病而治各不同皆愈何也。
歧伯對曰︰地勢使然也。故東方之域，天地之所始生也，魚鹽之地，海濱傍水，其民食魚而嗜鹹，皆安其處，美其食，魚者使人熱中，鹽者勝血，故其民皆黑色疏理，其病皆為癰瘍，其治宜砭石，故砭石者，亦從東方來。西方者，金玉之域，沙石之處，天地之所收引也，其民陵居而多風，水土剛強，其民不衣而褐薦，其民華食而脂肥，故邪不能傷其形體，其病生於內，其治宜毒藥，故毒藥者，亦從西方來。北方者，天地所閉藏之域也，其地高陵居，風寒冰冽，其民樂野處而乳食，藏寒生滿病，其治宜灸倦，故灸倦者，亦從北方來。南方者，天地所長養，陽之所盛處也，其地下，水土弱，霧露之所聚也，其民嗜酸而食胕，故其民皆緻理而赤色，其病攣痺，其治宜微鍼，故九鍼者，亦從南方來。中央者，其地平以濕，天地所以生萬物也眾，其民食雜而不勞，故其病多痿厥寒熱，其治宜導引按蹻，故導引按蹻者，亦從中央出也。故聖人雜合以治，各得其所宜，故治所以異而病皆愈者，得病之情，知治之大體也。
黃帝問曰︰余聞古之治病，惟其移精變氣，可祝由而已。今世治病，毒藥治其內，鍼石治其外，或愈或不愈，何也。
歧伯對曰︰往古人居禽獸之間，動作以避寒，陰居以避暑，內無眷慕之累，外無伸宦之形，此恬憺之世，邪不能深入也。故毒藥不能治其內，鍼石不能治其外，故可移精祝由而已。當今之世不然，憂患緣其內，苦形傷其外，又失四時之從，逆寒暑之宜，賊風數至，虛邪朝夕，內至五藏骨髓，外傷空竅肌膚，所以小病必甚，大病必死，故祝由不能已也。
帝曰︰善。余欲臨病人，觀死生，決嫌疑，欲知其要，如日月光，可得聞乎。
歧伯曰︰色脈者，上帝之所貴也，先師之所傳也。上古使僦貸季，理色脈而通神明，合之金木水火土四時八風六合，不離其常，變化相移，以觀其妙，以知其要，欲知其要，則色脈是矣。色以應日，脈以應月，常求其要，則其要也。夫色之變化，以應四時之脈，此上帝之所貴，以合於神明也，所以遠死而近生。生道以長，命曰聖王。中古之治病，至而治之，湯液十日，以去八風五痺之病，十日不巳，治以草蘇草荄之枝，本末為助，標本已得，邪氣乃服。暮世之治病也則不然，治不本四時，不知日月，不審逆從，病形已成，乃欲微鍼治其外，湯液治其內，粗工兇兇，以為可攻，故病未已，新病復起。
帝曰︰願聞要道。
歧伯曰︰治之要極，無失色脈，用之不惑，治之大則。逆從到行，標本不得，亡神失國。去故就新，乃得真人。
帝曰︰余聞其要於夫子矣，夫子言不離色脈，此余之所知也。
歧伯曰︰治之極於一。
帝曰︰何謂一。
歧伯曰︰一者，因得之。
帝曰︰奈何。
歧伯曰︰閉戶塞牖，繫之病者，數問其情，以從其意，得神者昌，失神者亡。
帝曰︰善。
黃帝問曰︰為五穀湯液及醪醴，奈何。
歧伯對曰︰必以稻米，炊之稻薪，稻米者完，稻薪者堅。
帝曰︰何以然。
歧伯曰︰此得天地之和，高下之宜，故能至完，伐取得時，故能至堅也。
帝曰︰上古聖人作湯液醪醴，為而不用，何也。
歧伯曰︰自古聖人之作湯液醪醴者，以為備耳，夫上古作湯液，故為而弗服也。中古之世，道德稍衰，邪氣時至，服之萬全。
帝曰︰今之世不必已何也。
歧伯曰︰當今之世，必齊毒藥攻其中，鑱石鍼艾治其外也。
帝曰︰形弊血盡而功不立者何。
歧伯曰︰神不使也。
帝曰︰何謂神不使。
歧伯曰︰鍼石道也。精神不進，志意不治，故病不可愈。今精壞神去，榮衛不可復收。何者，嗜欲無窮，而憂患不止，精氣弛壞，榮泣衛除，故神去之而病不愈也。
帝曰︰夫病之始生也，極微極精，必先入結於皮膚。今良工皆稱曰︰病成名曰逆，則鍼石不能治，良藥不能及也。今良工皆得其法，守其數，親戚兄弟遠近音聲日聞於耳，五色日見於目，而病不愈者，亦何暇不早乎。
歧伯曰︰病為本，工為標，標本不得，邪氣不服，此之謂也。
帝曰︰其有不從毫毛而生，五藏陽以竭也，津液充郭，其魄獨居，孤精於內，氣耗於外，形不可與衣相保，此四極急而動中，是氣拒於內，而形施於外，治之奈何。
歧伯曰︰平治於權衡，去宛陳莝，微動四極，溫衣，繆刺其處，以復其形。開鬼門，潔淨府，精以時服，五陽已布，疏滌五藏，故精自生，形自盛，骨肉相保，巨氣乃平。
帝曰︰善。
黃帝問曰︰余聞揆度奇恆，所指不同，用之奈何。
歧伯對曰︰揆度者，度病之淺深也。奇恆者，言奇病也。請言道之至數，五色脈變，揆度奇恆，道在於一。神轉不回，回則不轉，乃失其機，至數之要，迫近於微，著之玉版，命曰合玉機。容色見上下左右，各在其要。其色見淺者，湯液主治，十日已。其見深者，必齊主治，二十一日巳。其見大深者，醪酒主治，百日已。色夭面脫，不治，百日盡已。脈短氣絕死，病溫虛甚死。色見上下左右，各在其要。上為逆，下為從。女子右為逆，左為從；男子左為逆，右為從。易重陽死，重陰死。陰陽反他，治在權衡相奪，奇恆事也，揆度事也。搏脈痺躄，寒熱之交。脈孤為消氣，虛泄為奪血。孤為逆，虛為從。行奇恆之法，以太陰始。行所不勝曰逆，逆則死；行所勝曰從，從則活。八風四時之勝，終而復始，逆行一過，不復可數，論要畢矣。
黃帝問曰︰診要何如。
歧伯對曰︰正月二月，天氣始方，地氣始發，人氣在肝。三月四月，天氣正方，地氣定發，人氣在脾。五月六月，天氣盛，地氣高，人氣在頭。七月八月，陰氣始殺，人氣在肺。九月十月，陰氣始冰，地氣始閉，人氣在心。十一月十二月，冰復，地氣合，人氣在腎。故春刺散俞，及與分理，血出而止，甚者傳氣，間者環也。夏刺絡俞，見血而止，盡氣閉環，痛病必下。秋刺皮膚，循理，上下同法，神變而止。冬刺俞竅於分理，甚者宜下，間者散下。春夏秋冬，各有所刺，法其所在。
春刺夏分，脈亂氣微，入淫骨髓，病不能愈，令人不嗜食，又且少氣。春刺秋分，筋攣，逆氣環，為欬嗽，病不愈，令人時驚，又且哭。春刺冬分，邪氣著藏，令人脹，病不愈，又且欲言語，夏刺春分，病不愈，令人解墮，夏刺秋分，病不愈，令人心中欲無言，惕惕如人將捕之。夏刺冬分，病不愈，令人少氣，時欲怒。秋刺春分，病不已，令人惕然欲有所為，起而忘之。秋刺夏分，病不已，令人益嗜臥，又且善夢。秋刺冬分，病不已，令人灑灑時寒。冬刺春分，病不已，令人慾臥不能眠，眠而有見。冬刺夏分，病不愈，氣上，發為諸痺。冬刺秋分，病不巳，令人善渴。
凡刺胸腹者，必避五藏。中心者，環死；中脾者，五日死；中腎者，七日死；中肺者，五日死；中鬲者，皆為傷中，其病雖愈，不過一歲必死。刺避五藏者，知逆從也。所謂從者，鬲與脾腎之處，不知者反之。刺胸腹者，必以布憿著之，乃從單布上刺，刺之不愈，復刺。刺鍼必肅，刺腫搖鍼，經刺勿搖，此刺之道也。
帝曰︰願聞十二經脈之終，奈何。
歧伯曰︰太陽之脈，其終也戴眼反折瘈瘲，其色白，絕汗乃出，出則死矣。少陽終者，耳聾百節皆縱，目寰絕系，絕系一日半死，其死也，色先青白，乃死矣。陽明終者，口目動作，善驚妄言，色黃，其上下經盛，不仁，則終矣。少陰終者，面黑齒長而垢，腹脹閉，上下不通而終矣。太陰終者，腹脹閉不得息，善噫善嘔，嘔則逆，逆則面赤，不逆則上下不通，不通則面黑皮毛焦而終矣。厥陰終者，中熱嗌乾，善溺心煩，甚則舌卷卵上縮而終矣。此十二經之所敗也。

