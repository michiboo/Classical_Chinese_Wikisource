黃帝問於歧伯曰︰水與膚脹，鼓脹，腸覃，石瘕，石水，何以別之。
歧伯答曰︰水始起也，目窠上微腫，如新臥起之狀，其頸脈動，時欬，陰股間寒，足脛腫，腹乃大，其水已成矣。以手按其腹，隨手而起，如裹水之狀，此其候也。
黃帝曰︰膚脹何以候之。
歧伯曰︰膚脹者，寒氣客於皮膚之間，巓巓然不堅，腹大，身盡腫，皮厚，按其腹。窅而不起，腹色不變，此其候也。鼓脹何如。
歧伯曰︰腹脹身皆大，大與膚脹等也，色蒼黃，腹筋起，此其候也。
腸覃何如。
歧伯曰︰寒氣客於腸外，與衛氣相搏，氣不得營，因有所繫，癖而內著，惡氣乃起，瘜肉乃生。其始生也，大如雞卵，稍以益大，至其成如懷子之狀，久者離藏，按之則堅，推之則移，月事以時下，此其候也。
石瘕何如。
歧伯曰︰石瘕生於胞中，寒氣客於子門，子門閉塞，氣不得通，惡血當寫不寫，衃以留止，日以益大，狀如懷子，月事不以時下，皆生於女子，可導而下。
黃帝曰︰膚脹鼓脹，可刺耶。
歧伯曰︰先寫其脹之血絡，後調其經，刺去其血絡也。
黃帝曰︰夫子言賊風邪氣之傷人也，令人病焉，今有其不離屏蔽，不出室穴之中，卒然病者，非不離賊風邪氣，其故何也。
歧伯曰︰此皆嘗有所傷於濕氣，藏於血脈之中，分肉之間，久留而不去，若有所墮墜，惡血在內而不去。卒然喜怒不節，飲食不適，寒溫不時，腠理閉而不通，其開而遇風寒，則血氣凝結，與故邪相襲，則為寒痹。其有熱則汗出，汗出則受風，雖不遇賊風邪氣，必有因加而發焉。
黃帝曰︰夫子之所言者，皆病人之所自知也，其毋無所遇邪氣，又無怵愓之所志，卒然而病者，其故何也，唯因鬼神之事乎。
歧伯曰︰此亦有故，邪留而未發，因而志有所惡，及有所慕，血氣內亂，兩氣相搏，其所從來者微，視之不見，聽而不聞，故似鬼神。
黃帝曰︰其祝而已者，其故何也。
歧伯曰︰先巫者，因知百病之勝，先知其病之所從生者，可祝而已也。
黃帝曰︰衛氣之留於腹中，嫐積不行，苑蘊不得常所，使人肢恢胃中滿，喘呼逆息者，何以去之。
伯高曰︰其氣積於胸中者，上取之。積於腹中者，下取之。上下皆滿者，傍取之。
黃帝曰︰取之奈何。
伯高對曰︰積於上，寫大迎天突喉中。積於下者，寫三里與氣街。上下皆滿者，上下取之，與季恢之下一寸。重者，雞足取之，診視其脈大而弦急，及絕不至者，及腹皮急甚者，不可刺也。
黃帝曰︰善。
黃帝問於伯高曰︰何以知皮肉氣血筋骨之病也。
伯高曰︰色起兩眉薄澤者，病在皮。脣色青黃赤白黑者，病在肌肉。營氣濡然者，病在血氣。目色青黃赤白黑者，病在筋。耳焦枯，受塵垢，病在骨。
黃帝曰︰病形何如，取之奈何。
伯高曰︰夫百病變化，不可勝數，然皮有部，肉有柱，血氣有輸，骨有屬。
黃帝曰︰願聞其故。
伯高曰︰皮之部，輸於四末。肉之柱，在臂脛諸陽分肉之間，與足少陰分間。血氣之輸，輸於諸絡，氣血留居則盛而起。筋部無陰無陽，無左無右，候病所在。骨之屬者，骨空之所以受益而益腦髓者也。
黃帝曰︰取之奈何。
伯高曰︰夫病變化，浮沉深淺，不可勝窮，各在其處，病間者淺之，甚者深之，間者少之，甚者眾之，隨變而調氣，故曰上工。
黃帝問於伯高曰︰人之肥瘦大小寒溫，有老壯少小，別之奈何。
伯高對曰︰人年五十已上為老，二十已上為壯，十八已上為少，六歲已上為小。
黃帝曰︰何以度知其肥瘦。
伯高曰︰人有肥有膏有肉。
黃帝曰︰別此奈何。
伯高曰︰膕肉堅，皮滿者，肥。膕肉不堅，皮緩者，膏。皮肉不相離者，肉。
黃帝曰︰身之寒溫何如。
伯高曰︰膏者，其肉淖而粗理者，身寒。細理者，身熱脂者，其肉堅，細理者熱，粗理者寒。
黃帝曰︰其肥瘦大小奈何。
伯高曰︰膏者，多氣而皮縱緩，故能縱腹垂腴。肉者，身體容大。脂者，其身收小。
黃帝曰︰三者之氣血多少何如。
伯高曰︰膏者，多氣，多氣者，熱，熱者，耐寒。肉者，多血則充形，充形則平。脂者，其血清，氣滑少，故不能大。此別於眾人者也。
黃帝曰︰眾人奈何。
伯高曰︰眾人皮肉脂膏，不能相加也，血與氣，不能相多，故其形不小不大，各自稱其身，命曰眾人。
黃帝曰︰善。治之奈何。
伯高曰︰必先別其三形，血之多少，氣之清濁，而後調之。治無失常經。是故膏人縱腹垂腴，肉人者，上下容大，脂人者，雖脂不能大也。
黃帝曰︰余以小鍼為細物也，夫子乃言上合之於天，下合之於地，中合之於人，余以為過鍼之意矣，願聞其故。
歧伯曰︰何物大於天乎，夫大於鍼者，惟五兵者焉。五兵者，死之備也。非生之具，且夫人者，天地之鎮也，其不可不參乎。夫治民者，亦唯鍼焉，夫鍼之與五兵，其孰小乎。
黃帝曰︰病之生時，有喜怒不測，飲食不節，陰氣不足，陽氣有餘，營氣不行，乃發為癰疽。陰陽不通，兩熱相搏，乃化為膿，小鍼能取之乎。
歧伯曰︰聖人不能使化者為之，邪不可留也。故兩軍相當，旗幟相望，白刃陳於中野者，此非一日之謀也。能使其民令行，禁止士卒無白刃之難者，非一日之教也，須臾之得也。夫至使身被癰疽之病，膿血之聚者，不亦離道遠乎。夫癰疽之生，膿血之成也，不從天下，不從地出，積微之所生也。故聖人自治於未有形也，愚者遭其已成也。
黃帝曰︰其已形，不予遭，膿已成，不予見，為之奈何。
歧伯曰︰膿已成，十死一生，故聖人勿使已成，而明為良方，著之竹帛，使能者踵而傳之後世，無有終時者，為其不予遭也。
黃帝曰︰其已有膿血而後遭乎。不道之以小鍼治乎。
歧伯曰︰以小治小者，其功小，以大治大者，多害，故其已成膿血者，其唯砭石鈹鋒之所取也。
黃帝曰︰多害者其不可全乎。
歧伯曰︰其在逆順焉。
黃帝曰︰願聞逆順。
歧伯曰︰以為傷者，其白眼青，黑眼小，是一逆也。內藥而嘔者，是二逆也。腹痛渴甚，是三逆也。肩項中不便，是四逆也。音嘶色脫，是五逆也。除此五者，為順矣。
黃帝曰︰諸病皆有逆順，可得聞乎。
歧伯曰︰腹脹身熱脈大，是一逆也。腹鳴而滿，四肢清泄，其脈大。是二逆也。衄而不止，脈大。是三逆也。欬且溲血脫形，其脈小勁，是四逆也。欬脫形，身熱，脈小以疾，是謂五逆也。如是者，不過十五日而死矣。其腹大脹，四末清。形脫，泄甚，是一逆也。腹脹便血，其脈大，時絕，是二逆也。欬溲血，形肉脫，脈搏，是三逆也。嘔血，胸滿引背，脈小而疾，是四逆也。欬嘔，腹脹且飧泄，其脈絕，是五逆也。如是者，不過一時而死矣，工不察此者而刺之，是謂逆治。
黃帝曰︰夫子之言鍼甚駿，以配天地，上數天文，下度地紀，內別五藏，外次六府，經脈二十八會，盡有周紀，能殺生人，不能起死者，子能反之乎。
歧伯曰︰能殺生人，不能起死者也。
黃帝曰︰余聞之，則為不仁。然願聞其道，弗行於人。
歧伯曰︰是明道也。其必然也，其如刀劍之可以殺人。如飲酒使人醉也，雖勿胗，猶可知矣。
黃帝曰︰願卒聞之。
歧伯曰︰人之所受氣者，穀也。穀之所注者，胃也。胃者，水穀氣血之海也。海之所行雲氣者，天下也。胃之所出氣血者，經隧也。經隧者，五藏六府之大絡也，迎而奪之而已矣。
黃帝曰︰上下有數乎。
歧伯曰︰迎之五里，中道而止，五至而已，五往而藏之氣盡矣。故五五二十五，而竭其輸矣。此所謂奪其天氣者也，非能絕其命而傾其壽者也。
黃帝曰︰願卒聞之。
歧伯曰︰闚門而刺之者，死於家中，入門而刺之者，死於堂上。
黃帝曰︰善乎方，明哉道，請著之玉版，以為重寶，傳之後世，以為刺禁，令民勿敢犯也。
黃帝問於歧伯曰︰余聞刺有五禁，何謂五禁。
歧伯曰︰禁其不可刺也。
黃帝曰︰余聞刺有五奪。
歧伯曰︰無寫其不可奪者也。
黃帝曰︰余聞刺有五過。
歧伯曰︰補寫無過其度。
黃帝曰︰余聞刺有五逆。
歧伯曰︰病與脈相逆，命曰五逆。
黃帝曰︰余聞刺有九宜。
歧伯曰︰明知九鍼之論，是謂九宜。
黃帝曰︰何謂五禁，願聞其不可刺之時。
歧伯曰︰甲乙日自乘，無刺頭，無發矇於耳內。丙丁日自乘，無振埃於肩喉廉泉。戊己日自乘四季，無刺腹去爪寫水。庚辛日自乘，無刺關節於股膝，壬癸日自乘，無刺足脛，是謂五禁。
黃帝曰︰何謂五奪。
歧伯曰︰形肉已奪，是一奪也。大奪血之後，是二奪也。大汗出之後，是三奪也。大泄之後，是四奪也。新產及大血，是五奪也，此皆不可寫。
黃帝曰︰何謂五逆。
歧伯曰︰熱病脈靜，汗已出，脈盛躁，是一逆也。病泄脈洪大，是二逆也。著痹不移，鎌肉破，身熱，脈偏絕，是三逆也。淫而奪形，身熱，色夭然白，及後下血衃，血衃篤重，是謂四逆也。寒熱奪形，脈堅搏，是謂五逆也。
黃帝曰︰經脈十二，而手太陰足少陰陽明，獨動不休，何也。
歧伯曰︰是明胃脈也。
胃為五藏六府之海，其清氣上注於肺，肺氣從太陰而行之，其行也，以息往來，故人一呼，脈再動，一吸，脈亦再動，呼吸不已，故動而不止。
黃帝曰︰氣之過於寸口也，上十焉息，下八焉伏，何道從還，不知其極。
歧伯曰︰氣之離藏也，卒然如弓弩之發，如水之下岸，上於魚以反衰，其餘氣衰散以上逆，故其行微。
黃帝曰︰足之陽明，何因而動。
歧伯曰︰胃氣上注於肺，其悍氣上衝頭者，循咽上走空竅，循眼系，入絡腦，出顑，下客主人循牙車，合陽明，並下人迎，此胃氣別走於陽明者也。故陰陽上下，其動也若一。故陽病而陽脈小者為逆，陰病而陰脈大者，為逆，故陰陽俱靜俱動，若引繩相傾者，病。
黃帝曰︰足少陰何因而動。
歧伯曰︰衝脈者，十二經之海也，與少陰之大絡，起於腎下，出於氣街，循陰股內廉，邪入膕中，循脛股內廉，並少陰之經，下入內踝之後。入足下。其別者，邪入踝，出屬跗上，入大指之間，注諸絡，以溫足脛，此脈之常動者也。
黃帝曰︰營衛之行也，上下相貫，如環之無端。今有其卒然遇邪氣，及逢大寒，手足懈惰，其脈陰陽之道，相輸之會，行相失也。氣何由還。
歧伯曰︰夫四末陰陽之會者，此氣之大絡也。四街者，氣之徑路也，故絡絕則徑通，四末解則氣從合，相輸如環。
黃帝曰︰善。此所謂如環無端，莫知其紀，此之謂也。
黃帝問於少俞曰︰五味入於口也，各有所走，各有所病。酸走筋，多食之，令人癃。鹹走血，多食之，令人渴。辛走氣，多食之，令人洞心。苦走骨，多食之，令人變嘔。甘走肉，多食之，令人悗心。余知其然也，不知其何由，願聞其故。
少俞答曰︰酸入於胃，其氣澀以收，上之兩焦，弗能出入也，不出即留於胃中，胃中和溫，則下注膀胱，膀胱之脆薄以懦，得酸則縮綣，約而不通，水道不行，故癃。陰者，積筋之所終也，故酸入而走筋矣。
黃帝曰︰鹹走血，多食之，令人渴，何也。
少俞曰︰鹹入於胃，其氣上走中焦，注於脈，則血氣走之，血與鹹相得，則凝，凝則胃中汁注之，注之則胃中竭，竭則咽路焦，故舌本乾而善渴。血脈者，中焦之道也，故鹹入而走血矣。
黃帝曰︰辛走氣，多食之，令人洞心，何也。
少俞曰︰辛入於胃，其氣走於上焦，上焦者，受氣而營諸陽者也，薑韭之氣薰之，營衛之氣，不時受之，久留心下，故洞心。辛與氣俱行，故辛入而與汗俱出。
黃帝曰︰苦走骨，多食之，令人變嘔，何也。
少俞曰︰苦入於胃，五穀之氣，皆不能勝苦，苦入下脘，三焦之道，皆閉而不通，故變嘔。齒者，骨之所終也，故苦入而走骨，故入而復出知其走骨也。
黃帝曰︰甘走肉，多食之，令人悗心，何也。
少俞曰︰甘入於胃，其氣弱小，不能上至於上焦，而與穀留於胃中者，令人柔潤者也，胃柔則緩，緩則蠱動，蠱動則令人悗心。其氣外通於肉，故甘走肉。
黃帝曰︰余聞陰陽之人，何如。
伯高曰︰天地之間，六合之內，不離乎五，人亦應之。故五五二十五人之政，而陰陽之人不與焉。其態又不合於眾者也，余已知之矣，願聞二十五人之形，血氣之所生別，而以候從外知內，何如。
歧伯曰︰悉乎哉問也，此先師之祕也，雖伯高猶不能明之也。
黃帝避席遵循而卻曰︰余聞之。得其人弗教，是謂重失，得而洩之，天將厭之。余願得而明之，金匱藏之，不敢揚之。
歧伯曰︰先立五形金木水火土，別其五色，異其五形之人，而二十五人具矣。
黃帝曰︰願卒聞之。
歧伯曰︰慎之慎之，臣請言之。木形之人，比於上角，似於蒼帝，其為人，蒼色，小頭，長面，大肩背，直身，小手，足好，有才，勞心，少力，多憂，勞於事。能春夏，不能秋冬，感而病生，足厥陰佗佗然。大角之人，比於左足少陽，少陽之上遺遺然，左角之人，比於右足少陽，少陽之下隨隨然。釱角之人，比於右足少陽，少陽之上推推然。判角之人，比於左足少陽，少陽之下栝栝然。
火形之人，比於上徵，似於赤帝。其為人，赤色，廣蠣，脫面，小頭，好肩背髀腹，小手足，行安地，疾心，行搖，肩背肉滿，有氣，輕財，少信，多慮，見事明，好顏，急心，不壽暴死。能春夏，不能秋冬，秋冬感而病生手少陰，核核然。質徵之人，比於左手太陽，太陽之上肌肌然。少徵之人，比於右手太陽，太陽之下，慆慆然。右徵之人，比於右手太陽，太陽之上，鮫鮫然。質判之人，比於左手太陽，太陽之下，支支頤頤然。
土形之人，比於上宮，似於上古黃帝。其為人，黃色，圓面，大頭，美肩背，大腹，美股脛，小手足，多肉，上下相稱，行安地，舉足浮安，心好利人，不喜權勢，善附人也。能秋冬，不能春夏，春夏感而病生，足太陰敦敦然。大宮之人，比於左足陽明，陽明之上婉婉然。加宮之人，比於左足陽明，陽明之下坎坎然，少宮之人，比於右足陽明，陽明之上樞樞然。左宮之人，比於右足陽明，陽明之下兀兀然。
金形之人，比於上商，似於白帝。其為人，方面，白色，小頭，小肩背，小腹，小手足，如骨發踵外，骨輕，身清廉，急心靜悍，善為吏，能秋冬，不能春夏，春夏感而病生，手太陰敦敦然。釱商之人，比於左手陽明，陽明之上廉廉然。右商之人，比於左手陽明，陽明之下脫脫然。左商之人，比於右手陽明，陽明之上監監然。少商之人，比於右手陽明，陽明之下嚴嚴然。
水形之人，比上羽，似於黑帝。其為人，黑色面不平，大頭廉頤，小肩，大腹，動手足，發行搖身，下尻長背，延延然，不敬畏，善欺紿人戮死，能秋冬，不能春夏，春夏感而病，生足少陰，汗汗然。大羽之人，比於右足太陽，太陽之上，頰頰然。少羽之人，比於左足太陽，太陽之下，紆紆然。眾之為人，比於右足太陽，太陽之下，絜絜然。桎之為人，比於左足太陽，太陽之上，安安然。是故五形之人二十五變者，眾之所以相欺者是也。
黃帝曰︰得其形，不得其色，何如。
歧伯曰︰形勝色，色勝形者，至其勝時年加，感則病行，失則憂矣。形色相得者，富貴大樂。
黃帝曰︰其形色相勝之時，年加可知乎。
歧伯曰︰凡年忌下上之人，大忌常加七歲，十六歲，二十五歲，三十四歲，四十三歲，五十二歲，六十一歲，皆人之大忌，不可不自安也。感則病行，失則憂矣，當此之時，無為姦事，是謂年忌。
黃帝曰︰夫子之言，脈之上下，血氣之候，以知形氣，奈何。
歧伯曰︰足陽明之上，血氣盛則髯美長，血少氣多則髯短，故氣少血多則髯少，血氣皆少則無髯，兩吻多畫。足陽明之下，血氣盛則下毛美長至胸。血多氣少則下毛美短至齊，行則善高舉足，足指少肉，足善寒，血少氣多，則肉而善瘃，血氣皆少，則無毛，有則稀枯瘁，善痿厥足痹。
足少陽之上，氣血盛則通髯美長，血多氣少則通髯美短，血少氣多則少鬚，血氣皆少則無鬚，感於寒濕則善痹，骨痛，爪枯也。足少陽之下，血氣盛則脛毛美長，外踝肥，血多氣少則脛毛美短，外踝皮堅而厚，血少氣多則鴬毛少，外踝皮薄而軟，血氣皆少則無毛，外踝瘦無肉。
足太陽之上，血氣盛則美眉，眉有毫毛，血多氣少則惡眉，面多少理，血少氣多則面多肉，血氣和則美色。足太陽之下，血氣盛則跟肉滿，踵堅，氣少血多則踵跟空，血氣皆少則善轉筋踵下痛。
手陽明之上，血氣盛則髭美，血少氣多則髭惡。血氣皆少則無髭，手陽明之下，血氣盛則腋下毛美，手魚肉以溫，氣血皆少則手瘦以寒。
手少陽之上，血氣盛則眉美以長，耳色美，血氣皆少則耳焦惡色。手少陽之下，血氣盛則手捲多肉以溫，血氣皆少則寒以瘦，氣少血多則瘦以多脈。
手太陽之上，血氣盛則口多鬚，面多肉以平，血氣皆少則面瘦惡色。手太陽之下，血氣盛則掌肉充滿，血氣皆少則掌瘦以寒。
黃帝曰︰二十五人者，刺之有約乎。
歧伯曰︰美眉者，足太陽之脈，氣血多。惡眉者，血氣少。其肥而澤者，血氣有餘。肥而不澤者，氣有餘，血不足。瘦而無澤者，氣血俱不足。審察其形氣有餘不足而調之，可以知逆順矣。
黃帝曰︰刺其諸陰陽，奈何。
歧伯曰︰按其寸口人迎，以調陰陽，切循其經絡之凝濇，結而不通者，此於身皆為痛痹，甚則不行，故凝濇。凝濇者，致氣以溫之，血和乃止。其結絡者，脈結血不行，決之乃行，故曰︰氣有餘於上者，導而下之，氣不足於上者，推而休之，其稽留不至者，因而迎之，必明於經隧，乃能持之。寒與熱爭者，導而行之，其宛陳血不結者，則而予之。必先明知二十五人，則血氣之所在，左右上下，刺約畢也。

