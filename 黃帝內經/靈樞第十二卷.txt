黃帝曰︰余聞九鍼於夫子，眾多博大矣，余猶不能寤，敢問九鍼焉生，何因而有名。
歧伯曰︰九鍼者，天地之大數也，始於一而終於九，故曰︰一以法天，二以法地，三以法人，四以法時，五以法音，六以法律，七以法星，八以法風，九以法野。
黃帝曰︰以鍼應九之數，奈何。
歧伯曰︰夫聖人之起，天地之數也，一而九之，故以立九野，九而九之，九九八十一，以起黃鐘數焉，以鍼應數也。
一者，天也，天者，陽也，五藏之應天者肺，肺者，五藏六府之蓋也，皮者，肺之合也，人之陽也，故為之治鍼，必以大其頭而銳其末，令無得深入而陽氣出。二者，地也，人之所以應土者，肉也，故為之治鍼，必筩其身而員其末，令無得傷肉分，傷則氣得竭。三者，人也，人之所以成生者，血脈也，故為之治鍼，必大其身而員其末，令可以按脈勿陷，以致其氣，令邪氣獨出。四者，時也，時者，四時八風之客於經絡之中，為瘤病者也，故為之治鍼，必筩其身而鋒其末，令可以寫熱出血，而痼病竭。五者，音也，音者，冬夏之分，分於子午，陰與陽別，寒與熱爭，兩氣相搏，合為癰膿者也，故為之治鍼必令其末如劍鋒，可以取大膿。六者，律也，律者，調陰陽四時而合十二經脈，虛邪客於經絡而為暴痹者也，故為之治鍼，必令尖如氂，且員且銳，中身微大，以取暴氣。七者，星也，星者，人之七竅，邪之所客於經，而為痛痹，舍於經絡者也，故為之治鍼，令尖如蚊虞喙，靜以徐往，微以久留，正氣因之，真邪俱往，出鍼而養者也。八者，風也，風者，人之股肱八節也，八正之虛風，八風傷人，內舍於骨解腰脊節腠理之間，為深痹也，故為之治鍼，必長其身，鋒其末，可以取深邪遠痹。九者，野也，野者，人之節解皮膚之間也，淫邪流溢於身，如風水之狀，而溜不能過於機關大節者也，故為之治鍼，令尖如挺，其鋒微員，以取大氣之不能過於關節者也。
黃帝曰︰鍼之長短有數乎。
歧伯曰︰一曰鑱鍼者，取法於巾鍼，去末寸半，卒銳之，長一寸六分，主熱在頭身也。二曰員鍼，取法於絮鍼，筩其身而卵其鋒，長一寸六分，主治分肉間氣。三曰鍉鍼，取法於黍粟之銳，長三寸半，主按脈取氣，令邪出。四曰鋒鍼，取法於絮鍼，筩其身鋒其末，長一寸六分，主癰熱出血。五曰鈹鍼，取法於劍鋒，廣二分半，長四寸，主大癰膿，兩熱爭者也。六曰員利鍼，取法於氂鍼微大其末，反小其身，令可深內也，長一寸六分，主取癰痹者也。七曰毫鍼，取法於毫毛，長一寸六分，主寒熱痛痹在絡者也。八曰長鍼，取法於綦鍼，長七寸，主取深邪遠痹者也。九曰大鍼，取法於鋒鍼，其鋒微員，長四寸，主取大氣不出關節者也，鍼形畢矣。此九鍼大小長短法也。
黃帝曰︰願聞身形，應九野，奈何。
歧伯曰︰請言身形之應九野也，左足應立春，其日戊寅己丑。左恢應春分，其日乙卯。左手應立夏，其日戊辰己巳。膺喉首頭應夏至，其日丙午。右手應立秋，其日戊申己未。右恢應秋分，其日辛酉。右足應立冬，其日戊戌己亥。腰尻下竅應冬至，其日壬子。六府膈下三藏應中州，其大禁，大禁太一所在之日，及諸戊己。凡此九者，善候八正所在之處，所主左右上下，身體有癰腫者，欲治之，無以其所直之日潰治之，是謂天忌日也。
形樂志苦，病生於脈，治之以灸刺。形苦志樂，病生於筋，治之以熨引。形樂志樂，病生於肉，治之以鍼石。形苦志苦，病生於咽喝，治之以甘藥。形數驚恐，筋脈不通，病生於不仁，治之以按摩醪藥。是謂形。
五藏氣，心主噫，肺主欬，肝主語，脾主吞，腎主欠。六府氣，膽為怒，胃為氣逆噦，大腸小腸為泄，膀胱不約為遺溺，下焦溢為水。五味，酸入肝，辛入肺，苦入心，甘入脾，鹹入腎，淡入胃，是謂五味。五並，精氣並肝則憂，並心則喜，並肺則憂，並腎則恐，並脾則畏，是謂五精之氣，並於藏也。五惡，肝惡風，心惡熱，肺惡寒，腎惡燥，脾惡濕，此五藏氣所惡也。五液，心主汗，肝主泣，肺主涕，腎主唾，脾主涎，此五液所出也。五勞，久視傷血，久臥傷氣，久坐傷肉，久立傷骨，久行傷筋，此五久勞所病也。五走，酸走筋，辛走氣，苦走血，鹹走骨，甘走肉，是謂五走也。五裁，病在筋，無食酸，病在氣，無食辛，病在骨，無食鹹，病在血，無食苦，病在肉，無食甘，口嗜而欲食之，不可多也，必自裁也，命曰五裁。五發，陰病發於骨，陽病發於血，陰病發於肉，陽病發於冬，陰病發於夏。五邪，邪入於陽，則為狂，邪入於陰，則為血痹，邪入於陽，轉則為癲疾，邪入於陰，轉則為瘖，陽入之於陰，病靜，陰出之於陽，病喜怒。五藏，心藏神，肺藏魄，肝藏魂。脾藏意，腎藏精志也。五主，心主脈，肺主皮，肝主筋，脾主肌，腎主骨。
陽明多血多氣，太陽多血少氣，少陽多氣少血，太陰多血少氣，厥陰多血少氣，少陰多氣少血，故曰刺陽明出血氣，刺太陽出血惡氣，刺少陽出氣惡血，刺太陰出血惡氣，刺厥陰出血惡氣，刺少陰出氣惡血也。足陽明太陰為表裏，少陽厥陰為表裏，太陽少陰為表裏，是謂足之陰陽也。手陽明太陰為表裏，少陽心主為表裏，太陽少陰為表裏，是謂手之陰陽也。
黃帝問於歧伯曰︰經言夏日傷暑，秋病瘧，瘧之發以時，其故何也。
歧伯對曰︰邪客於風府，病循膂而下，衛氣一日一夜，常大會於風府，其明日日下一節，故其日作晏。此其先客於脊背也，故每至於風府則腠理開，腠理開則邪氣入，邪氣入則病作，此所以日作尚晏也。衛氣之行風府，日下一節，二十一日，下至尾底，二十二日，入脊內，注於伏衝之脈，其行九日，出於缺盆之中，其氣上行，故其病稍益，至其內搏於五藏，橫連募原，其道遠，其氣深，其行遲，不能日作，故次日乃畜積而作焉。
黃帝曰︰衛氣每至於風府，腠理乃發，發則邪入焉，其衛氣日下一節，則不當風府，奈何。
歧伯曰︰風府無常，衛氣之所應，必開其腠理，氣之所舍節，則其府也。
黃帝曰︰善。夫風之與瘧也，相與同類，而風常在，而瘧特以時休，何也。
歧伯曰︰風氣留其處，瘧氣隨經絡，沉以內搏，故衛氣應，乃作也。
帝曰︰善。
黃帝問於少師曰︰余聞四時八風之中人也，故有寒暑，寒則皮膚急而腠理閉，暑則皮膚緩而腠理開，賊風邪氣因得以入乎，將必須八正虛邪，乃能傷人乎。
少師答曰︰不然，賊風邪氣之中人也，不得以時，然必因其開也，其入深，其內極病，其病人也，卒暴，因其閉也，其入淺以留，其病也，徐以遲。
黃帝曰︰有寒溫和適，腠理不開，然有卒病者，其故何也。
少師答曰︰帝弗知邪入乎。雖平居，其腠理開閉緩急，其故常有時也。
黃帝曰︰可得聞乎。
少師曰︰人與天地相參也，與日月相應也。故月滿則海水西盛，人血氣積，肌肉充，皮膚緻，毛髮堅，腠理鹸，煙垢著，當是之時，雖遇賊風，其入淺不深。至其月郭空，則海水東盛，人氣血虛，其衛氣去，形獨居，肌肉減，皮膚縱，腠理開，毛髮殘，膲理薄，煙垢落，當是之時，遇賊風，則其入深，其病人也，卒暴。
黃帝曰︰其有卒然暴死暴病者，何也。
少師答曰︰三虛者，其死暴疾也。得三實者邪不能傷人也。
黃帝曰︰願聞三虛。
少師曰︰乘年之衰，逢月之空，失時之和，因為賊風所傷，是謂三虛，故論不知三虛，工反為麤。
帝曰︰願聞三實。
少師曰︰逢年之盛，遇月之滿，得時之和，雖有賊風邪氣，不能危之也，命曰三實。
黃帝曰︰善乎哉論，明乎哉道，請藏之金匱，然此一夫之論也。
黃帝曰︰願聞歲之所以皆同病者，何因而然。
少師曰︰此八正之候也。
黃帝曰︰候之奈何。
少師曰︰候此者，常以冬至之日，太一立於獅蟄之宮，其至也，天必應之以風雨者矣。風雨從南方來者，為虛風，賊傷人者也。其以夜半至也，萬民皆臥而弗犯也，故其歲民少病。其以晝至者，萬民懈惰而皆中於虛風，故萬民多病。虛邪入客於骨而不發於外，至其立春，陽氣大發，腠理開，因立春之日，風從西方來，萬民又皆中於虛風，此兩邪相搏，經氣結代者矣。故諸逢其風而遇其雨者，命曰遇歲露焉。因歲之和，而少賊風者，民少病而少死，歲多賊風邪氣，寒溫不和，則民多病而死矣。
黃帝曰︰虛邪之風，其所傷貴賤何如，候之奈何。
少師答曰︰正月朔日，太一居天留之宮，其日西北風不雨，人多死矣。正月朔日，平旦北風，春，民多死。正月朔日，平旦北風行，民病死者，十有三也。正月朔日，日中北風，夏，民多死。正月朔日，夕時北風，秋，民多死。終日北風，大病，死者十有六。正月朔日，風從南方來，命曰旱鄉，從西方來，命曰白骨，將國有殃，人多死亡。正月朔日，風從東方來，發屋，揚沙石，國有大災也。正月朔日，風從東南方來，春有死亡。正月朔日，天和溫，不風，糴賤民不病，天寒而風，糴貴民多病。此所謂候歲之風，殘傷人者也。二月丑，不風，民多心腹病。三月戌不溫，民多寒熱。四月已不暑，民多癉病。十月申不寒，民多暴死。諸所謂風者，皆發屋，折樹木，揚沙石，起毫毛，發腠理者也。
黃帝問於歧伯曰︰余嘗上於清冷之臺，中階而顧，匍匐而前，則惑，余私異之，竊內怪之，獨瞑獨視，安心定氣，久而不解，獨博獨眩，披髮長跪，俛而視之，後久之不已也。卒然自上，何氣使然。
歧伯對曰︰五藏六府之精氣，皆上於目，而為之精，精之窠為眼，骨之精瞳子，筋之精為黑眼，血之精為絡，其窠氣之精為白眼，肌肉之精為約朿，裹擷筋骨血氣之精而與脈並為系，上屬於腦，後出於項中，故邪中於項，因逢其身之虛，其入深，則隨眼系以入於腦，入於腦則腦轉，腦轉則引目系急，目系急則目眩以轉矣。邪其精，其精所中，不相比也，則精散，精散則視歧，視歧見兩物。目者，五藏六府之精也，營衛魂魄之所常營也，神氣之所生也，故神勞則魂魄散，志意亂，是故瞳子黑眼法於陰，白眼赤脈法於陽也。故陰陽合傳而精明也。目者，心使也，心者，神之舍也，故神精亂而不轉，卒然見非常處，精神魂魄，散不相得，故曰惑也。
黃帝曰︰余疑其然。余每之東苑，未嘗不惑，去之則復，余唯獨為東苑勞神乎，何其異也。
歧伯曰︰不然也。心有所喜，神有所惡，卒然相惑，則精氣亂，視誤，故惑，神移乃復，是故間者為迷，甚者為惑。
黃帝曰︰人之善忘者，何氣使然。
歧伯曰︰上氣不足，下氣有餘，腸胃實而心肺虛，虛則營衛留於下，久之不以時上，故善忘也。
黃帝曰︰人之善飢而不嗜食者，何氣使然。
歧伯曰︰精氣並於脾，熱氣留於胃，胃熱則消穀，穀消故善饑，胃氣逆上，則胃脘寒，故不嗜食也。
黃帝曰︰病而不得臥者，何氣使然。
歧伯曰︰衛氣不得入於陰，常留於陽，留於陽則陽氣滿，陽氣滿則陽蹻盛，不得入於陰則陰氣虛，故目不瞑矣。
黃帝曰︰病目而不得視者，何氣使然。
歧伯曰︰衛氣留於陰，不得行於陽，留於陰則陰氣盛，陰氣盛則陰蹻滿，不得入於陽則陽氣虛，故目閉也。
黃帝曰︰人之多臥者，何氣使然。
歧伯曰︰此人腸胃大而皮膚濕而分肉不解焉。腸胃大則衛氣留久，皮膚濕則分肉不解，其行遲。夫衛氣者，晝日常行於陽，夜行於陰，故陽氣盡則臥，陰氣盡則寤。故腸胃大，則衛氣行留久，皮膚濕，分肉不解，則行遲，留於陰也久，其氣不清，則欲瞑，故多臥矣。其腸胃小，皮膚滑以緩，分肉解利，衛氣之留於陽也久，故少瞑焉。
黃帝曰︰其非常經也，卒然多臥者。何氣使然。
歧伯曰︰邪氣留於上焦，上焦閉而不通，已食若飲湯，衛氣留久於陰而不行，故卒然多臥焉。
黃帝曰︰善。治此諸邪，奈何。
歧伯曰︰先其藏府，誅其小過，後調其氣，盛者寫之，虛者補之，必先明知其形志之苦樂，定乃取之。
黃帝曰︰余聞腸胃受穀，上焦出氣，以溫分肉，而養骨節，通腠理。中焦出氣如露，上注谿谷，而滲孫脈，津液和調，變化而赤為血，血和則孫脈先滿，溢乃注於絡脈，皆盈，乃注於經脈。陰陽已張，因息乃行，行有經紀，周有道理，與天合同，不得休止。切而調之，從虛去實，寫則不足，疾則氣減，留則先後，從虛去虛，補則有餘，血氣已調，形氣乃持。余已知血氣之平與不平，未知癰疽之所從生，成敗之時，死生之期，有遠近，何以度之，可得聞乎。
歧伯曰︰經脈留行不止，與天同度，與地合紀。故天宿失度，日月薄蝕，地經失紀，水道流溢，草萓不成，五穀不殖，徑路不通，民不往來，巷聚邑居，則別離異處，血氣猶然，請言其故。夫血脈營衛，周流不休，上應星宿，下應經數，寒邪客經絡之中，則血泣，血泣則不通，不通則衛氣歸之，不得復反，故癰腫寒氣化為熱，熱勝則腐肉，肉腐則為膿，膿不寫則爛筋，筋爛則傷骨，骨傷則髓消，不當骨空，不得泄寫，血枯空虛，則筋骨肌肉不相榮，經脈敗漏，薰於五藏，藏傷故死矣。
黃帝曰︰願盡聞癰疽之形，與忌日名。
歧伯曰︰癰發於嗌中，名曰猛疽。猛疽不治，化為膿，膿不寫，塞咽，半日死。其化為膿者，寫則合豕膏，冷食，三日而已。發於頸，名曰夭疽，其癰大以赤黑，不急治，則熱氣下入淵腋，前傷任脈，內薰肝肺，薰肝肺，十餘日而死矣。陽留大發，消腦留項，名曰腦爍，其色不樂，項痛而如刺以鍼，煩心者，死不可治。發於肩及臑，名曰疵癰，其狀赤黑，急治之，此令人汗出至足，不害五藏，癰發四五日，逞倦之。發於腋下赤堅者，名曰米疽，治之以砭石，欲細而長，疏砭之，塗已豕膏，六日已，勿裹之。其癰堅而不潰者，為馬刀挾纓癭，急治之。發於胸，名曰井疽，其狀如大豆，三四日起，不早治，下入腹，不治，七日死矣。發於膺，名曰甘疽，色青，其狀如穀實寳尓，常苦寒熱，急治之，去其寒熱，十歲死，死後出膿。發於恢，名曰敗疵，敗疵者，女子之病也，灸之，其病大癰膿，治之，其中乃有生肉，大如赤小豆，剉繋尜草根各一升，以水一斗六升煮之，竭為取三升，則強飲厚衣，坐於釜上令汗出至足，已。發於股脛，名曰股脛疽，其狀不甚，變而癰膿搏骨，不急治，三十日死矣。發於尻，名曰銳疽，其狀赤堅大，急治之，不治，三十日死矣。發於股陰，名曰赤施，不急治，六十日死，在兩股之內，不治，十日而當死，發於膝，名曰疵癰，其狀大，癰色不變，寒熱，如堅石，勿石，石之者死。須其柔，乃石之者，生。諸癰疽之發於節而相應者，不可治也，發於陽者，百日死，發於陰者，三十日死。發於脛，名曰兔齧，其狀赤至骨，急治之，不治害人也。發於內踝，名曰走緩，其狀癰也，色不變，數石其輸，而止其寒熱，不死。發於足上下，名曰四淫，其狀大癰，急治之，百日死。發於足傍，名曰厲癰，其狀不大，初如小指發，急治之，去其黑者，不消輒益，不治，百日死。發於足指，名脫癰，其狀赤黑，死不治，不赤黑，不死，不衰，急斬之，不則死矣。
黃帝曰︰夫子言癰疽，何以別之，
歧伯曰︰營衛稽留於經脈之中，則血泣而不行，不行則衛氣從之而不通，壅遏而不得行，故熱。大熱不止，熱勝，則肉腐，肉腐則為膿，然不能陷骨髓，不為燋枯，五藏不為傷，故命曰癰。
黃帝曰︰何謂疽。
歧伯曰︰熱氣淳盛，下陷肌膚，筋髓枯，內連五藏，血氣竭，當其癰下，筋骨良肉皆無餘，故命曰疽。疽者，上之皮大以堅，上如牛領之皮，癰者，其皮上薄以澤，此其候也。

