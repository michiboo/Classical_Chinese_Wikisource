　　欽定四庫全書　　　　　經部一
　　周易通論　　　　　　　易類
　　提要
　　〈臣〉等謹案周易通論四卷
　　國朝李光地撰光地字厚菴安溪人康熙庚戌進士官至大學士諡文貞是書綜論易理各自為篇一卷二卷乃發明上下經大㫖三卷四卷則發明繫辭説卦序卦雜卦之義冠以易本易教二篇次及卦爻象彖時位反覆辨説詳盡無遺光地於易學最為深䆳得其傳者如楊名時等諸人各有著述皆以光地為宗而終不及其師之純粹雖其言専主義理而畧象數未免沿襲宋儒流派尚未能求之漢學以參伍而折衷之然平正通達不為艱深奧渺之談於四聖之精㣲實能確有所見其論復無妄離中孚四卦為聖賢之心學尤發前人所未發而鬼神之情狀繼善成性之説亦與中庸論語相為表裏正非村塾講章剽竊庸腐之家所可得而擬議矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









