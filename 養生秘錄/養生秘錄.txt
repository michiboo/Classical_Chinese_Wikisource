心凝曰神，凝神歸氣以鍊丹；情復乎性，復性歸根以養命。還丹之本，鉛汞而已。元精為命之根，寶元精而
真鉛自生；元神乃性之宗，嗇元精而真汞自產。是知固精以養氣，固氣以養神。鉛汞有時而相投，駐息綿綿而成火候；真氣無刻不相聚，忘念久久而成金丹。若真鉛走而真汞枯，元神散而元精竭，欲求返還，不亦難乎！非遇志人，勿輕傳授，保而重之！祕之！
外陰陽往來則外藥也，內坎離輻輳則內樂也，外有作用，內則自然，精氣神之用有二，其體則一。以外藥言之，交合之精先要不漏，呼吸之氣更要細細，至於無息，思慮之神，貴在乎安靜。以內藥言之，鍊精鍊元精，抽坎中之元陽也。元精固，則交合之精自不泄矣，鍊氣鍊元氣，補離中之元陰也。元氣住，則呼吸之氣自不出入。鍊神鍊元神也，坎離合體，成乾也，元神凝則思慮之神泰定。其上更有鍊虛一者，非易輕言，貴在默會心通可也。勉旎！勉旃！
三千六百法，養命數千家，率皆旁門小法，無非曲徑。僕閱歷叅同僅三十載，作《規中圖》十二字訣，用傳學道君子。以正心誠意為中心柱子，處中以制外，以熙和中和、斂靜斂肅八字為輔，調御四時，由外以應中。上合天心，中稽人事，默符造化，順軌陰陽，外法五行，內理五臟，以為日月循環無端，不施為，不存想，晏然大定，以總元機。但要絕嗜慾，定心氣，省思慮，節飲食，調鼻息，警昏睡，惶視聽，養天和於四威儀四聰合，自然之妙，別無繁難也。已立鄞鄂者，以是契符火，養聖胎。未立鄞鄂者，以是益元氣，養精神，為立鄞鄂之漸。至於虛耗損失，疾病交攻，則以是驅疾固元，為補益延年，養命之術，可謂簡易法門矣！宋咸淳己巳歲下元節，宜春玉溪子李公明序。
規中者，如居一規之中，如大圓鏡之一我。但正心誠意為主，為中心柱子。當萬慮俱泯之時，真人出現，如魚躍深淵，游泳自樂，而不離方寸是也。喜怒哀樂未發，當此時，可以居規中游泳，而潛御四時，以正造化。四威儀中，不可失節焉！物來則應，應過復歸於中，絕不可動著中心柱子。於中常令空虛，一塵不立。久之，不縱不拘，自得受用其妙也。六陰歸坤，萬物荄元，復赴建始萌，長子絕父體，一陽潛動處，萬物未生時，從這裹起，便是作用處。當斯時也，踟趺大坐，凝神內照，調息綿綿，默而守之，則一氣從虛無中來，杳杳冥冥，無色無形，非子玄冥坤癸之地，生於腎中，以育元精。日益月強，始之去病，次之返嬰，積而為內丹之基本矣！袁真人云：元氣補元氣，豈是凡砂石。此補益之上法也。朝屯者，君子經綸之始，是萬物萌芽之初，仁之端也。夫子時，始生之氣在腎，是不召而自來，宜保而養之。調息無令耳聞，但聽有悠悠綿綿，合乎自然，則與天地索籥相應，久之，則腎氣合心氣，二氣之交感，以降甘露，而產玄珠焉！暮蒙者，以養正聖功也。使不失赤子之初心，義之端也。午時，其始生之氣在心，是亦不召而自來，無思無慮，冥心內照，以合之。靜坐而照，久而則心合腎氣，而成既濟之功焉！人居三才之一，一身之造化與天地等耳。故日月常行，天地之氣相應，真一之精相符。人之元氣，八百一十丈，與二氣祟籥相合。所以元氣大運隨天，小運隨日也。但人生不能體天地造化之大，以至作喪傷敗，精神迷亂，自與之違，天地豈違者哉！知道之士，若能順理握機，則可以符化工，而為修丹內鍊，長生久視之道也。捨人之外，總皆稟混淆，而在元氣中均為化物耳，又安能馭元氣也。《參同契》云：春夏據內體，從子到辰巳，秋冬當外用，自午從戌亥。又云：賞罰應春秋，昏明應寒暑。久辭有仁義，隨時發喜怒。如是應四時，五行得其理。
玉真先生云：無極中黃大道，本是口傳心授，不立文字。吾今慈憫初生之士，一時聞之，不能記憶，故設為此善巧方便，令彼入耳注心，眼觀神領。傳度既畢，即時焚之，勿令汎之。內旨曰：夫天有九宮，地有九州，人有九竅。天有中黃為太陽，地有中黃為太陰，人有中黃為凡肩，俱名為中黃八極。中言其位，黃言其色，故謂中黃。八極者，是八方總會要處，又只是中宮，即黃庭，即玄牝，即先天一氣，即玄關一竅，即至善之所，即黃極之道，即兌執厥中。在五行謂之土，在五臟謂之脾，在五常謂之信。藥物、三氣、五神、火候、呼吸，盡在是矣！行住坐臥，皆當注念，不可須臾離也。不廢人事，但當正心處物，常應常靜。吾祖師所謂多言數窮，不如守中。又言：三十輻，共一轂。輻者●肋，轂者中肩也。又言：天地之問，其猶蠹籥乎！乃呼吸之謂也。呼則腎氣昇，得土則止；吸則心液降，逢土則息。即此謂水火，鍛鍊而成大丹。若能存守，則法無不靈。吾常謂若要道法靈，須是守中肩。中者，理得上下四隅，不偏不倚之謂也。天地相去八萬四千里，人之心腎即一身之天地，相去八寸四分，以中指節文為則，自臍上至鳩尾骨尖，只有八寸四分。今雲臍者，蓋與腎對也，故心之下去三寸六分，臍腎之上三寸六分，惟中問一寸二分為黃庭，主我身命。所謂至聖之道。祕之！秘之！
三茅真君云：精養於氣，氣會於神，精神不散，是曰修真。子不離母，母不離子，子母持守，長生不死。洞真先生云：謹守謹守，莫言莫言，自然自然，玄之又玄。聞道之士，皆千生幸慶，宿有仙綠，或資談笑，漏泄於人，有不測之禍，蔓延之災，受授之後，勤而行之。
玉谿真人云：儒家堯舜禹湯文武，周公孔子，顏曾思孟，歷代道統相傳，即此道也。昇少慕清虛，留心至道，萬法千門，無不師訪。因游衡嶽，方遇至人，密受紫陽仙翕丹訣。按九宮八卦，以年易月，以月易日，以日易時。取天地之正氣，奪造化之奇功，納歸中宮，交感成丹。非止延年，何似住世，所謂我命在我不由天。昇自得之後，體力不衰，髮鬢不白，日行百里，舉動輕便，神異證驗，不可具述。其間水火既濟，又為坎離交會之法，久而行之，可以成丹。今之人蓋火燥炎上，水濕潤下，自勾引陰邪之氣，乘間而入，令人多病壽夭。若遇此訣，使之五行顛倒衛，龍從火裹出，五行不順行，虎向水中生，順行則凡，逆行則聖，玄之又玄。今悉於後訣曰：一升便提，氣氣歸臍，一降便嚥，水火相見。此十六字，簡而易行。不拘時候，或在官府，不妨政事，雖處富貴，不妨行用，所謂至道不繁也。如有風疾，見效甚速。但於日中少暇，或盤膝，或垂足，正坐，皆無所拘。取鼻中出入息為候，入息謂之吸，即便升氣，將下部微力前提，其氣盡歸臍問，此之謂氣氣歸臍。蓋臍乃人之氣海，所聚元氣，盡藏於玆。遇出息謂之呼，即便放身自在，一嚥汩然有聲，此謂之水火相見。如是行之，不計次數，要行且行，得止便止。若能久持，臍下常如火熨，腹中氣響如雷，小便漸臧，精氣不泄，腰脊堅強，飲食倍進，百病去體，外邪不侵。行及一年，宿有諸疾盡除。行之既久，自然三宮升降，二氣循環，遂成大道，長生久視也。昔年都下有過海王先生，教人行持隨鼻出入息升降之法，而不得提擂之法；次有恩州李道人，授楊和玉，只教提擂之法，而又不得出入息之法，皆用其偏枯。昇因游南嶽紫氣峰下，親受李先生秘訣。先生山束人也，一百五歲，髮鬚不白，面如童顏，行步如飛。予得其傳，行之既驗，不敢自祕，謹以傳好道之士。
一開臂，二開胸，三攪車，四挽弓。
僕自幼學道，弱冠奔家、徧歷江湖，求師問友，得先師張悟真以來，諸前烈丹經詩訶傳記，熟讀精思，尋文求義。又嘗遍參道友術士，訪名山洞天，檮求石碑壁記，得海瓊仙指迷大道之要。後遇率然居士於朱陵洞天，作詩章以相贈，始得證海瓊之妙旨。乃知年少所學，所求所見，已是屋上架屋，枝上接枝，殊不知屋便是屋，枝便是枝，道在邇而求諸遠也。一日一頓悟，切恐湮沒無傳，且念後之學者，未必如此肯心留意，因錄數語以貽後人。得之者可因文解意，猛省用功，雖不求師而在其中矣。夫男子四大一身皆陰，惟先天一氣真陽。此氣非吹噓呼吸之氣，亦無形影氣象可見，故悟真先生以為可見不可用，可用不可見也。然此氣未受形之先，在父母胎中先受此氣，然後生二腎，便生二眼，由此生心生肝，生脾生肺，生九竅四肢，而後人象具足也。此氣只在兩腎中間，名為玄牝之門。先師《玄牝歌》言之詳。世間人莫能悟之，今人宰牲殺堵，但見兩腎中間，腰膂去處，有一空膜，中有此呼吸膨動，直至肉玲方息是也。此氣未死之先，氣血全盛，魂魄相屬，內含五釆，受氣如湯。人一死，則如牲畜，氣血一散，而氣餒矣，只此一氣，便是金丹大藥。故先師以肝心脾肺膽腎腸，精津液涕捶氣血為非道，又以精神魂魄意似是非者，此也。人之一身，右足太陰，左足太陽，而足為湧泉，發水火二氣，自雙足入尾閭，上合於二腎，左為腎堂，右為精府，一水一火，一龜一蛇，互相橐籥。二腎之間，虛生一竅，是為玄牝。二腎之氣貫通玄牝之間，由此發黃赤二道，上夾脊雙關，貫二十四椎，中通心腹，入膏肓之下，會於風府，上朝泥丸。由泥丸而下明堂，散灌五宮，下入重樓玉闕，直注於絳宮，復流入於本府。日夜循環，周流不息，皆是自然而然，即不是動手腳做成的。今人流入旁門者，不知虛無自然，默默運用之理，卻乃妄行屈伸呵嚥，摩擦引導，存思注視，妄想妄作，反致成疾，如白蓮道人多黃腫，運氣道人多氣蠱，皆其驗也。夫此一氣，人人一般，即無多少，但有涵養的做得成，無涵養的做不成。其流行出入，自有定數，如海中潮，候弦朔必應；天上斗柄，子午自移。又若女子月經，人病瘧疾，應時而至，確然不差。此氣遇陽時為火，陰時為水，火即木液，水即金精。又左腎為坎，右腎為離，離中有已，坎中有戊。以戊己二土，合為圭字，又名水中金。金者，刀也，故名刀圭。又火即木，水即金，為金木無間，水火同鄉，其實金木水火，只是一土，一土為總五行爾。先師以為五臟元氣，六腑無精，故謂此也。此氣自然時時運轉，不假人力。凡言轆轤三車，黃河曹溪，取象如此，非以人力強為也。此氣常以子時而至為陽火，午時而至為陰水，以卯時而至為木液，酉時而至為金精。卯中有甲，酉中有庚，故須採取用甲庚；子中有戊，午中有己，故運中土。自非洞曉乾坤升降，陰陽盛衰，藥材老嫩，水火潛亢之理，不足以語此。然先師言之甚詳，而後甚惑，言之愈多，而後人愈疑者，何也？皆綠終於虛無無則，不知下手功夫。是以胎息不成，而歸於頑空，忽於自然，溺於妄想強作，是以心神枉費而返致疾。夫虛無者，言其不可見聞，蓋虛空中齊欲用工作，貫通為實是也。自然者，言其不可哎迎取，今之採取火候等逐節工夫，探淺之言，句句分明，節節謹切，謹守奉行，無不應驗。凡未入室以前，且理會得安鼎採藥，每日夜且習打坐，坐一定然，則骨節關開脈通，自膀胱至夾脊，便如車輪運動，先天一氣，自然由三關朝泥丸，下重樓，入絳宮。然其來有時，而採亦有時，須得甲庚金木旺相之時，默默端坐，不須用摩動。須臾，覺頂中火熱，喉中甘露，垂垂滴而下，便以目內視，一意以內送，納之絳官玄牝而止。凡一日之間，以甲應上弦，庚應下弦，自子至卯為上弦，得汞半斤；自午至酉為下弦，得鉛半斤。採甲汞庚鉛各半斤，自然定數，所謂鉛見癸生須急採者，言木汞金鉛，以甲庚二時採取也，如此採取之法。然初採之時，不計年月，久久積之，方成鼎罏。夫一身，罏也；絳宮，鼎也，今人以脾中黃庭，頂中泥丸為鼎，皆非也。年月既久，罏鼎方成，然後種藥，藥物一生，且採且鍊。採而積之為藥，鍊而成之為火，採之一日有一斤數，鍊之一日有銖之得。採藥之時，須採甲庚旺氣，行火之法，則忌甲庚，沐浴有此不同。雲採之法，亦如鼎。然不過目，其自然之來，迎之以意，送之以目，故丹書有黃婆青女之說。黃婆，意也；青女，眼也。以意迎逢，謂之黃婆媒合，以目內送，謂之青女傳言。人身之氣，隨意而動，意行即行，意止即止，故送入鼎中，隨意即止，不復下流矣！謂之種藥。藥既入鼎，然後有火候焉。聖人傳·藥不傳火，以火與藥，同歸殊途，同情異功故爾。子為一陽，至巳為六陽。自子至巳，火得六數，而六陽成乾。當其子至巳，以意迎之，謂之進火，謂之添。午為一陰，至亥為六陰，自午至亥，水得六數，而六陰成坤。以意送之，謂之退火，謂之抽。故子巳為火，午亥為水。言火不言水者，添進為火，抽退為水耳。自然而然，不假人為。丹經言《河圖》、《洛書》之數者，言其火候，自然與此生成之數合也，非必待用力而合此數也。言朝屯暮蒙，晝姤夜復，亦言與卦默合，非必用力而方合此卦爻也。如運用之說，則言此氣運行，流灌五臟百脈，如亥子水旺腎，寅卯旺肝，巳午旺心，申酉旺肺，辰戌丑未旺脾，自然此氣運行，由旺宮而出，亦不必妄想此時此臟，有此氣出入流運。然採取造鼎之初，則無禁忌，時至即為，既了即了。至如入藥行火，則須擇日入室，一毫俗事不可妄干，使耳目鼻口，四象相忘，胸中淡然，虛室生白。一有所著，便是封固不密，藥物走漏，便非道也。既居室內，惟半飢半飽，不可求睡，每使胸次惺然，常常提醒，見藥即採，遇火即行。一年之內，止除卯酉二月不行水火，以其卯則木旺，酉則金旺，木旺則火旺，金旺則水旺故耳。凡此二月不行水火者，蓋行則返過而傷也。一年十二月內，除卯酉二月外，止存十月，故十月而胎成，過十月又不須行火，則又謂之傷丹，此謂火候。十月胎成，移入泥丸，謂之換鼎。此胎氣既足，如人已生，但須乳哺，故換鼎入泥丸，乳哺之謂。此時不須工夫火候，亦無沐浴，但只常常溫養之。如此三年九載，則天門自開，嬰兒自然出矣！往來無礙，而位登仙翁矣！此首尾用工之說，皆出自然，不假人力，強為妄想，不過及時以意迎之而已。此是積日累月，造鼎安罏，一年十月，結胎行火。先師以為一日金丹赫赫紅是也。又謂頃刻可成者，何也？言一時半日之工夫，可奪一年半紀之造化，當其藥生之時，不過頃刻迎逢，謂之頃刻金丹，即非終日終夜，勞神苦思，強為之也。夫藥鑪鼎，火候沐浴，胎息嬰兒，運用抽添，主賓浮沉，升降鉛汞，水火真土，金精木液，一切言說，皆是假名換姓，其實只為一物鈎鎖連環，自可熟論見義。其有用工下手，虛無自然之說，先師許多丹經詞訣，盡矣！叅同胳合，一以貫之，不過如此而已。然言之非艱，行之為艱，行之亦非艱，守之為艱。何以守之為艱？大抵旁門小法，俱無報應，惟金丹一件，便有報應。今人採藥，年少者須半年功夫，守齋戒，沐浴絕欲，忘念靜坐，默取採之，候時節到來，耳目手足輕健，百病俱無，自然兩腎火起，夾脊如車輪，泥丸如湯澆，口中常有甘露，滴滴而來，若能不睡，存神不絕，不過兩月餘，得目生神光，此心明了也。若有慧性，此之驗也。得之者，不可便以為至道，否則狂念一生，遂成顛風。至若三月行火之餘，時刻工夫不差，則九竅光明，頭有金輪，洞視內外，遠接鬼神。當此之時，嬰兒已成形象，不可便縱其運動出入，須加緊護牢收，否則火漏丹敗。十月既滿，嬰兒受氣已足，自然如瓜果之熟，脫蒂而去。然後出入往來，可以移身丈尺，遠則不可遠出，一出便還須收回，否則神一奪而迷途，遂至投胎托化，不復顧屋廬矣！真須三年九載，日子滿足，骨格老成，如人生十數載，知人事深淺輕重，方可縱其自然往來出入。此則飛昇變化，證真仙位矣！然猶有魔障焉！當其入定坐忘之時，而聰明倍生，神異百出，凡天下奇奇怪怪之事，生前死後，神仙希遇之事，鬼怪驚怖之狀，並集於前，直如慧眼神見。又若神明依附，此魔障之來，不可便以為道，須要定見把握，一念凝堅，所謂太玄之一，守其真形是也。切不可見妄為真，從情為性，如此守一，方能成道。今人多如此時無定力定見，故為外邪所附，不為學道無成，及致墜墮，遂以為神仙有無何渺茫。惜哉！僕平生讀書結友，叅師問道，躬行力踐，所見功驗如此，並以告之未來學者。有志之士，得而誦之，尋文求義，參之先師丹經遺論，求之《道藏》玄文秘旨，一一皆合。但能依此修行之，十月胎成，移鼎溫養之後，又參向上一著，方可看《悟真下篇》，求精進法。又當自然有希有之遇，有不言傳者。若不如此，次第行之，則身中無主，嬰兒不育，妄叅禪學，如水之無源，木之無根，覺成頑空。頑空之下，不思工字，用工丹田合一方，是貫通之理。一有走漏，到老無成，終歸輪迴惡趣。皆思平日空下工夫，修鍊成丹，合一成真，方是貫通誠實也。再用丹田修鍊成珍，則脫體化神，方是寶也。修得實寶在身，丹成之後，修成深淺，把握定否，如何有報應，卻是用功處，一時不可息忽，一步不可放縱。就中飛升為上，屍解為次，奪舍又次之，投胎為下矣！至如飛升，長生久視，一也；屍解，二也。二者尤須功圓行滿，有代天宣化，濟物利人之功，方能及此，若無功行，但足以增年益壽，亦不能為仙矣！何以言之？神一去而不回，則氣一絕而不甦，上則奪舍，下則投胎，又下為無著之魂。僕痛惜愚惑之徒，談道者千萬，功成者一二，故並述以為來者之戒，不揆輕洩，冒成此書，後之作者得玩味披研，如對師資，如見君父，珍藏什襲，永為身寶，非人勿示，非人勿傳，有違此語，先禍其身，後及九祖，墮沉無間，永無出期。時咸淳甲子秋望日，書於朱陵洞天。
道不遠，在身中，物即皆空性不空。性若不空神氣住，氣歸元海壽無窮。欲得身中神不出，莫向靈臺留一物。物在身中神不清，耗散真精損筋骨。神御氣，氣留形，不須雜術自長生。術則易知道難遇，幾人遇了不專行。所以千人萬人學，畢竟終無一二成。神若出，便收來，神返身中氣自迴。如此朝朝與暮暮，自然赤子產真胎。
金鎖乃玄關處，玉匙即元氣也。靜坐之際，調鼻中之息，規守中扃，以得定處，自然神息綿綿，不可以一毫別念。待調息以勻，鼻中自覺無出入息，但存中去處，一念堅固。以元氣呼吸息納於玄關，忽覺一聲，其關即開，當時自有所見之趣。工夫至此，中字方洞徹矣。
金鼎欲留砂裹汞，金鼎是中字，又即鼎爐中間，欲留存。砂裹汞是元精也。玉池先下水中銀，玉池是華池，水是神水也。金鼎中欲留其汞。靜坐間，先守中扃，中扃若守得定了，出入息自然微默，微默之後，自覺息定，元氣自在，內藏呼吸，待身體自覺混融，恍不知有物、有自身、有天地後，如此華池水自來，待得滿口，一嚥汩然有聲，就下以意送至中扃。中扃玄關處，汨然一聲響，似開鎖，憊時就閉目迴照，顧己內境自靈異，景象不可盡述之耳。
問曰：「如何謂之金液還丹？」
答曰：「金液者，金水也。金為水母，母隱子胎。因有還丹之號也。前賢有曰，丹者，丹田也。液者，肺液也。以肺液還于丹田，故曰『金液還丹。』」
問曰：「何謂鉛汞？」
答曰：「非凡黑錫水銀也。真一子曰：『鉛是天地之父母，陰陽之根基。』蓋聖有采天地，父母之根，而為大藥之基。采陰陽純粹之精，而為大丹之質。且非常物造作也。汞性好飛，遇鉛乃結，以其子母相戀也。」
問曰：「何謂火？」
答曰：「火者，太陽真氣，乃坎中之陽也。紫清真人曰：『坎中起火』是也。」
問曰：「何謂候？」
答曰：「五日為一候，是甲為一終也。日有十二時，五日六十時，終一甲子也。紫陽曰：『一刻之工夫，自有一年之節候。』以起火之際，頃刻而一周天也。」
問曰：「此火候何時用？」
答曰：「年中用月，月中用時，時中用刻也。」
問曰：「何謂真一？」
答曰：「人能將自己天真，安於天穀之內，乃守真一之道也。金洞主曰：『真一者，在於北極大淵之中』也。」
問曰：「何謂動靜？」
答曰：「陽主動，陰主靜。翠虛曰：「動中有靜，靜中有為。動靜有作，口口傳之。』」
問曰：「何謂九還？」
答曰：「金生數四，成數九。還者，自上而還下，九乃老陽之數。陰真君曰：『從寅至申為七返。』亦跡上也。」
問曰：「何謂爐？」
答曰：「上品丹法，以神為爐，以性為藥，以定為火，以慧為火。中品丹法，以神為爐，以氣為藥，以日為火，以月為水。下品丹法，以身為爐，以氣為藥，以心為火，以腎為水。又有偃月爐、玉爐。」
問曰：「何謂鼎？」答曰：「鮑真人雲：『金鼎近泥丸，黃帝鑄九鼎』是也。」
問曰：「何謂藥物？」答曰：「即此藥物，順則成人，逆則成丹。五行顛倒，大地七寶。五行順行，法界火坑。百姓曰用而不知也。紫清曰：『采藥物於不動之中』是也。」
問曰：「神水華池，何也？」
答曰：「李荃雲：『還丹之要，在於神水華池。』紫華曰：『以鉛入汞，名曰神水，以汞投鉛，名曰華池。』海蟾曰：『從來神水出高源。』紫清曰：『華池正在氣海內。』」
問曰：「何謂三關？」
答曰：「頭為天關，足為地關，手為人關。」
問曰：「何謂內三要？」
答曰：「第一要，大淵池也。第二要，絆言也。第三要，地戶也。」
問曰：「何謂外三要？」
答曰：「口之與鼻共三竅，是神氣往來之門戶。下功之際，調鼻息，減舌氣，閉兌也。」
問曰：「何謂兌？」
答曰：「真一子雲：『兌，口也。』」
問曰：「嬰兒奼女，正在何處？」
答曰：「嬰兒在腎，奼女在心。」
問曰：「腎屬水為陰，嬰兒屬陽。心屬火為陽，奼女屬陰。何緣在此。」
答曰：「腎屬坎，三陰中有陽，乃真陽也。心屬離，三陽中有陰，乃真陰也。」
問曰：「泥丸宮正在何處？」
答曰：「頭有九宮，中曰泥丸。」
問曰：「何謂金公？」
答曰：「金邊著公，乃鉛也。紫陰曰：『要須制伏覓金公。』」
問曰：「何謂黃婆？」
答曰：「黃乃土之色，位屬坤，因取名焉。紫清曰：『金公無言奼女死，黃婆不老猶懷胎。』」
問曰：「呼吸何如？」
答曰：「呼出心與肺，吸入腎與肝。呼則接天根，吸則接地根。呼則龍吟雲起，吸則虎嘯風生。呼吸風雲，凝成金液。」
問曰：「何謂神氣？」
答曰：「神是火，火屬心。氣是藥，藥屬身。神、氣，子、母也。虛靜天師雲：『氣者，生之元也。神者，生之則也。持滿馭神，專氣抱一，神依氣住，神氣相合，乃可長生。』三茅真君曰：『氣是添年藥，心為使氣神。若知行氣主，便是得仙人。」
問曰：「何謂十二重樓？」
答曰：「人之喉嚨管有十二節是也。」
問曰：「何謂簾幃？」
答曰：「眼是也，下功之際，含眼光。雲房雲：『閉戶垂簾默默窺。』」
問曰：「何謂子午？」
答曰：「子午，乃天地之中也。在天為曰月，在人為心腎，在時為子午，在卦為坎離，在方為南北。」
問曰：「何謂五位相得而各有合？」
答曰：「天地五十五數，故乾得一九，合而成十。坤得四六，合而成十。巽兌得二八，合而成十。震艮得三七，合而成十，離得五坎，坎得十，坎離無偶，所以自合也。以數言之，則得天地之中數，以爻言之，則得天地之中爻。以位言之，則得天地之中位。坎離為用，不以大乎？」
問曰：「何謂五嶽？」
答曰：「《五嶽真形圖》曰：『在人之頭。』紫清以有巾藏五嶽之句。」
問曰：「何謂亥牝？」
答曰：「在上曰亥，在下曰牝。玄關一竅，左曰玄，右曰牝。」
問曰：「何謂玄牝？」
答曰：「在上曰亥，在下曰牝。玄關一竅，左曰玄，右曰牝。」
問曰：「何謂玄牝之門。」
答曰：「鼻通天氣，曰玄門。口通地氣，曰牝戶。口鼻乃玄牝之門戶矣。」
問曰：「何謂三男、三女？」
答曰：「乾道索坤，長男曰震，中男曰坎，少男曰艮。坤道索乾，長女曰巽，中女曰離，少女曰兌。」
問曰：「何謂火龍、水虎？」
答曰：「虎，西方金也。金生水，僅藏形於水。龍，東方木也。木生火，反受克於火。太白真君曰：『五行不順行，虎從火裏出。』是也。」
問曰：「何謂分至？」
答曰：「子時象冬至，陰極而陽生。午時象夏至，陽極而陰生。卯時象春分，陽中含陰。酉時象秋分，陰中含陽。人身亦有分至。紫陽曰：『以身心分上下兩弦，以神氣別冬夏二至。』」
問曰：「何謂沐浴？」
答曰：「真氣薰蒸，神水灌溉，為沐浴。太上曰：「灌以甘泉，滌其垢汗。出自華池，複歸坤戶。』杏林曰：『沐浴資坤水』是也。」
問曰：「何謂抽添？」
答曰：「既抽鉛於射後，須添汞於中黃。《傳道集》曰：『可抽之時不可添』是也。」
問曰：「何謂搬運？」
答曰：「搬金精於肘後，運玉液於混丸。下手工夫，口決存焉。」
問曰：「何謂三田？」
答曰：「腦為上田，心為中田，氣海為下田。若得斗柄之機翰運，則上下迴圈，如天河之流傳也。」
問背後三關。
答曰：「腦後曰玉枕關，夾背曰轤轆關，水火之際曰尾閭關。」
問曰：「何謂神室？」
答曰：「元神所居之室也。朗然子後，『未明神室千般撓，達了心田萬事無。』」
問三花聚頂。
答曰：「神、氣、精混而為一也。玄關一竅，乃神、氣、精之穴也。」
問五氣朝元。
答曰：「五臟真氣，上朝於天元也。」
問和合四象。
答曰：「眼不視而魂在肝，耳不聞而精在腎，舌不動而神在心，鼻不嗅而魂在肺。精神魂魄聚於意土也。」
問曰：「馬牙、真主人、神符、白雪，何也？」
答曰：皆鉛汞之總名也。」
問河車。
答曰：「北方正氣，名曰河車。左曰曰輪，左曰月輪，搬負正氣，運載元陽，應節順行，下手無非此本之力。」
問曰：「老、嫩，何也？」
答曰：「采藥之時，審其老、嫩。彭鶴林曰：『嫩時須采老時枯。』紫陽曰：『鉛見癸生須急采，金逢望遠不堪嘗』是也。」
問浮沉。
答曰：「鉛沉而銀浮也。」
問清濁。
答曰：「陽清而陰濁也。清者，浮之於上。濁者，沉之於下。修丹者，留清去濁。蓋清屬陽，而濁屬陰也。」
問五行相剋。
答曰：「《金碧經》曰：『金木相伐，水火相剋，土旺金鄉，三物俱喪，四海輻輳，以致太平。』並由中宮土德之功也。」
問曰：「來往，何也？」
答曰：「子往、午來。陰符、陽火自子進符至辰已，自午退符至戌亥。始複終坤，皆以卦象則之。一消一長，一往一來，以成其變化。《易》曰：『闔戶謂之坤，辟戶謂之乾。一闔一辟謂之變，往來下窮謂之通』也。」
問雌雄。
答曰：「雌陰而雄陽也。一陰一陽之謂道。孤陰寡陽，不能自生。《參同契》曰：『雌雄相雜，以類相求。』注曰：『雄，金砂也。雌，火汞也。相須含吐，類聚生成，以為神藥』也。」
問防危。
答曰：「磁石吸鐵，隔礙潛通。」
問有無。
答曰：「《金碧經》雲：『有無互相制，上有青龍居。兩無宗一有，靈化妙難窺。』」
問刑德。
答曰：「陽為德，德出則萬物生，陰為刑，刑為萬物死。故二月陽中含陰，而榆莢落，象金砂隨陰氣動靜，落在胎中，故曰歸根也。八月陰中含陽，而薺麥生，象金水隨陽氣滋液於鼎內。故卯酉乃刑德相負，陰陽兩停，故息符火也。」
問黑白。
答曰：「《參同契》雲：『知白守黑，神明自來。』白者金也，黑者水也。以金水之根，而為大藥之根矣。」
問寒暑。
答曰：「真一子雲：「不應漏刻，風雨不調，水旱相伐。或陽火過刻，或陰符失節。隆冬變為大暑，盛夏反作濃霜。火候過差，靈汞飛走。』運火之土，可不謹之？」
問晦朔。
答曰：「《參同契》：『晦朔之間，合符行中』。乃金水符合之際也。」
問固濟。
答曰：「太白真人曰：『固濟胎不泄，變化在須臾。』言其水火既濟，閉固神室，而不使之漏泄也。」
問聖胎。
答曰：「無質生質，結成聖胎。辛勤保護十月，如幼女之初懷孕，似小龍之乍養珠。蓋神氣始凝結、極易疏失也。」
問四正。
答曰：「子、午、卯、酉為四正。玄關一竅，四正言也。」
問黃庭正在何處？
答曰：「膀胱之上，脾之下，腎之前，肝之左，肺之左，肺之右。」
問金烏玉兔。
答曰：「日中烏，比心中之液。月中兔，比腎中之氣也。」
問煉形。
答曰：「煉形化氣，煉氣化神，煉神合道也。金洞主曰：『以精煉形。』非凡沙石。」
問：「張紫陽謂心腎非坎離，何也？」
答曰：「心腎，特坎離之體耳，有體有用。」
問：「所用者，何也？」
答曰：「天心，乃心之用也，屬離。形乃腎之用，屬坎。交媾之際，運用於此也。」
問功夫。
答曰：「知時而交媾，進火而防危，陽生而野戰，刑德而沐浴，以至溫養成丹也。」
問野戰。
答曰：「《龍虎經》曰：『文以懷柔，武以討叛。』紫陽曰：『守城野戰知凶吉，增得靈砂滿鼎紅。』」
問溫養。
答曰：「杏林曰：『溫養象周星。」毗陵曰：『金鼎常留湯用暖，玉爐不要火教寒』是也。」
問烹煉。
答曰：「烹金鼎，煉玉爐，口訣存焉。」
問賞罰。
答曰：「春氣發生謂之賞，乃已前陽火之候也。秋氣殺物謂之罰，乃午後陰符之候也。」
問守城。
答曰：「抱元守一，而凝神聚氣也。」
問提防。
答曰：「驅除雜念，而專心不二也。」
問：「神廬者，何也？」
答曰：「鼻也，乃神氣出入之門。《黃庭經》曰：『神廬之中當修理，呼吸廬間入丹田。』」
問太乙含真。
答曰：「守真一於天穀，氣入玄元，即達本來天真。太上曰：『真道養神，若能守我，在浩氣之關，令七祖枯骨，皆有生氣。生我者道，若我者神，將守道以養神』是也。」
問三屍。
答曰：「《中黃經》曰：『一者上蟲，居腦中。二者中蟲，居明堂。三者下蟲，居腹胃。名曰彭琚，彭質，彭矯也。惡人進道，喜人退志。上田乃元神所居之宮，惟人不能開此關，被屍蟲居之。讓生死輪回，無有了期。若能握元神棲於本宮，則屍蟲自滅，真息自定。所謂一竅開，而百竅齊開。大關通，而百骸盡通。則天真降靈，不神之神，所以神也。』」
問胎息。
答曰：「能守真一，則息不往來，如在母胞胎之中，謂之大定也。」
問玉池。
答曰：「口也。《黃庭經》曰：『玉池清水灌靈根』是也。」
問橐籥。
答曰：「橐乃無底囊，籥乃三孔笛，又是鐵匠手中所弄鼓風之物也。老子曰：『天地之間，其猶橐籥乎？』《升降論》曰：『人能效天地橐籥之用，開則氣出，闔則氣入。出則如地氣之上升，入則如天氣之下降。一升一降，自可與天地齊其長矣。』」
問五芽。
答曰：「《道樞》曰：『坎者，水也。一變為水澤之節，再變為水雷之屯，其爻居寅。離者，火也。一變為火山之旅，再變為火風之鼎，三變為山水之蒙，其爻居戌。抽添水火，在於寅戌。十二卦氣，在於屯蒙運用。』」
問采曰精月華。
答曰：「非外之日月也，采心中真液，腎中真氣也。」
問內外八卦。
答曰：「頭為乾，腹為坤，膀胱為艮，膽為巽，腎為坎，心為離，肝為震，肺為兌也。」
問修煉待時，然後下手。
答曰：「有時中之工夫，有刻中之工夫。毗陵曰：『煉丹不用尋冬至，身中自有一陽生。』馬自然曰：『不澤時中分子午，無爻卦內別乾坤。』此皆刻中之工夫也。」
問：「金丹形象如何？」
答曰：「形若彈丸，色同朱橘。《抱樸子》曰：『大如彈丸黃如橘，中有嘉味甘如蜜。沙門得之以禪定，黃冠得之即超逸。審之行之天地畢。』《元樞歌》曰：『君不見一粒金丹何赫赤，大如彈丸如橘。人人分上木圓成，夜夜靈光常滿室。』蓋人人具足，個個圓成，當知非有形之物也。呂公曰：『還丹本無質』是也。」
問：「玄關一竅，正在何處？」
答曰：「在人頭上。工夫容易，下手的難尋。若不遇明師，摩頂授記，皆安為矣。」
問真空。
答曰：「返本還原為真空。杏林曰：『不知丹妙訣，終曰玩真空。』」
問作用。
答曰：「螟蛉咒子，傳精送神。」
問出神。
答曰：「能守真一，真氣自凝，陽神自聚。蓋以一心運諸氣，氣往則神住。真積力久，功成行滿，然後調神出殼也。」
問超脫。
答曰：「超者，是超出神也。脫者，脫換凡軀也。皆天門出。前聖有脫殼之臉，六祖七層寶塔出，鐘呂三級紅樓出，海蟾公鶴沖天門出。詩曰：『功成須是出神京，內院繁華累身。會取五仙超脫法，煉成仙質離凡塵。』」
問屍解。
答曰：「屍解有五：金、木、水、火、土也。又有積功累行，而自曰飛升者。微宗皇帝《尊道篇》末曰『亙古迨令，飛升者千有餘人，拔宅者八十餘家。』」
問：「金丹之道，不亦難乎？」
答曰：「是不難也。紫陽曰：『悟者惟簡惟易，迷者愈繁愈難。』杏林曰：『簡易之語，不過半句。證驗之效，只在片時。』
翠虛曰：『藥之不遠采不難。』毗陵曰：『至道不繁人自味。』紫清曰：『只一言貫穿萬卷仙經，但片響工夫無窮逸樂。』師曰：『下手工夫容易，堅心守道為難』也。」

