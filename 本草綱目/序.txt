紀稱︰望龍光，知古劍；覘寶氣，辨明珠。故萍實・商羊、非天明莫洞。厥後博物稱華，辨字稱康，析寶玉稱倚頓，亦僅僅晨星耳。楚蘄陽李君東璧，一日過予 山園謁予，留飲數有《本草綱目》數十卷。謂予曰︰時珍，荊楚鄙人也。幼多羸疾，質成鈍椎；長耽典籍，若啖蔗飴。遂漁獵群書，搜羅百氏。凡子、史、經、傳、聲韻、農圃、醫卜、星相、樂府諸家，稍有得處，輒著數言。古有《本草》一書，自炎黃及漢、梁、唐、宋，下迨國朝，註解群氏舊矣。第其中舛謬差訛遺漏，不可枚數。乃敢奮編摩之志，僭纂述之權。歲歷三十稔，書考八百餘家，稿凡三易。複者芟之，闕者緝之，訛者繩之。舊本一千五百一十八種，今增藥三百七十四種，分為一十六部，著成五十二卷。雖非集成，亦粗大備，僭名曰《本草綱目》。願乞一言，以托不朽。予開卷細玩，每藥標正名為綱，附釋名為目，正始也；次以集解、辨疑、正誤，詳其土產形狀也；次以氣味、主治、附方，著其體用也。上自墳典，下及傳奇，凡有相關，靡不備采。如入金谷之園，種色奪目；如登龍君之宮，寶藏悉陳；如對冰壺玉鑒，毛發可指數也。博而不繁，詳而有要，綜核究竟，直窺淵海。茲豈僅以醫書覯哉？實性理之精微，格物之《通典》，帝王之秘 ，臣民之重寶也。李君用心嘉惠何勤哉﹗噫， 玉莫剖，朱紫相傾，弊也久矣。故辨專車之骨，必俟魯儒；博支機之石，必訪賣卜。予方著《 州卮言》，恚博古如《丹鉛卮言》後乏人也，何幸睹茲集哉﹗茲集也，藏之深山石室無當，盍鍥之，以共天下後世味《太玄》如子雲者。
時萬曆歲庚寅春上元日， 州山人鳳洲王世貞拜撰。
湖廣黃州府儒學增廣生員李建元謹奏，為遵奉明例訪書，進獻《本草》以備采擇事。臣伏讀禮部儀製司勘合一款，恭請聖明敕儒臣開書局纂修正史，移文中外。凡名家著述，有關國家典章，及紀君臣事跡，他如天文、樂律、醫術、方技諸書，但成一家名言，可以垂於方來者，即訪求解送，以備采入《藝文志》。如已刻行者，即刷印一部送部。或其家自欲進獻者，聽。奉此。臣故父李時珍，原任楚府奉祠，奉敕進封文林郎、四川蓬溪知縣。生平篤學，刻意纂修。曾著《本草》一部，甫及刻成，忽值數盡，撰有遺表，令臣代獻。臣切思之︰父有遺命而子不遵，何以承先志；父有遺書而子不獻，何以應朝命。矧今修史之時，又值取書之會，臣不揣譾陋，不避斧鉞，謹述故父遺表。臣父時珍，幼多羸疾，長成鈍椎，耽嗜典籍，若啖蔗飴。考古証今，奮發編摩，苦志辨疑訂誤，留心纂述諸書。伏念《本草》一書，關系頗重，註解群氏，謬誤亦多。行年三十，力肆校讎；歷歲七旬，功始成就。野人炙背食芹，尚欲獻之天子；微臣採珠聚玉，敢不上之明君。昔炎黃辨百穀，嘗百草，而分別氣味之良毒；軒轅師岐伯，遵伯高，而剖析經絡之本標。遂有《神農本草》三卷，《藝文》錄為醫家一經。
及漢末而李當之始加校修，至梁末而陶弘景益以注釋，古藥三百六十五種，以應重卦。唐高宗命司空李 重修，長史蘇恭表請伏定，增藥一百一十四種。宋太祖命醫官劉翰詳校，宋仁宗再詔補注，增藥一百種。召醫唐慎微合為《証類》，修補眾本草五百種。自是人皆指為全書，醫則目為奧典。夷考其間， 瑕不少。有當析而混者，如葳蕤、女葳，二物而並入一條；有當並而析者，如南星、虎掌，一物而分為二種。生薑、薯蕷，菜也，而列草品；檳榔、龍眼，果也，而列木部。八穀，生民之天也，不能明辨其種類；三菘，日用之蔬也，罔克的別其名稱。黑豆、赤菽，大小同條；硝石、芒硝，水火混注。以蘭花為蘭草，卷丹為百合，此寇氏《衍義》之舛謬；謂黃精即鉤吻，旋花即山姜，乃陶氏《別錄》之差訛。酸漿、苦耽，草菜重出，掌氏之不審；天花、栝蔞，兩處圖形，蘇氏之欠明。五倍子，構蟲窠也，而認為木實；大 草，田字草也，而指為浮萍。似茲之類，不可枚陳，略摘一二，以見錯誤。若不類分品列，何以印定群疑？臣不揣猥愚，僭肆刪述，重複者芟之，遺缺者補之。如磨刀水、潦水、桑柴火、艾火、鎖陽、山柰、土茯苓、番木鱉、金柑、樟腦、蠍虎、狗蠅、白蠟、水蛇、狗寶、秋蟲之類，並今方所用，而古本則無；三七、地羅、九仙子、蜘蛛香、豬腰子、勾金皮之類，皆方物土苴，而稗官不載。今增新藥，凡三百七十四種，類析舊本，分為一十六部。雖非集成，實亦粗備。有數名或散見各部，總標正名為綱，余各附釋為目，正始也；次以集解、辨疑、正誤，詳其出產形狀也；次以氣味、主治、附方，著其體用也。上自墳典，下至傳奇，凡有相關，靡不收采，雖命醫書，實該物理。我太祖高皇帝首設醫院，重設醫學，沛仁心仁術於九有之中；世宗肅皇帝既刻《醫方選要》，又刻《衛生易簡》，藹仁政仁聲於率土之遠。伏願皇帝陛下體道守成，遵祖繼志；當離明之正位，司考文之大權。留情民瘼，再修司命之書；特詔良臣，著成昭代之典。治身以治天下，書當與日月爭光；壽國以壽萬民，臣不與草木同朽。臣不勝冀望屏營之至。臣建元為此一得之愚，上干九重之覽，或準行禮部轉發史館采擇，或行醫院重修，父子銜恩，存歿均戴。臣無任瞻天仰聖之至。
萬曆二十四年十一月 日進呈，十八日奉聖旨︰書留覽，禮部知道，欽此。

