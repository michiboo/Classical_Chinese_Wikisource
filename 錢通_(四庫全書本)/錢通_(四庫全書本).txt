　　欽定四庫全書　　　　　史部十三
　　錢通　　　　　　　　　政書類三〈邦計之屬〉提要
　　〈臣〉等謹案錢通三十二卷明胡我琨撰我琨字自玉四川人其書專紀明代錢法而因及於古制首曰正朔一統次曰原曰制曰象曰用曰才曰行曰操曰節曰分曰異曰𡚁曰文曰閏凡十三門每門之中各為小目其載明制起洪永訖萬厯徴引各史紀志列傳以及古今説部各種文集其於明代錢幣沿革條分縷晰多明史食貨志及明會典明典彚諸書所未備者至敘述古制如引桂海虞衡志記右江之銅引宋㑹要記利州諸監錢數又足補唐宋各史及三通所未詳他如錢象門之黃河錢投河國錢諸品又董逌洪遵李孝美顧烜各家舊譜所未載其採摭可謂詳博cq=48中如劉仁恭丸土為錢之類乃一時謬製亦倣圖其式未免稍雜然義取賅備不得不巨細兼收正未可以叢脞譏也乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　錢通原序
　　古之欲通天下之故而利民用者自太昊以金始迄禹湯時水旱為厲民用多艱乃即山廣鑄濟金之窮以濟民而用以溥利者抑又至矣泉義取水水之為物流行坎止不失其常舉江湖河海以及溪澗溝涔無不分委而滙其源滿其量及秦以錢名則從戈而利害之倪倚伏矣誰能神而明之通變於未窮乎予才詘識疎謬叨冶役值圜政極塞之秋枯心竭力勉圖整頓卒不易得因簡羣書懸為一鑑反覆揣摩竊有慨焉彼治平大道曰生財財之生也惟無以戕之則生無以秘之則生生者通之也以天下之物情調適於輕重高卑緩急盈縮鹹得其平而凖之上下相濟流於不滯損益相濟沛於不涸是又以濟之者通之然通之法未易言也錢以濟金而法不能使錢濟世詎曰無法上握而下撓之朝從而暮拂之此利而彼蠧之況今爐槖如雲工散權分銅湧錢滯即能者在職而天人交詘奸弊橫生嫌怨相持踟躕四顧仰屋興嗟試起古人而問焉亦莫能度若津者究且金與錢與法俱窮葢本末之緘未逗而子母之脈皆槁矣將柰之何易曰乾始能以美利利天下不言所利大矣哉茲言也其鑄世之良模也予閱阿堵之跡不勝收但取預家國之資類萬物之情者隨意筆之此中無限陰陽變幻之狀古今升沉之局聊一㸃綴以呼沉夣此錢通所繇作也是役也予剏其㫖而彚之西湖何方二友刪繁補遺以卒其業曷以次之葢事必有所始不尋始何以識因革考制所以先討原也制考而代更之利病靡不晣無象焉則制曷繇考凡輪廓肉好文號銖兩測古者緣象索神或行或阻有機焉非秪求真偽於形似也象立而用張一代之制必通一代之用豈真亡用器乎然運用者才鮮才則用不神故受之以才濟才者術微術則用不廣故受之以術而且以是明操以是愼節顯然語天下咸有定分而不可踰也安分則常否則異述異正期人居易俟之不然者有弊而無利故攻弊獨詳若名章竒什丁寧告戒一言而利何可不悉登之以資擬議故以文終焉書成適秋月在閏且十二分與歲功等復取十二分中不及彚者閏如其時總之不先時制則法不尊首以尊時斯後先不易之規得憲章而觀其㑹通乎覧是編者將謂經術即在是歟抑別有道焉如瓊山所云新天下之耳目通天下之貨物革天下之宿弊利天下之人民者耶嗟嗟時異世殊萬慮難齊百艱莫恤即西漢晁董公孫軰復出誰能濟經術之窮而通天下之故者哉予日望之西蜀胡我琨






　　錢通原序
　　凡例
　　一是書之作寔繇百貨皆資一錢流則顯碩之脛翼積則旤亂之叢淵金土價侔業不見於輓世布刀權縮猶可望於通人三家邨掌貝囊蚨亦沾沾自足萬石君緡山貫海必岌岌多虞唯行有用之財故制無用之器旌心誠欲其賤標目聊取夫通名之揭焉利雲已
　　一作書之意蒐冶雖古崇鑄惟王總之錢以濟時國以興法周立九圜而漢則刀錯唐行元寶而宋則楮交即或藉之為規要必擅其所統先進後進疇違昭代之氓生今用今不倍㑹朝之典首尊皇制目信憲章庶幾衆志不惑而克從官籍可稽而曷弊
　　一泉書所彚興故靡全紀事紀文粗備徒煩裂錦審端審委詳擷寧厭濫觴葢欲徵掌府之權衡何所恃腹笥之江海曹收獨鬯抉秘紏愆將稱大備於孔方豈乏餘緒於阿堵分門彷諸成歲合璧像其扐竒務發千古金氣之精靈以成一代玉函之要義持茲十三卷可助百一思也
　　一泉譜括諸夷夏象繪式自洪遵雖非腐繭以抽絲固可囤狐而緝毳慙人套襲多恐雷同種類分系不妨星綴故疏冶鑄之繇於制部寄天竒之品於異門之代之名仍留舊識曰志曰紀或見殊塗惟外品不移緣四夷無攷直可雲稱王於夜郎不幾乎嘆洋於河伯
　　一羣籍之括櫽甚繁而大意之垂鑑自定是以甄凖聖賢塗合錄期廉鄙風興匏史稗官固其不廢丘墳籌範乃所必先扼要從文獻之徵提綱擇典㑹之載烱戒攸寓異弊加詳媺惡非有罏錘寶貨總當揚扢且歴代鼓鑄互有得失而本朝流行蚤有規模下及僸倷袾褵中多嫏嬛宛委冗芟同耨瘢索垢吹不使豕渡西河錯成縣鐵何至牛捐𤣥海陶務生銅
　　一錢幣之設紛布自浮筆舌之家纂組彌極即有端明讀史之法而寡文裕柯事之精非蹈固陋以廣蟲氷則墮荒唐而作狐野茲引書間為損益捃跡不強分聯長或篇收短或句拾必窮源而探委匪割鶴以企鳬庶帙可方乎指南而觀不囏夫撲滿矣
　　一分類頗稱權輿繫閏每多𤨏礫然學古貴乎博患其不精而惕世貴乎周患其不備寶見聞之斷楮讋出入之流泉豈郊天鼓必麟皮抑覲帝香須龍腦如其當意奚復分肢醫巫之玉札芝莖珍為上藥而牛溲馬浡亦佐不虞貨殖之鐵冶魚鹽居為竒貨而犀尖象齒誠獲其時俾美利歸之類餘將疢疾瘳於貫朽
　　一權歸私冶鄧通因以起家利自官衡劉濞卒而滅國招鑄濫於唐德盜様侈於宋仁任鉛錢之橫流致銀錫之壅塞非今如爾自古已然識漫之篆既無磨郭之令又鮮如或愛工弛器必致隠局爭銅懸式可復見之何人倒換安能行之此日所以罏難緝刷銖孰提秤非詳制幣而警其繇是設陷穽而誘之入援實以況平世飾辯以代刑書公不侵漁偽無耗蠧
　　一班固作漢書不及和帝李燾續宋表亦止靖康非近事之難編固遺規之有待矧我列聖之鑄功冶德足以昭示無疆而茲三朝之芳𡎊懿型正在流傳莫考徵所聞於神廟吾從大夫奏其議於今皇以俟君子疇雲通史亦曰錢經
　　一書若令種類之溷淆必致次第之顛倒要是淘金揀玉直難得手應心今固位置頗嚴而或紕綴不少分門序代己從事跡費搜求繆後漏先安向文詞工探討且讀書只須識字然走馬亦可吹藜總冀錢神之有靈罔顧筆花之無色
　　一樓輸二酉乃媿惠施之藏車戴一星更歉侯巴之問論衡無繇竊得隣家何處借看況乎襪線其才甕天其見目以鈍而刺不深心以乏而記不強遺蠧必多汗牛宜補敢虛游刅之地用待伐山之編則題糕者有糗餌之稽藉稻者為瑯琊之誌
　　錢通凡例
