經名：洞天福地嶽瀆名山記。原題唐廣成先生杜光庭編。一卷。底本出處：《正統道藏》洞玄部記傳類。

乾坤既闢，清濁肇分，融為江河，結為山嶽。或上配辰宿，或下藏洞天，皆大聖上真，主宰其事，則有靈宮閟府，玉宇金臺，或結氣所成，凝雲虛構。或瑤池翠沼，流注於四隅。或珠樹瓊林，扶疏於其土。神鳳飛此之所產，天驎澤馬之所棲。或日馭所經，或星纏所屬，含藏風雨，蘊畜雲雷，為天地之關樞，為陰陽之機軸。乍標華於海上，或迴疏於天中，或弱水之所縈，或洪濤之所隔，或日景所不照，人跡所不及，皆真經祕冊，敘而載焉。太史公云：大荒之內，名山五千，其間五嶽作鎮，十山為佐。又《龜山玉經》云：大天之內，有洞天三十六，別有日月星辰靈仙宮闕，主御罪福，典錄死生。有高真所居，仙王所理。又有海外五嶽、三島、十洲、三十六靖廬、七十二福地、二十四化、四鎮諸山。今總一卷、用傳好事之士。其有宮城處所、得道姓名、洞府主張、仙曹品秩，事條繁廣，不可備書，聊紀所管郡縣及仙壇宮觀大數而已。天復辛酉八月四日癸未，華頂羽人杜光庭於成都玉局編錄。
唐廣成先生杜光庭編
玄都玉京山，在大羅之中，玉清之上。元京山，在玉京之前，峨眉山在玉京之前，廣霞山在玉京之右，紅映山在玉京之左，紫空山在玉京之左，五間山在玉京之後。
〈右在玉清之上、大羅之下，諸山周繞玉京玄都之山以為輔翼也。〉
三秀山在玉京之前，金華山在玉京之右，寒童靈山在玉京之右，秀華山在玉京之右，三寶山在玉京之後，飛霞山在玉京之後，浮絕空山在太清之中。
〈右三境之山，皆真氣所化，上有宮闕，大聖所遊之處，下應人身十三宮府，事見《大洞經》中。〉
東嶽廣桑山在東海中，青帝所都。南嶽長高山在南海中，赤帝所都。西嶽麗農山在西海中，白帝所都。北嶽廣野山在北海中，黑帝所都。中嶽崑崙山在九海中，千辰星為天地心。方壺山在北海中，去岸三十萬里。扶桑山在東海中，地方萬里，日之所出。蓬萊山在東海中，高一千里。連石山在東南辰巳之地。海中沃焦山在東海中，百川注之而不盈。方丈山在大海中，高四十九萬七千丈。鍾山在北海中，弱水之北，萬九千里。員嶠山在大海中，上干日月。岱輿山在巨海之中。鄷都山在九壘之下，一雲在癸地，鬼神之司。
玄洲在北海中，地方七千里。瀛洲在東海，一名青丘。穆洲在東海中，地方五百里。祖洲在東海中，地方萬里，出不死草。元洲在大海中，地方三千里。長洲在巨海中，地方五千里。流洲在西海中，地方三千里。鳳麟洲在西海中，出續絃膠。聚窟洲在西海中，地方萬里，出反魂香。炎洲在南海中，地方二千里。生洲在西海中，地方二千五百里。
滄海島在大海中，高五萬里。
〈右十洲、三島、五嶽諸山，皆在崑崙之四方，巨海之中，神仙所居，五帝所理，非世人之所到也。〉
東嶽泰山，嶽神天齊王，領仙官玉女九萬人。山周迴二千里，在兗州奉符縣。羅浮山、括蒼山為佐命，蒙山、東山為佐理。南嶽衡山，嶽神司天王，領仙官玉女三萬人。山周迥二千里，以霍山、潛山為儲副，天台山、句曲山為佐理。中嶽嵩高山，嶽神中天王，領仙官玉女一十二萬人，為五土之主。周迴一千里，洛州告成縣。少室山、東京武當山為佐命，太和山、陸渾山同佐理。西嶽華山，嶽神金天王，領仙官玉女七萬人。山周迴二千里，在華州華陰縣。地肺山、女幾山為佐命，西城山、青城山、蛾眉山、嶓冢、戎山、西玄具山同佐理。北嶽恆山，嶽神安天王，領仙官玉女五萬人。山周迴二千里，在鎮州。河逢山、抱犢山為佐命，玄隴山、崆峒山、陽洛山為佐理。
第一，王屋洞小有凊虛天，周迴萬里，王褒所理，在洛州王屋縣。第二，委羽洞大有虛明天，周迴萬里，司馬季主所理，在武州。第三，西城洞太玄總真天，周迴三千里，王方平所理，在蜀州。第四，西玄洞三玄極真天，廣二千里，裴君所理，在金州。第五，青城洞寶仙九室天，廣二千里，甯真君所理，在蜀州青城縣。第六，赤城洞上玉清平天，廣八百里，王君所理，在台州唐興縣。第七，羅浮洞朱明曜真天，廣一千里，葛洪所理，在博羅縣屬修州。第八，句曲洞金壇華陽天，廣百五十里，茅君所理，在潤州句容縣。第九，林屋洞左神幽墟天，廣四百里，龍威丈人所神理，在蘇州吳縣。第十，括蒼洞成德隱真天，廣三百里，平仲節所理，在台州樂安縣。
〈右十大洞天、五嶽皆高真上仙主統，以福天下，以統眾神也。〉
青城山五嶽丈人希夷真君，在蜀州。天柱山九天司命真君，在舒州。廬山九天使者真君，在江州。
〈右佐命山、三上司山，皆五嶽之佐理，以鎮五方，上真高仙所居也。〉
東鎮沂山東安王，在沂州。南鎮會稽山永興公，在越州。中鎮霍山應聖公，在晉州。西鎮吳山成德公，在隴州。北鎮醫巫閭山廣寧公，在營州。東海廣德王，在萊州界。南海廣利王，在廣州界。西海廣潤王，在同州界。北海廣澤王，在洛州界。江瀆東廣源王，在益州，立春祭；淮瀆南長源王，在唐州，立夏祭；河瀆西靈源王，在同州，立秋祭；濟瀆北清源王，在洛州，立冬祭；漢瀆漢源王，在梁州。〈並天寶十年封。〉
綿竹廬，在漢州綿竹縣棲林山。紫蓋廬，在荊州當陽縣。瀘水廬，在瀘州安樂山。丹陵廬，在洪州西山鍾君宅。守玄廬，在終南山尹喜宅。靈淨廬，在亳州太清宮。送仙廬，在岳州墨山孔昇觀。契靜廬，在鄭州圃田列子宅。凌虛廬，在南嶽中宮。鳳凰廬，在襄州鳳林山。子真廬，在洪州西山梅福壇。玄性廬，在撫州南城縣魏夫人壇。契玄廬，在袁州吳平觀。啓元廬，在虢州桃林古關，今陝州靈寶縣。出谷廬，在廬山青牛谷。君平廬，在漢州綿竹縣君平宅。斗山廬，在興元城固縣唐公昉宅。光天廬，在南嶽。騰空廬，在洪州遊帷觀。昭德廬，在廬山。尋玄廬，在江西吳猛觀。得一廬，在潤州鹿跡觀。啓靈廬，在秦州啓靈山。宗華廬，在洪州宗華觀彭君宅。朝真廬，在京兆會昌昭應山。黃堂廬，在江西洪州。迎真廬，在洪州。招隱廬，在江西洪州。紫虛廬，在南嶽魏夫人壇。啓聖廬，在岐州天興縣啓靈宮，本名天柱廬。鳳臺廬，在京兆盩厔縣蕭史宅。東華廬，在衢州龍山縣東華觀。祈仙廬，在洪州黃真君宅。元陽廬，在蘇州常熟縣張道裕宅。東蒙廬，在徐州蒙山。貞陽廬，在洪州曾真君宅。
霍童山霍林洞天，三千里，在福州長溪縣。太山蓬玄洞天，一千里，在袞州乾封縣。衡山朱陵洞天，七百里，在衡州衡山縣。華山總真洞天，三百里，在西嶽。常山總玄洞天，一百里，在北嶽。嵩山司真洞天，三千里，在中嶽。峨嵋山虛陵太妙洞天，三百里，在嘉州峨嵋縣。廬山洞虛詠真洞天，三百里，在江州潯陽縣，九天使者。四明山丹山赤水洞天，一百八十里，在越州餘姚縣。劉樊得道。會稽山極玄陽明洞天，三百里，在越州會稽縣。夏禹探書。方白山德玄洞天，五百里，在京兆盩厔縣，太上所現壇。西山天寶極玄洞天，三百里，在洪州南昌縣，洪崖所居。大圍山好生上元洞天，三百里，在潭州醴陵縣，傳天師所居石室仙壇。潛山天柱司玄洞天，一千三百里，在舒州桐城縣，九天司命。武夷山昇真化玄洞天，百二十里，在建州建陽縣，毛竹武夷君。鬼谷山貴玄思真洞天，七十里，在信州貴溪縣。華蓋山容城太玉洞天，四千里，在溫州永嘉縣。玉笥山太秀法樂洞天，百二十里，在吉州新淦縣。蓋竹山長耀寶光洞天，八十里，在台州黃巖縣，葛仙公所居。都嶠山太上寶玄洞天，八十里，在容州白石山。秀樂長真洞天，七十里，在容州，北源。句漏山玉闕寶圭洞天，三十里，在容州。有石室丹井。九疑山湘真太虛洞天，三十里，在道州延唐縣。洞陽山洞陽隱觀洞天，百五十里，在潭州長沙縣。幕阜山玄真太元洞天，二百里，在鄂州唐軍縣，吳猛上昇處。大酉山大酉華妙洞天，一百里，在辰州界。金庭山金庭崇妙洞天，三百里，在越州剡縣，褚伯玉沈休文居之。麻姑山丹霞洞天，一百五十里，在撫州南城縣，麻姑上昇。仙都山仙都祈仙洞天，三百里，在處州縉雲縣，黃帝上昇。青田山青田大鶴洞天，四十里，在處州青田縣，葉天師居之。天柱山大滌玄蓋洞天，一百里，在杭州餘杭縣天柱觀。鐘山朱湖太生洞天，一百里，在潤州上元縣。良常山良常方會洞天，三十里，在茅山東北，中茅君所居。桃源山白馬玄光洞天，七十里，在朗州武陵縣。金華山金華洞元洞天，五十里，在婺州金華縣，有皇初平赤松觀。紫蓋山紫玄洞盟洞天，八十里，在韶州曲江縣。
地肺山，在茅山，有紫陽觀，乃許長史宅。石磕源，在台州黃巖縣嶠嶺。東仙源，在溫州白溪。南田，在處州青田。玉瑠山，在溫州海中。青嶼山，在東海口。崆峒山，在夏州，黃帝所到。郁木坑，在吉州玉笥山玉梁觀，乃蕭子雲宅。武當山，在均州，七十一洞。君山，在岳州青草湖中。桂源，在連州抱福山，廖先生宅。靈墟，在台州天台山，司馬天師居處。沃州，在越州剡縣。天姥岑，在台州天台南，劉阮迷路處。若耶溪，在越州南樵風徑。巫山，在夔州大仙壇。清遠山，在婺州浦陽縣東白山。安山，在交州，安期先生居處。馬嶺，在郴州，蘇耽上昇處。鵝羊山，在長沙縣，許君斬蜃處。洞真壇，在長沙。南嶽祝融峰。洞宮，在長沙北。玉清壇，在長沙北。洞靈源，在衡州南嶽招仙觀上峰。陶山，在溫州安固縣，貞白先生修藥處。爛柯山，在衢州信安縣。龍虎山，在信州貴溪縣，天師宅。勒溪，在建州建陽縣。靈應山，在饒州北，施真人宅。白水源，在龍州。金精山，在虔州虔化縣，張女真修道處。閤皂山，在吉州新淦縣，天師行化。始豐山，在洪州豐城縣。逍遙山，在洪州連西山，許真君修道處。東白源，在洪州新吳縣，鍾真人宅。鉢池，在楚州，北王真人修道處。論山，在丹徒縣。毛公壇，在蘇州洞庭湖中，包山，七十二壇，劉根先生修道處。九華山，在池州青陽縣，竇真人上昇處。桐栢山，在唐州桐栢縣淮水上源。平都山，在忠州鄷都縣，陰君上昇處。綠蘿山，在常德武陵北。章觀山，在澧州澧陽縣。抱犢山，在潞州上黨，莊周所居。大面山，在蜀州青城山，羅真人所居。虎溪，在湖州安吉縣，方真人修道處。元晨山，在江州都昌縣。馬跡山，在舒州，王先生修洞淵法處。德山，在朗州武陵縣，善卷先生居，古名枉山。雞籠山，在和州歷陽縣。王峰，在藍田縣。商谷，在商州上泈縣，四皓所隱處。陽羨山，在常州義興縣張公洞。長白山，在袞州。中條山，在河中永樂縣，侯真人上昇。霍山，在壽州。雲山，在朗州武陵縣。四明山，在梨州，魏道微上昇處。緱氏山，在洛州緱氏縣。子晉上昇處。臨卭山，在卭州臨卭縣白鶴山，相如所居。少室山，在河南府連中嶽。翠微山，在西安府終南太一觀。大隱山，在明州慈谿縣天寶觀。白鹿山，在杭州天柱山，吳天師所隱。大若巖，在溫州永嘉縣，貞白先生修真誥處。𫶐山、在萊州嶗𫶐山，仙公會真處。西白山，在越州剡縣，趙廣信上昇處。天印山，在昇州上元縣洞玄觀，仙公行化處。金城山，在雲中郡。三皇井，在溫州仙巖山。沃壤，在海州東海縣，二疏修道處。
陽平化，五行金，節寒露，上應角宿，甲子、甲寅、甲戌人屬，上化彭州九隴縣界四十里，下化新都界四里，翟仙業、張衡白日上昇。
鹿堂化，五行木，節霜降，上應亢宿，戊午、乙卯、戊申人屬，漢州綿竹西北二十里，永壽二年老君天師誓萬神於此，天真皇人所居處。
鶴嗚化，五行金，節立冬，上應氏房心宿，庚辰、壬辰人屬，卭州大邑縣西北去縣三十里餘，老君授天師籙處，徐孝道、何丹陽、馬成子上昇。
漓沆化，五行土，節小雪，上應尾宿，丙辰、戊辰人屬，彭州九隴縣西北七十里，老君授范蠡真人白日上昇。
葛璝化，五行火，節大雪，上應箕宿，己卯、丁卯、辛卯、癸卯人屬，彭州九隴縣西北六十里，上清真人所居，楊先賢、蒲高遠、葛永璝上昇，本名上清化。
庚除化，五行水，節冬至，上應斗宿，丙寅、庚子、壬戌人屬。漢州綿竹縣東三十里，應天上庚除府也。張力子於此白日上昇。
秦中化，五行水，節小寒，上應牛宿，戊寅、庚寅、壬寅人屬。漢州德陽縣北二十里，皇人授韓眾天文金書於此上昇。
真多化；五行金，節大寒，上應女宿，乙丑、丁丑人屬。漢州金堂縣西北二十五里，老君天師道會之所，王方平、李真多上昇，一名上真化。
昌利化，五行土、節立春，上應虛宿，己酉、己丑人屬。漢州金堂縣東二十里，李八伯二度鍊丹來往，八伯於此上昇。
隸上化，五行水，節雨水，上應危宿，辛丑、癸丑人屬。漢州德陽縣北五十里，李子元、衛叔卿於此上昇。
湧泉化，五行木，節驚蟄，上應室壁宿，丙子、癸亥人屬，漢州德陽縣西北七十里，老君授馬明生《玄真籙》上昇於此。
稠稉化，五行水，節春分，上應奎宿，壬子、壬午人屬，蜀州新津縣南十里，黃帝鍊丹於此。山上有天池、石碑、丹竈存焉。
北平化，五行金，節清明，上應婁宿，乙亥、已亥人屬。眉州彭山縣西北二十五里，一名財此山，列聖高仙所遊，王子喬上昇之所。
本竹化，五行木，節穀雨，上應胃宿，乙巳、辛巳、辛亥人屬。蜀州新津縣西北二十五里，黃帝所遊，郭聲子上昇於此，有掃壇竹，因此為名。
蒙秦化，五行火，節立夏，上應昴宿，甲戌、丙戌人屬。雋州臺登縣一十五里，伊尹趙龜趙昇趙王子上昇於此。
平蓋化，五行土，節小滿，上應畢宿，丁巳、己巳、癸巳人屬，蜀州新津縣北三十里，山有王人，長一丈三尺，出則天下太平。仙人崔孝通於此上昇。
雲臺化，五行火，節芒種，上應觜參宿，丙午、庚午、庚戌人屬。閬州蒼溪縣東南三十五里，天師永壽二年九月九日上昇。
濜口化，五行木，節夏至，上應井宿，乙酉、丁酉人屬。興元府西縣五里，陳安世、褒氏女二人上昇。
後城化，五行土，節小暑，上應鬼宿，辛酉、癸酉人屬。漢州什邡縣西北六十五里，天師授夏子然守一之道白日上昇。
公慕化，五行金，節大暑，上應柳宿，甲申、壬申、庚申人屬，漢州竹邡縣西北五十里，天師授蘇子玉瓊文紫字白日昇天。
平崗化，五行水，節立秋，上應星宿，戊戌、丁亥人屬，蜀州新津縣西南四里，一名靈泉化。李阿翟君上昇於此。
主簿化，五行金，節處暑，上應張宿，乙未、己未、癸未人屬，卭州蒲江縣東北三十里，一名秋長化，主簿王興、女仙楊正見上昇之所。
玉局化，五行水，節白露，上應翼宿，丁未、辛未人屬，成都府南一里，一名玉女化，老君天師永壽元年降此，地涌玉局，因以為名。
北邙化，五行土，節秋分，上應軫宿，戊子、甲午人屬，東都城北。務成子、帛和、王子晉、呂恭、呂文起於此昇天，龍朔二年老君見。
洞天福地嶽瀆名山記

