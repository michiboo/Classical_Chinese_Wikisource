　　欽定四庫全書
　　國秀集巻下　　　　　　唐　芮挺章　編范朝〈二首〉
　　寧王山池
　　水勢臨階轉峰形對路開槎從天上得石是海邉來瑞草分樷種祥花間色栽舊傳詞賦客唯見有鄒枚
　　題古瓮寺〈原題題石甕寺〉
　　勝境宜長望遲春好散愁闗連四塞起河帶八川流複磴承香閣重巖暎彩樓為臨溫液近偏美聖君逰
　　徐晶〈三首〉
　　贈溫駙馬汝陽王
　　疇昔承餘論文章幸濫推夜陪銀漢賞朝奉桂山詞梁邸調歌日秦樓按舞時登髙頻作賦體物屢為詩連騎長楸下浮觴曲水湄北堂留上客南陌送佳期憶昨陪臨汎於今阻宴私再看冬雪滿三見夏花滋都尉朝青閣淮王侍紫墀寧知倦逰者華髮老京師
　　蔡起居山亭
　　文史歸休日棲閑臥草亭薔薇一架紫石竹數重青垂露和仙藥燒香誦道經莫將山水弄持與世人聽
　　送友人尉蜀中
　　故友漢中尉請為西蜀吟人家多種橘風土愛彈琴水向昆明濶山連大夏深理閑無別事時寄一登臨
　　梁鍠〈二首〉
　　觀美人臥〈御覽詩刻美人春怨○章句稍有不同〉
　　妾家巫峽陽羅帳寢銀床曉日臨窗久春風引夢長落釵猶罥鬢微汗欲銷黃縱使䑃朧覺魂猶逐楚王
　　贈李中華
　　莫向嵩山去神仙多誤人不如朝魏闕天子重賢臣
　　屈同仙〈二首〉
　　燕歌行
　　君不見漁陽八月塞草腓征人相對併思歸雲和朔氣連天黑逢雜驚沙散野飛是時天地隂埃遍瀚海龍城皆習戰兩軍鼓角暗相聞四靣旌旗看不見昭君逺嫁已年多單于無厭不復和漢兵候月秋防塞胡騎椉氷夜渡河河塞東西萬餘里地與京華不相似燕支山下少春暉黃沙磧裡無流水金戈玉劒十年征紅粉青樓多怨情厭向殊鄉久離別秋來愁聴搗衣聲〈搜玉小集作屈同少仙字習戰作血戰不復和作尚不和春輝作光輝厭向作厭得愁聴作但聴宜各從長也〉
　　烏江女
　　越艶誰家女朝逰江岸傍青春猶未嫁紅粉舊來娼錦袖盛朱橘銀鈎摘紫房見人羞不語回艇入溪藏
　　豆盧復〈二首〉
　　昌年宮之作
　　但有離宮處君王每不居旗門芳草合輦路小槐疎殿閉山煙滿窗凝野靄虛豐年多望幸春色待鑾輿
　　落第歸鄉留別長安主人
　　客裏愁多不記春聞鶯始歎栁條新年年下第東歸去羞見長安舊主人
　　邱為〈二首〉
　　山行尋隱者不遇
　　絶頂一茅茨直上三十里扣闗無僮僕窺室唯案幾既非巾柴車應是釣秋水蹉跎不相見黽勉空仰止草色新雨中松聲晩窗裏雖無賔主意頗得清浄理興盡方下山何必見夫子
　　題農廬舎
　　東風何時至已緑湖上山湖上春既早田家日不閑溝塍流水䖏耒耜平蕪間薄暮飯牛罷歸來還閉闗
　　荊冬倩〈一首〉
　　奉試詠青
　　路闢天光逺春還月道臨草濃河畔色槐結路邉隂未暎君王史先標胄子襟經明如可拾自有致雲心
　　張子容〈二首〉
　　除夜宿樂城逢孟浩然
　　逺客襄陽郡來過海畔家樽開柏葉酒燈發九枝花妙曲逢盧女髙才得孟嘉東山行樂意非是競奢華
　　永嘉作
　　拙宦從江左投荒更海邉山將孤嶼近水共惡溪連地濕梅多雨潭蒸竹起煙未應悲晩髮炎瘴苦華年
　　李頎〈四首〉
　　望秦川
　　秦川朝望逈日出正東峰逺近山河浄逶迤城闕重秋聲萬戶竹寒色五陵松客有歸歟歎淒其霜露濃
　　塞下曲
　　黃雲㕍門郡日暮風沙裏千騎黑貂裘皆稱羽林子金笳吹朔雪鐵馬嘶雲水帳下飲蒲萄平生寸心是
　　遇劉五
　　洛陽一別梨花新黃鳥飛飛逢故人攜手當年共為樂無驚蕙草惜殘春
　　白花原〈或作百花原或作白草原又見王昌齡集原題出塞行〉
　　白花原頭望京師黃河流水無已時秋天曠野人行絶馬首西來知是誰
　　褚朝陽〈二首〉
　　登少室山寺
　　飛閣青雲裏先秋獨早涼天花暎牕近月桂拂簷香華岳三峰小黃河一帶長空間指歸路煙際有垂楊
　　奉上徐中書
　　中禁仙池越鳳凰池邉詞客紫薇郎既能作頌雄風起何不時吹蘭蕙香
　　崔曙〈五首〉
　　登河陽斗門見張貞期題黃河詩因以感寄
　　吾友東南美昔聞登此樓人從川上去書在壁中留嚴子好真隱謝公耽逺逰清風初作頌暇日復消愁時與文字古蹟隨山水幽已辜蒼生望空見黃河流榮落春將晩悲涼物似秋天髙不可問掩泣赴行舟
　　奉試明堂火珠詩
　　正位開重屋淩空出火珠夜來雙月滿曙後一星孤天浄光難滅雲生望欲無遙知太平代國寳在名都
　　對雨送鄭陵
　　別愁復兼雨別淚還如霰寄心海上雲千里長相見
　　九日登望仙臺仍呈劉明府容
　　漢文皇帝有髙臺此日登臨曙色開三晉雲山皆北向二陵風雨自東來闗門令尹誰能識河上仙公去不回我欲近尋彭澤宰陶然共醉菊花盃
　　嵩山尋馮錬師不遇
　　青溪訪道凌煙曙王子仙成已飛去更值空山雷雨時雲林薄暮歸何處
　　王昌齡〈五首〉
　　趙十四兄見尋
　　客來舒長簟開閣乘涼風但有無絃琴共君盡尊中晩來常讀易頃者欲還嵩世事何須道黃精且養𫎇𥞇康殊寡識張翰獨知終忽憶鱸魚膾扁舟往江東
　　望臨洮
　　飲馬度秋水水寒風似刀平沙日未沒黯黯見臨洮當日長城戰咸言意氣髙黃塵足今古白骨亂蓬蒿
　　塞下曲
　　蟬鳴空桑林八月蕭闗道出塞復入塞處處黃蘆草從來幽并客皆向沙場老莫作逰俠兒矜誇紫騮好
　　從軍古意
　　青海長雲暗雪山孤城遙望玉門闗黃沙百戰穿金甲不破樓蘭終不還
　　古意
　　桃花四靣發桃葉一枝開欲暮黃鸝轉傷心玉鏡臺清箏向明月半夜春風來
　　梁洽〈一首〉
　　觀漢水
　　發源自嶓冡東注經襄陽一道入溟渤別流為滄浪求思詠㳺女投弔悲昭王水濵不可問日暮空湯湯
　　鄭紹〈一首〉
　　逰越溪
　　溪水碧悠悠猿聲斷客愁漁潭逢釣楫月浦值孤舟訪泊隨煙火迷途視鬥牛今宵越鄉意還取醉忘憂
　　嚴維〈三首〉
　　贈別東陽客
　　明月雙溪水春風八詠樓少年為客處今日送君逰
　　逰㶚陵山
　　入山未盡意勝跡聊獨尋方士去在昔藥堂留至今四隅白雲閑一路青溪深芳秀愜春目髙閑宜逺心潭分化丹水路遶昇仙林此道人不悟坐鳴松下琴
　　入唐溪
　　嘯終萬籟起吹去當溪雲環嶼或明昧逺峰尚氛氳雨新翠葉發夜早𤣥象分金澗流不盡入山深更聞
　　朱斌〈一首〉
　　登樓〈或刻王之渙〉
　　白日依山盡黃河入海流欲窮千里目更上一重樓
　　蘇綰〈一首〉
　　奉和姚令公駕幸溫湯喜雪應制
　　漢主新豐邑周王尚父師雲符沛童唱雪應海神期株變驚春早山明訝夕遲況逢溫液沛恩重御裘詩
　　王諲〈二首〉
　　閨情
　　日暮裁縫歇深嫌氣力微纔能收篋笥嬾起下簾帷怨坐空燃燭愁眠不解衣昨來頻夢見夫壻莫應知
　　夜坐看搊箏
　　調箏夜坐燈光裏卻掛羅帷露纎指朱絃一一聲不同玉柱連連影相似不知何處學新聲曲曲彈來未覩名應是石家金谷裏流傳未滿洛陽城
　　盧象〈二首〉
　　駕幸溫泉
　　傳聞聖主幸新豐清蹕鳴鑾出禁中細草終朝隨步輦垂楊幾處遶行宮千官扈從驪山北萬國來朝渭水東此日小臣徒獻賦漢家誰復重揚雄
　　贈廣川馬先生
　　經書滿腹中吾識廣川翁年老甘無位家貧嬾發𫎇人歸洙泗學歌盛舞雩風願接諸生禮三年事馬融
　　梁徳裕〈二首〉
　　感寓
　　彩雲呈瑞質五色發人寰獨作龍虎狀孤飛天地間隠隠臨北極峩峩象南山恨在帝鄉外不逢枝葉攀
　　又
　　幽澗生蕙若幽渚老江蘺榮落人不見芳香徒爾為不及緑萍草生君紅蓮池左右美人弄朝夕春風吹葉洗玉泉水珠清湛露滋心亦願如此託君君不知
　　楊諫〈一首〉
　　長孫十一東山春夜見贈
　　故人謝城闕揮手碧雲期谿月照隱處松風生興時舊林日雲暮芳草嵗空滋甘與子成夢請君同所思
　　芮挺章〈二首〉
　　江南弄
　　春江可憐事最在美人家鸚鵡能言鳥芙蓉巧笑花地銜金作埒水抱玉為砂薄晩青絲騎長鞭赴狹斜
　　少年行
　　任氣稱張放銜恩在少年玉階朝就日金屋夜昇天軒騎青雲際笙歌緑水邉建章明月好留醉伴風煙
　　張萬頃〈二首〉
　　東溪待蘇戶曹不至
　　洛陽城東伊水西千花萬竹使人迷臺上栁枝臨岸低門前荷葉與橋齊日暮待君君不見長風吹雨過青溪
　　登天目山下作
　　去嵗離秦望今冬使楚闗淚添天目水髮變海頭山別母烏南逝辭兄㕍北還宦逰偏不樂長為憶慈顔
　　常非月〈一首〉
　　詠談容娘
　　舉手整花鈿翻身舞錦筵馬圍行處匝人壓看場圓歌要齊聲和情教細語傳不知心大小容得許多憐
　　沈頌〈二首〉
　　旅次㶚亭
　　閑琴開旅思清夜有愁心圓月正當戶微風猶在林滄茫孤亭上厯亂多秋音言念待明發東山幽意深
　　春旦歌
　　常聞嬴女玉簫臺奏曲情深彩鳳來欲登此地銷歸恨卻羨雙飛去不回
　　樊晃〈一首〉
　　南中感懷
　　南路蹉跎客未回常嗟物候暗相催四時不變江頭草十月先開嶺上梅
　　包融〈二首〉
　　和崔㑹稽詠王兵曹㕔前湧泉勢成中字
　　茂徳來徵應流泉入詠歌含靈符上善作字表中和有草恆垂露無風欲偃波為看人共水清白定誰多〈垂露偃波皆是形容字畵之意〉
　　賦得岸花臨水發
　　笑笑傍溪花叢叢逐岸斜朝開川上日夜發浦中霞照燭如臨鏡䒠茸勝浣紗春來武陵道幾樹落仙家
　　薛維翰〈一首〉
　　怨歌
　　百尺珠樓臨狹斜新粧能唱美人車皆言賤妾紅顔好要自狂夫不憶家
　　張良璞〈一首〉
　　覽史
　　享年八十已厯數窮蒼生七虎門源上咆哮闗內鳴建都用鶉宿設險因金城舜曲煙火起汾河珠翠明海雲引天仗朔雪留邉兵作孽人怨久其亡鬼信盈素靈感劉季白馬從子嬰昏虐不務徳百代無芳聲
　　孫欣〈一首〉
　　奉試冷井詩
　　仙闈井初鑿靈液沁成泉色湛青苔裏寒凝紫綆邉銅瓶向影落玉甃抱虛圓永願調神鼎堯時泰萬年
　　王之渙〈三首〉
　　涼州詞
　　黃河直上白雲間一片孤城萬仞山羗笛何須怨楊栁春光不度玉門闗
　　又
　　單于北望拂雲堆殺馬登壇祭幾回漢家天子今神武不肯和親歸去來
　　宴詞
　　長堤春水緑悠悠畎入漳河一道流莫聽聲聲催去棹桃溪淺處不勝舟
　　王羨門〈一首〉
　　都中閑居
　　君王巡海內北闕下明臺雲物天中少煙花嵗後來河從御苑出山向國門開寂寞東京裏空留賈誼才
　　髙適〈一首〉
　　和王七度玉門闗上吹笛
　　胡人吹笛戍樓間樓上蕭條海月閑借問落梅凡幾曲從風一夜滿闗山
　　王灣〈一首〉
　　次北固山下
　　客路青山外行舟緑水前潮平兩岸濶風正一帆懸海日生殘夜江春入舊年鄉書何處達歸㕍洛陽邉
　　萬楚〈三首〉
　　題江潮莊壁
　　田家喜秋熟嵗晏林葉稀禾黍積場圃樝梨垂戶扉野閑犬時吠日暮牛自歸時復落花酒茅齊堪解衣
　　茱萸女
　　山隂栁家女九日採茱萸復得東隣伴雙為陌上姝插枝著髙髻結子置長裾作性常遲緩非闗詫丈夫平明折林樾日入返城隅賈客要羅袖行人挑短書蛾眉自有主年少莫踟躕
　　詠簾
　　玳瑁昔稱華玲瓏薄絳紗鈎銜門勢曲節亂水紋斜日弄長飛鳥風搖不捲花自當分內外非是為驕奢
　　於季子〈一首〉
　　南行別弟〈或刻楊師道或刻韋承慶〉
　　萬里人南去三春㕍北飛不知何嵗月得共爾同歸
　　祖詠〈二首〉
　　薊門別業
　　別業在幽處到來生隠心南山當戶牖灃水在園林竹覆經冬雪庭昏未夕隂寥寥人境外閑坐聽春禽
　　望薊門
　　燕臺一望客心驚簫鼔喧喧漢將營萬里寒光生積雪三邉曙色動危旌沙場烽火侵胡月海畔雲山擁薊城少小雖非投筆吏論功還欲請長纓















　　國秀集巻下
　　唐人選唐詩序
　　以唐人而選唐詩即以我明之人而選明之時文也身非堂上之身目猶局中之目而欲擅雌黃遽分蒼素自匪博綜一代之人物另具千秋之鑒裁其誰信從敢與筆削故逺則易核業經月旦之叅詳近則難評尚俟風謡之採擇草茒布衣之什品題即重於闡幽臺閣羣公之作褒美恆鄰於阿好當時宗工哲匠豈無師曠之耳董狐之筆而選手寥寥不逮數家信刪定之任更難於作者矣韋穀𣲖選真得縁情綺靡之㫖足想一唱三歎之遺即其才調名篇風流尚已吾友沈雨若既已獨行秘本漸布人間而吾甥子晉留心風雅廣裒腋蹠精辨魯魚見余南銓署中有六家唐詩遂取而分類合鐫益以御覽彚成八種雖人各一臉家各一宗而骨格聲韻備衆體之偏全正始中興著與時之上下間有似乎樸素近於希淡而諸家互見並泒推尊抑可沿流討源刋華徵實知大雅之𣲖存去元音之未逺矣有志誦詩者方將論世以知人況就其人之世論其世之人是集之有功於尚友也不其多乎時崇禎元年臘月魏浣初題













