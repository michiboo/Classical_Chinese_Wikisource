　　欽定四庫全書　　　　　集部八
　　國秀集　　　　　　　　總集類
　　提要
　　〈臣〉等謹案國秀集三巻唐國子進士芮挺章選前有舊序謂是集編於天寳三載凡九十人詩二百二十首宋元祐間曾彥和跋雲名欠一士詩增一篇明毛晉校刋復謂虛列三人今按編內實八十五人詩二百十一首晉未及詳檢也唐以前編輯總集以已作入選者始於王逸之録楚詞再見於徐陵之撰玉臺新詠挺章亦録已作二篇蓋仿其例然文章論定自有公評要當待之天下後世何必露才揚已先自表章雖有例可援終不可為訓舊序一篇無作者姓氏陳振孫謂為樓頴所作頴天寳進士其詩亦選入集中考梁昭明撰文選以何遜猶在不録其詩蓋欲杜絶世情用彰公道今挺章與頴一則以見存之人採錄其詩一則以選已之詩為之作序後來互相標榜之風已萌櫱於此知明人陋習其來有漸非一朝一夕之故矣以唐人舊本所選尚多可採仍録存之而特著其陋以為文士戒集中字句多有與他本互異者疑當時傳本不同茲繕録並仍其舊雲乾隆四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






　　國秀集原序
　　昔陸平原之論文曰詩縁情而綺靡是彩色相宣煙霞交暎風流婉麗之謂也仲尼定禮樂正雅頌采古詩三千餘什得三百五篇皆舞而蹈之絃而歌之亦取其順澤者也近祕書監陳公國子司業蘇公嘗從容謂芮侯曰風雅之後數千載間詞人才子禮樂大壞諷者溺於所譽志者乖其所之務以聲折為宏壯勢奔為清逸此蒿視者之目聒聽者之耳可為長太息也運屬皇家否終復泰優㳺闕里唯聞子夏之言惆悵河梁獨見少卿之作及源流浸廣風雲極致雖發詞遣句未協風騷而披林擷秀揭厲良多自開元以來維天寳三載譴謫蕪穢登納菁英可被管絃者都為一集芮侯即探書禹穴求珠赤水取太沖之清詞無嫌近溷得興公之佳句寜止擲金道苟可得不棄於廝養事非適理何貴於膏梁其有巖壑孤貞市朝大隠神珠匿耀剖巨蚌而寜周寳劒韜精望鬥牛而未獲目之縑素有愧遺才尚欲巡采風謡旁求側陋而陳公已化為異物堆案颯然無與樂成遂因絶筆今畧編次見在者凡九十人詩二百二十首為之小集成一家之言












