
【七娘子】〔旦引貼上〕狀元郞拜滿了三年限。猛思量那日雕鞍。又早春風一半。展妝臺獨自撚花枝嘆。
【針線箱】沒意中成就嬌歡。儘意底團笙弄盞。問章臺人去也如天遠。小樓外幾曾拋眼。早則是一簾粉絮鶯梢斷。十里紅香燕語殘。纔凝盼。閒愁閒悶被東風吹上眉山。
【望吾鄕】〔生引隊子上〕翠蓋紅茵。香風染細塵。花枝笑插宜春鬢。驕驄上路人偏俊。盼望吾鄕近。揮鞭緊。問路頻。崔家正在這淸河郡。
【玉芙蓉】〔生〕文章一色新。要得君王認。插宮花。酒生袍袖春雲。春風馬上有珠簾問。這夫壻是誰家第一人。你夫人分。有花冠吿身。記當初伴題橋捧硯虧殺卓文君。
【前腔】〔旦〕你天生巧步雲。早得嫦娥近。乍相逢。門兒掩着成親。秋波得似掩花前俊。暗裏絲鞭打着人。俺行夫運。夫人縣君。只這些時爲思夫長是翠眉顰。
【尾聲】則道咱書生祿米幾粒太倉陳。要平白地支管看河陽運。兩人呵。也則索寶馬香車一路兒引。
