
【六么令】〔宇文同蕭上宇〕龍顏光現。探龍珠怕醒龍眠。〔蕭〕五雲高處共留連。黃閣老。紫薇仙。〔宇〕萬年枝上葫蘆纒。
【前腔】〔裴上〕天朝館伴。盡華夷押入朝班。雕題侍子漢衣冠。同舞蹈。拜金鸞。長呼萬歲天可汗。
【夜行船】日華高𦋇長明殿。遶垂旒萬里江山。五國單于。三韓侍子。都俯伏在丹墀北面。
【好事近】花舞大唐年。罄歡心太平重見。喜一天鋪滿和風甘雨祥煙。齊天福壽。聽海外謳歌來朝獻。御樓前細樂風傳。玉盞內金盤露偃。〔內唱諸番侍子進酒侍子上〕古魯古魯。力喇力喇。吾乃吐番大將熱龍莽之子。俺父親當年戰敗。爲盧元帥追勦。危急之際。白雁題書。求他撥轉馬頭。放條歸路。書雲。莫教飛鳥盡。留取報恩環。今日遠聞盧元帥到爲咱父親之故。負罪銜寃。父親不忍。啓奏番王。着咱充爲侍子。領帶各番侍子來朝。奏對之際。辯雪其寃。報恩之環。正在此矣。今當見駕。不得造次。〔衆古魯介俯伏呼萬歲萬歲萬萬歲叩頭起舞介〕
【千秋歲】好堯天。單照着唐朝殿。十二柱金龍爪齊現。曡鼓聲喧。闌單單做一字兒壽星來獻。囘囘舞。婆羅旋。錦帽上花枝低顫。舞袖班闌捲。做獅蹲象跪。俯伏堦前。
【尾聲】十大功臣不雪的寃。且和俺疎放他滿門良賤。〔衆〕這是主聖臣忠道兩全。
