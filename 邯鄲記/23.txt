
【破齊陣】一旦內家奴婢。十年相國夫人。零落歸坊。淋漓當戶。織處寸腸挑盡。怎禁得吚軋機中語。待學個囘環錦上文。殘啼雙翠顰。
【漁家傲】機房靜。織婦思夫痛子身。海南路。嘆孔雀南飛。海圖難認。〔貼〕到宮譜宜男雙鴛處。怕鈿愁暈。梅香呵。昔日個錦簇花圍。今日傍宮坊布裙。〔合〕問天天。怎舊日今朝。今朝來是兩人。
【攤破地錦花】〔旦〕大寃親。把錦片似前程刌。一謎謎塵。白日裏黑了天門。待學蘇妻織錦迴文。〔合〕奏明君。倘然間有見日分。
【剔銀燈】無情緖絲頭亂廝引。無斷倒挑絲兒廝認。一縷縷金襯着一絲絲柔腸恨。一字字詩隱着一層層花毬暈。〔合〕廻文玉纖拋損。一溜溜梭兒攛過淚墨痕。
【麻婆子】織就織就官錦。上辭兒受苦辛。蟋蟀蟋蟀天將冷。停梭悵遠人穿花錦。滴淚眸昏。一勾絲到得天涯盡。〔內喝介合〕促織人催緊。愁殺病官身。〔末同丑響道上〕
【粉蝶兒】帽帶餛飩。高帶着牙牌風韻。
【普天樂犯】錦官院把時光儘。織作署風雷迅。〔末耳語介丑〕是哩。這錦上絲文長是斷的。且不打正身。打這丫頭傷春懶慢。〔旦〕他作官身甚傷春。到是俺縷金絲腸斷懷人。〔末耳語介丑〕是哩。懷人便是傷春。傷春便是懷人。好打好打。〔旦背哭介〕織錦字字縈方寸。怎覰的一絲絲都是淚痕滾。〔囘身指末介〕恨無端貝錦胡云。〔指錦介〕似這官錦如雲。甚干忙要巴巴羯羯你這內家人。
【金雞叫】帽擁貂貚。紅玉帶蟒袍生暈。可憐金屋裏有向隅人。何日金雞傳信。
【朱奴兒犯】機絲脆。怕彄忙摘緊。機絲潤看雨暄風熅。又怕展汚了幾夜殘燈燼。奴便待儘時樣花文帖進。〔高〕使得使得。〔旦〕奴家還有一言吿稟。官錦之外。奴家親手製下粉錦一端。迴文宮詞二首。獻上御覽。也表白罪婦一片苦心。〔高〕這不妨便與獻上御前。或有囘天之喜。〔合〕淒涼運。憑誰問津。問天公怎偏生折罰罰這弄梭人。
【尾聲】〔高〕縷金箱點數了且隨宜進。〔旦〕聒殺人那促織兒聲韻。〔高〕夫人老尙書呵。終有日衣錦還鄕你心放穩。
