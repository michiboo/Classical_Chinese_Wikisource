
【桃源憶故人】〔旦引老旦上〕盧郞未老因緣大。贅居崔氏淸河。夫貴妻榮堪賀。忽地把人分破。〔合〕問天天方便些兒箇。歸到畫堂淸妥。
【擲破金字令】〔旦〕不茶不飯。所事慵粧裹。〔老〕他是爲官。〔旦〕爲官身跋涉。把令政成拋躱。〔老〕遠路風塵。知他是怎麼。〔旦〕則爲他人才得過。聰明又頗好功名兩字生折磨。〔合〕春光去了呵。秋光卽漸多。扇掩輕羅。淚點層波。則爲他着人兒那些情意可。
【夜雨打梧桐】〔旦〕拈整翠鈿窩。悶把鏡兒呵。〔貼〕後花園走走跳跳。〔旦〕待騰那。和你花園遊和。〔行介〕做一個寬擡瘦玉。慢展凌波。霎兒間蹬着步怎那。〔旦住介老〕似這水紅花也囉。不爲奴哥花也因何〔合〕甚情呵。夏日長猶可。冬宵短得麼。
【擲破金字令】砌一會品簫絃索。懆的人沒奈何。少待我翠屛深坐。靜打磨陀。這好光陰閒着了我。〔貼〕看你營勾了身奇。受用了情哥。還待恁般尋索。特地吟哦。有一般兒孤寡敎怎生過。〔合〕春光去了呵。秋光卽漸多。扇掩輕羅。淚點層波。則爲他着人兒那些那些情意可。
【夜雨打梧桐】〔旦〕盼雕鞍你何日歸來和我。渺關河淡煙橫抹。〔老〕懶去後花園。向前門而望。儻有邊報。亦未可知。〔旦〕正是正是。〔行介內打歌介〕雖咱靑春傷大。幽恨偏多。聽靑靑子兒誰唱歌。〔貼〕略約倚門睃。翠閃了雙蛾。擡頭望來。兀自你鳳釵微軃。〔合〕甚情呵。夏日長猶可。冬宵短得麼。
【尾聲】〔旦〕喜珠兒頭直上弔下到裙拖。天來大喜音熱壞我的耳朶。則排比十里笙歌接着他。
