
【感皇恩】〔旦引貼上〕依舊老平章。平沙堤上。宴罷千官擁門望。歸來袍袖長。是御爐煙颺。皇恩深幾許。如天廣。〔貼〕御宿田園。御書樓榜。御樂仙音整排當。〔旦〕滿牀簪笏。盡是綺羅生長。年光休去也。留淸賞。
【中呂粉蝶兒】錦繡全唐。眞乃是錦繡全唐。鬧堂餐偏醉上我頭廳宰相。有那些伴飮班行。壓沙堤。歸軟馬。是我到有些美懷佳量。轉東華驀着我庭堂。又逼札的我那夫人酬唱。
【泣顏回】列桂捧瓊觴。滿冠蓋靑雲成浪。穿朝入苑無非戚畹宮牆。老爺。你把朝堂穩坐。一家兒門戶山河壯。保蒼生你大古裏馳名。荷皇封小的兒沾賞。
【上小樓】〔樂〕我則望仙樓排下這內家粧。步寒宮出落的紫霓裳。一個個淸歌妙舞世上無雙。把紅牙兒撒朗。羯鼓兒繃邦。間的是吉琤琤的銀鴈兒打的冰絃喨。吸烏烏洞簫聲悠漾。把我這截雲霄不住的歌喉放。唱一個殘夢到黃粱。〔生〕怎說起黃粱。〔衆〕不是。唱一個殘韻繞虹梁。
【泣顏回】〔生〕軒昂。氣色滿華堂。立宮花濟楚。珠珮玲琅。謝夫人賢達。許金釵十二成行。插花筵畔捧蓮杯。笑立嬌模樣。蚤餐他鳳髓龍肝。卻沾承黛綠蛾黃。
【黃龍袞犯】踢蕩蕩的蹬道三條。滴溜溜的平川一掌。藹溶溶的淡月長空。高簇簇的紗籠翠晃。抵多少銀燭朝天紫陌長。〔笑跌介〕待不笑呵。不是他紅生生翠袖雙扶。把我脆設設的肝腸一䠀。
【撲燈蛾犯】靄靑靑煙裊袖鑪香。廝琅琅落花御溝漾。喞喳喳晚風飄細樂。齊怎怎千步廊囘向。高豔豔的金牌玉榜。軟幽幽粉樓下垂楊。密札札雕簷畫戟。雄糾糾有笑天獅門外滾毬場。
【上小樓犯】展嵬嵬登了閣。砌臻臻遊了房。眞乃是倚着紅雲。踏着紅蓮。逗着紅粧。〔旦〕老爺請酒。〔做酒翻濕袖介生〕笑的來酒影花枝。酒搖燈暈。酒生袍浪。越顯的這風淸也似月朗。
【曡字犯】拍拍紅喧翠嚷。匝匝情深意廣。沈沈的玉漏稀。娟娟的風露涼。悉的悉喇宿鳥兒湖上。閃閃開紅紗繡窗。一個個待枕席生香。落落滔滔取情兒翫賞。笑笑笑人生幾百歲。醉煞錦雲鄕。
【尾聲】論功名爲將相。也是六十載擎天架海梁。夫人。向後呵。我則把這富貴榮華和咱慢慢的享。
