
【金蕉葉】〔旦愁容上〕愁長恨長。天樣大門庭怎放。就其間有話難詳。天天天怎的我老相公一時無恙。
【小蓬萊】八十身爲將相。如今幾刻時光。猛然惆悵。丹靑易老。舟楫難藏。
【勝如花】寒窗苦。滯選場。瘦田中蹇驢來往。猛然間撞入卿門。平白地天門看榜。命直着簸箕無狀。手爬沙去開河運糧。手提刀去胡沙戰場。險些兒劍死雲陽。貶炎方受瘴。又富貴八旬之上。〔旦〕算從前勞役驚傷。到如今疾病災殃。
【前腔】〔旦〕你年過邁。自忖量。說採戰混元修養。爲朝廷燮理陰陽。自體上不知消長。這一病可能停當。老相公平安罷了。有些差池。就要那二十四個丫頭償命。〔生惱介〕少道少道。〔衆子〕老夫人言詞太搶。老相公尊性兒廝強。俺孝順兒郞。爹爹揀口兒咱盡情供養。〔生〕不想喫呵。〔衆子〕這等有湯藥在此。〔跪進藥介〕嘗了藥進些無恙。
【滴溜子】驃騎的。驃騎的駕前排當。領聖旨。御醫前往。直到平章宅上。他病患有干係。無虛誑。俺比他富貴無聊。他百寮之上。
【榴花泣】〔御〕貴人擡手。指下細端詳。手背上汗亡陽。呀。魚遊雀啄去佯佯。喜心經有脈絃長。老爺。下官太素最精。老爺心脈洪大。眼下有加官蔭子之喜。下官不勝欣賀。〔生笑介〕難道難道。〔御背高介〕盧老爺脈息欠好了。魂飛散揚。爭些兒要得身亡喪。〔高哭介〕可憐盧老先。幾十載裏外同心。霎兒間形影分張。
【前腔】書生何德。毫髮聖恩光。垂老病。賜仙方。微臣要掙挫做姜公望。八旬外恁的郞當。老公公。老臣不能下牀。只在枕頭上叩首謝恩了。〔三叩首介〕萬歲萬歲萬萬歲。天恩敢忘。願來生做鬼也向丹墀傍。老公公。蕭裴二公雖係同年同官。還仗老公公靑目。〔高〕這是交情在前了。〔生〕要緊一事。俺六十年勤勞功績。老公公所知。怕身後蕭裴二公總裁國史。編載不全。〔高〕這個朝家自有功勞簿。逐一比對。誰敢遺漏。〔生〕保家門全仗高公。紀功勞借重同堂。
【急板令】儘餘生丹心注香。盼堦前斜陽寸光。呀。手戰寫不得。罷了。起個草。兒子代書。待親題奏章。待親題奏章。俺戰戰兢兢寫不成行。你整整齊齊記了休忘。〔長嘆落筆介合〕從今後大古裏分張。窮富貴在何方
【前腔】老天天把相公命亡。老爺爺俺天公壽喪。且立起容堂。且立起容堂。把一品夫人哭在中央。列位官生哭在邊傍。
【二郞神】難酬想。眼根前不盡的繁華相。當初是打從這枕兒裏去。〔提枕介〕枕兒內有路。分明留去向。向其間打滾。影兒歷歷端詳。難道這一星星都是謊。怎敎人不護着這枕兒心怏〔嘆介〕忽突帳。六十年光景。熟不的半箸黃粱。
【玉鶯啼】你堂餐多飽。鼻尖頭還新廚飯香。〔生〕黃粱恁般難熟。〔呂〕這黃粱是水火勾當。好枕兒邊問你那崔氏糟糠。可還挑黃粱半箸。與你那兒郞豢養。〔生想介〕好多時候哩。〔呂笑介〕終不然水米無交。蚤滾熟了山河半餉你希迷想。怎不把來時路玉眞重訪。
【簇御林】風流帳。難算場。死生情。空跳浪。埋頭午夢人胡撞。剛等得花陰過窗雞聲過牆。說甚麼張燈喫飯纔停當。罷了。功名身外事。俺都不去料理他。只拜了師父罷。〔拜介〕似黃粱。浮生稊米。都付與滾鍋湯。
【啄木兒】〔呂〕成驚怳。忒遽忙。敲破了枕函。我也無伎倆。你拜了我。便要跟我雲遊了。〔生〕便跟師父雲遊去。〔呂〕求道之人。草衣木食。露宿風餐。你做功臣的人怎生享用的。〔生〕師父又取笑了。〔呂〕還一件。徒弟有參差的所在。師父當頭拄杖就打死了。眉也不許皺一皺。〔生〕弟子雲陽市上都不曾矁個眉。怎怕的師父打。〔呂笑介〕你雖然寐語星星。怕猛然間舊夢遊揚。〔生〕白日靑天。還做甚麼夢也。師父。〔呂〕你果然比黃虀苦辣能供養。比餐刀痛澁能回向。也還要請個盟證先生和你議久長。
【滴溜子】跟師父。跟師父。山悠水長。那證盟的。證盟的。他何人那方。不離了邯鄲道上。一匝眼煮黃粱鍋未響。六十載光陰唱好是忙。
【尾聲】〔生〕俺識破了去求仙日夜忙。師父。證盟師在那裏。〔呂〕有個小庵兒喚做蓬萊方丈。〔生〕這等快行快行。〔丑〕黃粱飯熟。可喫了去。〔生〕罷了罷了。待你熟黃粱。又把俺那一枕遊仙擔誤的廣。
