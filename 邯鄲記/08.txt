
【謁金門前】〔淨上〕風雲定。恩賜御筵華盛。我也曾喫紅綾春宴餅。年華堪自省。
【謁金門後】〔生外末引隊子上〕走馬御街遊趁。鴈塔標題名姓。〔旦衆接介〕教坊司女妓們迎接狀元。〔生衆笑介〕起來起來。〔生〕勞動你多嬌來直應。遶花鶯燕請。
【降黃龍】〔淨送酒介〕天上文星。唱好是金殿雲程。玉堂風景。皇封御酒。玳筵中如醉日邊紅杏。〔生〕崢嶸。想像平生。這一舉成名天幸。〔外末〕𢬵歡娛。酒淹衫袖。帽斜花勝。
【前腔】〔衆旦〕難明。天若無情。怎折桂人來。嫦娥送影。人間淸興。是紅裙怎不把綠衣郞敬。低聲。我待侍枕銀屛。迤逗的狀元紅並。但留名。平康到處。也堪題詠。
【黃龍袞】同登學士瀛。滿把瓊漿領。是虎爲龍。都是風雲慶。爲誰奚落。爲誰傒幸。遶雁塔。共題名。瞻淸景。
【前腔】詩題翰墨淸。鐙撇雕鞍逞。風暖笙歌。笑語朱簾映。生成濟楚。昂然端正。便立在鳳樓前。人索稱。
【尾聲】〔淨〕三公呵。御樓高接着帽簷平。撇靴尖走上頭廳。也不枉了你誤春雷十年窗下等。
