
【金瓏璁】〔生引衆上〕河隴逼西番。爲兵戈大將傷殘。爭些兒撞破了玉門關。君王西顧切起關東掛印登壇。長劍倚天山。
【北絳都春】〔旦扮小軍插旗上〕莽乾坤一片江山。千山萬水分程限。偏我這產西涼。直着邊關。也是我野花胎這頭分瓣。
【混江龍】〔旦舞介〕打番兒漢。俺是打番兒漢。哨尖頭有俺的正身迭辦。〔生〕祖貫是羌種漢兒種。〔旦〕祖貫南番。到這無爺娘田地甘涼畔。順風兒拜別了悶摩山。你收了這小番兒在眼。一名支數口糧單。小番兒身才輕巧。小番兒口舌闌番。小番兒曾到羊同党項。小番兒也到那崑崙白闌。小番兒會吐魯渾般骨都古魯。小番兒會別失巴的畢力班闌。小番兒會一留咖喇的講着鐵里。小番兒也會剔溜禿律打的山丹。但敎俺穿營入寨無危難。白茫茫沙氣寒。將一領荅思叭兒頭毛上按。將一個哨弼力兒脣綽上安。敢則是夜行晝伏。說甚麼水宿風餐。〔生〕養軍千日。用在一朝。我今日有用你之處。你可去得。〔旦〕止不過敲象牙。抽豹尾。有甚麼去不得也那顏。〔生〕如今吐番國悉那邏丞相足智多謀。爲我國之害。要你走入番中。做個細作。報與番王。只說悉那邏丞相因番王年老。有謀叛之意。好歹教那番王害了他。你去得去不得。〔旦〕這場事大難大難。你着俺行反間。向刀尖劍樹萬層山。你敎俺赸也不赸。頑也不頑。太師呵。你敎俺沒事的䛸人反。將何動憚。着甚麼通關。〔生〕但逢着番兵。三三兩兩傳說去。悉那邏丞相謀反。自然彼中疑惑。要甚麼通關呢。〔旦〕天也你敎俺兩片皮把鎭胡天的玉柱輕調侃。三寸舌把架瀚海金梁倒放番。俺其實有口難安。〔生〕旣然流言難布。我有一計。千條小紙兒寫下悉那邏謀反四大字。到彼中遍處黏貼。方成其事。〔旦〕此計可中。則將這紙條兒紙條兒窣地的莊嚴看。呀。一千個紙條兒。拿着怎好。〔生想介〕便是俺有計了。打聽番中木葉山下。一道泉水。流入番王帳殿之中。給你竹籤兒一片。將一千片樹葉兒。刺着悉邏謀反四個字。就如蟲蟻蛀的一般。上風頭放去。流入帳下。他只道天神所使。斷然起疑。此乃御溝紅葉之計也。〔旦〕妙哉妙哉。須不比知風識水俏紅顏。倒使着寒江楓葉丹。你道灘也麼灘。透燕支山外山。小番兒去也。〔生〕賞你一道紅。十角酒。三千貫晌鈔。買乾糧饝饝去。成事賞你千戶吿身。〔旦〕懷揣着片醉題紅錦囊出關。撲着口星去星還。到木葉河灣。則願遲共疾央及煞有商量的流水潺顏。好和歹掇賺他沒套數的番王着眼。
【北尾】無筆仗指甲裏使着木刀鑽。有靈心似蟲蟻兒猛把書文按。怎題的漢宮中無端士女愁。則寫着錦番邦悉那邏丞相反。
