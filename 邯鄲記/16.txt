
【一枝花】〔淨扮龍莽上〕殺過賀蘭山。血染燕支塞。展開番主界。踏破漢兒牌。𣯽𣰯登臺。繡帽獅蠻帶。與中華鬭將材。三尺劍秋水摩楷。七圍帳蓮花寶蓋。
【北二犯江兒水】悉邏相國。想起那悉邏相國。他生的有人物在。論番朝無賽蓋。有胸懷。好兵書。好戰策。他和俺答的來。我有他展的開。一個邊臺。一個朝階。合着這兩條龍翻大海。〔衆〕可也怕唐家江山廣大。人物乖巧。〔淨〕漢兒恁乖。也不見漢兒恁乖。唐家多大。搶着看唐家多大。則俺恨不的展天山打破了漢摩崖。
【北尾】急番身撇馬營門外。猛鼕鼕番鼓陣旗開。天呵。可前勾金蹬上馬敲重奏的凱。
【北調脫布衫】〔莽領敗兵走上〕想當初壯氣豪淘。把全唐看的忒虛囂。到如今戰敗而逃。可正是一報還一報。
【中呂小梁州】〔哭介〕折沒煞萬丈旄頭氣不銷。鬼哭神號。明光光十萬甲兵刀。成拋調。殘箭引弓弰
【麼】兎窩兒敢盼得番兵到。錦江山亂起唐旗號。閃周遭。天數難逃。血雨漂。兵風噪。難憑國史說咱是漢天驕。
【耍孩兒】從來將相難孤弔。一隻手怎生提調。如風捲葉似沙漂。死淋侵無路奔逃。眞乃是玉龍戰敗飄鱗甲。野獸驚囘濕羽毛。央及煞孤鴻叫一兩句中腸打動千萬個大國求饒。
【煞尾】南朝那一敲。西番這一囂。老天天望不着咱那窠兒到。吐魯魯羞煞咱百十陣的功勞。這一陣兒掃。
