
【夜行船引】〔生引衆上〕紫塞長驅飛虎豹。擁貔貅萬里咆哮。黑月陰山。黃雲白草。是萬里封侯故道。
【惜奴嬌序】大展龍韜。看長城之外。沙塞飄搖。〔衆〕將軍令驟雨驚風來到。迢迢千里邊城。到處插上了大唐旗號。不小。看圖畫上秦關漢塞。廣長多少。
【黑麻序】難饒。點點腥臊。費龍爭虎鬭。一番搜勦。看風飛草動。殺的他零星落雹。〔生〕蕭條。血染了弓刀。風吹起戰袍。〔雁叫介生射介〕雁雲高。寶雕弓扣響。風前橫落。
【園林好犯】頭直上天山那高。打摩崖刨鉏剗鍬。向中間平治了一道。山似紙。筆如刀。把元帥高名插九霄。
【忒忒令犯】〔衆〕上題着大唐年開元聖朝。下題着大元帥征西的爵號。直接上了祈連一道。折抺了黃河數套。雖則這幾行題一片石千椎萬鑿。這壁廂唐家盡頭。那壁廂番家對交。萬千年天山立草爲標。
【雙蝴蝶】便風雨莓苔的氣不消。一字字雁行排天際遙。也未必蚤晚間山移石爆。長則在關河上星廻日耀。但望着題名記神驚鬼叫。便做到沒字碑。也磨洗認前朝。
【沈醉東風】守定着天山這條。休賣了盧龍一道。少則少千里之遙。須則要號頭明。烽瞭遠。常川看好。〔衆跪介〕承敎。現放着軍政司條例分毫。但欽依小將們知道。
【錦花香】〔生〕你旣然承托。我敢違宣召。好些時夢魂飛過了午門橋。〔嘆介〕拜辭這金戈鐵馬。卸下了征袍。和你三載驅勞。一時拋調。慘風煙淚滿陽關道。〔行介〕
【錦水棹】陽關道。來囘到。長安道。難輕造。便做我未老得還朝。被風沙也朱顏半凋。從軍苦也從軍樂。聽了些孤雁橫秋。畫角連宵。金鉦奏。金鉦奏畫鼓敲。嘶風戰馬把歸鞍蹻。人爭看霍飄姚。留不住漢班超。〔鼓吹介〕
【鴛鴦煞】滿轅門擂鼓囘軍樂。擁定個出塞將軍入漢朝。〔生〕列位將軍休要得忘了俺數載功勞。把一座有表記的天山須看的好。
