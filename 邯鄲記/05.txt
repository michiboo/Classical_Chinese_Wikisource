
【霜天曉角】〔外蕭嵩美髯上〕江南雲樹。冷落靑門庶。萋萋芳草似憐予。有路長安怎去。
【前腔】〔末裴光庭袖詔旨上〕插架奇書。將相吾門戶。袖中天子詔賢書。瞞着蕭郞前赴。
【皂羅袍】〔末〕提起書生無數。俺三言兩句。壓倒其餘。那蒼生一郡眼無珠。則你春風八面人如玉。哥。你兄弟才學。要中頭名狀元。你去之時。把我綽下第二了。〔外笑介〕原來如此。〔末〕嫦娥所愛。無過兩儒。將來並比。端然一輸。因此上裴航要閃住你蕭郞路。
【前腔】〔外〕不道狀元難事。但一緣二命。未委何如。你把招賢榜作寄私書。遮天袖掩賢門路。別的罷了。賢弟。在場屋中。我筆尖可以饒讓些。俺把筆花高吐。你眞難展舒。俺把筆尖低舉。隨君掃除。便金階對策也好商量做。
【尾聲】〔外〕狀元紅吸不盡兩單壺。俺和你雙雙出馬長安路。兄弟呵。則這些時把月宮花談笑取。
