
【淸江引】〔鍾離上〕漢鍾離半世有神仙分。道貌生來坌。〔曹舅上〕那雖然國舅親。富貴做尋常論。〔合〕世上人不學仙眞是蠢。
【前腔】〔鐵拐上〕這拐兒是我出海撩雲棍。一步步把蓬萊寸。〔采和上〕高歌踏踏春。爨弄的隨時諢。〔合前〕
【前腔】〔韓湘上〕小韓湘會造逡巡醞。把頃刻花題韻。〔何姑上〕我笊籬兒漏洩春。撈不上的閒愁悶。
【仙呂點絳脣】一片紅塵。百年銷盡。閒營運。夢醒逡巡。蚤過了茶時分。
【混江龍】〔呂〕這裏望前征進。明寫着碧桃花下海仙門。到時節三光不夜。那其間四季長春。〔生〕呀。望見大海那蓬萊方丈了。那山上敢也有虎。便是這海子又有鯨鰲。〔呂笑介〕就裏這海濤中。有三番十五衆。鰲魚轉眼。到的那山島上。止一斤十六兩。白虎騰身。〔生〕海船那裏。〔呂〕你背着師父去。〔生怕介呂〕你合着眼過去。〔生背介〕一匝眼過了海也。〔望介〕喜的沒有颶風。赫赫海子外沒個州郡。淒涼人也。〔呂〕你道是仙人島有三萬丈淸涼界。全無州郡。比你那鬼門關。八千里煙瘴地遠惡州軍。〔生〕可有翦徑的。〔呂〕翦徑的無過是走傍門。提外事。貪天小品。〔生〕也有跳鬼的。〔呂〕跳鬼的有得那出陽神。拋伎子。散地全眞。〔生望介〕呀。雲端之下。是有人家。怎生穿紅穿綠。跏的跛的。老的小的。是怎的起有這等一班人物。〔呂〕都是你的證明師了。數你聽。有一個漢鍾離。雙丫髻蒼顏道扮。一個曹國舅。八采眉象簡朝紳。一個韓湘子。棄舉業儒門子弟。一個藍采和。他是個打院本樂戶官身。一個拄鐵拐的李孔目帶些殘疾。一個荷飯笊何仙姑挫過了殘春。〔生〕他們日夜在這所在貴幹。〔呂〕他們無日夜演禽星。看卦氣。抽添水火。有時節點殘碁。斟壽酒。笑傲乾坤。〔生〕這都是生成的神仙。怕修行的不能勾。〔呂〕雖則是受生門。綠眼睛。紅腦子。仙風道骨。也恰向修行路。按尾閭。通夾脊。換髓移筋。〔生〕弟子小可能到此。〔呂〕你可也有福力開了頭。崔氏宅夫榮妻貴。無業障搨了腳。唐家地蔭子遺孫。可是你三轉身單注着邯鄲道。祿盡衣絕。一睫眼猛守的淸河店米沸湯渾。〔生笑介〕弟子一生躭閣了個情字。〔呂〕蚤則是火傳薪。半竈的燒殘情榾柮。卻怎生風鼓韝。一鍋兒吹醒睡餛飩。也因你有半仙之分。能消受遇着我。大道其間細講論。〔望介生〕兀那來的老者眉毛多長。〔呂〕眼睜着張果老把眉毛褪。雖不是開山作祖。仙分裏爲尊。
【淸江引】〔果老上〕看蟠花兩度唐堯運。甲子何勞問。蓬山好看春。只要有神仙分。〔合〕世上人不學仙眞是蠢。
【浪淘沙】〔漢〕甚麼大姻親。太歲花神。粉骷髏門戶一時新。那崔氏的人兒何處也。你個癡人。〔生叩頭答介〕我是個癡人。
【前腔】〔曹〕甚麼大關津。使着錢神。插宮花御酒笑生春。奪取的狀元何處也。你個癡人。〔生叩頭答介合前〕
【前腔】〔李〕甚麼大功臣。掘斷河津。爲開疆展土害了人民。勒石的功名何處也。你個癡人。〔生叩頭答介合前〕
【前腔】〔藍〕甚麼大寃親。竄貶在煙塵。雲陽市斬首潑鮮新。受過的悽惶何處也。你個癡人。〔生叩頭答介合前〕
【前腔】〔韓〕甚麼大階勳。賓客塡門。猛金釵十二醉樓春。受用過家園何處也。你個癡人。〔生叩頭答介合前〕
【前腔】〔何〕甚麼大恩親。纒到八旬。還乞恩忍死護兒孫。鬧喳喳孝堂何處也。你個癡人。
【北沈醉東風】再不想煙花故人。再不想金玉拖身。〔呂〕你三生配馬驢。一世行官運。碑記上到頭難認。〔漢曹〕富貴場中走一塵。只落得高人笑哂。
【前腔】〔生〕雲陽市餐刀嚇人。鬼門關掙脫了這殘生〔呂〕這等驚惶你還未醒。苦戀着三台印。那其間多少寃親。〔拐藍〕日未𣨎西蚤欠申。有甚麼商量要緊。
【前腔】〔生〕做神仙半是齊天福人。海山深躱脫了閒身。〔呂〕你掀開肉弔窗。蘸破花營運。賣花聲喚醒迷魂。〔韓何〕眼見桃花又一春。人世上行眠立盹。〔生掃花介〕
【前腔】〔生〕除了籍看茱黍邯鄲縣人。着了役掃桃花閬苑童身。老師父。你弟子癡愚。還怕今日遇仙也是夢哩。雖然妄蚤醒。還怕眞難認。〔衆〕你怎生只弄精魂。便做的癡人說夢兩難分。畢竟是遊仙夢穩。
【淸江引】儘榮華掃盡前生分。枉把癡人困。蟠桃瘦作薪。海水乾成暈那時節一番身敢黃粱鍋待滾。
【北尾】度卻盧生這一人。把人情世故都高談盡。則要你世上人夢回時心自忖。
