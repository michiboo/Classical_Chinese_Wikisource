　　欽定四庫全書　　　　　子部五
　　類經　　　　　　　　　醫家類
　　提要
　　〈臣〉等謹案類經三十二卷明張介賔編介賔字㑹卿號景岳山隂人是書以素問靈樞分類相從一曰攝生二曰隂陽三曰藏象四曰脈色五曰經絡六曰標本七曰氣味八曰論治九曰疾病十曰鍼刺十一曰運氣十二曰㑹通共三百九十條又益以圖翼十一卷附翼四卷雖不免割裂古書而條理井然易於尋覽其註亦頗有發明考元劉因靜修集有內經類編序曰東垣李明之得張氏之學者鎮人羅謙甫嘗從之學一日遇予言先師嘗教予曰夫古雖有方而方則有所自出也子為我分經病證而類之則庻知方之所自出矣予自承命凡三脫藁而先師三毀之研磨訂定三年而後成名曰內經類編云云則以內經分類實自李杲創其例而羅天益成之今天益之本不傳介賔此編雖不以病分類與杲例稍異然大㫖要不甚相逺即以補其佚亡亦無不可矣乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








　　類經自序
　　內經者三墳之一蓋自軒轅帝同岐伯鬼臾區等六臣互相討論發眀至理以遺教後世其文義髙古淵微上極天文下窮地紀中悉人事大而隂陽變化小而草木昆蟲音律象數之肇端蔵府經絡之曲折靡不縷指而臚列焉大哉至哉垂不朽之仁慈開生民之夀域其為德也與天地同與日月並豈直規規治疾方術已哉按晉皇甫士安甲乙經敘曰黃帝內經十八卷今鍼經九卷素問九卷即內經也而或者謂素問鍼經眀堂三書非黃帝書似出於戰國夫戰國之文能是乎宋臣髙保衡等敘業已闢之此其億度無稽固不足深辨而又有目醫為小道並是書且弁髦置之者是豈巨慧眀眼人歟觀坡僊楞伽經䟦雲經之有難經句句皆理字字皆法亦豈知難經出自內經而僅得其什一難經而然內經可知矣夫內經之生全民命豈殺於十三經之啟植民心故𤣥晏先生曰人受先人之體有八尺之軀而不知醫事此所謂遊魂耳雖有忠孝之心慈惠之性君父危困赤子塗地無以濟之此聖賢所以精思極論盡其理也由此言之儒其可不盡心是書乎奈何今之業醫者亦置靈素於罔聞昧性命之𤣥要盛盛虛虗而遺人夭殃致邪失正而絶人長命所謂業擅專門者如是哉此其故正以經文奧衍研閱誠難其於至道未眀而欲冀夫通神運微仰大聖上智於千古之邈斷乎不能矣自唐以來雖賴有啟𤣥子之註其發眀𤣥秘儘多而遺漏亦復不少蓋有遇難而黙者有於義未始合者有互見深蔵而不便檢閱者凡其闡揚未盡靈樞未註皆不能無遺憾焉及乎近代諸家尤不過順文敷演而難者仍未能明精處仍不能發其何裨之與有初余究心是書嘗為摘要將以自資繼而繹之乆乆則言言金石字字珠璣竟不知孰可摘而孰可遺因奮然鼓念冀有以發隠就眀轉難為易盡啟其秘而公之於人務俾後學瞭然見便得趣由堂入室具悉夲原斯不致誤已誤人咸臻至善於是乎詳求其法則惟有盡易舊制顛倒一畨從類分門然後附意闡發庶晰其韞然懼擅動聖經猶未敢也粵稽𨓏古則周有扁鵲之摘難晉有𤣥晏先生之類分唐有王太僕之補削元有滑攖寜之撮鈔鍳此四君子而後意決且此非十三經之比蓋彼無須類而此欲醒瞶指迷則不容不類以求便也由是徧索兩經先求難易反復更秋稍得其緒然後合兩為一命曰類經類之者以靈樞啓素問之微素問發靈樞之秘相為表裡通其義也兩經既合廼分為十二類夫人之大事莫若死生能葆其真合乎天矣故首曰攝生類生成之道兩儀主之隂陽既立三才位矣故二曰隂陽類人之有生蔵氣為夲五內洞然三垣治矣故三曰蔵象類欲知其內須察其外脈色通神吉凶判矣故四曰脈色類蔵府治內經絡治外能眀終始四大安矣故五曰經絡類萬事萬殊必有夲末知所先後握其要矣故六曰標夲類人之所賴藥食為天氣味得宜五宮強矣故七曰氣味類駒隙百年誰保無恙治之弗失危者安矣故八曰論治類疾之中人變態莫測眀能燭幽二遁矣故九曰疾病類藥餌不及古有鍼砭九法搜𤣥道超凡矣故十曰鍼刺類至若天道茫茫運行今古苞無窮協惟一推之以理指諸掌矣故十一曰運氣類又若經文連屬難以強分或附見於別門欲求之而不得分條索隠血脈貫矣故十二曰會通類彚分三十二卷此外復附著圖翼十五卷蓋以義有深而言不能該者不拾以圖其精莫聚圖象雖顯而意有未逹者不翼以說其奧難窺自是而條理分綱目舉晦者眀𨼆者見巨細通融岐貳畢徹一展卷而重門洞開秋毫在目不惟廣禆乎來學即凡志切尊生者欲求茲妙無不信手可拈矣是役也余誠以前代諸賢註有未備間多舛錯掩質埋光俾至道不盡眀於世者迨四千餘禩矣因敢忘陋效矉勉圖蚊負固非敢弄斧班門然不屑沿街持鉢故凡遇駁正之處毎多不諱誠知非雅第以人心積習既乆訛以傳訛即決長波猶虞難滌使辨之不力將終無救正日矣此余之所以載思而不敢避也吁余何人斯敢妄正先賢之訓言之未竟知必有闞余之謬而隨議其後者其是其非此不在余而在乎後之眀哲矣雖然他山之石可以攻玉斷流之水可以鑑形即壁影螢光能資志士竹頭木⿱曽利兵家是編者倘亦有千慮之一得將見擇於聖人矣何幸如之獨以應策多門操觚隻手一言一字偷隙毫端凡厯嵗者三旬易稿者數四方就其業所謂河海一流泰山一壤蓋亦欲共掖其髙深耳後世有子雲其憫余勞而錫之斤正焉豈非幸中又幸而相成之德謂孰非後進之吾師雲時大眀天啟四年嵗次甲子黃鍾之吉景岳子自序扵通一齋



