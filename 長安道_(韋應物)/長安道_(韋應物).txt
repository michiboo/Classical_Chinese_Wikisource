
漢家宮殿含雲煙，兩宮十里相連延。
晨霞出沒弄丹闕，春雨依微自甘泉。
春雨依微春尚早，長安貴遊愛芳草。
寶馬橫來下建章，香車卻轉避馳道。
貴遊誰最貴，衛霍世難比。
何能蒙主恩，幸遇邊塵起。
歸來甲第拱皇居，朱門峨峨臨九衢。
中有流蘇合歡之寶帳，一百二十鳳凰羅列含明珠。
下有錦鋪翠被之粲爛，博山吐香五雲散。
麗人綺閣情飄颻，頭上鴛釵雙翠翹。
低鬟曳袖迴春雪，聚黛一聲愁碧霄。
山珍海錯棄藩籬，烹犢炰羔如折葵。
既請列侯封部曲，還將金印授廬兒。
歡榮若此何所苦，但苦白日西南馳。

