此為節錄
書有以品名者，鍾嶸詩品、庾肩吾書品是也。二子皆梁人，其稱名也同，其遣詞也類，時代則然，非相假襲也。詩品以三品品詩，書品以九品品書，何區別之精而用誌之勤乎！或言：書與詩均藝，而書又非詩。此謬矣。古者君子之於物也，無所苟而已矣。如一二小技，罔不致其極焉。故曰：傳兵論劍，與道同符。今人不及古人，而高談欺世，乃曰：吾道在心，六經猶贅也。以此號於人曰：作字欲好，即為放心。趨簡安陋者靡然從之，是蒼籀上世道已喪矣。不曰道器，形神也。離道語器，棄形而存神也。故曰齊匠之斫輪，綿駒之擫籥，先王之道有在於是，矧夫進於六藝流乎！君子宜無所苟也。苟於物將苟於道，吾所為感其感雲其雲也。嗚乎，又焉得真知其解者而竟吾云乎！
《宋史長編》：太宗每暇日，問王著以筆法，葛端以字學。筆法，臨摹古帖也；字學，考究篆意也。筆法與字學，本一塗而分歧。晉、唐以來，妙於筆法而不通字學者多矣。
董北苑云：劉景升為書家祖師，鍾繇、胡昭皆受其學，然昭肥繇瘦，各得其一體。景升即劉表也。表初在黨人中俊廚顧及之列，其人品之高可知。藝文志有劉表集，今雖不可見，觀三國志注載其與袁尚兄弟書，其筆力豈減崔、蔡耶！則翰劄之工，又其餘事耳。
王僧虔云：變古製今，惟右軍、領軍爾。不爾，至今猶法鍾、張。書斷云：王獻之變右軍行書，號曰破體書。由此觀之，世稱鍾、王，不知王之書法已非鍾矣。又稱二王，不知獻之書法已非右軍矣。譬之王降而為霸，聖傳而為賢。必能暗中摸索，辨此書字，始有進耳。
袁裒云：右軍用筆內擫而收斂，故森嚴而有法。大令用筆外拓而開擴，故散朗而多姿。
唐李嗣真論右軍書不同，往往不變格難儔其書。樂毅論、太史箴，其體正直，有忠臣烈士之象。告誓文、曹娥碑，其容憔悴，有孝子順孫之象。逍遙篇、孤雁賦，有抱素拔俗之象。皆見義以成字，非得以獨妍也。嗣真所舉諸字之目，蓋皆右軍得意之筆，然傳於石刻亦鮮矣。太史箴，書譜尚有其目，逍遙篇、孤雁賦，並其目亦不知，則右軍之書，蓋泰山一毫芒存於世爾。
袁昂《書評》一卷，余在京邸有之，四六極工。今散失無存。其警句如上谷之翮，未睹鴻蹤；曇𥗝之鵝，空傳贗本。上句王次仲變為大鳥入大翮山事，下句王右軍籠鵝事。曇𥗝，山陰道士所居村名。四六必如此切對，方為工妙。又云：中郎連帚之妙，爽爽入神；師宜懸帳之奇，翩翩自逝。
羲之諸帖，多用古字。如山嶺之嶺，但作「領」，《漢書》「梅領」、「喻領」是也。
《蘭亭帖》「崇山峻領」，實述用之。唐褚遂良加山作「嶺」，贅也。又書岷嶺作「汶領」。
《初月帖》「淡悶乾嘔」。淡，古淡液之淡；干，古干濕之干。今以淡作「痰」，干作「乾」，非也。
虞泉作述書賦於前，而竇臮作述書賦於後。凡能書之士，殆無遺矣。臮稱其兄蒙書云：包雜體，冠眾賢，手運目撇，瞬息彌年。而蒙亦稱臮云：翰墨廝張、王，文章淩班、馬，詩藻雄贍，草隸精深。後臮亡，蒙有詩云：季江留被住，子敬與琴亡。其傷之深矣。若二人者，遊藝絕倫，友誼尤篤，真難兄難弟哉。米芾書畫史載庾翼真跡，在張齊賢孫直清家，古黃麻紙全幅，上有竇蒙審定印，則知蒙精鑒博識舊矣。
《草書百韻歌》，乃宋人編成，以示初學者，託名於羲之。近有一庸中書取以刻石，而一巨公序之，信以為然。有自京師來滇，持以問余曰：「此羲之《草韻》也。」余戲之曰：「字莫高於羲之，得羲之自作《草書百韻歌》，奇矣。又如詩莫高於杜子美，子美有《詩學大成》；經書出於孔子，孔子有《四書活套》。若求得二書，與此為三絕矣。」其人愕然曰：「孔子豈有《四書活套》乎？」余曰：「孔子既無《四書活套》，羲之豈有《草書百韻》乎？」其人始悟。信乎，偽物易售，信貨難市也。
《筆陣圖》乃羊欣作，李後主續之。今陝西刻石，李後主書也；以為羲之，誤矣。
虞邵庵題畫古木詩云：後主撥鐙法。蓋江南李後主云：書有七字法，謂之撥鐙法，曰擫、壓、鉤、揭、抵、導、送也。鐙，古燈字。撥鐙、畫沙、懸針、垂露，皆喻言。撥鐙如挑燈，不急不徐也。楊鐵崖與顧玉山聯句云：書出撥鐙侵繭帖。可證其音讀。
梁元帝古跡啟：鸞驚之奇，既聞之於索靖；鷹跱之巧，又顯之於蔡邕。
梁孔達、姜孟穎、羅暉、趙襲，皆後漢末人，善書著名者也。趙有非草書一篇云：余郡士有梁孔達、薑孟穎，皆當世之彥哲也。然摹張伯英之草書，過於希顏孔焉。竊覽張伯英與使君朱寬書云：上方崔、杜不足，下比羅、趙有餘。昕昕有自臧之意，無乃近乎賤彼貴我哉！昔西施心疼，捧胸顰首，眾愚效之，只增其醜。趙女善舞，行步媚蠱，效者不獲，匍匐失步。夫崔、杜、伯英，超俗絕姿，博學餘暇，敏手於斯。後世慕者，鑽堅仰企，忘其疲勞，夕惕不息，昃不暇食。十日一筆，月數丸墨，領袖如皂，唇齒常黑。展指畫地，以草劌壁，臂穿皮刮。指爪摧折，見腮出血，猶不休輟。然其為字，無益於工拙，亦如效顰者之增醜、學步者之失節也。夫草書之興，上非天象所垂，下非河洛所吐，中非聖人所造，但貴刪難省煩，損復為單，非常儀也，豈若用之於彼七經！稽曆協律，推步期程，探賾鉤深，幽讚神明。覽天地之心，推聖人之精，折疑論之中，理俗儒之爭。依正道於邪說，濟雅樂於正聲。興至德之和睦，宏大倫之元清。窮可以守身遺名，達可以尊主致平。以茲命世，永堅後生，不亦淵乎。此文余嘗見之墨池編，今失其帙，略記如此。
六朝人尚字學，摹臨特盛。其曰廓填者，即今之雙鉤；曰影書者，如今之向拓。《南史》云：蕭思話書羊欣之影，風流逼好，殆當不減。《北史》：趙文深少學楷隸，雅有鍾、王之則，周明帝令至江陵影覆寺碑是也。又傍書釋文亦曰影。唐太宗集右軍帖，令褚遂良帖傍黃影之。
王紹宗善書，與人書云：鄙人書翰無工者，特由水墨之積習，恆精心率意、虛神靜心以取之。又虞世南亦不臨寫，但心準目想而已。然此可與上智道，若下學必須臨摹。唐太宗云：臥王濛於紙中，坐徐偃於筆下，可以嗤蕭子雲，臨摹之益大矣。
唐史稱顏真卿筆力遒婉，又稱柳公權結體勁媚。有見之言哉。今人極力仿者，但得其遒而失其婉，徒學其勁而忘其媚。米元章所以有筆頭如蒸餅之誚也。
吳之善書者，則有皇象、劉纂、岑伯龍、朱季平，皆一代之絕手。中州則有鍾元常、胡孔明、張芝、索靖，各一邦之妙藝。並周古體，皆足用事，飄乎若起鴻之乘勁風，騰鱗之躡驚雲。
唐徐浩書張九齡司徒告身，多渴筆。渴筆，枯無墨也，在書家為難。
唐有詩僧九人，今有九僧集。復有五僧善書。劉涇嘗作《書話》，以懷素比玉，𧦬光比珠，高閑比金，貫休比玻璃，亞棲比水晶。牟子才云：惜涇未見文楚，故未有定。胡應麟云：九僧，宋初人。唐僧能書者眾，辨才其一也。
郝陵川論書云：太嚴則傷意，太放則傷法。又云：心正則氣定，氣定則腕活。腕活則筆端，筆端則墨注。墨注則神凝，神凝則象滋。無意而皆意，不法而皆法。皆名言也。凡元人評書畫皆精當，遠勝宋人。
方遜誌云：杜子美論書則貴瘦硬，論畫馬則鄙多肉。此自其天資所好而言耳，非通論也。大抵字之肥瘦各有宜，未必瘦者皆好而肥者便非也。譬之美人然。東坡云：妍媸肥瘦各有態，玉環飛燕誰敢輕。又曰：書生老眼省見稀，圖畫但怪周昉肥。此言非特為女色評，持以論書畫可也。予嘗與陸子淵論字，子淵云：字譬如美女，清妙清妙，不清則不妙。予戲答曰：豐豔豐豔，不豐則不豔。子淵首肯者再。
宋蘇才翁筆法妙天下，不肯下一世人，惟稱范文正公書與樂毅論同法。黃山谷謂才翁傲睨萬物，眾人皆側目，而文正公待之甚厚，故才翁評書，少曲董狐之筆耳。山谷此評，似非君子之言。文正公字法，實入書家之品，才翁非佞語也。王荊公字本無所解，評者謂其作字似忙，世間那得許多忙事。而山谷阿私所好，謂荊公字法出於楊虛白，又謂金陵定林寺壁有荊公書數百字，惜未見賞音者。何荊公字在當時無一人賞音，而山谷獨稱之邪！才翁曲筆於范文正公，不猶愈於山谷獻諛於王安石乎！胡應麟曰：荊公作字似忙，見說郛所鈔宋人雜記也。
韻語陽秋曰：本朝書法，米元章、蔡君謨為冠，餘子莫及。君謨始學周越書，其變體出於顏平原。元章始學羅遜、濮王讓書，其變體出於王子敬。君謨泉州橋題柱記，絕逼平原。元章鎮江焦山方丈六板壁所書，與子敬行筆絕相類。藝至於此亦難矣。東坡贈六親老人詩云：六書非學聊自娛，誤筆已喚周越奴。則越之書未甚高也。襄陽學記，乃羅遜書，元章亦襄陽人，始效其作。至於筆挽萬鈞沉著痛快處，遜法豈能盡邪。
蔡君謨在杭日，坐有客曰：隋世稱丁真永草，永乃知名，丁何人也？蔡云：道護豈其人耶。《法書要錄》：丁覘與智永同時，善隸書，世稱丁真永草，非道護也，君謨誤矣。
朱文公書，人皆謂出於曹操。操書傳世絕少，惟賀捷表，元時尚有本，文公所學必此。劉貢父學顏魯公《鹿脯帖》，文公以時代久近誚之。劉云：我所學者，唐之忠臣；公所學者，漢之篡賊耳。此又見文公之書出於操無疑也。
王初寮履道評東坡書者眾矣。劍拔弩張，驥奔猊抉，則不能無。至於尺牘狎書，姿態橫生，不矜而妍，不束而莊，不軼而豪，蕭散容與，霏霏如零春之雨，森疏掩斂，熠熠如從月之星，紆徐婉轉，纚纚如抽繭之絲。恐學者所未到也。
柳宗元詩：柳家新樣元和腳。言字變新樣而腳則元和也。腳蓋懸針垂露之體耳。猶後山贈晁補之詩：聞道新文能入樣，相州紅纈鄂州花。言似相州之紅纈鄂州花樣也，句法相類。
皇象曰：欲見草漫漫落落，宜得精毫軟筆，委曲宛轉不叛散者，紙當得滑密不沾汙者，墨又須多膠紺黝者。如逸豫之餘，手調適而心佳娛，正可以小展。善書者始能用軟筆也。
墨池編論字體有擘窠書，今書家不解其義。按：《顏真卿集》有云：點畫稍細，恐不堪久，臣今謹據石擘窠大書。王惲玉堂嘉話云：東坡洗玉池銘，擘窠大字，極佳。又云：韓魏公書杜少陵畫體詩：擘窠大字，此法宋人多用之，惡劄之祖也。
署書始於蕭何，其後梁鵠、師宜官。魏時北宮咸是鵠書，南宮既建，韋誕以古篆書之。元魏遷洛，始令中書舍人沈含馨以隸書書之。景明正始之年，又敕符節令江式以大篆易之。
《水經注》：後魏中書舍人沈含馨書洛陽宮殿榜。今書譜不載姓名。
金燕都宮殿寺廟及汴京諸榜，古今第一，皆王無競所書。
飛白，字之名，書家例知之，但不曉作何狀。予按王隱云：飛白，變楷制也，本是宮殿題署，勢既遒勁，文字宜輕微不滿，名為飛白。據此，則如今篆書之渴筆，俗所謂沙筆是也。唐人好奇，或作禽鳥花竹之象。順陵碑略有數字，今絕無作之者，惟方外道流書酒肆壁，作竹節雀頭，形容可憎矣。
梁武帝造寺，令蕭子雲飛白大書，蕭字至今存焉。李約竭產自江南買歸東洛，建一小亭以玩，號曰「蕭齋」。見《尚書故實》。《書苑》又載：約作蕭字讚曰：「抱素日潔，含章內融。逸疑方外，縱在矩中。」
宋榮諮道以五十萬錢買虞世南夫子廟碑舊本，見《山谷文集》。此莊子所謂真天下之好也。今之鄙陋者，於所好無如飲食，猶稱薪數米，況肯輕財貴文如古人乎！
涪陵有張飛《刁斗銘》，其文字甚工，飛所書也。張士環詩云：天下英雄只豫州，阿瞞不共戴天仇。山河割據三分國，宇宙威名丈八矛。江上祠堂嚴劍佩，人間刁斗見銀鉤。空餘諸葛秦州表，左袒何人復為劉？
「子端振衣起遼海，後學一變爭奇新。黃山驚歎竹溪泣，鍾鼎騷雅潛精神。」默翁語也。「雪溪仙人詩骨清，畫筆尚餘詩典刑。聲光舊塞天壤破，議論今著兒曹輕。」遺山語也。二公之言，必有能辯之者。東坡謂書至於顏、柳，而鍾、王之法益微；詩至於李、杜，而魏晉以來高風絕塵亦少衰矣。朱文公亦以為然。默翁蓋知此者，是以不敢於子端矣。子端名庭筠，號雪溪。黃山，趙秉文也。竹溪，黨學士也。默翁，徒單修撰也。
夢英好篆書而無古法。其自序云：落筆無滯，縱橫得宜。大者縮其勢而漏其白，小者均其勢而伸其畫。此正其病處，而居之不疑，所以不可救藥，沉屙入髓矣。夢英篆傳於今者，有篆書偏傍，亦不工致。郭忠恕答之書云：見寄偏傍五百三十九字，按說文字源惟有五百四十部，了字合收在子部，今目錄妄有更改。又集解中誤收去部在注中，今檢點偏傍，少「晶、惢、至、龜、弦」五字。故知林氏虛誕，誤於後進，小說見宜焚之。忠恕所稱林氏者林罕。夢英偏傍全依林罕小說，而忠恕謂小說宜焚，深不足於彼也。書末云：何人知之？英公知之。正謂其不知耳。郭忠恕曰：小篆散而八分生，八分破而隸書出，隸書悖而行書出，行書狂而草書聖。玉篇起，說文棄。楷隸易，籀學廢。
古鍾鼎銘文子二孫二字，皆不復書。漢石經改篆為八分，如易之乾二、書之安二亦如之。今行草皆然，竟不知其何義也。嘗質之李文正公，公曰：二乃古文上字，言字同於上，省復書也。千古書流，習而不察，關係雖小，亦所當知。
山谷一帖云：少時喜作草書，初不師承古人，但管中窺豹，稍稍推類為之。方事急時便以意成，久之或不自識也。余謂山谷豈杜撰者，蓋自掊擊以教人耳。
徐浩真書多渴筆，懷素草書多枯澀，在書法以為妙品。戴幼公贈懷素詩云：忽為壯麗就枯澀，龍蛇盤騰獸屹立。魯收懷素草書歌。連拂數行勢不絕，藤懸槎蹙生奇節。竇臮亦云：殊形詭狀不易說，中含枯燥尤驚絕。任華云：時復枯燥何衤離褷，忽覺陰山突兀橫翠微。蓋深知懷素之三昧者。姜白石云：徐季海之渴筆，譬如綺筵之素饌，美人之淡妝。倪思以癡重筆跡為墨豬。元班彥功之字，評者以為死豬腸，可以喻矣。
張禺山晚年好縱筆作草書，不師法帖而殊自珍詫。嘗自書一紙寄余，且戲書其後曰：「野花豔目，不必牡丹；村酒酣人，何須蟻綠。」太白詩云：越女濯素足，行人解金裝。漸近自然，何必金蓮玉弓乎？亦可謂善謔矣。
《水經注》載：齊地掘得古塚，棺前和有八分書，驗文乃太公三世孫胡公之墓。以此知八分書不始於秦矣。余又按莊子云：丁字有尾。李頤注云：丁字書寫皆作右波，故曰有尾。此又一證也。予又嘗考之，不止八分不始於秦，小篆亦不始於李斯，自五帝以來有之矣。書契既作，字體悉具，科斗、古文、大篆、小篆，各有所用。如禹刻岣嶁碑則用科斗，宣王刻石鼓則用籀書，如今之傳世文字也。至於用之民庶媒妁婚姻之約，市井交易之券，則從簡易，止用小篆。何以知其然也？唐人錢譜載太昊氏金尊盧氏幣，其文具存，與今小篆不殊。余昔在京得太公九府圜錢，近在滇得黃帝布刀，其文悉是小篆。乃知小篆與大篆同出並用，決不始於秦也。如今人楷書，亦有數體，有古字楷書，有今字楷書，又有一種省訛俗書，同一時也。文人奇士，多用古字；官府文移，通用今字；吏胥下流，市井米鹽賬簿，則用省訛俗字，如「錢」作「厼」，「聖」作「聖」，「盡」作「盡」是也。由是例之，推千萬世以上，隆古之極，未必悉用科斗；推千萬世以下，世變之極，未必悉用俗書也。詳著愚見，以俟明哲。
元朝主中國，日用羊皮寫詔，謂之羊皮聖旨。其字用蒙古書，中國人亦習之。張孟浩詩云：「鴻濛再剖一天地，書契復見科斗文。」張光弼輦下曲云：「和寧沙中樸遫筆，史臣以代鉛槧事。百司譯寫高昌書，龍蛇復見古文字。」侏㒧犬羊之俗，而以科斗龍蛇稱之，蓋春秋多微辭之義也。

