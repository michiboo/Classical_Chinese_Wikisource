
　　鷓鴣天
　　　　國主妙莊王，幼女妙善娘。父欲招女婿，修行不嫁郎。
　　　　發去園中禁，容貌越非常。白雀寺中使，天神相助忙。
　　　　遣兵去燒殿，精誠感上蒼。逍遙樓上勸，苦苦不相降。
　　　　押赴法場絞，虎背密山藏。靈魂歸地府，十殿放毫光。
　　　　究囚蒙解脫，香山得返陽。九載修行滿，功成道德強。
　　　　父疚合乎眼，醫疾得如常。文武入山謝，方知骨肉傷。
　　　　一家登佛國，快樂在西方。
　　話說金天大吳氏十一年，有西域王靈人，姓婆名伽，表字羅玉。自一十七歲起兵，二十歲登位，國名興林，年號妙莊。治平三十六載，東至佛齊國、西至天竺國、南至天真國、北至遏羅國，地方三千里。文有趙震，武有褚傑，君明臣良，刑清政理，萬民樂業，四海無虞。當時大赦天下。於是，立寶德皇后伯牙氏為正宮。
　　誰想王與皇后年俱四十並無子息，三宮六院俱亦乏嗣。莊王對皇后曰：「寡人百戰千征，千辛萬苦纔取得一個金甌天下，指望子孫承守，傳位無窮，今日妃嬪雖多，並無太子，朕心十分煩惱，不知梓童有何高見？」伯牙皇后奏曰：「和氣致祥，乖氣致戾。想是當年我王東征西討，殺人大多，恐乖天和，所以致我夫婦四十已過，尚無一子傳後。妾近聞得西嶽華山聖帝十分靈感，凡有祈禱皆獲果報。我王何不發一道旨意，差禮部掌禮官悉怛喃、支都二人前去那殿上，命僧道廣建羅天大醮七日七夜，懺過生前罪愆，求嗣繼後。倘或至誠格天，求得一子，江山有靠，豈不甚美？」
　　莊王聞奏，心中大喜，即時設朝。乃宣文丞相趙震上殿，吩咐曰：「寡人無子，要往西嶽求嗣。卿可命掌禮官備辦齊整，二月十九日，朕與皇后親往行香。不得有誤。」趙震領旨，即差司祭司大使悉怛喃，紀善司承務即支都二人前往西嶽廟。點起僧道五十人，自二月十三日建醮起，十九日完滿，皇帝親來行香。
　　二人領旨，乃急辦下成都錦十匹、珠雀香五十斤、高麗紙五箱、令支豬四隻、太和雞八對、曲江魚十尾、木線龍荔、洞庭金橘、密雲小棗、水陸珍饈、百般果品，無不俱備。二人帶領百數校尉，搬運祭禮，竟奔西嶽廟。
　　國使悉怛喃將聖旨開了，宣讀已畢。只見嶽廟住持道士，姓安，道號志空，率眾徒弟遠接聖旨。已了，即吩咐首班弟子一處打掃嶽廟中殿，選集山前山後僧道數滿五十，登時勤起法器，誦符請聖，建起無量清醮。真個是：
　　　　金鐘法鼓鬧喧天，揭帝哆哪件件全。
　　　　僧道兩邊齊拜咒，莊王果是結良緣。
　　卻說莊王一連設醮七月七夜不歇，及到十九日清晨，莊王夫婦換了潔淨祭服，大將軍褚傑保駕，點起羽林親軍二百名，前後護持來到嶽廟下輦。掌壇道士志空俯伏接入，皇帝夫婦升殿將祭物擺開，悉怛喃讀祝文，支都行酒，將莊王心事一一禱罷。志空復引入誠齋閣坐下更衣，眾僧道俱各叩頭已畢。莊王吩咐曰：「今日為朕之事，多虧了你眾人忙了七日七夜。朕若後日得子承繼，決不輕慢你眾人。」吩咐已罷，乃將祭奠之牲盡賞給與僧道去了。莊王同皇后及文武大臣一同治裝回朝，將朝內大小官員俱各平升一級，命光祿司設宴，於是夫婦退入後宮去訖。
　　　　虔誠秉壁拜西華，夫婦惟求子克家。
　　　　當日殺威難懺悔，特教三女布毗伽。
