　　欽定四庫全書　　　　集部八
　　御覽詩　　　　　　　總集𩔖
　　提要
　　〈臣〉等謹案御覽詩一卷一名唐歌詩一名選進集一名元和御覽唐令狐楚編楚字榖士宜州華原人貞元七年登進士第桂管觀察使王拱辟入幕後厯辟太原節度判官召授右拾遺官至吏部尚書檢校尚書左僕射出為山南西道節度使卒於官事跡具唐書本傳是書乃憲宗時奉勅編進其結銜題翰林學士朝議郎守中書舍人考楚本傳稱皇甫鎛與楚厚善薦為翰林學士進中書舍人元和十二年裴度以宰相領彰義節度使楚草制其詞有所不合停楚學士但為中書舍人則此書之進在元和十二年以前也陸游渭南文集有是書跋曰右唐御覽詩一卷凡三十人二百八十九首元和學士令狐楚所集也按盧綸墓碑雲元和中章武皇帝命侍臣採詩第名家得三百一十篇公之章句奏御者居十之一今御覽所載綸詩正三十二篇所謂居十之一者也據此則御覽為唐舊本不疑然碑雲三百十一篇而此纔二百八十九首蓋散佚多矣云云此本人數詩數均與㳺所跋相合蓋猶古本所録惟韋應物為天寶舊人其餘李端司空曙等皆大厯以下人張籍楊巨源並及於同時之人去取凡例不甚可解其詩惟取近體無一古體即巫山髙等之用樂府題亦皆律詩蓋中唐以後世務以聲病諧婉相尚其奮起而追古調者不過韓愈等數人楚亦限於風氣不能自異也本傳稱楚於牋奏制令善每一篇成人皆傳諷舊唐書李商隠傳亦稱楚能章奏以其道授kao商隠均不稱其詩劉禹錫集和楚詩雖有風情不似四登壇句而今所傳詩一巻惟宮中樂五首從軍詞五首年少行四首差為可觀氣格色澤皆與此集相同蓋取其性之所近其他如郡齋詠懷詩之何時羾閶闔九日言懷詩之二九即重陽立秋日悲懷詩之泉終閉不開秋懷寄錢侍郎詩之燕鴻一聲叫和嚴司空落帽臺宴詩之馬奔流電妓奔車郡齋栽竹詩之退公閒坐對嬋娟青雲干呂詩之瑞容驚不散譏劉白賞春不及之下馬貪趨廣運門皆時作鄙句而贈毛仙翁一首拙鈍蓋不甚避俚句者故此集所録如盧綸送道士詩駙馬花燭詩鄭鏦邯鄲俠少年詩楊凌閣前雙槿詩皆頗涉俗格亦其素習然也然大致雍容諧婉不失風格上比篋中集則不足下方才調集則有餘亦不以一二疵累棄其全書矣乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　欽定四庫全書
　　御覽詩　　　　　　　　唐　令狐楚　撰劉方平〈十三首〉
　　秋夜思
　　旅夢何時盡征途望每賖晩秋淮上水新月楚人家𤠔嘯空山近鴻飛極浦斜明朝南㟁去言折桂枝花
　　泛舟
　　林塘夜發舟蟲響荻颼颼萬影皆因月千聲各為秋嵗華空復晩鄉思不堪愁西北浮雲外伊川何處流
　　折楊枝
　　官渡初楊栁風來亦動搖武昌行路好應為最長條葉暎黃鸝夕花繁白雪朝年年攀折意流恨入纎腰
　　班媫妤
　　夕殿別君王深宮月似霜人幽在長信螢出向昭陽露浥紅蘭濕秋凋碧樹傷惟留合歡扇從此篋中藏
　　新春
　　南陌春風早東隣曙色斜一花開楚國雙燕入盧家眠罷梳雲髻粧成上錦車誰知如昔日更浣越溪紗
　　採蓮
　　落日晴江裏荊歌艶楚腰採蓮從小慣十五即乗潮
　　京兆眉
　　新作蛾眉樣誰將月裏同有來凡幾日相效滿城中
　　春雪
　　飛雪帶春風徘徊亂繞空君看似花處偏在洛陽東
　　望夫石
　　佳人成古石蘚駁覆花黃猶有春山杏枝枝似薄粧
　　送別
　　華亭霽色滿今朝雲裏檣竿去轉遙莫怪山前深復淺清淮一日兩迴潮
　　夜月
　　更深月色半人家北斗闌干南斗斜今夜偏知春氣暖蟲聲新透緑窗紗
　　春怨
　　紗窗日落漸黃昏金屋無人見淚痕寂寞空庭春欲晩梨花滿地不開門
　　代春怨
　　朝日殘鶯伴妾啼開簾只見草萋萋庭前時有東風入楊栁千條盡向西
　　皇甫冉〈十六首〉
　　江山留別〈原題潤州南郭留別〉
　　縈逥楓葉㟁留滯木蘭橈呉岫新經雨江天正落潮故人勞見愛行客自無聊君問前程事孤雲入剡遙
　　巫山髙
　　巫峽見巴東迢迢出半空雲藏神女館雨到楚王宮朝暮泉聲落寒暄樹色同清猿不可聽偏在九秋中
　　長安路
　　長安九城路戚里五侯家結束趨平樂聯翩抵狹斜髙樓臨積水複道出繁花惟有相如宅蓬門度嵗華
　　送客
　　旗鼔軍威重闗山客路賒待封甘度隴迴首不思家城上春風晩營中瀚海沙河源雖萬里音信寄來查
　　溫湯即事
　　天仗星辰轉霜風景氣和樹含溫液潤山入繚垣多丞相金錢賜平陽玉輦過魯儒求一謁無路獨如何
　　送節度赴朔方〈原題作送常大夫加散騎常侍赴朔方〉
　　故壘煙塵後新軍河塞間金貂寵漢將玉節度蕭闗散漫沙中雪依稀漢口山人知竇車騎計曰勒銘還
　　歸渡洛水
　　暝色赴春愁歸人南渡頭渚煙空翠合灘月碎光流澧浦饒芳草滄浪有釣舟誰知放歌客此意正悠悠
　　賦得海邊樹
　　歴歴緣荒岸冥冥入逺天每同莎草發長共水雲連搖落潮風早離披海雨偏故傷遊子意多在客舟前
　　婕妤怨
　　由來詠團扇今已值秋風事逐人皆徃恩無日再中早鴻聞上苑寒露下深宮顔色年年謝相如賦豈工
　　雨雪
　　風沙悲久戍雨雪更勞師絶漠無人境將軍苦戰時山川迷向背氛霧失旌旗徒念天涯事年年芳草期
　　送客
　　西塞雲山逺東風道路長人心勝潮水相送過潯陽
　　班媫妤
　　花枝出建章鳳管發昭陽借問承恩者雙蛾幾許長
　　秋怨
　　長信多秋氣昭陽借月華那堪閉永巷聞道選良家
　　贈別〈原題贈寄權三客舎〉
　　南橋春日暮楊栁帶青渠不得同攜手空成意有餘
　　禁省梨花詠
　　巧解迎人笑偏能亂蝶飛春風時入戶幾片落朝衣
　　春思〈本集不載〉
　　鶯啼燕語報新年馬邑龍堆路幾千家住秦城隣漢苑心隨明月到胡天機中錦字論長恨樓上花枝笑獨眠為問元戎竇車騎何時反斾勒燕然
　　劉復〈四首〉
　　春逰曲
　　春風戲狹斜相見莫愁家細酌蒲桃酒嬌歌玉樹花裁衫催白紵迎客走朱車不覺重城暮爭棲栁上鵶
　　春雨
　　細雨度深閨鶯愁欲嬾啼如煙飛漠漠似露濕萋萋草色行看靡花枝暮欲低曉聽鐘鼔動早送錦障泥
　　雜曲
　　寳劔飾文犀當風似切泥逢君感意氣貰酒杜陵西趙女顔雖少宛駒齒正齊嬌多不肯別更待夜烏啼
　　夏日
　　暎日紗窗深且閒含桃紅日石榴殷銀瓶綆轉桐花井沉水煙銷金博山文簟象床嬌倚瑟綵奩銅鏡嬾拈環明朝戲去誰相伴年少相逢狹路間
　　鄭錫〈十首〉
　　邯鄲少年行
　　霞鞍金口騮豹袖紫貂裘家住樷臺近門前漳水流喚人呈楚舞借客試呉鈎見説秦兵至甘心赴國讐
　　隴頭別
　　秋盡初移幙霑裳一送君據鞍窺古堠開竈𤑔寒雲登隴人逥首臨闗馬顧羣從來斷腸處皆向此中分
　　度闗山
　　象弭插文犀魚腸瑩鸊鵜水聲分隴咽馬色度闗迷曉幕胡沙慘危烽漢月低仍聞數騎將更欲出遼西
　　千里思
　　渭水通胡宛輪臺望漢闗帛書秋海斷錦字夜機閒旅夢蟲催曉邉心雁帶還惟餘兩鄉思一夕度闗山
　　襄陽樂
　　春生峴首東先煖習池風拂水初含緑驚林未吐紅渚邉逰漢女桑下問龎公磨滅懷中刺曽將示孔融
　　出塞
　　闗山落葉秋掩淚望營州遼海雲沙暮幽燕旌斾愁戰餘能送陣身老未封侯去國三千里歸心紅粉樓
　　玉階怨
　　長門寒水流髙殿曉風秋昨夜鴛鴦夢還陪豹尾逰前魚不解泣共輦豈闗羞那及輕身燕雙飛上玉樓
　　送客之江西
　　乘軺奉紫泥澤國𣺌天涯九派春潮滿孤帆暮雨低草深鶯斷續花落水東西更有髙堂處知君路不迷
　　望月
　　髙堂新月明虛殿夕風清素影紗窗霽浮涼羽扇輕稍隨微露滴漸逐曉參橫遙憶雲中詠蕭條空復情
　　出塞曲
　　校尉徵兵出塞西別營分騎過龍溪沙平虜跡風吹盡霧失烽煙道易迷玉靶半開鴻已落金河欲渡馬連嘶㑹當繫取天驕入不使軍書夜刺閨
　　栁中庸〈九首〉
　　秋怨
　　玉樹起涼煙凝情一葉前別離傷曉鏡搖落思秋絃漢壘闗山月胡笳塞北天不知腸斷夢空遶幾山川
　　春思贈人
　　紅粉當三五青娥艷一雙綺羅逥錦陌絃管入花江落㕍驚金彈拋盃瀉玉缸誰知褐衣客顦顇在書窗
　　幽院早春
　　草短花初拆苔青栁半黃隔簾春雨細髙枕曉鶯長無事含閒夢多情識異香欲尋蘇小小何處覔錢塘
　　寒食戲贈
　　春暮越江邉春隂寒食天杏花香麥粥栁絮伴鞦韆酒是芳菲節人當桃李年不知何處恨已解入箏絃
　　聽箏
　　抽絃促柱聽秦箏無限秦人悲怨聲似逐春風知栁態如隨啼鳥識花情誰家獨夜愁燈影何處空樓思月明更入幾重離別恨江南岐路洛陽城
　　河陽橋送別
　　黃河流出有浮橋晉國歸人此路遙若傍闌干千里望北風驅馬雨蕭蕭
　　征怨
　　嵗嵗金河復玉闗朝朝馬策與刀環三春白雪歸青塜萬里黃河遶黒山
　　涼州曲
　　闗山萬里逺征人一望闗山淚滿巾青海戍頭空有月黃沙磧裡本無春
　　又
　　髙檻連天望武威窮隂拂地戍金微九城絃管聲遙發一夜闗山雪滿飛
　　李嘉祐〈二首〉
　　鄱陽暮秋
　　宋玉悲三秋張衡復四愁思鄉雁北至歎別水東流倚樹看黃葉逢人話白頭佳期不可見落日自登樓
　　漢口春〈原題春日淇上〉
　　淇水春來漲鴛鴦逆浪飛清明桑葉小度雨杏花稀衛女紅粧薄王孫白馬肥相將踏青去不解惜羅衣
　　李端〈八首〉
　　山下泉
　　碧水暎丹霞濺濺露淺沙暗通山下草流出洞中花浄色和雲落喧聲遶石斜明朝更尋去應到阮郎家
　　闗山月
　　露濕月蒼蒼闗頭榆葉黃逥輪照海逺分彩上樓長水凍頻移幕兵疲數望鄉只應城影外萬里共胡霜
　　巫山髙
　　巫山十二峰皆在碧虛中逥合雲藏月霏微雨帶風猿聲寒過澗樹色暮連空愁向髙唐去清秋見楚宮
　　送客赴洪州
　　草色隨驄馬悠悠共出秦水傳雲夢曉山接洞庭春帆影連三峽猿聲在四隣青門一分手難見杜陵人
　　江上逢司空𥌓
　　共有髫年故相逢萬里餘新春兩行淚故國一封書夏口帆初泊潯陽㕍已踈唯當執盃酒暫食漢江魚
　　與鄭錫逰春
　　東門垂栁長逥首獨心傷日煖臨芳草天晴憶故鄉暎花鸎上下過水蝶飛揚借問同行客今朝淚幾行
　　送友人
　　聞説湘川路年年弔古多猿啼巫峽夜月照洞庭波窮海人還去孤城㕍與過青山不同賞來往自蹉跎
　　閨情
　　月落星稀天欲明孤燈未滅夢難成披衣更向門前望不忿朝來鵲喜聲
　　盧綸〈三十二首〉
　　皇帝感詞
　　提劎風雷動垂衣日月明禁花呈瑞色國老見星精發棹魚先躍窺巢鳥不驚山呼一萬嵗直入九重城
　　又
　　天衣五鳳綵御馬六龍文雨露清馳道風雷翊上軍髙旍花外轉行漏樂前聞時見金鞭舉空中指瑞雲
　　又
　　妙算干戈止神謀宇宙清兩階文物盛七德武功成校獵長楊賦屯軍細栁營歸來獻明主歌舞滿春城
　　又
　　天樂下天中雲軿儼在空鈆黃艶河漢笑語合笙鏞已見長隨鳳仍聞不避熊君王親試舞閶闔靜無風
　　邉思〈原題送郭判官赴振武〉
　　黃河九曲流繚繞古邉州鴻雁初飛夜羌胡正早秋淒清金管思迢逓玉人愁七葉雖多慶湏懐殺敵憂
　　送都䕶歸邉
　　好勇知名早爭雄上將間戰多春入塞獵慣夜燒山陣合龍蛇動軍移草木閒今來部曲盡白首過蕭闗
　　送道士
　　夢別一仙人霞衣滿鶴身旌幢天路逺梅杏海山春種玉非求稔燒金不為貧自憐頭向白誰與葛洪親
　　送劉判官赴天德軍
　　銜盃吹急管滿眼起風沙大漠山沉雪長城草發花策行湏恥戰虜在敢言家余亦求勲者如何別左車
　　七夕
　　涼風吹玉露河漢有幽期星彩光仍隱雲容掩復離長天愁曙早閏嵗怨秋遲何事金閨子空傳得網絲
　　東齋花樹
　　緑砌紅花樹狂風獨未吹光中如有熖宻處似無枝鳥動香輕發人愁影屢移今朝數片落為報漢郎知
　　塞下曲
　　鷲翎金僕姑燕尾繡蝥孤獨立揚新令千營共一呼
　　又
　　林暗草驚風將軍夜引弓平明尋白羽沒在石稜中
　　又
　　月黑雁飛髙單于夜遯逃欲將輕騎逐大雪滿弓刀
　　又
　　野幕敞瓊筵羌夷賀勞旋醉和金甲舞雪鼔動山川
　　又
　　調箭又呼鷹俱聞百中能奔猿將迸雉埽盡古丘陵
　　又
　　亭亭七葉貴蕩蕩一隅清他日題麟閣唯應獨不名
　　天長久詞
　　玉砌紅花樹香風不敢吹春光解人意偏發殿南枝〈天長久萬年昌〉
　　又
　　虹橋千步廊半在水中央天子方清署宮娃起曉妝〈天長久萬歳昌〉
　　又
　　辭輦復當熊傾心奉六宮君王若看貌甘在衆妃中〈天長久萬嵗昌〉
　　贈李果毅
　　向日磨金鏃當風著錦衣上城邀賊語走馬截鵰飛
　　春夜對月
　　露如輕雨月如霜不見星河見雁行虛暈入池波自泛滿輪當苑桂偏長春臺幾望黃龍闕雲路寧分白玉郎是夜巴歌應金石豈殊衫影對清光
　　長安春望
　　東風吹雨過青山卻望千門草色閒家在夢中何日到春來江上幾人還川原繚繞浮雲外宮闕參差落照間誰念為儒逢世難獨將衰鬢客秦闗
　　宮中樂
　　雲日呈祥禮物殊彤庭生獻五單于塞垣萬里無飛鳥可在邊城用郅都
　　又
　　臺殿雲涼秋色微君王初賜六宮衣樓船泛罷歸猶早行遣才人鬭射飛
　　春日有懷
　　桃李風多日欲隂伯勞飛處落花深貧居靜久難逢信知隔春山不可尋
　　駙馬花燭
　　萬條銀燭引天人十月長安半夜春步障三千隘將斷幾多珠翠落香塵
　　又
　　比翼和鳴雙鳳皇玉梅金帳滿城香平明卻入甘泉裡日氣曈曈五色光
　　曲江看花
　　紅枝欲折紫枝繁隔水連宮不用攀㑹待長風吹落盡始能開眼向青山
　　春日登樓
　　花正濃時人正愁逢花卻欲替花羞年來笑伴皆歸去今日春風欲上樓
　　曲江春望
　　菖蒲翻葉栁交枝暗上蓮舟鳥不知更到無花最深處玉樓金殿影參差
　　又
　　翠黛紅粧畵鷁中共驚雲色帶微風簫管曲長吹未盡花南水北雨濛濛
　　又
　　泉聲遍野入芳洲擁沬吹花上碧流落日行人漸無路巢蜂乳燕滿髙樓
　　李何〈一首○舊刻和非〉
　　觀妓
　　向晩小乘逰朝來新上頭從來許長袖未有客難留
　　張起〈一首〉
　　春情
　　畵閣餘寒在新年舊燕飛梅花猶帶雪未得試春衣
　　鄭鏦〈四首〉
　　邯鄲俠少年
　　夜渡濁河津衣中劔滿身兵符刼晉鄙七首刺秦人執事非無膽髙堂念有親昨縁秦苦趙來往大梁頻
　　玉階怨
　　昔日同飛燕今朝似伯勞情𭰹爭擲果寵罷怨殘桃別殿春心斷長門夜樹髙雖能不自悔誰見舊衣褒
　　媫妤怨
　　南國承歡日東方𠉀曉時那能妬褒姒祗愛笑唐兒寳葉隨雲髻珠絲鍜履綦不知飛燕意何事苦相疑
　　入塞曲
　　留滯邉庭久歸思嵗月賖黃雲同入塞白首獨還家宛馬隨秦草胡人問漢花還傷李都尉獨自沒黃沙
　　司空𥌓〈五首〉
　　翫花
　　衰鬢千莖雪他鄉一樹花今朝與君醉忘卻在長沙
　　別盧綸〈本集不載○見盧允言集原題贈別司空文明〉
　　有月多同賞無秋不共悲如何與君別又是菊黃時
　　登秦嶺
　　南登秦嶺頭逥首始堪憂漢闕青門逺商山藍水流三湘遷客去九陌故人逰從此思鄉淚雙垂不復收
　　江湖秋思〈原題訓崔峒見寄〉
　　趨陪禁掖㕍行稀遷放江潭寉髮垂素浪遙疑太液水清楓忽似萬年枝嵩南春遍傷魂夢湖口雲深隔路岐共望漢朝多霈澤蒼蠅早晩得先知
　　登峴亭
　　峴山逥首望秦闗南向荊州幾日還今日登臨唯有淚不知風景在何山
　　於鵠〈三首〉
　　送客逰邉〈原題送張司直入單于〉
　　若到并州北誰人不憶家塞深無伴侶路盡有平沙磧冷唯逢㕍天春不見花莫隨邉將意垂老事輕車
　　江南意
　　偶向江邉採白蘋還隨女伴賽江神衆中不得分明語暗擲金錢卜逺人
　　寓意〈原題襄陽看花○時因小蠻作〉
　　自小看花情不足江邉尋得一株紅黃昏人散春風起吹落誰家明月中
　　顧況〈十首〉
　　白蘋洲送客
　　莫信梅花發由來謾報春不才充野客扶病送朝臣闕下搖青佩洲邉採白蘋臨流不痛飲鷗鳥也欺人
　　洛陽早春
　　何地避春愁終年憶舊逰一家千里外百舌五更頭客路偏逢雨鄉山不入樓故園桃李月伊水向東流
　　送張衛尉
　　春色依依惜解攜月卿今夜泊隋堤白沙洲上江蘺長緑樹村邉謝豹啼遷客比來無倚仗故人相去隔雲泥越禽唯有南枝分自送孤鴻飛向西
　　佳人贈別
　　萬里行人慾渡溪千行珠淚滴為泥已成殘夢隨君去猶有驚烏半夜啼
　　憶故園
　　惆悵多山人復稀杜鵑啼處淚霑衣故園此去千餘里春夢猶能夜夜歸
　　題葉道士山房
　　水邉垂栁赤欄橋洞裏仙人碧玉簫近得麻姑音信否潯陽江上不通潮
　　送李秀才入京
　　五湖秋葉滿行船八月靈槎欲上天君向長安余適越獨登秦嶺望秦川
　　越中席上看弄老人
　　不到山隂十二春鏡中相見白頭新此生不復為年少今日從他弄老人
　　聽劉安唱歌
　　子夜新聲何處傳悲翁更憶太平年即今法曲無人唱已逐霓裳飛上天
　　櫻桃曲
　　百舌猶來上苑花逰人獨自憶京華遙知寢廟嘗新後勅賜櫻桃向幾家
　　韋應物〈六首〉
　　詠露珠
　　秋河一滴露清夜墮𤣥天將來玉槃上不定始知圎
　　登樓
　　茲樓日登眺流嵗暗蹉跎坐厭淮南守秋山紅樹多
　　答王卿送別
　　去馬嘶春草歸人立夕陽元知數日別要使兩情傷
　　登樓寄王卿
　　踏閣攀枝恨不同楚雲滄海思無窮數家砧杵秋山下一郡荊榛寒雨中
　　西澗
　　獨憐幽草澗邉生上有黃鸝𭰹樹鳴春潮帶雨晩來急野渡無人舟自橫
　　寒食寄諸弟
　　雨中禁火空齋冷江上流鶯獨坐聽把酒看花想諸弟杜陵寒食草青青
　　紇干著〈四首〉
　　賞殘花
　　零落多依草芳香散著人低簷一枝在猶占滿堂春
　　灞上
　　鳴鞭晩日禁城東渭水晴煙灞㟁風都傍栁隂逥首望春天樓閣五雲中
　　古仙詞
　　珠幡絳節晩霞中漢武清齋待少翁不向人間戀春色桃花自滿紫陽宮
　　感春詞
　　未得鳴珂謁漢宮江頭寂寞向春風悲歌一曲心應醉萬葉千花淚眼中
　　楊凌〈十七首〉
　　梅里旅夕
　　滄洲東望路旅棹愴羈逰楓浦蟬隨㟁沙汀鷗轉流露天星上月水國夜生秋誰忍持相憶南歸一葉舟
　　鍾陵雪夜詶友人
　　窮臘催年急陽春怯和歌殘燈閃壁盡夜雪透窗多歸路山川險逰人夢寐過龍洲不可泊嵗晩足驚波
　　潤州水樓
　　歸心不可留雪桂一叢秋葉雨空江月螢飛白露洲野蟬依獨樹水郭帶孤樓遙望山川路相思萬里逰
　　江上秋月
　　隴㕍送鄉心羈情屬嵗隂驚秋黃葉遍愁暮碧雲深月色呉江上風聲楚木林交親幾重別歸夢併愁侵
　　閣前雙槿
　　羣玉開雙槿丹榮對絳紗含煙疑出火隔雨怪舒霞向晩爭辭蘂迎朝鬭發花非闗後桃李為欲繼年華
　　送客往睦州
　　水濶盡南天孤舟去𣺌然驚秋路傍客日暮數聲蟬
　　送客之蜀
　　西蜀三千里巴南水一方曉雲天際斷夜月峽中長
　　剡溪看花
　　花落千逥舞鶯聲百囀歌還同異方樂不奈客愁多
　　江中風
　　白浪暗江中南泠路不通髙檣帆自滿出浦莫呼風
　　詠破扇
　　粉落空床棄塵生故篋留先來無一半情斷不勝愁
　　賈客愁
　　山水路悠悠逢灘即殢留西江風未便何日到荊州
　　即事寄人
　　中禁鳴鐘日欲髙北窗欹枕望頻搔相思寂寞青苔合唯有春風啼伯勞
　　早春雪中
　　新年雨雪少晴時屢失尋梅看栁期鄉信憶隨囬㕍早江春寒帶故隂遲
　　北行留別
　　日日山川烽火頻山河重起舊煙塵一生孤負龍泉劒羞把詩書問故人
　　秋原晩望
　　客㕍秋來次第逢家書頻寄兩三封夕陽天外雲歸盡亂見青山無數峰
　　春霽花蕚樓南聞宮鶯
　　祥煙瑞氣曉來輕栁變花開共作晴黃鳥逺啼鳷鵲觀春風流出鳯皇城
　　明妃曲
　　漢國明妃去不還馬䭾絃管向隂山匣中雖有菱花鏡羞對單于照舊顔
　　楊凝〈二十九首〉
　　送別
　　罇酒郵亭暮雲帆驛使歸野鷗寒不起川雨凍難飛呉㑹家移遍軒轅夢去稀姓楊皆足淚非是強沾衣
　　送客東歸
　　君向古營州邉風戰地愁草青縵別路栁亞拂孤樓人意傷難醉鶯啼咽不流芳菲只合樂離思返如秋
　　送客歸湖南
　　湖南樹色盡了了辨潭州雨散今為別雲飛何處逰情來偏似醉淚迸不成流那向蕭條路縁湘篁竹愁
　　送客歸淮南
　　畵舫照河堤暄風百草齊行絲直網蝶去燕旋遺泥都向髙天近人從別路迷非闗御溝上今日各東西
　　春情
　　舊宅洛川陽曽逰逰俠塲水添楊栁色花絆綺羅香趙瑟多愁曲秦家足艷粧江潭逺相憶春夢不勝長
　　秋夜聽搗衣
　　砧杵聞秋夜裁縫寄逺方聲微漸濕露響細未經霜蘭牖唯遮樹風簾不礙涼雲中望何處聽此斷人腸
　　從軍行
　　都尉出居延強兵集五千還將張博望直救范祁連漢卒悲簫鼔胡姬濕采旃如今意氣盡流淚挹流泉
　　和直禁省
　　宵直丹宮近風傳碧樹涼漏稀銀箭滴月度網軒光鳳詔裁多暇蘭燈夢更長此時顔范貴十歩舊連行
　　留別
　　玉節隨東閣金閨別舊僚若為花滿寺躍馬上河橋
　　送客往洞庭
　　九江歸路逺萬里客舟還若過巴江水湘東滿碧煙
　　別友人
　　倦客驚危路傷禽遶樹枝非逢暴公子不敢涕流離
　　初渡淮北㟁
　　別夢雖難覺悲魂最易銷慇勤淮北㟁鄉近去家遙
　　詠雨
　　塵浥多人路泥歸足燕家可憐繚亂㸃濕盡滿宮花
　　栁絮
　　河畔多楊栁追逰盡狹斜春風一回送亂入莫愁家
　　花枕
　　席上沉香枕樓中蕩子妻那堪一夜裡長濕兩行啼
　　送客往鄜州
　　新叅將相事營平錦帶騂弓結束輕曉上闗城吟畫角暗馳羌馬發支兵回中地近風常急鄜畤年多草自生近喜扶陽繫戎相從來衛霍笑長纓
　　送客往夏州
　　憐君此去過居延古塞黃雲共𣺌然沙濶獨行尋馬跡路迷遙指戍樓煙夜投孤店愁吹笛朝望行塵避控聞有故交今從騎何須著論更言錢
　　春霽曉望
　　細雨晴深小苑東春雲開氣逐光風雄兒走馬神光上靜女看花佛寺中書劔學多心欲嬾田園荒廢望頻空南歸路極天連海惟有相思明月同
　　唐昌觀玉蕋花
　　瑤華瓊蕋種何年蕭史秦嬴向紫煙時控綵鸞過舊邸摘花持獻玉皇前
　　別李協
　　江邉日暮不勝愁送客霑衣江上樓明月峽添明月照蛾睂峰似兩眉愁
　　初次巴陵
　　西江浪接洞庭波積水遙連天上河鄉信為慿誰寄去汀洲燕㕍漸來多
　　上已
　　帝京元已足繁華細管清絃七貴家此日風光誰不共紛紛皆是掖垣花
　　春怨
　　花滿簾櫳欲度春此時夫壻在咸秦緑窗孤寢難成寐紫燕雙飛似弄人
　　送客歸常州
　　行到河邉從此辭寒天日逺暮帆遲可憐芳草成衰草公子歸時過緑時
　　送別
　　春愁不盡別愁來舊淚猶長新淚催相思倘寄相思字君到揚州揚子逥
　　送客入蜀
　　劍閣迢迢夢想間行人歸路遶梁山明朝騎馬搖鞭去秋雨槐花子午闗
　　送別
　　仙花笑盡石門中石室重重掩緑空蹔下雲峰能幾日卻逥煙駕馭春風
　　殘花
　　五馬踟躕在路岐南來只為看花枝鶯銜蝶弄紅芳盡此日𭰹閨那得知
　　戲贈友人
　　湘隂直與地隂連此日相逢憶醉年美酒非如平樂貴十升不用一千錢
　　李宣逺〈一首〉
　　塞下作〈原題并州路〉
　　秋日并州路黃榆落故闗孤城吹角罷數騎射鵰還帳幕遙連水牛羊自下山行人正垂淚烽火出雲間
　　盧殷〈十四首○別本俱刻盧隱〉
　　七夕
　　河耿月涼時牽牛織女期歡娯方在此漏刻竟由誰定不嫌秋駛唯當乞夜遲全勝客子媍十載泣生離
　　金燈
　　疎莖秋擁翠幽艷夕添紅有月長燈在無煙燼火同香濃初受露勢庳不知風應笑金臺上先隨曉漏終
　　妾換馬
　　伴鳳樓中妾如龍櫪上宛同年辭舊寵異地受新恩香閣更衣處塵蒙噴草痕連嘶將忍淚俱戀主人門
　　欲銷雲
　　欲隱從龍質仍餘觸石文霏微依碧落髣髴悞非雲度月光無隔傾河影不分如逢作霖處當為起氤氳
　　仲夏寄江南
　　五月行將近三年客未逥夢成千里去酒醒百憂來晩暮時看槿悲酸不食梅空將白團扇從寄復徘徊
　　月夜
　　露下涼生簟無人月滿庭難聞逆河浪徒望白榆星樹遶孤棲鵲窗飛就暗螢移時宿蘭影思共習芳馨
　　遇邉使
　　累年無的信毎夜夢邉城袖掩千行淚書封一尺情
　　移住別居
　　自到西川住唯君別有情常逢對門逺又隔一重城
　　堋口逢友人
　　艱難別離久中外往還深已改當時法空餘舊日心
　　雨霽登北㟁寄友人
　　稻黃撲撲黍油油野樹連山澗自流憶得年時馮翊部謝郎相引上樓頭
　　長安親故
　　楚蘭不佩佩呉鈎帶酒城頭別舊逰年事已多筋力在試將弓箭到并州
　　悲秋
　　秋空㕍度青天逺疎樹蟬嘶白露寒堦下敗蘭猶有氣手中團扇漸無端
　　晩蟬
　　深藏髙栁背斜暉能軫孤愁減昔圍猶畏旅人頭不白再三移樹帶聲飛
　　維揚郡西亭贈友人
　　萍䬃風池香滿船楊花漠漠暮春天玉人此日心中事何似乘羊入市年
　　姚係〈一首〉
　　古別離
　　涼風已嫋嫋霜重木蘭枝獨上髙樓望行人逺不知輕寒入洞戶明月滿秋池燕去鴻方至年年是別離
　　馬逢〈五首〉
　　新樂府
　　溫谷春生至宸逰近甸榮雲隨天仗轉風入御筵輕翠蓋浮佳氣朱樓依太清朝臣冠劒退宮女管絃迎
　　部落曲
　　蕃軍傍塞逰代馬噴風秋老將垂金甲閼支著錦裘琱戈䝉豹尾紅斾插狼頭日暮天山下鳴笳漢使愁
　　從軍
　　漢馬千蹄合一羣單于鼔角隔山聞沙塠風起紅樓下飛上胡天作陣雲
　　宮詞
　　金吾持㦸䕶軒簷天樂傳教萬姓瞻樓上美人相倚看紅粧透出水晶簾
　　又
　　玉樓天半起笙歌風送宮人笑語和月影殿開聞曉漏水晶簾捲近秋河
　　劉皁〈四首〉
　　邉城栁
　　一株新栁色十里斷孤城為感東西路長懸離別情
　　旅次朔方〈向見賈閬仙集原題渡桑乾〉
　　客舎并州數十霜歸心日夜憶咸陽無端又隔桑乾水卻望并州似故鄉
　　長門怨〈劉皁原有二首逸去其一反入女郎劉媛作今姑仍舊本附載原詩辨誤〉
　　蟬鬢慵梳倚帳門蛾眉不掃慣承恩傍人未必知心事一面殘粧空淚痕
　　又〈皁原詩云宮殿沉沉月欲分昭陽更漏不堪聞珊瑚枕上千行淚不是思君是恨君〉
　　雨滴長門秋夜長新愁和雨到昭陽淚痕不共君恩斷拭盡千行與萬行〈此首劉媛作〉
　　李益〈三十六首〉
　　送客歸振武
　　駿馬事輕車軍行萬里沙胡山通嗢落漢節繞渾邪桂滿天西月蘆吹塞北笳別離俱報主路極不為賒
　　賦得垣上衣
　　漠漠復霏霏為君垣上衣昭陽輦下草應笑此時非菴藹青春暮蒼黃白露晞猶勝萍逐水流浪不相依
　　觀逥軍三韻
　　行行上隴頭隴月暗悠悠萬里將軍至逥旌隴樹秋誰令嗚咽水重入故營流
　　題太原落漠驛西堠
　　征戍在桑乾年年薊北寒殷勤驛西堠此路到長安
　　金吾子
　　繡帳博山爐銀鞍馮子都黃昏莫攀折驚起欲棲烏
　　鷓鴣詞
　　湘江斑竹枝錦翅鷓鴣飛處處湘雲合郎從何處歸
　　立秋前一日覽鏡
　　萬事銷身外生涯在鏡中惟將滿鬢雪明日對秋風
　　代人乞花
　　繡戶朝眠起開簾滿地花春風解人意吹落妾西家
　　宿青山石樓
　　紫塞經年別黃龍磧路窮故山今夜宿明月在樓中
　　上洛
　　金谷園中栁春來似舞腰何堪好風景獨上洛陽橋
　　揚州懷古
　　故國歌鐘地長橋車馬塵彭城閣邉栁偏似不勝春
　　水宿聞㕍
　　早㕍忽為雙驚秋風水窗夜長人自起星月滿空江
　　揚州早㕍
　　江上三千㕍年年過故宮可憐江上月偏照斷根蓬
　　下樓
　　話舊全應老逢春喜又悲看花行拭淚倍覺下樓遲
　　過五原胡兒飲馬泉
　　緑陽著水草如煙舊是胡兒飲馬泉幾處吹笳明月夜何時倚劔白雲天從來凍合闗山路今日分流漢使前莫遣行人照容鬢恐驚顦顇入新年
　　臨滹沱見入蕃使列名
　　漠南春暮到滹沱邉栁青青塞馬過萬里闗山今不閉漢家頻許郅支和
　　過降戶至統漢峰
　　統漢峰西降戶營黃沙白骨擁長城只今已勒燕然石北地無人空月明
　　避暑女冠
　　霧袖煙裾雲母冠碧花瑤簟井氷寒焚香欲降三青鳥靜掃桐隂上玉壇
　　題宮苑花〈原題宮怨〉
　　露濕暗花春殿香月明歌吹在昭陽似將海水添宮漏共滴長門一夜長
　　送客歸幽州
　　惆悵秦城送獨歸薊門雲樹逺依依秋來莫射南飛㕍從遣乘春更北飛
　　拂雲堆
　　漢將新從虜地來旌旗半上拂雲堆單于毎向沙塲獵南望隂山哭幾逥
　　暮過逥樂峰
　　烽火髙飛百尺臺黃昏遙自磧南來昔年征戰逥應樂今日從軍樂未逥
　　夜宴觀石將軍舞
　　微月東南上戍樓琵琶起舞錦纒頭更聞橫笛闗山逺白草胡沙西塞秋
　　揚州萬里送客〈原題栁楊送客〉
　　青楓天半白蘋洲楚客傷離不待秋君見隋朝更何事栁楊南渡水悠悠
　　春夜聞笛cq=114
　　寒山吹笛喚春歸遷客相逢淚落衣洞庭一夜無窮㕍不待天明向北飛
　　度破訥沙
　　眼見風來沙旋移經年不見草生時無論塞北無春色縱有春來何處知
　　上隋堤
　　碧水東流無限春隋家宮苑盡成塵行時莫上長堤望吹起楊花愁殺人
　　舟行
　　栁花吹入正行舟臥引菱花信碧流聞道風光滿楊子天晴共上望鄉樓
　　隋宮燕
　　燕語如傷舊國春宮花旋落已成塵自從一別風光後幾度飛來不見人
　　送人歸岳陽
　　煙草連天楓樹齊岳陽歸路子規啼春江萬里巴陵戍落日看沉碧水西
　　古瑟怨
　　破瑟悲秋已減絃湘靈沉怨不知年感君拂拭遺音在更奏新聲明月天
　　詠牡丹贈從兄正封
　　紫蕋叢開未到家卻教逰客賞繁華始知年少求名處滿眼空中別有花
　　邉思
　　腰垂錦帶佩呉鈎走馬曽防玉塞秋莫笑闗西將家子只將詩思入涼州
　　蜀川聽鶯
　　蜀道山川心易驚緑窗殘夢曉聞鶯分明似冩文君恨萬怨千愁絃上聲
　　暖川
　　胡風凍合鸊鵜泉牧馬千羣逐暖川塞外征行無盡日年年移帳雪中天
　　逢歸信偶寄
　　無事將心寄栁條等閒書字滿芭蕉鄉闗若有東流信遣送揚州近驛橋
　　李願〈二首〉
　　觀翟玉妓
　　女郎閨閣春抱瑟坐花茵艷粉宜斜燭羞蛾慘向人寄情搖玉柱流眄整羅巾幸以芳香袖承君宛轉塵
　　思婦
　　良人久不至惟恨錦屏孤顦顇衣寛日空房問女巫
　　張籍〈一首〉
　　送蜀客
　　蜀客南行祭碧雞木綿花發錦江西山橋日晩行人少時有猩猩上樹啼
　　霍揔〈六首〉
　　塞下曲
　　曽當一面戰頻出九重圍但見爭鋒處長須得勝歸雪沾旗尾落風斷節毛稀豈要銘燕石平生重武威
　　闗山月
　　珠瓏翡翠床白晳侍中郎五日來花下雙童問道傍到門車馬狹連夜管絃長毎笑東家子窺他宋玉墻
　　驄馬
　　青驪八尺髙俠客倚雄豪踏雪生珠汗障泥䕶錦袍路傍看驟影鞍底巻旋毛豈獨連錢貴酬恩更代勞
　　雉朝飛
　　五色有名翬清晨挾兩雌羣羣飛自樂步步飲相隨覘葉逢人處驚媒妬寵時緑毛春鬭盡強敵願君知
　　採蓮女
　　舟中採蓮女兩兩催粧梳聞早渡江去日髙來起居
　　木芙蓉
　　本自江湖逺常開霜露餘爭春𠉀穠李得水異紅蕖孤秀曽無過當門幸不鋤誰能政搖落繁綵照堦除
　　楊憑〈十八首〉
　　長安春夜宿開元觀
　　霓裳下晩煙留客杏花前徧問人寰事新從洞府天長松皆掃月老鶴不知年為説蓬灜路雲濤幾處連
　　晩泊江戍
　　旅棹依遙戍清湘急晩流若為南浦宿逢此北風秋雲月孤鴻晩闗山幾路愁年年不得意零落對滄洲
　　巴江雨夜
　　五嶺天無㕍三巴客問津紛紛輕漢暮漠漠暗江春青草連湖㟁繁花憶楚人芳菲無限路幾夜月明新
　　邉塞行
　　九原臨得水雙足是重城獨許為儒老相憐從騎行細叢榆塞迥髙㸃雁山晴聖主嗤炎漢無心自勒兵
　　樂逰園望月
　　炎靈全盛地明月半秋時今古人同望盈虧節暗移彩凝雙月迥輪度八川遲共惜鳴珂去金波送酒巵
　　千葉桃花
　　千葉桃花勝百花孤榮春晩駐年華若教避俗秦人見知向河源舊侶誇
　　春中汎舟
　　仙郎歸奏過湘東正值三湘二月中惆悵滿川桃杏醉醉看還與曲江同
　　雨中怨秋
　　辭家逺客愴秋風千里寒雲與斷蓬日暮隔山投古寺鐘聲何處雨濛濛
　　秋日獨逰曲江
　　信馬閒過憶所親秋山行盡路無塵主人莫惜松隂醉還有千錢沽酒人
　　寄別
　　晩煙洲霧共蒼蒼河㕍驚飛不作行逥斾轉舟行數里歌聲猶自逐清湘
　　邉情
　　新種如今屢請和玉闗邉上幸無他欲知北海苦辛處看取節毛餘幾多
　　早發湘中
　　按節鳴笳中貴催紅旌白斾滿船開迎愁湓浦登城望西見荊門積水來
　　海榴
　　海榴殷色透簾櫳看盛看衰意欲同若許三英隨五馬便將濃艶鬬繁紅
　　春情
　　暮雨朝雲幾日歸如絲如霧濕人衣三湘二月春光早莫逐狂風繚亂飛
　　送客往荊州
　　巴丘過日又登城雲水湘東一日平若愛春秋繁露學正逢元凱鎮南荊
　　贈馬錬師
　　心嫌碧落更何從月帔花冠氷雪容行雨若迷歸處路近南惟見祝融峰
　　湘江泛舟
　　湘川洛浦三千里地角天涯南北遙除卻同傾百壺外不愁誰奈兩魂銷
　　送別
　　江㟁梅花雪不如看君驛馭向南徐相聞不必因來㕍雲裏飛軿落素書
　　揚巨源〈十四首〉
　　胡姬詞
　　妍艶照江頭春風好客留當壚知妾慣送酒為郎羞香渡傳蕉扇粧成上竹樓數錢憐皓腕非是不能留
　　春日有贈
　　堤暖栁絲斜風光屬謝家晩心應戀水春恨定因花步逺憐芳草歸遲見綺霞由來感情思獨自惜年華
　　襄陽樂
　　閒隨少年去試上大堤逰畫角棲烏起清絃過客愁碑沉楚山石珠徹漢江秋處處風情好盧家更上樓
　　闗山月
　　蒼茫臨故闗迢遞照秋山萬里平蕪靜孤城落葉閒露濃棲雁起天逺戍兵還復暎征西府光深組練間
　　長城聞笛
　　孤城笛滿林斷續共霜砧夜月降羌淚秋風老將心靜過寒壘遍暗入故闗深惆悵梅花落山川不可尋
　　宮燕詞
　　毛衣似錦語如絃日煖爭髙綺陌天幾處野花留不得雙雙飛向御爐前
　　賦得㶚㟁栁送客
　　楊栁含煙㶚㟁春年年攀折為行人好風倘借低枝便莫遣青絲掃路塵
　　贈崔駙馬
　　百尺梧桐畫閣齊簫聲落處翠雲低平陽不惜黃金埓細雨花驄踏作泥
　　臨水看花
　　一樹紅花暎緑波清明騎馬好經過今朝幾許風吹落聞道蕭郎最惜多
　　折楊栁
　　水邉楊栁麴塵絲立馬煩君折一枝惟有春風最相惜殷勤更向手中吹
　　觀妓人入道
　　荀令歌鐘北里亭翠娥紅粉敞雲屏舞衣施盡餘香在今日花前學誦經
　　又
　　碧玉芳年事冠軍清歌空得隔花聞春來削髮芙蓉寺蟬鬢臨風墮緑雲
　　聽李慿彈箜篌
　　聽奏繁絃玉殿清風傳曲度禁林明君王聽樂梨園暖翻到雲門第幾聲
　　又
　　花咽嬌鶯玉潄泉名髙半在御筵前漢皇欲助人間樂從遣新聲墜九天
　　梁鍠〈十首〉
　　天長節
　　日月生天久年年慶一逥時平祥不去壽逺節長來連吹千家笛同朝百郡盃願持金殿鏡處處照遺才
　　崔駙馬宅賦詠畫山水扇
　　畫扇出秦樓誰家贈列侯小含呉剡縣輕帶楚揚州揜作山雲暮搖成隴樹秋坐來傳與客漢水又逥流
　　觀王美人海圖障子
　　宋玉東家女常懷物外多自從圖渤海誰為覓湘娥白鷺棲脂粉頳魴躍綺羅仍憐轉嬌眼別恨一橫波
　　聞百舌鳥
　　百舌聞他郡間闗媚物華歛形藏一葉分響出千花坐愛時褰幌行藏或駐車不須應獨感三載已辭家
　　美人春怨〈原題美人春臥〉
　　妾家巫峽陽羅幌寢蘭堂曉日臨窗久春風引夣長落仍掛鬢微汗欲消黃縱使朦朧覺魂猶逐楚王
　　狷氏子
　　杏梁初照日碧玉後堂開憶事臨粧笑春嬌滿鏡臺含聲歌扇舉顧影舞腰逥別有佳期處青樓客夜來
　　長門怨
　　妾命何偏薄君王去不歸欲令遙見悔樓上試春衣空殿㸔人入深宮羨鳥飛翻悲因買賦索鏡照空輝
　　名姝詠
　　阿嬌年未多弱體性能和怕重愁拈鏡憐輕喜曵羅臨津雙洛浦對月兩嫦娥獨有荊王殿時時暮雨過
　　艶女詞
　　露井桃花發雙雙燕並飛美人姿態裏春色上羅衣自愛頻開鏡時羞欲掩扉不知行路客遙惹五香歸
　　戲贈歌者
　　白晳歌童子哀音絶又連楚妃臨扇學盧女隔簾傳曉燕喧喉裏春鶯囀舌邉若逢漢武帝還是李延年















　　御覽詩
