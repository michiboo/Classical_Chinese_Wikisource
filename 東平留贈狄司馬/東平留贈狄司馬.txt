
古人無宿諾，茲道以爲難。
萬里赴知己，一言誠可歎。
馬蹄經月窟，劒術指樓蘭。
地出北庭盡，城臨西海寒。
森然瞻武庫，則是弄儒翰。
入幕綰銀綬，乘軺兼鐵冠。
練兵日精銳，殺敵無遺殘。
獻捷見天子，論功俘可汗。
激昂丹墀下，顧盼青雲端。
誰謂縱橫策，翻爲權勢干。
將軍既坎壈，使者亦辛酸。
耿介挹三事，羇離從一官。
知君不得意，他日會鵬摶。

