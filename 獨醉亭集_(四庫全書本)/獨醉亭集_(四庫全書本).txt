　　欽定四庫全書　　　　集部六
　　獨醉亭集　　　　　　別集類五〈明〉
　　提要
　　〈臣〉等謹案獨醉亭集三卷明史謹撰謹字公謹崑山人洪武初以事謫居雲南後用薦為應天府推官降補湘隂縣丞尋罷歸僑居金陵以終是集蓋謹所自編但以體分不題巻數自武當八景以下九十三首則題曰遺稿疑謹沒以後其後人掇拾晚年所作附於集末然中有經人鮓甕詩謁黔寧王廟詩則皆在謫雲南時又有雪酒為金粟公賦詩金粟道人為顧阿瑛別號則元末明初之作亦在其中殆襍採佚篇不復甄別觀所載題畫之詩特多必丹青手跡一一録入矣今以原本所有亦併存之與謹所自定諸詩共釐為三巻其詩不涉元季縟靡之習亦不涉宋季酸腐之調平正通達而神采自然髙秀在明初可自為一家偶桓選乾坤清氣集號為精鑒其論詩多否少可而此集有送桓詩及題桓家攬勝樓詩二人契分頗深則謹之詩格可見矣乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








