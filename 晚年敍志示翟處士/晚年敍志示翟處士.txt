
弱齡慕奇調，無事不兼修。
望氣登重閣，占星上小樓。
明經思待詔，學劍覓封侯。
棄繻頻北上，懷刺幾西遊。
中年逢喪亂，非復昔追求。
失路青門隱，藏名白社遊。
風雲私所愛，屠博暗爲儔。
解紛曾霸越，釋難頗存周。
晚歲聊長想，生涯太若浮。
歸來南畝上，更坐北溪頭。
古岸多磐石，春泉足細流。
東隅誠已謝，西景懼難收。
無謂退耕近，伏念已經秋。
庚桑逢處跪，陶潛見人羞。
三晨寧舉火，五月鎮披裘。
自有居常樂，誰知身世憂。

