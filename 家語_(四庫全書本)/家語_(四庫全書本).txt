
<子部,儒家類,孔子家語>
御題影宋鈔家語
　　天祿青藜信也非〈太乙青藜之事出劉向別傳事屬神怪子所不語〉何於家語卻相違〈孔安國撰次孔子家語畢值巫蠱事起遂閣廢不行劉向以為時所未施之故不使名家安國孫衍為博士上書辨之〉祖傳〈孔安國〉孫辨〈孔衍〉名因正眀影宋刋世已稀多漏鮮全斯乃萃鉤元提要志焉希愀然敬對君為政一語興邦凜勑幾










　　欽定四庫全書　　　　　子部一
　　家語　　　　　　　　　儒家類
　　提要
　　〈臣〉等謹案家語十卷魏王肅註肅字子雍東海人官至中領軍散騎常侍事蹟具三國志本傳是書肅自序雲鄭氏學行五十載矣義理不安違錯者多是以奪而易之孔子二十二世孫有孔猛者家有其先人之書昔相從學頃還家方取以來與予所論有若重規疊矩云云是此本自肅始傳也考漢書藝文志有孔子家語二十七卷顔師古註雲非今所有家語樂記稱舜彈五之琴以歌南風鄭注其詞未聞肅作聖證論引家語阜財解慍之詩以難康成孔頴達疏引馬昭之説亦云家語王肅所増加非鄭所見故王柏家語考曰四十四篇之家語乃王肅自取左傳國語荀孟二戴記割裂織成之孔衍之序亦王肅自為也獨史繩祖學齋佔畢曰大戴一書雖列之十四經然其書大抵襍取家語之書分析而為篇目其公冠篇載成王冠祝辭內有先帝及陛下字周初豈曽有此家語止稱王字當以家語為正云云今考陛下離顯先帝之光曜已下篇內已明雲孝昭冠辭繩祖誤連為祝雍之言殊未之考蓋王肅襲取公冠篇為冠頌已誤合孝昭冠辭於成王冠辭故刪去先帝陛下字家語襲大戴非大戴襲家語就此一條亦其明證其割裂他書亦往往類此反覆考證其出於肅手無疑特其流傳既久且遺文軼事往往多見於其中故自唐以來知其偽而不能廢也其書至明代傳本頗稀故何孟春所註家語自雲未見王肅本王鏊震澤長語亦稱家語今本為近世妄庸所刪削惟有王肅註者今本所無多具焉則亦僅見之也周亮工書影曰閩徐興公家有王肅註家語中缺二十餘頁毛子晉家亦有宋刻王肅註者與興公藏本稍異憾不能合毛徐二本對校刋行今徐本不知存佚此本則毛晉所校刋較之坊刻猶為近古者矣乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　家語序
　　鄭氏學行五十載矣自肅成童始志於學而學鄭氏學矣然尋文責實考其上下義理不安違錯者多是以奪而易之然世未明其欵情而謂其苟駮前師以見異於人乃慨然而歎曰豈好難哉予不得已也聖人之門方壅不通孔氏之路枳棘充焉豈得不開而辟之哉若無由之者亦非予之罪也是以撰經禮申明其義及朝論制度皆據所見而言孔子二十二世孫有孔猛者家有其先人之書昔相從學頃還家方取已來與予所論有若重規疊矩昔仲尼曰文王既歿文不在茲乎天之將䘮斯文也後死者不得與於斯文也天之未䘮斯文匡人其如予何言天䘮斯文故令已傳斯文於天下今或者天未欲亂斯文故令從予學而予從猛得斯論以明相與孔氏之無違也斯皆聖人實事之論而恐其將絶故特為解以貽好事之君子語雲牢曰子云吾不試故藝談者不知為誰多妄為之説孔子家語弟子有琴張一名牢字子開亦字張衛人也宗魯死將往弔孔子止焉春秋外傳曰昔堯臨民以五説者曰堯五載一巡狩五載一巡狩不得稱臨民以五經曰五載一巡狩此乃説舜之文非説堯孔子説論五帝各道其異事於舜雲巡狩天下五載一始則堯之巡狩年數未明周十二歲一巡寧可言周臨民以十二乎孔子曰堯以土德王天下而色尚黃黃土德五土之數故曰臨民以五此其義也王肅序







