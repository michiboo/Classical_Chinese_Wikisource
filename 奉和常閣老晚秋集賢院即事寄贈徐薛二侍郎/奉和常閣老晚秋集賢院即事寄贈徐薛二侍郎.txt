
祕殿掖垣西，書樓苑樹齊。
秋煙凝縹帙，曉色上璇題。
門接承明近，池連太液低。
疎鐘文馬駐，繁葉綵禽棲。
職美綸江綍，榮深組及珪。
九霄偏眷顧，三事早提攜。
對案臨青玉，窺書捧紫泥。
始歡新遇重，還惜舊遊暌。
左宦登吳岫，分家渡越溪。
賦中頻歎鵩，卜處幾聽雞。
望闕應多戀，臨津不用迷。
柏梁思和曲，朝夕候金閨。

