　　欽定四庫全書卷　　　　子部八
　　五代名畫補遺目録　　　藝術類一〈書畫之屬〉人物門第一
　　神品四人
　　韓求　　　　　　李祝
　　張圖　　　　　　朱瑤
　　妙品四人
　　跋異　　　　　　曹仲元
　　陶守立　　　　　王仁壽
　　能品二人
　　竹夢松　　　　　陸晃
　　山水門第二
　　神品二人
　　荊浩　　　　　　關同
　　走獸門第三
　　神品二人
　　胡瓌　　　　　　東丹王
　　花竹翎毛門第四
　　神品二人
　　鍾隱　　　　　　郭權輝
　　妙品一人
　　施璘
　　能品一人
　　丁謙
　　屋木門第五
　　神品一人
　　衛賢
　　能品一人
　　何遇
　　塑作門第六
　　神品三人〈內裝鸞一人附〉
　　楊惠之　　　　　劉九郎
　　王溫
　　彫木門第七
　　神品一人
　　伎巧夫人嚴氏
　　〈臣〉等謹按五代名畫補遺一卷宋劉道醇撰考晁公武讀書志曰五代名畫補遺一卷皇朝劉道成纂符嘉應撰序雲胡嶠嘗作梁朝名畫録因廣之故曰補遺又別載宋朝名畫評三卷亦注劉道成纂符嘉應序其名皆作劉道成與此不合陳振孫書録解題曰五代名畫記一卷劉道醇撰嘉祐四年陳洵直序其書名又作名畫記與此本亦異然此本為毛晉汲古閣影摹宋刻楮墨精好纎毫無缺不應卷首書名人名乃皆作訛字葢本此一書振孫誤題書名公武誤題人名馬端臨作文獻通考又偶未見其書但據兩家之書目遂重載之觀卷首陳洵直序與振孫所言合而公武所載符嘉應序又即洵直序中語知公武併以宋朝名畫評序誤注此條之下不但成字之訛也胡嶠名見五代史契丹傳所謂梁朝名畫録者今已不傳道醇據書録解題稱為大梁人其始末無考所作宋朝名畫評中句龍爽一條稱神宗時為圖畫院祇候則是書先成於仁宗時宋朝名畫評又成於哲宗時矣書中所録五代畫手僅二十有四人葢掇拾胡嶠所遺見於嶠録者此不復載故也乾隆四十一年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　五代名畫補遺原序
　　𫎇嘗聞成紀李嗣真之畫品呉郡朱景元之畫㫁皆採摘古今畫家名氏叢而録之以廣其傳故五代名流抑多遺闕則有若國初監察御史胡嶠遂採擷遺孑紀於編帙始自尹繼昭終於劉永總四十三人名之曰廣梁朝名畫目夫紀述雖備闕墜尚多譬拔毫捨翰刈薪棄楚嗚呼自唐祚陵季五代脆促自朱梁至於柴周凡一十四主計五十四年而又日尋干戈轉戰不暇雖義夫哲婦忠臣孝子猶多漏略況於畫人哉我大宋撫重熈之運博全盛之化祖功宗徳四葉於茲誠萬世緜緜之盛在於今日矣故哲夫賢士坐談王道徒歌帝力而予抑嘗語及五朝名畫盡可屈指吁生遘洶洶之運歿垂丹青之譽而云云藉藉見談於盛明之世獲在於齒牙之論良用惜哉今因集本朝名畫評又捃拾其見遺者敘而編之名曰五代名畫補遺其門品上下一如聖朝名畫評之例類仍附之於後者亦明我聖朝文事之載郁雲時嘉祐四年十二月初九日潁川陳洵直序















　　欽定四庫全書卷
　　五代名畫補遺　　　　　宋　劉道醇　撰人物門第一
　　神品四人〈韓求　李祝　張圖　朱瑤〉
　　韓求〈一雲虬〉李祝〈一雲柷〉不知何處人皆倜儻不拘有經略才能屬唐祚陵季遂退藏不仕以丹青自汚而好遊晉唐間時大唐昭宗乾寧乙卯嵗乃封并州節度使李克用為晉王城太原及天祐甲子嵗秋八月梁王朱全忠不軌乃立帝子輝王祝是為哀帝四年夏四月帝禪位於朱全忠時克用隂懷異圖窺伺神器加以左右勸進克用亦懼求祝知之乃命往陜郊畫龍興寺迴廊列壁二百餘堵求祝乃對手畫攝摩騰竺法蘭以經來大各八尺洎三門上神數十身皆髙二丈又畫九子母及羅乂變像宛有歩武之態由是天下畫流雲集於是莫不䑕伏乃為畫人妬其才識後伺間隙乃從容言於克用曰韓求李祝有文武經術大略今在陜郊畫日久矣辭多不順言大王有異圖時克用方與子存勗畫定大謀忽聞求祝之言慮事泄見害乃矯稱按察境內徑往陜郊臨觀求祝畫壁克用嗟異久之特加慰勞仍命酒張樂以宴求祝克用曰吾方有檜揖松舟之興與子同泛可乎求祝曰諾逮濟中流求祝俱醉克用皆溺之人問其故克用對曰求祝畫之宗師也天下號為第一其神筆精慮散入別境故也時君子太息而語曰懷異志殺善人死無日矣克用尋薨於太原時梁開平二年也可列神品
　　張圖字仲謀河南洛陽人朱梁太祖在藩鎮日圖掌行軍資糧簿籍故時人呼為張將軍圖少頴悟而好丹青及善潑墨山水皆不由師授自致神妙亦不法今古自成一體尤長大像梁龍徳中洛陽廣愛寺沙門義暄剰置金幣邀四方竒筆畫三門兩壁時處士跋異號為絶筆乃來應募異方草定畫様〈雲用朽木描畫〉圖忽立其後長揖而語曰知跋君敏手固來贊貳異方自負乃笑而答曰吾嘗謂畫之聖在吾手筆自餘畫者不得其門而入又安得至於聖乎爾不知跋異之名且顧陸吾曹之友也吾豈須贊貳然後為功哉圖亦忻然復曰願繪右壁或不克意則請杇墁之異愈怒乃授朽木大筆於圖圖捧之遂投朽木於地就西壁不暇朽約搦筆揮寫倐忽成折腰報事師者從以三鬼異乃瞪目踧踖驚拱而言曰子豈非張將軍乎圖捉管厲聲曰然異乃雍容而謝曰抑嘗聞將軍之名誠未拜將軍之面適觀神筆刮利信所謂事辭稱其經者也此二壁非異所能也遂引退圖亦不偽讓遂專其功洛陽為之謡言且譏異也〈語在異評〉圖乃於東壁畫水神一座直視西壁報事師者其意思髙逺視之如生今並存焉予又嘗於武宗元第觀圖所畫十王地藏一軸綽有善䕶慈悲相於今寶藏之可列神品
　　朱瑤字溫琪不知何處人㓜學呉道子筆跡由是知名瑤嘗客游雍洛間時河南府金真觀請瑤畫經相及周廡中門列壁世稱神筆後以歴年浸遠頽阤傾圯索然殆盡今所存者唯三清殿東一壁及長夀院內輪子金剛菩薩等各髙六七尺俗傳昔㑹節園中鑿移至此深為謬矣
　　妙品四人〈跋異　曹仲元　陶守立　王仁夀〉
　　跋異汧陽人眉目踈秀舉止詳雅而性沈厚然善畫佛道鬼神及大像異恃能頗自負抑嘗於廣愛寺為張圖排斥洛陽謡言曰赫赫洛下唯説異畫張氏出頭跋異無價亦有慚色後福先寺請異畫大殿䕶法善神異方朽約忽一人自稱曰吾姓李滑臺人有名善畫羅漢故鄉里呼吾為李羅漢當與汝對畫角其拙巧以沽名譽異亦嘿思恐如張圖者遂固讓西壁與之異乃竭精竚思意與筆㑹屹成一神侍從嚴毅又設色鮮麗此葢平生之所未能者盡功於是時京洛士人爭來品藻李氏乃縱觀異畫見其精妙入神非己所及遂手足失措時人謡曰李生來跋君怕不意今日卻増價不畫羅漢畫駞馬由是異大有得色遂誇咤曰昔見敗於張將軍今取㨗於李羅漢李氏深有怍色倐起如厠久而不出人競怪乃往視之李已縊於歩簷下矣異遂藁𦵏於城北之僧園可列妙品
　　曹仲元建康豐城人少學呉生攻畫佛及鬼神仕偽南唐主李璟為待詔仲元凡命意搦管能奪呉生意思時人器之仲元後乃頓棄呉法自立一格而落墨緻細傅彩明澤南州士人咸器重之後璟嘗命仲元畫寶志公石壁冠絶當時故江介逺近佛廟神祠尤多筆跡陶守立池陽人世業儒性明悟有大志少通經史能屬文南唐李璟保大九年春守立程文不利退處齊山禁門卻掃屏絶交友偃息蓬蓽琴棋詩酒外以丹青自娯然長於神像鬼神庭院殿閣子女奴𨽻車馬山水靡不精妙亦嘗適興於所居草堂畫山路早行及建康清涼寺浴室門側畫水南州識者莫不欽歎守立嘗畫羅漢一堂為鄉人所得尋獻於偽後主煜遂籍帑府㑹煜生辰則張於後苑金山水閣以資供養其畫為時所賞如此
　　王仁夀汝南宛人業儒性通敏頗渉文史亦潛心繪畫初學呉生長於佛像鬼神及馬等仁夀嘗於京師大相國寺淨土院大殿前畫八菩薩今見存焉耆舊傳雲是呉道子筆其精緻如此晉出帝開運二年春正月契丹偽天皇王耶律徳光以兵犯闕時仁夀及焦著王靄並為徳光掠歸至我太祖至明大孝皇帝受禪享御首遣驛使索仁夀等時狄人方聽命本朝㑹仁夀及著考終命獨放王靄歸國仁夀有子士元最知名可列妙品
　　能品二人〈竹夢松　陸晃〉
　　竹夢松建康溧陽人亦潛心圖畫長於人物子女洎宮殿景致仕偽南唐主李璟為東川別駕予嘗於判太原府侍郎王公第見夢松畫春景士女一軸〈上有璟偽合同印及集賢院印記並存焉〉其布景命意綽約體態宛得周昉之格
　　陸晃嘉禾人性踈逸不脩人事好交尚氣每沈湎於酒亦善丹雘多畫村野人物凡酒興情逸遇筆揮灑出於臨時略不預構故妍醜互出或在絶格或入末品時偽南唐李璟常聞晃名欲召之㑹侍者譖之以謂晃好把酒歌舞無臣子之體璟由是踈逺之
　　山水門第二
　　神品二人〈荊浩　闗同〉
　　荊浩字浩然河南沁水人業儒博通經史善屬文偶五季多故遂退藏不仕迺隱於太行之洪谷自號洪谷子嘗畫山水樹石以自適時鄴都青蓮寺沙門大愚嘗乞畫於浩寄詩以達其意曰大幅故牢健知君恣筆蹤不求千澗水止要兩株松樹下留盤石天邊縱逺峯近嵓幽濕處惟藉墨煙濃後浩亦畫山水圖以貽大愚仍以詩答之曰恣意縱橫掃峯巒次第成筆尖寒樹瘦墨淡野雲輕嵓石噴泉窄山根到水平禪房時一展兼稱苦空情浩著山水訣一卷為友人投進之至今藏之書府亦嘗於京師雙林院畫寶陁落伽山觀自在菩薩一壁予嘗於供奉李公第觀浩山水一軸雖前輩未易過也門生闗同最知名
　　闗同不知何許人初師荊浩學山水同刻意力學寢食都廢意欲逾浩後俗諺曰闗家山水時四方輻湊爭求筆跡其山中人物惟求安定胡氏添畫耳〈或曰胡翼〉且同之畫也上突巍峯下瞰窮谷卓爾峭抜者同能一筆而成其竦擢之狀突如湧出而又峯巖蒼翠林麓土石加以地里平逺磴道邈絶橋彴村堡杳漠皆備故當時推尚之
　　走獸門第三
　　神品二人〈胡瓌　東丹王〉
　　胡瓌山後契丹人〈或雲瓌本慎州烏索固部落人〉善畫蕃馬骨格體狀富於精神其於穹廬部族帳幙旗斾弧矢鞍韉或隨水草放牧或在馳逐弋獵而又胡天慘冽沙磧平逺能曲盡塞外不毛之景趣信當時之神巧絶代之精技歟故人至於今稱之予觀瓌之畫凡握筆落墨細入毫芒而器度精神富有筋骨然纎微精緻未有如瓌之比者也東丹王贊華契丹大姓乃耶律徳光之外戚善畫馬之權竒者梁唐及晉初凡北邊防戍及㩁易商人嘗得贊華之畫工甚精緻至京師人多以金帛質之予於贊善大夫趙公第見贊華畫馬骨法勁快不良不駑自得窮荒歩驟之態其所短者設色麄略人物短小此其失也
　　花竹翎毛門第四
　　神品二人〈鍾隱　郭權輝〉
　　鍾隱字晦叔天台人少清悟不嬰俗事好肥遁自處嘗卜居閑曠結茅室以養恬和之氣亦好畫花竹禽鳥以自娯凡舉筆寫像必致精絶時無倫擬者尤喜畫鷂子白頭翁鶡鳥班鳩皆有生態尤長草棘樹木其畫在江南者悉為南唐李煜所有煜親筆題署及以偽璽印之升元中齊安張校尉得隱畫鶡鳥二軸張之賔次時金昌宗題詩曰為厭翻翔下葦叢戢翰側腦思何窮侍童莫便褰簾過只恐驚飛入碧空其為人珍賞之多此類門生郭權輝亦有能名
　　郭權輝北海營丘人俗呼郭將軍世為山東右姓初師天台鍾隱攻畫飛走像權輝亦常於別墅特構一第止畜禽鳥等權輝每澄思滌慮縱玩於其間故凡舉意肆筆率得其真予嘗於武宗元及富商髙氏第見權輝畫架上鷂子二軸精妙入神故今之人呼為郭將軍鷂子及善布野景草木為今昔所貴
　　妙品一人〈施璘〉
　　施璘字仲寶京兆藍田人善畫生竹為當時絶技予嘗觀璘畫十幅竹圖凡老根薄石筍枝附籜扶踈交映青翠滿庭宛得三湘髙秋之野色故後周起居郎韋重遇留題曰枯籜危根繳石頭千竿交映近清流堪珍仲寶窮幽筆留得荊湘一片秋
　　能品一人〈丁謙〉
　　丁謙晉陵義興人始師蕭説雜畫後專寫生竹時號第一予嘗覽謙畫倒崖及病竹筆法快利根瘦節縮誠得危掛雕瘁之狀可列能品
　　屋木門第五
　　神品一人〈衛賢〉
　　能品一人〈何遇〉
　　衛賢京兆人仕南唐為內供奉初師尹繼昭後刻苦不倦執學呉生長於樓觀殿宇盤車水磨於時見稱予嘗於富商髙氏家觀賢畫盤車水磨圖及故大丞相文懿張公第有春江釣叟圖上有南唐李煜金索書漁父詞二首其一曰閬苑有情千里雪桃李無言一隊春一壺酒一竿身快活如儂有幾人其二曰一棹春風一葉舟一輪繭縷一輕鈎花滿渚酒盈甌萬頃波中得自由何遇河南長水人善畫宮室池閣竊慕衛賢筆法故聲華大振尤善山水樹石為當時所稱其間人物則假手於人可列能品
　　塑作門第六
　　神品三人〈內裝鸞　楊惠之　劉九郎　王溫一人附〉
　　楊惠之不知何處人唐開元中與呉道子同師張僧繇筆跡號為畫友巧藝並著而道子聲光獨顯惠之遂都焚筆硯毅然發忿專肆塑作能奪僧繇畫相乃與道子爭衡時人語曰道子畫惠之塑奪得僧繇神筆路其為人稱歎也如此惠之嘗於京兆府長樂鄉北太華觀塑玉皇尊像及汴州安業寺淨土院大殿內佛像〈睿宗延和元年七月二十七日改為大相國寺〉及枝條千佛東經藏院殿後三門二神當殿維摩居士像又於河南府廣愛寺三門上五百羅漢及山亭院楞伽山皆惠之塑也先是惠之將塑楞伽山也迺為大義淨三藏呪其土故至於今跂行喙息蠉飛蠕動物及飛禽悉不敢至山所其精絶殊聖古無倫比逮唐末廣政中寃句人黃巢賊亂京洛焚燎寺宇幾盡矣惟惠之手跡惜其神妙率不殘毀故楞伽山亭凡留題詩板近逾百首竟為判西京留守刑部侍郎晁直諒悉剗去之今存者止三首爾其一成紀李琪題曰善髙天外逺方丈海中遙自有山神䕶應無刼火燒壞文侵古壁飛劒出寒霄何以蒼蒼色嚴粧十七朝其二洛陽首座沙門淨顯曰靈異不能棲鳥雀幽竒終不着猨猱為經巢賊應無損縱使秦驅也謾勞珍重昔賢留像跡陵遷谷變自堅牢〈本失二句〉且惠之之塑抑合相術故為今古絶技惠之嘗於京兆府塑倡優人留盃亭像成之日惠之亦手𧚌染之遂於市㑹中面牆而置之京兆人視其背皆曰此留盃亭也其神巧多此類後著塑訣一卷行於世
　　劉九郎失其名不知何許人也嘗於河南府南宮大殿塑三清大帝尊像及門外青龍白虎洎守殿等神稱為神巧時廣愛寺東法華院主惠月聞九郎名迺請塑九子母後工畢聲動天下惠月迺以五百緡酬之九郎得之不委謝而去又於長夀寺大殿中塑臥孩兒一京邑士人無不欽歎或人稱曰廣愛寺九子母乃劉君技之絶者也九郎乃唍爾言曰吾之所塑九子母者三今豳者第一陜郊者第二廣愛者第三焉得謂之絶時人歎其精緻
　　王溫不知何處人善𧚌鸞彩畫其精功妙技為古今絶手先是有唐中宗大和昭孝皇帝神龍二年丙午歳有汴州安業寺沙門惠雲〈唐之汴州宣武軍節度即今京師也安業寺即今大相國寺也〉往濮陽成寺得彌勒瑞像様髙一丈八尺後歸寺鑄成欲於安業寺安置〈失鑄人姓名也〉乃為本寺僧衆嫉而拒之惠雲乃於安業寺東偏別營建國寺而安之睿宗興孝皇帝延和初建國寺被毀其像將遷入安業有瑞光㑹官吏敷奏尋勅改建國寺為大相國寺後賜御書額乃省安業寺屬焉則今之京師左街大相國寺是也〈惠雲鑄成金像時為本寺僧衆嫉其能而不許安置惠雲遂以囊篋所有乃貿歙州司馬鄭景之第安置洎掘地得碑乃北齊文宣皇帝天保二年辛未嵗置建國寺也時為採訪使韋嗣立知之仍復命為建國寺俾惠雲主之實嗣立命也建國寺今藥師院是也延和元年壬子嵗王志愔為汴州採訪使奉詔毀拆治內無額祠廟建國寺尋被毀拆其金像為安業寺所遷時具萬夫衆力不能少動而佛面現白毫金相瑞光上燭於天時王志愔郎中賀蘭務溫録事焦立功具實聞奏尋准前制改故建國寺為大相國寺仍併安業寺而屬焉至𤣥宗至道皇帝先天元年即位乃尊睿宗為太上皇是年十月二十五日太上皇乃手書大相國寺額賜焉今大相國寺是也今寺額乃本朝太宗皇帝御書也〉寺之大殿彌勒瑞像則惠雲所鑄者也其金像彩畫則溫所𧚌者也洎觀其金像彩畫聖容能具種種大慈大悲端嚴相好誠得當來下生善現救䕶之意又觀頭上肉髻髪紺琉璃色於身圓光中有千萬億堅束迦寶以奉莊嚴則溫之功不可謂不至矣識者曰夫𧚌鸞塑像之羽翼是即是矣故得預十絶之一而勒於寺之碑者正謂是也〈今大相國寺有十絶碑其略曰一大殿金𧚌聖容金粉面肉色並三門下善神一對匠人王溫是一絶也〉
　　彫木門第七
　　神品一人〈伎巧夫人嚴氏〉
　　伎巧夫人嚴氏乃沙門藴能妹也形質枯瘁鼻多長毛而性開逹明悟恭肅柔和尤好佛陁大教及善鼓琴亦能彫木後隨兄藴能居餘杭嘗得檀香木大不盈尺夫人乃刻作瑞蓮山龕門彫成細真珠八花毬露重網然後透刀刻成五百羅漢衆像其形相侍從一一互出皆慈覺法相時郡將給事中馬公聞之乃令健歩索而觀之馬公一見驚其神巧遂露章貢於章聖皇帝上目之嘉歎移刻乃賜金帛有差仍命嚴氏為使巧夫人其為上旌寵也如此












　　五代名畫補遺
