　　欽定四庫全書　　　　　子部十
　　學齋佔畢　　　　　　　雜家類二〈雜考之屬〉提要
　　〈臣〉等謹案學齋佔畢四卷宋史繩祖撰繩祖字慶長眉山人受業於魏了翁之門了翁龍山集中有題史繩祖考經一篇即其人也其仕履始末不甚可考惟楊枋字溪集末有其挽詩結銜稱朝請大夫直煥章閣主管成都府玉局觀齊郡史繩祖葢奉祠時作所謂齊郡其郡望也是書皆考證經史疑義其中如君子懐刑訓刑為型子罕言利與命與仁訓與為許以凡事物之九數皆為乾元之九以禹於周易直鼎卦以至解黃庭堅詩譏蘇軾之類皆失之穿鑿如譏杜預注左𫝊誤稱逸書而不知古文之晚出謂市井字出後漢循吏傳而不知本出國語謂雙聲詩始姚合而不知先有齊王融之類皆疎於考據然其他援據辨論精確者為多亦孫奕示兒編之亞也乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　學齋佔畢原序
　　昔人有言讀書百遍其義自見又有雲舊書不厭百囘讀熟讀深思子自知此則禮經學記之呻其佔畢而多其訊也君子之學思則得之故中庸謂博學而謹思明辨語亦云學而不思則罔思而不學則殆余少之時將求多能蚤夜以孜孜凢讀書有疑隨即䟽而思之遇有所得質之於師友而不謬也則隨而錄之積久成編弗敢自是而亦弗欲自棄蓋欲告諸同志而共定之也故裒為一編命之曰學齋佔畢覽者亦可見其願學之勤讀書之詳不為茍且以自慊也其或矜其譌舛而忠誨之尚毋金玉其音淳祐庚戌吉月陽朔後學眉山史繩祖慶長書於梓漕極堂



