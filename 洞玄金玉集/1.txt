洞玄金玉集卷之一
　　崑崙無為清淨丹陽馬真人述
　　重陽憫化妙行真人，時在崑嵛山居菴，用三尺半青布，造成一巾，頂排九疊九縫。言夢中曾見，名曰九轉華陽巾。師父風貌堂堂，有若鍾離之狀，加之頂起此巾，愈增華潤，誠為物外人也。故作是詩以讚之。
　　貌似鍾離寶在身，自然惺灑好精神。
　　怎知不是紅塵客，九轉華陽青布巾。
　　讚重陽憫化妙行真人
　　雲冠霞帔絳銷裙，身入圓光別紫清。
　　妙行真人酬本願，拯危救苦度眾生。
　　繼重陽真人韻
　　不居郾市不居村，不憶妻男不憶孫。
　　志在環墻修大道，斡開玉戶入金門。
　　述懷
　　身在儒門三十年，不知一字大如天。
　　偶因悟徹風仙理，頓覺靈明滿大千。
　　又
　　虛無浩渺神仙國，鬱崛穹窿自己天。
　　白日清閑無冗事，丹霄出入駕飛煙。
　　又
　　一逍遙自在三山客，坦蕩無拘一散仙。
　　清淨斡開壺內景，無為踏碎洞中天。
　　和長安藥王二郎韻
　　雲遊水歷過中牟，得遇重陽師太獎。
　　許我將來了了歸，洞天三十六仙長。
　　〔絕句十首〕
　　重陽真人慾往寧海，親筆畫一畫圖，與醴泉縣弟子史公密收之。鈺預夢南園一仙鶴從地湧出，經月有重陽師父到來，指鶴起處要修菴居。鈺又夢叅從師父入一山，翌日師父訓鈺小字山侗。鉉隨師父到南京，至年終，師父要歸逝。鈺求辭世煩。師父言：我在關中呂道人菴壁上，預前寫下。鈺覆知師父，鈺有三願。一欲將師父《全真集》印行。師父曰：長安決了。二願欲與師父守服三年。師父曰：劉蔣村有我舊菴基址可住。三願勸十方父母拾俗修仙。師父言，罷昇霞。
　　余別大粱，經洛陽，入潼關，過華嶽，訪京兆。有道友相留，在孔先生菴內，盤桓數日。有醴泉史公相尋來，在東門裹茶坊相見。問及姓氏，渠雲醴泉史風子，亦是重陽真人門弟子。余聞之甚喜，師父屢曾說賢。茶畢，余往太平樓下街閑行。有道友楊二郎邀住，啜茶之次，有史公繼至。史公又施拜禮。余責曰：汝既是重陽師父門人，何其多禮。豈有一日兩三遍具禮拜，是何道人活計。余預知此公怕上街求乞，故相撓之，我欲拌賢一鐶酒，主人不知可否。史公於懷中取錢，余言非用此錢，可上街求乞錢沽酒。史公熟視移時，遂上街乞化，下來沽酒。余獨飲之，史公求詩，遂成十絕句以贈之。
　　行屍走骨有何羞，勿為衣飡亂起愁。
　　學我上街長展臂，隨緣乞化最風流。
　　又
　　富貴榮華全小可，於身性命天來大。
　　火風地水似浮漚，好把假軀先勘破。
　　又
　　今朝端的拜聞賢，休使家中造業錢。
　　降伏我人求乞去，自然日用得翛然。
　　又
　　馬風非愛盃中酒，引爾街前閑展手。
　　度日隨緣助道長，不勞出藥閑糊口。
　　又
　　且把糟漿助我神，須憑玉液養天真。
　　誰知越醉越惺灑，異日功成三島人。
　　又
　　無妻無子亦無女，天賜逍遙宜省悟。
　　休欺方寸莫謾人，暗有神明常察汝。
　　又
　　從前愛底莫留心，急急抽身物外尋。
　　搜獲不離方寸地，無私無曲作知音。
　　又
　　天機末敢輕分付，細細看賢悟不悟。
　　遇有艱難不憶家，恁時指汝長生路。
　　又
　　浮名浮利尚難求，利遂名成臥土丘。
　　不道神仙非小事，須憑功行赴瀛洲。
　　又
　　要做神仙須悟徹，萬種塵緣當一撇。
　　常將身影更嫌多，恁時自有仙提挈。
　　贈長安眾道友
　　家家門下長安道，戶戶庭前極樂鄉。
　　一腳不移超法界，三臉俱透得清涼。
　　贈長安郭子聰機宜韻
　　清淨神光燦有餘，自然猿馬不驅驅。
　　轉增開悟通玄路，未審汾陽信也無。
　　和盧知縣韻
　　一身便做箇環墻，脫灑靈童住裹廂。
　　沒口能言玄妙語，勿令猿馬縱輕狂。
　　贈長安孔公昆仲彭子元
　　四旬有八到長安，探謝諸公異眼看。
　　今日伸於知己者，修行說破虎龍蟠。
　　又
　　菴主孔公彭子元，暨諸道契早搜玄。
　　身中營養長生火，壺內修完不夜天。
　　又
　　心清意淨性逍遙，坦蕩無拘不繫腰。
　　若要鑪中鉛汞結，須教鼎內奼嬰調。
　　又
　　撇下家緣萬事休，自然捉住好因由。
　　沖和秀氣穿丹穴，惺灑靈童上玉樓。
　　又
　　不迷外樂不貪嗔，混俗和光語笑頻。
　　但願諸公如我志，大家修進作仙人。
　　又
　　逍澤物外固精神，絕慮忘機合至真。
　　悟取無爭為上士，常懷忍辱作仙人。
　　又
　　道家豁暢最相宜，酷好歌歡又著迷。
　　清淨箇中真箇樂，自然舞袖入雲霓。
　　又
　　三髻山侗鍊大丹，玉鑪裹面雪漫漫。
　　悟來不騁掀髯勢，故要傍人下眼看。
　　又
　　悟來不恥乞殘餘，名利安能引我軀。
　　奉勸諸公休著有，早隨馬鈺學尋無。
　　又
　　速宜一志鎖心猴，般運清虛金木流。
　　九轉功夫成大藥，永為仙契住瀛洲。
　　題京兆統軍司王令史欽古堂
　　王公賦性常欽古，堂裹閑調龍與虎。
　　日就月將得倒顛，自然顯出胎仙舞。
　　又
　　欽古先生容貌古，悟徹高龍並坎虎。
　　歸依至理妙中玄，敢與馬風街上舞。
　　又
　　欽古先生遵太古，先天先地真龍虎。
　　出高入坎任東西，驚動奼嬰來對舞。
　　又
　　欽古先生通亙古，無中營養龍和虎。
　　清清淨淨顯元初，脫灑靈童當面舞。
　　到馬坊見小李講師看南華經
　　尋文討古要多知，悟徹南華迷更迷。
　　不若萬緣齊撇下，掙清得一上天梯。
　　贈馬坊菴主劉先生
　　一心入道徹程頭，二氣調勻細細收。
　　三寶至精神氣結，四時攢聚赴瀛洲。
　　鄠縣小張索
　　小童問道道無言，清淨能持至妙玄。
　　憑此家風常保守，自然有分做神仙。
　　鄠縣小王索
　　小童聽屬養靈童，自有因緣繼馬風。
　　清淨無為須悟徹，自然雲步到蓬宮。
　　贈慶真徐清神
　　火院常躭沒徹頭，一身空為一家愁。
　　與他了幹終難了，不若灰心休便休。
　　贈鄠縣仵解元
　　我遇神仙人遇我，人還似我消煙火。
　　養氣全真不染塵，自然有分成仙果。
　　贈鄠縣獨孤五郎
　　修仙須要降人我，更向水中養真火。
　　意減心忘無點塵，性靈丹結成功果。
　　過鄠郊漢陂空翠堂
　　作詩贈耀州梁姑
　　色即是空空是色，色空空色兩俱忘。
　　自從悟徹空中色，頓覺心蓮翠碧香。
　　醴泉裴公索
　　眼前兒女總成人，類上髭鬚似爛銀。
　　莫怪形容憔悴損，被他奪了好精神。
　　贈淳化何先生斑竹杖為路贐
　　一枝端的化龍材，因擊三屍魍與魁。
　　血染斑斑如玳瑁，贈賢擔去訪蓬萊。
　　丁酉下元日出環牆
　　舞得來來真箇促，識得亙初真面目。
　　師父師叔下界來，嘉期直指在西北。
　　再遇
　　師父重陽憫化妙行真人、師叔玉蟾普明澄寂真人。
　　纔過扶風回首促，特訪岐陽誇瞽目。
　　再遇本師得大丹，教立東西南與北。
　　仲冬二十八日復入環牆
　　風害飍飍風馬出，西北雲遊月餘日。
　　卻思舊隱復歸來，便把環墻重跳入。
　　封門窗
　　崑嵛三髻馬山侗，便把門窗實九封。
　　斡運坎高庚與甲，不分南北與西東。
　　〔絕句〕
　　予於大定戊戌孟冬，自龍門抵華亭太和菴，居旬餘，欲拂袖詣崆峒。是日只於東審，就公先生菴內，居止一二日。時有劉昭信、裴大器、李大乘，及坊郭道友十餘人。予化誘連夕，無一回心向道者。翌日欲行，遂留絕句。
　　鍊就丹陽玉性開，雲遊西北選仙材。
　　錦鱗不得空撈灑，收拾綸竿歸去來。
　　釣中李大乘復用前韻
　　釣愚愚性豁然開，一點靈陽稱選材。
　　心上勿令塵垢昧，清中傳過妙玄來。
　　復贈李大乘四首
　　釣出迷律離苦海，同行同坐恣遨遊。
　　心中剔性真分付，達妙通玄翫十洲。
　　又
　　喜賢回首作同流，悟取壺中天下遊。
　　雲水不須勞足力，自然步步到瀛洲。
　　又
　　坦蕩逍遙一道流，不隨名利離塵遊。
　　未歸天上丹霞洞，先步壺中碧玉洲。
　　又
　　大乘體調事如何，無著勝如百不歌。
　　性似孤雲與孤鶴，逍遙自在更無過。
　　還趙公方帽
　　鑿昏劈暗不愚蒙，黑白能分玉性紅。
　　烏帽先生悟明月，赤松上士傲清風。
　　〔絕句〕
　　李濟川夢得爨先生傳詩一絕，予因和之，以讚美焉。
　　爨公曾拜我為師，一志堅持不暫移。
　　了了根源蟬蛻後，偶然下界卻留詩。
　　贈華亭縣菴主張大悟
　　的端言語切須聽，精固根源氣固神。
　　若使馬猿依舊劣，隄防不測禍臨身。
　　贈華亭縣道友
　　馬風慈願傚維摩，常病眾生受苦多。
　　勸化詩詞如省悟，免教投火似飛蛾。
　　贈何氏乃焦公之妻
　　青春已過戀粧樓，堪嘆迷人不覺秋。
　　莫待十分憔悴損，早搜玄妙早蓬頭。
　　冬至日钁隴州同知李鎮國炭
　　一陽生發歲添新，自笑詩人忒煞辛。
　　呵筆狂吟書玉簡，起心動念钁烏薪。
　　又
　　天道於人有兩般，大家冬月不相關。
　　炎蒸豪氣和冰熱，冷淡貧菴火也寒。
　　謝隴州筆劉三郎羊皮被
　　同雲一色不多般，六出飄飄鎖故關。
　　深謝彭城真道友，贈予皮被敵冬寒。
　　別隴州
　　水歷雲遊憑有則，順行逆行人莫測。
　　箇內斡旋天地機，了達根源真一得。
　　庚子七月二十九日題終南太平宮南斗閣東壁
　　瞥然風害箇塵無，誰肯飍飍也學予。
　　悟者回頭通妙甩，自然蓬島是程途。
　　庚子八月二十四日長安祈雨
　　赤腳馬風祈禱雨，心香裊裊投仙府。
　　一犁霑足待何時，五五不離二十五。
　　又
　　苗將枯槁萬民愁，爇起心香瑞氣浮。
　　再禱三真齊下界，沛然一澤好收秋。
　　赴駕古謀克齋遇鶴
　　雲朋霞友赴齋筵，步步圭峰在目前。
　　我訪青蓮池上客，人看黃鶴洞中仙。
　　〔絕句〕
　　五臺月長老來點茶，詢予曰：人言雲在青霄水在瓶，如何。
　　月師談論古人云，雲在青霄水在瓶。
　　予會水雲顛倒過，一溪風月酒初醒。
　　和岐陽鎮趙殿試
　　牛鹿羊車顛倒般，少人持論少人干。
　　我因得遇親傳得，肯把十方父母謾。
　　又
　　二輪迅速往來般，自問年齡是若干。
　　學易已過將耳順，忤然不受老妻謾。
　　又
　　異名須是論多般，休道於玄並不干。
　　秀士若憑風馬惑，自然不受枕前謾。
　　又
　　九轉功夫在運般，休言叅妙不相干。
　　玄玄至理人難曉，未到明通且受謾。
　　又
　　捨了那般戀這般，愛賢仙質耐羞干。
　　木金三間玄中妙，非是狂言巧計謾。
　　又
　　坎高交位運行般，得得來來不外干。
　　我欲伸於知己者，奈人執著卻稱饅。
　　又
　　道法自然別一般，妙玄因得至誠干。
　　天機深遠非常道，不遇真師總著謾。
　　又
　　我咱悟得這般般，不管人來干不干。
　　學道蓋因真實得，謾人便是自欺謾。
　　又
　　龍蛇起陸氣騰般，日月同宮匪十干。
　　依此修持仙必矣，休言馬鈺把人謾。
　　又
　　仙經修鍊論持般，怎奈迷人不肯干。
　　在俗管家誇達悟，分明自把自心謾。
　　和耀州銀王二先生韻
　　得遇通玄興味長，心開心悟好離鄉。
　　恣情慵懶成真趣，堪笑忙人不覺忙。
　　復用韻購河中侯先生昆仲
　　壺中烹鍊翠雲長，修補園亭不夜鄉。
　　捉住飛烏並走兔，自然日月不忙忙。
　　和數政縣雷公
　　饒君聲價勝蘇秦，不似韜光更匿名。
　　物外逍遙真坦蕩，亙初一點自然明。
　　又
　　靜清便是長生訣，捨擠妻男沒口傳。
　　悟後知空寧著有，自然獲得好因緣。
　　元日作
　　春夏歸兮秋亦遷，昨宵殘臘逐風遄。
　　人言今日添新歲，我道浮生減一年。
　　贈高陵劉殿試諱夢松
　　應夢能全十八翁，筭來怎比一靈通。
　　巍巍昭著塵難染，蕩蕩威儀性不空。
　　勸遊春者
　　尋芳覓翠騁奢華，怎肯留心嘆落花。
　　若悟榮枯凋謝事，回頭物外鍊丹砂。
　　和小圃書事戒遊賞者
　　壺中修鍊有長春，丁屬尋芳覓翠人。
　　休戀輕狂蝴蝶舞，恐迷花萼累其身。
　　又
　　下功火裹戀栽接，不住甘津香齒頰。
　　有志修真屏睡魔，無心著假措元葉。
　　題紙扇
　　念斷情忘喜寂寥，心明靈顯白芭蕉。
　　動搖玉景清風至，不假霜紈暑氣消。
　　對榴花作
　　滿院榴化紅似火，笑他桃李逐浮漚。
　　爭知霜曉東籬菊，爛熳馨香獨占秋。
　　〔絕句〕
　　白馬河西淨業莊相公，見惠彎竹拄杖，以詩贈之。
　　彎彎曲曲化龍材，深謝公家惠我來。
　　異日功成真了了，昇霞攜去訪蓬萊。
　　〔絕句〕
　　嘆人只會喫飯痾屎，未嘗留心於性命。
　　穀車入兮糞車出，般遞往來何日畢。
　　假使百年壽命長，大都三萬六千日。
　　〔絕句〕
　　世人執古人句一聯：先須歷遍人間事，然復搜尋、出世機。於理未盡其善。
　　世事無涯無了期，若言歷遍卻成非。
　　不如識破都無著，自是通玄達妙機。
　　警愚人
　　堪嘆人人忒煞愚，身居火院覓紅鑪。
　　不唯不得清涼地，怎柰腥臊臭穢渠。
　　警兇徒
　　喟然長嘆嘆兇徒，恃勢欺人得自娛。
　　日縱頑心生不善，將來惡趣怎枝梧。
　　十六陣
　　火風地水結皮囊，眼耳鼻舌四魔王。
　　人我是非招業種，氣財酒色斬人場。
　　分邪正
　　風花雪月終無益，酒色氣財盡是讎。
　　人我是非招鬼趣，清閑道德渡仙舟。
　　勸人決烈入道
　　綿刀氈箭紙槍頭，怎奪仙標入道流。
　　慷慨男兒真決烈，要逃生死便回眸。
　　贈眾道友
　　有心入道莫推延，惟恐因循老了賢。
　　今日不知明日事，今年怎敢保來年。
　　又
　　長生有路好追尋，譬似無常好歇心。
　　雲水閑遊尋好伴，自然得遇好知音。
　　示門人
　　一思一慮覺傷神，怎敢留心惹絆塵。
　　斷制萬緣渾是假，修完一性泱全真。
　　又
　　人我山頭生死關，勸人推倒我人山。
　　人我既除心性善，自然跳出死生關。
　　又
　　欲要元初一點明，須教猿馬兩停停。
　　心情意淨三丹結，虎透龍蟠四象成。
　　寄李濟川
　　伏藏聰俊不名愚，猛拚榮華大丈夫。
　　敢棄妻男真烈士，志修道德稱吾徒。
　　贈魯姑
　　一衝霄漢慧燈明，八卦祥煙靄靄生。
　　九轉金丹成玉性，十洲瓊路坦然行。
　　贈松溪散人薛姑
　　修行大忌好奢華，打破般般鍊麥麻。
　　返覆陰陽通造化，自然鑪結大丹砂。
　　贈柴姑
　　無為無作大修行，意靜心清放慧燈。
　　照透九關通出入，崑崙山上得昇騰。
　　贈霜溪散人顏姑
　　一心入道不回還，八味瓊漿概大丹。
　　九曜合和真玉性，十分功滿赴仙壇。
　　〔絕句〕
　　京兆府牒發，還鄉，故作是詩以謝統軍。
　　三髻山侗得遇遭，專來秦地鍊雲濤。
　　尋思把自還鄉去，不若廳前請一刀。
　　〔絕句〕
　　既蒙牒發，不得已而別京兆，故作是詩也。
　　利名場上騁風流，怎肯灰心物外修。
　　莫怪綸竿收拾去，自知巴句匪洪鉤。
　　河中府安公索
　　安公須要悟長安，悟得長安作內觀。
　　心意不隨猿馬轉，氣神調暢結靈丹。
　　〔絕句〕
　　行化到黃羊店，會王公解元，話及黃英卿殿試，五十三歲及第，有詩自詠。予因借韻，賦十絕。
　　道德陰符經卷擔，星冠月帔晃雲衫。
　　世人不識煙霞客，魔障扶風角髻三。
　　又
　　腹內丹經免得擔，麻衣紙襖勝欄衫。
　　我今拂袖歸寧海，道伴雲遊十有三。
　　又
　　玉扭金柳誓不擔，無心短帽與輕衫。
　　修真勸善遭官難，除此前來已請三。
　　〔絕句〕
　　虢州靖遠鎮，並京兆府及甘河鎮，先已三次遭魔。
　　又
　　肩頭重檐沒心擔，越與兒孫脫與衫。
　　悟六六通明六六，前三三證後三三。
　　又藏頭
　　□般玄妙不須擔，□訣傳來傲緑衫。
　　□內修完真大藥，□然斡運六和三。
　　拆一字起。
　　又
　　家累辛勤重檐擔，往來來往販皮衫。
　　看看又入深坑窖，怎得丹鑪火鍊三。
　　又
　　一捨家緣不再擔，口談玄妙不言衫。
　　衣披氈毯心懷道，元本嬰兒匪念三。
　　贈武陟縣薛押司
　　猛悟心無火院擔，麻衣體掛勝羅衫。
　　保持清淨無為理，精氣神收寶結三。
　　又
　　火坑跳出沒家擔，坦蕩蓑衣勝著衫。
　　雲水內遊蓬島路，自然大藥結成三。
　　勸淇門屠者
　　殺生冤債的端擔，次墮輪回失了衫。
　　若要解冤須改業，學他趙四與張三。
　　開州道友求
　　馬風東去決西來，道上諸公卻要猜。
　　異網重陽師再遇，攜雲同去赴蓬萊。
　　和道友韻
　　識破浮生只恁麼，自然身影卻嫌多。
　　雲遊到處通玄路，接引人人離苦波。
　　因見淄州李三官人秉白芭蕉扇作
　　馬風得遇恣逍遙，坦蕩無拘不擊腰。
　　真性芬芳紅菡舊，霜心舒展白芭蕉。
　　繼濰州耿公大師韻
　　馬風得遇活神仙，洞裹修完自己天。
　　龍虎遠蟠觀性月，馬猿澄寂賞心蓮。
　　〔絕句〕
　　昌樂道友送余登途，至孤山下，共看石上仙蹤。余遂。占小頌，贈茶殿試暨諸道友。
　　人人爭競看仙蹤，誰肯留心繼我蹤。
　　一志超然歸物外，自然有分步雲蹤。
　　〔絕句〕
　　萊州節副內奉贈古詩，徒單內奉。昨日偶得一觀，因繼元韻，幸賜來覽。
　　鑪中鍊就丹無價，菴內何曾藥換錢。
　　昨日客來青眼顧，今朝我伴白雲眠。
　　和任公韻
　　通玄養就本來真，德不孤兮必有鄰。
　　意淨自知丹不漏，心清誰信性無塵。
　　贈黃縣西高村回光菴主馬從仕
　　捨財積福福如山，難免輪回去復還。
　　唯有身心清表裹，決無生滅脫巡環。
　　咒黃縣全真菴枯竹
　　道家門戶號長生，意要枯乾改變形。
　　長使數竿常緑緑，不教一葉不青青。
　　喜松活
　　我通生法斡旋生，氣布形骸轉換形。
　　窗外不唯君子緑，菴前又喜大夫青。
　　〔絕句〕
　　大定癸卯六月三日，黃縣道友邀予居金玉菴環堵，於內新栽小松六株，因作三絕。
　　六月菴前種六松，故然反倒馬風風。
　　三番布氣無多力，六願還生有大功。
　　又
　　時當數伏故栽松，道友閑閑試馬風。
　　我說六株無自活，人傳三髻有真功。
　　又
　　六月初三種小松，六株色變遇扶風。
　　祈榮我借重陽氣，應效人傳三髻功。
　　繼登州倉使韻
　　絲蟻穿珠要瞭然，微微火逼氣相傳。
　　九竅通明成道果，三光共秀得良緣。
　　繼登州祝同監韻
　　汞鉛相見用功催，嬰奼懼諧不用媒。
　　玉虎金龍騰地去，金烏玉兔下天來。
　　和寧海孫公執殿試
　　唯願吾親早棄華，慨然拂袖訪仙家。
　　眠雲臥月流霞飲，接引金蓮有玉花。
　　又
　　勸君回首早知空，絕學無為保守中。
　　決烈身心如馬鈺，自然飄逸得真風。
　　又
　　願公早早早心明，休要奔波逐利名。
　　物外研窮雲外事，無根枯樹自然榮。
　　和寧海范學正
　　范公學正乃鄉賢，競利爭名騁少年。
　　若悟吾門玄妙趣，灰心修補洞中天。
　　還姜菴主葫瓢並背心以詩贈之
　　風仙留下一葫瓢，菴主姜公有分消。
　　還汝背心當省悟，傚予雲水恣逍遙。
　　樂人楊和之索
　　休向人前呈耍俏，好於性上認玲瓏。
　　澄心遣慾靈明顯，得住蓬萊第一宮。
　　換長闌於天錫拄杖
　　一條屈曲化龍材，換得筇枝遠勝財。
　　各自閑擁詩興至，剔開真性有仙才。
　　贈燭律師拐
　　叔祖海蟾攜寶拐，功成雲步超三界。
　　馬風得趣贈何人，燭律禪師真自在。
　　述懷
　　崑箭三髻馬風哥，雲水飄飄且恁麼。
　　修鍊珠珍常恨少，觀瞻身影卻嫌多。
　　壬寅九月二十一日范明叔處作
　　執持關要淨靈臺，霧鎖煙籠竟不開。
　　重遇重陽師指教，清風吹出月明來。
　　繼綦大成韻
　　師名頂戴髻蟠三，好弱心頭著意參。
　　不戀塵寰粧景境，唯便道味勝柑甘。
　　又
　　得遇風仙屏子三，超然物外共心參。
　　始知自在逍遙樂，方信優遊恬憐甘。
　　又
　　譚與劉丘師弟三，同予勸世道中參。
　　鸞飛鳳舞靈光透，虎遼龍蟠大藥甘。
　　又
　　八卦鑪中鍊六三，通玄達妙不須參。
　　水生紅焰添神彩，火長青蓮滴露甘。
　　又
　　精氣神收寶結三，豈思短簿與髯參。
　　光擔火院應無苦，得飲刀圭更役甘。
　　又
　　婦人心有毒蛇三，悟者迴光返照參。
　　色裹抽身知苦苦，清中得味覺甘甘。
　　又
　　儒者綦二與李三，之乎者也罷相參。
　　弄文活計知為苦，學道生涯覺是甘。
　　又贈堂下眾小童
　　牛鹿羊車運載三，堪令堂下小童參。
　　累功玉液勝糖味，積行蟠桃賽扎甘。
　　洞玄金玉集卷之一竟
