洞玄金玉集卷之三
　　得遇
　　悟徹心開得遇人，怕塵趖苦屏除辛。
　　水中焰進丹成妙，火裹蓮生道顯春。
　　自覺
　　浮利浮名引調人，勞勞深苦更深辛。
　　誰知勢耀如殘雪，我覺榮華似暮春。
　　辭家
　　正做迷迷火院人，苦中受苦更兼辛。
　　偶因得遇通玄妙，豈有躭家戀富春。
　　遊秦
　　散髮披襟落魄人，心無傷苦與傷辛。
　　故來秦地甘河鎮，遠避家鄉苦海春。
　　起慈
　　心願超凡化度人，起慈救苦更悲辛。
　　勸人趖閃冤親債，學我收藏斗柄春。
　　忘念
　　做箇道門輔弼人，為他哀苦更哀辛。
　　因觀關裹秦川景，不憶鄉中甲地春。
　　示門人
　　能脫名韁利鎖人，解趖火院萬般辛。
　　水中火發休心景，雪裹花開滅意春。
　　又
　　損損休心無染人，閑閑養氣不言辛。
　　九般雲現乾坤瑞，一點陽生天下春。
　　又
　　三屍六賊總魔人，征戰辛勤苦轉辛。
　　誅戮妖精心內劍，修完異景洞中春。
　　勸世
　　酒色氣財四害人，苦中最苦苦生辛。
　　貪迷世俗浮華景，不悟仙家久遠春。
　　又
　　火風地水暫為人，干甚勞勞苦又辛。
　　悟取仙葩開四季，休迷凡卉旺三春。
　　又
　　農士工商四等人，各貪功業苦中辛。
　　不知短景催人老，怎悟長真益已春。
　　又
　　勸回屠獵與文人，費我心神更苦辛。
　　捉住無為難著有，發揚大道勝遊春。
　　又
　　物外逍遙快活人，修持非苦亦非辛。
　　鸞飛鳳闕蓬萊景，虎吼龍宮海藏春。
　　又
　　做箇能清心鏡人，奚論深苦與深辛。
　　趣中得趣環墻景，塵裹無塵出世春。
　　又
　　心懷荊棘暗欺人，空爇名香枉斷辛。
　　好削塵情消減業，積成和氣轉加春。
　　又
　　玄言補益十方人，全戒腥擅分戒辛。
　　常飲醍醐惺復醉，永觀菡蓞景非春。
　　寄鄉人
　　我匪鄉中下賤人，何曾當苦與當辛。
　　遇師傳授無為理，使我休迷有限春。
　　又
　　丁屬天涯海角人，自須離苦更離辛。
　　閑觀八水絲毫勢，賞翫三州錦繡春。
　　又
　　學道修仙作異人，一心趖苦更趙辛。
　　虎龍易位成玄趣，日月交光發好春。
　　又
　　決烈男兒慷慨人，怕投勞苦怕投辛。
　　斡旋造化通神用，反覆陰陽盡變春。
　　贈京兆府徐孔目
　　火院空躭空累人，筭來空苦亦空辛。
　　爭如尋覓長生路，豈似修持不盡春。
　　寄京兆劉法司
　　名利如同酒醉人，迷迷躭苦更躭辛。
　　只知名利時間好，怎悟蓬瀛久視春。
　　又
　　大限無過百歲人，何須苦上更添辛。
　　抽身急避金枷累，發志懃修玉洞春。
　　贈鄠縣老張姑洎眾女姑
　　異人為作異於人，斡運三奇與六辛。
　　玉樹常榮常是溉，瓊華不謝不關春。
　　贈鄠縣王姑暨眾女姑
　　優遊恬淡養真人，不須酒肉與葷辛。
　　醍醐三盞千秋歲，蟠桃一顆萬年春。
　　贈鄠縣趙姑暨眾女姑
　　無為清淨鍊丹人，免受紅塵萬萬辛。
　　玄圃種成無漏果，水鄉枯盡沒殘春。
　　贈柳蔣辛老宿
　　誰為吉善好心人，柳蔣村中老宿辛。
　　悟道難迷塵世景，修真易見洞壺春。
　　秦鎮酒都監王武德小娘子告出家以詩贈之
　　投玄入妙樂天人，鍊氣何曾苦上辛。
　　我悟收來不到處，自然不是嶺頭春。
　　又
　　物外逍遙坦蕩人，也無心苦與心辛。
　　鑪中養就清涼火，鼎內燒成大藥春。
　　寄咸陽小張錄事暨眾道友
　　咸陽陌上古今人，利引名牽苦苦辛。
　　何似斡旋三澗雪，寧如修鍊四時春。
　　贈乾州高常善
　　要做蓬萊三島人，不須說苦更辭辛。
　　尋思天上二三載，已換人間百萬春。
　　贈武功時先生
　　我奉風仙化導人，免憂生死苦和辛。
　　清心寂寂靈靈性，調息綿綿永永春。
　　贈鳳艱小李仙
　　不貪不愛不凡人，恬惔優遊豈受辛。
　　玉樹枝分千種秀，金蓮花放萬年春。
　　贈隴州賀孔目
　　萬萬千千名利人，有誰知苦更知辛。
　　若通吾道玄中妙，暗惠賢家臉上春。
　　贈隴州尚書表
　　撇下金柳玉杻人，悟閑肯受苦勤辛。
　　修完不有修完處，捉住虛無捉住春。
　　〔絕句〕
　　余復別隴汗，重訪龍門山，有李子和解元相餞，至勾兜堡旅館同宿。是夜聞鄰舍人亡，悲哀不已，作此贈之。
　　耳內常聞哭死人，鼻中不覺瀝酸辛。
　　哀人豈似常哀己，見道勝如永見春。
　　〔絕句〕
　　隴州李子和解元入道，訓法名大莖，號靈根子。
　　休要哀他亡過人，切須哀己嘆虛辛。
　　急修久視長生景，得賞瑤臺閬苑春。
　　儒醫高孝叔索
　　高公秀士智醫人，拈弄苦參與細辛。
　　爭似修完蓬島路，寧如賞翫洞天春。
　　贈隴州續玄機
　　清淨無為真道人，並無苦苦與辛辛。
　　三千功滿三千日，十二周天十二春。
　　贈隴州淡善柔
　　斷除酒色氣財人，免向家中受苦辛。
　　決烈回頭三島客，修持定飲十洲春。
　　贈郭善能
　　坦蕩逍遙物外人，沒憂沒苦沒艱辛。
　　牢收亙古三田寶，賞翫元初四季春。
　　贈魏道清
　　鼓腹高歌樂道人，自然無苦亦無辛。
　　壺中有景非常景，洞裹藏春別是春。
　　贈張玄成
　　無拘無管散閑人，擺脫勞生苦裹辛。
　　撫動心琴金鳳舞，探藏瓊樹玉堂春。
　　贈隴州趙八郎
　　惺惺伶利最憨人，貪為養家苦力辛。
　　不念百年隨手過，空圖榮旺暫時春。
　　贈隴州辛司候七首
　　隴州辛司候到官三月，見余勸學道，渠云：念某纔請得三箇月俸。因而有作。
　　巖前鶴唳草堂人，喜見登科甲第辛。
　　學士要遷官一品，散臣不博壽千春。
　　又
　　馬風詩上讀書人，各自家風各訴辛。
　　入仕新官三月俸，出塵故友屢經春。
　　又
　　我會搖頭不管人，因何詩曲捧呈辛。
　　宿緣宿契雲霞友，修補修完洞府春。
　　又
　　馬風眷戀宿緣人，時復狂吟冒讀辛。
　　奉勸早尋蓬島路，自然得賞洞庭春。
　　又
　　些兒微妙付何人，說與前生的友辛。
　　蓮步步開紅雪徑，雲蹤蹤到碧桃春
　　隴州蕭公索詩兼呈辛公司候
　　的端鍊鍛了心人，說與州官司候辛。
　　異日果登三島路，今朝喜遇一陽春。
　　贈隴州鄭承德辛司候攢三字起
　　□□道上許何人，□□三公衛鄭辛。
　　□□諾時文序子，□□唱和武陵春。
　　贈華亭馬玄中
　　擺脫家緣離俗人，自然兔受苦中辛。
　　道修消盡千重業，丹鍊完全萬劫春。
　　贈華亭董遇師十三歲入道
　　少年休說異如人，真實修持勿憚辛。
　　莫向人前誇黑首，爭知鏡內暫青春。
　　贈白巖鎮魯周瑞
　　樂道逍遙豁暢人，自無勞苦與勞辛。
　　洞內鍊烹金鼎藥，壺中賞翫玉樓春。
　　贈化平縣朱玄覺
　　分明說與出家人，戒斷腥羶厭五辛。
　　休向我邊參久視，便歸物外問長春。
　　贈鄭善信
　　物外逍遙自在人，調和甲乙與庚辛。
　　洞中常伴長生客，壺內閑觀不老春。
　　贈化平縣趙至柔
　　猛烈回頭出世人，免躭萬苦與千辛。
　　鑪中九夏涼如水，鼎內三冬暖似春。
　　贈坊州曹解元
　　勸認清閑不釆人，奈何冤業苦躭辛。
　　爭知歲月催人老，過了一春無一春。
　　又
　　養家家累累迷人，忒煞奔波忒煞辛。
　　苦死不知苦是苦，春去那能春復春。
　　又
　　獨自擔家贍眾人，無人分苦更分辛。
　　勞心著假蹉跎老，因悟投真掌握春。
　　又
　　悟來脫俗不愚人，免受勞生苦與辛。
　　命變五行超造化，性通九轉自然春。
　　又
　　端的修行一志人，何曾憂苦更憂辛。
　　太初丹結玄中寶，黍米珠藏物外春。
　　贈寧海沙三翁
　　忻住環墻得趣人，何曾愁苦更愁辛。
　　能收白虎丹無漏，會引青龍洞有春。
　　贈文山周先生
　　披蓑攜杖放慵人，豁暢心開怕說辛。
　　誰信洞天玄圃景，無花無柳也成春。
　　又
　　氣財酒色最傷人，火院熬煎苦痛辛。
　　往往不愁秋後景，迷迷空戀眼前春。
　　贈長安李茂春
　　□日相催老了人，□然覺苦又驚辛。
　　□分開悟來投道，□許長安李茂春。拆日字起。
　　又攢三字起
　　□□每言子好人，□□怕苦恐牯辛。
　　□□倌得都因孝，□□皆傳李茂春。
　　〔謝師〕
　　重陽憫化妙行真人釣予出家，故作是詩，以謝師之慈悲耳。
　　山侗閑想舊縱由，火院中間憂裹愁。
　　萬苦千辛求富貴，千頭萬緒惹冤讎。
　　尋思生死如何免，服事妻男怎到頭。
　　方欲尋歸何事幸，風仙釣出恣雲遊。
　　又
　　山侗脫了火坑憂，入道來來不害愁。
　　日日逍遙樂吟詠，時時坦蕩喜歌謳。
　　翠霞紫霧常為伴，明月清風永作儔。
　　誘化仁人歸大道，行功圓備赴瀛洲。
　　建德
　　道家無親無不親，哀物哀人哀己身。
　　心起慈悲行大德，意無情念顯精神。
　　有為境界時時撥，無漏園亭日日新。
　　暗積行功功行滿，攜雲歸去禮師真。
　　自述
　　頭梳三髻即非虔，人問因由事怎傳。
　　揚顯師名宜頂戴，包藏士□處心堅。
　　爭知在世山侗子，不讓朝元獨角仙。
　　今日對君親說破，他年功滿步雲煙。
　　又
　　萬緣勘破總歸空，從此修行早見功。
　　意馬難為迷愛慾，心猿易得做愚蒙。
　　氣神安淨金丹結，龍虎澄清玉性紅。
　　奉報同流憑妙用，大家修鍊赴蓬宮。
　　又
　　寵妻不是聰明漢，好色誠為懵懂哥。
　　稍稍留心遭毒手，微微掛意著他魔。
　　精枯髓竭形容瘦，氣散神衰鬼使拖。
　　我悟我驚當早避，何須直待鼓盆歌。
　　連珠頌
　　我心有病我心醫，人是人非人豈知。
　　搜妙搜玄搜獲正，不爭不競不修持。
　　常清常淨常生善，要道要行要拯危。
　　懷玉懷仁懷救度，起心起念起慈悲。
　　〔律詩〕
　　完顏侍郎因謂予曰：不意先生肯住茅菴環堵，受如此瀟酒。因而有作。
　　馬家巷內馬風家，北宅南園不足誇。
　　那箇榮華非活計，這般瀟灑好生涯。
　　身心離俗修金窟，雲水投玄種玉芽。
　　頓覺眼前天地窄，壺中日月結靈砂。
　　詠秋景
　　一年嘉景在三秋，斗指西方運火流。
　　成氣收精通妙用，飛霜迎節應真修。
　　菊開常有陶潛興，葉落全無宋玉愁。
　　向曉風清溪月白，有人悟得赴瀛洲。
　　寄呈高陵劉伯虎殿試
　　彭城物外細搜求，悟一之時萬事休。
　　坐臥不妨牽白鹿，住行無礙引青牛。
　　常清常淨須當認，真行真功決要周。
　　九轉丹成蓬島去，專參的祖海蟾劉。
　　勉門人
　　修行須棄色和財，慎勿貪盃惹禍災。
　　速把我人山放倒，急將龍虎穴衝開。
　　丹成雪彈明金鼎，性結霜毬晃玉臺。
　　常有白雲飛洞口，行功圓備赴蓬萊。
　　又
　　爭名競利苦忙忙，不覺容衰兩鬢蒼。
　　貪為妻男身受苦，怎知道德事偏長。
　　願公速固精神氣，學我勤修鉛汞霜。
　　功行積成真性顯，大家同共赴蓬莊。
　　挈李大乘入環堵作
　　西北亭川環堵居，此中堪可隱吾軀。
　　眼前碧竹數君子，面對青松二大夫。
　　流水假山兒戲爾，清風明月汝知乎。
　　若能悟解予栽九，予於環堵栽韮薤，故寓焉。有分靈光赴玉都。
　　呈岐陽丹霞觀張正夫
　　披雲引鶴訪雙林，抱箇無為霹靂琴。
　　花萼樓前逢益友，昆明池畔遇知音。
　　三田珍寶明神室，入脈嬰兒出錦衾。
　　手掌夜光珠一顆，不勞足力步瑤岑。
　　贈李大乘兼呈淨公長老
　　環墻裹面最翛然，道舍清虛占兩椽。
　　深愛筠生君子志，可憐松老大夫賢。
　　八渠淥水成清醁，五嶽連峰聳碧蓮。
　　雖有儒生為益友，不成三教不團圓。
　　贈涇陽張先生
　　六旬有四卦將休，猛悟灰心離俗遊。
　　訪我投真歸正覺，搜玄索隱做持修。
　　頭分丫髻雲霞友，手顯擎拳風月儔。
　　稽首更明珍重理，自然得去赴瀛洲。
　　和月寄老人
　　既知不二道先天，符契山侗至妙言。
　　鸞鳳翱翔投玉窟，虎龍吟嘯入金門。
　　壺中烹鍊乾坤髓，洞裹撼搖天地根。
　　一粒黍珠藏日月，昏昏默默不昏昏。
　　和高內奉
　　既言仕宦著囂塵，何必奔波過此生。
　　速剪萬緣如斷梗，免教一性似飄萍。
　　出離苦海心開悟，撥散浮雲月自明。
　　功行圓周超上界，方知馬鈺啟丹誠。
　　和寗伯功惠銀杳詩
　　七寶玲瓏珍藏鄉，產般異菜果非常。
　　外成粉殼渾全玉，內結水晶半帶霜。
　　文武火炮增品味，楝梁水煮轉馨香。
　　想君先得此佳趣，見惠山侗正一陽。
　　訪秀林長老張德通殿試
　　圭峰山下秀林村，得趣高僧喜道人。
　　引鶴披雲來就教，參玄問妙去除塵。
　　無為清淨龍蟠虎，大道自然鳳產麟。
　　若得儒張知苦子，遂成三教話長春。
　　吳正心趙霜心魏霖從余訪圭峰
　　三公相從九仙遊，十二周天十二周。
　　憑仗九三為妙用，堪遷二六作風流。
　　好將水火鑪中養，便把乾坤鼎內收。
　　異日功成丹烜赫，共同雲步訪瀛洲。
　　寄蒲城陸德寧
　　休言在俗做修行，休說家中非火坑。
　　對境心迷難養氣，逢魔意亂怎收精。
　　願君開悟除三毒，學我澄清屏七情。
　　拂袖超然離苦海，雲朋霞友論長生。
　　耀州劉公夢海蟾學修行以詩贈之
　　海蟾入夢化劉仙，遣汝投予學妙玄。
　　有說寧知無說法，無言怎悟有言傳。
　　能持清淨無為理，便達精微造化權。
　　天地悉歸金玉鼎，神丹結正性團圓。
　　又
　　彭城何事不迷昏，得遇來投清淨門。
　　便認陰符三百字，好搜道德五千言。
　　就中得一通三妙，向裹通三得一軒。
　　莫使黑雲為障閉，自然返老復歸元。
　　和三水縣王知觀
　　看看相近下坡年，悟取賢家本是仙。
　　早訪林泉捐俗累，速離宮觀棄塵緣。
　　無為性上通玄妙，清淨心中達妙玄。
　　功行周圓蓬島去，侍香鍾呂太原前。
　　和司公周監使
　　物外逍遙任自然，終南山下闡良緣。
　　怎知我得無無趣，勸化人離種種邊。
　　坦蕩觀瞻壺內景，慇蔥修補洞中天。
　　功圓行滿乘雲去，同禮重陽風害仙。
　　和寧海軍孫公執殿試
　　願公開悟萬緣休，慎勿塵埃性上留。
　　功有斡旋全水火，箇無故歿沒春秋。
　　速令赤馬吞黃馬，便使青牛吼白牛。
　　烹鍊大丹丹垣赫，何愁紫府詔來不。
　　過修善村求齋
　　馬家巷內馬風狂，得遇修仙萬事忘。
　　養氣全神成道果，烹鉛鍊汞結丹陽。
　　清清淨淨金光瑩，湛湛澄澄玉性芳。
　　一片霜心無我相，人來取火愈清涼。
　　契遇菴
　　尋思最緊是修持，急急修持尚恐遲。
　　坎虎離龍常逗引，心猿意馬罷奔馳。
　　紫金山後通三要，白玉臺前種九池。
　　三疊心琴成曲調，清清聲韻應仙箎。
　　福山縣周彬甫索
　　偶因牒發到鄉來，得與周公屢接陪。
　　索我清吟難拒命，勸君開悟省貪財。
　　心澄白虎穿丹穴，意淨青龍上寶臺。
　　龍虎遶蟠成大藥，胎仙歌舞訪蓬萊。
　　福山縣劉公索
　　劉公學道聽予言，入妙門庭要志堅。
　　清淨堪為仙活計，利名豈是道因緣。
　　虎龍便合閑調引，猿馬無令放耍顛。
　　神氣沖和成大藥，性靈飛上大羅天。
　　福山縣單－翁索
　　單公好鍊性溫柔，休似從前分外求。
　　猿馬引心迷假合，虎龍入腹應真修。
　　清中玉奼歌無歇，淨裹金嬰舞不休。
　　固守根源丹自結，功成行滿赴瀛洲。
　　贈黃縣馬從仕
　　為人須要笑咍咍，對月臨風好把杯。
　　閑悶閑愁閑放下，自寬自樂自無災。
　　無為清淨登仙路，坦蕩逍遙上寶臺。
　　若悟如斯為活計，大家雲步赴蓬萊。
　　加持馬從仕宅醮
　　悟來樂道恣情咍，醮食須求麵一杯。
　　幸遇黃冠行法事，助他清醮謹讓災。
　　加持潔己居環堵，追薦亡靈上玉臺。
　　瑞氣祥雲相引去，蟠桃賞翫宴蓬萊。
　　和萊陽楊殿試韻
　　遐齡鳳曆不須推，仁者從來勝壽眉。
　　鄉老盡傳鄉行好，道人又許道心奇。
　　柰何性上攀緣累，怎得玄中奧妙知。
　　但願賢家開悟早，同歸蓬島禮真師。
　　又
　　遇予便合認真常，性月靈靈圓更方。
　　忻處茅菴辭峻宇，喜陪籬障棄高墻。
　　勤修元首三清舉，遠勝名魁四選場。
　　定是將來仙得做，何須求問治膏盲。
　　述懷藏頭拆字
　　□蟠吉髻古今希，□衲蒙頭孰敢依。
　　□愛世華增我相，□觀天道悟烏飛。
　　□儀流轉成玄寶，□脈沖和應妙機。
　　□上金花長久放，□今知是覺前非。拆三字起。
　　自詠
　　□侗恣意騁狂顛，□樂真閑得自然。
　　□裹湧泉端的汞，□中生火的端鉛。
　　□龍嬉戲噴紅緣，□虎咆哮吐紫煙。
　　□謂箇誰丹藥種，□陽師父害風仙。拆山字起。
　　過圭峰即事
　　□峰山隱九般霞，□段光輝段段華。
　　□載鍊烹成至寶，□風不動結靈砂。
　　□年悟取長生景，□子心開不謝花。
　　□導馬風行教化，□宜壺內做生涯。拆圭字起。
　　京兆府任公索
　　□朝丁屬府推任，□我俱忘物外尋。
　　□步不移雲水至，□心捉住鬼神欽。
　　□龍蟠遠呈祥瑞，□虎咆哮衒好音。
　　□就月將丹結寶，□珠活樂出瑤岑。拆今字起。
　　任判官求
　　□朝酷告判官任，□我速除福轉深。
　　□湧焰光焚碧海，□清子淨舞朱林。
　　□金間隔成功曄，□月交馳顯道心。
　　□毒俱無丹自結，□人忍辱步瑤岑。拆令字起。
　　和月奇老人
　　□金間隔晃胸襟，□殺邪魔理趣深。
　　□裹神光成玉焰，□中蓮蘂結霜心。
　　□靈瑩瑩通明旭，□曜輝輝蕩散淫。
　　□上山侗能養浩，□君保惜自瓊林。拆木字起。
　　和吳元素
　　□從無意羨簪纓，□奼閑調棄利名。
　　□□相傳忘智慧，□心不動黜聰明。
　　□烏月兔清澄瑩，□虎金龍哮吼聲。
　　□目聾盲難外騁，□風堅志救群生。拆一字起。
　　和平涼陳學正
　　□金有間莫輕拋，□子心灰鬢不凋。
　　□轉十洲觀紫府，□開三島看青霄。
　　□中玉兔常無昧，□裹金烏自是調。
　　□易變通陳學正，□成仙契好爭標。拆木字起。
　　和於內奉韻
　　□德金方修九九，□動胎仙常啟口。
　　□從得遇絕憂愁，□上塵情都抖擻。
　　□載殷懃補漏天，□道斡旋如用手。
　　□公亦遇重陽師，□論清真任身朽。拆木字起。
　　贈黃縣衛彥周
　　□乎者也兀誰休，□是芝陽衛彥周。
　　□訣三光須要認，□花五彩決持修。
　　□開玉蘂全無事，□綻金蓮別有由。
　　□上田田丹自結，□人相逐馬風遊。拆之字起。
　　和張公殿試
　　□風吹動玉冠簪，□有張公怕事禁。
　　□我佳篇詢意馬，□君妙訣話猿心。
　　□鈎三毒休胡放，□種千般莫要尋。
　　□寸靈珠方寸內，□常清淨鬼神欽。拆金字起。
　　贈三光會首周彬甫
　　□人好離利名鉤，□口傳玄勸早修。
　　□我心中當剪截，□矛意上莫停留。
　　□田耕透三田寶，□玉生成四玉牛。
　　□載慇懃非用力，□圭得飲行功周。拆吉字起。
　　和縣尉王武略
　　□壬交會得真閑，□訪金方牒發還。
　　□離塵情屏俗事，□開心性與玄關。
　　□扃戶掩居環堵，□就月將鍊寶山。
　　□見吾官神自喜，□傳微妙好躋攀。拆丁字起。
　　和寧海劉殿試
　　□傳離俗樂然歸，□裹華陽更問誰。
　　□若諾時常作伴，□違口契永難隨。
　　□中玉兔行來晚，□裹金烏叫及時。
　　□步能移仙舉應，□蓮五彩自然知。拆口字起。
　　和范壽鄉殿試
　　□儀攢聚結靈丹，□點元陽晃九關。
　　□戶闡開無俗慮，□神安靜得真閑。
　　□金間隔垂雲腳，□日交輝現本顏。
　　□味瓊漿因爛飲，□君詩債片時閑。拆二字起。
　　又
　　□人開悟悟終宵，□在行菴不照茅。
　　□為官魔來故郡，□尋仙契結知交。
　　□天母地通三要，□詫嬰嬌弄六爻。
　　□動心清增慧力，□圭爛飲萬緣拋。拆才字起。
　　和於百壽韻
　　□風清淨大乘功，□辦修持不落空。
　　□炷心香關穴滿，□般槍法妙玄通。
　　□乎者也非吾會，□月星辰在鼎中。
　　□訣授傳如省悟，□蓮開後不愚蒙。拆家字起。
　　和崑崙於華叔韻
　　□蟠虎遶助神翁，□化將來再遇風。
　　□滅屍亡心意淨，□昇火降妙玄通。
　　□乎者也為開導，□德清閑合至功。
　　□勸於公並道友，□當早早出塵籠。拆龍字起。
　　洞玄金玉集卷之三竟
