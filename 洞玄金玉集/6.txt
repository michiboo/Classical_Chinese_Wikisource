洞玄金玉集卷之六
　　題怡老亭
　　我有一巵芳酒，待與知音同友。看來塵世忙忙，無似清閑野叟。
　　又
　　落魄婪躭因酒，酒飲醉醒曾有。有人問我誰家，家祖扶風莘叟。祖諱覺，字莘叟。
　　復用前韻贈隴州魏司判
　　好飲長生仙酒，好向無中尋有。好禮自心為師，好做物外清叟。
　　繼胡公講師韻
　　□張非為妙語，□舉世間談話。□句不如不話，□默默中妙話。拆口字起。
　　讚史先生
　　史公得遇，得遇重陽。重陽傳授，傳授玄黃。玄黃至理，至理不忘。內持修鍊，外絕炎涼。水火既濟，日月交光。龍吟離位，虎嘯坎房。木金間隔，嬰奼圓方。刀圭爛飲，知味聞香。神丹結正，晃耀晶陽。風仙來度，顯出嘉祥。歌舞三日，辭別街坊。唯雲歸去，趍赴蓬莊。復入菴內，奄然而亡。觀者雲集，事理匪常。一靈真性，班列仙行。
　　濟度歌　借東坡韻
　　我無去就心何處，不搖不動三陽宇。一志超然不外求，萬事俱忘常內顧。自衒無拘落魄人，逍遙坦蕩樂清貧。身如野鶴無縈擊，意似孤雲無點塵。無功無法心打坐，閑是閑非耳邊過。人來請我求追薦，再三再四難阻面。環墻結夏應加持，日禱一齋非下賤。真經默念起慈悲，救苦咄開地獄門。孤魂滯魄脫枷鎖，狂歌狂舞亂紛紛。承斯功德得遷轉，祥雲引赴瑤池宴。我觀世事忒煞空，又把世人當酷勸。求財求財須重義，不義之財如刀利。不如照破事情疏，猛棄妻男大丈夫。莫忘初志休生退，日就月將如我輩。視無所見聽無聲，不視不聽得視聽。法體無形形自現，法鼓無聲聲自鳴。出門入戶自迎送，迎送往來通妙用。重陽傳授與山侗，我今轉付與諸公。自然霞彩通車軾，自然準望神仙職。到此不分西與東，何愁無分繼扶風。人還悟此玄玄理，方信蓬瀛指顧中。
　　慈惠歌藏頭拆字
　　□然幸遇重陽仙，□我俱忘半拖袂。□冠不整效師家，□羊不食非邊裔。非邊裔，□訣傳來十三歲，□戟心腸久已無，□滅煙消三吉髻。□行大善起慈悲，□念哀人懃勸世。□靈無染永清清，□氣調勻常細細。常細細，□種丹田仙踵繼。□綿紬絹敵風霜，□惠貧人任破敝。□筆不侵利與名，□舌奚言犬與彘。□來靈物吐紅輝，□顯教門詩曲綴。□有鶴疏來請予，□寧對我專發誓。□其追薦救亡靈，□志可憐慈可惠。□神默禱本師真，□此申聞陰府詣。□下孤魂滯魄甦，□天超度如舟濟。□聲歌詠九皋禽，□有青鸞赤鳳唳。拆人字起。
　　普救歌藏頭拆字
　　□色水流梁棟間，□烏月兔來處。□誠守道得真懽，□意常清通妙語。通妙語，□論傳玄鍾與呂。□訣復授王風仙，□侗得遇獲深趣。□觀玉奼洞中歌，□喜金嬰空裹舞。空裹舞，□年陝右居環堵。□來月往猿停馬，□滅煙消龍纏虎。□然牒發到山東，□德人來禱內補。□冠重整來追薦，□之加持報鄉土。□齊魂魄出黃泉，□歷雲遊歸紫府。歸紫府，□之雲鶴不我拒。□哉普救免輪回，□子超昇仙盡與。
　　發嘆歌
　　芝陽道友訪文登，非是尋芳覓翠榮。具說宰公投尺牘，邀予掌醮救亡靈。救亡靈，事最好，有些小事當分剖。惟恐後進相傚顰，趕齋赴醮不修道。不修道，怎了仙，了仙須鍊氣綿綿。倒捲轆轤燈樹落，斡旋宇宙性靈圓。性靈圓，當積行，引人回首歸清淨。慈悲援溺布橋梁，惻隱扶危立梯隥。立梯隥，作渡舟，度人物外做真修。柰何道友求追薦，孜孜禱我救陰囚。救陰囚，如何是，予乃無為清淨士。未嘗趁醮和天尊，不會登壇行法事。行法事，請黃冠，潔己登壇作內觀。予應加持處環堵，默禱本師天僊官。天僖官，重陽也，發嘆起慈行憫化。千重地獄枷鎖開，一切亡靈罪情舍。罪情舍，暨孤魂，同遊紫府入僊門。不夜鄉中得真樂，長春洞裹捧金蹲。
　　和胡講師韻
　　重陽真人尋友，東遊寧海。三髻懶漢選仙，西訪長安。長安大道，如何者哉。堪放落魄，宜棄嬰孩。既通玄趣，當補形骸。抽添運用，次敘挨排。飛烏走兔，雙戲俱皚。煙消火滅，銳挫強摧。斷除煩惱，洗滌塵埃。心無染著，齒免??。金花要賞，玉樹栽培。火生慧草，水長靈荄。常教靈焰潑潑，無令神水潰潰。常教命燈明朗，無令性燭沉埋。尋訪同心同德，講論有倚有挨。三屍拜降方寸，六賊難會九垓。要斡旋壺中日月，須倒顛洞裹山隈。得自然愛慾星散，得自然人我星?。大藥清靈於玉鼎，胎仙歌舞於瑤臺。堪嘆利名之切切，堪嘆生死之哀哀。好把塵緣大家勘破，休教走骨時暫狂乖。決要鍊形如同槁木，決要降心有若死灰。異日丹成九轉，攜雲同赴蓬萊。
　　立身法
　　立身之法，分明說破。意馬牢擒，心猿緊鎖。戒斷慳貪，伏降人我。節慎語言，隄防口過。莫起風波，休生煙火。忙裹偷閑，鬧中趖趓。修仁蘊德，消災滅禍。退己進人，亦成仙果。
　　〔說十了〕
　　十了功乃內事，非眼前境界，真清真淨，自然得之。
　　項中霞彩流，眼中光明流，耳中沖和流，鼻中玉柱流，口中甘津流，心中真火流，臍下黃河倒捲流，木金隨波運轉流，自然天地兩交流，十分功滿性風流。
　　聯句
　　擺脫名韁三島客，掣開利鎖十洲仙。長生路徑當修補，不死根芽好鍊烹。修心要廠長生客，鍊性當為活死人。鍊氣氣和神踴躍，修真真凈性玲瓏。專心學道須通道，堅志修仙決遇仙。誰知神秀過才秀，我覺心明勝眼明。心沒攀緣神彩秀，氣無凝滯性靈圓。水中焰迸三丹結，火裹蓮生一性靈。學道男兒無我相，修仙烈士沒人情。忘上博來心上悟，道中通得妙中玄。夢裹曾收無影劍，法中去了有情心。塵中無染心中悟，道上通玄性上靈。陰裹藏陽陽烜赫，命中養性性玲瓏。學道須憑心決烈，修仙全在志堅剛。石女吹簫鸞鳳舞，泥牛入海虎龍和。玲瓏玉奼敲龍角，惺灑金嬰跨虎腰。瑤池殿下青鸞舞，閬苑宮中白鶴飛。袖裹青蛇三尺劍，腹中白虎九還丹。青霞宮裹收紅雪，碧玉巖前賞赤松。心清意淨天堂路，意亂心荒地獄門。斡旋決仗無為力，造化全憑清淨功。一袖拂開沙世界，三丹結正大羅仙。捉住亙初靈底物，得觀元始本來真。六六陰消丹燦燦，三三陽聚性靈靈。雲根水骨歸金鼎，汞髓鉛精聚玉鑪。速把我人山放倒，急將龍虎穴衝開。踏碎龜蛇真活計，和調龍虎好生涯。若要奼嬰雙戲鼎，須教日月兩同宮。鼎內精金生五彩，鑪中美玉結三光。兔走烏飛投氣海，龍吟虎嘯入神京。心猿緊鎖丹無漏，意馬牢擒性自明。降住天關並地軸，斡旋坎虎與離龍。猿顛馬劣難成道，虎遠龍蟠易見真。心中事少憂愁少，性上塵多疾苦多。有有有中非有有，無無無裹有無無。
　　〔歸山操〕
　　鈺因與僧燭律師、殿試范壽卿，於郡城之北三教堂，一日焚香宴坐，有王大師抱琴而來鼓之。日昃，作琴操《歸山操》，蓋鈺有歸真之意也。
　　能無為兮無不為，能無知兮無不知。知此道兮誰不為，為此道兮誰復知。風蕭蕭兮木葉飛，聲嗷嗷兮鴈南歸。嗟人世兮日月催，老欲死兮猶貪癡。傷人世兮魂欲飛，嗟人世兮心欲摧。難可了兮人間非，指青山兮當早歸。青山夜兮明月飛，青山曉兮明月歸。飢餐霞兮渴飲溪，與世隔兮人不知。無乎知兮無乎為，此心滅兮那復疑。天庭忽有雙華飛，登三宮兮遊紫微。
　　〔委形贊〕
　　癸卯歲，師父丹陽真人，一日俄肆筆而書，名曰《委形贊》。是歲果蟬蛻，故集於是。
　　衛身之光，照耀非常。衛身之獸，風雲前後。大哉登真，委形而壽。紺髮青眉，紅頰素肌。如龍換骨，如蟬蛻皮。不作易性，奚為空衣。兀然若睡，臥簣而歸。大哉登真，路入青溟。麟隨絳節，鳳撁朱軿。嗚鸞珮玉，履虛步雲。超受真誥，上登玉宸。天路何長，天人飛翔。摐金拊石，散花燒香。聲動三界，眾來十方。群魔欽仰，六丁驚遑。靈穎斯成，幸無災螟。卻顧松栢，非為遐齡。山有時崩，海有時田。長地久，永為列仙。
　　洞玄金玉集卷之六竟
