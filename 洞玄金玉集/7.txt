洞玄金玉集卷之七
　　論恩
　　天地日月父母恩，不能使我脫沉淪。
　　弟兄姊妹暫相識，妻妾兒孫愈不親。
　　幸遇風仙傳秘訣，致令馬鈺得良因。
　　斷情割愛調龍虎，絕慮忘機產鳳麟。
　　玉內生金丹結寶，水中養火氣安神。
　　師恩深重終難報，誓死環墻鍊至真。
　　十報恩本名瑞鷓鴣
　　山侗一願報師恩，物外生涯世罕聞。鍛鍊玉鑪三澗雪，修完金鼎一溪雲。
　　蛟龍宜向火中溉，猛虎堪於水裹焚。一粒神丹光透璧，不神神彩獨超羣。
　　又
　　山侗二願報師恩，立誓修行志鍊心。火焰滅除火養木，水銀枯盡水生金。
　　木金三間通玄路，水火同流結寶岑。久視大丹成不漏，攜雲歸去絕昇沉。
　　又
　　山侗三願報師恩，鍛鍊靈胎在玉京。鉛汞烹煎先有驗，虎龍交媾豈無聲。
　　三光並秀超三昧，五嶽同峰出五行。三五丹成真造化，自然雲步訪蓬瀛。
　　又
　　山侗四願報師恩，天地收來入寶瓶。日月山川添壯觀，虎龍嬰奼得安寧。
　　清輕濁重陰陽正，博厚高明品物靈。赫赤丹成全性命，超然跨鶴過天庭。
　　又
　　山侗五願報師恩，酒色氣財誓不侵。便把日烏先趕退，次將月兔更牢擒。
　　月輪重顯無圓缺，日色增輝沒縮沉。功滿丹成何處去，得超雲漢絕陽陰。
　　又
　　山侗六願報師恩，坦蕩逍遙不惹塵。識破假軀端的假，研窮真性的端真。
　　方知可道非常道，始覺不神所以神。清淨丹成乘赤鳳，大羅天上賞長春。
　　又
　　山侗七願報師恩，掌握虛無死水銀。滿目牛羊當道臥，一軒風月證人純。
　　清清淨淨難迷假，淨淨清清易見真。龍虎丹成無九轉，自然永永做仙人。
　　又
　　山侗八願報師恩，返覆陰陽仗鍊烹。火降水昇拋雪浪，龍吟虎嘯發雷聲。
　　玉鑪瑞雪重重結，金鼎祥光靄靄生。無價丹成無老死，長生路上法身輕。
　　又
　　山侗九願報師恩，意淨心清路坦平。便把無為為造化，不憑有作作經營。
　　恰如逗引龍和虎，還似般調奼與嬰。活樂丹成蓬島去，和公師叔遠來迎。
　　又
　　山侗十願報師恩，劈碎金柳玉枷情。久視門中修久視，長生路上得長生。
　　昏昏默默澄澄湛，杳杳冥冥淨淨清。響曉丹成蓬島去，重陽師父遠來迎。
　　述懷#1
　　利名場上沒縈牽，人我叢中絕焰煙。舉意遊山山嶺上，興心樂水水雲邊。
　　往來飄逸孤如鶴，去住安閑靜似蟬。據此逍遙能有幾，從教人道活神仙。
　　上街求乞
　　人人休惜一文錢，好與貧兒且結緣。暗暗還賢增萬倍，明明助我養三田。
　　捨慳自是開心地，割愛方能達妙玄。一日悟來離苦海，逍遙物外共修仙。
　　勉門人
　　道人活計不相侵，各自衣飡各自尋。莫為閑言閑鬥氣，休爭俗事俗縈心。
　　搜玄絕慮龍隨虎，索隱忘機水養金。清淨色身全法體，一爐丹熟步瑤岑。
　　道友問在家能修行否
　　神仙要做戀妻男，忙裹偷閑道上參。清淨門庭無意認，婬情術法入心貪。
　　欲求家道兩全美，怎悟寂寥一著甘。莫待酆都追帖至，早歸物外住雲菴。
　　贈李校尉
　　一身便做箇丹丘，於內常常雲水遊。離坎交宮真子午，甲庚易位沒春秋。
　　五行四象皆無用，三島十洲卻有由。功行無虧雲鶴引，大羅天上列仙儔。
　　遇禁煙道友索
　　禁煙禁火禁心猿，真息調來永永綿。雲水不遊芳草徑，身心豈著杏花天。
　　為人勿作墳中鬼，學我能修物外仙。異日大丹成九轉，騰空何必打鞦韆。
　　贈涇陽張書表
　　六旬有四卦將休，猛悟灰心離俗遊。訪我搜真歸正覺，搜玄索隱做持修。
　　頭分丫髻雲霞友，手顯擎拳風月儔。稽首更明珍重理，自然得去赴瀛洲。
　　贈段先生
　　□公物外好生涯，□火相逢結大砂。□女盤桓看大藥，□牛哮吼戲靈葩。
　　□雲鋪地丹鑪赫，□子觀天碧眼華。□有三生君省悟，□中無事步煙霞。拆段字起。
　　〔贈姜公〕
　　寧海長春菴主姜公，同眾道友憐予行步艱難，造一奚車。工既成日，就福山來投，故作是詞以報焉。
　　青牛白鹿與黃羊，穩駕雲輿晝夜忙。運載乾坤常會合，推般日月永交光。
　　法輪響喨投玄窟，雲輅玎璫入道場。九轉功夫如省悟，自然得繼馬丹陽。
　　文登縣黃籙醮贈道眾
　　崑嵛三髻馬風歌，得遇修仙厭事多。我處無為酬本願，人求追薦苦相魔。
　　加持助醮居環堵，救拔亡靈上大羅。滯魄孤魂誠有幸，一齊超度喜無過。
　　又
　　一從得遇樂清貧，忻住環墻怕惹塵。鍊氣氣和神戀氣，頤神神爽氣安神。
　　宰公請我求追薦，小子慈心奉善因。救拔亡靈超上界，孤魂滯魄總朝真。
　　爇心香本名行香子
　　夫婦分離#2
　　你是何人，我是何人。與伊家、元本無親。都緣媒妁，遂結婚姻。
　　便落癡崖，貪財產，只愁貧。你也迷塵，我也迷塵。
　　管家緣、火裹燒身。牽伊情意，役我心神。幸遇風仙，分頭去，各修真。
　　上街化導
　　師父重陽，真箇真師。教馬鈺、專做貧兒。生涯清淨，活路無為。
　　應撫心琴，調龍虎，飲刀圭。誓不山東，緣在關西。
　　且和光、混俗隨時。笊籬閑把，惟望人知。願不蚤歸，休空過，疾修持。
　　示眾師兄
　　未至丹陽，怎敢為師。對同流、說破些兒。長生妙處，似有施為。
　　聚五彩雲，五行氣，五方圭。酉雉生東，卯兔生西。
　　是木金、間隔之時。淨中意會，清裹心知。願早清心，早淨意，早行持。
　　勸象師兄求乞殘餘
　　物外飄蓬，餒在其中。驀然聞、撞動齋鐘。殘餘求乞，禱告玄宗。
　　念出家兒，無家地，道家窮。麻麥充餐，消滅屍蟲。
　　覺虛心、實腹和沖。嬰兒跨虎，奼女騎龍。在虛無中，來無跡，去無蹤。
　　又
　　悟道翛然，出世因緣。但聞人、修建齋筵。長舒臂膊，立在傍邊。
　　便乞殘羹，覓殘飯，度殘年。無恥無羞，滅火消煙。
　　便留心、搜妙搜玄。闡開玉蘂，攢結金蓮。覺氣神清，精神秀，做神仙。
　　贈王五先生送環牆內飲膳
　　教去當除，爭辦齋廚。弟兄懣、錯用功夫。
　　不如休歇，早認元初中便覓雲根，尋雲腳，履雲衢。
　　喘息如龜，似有如無。覺仲和、來往寬舒。
　　斡旋山嶽，呼吸江湖。得產仙胎，成仙質，赴仙都。
　　詠香
　　不爇沉香，閑爇心香。布仁風、處處聞香。
　　人人向善，箇箇崇香。願處無為，常清淨，自然香。
　　妙洞雲香，虎嘯噴香。更龍吟、吐出馨香。
　　玉為寶篆，金結丹香。得赴蓬瀛，超三界，獻真香。
　　詠鶴
　　雖處雞群，如鳳積毸。自丁令、化現如斯。
　　霜毛朱頂，玉羽瓊肌。唼太湖萍，潭鼻栗，唳雲霓。
　　朝戲芝田，夕飲瑤池。待王喬、來控當歸。
　　舞昊市顯，乘衛軒奇。便指蓬壺，朝金闕，赴丹墀。
　　勸世
　　顏貌蒼蒼，髭鬢斑斑。愈愚迷、嫉妬貪慳。
　　不憂自己，撫謂妻男。便巧心生，無心肯，放心閑。
　　苦海波中，火院常躭。運機謀、積業如山。
　　不求大道，一向癡頑。筭有誰知，修仙易，養家難。
　　善惡報
　　造惡之人，兇橫無過。細尋思、最易柰何。
　　生遭官法，死見閻羅。向獄兒囚，確兒搗，磑兒磨。
　　積善之人，恭順謙和。細尋思、卻總輸他。
　　難收黑簿，怎入刑科。更神明祐，家門慶，子孫多。
　　題仵先生東廊
　　六月嚴凝，臘月炎蒸。這真功、顛倒分明。
　　陽中陰極，陰裹陽生。出五行中，誰行到，我行程。
　　萬朵金蓮，火裹常榮。水中看、紅焰昇騰。
　　兩般攢聚，一性圓成。便戴三花，梳三髻，禮三清。
　　贈張劉二都料
　　奉勸清河，酷告彭城。暨諸公、休苦勞神。
　　速離火院，早出迷津。縱水雲遊，歸物外，作閑人。
　　端的修行，洗滌心塵。以雲朋、霞友為親。
　　研窮久視，講論長生。便悟玄玄，通妙妙，得真真。
　　謝興平縣李公翁母布施一子學道
　　布施非凡，出俗因緣。捨嬌兒、入道搜玄。
　　人人稱善，箇箇稱賢。便遠揚名，名揚遠，出秦川。
　　父母深恩，要報聽言。我人除、擒捉心猿。
　　氣通八脈，功滿三田。救九玄尊，七祖父，共成仙。
　　客人樊公索
　　三髻山侗，嘆箇樊公。販淄礬、苦海波中。
　　要除煩惱，助一帆風。便棄繁華，離燔火，出凡籠。
　　真箇逍遙，真不迷濛。守真清、真爭真功。
　　真真相濟，真性玲瓏。便得真風，成真趣，顯真容。
　　贈彭官人
　　昨日官人，今日仙儔。悟浮生、水上浮漚。
　　忽生忽滅，難保難留。便做風狂，成風雅，騁風流。
　　心意清閑，雲水遨遊。以氣財、酒色為讎。
　　法名得得，道號休休。認本來如，無來去，好來由。
　　贈扶風縣楊公馬公
　　但願人人，識破浮生。速抽身、猛棄塵情。
　　休妻別子，絕利忘名。便灑然惺，豁然悟，頓然明。
　　虎嘯龍吟，氣爽神清。做真修、汞鍊鉛烹。
　　心平行滿，丹結功成。得跨雲霓，朝玉帝，住蓬瀛。
　　岐陽鎮張同監問修行
　　休問因緣，各做修行。古人言、兩句堪聽。
　　人人有分，箇箇圓明。但事情疏，心清淨，達長生。
　　元氣盈盈，大法成成。創初觀、日月停停。
　　光輝瑩瑩，龍虎平平。覺本真真，常寂寂，永寧寧。
　　贈閻知宮
　　此箇知宮，本是神仙。外修持、錯了因緣。
　　聽予勸化，索隱搜玄。便棄繁華，離塵境，訪林泉。
　　淨意清心，耕種丹田。更常常、鍊息綿綿。
　　命燈燦爛，性月團圓。待行功成，超達去，得昇天。
　　寄白水馮公淄陽長老
　　白水馮公，寧海扶風。更淄陽、長老仙訪。
　　三人一意，一志三通。便勦妖魔，擒猛虎，捉蛟龍。
　　俗慮俱忘，真氣和沖。得自然、曉達靈蹤。
　　金丹燦爛，玉性玲瓏。待行功成，超上界，住蓬宮。
　　寄柳巨濟學錄
　　奉勸書生，早悟浮生。捨榮華、物外遊行。
　　無思無慮，無愛無憎。便縱閑心，尋霞友，訪雲朋。
　　常處常真，常爭常清。做修持、自是靈明。
　　鉛為汞藥，汞乃鉛精。鍊大丹成，乘鸞去，赴蓬瀛。
　　贈三水三老先生
　　猛悟無常，頻絕慳貪。脫輪回、戀甚妻男。
　　出離火院，放肆婪躭。更頭如蓬，面如垢，語如慈。
　　萬事俱忘，志鍊行菴。滅屍蟲、敷布雲曇。
　　幽微窮究，道德相參。便講玄玄，搜六六，論三三。
　　贈靈陽子李大乘
　　悟徹陽元，便把陽牽。要陽陽、徹地通天。
　　陽穿八脈，陽透三田。覺一陽周，一陽就，一陽全。
　　水養靈煙，火養靈泉。更靈靈、真秀相傳。
　　靈砂無漏，靈物牢堅。便結靈光，成靈寶，做靈仙。
　　贈華亭張大悟
　　大悟之人，能放心閑。棄利名、愛海恩山。
　　食無求飽，居不求安。更不狂思，不下忽，不高攀。
　　協氣橫橫，甘露珊珊。用牛羊、車載循還。
　　坎離交結，龍虎盤桓。得至精微，水精熱，火精寒。
　　華亭縣西菴主王公請住方丈
　　誓戒肥甘，欣乞餘殘。以惺惺、變作癡憨。
　　不居方丈，不住華軒。把浴堂來，為睡室，且彎跧。
　　外樂無心，內養真顏。嘆塵中、獨占清閑。
　　將來功滿，離了凡間。向大羅天，雲霞洞，列仙班。
　　悟黃糧本名鷰歸梁
　　詞名本是燕歸梁，無理趣、忒尋常。
　　馬風思憶祖純陽，故更易，悟黃糧。
　　百年一夢暫時光，如省悟，棄家鄉。
　　常清常爭處真常，累功行，赴蓬莊。
　　終南居環堵#3
　　董宣強項豈尋常，如鷰頷，即非殃。
　　掀髯虛長不名瘡，無破處，又何妨。
　　道家貧後計多方，無腋袋，用皮囊。
　　搘頤懸掛度炎涼，裹面有，萬般香。
　　贈興平楊先生
　　密密相傳理最深，向水裹，自生金。
　　箇人無口解哦吟，能雲步，曳雲襟。
　　尋思今古修仙道，今如古，古如今。
　　古今難得遇知音，知音者，似予合。
　　戰掉醜奴兒本名添字醜奴兒
　　紫極宮加持，忽聞左右宰褚之聲，因作是詞。
　　萊州道眾修黃籙，各各虔誠。無不專精，邀我加持默念經。
　　救亡靈。柰何鄰舍屠魁劊，不顧前程。
　　宰殺為生，豬痛哀鳴不忍聽。最傷情。
　　贈醮首劉大官#4
　　彭城兄弟皆官樣，富貴之家。酷好榮華，未解回心悟落花。
　　路途差。吾親若肯搜玄理，別有生涯。
　　鑪鍊丹砂，大藥燒成進彩霞。泛仙槎。
　　贈劉叔建馬長吉
　　吾親叔建並長吉，兩箇同監。未解婪躭，來往奔波名利貪。
　　似癡敢。勸他早把元陽整，戀甚妻男。
　　卓箇雲菴，一句玄言匪俗談。離塵參。
　　贈萊州平等會首
　　世傳斑竹佳人淚，語話皆非。因擊三屍，血染斑斑事最奇。
　　馬風知。專投正直無私杖，休笑輕微。
　　最好閑攜，屏盡妖魔玉性輝。赴瑤池。
　　詠筇杖
　　願君粧點逍遙客，鶴膝同隨。閑步雲霓，笑傲清風明月谿。
　　樂希夷。海蘆尚有呂二節，陽數明知。
　　與道相宜，好伴雲遊風馬兒。莫推辭。
　　自嘆
　　念身破舊如茅舍，雨漬風掀。惹火招煙，鼠竇蛇鑽柱腳偏。
　　悉牢堅。遇師變作銀霞洞，修整雲軒。
　　懸掛珠簾，賞翫光明不夜天。決成仙。
　　又
　　悟來修鍊身中寶，不騁髯掀。唯喜沉煙，施布仁風無黨偏。
　　願心堅。勸人識破浮生夢，戀甚華軒。
　　更不觀簾，隨我扶搖入洞天。做神仙。
　　自戒
　　我因醉裹曾疏脫，誓不啣盃。識破浮財，氣不閑爭色怎埋。
　　免非災。重重得遇修行做，洗滌靈臺。
　　保護靈胎，直待靈珠變箇孩。赴蓬萊。
　　又
　　前生不種今生福，求乞街前。凍餒述邅，心似湯鍋沸鑊煎。
　　願哀憐。明明捨一文錢與，暗暗還賢。
　　最大因緣，自古慈悲總做仙。不虛言。
　　又
　　茶來酒去人情事，匪道根由。惟獻惟酬，酒去無茶回奉休。
　　便為讎。憐貧設粥非求報，建德如偷。
　　更好真修，定是將來看十洲。步雲遊。
　　又
　　恤飢共設三冬粥，稽首諸公。但願家豐，些小慈悲米濟窮。
　　好那容。道心長在常行善，性命圓融。
　　自是心通，縛馬擒猿引虎龍。赴蓬宮。
　　又
　　世人箇箇便宜愛，爭要便宜。鬥使心機，贏得便宜卻是虧。
　　少人知。勸他好把便宜捨，建德施為。
　　非是愚癡，暗積洪禧達紫微。做仙歸。
　　又
　　浮雲聚散如財物，不義之財，休要貪來，那底招殃惹禍災。
　　好生乖。不如心地行平等，各不傷懷。
　　遠勝持齋，定是將來免落崖。赴蓬萊。
　　又
　　三冬設粥宜長久，歲歲如然。惻隱心堅，種下今生真福田。
　　不虧賢。雖然出了些兒米，獲福無邊。
　　積行功圓，定是將來證果仙。上青天。
　　又
　　齋前收拾行香火，供養飢貧當辦辛勤，決定於中隱好人，莫相輕。
　　我今已得真消息，說與人聽須要虔誠，恭謹如同祭祀神，遇真真。
　　又
　　街頭凍餒求乞者，歡喜哀憐。供養如仙，惟恐中間隱聖賢。要精專。
　　勝如修建十壇醮，別種因緣。福行周圓，定是將來步碧蓮。去朝元。　　　
　　又
　　三冬設粥當周急，飢者堪憐。美事堪傳，他處人聞此善緣。亦如然。
　　濟貧拔苦慈悲福，功德無邊。勝爇沉檀，定是將來得上天。做神仙。
　　又
　　當廚聽取扶風勸，煮粥休稀。稠厚些兒，慎勿謾他人肚皮。起慈悲。
　　朝朝日日心休倦，好趁辰時。兼解寒威，積此真功莫要虧。得洪禧。
　　又
　　慈悲道友憐貧乏，設粥三冬。總獲真功，更啟虔誠有始終。逐年供。
　　惠而不費人聞得，但願家豐。肯濟貧窮，管取將來不落空。赴仙宮。
　　又
　　千門萬戶人聽勸，好結良因。恤念飢人，共設三冬粥濟貧。福彌臻。
　　一抄半撮慈悲米，功行非輕。遠勝看經，惻隱之心達玉京。注仙名。
　　又
　　風刀雪箭三冬苦，當恤貧兒。身上無衣，口裹無飡常抱飢。忒孤恓。
　　甲人人正好修功德，當起慈悲。拯溺扶危，設粥都來百日期。立仙梯。
　　〔致孫公〕
　　冬天設粥益利甚多，煩孫公副正留心，無令斷絕。甚荷。奉呈小詞二闋。
　　三冬設粥來宮觀，善事光臨。休起愁心，悟取慈悲行最深。足人欽。
　　休生倦怠常寧耐，勝爇檀沉。妙處閑尋，水火相生玉裹金。上瑤岑。
　　又
　　孫公副正居何處，紫極之宮。待客謙恭，高下相看動己躬。似張弓。
　　勸賢早認真修鍊，斡運靈宮。省可恭恭，錦箭如絲射寶躬。不須弓。
　　離苦海本名離別難
　　謹繼重陽師父韻
　　緣遇離苦海，修真寂真寥。向真風裹、捉真飆。
　　種琪瑤，真真瑞滿青霄。引真箇玉兔，真箇金雞，自是能消。
　　更收聚、真龍真虎繚繞，真象肯偏饒。真恍惚，真彰昭。
　　見真嬰、真奼相招。訪真離、真坎真處，要真真、相濟服靈苗。
　　忽結亙古真容，因真清淨，功力和調。蓬島去，拜禮重陽師父，永逍遙。
　　洞玄金玉集卷之七竟
　　#1以下十一首詞牌均為『瑞鷓鴣』。
　　#2以下二十四首詞牌均為『行香子』。
　　#3 以下二首詞牌為『燕歸梁』。
　　#4以下二十二首詞牌均為『添字醜奴兒』。
