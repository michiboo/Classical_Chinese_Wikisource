洞玄金玉集卷之四
　　自喻
　　水雲蹤跡任飄颻，寶樹琪花好撼搖。
　　鍊己勤修金玉洞，潛身投宿瓦磚窖。
　　天關地軸蟠吾足，瑞氣祥光纏我腰。
　　莫訝世間疏麴糵，且忻靜裹飲瓊瑤。
　　遵依師父持三要，逗引靈童舞六么。
　　直待風仙來下界，度歸蓬島永逍遙。
　　臘日海上見海市用東坡韻
　　海家活路不知空，長在洪波大浪中。
　　日日捕魚招地獄，時時進艣背仙宮。
　　因何卻得心悔過，遇我穿鑿勝良工。
　　忻躍焚燒船與網，慈悲感動神與龍。
　　海市呈空驚眾目，於中諕倒白髯翁。
　　時當臘八生異象，希奇造化現來雄。
　　龍虎遶蟠吟不盡，神仙出沒畫無窮。
　　寶殿珠樓水搖蕩，瓊林琪樹氣浮融。
　　跨鶴金童敲玉磬，登壇玉女擊金鐘。
　　嘉瑞重重襯天闊，慶雲靄靄顯年豐。
　　悟來赤鳳翅調金，倒把青牛尾秉銅。
　　重遇重陽仙訓誨，冰清玉潔樂真風。
　　寧海軍判官烏延烏出次韻
　　臘八海市現寒空，虛無氣象杳冥中。
　　紫霧化成蓬島洞，紅霞變作寶瓶宮。
　　隋珠照海相連蚌，蜀錦牽船豈見工。
　　風光搖曳奔山虎，雲彩橫斜出水龍。
　　遙觀引鶴垂髫子，遠望披蓑策杖翁。
　　乘鸞玉女異中異，撲象金獅雄更雄。
　　便是坡公吟匪盡，直饒道子畫難窮。
　　勸人回首投嘉趣，顧我修真鍊氣融。
　　投玄幸悟無生理，救命能趖過世鐘。
　　常有慈心扶眾溺，卻無俗念願家豐。
　　慇懃進道絕纖慮，點檢行囊沒箇銅。
　　掌握斡旋顛倒法，狂歌狂舞且佯風。
　　次韻
　　萬頃琉璃襯半空，陰陽造化在其中。
　　鵲橋橋度三山客，鸞輿輿訪九霄宮。
　　希奇樓顯摘星手，玲瓏塔現不凡工。
　　隊隊坎男乘白虎，群群離女跨青龍。
　　背綰同心小小子，帽裹三簷老老翁。
　　忽爾騰空飛鶴勢，偶然戲水巨鰲雄。
　　相契內事山侗富，倒笑虛假石崇窮。
　　性住命停昭且著，神清氣爽朗然融。
　　慈悲句句如良藥，語話琅琅似擊鐘。
　　罷鍊心魔並意亂，卻祈國富與民豐。
　　願無僧愛投嘉趣，誓不慳貪積臭銅。
　　三髻狂吟人莫笑，一般風害害風風。
　　復用前韻
　　琅琅海市秀臘空，相次東坡十月中。
　　瑞氣結成蓬島洞，彩霞捧出九霄宮。
　　我來西高行教化，祥生北海顯仙工。
　　躍嶺奔山投穴虎，噴雲吐霧戲珠龍。
　　異常造化三終日，希奇驚倒一老翁。
　　蓋因漁父網焚喜，感動天翁景變雄。
　　詩匠賦詩詩有盡，畫工欲畫畫無窮。
　　白叟黃童誠大悅，青天紅日顯明融。
　　四皓嬉遊縱狂舞，八仙宴飲倒提鐘。
　　外施功行神明祐，內鍊仲和道氣豐。
　　持戒已無心犯戒，見銅怎敢手拈銅。
　　奉勸後來學道者，慇懃謹謹繼予風。
　　〔贈道友〕
　　癸卯四月行化，道過福山，因借坡公海市詩韻以述懷，贈諸道友。
　　馬風得遇治虛空，水養靈煙恍惚中。
　　斡動玲瓏珍寶藏，剔開晃朗蘂珠宮。
　　性好清閑並道德，教傳農士與商工。
　　調和鼎內龍蟠虎，逗引鑪中虎遶龍。
　　鉛精汞髓歸根蔕，女奼嬰嬌惜主翁。
　　既悟無為真活計，肯持有作假英雄。
　　專志投玄能離苦，虔誠索隱不憂窮。
　　心便環堵攀原憲，腹長胎仙傲孔融。
　　欽崇教主唐才呂，遵奉講師漢將鐘。
　　常嘆一瓢為我累，寧思五袴傚他豐。
　　九載曾修三澗雪，十年不把一文銅。
　　誰繼重陽師父踵，丘劉譚馬闡家風。
　　〔贈道友〕
　　予行化芝陽，特承蓬萊道眾見訪，相別索詩，為借坡公韻，藏頭疊字贈焉。
　　□仙說破萬緑空，□色色空眼界中。
　　□下聞道必生怪，□我矜誇自有宮。
　　□殿修完無用木，□金間隔不煩工。
　　□巧難通水與火，□清易引虎和龍。
　　□蟠虎遶投離女，□奼嬰嬌訪坎翁。
　　□母清靈生異相，□貌威嚴別是雄。
　　□哉雄哉真得得，□兮得兮赤窮窮。
　　□究內事默而語，□話胎仙和且融。
　　□融入妙開金口，□口傳玄扣玉鐘。
　　□離傳呂呂傳王，□父傳予麻麥豐。
　　□人儉已成仙契，□聖合賢惡鄧銅。
　　□臭不如功行累，□功積行得仙風。
　　〔贈道友〕
　　黃邑修設黃籙，邀予作度師。既至，加持於全真菴。借東坡海市詩韻，以示道眾。
　　□亡屍滅得觀空，□士農商好守中。
　　□訣投玄無地獄，□談入妙有天宮。
　　□祖純陽曾禱現，□父風仙昔嘆工。
　　□斬七情嬰跨虎，□通一竅奼乘龍。
　　□盈日吳顯黃婆，□昇火降助金翁。
　　□翼生兮機莫測，□圭飲兮雌變雄。
　　□今不羨陶朱富，□無相繼范丹窮。
　　□有三丹千日鍊，□生五彩百骸融。
　　□年罷用分茶盞，□紀捐持勸酒鐘。
　　□遇隨緑行教化，□來勸世棄財豐。
　　□合醬黃非是道，□觀心鏡不干銅。
　　□流若悟山侗理，□帛如泥恰似風。拆蟲字起。
　　勉賡彥濟海市詩韻攢三字
　　□□下天風仙王，□□哂我太荒唐。
　　□□指予遊海島，□□訪覓?山陽。
　　□□瞷看人業滿，□□教勸如春煖。
　　□□從此網船焚，□□功尋不可緩。
　　□□馬風到北溟，□□海市人總驚。
　　□□天垂仙景異，□□千變萬化生。
　　□□觀如蓬島上，□□道子難圖狀。
　　□□吞吐物物奇，□□怎寫般般相。
　　□□驚動海邊漁，□□諕心冤怎通。
　　□□便焚罾與網，□□神喜天亦愉。
　　□□恰似醉復醒，□□語話投機訂。
　　□□性上問長春，□□清淨成丹鼎。
　　又藏頭拆字
　　□如點漆，出自重陽。□王度丘，劉譚馬唐。□訣傳玄內雲水，□然三髻來芝陽。
　　□居環堵加持滿，□歷雲遊誰怕煖。□人報我望西高，□暮海市仍且緩。
　　□喜呈祥在北溟，□看異景眾皆驚。□風特地來行化，□好依予戒殺生。
　　□勸網焚船莫上，□論人形異魚狀。□命魚命命不殊，□審生前魚甚相。
　　□下為魚犯甚漁，□魂冤債應難逋。□經懺悔非懺悔，□每改過天自愉。
　　□灰整得醉中醒，□起善心善事訂。□盟盟誓不為漁，□魚戲海免湯鼎。
　　拆目字起。
　　又
　　□疊心琴虞舜王，□藏西歸復至唐。
　　□教經文窮理看，□髻得遇鍊丹陽。
　　□心性兮功向滿，□雲遊兮任寒煖。
　　□急行兮闡善緣，□來線兮不稽緩。
　　□喜爭言怕北溟，□喜爭言過悔驚。
　　□喜爭言不造罪，□喜爭言戒殺生。
　　□然焚網不船上，□日道裝非俗狀。
　　□透自無名利心，□開豈有我人相。
　　□觀漁者不為漁，□耕通債免還通。
　　□中誓不言長短，□上神明自喜偷。
　　□圭爛飲真心醒，□宿光臨妙言訂。
　　□壬交會結金丹，□得皆因清淨鼎。拆三字起。
　　又
　　□屍六賊怕心王，□遇風仙別母唐。
　　□訣傳來修道德，□情削去鍊陰陽。
　　□溪明月缺還滿，□曜清風涼且煖。
　　□朋選擇氣須調，□語慈悲性且緩。
　　□蟻穿珠入大溟，□火同鑪沒事驚。
　　□重三光通久視，□知一大學長生。
　　□喜就下不就上，□悟無形亦無狀。
　　□回意馬聚精光。□綻心蓮生異相。
　　□方人勸西高漁，□魂鰕命怎還通。
　　□子四人焚大網，□靈生天天偷愉。
　　□見海市轉增醒，□涯改作善言訂。
　　□寧更屬好修仙，□斷塵緣鍊身鼎。拆三字起。
　　得遇
　　悟徹須憑遇，得遇須憑做。做徹清淨功，神仙自來度。
　　嘆遼陽高巨才遇而不悟
　　遼陽高巨才，寧海曾攜手。同日遇風仙，偏他不回首。
　　隱奧
　　天有三十六，地有三十六。天地入寶瓶，七十二候足。
　　起慈
　　願救眾生苦，悲心日日多。上仙知我意，批出馬維摩。
　　達妙
　　小小秦川道，迢迢近水邊。閑閑成恍惚，得得遇胎仙。
　　中選
　　玉液泛金船，玉性結金蓮。玉篆篆金鈺，玉韶韶金仙。
　　通玄
　　六月嬰裹孩，呼霜帶雪來。馬風知得也，決定赴蓬萊。
　　長生
　　我有長生訣，今朝說與君。玉鑪三澗雪，金鼎一溪雲。
　　僊伴
　　誰是山侗友，今朝說與賢。青蓮池上客，黃鶴洞中仙。
　　食韮九九之數也
　　馬風戒斷酒，好喫生生韮。和韮也不喫，自在逍遙走。
　　嘆淩霄花
　　仰望凌霄花，看來好不好。時間依勢生，勢去成枯草。
　　道友怪予清瘦
　　瘦則從教瘦，不許皮兒皺。鶴體與松形，正是林泉叟。
　　五體皮袋頌
　　皮皮皮皮皮，我又不識你。不若清淨乎，直究掉了你。
　　述懷
　　悟徹是非海，出離生死關。人無息肩暇，我有終身閑。
　　隴州環堵至辛平蕭防判以詩贈之
　　臨行更相屬，坑壍休深斸。學取馬風風，灰心明性燭。
　　每見道眾無不敬奉遂成－絕謝之
　　偶爾相會面，何須苦敬欽。路遙知馬壯，歲久辨人心。
　　贈李大乘五言詩攢五字
　　□□□□李，□□□□憩。□□□□憑，□□□□惠。
　　贈門弟子
　　□□志好志，□□欽常欽，□□口應口，□□心見心。
　　遇仙亭
　　□移並斗轉，□指遇仙亭。□與壬會合，□訣醉中醒。
　　拆星字起。
　　又
　　□計非尋俗，□□對茅亭。□起眉毛見，□誰悟醉醒。
　　拆生字起。
　　贈萊州醮首王永暨眾道友
　　受罪
　　生前姦狡極，死後罪業多。決入鑊湯獄，難逃鐵網羅。
　　追薦
　　孝子辦追薦，亡靈獲福多。決然離地獄，免得面閻羅。
　　超度
　　七祖超昇廣，九玄度脫多。攜雲朝玉帝，跨鶴看參羅。
　　請聖
　　玉簡躬身執，星冠點地多。青詞釆青目，黃道布黃羅。
　　法事
　　赴醮星冠廣，登壇月帔多。天尊齊和起，法事越修羅。
　　圓滿
　　滿空鸞鶴降，赴會聖賢多。符總簡圓備，雲軒上大羅。
　　冬至日有作
　　一陽初運動，一線始爭多。漸有春消息，仍無衣薄羅。
　　積行
　　修行行行廣，積行行行多。九轉丹烹鼎，六銖衣勝羅。
　　累功
　　□訣靈根種，玄言功果多。養成真玉貌，賽過摩?羅。
　　贈李講師
　　常令心地善，未解厭塵多。棄假投玄趣，修真上大羅。
　　贈萊州王道正
　　心性常令善，塵情卻厭多。玄中搜妙理，洞裹看參羅。
　　述懷
　　每恨行功少，常嫌身影多。倦開名利眼，不羨相甘羅。
　　月下吟
　　開懷明月下，快意清風多。道複唯麻布，漁巾作酒羅。
　　改惡修善
　　惡者從今善，修仙漸漸多。將來朝玉帝，免得見閻羅。
　　敬三教
　　待士非凡俗，崇僧性不凡。再三須重道，決要敬麻衫。
　　應禱攢三字
　　□□天極高，□□伈旱苗。□□仙應禱，□□霈三朝。
　　洞玄金玉集卷之四竟
