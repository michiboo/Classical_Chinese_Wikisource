洞玄金玉集卷之十
　　金蓮出玉花本名減字木蘭花
　　贈大畢先生
　　畢公好志，官障私魔心不二。決烈修持，能可移山志不移。
　　塵緣一削，世上榮華無染著。可稱仙徒，堪許完全大藥鑪。
　　勸劉法司放鸚鵡#1
　　緑毛紅觜，因為能言還自累。奉勸休何，語得分明愈著魔。
　　不如省覺，緘口藏機懷卓犖。人總嫌伊，得出凡籠自在飛。
　　寄張知觀
　　張公知觀，性命堪搜常作觀。勘破囂塵，灰了凡心出世塵。
　　內修內鍊，真汞真鉛常鍛鍊。要見金蓮，須是深深種玉蓮。
　　寄任節級
　　任公節級，肯救危難常濟急。此去淳于，報得專專獻鉢盂。
　　山東馬鈺，詞寄賢家收養玉。玉裹生金、無口能言話古今。
　　贈劉公見惠鞋以詞贈之
　　贈予鞋履，我賜賢家玄妙理。休別猜疑，早離塵緣得所宜。
　　論其元首，清淨精光牢固守。性不沉流，決繼海蟾的祖劉。
　　姜公惠蒲扇
　　蒲編線定，救苦成功生異景。熱惱無憂，招引風來夏變秋。
　　休言是草，雖則物輕人意好。感謝姜侯，惠我清涼免上樓。
　　又
　　□金汞定，□富人榮非我景。□子何憂，□嘆浮生鬢染秋。
　　□生慧草，□早修心端的好。□道勝侯，□袖攜雲訪玉樓。拆木字起。
　　萊州倉使盧武義
　　盧公倉使，意在留心風馬二。未解修丹，送我勞勞到武官。
　　速回車馬，欲要全真先棄假。功行須周，定是將來看十洲。
　　又
　　直饒呼使，怎比清清修不二。會鍊三丹，遠勝為人得好官。
　　牢擒意馬，緊鎖心猿寧著假。靈物圓周，得看壺中萬萬洲。
　　贈清淨菴主劉公
　　彭城菴主，喜捨花園菴舍做。設此良緣，種下將來福祿田。
　　全家修善，正是修行真地面。更好清心，神氣沖和上寶岑。
　　贈劉同監
　　□圭爛飲，□後玄機宜再審。□上田田，□了真功得自然。
　　□中蓮綻，□是為仙無失陷。□了心休，□繼海蟾的祖劉。拆刀字起。
　　繼張修祖殿試韻
　　□傳天際，□小金嬰能補綴。□白絨清，□物隨針繡我心。
　　□靈無影，□八刀圭誰可飲。□友張翁，□客邀觀七寶宮。拆□字起。
　　繼酒同監韻聯珠
　　〔休〕心數歲，〔歲〕久休心成妙最。〔最〕好心磨，〔磨〕琢心開疾似梭。
　　〔梭〕飛玉性，〔性〕上無瑕真自淨。〔淨〕有何愁，〔愁〕惱吾官心不休。
　　清真子姚公索
　　命中養性，水裹生金真本柄。虎遶龍蟠，走玉飛金結作團。
　　刀圭恣飲，產箇胎仙端更正。別是生涯，出入騰空步翠霞。
　　贈范明叔□扇
　　□絲為扇，堪與閑人常作善。驚說蚊蠅，款款輕搖免殺生。
　　添成幽雅，相助逍遙塵不惹。拂盡攀緣，意淨心清性月圓。
　　於疃于吉先索
　　於公聽勸，世事無涯難歷徧。好認玄微，稍稍知空達妙機。
　　家緣撇掉，雲水遨遊修大道。異日功成，跨鶴攜雲赴玉京。
　　〔勸劉穩〕
　　牟平縣劉穩欲自焚身，遂作此詞，急救其性命。
　　劉公聽勸，學佛修仙憑識見。割棄心塵，不在焚燒捨?身。
　　些兒修鍊，鍛鍊神丹須九轉。功行圓周，相繼海蟾的祖劉。
　　姜公惠故紙
　　□然傳旨，□下清吟專謝紙。□帛遷延，□筆書箋钁見前。
　　□開微寡，□擘慳心當捨下。□惠群仙，□卻酬君詩百篇。拆丿字起。
　　桃源憶故人
　　重陽師父相引登蓬萊閣
　　風仙同我蓬萊宴，〔賞〕翫蓬萊清淺。海市蓬萊出現，虎嘯蓬萊苑。
　　龍吟蟠遶蓬萊殿，鶴馭蓬萊鳳輦。丹顯蓬萊九轉，堪應蓬萊選。
　　又
　　崑箭山近蓬萊廓，連接蓬萊雲腳。異景蓬萊輝霍，霞變蓬萊鶴。
　　金風吹轉蓬萊閣，自有蓬萊丹藥。仙子蓬萊真樂，不負蓬萊約。
　　又
　　馬風得遇修仙舉，不羨人間富貴。築箇環墻居住，且避風霜雨。
　　靈光晝夜常修補，異日功成歸去。得住蓬萊洞府，侍奉吾師父。
　　寄譚劉郝三師友#2
　　譚風劉郝雲霞友，自在逍遙閑走。興盡好歸陝右，共話無中有。
　　常清常淨常無漏，便覺虎龍交媾。箇內不神神秀，得飲長生酒。
　　得遇
　　馬風曩日肥家子，緣甚黜妻屏子。便做飄蓬貧子，因遇重陽子。
　　從斯道號丹陽子，塵事竝無些子。悟徹男兒產子，決定成仙子。
　　自悟
　　父兄未老先亡過，已後不須發課。決定輪排到我，生死如何趓。
　　悟來便做飍飍麼，一任人猜心破。認正箇中些箇，有分攜雲朵。
　　思遼陽高巨才
　　桃源憶故人歸去，別後常懷無緒。未審官遊何處，忘了當初遇。
　　我今物外修行做，但願他家開悟。猛棄榮華貴富，共結雲霞侶。
　　贈孔菴主昆仲
　　孔公四箇親兄弟，小者二人傾逝。已後不須卜筮，想著先垂淚。
　　死生生死如何避，早把家緣猛棄。物外行功積累，得得成仙位。
　　勸長安三壇李法師
　　李公知觀聽予勸，只恁未為長便。悟取水雲清淺，玄妙心通顯。
　　木人手段非凡箭，便把三乘救援。射透箇中宮殿，得見如來面。
　　桃源遁客問道
　　桃源遁客專來到，問我些兒玄妙。說破坎離顛倒，水火同鑪竃。
　　虎龍蟠遶成丹寶，五色祥雲開導。引出胎仙不耄，和住蓬萊島。
　　五臺月長老來點茶
　　五臺月老通三要，便把三彭除勦。運用三車皎皎，般載三乘妙。
　　龍華三會心明曉，頓覺三光竝照。箇內三壇設醮，自己三清了。
　　贈蔡先生翁母攢三字
　　□□夫婦聽裁斷，□□好生捨?。□□男兒休管，□□俄然斷。
　　□□恩愛無縈絆，□□漸令火鍛。□□明明光燦，□□山侗喚。
　　又
　　鴛鴦未老頭先白，有甚因緣難測。說破自然會得，蓋為貪迷色。
　　人還省悟溪山驀，物外專修道德。清淨神仙法則，得住蓬萊宅。
　　贈老姚先生
　　修行先把家緣捨，莫順人情談話。慎勿攀高忽下，休著纖毫假。
　　心猿意馬無令耍，真淨真清幽雅。神氣和調惺灑，功滿丹無價。
　　何先生欲遊海島以竹杖贈之
　　道家攀送呈玄趣，膝上自然琴撫。聲透九霄妙處，引下青鸞舞。
　　流霞滿酌休辭訴，九節靈枝攜去。相助亙初行步，直上蓬萊路。
　　寄趙公綽殿試
　　今朝傳出些修鍊，外把萬緣鍛鍊。鍊過更宜重鍊，識破何勞鍊。
　　纔方向裹閑烹鍊，六賊三屍頻鍊。鏡滅心忘丹鍊，得得成真鍊。
　　又頌
　　人在萬緣鎖，若是勘得破。又更識得破，修行做得過。
　　寄張知觀聯珠
　　岐陽鎮上丹霞觀，〔觀〕主張公手段。〔段〕段丹田照管，〔管〕顧常明燦。
　　〔燦〕然內景真堪看，〔看〕透性無素亂。〔亂〕道祝賢遐筭，〔筭〕得神仙伴。
　　贈古劉二先生
　　前程合有修仙分，競利爭名喫頓。遏意逆情愁悶，逼得回頭緊。
　　筭來貪甚浮華境，不若完全性命。直認無為清淨，管取成仙準。
　　寄主簿王彥文
　　前程合有修仙契，分外難求名利。所措莫能如意，激出修行志。
　　筭來生死無人替，肯把自身家累。要占十洲仙位，清淨功夫累。
　　贈李四官
　　閑思今古回頭底，是非功成名遂。往往事無如意，猛悟尋歸計。
　　超然拂神無家累，物外行功積累。博得聖賢懽喜，蓬島安排你。
　　贈鄭先生
　　有心入道當回首，〔何〕況流年六九。性命宜乎早救，莫待身枯朽。
　　無為清淨功夫守，自是神丹無漏。天地可同長久，永作雲霞友。
　　贈亭川衆道友
　　塵中箇箇貪名利，要賽石崇富貴。爭柰前程不諱，莫也難逃避。
　　悟來詐做飍飍地，便是脫家奇計。鍊氣全神圓備，得赴蓬瀛位。
　　贈董先生藏頭聯珠
　　〔準〕予屬付須當認，〔認〕取本源清淨。〔淨〕意清心除境，〔境〕滅心忘盡o
　　〔盡〕形八戒持來正，〔正〕洽靈靈心印。〔印〕結光輝禪定，〔定〕是神仙準。
　　贈董先生
　　□泉西裹雲朋董，□訪扶風鈺洞。□話真鉛真汞，□火如何弄。
　　□分清淨功能總，□蟻穿珠九孔。□午倒顛成洪，□性真堪寵。拆龍字起。
　　贈華事仙大師攢三字
　　□□仙老真禪老，□□萬緣拂掃。□□下心最妙，□□俄然了。
　　□□神氣精三寶，□□閑烹鑪竈。□□丹成驚早，□□真如好。
　　赴黃籙離贈道眾
　　尋聲救苦酬予願，海角天涯心遍。暗誘人離火院，物外真修鍊。
　　尋思地獄心寒顫，救拔亡靈經念。枷鎖自然脫免，總赴蓬萊宴。
　　會弟運甫有書議葬事以詞答之
　　在生已是為來錯，死後形骸醜惡。合避三光寥廓；埋了休拾掇。
　　子孫辦孝如媒妁，遷葬分明嬉謔。併骨共同棺槨，顯露貪懽樂。
　　又
　　悟來頓覺從前錯，怎敢起心生惡。斡運蓬萊銀廓，箇內如擡掇。
　　無中嬰奼憑媒妁，須用，黃婆為謔。和會出離瓊槨，天上長安樂。
　　天道無親本名甘草子
　　勸眾道友
　　唯顯，想像莊周，夢蝶飛輕粉。悟徹本無親，天道一堪憑信。
　　一志寂寥修行緊，便莫惜，假軀嬌嫩。捐棄家緣須陡頓，作女男妻恨。
　　勸董公道友#3
　　奉勸，難裕修持，自有清清雨。雨變雪花飛，得見青蓮浦。
　　陪伴脫塵雲霞侶，不要起，攀緣心緒。莫戀金籠共鸚鵡，聽馬風真語。
　　傳妙道本名傳北枝
　　借柳飼韻
　　山侗正撫，心琴仙調。驀然想、道契仇香姓趙。
　　願吾官，早開悟，事皆顛倒。匿智慧，裝懵懂，咄去奸俏。
　　便倣傚、許氏龐公，全家物外，箇箇總了了。
　　又
　　清心淨意，通禪明道。逍遙樂、永無憂惱。
　　縱狂歌，任下士，聞之大笑。笑則笑，怎知得，內貌忒好。
　　待異日、行滿功成，管決有，紫書來到。
　　滿庭芳
　　迷碁引
　　口倖謾人，手談胡指，暗懷奸狡心腸。只圖自括，一任你咱亡。
　　得勝無聲之樂，笑他家、不哭之喪。無慈念，殺心打劫，一向騁乖張。
　　偶因，師點破，回心作善，入道從長。便通玄知白，守黑離鄉。
　　絕慮忘機養浩，鍊神丹、出自重陽。行教化，闡揚微妙，詩曲滿庭芳。
　　嘆名利#1
　　利惹心猿，名牽意馬，無晝無夜奔馳。波波劫劫，來往沒休期。
　　一向貪饕越煞，心勞役、形苦神疲。休迷執，一箇口裹，插得幾張匙。
　　堪嗟，虛幻事，妻男走骨，自己行屍。又何須相愛，相戀相隨。
　　好把輪回趖趓，早參禪、訪道尋師。長生話，有些微妙，端的上天梯。
　　出樊籠贈京兆劉法司
　　掣斷名韁，敲開利鎖，忻然躍出樊籠。無拘無管，縱步任西東。
　　自在逍遙活計，占無為、清淨家風。無情念，亦無僧愛，到處且和同。
　　不唯，身坦蕩，心中豁暢，性上玲瓏。更不搜嬰奼，坎虎離龍。
　　方寸澄清湛寂，得自然、神氣和沖。神仙事，何愁不了，決定赴蓬宮。
　　重遇吟
　　重遇風仙，重增開悟，一心專做癡愚。掀髯勢已，且恁觜盧都。
　　罷了高談闊論，疏筆硯、不講經書。從今後，孤雲野鶴，鷇食更鶉裾。
　　寒來，求紙布，忻來歌舞，飢覓殘餘。似孤舟不繫，有甚程途。
　　自在逍遙坦蕩，更無著、無染無拘。人來問，看予活計，何必更詢予。
　　贈趙先生母蓬瀛散人
　　京兆城中，章臺街裹，有箇豪富楊姑。道菴創置，與子不塵居。
　　燕處逍遙快樂，戴雲包、酷好清虛。陰德積，憐貧愛老，設獄祭魂孤。
　　環墻，修十座，衣准獨贍，三處安廚。壽長年出自，道力相扶。
　　臘月下旬有二，與真人、降誕無殊。功行累，將來定是，跨鶴赴仙都。
　　覺覺覺
　　道法彌高，教門洪大，東西南北無邊。闡開玄徑，剔正路無偏。
　　行步逍遙坦蕩，塵情事、不許縈牽。明三覺，精神氣湧，清淨遞相傳。
　　自然，成造化，木金間隔，水火潺湲。定虎龍交媾，嬰奼牢堅。
　　結正金丹大藥，銀霞內、燦爛光圓。飛騰勢，往來出入，逗引大羅仙。
　　離苦海贈張二官
　　人喜生兒，誰知替你，被他奪了精神。繫伊心意，唯恐不成人。
　　養大留心何處，惜妻男、忘了伊恩。休惆悵，聞身強健，別覓箇良因。
　　怡然，離苦海，斷情割愛，絕慮忘塵。訪雲朋霞友，月伴風鄰。
　　講論長生久視，通玄妙、固蔕深根。金丹結，功成行滿，跨鶴去朝真。
　　論金玉
　　玉洞玄玄，金鑪燦燦，清中金玉希奇。金龍玉虎，玉走與金飛。
　　撞透金門玉戶，見金蓮、玉蘂爭輝。金玉好，天風搖曳，玉葉與金枝。
　　錡錡，金與玉，金嬰玉奼，玉步金闈。顯金光玉艷，玉貌金衣。
　　此箇靈金靈玉，結金丹、玉性無虧。真金玉，鈺成玄寶，出自本師知。
　　處自然
　　清淨真功，無為大道，自然體用惺憁。先天靈物，元本在吾胸。
　　南北東西相會，慧眸開、論甚矇矓。壺中景，水生玉虎，火內長金龍。
　　祥光，敷宇宙，三田丹秀，八脈神通。且披蓑頂笠，有似漁翁。
　　闡出玄玄妙趣，勸人人、氣養和沖。同修鍊，功成行滿，相逐赴仙宮。
　　冰雪亭題晏子禮
　　瑞靄浮浮，祥氛冉冉，捲簾縞夜幽光。清奇峻潔，有類布濃霜。
　　恰似山侗內景，瓊花綻、玉蘂芬芳。瑤瑛結，連城寶氣，璀璨射珪璋。
　　何須，沉與麝，自然馥郁，不比尋常。見銀蟾吐耀，斡運圓方。
　　姑射真人放浪，弄風行、玉珮玎璫。胎仙現，白雲深處，恣意飲瓊漿。
　　赴萊州黃籙大醮作
　　口口相傳，真真相濟，悟來意解心通。玄中妙趣，明月應清風。
　　師祖鍾離傳呂，呂公得、傳授王公。王公了，祕傳馬鈺，真行助真功。
　　彭城，並道友，邀予追薦，數次途中。更同知節使，節副相容。
　　跪領尊官台旨，加持在、紫極之宮。亡靈福，超昇天界，了了道深崇。
　　刀圭法
　　日月交宮，虎龍共處，不分南北東西。五方秀氣，攢聚結刀圭。
　　十二時中鍜鍊，尖鋒上、進出光輝。堪安欛，住行坐臥，恣意倒顛攜。
　　添鋼，增刃快，斷除六賊，消滅三屍。便往來揮動，剖判昏迷。
　　誰信無中妙用，變成箇、惺灑嬰兒。修真理，因師傳授，轉付友人知。
　　和張飛卿殿試韻
　　七赴皇都，三經殿試，怎知鍊氣綿綿。心猿休歇，意馬罷強顛。
　　燕處申申快意，仗清淨、固住靈源。玄玄處，三光竝秀，照耀洞中天。
　　勸君，開覺悟，休馳才俊，聽取余言。有逍遙妙路，無說無傳。決烈一刀兩段，絕緣慮、自是通玄。真功就，留侯的裔，繼踵作神仙。
　　讚重陽真人顯異
　　憫化真人，重陽師父，頭頭物物皆通。歸期預指，語話似心風。
　　果應南京行上，昇霞後、教訓臧公。師父重陽真人當日昇霞，至暮時分，臧公在南京遇之，尚不知昇霞，猶以為生，後方知之。其速有如此者。岐陽鎮，頂，冠下界，為我再傳功。
　　華亭，城西現，救予疾苦，氣布身中。在文登雲上，顯出慈容。
　　縣宰尼厲虎見，經頃刻，復返天宮。真實事，古今希罕，自是足人崇。
　　退姜四翁所惠團襖
　　一紀環墻，數年赤腳，啀他寒冷如囚。超然一志，決要行功周。
　　感得神仙下界，向身中、布氣如流。無凝滯，沖和上下，相應好因由。
　　關西，牒發我，遠來東土，恣意貪求。做天來大錯，敢受綿裘。
　　結裹身如圖囤，招譴責、厥疾難廖。還團襖，瀟瀟灑灑，襤褸顯真修。
　　嘆慈漢
　　鏡內蒼顏，梳間白髮，猶然騁俊剛求。不愁自己，貪為子孫憂。
　　日日爭名競利，時時地、籌運機謀。堪失笑，這般憨漢，直待死方休。
　　人還，依我勸，無常事緊，性命堪搜。願諸公惺灑，慷慨回頭。
　　莫說蓬萊路遠，心開悟、咫尺瀛洲。真清淨，無為功滿，得去列仙儔。
　　心自笑
　　學道修仙，累功積行，常愁行少功虧。勸人作善，於道最相宜。
　　稍稍緣行端正，早傍人、別意猜疑。心自笑，圖他功行，怎避是和非。
　　華山，陳處士，不侵耕織，山下行稀。尚有人相毀，發嘆吟詩。
　　清正無私無曲，任前程、寵辱災危。隨緣過，騰騰兀兀，歌舞樂希夷。
　　黃縣金玉菴
　　東寺西城，南山北海，心中好結良因。菴名金玉，堂建號全真。
　　廊舍清風明月，園無漏、不落沉淪。門清淨，雲朋霞友，燕處得申申。
　　無為，環堵裹，小松疏竹，初種新新。向寶花臺上，異事驚人。
　　眺望蓬萊山島，又何必、別覓長春。堪圖畫，芝川一境，馬鈺略鋪陳。
　　證仙果
　　牝鎖玄通，龍奔虎走，微微調息綿綿。清風透戶，不放馬猿顛。
　　奼女嬰兒相遇，論清淨、至妙根源。無作做，自然成道，決上大羅天。
　　愚男，專懇告，十方父母，聽取兒言。願茶坊酒肆，遞互相傳。
　　莫以狐言貉語，是端的、祕密幽玄。憑斯用，人人有分，箇箇做神仙。
　　贈君唐括氏兒捨子出家以詞贈之
　　冒雪行車，迎風訪道，投余特地參同。說些修養，不論虎和龍。
　　講甚嬰兒奼女，無龜蛇、日月交宮。無水火，亦無嗽嚥，更沒按時功。
　　的端，真妙用，無為活計，清淨家風。鎖心猿意馬，勿縱狂蹤。
　　鍊息綿綿來往，自然得、子母和同。全性命，紫書來詔，直赴大羅宮。
　　不看謁
　　不謁公侯，不疎貧賤，不求富貴榮華。不准美膳，不敢厭衣麻。
　　不發無明火燭，不、著境、亦不思家。般般不，不忘師旨，鑪鍊白硃砂。
　　逍遙，真自在，清閑活計，雲水生涯。對風鄰月伴，滿泛流霞。
　　悟徹長生久視，又何必、馳騁矜誇。將來去，祥雲瑞靄，步步襯蓮花。
　　夜叉婆
　　撲粉施朱，畫眉補鬢，巧言令色柔和。暗藏機狡，名喚夜叉婆。
　　面善心乖性惡，纖纖指、鷹爪無過。誇體段，取人性命，入夜騁僂儸。
　　遇師，方省覺，要逃業障，須避冤魔，縱水雲遊歷，遠離巢窩。
　　急急完全神氣，累功行、豈敢蹉跎。酬心願，勸人修鍊，功到洞仙歌。
　　覺前非
　　不待人詢，須當自問，如何用意圖財。若非奸狡，無有自然來。
　　心起慳貪嫉妬，嚀思想、橫禍非災。欺天地，暗懷狠毒，怎不落深崖。
　　陰司，懸業鏡，難謾難謔，難閃難推。卻不如聞早，省悟心灰。
　　物外追陪霞友，論長生、脫兔輪回。修功行，不忘初志，定是赴蓬萊。
　　懷修鍊
　　物物心休，般般事已，進人退己從長。無爭上士，柔弱勝剛強。
　　垣蕩逍遙度日，處清淨、成就圓方。懷修鍊，亙初靈物，決要鼎中藏。
　　難忘，唯是道，如飢思飯，如渴思漿。似嬰兒尋母，專一思量。
　　急救自家性命，調真息、不要忙忙。常細細，綿綿來往，功到赴蓬莊。
　　悟生死
　　七十韶華，暫時光景，尋思一向沉吟。酸辛入鼻，苦痛事攢心。
　　生死都來兩字，既生身、有死相臨。堪養氣，要逃生死，物外去搜尋。
　　心開，通妙用，火中養木，水裹生金。把乾坤骨髓，收向朱林。
　　龍虎變成嬰奼，靈靈顯、豈論陽陰。無生滅，真真了了，跨鶴上瑤岑。
　　傀儡論
　　養贍渾家，貪求活路，身如傀儡當場。被他名利，把戲引來忙。
　　牽惹千頭萬緒，使作得、舉指猖狂。誇體段，搖頭弄影，馳騁好容光。
　　遇師，親說破，行屍模樣，走骨趨蹌。氣懸絲相似，莫有無常。
　　急認壺中雲水，叩玄關、麻麥馨香。龍蟠虎，汞鉛烹鍊，丹結做蓬郎。
　　自破坐
　　執法行功，按時打坐，柰何不得惺傯。睡魔返倒，頭點點占胸。
　　鼻氣如雷響喨，纔驚覺、眼又矇矓。予自勸，恁般修進，怎鍊虎和龍。
　　斯言，如不信，偷觀同輩，定是心通。見搖船身分，自愧梢翁。
　　好認無為大道，心清淨、神氣和沖。靈光結，三丹踴躍，晃郎五明宮。
　　降心魔
　　熟境纏綿，心魔返倒，下功決要降心。住行坐臥，晝夜志防心。
　　方寸雖然不大，起塵情、萬種牽心。當識破，上天入地，好弱總由心。
　　從今，生覺悟，牢擒意馬，緊鎖猿心。把凡心裂另，要見真心。
　　日日澄心遣慾，更時時、校勘身心。無私曲，自言心正，方可合天心。
　　骷髏樣
　　樣子骷髏，偏能販骨，業緣去去來來。騁馳伶俐，不肯暫心灰。
　　轉換無休無歇，騰今古、更易形骸。空貪壽，饒經萬劫，終久打輪回。
　　遇師，親指教，創修一點，免落千崖。屏七情六慾，保護三台。
　　玉虎金龍並湊，青蓮內、捧出嬰孩。無生滅，大羅天上，仙位得安排。
　　忍忍忍
　　刃下挑心，心頭插刃，認來堪作良因。無明降住，有辱不生嗔。
　　憶昔清河公藝，尚垂涕、書此和親。無爭士，常行大善，不敢暫傷神。
　　人猜，埿捏塑，逢刀坦坦，遇藥申申。便是非不辯，強弱無論。
　　師父重陽教我，消煙火、悟假修真。常忍耐，觸來勿競，端的做仙人。
　　得真樂
　　落魄閑人，逍遙懶漢，的端酷厭榮華。怕躭火院，不會養渾家。
　　萬種塵緣拂盡，仗心閑、鑪養丹砂。松峰下，水邊石畔，遣興飲流霞。
　　一靈，常皎潔，優遊恬淡，真樂無涯。論比之明月，月有雲遮。
　　若比孤雲自在，風飄蕩、牢落堪嗟。予親遇，得超彼岸，快活更無加
　　和芝陽靈元子衛信道韻
　　放懶生涯，欣慵活計，起心念念慈悲。而今不肯，摘葉更尋枝。
　　撇下之乎者也，的端認、蓮出青泥。閑閑裹，捫心自忖，有似遇良醫。
　　逍遙，真自在，要成仙福，憑仗心師。志堅如山嶽，不許胡移。
　　日用無為清淨，自然得、捉住東西。些玄妙，悟來通曉，雖老不為遲。
　　復用前韻
　　弔孝之人，送終之輩，當思兔死狐悲。青春漸老，休要戀花枝。
　　好把精神收拾，超彼岸、出水騰泥。皈正覺，自心有病，物外去尋醫。
　　良醫，無藥餌，劈昏鑿暗，便是明師。要心無染著，熟境遷移。
　　神淨虎龍交媾，任紅日、東出還西。無憂惱，長安路上，行道不遲遲。
　　離眾生示門人
　　盡說煙消，皆言火滅，觸來總起無明。不知不覺，怎得離眾生。
　　道本易行易曉，柰心違、難曉難行。心魔障，未成大善，方寸不能靈。
　　同流，聽囑付，是非休辯，人我休爭。嘆行屍走骨，何辱何榮。
　　急救自家性命，氣神和、清結真形。靈靈語，瑤臺閬苑，蓬島是前程。
　　混元劉法師昇化以詞讚之
　　幼則隨群，長而異眾，一心法籙行持。書符咒水，治病救災危。
　　建德如偷不顯，厭華麗、蠣食麤衣。親曾遇，重陽師父，傳授入希夷。
　　自知，功行滿，速來訪我，徑就歸期。便怡然拂袖，應限宜時。
　　此者彭城了了，馬風風、當賦新詞。長生得，攜雲仙去，跨鶴赴瑤池。
　　讚重陽真人出現
　　古郡登州，望仙門外，畫橋車馬難通。重陽師父，對眾顯家風。
　　預說逢何必壞，經一紀、太守何公。嫌嶮峻，令人拆毀，命匠別興功。
　　文登，重出現，白龜蓮上，端坐空中。宰公尼厖虎，得遇真容。
　　忽見回身側臥，祥雲動、復往仙宮。人爭畫，家家供養，處處總欽崇。
　　又
　　妙行真人，重陽師父，遇師呂祖玄通。十年了道，歸去得乘風。
　　一紀三番下界，性正直、凡事依公。天上現，無為手段，超顯自然功。
　　全真，文集裹，藏機隱密，妙在其中。論龍吟虎嘯，嬰奼嬌容。
　　玉內金光燦燦，神丹結、躍出靈宮。人還悟，速修清淨，休受世間崇。
　　贈辛五翁姜四翁
　　豪富過人，作為異眾，萊陽姜鑑辛通。文登趁醮，不憚冒霜風。
　　來往近乎千里，投壇告、馬鈺姜公。持孝道，宰公聞得，惠酒勞奇功。
　　虔誠，逢感應，醮儀纔罷，仙現雲中。命丹青妙手，傳寫奇容。
　　從此住行坐臥，搜斡運、陰裹陽宮。忘塵事，鄉人欽羨，相重更相崇。
　　贈萊陽縣眾醮首
　　高密鍾真，萊陽姜鑑，廢坊辛氏名通。邀予追薦，不避雪和風。
　　捧示眾官書疏，跪領外、承順諸公。居環堵，一餐薄粥，須辦十分功。
　　加持，非草草，玉山踏碎，金藏頤中。要虎龍交媾，產出元容，
　　整頓精神惺灑，救亡靈、盡赴蓬宮。人聽勸，齊心樂善，釋道一般崇。
　　赴登州黃籙大醮
　　松栢巖前，煙霞洞裹，清風吹動靈苗。水昇火降，大藥自然燒。
　　歌舞相陪童稚，利名棄、不讓漁樵。忘人我，清貧為樂，怕底是塵囂。
　　人來，求追薦，千言萬語，苦苦相邀。便加持齋戒，遙拜雲寮。
　　禱告重陽師父，救亡靈、得上青霄。鸞鶴引，孤魂滯魄，相從總逍遙。
　　文山七寶會眾創菴告名因而示詞
　　七寶菴中，三清門裹，全真堂建相當。東西廊舍，堪可做雲房。
　　鑿石名為丹井，水甘美、有若瓊漿。玄玄處，修真環堵，幽雅不尋常。
　　雲朋，並霞友，微中講論，妙裹斟量。處身心清靜，便是仙方。
　　調息如同龜息，命燈內、性月圓光。齋場上，文山道友，唱此滿庭芳。
　　洞玄金玉集卷之十竟
　　#1以下十七首詞牌均為『減字木蘭花』。
　　#2以下二十五首詞牌均為『桃源憶故人』。
　　#3此首詞牌為『甘草子』。
　　#4以下四十首詞牌均為『滿庭芳』。
