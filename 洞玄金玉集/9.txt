洞玄金玉集卷之九
　　五靈妙仙#1借柳詞韻
　　馬風寧海遇，重陽十八。憨憨地、就中奸點。六塵絕。
　　縱逍遙自在，開懷豁暢，雲遊水歷，瓊瑤路如冰滑。補天缺。
　　下功收五彩，經營活雪。調龍虎、撞關衝節。得真悅。
　　見晴空瑩淨，圓圓正正，光輝晃朗，元來自家心月。
　　贈蓬瀛散人
　　願賢增壽筭，家豪散八。兒孫孝、盡皆奸點。總超絕。
　　效龐公許氏，全家頓悟，同登彼岸，長生路途清滑。兔角缺。
　　往來遊戲看，天花瑞雪。金莖秀、迥無枝節。箇中悅。
　　是靈童應淨，□□真樂，無愁可解，唯吟絳霄風月。
　　贈趙八先生
　　馬風詞拜上，真寧趙八。常清淨、內容嬌黠。馬猿絕。
　　處無為無作，通玄達妙，瓊漿得飲，馨香味兼甘滑。沒盈缺。
　　自然神氣壯，眠冰臥雪。欺寒暑、不拘時節。這般悅。
　　自心知意解，難言難說，逍遙坦蕩，清了洞天真月。
　　贈扶風縣淡公
　　悟來降我相，街前乞八。飍飍地、似癡如點。萬緣絕。
　　淨清中恣飲，刀圭爛醉，靈臺皎潔，惺灑自然光滑。本無缺。
　　玉鑪金鼎內，黃芽白雪。真龍虎、遶蟠關節。奼嬰悅。
　　把崑崙頂戴，衝開雲霧，天無晝夜，長顯一輪明月。
　　贈眾道友
　　馬風重懇告，諸公道友。休迷假、內容堪守。要長久。
　　用真功全在，清心淨意，擒猿捉馬，休令暫時遊走。得無漏。
　　氣精神會合，丹砂結就。無中相、自然開口。論無有。
　　這玄玄妙妙，怡然悟解，元來卻是，真師暗中傳授。
　　翫丹砂本名浣溪沙
　　讚師叔玉蟾普明澄寂和公真人辭世
　　樸住虛無撮住空，豈分南北與西東，丹砂只在笑談中。
　　性命不由天地管，一聲珍重別山侗，羽輪飈駕赴蓬宮。
　　起慈悲#2
　　馬鈺常憑佛作為，無為心內起慈悲，尋聲救苦做行持。
　　一切女男如父母，見他生死十分危，須當立箇上天梯。
　　立法梯
　　立箇上天真法梯，無形無影亦無基，一條捷徑入無為。
　　自在逍遙真活計，常清常淨樂希夷，自然天地悉皆歸。
　　贈於先生
　　性燭光輝晃玉壺，心香馥郁裊金鑪，刀圭爛飲醉真如。
　　花萼樓前橫走馬，華陰縣裹倒騎驢，五靈年少捧神珠。
　　贈郝先生
　　大悟浮生不戀家，大乘體調不奢華，大通玄妙不矜誇。
　　大德建修真活計，大丹烹鍊好生涯，大功成就步煙霞。
　　贈堂下道人
　　閑是閑非不可聽，那堪日日自談論，暗傷功行損氤氳。
　　舌是禍根牢鎖閉，尋常省啟禍之門，自然性命得長存。
　　自詠
　　破戒山侗說一場，喫人恥辱不慚惶，邇來酷好飲瓊漿。
　　玄玉玄金盈寶鼎，真男真女滿丹房，貪心更待住蓬莊。
　　述懷
　　外樂何曾內動心，箇中無口會哦吟，聲聲清雅透瓊林。
　　善聽要聽聽不得，如聾似瞽可追尋，恁時仙佛作知音。
　　贈甘張二先生
　　清淨無為鎖密機，金波玉灧結刀圭，奇哉妙矣至幽微。
　　捉住杳冥昏默處，能餐能飲更能攜，無中養就化生兒。
　　贈朱先生
　　一飽馨香野菜羹，臨溪對竹自吟賡，不妨斡運甲和庚。
　　何是道人真活計，日當卓午打三更，連雲和月一齊耕。
　　贈寧海於瓦?
　　水狗噴煙罩玉軒，火牛入海種芝田，白蓮花朵間青蓮。
　　碧眼胡僧眉拂地，霜毛兔子角衝天，如來圓相本來圓。
　　贈堂下道人
　　捨了家緣更捨身，即非餵虎濟飢鷹，幻軀識破自忘形。
　　無恥無羞無染著，逍遙坦蕩氣神清，心中真佛現光明。
　　贈華亭李濟川
　　十一吾儕一箇來，十人緣絆未心灰，莫教失腳落輪回。
　　早早投玄離苦海，閑閑鍊氣養靈胎，功成同去赴蓬萊。
　　贈張仙
　　決烈修持大丈夫，專心致志免三塗，冰清玉潔箇塵無。
　　空裹人頭懽笑落，壺中斗柄斡旋舒，丹成九轉駕雲輿。
　　贈王劉二先生
　　莫把修行作等閑，身閑不似放心閑，運行日月莫教閑。
　　保養下丹無漏泄，方遷絳闕鍊中丹，上靈宮滿得三丹。
　　復用前韻
　　養就三丹未得閑，化人入道認清閑，真懽真樂應真閑。
　　更把三丹通一鍊，行功圓滿顯神丹，胎仙捧出紫金丹。
　　贈堂下道人
　　意惡心頑煙火生，口張舌舉是非生，傷人害己過潛生。
　　辯者自然為不善，善人不辯善芽生，無爭上士得長生。
　　贈閻先生
　　捨了榮華物外居，的端妙處用功夫，坎離宮內弄清虛。
　　猛虎口中敲玉齒，驪龍領下奪神珠，這般手段稱吾徒。
　　平等會本名相思會
　　繼古韻
　　信口便胡轟，不管無腔調。暢我情懷歌舞，一任人笑。
　　還童返老，志在無憂惱。向妙處，下功搜，細勘校。
　　瓊漿恣飲，元氣充來飽。鍛鍊神丹，無大無小。
　　胎仙養就，捧出靈芝草。便自衒，這番兒，道決了。
　　洞中天本名鷓鴣天
　　寄呈馬運甫
　　休賭休飲休保人，減些煙焰少婪塵。能搜己過為長便，不見他非獲好因。
　　驚寵辱，樂清貧，修心養性惜精神。常憑如此成功行，明月清風作友真。
　　贈員先生#3
　　驀想浮華痛我心，暫時榮顯落沉淪。爭如物外逍遙客，豈似寰中自在人。
　　忘俗慮，樂清貧，住行坐臥囉哩□。鍊烹玉鼎長生藥，保養金鑪不死真。
　　贈昭然子
　　勸公休要戀迷津，華陽巾換皂羅巾。不為汨沒塵中客，得做逍遙物外人。
　　修道德，固精神，虎龍蟠遶嘯吟頻。汞鉛自是成丹藥，跨鶴騰雲禮至真。
　　全真菴丹井
　　穿鑿須當二九深，甘泉自有應清吟。更祈治病名丹井，相稱山侗普濟心。
　　人聽勸，作知音，重陽妙趣好追尋。紫芝氣焰生形象，碧眼真如上寶岑。
　　玉樓春借柳詞韻
　　贈雲中子
　　洞天無夜還無曙，常有紅光並紫霧。靈波裹面見金鼇，背上銀絲千萬縷。
　　二神贔贔驂風馭，離坎相交傳密語。鑿開造化至幽微，會得真功顛倒數。
　　寄長春子#4
　　何須求富並求貴，不必文章如白侍。研窮性命好生涯，保惜根源真活計。
　　藏機隱密玄中最，肯向人前誇提對。瓊漿玉液飲千鐘，霞友雲朋酬一醉。
　　寄長安子
　　洞中日月無朝夕，晃朗雲衢通寶陌。上明紫腦承三清，下照黃河常五色。
　　自然霞結玲瓏宅，內有長生三島客。未彰雲外去時蹤，已到眼前來顯跡。
　　寄長真子
　　清中悟徹祥中瑞，堪做風仙端的裔。廣收白雪與黃芽，鍜鍊神丹烹鼎沸。
　　靈童營養如瓊膩，通曉玄玄真仔細。明知天上二三年，暗換人間千萬歲。
　　贈磻溪張先生
　　元陽烹鍊金光闕，不使暗魔來盜竊。常持清淨有功能，永結神丹無漏泄。
　　閑心一片如冰雪，自有長生無夜月。蓋因離坎虎龍調，消盡我人猿馬歇。
　　蓬萊閣本名秦樓月
　　贈?山前譚二翁#5
　　譚公急，急迎物外逍遙客。逍遙客，專來緣化，幸無阻隔。
　　焚燒船網無心測，四方稱譽難名溺。難名溺，諸餘守舊，轉增利息。
　　又
　　投玄急，投玄做箇聰明客。聰明客，靜清心月，不教雲隔。
　　死生生死無人測，傚予入道能超溺。能超溺，虎蟠龍遠，性停命息。
　　贈譚公
　　於郎急，留心長在船頭客。船頭客，殺魚鰕命，罪根非隔。
　　把予言語休胡測，速燒船網冤魂溺。冤魂溺，要全靈物，踵間通息。
　　又
　　熬煎急，熬煎煎逼熬煎客。熬煎客，妻男魔障，妙玄墻隔。
　　遇予便把清涼測，清涼路上難緣溺。難緣溺，氣通和氣，息調傳息。
　　贈譚公子
　　人人急，人人海上為船客。為船客，業緣長做，福緣長隔。
　　遇予勸化深宜測，焚燒船網難功溺。難功溺，福緣善慶，業緣除息。
　　又
　　□ 猿急，□猿不動真吾客。真吾客，口傳靈榭，□金間隔。
　　□真修鍊非凡測，□珠光瑩難塵溺。難塵溺，□生靈焰，□ 消煙息。拆心字起。
　　讚重陽真人
　　離西漠，重陽來訪蓬萊閣。蓬萊閣，祥光浮動，果然侵廓。
　　闡揚教典勝施藥，道尊自是師嚴惡。師嚴惡，僻人歸正，要超碧落。
　　述懷
　　離沙漠，頓忘寧海軍中閣。軍中閣，我無回顧，志清天廓。
　　虛無撮住堪丸藥，虎龍哮吼從教惡。從教惡，勸人修道，救人崖落。
　　讚尹真人
　　無煙漠，集仙觀裹飛仙閣。飛仙閣，巍巍高聳，半侵雲廓。
　　尹真法體方圓藥，人還心敬消諸惡。消諸惡，本來靈物，免教流落。
　　詠海市
　　雲煙漠，紅光紫霧成樓閣。成樓閣，鸞飛鳳舞，往來瓊廓。
　　神仙隊仗迎丹藥，虛無造化龍生惡。龍生惡，蓬萊三島，橫鋪碧落。
　　借張修祖殿試韻
　　還鄉急，關西牒發山東客。山東客，三千餘里，關山遙隔。
　　當時枉把予閑測，而今且恁身如溺。身如溺，他年重話，修仙真息。
　　贈馬彥高
　　都同急，務場無本為愁客。為愁客，禱他官長，免教虧隔。
　　遇予咒酒忘憂測，能醫百病如扶溺。如扶溺，更宜規措，自然增息。
　　贈吳菴師
　　菴師急，菴師和尚迎仙客。迎仙客，香煙繚繞，把予眸隔。
　　如麻觀者難籌測，良緣共結功無溺。功無溺，龍華三會，熙熙消息。
　　贈門人
　　修仙急，超然一志非常客。非常客，值魔遭難，蕩關衝隔。
　　精微妙處心頭測，轉增開悟難迷溺。難迷溺，鶉居鷇食，念忘情息。
　　贈趙公
　　當周急，慣曾為侶偏憐客。偏憐客，成人之美，自無障隔。
　　遇予好把精微測，拯危救苦扶持溺。扶持溺，自然通道，氣神和息。
　　勸宋公輔
　　儒家急，儒家不悟行屍客。行屍客，鑽研活路，無遮無隔。
　　令人泛海誇強測，豈思風浪扁舟溺。扁舟溺，此般寧忍，勸君休息。
　　勸回
　　休急急，儒家本是蓬瀛客。蓬瀛客，謫居塵世，暫時仙隔。
　　亙初一點慇懃測，搜來端正難焚溺。難焚溺，迴光返照，修真調息。
　　贈宋六郎
　　波波急，波波急急憂愁客。憂愁客，恩山愛海，萬遮千隔。
　　遇予出路須當測，利名場上休投溺。休投溺，進修仙道，塵情俱息。
　　又
　　宋六急，急謀生計為船客。為船客，洪波大浪，竝無遮隔。
　　風濤惡處如何測，好燒船網隄防溺。隄防溺，不如閑坐，謾調龜息。
　　贈姑水遲二翁
　　遲二急，代予開導為知客。為知客，勸人歸善，不辭山隔。
　　人焚船網何曾測，這般功行誠難溺。誠難溺，名傳世上，自然無息。
　　又
　　修持急，修持裹面真賓客。真賓客，內懷心鏡，暫時形隔。
　　要通靈顯須憑測，亙初悟徹能離溺。能離溺，自然昭著，萬緣齊息。
　　贈邴三翁聯珠
　　邴三急，〔急〕隨物外修真客。修真客，〔客〕聽予勸，〔勸〕公塵隔。
　　〔隔〕塵自是能真測，〔測〕真修鍊難歸溺。難歸溺，〔溺〕沉無慮，〔慮〕忘猿息。
　　又
　　迷迷急，氣財酒色愚癡客。愚癡客，遇予回首，一齊撥隔。
　　搜玄搜妙深深測，玄機既悟何愁溺。何愁溺，鼻調真氣，往來勻息。
　　贈看焚船網人
　　行化急，堪嗟背道愚迷客。愚迷客，是非海裹，利名關隔。
　　遇予速把玄玄測，澄心絕慮難情溺。難情溺，精光神氣，終身將息。
　　又
　　人來急，相隨相從林泉客。林泉客，化人行善，業緣攔隔。
　　網船焚毀無疑測，慈悲功行難為溺。難為溺，看人獲福，殺心皆息。
　　贈門人
　　知心急，佩韋做箇超凡客。超凡客，萬緣堆裹，超然離隔。
　　逍遙物外玄機測，鍊成丹寶無憂溺。無憂溺，猿心馬意，自然停息。
　　赤岸橋頭勸燒船網
　　緣行急，前迎後送仙家客。仙家客，幢旛寶蓋，香花相隔。
　　數船網罟焚無測，度仙橋上難沉溺。難沉溺，濟人道路，往來寧息。
　　贈於疃化網楊法師
　　行法急，留心行法奔波客。奔波客，外行救治，內忘通隔。
　　木金三間當搜測，居於物外能趖溺。能趖溺，氣和神暢，子安母息。
　　又
　　行法急，斬妖斷祟書符客。書符客，振威叱喝，有傷和隔。
　　遇予好把修行測，修仙自是無仙溺。無仙溺，蓋因修鍊，念忘心息。
　　勸道
　　□魔急，□魔怎亂修仙客。修仙客，□談玄妙，□男遠隔。
　　□求寸祿人休測，□鄉無漏難漂溺。難漂溺，□儀運轉，□行真息。拆心字起。
　　洞玄金玉集卷之九竟
　　#1以下五首詞牌應為『鎮西』。
　　#2以下十七首詞牌均為『浣溪沙』。
　　#3以下三首詞牌為『鷓鴣天』。
　　#4以下四首詞牌為『玉樓春』。
　　#5以下三十首詞牌均為『秦樓月』，又名『憶秦娥』。
