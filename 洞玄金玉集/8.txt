洞玄金玉集卷之八
　　鬬修行本名閑百花
　　犯正官
　　同流宜鬬修行，鬬把剛強摧挫。鬬降心忘酒色，財氣人我。
　　鬬不還鄉，時時鬬悟清貧，逍遙放慵閑過。鬬要成功果。
　　鬬沒纖塵，闕進長生真火。鬬鍊七返九還，燦爛丹顆，
　　鬬起慈悲，常常似鬬無爭，鬬早得攜雲朵。
　　搗鍊子
　　贈雲中子蘇鉉#1
　　雲中子，是蘇公，聽予休要頭髼鬆。頂華陽，巾九峰。
　　當行化，代山侗，雲遊西北訪崆峒。闡善緣，立教風。
　　勸眾師兄訪道
　　馬風子，未通玄，性昏識昧不翛然。倚仗予，枉了賢。
　　聽予勸，莫推延，速當離我便參禪。就有道，而正焉。
　　離塵
　　離塵網，出凡籠，髼頭垢面類愚蒙。眼如盲，耳如聾。
　　金為箭，玉為弓，木人射透水晶宮。赴蓬瀛，玉路通。
　　贈中條山無為子
　　志為劍，慧為刀，石娥劈玉見金鼇。戲青蓮，躍碧濤。
　　刀圭飲，勝香醪一六三公子著緋袍。擊雲腰，萬萬遭。
　　華州王待韶乞詞
　　王待詔，善傳神，日常心意在他人。便都忘，自己身。
　　如省覺，出迷津，逍遙坦蕩囉哩□。樂清閑，得悟真。
　　贈清淨散人
　　休執拗，莫癡頑，休迷假相莫慳貪。休起愁，莫害慙。
　　聽予勸，訪長安，逍遙坦蕩得真懽。守清淨，結大丹。
　　贈京兆藍覺謝敬人
　　休執著，莫貪求，心頭休要起閑愁。住行處，常自由。
　　能如此，應真修，擒猿捉馬鍊霜毬。行功成，赴十洲。
　　贈李舍人
　　張都料，最奔波，蓋因手作忒僂儸。惹僂儸，沒柰何。
　　聽予勸，離巢窩，閑閑閑裹鍊沖和。得真修，上大羅。
　　贈終南三道友
　　張謙天，慕子遷，李公實等戀家緣。怎生得，通妙玄。
　　離俗海，水雲邊，會仙莊上種金蓮。行功成，性月圓。
　　贈三水賈仙
　　炎炎火，滾滾湯，中間一點武清涼。更玲瓏，分外香。
　　生祥瑞，吐祥光，瑞祥光彩結紅霜。產胎仙，現玉皇。
　　贈醴泉三畢先生
　　外休著，外休搜，外邊竝沒好因由。外無真，外事休。
　　內堪補，內堪修，內中清淨水雲遊。內光明，內貌周。
　　〔答蕭防判〕
　　隴州蕭防判，言將來宜人分免，是兒是女，有無災難，索詞。
　　好性子，好性懷，不須香火不須齋。戴雲包，免了災。
　　內修箇，不凡胎，忘機絕慮屏塵埃。產靈童，有大才。
　　連珠
　　〔埋〕光好，〔好〕補骸，〔骸〕無破漏固靈胎。
　　〔胎〕清清，〔清〕箇孩。〔孩〕兒耍，〔耍〕得乘，〔乖〕疏偏怕色和財。
　　〔財色〕無，〔無〕地埋。
　　贈華亭完顏知縣
　　知縣女，箇真真，年將二六樂天真。敢求乞，任求真。
　　天賦性，慕修真，將來功滿內全真。跨祥雲，禮上真。
　　密州李節副求拄杖
　　靈壽杖，寄何人，隴西節副撥紅塵。剔開道，離苦津。
　　常攜執，永為親，擒猿捉馬氣和神，挑圓相現本真。
　　又
　　靈壽杖，獻夫人，撥開世網剔開塵。助行步，出愛津。
　　打有著，拄為親，敲昏琢暗永清神。挑明月，顯至真
　　贈五會道眾
　　心平等，壽延長，修完七寶聚三光。悟全真，萬事忘。
　　玉花綻，金蓮芳，馨香滋味滿齋腸。行功成，現玉皇。
　　贈寧海州於清一
　　玄中妙，沒言傳，勸君休縱馬猿顛。爇心香，達聖賢。
　　聖賢喜，賜良緣，暗中細細剔根源。性靈靈，得做仙。
　　贈文登馬彥高
　　長壽酒，安樂盃，能醫百病正當時。助清吟，樂道歸。
　　將進酒，鳳□盃，香山會上惜芳時。醉仙吟，月下歸。
　　贈張無塵先生
　　擒雲馬，縱雲驂，行歌蹈舞放婪躭。任傍人，笑我惑。
　　明六六，悟三三，三三六六味香甘。廣收拾，不屬貪。
　　臨江仙
　　和趙殿試
　　□訪庚辛成造化，□常清淨童顏。□哉表裹得翛然。
　　□生真水紖，□去復牽還。□子投賢賢不面，□菴辱教來干。
　　□分修鍊在三關。□人真宿契，□悟放心閑。拆木字起。
　　和無名先生韻#2
　　□玉往來神氣住，□翁穩跨青騮。□風譚氏與劉丘。
　　□心歸正覺，□箇本環洲。□火相生鉛汞結，□人已達清幽。
　　□侗不日上雲頭。□風牢把捉，□下好吞鈎。拆金字起。
　　清心鏡本名紅窗迥
　　我當初，為菴主。勤勤接待，雲朋霞侶。
　　時時地、疏遠塵緣，漸漸成覺悟。悟心開，便得遇。
　　本師遣我，專來化度。闡妙玄、穿鑿愚迷，要薦歸蓬府。
　　又
　　善芽生，為菴主。終日相倍，不凡之侶。
　　得自然、獲種良緣，覺心頭開悟。心頭開，決遭遇。
　　端的修持，更憑師度。應仙舉、功行無虧，跨雲歸紫府。
　　得遇#3
　　遇風仙，論長便。棄掉妻男，不宜再面。
　　向物外、坦蕩逍遙，離眾生識見。大丈夫，志勇猛。
　　肯為酒色，氣財荏苒。仗慧刀、割斷攀緣，修胎仙出現。
　　棄家
　　解名韁，敲利鎖。愛海恩山，一齊識破。
　　棄家緣、路遠三千，似孤雲野鶴。有勝心，忒煞大。
　　今日對眾，須當說過。啀寂寥、忍辱清貧，更不許兩箇。
　　樂真風
　　馬風風，風得好。擺脫家緣，無煩無惱。
　　自今後、不做猖狂，便一心辦道。淨神鑪，清丹竈。
　　鍊汞烹鉛，屏除陰耗。一陽生、大藥靈靈，有分居蓬島。
　　嘆前非
　　初出家，訪道友。恰似猛虎，下山遊走。
　　未曾經、鍛鍊頑心，輕觸著哮吼。衒多能、誇好手。
　　抄錄名方，專行拯救。平胃散、雖則全無，窮氣藥煞有。
　　喜今是
　　法燭兒，任來爇。無我無人，煙消火滅。
　　專修箇、忍辱神仙，肯是非分別。無嗔怒，無喜悅。
　　拍拍塞塞，滿懷冰雪。自然得、心地清涼，怎教我發熱。
　　搜己過
　　搜己過，搜己過。自入道來，別無大過。
　　只不合、說破玄機，是十分罪過。自知過，自知過。
　　要免前□，將功補過。處無為、心起真慈，望聖賢恕過。
　　祖菴環堵
　　一蓮池，二霞友。三松四檜，五株垂柳。
　　卓環墻、圍遠雲菴，屏繁華內守。青龍飛，白虎吼。
　　玉奼金嬰，自然清秀。超造化、結就神珠，待聖賢來成就。
　　詠長安
　　論長安，多美事。端的日有，三仙向市。
　　滿城人、半做經商，半修鍊真氣。壽長人，最多矣。
　　因知罪福，早閑心地。興善緣、年例何如，見千道會起。
　　寄譚劉丘三師兄鹿衣
　　長真兄，劉丘弟。長生長春，法親同輩。
　　顯懶衣、體掛鹿皮，本師教恁地。弟雲包，兄丫髻。
　　早悟三覺，一通明義。我願心、普化群迷，拯內容出世。
　　贈鐵李先生
　　隴西公，苦得別。六月鑪頭，掉鎚打鐵。
　　養渾家、都要清閑，獨自受炙熁。火燒瘡，汗滴血。
　　萬苦千辛，何時是徹。馬風風、誘引回頭，向道門中休歇。
　　又
　　悟冤親，猛離別。男兒志氣，斬釘截鐵。
　　水雲遊、誓不回眸，趖火院逼熁。得清涼，無汗血。
　　清淨玉壺，自然瑩徹。覺亙初、一點靈靈，絕塵緣心歇。
　　贈老程先生
　　這程公，頓然悟。家有六子，六賊之數。
　　細尋思、總是冤家，便不宜團聚。棄紗巾，冠戴取。
　　捉住馬猿，易調龍虎。待一朝、丹藥靈靈，跨祥鸞歸去。
　　贈京兆周七官
　　周官人，家豪富。長安通檢，最為上戶。
　　十年間、興廢何如，無劄錐去處。嘆利名，不堅固。
　　使我灰心，轉生開悟。行大道、一志無移，修不來不去。
　　寄長春丘師兄
　　君樂山，予樂水。樂水樂山，筭來何濟。
　　都不如、淨意清心，鍊沖和真氣。坎離交，木金戲。
　　產無影奼嬰，五明宮裹。便頓覺、丹結靈靈，得真懽無比。
　　早來因戲水，頓釋其非，復作此詞，以示堂下。恐有執著者。
　　贈小李仙
　　李宜僧，僧學道。道要玄機，日常尋討。
　　討論得、常淨常清，清心意最好。好降心，心塵掃。
　　掃除淨自是，通明祕奧。奧旨在、走玉飛金，金玉結丹寶。
　　贈鄠縣小楊仙
　　修行人，先禁眼。見他婦女，不宜顧盼。
　　牢擒捉、意馬心猿，休緩縵緩縵。我人除，事情簡。
　　清貧柔弱，逍遙散誕。謹遵依、國法天條，永不犯不犯。
　　寄西菴李法師
　　李法師，聽予勸。休苦哀人，自先救援。
　　把心燈、剔正光明，照箇中宮殿。大丹成，功夫徧。
　　惺灑靈童，自然出現。等紫書、玉韶來宣，訪瑤臺閬苑。
　　贈嚴先生
　　大丈夫，真烈士。斬釘截鐵，一心無二。
　　做修行、誓不還鄉，遇危難發志。清淨中，玄妙至。
　　日月交光，虎龍參時。飲刀圭、保養神丹，應重陽奧旨。
　　贈侯明一
　　侯姑姑，心開悟。六旬有九，纔方修補。
　　眾人言、晚了時光，馬風道未暮。氣不斷，神可固。
　　先把馬猿，用功擒住。自然得、性命停停，管成仙歸去。
　　京兆全真菴
　　皮張仙，修造主。一身兩役，兼為化主。
　　修菴舍、獨辦一間，禱長安施主。論修行，分賓主。
　　悟取氣神，與身為主。是性命、速了根源，做蓬萊洞主。
　　贈長安李先生
　　李先生，忒執拗。全真堂下，最難訓教。
　　學修行、不尚扶犂，道我咱偏好。再三勸，再四告。
　　認取五色祥雲，自然耕道。種紫芝、燦爛靈光，便得歸蓬島。
　　贈薛道清
　　做修行，細搜刷。清淨家風，便是大乘妙法。
　　下無為、無作真功，心鏡上摋抹。自然明，自然達。
　　把九玄七祖，盡行救拔。向蓬瀛、坦蕩逍遙，冠裳似菩薩。
　　贈劉先生
　　箇青牛，引白犢。向曹溪深處，往來相逐。
　　更時時、臥月眠雲，疎凡間草木。餐三陽，投九畜。
　　子母溫柔，免勞看牧。待一朝、得赴蓬瀛，顯本來面目。
　　贈魏害風
　　風姑姑，懷祕奧。意淨心清，頭頭是道。
　　自然得、真樂真懽，竝無些煩惱。不謟詐，不倨傲。
　　玉花叢裹，結成金寶。便等候、紫詔來宣，應通明仙號。
　　贈孫可道
　　孫先生，能放下。兀兀騰騰，通真棄假。
　　處心與、萬物無私，略無些謟詐。樂清貧，得清雅。
　　逗引靈童，惺惺灑灑。到如今、好結善緣，水雲遊行化。
　　聞吳解元昆仲身化
　　嘆浮生，心灰盡。小昊解元昆仲，少年清俊。
　　又爭知、半月中間，便一齊殂殞。人還悟，人還省。
　　撇下家緣，完全性命。真清淨、說免輪回，得長生有準。
　　興平郭姑來投全真堂下修行
　　郭姑姑，男子志。割?塵情，畏其生死。
　　遠本夫、縫合陰門，自古今無二。慎其終，如其始。
　　自有聖賢，暗中提爾。處無為、清淨徹頭，同麻姑居止。
　　蒲城陸先生
　　嘆箇人，破舊?。不顧危亡，更把道門相玩。
　　尚由自、不悟前愆，怎免他大難。聽予言，休著絆。
　　恩愛塵情，一刀兩段。銷舊業、再做修持，博馬風照管。
　　又
　　頭如蓬，面如垢。萬事俱忘，心無塵垢。
　　恣情慵、放肆婪躭，乞殘餘展手。幸知無，寧著有。
　　無無亦無，神丹無漏。訪蓬萊、功滿三千，得縵垂雲袖。
　　薄待韶求問
　　薄待詔，能捏塑。誇妙手奇功，不曾停住。
　　騁精神、漉水拖泥，為養家之故。心還省，性還悟。
　　閑閑供養，本真父母。淨清中、結就神丹，跨青鸞歸去。
　　楊待韶求問
　　楊待詔，塑得好。弄泥弄水，何曾養浩。
　　休廝鬨、休乞詩詞，好留心向道。細研窮，細尋討。
　　淨裹清中，自通玄奧。氣神精、無漏丹成，跨雲歸蓬島。
　　少華薄公丈丈索
　　薄丈丈，薄丈丈。八旬有四，因甚發心修養。
　　看重陽、文集全真，得知些味況。勿言老，休壽相。
　　外貌蒼蒼，內容倜儻。氣不斷、亦可修持，速澄心為尚。
　　贈馬守清
　　馬姑姑，復歸去。日用無為，清閑養素。
　　休講論、女奼嬰嬌，更虎龍鬥處。屏塵緣，得真趣。
　　火滅煙消，氣神堅固。內雲遊、功滿三田，上蓬萊仙路。
　　內修圃贈徐先生
　　獨自固，修園圃。踏畦踏瓏，即非行步。
　　把玉鑪、倒捲靈波，又何曾手舉。澆灌頻，芽甲吐。
　　漸漸馨香，滿園堪覩。蘂珠宮、迸出霞光，效神翁歸去。
　　內採藥贈隴州老田先生
　　學修行，如採藥。攜箇清淨籃兒，竝無染著。
　　向白雲、深處遊行，又何曾用钁。呼青鸞，引白鶴。
　　踏開寶陸，自然輝霍。見九轉、一粒丹成，便收歸碧落。
　　內耕種贈木張先生
　　處孤清，內耕種。心意安閑，不搖不動。
　　杳冥中、見箇金牛，向溪田深?。清雨降，紫芝聳。
　　赤鳳烏龜，前來看供。麻麥結、黍米神珠，上碧霄進貢。
　　贈王菴主
　　養家時，甚情況。被妻男逼得，有如心恙。
　　競利名、來往奔波，忒勞躟勞躟。學道來，常坦蕩。
　　除性命二字，別無妄想。占清閑、自在逍遙，好豁暢豁暢。
　　〔病中示道眾〕
　　予在終南，居於環堵，颵腿赤腳，竝無火燭，相僅六年矣。
　　瞥然心動，信步雲遊，西至華亭，投宿於審埪。
　　偶中土津火毒，吐血發嗽，病勢來之甚緊，眾道友饋藥，拜而受之，不敢嘗。
　　又謂予曰：當食生蔥釅醋，可解其毒。
　　予再三思之，道家有病，他人莫能醫，當以自治乎。修鍊身中至寶，厥疾自瘳。
　　因作清心鏡小詞一闋，拜呈道眾，希釆矚。
　　馬風風，五旬六。雲水飄飄，灑然清獨。
　　運天風、搖曳靈光，轉增明性燭。到亭川，窖裹宿。
　　不意中他，土津火毒。欲要解、四假違和，鍊身中金玉。
　　治病
　　氣不通，腳膝患。雲母膏敷貼，常常備辦。
　　破傷風、要可何如，花蘂石細摻。治心病，清神散。
　　醫性僻附子，理中丸彈。靈寶丹、服得太多，和骨骰更換。
　　贈鞠得一
　　河州鞠，聽予說。把般般術法，便當一撇。
　　論自然、大道無為，豈在乎細捏。清心鏡，常瑩徹。
　　照破萬緣，無生無滅。這本來、一點元明，便朗如秋月。
　　贈馬先生
　　好爽利，好豁暢。坐臥住行，逍遙坦蕩。
　　細尋思、名利之人，怎知此味況。向閑中，搜修養。
　　鍜鍊一顆，神珠晃朗。筭三次、海變桑田，是仙家一餉。
　　贈華亭十殿試
　　尹虞卿，樊祖訓。明仲季蒙，子恂子潤。
　　漢卿共、信仲官人，乃清河一姓。程德容，李漢臣。
　　十箇吾儕，盡皆文俊。勸諸公、名利灰心，早修完性命。
　　贈靈陽子李大乘
　　靈陽子，來告別。送行不似，相迎時節。
　　聽予囑、遊必有方，待孀母緊切。我人除，煙火滅。
　　莫忘初志，旋添決烈。行大道、開闡亙初，邀清風明月。
　　贈劉小官
　　一青牛，二條尾。三隻眼兒，仰觀俯視。
　　四箇蹄、雪白如銀，五方中嬉戲。六慾七情，俱總廢。
　　八味瓊漿飲來，光明遍體。九鼎內、變作神丹，十分功圓備。
　　贈寂然子
　　修行人，聽子細。齋食不可，美之又美。
　　更何須、異饌多般，但一味而已。恬啖中，常遂意。
　　萬神調暢，奼嬰懽喜。得自然、結就金丹，占蓬瀛仙位。
　　道友問修行
　　雲朋詢，霞友答。性命事大，自當救拔。
　　兔輪回、決在今生，可細搜細刷。青蓮開，白蓮發。
　　蓮花帳內奼嬰，仰觀俯察。向蓬萊、路上前行，舞六么十八。
　　華亭嚴因院主
　　劉子溫，性通達。父子三人，盡皆落髮。
　　便不殢、有相行持，認無為妙法。箇內淨清，靈寶塔。
　　玉象金獅，繞圍七匝。驀然間、響喨玎璫，顯妙音菩薩。
　　道友問予甚家門戶
　　道友詢，甚門戶。答之清淨，別無作做。
　　皆笑道、此是頑空，執把在甚處。要執把，說與汝。
　　意馬心猿，常擒穩住。得自然、地湧醴泉，更天降甘露。
　　又
　　湧醴泉，降甘露。上下昇降，不曾停住。
　　得自然、滋潤三田，紫靈芝敷布。善芽生，慧苗吐。
　　潑焰焰兮，晃搖瓊路。便化為、一粒神珠，指蓬瀛歸去。
　　勉門人
　　休虛誕，休虛誕。不可倚而不倚，道中相玩。
　　全性命、不比尋常，下的端了幹。出家兒，呈手段。
　　把從前愛底，頓然猛?。發一志、決烈修持，與神仙作伴。
　　贈裴大器
　　修行人，要心善。柰業障相魔，裂他不轉。
　　十二時、馬劣猿顛，起沒巴避惡念。辦堅志，常鍜鍊。
　　勦除絕跡，永無征戰。氣神和、清淨丹成，得胎仙出現。
　　贈荔菲大隱
　　修行人，休失錯。仔細尋思，外樂不如內樂。
　　常清淨、自有清懽，本來真踴躍。無憂愁，無染著。
　　自在逍遙，氣神輝霍。行功成、顯箇胎仙，便舞歸碧落。
　　瓜李諭
　　喜浮苽，恐沉李。說破浮苽，自然悟理。
　　自今後、休衒文章，更不須講禮。水雲遊，遠鄉里。
　　休修外表，唯修向裹。定喘息、永永沖和，飲長生仙醴。
　　又
　　蒂苦瓜，香甘李。去苦就甘，自通至理。
　　滅無明、混俗和光，且閑施俗禮。訪長安，經槐里。
　　心歸物外，氣收補裹。要無中、養就嬰兒，飲天然玄醴。
　　又
　　這儒生，俗姓李。悟無為清淨，自然玄理。
　　應玉皇、仙舉爭魁，勝孔鯉問禮。聽予言，歸故里。
　　再住環墻，慇懃修裹。碧桃熟、自有瓊漿，傲申生飲醴。
　　又
　　菜重芥，菓珍李。悟生死之苦，懶窮文理。
　　薄滋味、遠除色聲，更倦看周禮。聚三光，放三里。
　　認三髻談論，清淨表裹。氣精神、三寶丹成，管三清賜醴。
　　顯決烈
　　出家兒，要決斷。一口咬碎，無明火鑽。
　　道萬事、不擊剛腸，堪稱箇鐵漢。志無移，心不亂。
　　認正古今，神仙公案。累功行、不怕艱難，待直超彼岸。
　　以示同流如此修持決證仙果
　　出家兒，要決斷。萬種塵緣，一齊割?。
　　便忘機、絕慮修仙，把性命了幹。外愚癡，內光燦。
　　聲音笑貌，有如憨漢。樂清貧、歌舞街前，欣披蓆把椀。
　　又　
　　修行人，休失錯。仔細尋思，外樂不如內樂。
　　靜清中、真樂真懽，笑靨生花萼。無憂愁，無染著。
　　神氣沖和，心無怨惡。生大善、救度愚迷，同超昇碧落。
　　又
　　遇冤讎，當和解。酒色氣財，永除永戒。
　　行大道、剪截萬緣，便略無罜礙。莫欺心，休捏怪。
　　認取真常，逍遙自在。處無為、心起悲心，這功行沒賽。
　　寄四舍弟馬運甫
　　與人和，休打鬥。慎勿迷迷，博奕飲酒。
　　暗風病、諕殺傍人，疾些兒拯救。要病除，須拂袖。
　　物外持修，亙初清秀。更有般、真箇長安，待來時成就。
　　戒捏怪
　　做風狂，脫家累。脫了家緣，要清心地。
　　休捏怪、詐做好人，莫謾神說鬼。寒與暑，須當避。
　　志道休恥，惡衣惡食。遵國法、莫犯天條，稱修仙活計。
　　戒掉粉洗麵
　　出家兒，貪美饍。不顧拋撒，掉粉洗麵。
　　喫素簽、包子假黿，甚道家體面。美口腹，非長便。
　　麤茶談飯，且填坑壍。樂清貧、恬淡優遊，別是般識見。
　　示當廚造麵者
　　造麵人，聽予屬。硬搓薄趕，挨刀細?。
　　燒鍋竃、不可遲遲，便頻添火燭。覺馨香，良久熟。
　　甜惔調和，虛心實腹。齋罷後、慎勿狂思，清本來面目。
　　勸醉者
　　休放醉，休放醉。想賢豈敢，對他官員恁地。
　　?修行、上士無爭，實無心罪你。休恣意，休恣意。
　　省可貪盃，早崇善事。把性命、下手完全，做神仙活計。
　　詠三教門人
　　九陽數，盡通徹。三教門人，乍離巢穴。
　　深春時、幸得相逢，別是般懽悅。也無言，也無說。
　　執手大笑，無休無歇。覺身心、不似寒山，這性命拾得。
　　真實語
　　不士向名，不說利。酒色氣財，竝無留意。
　　人間事、總不關心，別認些活計。要全真，須養氣。
　　淨裹清中，虎龍嬉戲。得自然、箇內斡旋，產胎仙出世。
　　勸僧道和同
　　道毀僧，僧毀道。奉勸僧道，各休返倒。
　　出家兒、本合何如，了性命事早。好參同，搜祕奧。
　　鍊氣精神，結為三寶。真如上、兜率天宮，靈明赴蓬島。
　　戒華麗
　　出家兒，聽仔細。居止慎勿，修來壯麗。
　　要創置、悅目園亭，與俗人何異。人問子，如何是。
　　竹籬茅舍，柴門破碎，更衣裝、紙襖麻衣，是道家活計。
　　贈趙先生
　　出家兒，自摧挫。箇箇待要，伏降人我。
　　柰從前、罪業深深，頓裂他不過。願心開，早識破。
　　萬事皆空，相爭甚麼。鍊我相、便是功夫，管將來證果。
　　勸門人問道
　　做修行，除妄想。細細尋思，漸成嘉況。
　　早離我、訪道參禪，我難為倚仗。長安中，有高尚。
　　是古月先生，羊皮師長。便謹謹、侍奉他家，學些兒修養。
　　贈郭法師
　　馬風風，閑遊冶。過靖遠鎮，被他弓兵羅惹。
　　便捉為、深子之人，更不容分說。惱後畢，難施設。
　　解在虢略，受他縲紲。非保人、恩府郭公，啀甚時是徹。
　　嘆世
　　嘆人人，識見短。只知萬貫，多如千貫。
　　豈思量、大限臨頭，似傾山碎卵。如省悟，家緣擠。
　　向物外更不，前思後筭。鍊氣神、須要光明，做蓬萊仙伴。
　　又
　　西施容，潘安貌。達者觀之，一場失笑。
　　假大風、地水成形，終不兔坑窖。願省悟，願明曉。
　　騁甚濟濟，蹌蹌外表。有內容、深可修完，得性命了了。
　　贈張先生
　　張先生，名無欲。表德無爭，自然不俗。
　　更相稱、道號無塵，樂清貧孤宿。玉中金，金中玉。
　　金玉沖和，異香馥郁。大丹成、穩駕雲軒，享蓬瀛仙福。
　　嘆世
　　嘆人人，忒騁銳。得時休笑，失時之輩。
　　爭知得、失時之人，曾得時如你。嘆浮名，嘆浮利。
　　有若浮雲，即非久計。念生死、訪道參禪，修長生久視。
　　贈文登宋法師
　　行法籙，救疾苦。足知賢家，行深昭著。
　　更宜乎、急急修真，認氣神宗祖。鍊汞鉛，調龍虎。
　　木金間隔，逕流子午。得自然、結就靈珠，指蓬萊歸去。
　　贈益都府李進
　　隴西公，名去病心表德去華，道號去塵最緊。
　　待悟來、去盡般般，當修完性命。心常清，意常淨。
　　法名更作，穀神相應。號通一、亦是相宜，字仙卿相稱。
　　嘆世
　　嘆人人，忒拙計。競蝸角虛名，蠅頭薄利。
　　纔爭得、粟米頭高，早笑他低底。廝是非，講閑氣。
　　豈悟修行，超凡出世。了性命、些子功夫，占蓬瀛仙位。
　　又
　　養家人，無箇省。各衒惺惺，慳貪鄙悋。
　　天來大、割捨驚人，敢不惜性命。這性命，於身緊。
　　一息不來，身為土糞。願省悟、疾速修持，固氣精神仙準。
　　贈馬彥毒
　　兩親家，各開悟。把從前愛底，觀如猛虎。
　　認無為、清淨家風，並無些作做。不慳貪，不喜怒。
　　調息均勻，綿綿內補。待一朝、行滿功成，共攜雲歸去。
　　贈靈一子
　　何先生，聽仔細。未到髼頭，且梳丫髻。
　　亦未至、求乞殘餘，待悟來許你。得定慧，入初地。
　　憑仗無染無著，無為活計。心清淨、通妙通玄，得永成仙契。
　　因何先生往寧海作詞以寄鄉人
　　勸鄉人，當省悟。浮利浮名，不堅不固。
　　妻男是、走骨行屍，自身是臭腐。早回頭，投真趣。
　　學取馬風，樂然歸去。向物外、耕種心田，做神仙伴侶。
　　贈韋先生
　　□公清，□火戲。□虛寂寂，虎隨龍憩。
　　□蓮綻、勝似群花，□緣行周濟。悟回頭，真自喜。
　　□訣無為清淨，自然通祕。□自得、休別追求，□人免不諱。拆韋字起。
　　白觀音本名白鶴子#5
　　贈吳知綱
　　謔號不勤勤，名為養拙人。穿衣慵舉臂，喫飯懶抬唇。
　　面垢但尋水，頭髼倦裹巾。塵勞不復夢，悟徹箇中真。
　　又
　　久視長生法，須當萬事忘。守心猿易滅，防意馬難狂。
　　引虎居龍窟，調龍住虎房。兩般成一物，跨鶴赴蓬莊。
　　鴈靈妙方本名雙鴈兒
　　謹繼重陽師父韻
　　幸遇風仙別東州。無縈繫，縱雲遊。得真懽樂恣情謳。
　　這塵緣，一旦休。倣傚田單用火牛。駕金木，倒顛流。
　　大丹光顯不持修。在迷津，作渡舟。
　　洞玄金玉集卷之八竟
　　#1以下二十首詞牌均為『搗練子』。
　　#2此首詞牌為『臨江仙』，藏頭詞。
　　#3以下八十四首詞牌均為『紅窗迥』。
　　#5以下二首詞牌，又名『怨回紇』。
