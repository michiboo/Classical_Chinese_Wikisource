洞玄金玉集卷之五
　　慎終如始
　　入道十一年，常常搜己病。我欲做神仙，怎敢昧心鏡。我欲做神仙，怎敢行邪徑。我欲做神仙，怎敢迷塵境。我欲做神仙，怎敢受欽敬。我欲做神仙，怎敢忘性命。我欲做神仙，怎敢虧功行。功行兩無虧，神仙自來請。
　　〔贈李大乘〕
　　予因遊歷西北，抵華亭，化到李大乘，遂借喬君章韻以贈之，兼示道眾。
　　□奉風仙誨，□每何處迂。□子遊地肺，□遠蓬島居。□乘理百骸，□華瑩四隅。□避妻男讎，□厭利名紆。□綸常作伴，□事豈能拘。□子能助道，□初勸化儒。□今尋霞友，□覓雲鶴徒。□兔飛烏健，□甲起庚呼。□壬發春柳，酉耀冰湖。□靈龍虎穴，□脈奼嬰娛。□道子雖巧，□了性怎摹。□指中秋月，□見真形圖。拆面字起。
　　借古韻
　　勸眾道友
　　我雖未達者，常好靜與清。榮華非染著，不羨擁旗旌。信筆寫詩頌，意氣常錚錚。湛湛成恍惚，澄澄生杳冥。死灰比我心，槁木類我形。五行傳五藏，黑白赤黃青。烹鍊真鑪竃，寶結晃神京。懷玉人難曉，藐視公與卿。大道不難學，只恐無虔誠。勤行不可棄，抱守不可輕。解通玄又玄，眾妙入門庭。不惟龍虎伏，自有鬼神驚。同志日相訪，紫扉永不扃。靈芝常飽腹，豈比羶與腥。我因何所得，能固氣神精。期歸蓬島路，鸞鶴來相迎。玉女奏仙樂，殊無鄭衛聲。靈臺為靜國，雲收性月明。超然成羽化，豈與萬物並。奉勸學道人，不可外經營。百年如一夢，休戀利與名。心香常爇起，何必念仙經。但存平等行，清淨自然成。願人同我志，何患不長生。
　　和坊州朝虛子曹瑱韻
　　大慟悲紅葉，大笑喜頭陀。大志脫生死，大願拯沉痾。翻身離苦海，遠俗免奔波。有分修靈室，無緣過柰河。清中清奼舞，淨裹淨嬰歌。逗引神丹秀，隄防猿馬魔。
　　自述
　　心清眠夢少，意淨瑞祥多。靈灧如紅錦，丹煙似紫羅。虎龍生羽翼，猿馬罷奔波。嬰奼成真樂，胎仙應物和。
　　和黃縣呼殿試韻
　　東有古精藍，西城近道菴。南山高翠嶺，北海大深潭。霞友玄中問，雲朋妙處參。人能清表裹，默默自然談。
　　又
　　蓑結衣揉藍，身居物外菴。道包天地髓，氣運虎龍潭。常有農商至，寧無禪道參。願公當擲筆，早早悟清談。
　　鄠縣宰公高懷遠見訪求
　　世網包名利，塵籠罩是非。採山尋藥去，慕道逐雲歸。立石閑垂釣，望人早悟機。若能懷遠慮，定是達幽微。
　　贈京兆楊學正
　　擇術立身法，無過志讀書。讀書便及第，爭柰忒名虛。不若搜玄趣，修完大藥鑪。功成超達去，跨鶴赴仙都。
　　和岐陽鎮張都監韻
　　嗟身常作觀，地水火風成。假合難堅固，真修易鍊烹。形神得俱妙，龍虎自然聲。響喨聒天地，心中性月明。
　　贈姚玄玉
　　心灰忘富貴，意靜樂清貧。堪作逍遙客，當為自在人。氣中閑養氣，神內更頤神。不著纖毫假，纔方得至真。
　　和岐陽趙公綽殿試
　　大道勿難求，宜乎一志修。速當離火院，休要逐波流。不作蠅蝸客，堪為鴻鵠儔。自然通妙用，掌握內雲遊。
　　贈虢縣段先生
　　物外絕貪求，清中得進修。木金三間隔，天地兩交流。菩薩為親眷，神仙作侶儔。青蓮池上客，黃鶴洞中遊。
　　迷悟吟
　　贈鳳翔府樂孔月暨道友
　　養家受辛苦，學道應仙舉。養家著外求，學道向內補。養家墮輪回，學道免來去。本是一般人，只爭悟不悟。
　　罪福吟
　　勸眾道友
　　養家日日貪，學道常知足。養家為妻男，學道離塵俗。養家造罪業，學道成仙福。罪福各自招，天堂對地獄。
　　苦樂吟
　　贈鳳翔府高謀克暨程先生
　　養家受煎熬，道修無炙烙。家逼損精神，道鍊調經絡。家累墮黃泉，道成超碧落。養家學道人，自招苦與樂。
　　從長吟
　　寄臨洮府權縣武功烏林答
　　家緣堪可戀，因何名火院。道若不可修，海蟾就榮顯。願人早悟斯，學道從長便。物外樂希夷，修完本來面。
　　　　離塵吟
　　贈玉峰李慶長暨眾師兄
　　金枷悟來碎，玉枷惺來破。妙手解名韁，虔誠敲利鎖。迷津不陷身，慾浪難漂我。作箇離塵人，物外修仙果。
　　得遇吟
　　贈岐陽鎮趙公綽殿試暨眾道友
　　不縱馬兒顛，不放猿兒耍。心意自不高，人我自然下。修鍊身中真，斷制身為假。東遇重陽師，西整丹陽馬。
　　逍遙吟
　　臨洮府推高武功，遣人賚書來終南祖菴邀請。予誓不乘騎，加之路遙，不克趨赴。作此以贈之。
　　因遇無羈絆，通玄養慧苗。心神常坦坦，雲水任飄飄。疏散橫擔醁，優遊懶繫腰。不唯身自在，更得性逍遙。
　　行道吟勉門人
　　皓月照林霜，華軒放彩光。玉鑪生寶篆，金鼎釀瓊漿。禮數無拘束，平和得異常。豈思為家計，行道萬緣忘。
　　三奇吟自諭
　　勘破這屍骸，須當救度殼。直饒五馬榮，難牧三奇樸。滌慮滅三彭，洗心按三角。人皆貴名高，我獨驚超卓。
　　證修吟
　　勸門人寧貼辦道
　　辨鉛須滅汞，得汞卻生鉛。證佛得無量，修仙道有玄。仙佛歸一趣，道德在兩全。謹謹心寧貼，行持忘要堅。
　　真一吟
　　贈鳳翔府迎祥觀眾大師
　　命清得長生，性靜能久視。命乃氣之名，性乃神之字。氣是神之母，神是氣之子。子母成真一，真一脫生死。
　　述懷吟
　　贈華亭居環堵靈陽子李大乘
　　食乞且糊口，身投清淨戶。四攸不成真，一氣堪為主。能將性月修，解把心琴撫。滅盡屍與蟲，免教苦中苦。
　　日用吟
　　贈華亭傳燈子張大悟暨眾師兄
　　朝也防心動，暮也防心動。鍊氣做生涯，頤神為日用。常交龍虎調，不使馬猿弄。堪為睡覺人，兔作夢中夢。
　　固本吟
　　贈隴州佑德觀王道正
　　識破四假身，修鍊箇真身。欲要成靈物，須當固本根。清閑無一事，疏散絕纖塵。已作逍遙客，兼為自在人。
　　無為吟　自詠
　　術法我不會，打坐我不愛。終日樂逍遙，終日占自在。觀天行大道，自然得交泰。本師傳口訣，無為功最大。
　　清淨吟
　　贈華亭縣宰明威
　　鍛鍊這頑心，鍛鍊這俗意。心死情不生，意滅精自祕。心清氣自調，意淨神自喜。人能常清淨，決證神仙位。
　　自然吟
　　贈隴州蕭防判
　　頓覺萬緣空，頓覺心開悟。心猿自然停，意馬自然住。龍虎自然調，神氣自然固。金丹自然結，神仙自然做。
　　落魄吟
　　贈真陽子來靈玉
　　一身放落魄，衣掛兩三索。脫了妻男讎，免受利名縛。坐臥無羈絆，住行無依託。誰知落魄人，內隱踏雲腳。
　　聖功吟
　　贈隴州李鎮國
　　我有修仙術，說破人驚駭。淨裹撮乾坤，空中安鼎鼎。扳倒崑崙山；托起大陽海。山海變桑田，性命久長在。
　　全真吟
　　借山堂吟韻
　　全真日兮金烏飛，全真月兮玉兔歸。青龍戲兮投虎溪，是不是兮孰得知。
===頌===　　
　　無有頌
　　不悟無無迷有有，爭知有有卻無無。人皆著物物非物，我獨如愚愚不愚。
　　通玄頌
　　得遇投真修妙果，玄中通曉些兒箇。尋思性命不由天，斡運陰陽全在我。
　　見性頌
　　一點靈光晃太虛，丹青妙手莫能摹。休將明月閑相比，有缺因緣怎類吾。
　　和坊州曹解元次子曹守志
　　賽過龐公勝陳七，俄驚生死忻然出。願賢守志莫忘初，定是前程子得一。
　　和完顏尼福海所聞空中頌四章
　　口不念經經自念，足不登樓樓自上。家鄉悟徹好離鄉、心田耕了更無田。
　　又
　　行也同時坐也同，大悲手段絕聽聞。救拔滯魄與孤魂，出離地獄入天門。
　　又
　　大道身中物外求，火裹青蓮滴珠露。長在寶瓶為供具，慈悲心起常堅固。
　　又
　　無鄉無里，有鄉有里。起慈起悲，普挈普提。
　　贈華事張四機宜
　　不染不著，無為無作。常清常淨，真懽真樂。
　　贈鳳翔府靈童張守清
　　道大道大，無毀無壞。悟者得之，性命長在。
　　贈苗－官人
　　脫塵離俗，通三悟六。養氣全神，永占仙福。
　　贈隴州小麻先生
　　清心淨意，養氣全神。功昭行著，得做仙人。
　　贈隴州染趙先生
　　惡死離死，好生修生。真清真靜，性住命停。
　　示門人
　　酒色財氣，攀緣愛念。憂愁思慮，非道識見。
　　又
　　清閑無事，逍遙自在。不染不著，得超三界。
　　又
　　心清意靜，氣和神定。真息綿綿，靈光瑩瑩。
　　又
　　無為無作，不染不著。命變霜毬，性通丹藥。
　　贈於內奉先生
　　道眼不明，心地不靈。別無他事，行道不精。
　　修仙立志集句
　　同共修仙，萬緣一撇。不忘初志，旋添決烈。至死一著，直要做徹。命似清風，性如明月。
　　洞玄金玉集卷之五竟
