
　　昔有一人，本農家者流也。辛苦耕田，服食淡薄，而性甚慳吝，家頗充裕。外地有騙棍到此地方，知這鄉農性貪識惘，遂探其某日當在某處耕田，預將假元寶二個重一百兩，埋藏其處。俟鄉農正在力耕之時，賊棍故意在其山畔，作左尋右尋狀。鄉農問曰：「你這人在此尋甚麼？」棍云：「我在此尋些東西，你問我則甚？」鄉農只得默然。棍又認此樹，復認彼樹，如有所失狀。鄉農又曰：「你這人好笑，只管滿山認樹何為？」棍曰：「實不相瞞，我先父往歲曾被流賊所劫，亦同入伙。後來銀子甚多，孤身難帶，將銀埋在各處，留下一帳登記，欲再來取，不幸死矣。今我依帳來尋此處樹下的，不知哪個樹是。幸遇你在此，可來助我尋。若尋得，分些與你不妨。」鄉農遂帶鋤同尋。果在一樹下，尋得元寶二個。棍佯作喜甚之態，說：「此若尋得，則他處皆可尋了。我實肯分些與你，只是此處無槌鑿。」又曰：「此銀我無貯藏所在，不如去你家下，代我尋完，分數個元寶謝你，尊意如何？」鄉農云：「甚好。」但我與你素不相識，一旦至家下來往，豈不招人疑猜？」棍云：「當詐稱是何親故方好。」鄉農云：「有了。我有一妻舅，六七歲時曾賣外江客人，至今並無下落。只認作我妻舅，回來看取姊姊、姊夫，有何不可？」遂將妻父、妻母姓名形狀，一一對棍說訖。
　　遂領至家下，叫妻子出來見舅。其妻相見，問：「弟弟面貌，如何與我不相類？」棍應云：「弟出外省，那邊風水不同，以此不類。」其妻又問云：「我父何名，形狀何如？母何名，形狀何如？」其棍對言不差。又問：「我叔何名，形狀何如？」棍應曰：「我小時出去，只記得父母，記不得叔了。」妻遂信之。殺雞烹鮮，設為盛饌，以待其弟。鄉農兄弟諸人，各設席相待甚厚。棍對姊夫曰：「我要些零碎銀用，可在你家取過十五六兩，與我雜用。」鄉農遂取己真銀十餘兩，與棍用。
　　過數日，棍將帳與姊夫查，更有元寶十餘個，在某山某庵中。其庵無人居住，姊夫帶飲食二盒，挑至庵中。時庵中棍已預令二賊在彼伺候，即將鄉農背縛於柱中。其二賊抽出牛尾尖刀，再三要殺之。棍佯勸云：「我受姊夫厚款，吃得他兄弟雞魚多，勿殺我姊夫。」三賊將飲食吃了即去。其鄉農叫天不應，入地無門。至次日午後，一牧童至，鄉農叫救命，得解縛歸家。妻子問曰：「何待今日方歸？舅何不回？」鄉農應曰：「勿說他，勿說他。」至今被人騙者，俗語曰「勿說他」。
　　近有江源地方一人，被一棍亦如此騙。其妻有智，即以其元寶鑿來與他，知是錫。遂將此棍捆打，勒其供狀，始釋之。苟非其妻有識，亦蹈前鄉農覆轍也。彼時悔之，寧不晚乎！
　　按：此鄉農心苦力勤，嗇用薄奉以致富，幸矣！何乃為貪心所使，落賊牢籠，以致失財被辱，反不如江源之婦之智哉！然末世滋偽，奸宄百出，近有丟包賊騙人甚多。更江淮間，又有扯遂法，尤難防檢。賊止問你一句，你若答應一句，即被他迷。此妖術也，害人尤多。世道人心，一變至此極乎！偶因前事，遂備述之，以為出途者警。
　　錢天廣，福建安海人也。時買機布，往山東冒州藥王會賣。會期四月十五日起，二十五日止。天下貨物，咸在斯處交卸。無牙折中，貿易二家自處。
　　一棍以漂白銀來買布。每五兩一錠，內以真銀，如假銀一般，色同一樣。棍將絲銀先對。廣以鐵槌鑿打，並無異樣。打至十餘錠，通是一色。廣說：「不須再鑿槌打。」棍遂以漂白出對，共銀六百餘兩，內只有細絲銀一百餘兩，餘者皆假也。銀交完訖，布搬去了。廣收其銀，檢束行李，與鄉里即雇騾車，直到臨清，去買回頭貨物。取出其銀，皆假銀也。那時雖悔不及，然廣不甚動情，只說雲「是我方承得此會，他人出外貿易，從此止矣。」人慨斯人量大，有此大跌，後必有大發也。棍雖脫騙得金數百，然天理昭昭，子孫必不昌隆。蓋假銀天下處處有之，故錄此以為後人之提防，勿蹈天廣之覆轍也。
　　按：棍之用假銀，此為商者最難提防，必得其梗概，方能辨認。余於壬子秋，在書坊檢得一小本仔，辨說銀之真假，甚是明白。故錄之，以為江湖諸君覽之，則假銀若一入眼，灼然明白。略陳其一二於左：
　　夫元寶者，坑淘出而原寶。今之官解錢糧，亦傾煎如坑淘出厚色，而成元寶也。俗雲「圓寶」是也。
　　松紋，與細絲一樣，其皆足色也。
　　搖絲，色未甚足。銀瀉入，以手搖動而成絲也，曰搖絲。
　　水絲，又名曰乾絲，自七成、八成、九成、九五止，通名曰水絲。
　　畫絲，即水絲。瀉出而無絲，以鐵錐畫絲於其上，曰畫絲。
　　吹絲，即九程水絲。銀一入，口含吹筒即吹之以成絲也，曰吹絲。
　　吸絲，以濕紙蓋其上，中取一孔，以銀從孔瀉下，吸以成其絲也，曰吸絲。今人以鐵箔蓋於上，亦中取一孔，銀從孔瀉下，亦吸以成絲也。蓋吸絲自七成起，九五止。九五者，亦看得足色也。
　　茶花，以紋銀九錢，入鉛一錢，入爐中鍋內不用一毫之硝，明傾取出，以把淡底填於腳。後瀉銀於內，鉛方不露，而自成其粗絲也，曰茶花。
　　鼎銀，即汞銀也，又曰水銀。以紋銀五錢，以汞五錢半，入鐵鼎中，傾其色通紅於內，取出候冷，拿出其銀，止有一兩，拆汞五分，可打之而成，或造之以成餅。以銀薄貼於外，以墨微灑之，以掩其太白。更能造酒器，及諸項首飾。能拔銀絲，亦猶細絲者，只是色略青些。更有赤腳汞銀，文銀三錢，銅絲二錢，汞五錢半，如同前，傾煎取出，不能打造，亦如同水絲一般。若辨汞銀，其色腳嫩，上面銀薄貼，色不同赤腳者。然色赤而帶嫩，終不如水絲色老。此上古所傳。造此換人，亦發家數千。子孫繼跡不肖，而家即蕭條。害眾成家，終不悠久。
　　銅，以銅嵌四旁，而後以銀瀉下，藏其銅於中，曰銅。辨之雖看其絲，終不如細絲之明。其絲粗而帶滯礙，即可疑而鑿之，方露其銅。
　　鐵碎，以鐵碎先放於內，然後以銀瀉諸，適均入其銀內，包藏鐵於其中。至低者亦有九成，九五者有絲。
　　或以銅碎如前，名曰包銷銀。至低者亦有九成；九五有絲，九成無絲。
　　鈔仔銅，用銅一兩，入銀三分，入爐中。以白信石如硝抽入，瀉入中。取出鋏四旁者三四分重片，中心者又入爐中傾。再鋏，如此者數次。然後用銀末，以碗極細，用酸砒草搗汁，入硼砂三分，以罐仔同煮。後放前銀末三分，入砒草汁內。以前銅入罐中，以筋炒之，取出，以白水洗去其砒草汁，其色甚白。有一人問曰：「銅中只用銀三分，後又以銀末三分，何能使銀相交於外？」其人對曰：「世間寶物，惟金銀為至寶。若先不以銀三分入銅傾煎，則後用銀末亦為煎煮，必不能入。先以銀三分入內，則後用此銀末煮之，自然相應也。」故造假銀，俗曰「神仙」。然辨此銅，當認銀色，乃死魚白，無青白之色。再看其腳，有兩樣：或用胭脂點，或用石點。須在點腳及死魚白處辨之處，則真、贗瞭然。
　　漂白，用銀傾煎細絲一樣，只是甚熱而壁乃薄，而後以，去其下面者，只留上面其薄者，中以白銅傾一無壁，以前上面安於其上，下面用銀箔合其下，用焊焊之。後用滓槌槌其腳，為風鍋無二。雖以鑿鑿開，必不能辨。如辨此，則當時燒焊之際，以火燒去其青青自然之色，如死魚之白，故曰漂白。以此辨之，灼然明白矣。
　　煎餅銀法，每鉛一錢，銷銅一分。若九成銀一兩，可用鉛一兩；八成可用鉛二兩，七成可用鉛三兩，灰堤中用炭裝爐，慢扇其火，煎至鉛化。若過後，必急扇其火，待油珠大如豆者，即以蓋蓋之，煞出止九五色。如待金花燦爛，煞出即結布於上，曰布心餅，又曰焦心餅。下面蟹眼回珠，二面皆白，即松紋足色。
　　九成餅，亦出爐白。上乃雞爪面，下面腳亦白。
　　八成餅，出爐略黑，必用天砂擦之方白。上面蚤斑之痕，剪開略白。
　　七成餅，出爐墨黑，亦用砂擦及用鹽梅洗之方白，其剪口帶赤。
　　六成比七成猶不同些。
　　五成即梅白餅。
　　鹽燒餅，二錢五分銀出一兩，取出以鹽爛水，調上一重在其餅上，入火燒之，取出以錘打去一重銅皮；又用鹽燒之，再錘打。如此者數次，則外面銅去而自然白，曰鹽燒。
　　白銅傾者即白鹽燒。
　　三鋏餅，底是足色餅，用如紙薄，中用白餅熔一餅於中。上面用銀入爐中傾出細絲，入鉛二三錢，取出，瀉入炭鍋，成一餅樣，亦用甚薄，蓋於其上。然後用焊焊成一餅，鋏去其四旁者，中間的餅對面剪鋏，盡可瞞人。辨之其餅厚，上下皆真銀，中間色目異樣。知者以銀面於杉木擦之，即見三樣色。
　　車殼即灌鉛，以松紋細絲面，以落錐落一孔，然後以割仔入其內割之，盡取其囊中者，留其銀殼。後用鉛灌其內填滿，再用銀打一尖仔尖之，又以鐵鏨仔鏨之，如風鍋一般。然辨此銀，要看其兩面之痕處，即見明白。
　　倒茅餅，先以上號白信石，用熔成罐不洧水者，以鹽泥固濟，入信石於內。打二炷香升燈盞上，輕清者聽用。以銀七錢、銅三錢五分熔。將起爐時，以前信石七分入銀內，將蓋蓋之。取出天砂擦之，其面上亦雞爪面，如九成銀一般。辨之九成出爐自白，不待砂擦；然此餅鋏口帶黃，九成餅鋏口自白。以此辨之朗然。
　　更有鐵線餅、江山白、華光橋、神仙餅、糝銅餅、倒插鉛，其餘奇巧假銀數十樣，非言語筆舌所能形容。知者引申觸類，觀此思過半矣。有等游惰好閒、不務生理、受磨喪心、用此假銀苟計衣食，以度時光，此猶窮徒，故不足責；然今貪黜之輩，家頗殷足，尚換此銀，用以毒眾，自圖富厚，以遺子孫。不知喪心悖理，豈有善報，子孫其能昌乎！凡四民交易，止可用七成以至細絲，更低者不可用也。如昧心欺人，不唯陰遣之罪難償，而陽報之網亦不漏矣。
中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。
