
　　泉州府客人孫滔，為人誠實，有長者風。帶銀百餘兩，往南京買布。在沿山搭船，陡遇一棍名汪蘭，詐稱興化府人，鄉語略同，因與孫同船數日，甚歡。習知滔樸實人，的可騙也。因言他故，往蕪湖起岸買貨。舟中說他尚未傾銀，有銀一錠，細絲，十二兩重，若有便銀，打換為妙，意在就孫換之。孫因請看，汪欣然取出真銀。孫接過手，曰：「果是金花細絲。」汪欲顯真銀，因轉在孫手接出，遍與舟中客人看，問：「好否？」都道：「是細絲。」遂因舟上有筆硯在，汪微微冷笑，將此銀寫「十二兩足在風窠底」。孫心中道：「此人輕薄，有銀何必如此翻弄？」因潛對汪曰：「出來人，謹慎些。」汪曰：「無妨。」孫因問：「要換折多少？」汪曰：「弟只零買雜貨，憑兄銀色估折便是。」孫因取出小八九錢重的，只九一二成色。汪看喜曰：「此銀九四五傾來麼？俱一樣如此即好矣。」蓋汪重估孫銀水，使孫樂換。孫取天平兩對，估折明白。汪即箱中取出白綿紙，與孫麵包作兩包。汪因佯起，轉身一回，故意誤收原銀入袖，曰：「此包是我的了。」孫曰：「不是，這包是你的。」汪即替出那假，亦綿紙包，與真銀一樣，交與孫收。孫接過手，亦微開包緊，見銀字無異，概不深省，即鎖封笥篋中。汪須臾起岸分別。孫一向到南京，取出前銀，乃是錫，懊恨無及，始知被他替包騙去矣。
　　按：孫滔，樸實人也。其看銀時，但稱彼輕薄，不知此人輕薄處，正要如此，人方不疑，後方好用假。不然，待打換之後，或有人從旁取視，豈不敗機？故坐舟冷笑，為書銀模樣，無非為眩視計耳，向後誰復細認哉？說者曰：「假令包銀時，孫即取真銀入手，後令汪取銀，則汪不窮乎？」曰：「雖然，彼棍者變計百端，即令真銀入手，彼又別有脫法。」但各守本分，各用己財，勿貪小可便宜，則不落圈套矣。
　　賁監生在南監，期滿將歸，欲換好金數十兩，歸遺妻妾，以將遠敬。同鄉鄧監生阻之曰：「京城換金者，屢被棍以銅脫去。金非急用，何必在此換為？」賁曰：「京城方有好金。若有棍能脫我者，亦服他好手段。」數日內換金十餘兩，皆照金色交易，都是好金。
　　後有一後生，以金錠十二兩來換。賁生取看，幾有足色金。問其換數，後生曰：「某鄉官命換的，要作五換。」賁遞與鄧看，曰：「此金可有六換，若五換，價公道矣。」鄧看曰：「果好。可將此金對明收起，勿過他手，然後對銀六十兩還之。」賁依言，先收入此金，然後還其銀。後生不得展轉，只得領銀歸，見其父，云：「兩監生如此關妨，不能再脫出。」父頓足曰：「一家生意在此，把本子送去了，何以為生？速去訪此監生何時歸？」回報：「已討定船，某日刻期登舟矣。」體探已的。
　　至期，兩監生到船坐定。老棍裝為一道士，衣冠淨潔，亦來搭船，舵工收之在船中。共談處，道士言詞雍容，或談及京中官民事體，一一練熟。兩監生及同船諸人，亦樂與談。兩日後，將近晚間，道士故提及辨珠玉寶貝之法，諸人閒談一番。又說到辨金上去，道他更辨得真。賁監生因自誇彼在京換一錠足色金，換數又便宜。諸人中有求看估色數者，賁生誇耀，取出與諸人遞觀，皆誇羨好金。遍觀已訖，時天色漸晚，復付還賁生。將收入箱際，道士亦曰：「願藉觀。」接過一看，曰：「果好真金！」隨手即付還訖，又道及別新話上去。賁監生收入金。晚飯已熟，各散而餐。飲日，道士以船錢還舵工，與諸人別而登岸去。
　　及賁監生歸，以金分贈妻妾。數日後，叫匠人來打釧鈿。先以小錠金打，匠皆稱金好。賁誇曰：「更換有一錠十二兩的尤好。」匠曰：「大錠金京中光棍多以銅脫人。」賁曰：「取與你看，有何棍能脫我乎？」匠接過手，笑曰：「正是銅也。」賁怪之，急取回看曰：「果銅也。我與鄧相公看定是上好金，又同船諸人看皆是好金，何都被瞞過？」忽猛省曰：「噯，是也！最後是一道士看，付還時天色近晚，我未及再檢視，即收藏箱中。是此時換去也！此道士何得一銅如此相似，又早已在手，如此換得容易？想京中換金後生，即老棍之子，彼換時未能脫，故來搭船脫歸也。」
　　按：老棍之脫賁生金也，人謂其棍真高手矣。吾曰不然。設若賁生韜藏不露，則老棍雖有諸葛神機，莊周妙智，安能得其金而窺之？何以脫為？故責在賁生矜誇炫耀，是自招其脫也。噫！
