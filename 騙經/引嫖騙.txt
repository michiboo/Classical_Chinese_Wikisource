
　　富人左東溪，止生一子少山，常帶千金財本，往南京買賣。既而入院毛月華，一年不歸。東溪問於人，知子以嫖故，因貪歡忘返，累以信促之歸。初猶回音，推託以帳未取完，後信往亦不答。東溪聞其財本已費過半矣，心中甚怒。欲自往尋之，又思空行費盤纏，乃帶三百金貨物，僱僕施來祿同往京尋子。
人貨到京，早有人報知少山云：「爾父帶貨來賣，兼欲尋汝。」少山聞言甚悶，急呼其媽毛惜卿謀之曰：「家父特來催我歸，爾計能陷他亦嫖，則我在此可久；不然，今須與你別矣。」惜卿曰：「你但深藏其間，忽與相見，我自有理會。」即遣人邀前院荀榮媽來，託他巧為牢籠。榮媽許諾而去。
　　東溪問在京客夥，知子在毛惜卿家嫖其女月華，徑尋惜卿家來，欲呼子歸。惜卿出而款待甚恭。東溪曰：「小頑少山在你家，我到京十餘日矣，可叫他出來見我。」惜卿悚敬曰：「相公即少山令尊乎？妾幸披雲睹日也。令郎前在寒舍兩三個月，今月餘前送別久矣。」即喚女月華出見，指曰：「此爾翁也。」命下拜。東溪不禮之。又命設席。東溪曰：「吾為不肖子而來，豈索汝酒食乎？速叫兒與我歸，亦不消你假意相留。」月華曰：「果是前月已去，云欲收帳回家。若果在此，何敢相瞞？」東溪不信，定要究子下落。惜卿曰：「茅舍隻數間，任相公遍搜之。豈能藏得？」月華領東溪入內，四下覓之，無蹤。東溪大怒曰：「牙人說在此，如何藏開，說這鬼話？若吾兒不見，是你家謀死，必當官告你，著你尋覓！」月華驚曰：「從來院中那有謀人者？相公勿輕易怪人。」東溪詬罵而出。
　　行過院前，窗內一女將盆水傾出，淋東溪一身，冠服盡濕。時怒未散，問「此是誰人家？」僕來祿曰：「此一行都是樂戶人家。」東溪即入其門指罵。荀榮媽出，驚惶問故，知是女荀慶雲誤傾水淋著，即喚出，棒打無數。慶雲哀求勸救，東溪亦不睬。榮媽曰：「你好將新服換與相公，向前叩頭求赦，留在此陪人禮，免後日生禍。」
　　慶雲叩頭訖，引入內房，取一套新衣與更，跪曰：「我等人家，最怕得罪於人。萬望海度涵容，恕妾罪過。」東溪曰：「我原不怪你，只衣濕難行。我今換去，明日即送還矣。」拂衣便起。慶雲挽曰：「更有杯酒陪禮。若便去，媽又怪責我矣。」東溪曰：「何消酒？」時筵已排列，慶雲曲意陪奉，東溪亦放懷樂飲。至晚欲去，慶雲懇留曰：「今半載空房，若不宿而去，真對面不相逢也。你宿則媽歡喜，謂我善留客。此豈費房錢乎？」又飲到二更而睡。東溪思房錢終是還之，且假意不動，以試何如。慶雲偎抱撫摩之曰：「君作柳下惠，坐懷不亂耶？是入寶山空手回也。且暮夜無知，誰知爾貞節男者？」東溪笑而從之。
　　次日近午方起。才梳洗罷，酒席已備，慢慢勸飲，彈唱以奉之。靠晚，又欲歸。慶雲留曰：「肯宿媽媽甚喜。若一宵而別，真是萍水之逢，落花有意，流水無心也。妾縱奉侍不周，君何不做甘雨，濟我半載旱人？」東溪又為留一夜。第三日，堅要歸，求還舊服。慶雲曰：「已遣人送往貴寓矣。」東溪曰：「承賜身上服，明日送還。」慶雲曰：「只恐不中服，何不收作表記？」又取出一箱玩物，欲擇一件相贈。東溪見箱中皆珠玉寶玩，僅取一牙扇墜。慶雲曰：「此不敢奉，此銀的敬奉。」東溪曰：「只領你意耳，何必送銀物？」慶雲曰：「此牙的是禮部公子所贈，旁刻有號。凡孤老所賜，唯銀得用。若簪甸諸玩物，須存留之。後日有會，問及即在，方表不忘之意，故不敢轉贈於人。此銀扇墜，乃預打造，以回答人者，旁鑄有妾名，故願相贈也。」東溪受之而歸。
　　明日，謂來祿曰：「看妓家極難做，只誤傾一盆水，費盡小心承奉人，唯恐不當人意，我豈可過吃她物？我宿兩晚，又吃四席酒，以銀四兩與之；受一銀扇墜，以金銀玉三枝簪答之，並這身衣服，你送去還他，我不再去。」原來前兩夜來祿亦得婢桂英伴宿，兩人情意綢繆，更相捨不得。臨行囑咐曰：「主人若再來嫖，又得再會。」故來祿只願得主肯嫖，力勸曰：「前日空手去，也這般相敬；今日有銀有簪送她，她不留宿，豈不留酒乎？再吃她何妨？」東溪信之，再與僕往，以銀與簪送之。
　　慶雲得了，喜色滿面，持入誇與媽曰：「左相公送我銀四兩、簪三根。非妾趨奉得歡喜，豈送許多禮乎？」荀媽亦大喜，出叩謝曰：「本不當受厚禮，既蒙賜，還在寒舍消耍幾日。」東溪假辭要回，慶雲挽入內房，酒席已備。東溪曰：「又煩宴我，後何以報？」慶雲曰：「前日止是陪禮，今日所賜銀，已准後帳。」東溪曰：「前銀還前，我若嫖，須從今日算起。」由是日夜流連，忘其時月。來祿亦得再與桂英會，二人喜不自勝，侍奉加殷勤，使喚加聽命。主僕皆樂而忘歸矣。
　　東溪時或謂僕曰：「當要知止，銀費去多矣。」來祿便誘曰：「人有金帛，正要追歡買笑。相公掌如許大家，才得此幾月快心，縱此銀用盡，家中何患無吃著？不及趁此未老時行樂，人生寧有百年，何必作守銀虜也？」東溪心本迷戀，又累被來祿勸誘，並不知回頭。不覺半年餘，三百金幾盡。桂英時向來祿索衣服簪珥，來祿轉於主，主曰：「亦未知我用多少，須與荀媽算之，然後留盤纏回去。」及算過，已用過三百餘兩，盡貨物還之，尚未夠，盤纏全無辦。來祿曰：「小主本多，可去借些。」東溪曰：「不好開口。你去婉轉言之。」少山知父本嫖盡，撫掌大笑，令月華設席請父。及慶雲來餞行，然後東溪與子默默同歸。只謂緣遇使然，不知為計所陷。
　　按：尤物移人，麗色傾城，自昔慨之。安有入蠖中而皓然不滓者？東溪非為而來，直欲尋子而歸。其深知妓之迷人與嫖之破家深矣，乃入其中而掘泥揚波，更甚於子。不邇聲色、不溺情慾者既幾人哉！孔（子）曰：「吾未見好德如好色者也。」則賢之易色者信難矣。故院中語曰：「不怕深來不乖，只怕深乖不來。」則唯勿蹈其地者，可超然樊籠外矣。不然，未有不受其羈迷者。
