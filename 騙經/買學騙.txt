
　　凡學道出巡，各處棍徒雲集追隨，專體探富家子有謀鑽刺者，多方獻門路，以圖蠱騙。或此路不售，後一幫又生一端以投，年年有墮其術者。但受騙之家羞以告人，故後次人又蹈之。
　　有一學道，考選至公，不納分上。忽一棍自言能通於道者，人不之信。棍曰：「此道爺自開私門，最不喜人央分上前途。唯對手干者，百發百中，但人不敢耳。如真肯干者，但要現錢，彼當面接之，可穩保成就。」趙甲問曰：「從何處獻之？」棍曰：「候退堂後，先用手本開具某縣某人銀若干，求取進學。彼肯面允，便進上銀；如不允，銀在我手，彼奈我何？」趙甲曰：「我要在旁親看。」棍曰：「自然與你親看。學道的二門，其縫闊一寸，從外窺之，直見堂上，任你看之。」趙甲曰：「若道肯親手接銀，吾敢投之。」即寫手本，以手帕包銀二百兩作一封。
　　下午出堂，往道前候之。棍曰：「要二包過門銀。」甲付與之。將退堂之際，棍以銀與手本挨入堂去，囑甲曰：「才封門時，即要在門縫來看。」及道退堂後，甲於二門縫中看，見道仍舊紗帽圓領而出。棍先以手本高遞上，一門子接進。道展看了，籠入袖中去。棍又高擎一封銀上，道顧門子，門子接上銀。道一看即轉身，門子隨後捧銀包而入。棍趨至二門，隔門謂甲曰：「好了，好了，事已妥矣！你見否？」甲應曰：「我親見了，果是自接。」棍曰：「今夜不能出，我你須在門內外宿矣。」甲曰：「但得事妥，不吃晚飯亦好。」
　　次日開早門，棍與甲方同出，即到甲店拜賀。甲大設席待之。棍曰：「高取後須厚謝我。」甲曰：「加一謝是定規，不加亦不減矣。」此為信棍之戒。
　　後揭曉日，本生無名。棍查不見蹤，方知前受銀之道，乃此棍先與宿衙人套定，蓋妝假道也。
　　二門望入堂上，雖可親見，終是路遙，哪見得真？故落此棍騙而不知。若真道自接銀，何必衣冠出？何必堂上遞手本？又何必堂上交銀？獨不可私遞手本乎？況堂上有宿衙人役，豈私受銀之地？此村富不識官體，故以目見為穩，不知與你目見，正所以騙你也。
　　富人錢一，欲為子買進學。歇家孫丙，有意騙之，與之言曰：「此中李鄉官，原與學道同僚，二人極相得。今若說一名進學，此斷可得。吾試與商議之。」錢一曰：「可。」孫丙往匠鋪，見兩掛箱一樣，用錢三錢買其一，又以銀二分定後只，囑曰：「我停會引人來買，更出三錢，不可別換。」又買兩把一樣的鎖。後以掛箱與鎖付李鄉官家人曰：「你可秤定二百兩石頭，裝在掛箱內，外加鎖之，放在你家主房內。少頃，我領人央你老爺說進學，以二百兩好銀與你封。你把放銀的箱收入，換放石的箱出來，然後將這銀與我均分。」李家人許曰：「可。」
　　孫丙領李家人來，對錢一說：「我面見李老爺了，他道此事容易，只把現銀對於他家人看過鎖住，送到他家加封條，仍以銀箱付還我，以鎖匙付他收。待有名進學之後，將原銀謝他，不得開箱再換。」錢一曰：「在你家借一掛箱來用。」孫丙曰：「新鎖有，掛箱可往街買之。」領錢一家人，以銀三錢，往鋪買到。錢一將銀二百兩同李家人、孫丙三面對定，收入掛箱中，外加鎖定。
　　孫丙負銀，同錢一到李鄉官家，求加封條。李鄉官推病，在廳左房內坐。李家人持箱入門邊曰：「銀已看對陰白，只討一封條。」李鄉官曰：「既看明白，還他自收，來接封條。」李家人仍以銀箱出，再領出一封條，對三面封訖。錢一解鎖匙，付李家人收。孫丙復負銀箱歸，交與錢一自收藏，皆謂事極妥矣。
　　及揭曉，錢一子無名。孫丙曰：「事不成，銀現在，可速收拾歸，免得李家人來索轎價。」錢一既失望，怏怏而歸。及到半路，叫匠人開鎖啟視，則皆石頭矣。驚異復回，大鬧歇家曰：「你何通同騙我？」孫丙曰：「我與你當面幹事，何處是騙你？若三面共開掛箱，猶怪得李家；今去半日，私自開箱，我那知中間是銀是石？」錢一明知是孫、李合騙，只事無憑證，諒是難取，但辱罵歇家一場而歸。此為信鄉官之戒。
　　按：兩掛箱共樣，本是難辨。但加封條，只須在外封之，何必持入內稟乃請封條乎？向令當時若告，追究賣掛箱之家，問兩箱何以一樣，或能證出孫丙先買其一，後領人買一。或遇明官，便可從中勘出換包之騙矣。
　　建寧府郝天廣，世家巨富，有幾所庄，多系白米。時建寧無價，其智家羅五聞省城米價高騰，邀主人帶二仆，以米十餘船裝往省糶。時宗主王爺發牌考延、建二府，各有告示，將考儒童。米才上船，有一客人帶二仆，來搭船往省。船中暇坐，問其何干。答曰：「王爺家來投書者。」後又談及可夤緣之事，天廣有長子出考，言甚合意；只宗主前考甚公，並無私竇，未敢深信其事。
　　至省中，棍辭別去，曰：「王爺有公子在學，必共看卷。試與談尊府事，倘許諾，我再出回你諾；若不出，則事不諧耳，再亦無信。」天廣曰：「是也。」密遣一仆，蹤跡棍所去處，果入學道衙去。數日後出來曰：「事諧矣。可將銀對定，以我皮箱藏之，外加封條，銀仍與你自收掌。後有名進學，即以皮箱銀交出與我。」天廣思「銀雖對定，仍是我藏，有何不可？」即依言對訖，不知此棍有甚法。銀明是天廣自投自鎖，棍只加封票一條而去，再約曰：「今夜間公子或可潛出，我與之同看過，事即美矣。」連候數夜不來，天廣以皮箱開看，其內儘是磚石，前銀已被賺去矣。此為封銀防換之戒。
　　按：買進學、買幫補，甚至買舉人，此事處處有之，歲歲有之，而建寧一府，疊遭騙害為甚。蓋建郡民富財多，性浮輕輕故也。雖累受騙，而繼起營買者未已，此光棍途中常以逢考建寧為一樁好生意也。特其封銀法，至今人看不破。明以銀與之同封，復還我收，及棍去後開之，則皆磚石矣；或以為有一遁銀法。如此神矣哉，上智難防也！唯明鑑乎此，勿信為上。若急欲買進，可勿封銀，須以榜上有名為定。若只信其漏報，雖至三四次見金榜矣，亦未可以銀付之，方可防其脫也。
　　騙局多端，唯仕進一途，竟奔者多，故遭騙者眾。棍嘗有言，唯虛名可騙實利，唯虛聲可賺實物。蓋仕進之人，求名之心勝，雖擲重利不暇顧惜，遂入棍術中而不及察。
　　有一巨富家子，欲營謀進學，所帶管家者極為能幹。往省考大續，寓一歇家中，令其求關通之路。數日內，以門路投者，更進迭來。管家者窺其行徑，窮其來歷，皆察其言事不相應，蹤跡不分明，多與歇家有套同情弊，悉拒卻之，不信其哄。後一棍妝為仆價，言語遲鈍，舉動村朴，自方跟一罷職鄉官，與宗主有舊，來此打秋風。引管家去見鄉官，果似貧薄小官樣。面酌定一名進學，只謝銀一百兩亦肯講，只要現銀，來伊店封。管家曰：「在我店封。」鄉官曰：「事宜慎密，你店內人眾，傳揚不便。此下有一所空房，是顧秀才的，前欲在彼借寓，以借什物不便，故遷在此。可與我小价在彼處封定，最是穩當。」管家強求鄉官來所住店看封為妥。鄉官曰：「汝更有疑，我只小价一人，任你多用人來同封。」管家回以「外人不可與知，只同本主去。」果只村仆一人在，把銀出對定。忽有棍數人，打開門入曰：「汝輩買秀才，吾拿去出首！」將三人打倒，銀盡搶去。
　　村仆爬起，做煩惱樣。管家起，挈其手曰：「不須惱，此銀亦不多，同在我店再封。」村仆不肯去。富子曰：「事已錯矣，何可再干？」管家曰：「我自有處。」強邀村仆再來，一面令富子速收拾回家。管家雇募店中人，將自己當作儒士，與村仆對鎖，送入縣中，口告被脫搶之故。縣官曰：「你不合買進學，與者受者各有其罪。況被棍搶銀，與鄉官家人何干？」管家曰：「搶銀者即此棍之伙。但窮究此銀出，情願追入官；更願大罰，與此棍同罪。」縣官再差人去叫鄉官，早已走了。縣官曰：「此果是棍。」嚴刑拷打。棍仆受刑不過，願賠一半。追完，管家又告願全追，甘與同配驛。棍仆死不肯攤出同夥；又累受刑，無可追。乃將棍仆擬徒，管家者只擬杖發歸。此為封銀防搶之戒。
　　按：管家雖有能，終落棍所脫搶。特既搶後，即能拿棍仆同解，甘與同罪，終能追其一半，棍亦無所利。若富子自己，必不肯與棍同罪，而一搶之後，無如之何矣。或曰：管家頂認儒士，若官考之何如？曰：央分上之人，已是天才，官何須考？即考不得，亦無妨也。
　　簡學憲最廉明。考大續時，有秋風客到，寓於開明僧舍。次日，有一棍帶三仆來，亦與同寓。內中相拜，自稱彼系縣堂親眷，亦來打秋風者。外則炫耀冠服，僕從扔衛更盛，每與（冠）蓋往來寺中。嘗有生儒遇之，輒誤指曰：「此學道鄉親也。」又見簡道親回拜，又請酒，偕真秋風客往，而棍專外影竊其名，以欺誑人。簡公是嚴明人，不數日，真秋風客已打發行矣，唯棍在寺。其外棍伙故四下傳揚曰：「學爺鄉親在某寺。」生儒中亦甚傳之，多有求取大續者，只無人可擔當銀。棍背套學道衙中書手、皂隸來，過付銀封於其家。人既信是真秋風客，又衙門有身役人與同事，銀封其家，亦復何慮？棍客動雲，彼要說十名，每名要三百兩。當赴場人眾，各務兢趨，數日已滿十人之數。共日封於各書、皂之家，明白交付，共銀三千兩。背地各瓜分已訖。
　　但思後日無名，不能回復諸人，銀亦何以得去？乃雇一人，往學道出首：「見得衙門書、皂某某等，外同客棍招攬生童銀若干兩，封於某某等家。」簡准狀，即出白牌，提拿客棍風火至急，秋風棍即乘機逃去。又拿在衙書皂拶夾，皆不肯招，各打三十，革役。又差人往衙役家搜緝。凡有名與列鑽刺者，聞蹤跡露出，唯恐指名逮捕，各各四散，走回本縣，銀都棄撇，不敢來問。由是棍得安享所分之銀。書皂雖革役，無贓可據，後復陸續謀入。唯一時受夾打，彼刑用在衙人役，亦僅如搬戲；而所得之多，奚止償失也！此為信秋風客之戒。
　　按：此棍稱學道鄉親，而學道既已來拜，又請吃酒，則的是鄉親矣。況書、皂皆有身役人，為之翼護，人孰疑之？不知真鄉親已去，而此乃其託名者。彼衙門人唯利是圖，所斂既多，何惜數十之板？況其頂頭銀仍在，雖革役，烏足以懲之。今人謂衙役知法，不知侮法者正是知法之人。唯蹈實地行實事，以真學問博真功名，勿萌僥倖，勿圖鑽刺，棍騙何從入哉？彼遭騙者，皆惰學不肖之徒，自取災眚者也。
　　有三棍合幫，共騙得銀三百兩，未肯遂分，更留合裝騙棚，以圖大騙。先遣一人過省，離會城兩日之府，用銀七十兩買屋，內系土庫，城外鋪舍開一客店。又用銀五十兩娶一妻，買一婢，又買一家奴。更有數十兩在手上，調度供家。人見其店有家着奴婢，食用豐足，多往宿其店。此府相近省城，往年文宗考科舉不及，常調鄰府生童到此合考，以便往返，每富家生童擇店，必居於此。
　　壬子科六月，科期已迫，復調外兩府生員來此選考。本店住建郡三個秀才，皆系巨富。一日，有客儒人品豐厚，衣冠鮮整，泊船城外，入此店來，密問店主曰：「你識科舉秀才中有大家者乎？」店主曰：「我店中三位都富家，你問何干？」客儒曰：「有好事與他講。」店主曰：「甚好事，何不對我說？」客儒曰：「你不在行，只好與秀才講。」店主出，向三秀才曰：「此客先生問科舉秀才何人最富，有好事對他說。我問他何事，又不肯言。列位試問其說何事。」三人共入敘禮，問曰：「老丈問富家，小弟等家皆萬金，有何好事說？」客曰：「列位肯計較中否？」三秀才曰：「中都肯計較，兄有何門路？」客曰：「我亦不能為力，亦不識門路。但果肯計較者，各備銀一千兩，來此店對過封定，付還你收，自有指示的路。」三人約四日後家中取銀來對，客儒辭去。三人密遣人跟隨客去，見其下船，船中止一家人。歸報如此，三秀才喜曰：「此必大主考的人，可信也。」店主出問：「適間說何事？」三秀才曰：「此未必然事，若事可成，自有大抬舉你。」
　　四日後，三家人都取銀到。客儒應期來問，各答「銀都齊備。」客曰：「今夜對明封定。」三秀才言：「銀多夜間不便，明日入店主內庭去對。」客曰：「店主恐不密事，不知外客房中封更密。」三秀才曰：「明日臨時相商。」客辭去。夜飯後，店主出曰：「列位與此客議封銀事，客人難防。這門壁淺薄，若夜間統人來劫，可要提防。依我說，可藏入我城門內，你外間好心關防，可保安穩。」三秀才曰：「是也。」共將六皮箱銀都寄入店主家內去。家主瞞過妻婢，將銀盡從後門藏出，與棍伙夤夜逃去。唯囑其妻曰：「明日三秀才問我，只說早間出去尋人，少刻即歸。」
　　次日，客儒欣欣喜色來對銀。秀才曰：「銀付店主收藏，今早出外，少待即歸。」等到午間，店主不回。客辭歸船。午後又遣家人來問，又以店主未歸答之。至第三日午間，問店主婦取皮箱，婦答云：「並未見甚箱。」及出溪邊尋客船，亦不見矣。再問店婦取，苦執未見。任入搜之，竟不見蹤。問：「店主果何去？」婦云：「前夜已出，教我如此應你。」三人正慌。
　　適此三棍脫得銀去，已出境外。晚投宿一店，店主見其來晚，提其六箱皆重，疑是竊賊，明日將集眾擒之。三棍聞其動靜，次早天未明，只挑得四箱去，以二箱寄店。店主越疑是賊，出首於官。太府將銀逐封開之，內封有一合同文書，稱某人買舉人者。太府提某生員到，不敢認。太府以甘言賺之，乃招認，即收入監。後又投分上解釋，再騙去銀四百兩方免申道。又沒入店主之屋，及官賣其妻婢，並箱內一千都追入庫。彼四箱被棍挑去者，幸得落名，不受再騙。是府官亦一棍也。此為信店家一戒。
　　按：店主有家眷，最可憑者。彼肯代藏銀，孰不信之？誰知其妻妾皆買下以裝棍棚者。彼騙得厚利，則棄此而去，別娶妻妾，享大富貴矣。以有眷屬之店尚不可信，世路之險，一至於此！人若何不務實而可信棍以行險哉！
中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。
