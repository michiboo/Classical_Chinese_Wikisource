
　　石涓，湖廣麻城人。富而多詐，負氣好勝，與族兄石澗嘗爭買田宅致隙。澗男石孝，讀書進學，人品俊秀，性敏能文，人多擬其可中。石涓嘗懷妒忌，思「吾生平發財，被澗兄所壓。今其子又居士列，是虎而輔翼也。」因思計暗傷澗、孝父子。
　　不數年，澗故。石孝居憂，無人檢束。涓思孝年少不羈，或可誘以酒色。因偽相結納，孝趨亦趨，孝諾亦諾，終日遊戲相徵逐，數以曲櫱為歡。或時有美妓，涓邀孝飲其邸；或有好戲婦，涓每搬戲邀孝飲，又令戲婦曲意奉承，務挑其淫蕩之心。孝墮其術中而不覺，玩日月，荒廢詩書。及服闋補考，竟列劣等。孝因發奮，往寺讀書，涓輒拉友挾妓，載酒至寺歡飲。孝見妓，不覺有喜心，故態復萌。涓又勸孝娶美妾二人，朝夕縱淫。內荒於色，外湎於酒，手沾戰瘋，不能楷書。道考被黜，家業凋零。石涓撫掌大笑曰：「吾生平之恨泄矣，計亦遂矣！」乃呼其子而訓之曰：「澗兄在日，家富於我。因生孝不肖，酷好飲酒宿娼，不事詩書，致令喪卻前程，身如喪家之狗。爾輩宜以為鑑，慎勿踏其覆轍。」未幾，其子亦被人引誘賭嫖，所費不訾。涓因年老，無如之何，唯付之長嘆而已。
　　按：石涓奸巧百端，匿怨友人，使孝淫溺酒色，名利俱喪。彼雖自謂得計，足以快其宿忿，殊不思殺人之父，人亦殺其父；殺人之兄，人亦殺其兄。天網恢恢，報應不爽，安能保他人不襲彼故智，而子孫不蹈其覆轍乎？垂戒二子所繇，殆與義方之訓異矣，又何怪其子之復然耶！然孝亦自愚也。使孝稍有心智，宜忖父在之時，與彼有怨，今父已即世，得彼不念足矣，顧安望深交乃爾！此其中情，叵測可知。由是以怠惰荒淫為戒，勤勵不息自強，則石涓雖詐，安能中自立之士哉！
　　畢和，山西人。心術狡險，陰悍暗毒，鄉人無不被其害者。族弟畢松，有田一段，價值五十餘金，與和田毗連。和屢謀不遂，因詐與交好，屢席相款，旦夕遊戲，即同胞不啻焉。
　　同鄉有林遠者，性剛而暴。其妻羅氏，貌美好淫，與夫反睦〔目〕。和乘機挑之，遂通往來，情甚密。假意不令松知，實欲使之知之。故遮頭露尾，為松覷破。松乃怪和曰：「枉自與你相知。有此美婦人，何不引我一宿，豈便奪你愛乎？」和遜謝曰：「此婦極有情，若引你去，必深相憐愛。恐你往來無節，事機不密，其夫若知，有誤身家不便矣。」松只疑其專寵，乃私往挑之，羅氏遂允。後來情更綢繆，每候其夫出外，非和往則松往，甚且三人同床，情如一體。
　　將及月餘，和密報其夫曰：「松弟與我至知，今聞與令正有情，我屢諫不聽。聞你欲捕之，若捕得，可輕打些。彼必叫我解交，我諭他多送你些銀，以絕他後日妄為。慎勿害他性命。」林遠聞言，怒氣填胸。次日即託言外出，須三日後方歸。松專瞰遠去向，聞其出外，即往其家，摟羅氏入房調耍。林遠從密處突出，打入房中，二人已解衣在床。遠揪松於床下凶打，羅氏拼命拿住夫手，遠不能多打。松求放曰：「願以銀贖免。」遠曰：「要何人來保認？」松曰：「叫我和兄來。」遠正合意，即遣人呼和至。和曰：「不行正路，以至於此。須召見你親兄來。」松曰：「勿召我兄，只你代我出銀與之，後日即還。」和曰：「我代議事，怎好出銀？但今事急矣，我若不出銀，此事無由解釋。然必有實物相當方可。」松因寫前毗連之田契賣之。和曰：「只可少作價，多則亦為林遠所得。」止作價四十兩。和歸，取銀三十兩相付。遠曰：「須六十兩。」和曰：「姦情被獲，合輸婦價一半。縱令正美貌，可值六十金，此已一半矣。」遠再三不肯。和曰：「彼田價四十兩，我手中無現銀，不如約一月後，再在我手接十兩。」遠要約批。和曰：「若他人議事，須加二抽頭，我已該八兩矣。今為你息事，何逼我約批乎？」遂無約批，放鬆同歸。
　　數日後，松備本息四十四兩贖前田，和不肯退。一月後，林遠向和取約銀。和曰：「指示你撰銀三十兩，二兩謝我，豈為多乎？」遠後對人說出和教捉姦之由，松方知為和所賣。然已墮其詭計，悔無及矣。
　　按：和欲謀松田，先引之奸；欲誘其奸，先與之友。且其奸也，非彼明引，而令其自入。其要之田也，俟其有急而為之解紛，以徐收之，計亦巧矣。向非賴後約銀，則林遠必不言其所由，彼和之深情厚毒，疇能測之？故人而毒行不端者，彼雖與我交密，亦須提防者也。
　　金從宇、洪起予，俱是應天府人。相隔一十餘店，皆開大京鋪，各有資本千餘金。但從宇狡猾奸險，起予溫良樸實。時常販買京貨，累相會席，各有酒量，歡相勸酬。
　　從宇思曰：「人言慈不掌兵，義不掌財。我觀起予慈善好義，誠直無智。何彼鋪買賣與我相併也？當以智術籠絡之。」以故偽相交密，時節以物相饋送，有慶賀禮，皆相請召。起予只以金為好意，皆薄來厚往以答之。從宇曰：「此人好酒，須以酒誤之。」乃時時飲月福、打平和、邀慶綱，招飲殆無虛日。有芳辰佳景，邀與同游；夜月清涼，私談竟夕。起予果中其奸，日在醉鄉，不事買賣。從宇雖日伴起予游飲，彼有弟濟宇在店，凡事皆能代理。起予一向閒遊，店中虛無人守。有客來店者，尋之不在，多往濟宇鋪買。由是金鋪日盛，洪鋪日替，起予漸窮於用。從宇隨取隨與之，每一半九成，一半七八成；銀又等頭輕少，不索其借批，但云「須明白記帳也」。不四五年間，陸續借上六百餘兩。乃使濟宇往取之，起予別借二百兩以還。後算過帳，尚欠四百餘兩。逼其寫田宅為當，方思還債取田。起予一皆從言。再過兩年，本息合四百五十餘兩矣。濟宇力逼全收。起予求從宇稍寬。從宇曰：「吾銀本與舍弟相共，彼在家嘗怨我不合把銀借你。今我不理，任你兩下何如？」此時金宅有新立當契在手，起予推延不過，只得將產業盡數寫契填還之。他債主知其落寞，都來逼取。千餘金家，不兩三栽，一旦罄空。皆金從宇傾陷累算之故也。
　　洪已破家之後，從宇全不瞅睞，雖求分文相借，一毫不與矣。從宇又用此術，再交楊店之子。有識者笑楊子曰：「汝是洪起予替身，何不取鑒前車乎？」楊乃漸疏絕之。
　　按：以銀借人，收其子利，未為累算。特洪本富賈，從宇誘其游飲，不事生理，致資本消折，而以銀借之。期間以八當十，加三算息，虧短田價，稍蠶食之。從宇之奸貪極矣！為富不仁，從宇其何說之辭？
　　馬自鳴，浙江紹興人。狷巧小人，柔媚多奸。族弟馬應，輕浮愚昧，家更富於自鳴。其父素與鳴父不睦，兩相圖而未發。自鳴見應愚呆，性又嗜酒，故時時與之會飲；亦連引諸人，共打平和。唯此兩人深相結納，人多厭之，不與共飲。二人乃對斟對酌，此唱彼和，自號為莫逆交。應有事，多取決於自鳴；鳴亦時獻小計，以效忠款。應素與親兄不睦，數揚其短，欲狀告之。自鳴假意勸阻，實於當機處反言以激之，益深其怒。應遂先往告兄，經官斷明，擬應歐兄之罪；又投分上解釋。此為破家之始。又屢屢唆其與人爭訟，家日破敗。
　　後自鳴往小戶人家取債，見其婦幼美，歸家向應前夸曰：「我今往某家取債，其媳婦生甚美貌，女流中西施也。我以目挑之，俯首而過。其屋只一楹，數往來於前。我神魂飄蕩，不能自禁。又以笑語挑之，此婦亦笑臉回答，似亦可圖。只怕其夫姑有礙，未敢施為。至今掛戀在心，寤寐思服。」應曰：「此家是我甲首，又系佃戶，圖亦何難？我必先取之。」自鳴激之曰：「汝若能得，我輸你一大東道。依我說，勿去惹此愚夫，若捉住，彼粗拳，真打死也。」應曰：「未聞佃客敢毆主人者。」次日，即往其家收條編。一見其婦，即挑之，遣其婆出外曰：「可外出覓菜來作午。」婆方出，即強抱其婦入房。婦在從否之間，見隔壁一婦窺見躲開。婦指之曰：「某姆在隔壁窺見，你勿為此。」哪肯休，只以為推託也。相纏已久，婆在外歸。婦只得叫媽媽曰：「主人如此野意。」婆作色叱。怒，先往縣呈其拖欠條編，反允毆里長。其佃人以強姦訴官拘審，鄰婦窺見，親姑捉獲。其婦又貌美傾城，滿堂聚觀，嘖嘖嘆賞。因審作強姦，應擬死罪。後投分上，改作戲奸未就。而家業盡傾，田宅皆賣與自鳴。（自鳴）反責曰：「我當初叫你勿為，你不聽吾言，以至於此。」應曰：「你口雖叫我勿為，先已造橋，送我在橋中去矣，難回步也。今欲怪你，又怪不得。孟子謂『非之無可舉，刺之無可刺』，正你這樣人也。」
　　田賣盡，自鳴絕不與往來。朝夕相借，惟干謁親兄，方知親者終是親；彼酒肉朋友，真偽情也。
　　按：應被自鳴籠絡，家破，產業盡被鳴收之，反與之莫逆之交，何其愚也！苟有心智人之處世，內而兄弟叔侄，外而朋友親戚，皆不能無。與兄結訟而求昵於友，是其所厚者薄，而薄者反厚也。何不觀孫榮之間革孫華而亦昵於友，使非楊氏賢德，後始有悔悟。而能以是而自新之，彼雖有百般巧計，安能中自新之士哉！

中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。
