
　　張沛，徽州休寧人，大賈也。財本數千兩，在瓜州買棉花三百餘擔。歙縣劉興，乃孤苦煢民，一向出外肩挑買賣，十餘載未歸家，苦積財本七十餘兩，亦到此店買棉花。二人同府異縣，沛一相見，鄉語相同，認為梓里，意氣相投，有如兄弟焉。棉花各買畢，同在福建省城陳四店賣，房舍與沛內外。
　　數日後，興棉花賣訖。沛者止賣小半，收得銀五百餘兩。興見其銀，遂起不良念，與本店隔鄰孤身一人趙同商議：「我店一客，有銀若干。你在南台討蕩船等候，待我拿出來即上船去，隨路尋一山庵去躲，與你均分。」趙同許諾。興佯謂沛曰：「我要同一鄉親到海澄買些南貨，今尚未來，要待幾日。」一日，有客伙請沛午席，興將水城挖開，將沛衣箱內銀五百餘兩，悉偷裝在自己行李擔內，倩雇一人，說是鄉里來催，欲去之速。興佯曰：「行李收拾已定。奈張兄有人請吃酒，未能辭別。」沛家人曰：「相公一時未歸，我代你拜上。」興即辭主人陳四。陳四亦老練牙人，四顧興房；興所挖水城，已將物蔽矣。雇夫佯擔海口去，旋即賣蹤轉南台，來蕩船上水口。
　　及張沛回，陳四曰：「貴鄉里已去矣，托我拜上相公。」沛開房門，看衣箱挖一刀痕，遂曰：「遭瘟！」待開看，銀悉偷去。四顧，又無蹤跡。陳四入興房細看，見水城挖開，曰：「了事不得，今無奈了。但相公主僕二人，可雇四名夫，直到海澄。我同一大官，更邀七八人，討一蕩船到水口。」於是陳四往上尋船。至半午後，有船下水來者，問曰：「你一路下來，見一蕩船載二人，有行李三箱，上去趕得着否？」艄子曰：「有三人，行李三擔，在水口上岸去矣。」蕩船趕至將晚方到水口，並未見一人來往。少頃間，見二牧童看牛而歸，問曰：「前有三人，行李三擔，小官見否？」牧童曰：「其三人入上源壠去矣。」問曰：「那山源有甚鄉村？」曰：「無。止有一寺，叫做上源寺。」陳四將銀五分，雇一牧童引路，徑至其寺，時將三鼓矣。陳四曰：「我等叫他開門，他必逃走。我數人分作兩半，一半守前門，一半守後門。天明僧必開門，我等一齊擁入，彼不知逃，方可捉得。」眾曰：「說得是。」
　　及僧開門，眾等擁入。和尚驚曰：「眾客官哪裡來的？」陳四乃道其故，即問：「那三人是甚時候到寺？」僧曰：「到時天色已晚，在那一樓房宿，說他被難，至此逃難。」僧引入，齊擁擒獲。見其將沛之銀裝作一擔，自銀七十餘兩以鼠尾袋裝，另藏在身，悉皆搜出。三人跪下求饒：「是我不良，將他銀拿來。他者奉還他，我者乞還我。」眾等不聽他說，將石頭亂打半死，行李盡數搬來，三人同系至陳四店內。沛時往海澄，尚未歸矣。
　　是日，客伙與地方眾等，豈止數千人看，興之廉恥盡喪。後數日，沛歸，謂興曰：「為你這賊，苦我往返海澄一遭。今幸原銀仍在，我也不計較你，今後當做好人。若如汝見，定要呈官究治。」興曰：「須念鄉里二字。」曰：「若說鄉里，正被鄉里誤矣！我念前日久與之情，不計較你，你急前去。」興曰：「我銀乞還我。」但興銀卻被眾等拿去。沛因叫眾等「拿還他，我自謝你。」眾人曰：「這賊若告官論，命也難保。今不計較，反敢圖賴！」眾人又欲毆他，沛勸乃止。謂興曰：「你心不良，反為若此，今反害己，不足恤也。但我自推心，將銀五兩與你作盤纏。」興且感且泣，抱頭鼠竄而去。
　　噫！久旱甘雨，他鄉故知。客於外者，一見鄉里，朝夕與游，即成綢繆之交，有如兄弟者，人之情也。沛之與興，以同郡鄉人，又同茲貿易，與之共店托處，亦處旅者之勢然也。何興之包藏禍心，同室操戈，利其財而盜之？彼之暗渡蕩船，自謂得計；豈知天理昭彰。奸盜不容，卒之擒獲叢毆，噬臍無及，數十年苦積七十金，一旦失之。圖未得之財，喪已獲之利，何其愚也！予深有慨焉，故筆之，以為奸貪喪心者戒，而因告商者之宜慎，勿如鄉里之為盜者誤也。
　　魏邦材，廣東客人，富冠一省。為人驕傲非常，輒夸巨富。出外為商，無人可入其目。一日，在湖州買絲一百擔，轉往本省去賣，在杭州討大船，共客商二十餘人同船。因風有阻，在富陽縣五七日。其仆屢天早爭先炊飯，船中往來，略不如意，輒與眾斗口。眾皆以夥計相聚日知，況材亢傲而相讓之，其仆亦倚主勢，日與眾忤。在邦材，當抑仆而慰同儕可也；反黨其仆，屢出言不遜曰：「你這一起下等下流，哪一個來與我和？」動以千金為言。又曰：「一船之貨，我一人可買。」如此言者數次，眾皆不堪，大恨之。
　　時有徽州汪逢七，乃巨族顯宦世家也。不忿材以財勢壓人，曰：「世長勢短，輒以千金為言。昔石崇之富，豈出公之下哉？而後竟何如也？」材怒其敵己，曰：「船中有長於下流者，有本大於下流者，竟無一言，你敢挺出與我作對？以絲一百擔，價值數千金，統與你和。」逢七罵曰：「這下流好不知趣！屢屢無狀，真不知死小輩也。我有數千金與你和，叫你無命歸故士！」二人爭口不休。眾皆暗喜汪魏角勝，中心大快。有愛汪者，相勸各自入倉。
　　次日，李漢卿背云：「幸得汪兄為對。」材聽之，乃罵漢卿而及逢七，語甚不遜，大都材出言極傷眾。眾不甘而忿恨曰：「一船人卻被一人欺！我等歃血為盟，與他定奪！」逢七曰：「眾等幫我，等我與他作對，以泄眾等恨也。他有絲一百擔，眾助我打他半死，他必去告狀，我搬他絲另藏一處。留一半，方好與他對官，將其底帳滅之。他若告我，眾不可星散，堅言證之，即將他絲賣來與他使。俗雲『穿他衫，拜他年』。鬥毆之訟，豈比人命重情？」眾曰：「說得是。我等皆欲報忿，戒勿漏泄。」布謀已定。逢七乃與材在船中相毆數次，材極受虧，奔告在縣，狀已准矣。
　　逢七將材絲挑去一半藏訖，以材買絲底帳、各處稅票悉皆滅矣。自己貨發落在牙人張春店內。材上船見絲搬去，乃大與逢七毆；即補狀，復告搶絲五十擔，以一船客伙、艄公作證。逢七以豬血塗頭，令二人抬入衙內，告急救人命事抵。即將銀一百兩，投本縣抽豐官客，系本縣霍爺母舅。材將銀一百五十兩，投本縣進士魏賢及春元九位。逢七又將銀二百兩，亦投此數人。進士魏賢等先見本縣為魏，又後催書，言辭支離，兩下都不合矣。及審一起干證，艄公齊說：「相毆是實，未見搬絲。」本縣判斷擔絲情捏，只以爭毆致訟，俱各不合。材不甘，又赴本道告，批與本府推官陳爺審問。二人俱有分上，依縣原審回招。材又奔大巡軍門各司道告，及南京刑部告。然文狀不離原詞，皆因（襲）原斷。
　　二人爭訟一年許，材前餘絲皆已用盡。材叫一親兄來幫訟，帶銀五百餘兩，亦多用去。材又患病店中，家中叫一親叔來看。其人乃忠厚長者，詢其來歷，始知侄為人亢傲，乃致此也。眾客商說出此事，要作和氣處息，各出銀一百兩，收拾官府，內抽五十兩，與材作盤費之資而歸。材歸，自思為商之日，帶出許多財物，今空手回家，不勝憤郁；且受合家訕詈，益增嘔氣。未幾發疽，數月而死。
　　噫！邦材以巨富自恃，想其待童僕與鄉人也。酷虐暴戾，人皆讓之，釀成桀驁之性，是亢極而不知返者也。一旦出外為商，井蛙痴子，眼孔不宏，呶呶貫錢，知有己而不知有人，口角無懲，致逢七等忿而布謀，搬絲詰訟。始自挾其財多，可投分上凌人，意謂逢七等皆在其掌股玩弄矣；殊知縣、府、道、司、刑部遍告，財本俱空，皆不能勝。斯時也，羝羊角藩，抑鬱成疾，悔無及矣。非伊叔見機收拾歸家，幾郁死於外，作他鄉之鬼矣。「謙受益，滿招損」，自古記之。故匹夫勝予，無以國驕人。聖人之訓，三致意焉。即王公大人，矜驕賈滅，比比皆然，況夫公麼之輩乎！即庭闈密邇，傲惰而辟，已為非宜，況處羈旅之地乎！為商者，寄寡親之境，群異鄉之人，剛柔得中，止而麗明，尚恐意外之變，而可以傲臨人乎！故曰：和以處眾，四海之內皆兄弟；滿以自驕，舟中之人皆敵國。商者鑒此，可以自省矣。
　　超世材，建陽人也。年方垂髫，往府應茂才之選，未取而歸。以行李三擔，雇挑費大，乃寄船中，命仆護之。己獨於陸路轎行，只一日可歸。在路雇轎時，打開銀包，取二錢碎銀與之。兩轎夫從旁看窺，有銀一大錠。不行上三十里，扛入山僻路去。超生曰：「我昨從船往府，此陸路雖今日初行，但官路須是往來通途，不當在此偏僻去處。」轎夫曰：「正是此去，望前便大官道矣。」又行，更入山徑。超生心悟，即呼曰：「我知此不是大路。你們不過是要銀，我身上只一錠銀三兩。我家富萬金，只我一人，便把此三銀子送你不妨，何必要起歹意？」二轎夫放下，曰：「如此便把來與我，免你一命。」超生笑解付之，曰：「此何大事，而作此舉動？好小器！可送我還大路。」二轎夫不顧，得了銀，徑從山路奔去。
　　超生自還尋大路，行至路邊店舍，問此處有某縣人開店否？人指示之，即入，對店主曰：「我系超某家，因雇轎夫，被其謀去盤纏銀，又不能徒步走路。汝若識我家，托代雇兩轎夫，送我到家，加還其工錢。」店主曰：「尊府大家，人皆聞名，我豈不知？」即奉上午飯，命兩轎夫送回。歸家言被謀之事，及某店歸之情，家中大喜，曰：「得不遭毒手，幸矣！三兩銀何足惜！」因厚款二轎夫，仍專人往謝其店。
　　按：超生初未曉此路程，但見扛入山僻，即知非是大路。察兩人謀害之情，便捐銀與之，免遭毒手。不然，命且不保，安能存銀？又知尋本鄉店主，托雇轎送歸，方保泰然無危。此其年雖幼稚，而才智過人遠矣。詩曰：「書顯官人才，書添君子智。」令超生非讀書明理，幾何不蹈於陷井？
　　於定志，雲南西河縣人。為人心貪性執，冒昧於利。一日，買梔子往四川處賣，得銀八十餘兩。復買當歸、川芎，往江西樟樹賣，每擔止着本腳銀二兩六錢。到時，歸、芎雖缺，然比前價稍落些。牙人代發當歸，十兩一擔；川芎六兩一擔。定志怒責牙人曰：「前日十二兩價，如何減許多？」牙人辯曰：「若到二三擔，則可依前價；今到二十餘擔，若從前價，何以服行情？公欲重價，憑公發別店賣之，何必怒焉？」定志與牙角口，旁有一客伙張淳者，勸曰：「公貨獲利三倍，當要見機。倘價若落，未免有失渡無船之悔矣。」定志堅執不聽。
　　數日後，到有當歸三四擔，牙人發價十兩賣訖。淳又勸之曰：「此客已賣十兩價耳，公何不賣也？」彼亦不聽。後又二客人，有十五擔到，牙人發價七兩，亦賣訖。過數日，又有十餘擔來，止賣四兩。定志暗悔無及，眾客又背地代他扼腕。定志又坐一月餘，價落貨賤，與牙人不合，遂轉發到福建建寧府，止賣三兩七錢一擔，比樟樹價又減，更廢船腳又多。定志自恨命薄，不當賺錢。人謂其非命薄也，乃心高也；非挫時也，乃過貪也。故筆之，以為嗜利不飽者鑒。
　　按：商為利而奔馳南北，誰不欲廣收多獲？特遇時而倍得其利，便可見機發脫。何乃貪黷無厭，至失機會而後扼腕，何益哉？甚矣，貪之為害也！不知凡物賤極征貴，貴極征賤，必無極而不返之理。此陰陽消長之數、造化否泰之機，往往皆然。豈可違時而遂貪心乎？是以從古君子，以不貪為寶。
中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。
