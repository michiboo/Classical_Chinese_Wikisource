
　　會城中，每逢科試之年，各府舉子到者極多。不論大小房屋，舉子俱出重租，暫僦以居。東街王寡婦，其先得丹穴擅利，數世積鏹巨萬，名聞於人。止生二子，一弱冠，一垂髫。內止一丫頭，外用一仆代管家，一小廝供役使，不過五六人家口。其廳堂高敞，房舍深廣。其外廂每科租與舉子居，常收厚利。
　　辛卯七月初，舉子紛至。忽有二家僕，冠服齊楚，來擇屋居。王管家引其看左右廳房，皆清幽潔淨。二家僕曰：「此屋光明寬大，可中公子意。我全租之，不可再租他人。敢問租金多少？」王管家曰：「往年眾人共租，租金常二十兩。今你一家租，人少，不亂雜，只十五兩亦可。」二家僕還十二兩，即以現銀付訖。一仆出引公子，乘四轎，帶四仆並一小廝來。行李五六擔，皆精好物件。到即以土儀送家主，又值銀二三兩。王寡婦曰：「往年舉子送人事皆淡薄，今這公子真方家手面。」次日，命管家排大筵席，敬請公子，二子出陪。公子放懷歡飲，二更方散。
　　又次日，公子遣家僕叫廚子來做酒回席。一席請二幼主，一席送入內堂，與主母飲，叫其丫頭邊陪。命一小廝入，灑酒侍奉。一小席待兩管家者，四仆陪之。各飲至二更，公子曰：「帶來的酒開來飲。」少頃暖至，其酒味香甜，又不甚嚴，極是好飲。公子斟兩大杯，奉二子曰：「此酒略爽口，各奉三杯。」二子各領飲。小廝在內，亦斟與主母飲。四仆亦勸兩管家飲。二更已盡，齎發廚子去，收拾閉門訖。其後所奉酒內放陀陀花，其藥性到，將一家人皆昏倒。假公子並六家僕，將寡婦等綁住，夤夜搜其財物，盡數收拾作五六擔。晨鐘一鳴，開大門公然挑去，並無人知。
　　次日，至午左右，鄰居見其門大開，無一人來往，相邀入看，一家人皆被捆倒，如醉未醒。曰：「此必中毒被劫。」急代請醫，解去其毒方醒，乃言被假公子租屋，投毒夜動。及尋究之，茫無跳影矣。
　　按：科舉租屋，歷科皆然，誰知有大棍行此術？其欲獨租，不令租他人，猶是常情；惟初至時送厚人事，主必設席相待，理固然也；旋即回席，又且甚豐，一家婢僕皆有酒，即有意投毒矣。善察者，於送人事時猶是難察；惟一家大小皆有酒席相待，此處宜參透之。彼以客回主席，何必並及內外貴賤人哉？然孀婦女流之輩，二子黃口娃兒；若兩管家者，彼能以是而預防之，則棍何得而行劫乎！

　　縣衙邊有一大典當鋪，貯積貨物巨萬。人以物件當者，不拘多少，皆能收之。一日，有客人容貌雄偉，徑入堂內相拜，屏人語曰：「不敢相瞞，吾是異府人，常做君子生意，屢年積得器物甚多。前月攔得贓官七個櫃，多有寶貝器玩。今幸藏到貴縣，一時難以變賣。尊府若能收當，願面估其值，以十分之一先交與我，待你賣後均分其價，每千兩各得五百，明年對月來支。」店主曰：「願借貨物一看。」賊曰：「貨物極多，共九大櫃，外面難以開看。今夜須吩咐守城者勿閉門，待人定後，你雇十八人在船邊來抬入寶店，當面看定，估計價值，兩相交付。先求些現，餘者明年找完。」店主曰：「可。」夜間吩咐守城者留門，雇十八人往江邊扛貨。果抬九櫃入店。
　　齎發扛夫去訖，閉上外門。賊將鎖匙將九櫃鎖都開訖，喝一聲曰：「速出來！」每櫃二人，各執短刀突出，將店主綁住，曰：「略做聲便殺！」十九人爭入內，把其男女都綁縛，然後將其鋪內貨物，盡數收入九櫃內。十九人分抬出城，再囑守城者曰：「可鎖門矣。」夤夜扛上船去。半夜後，有漸解開綁者，因出解家人之縛，趕至城門，門已閉矣。問曰：「汝見扛櫃者否？」守城人應曰：「扛櫃者出城多時矣。」五鼓門開，尋至江邊，賊夤夜開船，杳不知去向矣。
　　按：一人來店，其櫃皆系自僱人抬入，誰知防之？但彼既稱九櫃，何不日間躬到其船，面察其櫃內貨物，則賊計無所施矣。顧聽其夜來，又囑守城者留門以延之入，致墮賊計，是開門而揖盜也。諒哉，利令智昏矣！
　　董榮，山東人也。往南京廊下鄧鋪中買絲綢三匹，價銀四兩四錢。以天平對定，只差銀色，講議未成。忽一人騎白馬，戴籠巾，穿青絹雙擺，亦來鋪買綢。鄧店以綢與看。其人將董榮的綢來看：曰：「吾為你二家折衷。」叫董榮再添銀二錢，榮意亦肯添。其人接銀過手看，一跳上馬，加鞭而行，馬走如飛。榮忙趕上，過一巷，轉一彎，其人與馬俱不見蹤。無奈，再至鄧鋪，謂其與棍相套，互爭扭打。
　　忽巡街劉御史到，二人皆攔街口告。御史帶回衙，拘其左鄰右舍來審。鄰舍曰：「先是榮入鋪買綢，只爭銀色未成。一棍忽騎馬至，亦稱買綢，自言為彼二家折衷，叫榮添銀。棍把其銀入手，一跳上馬而去，榮忙趕未見。以故二人爭打，告在天台。諒此棍正是響馬賊，必非通同店家作弊者。」劉爺曰：「鄰佑所證是實，此非店家通同者。但在伊店而遭失脫，合令鄧店補還銀二兩二錢，董榮亦自認二兩二錢。」發出依處，彼此無罪。
　　按：響馬賊嘗在林路僻處動奪行旅，飛馬而去。今在京城中行此，亦大奇也。且彼衣冠既美，有馬在旁，其誰防之？今後上店買物，或有異色人在旁，須當嚴防，勿使銀入人手，是亦老實照管之一策也。
　　
中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。
