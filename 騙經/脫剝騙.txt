
　　江西有陳姓慶名者，常販馬，徃南京承恩寺前，三山街賣。時有一疋銀合好馬，價約值四十金。忽有一棍，擎好傘，穿色衣，翩然而來，佇立瞻顧，不忍捨去。遂問曰：「此馬價賣幾許？」慶曰：「四十兩。」棍曰：「我買，但要歸家作契對銀。」慶問：「何住？」棍曰：「居洪武門。」棍遂騎銀合馬徃，慶亦騎馬隨後。
　　行至半途，棍見一緞鋪，即下馬放傘於酒坊邊，囑慶曰：「代看住，待我買緞幾疋，少頃與你同歸。」慶忖：「此人想是富翁，馬諒買得成矣。」棍入緞鋪，故意與之爭價。待緞客以不識價責之，遂佯曰：「我把與一相知者看，即來還價何如？」緞客曰：「有此好物，憑伊與人看，但不可遠去。」棍曰：「我有馬與夥在，更何慮乎？」將緞拿過手，出門便迯去。緞客見馬與夥尚在，心中安然。慶待至午，杳不見來，意必棍徒也。遂舍其傘，騎銀合，又牽一馬囬店。緞客忙奔前，扯住慶曰：「你夥拿吾緞去，你將焉徃？」慶曰：「何人是我夥？」緞客曰：「遆間與你同騎馬來者。你何佯推？定要問你取。」慶曰：「那人不知何方鬼，祇是問我買馬，令我同到他家接銀，故與之同來矣。他說在你店買緞，少頃與我同去。我待乆不見來，故騎自馬囬店。你何得妄纏我乎？」緞客曰：「若不是你夥，何呌你看傘與馬？我因見你與馬在，始以緞與他。你何通同粧套，脫我緞去？」二人爭辯不伏，扭在應天府理論。緞客以前情直告。慶訴曰：「慶籍江西，販馬為主，常在三山街，翁春店發賣，何常作棍？寃遇一人，問我買馬，必要到他家還銀，是以同行。彼中途下馬，在他店拿緞迯去，我亦不知，怎說我是棍之夥？」府尹曰：「不必言，拘店家來問，即見明白。」其店家曰：「慶常販馬，安歇吾家，乃老實本分人也。」緞客曰：「既是老實人，緣何代那棍看傘與馬？此我明白聽見，況他應諾。」慶曰：「呌我看傘，多因為他買馬故也，豈與之同夥？」府尹曰：「那人去，傘亦拿去否？」緞客曰：「未曾拿去。」府尹曰：「此真是棍了。欲脫你緞，故託買馬，以陳慶為質。以他人之馬，賺你之緞，是假道滅虢術也。此你自遭騙，何可罪慶？」各逐出免供。
　　吾觀作棍亦多術矣。言買馬，非買馬，實欲假馬作囮，為脫緞之術。故先以色服章身，令人信其為真豪富；既而佇立相馬，令人信其為真作家；迨入緞鋪，誑言有馬與夥，令人信其為真實言；至脫緞而走，以一傘貽慶，與緞客爭訟：此皆以巧術愚弄人也。若非府尹明察，斷其為假道滅虢，則行人得牛，不幾邑人之災乎？雖然慶未至混跡於縲絏，緞客已被鬼迷於白畫矣。小人之計甚詭，君子之防宜密。庶棍術雖多，亦不能愚弄我也。
　　通州有姓蘇名廣者，同一子販松江梭布，徃福建賣。布銀入手，囬至半途，遇一人姓紀名勝，自稱同府異縣，鄉語相同，亦在福建賣布而歸。勝乃雛家，途中認廣為親鄉里，見廣財本更多，乃以己銀貳拾餘兩寄藏於蘇廣箱內。一路小心代勞，渾如同伴。
　　後至日乆，勝見利而生姦。一夜，佯稱瀉病，連起開門出去數次。不知廣乃老客也，見其開門徃返，疑彼有詐謀；且其來歷不明，「彼雖有銀貳拾餘兩寄我箱內，今夜似有歹意。」乗其出，即潛起來，將己銀與紀勝銀並實落衣物另藏別包袱，置在己身邊；仍以舊衣被包數片磚石放在原箱內，佯作熟睡。勝察廣父子都睡去，將廣銀箱夤夜挑走。廣在床聽勝動靜，出門不歸，曰：「此果棍也，非我，險遭此脫迯矣。」
　　次日，廣起，故驚訝勝竊他銀本，將店主扭打，說他「通同將我銀偷去」。其子弗知父之謀，尤怒歐不已。父密謂曰：「此事我已如此如此。」方止。早飯後，廣曰：「我徃縣告，若捕得那棍，你來作證；不然，定要問你取矣。」廣知勝反中己術，徑從小路潛歸。
　　勝自幸竊得廣銀，茫茫然行至午，路將百里。開其箱，內乃磚石、舊衣也。頓足大恨，復囬原店。卻被店主扭打一場，大罵曰：「這賊！你偷人銀，致我被累！」將繩繫頸，欲要送官。隻得吐出真情，叩頭懇免。時勝與廣已隔數日程途，追之不及，徒自悔恨而已。
　　按：紀勝非雛客，乃雛棍也。先將己銀託寄於廣，令其不疑；後以詐瀉開門，候其熟睡，即連彼銀共竊而迯。彼之為計，亦甚巧矣。蓋此乃「欲取姑與」，棍局中一甜術也。孰知廣乃老客，見出其上，察其動靜，已照其肝膽。故因機乗機，將計就計，勝已入厥筭中而不自知矣。夫勝欲利人之有，反自喪其有，雛家光棍，又不如老年江湖也。待後囬店，被其扭打，捻頸哀告以求免，是自貽伊戚，又誰咎也？天理昭昭，此足為鑑。
　　福建建陽人鄧招寶者，常以挑販為生。一日，販小豬四隻，徃崇安、大安去賣。行至馬安嶺上，遇一棍問他買豬。寶意此山徑僻嶺，無人徃來，人家又遠，何此人在路上買豬？疑之，因問其何住。棍曰：「既前馬安坪也。」寶曰：「既要買，我同你家去。」棍曰：「我要徃縣。你拿出與我看，若合吾意，議定價方好囬家秤銀；不然，恐阻程途矣。」此棍言之近理，寶即然之，遂拿一豬與看。棍接過手，拿住豬尾放地上細看，乃故放手，致豬便走。佯作驚恐狀曰：「差矣，差矣！」即忙趕捉———不知趕之正驅之也。寶見豬遠走，猛心奔前追捉，豈知已墮其術也。棍見寶趕豬，約離籠二三百步，即旋於籠內拿一豬在手，又踢倒二籠，豬俱迯出，大聲曰：「多謝你！慢慢尋！」寶欲趕棍，三豬出籠迯走，恐因此而失彼；況棍走遠難追，但呪罵一場。幸得三豬成聚，收拾入籠，抱恨而去。
　　吾觀棍之脫豬也，一邂逅相逢之頃，賊念即生，乃以詭言相哄，致寶深信，所謂「君子可欺以其方」者也。乃始也放豬佯逐，以誤其遠趕之於前；繼也擒豬踢籠，以制其不趕之於後：使人明墮其術而不自知。倉卒粧套，抑何譎也！商者鑑此！勿謂暗機隱械，宜為慎防；即明圈顯套，尤當加謹。
　　趙通，延平府南平縣人也。家世積善，錢糧頗多，差當七啚一甲裡役。其甲首林錢一者，機智過人，不務生理，第飲賭宿娼，後來家業消條，無處棲身，隻得迯外。通亦不知其向徃。
　　一日，通與僕徃杭貿易，經過浦城，憩息於亭，遆見錢一。通遂罵之曰：「這奴才！你迯外數年，戶丁不納，糧差累賠，是何理也？今你見我，你何以說？」錢一被罵不甘，心生一計，向前賠笑曰：「我每欲囬，送條編與里長，奈我家中欠人財物甚多，難以抵償，故不敢囬矣。今幸遇里長，如天降下，敢再推辭？況這幾年賴里長福庇，開店西關碼頭，家中稍裕。新娶邑人徐某之妾為妻，被人欺姦。我乃孤身一人，出外獨居，無奈伊何！今幸遇里長，則有主矣。里長徃杭州，亦經門處過，即到我家暫歇，自當筭還編銀；又煩代我作主。」通聽其言，私心喜曰：「今日得此，可作徃杭盤費，誠可謂出門招財也。」遂與同行。
　　至一店所，錢曰：「里長今朝起早，又路行半日，肚又飢矣，上店沽酒濕口何如？」應曰：「可。」遂入店，呌店主煖酒、切豆腐，與通食。更問店主曰：「這裡有好紅酒、豬肉否？」店主曰：「市前游店肉酒俱有。」錢一曰：「可借壺、秤一用。」店主拿壺、秤出，錢接過手，直望游店轉彎抹角潛躲而去。通與僕吃酒，一壺將盡，乃對僕曰：「錢一去許乆不來，莫非與人爭闘？不然，此時當來矣。汝徃看之。」僕即徃酒肉店去問，說並無錢一。待欲尋他，又不知他去向，隻得秤銀還酒。店主收銀，索取壺、秤。通怒曰：「酒是我吃，我還你猶可；壺、秤是你自交錢一，何干我事？」店主曰：「人同你來，你在我店飲酒，故把壺、秤借他。不然，我曉得甚麼錢一？」言來言去，兩下角口大鬧。眾人來勸，問其來歷，始知甲首騙里長入店，更脫店主壺、秤。眾大笑曰：「是他自錯，賠他也罷。」不得已代賠，嘔氣抱忿而去。
　　按：林錢一始說家頗充裕，妻被棍姦，欲投里長作主，致人不疑；繼也入店，借壺、秤沽酒肉，以敘間濶之情，使人不備：玩通於股掌之中，術亦巧矣。然錢一狡猾有素，通亦知之，乃一卒遇之，通遂信其言而入店飲酒；更欲沽紅買肉，皆非欵待之真情。在通當燭其偽而止之曰：「店中不便，有酒有肉，到家食之未晚也。」則錢一姦無所施。將道旁脫走不暇，何至賠壺、秤而受嘔氣也？故錢一狡也，而通亦欠檢點焉。嘻！
　　吳勝理，徽州府休寧縣人，在蘇州府開鋪，收買各樣色布，揭行生意最大，四方買者極多，每日有幾十兩銀交易。外開鋪面，裡藏各貨。
　　一日，有幾夥客人湊集買布，皆在內堂作帳對銀。一棍乗其叢雜，亦在鋪呌買布。勝理出於施禮，待茶畢，安頓外鋪少坐。勝理復入內，與前客對銀。其棍驀其鋪無守者，故近門邊，詐拱揖相辭狀，遂近鋪邊拿布一捆，拖在肩上，緩步行去。雖對鋪者，亦不覺其盜。後內堂諸商交易畢，勝理送客出外，忽不見鋪上布，問對門店人曰：「我鋪裡一捆布是何人拿去？」對門店人曰：「你遆間後來那客人，與你拱手作辭，方拖布去，眾皆見之，你何佯失布？」勝理曰：「因內忙，故安他在外鋪坐，候前客事畢，然後與他作帳。何曾賣布與他？」鄰人訝曰：「狡哉，此棍！彼佯拱手相辭，令我輩不敢說他是賊，緩步而行，明白脫去矣！將奈何？」勝理隻得懊恨一場而罷。
　　按：棍之竊斯布也，初須乗其叢雜，入其店中，尚未定其騙局之所出也。至勝理待其茶而安之外鋪少坐，左顧右盼而姦謀遂決矣。故拱揖而辭，而明拖其布，如荊州之暗襲，不甚費力，真可謂高手矣。在勝理，店積貨物，宜不離看守，方可保無虞。關防不密，安知無棍徒混入行姦乎？待布既失而後扼腕，何益哉？大凡坐鋪者，當知此而謹慎之可也。
　　有一大鋪，布匹極多，交易叢雜，隻自己一人看店。其店之對門人，養一圈鵝，鳴聲嘈雜。開鋪者惡其聒耳，嘗曰：「此惡物何無盜之者？與我耳頭得沉靜些。」
　　忽棍聞之。一日，乗其店中閑寂，遂入店拱手，以手按櫃頭一捆青布，輕輕言曰：「不敢相瞞，我實是一小偷，愛得對門店下一隻鵝吃，隻大街面難下手。我有一小術，祇要一個人贊成。」店主曰：「如何贊成？」小偷曰：「我在這邊問曰：『可拿去否？』汝在內高聲應曰：『可。』又再問曰：『我真拿去？』汝再應曰：『說定了，任從拿去。』我便去拿，方掩得路人耳目。託你贊成，後日你家不須閉門，亦無賊入矣。但你須在內去，莫得竊視，視則法不靈。你直聽鵝聲息，我事方畢，你可出來。」店主然之。小偷高聲問曰：「我拿去否？」內高聲應曰：「憑你拿去。」又再高聲問曰：「我真拿去？」內又高聲應曰：「說定了，任你拿去。」兩旁店人皆聞其問答之語，小偷遂負其柜上一捆青布而去———人以為借去也。其店主在內，聽得鵝聲，不敢出來。其盜布者匆匆行之乆矣。待之多時，鵝聲不絕。
　　其店主恐店內乆無人守，隻得外出。看鵝尚在，自己櫃頭反失一捆青布。顧問兩旁店曰：「遆才誰上我店，拿我一捆布去？」左右店皆答曰：「是那個問你買的，你再三應聲，呌他祇管拿去。今拿去已乆矣。」店主撫心自悔曰：「我明被此人騙了！祇是自己皆死，說不得也。」事乆，眾鄰覺之，始笑此人之痴，而深服此棍賊之高手矣。
　　按：君子仁民愛物，而仁之先施者，莫如鄰；物之愛者，即鵝亦居其一。何對鄰人養鵝，惡在嘈雜之聲，必欲盜之者以殺之，愛物之謖何哉？利失對鄰之鵝，而贊成棍賊以盜之，仁心安在？是以致使棍聞其言，乗機而行竊，反贊成其偷，亦是鼠輩也。欲去人之鵝，而反自失其布，是自貽禍也，將誰怨哉？若能仁以處鄰，而量足以容物，何至有此失也！

　　聶道應，別號西湖，邵武六都人。家原富厚，住屋宏深。後因訟耗家，以裁縫為業。
　　忽一日徃人家裁衣。有一光棍見客人賣布，知應出外，故領到應家前棟坐定，竟入內堂，私問應妻云：「汝丈夫在家否？」其妻曰：「徃前村裁衣。」棍曰：「我要造數件衣服，今日歸否？」對曰：「要明日歸。」棍曰：「我有同伴在你前棟坐，口渴，求茶一杯吃。」應妻即討茶二杯，放於斫凳上。棍將茶捧與布客飲。飲罷，接杯入，方出揀布四匹，還銀壹兩，隻銀不成色。客曰：「此價要換好銀。」棍曰：「我兒子為人裁衣，待明日歸換與你。」言未畢，棍預套一人來問：「針工在家否？」棍應曰：「要明日歸。」其人即去。布客曰：「你收起布，明日換之與我。」客既出，少頃棍亦拖布迯去。
　　次早，布客到應家問曰：「針工歸否？」應妻曰：「午後囬。」布客次早又問：「針工歸否？」應妻又曰：「今午囬。」布客午後又來問，應妻曰：「未歸。」布客怒曰：「你公公前日拿布四匹，說要針工歸來還銀，何再三推託？你公公何去？」應妻道：「這客人好胡說！我家哪有公公？誰人拿你布？」二人角口大鬧。鄰人辯曰：「他何曾有公公？況其丈夫又不在家，你布不知何人拿去，安可妄取」」布客無奈，狀投署印同知鍾爺。狀准，即拘四鄰來審。眾云：「應不在家，況父已死。其布不知甚人脫去。」鍾爺曰：「布在他家脫去，那日何人到他家下？着鄰約為之窮究，必有着落矣。」鄰約不能究，乃勸西湖曰：「令正不合被棍脫茶，致誤客人以布付棍，當認一半；布客不合輕易以布付人，亦當自認一半。」二家諾然，依此囬報。鍾爺以鄰約處得明白，俱各免供。
　　按：布入人家賣，又飲人家之茶，則買主似有着落矣，誰不肯以布與之？詎料此棍借其屋，賺其茶，以為脫布之媒；又還其銀，止爭銀色而許換，誰知防之？今後交易，惟兩相交付。彼雖許換銀，布隻抱去，明日重來，則無受脫之事矣。

　　建寧府凡換錢者，皆以一椅一桌廚列於街上，置錢於桌，以待人換。午則歸家食飯，晚則收起錢，以桌廚寄附近人家。明日復然。
　　有一人桌廚內約積有錢五六千，其桌破壞一角。旁有一棍，看此破桌廚內多錢，心生一計。待此人起身食午，即粧做一木匠，以手巾縛腰，插一利斧於旁，手拿六尺，將此桌廚橫量直量一次，高聲自說自應曰：「這樣破東西，當做一新的來換，反呌我修補，怎麼修得？真是吝嗇的人！」自說了一場。一手拿六尺，將桌廚錢輕輕側傾作一邊，將桌廚負在無人處，以斧砍開，取錢而迯。時旁人都道是換錢的呌木匠拿去修，那料大眾人群中，有棍敢脫此也。
　　乃午後，換錢者到，問旁人曰：「我桌廚哪裡去？」眾合答曰：「你呌木匠拿去修，匠還說你吝嗇，何不再做新的，乃修此破物？彼已負去修矣。」換錢者曰：「我並未呌匠來，此是光棍脫去。」急沿途而訪問，見空僻處桌廚剖破，錢無一文，帳恨而歸。
　　按：此棍粧匠而來，大舉大動，大志大言，人哪知他是脫？祇匠人修舊物，須在作場內，何須帶斧帶六尺而來？粧為匠便非匠矣。但他人物件，他人為修，何人替他盤詰？此棍所以得行其詐也。然因此以推其餘，凡來歷不明而粧情甚肖者，倍宜加察也。
中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。
