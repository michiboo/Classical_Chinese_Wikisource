
　　張士升，莒溪人，膏粱子弟也。父致萬金，均分於士升兄弟，田園膏腴，坐享成業。一旦父卒，時初行萬曆錢，被棍徒引其賭博。彼富豪雛子，惟見場中飲酒豪放，可輕狂快意，哪知財帛當惜？不數月間，輸去銀數百兩，尚欣欣喜賭，未肯休也。
　　鄉有陳榮一者，乃士升父在日所用做中保供呼喚者。人雖微賤，卻有忠義之心，不忍士升之被棍誘引也。乃備一盛筵，單請士升一人，酒筵中慢慢緩談，將其父在日，始終生財緣由，愛惜錢米實事，一一從頭細講；且讚羨其能，慨嘆其苦，後又談及民情世故，及錢米難得之狀，窮民無錢之苦，因勸之曰：「令先尊發此巨富非易，你須念先人勤勞，保守基業，切不可去賭。前者雖賭去數百金，已往勿咎；但從今改過，依舊坐享福澤矣。」士升見榮一詞情懇切，一時良心發動，曰：「吾依你言，從今誓不賭也。」次日棍徒引之，果不去賭。眾方怪異，後知出於榮一所勸，無可奈何，商議曰：「誰能引其再賭者，眾斂十金與之。」有柴昆者曰：「我能引之。」眾將銀十兩封存。
　　昆見士升在路亭閒坐，挨近其身，先閒談他事，後問曰：「聞汝今收手不賭乎？」士升曰：「然。」昆曰：「賭非好事，今能自知回頭，真是豪傑。盛族富家子弟，果有知識高人，我真羨服！只外人都傳，是榮一老勸你而止。果是他勸否？」士升曰：「的是得他勸。」柴昆嗟嘆曰：「榮一小輩奔走下賤之流，豈是你父兄，豈是你叔伯，何禁止得人？你名門子弟，聰明男子，何待賤人訓誨？使路人傳你聽下賤人主使，皆暗中非笑，謂你無能為。依我所見，還當暫出小賭，過了半月一月，自己收手，人便說你是自不愛賭，非關聽下輩命令也。如此方是大丈夫所為，不羞了故家門風。」士升是無識雛子，聞此佞言，心自猜曰：「果是我今若便止，人道是榮一之功。須再去賭一月，然後自止，豈不挺豪傑哉！」隨即入場復賭。柴昆暗領眾銀而去。
　　士升賭了一月，野心復逞。後榮一雖言，亦不見納，終至於盡賭傾家。皆柴昆一激之也，其禍烈也。
　　按：士升惑柴昆之瞽說，拒榮一之忠言，徒以其人卑微，謂受其諫為恥。不知堯請問下民，舜下詢蕘，周公走迎乎下士，韓信乞策於左車。彼帝王將相，猶俯聽微言若是，豈以人之賤而可廢其言之善乎！惜士升黃口之子，目不知古今，故中讒言而不察也。噫！
　　王荻溪，萬金之子。好賭無厭，多被賭朋合謀，盡傾其家。後收拾餘資，只得三百兩，乃帶一仆，復往縣中賭。眾棍後合本，迭來與賭。時荻溪家已盡破，而賭已學得甚高，雖未能勝眾棍，亦不至為棍所勝。相持半月余，無好子弟到，無雛家可網，乃投府去。更無大賭場可快意者，遂往嫖李細卿家。
　　有二三賭伙尋至府，聞荻溪已入妓家，眾即劃計曰：「如此如此籠絡之，可盡奪其金矣。」次日，候荻溪出外尋賭伙，即入對細卿曰：「荻溪只好賭，不好嫖，彼無厚物與你。今依我如此如此行，先送你二十兩人事。後賭得的，每一百兩復許加二抽。」細卿許諾，午設盛饌，方與荻溪入席飲數杯。忽二家人來送禮物，輝煌熳爛，皆上好物件，約值二十餘金。曰：「公子命送此薄儀，少傾便到。」細卿逐一看過，盡數收起，以茶待二家人於外，復來席陪荻溪，且喜且作懊惱之意。荻溪曰：「是何人送你厚禮，你反似猶悶，何故？」細卿曰：「不問正難開口。此是黃公子送的。舊年在此賭錢，輸去銀千餘兩，我亦得他厚惠。今日將到，望相公赦我，妾須出去迎他。容後日多陪相公幾日，以補罪。」荻溪曰：「既是公子，我便出外讓他。」細卿喜曰：「相公如此寬容，是妾有二天也。」荻溪將拂衣起，細卿挽住曰：「少坐不妨！更有一件，此人極活潑無崖岸。少間乘機提起，若請相見，或在此同話，為我陪客。得借重高賢，亦為我增聲價也。」荻溪本欲避席，只聞公子舊在此賭，心中早已喜十分。使一仆伏侍，在內獨酌，叫細卿出外迎客。
　　須臾，公子到，細卿從容奉茶。敘寒溫訖，公子徑起，欲入內遊玩。細卿慌忙請止，曰：「適有一外親遠來，在內留一水飯，恐無處可避也。」公子笑曰：「孤老便是孤老，何須托外親也？既是你情人，我生平不吃醋，便請相見何妨？」即遣二仆入請。尚未出，又促細卿曰：「汝去請之。」細卿入內邀出。公子張看荻溪一表非俗，呵呵笑曰：「細卿妙人，果會擇好才子。」即降前敘禮，院內備筵已到，公子坐上，荻溪前，細卿左陪。席間談笑，並不及賭中去。到晚，索骰子行令，公子耍曰：「只恐卑人未曉好色。」細卿曰：「公子有一擲百萬之豪，荻卿亦有呼廬賜緋之興，愧小婢未足當好色耳。」公子曰：「荻溪亦作家乎？明早略賭一東道何如？」荻溪曰：「東道當小弟奉，何勞賭也？」公子曰：「空食未佳，須贏為奇。」先取擲之，無色。荻溪一擲即勝。公子須再加一台戲，又輸；熱性一起，曰：「荻溪有此妙手乎！與汝再決輸贏。」荻溪曰：「不敢扳高耳，亦願陪。」兩下賭起，互有勝負。
　　至一更，公子輸上百金。細卿亦抽頭十餘兩矣，即將骰子收起，曰：「今日乘轎勞頓，夜已深矣，須去睡。明日看戲時酒席中再翻，稍抬舉我抽頭。」公子以輸多，發怒要賭。荻溪亦發大言曰：「若再來，須百金一堆，不然且罷！」公子先取定銀在，以一百為堆。細卿故執骰不與。公子大怒曰：「只憑一擲，隨有無便罷！」細卿付還骰。公子一擲即勝，得百金，曰：「更照前一堆。」又勝；曰：「我生平好大不好細，須二百為堆。」方發性間，忽聞門外火把轎來。慌入報曰：「老爺跟尋至急，可速回去！」公子曰：「我色方來，奈何阻我興！」其後一擲，又贏二百為堆。家人催如星火，公子曰：「我明日晝間不來，夜定來矣。」荻溪留之，不能得。細卿亦驚作痴呆樣，慌忙送別。歸怨荻溪曰：「人無全勝。你先贏許多，須當知止。奈何公子欲翻，你更出大堆，是不曉避色也。空作慣家，不及我婦人見矣。」荻溪曰：「吾萬金賭盡，何數他三百兩！有甚大事，空怨恨為！」在細卿家留宿數日；再留之，堅辭而去。
　　按：公子是裝來的，先以厚禮送妓，令荻溪信為真公子。後來圈套，皆是裝成。其藥骰已先藏在細卿手，故令其搶起真骰，然後以藥骰付還之，使其不疑。三執皆勝，套定催歸，其誰防之？然荻溪雖作家，安能測其弊哉！吁！凡賭博者，弊外生弊，鑒此而知機，收手勿賭，真良策也，莫如彼之一旦盡囊而空矣！
　　閩人徐華勝，號含秀。為人矜誇驕亢，酷好賭錢。一日，買紙往京賣。有張鄂號叔真者，先富，因賭傾折，後有餘囊數百兩，亦買紙往京賣。二人同縣異鄉，托處共店。鄂心懷一術，每在店中與華勝着棋，或賭東道，或賭時果。鄂棋本能讓華勝一車，鄂乃孤客，徐姓眾多，鄂每詐輸東道，暗結華之鄉親，使鉗其口，無得而議論之。故輸五而贏二，而華勝不知鄂懷鋒而之。
　　一日，鄂已睡，華勝邀起而賭東道。鄂心喜曰：「此夜機會可矣。」故推不起。又強之，鄂曰：「我不賭東道，要賭銀。」勝心暗忖：「我棋高他，何懼之有？」連聲應曰：「更好。」不知已墮其術矣。且素性亢傲，鄉親咸憎之，大家贊成其賭。鄂曰：「先以銀對定，輸即收去，無得抵賴。要一兩一局，每兩與眾抽頭二錢，作東道並做戲。」勝曰：「雖二兩無妨。」未幾，輸數局。心中熱起，說要十兩一局。客中老成者曰：「不可，且休矣！」其後生輩反以言激之。勝心益熱，再對銀十兩而賭。不數局，共輸數十餘兩。時天色已曙，鄂將勝銀捲入囊中而起。勝邀再賭，鄂堅執不許，二人相扭甚熱。鄂曰：「是你邀我賭，非我邀你賭。我若輸你，肯饒否？我家財數千，因賭而傾。你輸此些小，何得鼻血？好不為男子也！任你經官不還。」客中老成者曰：「是我輩無見識，不阻你，以致覆敗。但張兄說得是，倘他輸你，必不放他。不如我輩抽頭者盡還你罷。俗雲『豪傑對豪傑，齒打落，吞肚裡』。」鄂曰：「眾既以抽頭者退出，我亦退銀三兩做戲，更出一兩作東道。內抽五錢，換金一線，打一戒指與徐兄，作好賭之戒。」眾曰：「張兄之言大有理，乃豪傑惜豪傑，真慷慨丈夫也！」華勝默然。真箇是：「安分不貪難誘引，貪心萌內必遭殃。」
　　按：好賭者落人圈套，何止若是。鄂猶是有本富商，故不盡取，而又善處於終，致戒其後。若賭場中光棍，何怕你萬貫家財，盡落於伊手乎！睹徐華勝之輸而返悔者，後人鑒之，可勿蹈矣。
中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。
