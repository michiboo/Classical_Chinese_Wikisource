
　　里有寡婦，富蓋鄉鄰。止生一子甘澍，年方弱冠，恪守祖業，不敢生放。鄉人路五兩次問之借銀谷，皆不肯，心恨之。歸與妻胡氏謀，要賴他強姦。妻許曰：「可。」又托心友支九為干證，即往分巡道處告。道親提審，先問胡氏曰：「甘澍因何到你家？」胡氏曰：「他家豪富，終日無圖，只是姦淫人婦女。知我男人未在家，無故來調戲我；不從便強抱親嘴，罵他不去。支九來邀我夫販貨，甘澍方走去。」再問支九：「你往路五家何干？」支九曰：「小的與路五都挑販為生，因邀他買貨，聽得（里）面婦人喊罵，甘澍走出。」又問甘澍曰：「你因何與婦人角口？」甘澍曰：「並無到他家，哪有角口？問路五左右鄰便知。」左右鄰都稱：「甘澍寡婦之子，素不敢非為。外間並未聞姦情，此是裝情捏他。」路五執曰：「他萬金巨富，豈不能買兩個干證？」左右鄰曰：「我鄰近不知，他支九隔越一街，豈不是買來作證？」道曰：「路五貧民，何能買人作證？」將左右鄰並甘澍各責二十，定要問做強姦。甘澍出而懼甚，思無解釋。
　　晚堂退後，道已封門，在後堂周旋閒行，沉默思想，忽自言曰：「錯矣！錯矣！」又周行數次，遂拂衣而入。適有防夫塗山，在外窺道舉動，聞其言錯，想必是審此姦情一事也。夤夜越牆而出，扣甘澍歇家門。歇家開門延入。甘澍正憂悶無計。塗山曰：「你今日事要關節否？」澍曰：「甚關節可解？正要求之。」塗山曰：「道爺適有妻舅到，三日內即要打發起身，唯此最靈。若投他，明日即複審，更大勝矣。」澍曰：「如此得可好。須銀幾何？」塗山曰：「此翻自案事，不比別人情，須百金方可。」澍曰：「百金我出，只要明日複審。」塗山曰：「舅爺今酒席尚未散，吾當即入言之。」澍與歇家送出。道大門已封，塗山復從居旁民家越牆而入。
　　次日，道出早堂，即出牌複審強姦事。甘澍大喜，以為果驗也。下午再審甘澍曰：「路五曾問你措借否？」澍曰：「他兩次問借銀谷，我皆不肯，因此仇恨，妝情誣我。」再審胡氏曰：「甘澍未到你家，哪有強姦事？將拶起！」路五邊未用銀，一拶即緊。胡氏難忍，即吐實「未有強姦。只措借不肯，故妝情告他。」又將路五、支九各打三十，將甘澍全解無罪。塗山即跟出索銀。甘澍曰：「吾樂與之。」塗山自索謝，澍另以十兩與之。塗山以銀入道卸起，再出索添謝，又得十兩。當時以舅爺關節之力，豈知出道之自悔，而銀盡為塗山所風騙乎！
　　按：衙役皆以騙養身供家，豐衣足食，其騙何可枚舉！蓋事事是騙，日日是騙，人人是騙。雖罄南山竹，何能悉之；雖包拯再生，何能察之？予素不入公庭，此中情弊，希所知聞。此其偶得於真見者，故述其弊竇如此。然衙中雖人人是奸徒，事事是騙藪，吾唯早完公課，百忍不訟，雖貪吏悍卒，其如我何！故曰：機雖巧，不蹈為高；鴆雖毒，不飲為高；衙役雖騙，不入為高。縱有無妄之災，必有明官能昭雪之者。何也？官皆讀書人，明者多而昏者少也。無奈在衙人役，各以陰雲霾霧蔽之耳。故唯忍小忿，不入衙為高也。
　　富民元植者，家溫行謹，奕世良善，偶與鄉權貴有隙。鄉貴素善葉推官，乃吹毛求疵，砌元植之惡十餘件。葉推官為之送訪，按院即批與葉審。葉提元植，諭之曰：「汝之惡跡，我已備曉，罪在有定。只汝家殷富，不許央關節。若有關節，罪有加無減。且收入監，候拘到被害，即聽審定罪。」葉推官素廉正，從來不納分上。今元植既承面誡，越不敢展轉，只惶懼待罪耳。
　　適眷親易鄉官，素與植相善，知其事屬仇陷，默地代訴於太府，托轉釋於四尊。太府乘間緩頰及之。葉四尊大怒，歸取元植，責之曰：「我叫你不得投分上，反央太爺來講。這樣刁惡人，定要擬你謫戍！」元植茫不知來歷，叩頭曰：「老爺素不納關節，一府通知；又蒙鈞旨面諭，怎敢央太爺？實不知事從何來。」葉爺曰：「且入監去，定是軍罪。」元植出查，方知事出易鄉官，自以己意代釋，並不使植知也。植思無處可解，尋其用事凌書手，密商曰：「能為我減軍入徒，當以厚禮謝。」凌書曰：「能出百金，為汝計之。」植許曰：「可。」以銀封訖。
　　葉爺果喚凌書手作招曰：「須尋一軍律擬來。」凌書故以絞罪擬上。葉爺命改招，只可擬軍。凌書過一日再以絞罪擬曰：「訪單中惟謀死親弟一件最重，正合絞罪。餘某條某條，只是徒罪，並無合軍律者。」葉爺尋思：「有對頭之狀，尚不輕入人絞，況是拿訪，而可絞人？」曰：「造化了他，只擬徒罷。」後擬上三年徒。元植欣然納贖，凌書遂安受百金之賄。在葉爺，寧知其外受金而內擬人重罪乎？故衙役之欺官，雖神君不及察也。
　　按：善有旌獎，惡有拿訪，此朝廷激勸一大機權也。今旌者多由攢刺之巧，訪者或由權貴之嗾，其虛實益相半耳。然猶幸有拿訪一途，可以少惕刁頑，稍為良民吐氣。特被訪者出入於問官之心，高下於權書之手，其情得罪當者亦少矣。當官持權者，或遇大故重情，必虛心詳審，明察沉斷，庶可杜奸欺之一二耳。
　　傳包孝肅為官，清廉明察，用法無私，詐不得以巧辨售，罪不得以權貴免，又不納分上。故人稱之曰：「關節不到，有閻羅包老。」
　　適有富豪子犯姦情真，知難逃洞察，預與一老胥謀曰：「包爺精明，察事如神。我所犯情真，干證又直證，罪實難逃。若重罰猶可輸納；唯痛責實是難堪。有何計可以減責，必不惜厚費圖之。」老胥曰：「明日若當責時，你奔近案前，強辯求申。我從旁呵斥，為你分責，或可減你一半。此外，別無策可圖也。」
　　次日，包公審得真情，發怒要打富子四十。富子奔近案（前），嘵嘵申辯不已。老胥從旁大聲呵之曰：「速去受責，何須許多說話，罪豈赦你！」包公見之，大恨此吏攬權起威，恐後日竊勢騙人，外必生事，即先責老胥二十板，偏減去富子二十，欲使威不自胥出，不知正落其謀中也。老胥遂得厚賂，而包公漠不知之。
　　按：吏為奸，皆是知本官性情，而變幻用之。老胥知包公嚴明，豈容胥吏招權？故旁呵犯人，包公必責吏而故恕犯人，以見胥吏之無權，欲外人不畏懾之。豈知於難減責之中，故分責以取其賄，又孰從而察之？公且受胥騙，況後之為官者哉！
　　
中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。
