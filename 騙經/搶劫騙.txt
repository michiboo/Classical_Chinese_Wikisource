
　　鄉有尤刁民者，侮法健訟，漁獵下民。人聞其刁風，莫不畏而遠之。一日，往府搭船，已先入船坐。後搭船者群至，萍水相逢，彼此各不相識，船中對坐漫談。忽講及按院拿刁民事。內有姓丘後生，不知尤刁民之在船也，與眾曰：「聞此時本縣唯尤五最刁，凡與人暫處，無不被其騙害者。若得按院除了此人，民亦安生。」尤五心中冷笑，謂「吾與爾何干，既揚我刁，又願按院除我？此人若不白騙他一場，枉得此刁名也。」見丘生所帶鋪陳甚好，即取一木印，挨近其氈條白處，私打一印號於中。
　　船晚至岸，各收拾自己行李而去。尤刁民尾丘生之後，行至府前，在仆擔頭把鋪陳搶下，曰：「多勞你挑，我自拖去。」丘生來搶，曰：「是我鋪陳，你拖何去？」二人互爭不開，打入府堂上去。尤曰：「是我物，他強爭。」丘亦曰：「是他爭我物。」太爺曰：「你兩人互爭，各有甚記號？」丘曰：「我自買來的，未作記號。」尤曰：「我氈條內打有印記。」當堂開視，尤取衣帶中木印對之，果相同。太府曰：「此是尤某之物，丘何得冒爭！」將丘打十板，令尤領鋪陳去，各趕出府外。丘罵曰：「你這賊是何人，敢如此騙我？後必報之！」尤五曰：「適船間你說尤刁民者，即是我。我與你何干，而終日道我刁？故教訓你，刁人是這等做耳！」丘心中方悔：「是我妄稱人惡，故致此失也。」
　　按：刁惡者，人誰不憎？但未識其人，勿輕揚其過。彼或從旁聽之，必致恨於心。待你有失處，乘其隙而毒之，使人不自知矣。故古人三緘其口而慎其言。龐公遺安之計，但稱曰好。彼尤五雖惡，何丘後生背地談之，而自取尤五白占鋪陳？與龐公遺安之計異矣。故孔子惡稱人之惡，孟氏惕言人之不善者，皆聖賢教人遠怨之道，言不可不慎也。
　　縣城有一銀匠，家頗殷實，解戶領秋糧銀，常托其傾煎。一日傾煎元寶，心內尚有系未透處，夜間又煮洗之。其鋪門有一大縫，外可窺見其內。一棍買一大膏藥，夜間潛往窺之。見其把兩元寶洗訖，放於爐邊，棍在外作叫痛聲，呼曰：「開門！」銀匠問曰：「是誰？」棍外答曰：「被贓坯打得重，求你爐邊灼一膏藥貼之。」銀匠開門與入。棍作瘸行狀，且手戰呼痛，蓬頭俯視，以一大膏藥在爐邊灼開，把兩手望銀匠當面一貼，即搶一元寶以逃。銀匠不勝熱痛，急扯下膏藥，元寶已被其竊一去矣。急叫：「有賊！」且出門追趕，不知從哪路去。彷徨追過數十步，只得悵恨而歸。
　　按：此棍裝痛呼門及爐邊灼膏藥，情果難察。但元寶重物，須先收藏，然後開門則可無失矣。後人觀此，凡有銀在身者，皆不可輕容異色人得近旁也。
　　孫滔，河南人也。常買綿布，在福建建寧府賣。一夜，在銀匠王六店煎銀，傾煎已訖，時對二包在桌。二人復在對銀，有一盜徑入其鋪，將石灰撒其目。二人救目不暇，盜即將桌上所包之銀拿走。滔拼命趕去，將及，盜乃丟一包於地。滔拾包歸，到銀鋪開視之，則皆鐵矣。後竟無跡可捕也。
　　語云：「賊是小人，智過君子。」誠哉是言也！其始入鋪，撒灰醃人之目，致人無暇顧其財；追將近身，丟包於地，乃杜趕以脫其身也。此豈賊窺伺之機熟，而慢藏誨盜？然滔之不謹於其素，有以致之矣。鑒此懲噎，是為得之。
　　王亨，南京揚州府人，是本府典吏。二考已滿，該上京辦事。家貧無措，措借親朋銀十餘兩，獨往北京，為辦事使用。始到京中，在教軍場邊草坪中大解。方脫下褲，陡被二棍拿住，且罵且剝曰：「你這賊偷我衣物來。」即把其衣服並銀一時搶去逃走。待他起來，縛褲趕之，二棍逃已遠矣。亨行路日久，力已疲倦，拼死趕他不上，懊恨沖天，只得在會同館乞借盤纏回家，另作區處。
　　按：孤客出外，非唯僻處可防劫奪，即大路解手之際，必當以褲脫之，挾在腋下。倘遇光棍若行歹意，則起而逃之亦可，或與之交戰亦可。若王亨者，不知提防，而被棍將衣銀盡剝一空。斯時也，盤纏無覓，顧何前程？苟非會同館中同道輩乞借盤纏而歸，幾為乞丐矣。
　　
中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。
