
　　古有煉丹之說，點鐵成金，蓋仙方，非人世有也。世所傳煉丹之術，用好紋銀三兩，雜諸鉛、汞辰、硃砂藥物在爐同煉，每次須煉四十九日。至四十日後，須兩人輪番守爐，晝夜不得暫時離守。丹成，可得九兩，內除三兩銀本，要三兩買藥物，每次只出三兩。一年可煉四次，共可得十二兩，僅足供兩人食用。故真得此方者，亦不屑為。其煉出丹銀，亦可經煎，每次漸漸虧少，復歸於無。但此銀第二次不可為銀母，若再煉，須另以紋銀為母。此相傳真方，費心費工，甚不易為。若雲遊方士，托煉丹為名以行騙者，用砒霜、雄黃諸物，炒好銀為灰砂，假稱曰「丹頭」；然後將此與好銀同煎，仍煎成銀，彼便道「丹藥可點成銀」，此個個是弄假行騙之套子。
　　有一道士，自稱能煉丹者。先以銀灰明煎出些與人看，人多疑信相半。一富人獨信之，請至家煉。道士曰：「煉丹乃仙術，家中多穢濁，恐不能成。可於僻地開坑一丈四尺深，下僅可容一床一爐，在此處燒煉四十九日。一百兩銀母，可煉出三百兩矣。」富人依言，於後門鑿一坑，廣八尺，深一丈四尺。道士入坑去，命用銀十兩買鉛、汞辰、硃砂等來，先煉丹頭，三日已訖。富人付銀百兩與煉，日吊下三餐飯與食，道人又命討一手握的堅實圓木七隻，每隻三尺五寸長，作符；用大棕索一條，交橫縛柴符上，日以大斧摧打柴符。富人每日往坑上看。至三十餘日，柴符漸漸打下，只有一尺在上，心料銀將成矣。道士知一月之久，防守者必懈，夜以索一頭系裹銀藥，一頭系在腰，將七隻長符，每二尺打一符於上，扳援而升，將銀吊起，夤夜逃去。次早送飯，下無人接。以燭照之，不見道士矣。梯下看之，銀都竊去，方知彼蹈符而上，明白被其竊騙也。
　　按：深坑煅煉，使人不疑其逃。然用符用索，已早為出坑之計。其使人不疑處，即其脫身處也。後人鑒此，尚以煉丹為可信否？
　　方士以煉丹脫剝，受騙者歷來無算，故明人皆能灼見其偽，拒絕不信。有一邴道士，術極高，拐一腳，明言已得真傳煉丹術，不肯輕易為人煉。其法以丹頭與人，任其以銅鉛同煎，皆成銀。彼自用則不須煉，但隨手取出，都是銀。或見人疾苦者，在手掌一捻，即取銀與之；或衣袖中隨來，亦是銀。多肯施捨與貧人，由是，人稱為「半仙」。有用銀器皿設盛席待之者，食畢，令取一米桶置席上，以手取銀器，件件收入桶中。及看，則空桶無一物，明言我收去不還矣。人以善言求取，則云：「已在你家內原藏器之所。」視之，果在。若惡言強取，則終不見。此謂得五鬼搬運之法。如此累顯奇術，皆足駭動人。
　　有富人堯魯信之，延至於家，朝夕參拜，敬禮備至，願學其術。道士安然受拜，未肯遂傳之。每日坐享其敬，飲醉而睡，睡醒而游，全不以其敬禮為意。但有甚術，凡拜之者便傾心悅服，與共席飲酒，使稱頌其道。堯魯一家老幼婢僕，皆尊敬之。唯魯妻辛氏始終不信，累勸夫宜絕此邪人。後邴道士知之，以銀二錢與其家小僕，曰：「你主母梳頭時，可取她梳下頭髮一根與我。」小僕早晨取與之。道士得此發即作法，至半上午，辛氏中心只愛與道士通，謂婢曰：「今日我心異也。」至午益甚，又曰：「今日心中大異。」至半下午，心不能自禁，明謂侍婢曰：「吾往日極惡邴道士，今日何愛他好？你看我臉上何如？」婢曰：「你似欲睡模樣。」至晚飯後，辛氏思與道士雲雨之意極切，只恨一家人在旁耳。又強制住，密謂婢曰：「你今須緊跟我，或入道士房去，你須打我兩掌，批我麵皮，切不可忘。」及上床睡後，夫已睡着，辛氏披上衣，裸下體，開門徑奔道士房去。道士正在作法催符。婢急跟出，呼曰：「此道士房，不可去！」亦不應。道士語婢曰：「你外去。」以手扯辛氏。婢近前批主母兩頰，亦不管；又在面上打兩掌，曰：「你未穿衣。」辛氏方醒，曰：「我是夢中來，何故真身在此？喜得你喚醒也。」手攜婢曰：「快和我進去，好羞人也！」入房蹴夫醒，詳言其情及得婢喚醒之事。夫曰：「哪有此理？你素惡他，故裝此情捏之，豈有心既欲去，又肯叫婢挽之？這假話我不信。」次日，不得已述於夫兄言之。兄命弟逐去道士，亦不聽；乃往縣告之。縣提去打二十，又會寄棒，打亦不痛，乃以收監。道士明是空身入監，隨手取出都是銀。以銀賄禁子，令買酒肉入監食。禁子更加奉承，思求其方。後又解府解道，各官都加責，以無甚證據，不肯置之死。後竟托分上，放出逃去，不知所往。堯魯一家長幼，後相繼疾故，蓋受其術所蠱也。唯辛氏貞正，壽考無恙，總理家政，以撫幼孫之長，至九十餘歲而卒。
　　按：妖術之暗中，如妖狐之投媚，必心邪而後能惑。苟心正者，雖入群妖之中，妖不能害。故傅奕不信死人之咒，而胡僧自死；仲淹下信殺子之鬼，而鬼自不來。辛氏心正，雖妖人靈法，能深疑於心，蚤囑於婢，終不受其邪淫之毒。然則法雖巧，終不及人心之正也。後遇妖人者，其牢把心而勿睬之，彼邪亦安施哉？
　　古潭一後生丁宇弘，機關伶俐，識盡世間情偽，人不能欺。偶遇一方士，自稱能煉丹。宇弘早知其偽也，欲乘此以騙方士，故詐為不知之狀而瑣瑣問之。方士曰：「丹是仙術，古來傳於善人，專以濟救貧窮者。先須採藥煉成丹頭，後用銀一錢，與丹頭同煎，可得三錢；一兩可得三兩。」宇弘曰：「更多可煉否？」方士曰：「只要有丹頭，雖一百一千皆可煉。」宇弘先用銀一錢與煉。方士加丹頭三分，即煎出銀三錢。宇弘喜，更以一兩與煎，又得銀三兩。宇弘益喜，請方士到家，殷勤相待。及銀已費盡，又求再煉添用，陸續煉出銀三十餘兩。惟以好言承奉之，願學其術，終不多出銀與煉，反將方士丹頭之本騙來矣。
　　方士思家中不奈他何，故說：「吾丹頭已用盡。可多帶銀本，出外採藥，再在外大煉。」宇弘明知其引外行騙，只自思「我用心提防，彼何以騙？」更欲盡騙其身心丹頭之銀，乃帶銀五十兩，與俱出外，不肯取出費用。方士叫其取銀買物，宇弘曰：「丹以換銀，今已成之銀，何必輕用？可取丹來煉銀作路費，我銀留買藥。」方士盡將己丹頭三兩，宇弘用銀十兩，共煉成三十兩，彼此各分一半。又遠行兩日，寢食嚴防。方士無計可脫，乃背地買砒霜在身，晚又買一鮮魚入店。宇弘往煮熟，裝作兩碗，方士往捧一碗在席，放毒於內。又再捧一碗，故打忿嚏，將口饞濺入魚上。方士曰：「這碗褻瀆了，我吃。」及至半夜，宇弘腹疼。延至明曉，方士往醫家求止疼藥，煎服愈甚。至午，宇弘發散唇裂，腹痛難當，心疑是方士投毒，哀求之曰：「吾止有銀五十五兩，你能救我命，盡半與你。」時弘已不能起床矣。方士取其銀置己包袱內，近床以藥與之曰：「吾遊方人，將攢他人銀。你好奸狡，反騙去我銀五十兩。今止多得你五兩，吾自行善心，以此藥與你，憑你命當生死何如。」遂負行李逃去。宇弘急命店主以藥煎。有認得者曰：「此解砒霜藥也。」連服幾次，疼稍止。再求近店人醫之，三日始得痊癒，銀已全被方士奪去矣，只沿路乞食而歸。
　　按：知防煉丹，莫如宇弘。雖百計不能騙，反騙方士銀本幾盡，可謂巧極矣。然終被其投毒，銀盡還訖，又多去五兩，且幾乎喪命。幸而得生，沿路乞食，亦勞且辱矣。方士煉丹，其可信哉？
中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。
