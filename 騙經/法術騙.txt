　　僧術中有以法咒水密咒某人，心欲何事，後令人自取照之，各隨其心之所欲，自現其形。有米春元者，富過百萬，田連兩府，年逾五十，不思會試，唯安享豪華以為樂。妖僧聞其富，欲騙其厚利也，挾咒水之術，往叩其門，自言能望氣，每見此宅紫氣上沖，有鸞鳳之彩。此百代王侯之兆，當有立翊運之功、分河山之帶礪者。米春元未信。僧曰：「吾傳有秘術，以符咒水能知此生榮枯結果。人但齋戒三日，虔心來照，則今生是何成就，自現於水中。」米乃留此僧，令家下人各齋戒。
　　至第三日，注大缸水於庭。僧密語咒水，令諸人自照。米照見戴丫天冠，穿蟒袍。幼子照之，亦同。長次二子，只紗帽圓領而已。米正室照，亦妃冠鳳袍。兩長婦照，唯珠冠翟服。米大異之，僅秘於心。
　　後與流寓枝鄉官宴會，談及時事，枝曰：「今併後匹敵，金注支庶。禍之萌，必始宮闈。異日不為文皇之蹀血，或為沂王府之反召。此魯嫠所深卹者。」米曰：「往者逆未萌而折，宸豪已發而摧。國家如天之福，風雨何搖於牖戶也？」枝曰：「不然。文靜以監豎倡唐，姚衍以胖僧興國。若輔之得人，成敗安可料也？」米曰：「縱中土有故，水國偏在海隅，必無憂亂離也。」枝曰：「亦難保。讖雲『某地出天子，江南作戰場』，正可慮也。」米曰：「使宸豪復興於今，成敗當何如？」枝曰：「今承平馳兵，更甚於昔。向令宸豪不久淹南康，某都不詐應反戈，安至以銅鐘灰也？」米聞言心喜。
　　又有一僧，能降神附童者，言往來禍福，如聲應響。米請降之密禱，以欲圖不軌事。神降曰：「金鍾興，玉氣旺，清福扶王帝業強。洪流掃蕩人安泰，裂土移宮鎮遠方。」米猶未決休咎，再求明報。降童喝曰：「此何事而敢絮叨也！」米不敢問，而未解神意。既而漁人於深淵得巨鐘，金色燁然。米以為瑞也，召枝某及二僧決謀逆，欲俟五月某日五更早，大小官俱出城送萬壽表，乃閉四門，伏兵城外，悉殲之。
　　至四更，兵卒供執事者早起，見城內伏兵處燈火異常，急報軍官調兵捕之。城中擾亂，又遣兵守城。見江中船無數，皆早炊飯。城上兵疑是助亂者，大呼曰：「某人謀逆，被捕獲斬首矣！」外伏者見內無號砲，城上有備，又聞呼喊聲，送表官皆不出城，知事必敗露，河邊數十號船，乘微明時各各逃散。後官以亂者作造謀反劫庫問，捕獲數十餘人，皆斬首。而首逆者，反以不知情為辭，只擬流三千里而死於道。 〈（此傳內多隱語，未可明言也。）〉
　　按：米春元年老巨富，已無心向功名，更何心圖王侯？止以咒水妖僧啟其端，降神妖僧決其志，又以枝某失職，怏怏釀成大逆。二僧已就誅，而枝某幸脫於網。天何緩討凶人哉？猶幸聖朝清明，小丑旋殄，固太平之洪福，亦此地民風素良善忠順，不當受此叛逆者之荼毒也。然信僧惑邪之禍亦酷矣。後人其深鑑之，其深戒之。
　　老狐晝伏岩洞，夜出尋食草木之實。有偶於草木中吸得天地氤氳之情者，便有靈變，能幻化為美婦，以迷誘人，採人之陽精，以益其靈通。法師捕得而烹之。和尚如求得狐心，焙而乾之，熏以好香，於深山中構一草廬，以狐心奉祀於中，日誦諸般懺文經卷超度之，夜則群妖眾怪嗥者、呼者、悲者、泣者、叫者、嘯者、能為人言或蠻語者，千怪萬狀，於草廬外哀弔，極其淒涼。要極大膽之人，方敢中處。弔過七日，亦漸漸稀少。晝夜常誦經作法，備果食供奉。積至四十九日，然後焚了草廬，把狐心領回，香火祀之。如明日欲往見某人，先夜以錦囊盛狐心，置於心上，夜必夢婦人領之，先見其人：次日往拜其人，已夢中相會。後有所干求，人必以為異而多從之。此僧家騙化之一術也。
　　有富家羊老，生二子娶二媳矣。蓄積盈餘，極是慳吝，分文不肯施捨。忽夜夢兩高僧來化緣，次日果有兩僧到，容貌儼如夢中所會者，稱言：「你取財太急，人多怨氣。吾與你有夙緣，特來為你懺悔。」羊老信之，問：「懺悔當如何？」僧曰：「你合家當齋戒三日，再買果餅麵食及三牲豬羊肉，半葷半素，吾為你作法請將，誦經供佛，將生前罪過解釋，再祈後增福祿，便家門請吉，死後免墮矣。」羊老依言，齋戒買辦。
　　至第三日，又有兩僧到，又留相助誦經。至晚，來一僧念咒燒符，降遣羊老自跳自喊，取利劍在手，指其妻、子曰：「此鬼也。」悉手刃之。又追殺二媳。媳求僧解勸。僧指羊老喝曰：「坐！」羊老遂提劍咬牙，昏昏而坐，不醒人事。四僧入，輪姦二婦訖，以索縛之。搜其家財幣，捆作四擔，夤夜逃去。
　　次日，有人入其家者，見羊老被髮伏劍，睜眼語，急出呼眾入看。親眾群擁而入，羊老只說要殺鬼。眾向前奪去其劍，呼其名曰：「你何故如此？」羊老漸漸復蘇。人又問之，才知應曰：「吾夢見鬼多，正在此殺鬼，得你們叫我醒也。」及入後室，妻與子皆被殺。羊老大哭曰：「此我記得，殺三鬼在此，又趕殺二鬼婆，被僧攔開。」及入房，二婦皆捆在床，乃呼鄰婦來解之。各稱被僧所姦，金銀財帛皆收拾去矣。一家痛恨無窮，一邊收殮三屍，一邊遣人四路趕僧，皆趕上兩日路，並不見蹤而還。
　　按：羊老素慳吝，則為富不仁之事有矣。乃僧悚以怨氣，便信其說，而留以作福懺悔，則心先自疚故也。僧欲行術劫財，而先形於夢，此亦得狐心引夢之術而用之。彼夢謂高僧而反為劫僧，不信晝所為而信夜所夢，亦惑矣；不行善於平昔，而求懺悔於修齋，亦愚矣。今人多殘忍不仁，貪暴不義，而欲飯僧供佛，追修懺悔，何異羊老之覆哉！甚矣！惡不可為，而僧不可信也。鑑此當為之凜凜。
　　往年，京城中有幼童出外，嘗被人拐帶而去，尋之又無蹤。後累累有之。人多見一僧，摩幼童之臉，則幼童隨之而行。既而尋，已失之。故京城盛傳謂之「摩臉賊」。時在京僧釋人多，未察其孰是也。
　　忽宓富人，止生一子，出外不返，四下跟尋甚急，各處出賞帖曰：「有收留得者，賞銀二十兩；報信者賞銀一十兩。」四出掛帖出賞，終莫得下落。
　　住宓家小屋人班八，以淘街為生。一日，懶去掏街，往城外晦真庵閒遊，轉入後室，四旁周覽。忽破水障中一小士露頭來。班八認是宓家人，忙呼之曰：「家中四處尋你，何故在此？」宓子曰：「僧閉禁我在此，你快來救我！」班八看房門已鎖，恐一人難帶此子出，謂之曰：「你小心暫在此，我報你令尊知，即來取你矣。」飛跑而歸，報宓老曰：「令郎受禁在晦真庵中，速去救之。」宓老即招五十餘人，前後到庵。班八引至庵後房中，打開門，認出宓子，又搜出十數童輩，即令眾人捆住僧小山並同庵三人，都縛來狀送到官。
　　官先審問眾童曰：「汝等如何被引入庵？」眾童曰：「和尚以手摩我眼睛，便見兩邊背後都是猛虎毒蛇，將來咬人傷人，唯面前一條路清淨好行，我輩只向前走，便到此庵，被和尚幽閉住。」又問曰：「和尚留汝等在庵幹何事？」眾童曰：「可恨這禿子，不拘日夜，將我等做苦春，極是疼痛。若不從，便將大杖撻打。眾人怕他，只得從他所為。」又問曰：「先拐來的後必長大，都放在何處去？」眾童曰：「有病者有長大者，和尚說放他回去，未知後都回家否。」官再審僧小山曰：「你拐來眾童後，病的長的都放哪裡去？ 」僧不敢應。再問同庵三人，都云：「毒死埋訖。」官聞言大怒，將小山打四十，同庵者各打二十，曰：「此罪不容於死。」令鎖出衙門外，許失童之家君聚手毆，打得身無完膚，有割其陽塞於僧口者，半日而死。人莫不恨其淫而快其死。後將其庵焚之，拐帶之禍遂息。
　　按：好男風者，禽瀆之行。此僧必有春意之方，非拐諸幼童，無以快其欲。又習得妖法，摩其眼睛則昏花見怪，故可誘引童男。其罪浮於天矣。積惡貫盈，眾戮其身，言之羞口舌，書之污簡牘，人誰不切齒之！世有負男子之軀者，其可襲此僧之惡行哉！
