
　　陳棟，山東人也，屢年入福建建陽地名長埂販買機布。萬曆三十二年季春，同二仆帶銀壹千餘兩，復往長埂買布。途逢一棍，窺其銀多，欲謀之。見棟乃老練慣客，每遲行早宿，關防嚴密，難以動手。詐稱福建分巡建南道公子，甚有規模態度，乃帶四仆，一路與棟同店。棍不與棟交語，而棟亦不之顧也。
　　直至江西鉛山縣，其縣丞姓蔡名淵者，乃廣東人也，與巡道同府異縣，素不相識。棍往拜之。縣丞聞是巡道公子，待之甚厚，即來回拜，送下程。棟見縣丞回拜，信其為真公子。是夜，棍以下程請棟。棟歡領之，而心中猶謹防他盜，不敢痛飲；棍猶動手不得。次日，經烏石宿。其地非大口岸，棟欲辦酒回禮，以無物可買而止。
　　又次日，到崇安縣宿。棟心謂：此到長埂舊主不遠，猶其外之故家也。且來日與公子別矣，不答敬殊非禮也，遂買肴饌請之。棍謂棟曰：「同舟過江，前緣非偶。與君一路同來，豈非偶乎？明日與君分路，燕鴻南北，未知何日再會，各開懷暢飲。」延至三更，其仆皆困頓熟睡。棟醉甚，亦伏桌睡。棍遂將棟之財物悉偷去。
　　待棟醒覺，不知棍何處去矣。即在崇安縣告店家通同作弊。隨即往江西廣信府，告其縣丞勾引光棍，而以原店家作證。縣丞訴曰：「福建巡道實與我同府異縣，其人姓氏，我素知之；但公子並未會面，他稱其姓氏來拜我，我乃縣丞小官，安得不回他拜，不送他贐？今至崇安已經數日，盜你銀去，與我何干？」棟曰：「那棍一路同來，我防之甚切。他來謁你，而你回拜，我方信是真公子，故墮其術。今其人系你相識，安得不告你？」本府不能判斷。棟又在史大巡處告。史爺判是縣丞不合錯拜公子，輕易便送下程，致誤客商，不無公錯。諒斷銀壹百兩，與棟作盤纏之資而歸。
　　噫：棍之設機巧矣！一路妝作公子，商人猶知防之。至拜縣丞，而縣丞回拜送贐，孰不以為真公子也？又先設機以請商人，則商人備禮以答敬，亦理所必然也。乃故纏飲，困其主僕，則乘夜行竊易矣。故曰其設機最巧也。使棟更能慎防一夜，則棍奸無所施。故慎始不如慎終，日乾更繼以夕惕，斯可萬無一失。不然，抱瓮汲井，幾至井口而敗其瓮，與不慎何異？吾願為商者，處終如謹始可也。
　　游天生，徽州府人。丰采俊雅，好裝飾。嘗同一仆徐丁攜本銀五百餘兩，往建寧府買鐵。始到崇安縣，搭一青流船，艄公名李雅，水手名翁迓。雅先以嫖賭破家，後無賴而撐船。其時船至建陽縣，天生起岸，往拜鄉親。將衣箱打開，取出衣服鮮麗，所帶用物俱美。雅一見生心。
　　至晚，天生叫艄公買些酒饌。雅暗將陀陀花入酒中———陀陀花者，乃三年茄花也，人服此則昏迷不能語。是夜，天生主僕中了此毒，醉不能醒。三鼓時候，雅邀水手行謀。水手曰：「錢財有命，不可逆理妄求。倘若事泄，罪將安逃？吾不敢為也。」雅狠心一起，不聽水手之阻，將其主僕推入深潭。天生淹死，徐丁幸飲酒少，入水復甦，頗識水性，水上岸。次日，搭後船往建寧府，即抱牌告於王大爺。當差捕兵六名，同徐丁到臨江門去緝拿。臨江門，乃建寧往來諸船湊集之口岸也。是時李雅謀財在手，正買酒上船，思量作樂。徐丁認得，即引捕兵擒鎖，搜其贓物，尚在船中。遂併入贓，俱拿到府。
　　王爺審問。雅見事露，難以推託，一概供招，攀及水手同謀。徐丁曰：「我當中毒時，酩酊不能言，如夢中，聞得水手勸阻，不與同謀，已先逃去。今若枉及此人，令後人不肯向善也。」王爺即將李雅責四十板收監，依律擬斬。其行李並原銀，差防夫二名，同徐丁直解至天生家去。李雅次年冬季處決。後水手翁迓棄船歸農，頗致豐足。雅以謀人而促死，迓以阻諫而全家，諺曰：「善有善報，惡有惡報」，信不虛也。
　　按：游天生之召禍，良由衣服華麗，致使賊艄垂涎。大凡孤客搭船，切須提防賊艄謀害。晝宜略睡，夜方易醒。煮菜暖酒，尤防放毒。服宜樸素，勿太炫耀。故老子曰：「良賈深藏若虛。」孔子曰：「以約失之者鮮。」此誠養德之言，抑亦遠禍之道也。
　　
中文簡化字是中華人民共和國自1956年後，以及新加坡自1969年後，所規定施行的漢字簡化制度。
請按照本是傳統漢字的原文對本文進行校對，並且特別注意一簡對多繁及異體字的情況。但是，如果不能校對原文，請不要簡單地使用機器或者人工轉換，以免帶來不必要的麻煩。
