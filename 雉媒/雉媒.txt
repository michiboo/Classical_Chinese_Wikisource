雙雉在野時，可憐同嗜欲。
毛衣前後成，一種文章足。
一雉獨先飛，衝開芳草綠。
綱羅幽草中，暗被潛羈束。
剪刀摧六翮，絲線縫雙目。
啖養能幾時，依然已馴熟。
都無舊性靈，返與他心腹。
置在芳草中，翻令誘同族。
前時相失者，思君意彌篤。
朝朝舊處飛，往往巢旁哭。
今朝樹上啼，哀音斷還續。
遠見爾文章，知君草中伏。
和鳴忽相召，鼓翅遙相矚。
畏我未肯來，又啄翳前粟。
斂翮遠投君，飛馳勢奔蹙。
罥掛在君前，向君聲促促。
信君決無疑，不道君相覆。
自恨飛太高，疎羅偶然獨。
看看架上鷹，擬食無罪肉。
君意定何如，依舊雕籠宿。

