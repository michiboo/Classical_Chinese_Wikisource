　　欽定四庫全書　　　　　經部一
　　葉八白易𫝊　　　　　易𩔖
　　提要
　　〈臣〉等謹案葉八白易𫝊十六卷明葉山撰山字八白里貫未詳朱彝尊經義考引張雲章之言曰八白本末無所考見詳其自序當是一老諸生是書屢易其稿自序凡四其畧雲予十嵗讀周易越十年能厭學究語又十四年為嘉靖丁夘又六年從鹿田精舍見楊誠齋易𫝊又九年為今壬子云雲再序題癸丑六月三序題丁己三月四序題嘉靖三十九年七月攷壬子為嘉靖三十一年由壬子逆數十六年當為丁酉嘉靖無丁夘序雲丁夘者蓋𫝊寫誤也書始於壬子迄於嘉靖三十九年為庚申凡九年而成以自序年月考之山當生於𢎞治十七年甲子至庚申書成時為五十七嵗其書専釋六十四卦爻詞而於彖象文言十翼皆不之及大㫖以誠齋易𫝊為主出入子史佐以博辨蓋借易以言人事而不盡為經義之所有易道廣大無所不包即其所言固往往可以昭法戒也乾隆四十二年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








　　葉八白易𫝊自序
　　蓋予十𡻕讀周易雲而盲聾未之覺也越十年能厭學究語顧其所自為説絫七八十萬而終之流𡚁於科舉三五讀之自省其不可以知新也又十四年為嘉靖丁卯下第將北出闗故人王君留之清話踰月其子廷卿門人也間問易猛然欲援筆焉未幾而方外之士翩然至談元解妙令人飄飄忽忽羽化在掌回瞻六籍我將曷之籍焉又六年從鹿田精舍見楊誠齋易𫝊乍頃欣喜戚戚北闗之念適以科舉廢又九年為今壬子復適科舉期而春二月早為校文先生之所擯不知此果予厭學究科舉之為累乎抑於聖人之㫖猶未精也夏四月門人陳言忠偶遺誠齋易𫝊得厭觀焉悅之而未盡是因著八白易𫝊一十六捲雲五越月得脫稿為之陳序其所以夫説天之撰未辨而感心之故良勤積日之思屢損而象罔之得一旦雖雍門之琴以末而微飈之俟維深嗚呼悲夫古今有旃毛錐不橫野草天憐汁盡金壺橫目眯眇繭章畏壘陳列爼豆追誦罪我之言以蘄筆削之再九月五日葉山書
　　重改易𫝊序
　　八白易𫝊成十越月又易稿初説幾略盡焉夫聖人之畫確定不易而天地之變化無窮聖人之言自古以宣而吾心之應感萬起溫由故用則知以時新心同化感故神隨精入莊生之言曰其應於化而解於物也其理不竭其來不蛻芒乎昧乎未之盡者豈不信哉追感韋編之絶以為歎息癸丑六月二十六日又書
　　重改易𫝊序
　　予小子不顓世業妄意衿𢃄遂逃牧田子乃自家塾迤𨓦鄉之校私竊經史百家與諸子二三十年之間遂無一間日子焉昨年入兗州拜吾夫子南還出彭城考霸業之灰廢傷重瞳子秋復徃返三呉施從於戈中觀夷夏之戰鬬又爾參錯孫武子呉子尉繚子磨墨盾上為人草劄子冬乃逃遁走趙如內黃乞買山錢於慕泉子嗚呼突斯不得黔於墨子矣無乃非得已而崇伯子已乎坐越月荒怖畧定柴骨且復胔而闗門面壁摩衲穿榻若禪子卻耳目之聞見若聾瞽子不出閾若女子入春半來未有一草一木之色以牽動其悲懐愁思若癡絶子而時聞縧鷹羇馬悽然出其鳴飈嘶冽之聲則泣下沾襟若孟嘗之遇雍門子便欲騷賦積滿擲地作聲以震四壁隣人之子則恐奏韶充耳無所用之其愚若宋人適越覔章甫之子亦欲荒湛一醉眯亂其天地古今上下四方而忘彼小人君子則縱心敗矩不可以其身為乾坤不肖之子將飬木雞之鬭於紀渻子而魯雞自謂能伏鵠子將運斤以刋堊鼻子觀濠梁之逰魚以偕五六七子而質亡乆矣徒哭恵子棼紛外務不得其情均之為風波之民若擊鼓而求亡子嗚呼樹功揚名進之乏其公侯伯子而耕田鑿井退之離其庶民小子官齋坐食吾其益諐集亢以自墮於陳人廢子乎孟子曰乃所願則學孔子而孔子之言曰加我數年五十以學易則可以無大過矣易道微矣不惟九師子後有作者負荷未堪多尾雅之子吾懼於數十百子焉乃取舊著易𫝊刋削詳定以究大始於希夷子凡四十日斷不敢傲羲皇而效文學子亦曰説聖人之言𤼵聖人之藴庶幾顔氏之子則已矣嗚呼日居月諸閔予小子則吾豈誕曰繙七十二經以説老子乎始以為溫故知新庶可以告夫二三子而亦使夫二三子自今無曰不言如子則何述小子已矣丁己三月晦日書於內黃官舍之後東小㕔
　　改録易𫝊序
　　夫機衡立極而雨風露雷之變現時出鰲極不動而走飛草木之呈吐刻殊何則敦化攸厚而川流四奔渾爾者融而繽紛雜起其理然也故曰藏諸用顯諸仁又曰富有之業大無外日新之徳乆無窮豈不信哉巳未之秋予逰金陵客乆稍暇則取易𫝊改修之未幾而東返易春再至而再業則踰月而復歸雖間畢業於家塾而亦畧畧矣六月七日再既至越八日乃行行改削而手謄之積四十日而止束之錦囊藏之石櫃雲夫薰椒木蘭蔽乘之照文姝雅女賤公之女經生之通患乃自古而記之矣吾我之間烏獲其免然而敝箒之享靳靳千金百朋之匄嗇啟十襲豈固周公之驕吝哉亦端木之所不得而聞者矣蜉□之撼夫何尤焉𫝊曰苟不固聰眀聖知逹天徳者其孰能知之則夫啟天奪秘之奧非仲尼人皆大笑之而韋編不絶則羲皇文旦之誥亦鬼語童諺而已矣故曰百世以俟聖人而不惑太史公曰伯夷得孔子而名益彰吾於羲皇文旦亦云嘉靖三十九年七月二十五日書於都城西北偏之民舎




　　葉八白易𫝊原序
