　　今春小住金閶，友人道及少卿校書，津津有味，因偕往訪之。歡生卻扇，韻度繞樑，遂深悅其丰姿，並傾倒其談吐。況復弦歌之下，又工吟詠。近日吳下各姝，殆無其匹也。僕以徘徊未久，惜又言旋。復讀《申報》，知清和之多情，喜雲英之早嫁，竊為少卿幸也。今見虎阜題壁詩，並玉峰樵客和作，始知身雖跨鳳，卻又未能忘情於野鴛鴦；然與種情者，固應如是；而於薄倖者，又當何如耶？僕之用情，雖較異於玉峰樵客，然不忍其獨棖觸於懷，爰和原韻四章：
　　　　薄游猶記暮春天，擁髻聯吟夜未眠。
　　　　誰料銷魂真個後，行云何處認良緣。

　　　　想見詩題畫壁前，慈雲大士定相憐。
　　　　珍珠字比相思子，紅豆叢生佛座邊。

　　　　不道吟情爾許濃，轉來蕭寺記芳蹤。
　　　　十郎薄倖孫郎密，一樣蓬山隔萬重。

　　　　別時無語最悽惶，料得秋娘亦斷腸。
　　　　他日吳門重返棹，滿腔愁緒在橫塘。

