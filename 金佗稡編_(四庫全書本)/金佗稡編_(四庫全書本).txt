　　欽定四庫全書　　　　　史部七
　　金佗稡編　　　　　　　𫝊記類二〈名人之屬〉提要
　　〈臣〉等謹案金佗稡編二十八巻續編三十巻宋岳珂撰珂有九經三𫝊沿革例已著録是編為辨其祖岳飛之寃而作珂別業在嘉興金佗坊故以名書稡編成於嘉定戊寅續編成於紹定戊子稡編凡高宗宸翰三巻鄂王行實編年六巻鄂王家集十巻籲天辨誣五巻天定録三巻籲天辨誣者記秦檜等之鍜鍊誣陷每事引當時記載之文如熊克中興小紀王明清揮塵錄之類而珂各繫辨証天定録者則飛經昭雪之後朝廷復爵褒封謚議諸事也續編凡宋高宗宸翰摭遺一巻絲綸𫝊信録十一巻天定別録四巻百氏昭忠録十四巻絲綸𫝊信録者飛授官制劄及三省文移劄付天定別録者岳雲岳雷岳霖岳甫岳琛等辨誣復官告制劄及給還田宅諸制百氏昭忠録者飛厯陣戰功及厯官政績經編於國史及宋人劉光祖等所作碑刻行實黃元振等所編事蹟以次彚敘者也其宸翰拾遺中舞劍賦乃唐喬潭之作因高宗御書以賜故亦載焉編首自序稱況當規恢大有為之秋魚復之圖榖城之略豈無一二可爼豆於斯世撿其所當行稽其所可驗而勿祖之芻狗之已陳云云殆開禧敗衂之後端平合擊已前時局又漸主戰故珂雲爾也其書嵗久散佚元至正二十三年重刻於浙江行省陳基為之序又有戴洙後序稱舊本佚缺徧求四方得其殘編㫁簡叅互考訂始見成書故書中脫簡闕文時時而有明嘉靖中刻本並仍其舊今無從考補亦姑仍嘉靖舊刻録之焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













　　金佗稡編原序
　　古者𫝊書有公私之異五十九篇上世之書也則更冩竹簡悉上送官藏名山而副京師蓋非金鐀石室之故文不得以並錄一家之記載若可以備史闕矣掘筆廢紙僅得不泯而著書遺札雖闗國大議如封禪者亦必竢詔求而後徹聞書之不可茍𫝊如此開陽刻經亶存六藝親藩請史弗畀權謀著之舊章雜見可考越自銘碣起漢著録盛唐而後世之潛徳幽光或者託植楹之遺以詒乆集録固多見矣文詞之富著作之工亦惟與桮棬之澤俱𫝊於家豈非疏戚緬殊觀覽隨變孝子慈孫之用心固不得以責塗人之如巳而徇時棄置視物重輕於蠟車覆瓿亦出於理之或至者歟嗟虖事病於違時誼信於同欲斷壺而致千金之用人固未必逆信酸鹹土炭顧嗜者或均取焉盍亦觀諸理而已世固有問百年之血食而推其餘烈考前人之逸事以上之史官況當規恢大有為之秋魚復之圗榖城之畧豈無一二可爼豆於斯世摭其所當行稽其所可驗而勿視之芻狗之已陳則雖公天下之𫝊可也珂試守檇李之明年始刻家世籲天之書於郡塾即漢制佩章之義稡五編為一名之曰金佗惟先王勲在王家名在國史遺蹟之存者文昌章公固嘗𫝊而上之朝既碑之襄陽又梓之江夏當世名公鉅卿拊膺興懐盛心激烈尚欲作九原而起之也其忍以遺孤之不肖遂即人而廢其言乎故刻𫝊不疑而豫比於罔羅放失之助厲世開功名者或將有考焉耳不然冩琬琰積縑緗猶珂之私書也而何敢辱郡故府之藏嘉定著雍攝提格嵗橘塗初吉珂謹序
　　宋髙宗承祖宗之緒雖間闗播越退保江南然與漢光武不階尺土者異矣而靖康之敵又非新室赤眉之比南渡將相肺腑爪牙之臣亦非若曩時馮異仗劒而崛起者加以重熙累洽之仁漸摩浸漬淪膚浹髓垂二百年一旦兩宮䝉塵宗社為墟中原父老日夜欷歔思宋不減三輔然光武弟兄徒步南陽左袒一呼盡復髙皇帝舊物其故何哉蓋光武知人明見萬里髙宗舉國聽於權臣故回溪之敗馮異之罪小朱仙鎮之捷岳飛之功大光武不以一挫之失忘逺圗故異卒以再造之功興漢室髙宗不能因戰勝之鋒用岳飛而徇主和之議任秦檜故以恢復自任者適足以媒忌嫉之口以忠貞許國者卒無以逃鍜鍊之禍夫所貴乎中興之主者不以其能雪父兄之恥光祖考之烈乎今舉垂成之業而棄之使馮異君臣専美於千載岳飛父子銜寃於地下此孝子忠臣所以讀金佗稡編者未嘗不為髙宗惜也飛父子沒餘二十年孝宗受禪其孫珂實始以籲天辨誣録詣闕訴上由是詔賜墳廟復爵位頒封謚祿遺孤時髙宗為太上皇猶及見之吾意其北望舊京必恨不誅秦檜以謝天下嗚呼已無及矣編總若干卷今江浙行中書平章政事兼同知行樞宻院事吳陵張公命斷事官經吳郡朱元佑重刻且曰西湖書院岳氏故第也宜序而藏諸至正二十三年三月甲子左右司郎中臨海陳基序













