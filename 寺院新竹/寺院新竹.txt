寶地琉璃坼，紫苞琅玕踴。
亭亭巧於削，一一大如拱。
冰碧林外寒，峰巒眼前聳。
槎枒矛戟合，屹仡龍蛇動。
煙泛翠光流，歲餘霜彩重。
風朝竽籟過，雨夜鬼神恐。
佳色有鮮妍，修莖無擁腫。
節高迷玉鏃，籜綴疑花捧。
詎必太山根，本自仙壇種。
誰令植幽壤，復此依閑冗。
居然霄漢姿，坐受藩籬壅。
噪集倦鴟烏，炎昏繁蠛蠓。
未遭伶倫聽，非安子猶寵。
威鳳來有時，虛心豈無奉。
