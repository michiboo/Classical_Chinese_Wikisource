　　欽定四庫全書　　　　經部十
　　孫氏唐韻考　　　　　小學類三〈韻書之屬〉提要
　　臣等謹案孫氏唐韻考五卷
　　國朝紀容舒撰容舒字遲叟號竹厓獻縣人康熙癸巳舉人官至姚安府知府初隋陸法言作切韻唐禮部用以試士天寳中孫愐增定其書名曰唐韻後宋陳彭年等重修廣韻丁度等又作禮部韻畧為一代塲屋程式而孫氏之書漸佚唐代舊韻遂無復完帙惟雍熙三年徐鉉校定許慎説文在大中祥符重修廣韻以前所用翻切一從廣韻見於鉉等進書表容舒以為翻切之法其上字必同母其下字必同部謂之音和間有用類隔法者亦僅假借其上字而不假借其下字因其翻切下一字參互鈎稽輾轉相證猶可以得其部分乃取説文所載唐韻翻切排比分析各歸其類以成此書始知廣韻部分仍如唐韻但所收之字不同有唐韻收而廣韻不收者如東部詷字營字㤨字之類是也有唐韻在此部而廣韻在彼部者如賨字廣韻作藏宗切在冬部唐韻作徂紅切則在東部瓏字廣韻作盧紅切在東部廣韻作力鍾切則在鍾部之類是也有唐韻兩部兼收而廣韻祗存其一者如虞部㡹字廣韻注又子餘切與唐韻合而魚部子餘切乃不收㡹字之類是也有廣韻移其部分而失於改其翻切如諄部麕荺囷頵四字移入真部而仍用唐韻諄部翻切刪部鰥字移入山部仍用刪部翻切之類是也有唐韻本有重音而徐鉉祗取其一者如規字作居追切宜在脂部而証以隓字作許規切闚字作去隓切知規字當有居隨一切兼入支韻之類是也其推尋考校具有條理唐韻分合之例與宋韻改併之跡均可由是得其大凡亦小學家所當參證者矣乾隆四十六年十一月恭校上
　　總纂官臣紀昀臣陸錫熊臣孫士毅
　　總　校官臣陸費墀









