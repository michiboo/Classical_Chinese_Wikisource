
◎溥偉
前清家法，鑒於理親王之禍，自康熙後，即不立東宮。然阿哥等之簡在帝心，將付大統者，輒密書其名，藏之正大光明殿匾額內，蓋恐玉幾末命，倉猝非常，有所舛誤也。宣宗倦勤時，以恭王奕最為成皇後所寵，嚐預書其名，置殿額內。有內監在階下窺伺，見末筆甚長，疑所書者為奕，故其事少聞於外。宣宗知而惡之，乃更立文宗。成皇後後宣宗死，病篤時，文宗侍側，後昏瞀以為奕，乃執其手而得之曰：「阿媽（滿人呼父之詞）本意立汝，今若此，命也，汝宜自愛。」旋悟為文宗，窘極。文宗乃叩頭自誓，必當保全奕。穆宗以衝幼嗣立，奕長軍機秉政，其子載激封貝勒，頗與穆宗狎，滋為不道，少夭死無子，以溥偉人繼，襲王爵。德宗末葉，失孝欽顯皇後歡，體尫弱多病，又無子，以溥攜為大阿哥，旋以罪廢。於是近支親貴，凡下於德宗一輩者，人人有非分之冀矣。溥倫年最長，美豐度，工詞令，且係宣宗塚曾孫，最應立。溥偉自以乃祖功高，希望尤切。及宣統入嗣，偉之怨望亦最烈。顧其人儇薄無行，嚐派為恭辦喪禮大臣，輒於幾筵前，向宮婢等無禮。上諭有警戒王大臣不得於祭尊時嘩哭者，即隱斥之也。偉平居鬱鬱，嚐以病廢。都人謂謀望曰熱，有宗室顯貴相謂曰： 「夫已氏又患熱矣，恐非石膏一斤、知母八兩不可。」或曰：「毋爾，隻須皇帝一個、江山一座足矣。」其彰著如此。國變後，偉遁走不知所往，現聞山東有告示出現，係偉與張勳會銜，度亦不軌者之所為耳。故述其曆史如。見《何嚴小乘》。
◎科舉時代軼事彙記
滿清科場，關防甚為嚴密。道光時，某權相以此樹黨，其舊門生年家子，及有以文字著名者，場前預送條子為文內關節，時遂沿為風氣。惟某部郎頗束身自愛，某科出禮闈，呈文稿於鄉薦座主，某甚重其文，怪其不預送條子。某曰：「門生初試，不知條子為何物，又愧由詭道貽師門羞。」座主咈然不悅，曰：「君不受栽培，嗣後不必過我也。」是科雖中，不與館選，說者謂不受栽培所致。清咸豐七年，某翰林為河南學使，場規酷刻，巡號如閱獄囚，枷鎖載道，以致人犯法為幸。出題尤謬妄，單句如必有妖，是為我，從反之類。截搭如羊父母幹龜動乎，鱉生焉之類。又鄙夷一切，某兩縣同日複試，一縣獸蹄鳥跡之道，一縣雞鳴狗吠相聞，蓋謔其字不成字，文不成文也。是省大員，嗾言官彈其割裂經傳，玷辱斯文，詔革職。
清嘉慶十四五年，楚北學使江右人，閱文有眼力，貪酷異常，將試一郡，牌飭提調官備木枷百號，鐵索百條，臨郡時帶有上郡荷枷生童數人遊市。試日，號口設瞭望台，號頭立窺伺差。嚴寒不準攜火器，酷暑無得脫衣冠。見有交接言語，借火吸煙，輒枷鎖以徇。懷挾越號，必嚴刑以處。坐堂如秋審，點名若考囚。科舉未發，先索書價，否則降等。袒護教官，貓鼠同眠，勒索印銀，張羅院費。時詛以聯雲：「厥土為塗，何故糟踏湖北；挾輈以走，可憐玷辱江西。」隱切姓名，皆紀實也。後數年，出陳臬事，有同寅藩司某素相契，因事獲咎。汪督誌伊委其查訊，雖未授意，諒必原情。時值除夕，藩司稍請寬假，彼設三木以待，檄提數次，藩司不堪，親具供狀，挾懷中刃自盡。子控部，事聞於朝，汪罷職，被拿問。解員叱上刑具，彼不從，亦設三木以待。笑曰：「請君入甕。」途中亦自經死。見《聆風{移}雜綴》。
◎顧亭林獄事
顧亭林獄事，誌乘未詳，見於《與顏吏部光敏書》，特錄其略。先是蘇州沈天甫、施明、夏鱗奇、呂中偽造《忠節錄》，託名已故祭酒陳仁錫，譏毀清朝，羅列江南北名士巨室，以為挾害之具。又偽造原任閣輔吳甡一序，詐其子中書吳元萊銀二千兩。事發，刑部定讞，將沈天甫斬決，此康熙五年事也。次年，萊州即墨黃指揮培之仆薑元衡刷易此書，增入黃氏唱和詩，控其主與兄弟子侄作詩，誹謗清朝。又與顧亭林搜輯諸人詩，皆有訕語。處士於七年二月在京師聞之，即出都抵濟南，幽縶半年。因援沈天甫故牘，謂薑元衡所控之書，即沈天甫陷人之書，事旋解，株連二十餘人，均得釋。處士賦濤六章，紀其事，有「偉節不西行，大禍何由解」之句，又末章雲：「天門殊蕩蕩，日月相經過。下閔黃雀微，一旦伏網羅。平生所織人，勞苦雲無他。騎虎不知危，聞之元彥和。尚念田畫言，此舉豈足多？永言矢一心，不變同山河。」詩集中不載。詳見顏氏家藏尺牘。
◎噶禮
康熙末年，江督噶禮辦事勤敏，喜著聲威。嚐以南闈號含逼窄，請旨改建。而貪婪不法，無敢言者。辛卯歲，江南科場事發，噶禮獲之，得銀數十萬兩，又大縱估客，糶米出洋，米價一時騰貴，以至軍民交怨。時儀封張清恪公伯行為江蘇巡撫，密飭查拿，果得總督令箭，並訪獲張元隆等交通海賊情狀，以實參奏。聖祖震怒，正欽差張鵬翮出京密辦科場，兼訊噶禮。而噶禮權勢甚盛，遂以反誣，革張伯行職。事聞，上曰：「朕素知張伯行為天下第一清官，著加恩免議。」旋調倉場侍郎，而罰噶禮修熱河城工，以贖前愆。五十一年九月，上知城工未完，懈於督辦，遂將噶禮拿交刑部。適噶禮之母詣都察院訟禮忤逆，令家人進毒弒母等事，奉旨廷訊確實，發部議以淩遲處死。上命先將噶禮眼珠打出，又割其兩耳，籍沒其家。妻子同謀，法皆斬首，其母恨禮甚，又詣刑部，請照陶和氣例，淩遲後焚屍揚灰。有旨賜帛，而噶體又賄囑帛糸未絕時即行棺殮。監絞官候至夜分，忽聞棺中語雲：人去矣，我可出也。聞者大駭，劈其棺，噶禮遽起坐。因耳目俱無，不知所之，監絞官懼事泄，一斧劈倒，連棺焚化，始行覆命。上笑曰：「這奴才真燒壞也。」此案見康熙五十一年邸抄。
◎故家珍物
京師巨族，數百年來，積聚至多。聞立玉甫（山）尚書家中，有朝珠三百六十五掛，其下乘者猶值千金。尚書平時，除忌辰外，每日一掛，一年之中，從不重複。又其家古玩，值三百萬。拳匪之亂，尚書既被難。迨聯軍入京，家資盡喪，凡諸寶器，大半西去。榮相（祿）家寶物，亦多散失。回鑾後，廣收賄賂，無幾時，即已充實。聞所用翡翠翎管，表裏瑩澈，自外視之，翎毛纖發畢睹，蓋所賜玻琉翠也，價值一萬三千。帶鉤一具，亦值萬餘。
◎縣令口才
前清河道設有專官，每年工竣，須曆視各縣，以驗工程。某縣令平日不問公事，有糊塗之名，而口才甚為便給。一日河道至某處勘驗工程，令治筵款之。河道酒酣後，因擬一聯曰：「童子打桐子，桐子落，童子樂。」令應聲曰：「何道開河道，河道深，何道升。」蓋河道係姓何，聞之大喜，不半載保令為知府雲。
◎紀馬江死義諸將
甲申馬江之敗，世皆歸罪於張幼樵，然力戰死綏之諸將，其忠藎實有不可沒者。且法人內犯，實仗孤拔一人。自孤拔死於炮，法人失所恃，遂不複縱橫海上，陸軍乃得一勝於諒山，功過亦差足相抵。較之大東溝劉公島諸役，其得失必有能辨之者。爰檢篋中舊所錄張幼樵為諸將請恤疏稿，錄之於此。方今銳意規複海軍，聽鼓鼙而思將帥，其亦有奮袂而起，以追先民之風烈者乎？按是役死事最烈者，為督帶飛雲兵輪副將銜參將高騰雲，及管帶福星輪船五品軍功陳英。原疏敘高事雲：
該參將由粵來援，論事吶吶如不出口。前月二十六日法增一船，諸將請援，高騰雲獨義形於色，臣心異之。夜複來見，詢以方略，高騰雲曰：「閩防之忌，本以牽製使敵不發耳，非戰地也。但炮注子，人枕戈者已一月，晝夜相持，咫尺間，恐釀成戰事。知帥意急欲先發，必多牽製不可。得南洋援必不來，即來，怯將亦無用，徒害事耳。」臣詰之曰：「然則奈何？」對曰：「專攻孤拔，得一當以報而已。」臣欲令其統率諸將，則辭以資望在李新明後，且曰：「水師船各自為戰，非若陸軍，一將能指揮十餘萬也，諸不必紛更，堅守以待上命。」該參將既去，臣複囑各船就商籌策。該參將誌定神完，誓死報國。是日手發巨炮，擊其鳥波船，一一命中。以一飛雲小艦，當敵人三大艦，中流堅拒不退。橫來一炮，該參將腿為之折，複一炮，遂飛入水中而沒，舟乃發火。
其敘陳事雲：「該軍功人極瘦弱，文理甚優。方敵艦日增，臣深憂之，陳英上書請以各輪船合攻孤拔座船，而艇船等炮火牽製下遊，使各輪小商船水勇及捍雷船截其魚雷艦，所論均有條理。臣采其論，下諸將，布置略定。無如法暗約英美先發，陳英見英美船驟下，急起碇誓眾曰：『此吾報國日矣。吾船與炮俱小，非深入不及敵船。』敵以三船環之，舟中機損人亡不顧，但以炮向孤拔船，孤拔船為炮所毀，而孤拔中炮死。敵複增船來，持至三時許，陳英猝中炮於望台，學生王漣隨殉，船始焚毀。英美船觀戰者，均稱羨不置，為之深惜。」雲雲。是役力戰死者，尚有許壽山、葉琛、林森林三人。
◎年大將軍
年大將軍羹堯，有幼時師杜某，台州人。將軍貴，杜某已卒，家甚貧。其妻命其子某，跋涉至西陲，謁將軍求官。子年二十餘，頗愚魯，至西陲投逆旅。逆旅中人視其椎樸，且寒素，以下等舍宇處之，某亦安焉。翌日某詢年大將軍府何在，逆旅中人共驚異，主人自來問淵源，某為具述之。主人大恐，立啟精室，絢爛非素所睹。某自揣身無餘資，不敢居此。主人固請居焉，曰：「苟大將軍知客官不居此，主人自得重罪。」自是供給豐腆，並奉資恣其用。其初，往大將軍府投刺不得見，繼往複不見，歸頗愧歎。主人曲為解慰，勸之投函，音息複渺，不覺怨望，主人亦色沮。守候月餘，資斧盡竭，積耗旅資，且數十金矣。一日數弁皆三品冠，持大將軍名製雲傳見某，某即隨往。至府則自門以入，夾道兵衛，劍戟交叉，某心膽俱落，勉強至大將軍前，匍匐不敢發一語。將軍麵若含怒，厲聲曰：「吾以為吾師子必早騰達，乃猶若爾，已負吾師，複不在家侍奉若母，而來求官。官豈宜若耶？吾亦無所資爾。」即命侍衛導交藩司，押送回籍。某不覺懊喪欲絕，悲憤中來。及抵藩署，藩司已降階恭迎，盛宴在堂。是夕歸逆旅，陳設愈燦，臬司以次亦複爭相款宴，贈贐無算，某乃喜出意外。流連既畢，藩乃命二吏相伴返浙，甫抵裏門，土木輪奐，則本州知府已為鳩工治第，一如富豪。乃知大將軍方接某刺時，已命人齎萬金，囑知府為經紀矣。複已探得某愚魯不堪為官，故作狡獪以絕其望也。
◎湯斌
湯文正公斌撫蘇時，聞吳江令郭有墨吏聲，公麵責之，郭曰：「向來上官要錢，卑職無措，隻得取之於民。今大人如能一清如水，卑職何敢貪耶？」公曰：「姑試汝。」郭回任，呼役汲洗其堂，由是大改前轍。公喜，特保舉卓異。而前任蘇撫餘國柱方掌綸扉，征賄巨萬。聞之，銜恨刺骨，嗾人劾奏。虞山翁鐵庵司寇從而和之。賴上稔知郭無他，故得以保全。時常州貢生何義門在京考選，為鐵庵門生，遂登門嚷罵不已，索還門生帖，否則改稱不認為師。義門由是知名。康熙二十六年，郭內升禦史，才半年中，參罷三宰相、兩尚書、一閣學，直聲振天下，稱為鐵麵禦史。旋以吳江張令虧空舉發舊案，株連落職，擬遣戍。幸上以郭琇居官尚有風力，免其治罪。二十八年擢兩湖總督。
◎馮柳東遺事
嘉興馮柳東先生登府，亦乾嘉間碩儒，精漢學，工詞章，所輯《朱竹坨集外稿》最有名於時。顧迂誕不習吏事，由翰林散館改知縣，選閩中某邑，卒以不能折獄，改教授歸閩中。有一妓年已長，色衰且陋，先生顧深眷之，以為柳河東顧眉生之儔，贈詩詞甚夥。臨行時，至輟所禦七品補服為贈曰：「以此作枕，幸無忌交頸時也。」一時傳為笑柄。
◎正定府大佛寺
直隸正定府，有大佛寺。佛以銅為之，高十餘丈，為樓五層。餘友東蹈，嚐登其最高層，盤坐佛耳中，並不覺隘。庚子歲清宮西狩，寺僧亦雲散，有竊寺中之小佛售諸西人而致富者。回鑾時，西太後駐蹕寺中，擬修複舊觀，以估工五千萬而止。
邑梁氏即貳臣傳中某某，清初，父子相繼入樞垣，權勢張甚。純廟南巡時，其子已退老，或以其不法事上聞。會梁迎駕，遊大佛寺至山門前，純廟怒指彌勒佛問曰：「佛見朕於意雲何？」梁以佛見佛故笑對。純廟複返顧問曰：「然則見汝亦笑何歟？」梁免冠頓首：「佛笑奴才不成佛耳。」純廟意乃解。
梁氏今已式微，而平泉池館，尚擅竹石之勝。其藏書處曰「焦桐書屋」，庭中植桐四株，皆數百年物。紗櫥須眉皆碧，北窗一枕，不啻消夏灣頭也。所藏多宋元精槧，後人頗知愛惜，今不知尚保存否？
◎江山妓之賈禍
讀《宗室八旗名士草》，江山九姓美人麻之韻史，桐嚴妹之令人顛倒，可想一斑。中表某君，曾任浙江金華府，有所眷曰七妹，山盟海誓，滿擬金屋貯之矣。顧七固別有所歡，貴介公子也，為仁和相國之戚屬。月夕花晨，過從甚密。發審委員某者，調其事以告某君，且甚其詞。某君乃突至七畫舫中，連掌其頰。七憤甚，仰阿芙蓉以殉。某公子力為報複，時仁和方柄國，不半載，而某君以挾妓縱酒致釀人命八字褫職矣。
又毗陵馮競任表兄之外舅，為令於浙省，有能名，曆任繁劇。某年由會稽量移錢塘，畫鷁中流，片帆風順。其姬人固江山佳麗也，方憑窗縱眺，有鄰舟磨舷而過，舟中一姝，為姬人舊日姊妹行，遙致寒暄曰：「阿姐別來無恙。」姬人大怒，立飭停舟，謂：「彼姝有意辱蔑，寧不知我作官太太者，而敢爾爾？」舟人懾錢塘令威勢，百計勸說，令彼妹叩首於姬人前以贖罪。彼姝夙負豔名，交好者不乏大官顯宦，性頗強項，「舊巢共是銜泥燕，飛上枝頭變鳳凰」。至此已羞憤萬狀。所謂錢塘令者，複大肆詬詈，謂蒞任後，必重加懲治。彼姝聞言，奮身投江，風裏楊花，競作水中仙子。錢塘令到省，即得撤任之牌示，未幾而革職永不敘用之命下，竟未能蒞錢塘新任。並書之以為狹邪者戒，不可作江山豔屑觀也。
◎汪精衛軼事
壬子春在檳榔嶼，養屙鶴山極樂寺，汪君精衛來訪，敘談甚愜。別後，客有談其軼事者。謂汪當狙擊攝政王之前數日，經營黨事，本尚有待。長沙甯調元太一寄以《金縷曲》一詞，感慨淒涼，情詞迫切。汪讀之大慟，揉紙而食之曰：「以識不忘。」不數日而後車誤中，汪竟鋃鐺入獄。吏知為文士，頗加敬禮，日貽新聞紙一束。汪閱至黃花崗一役，喃喃自語曰：「天下事竟遂不可為耶？」日誦此語，致忘寢食。獄吏大懼，不敢再令閱報。武漢發難，粵督首請特赦黨人，遂有將汪發往廣東，交張鳴岐差遣之諭。獄吏致殷勤於汪，汪不肯出，曰：「吾之獄係代表四萬萬人而來，今吾翩然出，而彼四萬萬人者困苦顛連，仍不啻在囹圄中也，吾奚出為？」獄吏曰：「君不知乎？」乃以近事告，且曰：「君富貴不遠矣，一至張帥處，何愁不大人者？」汪笑而斥之。獄吏更謀饋物作贐儀，汪曰：「無須，但以獄中擊練之巨石惠我足矣。是與我相處久，吾日撫摩而按弄之，不忍離也。」其多情皆類此。汪為人恂恂儒雅，其狀態殊類太史公、留侯一讚。顧兩手箕張甚巨，雲： 「即在獄中無報可閱，日弄練石所致。」甯詞，惜談者遺忘，近見汪自作一詞，亦調《金縷曲》雲：「別後平安否？便相逢淒涼舊，不堪回首。國破家亡無限恨，禁得此身消受。又添了離愁萬鬥。眼底心頭如昨日，數襟期夢裏重攜手。一腔血，為君剖。淚痕莫滴新詞透，倚寒窗循環細讀，殘燈如豆。留此餘生成底事？空令多情僝愁。愧戴卻頭顱如舊，跋涉河山知不易，願孤魂繞護車前後，腸已斷，歌又逗。」詞當作於光複以前，一往情深，神似彈指詞中贈吳季子二闋。即論餘技，亦已足傳矣。
◎張文襄之詼諧
湖北有富商，劉其姓，長毛其綽號也，以曾隸太平天國部下故名。張文襄督鄂時，屢勸輸將，每助賑一次，則為請獎一次，曆獎至尚書銜。某年病卒，文襄擬送一幛，時易實甫諸名士，均在幕中，各擬四字，文襄閱畢，笑曰：「諸君所擬非不佳，但於尚書銜，未免拋荒耳。」因援筆自書曰：「紅杏飄零。」眾皆歎服。
◎咸豐行宮
前清陸軍部司員文某，言辛丑春，因公往熱河何都統署，因喇嘛介紹，得見咸豐行宮內秘藏珍珠佛，及藍寶石、金剛石琢成佛像。高徑尺，景泰藍座，塔高亦數尺。乾隆時禦磁，以數百箱計，扃閉牢固，聞小如杯碟，亦件值數百金。例歸喇嘛世守，非其人不得見也。宮內有古柳一株，不知曆幾何年，喇嘛因樹之枝幹，雕一千手神像。相其高度，築三級樓台，為之華蓋。神首探出樓之第一級，鼻大可容數人，手長數丈，其偉傑可想。正梁為雙龍環抱形，中嵌一夜明珠。喇嘛教徒，夜起誦經，環坐珠下，如白晝雲。
◎童謠
宣統辛亥春，北京有一歌謠出現，曰：「明亡於廟，清亡於道。」驟聞之似尚費解。釋者曰：「廟祀魏閹，明祚隨去；鐵道國有，清運告終。秘數如此，前定可知。民國之興，豈偶然哉？」
◎拍賣
清廷未倒時，北京內閣發愛國公債票，應者寥寥，奕劻賣馬，那賣宅，故作寒酸，求免擔負。實則諸親貴私財，寄頓外國銀行者，據內閣調查報告，現銀達六千餘萬。聚斂所得者如彼，乃裝窮如此，效明末諸臣拍賣破爛桌椅之手段，民安得不困？國安得不亡？
◎白泰官
白泰官者，清初八俠之一。有勇力，矯猱絕倫。晚年深自韜晦，退居常州甘棠橋舊宅中，終歲杜門不出。偶值冬日，與二三弟子散步至文廟前，一和尚持扁擔作旋風舞，顧盼驕人，自謂受少林正傳，走遍天下，未遇敵手；居士輩有能取笠帽老衲頂上者，當九跪執弟子業。泰官一時興起，竟取笠冠之。和尚殊驚異，叩首如禮，殷殷問姓名而去。臨別時，言三年後當再來拜師所賜。泰官閱世深，知此僧決非好相識，來必報複。因囑家人慎記其事年月。及期，泰官衣青衣，坐門閾上負曝，偽為童僕也者。和尚至，急延之上坐，告以師已他出，請稍待。己則趨火爐側烹茶供客，拾竹頭木片，隨手撚之，盡成齏粉。僧自念三年修練，雖多進境，然其徒技猶如此，泰官誠未可測矣，遂默爾逕去。
◎京官之消遣
前清京官，向稱清苦，其有當權弄賄，炙手可熱，車馬衣冠，臣門如市者，不三數人。即術工奔走，機善夤緣，上諂下驕，藉於其期伺漁人之利者，亦屬極少數人。其大半則蕭索閑居，以詩酒聲色自娛而已。光緒、宣統間，國是最紛，政潮亦最激，而多數京官，仍頹唐如故。其供職各部者，惟每晨到署畫到，近午即歸，謂之上衙門，此外毫無所事，亦由各部人員，浮於所職故也。友人某嚐官民政部，曾為一詩雲：「本無一事報公家，猶自蜂狂到署衙。顧我綿材羞襪線，翻嫌民政尚萌芽。上堂宛似星瞻鬥，入院惟看鳥弄花。最是消閑無那處，出門閑坐東洋車。」
◎外交秘密
近閱新小說見《外交秘密》一書，中有桃花協會一節，言西太後以某剃發匠代醇邸使德謝罪，此實大謬。按醇邸在德時，曾以不願在德皇前叩首，負氣至漢堡，經人調停始止，有章奏可查，更安得有冒充情事？今小說多似是而非，最足惑人，此等事在今日可不置辯，惟恐數十年後，或有深思好奇之人，轉以是為真，而疑史乘為偽矣。
◎寶域樓故址與五王爺園遺事
今北京總統府正門，或雲即係寶域樓者，清高宗建，仿西域宮室，以居香妃者也（香妃事見《春冰室野乘》）。又今清華學校所在地之清華園，於清鹹、同間，嚐為老醇王賜園，所謂五王爺園者是也。王為穆宗之叔，生平持身嚴正，頗以禮法自繩。常不滿於孝欽之所為，日者奉孝欽召觀劇宮中，劇為《翠屏山》，演至佳處，王忽揚臂大聲喝好，同座告以宮廷不宜放誕，王笑曰：「昔先皇家法，宮中不許演劇，且劇如《翠屏山》又安得見之宮廷？今我觀此，不覺忘情，猶自謂在前門外戲園中，故若是耳。」孝欽知其意在諷諫，亦頗善其言，然卒不能改。清製：「宗室賜園，非特旨則隻及一代，故王死仍以清華園歸官。」園故荒落，王亦未嚐從事修葺，故及清華學校之始築，仍為廢園也。
◎神纜之笑史
中日之役，今二十年矣。猶憶初接仗時，報紙有捏造戰勝新聞者，謂黑旗兵劉永福，用溺器實炸藥，浮水麵，擊沉日本兵輪。庚子之役，裏人奔走相告，謂義和拳頭目大師兄陛見，蒙太後賞紅頂花翎，言下有夥頤沈沈之雅。此二事事後思之，同堪噴飯。或謂其時風氣錮蔽，為此語者，要亦時代有以限之。然吾年來接闤闠中人之稍讀書者，其議論之奇特，正複相似，於以知無文化之民，思想範圍至隘，不期而如出一轍。教育不普及，禍未艾也。上海張逸搓先生《逸廬筆記》中，有神纜一則，錄之。茶餘酒後，用為談助，倘亦足以破瞽說警頑愚歟？（以下《逸廬筆記》原文）法越之役，兩粵戒嚴，督師者有彭、張兩宮保，與南皮節帥，日籌防禦之策，虛衷延納，昕夕不遑。於是熱心功名之士，簡練揣摩，上書絡繹。有製成攻守新器者，則下營務處囑餘等研究之，其間奇特之論，不一而足。有擬以大艦積薪，圍燒敵艦者；有用強水噴射鐵甲，使其穿漏自沉者；有能以符術致敵生命者。窮思極想，使人不能讚一辭。更有外委陳榮升者，異想天開，上書自陳，能以竹纜用藥漬透，設險要處，敵船輪葉遇之，即能絞住，倘複加力猛駛，汽鍋必裂雲雲。餘等推論數日，以為必無是理。乃陳某直詣大憲，謂某等未識此纜神奇作用，若蒙俯賜采擇，隻需二百金，即可製就呈驗。如無效，願依軍律治罪。大憲憫其愚誠，立命應付，月餘始布置竣工，稟報請驗。於是省中司道，及鎮江大員，鹹奉命蒞止，乘篷舟海兵艦往驗，餘坐東海小輪尾其後。既至，龔方伯、蔣觀察傳餘到艦，即見陳弁，手鈴而腰旗，服裝詭異，旁若無人。李鎮軍謂陳曰：「汝新發明之神纜何在？」陳請各憲至船頭，己乃趨而前，左手搖鈴，右手揮小旗，喃喃不辨作何語。忽兩岸鼓聲淵淵，車聲轆轆，未幾而徑寸之竹纜作暗綠色，由水中漸起，出水數寸，端係兩岸，直繃河麵。既而鈴聲又作，鼓聲驟止，橫亙河麵者，共有八纜，距十餘丈。陳弁屈右膝請曰：「無敵神纜，今功成矣，為各位大人賀喜。事畢矣，末弁謹送各位大人回轅。」李鎮軍徐曰：「吾等奉帥命來，必考驗而後可複命。」陳曰：「纜則具在矣，顧誰能蹈此危機而親試之？」蔣觀察目餘曰：「何如？」對曰：「此何難試？令此艦衝纜而過，成敗立見矣。」陳厲聲曰：「此何事？爾何人？何狂妄乃爾？神纜豈等閑？如許貴人在船，而思一網打盡，必係敵人間諜無疑，請捕治之，毋使遁。」眾默然。餘遽曰：「然則請即以某所乘東海小輪當之，以釋眾疑，何如？苟神纜有效，使歐西艦隊，不敢逞威於亞東，區區東海，良不足道。而某之冒昧輕視，亦甘受軍律不辭。」陳嗤之以鼻曰：「身其齏粉矣，尚何軍律之可受？」龔方伯謂餘曰：「凡事重審慎，戒孟浪，苟實有見地，吾等當讚君行也。」餘曰：「即下東海，令舵工直駛中流。」舵工以先人言。露恇怯。乃躬司機，鼓其銳進，船到纜斷，岸人急燒黃紙，焰飛滿江。繼聞崩崩之聲，八纜齊斷。東海回輪，尚餘勇可賈，就斷纜處蜿蜒行之，而絞住輪葉之說亦破。神纜至此，全功盡棄矣。回艦，龔方伯謂餘曰：「此可謂勢如破竹，可賀可賀。」陳弁瑟縮欲遁。李鎮軍曰：「陳君陳君，吾等如何複命？得毋又謂嫉君也者。」陳崩角乞恩，伏不敢起。餘為之緩頰，始抱頭去。
