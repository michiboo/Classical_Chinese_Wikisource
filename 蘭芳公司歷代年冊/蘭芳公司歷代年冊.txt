　　羅芳柏太哥，廣東嘉應州人也。其居里為石扇堡。水口有神壇一座，枌榆鎮撫，桑梓屏藩，形勢最勝。有習青鳥者，觀此形勝，謂此處必產異人，將來功名事業必高出尋常萬萬者。故羅太哥生而虎頭燕頷，龍肫虯髯，長耳方口。雖長不滿五尺，然好讀書，胸中常懷大志。量寬洪，喜怒不形於色。而且多材多藝，諸子百家無所不曉。壯遊交，為眾所推尊。後遊金山，作『遊金山賦』一篇以見志。
　　時坤甸初開，有聚勝公司，四大家圍。羅太哥初到坤甸之日，聚勝公司及四大家圍皆器重之，有羅方口之稱焉。由坤甸而上，有東萬律，相傳是鶴老州府，開金湖者多潮陽、揭陽人。由東萬律上十里許，有茅恩（Mao-yien）山、豬打崖，坤日、龍岡、沙拉蠻（Senaman）等處，開金湖者亦潮，揭二陽人居多。明黃等處，開金湖者多大埔公州人。有劉乾相者，同堂子弟有五百餘人，自立為太哥，當時最強盛者。由東萬律下數里許，為山心，開金湖者是大埔縣人，董其事者為張阿才。至於嘉應屬人，惠、潮屬人，亦多雜處其間，但不能一一枚舉焉。
　　是時坤​​甸埠頭，潮州屬人多不守禮法，好以強欺弱，嘉應州屬人往往被他凌虐。羅太哥目擊時艱，深為握腕，思欲邀集同鄉進據一方者久之。既而有同心者壹百八人，由笏黎黎港口而上，至老新港起岸，到山心金湖已黎明矣。董事張阿才率工人方在金湖，忽見羅太哥等眾蜂擁而來，遂倉惶奔走。羅太哥即招安撫慰，視同兄弟，即據其金湖之屋，築柵修垣，徐圖左右。自是聲威日振，雄據一方，四方來歸者眾，創建東萬律蘭芳公司總廳。廳之左右起民房，造店鋪，居然市井閭閻矣。
　　時茅恩聚處甚盛，有老埔頭，有新埔頭。老埔頭有店兩百餘間，新埔頭有店二十餘間。老埔頭系潮、揭二陽，海陸二豐人多，尊黃桂伯為總太哥。新埔頭系嘉應州人多，以江戊伯為功爺，統率其眾，立蘭和營，舉四人協理，名曰『老滿』。羅太哥欲淹有其地，使劉台二伯藏信於笠，入茅恩暗通江戊伯，內攻外合，出其不意，攻其無備。黃桂伯束手無策，只得歸降。羅太哥自黃桂伯歸服，而坤日、龍岡、沙拉蠻等處俱為羅太哥所有矣。
　　明黃劉乾相自恃其強，不惟不肯歸順，而且興兵構怨，戰伐經年。自明黃起聯營至六份頭，有蠶食鯨吞之意，相距蘭芳公司總廳不過數百步。羅太哥忿恨至極，與諸兄弟約，誓滅此而朝食。於是親抱桴鼓，奮力爭先，諸兄弟無不以一當十，呼聲動天，一朝而破劉乾相六個大寨，聯營盡皆奔潰。劉乾相被趕至阿亦華帝，跳港而亡。是役也，殺得劉乾相屍橫遍野，血流成渠，為數年來第一血戰，亦賴眾兄弟之力方能一舉成功也。羅太哥復得其土地，擴而充之，而蘭芳公司益見富強矣。
　　羅太哥因思內患雖平，外患未息，居隣東萬律者，莫如打嘮鹿（Montrado），於是復又起兵至打嘮鹿。時打嘮鹿開金湖者有七公司，最強者為大港，其次三條溝公司、新屋公司、坑尾公司、十五分公司、十六分公司，滿和公司，又有和順總廳、九分頭、新八分、老八分、新十四分、老十四分等公司。羅太哥所扎之營，近打嘮鹿埠頭之山。羅太哥觀打嘮鹿之形勢如鍋，不可急圖，須待釜沸，方可以破其釜，遂引兵而回。至倒河，江戊伯引接濟之兵又到。羅太哥言其時勢不能驟平，遂合兵而回東萬律。至今打嘮鹿仍有山名蘭芳會崠雲。
　　羅太哥初得東萬律之時，上、下坤甸俱由老新港笏黎黎來往。時高坪以下沙埧達港口等處，皆嘮子所居。沙埧達港口上灣，系邦居蘭使打喃吧哇人創造王府，諒必港路如故，但唐人不敢在此往來耳。因思此港路不通，上下較遠，不若打通此港路，方為便捷。於是令山心財庫張阿才，先帶兵丁前往高坪以下開仗。羅太哥引兵接仗，老仕丹亦令邦黎麻則麻黃伯麟雅阿濫帶兵助戰。嘮子不見兵革，勢如破竹。邦居蘭使打遂退上萬那，而沙埧達港口一帶皆平。至今嘮子港之名仍存，邦居蘭使打王府之基趾猶在，但遍地皆蓬蒿矣。
　　邦居蘭使打自遲上萬那後，與萬那王合，故新港等處嘮子又不安分。羅太哥又起兵打新港。我公司築寨六處，將邦居蘭使打之寨困在垓心，相持有九月之久。羅太哥令掘地而攻使打之柵，掘至寨邊，寨柱抵塞，鋸其柱腳，柱尾搖動。嘮子知覺，故使打宵遁。羅太哥揮兵直抵三叭地方。萬那王與沙埧達王膽破心寒，有朝不保夕之狀，特請坤甸仕丹，到其處說立和約，以三叭為界。羅太哥亦姑念窮寇莫追，即允諾仕丹，而與萬那王立和約，以三叭為地界。仕丹用竹劈開刻字，插地為界。年久竹滅，至今掘地之空猶存焉。
　　羅太哥攻打新港之時，苦心竭力，辛苦備嚐。嘗曰『新港銀坑也，銀坑開，東萬律不患貧矣』。羅太哥夫人亦有賢德，極力贊襄。偶值糧食不繼，自出簪珥等項，今鎮平人黃安八，下坤甸採辦糧食器用，以濟緊急之需。不料黃安八下至坤甸，竟將金銀手飾，一概梟吞，帶回唐山。噫嘻，何大忍心若此，可謂良心喪盡矣。故羅太哥怒氣沖天，即說誓曰：『此大廳頭人，鎮平人及各處人，俱不能嗣位；惟嘉應州唐山而來，擇有德者嗣之，以後永為定額』 。至今猶世世守之，不敢有負羅太哥一片苦心也。
　　羅太哥初意，欲平定海疆，合為一屬，每歲朝貢本朝，如安南、暹羅稱外藩焉。奈有志未展，王業僅得偏安，雖曰人事，豈非天哉？後之嗣者，當思羅太哥身經百戰，方得此東南半壁，雖作藩徼外，實有歸附本朝之深心焉。斯羅太哥在天之靈，亦實式憑之矣。
　　羅太哥創建東萬律蘭芳公司總廳後，時往來坤甸，每見港中鱷魚，實為民間之患，作文禱諸神，效韓文公故事，投以豬羊畢，而港中鱷魚，皆浮水面，而出大海。本土番王等，見羅太哥如此申格豚魚，皆驚為奇人，無不嘆服畏敬。今錄其祭鱷文以後焉。
　　羅太哥戰獲新港之時，年已五十七矣。次年乙卯，五十八歲而終。胡天之不懇遺一老，而遽終其天年也。
　　羅芳柏太哥開創東萬律蘭芳公司時，是唐前丁酉年，即是和一千七百七十七年。
　　羅太哥時，未有公班衙來理此州府，故一切法度，經其手定，犯重罪者，如命案、叛逆之類，斬首示眾；其次如爭奪打架之類，責以打藤條、坐腳罟：又其次如口角是非之類，責以紅綢大燭。是時本廳舉一副頭人，本埠頭亦舉一副頭人，並尾哥、老太以幫理公事。其餘各處，亦有舉副頭人、尾哥，老太以分理公事。各副頭人有餉務可收，惟尾哥、老太以得舉者為榮，無言俸祿之事焉。時人子約有兩萬餘人之間，開金湖者居多，亦有耕種、生理、業藝等項經紀。開金湖者有納腳仿金，耕種者有納鴉息米煙戶錢，做生理者出口貨物無抽餉、惟入口貨物方有抽餉焉。
　　羅太哥時，由坤甸新埠頭港路上，有萬那港口柵，沙埧達柵，高坪柵，新港有寶恩柵，喃吧哇港上有華帝柵。此數處為東萬律咽喉之所。
　　羅太哥終於唐乙卯年。臨終時遺囑曰：『蘭芳公司太哥，系嘉應州人氏接任；本廳副頭人，系大埔縣人氏接任。此兩處永為定規。至於各處頭人、尾哥、老太，不拘本州各縣人氏，俱可擇賢而授任。』故歷代相傳，俱遵規例焉。
　　江戊伯太哥，廣東嘉應州人也。初為茅恩蘭和營功爺。身體長大，武略超群，能以力雄人。相傳所持之刀，重壹拾捌斤。曾一刀而殺斷嘮子之頭十八顆。嘮子之畏江戊伯，如張文遠之威鎮逍遙津。間有嘮子夜啼，一呼江戊伯之名，便戰栗而不敢啼。以故聲名赫奕，四方嘮子皆平。為羅太哥同德同心之兄弟，忠勇第一者也。嗣位四年，即回唐山。後闕四伯太哥嗣位時，復由唐山而來東萬律焉。
　　闕四伯太哥，廣東嘉應州人也。自嗣位後，遠近嘮子，起復恣肆，暫次猖獗。幸江戊伯至自唐山，闕四伯曰：老兄回來甚好，方今嘮予恣肆，實王家放縱之故，望老兄助一臂之力。江戊伯次日即帶兵丁到冒頓黎烏，歇一夜。又次日，到原議樹下，依港唇而掛帳幕。適有小舟自上流而下，叫他登岸，方知嘮子。問他欲往何處，嘮子畏縮而不敢言。江戊伯大聲疾呼，嘮子五體投地，魂不附體，良久方應曰：要往喃吧哇。江戊伯曰：你至喃吧哇對喃吧漢說，限明日喃吧漢要上來會面。倘若不來，即踏平你喃吧哇。次日，喃吧漢即上來見面。江戊伯叮囑：方今嘮子多事，你王家豈得坐視。倘使仍蹈故轍，惟你王家是問。喃吧漢諾諾連聲而退。及後遠近嘮子，俱不敢放肆。江戊伯又復任八年，嘮子更為死心踏地。一連三十餘年，安享太平，無嘮子滋擾之事者，皆江戊伯之德威足以及人之力也。
　　宋插伯太哥，廣東嘉應州人也。亦羅太哥同時之兄弟。值承平之世，功名事業罕所表見，惟坐享太平而已。
　　劉台二甲太，廣東嘉應州人也。為羅太哥同時兄弟中年最幼者。嗣位後，始有公班衙來理此州府，封劉台二為蘭芳公司太總制甲太之職。後至嘉拉巴，稟見緞大王，將羅太哥戰功起家、勤勞得地、擇賢任能、揖讓相傳之事，陳說一番。又道謝公班衙授職頒爵，敝公司得托並檬，實叨樾蔭之意。緞大王喜見顏色，撫慰甚多。及辭行之日，仍獎諭不絕雲。
　　蘭芳公司自羅太哥傳位至江戊伯，闕四伯、宋插伯，俱稱太哥。傳至劉台二時，始有公班衙來理此州府，封甲必丹南蟒，劉台二為蘭芳公司甲太大總制。於是本廳副頭人、本埠副頭人俱請封為甲必丹。後開萬那，設公館，舉一甲必丹。而新港、佇喃（Toenang）、沙拉蠻、喃吧哇、八閣亭（Poko Klappa）、淡水港（Soengei Poeroen）、坤甸、新埔頭等處，俱設公館，俱舉甲必丹。惟時人子揮錢歸公班衙，至於各馬餉務則歸公司。
　　古六甲太，廣東嘉應州人也。自嗣位後，壬寅年即與萬那嘮子斬殺，耗費公司兵丁錢糧不少，公司元氣自此而大傷矣。至於古六甲太接任，唐壬寅年與萬那王家斬殺，遂失萬那公館甲必丹之缺，並失新港公館甲必丹之缺。蒙坤甸緞仕丹令人講和。
　　謝桂芳甲太，廣東嘉應州人。也曾進本州武庠，頗有本領。劉台二甲太在日，每期許他，謂將來嗣位者，必此人也。及至辭世之日，在位諸公，有欲舉謝桂伯者，亦有不欲舉謝桂伯者，遂至舉古六伯為甲太。因壬寅年，有事於嘮子，國勢維艱，乃辭位而回唐山，眾方舉謝桂伯為甲太，時年老，兼沾風疾，僅八月而辭世焉。論者謂劉台二甲太辭世之後，即舉謝桂伯為甲太，當不至與萬那嘮子有爭鬥之事。然勢時之盛衰，國運之隆替，其中有數存焉，不可得而強也。
　　葉騰輝甲太，廣東嘉應州人也。時在本埠經營生意，自嗣位後，仍居店中，遇有事方至廳中焉。
　　劉乾興甲太，廣東嘉應州人也。謝桂芳甲太、葉騰輝甲太俱未與萬那鬬殺，及至劉乾興甲太接任，唐丙午年，復與萬那王家鬬殺，又耗費公司兵丁錢糧不少。又蒙坤旬緞仕丹，著人和解，故兩家罷兵。自是以後，公司人民漸少，出息漸微矣。秉之兩任頭人，不處廳內，以故廳事破敗，日就傾頹。值喪亂之後，委靡不振者久之。幸舉劉生甲太，方修整總廳，各處關隘之柵，皆重修復，連先鋒廟、福德祠，，以及各神廟，皆煥然一新。論者比之漢之光武焉。
　　劉生甲太，廣東嘉應州人也。初上任時，河水澄清三日，連埠頭左右之溝渠，盡皆澈底澄清。蓋坤甸各屬之水，皆樹葉浸漬，而成紅赤，一旦澄清，莫非氣運使然與。上任之明年，庚戌歲，即上萬那，欲與王家修舊好也。不意王家恐懼有異志，以上掩烏為名，推託不見。生甲太等候三月之久，方回東萬律焉。生甲太原欲開採萬那地方，於是辛亥年復上萬那，使人先知會王家，原欲開採地方，非有異志。後來王家方推誠相信，見面後，許諾開採，生甲太遂帶五百餘人，開採文蘭等處。當是時，牙王城（Ngabang）並無埠頭，只有鍾恩壽一家數口居焉。自經開採後，漸次聚處，埠頭內山，日復興旺。後來出金鋼石最多，為西面第一富盛之地，此亦公班衙洪福所致也。
　　初太港未與公班衙戰爭之日，不講仁義，全行霸道，驕盈極矣。起兵斬山而行，擊破邦戛。邦戞失守，四散逃亡。時濱海一山，有數百人為太港所困，往來不通，糧食不繼，將就斃焉。生甲太聞之，即遣救出其民，分給衣食，安插得所。及後結連公司亦被太港所破，難民千餘，逃至東萬律地方。生甲太即命發粥救飢，安插各處，濟急扶危之道，生甲太其得之矣。
　　和一千八百五十年，即唐庚戌歲，鹿邑太港公司叛逆公班衙，生甲太奉緞里思麟為利之命，要助公班衙以拒太港。於是今通山築柵，制銃炮鉛碼，火藥糧食，一切器用，以防堵太港。後來太港鬼計百出，反覆無常，終不能抵敵公班衙之兵。待至計窮力竭之日，將其鹿邑埠頭，一概放火燒盡，約有六七千人，逃至敝公司屬下不離居（Prigi）地方，揚言要由萬那而往沙拉晝。生甲太聞及此信，即日親帶壯丁六百餘人，前往不離居，撤其軍器，擒其首逆，送至坤甸，安其良民，送回鹿邑，修復埠頭。復上萬那，親與王家講和，開採土地。又奉瑕里思麟之命，舉一人為萬那甲必丹。合計六年之久，因打嘮鹿滋擾，疊奉公班衙之命，奔走効勞，不敢稍懈。感蒙公班衙推誠相愛，寄以腹心，亦賴通山人子出入相友，守望相助。
　　公班衙諒亦洞鑑焉。惟萬那，喃吧哇各王家，則無相顧之心，迄今嘮子疊次死唐人，竟置之不理。且互相掩飾，實有故縱之意。如王家正太，嚴究兇手，何至公司耗費銀錢若此。所幸公班衙時深眷顧，故通山得以依賴，不然王家行為若此，公司人子通山不敢居住矣。
　　和一千八百五十六年，即唐丙辰年，生甲太會同緞屙物恩得里山，過嘉拉巴謁見緞太王，畫定公司地界，永為蘭芳公司之地，揖讓相傳，世世守之焉。
