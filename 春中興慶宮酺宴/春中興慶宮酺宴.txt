夫抱器懷才，含仁蓄德，可以坐而論道者，我於是乎闢重門以納之，作扞四方，折衝萬里；可運籌幃幄者，我於是乎懸重祿以待之。是故外無金革之虞，朝有搢紳之盛，所以巖廊多暇，垂拱無爲，不言而海外知歸，不教而寰中自肅。元亨之道，其在茲乎？況乎天地交而萬物通，陰陽和而四時序，所寶者粟，所貴者賢，故以宵旰爲懷，黎元在念。盡力溝洫，不知宮室之已卑；致敬鬼神，不知飲食之斯薄。往以仲冬建子，南至初陽，爰詔司存，式陳郊祀，挹夷夏之誠請，答人神之厚睠，煙歸太乙，禮備上玄，足以申昭報之情，足以極嚴禋之道。然心融萬類，歸雷雨之先春；慶洽百僚，象雲天而高宴。歲二月，地三秦，水泛泛而龍池滿，日遲遲而鳳樓曙。青門左右，軒庭映梅柳之春。紫陌東西，帟幕動煙霞之色。撞鐘伐鼓，雲起雪飛。歌一聲而酒一杯，舞一曲而人一醉。詩以言志，思吟湛露之篇；樂以忘憂，慚運臨汾之筆。
