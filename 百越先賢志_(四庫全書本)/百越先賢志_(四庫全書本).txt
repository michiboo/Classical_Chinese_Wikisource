　　欽定四庫全書　　　　　史部七
　　百越先賢志　　　　　　傳記𩔖三〈總録之屬〉提要
　　〈臣〉等謹案百越先賢志四卷明歐大任撰大任字楨伯廣東順徳人嘉靖壬戌以嵗貢除江都訓導遷光州學正又遷國子博士官至南京戶部郎中南方之國越為大自勾踐六世孫無疆為楚所敗諸子散處海上各為君長其著者嶺南為南越自東冶至漳泉為閩越永嘉為甌越自湘灕而南為西越牂牁西下邕雍綏建為駱越統而名之謂之百越大任越人因蒐輯百越先賢斷自東漢得一百二十人各為之傳所收兼及㑹稽以勾踐舊疆北盡㑹稽故也秦㑹稽郡跨有吳地然人物涉於吳者不載以秦之郡境非越之國境故也書中所載如趙曄以著書見收而作越紐錄之袁康吳平名見王充論衡而不載方技收徐登趙炳董奉介象而作參同契之魏伯陽亦上虞人名見葛洪神仙傳而亦不載蓋大任是書多憑史傳不甚採錄襍書其偶有遺漏在此其體例謹嚴勝於地誌之冗蔓亦即在此至於引用史文刋除不盡如梅福𫝊中載請封孔子後事稱語見成紀漢書有成帝本紀故可互見其文此書但立福𫝊則成紀之語虛懸無著亦未免失之因仍然每傳之末必注所據某書其兼採衆説者亦必注又據某書參修一句一字咸有所本尤勝於他家之杜撰均未可以一眚議之黃佐脩廣東新志漢以前人物小傳皆採是書蓋亦深知纂述之不苟矣書成於嘉靖甲寅至萬厯壬辰其鄉人游朴始為鋟板嵗久散佚僅存抄本第二卷中養奮傳後蠧蝕一傳不辨姓名鄧盛傳綦母俊傳李進傳皆殘缺不完陳某一傳脫佚尤甚僅存姓而佚其名今亦各仍原本從闕疑之義焉乾隆四十二年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









