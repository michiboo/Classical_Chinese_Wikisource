　　欽定四庫全書　　　　　史部十一
　　景定建康志　　　　　　地理類三〈都㑹郡縣之屬〉提要
　　〈臣〉等謹案景定建康志五十巻宋周應合撰應合武寧人自號溪園先生舉淳祐間進士官至實録院修撰以上章劾賈似道謫饒州通判是書乃其以承直郎差充江南東路安撫司幹辦公事時所作也宋自南渡後建行宮於金陵改為建康府高宗嘗駐蹕其地設江南東路安撫司以治之為沿江重鎮乾道慶元時屢輯地誌而記載尚多闕畧景定中寳章閣學士江東安撫使知建康府馬光祖始屬應合取舊志重加刪定増入慶元以後之事正訛補缺別編成書凡分疆域山川城闕官守儒學文籍武衛田賦風土祠祀等十類援據該洽條理詳明凡所考辨俱見典覈如論丹陽之名本出建業論六朝揚州常治建業後始為廣陵一郡之名論金陵埋金之説為驅人鑿山之術皆極精確可據洵地誌之有體要者也明嘉靖萬厯間是書尚有刋本在南京國子監見黃佐南雍志中然所存板止七百五十九面則亦已闕佚不全其後流傳遂絶朱彝尊曝書亭集有是書跋稱周在浚嘗語以曽覩是書闕本訪之三十年未得後始從曹寅處借歸録之蓋亦罕覯之本矣乾隆四十六年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀



