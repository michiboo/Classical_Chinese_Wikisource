
爲草當作蘭，爲木當作松。
蘭秋香風遠，松寒不改容。
松蘭相因依，蕭艾徒丰茸。
雞與雞幷食，鸞與鸞同枝。
揀珠去沙礫，但有珠相隨。
遠客投名賢，真堪寫懷抱。
若惜方寸心，待誰可傾倒。
虞卿棄趙相，便與魏齊行。
海上五百人，同日死田橫。
當時不好賢，豈傳千古名。
願君同心人，於我少留情。
寂寂還寂寂，出門迷所適。
長鋏歸來乎，秋風思歸客。

