金史敘事詳核，用筆謹嚴，說者謂本劉祁《歸潛志》、元好問《壬辰雜編》以成書，故稱良史。然累朝實錄在順天張萬戶家本，紀實據以撰述。太宗天會六年，命完顏勗等掌國史，始綜始祖以下十帝，爲三卷。皇統八年，勗等又進《太祖實錄》二十卷。大定中，修《睿宗實錄》，惟衛紹王被弒，記注無存。元初，王鶚修《金史》，采當時詔令及楊雲翼等日厯以補之，亦確稱覈。至正四年，丞相阿嚕圖等始勒爲成書，凡一百三十五卷，於舊史多所增訂，祇南渡後事跡多據元劉二書，非全恃爲稿本也。惟卷帙浩繁，參之遼、宋、元三史及各傳記紀載多歧爰，不揣譾陋。謹編《金史紀事本末》一書，縷晰條分，俱本正史。其或事有同異，詞有詳略，兼仿裴世期補註《三國志》，及胡身之注通鑑，取溫公所著考異三十卷，散入各條例，小注雙行，分載每條之下，名曰考異，以便遊覽而資參證。
太祖自珠赫店之捷，即於次年建號稱帝紀年，收國凡二年又改元天輔。《遼史》於天慶五年未載其事，至七年乃載太祖用楊朴策即位改元，則收國二年俱付闕。如《金史》於太祖建國兩次改元，紀載甚明，且謂爲烏奇邁等所請，並無楊朴定策之事。至《遼史》所載楊朴勸太祖議和求封，《金史》亦未之載列傳，且無楊朴其人。今《金史紀事本末》，參校二史，附見之考異中，以免疏漏。
遼天祚帝幸混同江，遇魚頭宴，太祖不肯起舞，欲殺之，嗣因事送咸州，詳袞司間狀太下詔親徵。太祖慟哭，欲自殺以激衆怒，遼復遣使，冊爲東懷國皇帝。《遼史》所載甚明，金史未載。他如宗弼、順昌之敗，世宗從軍亦曾大挫，而本紀未敘；李世輔刼執薩里罕，而本傳不詳；高汝礪黨附高琪，傳無貶詞，今撰紀事本末，博採羣書，附載之考異中以，以昭核實。
張邦昌、劉豫均受金國冊封，其與南宋交涉諸事皆宜詳載。考邦昌本傳，未敘僭位稱號事，但云至汴勸進及隱事被誅。至豫徙都汴京，會兵浸宋及一切苛暴諸政，概未詳書，他若虛中葯師諸人，皆以降附立傳。而吳𥋟叛蜀，冊封爲王，雖爲時未久，亦宜備載。今撰紀事本末，蒐採傳記於考異中，縷敘源流，以昭炯鑒。
《金史》所紀載事，繁簡最爲得法。然敗衂之師，多爲國諱，如天眷三年，金再用兵取江南，宗弼趨汴薩里罕趨陝，月踰奏平定，然時時劉錡大捷於順昌；岳飛連捷於郾城朱仙鎮及復蔡州、穎昌、淮甯等處，韓世忠三捷於淮陽、泇口、潭城；張俊再捷於永城、亳州；王德亦捷於宿州，而陝西則吳璘捷於扶風、石壁砦；王彥捷於清溪嶺；田晟捷於涇州，金史一概未載。至皇統元年，金紀書：「四月，宗弼請侵宋；九月，議和罷兵。」然考《宋史》所載，邵隆敗金人於洪門，復商南；
