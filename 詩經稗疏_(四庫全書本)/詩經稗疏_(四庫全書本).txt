　　欽定四庫全書　　　　經部三
　　詩經稗疏　　　　　　詩類
　　提要
　　〈臣〉等謹案詩經稗疏四卷
　　國朝王夫之撰夫之有周易稗疏別著録是書皆辨正名物訓詁以補傳箋諸說之遺如詩譜謂得聖人之化者謂之周南得賢人之化者謂之召南此別據史記謂雒陽為周召之語以陜州為中線而南分之周南者周公所治之南國也證之地理亦可以備一解至於鳥則辨雎鳩之為山禽而非水鳥雀角之角為咮詩意言雀實有角鼠實有牙於獸則辨九十其犉之語當引爾雅七尺曰犉之文釋之不當以黃牛黒唇釋之騂剛之剛為犅則以牛脊言之於草則辨蔞為雚葦之屬而非蔞蒿薇自為可食菜而非不可食之蕨於木則辨詩言樸者實今之柞柞者實今之櫟榛楛之榛即詩之所謂栵而非榛栗之榛於蟲則辨斯螽莎雞蟋蟀之三蟲各類而非隨時異名之物果臝負螟蛉以食其子而非取以為子於魚則辨鱣之即鯉而集傳誤以為黃魚鮪之似鯉而集傳誤以為鱘魚於器用則辨集傳訓重較為兩輢上出軾者之未諳車制及毛傳訓楘為厯録厯録為紡車交縈之名而集傳増一然字之差於禮制則辨公堂稱觥為飲酒於序而非集傳所云豳公之堂祼將之訓為灌與奠一義而厯詆白虎通灌地降神之謬皆確有依據不為臆斷其謂猗嗟為作於魯莊公如齊觀社之時指莊公娶哀姜而言則據爾雅姊妹之夫曰甥以釋甥字謂無衣為作於秦哀公則指楚之僣號以釋王字義亦可通惟以淇澳為二水名緑竹為二草名葛屨五兩之五與伍通為行列之義木𤓰木桃木李為刻木之物堇荼之荼與塗通為穰草和泥奉璋之璋為牙璋連下文六師以為言未免近鑿至於生民一篇謂姜嫄為帝摯妃后稷為帝摯子平林為帝摯時諸侯之國推至見棄之由則疑為諸侯廢摯立堯之故即以不康不寧為當日情事無論史冊無明文抑與祭法禘嚳郊稷之說異矣四卷之末附以考異一篇雖未賅備亦足資考證又叶韻辨一篇持論明通足解諸家之轇轕惟贅以詩譯數條體近詩話殆猶竟陵鍾惺批評國風之餘習未免自穢其書今特刪削不録以正其失焉乾隆四十四年七月
　　恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸費墀
