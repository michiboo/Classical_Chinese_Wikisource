　　欽定四庫全書　　　　　子部一
　　子思子全書　　　　　　儒家類
　　提要
　　〈臣〉等謹案子思子全書一卷宋汪晫編攷晁公武讀書志載有子思子七卷晫葢亦未見其本故別作是書凡九篇內篇天命第一鳶魚第二誠明第三外篇無憂第四胡母豹第五喪服第六魯繆公第七任賢第八過齊第九其割裂中庸別立名目與曽子載孝經大學同又晫輯曽子用朱子改本大學至孔叢一書朱子反覆辨其偽而晫采之獨多已失鑒別又往往竄亂原文如孔叢子子上雜所習請於子思註曰雜者諸子百家故下文子思答曰雜説不存焉此書引之改曰子上請所習於子思則與子思答義全不相貫孔叢子仲尼曰由乎心心之精神是謂聖推數究理不一疑此書引之聖字下多一區字疑字上多一物字又孔叢子云伋於進瞻亟聞夫子之教此書引之以進瞻作進善輕改舊文均失先儒詳慎之道且與曽子所引均不著其出典亦非輯録古書之體較薛據孔子集語葢瞠乎後矣特以書中所録雖真贋互見然多先賢之格言故雖編次蹖駁至今不得而廢焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀






　　欽定四庫全書
　　子思子全書　　　　　　　宋　汪晫　編內篇天命第一
　　子思曰天命之謂性率性之謂道脩道之謂教道也者不可須臾離也可離非道也是故君子戒愼乎其所不睹恐懼乎其所不聞莫見乎隠莫顯乎微故君子愼其獨也喜怒哀樂之未發謂之中發而皆中節謂之和中也者天下之大本也和也者天下之達道也致中和天地位焉萬物育焉
　　仲尼曰君子中庸小人反中庸君子之中庸也君子而時中小人之中庸也小人而無忌憚也
　　仲尼曰中庸其至矣乎民鮮能久矣
　　仲尼曰道之不行也我知之矣知者過之愚者不及也道之不明也我知之矣賢者過之不肖者不及也人莫不飲食也鮮能知味也
　　仲尼曰道其不行矣夫
　　仲尼曰舜其大知也與舜好問而好察邇言隱惡而揚善執其兩端用其中於民其斯以為舜乎
　　仲尼曰人皆曰予知驅而納諸罟擭陷阱之中而莫之知辟也人皆曰予知擇乎中庸而不能期月守也仲尼曰囘之為人也擇乎中庸得一善則拳拳服膺而弗失之矣
　　仲尼曰天下國家可均也爵祿可辭也白刃可蹈也中庸不可能也
　　子路問強子曰南方之強與北方之強與抑而強與寛柔以教不報無道南方之強也君子居之衽金革死而不厭北方之強也而強者居之故君子和而不流強哉矯中立而不倚強哉矯國有道不變塞焉強哉矯國無道至死不變強哉矯
　　仲尼曰索隱行怪後世有述焉吾弗為之矣君子遵道而行半塗而廢吾弗能已矣君子依乎中庸遯世不見知而不悔唯聖者能之
　　內篇鳶魚第二〈凡九章〉
　　子思曰君子之道費而隱夫婦之愚可以與知焉及其至也雖聖人亦有所不知焉夫婦之不肖可以能行焉及其至也雖聖人亦有所不能焉天地之大也人猶有所憾故君子語大天下莫能載焉語小天下莫能破焉詩云鳶飛戾天魚躍於淵言其上下察也君子之道造端乎夫婦及其至也察乎天地
　　仲尼曰道不遠人人之為道而遠人不可以為道詩云伐柯伐柯其則不遠執柯以伐柯睨而視之猶以為遠故君子以人治人改而止忠恕違道不遠施諸已而不願亦勿施於人君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸德之行庸言之謹有所不足不敢不勉有餘不敢盡言顧行行顧言君子胡不慥慥爾
　　子思曰君子素其位而行不願乎其外素富貴行乎富貴素貧賤行乎貧賤素夷狄行乎夷狄素患難行乎患難君子無入而不自得焉在上位不陵下在下位不援上正已而不求於人則無怨上不怨天下不尢人故君子居易以俟命小人行險以徼幸子曰射有似乎君子失諸正鵠反求諸其身
　　子思曰君子之道辟如行遠必自邇辟如登高必自卑詩曰妻子好合如鼔瑟琴兄弟既翕和樂且耽宜爾室家樂爾妻孥仲尼曰父母其順矣乎
　　仲尼曰鬼神之為德其盛矣乎視之而弗見聽之而弗聞體物而不可遺使天下之人齊明盛服以承祭祀洋洋乎如在其上如在其左右詩曰神之格思不可度思矧可射思夫微之顯誠之不可揜如此夫
　　仲尼曰舜其大孝也與德為聖人尊為天子富有四海之內宗廟饗之子孫保之故大德必得其位必得其祿必得其名必得其壽故天之生物必因其材而篤焉故栽者培之傾者覆之詩曰嘉樂君子憲憲令德宜民宜人受祿於天保佑命之自天申之故大德者必受命仲尼曰無憂者其惟文王乎以王季為父以武王為子父作之子述之武王纘大王王季文王之緒壹戎衣而有天下身不失天下之顯名尊為天子富有四海之內宗廟饗之子孫保之武王末受命周公成文武之德追王大王王季上祀先公以天子之禮斯禮也達乎諸侯大夫及士庶人父為大夫子為士葬以大夫祭以士父為士子為大夫葬以士祭以大夫期之䘮達乎大夫三年之䘮達乎天子父母之䘮無貴賤一也
　　仲尼曰武王周公其達孝矣乎夫孝者善繼人之志善述人之事者也春秋脩其祖廟陳其宗器設其裳衣薦其時食宗廟之禮所以序昭穆也序爵所以辨貴賤也序事所以辨賢也旅酬下為上所以逮賤也燕毛所以序齒也踐其位行其禮奏其樂敬其所尊愛其所親事死如事生事亡如事存孝之至也郊社之禮所以事上帝也宗廟之禮所以祀乎其先也明乎郊社之禮禘嘗之義治國其如示諸掌乎
　　哀公問政仲尼曰文武之政布在方䇿其人存則其政舉其人亡則其政息人道敏政地道敏樹夫政也者蒲盧也故為政在人取人以身脩身以道脩道以仁仁者人也親親為大義者宜也尊賢為大親親之殺尊賢之等禮所生也在下位不獲乎上民不可得而治矣〈註雲此句在下鄭氏誤重在此〉故君子不可以不脩身思脩身不可以不事親思事親不可以不知人思知人不可以不知天天下之達道五所以行之者三曰君臣也父子也夫婦也昆弟也朋友之交也五者天下之達道也知仁勇三者天下之達德也所以行之者一也或生而知之或學而知之或困而知之及其知之一也或安而行之或利而行之或勉強而行之及其成功一也仲尼曰好學近乎知力行近乎仁知恥近乎勇知斯三者則知所以脩身知所以脩身則知所以治人知所以治人則知所以治天下國家矣凡為天下國家有九經曰脩身也尊賢也親親也敬大臣也體羣臣也子庶民也來百工也柔遠人也懷諸侯也脩身則道立尊賢則不惑親親則諸父昆弟不怨敬大臣則不體羣臣則士之報禮重子庶民則百姓勸來百工則財用足柔遠人則四方歸之懷諸𠉀則天下畏之齊明盛服非禮不動所以脩身也去䜛遠色賤貨而貴德所以勸賢也尊其位重其祿同其好惡所以勸親親也官盛任使所以勸大臣也忠信重祿所以勸士也時使薄斂所以勸百姓也日省月試既廩稱事所以勸百工也送往迎來嘉善而矜不能所以柔遠人也繼絶世舉廢國治亂持危朝聘以時厚往而薄來所以懷諸侯也凡為天下國家有九經所以行之者一也凡事豫則立不豫則廢言前定則不跲事前定則不困行前定則不疚道前定則不窮在下位不獲乎上民不可得而治矣獲乎上有道不信乎朋友不獲乎上矣信乎朋友有道不順乎親不信乎朋友矣順乎親有道反諸身不誠不順乎親矣誠身有道不明乎善不誠乎身矣誠者天之道也誠之者人之道也誠者不勉而中不思而得從容中道聖人也誠之者擇善而固執之者也博學之審問之愼思之明辨之篤行之有弗學學之弗能弗措也有弗問問之弗知弗措也有弗思思之弗得弗措也有弗辨辨之弗明弗措也有弗行行之弗篤弗措也人一能之已百之人十能之已千之果能此道矣雖愚必明雖柔必強
　　內篇誠明第三〈凡十三章〉
　　子思曰自誠明謂之性自明誠謂之教誠則明矣明則誠矣
　　子思曰唯天下至誠為能盡其性能盡其性則能盡人之性能盡人之性則能盡物之性能盡物之性則可以贊天地之化育可以贊天地之化育則可以與天地參矣
　　子思曰其次致曲曲能有誠誠則形形則著著則明明則動動則變變則化唯天下至誠為能化
　　子思曰至誠之道可以前知國家將興必有禎祥國家將亡必有妖孽見乎蓍⻱動乎四體禍福將至善必先知之不善必先知之故至誠如神
　　子思曰誠者自誠也而道自道也誠者物之終始不誠無物是故君子誠之為貴誠者非自成己而已也所以成物也成己仁也成物知也性之德也合外內之道也故時措之宜也
　　子思曰故至誠無息不息則久久則徵徵則悠遠悠遠則博厚博厚則高明博厚所以載物也高明所以覆物也悠久所以成物也博厚配地高明配天悠久無疆如此者不見而章不動而變無為而成天地之道可一言而盡也其為物不貳則其生物不測天地之道博也厚也高也明也悠也久也今夫天斯昭昭之多及其無窮也日月星辰繫焉萬物覆焉今夫地一撮土之多及其廣厚載華嶽而不重振河海而不洩萬物載焉今夫山一卷石之多及其廣大草木生之禽獸居之寳藏興焉今夫水一勺之多及其不測黿鼉蛟龍魚鱉生焉貨財殖焉詩云維天之命於穆不已蓋曰天之所以為天也於乎不顯文王之德之純蓋曰文王之所以為文也純亦不已
　　子思曰大哉聖人之道洋洋乎發育萬物峻極於天優優大哉禮儀三百威儀三千待其人而後行故曰茍不至德至道不凝焉故君子尊德性而道問學致廣大而盡精微極高明而道中庸溫故而知新敦厚以崇禮是故居上不驕為下不倍國有道其言足以興國無道其黙足以容詩曰既明且哲以保其身其此之謂與仲尼曰愚而好自用賤而好自專生乎今之世反古之道如此者烖及其身者也非天子不議禮不制度不考文今天下車同軌書同文行同倫雖有其位茍無其德不敢作禮樂焉雖有其德茍無其位亦不敢作禮樂焉仲尼曰吾說夏禮杞不足徵也吾學殷禮有宋存焉吾學周禮今用之吾從周
　　子思曰王天下有三重焉其寡過矣乎上焉者雖善無徵無徵不信不信民弗從下焉者雖善不尊不尊不信不信民弗從故君子之道本諸身徵諸庶民考諸三王而不繆建諸天地而不悖質諸鬼神而無疑百世以俟聖人而不惑質諸鬼神而無疑知天也百世以俟聖人而不惑知人也是故君子動而世為天下道行而世為天下法言而世為天下則遠之則有望近之則不厭詩曰在彼無惡在此無射庶幾夙夜以永終譽君子未有不如此而蚤有譽於天下者也
　　子思曰仲尼祖述堯舜憲章文武上律天時下襲水土辟如天地之無不持載無不覆幬辟如四時之錯行如日月之代明萬物並育而不相害道並行而不相悖小德川流大德敦化此天地之所以為大也
　　子思曰唯天下至聖為能聰明睿知足以有臨也寛裕溫柔足以有容也發強剛毅足以有執也齊莊中正足以有敬也文理宻察足以有別也溥博淵泉而時出之溥博如天淵泉如淵見而民莫不敬言而民莫不信行而民莫不說是以聲名洋溢乎中國施及蠻貊舟車所至人力所通天之所覆地之所載日月所照霜露所隊凡有血氣者莫不尊親故曰配天
　　子思曰唯天下至誠為能經綸天下之大經立天下之大本知天地之化育夫焉有所倚肫肫其仁淵淵其淵浩浩其天茍不固聰明聖知達天德者其孰能知之子思曰詩曰衣錦尚絅惡其文之著也故君子之道闇然而日章小人之道的然而日亡君子之道淡而不厭簡而文溫而理知遠之近知風之自知微之顯可與入德矣詩云潛雖伏矣亦孔之昭故君子內省不疚無惡於志君子之所不可及者其唯人之所不見乎詩云相在爾室尚不愧於屋漏故君子不動而敬不言而信詩曰奏假無言時靡有爭是故君子不賞而民勸不怒而民威於鈇鉞詩曰不顯惟德百辟其刑之是故君子篤恭而天下平詩曰予懷明德不大聲以色仲尼曰聲色之於以化民末也詩曰德輶如毛毛猶有倫上天之載無聲無臭至矣
　　外篇無憂第四〈凡十一章〉
　　仲尼閒居喟然而嘆子思再拜請曰意子孫不脩將忝祖乎羨堯舜之道恨不及乎仲尼曰爾孺子安知吾志子思對曰伋於進善亟聞夫子之教其父析薪其子弗克負荷是謂不肖伋每思之所以大恐而不懈也仲尼忻然笑曰然乎吾無憂矣世不廢業其克昌乎
　　子思問於仲尼曰物有形類事有眞偽必審之奚由仲尼曰由乎心心之精神是謂聖區推數究理不以物疑周其所察聖人難諸
　　曾子居武城有越冦或曰冦至盍去諸曰無寓人於我室毀傷其薪木冦退則曰修我牆屋我將反冦退曾子反左右曰待先生如此其忠且敬也冦至則先去以為民望冦退則反殆於不可沈猶行曰是非汝所知也昔沈猶有負芻之禍從先生者七十人未有與焉子思居於衞有齊冦或曰冦至盍去諸子思曰如伋去君誰與守孟軻曰曾子子思同道曾子師也父兄也子思臣也微也曾子子思異地則皆然
　　子上請所習於子思子思曰先人有訓焉學必由聖所以致其材也礪必由砥所以致其刃也故夫子之教必始於詩書而終於禮樂雜說不與焉又何請
　　子思曰學所以益才也礪所以致刃也吾嘗幽處而深思不若學之速吾嘗岐而望不若登高之博見故順氣而呼聲不加疾而聞者衆登丘而招臂不加長而見者遠鳥乘於風草木乘於時是故雖有本性而加之以學則無惑矣
　　縣子問子思曰吾聞同聲者相求同志者相好子之先君見子產時則兄事之而世謂子產仁愛夫子聖人是謂聖道事仁愛也吾未喻其人之孰先後也故質於子子思曰然子之問也昔季孫問子游亦若子之言也子游答曰以子產之仁愛譬夫子其猶浸水之與膏雨乎康子曰子產死鄭人丈夫舍玦珮婦女舍珠瑱巷哭三月竽瑟不作夫子之死也吾未聞魯人之若是也其故何哉子游曰夫浸水之所及也則生其所不及則死故民皆知焉膏雨之所生也廣莫大焉民之受賜也普矣莫識其由來者上德不德是以無德季孫曰善縣子曰其然
　　子思在魯使以書如衞問子上子上北面再拜受書伏讀然後與使者宴遂為復書返中庭北面再拜以授使者既授書然後退使者還魯問子思曰吾子堂上南面立授臣書而不送何也子思曰拜而不送敬也使而送之賔也
　　子思貧居其友有饋之粟者受一車焉或獻樽酒束脩子思弗為當也或曰子取人粟而辭吾酒脯是辭少而取多也於義則無名於分則不全而子行之何也子思曰然伋不幸而貧於財至於睏乏將恐絶先人之祀夫所以受粟為周乏也酒脯所以飲宴也方乏於食而乃飲宴非義也吾豈以為分哉度義而行也或者擔其酒脯以歸
　　子思居於衞緼袍無裏二旬而九食田子方聞之使人遺白狐之裘恐其不受因謂之曰吾假人遂忘之吾與人也如棄之子思辭而不受子方曰我有子無何故不受子思曰伋聞之妄與如棄物於溝壑伋雖貧也不忍以身為溝壑是以不敢當也
　　費子陽謂子思曰吾念周室將滅泣涕不可禁也子思曰然此亦子之善意也能以知知可知而不能以知知未可知危之道也今以一人之身憂世不治而泣涕不禁是憂河水之濁而泣清之也其為無益莫大焉故微子去殷紀季入齊良知時也唯能不憂世之亂而患身之不治者可與言道矣
　　外篇胡母豹第五〈凡十二章〉
　　胡母豹謂子思曰子好大世莫能容子也盍亦隨時乎子思曰大非所病所病不大也凡所以求容於世為行道也毀道以求容何行焉大不見容命也毀大而求容罪也吾弗改矣
　　曾子謂子思曰昔者吾從夫子遊於諸侯夫子未嘗失人臣之禮而猶聖道不行今吾觀子有傲世主之心無乃不容乎子思曰時移世異各有宜也當吾先君周制雖毀君臣固位上下相持若一體然夫欲行其道不執禮以求之則不能入也今天下諸侯方欲力爭競招英雄以自輔翼此乃得士則昌失士則亡之秋也伋於此時不自高人將下吾不自貴人將賤吾舜禹揖讓湯武用師非故相詭乃各時也
　　魯人有公儀休者砥節勵行樂道好古恬於榮利不事諸侯子思與之友穆公因子思欲以為相謂子思曰公儀子必輔寡人三分魯國而與之一子其言之子思對曰如君之言則公儀子愈所以不至也君若饑渴待賢納用其謀雖蔬食飲水伋亦願在下風今徒以高官厚祿釣餌君子無信用之意公儀子之知若魚鳥可也不然則彼將終身不躧乎君之庭矣且臣不佞又不任為君操竿下釣以傷守節之士也
　　閭丘溫見田氏將必危齊欲以其邑叛而適魯繆公聞之謂子思曰子能懷之則寡人割邑如其邑以償子子思曰伋雖能之義所不為也公曰何子思對曰彼為人臣君將顚弗能扶而叛之逆臣制國弗能以其衆死而逃之此罪誅之人也伋縱不能討而又邀利以召姦非忍行也
　　繆公問於子思曰爲舊君反服古與子思曰古之君子進人以禮退人以禮故有舊君反服之禮也今之君子進人若將加諸退人若將墜諸淵毋為戎首不亦善乎又何反服之禮之有
　　子思請行魯君曰天下主亦猶寡人也將焉之子思對曰蓋聞君子猶鳥也駭則舉魯君曰主不肖而皆以然也違不肖過不肖而自以為能論天下之主乎凡鳥之舉也去駭從不駭去駭從不駭未可知也去駭從駭則鳥曷為舉矣子思之對魯君也亦過矣
　　衞公子交饋馬四乘於子思曰交不敢以此求先生之歡而辱先生之潔也先生久降於鄙土蓋為賔主之餼焉子思曰伋寄命以求度身以服衞之衣量腹以食衞之粟矣又且朝夕受酒脯及祭膰之賜衣食已優意氣已足以無行志未敢當車馬之貺禮雖有爵賜人而不踰於父兄今重違公子之盛㫖則有失禮之僣焉若何公子曰交已言於君矣子思曰不可為人子者三賜不及車馬公子曰吾未之聞也謹受教
　　公叔木謂申詳曰吾於子思親而敬之子思未吾察也申詳以告曰人求親敬於子子何辱焉子思答曰義也申詳曰請聞之曰公叔氏之子愛人之同已慢而不知賢夫其親敬非心見吾所可親敬也以人口而親敬吾則亦以人口而疏慢吾矣申詳曰其不知賢奈何曰有龍穆者徒好飾㺯辭說觀於坐席相人眉睫以為之意天下之淺人也而公叔子交之橋子良脩實而不脩名為善而不為人知已不撞不發如大鐘然天下之深人也而公叔子與之同邑而弗能知此其所以為愛同已而不知賢也
　　繆公之於子思也亟問亟餽鼎肉子思不悅於卒也摽使者出諸大門之外北面稽首再拜而不受曰今而後知君之犬馬畜伋蓋自是臺無餽也
　　繆公亟見於子思曰古千乘之國以友士何如子思不說曰古之人有言曰事之云乎豈曰友之云乎
　　外篇䘮服第六〈凡十章〉
　　子思曰䘮三日而殯凡附於身者必誠必信勿之有悔焉爾矣三月而葬凡附於棺者必誠必信勿之有悔焉爾矣䘮三年以為極亡則弗之忘矣故君子有終身之憂而無一朝之患故忌日不樂
　　曾子謂子思曰伋吾執親之䘮也水漿不入於口者七日子思曰先王之制禮也過之者俯而就之不至焉者跂而及之故君子之執親之䘮也水漿不入於口者三日杖而後能起
　　子思之母死於衛栁若謂子思曰子聖人之後也四方於子乎觀禮子盍愼諸子思曰吾何愼哉吾聞之有其禮無其財君子弗行也有其禮有其財無其時君子弗行也吾何愼哉
　　子思之母死於衞赴於子思子思哭於廟門人至曰庶民之母死何為哭於孔氏之廟乎子思曰吾過矣吾過矣遂哭於他室
　　子上之母死而不䘮門人問諸子思曰昔者子之先君子䘮出母乎曰然子之不使白也䘮之何也子思曰昔者吾先君子無所失道道隆則從而隆道汚則從而汚伋則安能為伋也妻者是為白也母不為伋也妻者是不為白也母故孔氏之不䘮出母自子思始也
　　子思居於衞魯繆公卒縣子使乎衞聞䘮而服謂子思曰子雖未臣魯父母之國也先君宗廟在焉奈何無服子思曰吾出愛乎禮不得也縣子曰請聞之曰臣而去國君不掃其宗廟則不為之服寓乎是國而為國服吾既無列於魯而祭在衞吾何服哉是寄臣而服所寄之君則舊君反服明不二君之義也縣子曰善哉我未之思也
　　曾子曰小功不為位也者是委巷之禮也子思之哭嫂也為位婦人倡踴申祥之哭言思也亦然
　　魯人有同姓死而弗弔者人曰在禮當免不免當弔不弔有司罰之如之何子之無弔也曰吾以其疎逺也子思聞之曰無恩之甚也昔者季孫問於夫子曰百世之中有絶道乎子曰繫之以姓義無絶也故同姓為宗合族為屬雖國君之尊不廢其親所以崇愛也是以綴之以食序列昭穆萬世姻不通忠篤之道然也
　　司徒文子改葬其叔父問服於子思子思曰禮父母改葬緦既葬而除不忍無服送至親也非父母無服無服則弔服而加麻文子曰䘮服既除然後乃葬則其服何服曰三年之䘮未葬服不變除何有焉期大功之䘮服其所除之服以葬既葬而除之其虞也吉服以行事也衞將軍文子之內子死復者曰臯媚女復子思聞之曰此女氏之字非夫氏之名也婦人於夫氏以姓氏稱禮也
　　外篇魯繆公第七〈凡十一章〉
　　魯繆公問於子思曰吾國可興乎子思對曰可公曰為之奈何曰茍君與大夫慕周公伯禽之治行其政化開公家之惠枉私門之利結恩百姓脩禮鄰國其興也勃矣
　　子思問於仲尼曰伋聞夫子之詔正俗化民之政莫善於禮樂也管子任法以治齊而天下稱仁焉是法與禮樂異用而同功也何必但禮樂哉仲尼曰堯舜之化百世不輟仁義之風遠也管仲任法身死則法息嚴而寡恩也若管仲之知足以定法材非管仲而專任法終必亂成矣
　　魯繆公訪於子思曰寡人不德嗣先君之業三年矣未知所以為令名者且欲掩先君之惡以揚先君之善使談者有述焉爲之若何願先生教之也子思對曰以伋所聞舜禹之於其父非勿欲也以為私情之細不如公義之大故弗敢私之耳責以虛飾之教又非伋所得言公曰思之可以利民者子思曰願有惠百姓之心則莫如一切除非法之事也毀不居之室以賜窮民奪嬖寵之祿以賑困匱無令人有悲怨而後世有聞見抑亦可乎公曰諾
　　繆公問於子思曰立大子有常乎曰有之在周公之典公曰昔文王舍適而立其次微子舍孫而立其弟是何法也子思對曰殷人質而尊其尊故立弟周人文而親其親故立子亦各其禮也文質不同其禮則異文王舍適而立其次權也曰茍得行權豈唯聖人唯賢與愛立也曰聖人不以權教故立制垂法順之為貴若必欲犯何有於異公曰舍賢立聖舍愚立賢何如曰唯聖立聖其文王乎不及文王者則各賢其所愛不殊於適何以限之必不能審賢愚之分請父兄羣臣卜於祖廟亦權之可也
　　孟軻問牧民何先子思曰先利之曰君子之所以教民者亦有仁義而已矣何必曰利子思曰仁義固所以利之也上不仁則下不得其所上不義則下為亂也此為不利大矣故易曰利者義之和也又曰利用安身以崇德也此皆利之大者也
　　申詳問曰殷人自契至湯而王周人自棄至武王而王同嚳之後也周人追王大王王季文王而殷人獨否何也子思曰文質之異也周人之所追大王王跡起焉又曰文王受命斷虞芮之訟伐崇邦退夷狄追王大王王季何也子思曰狄人攻大王召耆老而問焉曰狄人何來耆老曰欲得菽粟財貨大王曰與之與之至無而狄人不止大王又問耆老曰狄人何欲耆老曰欲土地大王曰與之耆老曰君不為社稷乎大王曰社稷所以爲民也不可以所為亡民也耆老曰君縱不為社稷不為宗廟乎大王曰宗廟者私也不可以吾私害民遂杖䇿而去過梁山止乎岐山之下豳民之束脩奔而從之者三十餘乘一止而成三十乘之邑此王道之端也成王於是追而王之王季其子也承其業廣其基焉雖同追王不亦可乎
　　羊客問子思曰古之帝王中分天下使二公治之謂之二伯周自后稷封為王者後子孫據國至大王王季文王此固世為諸侯矣焉得為西伯乎子思曰吾聞諸子夏殷王帝乙之時季以功九命作伯受珪瓚秬鬯之賜故文王因之得專征伐以此諸侯為伯猶周召之君為伯也
　　子思遊齊陳莊伯與登泰山而觀見古天子巡守之銘焉陳子曰我生獨不及帝王封禪之世子思曰子不欲爾今周室卑微諸侯無霸假以齊之衆率鄰國以輔文武子孫之有德者則齊桓晉文之事不足言也陳子曰非不說斯道力不堪也子聖人之後吾願有聞焉敢問昔聖帝明王巡守之禮可得聞乎子思曰凡求聞者為求行之也今子自計必不能行欲聞何焉陳子曰吾雖不敏亦樂先王之道於子何病而不吾告也子思乃告之曰古者天子將巡守必先告於祖禰命史告羣廟及社稷圻內名山大川告者七日而徧親告用牲史告用幣申命冢宰而後道而出或以遷廟之主行載乎齊車每舍奠焉及所經五嶽四瀆皆有牲幣歲二月東巡守至於岱宗柴於上帝望秩于山川所過諸侯各待於境天子先問百年者所在而親見之然後覲方嶽之諸侯有功德者則發爵賜服以順陽義無功者則削黜貶退以順隂義命史採民詩謠以觀其風命市納賈察民之所好所惡以知志命典禮正制度均量衡考衣服之等協時月日星辰入其疆土地荒蕪遺老失賢掊克在位則其君免山川社稷有不親舉者則貶秩削土土荒民遊為無教無教者則君退民淫僭上為無法無法者則君罪入其疆土地墾辟養老尊賢俊傑在位則君有慶遂南巡五月至於南嶽又西巡八月至於西嶽又北巡十有一月至於北嶽其禮皆如岱宗歸反舍於外次三日齊親告於祖禰用特命有司告羣廟社稷及圻內名山大川而後入聽朝此古者明王廵守之禮也陳子曰諸侯朝於天子盟㑹霸主則亦告山川宗廟乎子思曰告哉陳子曰王者巡守不及四嶽諸侯㑹盟不越鄰國斯其禮何以異乎子思曰天子封圻千里公侯百里伯七十里子男五十里虞夏殷周之常制也其或出此封者則其禮與巡守朝㑹無變其不越於封境雖行如在國陳子曰旨哉古之義也吾今而後知不學者淺之為人也
　　齊王謂子思曰今天下擾擾諸侯無霸吾國大人衆圖帝何如子思對曰不可也君不能去貪利之心曰何如曰夫水之性清而土壤汨之人之性安而嗜慾亂之故能有天下者必無以天下為者也能有名譽者必無以名譽為者也達此則其利心外矣
　　齊王戮其民不辜謂子思曰吾知其不辜而適觸吾忿故戮之以為不足傷義也子思對曰文王葬朽骨而天下知仁商紂斫朝渉而天下知暴夫義者不必徧利天下也暴者不必盡虐海內也以其所施而觀其意民乃去就焉今君因心之忿遷怒不辜以為無傷於義此非臣之所敢知也王曰寡人實過乃今聞命請改之
　　外篇任賢第八〈凡十章〉
　　子思問於仲尼曰為人君者莫不知任賢之逸也而不能用賢何故仲尼曰非不欲也所以官人失能者由於不明也其君以譽為賞以毀為罰賢者不居焉
　　衞君曰夫道大而難明非吾所能也今欲學術何如子思對曰君無然也體道者逸而不窮任術者勞而無功古之篤道君子生不足以喜之利何足以動之死不足以禁之害何足以懼之故明於死生之分通於利害之變雖以天下易其脛毛無所槩於志矣是以與聖人居使窮士忘其貧賤使王公簡其富貴君無然也衞君曰善
　　衞君言計是非而羣臣和者如出一口子思曰以吾觀衞所謂君不君臣不臣者也公丘懿子曰何乃若是子思曰人主自臧則衆謀不進事是而臧之之猶卻衆謀況和非以長惡乎夫不察事之是非而說人讚已闇莫甚焉不度理之所在而阿諛求容諂莫甚焉君闇臣諂以居百姓之上民弗與也若此不已國無類矣子思謂衞君曰君之國事將日非矣君曰何故對曰有由然焉君出言皆自以為是而卿大夫莫敢矯其非卿大夫出言亦皆自以為是而士庶人莫敢矯其非君臣既自賢矣而臣下同聲賢之賢之則順而有福矯之則逆而有禍故使如此如此則善安從生詩云具曰予聖誰知烏之雌雄抑似衞之君臣乎
　　衞君問子思曰寡人之政何如答曰無非君曰寡人不知其不肖亦望其如此也子思對曰希旨容媚則君親之中正弼非則君疏之夫能使人富貴貧賤者君也在朝之士孰肯舍其所以見親而取所以見疏乎是故競求射君之心而莫有非君之非者此臣所謂無非也衞君曰然乎寡人之過也今知改矣子思對曰君弗能焉口順而心不懌者臨其事必疣君雖有命臣弗敢受也子思自齊反衞衞君舘而問曰先生魯國之士然不以衞之褊小猶歩玉趾而慰存之願有賜於寡人也子思對曰臣羇旅於此而辱君之威尊亟臨篳門其榮多矣欲報君以財帛則君之府藏已盈而伋又貧欲報君以善言則未合君志而徒言不聽也顧未有可以報君者唯達賢耳曰賢固寡人之所願也曰未審君之願將何以為曰必用以治政曰君弗能也曰何故曰衞國非無賢才之士而君未有善政是賢才不見用故也曰雖然願聞先生所以為賢者曰君將以名取士耶以實取士耶曰必以實曰衞之東境有李音者賢而有實者也曰其父祖何也曰世農夫也衞君乃胡盧大笑曰寡人不好農夫之子無所用之且世臣之子未悉官之子思曰臣稱李音稱其賢才也周公大聖康叔大賢今魯衞之君未必皆同祖考李音父祖雖善農則音未必與之同也君言世臣之子未悉官之則臣所謂有賢才而不見用果信矣臣之問君固疑君取士不以實也今君不問李音之所以為賢才而聞其世農夫因笑而不愛則君取士果信名而不由實者也衞君屈而無辭
　　繆公問子思曰吾聞龎攔氏子不孝其行何如子思對曰臣聞明君之政尊賢以崇德舉善以勸民四封之內孰敢不化若夫過行是細人之所識不治其本而問其過臣不知所以也公曰善
　　子思居衞言茍變於衞君曰其才可將五百乘君任軍旅率得此人則無敵於天下矣衞君曰吾知其才可將然變也嘗為吏賦於民而食人二雞子以故弗用也子思曰夫聖人之官人猶大匠之用木也取其所長棄其所短故杞梓連抱而有數尺之朽良工不棄何也知其所妨者細也卒成不訾之器今君處戰國之世選爪牙之士而以二卵棄干城之將此不可使聞於鄰國者也衞君再拜曰謹受教矣
　　子思在齊齊尹文子生子不類怒而杖之告子思曰此非吾子也吾妻殆不婦吾將黜之子思曰若子之言則堯舜之妃復可疑也此二帝聖者之英而丹朱商均不及匹夫以是推之豈可類乎然舉其多者有此父斯有此子人道之常也若夫賢父之有愚子此由天道自然非子之妻之罪也尹文子曰先生止之願無言文留妻矣
　　衞公子交見於子思曰先生聖人之後執清高之操天下之君子莫不服先生之大名也交雖不敏竊慕下風願師先生之行幸顧恤之子思曰公子不宜也夫清高之節不以私自累不以利煩意擇天下之至道行天下之正路今公子紹康叔之緒處戰伐之世當務收英雄保其疆土非其所以明臧否立規檢脩匹夫行之時也齊王謂子思曰先生名高於海內吐言則天下之士莫不屬耳目今寡人慾相梁起起也名少願先生談說之也子思對曰天下之士所以屬耳目者以伋之言是非當也今君使伋虛談於起則天下之士改耳目矣耳目既改又無益於起是兩有䘮也故不敢承命曰起之不善何也曰君豈未之知乎厚於財物必薄於德自然之道也今起以貪成富聞於諸侯而無救施之惠焉以好色聞於齊國而無男女之別焉有一於此猶受其咎而起二之能無累乎王曰寡人之言實過願先生赦焉
　　外篇過齊第九〈凡十九章〉
　　子思適齊齊君之嬖臣美鬚眉立側齊君指之而笑且言曰假貌可相易寡人不惜此之鬚眉於先生也子思曰非所願也所願者唯君脩禮義富百姓而伋得寄帑於君之境內從襁負之列其榮多矣若無此鬚鬛非伋所病也昔堯身修十尺眉乃八彩聖舜身修八尺有奇面頷無毛亦聖禹湯文武及周公勤思勞體或折臂望視或禿骭背僂亦聖不以鬚眉美鬛為稱也人之賢聖在德豈在貎乎且吾先君生無鬚眉而天下王侯不損其敬由是言之伋徒患德之不紹不病毛鬚之不茂也魯繆公謂子思曰縣子言子之為善不欲人譽已信乎子思對曰非臣之情也臣之脩善欲人知之知之而譽臣是臣之為善有勸也此所願而不可得者也若臣之脩善而人莫知則必毀臣是臣之為善而受毀也此臣之所不願而不可避也若夫鷄鳴而起孜孜以至夜半而曰不欲人之知恐人之譽已臣以謂斯人也者非虛則愚也
　　子思見老萊子老萊子曰若子事君將何以為乎子思曰順吾性情以道輔之無死亡焉老萊子曰不可順子之性也子性唯太剛而傲不肖又且無所死亡非人臣也子思曰不肖故為人之所傲也夫事君道行言聽則何所死亡道不行言不聽則亦不能事君所謂無死亡也老萊子曰子不見夫齒乎齒堅剛卒盡相摩舌柔順終以不弊子思曰吾不為舌故不能事君
　　曾申謂子思曰屈己以伸道乎抗志以貧賤乎子思曰道伸吾所願也今天下王侯其孰能哉與屈己以富貴不若抗志以貧賤屈己則制於人抗志則不愧於道子思居衞衞人釣於河得鰥魚焉其大盈車子思問之曰鰥魚之難得者也子如何得之對曰吾始下釣垂一魴之餌鰥過弗視更以豕之半體則吞之矣子思喟然嘆曰鰥雖難得貪以死餌士雖懷道貪以死祿矣子思謂子上曰有可以為公侯之尊而富貴人衆不與焉者非唯志乎成其志者非唯無欲乎夫錦繢紛華所服不過溫體三牲太牢所食不過充腹知以身取節者則知足矣茍知足則不累志矣
　　孟軻問子思曰堯舜文武之道可力而致乎子思曰彼人也我人也稱其言履其行夜思之晝行之滋滋焉汲汲焉如農之赴時商之趨利惡有不至者乎
　　子思謂孟軻曰自大而不脩其所以大不大矣自異而不脩其所以異不異矣故君子高其行則人莫能階也遠其志則人莫能及也禮接於人人不敢慢辭交於人人不敢侮其唯高遠乎
　　子思年十六適宋宋大夫樂朔與之言學焉朔曰尚書虞夏數四篇善也下此以訖於秦費効堯舜之言耳殊不如也子思曰事變有極正自當耳假令周公堯舜更時易處其書同矣樂朔曰凡書之作欲以諭民也簡易為上而乃故作難知之辭不以繁乎子思曰書之意兼複深奧訓詁成義古人所以為典雅也昔魯委巷亦有似君之言者伋聞之曰道為知者傳茍非其人道不傳矣今君何似之甚也樂朔不說而退曰孺子辱吾其徒曰此雖以宋為舊然世有讐焉請攻之遂圍子思宋君聞之駕而救子思子思既免曰文王厄於羑里作周易祖君屈於陳蔡作春秋吾困於宋可無作乎
　　繆公謂子思曰子之書所記夫子之言或者以為子之辭乎子思曰臣所記臣祖之言或親聞之者有聞之於人者雖非正其辭然猶不失其意焉且君之所疑者何公曰於事無非子思曰無非所以得臣祖之意也就如君言以為臣之辭無非則亦所宜貴矣事既不然又何疑焉
　　縣子問子思曰顔囘問為邦夫子曰行夏之時若是殷周異正為非乎子思曰夏數得天堯舜之所同也殷周之王征伐革命以應乎天因改正朔若雲天時之改爾故不相因也夫受禪於人者則襲其統受命於天者則革之所以神其事如天道之變然也三統之義夏得其正是以夫子云
　　孟軻尚幼請見子思子思見之甚說其志命白侍坐焉禮甚敬崇子上不願也客退子上請曰白聞士無介不見女無媒不嫁孟孺子無介而見大人說而敬之白也未喻敢問子思曰然吾昔從夫子於郯遇程子於途傾蓋而語終日而別命子路將束帛贈焉以其道同於君子也今孟子車孺子也言稱堯舜性樂仁義世所希有也事之猶可況加敬乎非爾所及也
　　子思子曰終身為車無一尺之輪則不可馳
　　子思子曰繁於樂者重於憂厚於義者薄於財
　　子思子曰慈父能食子不能使知味聖人能悅人不能使人必悅
　　子思子曰言而信信在言前令而化化在令外聖人在上而遷其化
　　子思子曰君本也臣枝葉也本美則末茂本枯則葉凋君子不以所能者病人不以人之不能者媿人
　　子思子曰見長不能屈其色見貴不能盡其辭非也繆公欲相子思子思不願將去魯魯君曰天下之王亦猶寡人也去將安之子思答曰蓋聞君子猶鳥也疑之則舉今君既疑矣又以已限天下之君臣切為言之迂也



　　子思子全書
