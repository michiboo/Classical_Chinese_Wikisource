也可參閱收錄於《昌黎先生集》的後二十九日復上書，內容一樣但另有註釋
　　三月十六日，前鄉貢進士韓愈，謹再拜言相公閣下：愈聞周公之為輔相，其急於見賢也，方一食，三吐其哺；方一沐，三握其髮。當是時，天下之賢才，皆以舉用；姦邪讒佞欺負之徒，皆以除去；四海皆已無虞；九夷八蠻之在荒服之外者，皆以賓貢；天災時變，昆蟲草木之妖，皆已銷息；天下之所謂禮樂刑政教化之具，皆已修理；風俗皆已敦厚；動植之物，風雨霜露之所霑被者，皆已得宜；休徵嘉瑞，麟鳳龜龍之屬，皆已備至。而周公以聖人之才，憑叔父之親，其所輔理承化之功，又盡章章如是。其所求進見之士，豈復有賢於周公者哉？不惟不賢於周公而已，豈復有賢於時百執事者哉？豈復有所計議，能補於周公之化者哉？然而周公求之，如此其急，唯恐耳目有所不聞見，思慮有所未及，以負成王託周公之意，不得於天下之心。如周公之心，設使其時輔理承化之功，未盡章章如是，而非聖人之才，而無叔父之親，則將不暇食與沐矣，豈特吐哺握髮，為勤而止哉？維其如是，故於今頌成王之德，而稱周公之功不衰。
　　今閣下為輔相亦近耳。天下之賢才，豈盡舉用？奸邪讒佞欺負之徒，豈盡除去？四海豈盡無虞？九夷八蠻之在荒服之外者，豈盡賓貢？天災時變，昆蟲草木之妖，豈盡銷息？天下之所謂禮樂刑政教化之具，豈盡修理？風俗豈盡敦厚？動植之物，風雨霜露之所霑被者，豈盡得宜？休徵嘉瑞，麟鳳龜龍之屬，豈盡備至？其所求進見之士，雖不足以希望盛德，至比於百執事，豈盡出其下哉？其所稱說，豈盡無所補哉？今雖不能如周公吐哺握髮，亦宜引而進之，察其所以而去就之，不宜默默而已也。
　　愈之待命，四十餘日矣。書再上而志不得通，足三及門而閽人辭焉。惟其昏愚，不知逃遁，故復有周公之說焉，閣下其亦察之！古之士，三月不仕則相弔，故出疆必載質。然所以重於自進者，以其於周不可，則去之魯；於魯不可，則去之齊；於齊不可，則去之宋、之鄭、之秦、之楚也。今天下一君，四海一國，舍乎此，則夷狄矣，去父母之邦矣。故士之行道者，不得於朝，則山林而已矣。山林者，士之所獨善自養，而不憂天下者之所能安也。如有憂天下之心，則不能矣。
　　故愈每自進而不知愧焉。書亟上，足數及門，而不知止焉。寧獨如此而已；惴惴焉，惟不得出大賢之門下是懼，亦惟少垂察焉！瀆冒威尊，惶恐無已！愈再拜。


