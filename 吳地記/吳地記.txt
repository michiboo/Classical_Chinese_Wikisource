舊本題唐陸廣微撰。《宋史·藝文志》作一卷，與今本合。書中稱周敬王六年丁亥，至今唐乾符三年庚申，凡一千八百九十五年，則廣微當為僖宗時人。然書中「虎疁」一條，稱唐諱虎，錢氏諱鏐，改為滸墅。考《五代史·吳越世家》，乾符二年，董昌始表錢鏐為偏將。光啟三年，始拜鏐左衛大將軍、杭州刺史。景福二年，始拜鏐為鎮海軍節度使、潤州刺史。乾寧元年，始加鏐同中書門下平章事，二年始封鏐為彭城郡王。天祐元年，封吳王。至朱溫篡立，始封鏐為吳越王。安得於乾符三年以董昌一偏將能使人諱其嫌名？且乾符三年亦安得預稱吳越？至錢俶於宋太平興國三年始納土入朝，當其有國之時，蘇州正其所隸，豈敢斥之曰「錢氏」？尤顯為宋人之詞。則此書不出廣微，更無疑義。王士禎《香祖筆記》嘗摘其語兒亭，馮驩宅，公孫挺、陳開疆、顧冶子墓三條，又摘其「琴高宅」一條。於地理事實，皆為舛繆。又案乾符三年歲在丙申，實非庚申。上距周敬王丁亥，僅一千三百九十年，實非一千八百九十五年，於年數亦復差誤。觀其卷末稱「纂成圖畫，以俟後來者添修」。而此本無圖，前列吳、長洲、嘉興、崑山、常熟、華亭、海鹽七縣，而後列吳縣、長洲縣事為多。殆原書散佚，後人采綴成編，又竄入他說以足卷帙，故訛異若是耶！以今世所行別無善刻，故姑仍吳琯此本錄之，以存梗概，而附訂其牴牾如右。又《吳地記後集》一卷，蓋續廣微之書者，不著撰人名氏。前有題詞，稱「自唐王郢叛亂，市邑廢毀，或傳記無聞，或廢興不一。謹採摘縣錄，據圖經，選其確實者列於卷」。後所記建置年號，止於祥符元年，疑北宋人作。舊本附錄，今亦並存備考焉。
按《史記》及《吳越春秋》，自禹治水已後，分定九州，《禹貢》揚州之域，吳國四至：東亙滄溟，西連荊郢，南括越表，北臨大江，蓋吳國之本界也。今郡在京師東南三千一百九十里，當磨蠍鬥牛之位列，婺女星之分野。從秦始皇並吞六國之後，至漢順帝永建四年，有山陰縣人殷重獻策於帝，請分江置兩浙，詔司空王襲封，從錢唐江中分，向東為會稽郡，向西為吳郡。至陳朝貞明元年，改為吳州。隋文帝開皇九年，改郡邑至橫山東，新立城郭（一雲隋開皇十三年，卻為蘇州）。唐武德七年，移新州，卻復舊址，升為望，管縣七、鄉一百九十四、戶一十四萬三（本作二。）千二（當作三）百六十一。稅茶鹽酒等錢六十九萬二千八百八十五貫七十六文。
吳縣九萬九千九百六十三貫七十三文。
長洲縣九萬八千五百七十六貫五百七十六文。
嘉興縣一十七萬八千七十六貫一百二十文。
崑山縣一十萬九千五百三貫七百三十八文。
常熟縣九萬七百五十貫七百七十四文。
華亭縣七萬二千一百八十二貫四百三十一文。
海鹽縣四萬六千五百八十一貫五十八文。
續添
吳江縣三萬六千二百六十九貫一百文。
使司割隸醬菜錢一十萬七千七百二十貫二百四（作二）十六（作八）文。
留蘇州軍事醬菜衣糧等錢一十七萬八千三百四十九貫九十八文（當作九百二文）
團練使軍資等三十萬六（當作七）千八百三十貫文，送納上都。
地名甄胃，水名通波，城號闔閭，臺曰姑蘇，隩壤千里，是號全吳。昔周太王三子長泰伯、次仲雍、次季歷。歷生子昌，有聖瑞。太王有疾，泰伯、仲雍以入山采藥，乃奔吳，文身斷發，示不可用，以讓季歷。子昌立，是為西伯，即文王也。吳人義泰伯，歸之為王。泰伯三讓弟仲雍，仲雍立，號勾吳（所居地名）。卒葬梅裏（又名番麗，今橫山）。而仲雍立，仲雍生季簡，季簡生釋達，釋達生固章，固章卒。其後至壽夢，始別築城，為宮室於平門西北二里。自泰伯至壽夢十九世。壽夢生四子：長諸樊、次余祭、次余昧、次季劄。季劄賢，壽夢欲立之，劄讓不可，乃立諸樊。諸樊卒，吳人固立劄，劄棄室而耕之野乃止。封劄延陵季子，而余祭立。四年吳使季子行聘諸國。余祭卒，授弟，季子讓，逃去。余昧之子曰僚立，為諸樊之子公子光所弒，在位十三年。僚好炙魚，非專諸炙不食。諸樊之子光潛以百金，令專諸進魚上僚，置匕首於炙魚中剌僚死。子光篡立，是為闔閭。王又令刺客要離袖劍，殺吳公子慶忌，即王僚子也。季子歷三年回，聞僚被殺，乃匍匐往其墳號哭。於是子光謝過於季子，季子曰：「茍先君無廢祀，民無廢主，社稷有奉，乃吾君也。哀死事主，以待天命耳。」
闔閭城，周敬王六年伍子胥築。大城周回四十二里三十步，小城八里二百六十步。陸門八，以象天之八風；水門八，以象地之八卦。《吳都賦》雲「通門二八，水道六衢」是也。西閶、胥二門，南盤、蛇二門，東婁、匠二門，北齊、平二門。不開東門者，為絕越之故也。
閶門，亦號破楚門。吳伐楚，大軍從此門出。陸機詩曰：「閶門勢嵯峨，飛閣跨通波。」又孔子登山，望東吳閶門嘆曰：「吳門有白氣如練。」今置曳練坊及望舒坊因此。胥門，本伍子胥宅，因名。石碑見存。出太湖等道水陸二路，今陸廢。門南三里，有儲城，越（疑作吳）王貯糧處。十五里有魚城，越王養魚處。門西五里有越來溪。
盤門，古作蟠門，嘗刻木作蟠龍，以此鎮越。又雲水陸相半，沿洄屈曲，故名盤門。又雲吳大帝蟠龍，故名。門內有武烈大帝廟，在祀典。東北二里有後漢破虜將軍孫堅墳，又有討虜將軍孫策墳。
蛇門，南面有陸無水，春申君造以禦越軍。在已地，以屬蛇，因號蛇門。前漢梅福字子貞，為南昌尉，避王莽亂政，稱得仙，棄妻子，易姓名。有人見福隱市卒，即此門也。
匠門，又名幹將門。東南水陸二路，今陸路廢。出海道通大萊沿松江下滬瀆闔閭使幹將於此鑄劍，材五山之精，合五金之英，使童女三百人祭爐神，鼓橐，金銀不銷，鐵汁不下。其妻莫邪曰：「鐵汁不下，寧有計？」幹將曰：「先師歐冶鑄劍之穎不銷，親鑠耳，以然成物吾何難哉！可女人聘爐神，當得之。」莫耶聞語，投入爐中，鐵汁出，遂成二劍。雄號幹將，作龜文；雌號莫耶，鰻文。余鑄得三千，並號作龜文劍。幹將進雄劍於吳王，而藏雌劍。時時悲鳴，憶其雄也。門南三里有葑門、赤門，有赤欄將軍墳在蛇門東，陸無水道，故名赤門。東南角又有魴鱮門，吳曾魴裩見，因號，並非八門之數也。婁門本號疁門，東南，秦時有古疁縣，至漢王莽改為婁縣。東南二里有漢吳郡太守朱梁墳，本名趙，避後漢和帝諱，改為梁，今吳郡朱氏皆梁之後。塘北有顧三老墳，見存。
齊門，北通毗陵。昔齊景公女聘吳太子終累，闔閭長子、夫差兄也。齊女喪夫，每思家國，因號齊門。後葬常熟海隅山東南嶺，與仲雍、固章等墳相近。葬畢，化白龍沖天而去，今號為母冢墳。門東二里有廬江太守關臻墳。
平門，北面有水陸通毗陵。子胥平齊大軍從此門出，故號平門。東北三里，有殷賢臣申公巫咸墳，亦號巫門。西北二里有吳偏將軍孫武墳。西北三里有醬醋城，漢劉濞築。東北三里有潁川太守陸宏墳。
吳縣，在望下，秦始皇二十六年置。漢王莽改秦德縣。陳貞明元年，後主復為吳縣。隋開皇九年，越國公楊素移郡及縣於橫山東五里。今復移城內，管鄉三十、戶三萬五千三百六十一、坊三十。
吳公子慶忌墳，在縣東北三十五里，今呼慶墳。
步騭墳，在縣東北三里。騭仕吳為驃騎將軍，代陸遜為丞相，有石碑，見存臨頓橋西南。
周瑜墳，在縣東二里。瑜字公瑾，廬江舒人，仕吳大將軍、南郡太守。美姿貌，時年二十四，吳中皆呼為周郎。及孫權稱號，謂公卿曰：「非周公瑾不帝矣。」瑜少精思音樂。雖三爵之後樂有闕誤，必知之，則回顧。時人謠曰：「曲有誤，周郎顧。」
顧野王墳，在橫山東，平陸地，遺言不起墳。野王字休倫，仕陳武帝，為門下侍郎。博綜群書，廣搜經籍，撰梁《瑞應圖》七十卷、《御覽》三百六十卷、宮人各念一卷。常隨駕行，內人謂之「著腳《御覽》。」
姑蘇臺，在吳縣西南三十五里。闔閭造，經營九年始成。其臺高三百丈，望見三百里外，作九曲路以登之。射臺在吳縣橫山安平裏。
鴨城，在吳縣東南二十里。匠門外沙里中。城東五里有豨墳，是吳王畜豬之所。東二里有豆園，吳王養馬處。又有雞陂，闔閭置豆園在陂東。
織裏，今織裏橋，在麗娃鄉，俗呼失履橋、利娃鄉，訛也。
淡臺湖，在吳縣東南十里。孔子弟子淡臺滅明，字子羽，宅陷為湖，湖側有墳。
夏駕湖，壽夢盛夏乘駕納涼之處。鑿湖池，置苑囿，故今有苑橋之名。
蔡經宅，在吳縣西北五十步。經，後漢人，有道術，煉大丹，服菖蒲，得仙。今蔡仙鄉即其隱處也。
馮驩宅，在吳縣東北二里五十步。驩，平原君門下客，今有彈鋏巷。其墳在側，石碑見存。
長洲縣望在郡下，貞觀七年，分吳縣界，以苑為名。地名茂苑，水名仙山鄉。東一百里有秦時古疁，王莽改為婁縣。北三里有甪溪，廣八里，深四丈，西入太湖。北四十二里有湖，廣四里，深三丈。縣北二十七里有岑陂、夏駕陂、馬的陂（吳囤古有此）。管坊三十、鄉三十、戶二萬三千七百。
華池，在長洲縣大雲鄉安昌裏。
華林園，在長洲縣華林橋。
南宮城，在長洲縣幹將鄉長樂裏。
嘉興縣，本號長水縣，在郡南一百四十三里。周敬王十年置，在谷口湖。秦始皇二十六年重移，改由拳縣。景龍二年嘉禾野生，改嘉禾縣。吳赤烏五年，避吳王太子名，改嘉興縣。前有晉妓錢唐蘇小小墓。東五里有天心池。二里有會稽太守朱買臣墳。西五百步有晉兵部尚書徐恬宅，舍為靈光寺。縣北三十里有雋裏池，是吳越戰敵處。縣南一百里有語兒亭，勾踐令范蠡取西施以獻夫差，西施於路與范蠡潛通，三年始達於吳，遂生一子。至此亭，其子一歲能言，因名語兒亭。《越絕書》曰：「西施亡吳國後，復歸范蠡，同泛五湖而去。」東二十五里有長谷亭，入華亭縣。西北行七十里，有震澤。今升縣望，管鄉五十、戶一萬七千五十四。
崑山縣，在郡東七十里，地名全吳，水名新陽。貞觀十三年分，在吳縣東置。縣東南一百九十步，有晉將軍袁山松城，隆安二年築。時為吳郡太守，以禦孫恩軍，在滬瀆池濱，半毀江中。山松能楷書，梁武帝評其書云：「山松書如深山道者，見人便欲縮退。」卒贈司空將軍，葬橫山東二里。會昌四年升縣，管鄉二十四、戶一萬三千九百八十一。
常熟縣，在郡北一百里。晉建安二年，分吳縣海虞置，本號海虞縣，至唐貞觀九年改常熟縣。北一百九十步有孔子弟子言偃宅，中有聖井，闊三尺，深十丈，傍有盟。（即壇也。）盟北百步有浣紗石，可方四丈。縣北二里有海虞山，仲雍、固章並葬山東嶺上。闔閭三子，長曰終累，婚齊女，蚤亡，亦葬此山。山有二洞穴，穴側有石壇，周回六十丈。山東二里有石室，太公呂望避紂之處。山西北三里有越王勾踐廟，郭西二里有夫差廟，拆姑蘇臺造。管鄉二十四、戶一萬三幹八百二十。
華亭縣，在郡東一百六十里，地名雲間，水名谷水。天寶五年置。蓋晉元假吳華亭侯陸遜宅造池亭華朋，故名。有陸遜、陸機、陸瑁三墳，在東南二十五里橫山中。有鶴鳴、鶴唳、玄鶴。管鄉二十二、戶一萬二千七百八十。
海鹽縣，在郡東南二百二十里，地名殷水，水名福見。秦始皇二十六年置。陷為柘湖，又改武元縣。湖為當湖。隆安五年改東武洲，移在故邑上。咸康七年，改禦越，復號海鹽縣。陳貞明元年割屬鹽官。廣德七年隸歸嘉興。景龍二年重置。先天二年廢。開元五年刺史張廷珪奏請重置。縣東十一里有晉穆公、何皇后宅。十五里有公孫梃、陳開疆、顧冶子三墳，俱事齊景公，勇烈有功，於景公。為晏子佞以桃二顆令言功，三人同日而死，葬於此。縣東南三十里有秦柱山，有五百童女避秦始皇難於此，後並得仙。縣西五里有會稽山，是陸華兄弟尋金牛之處。管鄉一十五、戶一萬三千二百。會昌四年升為縣。
虎丘山，避唐太祖諱改為武丘，又名海湧山。在吳縣西北九里二百步。闔閭葬此山中。發五郡之人作冢，銅槨三重，水銀灌體，金銀為坑。《史記》云：「闔閭冢在吳縣閶門外，以十萬人治冢，取土臨湖。葬經三日，白虎踞其上，故名虎丘山。」《吳越春秋》云：「闔閭葬虎丘，十萬人治。葬經三日，金精化為白虎，蹲其上，因號『虎丘』。」秦始皇東巡至虎丘，求吳王寶劍。其虎當墳而踞，始皇以劍擊之不及，誤中於石（遺跡尚存）。其虎西走二十五里忽失，於今虎疁，唐諱虎，錢氏諱疁，改為滸墅。劍無復獲，乃陷成池，古號「劍池」。池傍有石，可坐千人，號千人石。其山本晉司徒王珣與弟司空王瑉之別墅。咸和二年舍山為東西二寺，立祠於山。寺側有貞娘墓，吳國之佳麗也。行客才子，多題詩墓上。有舉子鐔銖作詩一絕，其後人稍稍息筆。
花山，在吳縣西三十里。其山蓊鬱幽邃。晉太康二年生千葉石蓮花，因名。山東二里有胥葬亭，吳王闔閭置。亭東二里有館娃宮，吳人呼西施作娃，夫差置，今靈巖山是也。晉太尉陸玩舍宅置寺，宮傍有石鼓，大三十圍。《吳志》云：「其鼓有兵則鳴。」晉隆安二年，賊孫恩作亂，鼓鳴。山上有池，旱亦不涸，中有蒓甚美，夏食之則去熱，吳中以為佳品。
支硎山，在吳縣西十五里。晉支遁，字道林，嘗隱於此山，後得道，乘白馬升雲而去。山中有寺號曰「報恩」，梁武帝置。
岝崿山，在吳縣西十二里。吳王僚葬此山中。有寺號「思益」，梁天監二年置。
餘杭山，又名四飛山，在吳縣西三十里。有漢豫章太守陸烈墳。東二里有漢山陰縣令陸寂墳。山有白土如玉，甚光潤，吳中每年取以充貢，號曰「石脂」，亦曰「白堊」、「白堊」。東三里有夫差義子墳十八所。
橫山，又名據湖山，在吳縣西南十六里。中有朱植墳及晉門下侍郎陸雲公墳。
雞籠山，在吳縣西三十里。以形似雞籠，因名。晉太康二年，司空陸玩，葬此山，掘地得石鳳飛去，今鳳凰墩是也。陸玩字君瑤，為左僕射。蘇峻之難，與兄曄隨帝在石頭城，以曄、玩吳民之望，不敢加逼遷。既登公輔，嘗嘆息謂賓客曰：「我為三公，是天下無人。」其謙抑若是。疾薨，以佐命之勛，特置七十家守墳。子納，字祖言（訥，玩之弟。子納，誤也），清操絕俗，不改素業，為吳興守。至郡，不受俸祿。征討大都督謝安詣訥，殊無供辦，茶果清談而退。終尚書令。亦葬此山。
升卑猶山，在吳縣西二十里，吳太宰嚭所葬。嚭，楚伯州犁之孫。楚誅伯州犁，奔吳，吳以為大夫。讒佞夫差而誅子胥，後勾踐滅吳誅嚭，以其不忠也。
女墳湖，在吳縣西北六里。《越絕書》曰：「夫差小女字幼玉，見父無道，輕士重色，其國必危，遂願與書生韓重為偶。不果，結怨而死。夫差思痛之，金棺銅槨，葬閶門外。其女化形而歌曰：『南山有鳥，北山張羅，鳥既高飛，羅當奈何？誌欲從君，讒言孔多。悲怨成疾，歿身黃坡。』」又趙曄《吳越春秋》云：「闔閭有女哀（愛），怨王先食蒸魚，乃自殺。王痛之，厚葬於閶門外。其女化為白鶴，舞於吳市，千萬人隨觀之。後陷成湖，今號女墳湖。」流杯亭在女墳湖西二百步，闔閭三月三日泛舟遊賞之處。
太湖，按《漢書志》云：「爾雅《釋地》（十藪）曰：『吳越之間有具區。』」郭璞云：「今吳縣西南太湖，即震澤也。中有包山，去縣一百三十里，其山高七十丈，周回四百里，下有洞庭穴，潛行水底，無所不通，號為地脈。又有大小二雷山」。按《越絕書》曰：「太湖周回三萬六千頃，亦曰五湖。」虞翻云：「太湖有五道之別，故謂之五湖」。《國語》曰：「吳越戰於五湖。」在笠澤，一湖耳。張勃《吳錄》云：「五湖者，太湖之別名，以其周行五百里，以五湖為名。」周處《風土記》曰：「舜漁澤之所也。」《揚州記》曰：「太湖一名震澤，一名洞庭，今湖中包山有石穴，其深莫知其極。即十大洞天之第九，林屋洞天也。」《洞庭山記》曰：「洞庭有二穴，東南入洞，幽邃莫測。昔闔閭使令威丈人尋洞，秉燭晝夜而行，繼七十日不窮而返。啟王曰：『初入，洞口狹隘，傴僂而入，約數里，忽遇一石室，可高二丈，常垂津液。』內有石床枕硯，石幾上有素書三卷，持回。上於闔閭不識，乃請孔子辯之。孔子曰：『此夏禹之書，並神仙之事，言大道也。』王又令再入，經二十日卻返，云：『不似前也。唯上聞風水波濤，又有異蟲，撓人撲火，石燕蝙蝠大如鳥，前去不得。』丈人姓毛，名萇，號曰毛公。今洞庭有毛公宅，石室並壇存焉。」
松江，一名松陵，又名笠澤。《左傳》曰：「越伐吳，禦之笠澤。」其江之源，連接太湖。一江東南流五十里，入小湖。一江東北二百六十里，入於海。一江西南流，入震澤。此三江之口也。咸仲云：「松，容也。容裔之貌。」《尚書》雲「三江既入，震澤底定』」是也。晉張翰仕齊王冏，在京師見秋風起，思松江鱸魚鱠，遂命駕東歸，俄而冏敗。人皆謂之見機。卒葬橫山東五里。
唐曹恭王廟，在松江。恭王，太宗第十四子。調露元年則天皇后出為蘇州刺史。
百口橋，後漢郡人顧訓家有百口，五世同居，鄉人效之，共議近宅造百口橋，以彰孝義也。
乘魚橋，在交讓瀆。郡人丁法海與琴高友善，高世不仕，共營東臯之田，時歲大稔，二人共行田畔，忽見一大鯉，魚長可丈餘，一角兩足雙翼，舞於高田。法海試上魚背，靜然不動，良久遂下。請高登魚背，乃舉翼飛騰，沖天而去。
琴高宅，在交讓瀆法海寺西五十步。法海寺，濟陽丁法海舍宅所置。法海，蓋丁令威之裔。殿宇浮圖下有令威煉丹井也。
臯橋，在吳縣北三里有五十步。漢議郎臯伯通字奉鄉所居，因名。伯通卒，葬胥門西二百步，號伯通墩。高土梁鴻隱居伯通廡下，為人賃舂，每歸，妻為具食，舉案齊眉。伯通察而異之曰：「彼傭能使其妻敬之如此，非凡人也。」舍於家。鴻潛閉門，著書十餘篇，疾困，告主人曰：「昔延陵君葬子嬴、博之間，不歸鄉里，慎勿令我子持喪歸去。」乃卒。伯通等求葬地於吳要離冢傍，咸曰：「要離烈士，伯鸞清高，宜令相近。」葬畢，妻子歸扶風。
都亭橋，壽夢於此置都驛，招四方賢客。基址見存。
炭渚橋，吳時海渚通源，後沙漲為陸，基址見存。
定跨橋，闔閭於行苑內置遊賞之處。基址見存。
重玄寺，梁衛尉卿陸僧瓚，天監二年旦暮見住宅有瑞雲重重覆之，遂奏請舍宅為重雲寺。臺省誤寫為重玄，時賜大梁廣德重玄寺。
乾元寺，晉高士戴顒舍宅置。乾元初，蘇州節度采訪使鄭桂清書額，奉敕依年號為乾元寺。
通玄寺，吳大帝孫權吳夫人舍宅置。晉建興二年郡東南二百六十里有滬瀆，漁人夜見海上光明，照水徹天。明日，睹二石神像浮水上。眾言曰：「水神也。」以三牲日祝迎之。像背身泛流而去。時郡有信士朱應及東陵寺尼，率眾，香花鐘磬，入海迎之，載入郡城。像至通玄寺前，諸寺競爭，數目人牽拽不動。眾議玄（雲）像應居此寺。言畢，數人舁試，像乃輕舉。便登寶殿，神驗屢彰，光明七日七夜不絕。梁簡文帝制《石佛碑》曰有迦葉佛、維衛佛，梵字，刻於像背。唐東宮長史陸東之書碑。載初九年，則天皇后遣使送珊瑚鏡一面、缽一副，宣賜供養，兼改通玄寺為重雲寺。開元五年，兼賜金魚字額。舊通玄寺移鹽官縣東四十里鮑郎市。其後像失一軀，後人造一軀以並之。
龍光寺，梁天監二年，金紫光祿大夫陸杲字明霞舍宅置。陸柬之書額。
永定寺，梁天監三年，蘇州刺史吳郡顧彥先舍宅置。陸鴻漸書額。
宴聖寺，梁天監三年，司徒沈長史吳郡張融舍宅置。右衛翊陸彥遠書額。
禪房寺，宋建武元年，蘇州刺史張岱舍宅置。吳郡陸曾書額。
流水寺，吳郡陸襄舍宅置。三殿三樓，高僧清閑建。吳郡縣令田業伯葉書額。
唐慈寺，宋建武元年，高士將軍舍宅置。
朱明寺，晉隆安二年，郡人朱明，孝義立身而家大富。與弟同居，弟妻言樹壞，欲棄兄異居。明知弟意，乃以金帛余谷盡給與弟，唯留空宅。忽一夕狂風驟雨，悉吹財帛還歸明宅。弟與妻羞見鄉里，自盡。明乃舍宅為寺，號朱明寺。
般若臺，晉穆侯何曾置。內有水池石橋，銅像一軀，高一丈六尺。高士戴顒建。唐景龍二年有神光現，數日不歇，奉敕改神景寺。東北有般若橋，因寺而名。
崇福寺，梁天監三年，武帝置。周朝廢之。寶應元年重置。
龍興寺，則天皇后置。御書額八方。開元五年再興此寺，刺史張廷珪模勒御書於碑。
慈悲寺，齊永明二年吳人薛曇舍宅置。宋周曇卒，遺言遷其靈樞於殿下。
陸卿寺，梁莊舍宅置。
崇善、王芝二觀，並天監二年置。
古館八所：
全吳通波龍門臨頓升羽（帶城橋二百步）烏鵲（在郡南高橋）江風（渴馬港是）夷亭（養魚之亭）
古坊六十所：
通波三讓水浮闔閭坤維館娃調啁平權金風南宮通關盍簪吳越白賁南記長幹望館曳練萇楚處暑常縣白華即次甘節吳渝洊雷義和噬嗑
嘉魚陋燭
已上三十坊在吳縣。
遷善旌孝儒教繡衣太玄黃鸝玉鉉布德立義孫君青陽建善從義迎春載耜開水麗澤釋菜和令夷則南政仲呂必大豸冠八貂同仁天宮布農富春循陔
已上三十坊在長洲縣。
周太王三子，長曰泰伯，次曰仲雍，次曰季歷。季歷賢而生聖子文王昌。昌必有天下，故泰伯以天下三讓於季歷焉。周與吳皆後稷之後，姓姬氏。吳國泰伯在位四十九年，無子，弟仲雍立。
周繇王在位三十七年（子熊遂立之）。
熊遂在位四十九年（子早軫立之）。
早軫在位五十九年（子款吾立之）。
款吾在位三十八年（子兄夷處立之）。
夷處在位三十九年（侄璧羽立之）。
璧羽在位三十六年（子齊玄立之）。
齊玄在位五十年（予柯盧立之）。
柯盧在位二十七年（弟柯轉立之）。
柯轉在位二十四年（子嬌夷立之）。
嬌夷在位二十四年（侄鴟夷立之）。
鴟夷在位三十年（子界嗣立之）。
界嗣在位三十五年（子知濟立之）。
知濟在位二十七年（子諸樊立之）。
余濟在位十七年（弟余昧立之）。
余昧在位二十一年（子僚立之）。
子僚在位十三年（堂弟子光立之）。
子光在位二十年（子光，諸樊之子，殺僚篡位，號闔閭，子夫差立之）。
夫差在位二十三年（為越王句踐所殺，國滅）。
已上計二十五王，治國總六百二十四年。
羅城，作亞字形，周敬王六年丁亥造。至今唐乾符三年丙申，凡一千八百九十五年。其城南北長十二里，東西九里，城中有大河，三橫四直，蘇州名標十望，地號六雄，七縣八門，皆通水陸。郡郭三百餘巷。吳、長二縣，古坊六十，虹橋三百有餘。地廣人繁，民多殷富。古蹤靈跡，實異事。後因王郢叛亂羅城，乃以重修。今姑纂成圖畫，以俟後來者添修矣。
--後集--
前記皆書傳所載，雖略而具典。自唐王郢叛亂，市邑廢毀，刺史張摶重修羅城，並古今所創諸縣鄉坊廟、山塋墳墓、橋梁寺觀、聖賢靈跡，或傳記無聞，或廢興不一，今採摘縣錄，據《圖經》，選其確實者，列於卷後。
吳江縣，梁開平三年錢氏奏請於松江置。嘉興、海鹽二縣，晉天福四年置，為秀州。
平江軍，太平興國二年，錢氏改號。
永昌北倉，在子城西北六里五十步。
西倉，在子城西一百八十步。
茭草場，在子城西三里。
商稅務，在子城西三里一百八十步。
茶鹽務，在子城河西五步。
都酒務，在子城南二十步。
崇節宮，在子城東三里二十步。
水軍第一指揮，在州西六里二十步。
水軍第二指揮，在州北六里二十步。
牢城，在州西南二里二步。
清務指揮，在州西南二里二步。
宣毅第十九指揮，在州西南三里二十步。
吳縣城，地名姑蘇，水名震澤，境東西一百五里，南北一百五十里。
長洲縣，境東西一百十一里，南北九十里。
崑山縣，境東西二百六十里，南北一百五十里。
常熟縣，境東西九十里，南北一百里。
吳江縣，境東西一百八十里，南北一百五十里。
吳縣二十都：
吳門利娃永安履仁鳳凰靈巖橫山太平吳苑至德胥臺南宮西華洞庭長壽蔡仙姑蘇震澤長山遵禮
長洲縣二十都：
上元樂安鳳池清波道義大雲東吳武丘吳宮陳公蘇臺金鵝習義依仁儒教尹山彭華(舊名徐杭)益地東吳下鄉
崑山縣十四都：
朱塘積善金吳款水永安武元安亭臨江湖川春申惠安醋塘新安王樂
常熟縣十二都：
積善開元太平感化南砂崇素端委歸政雙鳳思政郭行昇平
吳江縣五鄉：
源澄震澤感化久詠範隅
社壇並風伯雨師壇，並在吳縣西南五里。
吳縣洞庭鎮，在縣西南一百三十里。
社下鎮，在西八里。
木瀆鎮，在縣西南二十七里。
神景宮，在縣西南一百二十里太湖中。唐乾符二年置。
洞庭宮，在縣西南一百二十里。唐開成二年置。
上真宮，在縣西一百二十里。唐至德二年置。
洞庭華嚴院，在縣西南七十里。梁天監二年置。
洞庭彌勒院，在縣西南一百里。唐乾符二年置。
洞庭小湖院，在縣西南一百五十里。梁大同二年置。
洞庭興福院，在縣西南七十里。唐乾符元年置。
洞庭上方院，在縣西南一百二十里。唐會昌六年置。
林屋洞天，在洞庭西山，幽邃奇絕，乃真仙出洞府，據《仙經》，人間三十六洞天，其知者十，林屋，第九洞天也。今皆羽客居之，好道之士，常所遊覽，時有遇焉。
洞庭水月院，在縣西南一百里。梁天監四年置。
四無量寺，在縣西七十里。唐大中元年置。
天平寺，在縣西南二十五里。唐寶歷二年置。
昭明寺，在縣西五十里。古名昭王寺，梁天監二年昭明太子置。
楞伽寺，在縣西南二里。梁天監二年置。
光福寺，在縣西北七十里。梁天監二年置。
天宮寺，在縣西南四十里。梁天監二年置。
寶華寺，在縣西南三十里。梁天監二年置。舊名寶林院，含面和尚住持，以錫卓地為井，祥符中改智顯院。
明因院，在縣西南二十五里。晉天福九年置，後改為薦福院。
寶積院，在縣西南二十里。隋大業四年置，為塔院。
翠峰院，在縣西南七十里。唐咸通十六年置。
景德寺，在縣西北一里三十步。晉咸和二年，獻穆公王珣弟瑉舍宅建。
雍熙寺，在縣北十步。梁天監二年置。舊名流水、法水等寺，後於雍熙中失火燒毀，遂改今名。
瑞光寺，在縣西南四里。開寶九年置，舊名普濟院。
西竺寺，在縣西南一里六十七步。唐大中八年處州人馬厚舍宅為馬禪寺。晉天福八年錢氏改保壽院。祥符中改今額。
橋梁一十九所：
樂橋飲馬孫老渡僧昇平白顯太平市曹三太尉黃牛坊憩橋小市張廣普濟泰伯廟杉瀆西館金師堂
續添橋梁：
吉利成家渡子龍興寺積善三板馬禪寺白□剪金過軍雍熙寺後絲行吳縣東吳縣西烏盆艇船臯橋朱明寺魚行女寇子院開元寺梅家查家烏鵲盤門裏廟雁門朱勔宅前景德寺蔣侍郎盧提刑陸侍郎雍熙寺西
長洲縣，大元元貞元年，董總管移於平橋北衙東府前。吳縣亦然(舊址立夫子堂)。
天慶觀，在縣西南一百五十步。唐開元中置，為開元觀。至道中改玉清道觀。大中祥符二年，改今額。大元元貞元年，改玄妙觀。
報恩寺，在縣西北一里半。吳赤烏二年置，後廢。周顯德二年重置。
壽寧萬歲院，在縣東一里半。唐咸通二年改為般若院。
天宮院，在縣東北五十步。唐景福元年置，為武平院。祥符中，改今額。
明覺禪院，在縣東南一里半。唐大中五年置。
鎮國院，後廢。梁乾化四年錢氏置。大中祥符二年，改今額。
靈鷲院，在縣北三百步。梁乾化三年，錢氏改為永光院。祥符改今額。
廣化寺，在縣西。梁貞明二年錢氏置，為崇吳院。祥符二年，改今額。
萬壽禪院，在縣東南一里半。梁為安國禪院，唐長壽二年改為長壽院。乾祐元年重修。祥符三年，改今額。
大中祥符尼寺，在縣西北一里半。梁天監二年置，後廢。梁龍德二年復置，為福田寺。傳法尼寺，在縣西一里，唐大中五年置，後廢。梁乾化六年重置，為禪興寺。祥符二年，改今額。
寧國尼寺，在縣西南一里五十步。建隆二年置，為永安院。祥符二年，改今額。
仁王寺，在縣東南一里。唐天福四年奏置，為安吳院。祥符二年，改今額。
永福尼院，在縣南一百六十步。唐咸通年置。
資壽尼禪院，在縣東南三百步。晉天福三年置。
妙嚴尼禪院，在縣西五十步。太平興國元年置。
半塘法華院，在縣西北七里十步。東晉時置。
續添橋梁：
顧家將家乘魚大郎子城後長洲縣東天宮寺張香徐鯉魚南倉廣化寺後阮橋承天寺後寺前竹隔船舫北寺東筱橋板橋徐貴子寧國寺茭薦通利樂安禪興寺仰家天慶觀紅爐子百口蔣軍李師堂周太保張馬步鵝鴨寶積寺草鞋靈鷲寺周通華家華橋程橋望信吳王金母閻橋黃土塔帶城馬津草橋醋坊臨頓州前平橋至道新橋甫橋
崑山縣，景德寺，在縣西南二百五十步。晉咸和二年置。舊名寶馬寺。景德二年，改今額。
慧聚寺，在縣西北三里。梁天監十年置。初慧向法師居石室，忽神人見前，請助千工建寺，是夜風雨暴作如(闕)出聲，詰旦視，山已成階陛矣。後寺不日而成。唐大中七年重修，內有彌勒閣，殿柱四壁有張僧繇畫龍，彷彿存焉。
慧嚴禪院，在縣東三百步。梁開平三年置，為昆福禪院。貞明五年重修。本朝(闕)年改今額。
能仁禪院，在縣東三十五里。唐天祐二年置。後長興三年，改德義院。祥符中改今額。
方泰寺，在縣東七十里。唐大中三年置，後廢。天福三年增。
南祥禪院，在縣東一百十里。唐開成四年置，後廢。光化二年重置。
新安尼寺，在縣東二百步。梁天監二年置。唐會昌五年廢。大中七年重建。
橋梁十四所：
望江釘行茶行廟堂魚行秦迪半道鎮東西板崑山寺紹法巷酒坊縣前平橋
常熟縣，乾元觀，在縣西一里虞山南嶺下。梁天監五年置。天師張裕於此山修道，白日上升，遂於觀立碑。
東靈寺，在縣西一里。唐聖歷二年置，舊名十興寺，元在吳縣界。神龍元年改今額，仍移於今所。
慧日禪寺，在縣西九十步。本常熟平禪院，祥符元年改今額。
天寧尼寺，在縣西北一里。梁天監二年置。
齊樂尼寺，在縣西二百步。梁大同二年置。
頂山禪院，在縣西北十六里虞山北嶺下。梁大同二年置。
延福禪院，在縣西十三里虞山南嶺下。梁大同三年置。
興福寺，在縣西九里虞山北嶺下。梁大同三年置。
勝法寺，在縣東三十五里。唐乾元年置，為離宅寺。晉開運未改境寧寺。祥符元年改今額。
橋梁五所：
言偃信義文學(闕)仙通泰
吳江縣，應天禪院，在縣西南(闕)裏。唐乾符二年置。
報恩禪院，在縣東北二十五里。唐大中元年置。
興寶寺，在縣城內。晉天福七年置。
寧境禪院，在縣南一百里。晉開運二年置。
法喜寺，在縣東十八里。後唐長興元年置。晉開運三年重修。
橋梁十所：
雙鳳醋坊縣橋世水馬郤通津富基八尺同德徹浦

