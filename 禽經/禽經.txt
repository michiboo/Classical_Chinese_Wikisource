舊本題師曠撰。晉張華註。漢、隋、唐諸誌及宋《崇文總目》皆不著錄。其引用自陸佃《埤雅》始，其稱師曠亦自佃始。其稱張華註則見於左圭《百川學海》所刻。考書中鷓鴣一條，稱晉安曰懷南，江左曰逐隱，春秋時安有是地名？其偽不待辯。張華晉人，而註引顧野王《瑞應圖》、任昉《述異記》，乃及見梁代之書，則註之偽亦不待辯。然其中又有偽中之偽。考王楙《野客叢書》，載《埤雅》諸書所引，而楙時之本無之者，如鶴以怨望，鴟以貪顧，雞以睨視，鴨以怒睨，雀以猜懼，燕以狂行，鶯以喜囀，烏以悲啼，鳶以饑鳴，鶴以潔唳，梟以兇叫，鴟以愁嘯，鵝飛則蜮沉，鵙鳴則蚓結，鸛俯鳴則陰，仰鳴則睛，陸生之鳥咮多銳而善啄，水生之鳥咮多圓而善唼，短腳者多伏，長腳者多立，凡數十條。是楙所見者非北宋之本。又楙書中辯鶯遷一條，引《禽經》鶯鳴嚶嚶。辯杜詩白鷗沒浩蕩一條，引《禽經》鳧善沒，鷗善浮。辯葉夢得詞睡起啼鶯語一條，引禽經啼鶯解語，流鶯不解語。今本又無之。馬驌《繹史》全錄此書，而別取《埤雅》、《爾雅翼》所引今本不載者，附錄於末，謂之《古禽經》。今考所載楙已稱《禽經》無其文者凡三條，其餘尚有青鳳謂之鶡，赤鳳謂之鶉，黃鳳謂之焉，肅白鳳謂之肅，紫鳳謂之鷟，鶴愛陰而惡陽，雁愛陽而惡陰，鶴老則聲下而不能高，近而不能尞，旋目其名睘，方目其名厷，交目其名鳽，鳥之小而鷙者皆曰隼，大而鷙者皆曰鳩，烏鳴啞啞，鸞鳴噰々，鳳鳴喈喈，凰鳴啾啾，雉鳴嘒嘒，雞鳴咿咿，鶯鳴嚶嚶，鵲鳴唶唶，鴨鳴呷呷，鵠鳴哠々，鵙鳴具々，卻近翠者皆步，卻近蒲者能擲，朱鳶不攫肉，朱鷺不吞鯹，摯好風，鸍好雨，鸘好霜，鷺好露，陸鳥曰棲，水鳥曰宿，獨鳥曰止，眾鳥曰集，鵝見異類差翅鳴，雞見同類拊翼鳴，鵻上無尋，鷚上無常，雉上有丈，鷃上有赤，暮鳩鳴即小雨，朝鳶鳴則大風，鸇鸇之信不如鷹，周周之智不如鴻，淘河在岸則魚沒，沸河在岸則魚湧，雕以周之，鷲以就之，鷹以膺之，鶻以搰之，隼以伊之，鴻雁愛力，遇風迅舉，孔雀愛毛，遇雨高止，雁曰翁，雞曰{沙鳥}，鶉曰鷹，鷹不擊伏，鶻不擊姙，一鳥曰佳，二鳥曰雔，三鳥曰朋，四鳥曰乘，五鳥曰鳸，六鳥曰鶂，七鳥曰鳥，八鳥曰鸞，九鳥曰鳩，十鳥曰{章鳥}，拙者莫如鳩，巧者莫如鶻，鵲見蛇則噪而賁，孔見蛇則宛而躍，山禽之咮多短，水禽之咮多長，山離之尾多修，水禽之尾多促，衡為雀，虛為燕，火為鷮，亢為鶴，鸛生三子一為鶴，鳩生三子一為鶚，鷹好峙，隼好翔，鳧好沒，鷗好浮，乾車斷舌則坐歌，孔雀拍尾則立舞，人勝之也，鸞入夜而歌，鳳入朝而舞，天勝之也，霜傅強枝，鳥以武生者少，雪封枯原，鳥以文死者多，雀交不一，雉交不再，冠鳥性勇，帶鳥性仁，纓鳥性樂，鴺鳥不登山，鶮鳥不踏土諸條。其中有兩條為楙所摘引，餘亦不雲無其文。則今所見者，又非楙所見之本矣。觀雕以周之諸語，全類《字說》，疑即傳王氏學者所偽作，故陸佃取之。此本為左圭《百川學海》所載，則其偽當在。南宋之末，流傳巳數百年。文士往往引用。姑存備考，固亦無不可也。(文淵閣四庫全書提要)
子野曰：「鳥之屬，三百六十，鳳為之長。」故始於此。鳳者，羽族之長。
鳳雄凰雌。鳳，鴻前，麟後，蛇首，魚尾，龍紋，龜身，燕頷，雞喙，駢翼。首載德，頂揭義，背負仁，心抱忠，翼夾信，足履正。小音鐘，大音鼓。不啄生草，五采備舉。飛，則群鳥從。出，則王政平，國有道。
亦曰瑞鶠。景純註《爾雅》云：「瑞應，鳥也。雞頭，蛇頸，燕頷，龜背，魚尾，五彩色，高六尺許。出，為王者之嘉瑞。」《孝經》援神契曰：「王者，王者德及鳥獸，則鳳鳥翔。」
亦曰鸑鷟。鳳之小者，曰鸑鷟。五彩之文，三歲始備也。
羽族之君長也，鸞瑞鳥。鸞者，鳳鳥之亞。始生類鳳。久則五彩變易，故字從變。省禮鬥威儀曰：天下太平安寧，則見。其音如鈴，巒巒然也。周之文物，大備法車之上，綴以大鈴，如鸞之聲也，後改為鑾。
一曰雞趣。顧野王《符瑞圖》曰：「雞趣，王者有德，則見。首翼赤，曰丹鳳；青，曰羽翔；白，曰化翼；玄，曰陰翥；黃，曰土符。別五彩，而為名也。」
鳳翥鸞舉，百羽從之。鸞鳳翔止，百鳥皆從也，以類化。
鳳靡鸞吪，百鳥瘞之。鳳死，曰靡。鸞死，曰吪。禽鳥啄土，以瘞藏之。
慈烏反哺。慈烏曰孝鳥，長則反哺其母，大嘴鳥否。
白脰烏不祥。烏之白脰者，西南人謂之鬼雀。鳴，則兇咎。
巨喙烏善警。鳥之巨觜者，善避矰弋彈射。曰善警。
哀烏吟夜。烏之失雄雌，則夜啼。
鷙鳥之善搏者，曰鶚。鶚大，人見而悚愕也。
竊玄曰雕。色淺黑而大者，其羽能落鳥毛也。
鴘曰鵕。鷹色蒼黃，謂之鴘。《廣雅》曰：「鴘鷹二歲，色也。鷹生二歲，始擊也。」
骨曰鶻，瞭曰鷂。能遠視也。瞭目，明白音了。
𪄡曰鸇。展風也。向風搖翅，其回迅疾。狀類雞。色青、搏燕鷽食之。《左傳》云：「若鷹鸇之逐鳥雀。」
奪曰鵽。如鸇，而小者。其脰上下亦取鳥雀，如攘奪也。
王鴡，鴡鳩，魚鷹也。《毛詩》曰：「王鴡，摯而有別，多子。」江表人呼以為魚鷹。雌雄相愛，不同居處。詩之《國風》，始《關睢》也。
亦曰白鷖。鷖之色白者。
亦曰白鷢。狀如鷹，尾上白也。
雉介，鳥也。善搏鬥也。
亦曰鳩。《爾雅》曰：「雉絕有力奮。」
五彩備，曰翬。《爾雅》曰：「伊洛而南，素質，五采皆備。成章，曰翬。江淮而南，青質，五采皆備，成章，曰鷂。言其毛色光輝也。《周禮》後，六服一，曰翬衣。取其雉性介而守，以比後德也。
亦曰夏翟。《書》曰羽畎。夏翟雉尾至夏，則光鮮也。
亦曰鷂雉。青質，五采，解見上註。
朱黃曰鷩雉。背毛黃，腹毛赤，頸毛綠而鮮明。《周禮》鷩冕，取此。
白曰鵫雉。江東呼曰白雉。
玄曰海雉。羽色純黑，亦善鬥。生海中山島上。
首有彩毛，曰山雞。山雉，長尾，尤珍獲之。林木之森郁者，不入，恐觸其尾也。雨，則避於巖石之下，恐濡濕也。久雨，亦不出而求食，死者甚眾。
頸有彩囊曰避株。雉屬，出華嶽及盛山中，晴暘則頸出彩色作囊。遇樹木，則避之。故曰避株。任昉曰，亦名吐綬鳥。
背有采羽曰翡翠。狀如鵁鶄，而色正碧，鮮縟可愛。飲啄於澄瀾洄淵之側。尤惜其羽，日濯於水中。今王公之家以為婦人首飾。其羽值千金。
腹有采文曰錦雞。狀如鳩鴿，膺前五色如孔雀羽。出南詔越山中，歲采捕之，為王冠服之飾。
鳲鳩、戴勝，布穀也。揚雄曰：「鳲鳩、戴勝生樹穴中，不巢生。」《爾雅》曰：「皂鴔，戴鵀。」鵀即首上勝也。頭上尾起，故曰戴勝。而農事方起，此鳥飛鳴於桑間，雲五穀可布種也，故曰布穀。《月令》曰：「戴勝降於桑，一名桑鳩，仲春鷹所化也。」
亦曰鴶鵴。鳴自呼。
亦曰獲谷。江東呼為獲谷。(見揚雄《方言》）
春耕候也，雲此鳥鳴時，耕事方作，農人以為候。
倉鶊，黧黃，黃鳥也。今謂之黃鶯、黃鸝是也。野民曰黃栗留。語聲轉耳，其色黧而黃，故名黧黃。《詩》云：「黃鳥，以色呼也。」
亦曰楚雀，北人呼為楚雀。
亦曰商庚，夏蠶候也。雲此鳥鳴時蠶事方興，蠶婦以為候。對上文也。
雞鷽惡其類。雞與山鵲惡其類，相值則搏。鷽，狀類鵲，長尾，丹嘴。
鴛鴦、玄鳥愛其類。鴛鴦，匹鳥也。玄鳥，燕也。二鳥朝倚暮偶，愛其類也。
鳱，以水言，自北而南。鳱音雁，隋陽鳥也。冬適南方，集於江幹之上。故字從幹。
斥，以山言，自南而北，斥亦音雁．中春寒盡，雁始北向。燕代尚寒，猶集於山陸岸谷之間，故字從厈。(註：斥字應作[厈鳥])
鶴，以聲交而孕。雄鳴上風，雌承下風，而孕。
鵲以音感而孕。鵲．乾鵲也，上下飛鳴則孕。
白鷁相眡而孕。雄雌相視而孕。
鵁鶄睛交而孕。狀類鳧而足高，相視，而睛不眩轉，孕而生雛。
鸐，巂周，子規也。啼必北嚮。《爾雅》曰：「巂周，甌越間曰怨鳥。夜啼達旦，血漬草木，凡鳴皆北向也。」
江介曰子規，啼苦則倒懸於樹，自呼曰謝豹。
蜀右曰杜宇。望帝杜宇者，蓋天精也。李廣《蜀誌》曰：「望帝稱王於蜀時，荊州有一人化從井中出，名曰鱉靈。於楚身死，屍反泝流上至汶山之陽，忽復生，乃見望帝，立以為相。其後巫山龍鬥，壅江不流，蜀民墊溺，鱉靈乃鑿巫山，開三峽，降邱宅，土民得陸居。蜀人住江南，羌住城北，始立於柵，周三十裏。令鱉靈為刺史，號曰西州。後數歲，望帝以其功高，禪位於鱉靈，號曰開明氏。望帝修道處西山，而隱化為杜鵑鳥，或雲化為杜宇鳥，亦曰子規鳥。至春則啼，聞者淒側。
隋陽，越雉，鷓鴣也。飛必南翥。《廣誌》云：「鷓鴣似雌雉飛，但徂南不北也。」
晉安曰懷南。《異物記》云：「鷓鴣」白黑成文，其鳴自呼，象小雉，其誌懷南不北徂也。江左曰逐穩。《古今註》曰：「南方有鳥名鷓鴣，向南飛，畏霜露，早與暮稀出。有時夜棲則以樹葉覆其背，燕人亦不知有此鳥也。」
鶡，毅鳥也，毅不知死。狀類雞，首有冠，性敢於鬥，死猶不置，是不知死也。《左傳》：鶡冠，武土戴之，象其勇也。
鷗，信鳥也。信不知用。鷗，水鳥，如鶬鶊而小，隨潮而翔，迎浪蔽日，曰信鷗。鷗之別類群鳴，喈喈優優，隨大小潮來也。食小魚、蝦蝡之屬．雖潮至則翔，水向以為信，反為鷙鳥所擊，是知信，而不知所以自害也。
鷸有文而貪。鷸，狀類鷰，紺色，錯出有文色。水際伺蚌出，啄而食之，反為蚌所持，死水中。不知所食以為害。《左傳》曰：「好聚鷸冠是也。」
鳶不擊而貪。鳶，鴟也。不善搏擊，貪於攫肉也。《詩》曰：「鳶飛戾天。」鮑照曰：「寒鴟嚇雛。」
鵜志在水。鵜鶘，水鳥也。似鶚，而大喙。長尺余，頷下有胡如大囊，受數升。湖中取水以聚群魚，候其竭涸，奄取食之。一名淘河。《詩》曰：「維鵜在粱，誌在水也。」
鴷志在木。《爾雅》曰：「鴷，斵木鳥，巢木中。嘴如錐，長數寸。常斵樹，食蠹蟲。喙振木，蟲皆動也。」
鳩拙而安。鳩。鳲鳩也。《方言》云：「蜀謂之拙鳥，不善營巢，取鳥巢居之，雖拙而安處也。雄呼晴，雌鳴陰。」
鷦巧而危。鷦眇，桃雀也。狀類黃雀而小，燕人謂之巧婦，亦謂之女匠。江東人呼為蘆虎。喙尖，取茅秀為巢。㓨以縑麻，若紡績為巢。或一房，或二房，懸於蒲葦之上，枝折巢敗。巧而知所託。
鳧鶩之雜。鳧鶩，鴨屬，色不純正，故曰雜矣。
鷴鷺之潔。白鷴，似山雞而色白，行止閑暇。
鶗鳺鳴而草衰。《爾雅》謂之鵙。鵙伯勞也。狀似鶷葛而大。《左傳》謂之伯趙。《方言》曰：「孤雞鳴則草衰。」
澤雉啼而麥齊。澤雉如商庚，春季之月始鳴。麥平隴也。
風翔則風。風禽，鳶類。越人謂之風伯，飛翔，則天大風。
雨舞則雨。一足鳥，一名商羊。字統曰：「商羊」。一名雨天，將雨則飛鳴。孔子辯之子齊庭也。
霜蜚則霜。鷫鸘，鳥名，其羽可為裘，以辟寒。鷫鸘飛，則隕霜。
露翥則露。露禽，鶴也。子野鼓琴，玄鶴來舞。露下，則鶴鳴也。鶴之馴養於家庭者，飲露則飛去。
林鳥朝嘲。林鳥朝之將翔也，聚而噍啁。
水鳥夜嘢，山鳥巖棲。山巖之鳥，多不巢。
原鳥地處。阿鳥之屬是。
靈鵲兆喜。鵲噪則喜生。
恠鵩塞耳。一名休鶹。《廣雅》曰：「江東呼為怪鳥，聞之多禍，人惡之，掩塞耳矣。」
鴽鶉野則義，豢則搏。《月令》曰：「田鼠化鴽。關東謂之鶉，蜀隴謂之循。在田得食鳴相呼，夜則群飛。晝則草伏。馴養之以見食相搏鬥也。
水鶩澤則群，擾則逐。鶩，野鴨也。飛止大澤之中，群處。既豢，擾之惡其族類，而相逼逐也。
鸚鵡摩背而瘖。鸚鵡出隴西，能言鳥也。人以手撫拭其背，則喑啞矣。
鴝鵒剔舌而語。《山海經》謂之者鵒，今人育其雛，以竹刀剔舌本，教之言語。謝尚能做鴝鵒舞。
扶老強力。《古今註》云：「扶老，禿鶖也。狀如鶴，大者高七、八尺，善與人鬥，好啖蛇脯。羞食之，益人氣力，走及奔馬也。」-
鶺鴒友悌，雀屬也。《爾雅》曰：「鶺鴒雍渠。」《毛詩》曰：「水鳥也，大雀高尺，尖尾，長喙，頸黑青灰色，腹下正白。飛則鳴，行則搖。」又曰「脊令」。《詩》曰：「脊令在原，兄弟急難。鶺鴒共母者，飛鳴不相離。」詩人取以喻兄弟相友之道也。
采寮雍雍，鴻儀鷺序。鴻雁屬，大曰鴻，小曰雁，飛有行列也。鷺，白鷺也，小不逾大，飛有次序，有百官縉紳之象。詩以振鷺比百寮，雍容喻朝美。《易》曰：「鴻漸於幹於磐，聖人皆以鴻鷺之群擬官師也。」
鷃雀啁啁，下齊眾庶。鷃，籬鷃也，雀屬，眾人之象言多也。
鷯鶉，雄鶛牝庳。鷯，雀也，鶉也，二鳥皆雄者足高，雌者足短。
鳩鵽，雌前雄後。鳩，鳲鳩也，鵽大如鴿生。關西，為鳥憨急。二鳥雌飛則隨，雌止則止，雌常在前也。
鷇將生，子呼母應。鳥伏卵將成，子鳴於鷇，母應之。
雛既生，母呼子應。鳥即雛，母呼則子應之。
班鳩辨鵴。班，次序也。凡哺子，朝從上下，暮從下上。他鳥皆否。
梟鴟害母。梟在巢，母哺之。羽翼成，啄母目，翔去也。
舒雁鳴前後和。舒雁飛成行也。雌前呼，雄後應也。
群棲獨警。夜棲川澤中，千百為群，有一雁不瞑．以警眾也。
覆卵，則鸛入水。鸛，水鳥也。伏卵時，數入水，冷則不毈，取礜石周卵以助暖氣。故方術家以鸛巢中礜石為真物也。
鵝，月逆月。伏卵則向月，取其氣助卵也。
宵鳸司夜，行鳸主晝；雄翼掩左，雌羽掩右。《爾雅》曰：「鳥雌雄不可別者，以翼右掩左，雄；左掩右，雌。」
物食長喙。食物之生者，皆長喙，水鳥之屬也。
穀食短咮。鳥食五穀者，喙皆短。
搏則利觜。鳥善搏鬥者利觜。
鳴則引吭。善啼鳴，頸長也。
毛協四時。春則毛弱，夏則稀少而改易，秋則刷理，冬則更生細毛自溫。
色合五方。倉鷹之屬以象東方木行，朱鳥之屬以象南方火行，黃鳥之屬應土行，以象西方金行，玄鳥之屬以象北方水行。
羽物變化轉時令。仲春之節，鷹化為鳩。季春之節，田鼠化為鴽。仲秋之節，鳩復化鷹。季秋之節，雀人大水，化為蛤。孟冬之節，雉入水化為蜃。《淮南子》曰：「鱉化為鶉，鶉化為鸇，鸇化為布穀，布穀復為鷂。順節令以變形也。
乾道始終，以成物性。生物者，乾之始；成物者，乾之終。隨時變化，成就萬物之性也。

