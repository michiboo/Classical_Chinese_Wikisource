國朝張仁浹撰。仁浹，秀水人。是書前有乾隆戊辰《自序》。首八卷載諸儒傳授及王氏《略例》、朱子《啟蒙》，九卷以後始釋經文。其說惟以朱子《本義》為主，故《本義》與經文一例大書，而雜取前儒諸說合於《本義》者著於下，如程《傳》之類。與朱子異義者偶附一二，不以為例。蓋名為釋《經》，實則釋《本義》也。其首列引用姓氏，特升朱子於漢儒之前，題曰「先賢」，以示尊崇之義。然所列先賢三人，一曰卜子，實則張弧之《易》。一曰左氏。考丘明於《易》未有成書，亦不知其何以特列。至周、程、張、邵五子則雜於先儒之中，以時代為序。考邵子為《易》外別傳，張子於二程亦尚為友教。至於朱學本程，程學本周，源流燦然，抑周、程而獨尊朱，似非朱子所樂受。又謂張弧優於周、程，恐亦非周、程所甘矣。
