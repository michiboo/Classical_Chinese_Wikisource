　　欽定四庫全書　　　　　經部五
　　左傳杜林合注　　　　　春秋類
　　提要
　　〈臣〉等謹案左傳杜林合注五十卷明王道焜趙如源同編案朱𢑱尊經義考載宋林堯叟春秋左傳句解四十卷引鄭玥之言曰堯叟字唐翁崇禎中杭州書坊取其書合杜注行之又載此書五十卷引陸元輔之言曰王道焜杭州人中天啟辛酉鄉試與里人趙如源濬之共輯此書云云今書肆所行卷數與𢑱尊所記合而削去道焜如源之名又首載凡例題為堯叟所述而中引永樂春秋大全殆足咍噱葢即以二人編書之凡例改題堯叟也杜預注左氏號為精密雖隋劉已有所規元趙汸明邵寳傅遜陸粲
　　國朝顧炎武惠棟又遞有所補正而宏綱巨目終越諸家堯叟之書徒以箋釋文句為事實非其匹第古注簡奧或有所不盡詳堯叟補苴其義使淺顯易明於讀者亦不無所益且不似朱申句解於傳文橫肆刋削故仍録存之以備一解中附陸徳明音義當亦道焜等所加原本所有今亦並存焉乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀






