　　欽定四庫全書　　　　　子部一
　　涇野子內篇　　　　　　儒家類
　　提要
　　〈臣〉等謹案涇野子內篇二十七卷明呂柟撰柟字仲木號涇野髙陵人正徳戊辰進士第一授翰林院修撰厯官南京禮部右侍郎諡文簡事蹟具明史儒林𫝊柟師事渭南薛敬之接河東薛瑄之𫝊在南都與湛若水鄒守益同主講席是書乃其門人所編語録凡雲槐精舍語二卷東林書屋語一卷端溪問答一卷解梁書院語一卷栁灣精舍語二卷鷲峯東所語十二卷太常南所附邵伯舟中語三卷太學語二卷春官外署語二卷禮部北所語一卷其子畇等類而刻之柟為學在格物以窮理先知而後行其所謂窮理不是泛常不切於身只在語黙作止處驗之所謂知者即從聞見之知以通徳性之知但事事不肯放過其踐履最為篤實嘗斥王守仁言良知之非以為聖人教人未嘗規規於一方今不論資稟造詣刻數字以必人之從不亦偏乎故其議論一以程朱為歸終身不變其所守亦可謂篤信好學者矣乾隆四十五年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀






