
郡庭常窘束，涼野求昭曠。
楚客凜秋時，桓公舊臺上。
清明風日好，歷落江山望。
極遠何蕭條，中留坐惆悵。
東彌夏首闊，西拒荊門壯。
夷險雖異時，古今豈殊狀。
先賢杳不接，故老猶可訪。
投弔傷昔人，揮斤感前匠。
自爲本疎散，未始忘幽尚。
際會非有欲，往來是無妄。
爲邦復多幸，去國殊遷放。
且汎籬下菊，還聆郢中唱。
灌園亦何爲，於陵乃逃相。

