　　孫子曰：
　　凡用兵之法：全國為上，破國次之。
　　〔曹操曰：興師深入長驅，拒其都邑，絕其內外，敵舉國來服，為上；以兵擊破得之，為次也。〕
　　全軍為上，破軍次之。
　　〔曹操曰：《司馬法》曰：「萬二千五百人為軍。」〕
　　全旅為上，破旅次之。
　　〔曹操曰：五百人為旅。〕
　　全卒為上，破卒次之。
　　〔曹操曰：自校以上至百人也。〕
　　全伍為上，破伍次之。
　　〔曹操曰：百人以下至五人。〕
　　是故，百戰百勝，非善之善者也；
　　不戰而勝，善之善者也。
　　〔曹操曰：未戰而敵自屈服。〕
　　故上兵伐謀，
　　〔曹操曰：敵始有謀，伐之易也。〕
　　其次伐交，
　　〔曹操曰：交，將合也。〕
　　其次伐兵，
　　〔曹操曰：兵形成也。〕
　　其下攻城。
　　〔曹操曰：敵國已收其外糧城守，攻之為下也。〕
　　攻城之法：修櫓、轒轀，其器械，三月而止也；距、闉，又三月然後已。
　　〔曹操曰：修，治也。櫓，大楯也。轒轀者，轒床也；轒床其下四輪，從中推之至城下也。具，備也。器械者，機關攻守之總名，飛樓雲梯之屬。距闉者，踴土積高而前，以附其城也。〕
　　將不勝心之忿，而蟻附之；殺士卒三分之一，而城不拔者，此攻之災也。
　　〔曹操曰：將忿不待攻器成，而使士卒緣城而上，如蟻之緣牆，必殺傷士卒也。〕
　　故善用兵者，屈人之兵而非戰也，
　　拔人之城而非攻也，
　　破人之國而非久也，
　　〔曹操曰：毀滅人國，不久露師也。〕
　　必以全爭於天下。故兵不鈍而利可全，此謀攻之法也。
　　〔曹操曰：不與敵戰，而必完全得之，立勝於天下，則不頓兵挫銳也。〕
　　用兵之法：十則圍之，
　　〔曹操曰：以十敵一，則圍之，是謂將智勇等而兵利鈍均也。若主弱客強，操所以倍兵圍下邳，生擒呂布也。〕
　　五則攻之，
　　〔曹操曰：以五敵一，則三術為正，二術為奇。〕
　　倍則分之，
　　〔曹操曰：以二敵一，則一術為正，一術為奇。〕
　　敵則能戰之，
　　〔曹操曰：己與敵人眾等，善者猶當設奇伏以勝之。〕
　　少則能守之，
　　〔曹操曰：高壁堅壘，勿與戰也。〕
　　不若則能避之。
　　〔曹操曰：引兵避之也。〕
　　故小敵之堅，大敵之擒也。
　　〔曹操曰：小不能當大也。〕
　　夫將者，國之輔也。輔周則國強，
　　〔曹操曰：將周密，謀不泄也。〕
　　輔隙則國弱。
　　〔曹操曰：形見於外也。〕
　　故君之所以患軍者三：不知軍之不可以進，而謂之進；不知軍之不可以退，而謂之退，是謂縻軍。
　　〔曹操曰：縻，御也。〕
　　不知軍中之事，而同軍中之政，則軍士惑矣。
　　〔曹操曰：軍容不入國，國容不入軍，禮不可以治兵也。〕
　　不知三軍之任，而同三軍之權，則軍士疑矣。
　　〔曹操曰：不得其人也。〕
　　軍士既惑既疑，則諸侯之難至矣！是謂亂軍引勝。
　　〔曹操曰：引，奪也。〕
　　故知勝有五：
　　知可以戰與不可以戰，勝。
　　知眾寡之用，勝。
　　上下同欲，勝。
　　〔曹操曰：君臣同欲。〕
　　以虞待不虞，勝。
　　將能而君不御，勝。
　　〔曹操曰：《司馬法》曰：「進退惟時，無曰寡人」。〕
　　此五者，勝之道也。
　　〔曹操曰：此上五事也〕
　　故兵知彼知己，百戰不殆；
　　不知彼而知己，一勝一負；
　　不知彼不知己，每戰必殆。
