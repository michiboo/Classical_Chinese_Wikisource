　　孫子曰：
　　凡攻火有五：一曰火人，二曰火積，三曰火輜，四曰火庫，五曰火地。
　　行火有因，
　　〔曹操曰：因奸人也。〕
　　因必素具。
　　〔曹操曰：燒具也。〕
　　發火有時，起火有日。時者，天之燥也；
　　〔曹操曰：燥者，旱也。〕
　　日者，月在箕、壁、翼、軫也；凡四者，風之起日也。
　　火發於內，則軍應之於外。
　　〔曹操曰：以兵應之也。〕
　　火發，其兵靜而勿攻，極其火央，可從而從之，不可從而止之。
　　〔曹操曰：見可而進，知難而退。〕
　　火可發於外，無待於內，以時發之。火發上風，無攻下風。
　　〔曹操曰：不便也。〕
　　晝風久，夜風止。
　　〔曹操曰：數當然也。〕
　　凡軍必知五火之變，以術守之。故以火佐攻者明，
　　〔曹操曰：取勝明也。〕
　　以水佐攻者強。水可以絕，不可以奪。
　　〔曹操曰：水但能絕敵糧道、分敵軍，不可奪敵蓄積。〕
　　夫戰勝攻取，不修其政者，凶！命之曰費留。
　　〔曹操曰：若水之留，不復還也。或曰：賞不以時，但留費也，賞善不逾日也。〕
　　故曰：明主慮之，良將修之。非利不動，
　　非得不用，非危不戰。
　　〔曹操曰：不得已而用兵。〕
　　主不可以怒興軍，將不可以慍用戰；合乎利而用，不合而止。
　　〔曹操曰：不以己之喜怒用兵也。〕
　　怒可復喜也，慍可復悅也；亡國不可復存也，死者不可復生也。故明主慎之，良將警之，此安國之道也。

