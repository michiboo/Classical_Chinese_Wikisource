　　孫子曰：
　　凡處軍相敵：絕山依谷，
　　〔曹操曰：近水草，便利也。〕
　　視生處高，
　　〔曹操曰：生者，陽也。〕
　　戰降無登：
　　〔曹操曰：無迎高也。〕
　　此處山之軍也。敵若絕水，必遠水；
　　〔曹操曰：引敵使渡。〕
　　客絕水而來，勿迎之於水汭，令半渡而擊之，利。
　　〔曹操曰：半渡，勢不可並，故可敗。〕
　　欲戰，無附水而迎客；
　　〔曹操曰：附，近也。〕
　　視生處高，
　　〔曹操曰：水上當處其高，前向水、後當依高而處。〕
　　無迎水流：
　　〔曹操曰：恐溉我也。〕
　　此處水上之軍也。絕斥澤，唯亟去無留；交軍斥澤之中，依水草而背眾樹：
　　〔曹操曰：不得已與敵會於斥澤之中。〕
　　此處斥澤之軍也。平陸處易，
　　〔曹操曰：車騎之利也。〕
　　而右背高，前死後生：
　　〔曹操曰：戰便也。〕
　　此處陸上之軍也。凡四軍之利，
　　黃帝之所以勝四帝也。
　　〔曹操曰：黃帝始立，四方諸侯亦稱帝，以此四地勝之也。〕
　　凡軍好高而惡下，貴陽而賤陰。養生處實，
　　〔曹操曰：恃滿實也。養生，向水草，可放牧養畜乘。實，猶高也。〕
　　〔一曰：恃實滿，向水草放牧也。〕
　　是謂必勝，軍無百疾。
　　陵丘堤防，處其陽，而右背之：此兵之利，地之助也。上雨水，水流至；止涉，待其定也。
　　〔曹操曰：恐半渡而水遽漲也。〕
　　絕澗遇：天井、天牢、天羅、天陷、天隙，必亟去之，勿近也。
　　〔曹操曰：山深水大者為絕澗，四方高、中央下者為天井，深山所過若蒙籠者為天牢，可以羅絕人者為天羅，地形陷者為天陷，澗道迫狹、深數丈者為天隙。〕
　　吾遠之，敵近之；吾迎之，敵背之。
　　〔曹操曰：用兵常遠六害，令敵近背之，則我利敵凶。〕
　　軍旁有險阻、草莽、葭葦、小林、翳澮，可伏匿者，謹復索之，奸之所處也。
　　〔曹操曰：險者，一高一下之地；阻者，多水也。潢者，池也；井者，下也。葭葦（蒹葭）者，眾草所聚也；林木者，眾木所居也。蘙薈者，可屏蔽之處也。此以上論地形，以下相敵情也。〕
　　敵近而靜者，恃其險也；敵遠而挑戰，欲人之進者，其所居者易、利也。
　　〔曹操曰：所居利也。〕
　　眾樹動者，來也；
　　〔曹操曰：斬伐樹木，除道也。〕
　　眾草多障者，疑也。
　　〔曹操曰：結草為障，欲使我疑也。〕
　　鳥起者，伏也；
　　〔曹操曰：鳥起其上，下有伏兵。〕
　　獸駭者，覆也。
　　〔曹操曰：敵廣陳張翼，來覆我也。〕
　　塵高而銳者，車來也；卑而廣者，徒來也；散而條達者，采樵者也；
　　少而往來者，營軍者也。辭卑而備益者，進也；
　　〔曹操曰：其使來辭卑，使間視之，敵人增備也。〕
　　辭強而進驅者，退也。
　　〔曹操曰：詭詐也。〕
　　輕車先出居側者，陣也；
　　〔曹操曰：陳兵欲戰也。〕
　　無約而請和者，謀也。
　　奔走陣兵者，期也；
　　半進者，誘也。
　　杖而立者，飢也；
　　汲役先飲者，渴也；
　　見利而不進者，勞也；
　　〔曹操曰：士卒疲勞也。〕
　　鳥集者，虛也。
　　夜呼者，恐也；
　　〔曹操曰：軍士夜呼，將不勇也。〕
　　軍擾者，將不重也；
　　旗動者，亂也；吏怒者，倦也。殺馬肉食者，軍無糧也；軍無懸甀者、不返其舍者，窮寇也。
　　諄諄翕翕，徐言人者，失其眾者也；
　　〔曹操曰：諄諄，語貌；翕翕，失志貌。〕
　　數賞者，窘也；
　　數罰者，困也。
　　先暴而後畏其眾者，不精之至也。
　　〔曹操曰：先輕敵，後聞其眾，則心惡之也。〕
　　來委謝者，欲休息也。
　　兵怒而相近，久而不合，又不相去，必謹察之。
　　〔曹操曰：備奇伏也。〕
　　兵非多益，
　　〔曹操曰：權力均也。一云：兵非貴益多。〕
　　無武進，
　　〔曹操曰：未見便也。〕
　　足以並力、料敵、取人而已。
　　〔曹操曰：廝養足也。〕
　　夫唯無慮而易敵者，必擒於人。
　　卒未專親而罰之，則不服，不服則難用也；卒已專親而罰不行，則不可用也。
　　〔曹操曰：恩信已洽，若無刑罰，則驕惰難用也。〕
　　故合之以文，齊之以武，
　　〔曹操曰：文，仁也；武，法也。〕
　　是謂必取。令素行以教其民，則民服；素不行以教其民，則民不服。令素行者，與眾相得也。

