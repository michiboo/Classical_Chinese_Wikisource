　　孫子曰：
　　昔善者，先為不可勝，以待敵之可勝；不可勝在己，
　　〔曹操曰：守，固備也。〕
　　可勝在敵。
　　〔曹操曰：自修治，以待敵之虛懈也。〕
　　故善者，能為不可勝，不能使敵可勝。故曰：勝可知，
　　〔曹操曰：見成形也。〕
　　而不可為也。
　　〔曹操曰：敵有備故也。〕
　　不可勝，守；
　　〔曹操曰：藏形也。〕
　　可勝，攻也。
　　〔曹操曰：敵攻己，乃可勝。〕
　　守則有餘，攻則不足。
　　〔曹操曰：吾所以守者，力不足所以攻者，力有餘。〕
　　昔善守者，藏於九地之下，動於九天之上，故能自保全勝也。
　　〔曹操曰：喻其深微。〕
　　見勝，不過眾人之所知，非善者也；
　　〔曹操曰：當見未萌。〕
　　戰勝，而天下曰善，非善者也。
　　〔曹操曰：爭鋒者也。〕
　　故舉秋毫不為多力，視日月不為明目，聞雷霆不為聰耳。
　　〔曹操曰：易見聞也。〕
　　所謂善者，勝易勝者也。
　　〔曹操曰：原微易勝，攻其可勝，不攻其不可勝也。〕
　　故善者之戰，無奇勝，無智名，無勇功。
　　〔曹操曰：敵兵形未成，勝之無赫赫之功也。〕
　　故其勝不殆，
　　不殆者，其所措勝，勝敗者也。
　　〔曹操曰：察敵必可敗，不差忒也。〕
　　故善者，立於不敗之地，而不失敵之敗也。
　　是故，勝兵先勝，而後戰；敗兵先戰，而後求勝。
　　〔曹操曰：有謀與無慮也。〕
　　故善者，修道而保法，故能為勝敗正。
　　〔曹操曰：善用兵者，先修治為不可勝之道，保法度不失敵之敗亂也。〕
　　法：一曰度，二曰量，三曰數，四曰稱，五曰勝。
　　〔曹操曰：勝敗之政，用兵之法，當以此五事稱量，知敵之情。〕
　　地生度，
　　〔曹操曰：因地形勢而度之。〕
　　度生量，量生數，
　　〔曹操曰：知其遠近廣狹，知其人數也。〕
　　數生稱，
　　〔曹操曰：稱量己與敵孰愈也。〕
　　稱生勝。
　　〔曹操曰：稱量之故，知其勝負所在也。〕
　　故勝兵如以鎰稱銖，敗兵如以銖稱鎰。
　　〔曹操曰：輕不能舉重也。〕
　　稱勝者戰民也，如決積水於千仞之隙，形也。
　　〔曹操曰：八尺曰仞。決水千仞，其勢疾也。〕
