　　孫子曰：
　　地形：有通者，有掛者，有支者，有隘者，有險者，有遠者。
　　〔曹操曰：此六者，地之形也。〕
　　我可以往，彼可以來，曰通；通形曰：先居高陽，利糧道，以戰則利。
　　〔曹操曰：寧致人，無致於人。〕
　　可以往，難以返，曰掛；掛形曰：敵無備，出而勝之；敵有備，出而不勝，難以返，不利。
　　我出而不利，彼出而不利，曰支；支形曰：敵雖利我，我無出也；引而去之，令敵半出而擊之，利。
　　隘形曰：我先居之，必盈之以待敵；若敵先居之，盈而勿從，不盈而從之。
　　〔曹操曰：隘，兩山之間通谷也，敵勢不得撓我也。我先居之，必前齊隘口，陳而守之，以出奇也。敵若先居此地，齊口陳，勿從也。即半隘陳者從之，而與敵共此利也。〕
　　險形曰：我先居之，必居高陽以待敵；若敵先居之，勿從也，引而去之。
　　〔曹操曰：地險隘，尤不可致於人。〕
　　遠形曰：勢均，難以挑戰，戰而不利。
　　〔曹操曰：挑戰者，延敵也。〕
　　凡此六者，地之道也；將之至任，不可不察也。
　　故兵：有走者，有弛者，有陷者，有崩者，有亂者，有北者。凡此六者，非天之所災，將之過也。夫勢均：以一擊十，曰走。
　　〔曹操曰：不料力也。〕
　　卒強吏弱，曰弛。
　　〔曹操曰：吏不能統卒，故弛壞。〕
　　吏強卒弱，曰陷。
　　〔曹操曰：吏強欲進，卒弱，輒陷敗也。〕
　　大吏怒而不服，遇敵懟而自戰，將不知其能，曰崩。
　　〔曹操曰：大吏，小將也。大將怒之，心不壓服，忿而赴敵，不量輕重，則必崩壞。〕
　　將弱不嚴，教導不明；吏卒無常，陣兵縱橫，曰亂。
　　〔曹操曰：為將若此，亂之道也。〕
　　將不能料敵，以少合眾，以弱擊強，兵無選鋒，曰北。
　　〔曹操曰：其勢若此，必走之兵也。〕
　　凡此六者，敗之道也：將之至任，不可不察也。
　　夫地形者，兵之助也。料敵制勝，計險厄遠近，上將之道也。知此而用戰者，必勝；不知此而用戰者，必敗。故戰道必勝，主曰無戰，必戰可也；戰道不勝，主曰必戰，無戰可也。
　　故進不求名，退不避罪，唯民是保，利合於主，國之寶也。
　　視卒如嬰兒，故可與之赴深溪；視卒如愛子，故可與之居死地。
　　愛而不能令，厚而不能使，亂而不能治；譬如驕子，不可用也。
　　〔曹操曰：恩不可專用，罰不可獨任；若驕子之喜怒對目，還害而不可用也。〕
　　知吾卒之可以擊，而不知敵之不可擊，勝之半也。知敵之可擊，而不知吾卒之不可以擊，勝之半也。知敵之可擊，知吾卒之可以擊，而不知地形之不可以戰，勝之半也。
　　〔曹操曰：勝之半者，未可知也。〕
　　故知兵者，動而不困，舉而不窮。故兵知彼知己，勝乃不殆；知天知地，勝乃可全。

