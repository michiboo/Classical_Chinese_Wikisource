　　操聞上古弧矢之利，《論語》：「足兵。」《尚書》：「八政曰師。」《易》曰：「師貞，丈人吉。」《詩》曰：「王赫斯怒，爰征其旅。」黃帝湯武咸用干戚以濟世也。《司馬法》曰：「人故殺人，殺之可也。」恃武者滅，恃文者亡。夫差、偃王是也。聖人之用兵，戢而時動，不得已而用之。吾觀兵書戰策多矣，孫武所着深已。審計重舉，明畫深圖，不可相誣，而但世人未之深亮訓說，況文煩富行於世者，失其旨要，故撰為略解焉。

