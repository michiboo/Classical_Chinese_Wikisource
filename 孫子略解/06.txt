　　孫子曰：
　　凡治眾如治寡，分術是也。
　　〔曹操曰：部曲為分，什伍為數。〕
　　斗眾如斗寡，形名是也。
　　〔曹操曰：旌旗曰形，金鼓曰名。〕
　　三軍之眾，可使畢受敵而無敗，奇正是也。
　　〔曹操曰：先出合戰為正，後出為奇。〕
　　兵之所加，如以碫投卵，實虛是也。
　　〔曹操曰：以至實擊至虛也。〕
　　凡戰者，以正合，以奇勝。
　　〔曹操曰：正者當敵，奇兵擊不備。〕
　　故善出奇者，無窮如天地，
　　無竭如河海。
　　終而復始，日月是也；死而復生，四時是也。
　　聲不過五，
　　五聲之變，不可勝聽也；
　　色不過五，
　　五色之變，不可勝觀也；味不過五，
　　五味之變，不可勝嘗也；
　　〔曹操曰：自無窮如天地已下，皆以喻奇正之無窮也。〕
　　戰勢不過奇正，奇正之變，不可勝窮也。
　　奇正還相生，如環之無端，孰能窮之？
　　水之疾，至於漂石者，勢也；鷙鳥之擊，至於毀折者，節也。
　　〔曹操曰：發起擊敵也。〕
　　故善戰者，其勢險，
　　〔曹操曰：險，疾也。〕
　　其節短：
　　〔曹操曰：短，近也。〕
　　勢如[弓廣]弩，節如發機。
　　〔曹操曰：在度不遠，發則中也。〕
　　紛紛紜紜，斗亂而不可亂；
　　〔曹操曰：亂旌旗以示敵，以金鼓齊之也。〕
　　渾渾沌沌，形圓而不可敗。
　　〔曹操曰：車騎轉也。形圓者，出入有道，齊整也。〕
　　亂生於治，怯生於勇，弱生於強。
　　〔曹操曰：皆毀形匿情也。〕
　　治亂，術也；
　　〔曹操曰：以部曲分名數為之，故不可亂也。〕
　　勇怯，勢也；
　　強弱，形也。
　　〔曹操曰：形勢所宜。〕
　　善動敵者：形之，敵必從之；
　　〔曹操曰：見羸形也。〕
　　予之，敵必取之。
　　〔曹操曰：以利誘敵，敵遠離其壘，而以便勢擊其空虛孤特也。〕
　　以正動之，以奇待之。
　　〔曹操曰：以利動敵也。〕
　　故善戰者，求之於勢，弗責於民，故能釋民而任勢。
　　〔曹操曰：求之於勢者，專任權也。不責於人者，權變明也。〕
　　任勢者，其戰民也，如轉木石。木石之性：安則靜，危則動；方則止，圓則行。
　　〔曹操曰：任自然勢也。〕
　　故善戰者戰民也，如轉圓石於千仞之山，勢也。
