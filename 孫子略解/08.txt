　   〔曹操曰：兩軍爭勝。〕
　　孫子曰：
　　凡用兵之法：將受命於君，
　　合軍聚眾，
　　〔曹操曰：聚國人，結行伍，選部曲，起營陳也。〕
　　交和而舍，
　　〔曹操曰：軍門為和門，左右門為旗門，以車為營曰轅門，以人為營曰人門，兩軍相對為交和。〕
　　莫難於軍爭。
　　〔曹操曰：從始受命，至於交和，軍爭為難也。〕
　　軍爭之難者，以迂為直，以患為利。
　　〔曹操曰：示以遠，邇其道里，先敵至也。〕
　　故迂其途，而誘之以利；後人發，先人至者：知迂直之計者也。
　　〔曹操曰：迂其途者，示之遠也。後人發，先人至者，明於度數，先知遠近之計也。〕
　　軍爭為利，軍爭為危。
　　〔曹操曰：善者則以利，不善者則以危。〕
　　舉軍而爭利，則不及；
　　〔曹操曰：遲不及也。〕
　　委軍而爭利，則輜重捐。
　　〔曹操曰：置輜重，則恐捐棄也。〕
　　是故，絭甲而趨利，則日夜不處，
　　〔曹操曰：不得休息。〕
　　倍道兼行。百里而爭利，則擒上將；勁者先，疲者後，則十一以至。
　　〔曹操曰：百里爭利，非也；三將軍皆以為擒。〕
　　五十里而爭利，則蹶上將，法以半至。
　　〔曹操曰：蹶，猶挫也。〕
　　三十里而爭利，則三分之二至。
　　〔曹操曰：道近至者多，故無死敗也。〕
　　是故，軍無輜重則亡，無糧食則亡，無委積則亡。
　　〔曹操曰：無此三者，亡之道也。〕
　　是故，不知諸侯之謀者，不能預交；
　　〔曹操曰：不知敵情者，不能結交也。〕
　　不知山林、險阻、沮澤之形者，不能行軍；
　　〔曹操曰：高而崇者為山，眾樹所聚者為林，坑塹者為險，一高一下者為阻，水草漸洳者為沮，眾水所歸而不流者為澤。不先知軍之所據及山川之形者，則不能行師也。〕
　　不用鄉導者，不能得地利。
　　故兵以詐立，以利動，以分合變者也。
　　〔曹操曰：兵一分一合，以敵為變也。〕
　　故其疾如風，
　　〔曹操曰：擊空虛也。〕
　　其徐如林；
　　〔曹操曰：不見利也。〕
　　侵掠如火，
　　〔曹操曰：疾也。〕
　　不動如山；
　　〔曹操曰：守也。〕
　　難知如陰，
　　動如雷霆；
　　指向分眾，
　　〔曹操曰：因敵而制勝也。〕
　　廓地分利；
　　〔曹操曰：廣地以分敵利也。〕
　　懸權而動，
　　〔曹操曰：量敵而動也。〕
　　先知迂直之道者勝：此軍爭之法也。
　　是故，《軍政》曰：「言不相聞，故為鼓金；視不相見，故為旌旗。」是故，晝戰多旌旗，夜戰多鼓金。
　　鼓金旌旗者，所以一民之耳目也。
　　民既已專，則勇者不得獨進，怯者不得獨退：此用眾之法也。
　　三軍可奪氣，
　　〔曹操曰：左氏言一鼓作氣，再而衰，三而竭。〕
　　將軍可奪心。
　　是故，朝氣銳，晝氣惰，暮氣潰。故善用兵者，避其銳氣，擊其惰潰，此治氣者也。
　　以治待亂，以靜待嘩，此治心者也。
　　以近待遠，以佚待勞，以飽待飢，此治力者也。
　　無邀整整之旗，無擊堂堂之陣，此治變者也。
　　〔曹操曰：正正，整齊也；堂堂，大也。〕
　　故用兵：高陵勿向，餌兵勿食，窮寇勿迫，銳卒勿攻；
　　背丘勿迎，佯北勿從，圍師遺闕，
　　〔曹操曰：《司馬法》曰：「圍其三面，闕其一面，所以示生路也。」〕
　　歸師勿遏，此用眾之法也。

