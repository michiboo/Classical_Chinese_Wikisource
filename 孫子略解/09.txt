　　孫子曰：
　　凡用兵之法：絕地無留，
　　〔曹操曰：無久止也。〕
　　衢地合交，
　　〔曹操曰：結諸侯也。衢地，四通之地。〕
　　覆地無舍，
　　〔曹操曰：無所依也。水毀曰圯。〕
　　圍地則謀，
　　〔曹操曰：發奇謀也。〕
　　死地則戰。
　　〔曹操曰：殊死戰也。〕
　　途有所不由，
　　〔曹操曰：隘難之地，所不當從；不得已從之，故為變。〕
　　軍有所不擊，
　　〔曹操曰：軍雖可擊，以地險難久留之，失前利，若得之則利薄，困窮之兵，必死戰也。〕
　　城有所不攻，
　　〔曹操曰：城小而固，糧饒，不可攻也。操所以置華費而深入徐州，得十四縣也。〕
　　地有所不爭，
　　〔曹操曰：小利之地，方爭得而失之，則不爭也。〕
　　君令有所不行。
　　〔曹操曰：苟便於事，不拘於君命也。〕
　　故將通於九變之利，知用兵矣。
　　將不通於九變之利，雖知地形，不能得地之利矣。治兵不知九變之術，雖知五利，不能得人之用矣。
　　〔曹操曰：謂下五事也。九變，一雲五變。〕
　　是故，智者之慮，必雜於利害。
　　〔曹操曰：在利思害，在害思利，當難行權也。〕
　　雜於利，故務可伸；
　　〔曹操曰：計敵不能依五地為我害，所務可信也。〕
　　雜於害，故患可解也。
　　〔曹操曰：既參於利，則亦計於害，雖有患可解也。〕
　　是故，屈諸侯以害，
　　〔曹操曰：害其所惡也。〕
　　役諸侯以業，
　　〔曹操曰：業，事也，使其煩勞，若彼入我出，彼出我入也。〕
　　趨諸侯以利。
　　〔曹操曰：令自來也。〕
　　故用兵之法：無恃其不來，恃吾有以待之；無恃其不攻，恃吾不可攻也。
　　〔曹操曰：安不忘危，常設備也。〕
　　故將有五危：
　　必死可殺，
　　〔曹操曰：勇而無慮，必欲死斗，不可曲撓，可以奇伏中之。〕
　　必生可虜，
　　〔曹操曰：見利畏怯不進也。〕
　　忿速可侮，
　　〔曹操曰：疾急之人，可忿怒侮而致之也。〕
　　潔廉可辱，
　　〔曹操曰：廉潔之人，可污辱致之也。〕
　　愛民可煩。
　　〔曹操曰：出其所必趨，愛民者，必倍道兼行以救之，救之則煩勞也。〕
　　凡此五者，將之過也，用兵之災也。覆軍殺將，必以五危，不可不察也。

