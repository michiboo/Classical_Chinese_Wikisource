　　孫子曰：
　　凡先處戰地而待戰者佚，
　　〔曹操曰：力有餘也。〕
　　後處戰地而趨戰者勞。
　　故善戰者，致人而不致於人。
　　能使敵自至者，利之也；
　　〔曹操曰：誘之以利也。〕
　　能使敵不得至者，害之也。
　　〔曹操曰：出其所必趨，攻其所必救。〕
　　故敵佚能勞之，
　　〔曹操曰：以事煩之。〕
　　飽能飢之者，
　　〔曹操曰：絕其糧道。〕
　　（安能動之）
　　〔曹操曰：攻其所愛，出其必趨，使敵不得不救也。〕
　　出於其所必趨也；
　　行千里而不畏，行無人之地也。
　　〔曹操曰：出空擊虛，避其所守，擊其不意。〕
　　攻而必取，攻其所不守也；
　　守而必固，守其所不攻也。故善攻者，敵不知所守；善守者，敵不知所攻。
　　〔曹操曰：情不泄也。〕
　　微乎微乎，故能隱於常形；神乎神乎，故能為敵司命。
　　進不可迎者，沖其虛也；退不可止者，遠而不可及也。
　　〔曹操曰：卒往進攻其虛懈，退又疾也。〕
　　故我欲戰，敵雖高壘深溝，不得不與我戰者，攻其所必救也；
　　〔曹操曰：絕其糧道，守其歸路，攻其君主也。〕
　　我不欲戰，畫地而守之，
　　〔曹操曰：軍不欲煩也。〕
　　敵不得與我戰者，詐其所之也。
　　〔曹操曰：乖，戾也。戾其道，示以利害，使敵疑也。〕
　　故善將者，形人而無形，則我專而敵分。我專而為一，敵分而為十，是以十擊一也。我寡而敵眾：能以寡擊眾，則吾所與戰之地不可知，則敵之所備者多；所備者多，則所戰者寡矣。
　　備前者後寡，備後者前寡；備左者右寡，備右者左寡；無不備者無不寡。寡者，備人者也；眾者，使人備己者也。
　　〔曹操曰：形藏敵疑，則分離其眾以備我也。〕
　　知戰之日，知戰之地，千里而戰；
　　〔曹操曰：以度量知空虛會戰之日。〕
　　不知戰之日，不知戰之地，則前不能救後，後不能救前，左不能救右，右不能救左；況遠者數十里，近者數里乎？以吾度之，越人之兵雖多，亦奚益於勝哉！
　　〔曹操曰：越人相聚，紛然無知也。或曰：吳越，讎國也。〕
　　故曰：勝，可擅也；敵雖眾，可無斗也。故積之而知動靜之理，
　　形之而知死生之地，
　　計之而知得失之策，
　　角之而知有餘不足之處。
　　〔曹操曰：角，量也。〕
　　形兵之極，至於無形；則深間弗能窺也，智者弗能謀也。
　　因形而措勝於眾，眾不能知，
　　〔曹操曰：因敵形而立勝。〕
　　人皆知我所以勝之形，而莫知吾所以制勝之形。
　　〔曹操曰：不以一形勝萬形。或曰：不備知也。制勝者，人皆知吾所以勝，莫知吾因敵形而制勝也。〕
　　故其戰勝不復，而應形於無窮。
　　〔曹操曰：不重複動而應之也。〕
　　夫兵形象水：水行，避高而走下；兵勝，避實而擊虛。故水因地而制行，兵因敵而制勝。
　　兵無成勢，無恆形，能與敵化，之謂神。
　　〔曹操曰：勢盛必衰，形露必敗，故能因敵變化，取勝若神。〕
　　五行無恆勝，四時無常立；日有短長，月有死生。
　　〔曹操曰：兵常無勢，盈縮隨敵。〕
