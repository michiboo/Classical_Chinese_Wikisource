〔曹操曰：欲戰必先算其費，務因糧於敵也。〕
孫子曰：
凡用兵之法：馳車千駟，革車千乘，帶甲十萬。
〔曹操曰：馳車，輕車也，駕駟馬；革車，重車也，言萬騎之重。車駕四馬，率三萬軍，養二人主炊家子，一人主保固守衣裝，廄二人主養馬，凡五人。步兵十人，重以大車駕牛。養二人主炊家子，一人主守衣裝，凡三人也。帶甲十萬，士卒數也。〕
千里而饋糧，
〔曹操曰：越境千里。〕
則外內之費，賓客之用，膠漆之財，車甲之奉：費日千金，然後十萬之師舉矣。
〔曹操曰：謂購賞猶在外之也。〕
其用戰：勝久則鈍兵挫銳，攻城則屈力，久暴師則國用不足。
〔曹操曰：鈍，弊也；屈，盡也。〕
夫鈍兵挫銳、屈力、殫貨，則諸侯乘其弊而起，雖智者，不能善其後矣。
故兵聞拙速，未睹巧久。
〔曹操曰：雖拙，有以速勝。未睹者，言無也。〕
夫兵久而國利者，未之有也。
故不盡知用兵之害，則不能得用兵之利矣。
故善用兵者，役不再籍，糧不再載；
〔曹操曰：籍，猶賦也。言初賦民，便取勝，不復歸國發兵也。始用糧，後遂因食於敵，還兵入國，不復以糧迎之也。〕
取用於國，因糧於敵：故軍食可足也。
〔曹操曰：兵甲戰具，取用於國中，糧食則因敵也。〕
國之貧於師者：遠者遠輸，遠輸則百姓貧；
近師者貴賣，貴賣則百姓財竭，
〔曹操曰：軍行已出界，近於師者貪財，皆貴賣，則百姓虛竭也。〕
財竭則急於丘役。屈力中原，內虛於家，百姓之費，十去其六。
〔曹操曰：丘，十六井也。百姓財殫盡而兵不解，則運糧盡力於原野也。十去其七者，所破費也。〕
公家之用：破車疲馬，甲冑矢弩，戟楯矛櫓，丘牛大車，十去其七。
〔曹操曰：丘牛，謂丘邑之牛；大車，乃長轂車也。〕
故智將務食於敵，食敵一鍾，當吾二十鍾；𦮼芉一石，當吾二十石。
〔曹操曰：𦮼，豆稭也；稈，禾槁也。石，百二十斤也。轉輸之法，費二十石乃得一石。〕
故殺敵者，怒也；
〔曹操曰：威怒以致敵。〕
取敵者，貨也。
〔曹操曰：軍無財，士不來；軍無賞，士不往。〕
車戰：得車十乘以上，賞其先得者，
〔曹操曰：以車戰能得敵車十乘已上，賞賜之。不言車戰得車十乘已上者賞之，而言賞得者何？言欲開示賞其所得車之卒也。陳車之法：五車為隊，僕射一人；十軍為官，卒長一人；車滿十乘，將吏二人。因而用之，故別言賜之，欲使將恩下及也。或曰：言使自有車十乘已上與敵戰，但取其有功者賞之，其十乘已下，雖一乘獨得，餘九乘皆賞之，所以率進勵士也。〕
而更其旌旗；
〔曹操曰：與吾同也。〕
車雜而乘之，
〔曹操曰：不獨任也。〕
卒共而養之，是謂勝敵而益強。
〔曹操曰：益己之強。〕
故兵貴速，不貴久。
〔曹操曰：久則不利。兵猶火也，不戢將自焚也。〕
故知兵之將，民之司命，而國安危之主也。
〔曹操曰：將賢則國安也。〕
