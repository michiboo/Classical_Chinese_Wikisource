Template:本條目需要加入句讀
丙午，朔，　上不受朝，羣臣詣閤拜表稱賀。
庚戌，以右諫議大夫段思恭知壽州，司農卿李惲知孟州。
甲寅，詔曰：『國家書軌混同，封域遼逺，將共康於庶務，必廣擇於羣材。舉其所知，厥有前典。況今官常之列，俊乂尤多，雖藴長材，或居下位，守道者以躁進爲恥，懷能者以自衒爲非。式開薦善之門，用廣得人之路。宜令翰林學士、兩省御史臺尚書、省官保舉京官、幕職、縣官可陞朝者各一人。』
丙辰，以皇姪德恭爲左武衞大將軍，判濟州，封安定侯；德隆爲右武衞大將軍，判沂州，封長寧侯。皆故涪陵王廷美之子也。初廷美徙房陵，諸子皆從行。至是，並受封，仍厚賜緡錢，遣髙品衞紹欽送之治所，又以起居舍人韓檢通判沂州，右補闕劉蒙叟通判濟州，以皇姪在郡，面諭旨令，檢等專郡政焉。
己未，上元節，御乾元門樓觀燈。夜漏初上，密雪忽降。　上謂宰相曰：『可各賦「觀燈夜瑞雪滿皇州」詩，以爲娯樂。』上賦詩示羣臣，宰相宋琪等咸奉和。
辛酉，分命左領衞大將軍郭重吉等十三人監治河隄。
癸亥，以翰林學士司封郎中賈黃中、右散騎常侍徐鉉、屯田郎中知制誥趙昌言、虞部郎中知制誥韓丕、祠部員外郎知制誥蘇易簡、主客員外郎知制誥宋準、禮部郎中張洎、左補闕直史范杲、著作郎直史館宋湜席貽慶等，同知禮部貢舉。以登州流人曹翰爲右千牛衞大將軍，分司西京令。便道之官，遇赦故也。
乙丑，詔賜安定侯德恭、長寜侯德隆常俸外年支錢各三百萬。以水部員外郎閻象、春秋博士袁逢吉、毛詩博士解損、袐書丞張雍、著作郎杜新、殿中丞趙化右、賛善大夫吳淑、著作佐郎杜鎬、大理寺丞王炳、國子監丞楊文舉等試禮部諸科貢舉人。
戊戍，以袐書丞何績爲京東轉運副使。
己亥，詔曰：『國家設俊造之科，啓公平之路，務要藝實，以副勤求。近年舉人，動盈萬計，姦僞之跡，朋結相連。或成於他人，或傳以相授。紛然雜亂，無以辨明。考覈旣難，妄冒滋甚。宜令知舉官專察之，如有濫謬，具以名聞。』
甲戍，制加髙麗國王王治檢校太傅。光祿卿裴迎，責授感德軍節度、行軍司馬，坐知相州日，選僕隸伉健，夜入更直，與之臥起。郡中有卒，尤健壯，迎召之。諸僕由是不平，因鬪競，事發。上令鞫之，得實醜狀。詔削籍，配隸商州禁錮。迎，錢俶之姻也。俶屢請於　上，乃改是命。
戊寅，詔曰朝廷選用賢能分膺事任必資公共
以副憂勤向者聮事同僚多不連署奏牘自今並須
同署永定爲式庚辰遣內客省使郭守文領兵屯三
交
壬午，以翰林侍書左拾遺王著翰林侍讀著作郎
呂文仲使髙麗甲申權交州三使留後黎桓遣牙校
張詔馮阮伯簮等以方物來貢壬辰詔左諫議大夫
滕中正兵部郎中楊徽之屯田郎中孔承恭同試知
貢舉官親屬凡九十八人
乙未，夏州上言都巡檢使汝州團練使曹光實歿於賊。光實，字顯忠，雅州人也。
父疇，唐末爲靜南軍使，控印峽以捍蠻蜑。光實幼武勇有膽氣，輕財好施，不事細行，意豁如也。疇卒，僞蜀孟昶以光實爲永平軍管內捕盜游兵使。　太祖命王全斌平蜀。蜀地羣盜蜂起，有夷人張樂忠者，常攻劫郡縣，且憾光實殺其徒黨，率衆數千人，中夜掩至，環光實所居，鼓譟飛矢，四面並進，光實負其母，揮戈突圍以出，賊衆辟易，不敢輒近；光實舉族三百餘口，賊殺之無噍類。又發疇墓，壞其棺槨。光實詣全斌，具以事白。時蜀中諸郡多未下，乃圖雅州地形、要害，陳用
兵攻取之勢，請官軍先下之。全斌壯之，遂令光實率兵前導，旣克其城，果得樂忠而甘心焉。全斌乃署光實爲義軍都指揮使。而殘寇猶保沈黎，光實以所部盡平之。遂以光實知黎州，兼黎雅二州都巡檢使，安集來蠻獠懷之。全斌遣入貢京師，且陳郡境安靜，不須義軍巡警，請罷之。　太祖喜謂左右曰：『此蜀中之奇士也。』乃以爲黎州刺史。踰年，改唐州刺史。時初平交廣，羣盜未息，以光實爲嶺南五十七州都巡檢。旣至，捕逐羣盜，海隅寜靜。　上即位，遷本州團練使。　車駕征河東，以光實知威勝軍事，河東平充、汾、遼、石、沁等州都巡檢使，領汝州團練使。王師北伐，與潘美分道出雁門，光實爲前鋒，遇賊，斬首五千級。優詔嘉獎。李繼捧之入朝也，以光實爲夏、銀、綏、麟等州都巡檢使。繼捧弟繼遷遁入蕃，落爲寇，邊民苦之。光實乘間掩襲，獲繼遷母妻及牛羊萬計，斬首數千級，繼遷僅以身免。繼遷旣敗，使人詒光實曰：『我數奔北，勢窘不能自存矣。公許我降乎？因導致情款，願陳甥舅之禮』，期其日於近城十許里約降。光實武人，勇而無謀，心信之，且欲專其功，故不以語人。至期，繼遷設伏於隱蔽，與數人近城迎，光實領數百騎徑赴之。繼遷前導北行，將至其地，忽舉手麾鞭而伏兵盡起，光實遂被害，年五十五。　上聞之驚悼，賵贈加等，録其子克讓爲五品正員官。
丙申，詔曰應天下佛寺道宮
自來累有詔書約束除舊有名籍者存之所在不得
上請建置初有僧乞於近城之地積薪自焚　上以
其惑衆令配流逺惡處仍毀其所居院舍因謂宰相
曰近日多奏請建置僧院有十餘間屋宇便求院額
甚無謂也多是誑惑閭閻藏隱姦弊宜申明禁止之
故有是詔免著作佐郎鄭用和仍削兩任坐密州監
稅日受賕故也
己亥，占城國王施利陀盤吳日歡，使婆羅門金歌麻來獻方物；三佛齊國舶主金花，亦以方物來獻。
庚子，忠武軍節度使潘美來朝。
壬寅，以彰德軍節度使李繼捧爲隨州刺史。崇信軍節度使、單州防禦使李克憲爲道州防禦使。遣博州防禦使李克文歸本郡。克文，　先朝集在京師故也。
癸卯。以著作郎韋亶通判隨州殿中侍御史李式通判道州武
元潁通判博州初李繼俸歸朝其弟繼遷遁入蕃部
率戎人爲宼會有從塞上來者繼遷悉知朝廷事意
繼捧等漏露之故其宗族悉置之於外令亶等爲通
判專司郡政
丁未，以如京使石保興爲銀夏等州都廵檢使
己酉以崇儀副使莫侯陳利用爲右監門衞將軍領
應州刺史
乙卯，武成軍節度使劉遇卒遇浮陽人也
周髙祖在鄴遇爲親信吏周有天下遷控鶴都軍頭
顯德中改控鶴副指揮使　國初遷御龍直指揮使
建隆末領溪州刺史轉控鶴第三軍都指揮使又改
眉州刺史乾德初授控鶴右廂都指揮使領瓊州團
練使從征河東以功授虎捷右廂都指揮使鬱州防
禦使久之遷應州觀察使侍衞歩軍都虞候開寶七
年征江南充昇州西南路行營歩軍兼戰棹右廂都
指揮使會諸路兵生擒江南大將朱令贇吳人因是
喪氣江南平以功領大同軍節度使　上嗣位改曹
州刺史彰信軍節度使從征幽州失律責授宿州觀
察使六年入朝從幸魏郡授宿州刺史保靜軍節度
使充幽州西路壕寨都部署護築保州威虜靜戎平
塞長城等五城八年授滑州刺史武成軍節度使至是
卒年六十六詔輟視朝一日贈侍中遇純謹善射上
待之尤厚旣卒貶翰林醫官使劉翰爲和州團練副
使翰素剛褊同列多被讒構及遇病　上使候之言
必瘳故被黜焉
丙辰，詔曰：『應中外官私發故舊書題，不得用官印記。違者罪之。』
丁巳，以右諫議大夫劉保勲
權御史中丞以日騎天武左右廂都指揮使師州防
禦使張訓爲殿前都虞候領永州觀察使日騎右廂
都指揮使嚴州團練使傅潛爲日騎天武左右廂都
指揮使領雲州防禦使涼州觀察使判霸州趙延浦
領蔚州觀察使判冀州內客省使檀州刺史郭守文
領武州團練使左神武軍將軍營州刺史劉知信領
檀州團練使宮苑使嬀州刺史李繼隆領環州團練
使軍器庫使儒州刺史劉文𥙿領順州團練使八作
使張濬領嬀州刺史文思使薛繼昭領儒州刺史
戊午，習射於後苑　上七發皆中的張樂賜從官飲宦
官何紹貞決杖配北班初紹貞護送宮人詣　永昌
陵還至中牟天未明見數人持兵行道傍紹貞疑其
盜捕而笞掠之人不勝其苦皆自誣服縛送致京師
上初聞甚驚旣而思之曰此人雖持兵且未見劫盜之
狀假令爲劫豈紹貞能制而縛之乎因令送開封府
鞫之及獄成果縣民詣嵩嶽祈禱以兵自防耳　上
大駭曰幾陷平民於法各賜茶荈束帛而遣之故紹
貞及於罪己未上御崇政殿親試禮部合格貢舉
人得梁顥等一百九十七人第爲三等諸科三百一十八
人亦爲三等有經生王從善能並注通誦其書　上
乃取五經舉其端從善應聲誦之無有凝滯上甚
嗟賞加賜九經及第其時或雲下第進士中甚有可
取者　上未盡得之壬戌復試又得進士七十六人復
爲三等以洪湛文詞可採特陞爲第三人餘皆附本
等末
癸卯，復試下等諸科爲三等凡三百二人學究髙
南金自陳曰臣家貧父頔年八十四嘗在大名府幕
罷職久矣今無存養者願賜一第以慰臣父之老
上謂侍臣曰其父何人宋琪對曰前天雄軍掌書記
髙頔也性廉介搢紳推之今以致政年老素行愈厲
上曰吾早知其爲人惜其不能從政不欲彊起之可
即授左補闕致仕仍賜錢十萬擢南金髙第頔開封
雍丘人清泰中舉進士儕輩紿之曰何不投裴僕射
求知乎是時裴皥以左僕射致仕後進無復至其門
者頔純朴信之遂以文爲䞇明年禮部侍郎馬裔孫
知舉裔孫即皥之門生也皥以頔語之裔孫曰謹受
命遂擢頔乙科後歷州縣周顯德中佐符彥卿幕府
太祖時董禁兵上居近職親迎　懿德皇后於大
名府彥卿遣頔迎候接納尤伸誠款　上由是因南
金而記憶之故有是命甲子詔御前下第人有十五
舉巳上者及貢院第四等人凡八十四人並賜同本科
及第
丙寅，殿直潘昭慶以禇遂良、歐陽詢、虞世南墨跡三本來獻。
戊辰，賜新及第進士等詩二章，以泰寜軍節度使孫承祐知滑州，屯田郎中、知制誥趙昌言知大名府；祠部員外郎知制誥蘇易簡，罷知制誥。初，　上使易簡、賈黃中等同知貢院，各以子弟甥姪，籍名求別試。易簡妻兄進士崔範，故職方員外郎憲之子也。憲死，易簡以外服請告，範服未闋，易簡隱而不奏，薦名在髙等；又有王千里者，故水部員外郎孚之子也，孚在蜀爲翰林學士，易簡父協即孚之門生，易簡以故薦千里。　上聞之，甚怒，範及千里並加罪，仍令御史劾易簡於私第，及罷制誥之任。
壬申，宴中書、門下、文武常參官、翰林學士、節度防禦團練使、刺史、諸軍校百夫長巳上、及諸州進奉使、占城國、三佛齊使、諸國蕃客於大明殿。
癸酉，賜新及第貢舉人宴於瓊林苑。蘄州言江南歳歉，民飢流移入，所部津吏以未受詔，多拒之，望許渡江自占。詔從其請。

太宗皇帝實録卷第三十二
書寫人 李奇  初對 呂興宗　覆對 霍良弼

