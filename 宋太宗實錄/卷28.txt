壬子，朔，上不受朝，羣臣詣閤，拜表稱賀。
丙辰，命戶部推官、監察御史索湘、元玘按行河決所壞民田。
丁已，　駕幸景龍門外水磑，　上臨水而坐，命近臣觀之，因謂近臣曰：『此水出於山源，凊澄甘㓗，近河之地，水味皆甘，豈河澗所及乎？』宋琪等對曰：『亦猶人性善惡，染習使然也。』　上曰：『卿言是也。』回，習射於後園，　上中的者五。張樂，賜從官飲。
戊午，右僕射石熙載薨。熙載，字凝績，洛陽人也。周顯德中，以進士登第。在布衣時，磊落有度量，人皆重之。家貧，事後母以孝聞，治家嚴謹，閨門肅然。國初，　上為殿前都虞候、領泰寕軍節度，辟為掌書記。及　上領開封尹，表為推官，歴右拾遺，遷左補闕，出為崇義軍掌書記。及　上即位，召歸，復為左補闕，岀知潭州，徵還，擢為兵部員外郎，充樞密直學士，旋簽署樞密院事。　車駕征河東，從至鎮州，拜給事中，充樞密副使。還京，遷刑部侍郎副使如故。未㡬，授戶部尚書、樞密使，以足疾，步履蹇澁多請告。上幸其第，臨問太醫，診視久之未愈，乃抗表求解所職。優詔許之。拜右僕射。至是，薨，年五十七。　上聞之，亟幸其第，臨䘮涕泗，詔輟視朝兩日，贈侍中官，給葬事。　上悲嘆者累日，頋謂侍臣曰：『熙載事君之心，可謂純正無他矣。方將委用，而遽至此，豈命乎？』熙載有文學，性忠實，遇事盡言是非，好惡無所頋避，人有善必推薦之，時論稱其長者。
己未，以元帥府掌書記黃夷簡為淮海國王府判官，元帥府支使慎知禮為淮海國王府掌書記，元帥府別駕裴祚為淮海國王府支使。以錢俶解元帥之任故也。
庚申，國子博士鹿峭以母老，拜章求解官就飬，從之。以國子博士韓寳為峽路轉運副使。徐州豊縣主簿李蒙正、縣封張思問，並削籍為民，部下犯贓故也。蒙正配隸商州禁錮。
壬戌，詔曰：『國家勤求古道，啓廸化源。國典朝章，咸從振舉；遺編墜簡，蓋在詢求。致理之先，無以加此。宜令三館所有書籍，以《開元四部》書目比校，據見闕者，特行搜訪。仍具録所少書，告示中外。若臣僚之家有三館闕書，許詣館進納。及三百卷已上者，與一子出身；不及三百卷者，據卷帙優給金帛。如不願納官者，借本繕冩；冩畢卻以付之。』先是，　上謂侍臣曰：『夫教化之本，治亂之源，若非書籍，何以取法？今三館貯書，數雖不少，若觀《開元書目》，即遺逸尚多，宜在廣行求訪』，乃下是詔。以右衛大將軍李從謙知隨州。
癸亥，命右神武將軍胡公霸督理汴河堤。
甲子，有司言有以竊盜計贓至死者，特詔貸之。因謂宰相曰：『朕常重惜人命，如此類者，往往貸其極刑。但時於其中，取其甚者以警衆多耳。不欲小人知寛貸之意，恐其犯法者衆。』
乙丑，上元節，　上御丹鳯樓觀燈，見士庶闐咽，謂宰相曰：『國家乘五代干戈之後，朕孜孜求理，惟望上天垂祐，福此生民。今天下阜安，京師繁盛，甚以為慰。朕居常罕飲酒，今夜與卿等同樂，宜各盡醉。』於是，每舉酒，以虛爵示羣臣。
丙寅，月有食之既。
丁卯，房州上言涪陵縣公廷美卒。　上聞之震悼，乃降詔曰：『涪陵縣公廷美，朕之同氣也。為姦臣所惑，溺於邪說，朕以　宗社之故，廹於公議，房陵之謫，不得不然。永惟骨肉之親，絶而不殊，方欲削平前事，復我舊恩，忽爾淪謝，有志不果，痛悼之極，其何可言？宜追封為涪陵王，輟視朝五日。仍賜謚曰「悼」。所司擇日冊命。』廷美，　宣祖第四子也。建隆元年，出閤領嘉州防禦使，遷興元尹、山南西道節度使，封天水郡侯，進封郡公。乾德二年，加同平章事。開寳六年，加侍中京兆尹、永興軍節度使。　上即位，加中書令、開封尹，封齊王。從平太原，進封秦王，開封尹如故。七年，出為河南尹、西京留守，坐與宰相盧多遜交通羣臣，議請寘於法，　上以至親不忍，止令就第。未幾，黜為涪陵縣公，遷房州安置。因憂恚成疾，至是卒。上聞之，嗚咽流涕，悲不自勝，謂宰相曰：『廷美自少剛愎，及長而凶惡如此，朕以同氣至親，不忍置之於法，俾居房陵，冀其思過，中心憫之，未嘗暫忘。方欲推恩，與之復舊，遽茲殞逝，痛傷奈何？』後因從容言及廷美『朕乳母陳國夫人耿氏所生，耿氏後出嫁趙氏，生供奉官趙延俊，即廷美之同母弟也。朕待延俊固無猜忌，常令屬鞬侍左右，而延俊以同母之故，頗泄禁中事於延美。頃者方營西池，而橋梁未備，朕將欲泛舟於池中，廷美與左右謀，欲以此時竊發。謀若不果即，廷美詐稱疾於邸俟。　車駕臨幸，即為他變，有以是謀來告者。當時若令有司窮究，則廷美罪不容誅。朕以天倫之愛，不欲暴揚其醜，及與多遜連謀，即命居守西洛。而廷美猶不悔過，益怨望言不遜。始命遷房陵以全宥之。朕於廷美，固無所負。』李昉對曰：『涪陵悖逆，天下共聞。而宮禁中事，若非陛下委曲宣示，臣等何由知之？』
戊辰，命左領軍衛將軍蘓誨等六人分往諸郡，督修河之役。
辛未，詔曰：『朕每恤烝民，務均輿賦。或有哭沴，即與蠲除。蓋欲惠貧下之民，豈復以多少為限？自今，諸州民訴水旱二十畒以下者，皆令檢勘。』先是澶州上言，民訴水旱二十畒以下，請不在檢視之限。　上以貧民當恤之故，有是詔。
壬申，詔諸道、州、府去年官所貸粟，並除之。
癸酉，　上為涪陵王廷美發哀於別殿，羣臣詣崇政門奉慰。左諫議大夫、參知政事李穆卒。穆，字孟雍，開封陽武人也。與弟肅皆中進士第，釋褐授郢州軍事推官，遷汝州防禦判官。未幾，拜右拾遺殿中侍御史，通判洋州，移陜州。詔以郡中租輸洛邑不即，應命坐免官。肅時為愽州從事，穆迎其母就肅，居家貧，簞瓢自樂，兄弟怡怡如也。自是，優游經史間，殆無仕進意。久之，徵為太子中允。逾年，拜左拾遺知制誥，書命典雅，有元和之遺風。穆與參知政事盧多遜同門生，　太祖嘗謂多遜曰：『穆，士大夫之中仁善者，詞學之外，他無所預。』多遜曰：『穆雖若是，然操行端直，臨事不以生死易節，所謂仁而有勇者也。』時　太祖方圖取江南，已部分諸將，而未有發兵之端，求所以使江南召李煜入朝者，以為履不測之險，難其人。由是，　太祖謂多遜曰：『若如爾言，無以易穆。』遂遣之。穆至金陵，諭以朝㫖，煜辭以疾，且言『上事　大朝者，以其望全濟之恩，今若此有死而已』。穆曰：『朝與否，惟國主自處之。然　大朝兵甲精銳，萬物繁富，恐不易當其鋒，宜孰思之，無使後悔。』及還，具言其狀。　太祖以謂所諭要切，而江南亦謂所言誠實。後煜歸朝獲全宥者，亦穆之力也。　上即位，改左補闕知制誥如故，尋充史館修撰，判館事。　上征並汾還，徵拜中書舍人文學履行，益為上所知。盧多遜之得罪也，以其情分款洽，責授司封員外郎。明年春，盜，捕之經時不獲，　上欲必得之，令原其罪購賞，果有告者，乃軍人數輩結約，夜踰壘垣而出，盡獲而戮之。因遍索軍中，累有罪犯凶惡無賴者，得數百餘人，不忍殺，以鐵鉗鉗其頸，羈於本軍。至是並釋之，仍各賜錢三千。

