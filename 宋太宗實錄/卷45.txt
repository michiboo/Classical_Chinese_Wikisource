Template:本條目需要加入句度
秋七月乙酉朔以捧日左廂都指揮使范廷召爲齊
州防禦使右廂都指揮使傅思讓爲鄭州防禦使天
武左廂都指揮使髙瓊爲單州防禦使右廂都指揮
使王超爲懷州防禦使龍衞右廂都指揮使孔貞爲
潁州防禦使神衞右廂都指揮使徐興爲衞州防禦
使馬歩軍都軍頭葛霸爲博州團練使彌進超爲磁
州團練使王漢忠爲賔州團練使康保裔爲淄州團
練使馬歩軍副都軍頭竇睴領播州刺史充許州馬
歩軍都指揮使喬清領溪州刺史充陳州馬步軍都
指揮使牛韜領諒州刺史充襄州馬歩軍都指揮使
辛卯賜衢州烏巨山僧儀晏紫衣時年一百一十四歳
上聞之徴至闕下舎於相國寺月餘放還山癸巳以
殿前指揮使左班都虞候麴斌領敘州刺史殿前指
揮使右班都虞候郭密領冨州刺史員僚左右六直
都虞候王榮領懿州刺史並充馬歩軍都軍頭以馬
歩軍副都軍頭呼延賛領冨州刺史散指揮都虞候
李璘領獎州刺史東西班都虞候時遇領峯州刺史
散員都虞候張璲領冨州刺史並充馬歩軍副都軍
頭甲午以內殿直都虞候楊逺領獎州刺史充殿前
指揮使左班都虞候以散祗候都虞候任斌領愛州
刺史充殿前指揮使右班都虞候以拱辰下十指揮
都指揮使李希文領驩州刺史充捧日左第三軍都
指揮使拱辰上十指揮都指揮使趙鄴領播州刺史
充捧日右第二軍都指揮使龍衞左第一軍都虞候
張玘領巒州刺史充捧日右第三軍都虞候散都頭
都虞候劉用領諒州刺史充馬軍副都軍頭捧日右
第二軍都指揮使劉超領珮州刺史充捧日左第二
軍都指揮使乙未以天武左第二軍都虞候孫遇領
勤州刺史充殿前虎翼左第一軍都指揮使天武右
第二軍都虞候潘超領獎州刺史充虎翼右第一軍
都指揮使神衞左第三軍都虞候王美領牢州刺史
充殿前虎翼右第三軍都指揮使神衞右第一軍都
虞候戴贇領誠州刺史充殿前虎翼右第二軍都指
揮使天武左第一軍都虞候劉遇領潘州刺史充宣
武上十都指揮使丙申以金槍直都虞候安習領冨
州刺史充拱辰上十都指揮使內員僚直都虞候張
斌領巖州刺史充拱辰下十都指揮使天武右第一
軍都虞候張訓領溪州刺史充宣武下十都指揮使
馬歩軍副都軍頭張鐸領錦州刺史充鄆州馬歩軍
都指揮使神衞左第一軍都虞候常德領溪州刺史
充御龍弓箭直都虞候戊戍有大星流入羽林光明
燭地是秋大熱　上以宰相趙普耆年詔許每日長
春殿對罷便歸私第頥養候涼赴中書視事普頓首
謝丙午詔曰西川編戸繁庶民間食鹽不足自今關
西階文青白鹽峽路井鹽永康崖鹽等勿復禁許商
旅貿易入川以濟民食丁未衞尉卿崔仁冀卒仁冀
字子遷餘杭人也少篤學有文采事呉越王錢俶累
遷至元帥府推官隨俶入朝授淮南節度副使俶又
薦仁冀稱才可用擢授衞尉卿判大理寺乆之出知
宿州踰年移知撫州以疾求代歸闕途至南康軍卒
年六十三己酉以蔡州刺史符昭願知并州均州刺
史盧漢贇知平塞軍辛亥以忠武軍節度使潘美知
鎮州癸丑以龍衞右第二軍都虞候張玘領巒州刺
史充捧日右第三軍都指揮使
八月乙卯朔司天言壽星見丙辰以亳州防禦使譚
仁美知寜邊軍六宅使何承矩領潘州刺史丁巳以
前龍衞都指揮使張思鈞領澄州刺史思鈞先陷幽
薊累年今逃歸故有是命甲子以宣徽南院使郭守
文充鎭州路都部署丙寅彰武軍節度使米信來朝
辛未以河南府法曹參軍梁正辭棣州司法參軍呂
易從齊州司法參軍李祐之宋州楚丘縣主簿喬蔚
陳州宛丘縣尉羊道沖並授將作監丞分補中書諸
房堂後吏先是宰相以堂吏缺欲選於百司以補之
上不許因令吏部選正辭等充焉甲戍月掩建星戊
寅武勝軍節度使鄧王錢俶薨俶字文德名上一字
犯　宣祖廟諱呉越武肅王鏐之孫文穆王瓘之第
九子也母呉氏瓘卒其子佐立佐卒弟倧理國事倧
即俶之兄也晉開運中俶出爲台州刺史下車數月
有僧德詔謂俶曰此地非君爲藩之所冝速歸不然
將不利矣俶從其言即求還國是年冬倧爲牙校胡
思進所廢請俶揔國事漢乾祐初制授東南面兵馬
都元帥鎭海鎭東等軍節度使開府儀同三司檢校
太師兼中書令杭越等州都督呉越國王三年江南
僞將查文徽宼福州俶發兵擒文徽獻捷於朝尋授
尚書令周廣順初授諸道兵馬都元帥顯德元年授
天下兵馬都元帥四年夏四月杭州火災府寺官舎
悉爲煨燼將延及倉庾俶命酒祝之曰食爲民命若
盡焚之民命安仰火遂止國初授天下兵馬大元帥
是年宣國軍節度使呉延福俶之舅也有異圖左右
勸俶誅之俶曰吾以先夫人同氣之故安忍置之於
法言訖因嗚咽流涕終全呉氏之族開寶八年朝廷
舉兵平江表以俶爲昇州東南招撫制置使江南國
主李煜貽書於俶其略曰今日無我明日豈有君一
旦明天子易地酬勲王亦大梁一布衣耳俶覽書投
之地曰以此誘人不亡何待因表其書來上　太祖
嘉其忠俶遂率前鋒抜常州制授守太師江南平九
年二月與其子惟濬妻孫氏來朝　太祖遣皇子興
元尹德昭至睢陽迎勞洎至對見之禮皆從異等館
於禮賢宅　車駕臨幸尋賜劒履上殿詔不書名封
孫氏爲呉越國王妃是年三月詔遣歸國留其子惟
濬扈從赴洛陽郊祀　上嗣位太平興國二年四月
來朝因籍其府庫地圖以獻徙封淮海國王以其子
惟濬爲淮南節度使惟治爲鎮國軍節度使其諸子
弟姪將佐各分領節制牧守五年夏俶以足疾賜告
上親臨撫問八年三上表讓元帥從之雍熙元年改
封漢南國王四年春　上以俶抱病俾遂頥養授武
勝軍節度使改封南陽國王俶拜章固辭國王之號
因改封許王端拱元年春徙封鄧王㑹　上遣使以
生辰器弊就賜之俶方與使者宴飲罷殆暮有大流
星墮於正寢前光燭一庭是夕暴薨年六十俶以天
成四年八月二十四日生至是年八月二十四日卒
人皆異之　上聞訃震悼輟視朝七日追封秦國王
謚曰忠懿命中使監䕶喪事葬洛陽俶任太師尚書
令兼中書令四十年爲元帥三十五年窮極冨貴福
履之盛近代無比頗知書能草隷性謙謹未嘗忤物
然崇信釋氏在錢塘日造寺數百歸朝又以其愛子
爲僧甞乆病家居有黃門趙海𬒳酒中夜直造俶第
求見俶因出藥一九與之雲此藥　上所賜願王爲
海即餌之俶家人皆號泣勸俶勿餌恐藥有毒且疑
上遣海賜之也俶曰　主上待我厚使者賜藥必良
藥也又何疑哉因大嚼以巵酒下之海去以其事聞
上怒捕海繫獄決杖流海島識者許其忠己卯詔曰
三司吏自今除歳給衣糧外每月前行特支料錢五
千後行三千食廚料前行二千飯料後行千五百自
前行巳上每年並令吏部流外銓較考至五考無曠
闕許參選前行注中縣簿尉句押官注望縣簿尉官
滿勒歸司如未願出官者亦聽孔目吏依雍熙四年
五月己丑詔書從事右千牛衞上將軍呉處𥙿卒處
𥙿字恭美許田人也少爲本郡吏漢祖鎭許昌一見
器之署爲右職及移鎮太原又以處𥙿從漢祖即位
授引進使轉內客省使隱帝立遷宣徽北院使時李
守貞叛河中命周祖爲統率討之以處𥙿爲行營都
監旣班師出爲鄭州防禦使周有天下慕容彥超叛
於兗州周祖親討之處𥙿爲御營使彥超平移授汝
州防禦使世宗嗣位入爲右衞大將軍遷右金吾衞
大將軍國初判街仗事　上即位轉右千牛衞上將
軍判金吾如故至是卒年八十八贈太尉處𥙿性頗
麤率言多輕肆接物之禮殆缺如也先是同列王彥
超致政巳乆處𥙿常自雲處𥙿縱僵仆於　玉陛前
斷不學王彥超七十便致仕人傳以爲笑每朝㑹及
後苑賜宴　上憐其壽考多面加撫諭焉庚辰永清
軍節度使駙馬都尉王承衍橫海軍節度使駙馬都
尉石保吉彰德軍節度使駙馬都尉魏咸信各赴鎮
以鄯州觀察使駙馬都尉呉元扆知孟州以右司諫
直史館王仲華爲淮南轉運副使監蔡御史程文度
爲河北西路轉運副使　車駕幸太學命博士李覺
講周易泰卦賜雜綵五十叚移幸玉津園習射　上
中的者五張樂賜從官飲辛巳　上謂宰相曰朕昨
日聽說泰卦而文理深奧足以爲君臣鑒誡朕與卿
等遵守之趙普等頓首謝以右衞上將軍判右金吾
街仗宋渥判左金吾街仗事左千牛衛上將軍曹翰
判右金吾街仗事廣州上言清逺縣公署中有合懽
樹一株髙百餘尺今年三月十日有鳯捷集其上鳯
髙六尺下有衆禽隨從樹下生芝草三莖畫圖來獻
樞密直學士刑部郎中李繼凝卒繼凝故宣徽使處
耘兄作坊使處疇之子也漢乾祐初天德軍節度使
郭勲奏爲豐州永豐縣令周顯德中改國子律學博
士　上即位遷四門博士出知房州改太常丞知唐
州六年拜監察御史未幾充開封府判官改殿中侍
御史踰年轉刑部員外郎充兩浙轉運使尋知杭州
召歸闕改刑部郎中充樞密直學士至是卒年五十
一葬事官給繼凝無文采性頗廉謹所至皆以勤幹
稱屢爲宰相趙普推薦　上於便殿召繼凝與語諭
以將大用之意繼凝心喜旣歸忽中風眩是夕卒
九月乙酉朔以冀州防禦使田紹斌爲解州防禦使
以侍衞馬軍都指揮使李繼隆爲定州兵馬都部署
宣徽北院使簽署樞密院事楊守一卒守一故　上
晉邸㳙人即位自供奉官遷翰林副使初名守素至
是賜名守一與趙鎔柴禹錫相里勲等告秦王廷美
隂謀不道等事擢爲東上閤門使判四方館事內客
省使並兼樞密都承旨遷宣徽北院使同知樞密院
事至是卒贈忠武軍節度使葬事官給丙申以起居
郎夏侯嶠爲襄王府翊善庚子以懷州防禦使王超
領誠州刺史澤州團練使王昭逺領勤州防禦使並
充殿前都虞候左千牛衞大將軍鄭彥華卒彥華福
州長樂人也少有膂力本道節度使李達以隷帳下
補勇勝軍都指揮使與留從効陳洪進董思安張漢
思戍臨汀一日馳獵彥華獨射殺乳虎於寜化山中
從効等皆服由是知名江南遣大將王崇文等率師
七萬攻圍福州崇文卒李興登城詬罵李逹逹不勝
其憤募生得興者彥華請行夜縋出城外壕中伏岸
傍興嫚罵如初彥華操長鈎鈎而拉之皆墜水中城
上引綆與興俱縋而入萬衆鼔譟達得興而甘心焉
㑹崇文食盡引軍退彥華益以拳勇聞於郡中歳餘
劒州刺史陳誨治水軍數萬攻圍逹會積雨江漲誨
沿流七百里一夕至城下彥華將兵屯候官自度力
屈以所部降誨誨與語大竒之留署軍小校時江南
李景以淮右用兵不利遣禮部尚書潘承祐使福建
募驍果以備濠泗承祐以林仁肈及陳誨子德成曁
彥華應詔後皆至節鎮彥華率兵與周師相持淮上
大小百餘戰身𬒳五十餘創累遷至節度使同平章
事王師征金陵旣自採石渡江李煜遣彥華督水軍
萬人又遣別將杜真率歩軍萬人逆戰誡之曰水陸
兩軍相爲表裏則師克濟矣旣行真乃率兵先往彥
華擁兵不救真於是敗散自是城中喪氣閉壘不議
戰矣江南平授左千牛衞將軍　上親征河東以彥
華爲京城左廂廵檢從曹彬北征以彥華督糧運累
遷至左屯衞將軍改左千牛衞大將軍至是卒年七
十三丁束吏部侍郎兼袐書監李至上言著作局撰
告饗宗廟及諸祠祭祝文稱尊號唐室已來惟開
元禮有之稽古者以爲非禮且尊號起於近代請舉
舊典饗　宗廟稱　嗣皇帝臣某諸祠祭稱　皇帝
斯爲得禮從之主客郎中和峴卒和峴字晦仁周右
僕射凝之子也以門䕃七歳爲左千牛備身十六爲
著作郎國初授太常博士從祀南郊峴賛導乗輿
進退閑雅　太祖謂近侍曰誰氏之子何相禮之明
辨乎左右即以峴門閥對尋拜刑部員外郎兼判太
常寺先是王朴竇儼考正雅樂有所未備者峴繼而
成之遷司勲員外郎判吏部南曹出爲夔晉二州通
判　上即位遷主客郎中知兗州改京東轉運使峴
性苛刻鄙吝好殖財貨復輕侮人嘗以官船載私貨
敗易規利爲彰信軍節度使劉遇所發坐削籍配隷
汝州禁錮未㡬起爲太常丞分司西京踰年復授主
客郎中判太常寺兼禮院事至是卒年五十六
太宗皇帝實録卷第四十五
書寫人 張伸　初對 王世昌　覆對訖 劉孝廉

