Template:本條目需要加入句度
雍熙三年春正月庚午朔
上御乾元殿受朝賀禮畢御大明殿羣臣上壽辛未
右武衞大將軍長寧侯德隆薨故涪陵王廷美第二
子也太平興國九年以廷美卒出判沂州在任不省
郡事但同通判專焉至是薨　上爲發哀於別殿輟
視朝三日詔贈寜逺軍節度使追封臨沂郡公遣內
臣監護喪事壬申　上賜宰相李昉等元日十韻詩
令屬和戊寅以皇姪德彝爲右千牛衞大將軍判沂
州封長寧侯德彝即德隆之弟也故繼其兄任焉庚
辰夜漏未盡一刻北方有赤雲如城至明不散癸未
上元節京城張燈　上御乾元門樓召近臣宴飲夜
分而罷乙酉以殿前指揮使右班都虞候播州刺史
馮玉充殿前指揮使左右班都虞候領涿州團練使
以馬歩軍都軍頭蘇州刺史王杲充日騎右廂都指
揮使領寰州團練使以馬歩軍都軍頭薊州刺史李
延贇充龍衞右廂都指揮使領營州團練使以馬歩
軍都軍頭春州刺史馬貞充神衞右廂都指揮使領
薊州團練使丙戍以左補闕李巨源爲司門員外郎
兼侍御史知雜事丁亥天平軍節度使曹彬來朝召
之也己丑左衞上將軍向拱卒拱字星民河內人也
始名訓避周恭帝諱改焉少負氣以倜儻聞漢祖在
太原欲往事之拱雖貧狀貌雄偉途中羣盜意其冨
家之子隨之將劫其財拱知之至石㑹關乃殺其所
乘驢大置酒食㑹里民豪傑者告其故里民曰無苦
乃率衆送至太原漢祖不之用客於周祖門下及漢
有天下周祖領節制署拱爲右職周祖即位授宮苑
使改皇城使從征慕容彥超於兗州授客省使知陜
州詔還京轉內客省使知延州未幾遷左神武大將
軍充宣徽南院使世宗即位河東劉崇乘國喪舉兵
南攻世宗親率六軍禦之授滑州刺史義成軍節度
使河東行營前軍兵馬都監師旋改陳州刺史鎮安
軍節度使先是秦鳯帥以其地叛入蜀世宗舉兵取
之擇將未得其人宰相王溥曰是行無以易拱乃授
西南行營兵馬都監率兵討平之世宗征淮南自陳
州召至京兼判開封府事詔赴行在復爲宣徽南院
酒極所欲府中事墮廢不能治盜白日劫人於市中
拱不能捕　太祖聞之怒以左金吾衞上將軍焦繼
勲代之辭日　太祖喻之曰西洛久不治故命卿治
之無復傚向拱也以忠武軍馬歩軍都指揮使髙瓊
充馬歩軍都軍頭領薊州刺史以彰信軍馬歩軍都
指揮使李贇充馬歩軍都軍頭領營州刺史唐州馬
歩軍都指揮使范廷召充馬歩軍都軍頭領平州刺
史虢州馬歩軍都指揮使愼鐸汝州馬歩軍都指揮
使皇甫繼明商州馬歩軍都指揮使韓彥卿並充馬
歩軍副都軍頭庚寅　上將北征以天平軍節度使
曹彬充幽州道行營前軍馬歩水陸都部署河陽節
度使崔彥進副之以內客省使郭守文充都監以日
騎天武四廂都指揮使傅潛充幽州道行營前軍馬
歩軍都指揮使龍衞右廂都指揮使李延贇充前軍
馬軍都指揮使神衞右廂都指揮使馬貞充前軍歩
軍都指揮使濵州刺史盧漢贇充左廂排陣使萊州
刺史楊重進爲右廂排陣使馬歩軍都軍頭范廷召
充前軍先鋒都指揮使田斌荊罕帥軍翼之以文思
使薛繼昭爲前軍先鋒都監宮苑使李繼隆帥軍翼
之以光州刺史陳廷山隰州刺史史珪充押陣部署
以右神武將軍劉知信六宅使符昭壽充都監以侍
衞馬軍都指揮使彰化軍節度使米信充幽州西北
道行營馬歩軍都部署沙州觀察使杜彥圭副之以
蔚州觀察使趙延浦衣庫使張紹勍引進副使董願
充行營都監以亳州刺史蔡玉充排陣使馬歩軍副
都軍頭韓彥卿竇暉充先鋒都指揮使曹美帥師翼
之侍衞歩軍都指揮使靜難軍節度使田重進充定
州路行營馬歩軍都部署右武衞大將軍吳元輔西
上閤門使袁繼忠爲都監辛卯以著作佐郎樂史爲
著作郎直史館所著貢舉事二十卷登科記三十二
卷解題二十卷唐登科文選五十卷唐孝悌録十
五卷續卓異記三卷故有是命壬辰以馬歩軍都軍
頭髙瓊充樓櫓戰棹都指揮使崇儀副使張承儼安
德𥙿分爲左右廂都監丙申以鎮國軍節度使錢惟
治知眞定府六宅使曹璨知定州右諫議大夫劉保
勲知幽州行府事丁酉詔幽州吏民曰朕祗膺景命
光宅中區右蜀全吳盡在提封之內東漸西被或歸
覆育之中常令萬物以由庚毎恥一夫之不獲睠此
北燕之地本爲中國之民晉漢已來戎夷竊據迨今
不復垂五十年國家化被華夷恩覃動植豈可使幽
燕奧壤猶爲被髪之郷冠帶遺民尚雜茹毛之俗爰
興師律以正封疆拯溺救焚聿從於民望執訊獲醜
即震於皇威凡爾衆多宜體茲意今遣行營都部署
曹彬崔彥進等推鋒直進振旅長驅朕當續御戎車
親臨寇境徑指西樓之地盡焚老上之庭灌爝火之
微寧勞巨浸折春螽之股豈待隆車應大軍入界百
姓倍加安撫不得誤有傷殺及發掘墳墓焚燒廬舎
斬伐桑棗虜掠人畜犯者並當處斬應收復城邑文
武官皆依舊任候平幽州日別加擢用若有識機知
變因事建功以節度防禦團練刺史州降者即以本
任授之仍加優賞軍鎮城邑亦如之其郷縣戸民候
平定日除二稅外無名科率並當除放凡在衆庶當
體朕懷戊戌以給事中參知政事李至爲禮部侍郎
至素病目及參國政疾復作遂連表乞罷職養疾詔
不許固請從之特賜月俸錢十萬
二月癸卯賜髙麗國王王治詔曰朕誕膺丕構奄宅
萬方草木蟲魚罔不蒙澤華夏蠻貊罔不率俾蠢茲
北虜敢拒皇威倔強沙漠之中遷延歳月之命幽薊
之地本被皇風向以晉漢多虞戎醜因而盜據詩曰
我疆我理南東其畒今國家照臨所及書軌大同豈
使齊民陷茲胡虜今巳董齊師旅殄滅妖氛元戎啓
行分道間出即期誅翦以慶混同惟王久慕華風素
懷明略輸此忠勤之節撫茲禮義之邦而接此犬羊
困於䘍毒舒泄積憤其在茲乎便可申戒師徒相爲
掎角葉比鄰國同力厎平奪其一鼓之雄戡此垂亡
之虜良時不再王其圖之應虜獲生口牛羊財物器
械並給本國將士遣監察御史韓國華齎詔諭之髙
麗西與契丹接境常爲虜所侵　上知之故降是詔
丙午以西上閤門使王侁右監門衞將軍侯莫陳利
用並充并州駐泊都監是日宴近臣於長春殿餞幽
州道部署曹彬等各賜戎服金帶銀鞍勒馬二匹丁
未詔陳王元佑餞諸將於城北園詔曰天下貨財委
於邦計事之可否責成有司向者或以公事奏取進
止甚無謂也自今合行與否具以狀聞當降敕施行
如有大事非本司能了者許本使面奏戊申以國子
博士劉厚德爲水部員外郎賜緋厚德世幽州人也
契丹僞署涿州軍事判官知州事太平興國四年幽
州之役厚德率官吏舉城降遂受朝命至是令往幽
州招誘吏民故遷焉庚戍左拾遺張素等奏諸州多
有屬縣繫囚動經旬月此後諸縣鎮或有禁繫不得
過十日仍令本州長吏察訪從之壬子以忠武軍節
度使潘美充雲應朔州行營都部署雲州觀察使楊
業副之磁州團練使郭超充押陣都監丙辰寒食
上製詩賜宰相李昉等庚申以右補闕董儼直史館
辛酉劍州上言部民張䖍父死廬於墓側生瑞草一
本圖之以獻詔旌表門閭仍令本郡賜以粟帛。乙丑，　上幸新騏驥院，回召近臣宴於後苑。　上臨池釣魚，令侍臣賦詩，遂御水心殿，習射久之，飲從官酒，盡醉而罷。丙寅，右監門衞大將軍陸萬友卒。萬友，蔚州靈丘人也，少隷太原，爲禆將。漢祖起義，擢爲護聖指揮使。隱帝即位，出爲天雄軍馬歩軍都指揮使。周祖之起兵也，萬友預謀。及即位，擢爲散指揮都指揮使、領獎州刺史。世宗嗣位，遷龍捷左第三軍都指揮使、轉控鶴右廂都指揮使，領䖍州團練使，復改虎捷右廂都指揮使，領閬州防禦使。恭帝嗣位，出爲安州防禦使。國初，歷沂、蘄、汝三州防禦使。開寶中，討江南，萬友請行㑹造舟於採石磯，以濟師。命萬友護焉。江南平，改和州防禦使。　上征太原，克汾、石兩州，詔萬友兼知石州事，移充鳯翔、秦隴等州都廵檢使，代歸知瀛州。在郡二年，爲政麤率。召歸，改右監門衞大將軍，充河陰兵馬都監連歳。寢疾，至是卒，年七十三。萬友始業圬墁，旣而貴逹，猶不忘本，以銀爲圬墁器數十事，以示子孫。性凶暴以武勇自任，所至無善政。　上以其勲舊故，終始待遇，仍詔以萬友次女爲許王妃。
太宗皇帝實録卷第三十五
書寫人 張紳  初對 呂興宗　覆對 劉孝廉

