Template:本條目需要加入句度
辛丑詔開封府判官楊徽之等三人分按行管
內諸縣田畒旱損甚者蠲其稅。
壬寅，新作相國寺三
門成　上親書額金塡其字以賜之。
癸卯，四方館使曹璨自河西來奏邊事雲李繼遷率衆萬餘窺靈州
上召宰相等於北苑門語其故曰繼遷因劫得輜重
遂猖蹶自恣敢窺靈武驅烏合之衆頓堅城之下固
無持久之理卻緣城中人齎表告急為賊所獲賊以
為危窘因頓兵未即引去卿等宜熟慮之朕固有成
筭矣呂端奏曰靈武軍儲甚闕逆黨又據守瀚海津
要環慶路不通臣愚以為朝廷於麟府丹延環慶三
道各發勁卒約輕齎徑走平夏攻取繼遷帳幕繼遷
必顧惜巢穴望風引退如此則靈武之圍解而糧
餽得通矣　上曰不然三道起兵深入其所發甲卒
凡幾萬人何人為將領何人將輜重況塞垣表裏沙
磧三道兵馬於何處會合須更熟籌其事不可輕舉
向來芻粟朕令分三輩護送丁夫悉令持弓矢自衞
並給拒馬勁弩以衞車乘行李士卒令為方陣而行
若冦之至則分佈拒馬發勁弩士卒列陣以待之誠
能遵守紀律豈至敗衂而將校皆自率匈臆不用條
教當冦之至戰具未暇施設而丁夫先潰亂相蹂踐
而死豈謨畫不臧蓋違朕節制所致也參知政事張
洎曰盛暑之月水泉乏絶芻粟未集而議者欲三道
舉兵深入以分賊勢陛下以為未見其利誠如聖㫖
丙午上飛白書數幅以示近臣字皆廣袤盈尺先
賜宰相呂端一幅侍臣因競前爭取　上笑曰昔劉
洎登床正如此矣。
戊申，詔劾廣南西路轉運使張觀
採訪使太常丞陳士隆坐先奏交州黎桓為亂兵所
殺丁璿復位不實故也庚戍司天中官正韓顯符言
熒惑犯輿鬼秦雍之分國家當有兵在西北冬官正
趙昭益言犯輿鬼中積屍秦分野有兵人民災害之
象上語宰相等曰天文謫見如此秦地民罹其災
五星凌犯朕常候之未嘗無其應朕旦夕念之不遑
寧處李繼隆等兵馬巳到環慶賊聞王師之至固巳
破膽其如靈州救援未及萬一不守城中皆漢民必
盡為此賊所屠戮自閉壘來居人乏食饑死者必衆
上因嗟嘆久之。
辛亥，降手詔云：靈州孤絶救援不及
賊遷猖蹶未就誅夷居廟堂侍幃幄者正合運奇兵
而伸婉畫宜令宰相呂端知樞密院趙鎔等各述所
見利害再護送軍儲至靈武合發軍民多少舉兵深
入賊境以分其勢又合用兵幾何何人將領何人監
護直書其事言不必文只今日實封來上呂端等相
率詣長春殿見上言曰臣等若各陳所見乖詢謀
僉同之義望共為一狀述其利害張洎越次奏曰呂
端等備位廊廟上有所詢問乃緘黙而不言深失
訏謨之體端曰洎欲有言不過揣摩陛下意爾必無
逆鱗忤旨之事　上黙然。
壬子，張洎上䟽徵賈捐之
棄朱崖事願棄靈武以省關隴餽餉　上初有意
旣而悔之覽洎奏不悅卻以付洎謂之曰卿所陳朕
不曉一句洎惶恐流汗而退　上召知樞密院事向
敏中等謂曰張洎上言果為呂端所料朕以其奏付
之矣。
癸丑，以給事中魏羽知潭州　上曰魏羽雅有
心計通明吏道但無執持與物遷徙爾朕自任使來
末十年髭鬢盡白亦可憐也。
丙辰，以左諫議大夫李
惟清為嶺南東西路都轉運使。
丁巳，以河北轉運使
祠部郎中陳緯為陜西轉運使以江南轉運副使起
居舍人梁鼎為陜西轉運副使太常博士直史館陳
堯叟為廣南西路轉運使已未以西京作坊使敘州
刺史御帶石普繫御史府驗問坐為西川巡檢擅離
本部入奏事故也　上謂宰相等曰石普恃在朕左
右不畏王法徑赴闕庭朕巳令禁繫鞫問使知有刑
獄艱苦昔蕭何周勃韓安國皆將相大臣猶不免於
縲絏況此小臣乎旣而召見赦其罪復遣歸任。
辛酉，詔曰：濱州管內蒲臺南北口岸等五處先是置渡官
以船渡行旅取其課今水潦不降河道枯涸而吏猶
責其直宜除之以靈州牙校丁惟清為殿直知西涼
州事從戎人之請也
甲戍　上遣中使齎飛白書二十軸賜宰相呂
端等人五軸又以四十軸藏於袐閣字皆方圓數尺
呂端等相率詣便殿稱謝　上謂之曰飛白依小草
書體與隸書不同朕君臨天下復何事於筆硯乎中
心好之不能輕棄歳月旣久遂盡其法焉向來有江
浙人稱能小草書因召問之殊未知向背但務塡行
塞白裝成卷帙而巳小草書字學難究飛白筆勢難
工朕亦恐此書遂成廢絶矣。
庚辰，溫州言永嘉縣民
陳侃五世同居內無異爨侃事親至孝為鄉里所稱
詔旌表門閭賜侃母秔米束帛上因謂侍臣曰江
州德安縣義門陳旭一族孝友恭儉無比參知政事
張洎奏曰旭家長幼千餘口世世守家法孝謹不衰
閨門之內肅如公府　上曰近聆本郡歲或小歉以
官倉米二千石貸之旭但肯受其半且雲省嗇而食
可以及秋成謂之曰何不受而糶之以邀善價旭曰
朝廷以旭羣從千口聚居荒歉之歳特以王賦借貸
私室豈可見利忘義為罔上之事乎此深可嘉賞甲
申月有食之。
壬辰，駙馬都尉魏咸信上言以其父仁
浦郊祀覃慶自晉王進封齊王有避乞改封他國
上以問宰相呂端奏曰晉國之上唯秦國為大冦準
對曰自來中書不與朝廷執綱紀如魏仁浦進王爵
當用三等以次追敘豈合便封晉國況晉國是陛下
藩邸舊封用為贈典非允乃致邇來自晉封齊不滿
望託以他故求改　上曰可因此下詔以近世巳來
天下多故憲章隳壞古道者若干事並從釐改有司
不能遵守者許憲司彈劾旣而宰相等終不能奉行
上旨。
甲午，以五溪蠻酋向通漢為富州刺史，從其請也。
乙未，以兵部員外郎韓國華為京東轉運副使袐
書丞任中正為江南轉運副使追復故靜難軍節度
行軍司馬徐鉉左散騎常侍寧國軍節度行軍司馬
李符右諫議大夫徐鉉等先坐事左遷沒於貶所至
是始復之也。
丁酉，河南府言瀍澗洛三水漲壞鎮國
橋亳州言蝗從北飛來食田稼。
戊戌，會州觀察使靈
州兵馬部署田紹斌徵赴闕以引進使慕容德豐知
靈州斬布衣鄭元輔於都市坐告醫官副使趙自化
陰事不實故也始元輔依吏部令史張崇敏家崇敏
自化之姻也元輔嘗從自化丐乞無所獲心銜之因
詣檢上書告自化漏泄禁中語及指斥非所宜言等
事上初甚駭亟命宣政使王繼恩就御史府鞫之
皆無狀故抵於法自化坐侍醫禁中與非類交結貶
郢州別駕
已亥朔綿州言魏城縣麥秀兩𡵨以殿前都
指揮使王超為夏綏麟府州兵馬都部署。
庚子，新作壽寧觀成觀在崇明門之北所費巨萬計凡數年而功畢。
辛丑建州言溪水漲溢入州城壞倉庫居民廬
舍萬餘區鄆州言河水漲壞連堤四處。
甲辰，賜嵩陽
書院及版本九經書䟽從本道轉運使之請也。
乙巳，
宴近臣於崇政殿以殿前都指揮使王超赴河西行
營故也。
戊申，陜西都轉運使刑部郎中宋太初責授
懷州圑練副使轉運使吏部員外郎盧之翰副使袐
書丞竇玭並除籍以之翰為許州司戶玼為商州司
戶掾並員外　供歴官閤門祗候李守仁決杖配隸
汝州禁錮皆坐違制發軍糧詣靈州為李繼遷所剽
劫故也嶺南諸州言大雨水以西京作坊使張守恩
領綿州刺史河南府言河南縣民崔筞家牛生三犢
己酉以侍御史任肅為工部郎中河北轉運使。
壬子，
宋州言河決榖熟縣詔發丁夫塞之以馬步軍都軍
頭劉能護其役給事中知襄州劉昌言上言臣自下
車視事巳來屬連歳水旱之後百姓艱食輸納王賦
多是後期先是六月開倉臣先一月令開倉受民輸
納應管內館驛臣並權宜制置許民於逐處輸稅以
備經費不受轉運司約束以便民部內擒獲羣盜臣
盡令窮䆒沈命去處準近詔杖脊配役丁壯先準詔
遣吏部送闕下臣恐吏柔懦不能制再亡命悉杖脊
配隸本城禁錮此二事皆臣權宜處置不如詔書慮
讒慝之口因而浸潤願陛下察之上賜璽書曰制詔
劉昌言國家徵納租賦以資國用宣布律令以肅天
刑三時之限甚寛畫一之法巳定何乃妄率匈臆作為
聦明不循舊章撓亂經制廢格明詔建立新規斂怨
於民莫斯為甚自今敢叛離官次背棄詔條當遣薄
責不復恕也以京東轉運使韓國華為峽路轉運使
甲寅青州言益都縣蝗生。
庚申，太常博士直史館陳
靖上言願募民墾田官給耕具糧種五年外輸租稅
敷引利害凡數千言　上覽之喜謂宰相曰地廣荒
大而不治士之辱也朕常念五代戰爭巳來民多捨
本趨末極目千里汚萊不闢心欲恢復古道驅民於
南畒致於富庶晝夜思之未嘗暫捨前後上書言農田
利害者多矣或知其末而暗其本有其說而無其用
陳靖此奏甚詣理舉而行之正是朕之本意因召對
奬諭賜食而遣之呂端奏曰上失其道民散久矣今
靖所立田法更易舊制大費國家資用望令三司詳
議其可否從之。
乙丑，宋州言榖熟縣河決巳塞。
丙寅，
以給事中參知政事冦準守本官罷知政事先是郊
祀行慶中外官吏皆進秩準遂率意輕重其素所喜
者多得臺省清秩所惡及不知者即序進焉廣州左
通判馮拯任右正言右通判彭惟節任太常博士惟
節序於拯之下及改秩為員外郎拯得虞部惟節得
屯田反在拯上惟節自以素居拯下如舊不易位會
奏報準覆視怒其亂班制下詔書切責之拯憤曰
上日閱萬機安察見此細事蓋冦準弄權爾因上䟽
極言並及嶺南管內官吏除拜不平凡數事條列以
聞嶺南東路轉運使康戩又上書言除拜不平事因
言呂端張洎李昌齡皆準所引端心德之洎曲奉準
昌齡畏愞皆不敢與準抗故得以任匈臆亂經制皆
準所為也上大怒準適祀　太廟行事召呂端等
詰責之端曰臣等皆陛下擢用待罪相府至於除拜
專恣實準所為也準剛彊自任臣等忝備大臣不欲
忿爭慮傷國體因再拜請罪會準入對　上說及馮
拯事準抗言與端等同議除拜　上曰廷辯是非又
深失執政之體準猶力爭不巳　上先巳惡準因歎
曰雀鼠尚知人意況人乎翌日準又抱中書簿領論
曲直於　上前　上益不悅至是遂罷。
丁卯，以主客郎中直昭文館李若拙使交州。
戊辰，詔曰：峽路諸州
民先欠至道元年租稅及沿徵物並除之劍州言尤
溪縣民鄭安母疾安割股肉為羮以飼母母病癒。許
州宿州齊州言蝗生不為災皆抱草死。邢州言內丘
縣民劉顯父死割左乳以祭
已巳朔以給事中冦準知鄧州。
庚午，有司言諸州闕釐務京朝官共五十餘員詔左右丞李至等
八十四人各於州縣幕職中保舉廉恪有吏幹可任
以事者一人。
辛未，詔曰自今中書門下只令宰相押
班知印其參知政事遇正衙橫行參假並重行異位
非議軍國政事不得升都堂祠祭行香署敕並以𨳩
寶六年六月庚戍詔書從事先是呂端入相因上言
臣兄餘慶任參知政事日班制悉與宰相同願舉而
行之　上從其請至是旣逐準即命復舊甲戍慶州
言懹安鎮屬國戎人誘諸族為冦護軍趙繼昇率兵
擊敗之獲羊馬數千計斬首三百級。
乙亥，陜州言河
水漲一丈三尺有大樹流下衝壞浮禍失巨艦一丙
子吏部引對常選人內一人自言臣在本州掌法按
牘多晨夜讀之眼盡瘡生上謂之曰一州巳如是
若在廷尉決獄即當喪明矣笑而遣之。
丁丑，罷嶺南
都轉運使詔李惟清乘傳赴闕詔曰先是邢州監牧
草地為民所占佃者俟秋成收刈畢並以入官更以
他處閑田給之。
丙戌，以深州團練使尹繼倫為本州
防禦使充靈慶路兵馬都部署。
丁亥，桂州上言前轉
運使起居郎張觀先坐奏交州事不實使者就劾獄
未具而死觀字仲賓毗陵人江南舉進士及第歸朝
為興元府掾復舉進士第改忠武軍掌書記上書言
事稱旨召拜監察御史獻文章賜進士及第會三司
言劍外賦輕詔遣觀乘傳按行諸州因稍増之觀上
䟽言俗異民逺不可撓動因而撫之猶慮其失所況
擾之乎　上深然之因留不遣俄兼度支判官改左
司諫上䟽諫治佛寺不報又諫　上與計臣論錢
榖失尊嚴之道願一切責有司不親細務出為諸路
茶鹽副使上䟽言更置茶鹽非便不合旨改知廣州
遷揚州有善政徵為三司河南東道判官會詔計司
官屬不離得局言他事觀自以任諫官上書指言拾
遺補闕之職　上怒出知道州移嶺南西南轉運使
被劾至是卒年五十三觀博通史漢雅好論事典麗
切直有古人之風采焉免國子博士李元吉坐知宋
州日河決故也單州言大雨水淹沒管內諸縣民田
苗稼盡死。
庚寅，詔曰江南兩浙福建等路州府軍監
部內先是貧民負欠富人息錢物無以償沒入男女
為奴婢者限詔到並令檢勘還其父母敢隱慝者許
鄰里告訴差定其賞焉
已亥朔司天言壽星丙地是日詔江南兩浙淮
南諸州置糴分遣京朝官蒞之以歳熟故也。
辛丑，許
州舞陽縣尉劉蒙杖脊配役少府監三年坐決殺本
縣役夫故也密州言蝗生不為災患抱草死。
丁未，容
州觀察使傅思讓卒思讓冀州信都人武勇善騎
上在藩邸日以隸帳下補親事都校即位補衞士直
長累遷馬步軍副都軍頭領平州刺史北征破虜於
唐興口以戰功累遷龍衞右廂都指揮使領奬州圑
練使出為鄭州防禦使知冀州兼兵馬都部署改容
州觀察使知莫州移知隴州至是卒年七十四詔贈
保順軍節度使。
己酉，以前虞部員外郎李宗訥為駕
部員外郎前太常博士直昭文館李宗諤為禮部員
外郎直昭文館前袐書省校書郎李宗諒為大理評
事前國子四門助教李昭迪為袐書省校書郎皆故
司空昉之子及孫也　上推恩舊老而有是命蜀州
言捕獲劫賊十人內文次年十三其父令持兵器從
行法當死　上以其幼騃特宥之庚戍前商州豐陽
令喻蟾接宰相自言江東人歸朝廷凡四任令宰年
七十五吏部以年當免望許歸故郡宰相以聞
上憐之特授以光州定城令。
壬子，以右賛善大夫袁
及甫為殿中丞峽路轉運副使免前轉運副使太常
丞張曄仍削一任曄均定果閬等州民歳輸租絹為
有司所糾故也先是峽路諸州承孟氏僞政賦稅輕
重不等閬州稅錢千八百為絹一匹果州稅錢六百
為絹一匹民前後詣闕擊登聞鼓陳訴者凡二十年
矣詔下本道官吏多因循不為理曄年少氣銳會受
詔按覆因便宜行之鹽鐵使陳恕奏曄擅改法制計
果州歳虧上供絹萬餘匹以是獲罪駕部員外郎李
宗訥上言乞河南府官地五十畒以廣父塋城從之。
甲寅，以給事中魏庠知審刑院張佖判大理寺。
丙辰，
遣翰林畫工二人赴國子監畫三禮圖待詔一人督
其事已未潮州言有胡僧一人在海岸持帝鐘鈴杵
銅鈴各一銅佛一軀貝葉書一篋與之語不能曉免
太常博士劉顥仍削一任坐先受詔鞫獄眞定擅掠
治囚致死故也。
庚申，深州防禦使靈慶路兵馬副部
署尹繼倫卒繼倫開封浚儀人父勲終郢州防禦使
以父任補殿直　上即位改供奉官累遷至洛苑使
北面沿邊巡檢破虜於唐徐二河間大克獲虜畏之
以繼倫狀貌奇偉面黧黒相戒曰當避黒大王威聲
大震戎人自是不敢窺邊以功領長州刺史朝議以
賞薄改尚食使領長州團練使遷深州團練使兼兵
馬部署會分遣將帥五道討李繼遷大將李繼隆部
署靈環路逗撓不進軍　上怒急召繼倫改本州防
禦使充靈慶兵馬副部署繼倫先以被病聞詔遽起
受詔即自殿門乘驛赴行營旣至病甚而卒年五十
上聞之嗟悼追録其功賻贈加等遣中使護其喪歸
葬京師。
辛酉，以太常博士直史館陳靖為勸農使按
行陳許潁蔡襄鄧唐汝等州勸民墾田以大理寺丞
皇甫選光祿寺丞何亮副之選等上言以為功難成
願罷其事上初不從猶詔靖經度未幾三司議以
為費用官錢多萬一水旱恐遂散失　上重違羣議
遂寢。
癸亥，殿中丞柳宜上言第三男蒙叟願於楊州
崇道觀度為道士許之。
乙丑，月入太微垣端門。
丙寅，
詔制置劍南峽路諸州旁戶先是巴蜀民以財力相
君毎富人家役屬至數千戶小民歳輸租庸亦甚以
為便上言者以為蜀川兆亂職豪民嘯聚旁戶之由
也遂下詔令州縣檢責俾鄉豪更相統馭三年能肅
靜寇盜民庶安堵者並以其豪署州縣職以勸之遣
職方員外郎時載監察御史劉師道乘傳齎詔書諭
旨旣而載等復奏旁戶素役屬豪家民皆相承數世
一旦更以他帥領之恐人心遂擾因有他變　上然
之其事遂寢。
丁卯，史館以史記雕版成　上之詔以
諸州販易私鹽三十九人黥面為卒號平河指揮以
潤州亡卒十二人隸焉先是御馬以織成帊覆鞍勒
詔以黃絹代之

