Template:本條目需要加入句度
至道二年正月壬寅朔　上不視朝羣臣詣閤拜表
稱賀戊申　上齋宿於朝元殿已酉宿　太廟庚戍
親饗五室出次南郊齋宮禮儀使宋白上言臣今詳
儀注朝饗　大廟　皇帝先詣罍洗奠瓉祀　昊天
上帝即未詣罍洗奠玉幣望詣罍洗後奠玉幣為允
上遽召宰相問前代祀　上帝未罍洗而先奠玉幣
於禮可乎呂端等對曰王者親執玉帛以事　上帝
玉帛者接神之物也於禮尤冝蠲㓗若未盥沃而先
奠獻殊失恭䖍之意宋白奏曰如允臣所陳止一次
升壇　上愯然改容而言曰朕親行郊祀蓋為蒼生
祈福若變禮為允固當依卿所奏如合遵舊典雖百
次登降亦不以為勞也呂端等皆言斯所謂得禮之
中也遂從宋白之議　上以文物仗衛之盛因詔有
司畫南郊圖凡為三幅外幅列儀衛中幅車輅及導
駕官人物皆令長寸餘警場青城別為圖以紀一時
之盛辛亥合祭　天地於圎丘回御乹元門下制曰
我國家誕膺玄貺光啓鴻圖　列聖在天鍳臨乎下
土羣後在位翊戴於眇躬奄有多方殆茲二紀夙夜
寅畏若涉淵谷小心祗惕罔敢遑寕而風雨弗迷蠻
夷率服疆埸甫定無復金革之聲田疇屢登聿起京
坻之詠流亡雲集冨庶可期天瑞荐臻朝政粗治非
三靈之眷命　九廟之儲祥不榖不徳安能致此是
用講求典禮祗祀郊丘爰祈福於　天宗因譲徳於
穹昊高煙上逹既展於精誠麗澤滂流冝覃於大慶
可大赦天下自至道二年正月十日昧爽已前天下
繫囚除故殺謀殺劫殺闘殺官典犯正枉法贓至死
並犯十惡外其餘罪無輕重咸赦除之內外諸軍將
士並與兵級優賞文武前任見任官並與加恩文武
常參官內諸司使副內殿崇班禁軍都指揮使已上
藩鎮馬步軍都指揮行軍使諸道節度副使行軍司
馬父母妻並與敘封亡父母即與追贈殿前指揮使
及御龍直未有功臣者並與功臣應亡命卒及聚山
林為羣盜者限詔到百日許於所在陳首限滿不首
即論其罪貶降官未量移者與量移已量移者與復
資已復資者與敘用除籍削任免所居官人等並令
於刑部投牒三班使臣亦各於本院投牒引對取進
止配流徒役人及先配充奴婢等並免為庶人內有
曽任職官者件析以聞別聴敕㫖文班常參官衣緋
緑及二十周年者許以吏部投牒引對五嶽四凟名
山大川及厯代聖帝明王忠臣烈士有祠字在逐䖏
並令精㓗致祭近祠廟陵寢䖏並禁樵採如廟貌隳
壞令所在量加修葺天下義夫節婦孝子順孫及高
蹈山林不求聞逹者冝令所在捜訪以聞孤老惸獨
不能自給者長吏倍加存恤自淳化五年已前諸道
州府逋懸租調及官吏監筦酒榷茶鹽市征所逋官
錢無以償者並與除放貶降官歿於貶所者許令歸
葬先削奪官爵並與追復叛逆縁坐者不在此限應
官吏歿於王事者先已録其子弟內有妻息寡弱不
能自逹者委所在長吏搜訪聞奏諸司職掌及郊廟
行事官等並與加恩欠一選者吏部即與注擬欠兩
選與減一選者乙卯陝西轉運使上言成州界金坑
両䖏先是州遣長吏掌之歳課不能充入舊貫望遣
使按行更立新制詔曰捐金于山前聖之盛徳所寳
惟榖舊史之格言朕緬慕太古之風不貴難得之貨
何必言利徒以剿民其成州金坑両䖏並冝停癈丁
已祕書丞高紳上言臣受詔徃江南諸州首至宣州
勘責部內共欠官物千二百四十八萬數望擇清幹
勤事常參官一人專徴督之　上召宰相等謂曰高
紳言一郡之內逋負官物千餘萬蓋轉運使不稱職
長吏非其人之所致也呂端等奏曰近亷得荊湖轉
運使何士宗為政苛細河東轉運使王嗣宗蒞事麄
率江南轉運使李若拙奉公弛慢　上曰悉罷之更
授以他任即以若拙知涇州嗣宗知耀州士宗知華
州既而遣太常丞黃夢錫乗傳詣宣州挍計民所負
官物皆李煜日吏掌郵驛及鹽鐵酒榷供軍槀秸等
物以鐵錢計其數逮四十年州郡不為削去其籍夢
錫凡撿勘合徴督者纔三四萬數民貧皆無以償吏
督責猶急夢錫盡條奏其事雲乃髙紳廣増其數以
誑惑人主之聴顗望恩澤也上覧奏徴夢錫赴闕
紳亦不加罪焉以四方館使曺璨知靈州庚申太常
寺言音律官田琮以上新増九絃琴五絃阮均配十
二律旋相為宮隔八相生並已葉律冠於雅楽以旋
宮相生之法畫為圖以獻　上覧之喜詔本寺即與
琮遷職以賞之辛酉宣政使王繼恩徴赴闕對於便
殿慰勞乆之丁夘禮部侍郎兼祕書監賈黃中卒黃
中字媧民滄州南皮人唐相魏國公耽之四代孫父
玭舉進士仕至兵部郎中開寳中坐舉官縁累削籍
上即位起為水部員外郎卒官玭嚴毅善教子每士
大夫家有子弟好學必持刺修謁孜孜誨誘之故舊
親黨有未葬者皆有收瘞貧無以自給者悉字飬使
至成人為畢㛰嫁黃中㓜聦悟其父教督甚嚴日誦
書千言漢乾祐初舉童子登科年始六歳自是能屬
文每觸類必賦詠多傳誦人口其父常令𬞞食日俟
業成即得食肉十六舉進士中第解褐校書郎集賢
校理遷著作佐郎直史館國初改左拾遺左𥙷闕判
太常禮院黃中多識故實每詳㝎典禮損益得中號
為稱職㑹嶺表平以黃中為採訪使亷直平恕逺人
便之凡奏利害數十事皆稱㫖江南平受詔知宣州
歳飢民多起為盜賊黃中以已俸造糜粥以濟飢民
全活者以千數設法招誘盜悉解去　上即位拜禮
部員外郎知昇州金陵歸復之始人心俶優黃中以
簡易為政不任苛察部內甚治未幾召歸闕執政有
薦黃中文學高第令召試丞相府稱㫖擢為駕部員
外郎知制誥遷司封郎中知制誥充翰林學士未幾
真拜中書舎人學士如故俄兼史館修撰同知京朝
官考課銓量平允逺近稱之両受詔知貢舉多柬抜
寒雋號為無私又掌吏部選事除擬官吏數千負品
藻精當上益知其材拜給事中參知政事召見其
母王氏命坐與語曰教子如是真所謂今之孟母矣因
賦詩以美之賜予甚厚故與呂端厚善重其為人端
出領㐮陽黃中力薦扵　上因留為摳密直學士擢
參知政事黃中之引薦皆此類頗小心畏慎廟堂政
事多稽留不決時論以此少之未幾以本官罷出知
澧州事上誡之曰夫小心翼翼君臣皆當如是若
乃太過即深失大臣之體黃中頓首謝　上因謂侍
臣曰朕常念其母有賢徳年七十餘未覺衰老每與
之語甚明敏黃中終日憂畏如此必先其母老矣至
所部視事數月疾作俄而瘳受代赴闕黃中先豊碩
氣貌雄壯自是頓羸瘵鬰若枯臘　上憐之拜禮部
侍郎兼袐書監以黃中素嗜文籍而祕府無事優之
也纔數日疾復作　上亟命太醫診視勞問旁午至
是卒年五十六而其母尚無恙卒如　上言　上聞
之悼惜贈禮部尚書賵賻加等以其素貧別賜錢三
十萬給葬事起三子皆授官既葬其母求見　上謝
又賜白金三百兩謂之曰勿以諸孫為念朕常記
之矣先是黃中之卒上悼惜之甚念翰林無良醫
因遍令索京城善醫者得百餘人悉令試以方脈又
詔諸道州府令訪能醫者乗疾置闕下俾近臣各得
薦所知以隷太醫署其恩遇如此黃中端謹能守家
法多知䑓閣故事頗接引後進當世知名之士多由
門下出清白恭恪中心常若憂畏未嘗暫釋然善談
論亹亹不絶令人聽之忘倦在翰林日　上多召見
訪以時政得失黃中但言臣職當書詔思不出位至
於外事臣何由知　上益重之以為謹厚及知政事
專務循默無所發明不為時論所許有文集三十卷
行於世戊辰升眉州為防禦使陵州為團練使詔廢
諸州司理判官只令參軍專鞫獄訟從著作佐郎虞綽
之請也以都官員外郎梁鼎為江南轉運副使太常
丞王挺為荊湖轉運副使以江南轉運副使宗搏為
轉運使庚午以翰林學士承㫖宋白兼祕書監內侍
裴愈自江東還凡購得古書六十餘卷名畫四十五
軸古琴九王羲之貝靈該懷素等墨跡共八本詔藏
於祕閣辛未詔曰先是祕書郎不給月俸自今冝與
著作佐郎同又詔京官先以三十月為滿即罷給俸
料自今冝續之並著於甲令
二月壬申朔癸酉司空致仕李昉薨昉字明逺真㝎
人父超仕至都官郎中集賢殿學士昉自襁褓叔父
沼飬為已子沼亦仕至右賛善大夫昉以門子𥙷齋
郎選授太子校書乾祐初舉進士及第解褐袐書郎
宰相馮道引昉與呂端同直昭文館遷右拾遺集賢
殿修撰周顯徳中宰相李榖帥師征淮南表昉為記
室世宗每覧軍中奏記愛其詞理明白多稱善問誰
為之左右以昉名對軍還擢為主客員外郎知制誥
充集賢殿直學士㑹世宗親征淮南駐蹕壽春城下
即行在所拜屯田郎中知制誥充翰林學士在內署
頗稱謹密國初真拜中書舎人學士如故俄罷職改
給事中㑹湖外初平受詔祀南嶽因命知衡州未踰
年受代歸闕翰林學士承㫖陶榖適掌選誣奏昉嘗
薦親黨求為東畿令太祖怒召吏部尚書張昭面
質其事昭老儒氣直扵　上前投冠於地抗聲論列
雲榖㒺上　太祖終疑之昉亦不自辯出為彰武軍
行軍司馬在延州六年以吟嘯柸酒自適徴還復拜
中書舎人未幾入直翰林先是盧多遜已先任學士
因重陽宴近臣於講武殿太祖見昉在多遜下問
其所以宰相對曰昉以本官直學士院非即真即日
真拜學士令在多遜之上俄知貢舉㑹貢士徐士亷
訴昉取拾非當　太祖召問多遜奏雲頗有遺落因
命覆試有覆退者坐是左遷太常少卿不踰年復拜
中書舎人翰林學士㑹宰相趙普為盧多遜所構數
以其短聞扵　太祖　太祖惑之因訪於昉昉對曰
臣書詔之外思不出位趙普行事臣何由而知　太
祖黙然既而普出鎮盧多遜知政事昉獨當制命自
江南平洎　車駕雩祀西洛書詔填委昉略無凝滯
時論稱之上即位拜戶部侍郎學士如故受詔與
扈蒙李穆郭贄宋白同修　太祖實録數年而成從
征太原　車駕次常山常山即昉之故里有居第園
林焉賜羊酒俾為讌樂自丞相卿大夫藩侯悉預㑹
又召班白故老置酒盡歡如是者七日公卿皆賦詩
以美其事刋扵石師還拜工部尚書充翰林學士承
㫖改文明殿學士俄以本官參知政事㑹趙普出鎮
與宋琪同拜平章事加監修國史昉建議復時政記
故事時政記月終送史館昉先以進御而後付有司
時政記進御自昉始也雍熙初郊祀進位中書侍郎
平章事如故先是　上面授昉與琪為左右傼射昉
率琪懇譲得㫖止加中書侍郎而已端拱初耤田禮
畢布衣翟馬周訟昉任宰相屬戎虜入㓂不憂邊事
但賦詩飲宴並奏女楽等數事上悪之召翰林學
賈黃中草制以昉為右僕射罷知政事令詔書切責
賈黃中言僕射中䑓師長舊日宰相之任今日工部
尚書拜斯為美遷非黜責之義當以文昌務簡均勞
逸為詞　上然之淳化二年復以本官兼中書侍郎
平章事監修國史未幾以嫡孫死拜章求免優詔不
許遣張齊賢等就弟諭㫖昉復起視事後數月罷先
是　上召翰林學士張洎草制罷昉為左僕射洎固
沮之上不得已止令本官罷張洎因草制書切責昉
弼諧無狀昉惶恐就位明年上表求解官凡両上詔
以司空致仕　上頗優待之每逰讌必首召昉引至
御搨之側　上勞問安否又詔大朝㑹令綴丞相班
歳時賜予一與丞相等二年以三公陪祀南郊得疾
將亟召其孫昭廸口占遺表教戒諸子以忠謹無令
門戶衰替至是薨年七十二　上聞之嗟悼輟視朝
兩日贈司徒有司謚文貞昉寛厚多恕士大夫稱其
長者両在相位循諱自守無赫赫稱為文章慕白居
易標格簡徑易曉為人溫和無城府不念舊悪小心
畏謹在相位日不敢有所請託給事中張佖耿介士
也昉初甚薄之而雅厚善張洎及昉之罷政事也洎
草制深攻昉之短而佖朔望常詣昉第謁見人或謂
佖李公待君素不厚佖曰我掌廷尉日朝廷公卿多
所請求李公未嘗以私事於我我由此重之故也昉
先蓄妓楽所居有園亭城外又有別墅每良辰美景
多召親友飲宴娛楽自翟馬周上書後昉甚恐懼因
不復逰宴矣昉素病心悸每數歳一發必彌年不瘳
常語諸子曰我典誥命三十年勞役思慮而致是疾
汝曹當戒之素與盧多遜善待之不疑多遜知政事
多譛昉扵　上人有言於昉者昉曰盧與我厚不當
爾後盧敗昉知政事上言及盧事昉頗為揮解之
上因言盧多遜居常毀卿不直一錢昉始信　上由
此益重昉常目為善人丙子宴中書門下翰林學士
文武常參官節度觀察防禦團練使刺史諸軍校百
夫長已上諸州進奉使外國蕃客於含光殿丁丑寕
州團練使侯延廣卒延廣西河平遙人祖益仕至太
子太師先是晉末益自鳯翔召赴闕王景崇據城叛
盡殺益親屬百餘口延廣時在襁褓乳母劉氏以己
子代延廣死劉氏丐扶抱延廣至京師以還益後延
廣甫十數歳父仁矩任徳州刺史𥙷牙校會虜數十
騎突入州城居民驚擾延廣引親信數騎馳出牙門
引弓亂射殺其酋長一人斬首數級悉擒其餘黨仁
矩聞之喜曰他日興吾門者必汝也護軍李漢超以
其事聞　太祖嘉歎詔以錦𫀆銀帶以賜之仁矩死
起家授供奉官預修　永昌陵督石作功畢賜予加
等㑹西北戎人擾亂求可使徼廵者左右言延廣將
家子習邊事無出其右延廣時𬒳病強起之拜崇儀
副使充同鄜坊延丹河西廵撿遣太醫隨延廣之
治所視其疾疾亦㝷愈叛卒劉渥嘯聚亡命數百人
㓂耀州冨平縣謀入京兆其勢甚盛所過州郡皆城
守渥必殺居民奪其財物縦火而去関右騷然延廣
率輕兵數百自間道追之㑹渥於冨平西十五里衆
已千餘人相持乆之渥素憚延廣傳言我草間求活
視死如鴻毛爾公侯家世冨貴柰何不思保守而與
亡卒爭一旦之命扵鋒鏑之下乎延廣怒因急擊之
挺身與渥闘於大樹下㫁其右臂因亡走乗勝大破
其衆渥創甚止谷中後數日為追兵所獲渥素號驍
勇無敵至是為延廣所殺羣盜喪氣餘黨稍稍自歸
関右以定　上嘉之擢拜崇儀使領奨州刺史知靈
州㑹趙保忠隂結繼遷上遣大將李繼隆率兵問
罪以延廣護其軍既而夏䑓平保忠就縛受詔知延
州兼管內廵撿先是延廣知靈州日戎人悅服部下
嚴整李繼遷素避之護軍康賛元害其功誣奏延廣
得虜情恐後倔彊難制遽徴還以慕容徳豊代之部
內甚不治至是繼遷㓂靈武即拜延廣寕州圑練使
知靈州戎人塞道糧餽使命皆不通延廣獨引數十
騎之鎮戎人素服其威名皆卻略引避既至視事日
𬒳病亟謂中貴曰人李知信曰延廣自度必不起家
世受國恩今日得死所矣但恨未立尺寸功以報陛
下爾言訖而卒年五十　上聞之傷悼賵贈甚厚以
其子為六品正員官戊寅以越王元份為抗州大都
督府兼領㑹稽吳王元傑為揚州大都督府兼領壽
春先是二王皆領大都督府長史張洎任翰林學士
曰適草吳王制嘗抗䟽論列至是洎知政事因郊祀
覃慶遂改正焉已夘以左衛上將軍徐國公元偓領
洪州都督鎮南軍節度使右衛上將軍涇國公元偁
領鄂州都督武清軍節度使先是　上謂宰相等曰
元偓等可與一徼外藩鎮若內郡國則本郡遣吏來
賀蓋為勞擾爾呂端等曰奏故事皇子不合領徼外
藩鎮但可下詔本道不得遣人上京可也從之而有
是命以河隂縣依舊隷孟州庚辰制曰國家譲徳於
天聿舉吉蠲之典注意於相冝推蕃庶之恩銀青光
祿大夫行尚書戶部侍郎同中書門下平章事上柱
國東平郡侯呂端岳瀆粹靈陽秋正氣自參大政式
副具瞻接物之誠薎聞於澄撓致君之節曷有於緇
磷朕倚之為股肱人望之若霖雨頃以郊祀　上帝
祈福　天宗琮犖具陳梯航畢至汝佐佑薄質翊宣
大猷威儀三千率周禮以無爽玉帛萬國奉禹㑹而
益恭文物聲明震疊華裔將順其美時乃之功是冝
踐黃闥之崇正夏卿之任併増階秩式示寵光勉罄
嘉謨永輔台徳可光祿大夫行門下侍郎兼兵部尚
書依前同中書門下平章事餘如故給事中參知政
事㓂凖張洎並加金紫光祿大夫進封郡侯以御史
中丞李昌齡為給事中參知政事以皇姪孫左羽林
大將軍惟吉領閬州觀察使故魏王徳昭之長子也
辛已以左諫議大夫許驤為御史中丞右僕射呂䝉
正為左僕射吏部尚書宋琪為右僕射禮部尚書張
齊賢為刑部尚書吏部侍郎張宏為尚書右丞工部
侍郎王化基為禮部侍郎餘文武官進位有差以壬
子制書加恩故也以水部員外郎祕閣校理吳淑兼
掌起居舎人事戊子以京東轉運使李中庸為劔南
轉運使先是轉運使劉錫擅舉牒與元廵檢水丘隆
同知利州隆不敢受牒以聞　上怒錫專逹故命中
庸代之也以兵部員外郎郭異為京東轉運使工部
侍郎錢昱為郢州團練使昱秦國王俶兄之子歸朝
領白州刺史上表自陳嘗習文藝求改職除祕書監
遷工部侍郎連知宋宿泗等州無善政至是郊祀中
外官進秩　上謂宰相曰昱貴家子無撿操不冝任
丞郎故有是命壬辰內侍裴愈上言先受詔與越州
山隂縣令許待旦㑹稽縣令李易直等同尋訪縣界
得晉右將軍王羲之蘭亭舊跡其流抷褉飲䖏尚在
僧子謙狀欲建佛廟殿閣以藏所賜御扎望賜名額
從之號天章寺又言茅山道觀凡九䖏有水田三百
頃並免租稅令金壇句容兩縣籍入之歲量供給外
餘蓄藏以備修葺及三元齋醮從之戊戍詔先是造
明光細綱甲以給卒者無裏冝以紬裏之俾擐者不
磨傷肌體焉
太宗皇帝實録卷第七十六
書冩人 杜友諒　初對揩書 王良弼　覆對 劉孝廉

