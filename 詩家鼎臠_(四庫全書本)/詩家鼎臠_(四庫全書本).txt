　　欽定四庫全書　　　　　集部八
　　詩家鼎臠　　　　　　　總集類
　　提要
　　〈臣〉等謹案詩家鼎臠二巻不著選輯人姓名巻首有小序署曰倦叟亦無姓氏案倦圃為曹溶別號此序當即溶所題其書乃宋末人所録南渡諸家之詩上巻五十八人下巻三十七人每人各著其里居字號為例不一所存詩多者十餘首少者僅一二首葢取嘗鼎一臠之意故以為名方回瀛奎律髓稱慶元嘉定以來有詩人為謁客者錢唐湖山什伯為羣阮梅峰秀實林可山洪孫花翁季蕃髙菊磵九萬往往雌黃士大夫口吻可畏今考是書內如林洪孫季蕃髙九萬諸人之詩並在選中或即其時騖名者所刋以為應求標榜之具亦陳思江湖小集之類也説者以巻首有王惲姓名指為元之王秋澗遂謂此書當出於元人不知元之王惲為汲縣人而此書明題曰古汴王惲乃自開封南渡者署其舊貫之詞宋時往往有此稱實與元時王惲無涉秋澗集內亦並無此詩又書中尚有環溪馬知節與宋史有傳之祥符馬知節亦同姓名而非一人此更可以為證王惲之為宋人固無足致疑者特其間家數太雜時代亦多顛倒失倫未能盡臻精核然裒輯既廣所録詩人其有専集流傳者什無一二今惟蘇泂王邁章甫諸人幸於永樂大典中掇拾叢殘遺稿復得重顯於世而其他別無表見者尚多得是書以存其一斑於詩家考據之助要不無小補焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
　　詩家鼎臠序
　　宋季江湖詩派以尤楊范陸為大家茲選均不及稍推服紫芝石屏後村儀卿其餘人各一二詩止隘矣疆事日蹙如處漏舟里巷之儒猶刋詩巻相傳誦且諸人姓名有他書別無可考獨見之此編者存以徵晚宋故實也倦叟









