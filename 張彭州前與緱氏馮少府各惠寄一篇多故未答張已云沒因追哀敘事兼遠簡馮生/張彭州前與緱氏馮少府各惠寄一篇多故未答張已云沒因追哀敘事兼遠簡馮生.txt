
君昔掌文翰，西垣復石渠。
朱衣乘白馬，輝光照里閭。
余時忝南省，接讌媿空虛。
一別守茲郡，蹉跎歲再除。
長懷關河表，永日簡牘餘。
郡中有方塘，涼閣對紅蕖。
金玉蒙遠貺，篇詠見吹噓。
未答平生意，已沒九原居。
秋風吹寢門，長慟涕漣如。
覆視緘中字，奄爲昔人書。
髮鬢已雲白，交友日彫疎。
馮生遠同恨，憔悴在田廬。

