楊貴妃，小字玉環，弘農華陰人也。後徙居蒲州永樂之獨頭村。高祖令本，金州刺史；父玄琰，蜀司戶。貴妃生於蜀，嘗誤墜池中，後人呼為落妃池。池在導江縣前。妃早孤，養於父河南府士曹玄敫家，開元二十二年十—月，歸於壽邸。二十八年十月，玄宗幸溫泉宮，使高力士取楊氏女於壽邸，度為女道士，號太真，住內太真宮。天寶四載七月，冊左衛中郎將韋昭訓女配壽邸。是月，於鳳凰閣冊太真宮女道士楊氏為貴妃，半后服用。進見之日，奏《霓裳羽衣曲》。是夕，授金釵鈿合。上又自執麗水鎮紫庫磨金琢成步搖，至妝閣，親與插鬢。上喜甚，謂後宮人曰：「朕得楊貴妃，如得至寶也。」乃製曲子曰《得寶子》，又曰《得鞛子》。
先是，開元初，玄宗有武惠妃、王皇后，後無子，妃生子，又美麗，寵傾後宮。至十三年，皇后廢，妃嬪無得與惠妃比。二十一年十一月，惠妃即世，後庭雖有良家子，無悅上目者，上心淒然。至是得貴妃，又寵甚於惠妃。有姊三人，皆豐碩修整，工於謔浪，巧會旨趣。每入宮中，移晷方出。宮中呼貴妃為娘子，禮數同於皇后。冊妃日贈其父玄琰濟陰太守，母李氏隴西郡夫人。又贈玄琰兵部尚書，李氏涼國夫人。叔玄珪為光祿卿銀青光祿大夫。再從兄釗，拜為侍郎，兼數使。兄銛又居朝列，堂弟錡尚太華公主，是武惠妃生，以母，見遇過於諸女，賜第連於宮禁。自此楊氏權傾天下，每有囑請，臺省府縣，若奉詔敕。四方奇貨、僮僕、駝馬，日輸其門。
時安祿山為范陽節度，恩遇最深，上呼之為兒。嘗於便殿與貴妃同宴樂，祿山每就坐，不拜上而拜貴妃，上顧而問之：「胡不拜我？而拜妃子，意者何也？」祿山奏云：「胡家不知其父，只知其母。」上笑而赦之，又令楊銛以下，約祿山為兄弟姊妹，往來必相宴餞，初雖結義頗深，後亦權敵，不葉。五載七月，妃子以妒悍忤旨，乘單車，令高力土送還楊銛宅。及亭午，上思之不食，舉動發怒。力土探旨，奏請載還，送院中宮人衣物及司農米麵酒僎百餘車。諸姊及銛，初則懼禍聚哭，及恩賜浸廣，御僎兼至，乃稍寬慰。妃初出，上無聊，中官趨過者，或笞撻之，至有驚怖而亡者。力士因請就召，既夜，遂開安興坊，從太華宅以入。及曉，玄宗見之內殿，大悅。貴妃拜泣謝過。因召兩市雜戲，以娛貴妃。貴妃諸姊進食作樂，自茲恩遇日深，後宮無得進幸矣。
七載，加釗御史大夫，權京兆尹，賜名國忠。封大姨為韓國夫人，三姨為虢國夫人，八姨為秦國夫人。同日拜命。皆月給錢十萬，為脂粉之資。然虢國不施妝粉，自炫美豔，常素麵朝天。當時杜甫有詩云：「虢國夫人承主恩，平明上馬入宮門，卻嫌脂粉涴顏色，淡掃蛾眉朝至尊。」又賜虢國照夜璣，秦國七葉冠，國忠鎖子帳，蓋希代之珍，其恩寵如此。銛授銀青光祿大夫鴻臚卿，列棨戟，特授上柱國，一日三詔。與國忠五家於宣陽里，甲第洞開，僭擬宮掖，車馬僕從，照耀京邑，遞相誇尚。每造一堂，費逾千萬計，見制度宏壯於己者，則毀之復造，土木之工，不舍晝夜。上賜御食，及外方進獻，皆頒賜五宅：開元已來，豪貴榮盛，未之比也。
上起動必與貴妃同行，將乘馬，則力士執轡授鞭，宮中掌貴妃刺繡織錦七百人，雕鏤器物又數百人，供生日及時節慶。續命楊益往嶺南。長吏日求新奇以進奉。嶺南節度張九章，廣陵長史王翼，以端午進貴妃珍玩衣服，異於他郡。九章加銀青光祿大夫，翼擢為戶部侍郎。九載二月，上舊置五王帳，長枕大被，與兄弟共處其間。妃子無何，竊寧王紫玉笛吹，故詩人張祜詩云：「梨花靜院無人見，閑把寧王玉笛吹。」因此又忤旨，放出。時吉溫多與中貴人善，國忠懼，請計於溫。遂入奏曰：「妃，婦人，無智識。有忤聖顏，罪當死。既嘗蒙恩寵，只合死於宮中。陛下何惜一席之地，使其就戮？安忍取辱於外乎？」上曰：「朕用卿，蓋不緣妃也。」初，令中使張韜光送妃至宅，妃泣謂韜光曰：「請奏。妾罪合萬死。衣服之外，皆聖恩所賜。唯髮膚是父母所生。今當即死，無以謝上。」乃引刀剪其髮一繚，附韜光以獻。妃既出，上憮然。至是，韜光以髮搭於肩上以奏。上大驚惋，遽使力士就召以歸，自後益嬖焉。又加國忠遙領嶺南節度使。
十載上元節，楊氏五宅夜遊，遂與廣寧公主騎從爭西市門。楊氏奴揮鞭誤及公主衣，公主墮馬。駙馬程昌裔扶公主，因及數撾。公主泣奏之，上令決殺楊家奴一人，昌裔停官，不許朝謁。於是楊家專橫，出入禁門不問，京師長吏，為之側目。故當時謠曰：「生女勿悲酸，生男勿喜歡。」又曰：「男不封侯女作妃，君看女卻是門楣。」其天下人心羨慕如此。上一旦御勤政樓，大張聲樂。時教坊有王大娘，善戴百尺竿，上施木山，狀瀛洲、方丈，令小兒持絳節，出入其間，而舞不輟。時劉晏以神童為秘書省正字，十歲，惠悟過人。上召於樓中，貴妃坐於膝上，為施粉黛，與之巾櫛。貴妃令詠王大娘戴竿，晏應聲曰：「樓前百戲競爭新，唯有長竿妙入神，誰謂繞羅翻有力，猶自嫌輕更著人。」上與妃及嬪御皆歡笑移時，聲聞於外，因命牙笏黃紋袍賜之。
上又宴諸王於木蘭殿，時木蘭花發，皇情不悅。妃醉中舞《霓裳羽衣》—曲，天顏大悅，方知回雪流風，可以回天轉地。上嘗夢十仙子，乃製《紫雲回》。並夢龍女，又製《淩波曲》二曲既成，遂賜宜春院及梨園弟子並諸王。時新事初進女伶謝阿蠻，善舞。上與妃子鍾念，因而受焉。就按於清元小殿，寧王吹玉笛，上羯鼓，妃琵琶，馬仙期方響，李龜年觱篥，張野狐箜篌，賀懷智拍。自旦至午，歡洽異常。時唯妃女弟秦國夫人端坐觀之。曲罷，上戲曰：「阿瞞樂籍，今日幸得供養夫人，請一纏頭。」秦國曰：「豈有大唐天子阿姨，無錢用耶？」遂出三百萬為一局焉。樂器皆非世有者，才奏而清風習習，聲出天表。妃子琵琶邏娑檀，寺人白季貞使蜀還獻。其木溫潤如玉，光耀可鑒，有金縷紅文，蹙成雙鳳。弦乃末訶彌羅國永泰元年所貢者，淥水蠶絲也，光瑩如貫珠瑟瑟。紫玉笛乃姮娥所得也。祿山進三百事管色，俱用媚玉為之。諸王、郡主，妃之姊妹，皆師妃，為琵琶弟子。每一曲徹，廣有獻遺。妃子是日問阿蠻曰：「爾貧，無可獻師長，待我與爾為。」命侍兒紅桃娘取紅栗玉臂支賜阿蠻。
妃善擊磬，拊搏之音泠泠然，多新聲，雖太常梨園之妓，莫能及之。上命采藍田綠玉，琢成磐，上方造虡，流蘇之屬，以金鈿珠翠飾之，鑄金為二獅子，以為跌，彩繒縟麗，一時無比。先，開元中，禁中重木芍藥，即今牡丹，得數本紅紫淺紅通白者，上周移植於興慶池東沉香亭前。會花方繁開，上乘照夜白，以步輦從。詔選梨園弟子中尤者，得樂十六色。李龜年以歌擅一時之名，手捧檀板，押眾樂前，將欲歌之。上曰：「賞名花，對妃子，焉用舊樂詞為？」遽令龜年持金花箋，宣賜翰林學士李白立進《清平樂詞》三篇。承旨，猶苦宿酲，因援筆賦之。第一首：「雲想衣裳花想容，春風拂檻露華濃，若非群玉山頭見，會問瑤臺月下逢。」第二首：「一枝紅豔露凝香，雲雨巫山枉斷腸，借問漢宮誰得似？可憐飛燕倚新妝。」第三首：「名花傾國兩相歡，長得君王帶笑看，解釋春風無限恨，沉香亭北倚闌干。」龜年捧詞進。上命梨園弟子略約詞調，撫絲竹，遂促龜年以歌。妃持玻璃七寶杯，酌西涼州葡萄酒，笑領歌，意甚厚。上因調玉笛以倚曲。每曲遍將換，則遲其聲以媚之。妃飲罷，斂繡巾再拜。
上自是顧李翰林尤異於他學士。會力士終以脫靴為恥，異日，妃重吟前詞，力士戲曰：「始為妃子怨李白深入骨髓，何翻拳拳如是耶？」妃子驚曰：「何學士能辱人如斯？」力士曰：「以飛燕指妃子，賤之甚矣。」妃深然之。上嘗三欲命李白官，卒為宮中所捍而止。
上在百花院便殿，因覽《漢成帝內傳》，時妃子後至，以手整上衣領，曰：「看何文書？」上笑曰：「莫問，知則又殢人。」覓去，乃是「漢成帝獲飛燕，身輕欲不勝風。恐其飄翥，帝為造水晶盤，令宮人掌之而歌舞。又製七寶避風臺，間以諸香，安於上，恐其四肢不禁」也。上又曰：「爾則任吹多少？」蓋妃微有肌也，故上有此語戲妃。妃曰：「《霓裳羽衣》一曲，可掩前古。」上曰。「我才弄，爾便欲嗔乎？憶有一屏風，合在，待訪得，以賜爾。」屏風乃虹霓為名；雕刻前代美人之形，可長三寸許。其間服玩之器，衣服，皆用眾雜寶廁而成。水精為地，外以玳瑁水犀為押，絡以珍珠瑟瑟。間綴精妙，迨非人力所製。此乃隋文帝所造，賜義成公主，隨在北胡。貞觀初，滅胡，與蕭后同歸中國，因而賜焉。
初，開元末，江陵進乳柑桔，上以十枚種於蓬萊宮。至天寶十載九月秋，結實。宣賜宰臣，曰：「朕近於宮內種柑子樹數株，今秋結實一百五十餘顆，乃與江南及蜀道所進無別，亦可謂稍異者。」宰臣表賀曰：「伏以自天所育者，不能改有常之性；曠古所無者，乃可謂非常之感。是知聖人御物，以元氣布和，大道乘時，則殊方葉致；且桔柚所植，南北異名，實造化之有初，匪陰陽之有革。陛下玄風真紀，六合一家，雨露所均，混天區而齊被；草木有性，憑地氣以潛通。故茲江外之珍果，為禁中之佳實。綠蒂含霜，芳流綺殿，金衣爛日，色麗彤庭。」云云。乃頒賜大臣。外有一合歡實，上與妃子互相持玩，上曰：「此果似知人意，朕與卿固同一體，所以合歡。」於是促坐，同食焉。因令畫圖，傳之於後。
妃子既生於蜀，嗜荔枝。南海荔枝，勝於蜀者，故每歲馳驛以進。然方暑熱而熟，經宿則無味，後人不能知也。上與妃采戲，將北，唯重四轉敗為勝。連叱之，骰子宛轉而成重四，遂命高力士賜緋，風俗因而不易。廣南進白鸚鵡，洞曉言詞，呼為雪衣女。一朝飛上妃鏡台上，自語：「雪衣女昨夜夢為鷙鳥所搏。」上令妃授以《多心經》，記誦精熟。後上與妃同遊別殿，置雪衣女於步輦竿上同去。瞥有鷹至，搏之而斃。上與妃歎息久之，遂瘞於苑中，呼為鸚鵡塚。交趾貢龍腦香，有蟬蠶之狀，五十枚。波斯言老龍腦樹節方有。禁中呼為瑞龍腦。上賜妃十枚，妃私發明駝使，持三枚遺祿山。妃又常遺祿山金平脫裝具，玉合，金平脫鐵面碗。十一載，李林甫死。又以國忠為相，帶四十餘使。十二載，加國忠司空。長男暄，先尚延和郡主，又拜銀青光祿大夫，太常卿，兼戶部侍郎。小男朏，尚萬春公主。貴妃堂弟秘書少監鑒，尚承榮郡主。一門一貴妃，二公主，三郡主，三夫人。十二載，重贈玄琰太尉，齊國公。母重封梁國夫人。官為造廟，御製碑，及書。叔玄珪又拜工部尚書。韓國婿秘書少監崔珣女為代宗妃；虢國男裴徽尚代宗女延光公主，女為讓帝男妻；秦國婿柳澄男鈞尚長清縣主，澄弟潭尚肅宗女和政公主。
上每年冬十月，幸華清宮。常經冬還宮闕，去即與妃同輦。華清宮有端正樓，即貴妃梳洗之所；有蓮花湯，即貴妃澡沐之室。國忠賜第在宮東門之南，虢國相對。韓國、秦國，甍棟相接。天子幸其第，必過五家，賞賜燕樂。扈從之時，每家為一隊，隊著一色衣。五家合隊相映，如百花之煥發。遺鈿，墜舄，瑟瑟，珠翠，燦於路岐，可掬。曾有人俯身一窺其車，香氣數日不絕。駝馬千餘頭匹。以劍南旌節器仗前驅。出有餞飲，還有軟腳。遠近餉遺珍玩狗馬，閹侍歌兒，相望於道。及秦國先死，獨虢國、韓國、國忠轉盛。虢國又與國忠亂焉，略無儀檢。每入朝謁，國忠與韓、虢連轡，揮鞭驟馬，以為諧謔。從官㜮嫗百餘騎。秉燭如晝，鮮裝袨服而行，亦無蒙蔽。衢路觀者如堵，無不駭歎。十宅諸王男女婚嫁，皆資韓、虢紹介；每一人約一千貫，上乃許之。
十四載六月一日，上幸華清宮，乃貴妃生日。上命小部音聲，於長生殿奏新曲，未有名，會南海進荔枝，因以曲名《荔枝香》。左右歡呼，聲動山谷。其年十一月，祿山反幽陵，以誅國忠為名。咸言國忠、虢國、貴妃三罪，莫敢上聞。上欲以皇太子監國，蓋欲傳位，自親征。謀於國忠，國忠大懼，歸謂姊妹曰：「我等死在旦夕，今東宮監國、當與娘子等並命矣。」姊妹哭訴於貴妃。妃銜土請命，事乃寢。十五載六月，潼關失守，上幸巴蜀，貴妃從。至馬嵬，右龍武將軍陳玄禮懼兵亂，乃謂軍士曰：「今天下崩離，萬乘震蕩，豈不由楊國忠割剝氓庶，以至於此。若不誅之，何以謝天下？」眾曰：「念之久矣。」會吐蕃和好使在驛門遮國忠訴事，軍士呼曰：「楊國忠與蕃人謀叛！」諸軍乃圍驛四合，殺國忠，並男暄等。上乃出驛門勞六軍。六軍不解圍，上顧左右責其故。高力士對曰：「國忠負罪，諸將討之。貴妃即國忠之妹，猶在陛下左右。群臣能無憂怖？伏乞聖慮裁斷。」上回入驛，驛門內傍有小巷，上不忍歸行宮，於巷中倚杖欹首而立。聖情昏默，久而不進。京兆司祿韋鍔進曰：「乞陛下割恩忍斷，以寧國家。」逡巡，上入行宮。撫妃子出於廳門，至馬道北牆口而別之，使力士賜死。妃泣涕嗚咽，語不勝情。乃曰：「願大家好住。妾誠負國恩，死無恨矣。乞容禮佛。」帝曰：「願妃子善地受生。」力士遂縊於佛堂前之梨樹下。才絕，而南方進荔枝至。上睹之，長號數息，使力士曰：「與我祭之。」祭後，六軍尚未解圍。以繡衾覆床，置驛庭中，敕玄禮等入驛視之。玄禮抬其首，知其死，曰：「是矣！」而圍解。瘞於西郭之外一里許道北坎下。妃時年三十八。上持荔枝於馬上謂張野狐曰，「此去劍門，鳥啼花落，水綠山青，無非助朕悲悼妃子之由也。」
初，上在華清宮日，乘馬出宮門，欲幸虢國夫人之宅。玄禮曰：「未宣敕報臣，天子不可輕去就。」上為之回轡。他年，在華清宮，逼上元，欲夜遊。玄禮奏曰：「宮外即是曠野，須有預備。若欲夜遊，願歸城闕。」上又不能違諫。及此馬嵬之誅，皆是敢言之有便也。先是，術士李遐周有詩曰：「燕市人皆去，函關馬不歸，若逢山下鬼，環上繫羅衣。」燕市人皆去，祿山即薊門之士而來。函關馬不歸，哥舒翰之敗潼關也。若逢山下鬼，嵬字，即馬嵬驛也。環上繫羅衣，貴妃小字玉環，及其死也，力士以羅巾縊焉。又妃常以假髻為首飾，而好服黃裙。天寶末，京師童謠曰：「義髻拋河裏，黃裙逐水流。」至此應矣。初，祿山常於上前應對，雜以諧謔。妃常在座，祿山心動。及聞馬嵬之死，數日歎惋。雖林甫養育之，國忠激怒之，然其有所自也。是時虢國夫人先至陳倉之官店。國忠誅問至，縣令薛景仙率吏人追之，走入竹林下，以為賊軍至，虢國先殺其男徽，次殺其女。國忠妻裴柔曰：「娘子何不借我方便乎？」遂並其女殺之。已而自刎，不死。載於獄中，猶問人曰，「國家乎？賊乎？」獄吏曰：「互有之。」血凝其喉而死。遂並坎於東郭十餘步道北楊樹下。
上發馬嵬，行至扶風道。道傍有花，寺畔見石楠樹團圓，愛玩之，因呼為端正樹，蓋有所思也。又至斜谷口，屬霖雨涉旬，於棧道雨中聞鈴聲隔山相應。上既悼念貴妃，因采其聲為《雨霖鈴》曲，以寄恨焉。至德二年，既收復西京。十一月，上自成都還，使祭之，後欲改葬，李輔國等不從。時禮部侍郎李揆奏曰：「龍武將士以楊國忠反，故誅之。今改葬故妃，恐龍武將士疑懼。」肅宗遂止之。上皇密令中宮潛移葬之於他所。妃之初瘞，以紫褥裹之。及移葬，肌膚已消釋矣。胸前猶有錦香囊在焉。中官葬畢以獻，上皇置之懷袖。又令畫工寫妃形於別殿，朝夕視之而歔欷焉。
上皇既居南內，夜闌，登勤政樓，憑欄南望，煙月滿目。上因自歌曰：「庭前琪樹已堪攀，塞外征人殊未還。」歌歇，聞里中隱隱如有歌聲者。顧力士曰：「得非梨園舊人乎？遲明，為我訪來。」翌日，力士潛求於里中，因召與同去，果梨園弟子也。其後，上復與妃侍者紅桃在焉。歌《涼州》之詞，貴妃所製也。上親御玉笛，為之倚曲。曲罷相視，無不掩泣。上因廣其曲。今《涼州》留傳者益加焉。至德中，復幸華清宮，從官嬪御，多非舊人。上於望京樓下命張野狐奏《雨霖鈴》曲，曲半，上四顧淒涼，不覺流涕，左右亦為感傷。新豐有女伶謝阿蠻，善舞《淩波曲》，舊出入宮禁：貴妃厚焉。是日，詔令舞，舞罷，阿蠻因進金粟裝臂環，曰：「此貴妃所賜。」上持之，淒然垂涕曰：「此我祖大帝破高麗，獲二寶：一紫金帶，一紅玉支。朕以岐王所進《龍池篇》，賜之金帶；紅玉支賜妃子。後高麗知此寶歸我：乃上言『本國因失此寶，風雨愆時，民離兵弱。』朕尋以為得此不足為貴，乃命還其紫金帶，唯此不還。汝既得之於妃子，朕今再睹之，但興悲念矣。」言訖，又涕零。至乾元元年，賀懷智又上言，曰：「昔上夏日與親王棋，令臣獨彈琵琶，貴妃立於局前觀之。上數抨子將輸，貴妃放康國猧子上局亂之，上大悅。時風吹貴妃領巾於臣巾上，良久，因身方落。及歸，覺滿身香氣。乃卸頭幘，貯於錦囊中，今輒進所貯襆頭。」上皇發囊，且曰：「此瑞龍腦香也。吾曾施於暖池玉蓮朵，再幸，尚有香氣宛然。況乎絲縷潤膩之物哉！」遂淒愴不已。自是聖懷耿耿，但吟：「刻木牽絲作老翁，雞皮鶴髮與真同，須臾舞罷寂無事，還似人生一世中。」
有道士楊通幽自蜀來，知上皇念楊貴妃，自云：「有李少君之術。」上皇大喜。命致其神。方士乃竭其術以索之，不至。又能遊神馭氣，出天界、入地府求之，竟不見。又旁求四虛上下，東極，絕大海，跨蓬壺。忽見最高山，上多樓閣。洎至，西廂下有洞戶，東向，闔其門，額署曰：「玉妃太真院。」方土抽簪叩扉，有雙鬟童女出應門。方士造次未及言，雙鬟復入。俄有碧衣侍女至，詰其所從來，方士因稱天子使者，且致其命。碧衣云：「玉妃方寢，請少待之。」逾時，碧衣延入，且引曰：「玉妃出。」冠金蓮，帨紫綃，佩紅玉，拽鳳舄。左右侍女七八人。揖方士，問皇帝安否，次問天寶十四載以還。言訖憫然。指碧衣女取金釵鈿合：折其半，授使者曰：「為我謝太上皇，謹獻是物，尋舊好也。」方士將行，色有不足，玉妃因徵其意，乃復前跪置詞：「請當時—事，不聞於他人者，驗於太上皇。不然，恐金釵鈿合，負新垣平之詐也。」玉妃茫然退立，若有所思，徐而言曰：「昔天寶十載，侍輦避暑驪山宮。秋七月，牽牛織女相見之夕，上憑肩而望。因仰天感牛女事，密相誓心。『願世世為夫婦』。言畢，執手各嗚咽，此獨君王知之耳。」因悲曰：「由此一念，又不得居此，復墮下界，且結後緣。或為天，或為人，決再相見，好合如舊。」因言「太上皇亦不久人間，幸唯自愛，無自苦耳。」
使者還，具奏太上皇。皇心震悼。及至移入大內甘露殿，悲悼妃子，無日無之。遂辟穀服氣，張皇后進櫻桃蔗漿，聖皇並不食。常玩一紫玉笛，因吹數聲，有雙鶴下於庭，徘徊而去。聖皇語侍兒宮愛曰：「吾奉上帝所命，為元始孔升真人，此期可再會妃子耳。笛非爾所寶，可送大收。」即命具湯沐。「我若就枕，慎勿驚我。」宮愛聞睡中有聲，駭而視之，已崩矣。妃子死日，馬嵬媼得錦拗襪一隻。相傳過客一玩百錢，前後獲錢無數。悲夫。玄宗在位久，倦於萬機，常以大臣接對拘檢，難循私慾。自得李林甫，一以委成，故絕逆耳之言，恣行燕樂。衽席無別，不以力恥，由林甫之讚成矣。乘輿遷播，朝廷陷沒，百僚繫頸，妃王被戮，兵滿天下，毒流四海，皆國忠之召禍也。
史臣曰：「夫禮者，定尊卑，理家國。君不君，何以享國？父不父，何以正家？有一於此，未或不亡。唐明皇之一誤，貽天下之羞，所以祿山叛亂，指罪三人。今為外傳，非徒拾楊妃之故事，且懲禍階而已。」
