悟元子嘗棲於中條山之中峰煙霞洞。有客挾貴挾財而來見，悟元禮待之。客倨然坐，睨而視，諤然大言曰：「聞道人儒士也，何事入道？」悟元笑而不答。客進曰：「釋道異端之教，儒者聖人之教；去聖人之教而攻乎異端之教，無乃下喬木而入幽谷乎？」悟元默然。客又曰：「蘭之貴者，以有香也；朱之重者，以有色也。蘭失其香，同於茅槁；朱失其色，等於土石。子素以有學稱，何不取其名而展其才，乃甘居於異端之門，為人所不齒，高明者固如是乎？」悟元從容而答曰：「籲！子迂矣，何其出言之冒冒也。蘭雖有香，因香而煎膏；朱雖有色，因色而消形。何貴何重？吾聞鸚鵡以舌利而入籠，孔雀以尾文而受拘，獐獸以臍香而被害，狐狸以皮貴而喪生，龜以靈而剝殼，蚌以珠而剖腹，蚧以尾而受義。假令鸚鵡藏舌，孔雀脫尾，獐獸失香，狐狸去毛，龜入於泥，蚌潛於沙，蚧咬其尾，何危何害？蓄精養神，處於無事之天，雖千百算數，未為之過。余之不齒於人，正欲遁名晦跡，靜養太和，以全大造之功耳。至於或儒或道，特以無可無不可，而子以異端來責，抑知儒之為儒，道之為道乎？夫道之一字，通天徹地，達古貫今，無始無終，無邊無岸。故運四時者，曰天道；載萬物者，曰地道；盡性至命者，曰聖道；日用常行者，曰人道。天無道不成天，地無道不成地，聖無道何為聖，人無道何為人？聖經曰：「大學之道。」中庸曰：「率性之謂道。」子以道為異端，視道為何物乎？考之盤古初分，人與鳥獸同居，草衣木食，何知有道，亦何知有教？天不秘寶，河出圖，伏羲則之，畫八卦以泄天地陰陽造化之道，而道之名自此始。及黃帝制文字，立倫常之道教人，而教之名自此始。繼之堯舜禹湯文武周公體其道，行其教，以治世。當時雖有其教，而無定名。至周末孔子應水精而生，周遊列國，欲行其道，卒不得如其願。遂著六經傳世，以覺方來，遂有儒教之名。是儒即道，道即儒；儒外無道，道外無儒。夫道者，人之徑路也；儒者，人之需用也。需用者何？需用者即道。需用之道，即常行之道。故曰：「道也者，不可須臾離也。」然則孔子雖系儒中聖人，其實道中聖人。聖人之道，聖人之教，有出世入世二法，使出世者修性立命，使入世者齊家治國。所以孔子可以仕則仕，可以止則止，可以久則久，可以速則速。孟子飽仁義而不願膏梁之味，修天爵而不願人之文繡也。後世抱道之士，岩居穴處，不圖名利，或稱有道之士，遂有道士之名。間有欣慕古人高風，廉潔持身，高尚其志，漸有道教之稱。其實道教之名非老子自立之，乃後人漸嘉之。世以老子為道教之宗者，特以老子之道而莫可配對者也，況老子武王時為柱下史，宣王時為柱下史，果系異端之流，豈容掌三皇五帝之典籍？此不辨而可知者。即孔子亦嘗問禮於老子，有猶龍之稱，至今嘖嘖人口，老子果為異端，孔子儒教之宗，何不劈而反贊之？此又不辨而可知者。老子儒乎？道乎？異端乎？正道乎？吾不知之，吾所知者，是儒是道不得歧而二之。不知儒道者，強欲分別以爭教門，是豈儒乎？道乎？至於釋氏之教，亦西域聖人之教。其教隨方而設，因人而用。聞之西域人，性好殺，風俗粗陋。佛法以慈悲低下為主，以方便施捨為要，以因果報應為教，與儒之省方觀民，設教之意同。故西域之人，不遵國法，遵佛法。佛法行於西域，信教者數十國，佛之道豈小焉哉？第流於中華，中華人視之，未免有異，何則？中華人性不一，風俗不同，聖人立教亦不同。其被教已久，習於性成，只知有中國聖人，不知有西域聖人。若中國之教，流於西域，西域人何能信之，此理亦不辨而可知者。大抵三教聖人，其教不同，其意總欲引人入於至善無惡為要歸。不特此也，儒有精一之道，道有得一之道，釋有歸一之道；儒有存心養性之學，道有修心煉性之學，釋有明心見性之學；儒有道義之門，道有眾妙之門，釋有方便之門。溯源窮流，三教一家，誰曰不然乎？吾聞深山有木，一名青剛，一名花棃，一名椽樹，其名雖三，其實一木。三教之道，亦復如是。今有老竹，截而作器，作笙則為笙，作簫則為簫，作管則為管，雖笙簫管之器不一，而其竹之物則一。三教之體用，亦是如此。今有素布，染而上色，染青則為青，染黃則為黃，染紅則為紅，染綠則為綠，雖青黃紅綠之色不一，而其色之布則一；三教之分門立教，亦是如此。歷代聖王，有鑒於此，立為中國三教，蓋以均有聖人之道在焉，而非若充塞仁義之徒，惑亂世道人心者可比。噫！異端自有異端，何得以釋道為異端？夫異端三教門中皆有之，古稱楊墨為最。楊氏為我，非無君也，然拔一毛而利天下不為，似義而非義，以是為教，漸必流至於無君；墨氏兼愛，非無父也，然親疏一等，德怨同視，似仁而非仁，以是為教，漸必流至於無父。無父無君，失其仁義之實理，謂之異端，真異端耳。其次儒教，讀孔子之書，違孔子之言，不忠不孝，喪德失行，即儒教之異端；入老子之門，背老子之言，無節無操，素隱行怪，即道教之異端；歸釋氏之教，忘釋氏之法，不重性命，苟圖衣食，即釋教之異端。此等異端，何可勝數。至於佛老正教，非大忠大孝不度，非大賢大德不引。以性命為大事，以德行為要著，存誠去妄，棄假歸真。老子觀竅觀妙，佛氏真空妙相，即孔子明德至誠；道之虛無自然，釋之無住無相，即儒之無聲無臭。三教同乎？異乎？夫藍田出玉，不能無瑕疵之物；終南茂林，不能無偏枯之木；芳花滿園，不能無淺淡之色；群鳥畢集，不能無怪惡之禽。故黃帝至靈，不能化蚩尤；堯舜至仁，不能感四惡；周公至賢，不能保管蔡。以天縱數聖當時猶有感化不到之處，而況儒釋道立教已久，豈無邪正是非之雜？若不推其源而視其流，妄劈立教之古人，如之何其可？考其老子道祖之名，歷代帝王加封之，非後世道教儹稱之。前有至聖猶龍之贊，後有帝王道祖之封，老子異端乎否耶？後世未窺見聖人之堂奧，而恣意批評者，吾不知何所見而然。吾之儒道不拘，特視儒道為一家，隨其情性，以適其志耳。若夫名利場中，紆紫懷金，舍真認假，非至聖身心性命之學，亦非吾生平所好。籲！百年歲月，石火電光；一生榮華，草霜花露。性命惟真，萬般盡假，可與知者道，難與不知者言。子休矣，子去矣！子必以我異端，吾將以子為異端。異端非聖人之道而別為異端，子思聖人之道為何道？果知道之所以為道，則釋老之異端不異端判然易見，必不以我為異端矣。客聞之，啞然而去。
