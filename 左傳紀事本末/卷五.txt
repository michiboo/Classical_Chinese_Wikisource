惠公元妃孟子。孟子卒，繼室以聲子，生隱公。宋武公生仲子。仲子生而有文在其手，曰「為魯夫人」，故仲子歸於我。生桓公而惠公薨，是以隱公立而奉之。
〔辨誤〕史記：初，惠公適夫人無子，公賤妾聲子生子息。息長，為娶於宋。宋女至而好，惠公奪而自娶之，生子允，登宋女為夫人，以允為大子。及惠公卒，為允少，故魯人共令息攝政，不言即位。按：惠公雖非魯之令主，然魯秉周禮，不應有衛宣、楚平之事。史遷之說近誣。
元年春王周正月，不書即位，攝也。
〔補逸〕《公羊傳》曰：公何以不言即位？成公意也。何成乎公之意？公將平國，而反之桓。曷為反之桓？桓幼而貴，隱長而卑。立子以貴不以長。桓何以貴？母貴也。子以母貴，母以子貴。
三月，公及邾儀父盟於蔑。邾子克也。未王命，故不書爵；曰「儀父」，貴之也。公攝位，而求好於邾，故為蔑之盟。
秋七月，天王史宰咺來歸惠公、仲子之賵。緩，且子氏未薨，故名。天子七月而葬，同軌畢至；諸侯五月，同盟至；大夫三月，同位至；士踰月，外姻至。贈死不及屍，弔生不及哀，豫凶事，非禮也。
冬十月庚申，改葬惠公。公弗臨，故不書。惠公之薨也，有宋師，大子少，葬故有闕，是以改葬。衛侯來會葬，不見公，亦不書。
眾父卒。公不與小斂，故不書日。
二年春，公會戎於潛，修惠公之好也。戎請盟，公辭。司空無駭入極，費庈父勝之。
戎請盟。秋，盟於唐，復修戎好也。
三年夏，君氏卒，聲子也。不赴於諸侯，不反哭於寢，不祔於姑，故不曰薨。不稱夫人，故不言葬。不書姓，為公故，曰「君氏」。
〔攷異〕歐陽修曰：公、穀以尹氏卒為正卿，左氏以尹氏卒尹氏作君氏。為隱公母，一以為男子，一以為婦人，得於所傳者蓋如是。
四年夏，公及宋公遇於清。詳見魯與宋、衛通好。<\sub>
