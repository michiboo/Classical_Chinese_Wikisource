隱公元年，秋七月，天王使宰咺來歸惠公、仲子之賵。緩，且子氏未薨，故名。天子七月而葬，同軌畢至；諸侯五月，同盟至；大夫三月，同位至；士踰月，外姻至。贈死不及屍，弔生不及哀，豫凶事，非禮也。　十二月，祭伯來，非王命也。
三年，春，王三月壬戌，平王崩，赴以庚戌，故書之。　秋，武氏子來求賻，王未葬也。
六年，冬，京師來告饑，公爲之請糴於宋、衛、齊、鄭，禮也。
七年，初，戎朝於周，發幣於公卿，凡伯弗賓。冬，王使凡伯來聘，還，戎伐之於楚丘以歸。
〔補逸〕九年，天王使南季來聘。有經無傳。《穀梁傳》曰：「聘諸侯，非正也。」
桓公四年，夏，周宰渠伯糾來聘。父在，故名。
五年，天王使仍叔之子來聘。仍叔之子，弱也。

〔攷異〕《穀梁傳》曰：「任叔之子者，錄父以使子也。」
八年，冬，祭公來，遂逆王后於紀，禮也。
九年，春，紀季姜歸於京師，凡諸侯之女行，唯王后書。
十五年，春，天王使家父來求車，非禮也。諸侯不貢車服，天子不私求財。
莊公元年，秋，築王姬之館於外。爲外，禮也。

〔補逸〕莊公元年，王使榮叔來錫桓公命。有經無傳

《穀梁傳》曰：「錫命，非正也。生不服，死追錫之，不正甚矣。」
三年，夏五月，葬桓王緩也。

〔攷異〕《穀梁傳》曰：「改葬也。」
十一年，冬，齊侯來逆共姬。

〔發明〕按：魯主王姬之嫁，舊矣。故桓公之娶王姬亦逆於魯，蓋魯爲王室懿親也。

〔補逸〕二十三年，祭叔來聘。有經無傳
《穀梁傳》曰：「天子之內臣也。不正其外交，故不與使也。」
僖公三十年，冬，王使周公閱來聘，饗有昌歜、白黑、形鹽。辭曰：「國君，文足昭也，武可畏也，則有備物之饗以象其德；薦五味、羞嘉穀，鹽虎形以獻其功，吾何以堪之？」　東門襄仲將聘於周，遂聘於晉。
文公元年，春，王使內史叔服來會葬。　夏四月丁巳，葬僖公。　王使毛伯衛來錫公命，叔孫得臣如周拜。
五年，春，王使榮叔來含且賵，召昭公來會葬，禮也。    左傳紀事本末卷一   31
