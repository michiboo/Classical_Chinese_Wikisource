　　欽定四庫全書　　　　　經部八
　　孟子雜記　　　　　　　四書類
　　提要
　　〈臣〉等謹案孟子雜記四卷明陳士元撰士元有易象鉤解別著録自宋熙寧以前孟子僅列於儒家史記以孟子荀卿合傳寥寥十數語於所厯鄒滕任薛魯宋之事略不一書至朱子綱目始於適魏至齊大書特書明聖賢之去就為不輕而體屬編年不能詳一人之始末明薛應旂撰四書人物考始採摭他書以為補傳而應旂不長於考證舛漏甚多士元嗣輯此書第一卷敘孟子之事後三卷發明孟子之書名為傳記實則經解居多其所援引於經類則取韓詩外傳孔叢子之類於正史外則取通鑑綱目荀悅袁宏漢紀之類於諸子則取列子揚子説苑新書鹽鐵論之類於著述則取通志玉海之類若趙岐注義以尾生解不虞之譽以陳不瞻釋求全之毀一切悠謬之談槩加刪薙亦頗為審慎與所作論語類考均為有禆於經義故今特附之四書類焉乾隆四十三年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








