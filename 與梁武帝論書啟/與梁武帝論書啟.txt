啟：伏覽前書，用意雖止二六，而規矩必周，後字不出二百，亦褒貶大備。一言以蔽，便書情頓極，使元常老骨，更蒙榮造，子敬懦肌，不沉泉夜。逸少得進退其間，則玉科顯然可觀。若非聖證品析，恐愛附近習之風永遂淪迷矣。伯英既稱草聖，元常實自隸絕，論旨所謂殆同一璣神，實曠世莫繼。斯理既明，諸畫虎之徒，當日就綴筆，反古歸真，方弘盛世。愚管見預聞，喜佩無屆。比世皆尚子敬書，元常繼以齊代，名實脫略，海內非惟不復知有元常，於逸少亦然。非排棄所可黜，涅而不緇，不過數紙。今奉此論，自舞自蹈，未足逞洩，冒願以所摹竊示洪遠、思曠，此二人皆是均思者，必當讚仰踴躍，有盈半之益。臣與洪遠雖不相識，從子詡，經學業往來，故因之有會。但既在閣，恐或已應聞知。摹者所裝字，大小不堪均調，熟看乃尚可，恐筆意大殊，此篇方傳千載，故宜令跡隨名偕，老益增美，晚所奉三旨，伏循字跡，大覺勁密。竊恐既以言發意，意則應言，而手隨意運，筆與手會，故益得諧稱，下情嘆仰，寶奉愈至。世論咸雲江東無復而鍾跡，常以嘆息。比日佇望中原廓清，《太丘》之碑可就摹采。今論旨雲，真跡雖少，可得而推。是猶有存者，不審可復幾字？既無出見理，冒願得工人摹填數行。脫蒙見賜，實為過幸。又逸少學鍾，勢巧形密，勝於自運，不審此例復有幾紙？垂旨以《黃庭》、《像贊》等諸文，可更有出給理？自運之跡，今不復希，請學鍾法，仰惟殊恩。
逸少自吳興以前，諸書猶為未稱。凡闕好跡，皆是向在會稽時、永和十許年中者。從失郡告靈不仕以後，略不復自書，皆使比一人，世中不能別也。見其緩異，呼為末年書。逸少亡後，子敬年十七、八，全仿此人書，故遂成與之相似，今聖旨標題，足使眾識頓悟。於逸少，無復末年之譏。阮研，近聞有一人學研書，遂不復可別。臣比廓摹所得，雖粗寫字形，而無復其用筆跡勢。不審前後諸卷一兩條謹密者，可得在出裝之例，復蒙垂給至年末間不？此澤自天，直以啟審，非敢必覬。
奉旨左右中書復稍有能者，惟周喜贊。夫以含心之荄實俟夾鐘吐氣，今既自上體妙為下理用，成工每惟申鐘王論於天下，進藝方興所恨，微臣沈朽不能，鑽仰高深，自懷嘆慕。前奉神筆參紙並今為五，非但字字注目，乃畫畫抽心，日覺勁媚，轉不可說以讎，昔歲不復相類，正此，即為楷式何復多尋？鐘王臣心本自敬重，今者彌增愛服，俯仰悅豫不能自已，啟適復蒙給二卷，伏覽標帖皆如聖旨，既不顯，垂允少留不敢久停，已就摹素者一段，未畢不赴，今信紙卷先已經有，兼多他雜，無所復取，亦請俟俱了日送，兼此諸書是篇章體，臣今不辨，復得修習，惟願細書。如《樂毅論》，太師箴例依倣，以寫經傳永存，具顯中精要而已。

