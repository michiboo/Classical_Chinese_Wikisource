
楚國有狂夫，茫然無心想。
散髪不冠帶，行歌南陌上。
孔丘與之言，仁義莫能獎。
未嘗肯問天，何事須擊壤。
復笑採薇人，胡爲乃長往。
田舍有老翁，垂白衡門裏。
有時農事閑，斗酒呼鄰里。
喧聒茅簷下，或坐或復起。
短褐不爲薄，園葵固足美。
動則長子孫，不曾向城市。
五帝與三王，古來稱天子。
干戈將揖讓，畢竟何者是。
得意苟爲樂，野田安足鄙。
且當放懷去，行行沒餘齒。
日夕見太行，沈吟未能去。
問君何以然，世網嬰我故。
小妹日成長，兄弟未有娶。
家貧祿既薄，儲蓄非有素。
幾回欲奮飛，踟躕復相顧。
孫登長嘯臺，松竹有遺處。
相去詎幾許，故人在中路。
愛染日已薄，禪寂日已固。
忽乎吾將行，寧俟歲雲暮。
陶潛任天真，其性頗躭酒。
自從棄官來，家貧不能有。
九月九日時，菊花空滿手。
中心竊自思，儻有人送否。
白衣攜壺觴，果來遺老叟。
且喜得斟酌，安問升與斗。
奮衣野田中，今日嗟無負。
兀傲迷東西，蓑笠不能守。
傾倒強行行，酣歌歸五柳。
生事不曾問，肯媿家中婦。
趙女彈箜篌，復能邯鄲舞。
夫壻輕薄兒，鬬雞事齊主。
黃金買歌笑，用錢不復數。
許史相經過，高門盈四牡。
客舍有儒生，昂藏出鄒魯。
讀書三十年，腰間無尺組。
被服聖人教，一生自窮苦。
老來懶賦詩，惟有老相隨。
宿世謬詞客，前身應畫師〈維善畫破墨山水〉。
不能捨餘習，偶被世人知。
名字本皆是，此心還不知〈《萬首唐人絕句》（或《唐人萬首絕句》），取中四句爲絕句，題曰《題輞川圖》〉。

