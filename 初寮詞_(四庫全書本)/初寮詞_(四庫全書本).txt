　　欽定四庫全書　　　　　集部十
　　提要
　　初寮詞　　　　　　　詞曲類一〈詞集之屬臣〉等謹案初寮詞一巻宋王安中撰安中有初寮集二十巻久經散佚今從永樂大典裒輯成編巳別著録陳振孫書録解題別載初寮詞一巻此本為毛晉所刻巻帙相合殆即原本古今詞話謂安中始為東坡門下士紹興初復附蔡京又幼老春秋謂其交結蔡攸進立春帖子並及鄭妃等事則其人實不足道然花菴詞選載其詞如小重山之椽燭垂珠清漏長遲留春筍緩催觴蝶戀花之翠霧縈紆消篆印箏聲恰度秋鴻陣等句皆當世所指稱其才華要不可及也巻內安陽好九闋據能改齋漫録雲韓魏公皇祐初鎮維揚曾作維揚好詞四章其後熙寧中罷相鎮安陽復作安陽好詞十章人多傳之因録其一首蓋即安中詞內形勝魏西州第一首也安陽為魏郡地安中未曽鎮彼似此詞宜屬韓琦作不知何以入於此集疑以傳疑姑存之以備考證焉
　　聖求詞　　　　　　　詞曲類一〈詞集之屬臣〉等謹案聖求詞一巻宋呂濵老撰濵老字聖求嘉興人陳振孫書録解題作呂渭老考嘉定壬申趙師㞧序亦作濵老似陳氏誤也陳氏載其詞一巻則與今本合濵老在北宋末頗以詩名師㞧稱其憂國詩二聫痛傷詩二聫釋憤詩一聫皆為徽欽北去而作憂國詩有尚喜山河歸帝子可憐麋鹿入王宮語則南渡時尚存矣其詩在師㞧時巳無完帙詞則至今猶傳楊慎詞品稱其望海潮醉蓬萊撲蝴蝶近惜分釵薄倖選冠子百宜嬌等闋佳處不減少游東風第一枝詠梅不減東坡之緑毛麼鳯今考詠梅詞集中不載僅附見毛晉跋中晉跋亦不言所據未詳其故晉跋又稱其惜分釵一闋尾句用二疊字較陸游釵頭鳯用三疊字更有別韻不知濵老為徽宗時人游乃寧宗時人釵頭鳯詞實因惜分釵舊調而變平仄相間為仄韻相間耳晉似謂此調反出於釵頭鳯未免偶不檢也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　欽定四庫全書
　　初寮詞
　　宋　王安中　撰
　　虞美人〈雁門作〉
　　千山青比粧睂淺卻奈睂峰逺玉人元自不禁秋更算惱伊深處月當樓　分攜不見憑闌際只料無紅淚萬千應在錦囘紋囑付斷鴻西去問行雲
　　又
　　星郎才思生琱管四海聲名滿尊前新唱更新妍況有玊人相勸𢬵酡顔　芙蓉幕下同時客年少𨚗重得且尋幽夢賦髙唐莫為浮名容易卻相妨
　　又〈贈李士美〉
　　清商初入昭華琯宮葉秋聲滿草麻初罷月嬋娟想見明朝喜色動天顔　持盃滿勸龍頭客榮遇時方得詞源三峽瀉瞿塘便是醉中宣去也無妨
　　又〈和趙承之送權朝美接伴〉
　　文昌郎自文無比風露行千里試尋天上使星看卻見錦衣白晝過鄉闗　邊城落照孤鴻外聮璧人相對應吟紅葉送淸秋向我舊題詩處㪅重遊
　　浣溪沙〈看雪作〉
　　慵整金釵縮指尖曉霙猶自入疎簾緣窗清冷臉紅添妬粉儘饒花六六迴風從鬭玉纎纖不成香㬉也相
　　兼
　　又〈栁州作〉
　　宮纈慳裁翡翠輕文犀鬆串水晶明颭風新様稱娉婷帶笑緩揺春筍細障羞斜映逺山橫玉肌無汗暗香
　　清
　　玉樓春
　　秋鴻只向秦箏住終寄青樓書不去手因春夢有攜時眼到花開無著處　泥金小字蠻牋句淚濕殘粧今在否欲尋巫峽舊時雲問取陽闗西去路〈花菴詞選稍異〉
　　又〈送耿太尉赴闕〉
　　堯天雨露承新詔珂馬風生趨急召玉符曾將虎牙軍金殿還陞龍尾道　征西鎮北功成早仗鉞登壇今未老樽前休更說燕然且聽陽闗三疉了
　　綠頭鴨〈大名嶽宮作〉
　　魏都雄鳯皇飛觀雲間佩麟符荀池元老暫醉西省仙班憇甘棠池澄逺籟詠華黍河巻驚瀾碧草淒迷丹毫冷落圜扉鈴索鎮長閑繡筵展三台星近鏘玉韻珊珊金尊灩新醅方薦薄暑初殘　政成時歡餘客散後園朱戸休闗度秋風畫闌枕水掛夜月雕檻騎山錦帳籠香鸞釵按曲琵琶雙轉語綿蠻勸行傍睂黃氣先報袞衣還登庸際應褒舊徳喜動天顔
　　哨遍〈孔徳璋作北山移文以譏周彥倫後之託隠求達指終南嵩少為仕宦㨗徑者讀而羞之是足為勇退者之鼔吹陽翟蔡侯原道恬於仕進其內呂夫人有林下風相與營歸歟之計而未果則囑予以此文度曲且朝夕使家童歌之亦可以見泉石之勝其詞曰〉
　　世有達人瀟灑出塵招隠青霄際終始追逰覽老山棲藐千金輕脫如屣彼假容江臯濫巾雲岳纓情好爵欺松桂觀向釋談空尋真講道巢由何足相擬待詔書來起便形馳席次早焚裂芰荷衣敲朴喧喧牒訴怱怱抗顔自喜　嗟明月高霞石徑幽絶誰囘睇空悵猿驚處淒涼孤鶴嘹唳任別壑爭譏衆峰竦誚林慙澗媿移星歲方浪枻神京騰裝魏闕徘徊經過留憇致草堂靈怒蔣侯麾扄岫幌驅煙勒新移忍丹崖碧嶺重滓鳴湍聲斷幽谷逋客歸何計信知一逐浮榮便䘮素守身成俗士伯鸞家有孟光妻豈逡巡眷戀名利
　　菩薩鬘〈六軍閲罷犒飲兵將官〉
　　中軍玉帳旌旗繞吳鈎錦帶明霜曉鐵馬去追風弓聲驚塞鴻　分兵閑細栁金字囘飛奏犒飲上㤙濃燕然思勒功
　　御街行〈賜衣襖子〉
　　清霜飛入蓬萊殿別進雲裘軟卻囘宸慮念多寒詔語日邊親遣氷蠶綿厚金鵰錦好永夜縫宮線　紅旌絳斾迎星傳喜氣歡聲逺廟堂勲舊使臺賢領袖坐中爭絢天香馥郁君恩歳歲一醉春生面
　　鷓鴣天〈百官傳宣〉
　　蒨霧紅雲捧建章鳴珂星使渡銀潢親將聖主如絲語傳與陪都振鷺行　香裊裊珮鏘鏘昇平歌筦趂飛觴明時玉帳恩相續清夜鈞天夢㪅長
　　蝶戀花
　　露桃煙杏逐年新囘首東風跡已陳頃刻開花公莫愛四時俱好是長春
　　曲徑深叢枝裊裊暈粉揉綿破蕋烘清曉十二番開寒最好此花不惜春歸早　靑女飛來紅翠少特地芳菲絶豔驚衰草只殢東風終甚了久長欲伴姮娥老
　　右長春花
　　無窮芳草度年華尚有寒來幾種花好在朱朱兼白白一天飛雪映山茶
　　巧剪明霞成片片欲笑還嚬金蕋依稀見拾翠人寒籹易淺濃香別注蜃膏點　竹雀喧喧煙岫逺晚色溟濛六出花飛遍此際一枝紅綠畫工誰寫銀屏面
　　右山茶花
　　雪裏園林玉作臺侵寒錯認暗香廻化工清氣先誰得品格高竒是蠟梅
　　剪蠟成梅天著意黃色濃濃對萼勻裝綴百和薰肌香旖旎仙裳應漬薔薇水　雪徑相逢人半醉手摺低枝擁髻雲爭翠齅蕋撚枝無限思玉真未灑梨花淚
　　右蠟梅花
　　千林臈雪綴瑤瑰晴日南枝㬉獨囘知有和𡙡尋鼎實未春先發看紅梅
　　青玉一枝紅類吐粉頰愁寒濃與臙脂傅辨杏猜桃君莫誤天姿不到風塵處　雲破月來花下住要伴佳人弄影參差舞只有暗香穿繡戸昭華一曲驚吹去
　　右紅梅花
　　年年節物慾爭新玉頰朱顔一笑頻勾引東風到池館春前花發自迎春
　　雪霽花梢春欲到餞臈迎春一夜花開早青帝廻輿雲縹緲鮮鮮金雀來飛遶　繡閣紗窗人窈窕翠縷紅絲鬬剪旛兒小戴在花枝爭笑道願人常共春難老
　　右迎春花
　　鴛瓦鋪霜朔吹髙畫堂歌筦醉香醪小春特地風光好豔粉嬌紅看小桃
　　穠豔夭桃春信漏弄粉飄香楓葉飛丹後酒入氷肌紅欲透無言不許羣芳鬬　樓外何人揎翠袖剪落金刀揷處濃雲覆肯與劉郎仙去否武陵曲路相思瘦
　　右小桃花
　　又〈梁才甫席上次韻〉
　　翠袖盤花金撚線曉炙銀簧勸飲隨深淺複幕重簾誰得見餘醺㣲覺紅浮面　別喚清商開綺宴玉管雙橫抹起梁州遍白薴歌前寒莫怨湘梅萼裏春𨚗逺
　　又
　　千古銅臺今莫問流水浮雲歌舞西陵近煙栁有情開不盡東風約定年年信　天與麟符行樂分帶緩毬紋雅宴催雲鬢翠霧縈紆銷篆印箏聲恰度秋鴻陣〈帶緩毬紋一作緩帶輕裘〉
　　又
　　未帖宜春雙綵勝手點酥山玉筯人爭瑩節過日長心自準遲留碧瓦看紅影　樓外尖風吹鬢冷一望平林淡蕩花相映落粉篩雲晴未定朝醒只憑闌干醒
　　一落索
　　夢破池塘杳杳情隨春草尊前風味不勝清賦白雪幽蘭調　秀句銀鈎爭妙殷懃東道蠻牋傳與翠娥歌便買斷千金笑
　　又
　　欲訪瑤臺蓬島煙雲縹緲清游卻到鳯皇池聽檀板新聲妙　天上除書催早人贍元老東風煙栁罩河堤㪅何處深春好
　　又〈送王伯紹帥慶陽〉
　　塞栁未傳春信霜花侵鬢送君西去指秦闗看日近長安近　玉帳同時英俊合離無定路逢新雁圵飛來寄一字燕山問
　　玉瑚蝶〈和梁才甫游園作〉
　　御水縠紋風皺畫橋橫處沙路晴時曲塢藏春朱戸翠竹參差過牆花嬌無限思籠檻栁低不勝垂海棠枝為東君愛未敢離披　遲遲日華融麗悠揚絲管掩冉旌旗喜入繁紅坐來開盡不須吹聽鸎遷還思上苑約鳯浴應展新池促歸期燕飛蝶舞特地熙熙
　　水龍吟〈游御河並過壓沙寺作〉
　　魏臺長樂坊西畫橋倒影煙堤逺東風與染揉藍春水灣環清淺浴鷺翹沙戲魚吹絮落紅漂巻為遊人盛蹤蘭舟綵舫飛輕棹凌波面　樂事年來乍見趂旌旗谷鸎嬌囀追隨況有疎簾珠袖濃香紺幰蕭寺髙亭茂林斜照且留芳宴看韶華爛向樽前放手作梨花晚
　　臨江仙〈和梁才甫茶詞〉
　　六六雲從龍戲月天顔帶笑嘗新年年囘首建溪春香甘先玉食珍寵在楓宸　賜品暫醒歌裏醉近和行對台臣宮甌浮雪乳花勻九重清晝永宣坐議東廵
　　又〈賀州劉師忠家隔簾聽琵琶〉
　　鳯撥鵾絃鳴夜永直疑人在潯陽輕雲薄霧隔新粧但聞兒女語倐忽變軒昻　且看金泥花𨚗面指痕㣲印紅桑幾多餘㬉與真香移船猶自可巻箔又何妨
　　小重山
　　重舉金猊多炷香仙方調絳雪坐初嘗醉鬟嬌捧不成行顔如玉玉盌共爭光　飛盡莫催忙歌檀臨閲處緩何妨逺山橫翠為誰長人歸去餘夢繞高唐
　　又
　　椽燭垂珠清漏長酒黏衫袖濕有餘香紅牙雙捧旋排行將歌處相向更勻籹　明月映東牆海棠花徑密迸流光遲留春筍緩催觴蘭堂靜人已候虗廊〈酒黏一作醉痕〉
　　又〈相州榮歸池上作〉
　　碧藕花風入袖香涓涓清露浥玉肌涼折花無語傍橫塘隨折處一寸萬絲長　還㪅擘蓮房蓮心真箇苦似離膓凌波新恨儘難忘分攜也觸事著思量
　　江神子〈韋城道中寄李祖武翟淳老〉
　　荷花遮水水漫溪栁低垂亂蟬嘶捨轡何妨臨水照征衣一扇春風揺不盡人念遠意淒迷　騎鯨仙子已相知數歸期賦新詩㪅想翟公門外雀羅稀陶令此襟塵幾許聊欲向圵窗披
　　徵招調中腔〈天寧節〉
　　紅雲蒨霧籠金闕聖運葉星虹佳節紫禁曉風馥天香奏九韶帝心悅　瑤堦萬歲蟠桃結睿算永壺天風月日觀幾時六龍來金縷玉牒告功業
　　清平樂〈和晁倅〉
　　花時㣲雨未減春分數占取簾疎花密處把酒聽歌金縷　斜風輕度濃香閒情正與春長向晚紅燈入坐嘗新靑杏隨觴
　　又
　　花枝欹晚過紅珠轉欲共東君論繾綣繁豔休將風捲　歸來凝思閒窗寒花莫〈闕〉㣲觴解慢不成幽夢燕泥驚落雕梁
　　又
　　煙雲千里一抹西山翠碧瓦紅樓山對起樓下飛光流水　錦堂風月依然後池蓮葉田田縹緲貫珠歌裏從容倒玉尊前
　　安陽好〈有口號〉
　　賦盡三都左太沖當年偏說鄴都雄如今別唱安陽好勝日佳時一醉同
　　安陽好形勝魏西州曼衍山河環故國昇平歌鼓沸髙樓和氣鎮飛浮　籠畫陌喬朩幾春秋花外軒窗排逺岫竹間門巷帶長流風物㪅清幽
　　又
　　安陽好㦸戶府居雄白晝錦衣清宴處雕梁丹榭畫圖中壁記舊三公　棠訟悄池館圵園通夏夜泉聲來枕簟春風花影透簾櫳行樂興何窮
　　又
　　安陽好物外占天平疉疉挼藍煙岫色淙淙鳴玉曉溪聲仙路馭風行　松路轉丹碧照飛甍金界花開常爛漫雲根石秀小崢嶸幽事不勝清
　　又
　　安陽好泮水盛儒宮金字照碑光射斗芸香書閣勢凌空肅肅採芹風　來勸學鄊選首文翁歲歲青衿多振鷺人人彩筆競騰虹九萬奮飛同
　　又
　　安陽好耆舊跡依然醉白垂楊低掠水延松高檜老叅天曽映兩貂蟬　王謝族蘭玉秀當年畫隼朱輪人繼踵丹臺碧落世多賢簪紱看家傳
　　又
　　安陽好負郭相君園緑野移春花自老平泉醒酒石空存月館對風軒　人選勝幽徑破苔痕擁砌翠筠侵坐冷穿亭玉溜落池喧歸意黯重門
　　又
　　安陽好曲水似山陰咽咽清泉岩溜細彎彎碧甃篆痕深永晝坐披襟　紅袖小歌扇畫泥金鴨緑波隨雙葉轉鵞黃酒到十分斟重聽遶梁音
　　又
　　安陽好〈闕〉　又翬飛撥壠旋栽花密密著行重接栁依依鴛瓦蕩清輝　池面𣺌相望是榮歸兩世風流今可見一門恩數古來稀誰與賦緇衣
　　又
　　安陽好千古鄴臺都繐帳歌人春不見金樓鳴鳯夜相呼輦路舊縈紆　閒引望漳水遶城隅時有漁樵収故物誰將宮殿點新圖平野漫煙蕪
　　卜算子〈徃道山道中作〉
　　客舍兩三花竝臉開清曉一朶涓涓韻已髙一朶纖纖裊　誰與揷斜紅擁髻爭春好此意遙知夢已傳月落前村悄
　　又〈栁州作〉
　　燕尾道冠兒蟬翼生衫子欹枕看書臥圵窗簟展瀟湘水　團扇弄薰風皓質添涼意誰與文君作粉真只此蓮花是
　　生查子〈栁州作〉
　　春紗蜂趕梅宮扇鸞開翅幾摺聚香風一撚生秋意揺揺雲母輕裊裊璚枝細莫解玉連環怕作風飛起
　　洞仙歌
　　深庭夜寂但涼蟾如晝鵲起髙槐露華透聽曲樓玉管吹徹伊州金釧響軋軋朱扉暗扣　迎人巧笑道好個今宵怎不相尋暫攜手見淡浄晚粧殘對月偏宜多情更越饒纖瘦早促分飛霎時休便恰似陽臺夢雲歸後

　　初寮詞
　　聖求詞序
　　世謂少游詩似曲子瞻曲似詩其然乎至荊公桂枝香詞子瞻稱之此老真野狐精也詩詞各一家惟荊公備衆作艷體雖樂府柔麗之語亦必工緻真一代奇材後數十年當宣和末有呂聖求者以詩名諷詠中率寓愛君憂國意不但弄筆墨清新俊逸而已其憂國詩云憂國憂身到白頭此生風雨一沙鷗又雲尚喜山河歸帝子可憐麋鹿入王宮痛傷詩云塵斷征車〈闕〉雲低〈闕〉帳深古今那有此天地亦何心釋憤詩云未前嵇紹血誰發諫臣章赤心皆〈闕〉詩史氣象搢紳巨賢多錄藁家藏但不窺全袟未能為刋行也一日復得聖求詞集一編婉媚深窈視美成耆卿伯仲耳餘因念聖求詩詞俱可以傳後惜不見他所著述以是知世間奇才未乏也士友輩將刻聖求詞求序於余故余得言其大槩聖求居嘉興名濱老嘗位周行歸老於家雲嘉定壬申中秋朝奉大夫成都路轉運判官趙師㞧序
　　欽定四庫全書
　　聖求詞
　　宋　呂濱老　撰
　　薄倖
　　青樓春晩晝寂寂梳勻又懶乍聼得鴉啼鶯弄惹起新愁無限記年時偷擲春心花間隔霧遙相見便角枕題詩寳釵貰酒共醉青苔深院　怎忘得迴廊下攜手處花明月滿如今但暮雨蜂愁蝶恨小窓閒對芭蕉展卻誰拘管儘無言閒品𥱧箏淚滿參差雁腰支漸小心與楊花共逺
　　望海潮
　　側寒斜雨微燈薄霧忽忽過了元宵簾影䕶風盆池見日青青栁葉柔條碧草皺裙腰正晝長煙煖蜂困鶯嬌望處淒迷半篙緑水浸斜橋　孫郎病酒無聊記烏絲醉語碧玉風標新燕又雙蘭心漸吐嘉期趂取花朝心事轉迢迢但夢隨人逺心與山遙悞了芳音小窓斜日對芭蕉〈側寒坊本作惻寒非詳見跋中雲半篙綠水浸斜橋一本作半篙綠水斜橋按譜應作七字句〉
　　選冠子
　　雨濕花房風斜燕子池閣晝長春晚檀盤戰象寳局鋪棊籌畫未分還嬾誰念少年齒怯梅酸病疎霞盞正青錢遮路緑絲明水倦尋歌扇　空記得小閤題名紅牋青製燈火夜深裁剪明眸似水妙語如不覺曉霜雞喚聞道近來箏譜慵看金鋪長掩瘦一枝梅影回首江南路逺
　　又
　　風約晴雲花乾宿露簾幕萬家清曉青簾賽酒小塢藏春冶葉艶枝相照羊駕小車笑逐遊人逺迷芳草更紅英飛舞繡茵連接霧臺煙沼　年少日細馬戎韉紅靴玉帯同指軟塵西笑珍珠戲擲彩筆搜竒不覺暮春鶯老誰見這廻霜㸃染衰事縈懐抱訴一春心事燕子周遮來了
　　念奴嬌〈贈希文寵姬〉
　　暮雲收盡霽霞明高擁一輪寒玉簾影橫斜房戶靜小立啼紅䔩䔩素鯉頻傳蕉心微展雙蘂明紅燭開門疑是故人敲撼窓竹　長記那裏西樓小寒窓靜盡掩風箏鳴屋淚眼燈光情未盡儘覺語長更促短短霞杯溫溫羅帊妙語書裙幅五湖何日小舟同泛春綠
　　情久長
　　鎖窓夜永無聊盡作傷心句甚近日帶紅移眼梨臉揮雨春心償未足怎忍聴啼血催歸杜宇莫帆掛沉沉暝色袞袞長江流不盡來無據　㸃檢風光歲月今如許趂此際浦花汀草一棹東去雲𥦗霧閣洞天曉同作煙霞伴侶算誰見梅簾醉夢栁陌晴遊應未許春知處
　　又
　　冰梁跨水沉沉霽色遮千里怎向我小舟孤楫天外飄逐夜寒侵短髮睡不穩牕外寒風漸起歲華暮蟾光射雪碧瓦飄霜塵不動寒無際　雞咽荒郊夢也無歸計擁繡枕斷魂殘魄清吟無味想伊睡起又念逺樓閣橫枝對倚待歸去西窓剪燭小閤凝香深翠幙饒春睡
　　滿江紅
　　晩浴新涼風蒲亂松梢見月庭隂靜暮蟬啼歇螢遶井闌簾入燕荷香蘭氣供搖箑頼晩來一雨洗游塵無些熱　心下事峰重疊人甚處星明滅想行雲應在鳳凰城闕曾約佳期同菊蕋當時共指燈花説據眼前何日是西風涼吹葉
　　又
　　笑語移時風影亂半簾寒日鮮明是晩來妝飾共説西園攜手處小橋深竹連苔色到如今梧葉染清霜封行跡　春未透梅先折人縱健時難得想明年虛過上元寒食數著佳期愁入眼雨珠零亂梨花溼任翠鬟欹側背斜陽鳴瑤瑟
　　又
　　燕拂危檣斜日外數峰凝碧正暗潮生渚暮風飄席初過南村沽酒市連空十頃菱花白想故人輕箑障遊絲聞遙笛　魚與雁通消息心與夢空牽役到如今相見怎生休得斜把琵琶傳宻意一襟新月橫空碧問甚時同作醉中仙煙霞客
　　又〈次楊子耕韻〉
　　山遶呉城修竹外滿林團碧任孤檣百丈逺牽江色政簡民閒無一事同遊仍是鴛鸞客到晩年遺愛續新題都堪説　修門賦今誰續痛飲士天應惜正彩霞垂帔暮風飄瑟笑疾禪癡今在否風燈石火同飄忽去醉鄉深處著身心休銘櫛
　　醉蓬萊
　　任落梅鋪綴雁齒斜橋裙腰芳草閒伴遊絲過曉園庭沼廝近清明雨晴風軟稱少年尋討碧縷墻頭紅雲水靣栁堤花島　誰信而今怕愁憎酒對著花枝自疎歌笑鶯語丁寧問甚時重到夢筆題詩帊綾封淚向鳳簫人道處處傷懐年年逺念惜春人老
　　齊天樂〈觀競渡〉
　　香紅飄沒明春水寒食萬家遊舫整整斜斜疎疎宻宻簾纈旗紅相望江波蕩漾稱彩艦龍舟繡衣霞槳舞楫爭先歌笑簫鼓亂清唱　重來劉郎老對故園桃紅春晩盡成惆悵淚雨難晴愁眉又結翻覆十年手掌如今怎向念舞板歌塵逺如天上斜日囬舟醉魂空舞颺
　　沁園春
　　復把元宵等閒過了算來告誰整二年三歲樽前笑處知他啟了多少歌詩豈信如今不成些事還是無聊空皺眉爭知道寃家悞我日許多時　心兒轉更癡迷又疑道清明得共伊但自家晩夜多方遣免不須煩惱兩月為期用破身心博些歡愛有後不成人便知從來是這風流伴侶有分雙飛
　　滿路花〈同栁仲修在趙屯〉
　　西風秋日短小雨菊花寒斷雲低古木暗江天星娥尺五佳約悞當年小語憑肩處猶記西園畫橋斜月䦨干鳥啼花落春信遣誰傳尚容清夜夢小留連青樓何
　　處寳鏡注嬋娟應念紅牋事微暈春山背窻愁枕孤眠
　　驀山溪
　　韻髙格妙不數閒花草向晚小梳粧換一套新衣始了橫釵整鬂倚醉唱清詞房戶靜酒盃深簾幙明殘照揚州一夢未盡還驚覺自恁在心頭拈不出何時是了呉霜㸃鬂春色老劉郎雲路逺晩溪橫誰見桃花笑
　　又
　　元宵燈火月淡遊人可攜手步長廊又説道傾心向我歸來一夢整整十年餘人似舊去無因牽惹情懐破章臺楊栁聞道無關鎖行客挽長條情不似當初些箇而今休也搖落任東風但恣意儘留情我也知無那
　　千秋歲
　　寳香盈袖約腕金條瘦裙兒細襇如眉皺笑多簪髻側語小絲篁奏洞房晚千金未直橫波溜　緣短懽難又人去春如舊枝上月誰攜手宿雲迷逺夢淚枕中殘酒怎奈向繁隂亂葉梅如豆
　　早梅芳近
　　畫簾深粧閣小曲徑明花草風聲約雨暝色啼鴉暮天杳染眉山對碧勻臉霞相照漸更衣對客微坐自輕笑醉紅明金葉倒恣看還新好瑩注粉淚滴爍波光射
　　庭沼犀心通密語珠唱翻新調佳期定約秋了
　　醉落魄
　　明窓讀易時才人地俱超軼偶然一墮槐安國説利談功這事怎休得　何將置酒圖書室揮絃目送西飛翼夜來已覺春篘溢月影三人一醉舊相識
　　又
　　纎鞋窄襪紅茵自稱琵琶拍明衣妝臉春梳掠好好亭亭那得恁標格　怱怱一醉霜華白歸來偏記藍橋宅五更殘夢迷蝴蝶覷著花枝只被繡簾隔
　　惜分飛〈元夕〉
　　白玉花驄金絡腦十里華燈相照簾映春窈窕霧香殘膩桃花笑　一串歌珠雲外裊飲罷玉樓寒悄歸去城南道栁梢獵獵東風曉
　　浣溪沙
　　煙栁濛濛鵲做巢青青弱草帶斜橋鶯聲多在杏花梢逐伴不知春路逺見人時著小詞招阿誰有分伴吹
　　簫
　　又
　　彩選骰兒隔袖拈整釵微見玉纎纎夜寒窓外更垂簾好事燈花雙作蕋照人月影入斜簷新愁日日座中
　　添
　　又
　　做得因緣不久長驚風枝上偶成雙歸來魂夢帶幽香燈下揉花春去早竹間影月索歸忙十年前事費思
　　量
　　漁家傲〈作浮圖語送深上人遊廬山〉
　　聞道廬山橫廣澤晴空萬頃波濤白上有至人營窟宅經遊客古今多是煙霞謫　一鉢上人輕六翮選場要射如來策㸃化黃金非妙藥難堪酌三生一口都吞卻
　　又
　　昨夜山空流石乳道人妙手親拈取未欲凌雲歸洞府清風舉大千一葉同掀舞　笑把須彌撾破鼔東山雲作西山雨我欲住菴無拄斧君相許三更明月湖心午
　　又
　　潦倒瞿曇饒口悄拈花寃道頭陁笑雞足山中眠未覺誰知道至今功業猶分剖　脣口周遮何日了禪牀四靣藤蘿遶有箇路頭君試討梅花老南園蝴蝶飛芳草
　　又
　　髙絆袈裟挑紙帔一杯茶罷成行計路入廬山風細細輕彈指百千三昧俱遊戲　法椅何曾燒兩臂誰知紙上無窮意欲識普賢真實際齁齁地小爐雪夜和衣睡
　　又
　　頂上鐡輪飛火焰防身細按威神劒體用雙行誰敢覘光閃閃何須更把茶林撼　衲子家風存古儉一條楖栗如天塹粥鼓未鳴燈火暗無恩念斷崖古朩橫藤蕈
　　又
　　落月杜鵑啼未了粥魚忽報千山曉笠子葢頭衣鉢少穿林表回頭高剎空中小　官路舊多林朩遶露濃花蕋皆顛倒渡水登山排草草廬山好香爐峰下湖波渺
　　思佳客
　　江上何人一笛橫倚樓吹得月華生寒風墮指傾三弄小市收燈欲二更　持蟹股破霜橙玉人水調品𥱧箏細看桃李春時靣共盡玻璃酒一觥
　　又
　　微㸃胭脂暈淚痕更衣整鬂立黃昏春風攪樹花如雨夕靄迷空燕趂門　題往事錦回紋春心無定似行雲深屏繡幌空愁獨明月梨花殢一樽
　　好事近
　　別酒帶愁酸千里失羣黃鵠行到小橋梯下便飛雲南北　不妨垂手小徘徊日影轉闌曲從此賀囊佳製有新竒題目
　　又
　　飛雪過江來船在赤欄橋側惹報布帆無恙著兩行親札　從今日日在南樓髮自此時白一詠一觴誰共負平生書冊
　　又
　　年少萬函書朱紫只應低拾更頼主人明眼作青雲梯級　歸來應是印纍纍笳鼔閙鄉邑若訪老人生計販謝郎蓑笠
　　又
　　雲影䕶梅枝短短未禁飛雪彩幅自題新句作催粧佳闋　西樓昨夜五更寒恐一枝先發元是素娥無寐駕半輪明月
　　又
　　小飲破清寒坐久困花頽玉兩行艶衣明粉聴阿誰拘束　麗華百媚坐來生仙韻動羣目一曲鳳簫同去倦人間絲竹
　　天仙子〈代人送希文〉
　　樓下轆轤橫露井樓上嬋娟開曉鏡下樓難忘上樓時風未定帆不正蔌蔌珍珠揮麈柄　眉上新愁吹不醒別酒未斟歌未忍雪中梅下定重來煙暝暝腸寸寸莫放笛聲吹落盡
　　燕歸梁
　　樓外東風杜宇聲雙枕細眉顰女郎番馬小山屏金籠冷夢魂驚　起來重綰雙羅髻無個事淚盈盈楊花蝴蝶亂分身飛不定暮雲晴
　　小重山〈七夕病中〉
　　半夜燈殘䑕上檠上窓風動竹月微明夢魂偏記水西亭琅玕碧花影弄蜻蜓　千里暮雲平南樓催上燭晚來晴酒䦨人散斗西傾天如水團扇撲流螢
　　河傳
　　斜紅照水似晴空萬里明霞相倚逐伴笑歌小立綠槐隂裏誚沒些春氣味　紛紛覷著閒桃李淺淺深深不滿遊人意幽艶一枝向晚重簾深閉是青君愛惜底
　　清平樂〈上元趙仲能窓〉
　　水缾石硯敗壁蝸書篆窓下日舒縫衲線屋角晩風飛霰　上元燈火佳時長廊語笑追隨高臥一番紙帔覺來月貫南枝
　　握金釵
　　風日困花枝晴蜂自相趂晩來紅淺香盡整頓腰肢暈殘粉絃上語夢中人天外信　青杏已成雙新樽薦櫻筍為誰一和銷損數著佳期又不穩春去也怎當他清晝永
　　又
　　向晩小粧勻明窓倦裁剪見花清淚遮眼開盡繁桃又春晩心下事比年時都較懶　胡蝶入簾飛郎聲似鶯囀見來無計拘管心似芭蕉乍舒展歸去也夕陽斜紅滿院
　　南歌子
　　策杖穿荒圃登臨笑晩風無窮秋色蔽晴空遙見夕陽江上捲飛蓬　雁過菰蒲逺山遙夢寐通一林楓葉墮愁紅歸去莫煙深處聴疎鐘
　　又
　　逺色連朱閣寒鴉噪夕陽小爐溫手酌鵝黃掩亂一枝清影在寒牕　念逺歌聲小嗔歸淚眼長纎腰今屬冶遊郎朝暮楚宮雲雨恨忙忙
　　蝶戀花
　　風洗遊絲花皺影碧草初齊舞鶴閒相趂短夢乍回慵理鬢驚心忽數清明近　逐伴強除眉上恨趂蝶西園不覺鞋兒褪醉笑眼波橫一寸微微酒色生紅暈
　　又
　　花色撩人紅入眼可是東君要得人腸斷欲訴深情春不管風枝雨葉空撩亂　漫插一枝飛一醆小賞幽期破我平生願珍約未成春又短但憑蝴蝶傳深怨
　　品令
　　繡衣未整傍窓格臨清鏡新霜薄霧這下幾日隂晴不定欲插黃花心事又還記省　去年香徑共粉蝶間相趂寳香玉珮暗解付與多情荀令何日西樓重見暮帆煙艇
　　祝英臺
　　寳蟾明朱閣靜新燕近簾語還記元宵燈火小橋路逢迎春筍柔微凌波纎穩誚不顧斗斜三鼓　甚無據誰信一霎是春鶯聲留不住栁色苔痕風雨暗花圃細看羅帶銀鈎綃巾香淚算不枉那時分付
　　水調歌頭〈十月初十日同周元發謁姚氏昆季多不遇因與説道小飲出其兄進道作水調歌頭一韻幾二十首讀之殆不勝情次其韻作一篇懐其人亦以贈元發説道〉
　　扁舟思獨往檣影劃晴煙要伴人隨明月踏破水中天誰信騎鯨高逝空對筆端風雨如汎楚江船老子窮無頼端欲把降竿　白蘋汀歸老計似高閒平生愛我一言相置二劉間準擬何山松桂折足鐺能安穩芋火對闌殘何必少林語立雪問心安
　　又〈明日純中以酒見貺約郎見過徘徊江上久不至復次其韻〉
　　江湖堪極目非霧亦非煙故人相見縱橫高義薄雲天巳具萸樽茗話悵望雲中江樹不見子猷船日色隱林表十里認帆竿　百年中無個事且安閒功名兩字茫然都墮有無間且盡身前一醉休問古來今往及取菊花殘仙事占無據竹帛笑劉安
　　又〈壬寅九月謁季修題其書室壁曰秋齋夢謁復以進道韻續之〉
　　秋齋多夢謁舌本欲生煙獨步一庭明月雁字巳橫天作個生涯不遂松竹雨荒三徑卻憶五湖船小阮貧尤甚犢鼻掛長竿　白鷗汀風共水一生閒橫琴唳鶴要攜妻子老雲間燈火熒熒深夜高臥南窓折幾杯到不留殘莫遣江湖手遮日向長安
　　又〈壬寅十月二十四日飲少酒徑醉擁案而寢中夜酒醒次其韻作一篇〉
　　心肝皆錦繡落筆盡雲煙詩狂酒興要騎赤鯉上青天織女回車相勞指㸃虗無征路翻動月明船舉手謝同輩豈復念漁竿　我平生心正似白雲閒衣冠汚我偶逢遊戲到人間常念孤雲高妙若作轆轤俯仰誰復食君殘拜塵金谷輩都是臥崇安
　　又〈哭進道飛橋自古雙溪合檉栁如今夾岸垂麼金店別業詩〉
　　詩人翻水盡寂寞五侯煙醉魂何在應騎箕尾列青天記得平生談笑夾岸手栽楊栁同泛夜深船溪水還依舊深淺半青竿　小神仙殷七七許閑閑黃粱未熟經遊都在夢魂間我厭囂塵濁味幾欲凌雲羽化雞犬不留殘俗事丹砂冷且抱一枝安
　　又〈陳性孺不相見十年矣今在雲間欲襆被訪之大病遂已次其韻而寄之〉
　　暮雲遮逺眼疊疊入青煙十年不見醯雞同舞瓮中天聞道山隂回棹相去都無百里李郭可同船行止皆天意端欲自操竿　功名事須早計莫安閒高才妙手不當留意市廛間俄巳山林長往塵靣時時拂鏡齒髮甚衰殘廊廟非吾事茅屋且安安
　　又〈與小飲〉
　　撫牀多感慨白髮困風煙出門有礙更堪寒暮雪飛天君棄一盂一衲奔走五湖清海杯度不乗船來訪山中友共擬把魚竿　看人間誰得似謫僊閒生涯不問留情多在酒杯間剪燭西風談笑零落一樽相對不覺巳更殘回首功名事牋記謝任安
　　又〈送季修同希文去秀〉
　　十年禪榻畔風雨颺茶煙跳丸日月未甘白髪困堯天江左風流才子要伴江湖張翰同泛洛陽船酌酒情無盡海燕遶船竿　逼人來功業事不敎閒男兒三十定當談笑在堂間老子婆婆貧態閉戶長鬚赤腳他日要分殘禹浪桃花影歸棹正輕安
　　何山道人水調歌頭二十首一韻余和之計前後凡八首道人之語如謝康樂詩出水芙蓉自然可愛余誠不足以繼其後嗚呼道人死矣僊耶人耶皆不知俟如其數焚香燒以與之魂如有靈當淩雲一笑江城子
　　曉參垂戶宿酲醒坐南亭對疎星㸃㸃螢光偏向竹梢明望斷長空何處是雲葉亂彩霞橫　西樓依舊抱重城小銀屏此時情鴉陣翻叢枯栁兩三聲欹枕欲尋初夜夢雞唱逺曉蟾傾
　　又
　　聞君見影巳堪憐短因緣偶同筵相見無言分散倍依然做夢楊花隨去也粧閤畔繡牀前　覺來離緒意綿綿寫蠻牋倩誰傳魚雁悠悠門外水如天欲上西樓還不忍難著眼望鞦韆
　　水龍吟〈寄竹西〉
　　五湖春水茫茫夢魂夜逐楊花去汀花岸草佳人微笑眼波橫注借問劉郎心期則甚一成無據自春來淚滿挼藍袖口沒整頓心情處　聞道相如病渴念文君白頭新句相思兩地光窮煙水一庭花霧錦字藏頭織成機上一時分付問他年更有㣲雲淡月重來兮未
　　減字木蘭花
　　雨簾高捲芳樹隂隂連別館涼氣侵樓蕉葉荷枝各自秋　前溪夜舞化作驚鴻留不住愁損腰肢一桁香銷舊舞衣
　　又
　　明眸巧笑坐久更宜燈燭照小醉辭歸懐抱明明只自知　瑣窓重見桃李春風三月靣怎不思量折栁孤吟斷殺腸
　　江城子慢
　　新枝媚斜日花徑霽晩碧泛紅滴近寒食蜂蝶亂㸃檢一城春色倦遊客門外昏鴉啼夢破春心似遊絲飛逺碧燕子又語斜簷行雲自沒消息　當時烏絲夜語約桃花時𠉀同醉瑤瑟甚端的看看是榆莢楊花飛擲怎忘得斜倚紅樓回淚眼天如水沉沉揺翠璧想伊不整啼粧影簾側
　　如夢令
　　百和寳釵香珮短短同心霞帶清鏡照新粧巧畫一雙眉黛多態多態偷覷榴花窓外
　　極相思
　　拂墻花影飄紅微月辨簾櫳香風滿袖金蓮印歩狹徑迎逢　笑靨乍開還斂翠正花時卻恁西東別房初睡斜門未鎖且更從容
　　又
　　西園鬬草歸遲隔葉囀黃鸝闌干醉倚鞦韆背立數遍佳期　寒食清明都過了趂如今芍藥薔薇衩衣吟露歸舟䌫月方解開眉
　　賀新郎〈別竹西〉
　　斜日封殘雪記別時檀槽按舞霓裳初徹唱煞陽關留不住桃花靣皮似熱漸㸃㸃珍珠承睫門外潮平風席正指佳期共約花同折情未忍帶雙結　釵金未斷腸先結下扁舟更有暮山千疊別後武陵無好夢春山子規更切但孤坐一簾明月蠶共繭花同蔕甚人生要見底多離別誰念我淚如血
　　浪淘沙
　　倚枕數更籌清夜悠悠竹風荷露小窓秋往事迷人渾不省總是離愁　無頼是橫眸濟楚風流一時摟攬著心頭調數夢魂將我去明月重樓
　　思佳客
　　深夜槐風解宿醒露荷涼氣滿西亭憑欄小語花梢月緩步偷拈石上螢　秋意早暑衣輕殢人索酒復同傾大家沉醉還高枕一任西樓報五更
　　二郎神
　　西池舊約燕語栁梢桃萼向紫陌鞦韆影下同綰雙雙鳳索過了鶯花休則問風共月一時閒卻知誰去喚秋隂滿眼敗紅藥　飄泊江湖載酒十年行樂甚近日傷髙念逺不覺風前淚落橘熟橙黃堪一醉斷未負晩涼池閣只愁被撩撥春心煩惱怎生安著
　　百宜嬌
　　隙月垂箆亂蛩催織秋晩嫩涼房戶燕拂簾旌䑕窺窓網寂寂飛螢來去金鋪鎮掩漫記得花時南浦約重陽萸糝菊英小樓遙夜歌舞　銀燭暗佳期細數簾幙漸西風午窓秋雨葉底翻紅水靣皺碧燈火裁縫砧杵登髙望極正霧鎖官槐歸路定須將寳馬鈿車訪吹簫侶
　　醉思僊
　　斷人腸正西樓獨上愁倚斜陽稱鴛鴦鸂䳵兩兩池塘春又老人何處怎慣不思量到如今瘦損我又還無計禁當　小院呼盧夜當時醉倒殘缸被天風吹散鳳翼難雙南窓雨西樓月尚未散拂天香聴鶯聲悄記得那時舞板歌梁
　　眼兒媚
　　曉釵催鬢詰南風碧澗小橋通榆隂短短露光炯炯滿地花紅　天涯不見歸帆影蜂蝶儘西東宿酲漸解殘粧猶在曉日簾櫳
　　又
　　循檻琅玕粉沾衣一片子規啼蓬壺夢短蜀衾香逺愁損腰肢　石城堂上雙雙燕應傍莫愁飛春江艇子雪中梅下知與誰期
　　夢玉人引
　　上危梯望畫閣迥晝簾垂曲水飄香小園鶯喚春歸舞袖弓彎正滿城煙草淒迷結伴踏青趂蝴蝶一雙飛賞心歡計從別後無意到西池自撿羅囊要尋紅葉
　　留詩嬾約無憑據鶯花都不知怕人問強開懐細酌一酴醿
　　傾盃令
　　楓葉飄紅蓮房肥露枕席嫩涼先到簾外蟾華如掃枝上啼鴉催曉　秋風又送潘郎老小窓明疎螢淺照登高送逺惆悵白髮至今未了
　　又
　　隔座藏鈎分曹覆射燭艷漸催三鼓箏按敎坊新譜樓外月上春浦　徘徊爭忍忙歸去怕明朝無情風雨珍花美酒團坐且作尊前笑侶
　　生查子
　　攤錢臨小窓撲蝶穿斜徑醉戲晚風前吹亂連枝影別來秋夜長夢到金屏近腸斷一聲雞殘月懸朝鏡
　　又
　　裙長步漸遲扇薄羞難掩鞋褪倚郎肩問路眉先斂踏青南陌回倚醉開嬌靨今夜更同行忍笑勻粧臉
　　又
　　雙鬟綠髮齊多笑蔫紅落穿竹過西齋問字時偷學嬌慵不慣羞同倚闌干角屈指數元宵燈火堪行樂
　　撲蝴蝶近
　　分釵綰髻洞府難分手離觴短闋啼痕冰舞袖馬嘶霜滑橋橫路轉人依古栁曉色漸分星斗　怎分剖心兒一似傾入離愁萬千斗垂鞭佇立傷心還病酒十年夢裏嬋娟二月花中荳蔲春風為誰依舊
　　又
　　風荷露竹秋意侵疎鬢微燈曲幾有簾通桂影乍涼衣著輕明微醉歌聲審聴穩新愁殢人方寸　怎不悶當初欲憑燕翼西飛寄歸信小窓睡起梁間都去盡夜長旅枕先知秋杪黃花漸近一成為伊銷損
　　一落索
　　蟬帯殘聲移別樹晚涼房戶秋風有意染黃花下幾㸃淒涼雨　渺渺雙鴻飛去亂雲深處一山紅葉為誰愁供不盡相思句
　　又
　　宮錦裁書寄逺意長辭短香蘭泣露雨催蓮暑氣昏池館　向晩小園行遍石榴紅滿花花葉葉盡成雙渾似我梁間燕
　　又
　　鳥散餘花飛舞滿地風雨長江袞袞接天流夜送征帆去　今夜行雲何處斷腸南浦殘燈不剪五更寒獨自與餘香語
　　謁金門〈甲子年同寅伯題於壁〉
　　人已老春亦不留些少花盡葉長蠶又把子規啼未了往事不論多少且向樽前一笑白髮滿頭愁已到路
　　長波渺渺
　　鼓笛慢
　　拍肩笑別洪崖共看紫海還清淺蓬壺舊約人間舒笑桃紅千遍去歲爭春今年逼臘滿空飄霰漸橫枝照水清絲弄日都㸃綴江南岸　須吸百川為夀捲恩波已傾銀漢戎袍擁㦸萬釘圍帯天孫新眷十里塵香五更月未收絃管正𥱧箏續譜宮簫定拍𠉀來冬按
　　西江月慢
　　春風淡淡清晝永落英千尺桃杏散平郊晴蜂來往妙香飄擲傍畵橋煑酒青簾綠楊風外數聲長笛記去年紫陌朱門花下舊相識　向寳帕裁書憑燕翼望翠閣煙林似織聞道春衣猶未整過禁煙寒食但記取角枕情題東窓休悞這些端的更莫待青子綠隂春事寂
　　思佳客〈竹西從人去數年矣今得歸偶以此煩全美退之〉
　　曾醉揚州十里樓竹西歌吹至今愁燕銜栁絮春心逺魚入晴江水自流　情渺渺夢悠悠重尋羅帯認銀鈎掛帆欲伴漁人去只恐桃花悞客舟
　　又〈全美久不通偶伯禧去間録前所賦復作一首〉
　　薄薄山雲欲溼花雙雙燕子入簾斜西樓尚記垂垂雪酌酒猶殘片片霞　人巳逺髮成華小樓疎竹宅誰家試憑去雁通消息僊子當乗八月槎
　　夜遊宮〈生日代人獻江宰〉
　　簾外繁霜未掃樓角動玉繩橫曉百和交焚瑞煙遶霽霞明畵屏深天渺𣺌　喜色連池沼薦眉夀玉兒嬌小早晩除書下天表日初長莫等閒孤一笑
　　浣溪沙
　　風掃長林雪壓枝紛紛凍鵲傍簾飛一樽聊作破寒威春意正愁梅漏泄客情尤怕病禁持曲䦨干外日初
　　遲
　　南歌子
　　片片雲藏雨重重霧隱山可憐新月似眉彎今夜斷腸凝望小樓寒　夢斷雲房逺書長蠟炬殘夜粧應罷短屏閒都把一春心事付梅酸
　　如夢令
　　珠閣雨簾髙捲望斷碧梧墻院短夢有幽尋曉枕一峰雲亂誰見誰見風散菊英千片
　　浣溪沙
　　微綻櫻桃一顆紅斷腸聲裏唱玲瓏輕羅小扇掩酥胸惹鬢蛛絲新有喜窺窓月彩舊相從清宵一醉許誰
　　同
　　浪淘沙
　　涼露洗秋空菊徑鳴蛩水晶簾外月玲瓏燭蕋雙懸似玉蔌蔌啼紅　宋玉在墻東醉袖搖風心隨月影入簾櫳戲著錦茵天様逺一段愁濃
　　醉桃源
　　檀香新染砑紅綾腰肢瘦不勝合歡小幌掩餘酲芙蓉入夢頻　山不盡水無情錦河隔錦茵劉郎僊骨未應輕桃花巳悞人
　　思佳客
　　夢裏相逢不記時斷腸多在杏花西做開笑語兜鞋急逺有燈光掠鬢遲　辭永夜失深期一枝黃菊對傷悲夜涼窓外聞裁剪應熨沉香製舞衣
　　小重山
　　雨洗簷花溼畵簾知他因甚地瘦厭厭玉人風味似冰蟾愁不見煙霧曉來添　煩惱舊時諳新來一段事未心甘滿懐離緒過春蠶燈殘也誰見我眉尖
　　栁梢青
　　逺簾籠月誰見南陌子規啼血萸糝菊英整冠落㡌一時虛説　五湖自有深期曾指定燈花細説燕子巢空秋鴻程逺音書中絶
　　卜算子
　　雲破月高懸照我雙雙淚人在朱橋轉曲西翠幕重重閉　要見索商量見了還無計心似長檠一㸃燈到曉清清地
　　又
　　眉為占愁多鎮日長長斂試問心中有底愁淚早千千㸃　莫唱短因緣緣短猶傷感誰信蕭郎是路人常有深深念
　　又
　　一日抵三秋半月如千歲自夏經秋到雪飛一向都無計　續續説相思不盡無窮意若寫幽懐一段愁應用天為紙
　　又
　　得酒解愁煩多病還疎酒本是多情失意人此味如何受　沉醉且高歌不飲心常有守著殘燈鬬著眉怎不腰肢瘦
　　如夢令
　　多謝西池桃李伴我一春沉醉能有幾多香陪了一江來淚憔悴憔悴又是落花鋪地
　　木蘭花慢
　　石榴花謝了正荷葉葢平地試瑪瑙杯深琅玕簟冷臨水簾帷知他故人甚處晩霞明斷浦栁枝垂唯有松風水月向人長似當時　依依望斷水窮雲起處是天涯奈燕子樓高江南夢斷虛費相思新愁暗生舊恨更流螢弄月入紗衣除卻幽花軟草此情未許人知
　　又〈重午〉
　　對修篁萬個更疎雨洗琅玕望燕外晴絲鷗邊水葉胡蝶成團榴紅勸人把酒汎菖蒲對客不成懽金縷新番彩索始知今歲衣寛　年年此日青樓花缺處倚闌干記小扇清歌蠻牋妙墨不覺更殘可憐舊遊似夢向人人未減一枝蘭縱有千金莫惜大家沉醉花間
　　又〈七夕〉
　　桂郷雲萬縷更飛雨洗香車念密㑹經年銀潢浪阻玉露期賖靈星瑞橋對展散怱怱喜色滿天涯回首丁寧曉角未宜吹動梅花　家家競賞彩茸穿桂影醉流霞漸舞袖翻鸞歌聲綴鳳釵影交加人間共饒宴樂算天孫怎忍遣河斜莫惜西樓剪燭大家同到啼鴉
　　戀香衾
　　記得花隂同攜手指定日許我同歡喚做真成熱心安打疊從來不成器待做個平地神仙又卻不成些事驀地心殘　據我如今沒投奔見著你淚早偷彈對月臨風一味埋冤笑則人前不妨笑行笑裏斗覺心煩怎分得煩惱兩處勻攤
　　豆葉黃
　　芰荷香外一聲蟬風撼琅玕驚晝眠刻燭題詩花滿牋小神僊對倚闌干月正圓
　　又
　　晩粧新試碧衫涼金鴨猶殘昨夜香栁際風來月滿廊一雙雙人對鴛鴦浴小塘cq=1031
　　又
　　輕羅團扇掩微羞酒滿玻璃花滿頭小板齊聲唱石州月如鈎一寸橫波入鬢流
　　又
　　林花著雨褪胭脂葉底雙桃結子遲對鏡憑郎略皺眉笑微微燕子羞人必懶歸
　　又
　　玉簫風外一聲清粉靣嬋娟月對明紫府樓臺夜不扃羽衣輕穩駕雙鸞謁帝庭
　　千秋歲
　　寳蟾懸鏡露顆傾荷柄飛螢㸃㸃明花徑凝愁情不展宿酒風還醒天似曉銀河半落星相趂　心事都無定才致元相稱春過了秋將近小窓通竹浦野色連金井得仗個多情燕子分明問
　　好事近
　　心事已成空春盡百花零落誰見黃鸝百囀索東君評泊　曉來枝上語綿蠻應悔向來錯看則綠隂青子卻恓惶無託
　　南鄉子
　　小雨阻行舟人在煙林古渡頭欲挈一樽相就醉無由誰見橫波入鬢流　百計不遲留明月他時獨上樓水盡又山山又水溫柔占斷江南萬斛愁
　　又
　　樊子喚春歸夢逐楊花滿院飛吹過西家人不見依依萍㸃荷錢又滿池　屈指數佳期何日憑肩對展眉傾盡十分應不醉遲遲何惜櫻桃杏子時
　　浪淘沙
　　纎指捧玻璃莫惜重持自離閬苑失回期門掩東風桃著子簾影遲遲　樓上正橫箆荷氣沾衣誰將名玉碾花枝不比尋常紅與紫取次芳菲
　　卜算子〈余毎為歌詩使李蓮歌之即解人深意自去年七月親往華亭渡口矣余為之輟筆昨夜酒醒臥不能穩試作卜算子以寄之〉
　　渡口看潮生水滿蒹葭浦長記扁舟載月明深入紅雲去　荷盡覆平池忘了歸來路誰信南樓百尺髙不見如蓮步
　　小重山
　　雲䕶柔條雪壓枝斜風吹絳蠟㸃胭脂薔薇柔水麝分臍園林晚脈脈帶斜暉　深閣繡簾低寳奩勻淚粉晚粧遲一枝屏外對依依清宵永誰伴破寒巵
　　惜分釵
　　春將半鶯聲亂栁絲拂馬花迎面小堂風暮樓鐘草色連雲暝色連空重重　鞦韆畔何人見寳釵斜照春粧淺酒霞紅與誰同試問別來近日情悰忡忡
　　又
　　重簾掛微燈下背蘭同説春風話月盈樓淚盈眸覷著紅裀無計遲留休休　鶯花謝春殘也等閒泣損香羅帕見無由恨難收夢短屏深清夜悠悠悠悠
　　如夢令
　　花趂清明爭展白白紅紅滿院莫怪淚痕多愛底不能得見凝戀凝戀門外雨飛簾捲
　　水龍吟
　　年年九月西湖繡船繼日笙簫擁五雲深處紅簾一桁語鶯歌鳳羣玉峰頭影娥池畔煙霞飛動認蓬瀛仙子雲程路逺貪人世瑤池夢　要看黃塵清海戱真珠麻姑清縱曲門自有菊金芳砌月箆浮棟子著宮桃舞翻官栁霞杯纎捧待明年更把西風妙曲按成新弄
　　鵲橋仙
　　西風不落薄衾孤枕記起花時些個宿愁新恨兩關心説道理分疎不可　別愁如絮佳期何在古屋蕭蕭燈火打窓風雨又何消夢未就依前驚破
　　㸃絳脣〈聖節鼓子詞〉
　　扇列紅鸞赭黃日色明金殿御香䓗茜寳仗香風暖咫尺天顔九奏朝陽筦羣臣宴醉霞凝靣午漏傳宮箭
　　又
　　俊眼犀心尊前如有乗鸞便過愁傳怨只許燈光見見了重休河漢明遮斷深深院亂風飄霰揉了雙羅燕
　　水調歌頭
　　解衣同一笑聊復起廚煙醉鄉何處與君舒嘯入壺天長怪時情狹隘杯酒豈容我輩不上謫仙船雅志念湖海小艇一絲竿　夜迢迢燈燭下幾心閒平生得處不在內外及中間㸃檢春風歡計惟有詩情宛轉餘事盡疎殘彩筆題桐葉佳句問平安
　　好事近
　　世事莫牽縈樂取這閒時節且恁醉來醒去免光隂虛設　有則有個潑心兒不放被利名啜卻待兩手分付與風花雪月
　　又
　　長記十年前彼此玉顔雲髮尊酒幾番相對樂春花秋月　而今各自困飄零憔悴幾年別説著大家煩惱且大家休説
　　青玉案
　　一尊聊對西風醉況九日明朝是曾與茱萸論子細江天虛曠暮林橫逺人隔銀河水　碧雲漸展天無際吹不斷黃昏淚若作懽期須早計如何得似鬢邊新菊雙結黃金蕋









　　聖求詞
　　跋
　　呂聖求名渭老或雲濵老檇李人有聲宣和間其詠梅詞寄調東風第一枝先輩與坡仙西江月並稱茲集中不載不知何故其詞雲老樹渾苔橫枝未葉青春肯誤芳約背隂未返氷魂陽梢已含紅蕚佳人寒怯誰驚起曉來梳掠是月斜窓外棲禽霜冷竹間幽鶴○雲澹澹粉㾗漸薄風細細凍香又落叩門喜伴金樽倚闌怕聽畫角依稀夢裡半面淺窺珠箔甚時重寫鸞牋去訪舊遊東閣又惜分釵其自製新譜也尾句用二疊字雲重重又雲忡忡較之陸放翁釵頭鳳尾句雲錯錯錯莫莫莫更有別韻又喜用險峭字如側寒斜雨之類楊升菴雲其用側寒字甚新唐詩春寒側側掩重門韓偓詩側側輕寒剪剪風又無名氏詞玉樓十二春寒側與此側寒相襲用之不知所出大意側不正也猶雲峭寒爾今坊本俱作惻寒幾認壹關為壺矢矣古虞毛晉識
