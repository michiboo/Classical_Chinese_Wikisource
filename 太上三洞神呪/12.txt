
太上三洞神咒卷之十二
九炁青天，明星大神。煥照東鄉，洞映九門。轉燭陽光，掃穢除氛。開明童子，號曰玄鄉。備衛我軒，上對帝君。收魔束妖，討捕兇群。奉承正道，赤書玉文。九天符命，攝龍驛傳。普天安鎮，我得飛仙。
三炁丹天，煥景流光。熒星轉燭，洞照太陽。上有赤精，合契虛皇。開明童子，號曰華芳。總御火兵，備守玉堂。斬邪束妖，剪截魔王。北帝所承，風火衝當。流鈴交煥，翊衛壇場。正炁流行，敢有巴狂。我享上功，坐運魁罡。億劫長存，保天無疆。
七炁素天，太白流精。光耀金門，洞朗大冥。中有素皇，號曰帝靈。保神安鎮，衛我身形。斷絕邪源，王道正明。宮殿整肅，三景齊並。道合自然，飛升紫庭。靈寶符命，普衛萬生。元皇正命，來合我身。功加一切，天地咸寧。
五炁玄天，元始徘徊。辰星轉燭，洞煥太微。黑靈尊神，號曰層威。統冠飛天，仙裾羽衣。備守五門，撿精捕非。敢有干試，豁落斬摧。玉符所告，神真八威。邪門閉塞，正道流輝。三光映照，我身無衰。策空駕浮，舉形仙飛。
黃炁中央，調理乾坤。陶鎔陰陽，總統玄真。鎮星吐輝，流耀九星。開明童子，號曰天璘。陽炁燄上，朱煥炎精。洞照內外，運我身形。百邪摧落，攝役鬼靈。中山神咒，普天使聞。五靈安鎮，身飛上清。
金真緑霞，煥映三天。飛雲丹霄，諸天控軿。晨輝啟旦，陰翳俱捐。九微震空，五星迴旋。萬仙應感，自然妙玄。杳冥散景，分形億千。蒙昧光耀，瑞降壇乾。生死蒙惠，灌煉金泉。魔王恐懼，合景三田。
謠歌空洞，帝君守壇。五帝較錄，受符三官。備衛四門，束魔去奸。流鈴擲火，除穢焚殘。身佩金書，鍊液芝顏。玄虛素合，心動三關。騎龍跨鶴，控鳳乘鸞。萬星守舍，千魔不干。道炁長存，萬仙悉安。
神光朗耀，瑞炁雨旋。箕斗澄輝，芝宇晏然。玉眸金真，寶殿純乾。變夜作晝，回子午前。太華流彩，丹鳳飛圓。息魔滅奸，高步祥煙。天真普集，齊到帝前。
五星虛映，煥景神庭。包羅元象，合炁群靈。潛形杳默，周遊五經。揚威耀日，役使甲丁。卻妖除禍，滌穢消氛。萬魔恐怖，龍虎飛奔。紫雲交覆，萬炁齊並。
黃中策炁，斬馘妖宗。遏絕邪源，制斷魔蹤。太上符命，召制神公。萬靈斯格，卻禍除兇。正炁三輪，洞運真風。紫戶含瓊，大度無終。左命青腰，右攝芝童。逍遙乘飈，總御九空。玄壇應機，乘炁虛沖。萬真普降，濟度無窮。
金真空降，神虎檢營。玉帝披霞，諸天命靈。九晨回駕，萬魔束形。九微迸煙，神威攝精。流金擲火，百惡消並。神輝耀夜，洞杳長春。聖道蕩蕩，十方肅清。保制劫運，元亨利貞。
天書敷羅，下盻太微。元化生成，靈煙九回。八景六周，聖運所持。左賓赤方，右啟帝扉。東華南府，灌鍊辟非。回輪日耀，轉盻月輝。今日大慶，萬道同歸。玄壇正炁，保天無衰。普告三界。驛龍風馳。
元始虛皇，集炁居中。三境洞杳，肇生穹窿。七轉九虛，混合回風。變化萬神，天地開通。吉日行道，萬魔敬從。晨輝朗照，默運元功。執節建塵，散花太空。十方普慶，劫運無終。
玄陰七靈，九炁合形。魂精魄爽，二景回輪。飛光赫奕，煥耀長春。日月吐輝，回合華英。大梵流布，奔飛火鈴。魔王受事，朝謁帝京。含靈普濟，廣惠幽冥。玉文敷告，萬炁騰升。
青陽虛映，耀日回靈。神虎辟邪，飛天流鈴。摧奸滅試，萬魔束形。九微回道，八威攝精。千真校錄，三元蕩清。左嘯中黃，右策六丁。七轉八合，周旋天經。聖化巍巍，三道順行。慶雲流布，合景黃庭。
丹靈朱火，炎霞激風。赤輪剛運，天光八衝。迸威包羅，交變萬方。流金豁落，群魔減蹤。辟奸破妖，明耀元功。金符召制，躡雲策龍。謠歌慶會，散花太空。神化冥運，四極安隆。伏御帝前，罔有不恭。
五星高耀，瑞炁飛浮。元始集神，天地交周。玉符寶節，嘯命微幽。擲火揚威，奸兇無留。萬魔振伏，紛葩卻消。摧怪伐惡，道炁周流。神光照夜，陰翳俱收。萬神降格，扇景乘飈。群生咸遂，惠徧神州。
五靈列位，煥鎮五方。始皇護魂，丹老衛形。皓靈侍魄，黑帝攝生。中央黃帝，統御萬真。元皇誥下，幽夜開光。罪消北府，名列南昌。金籙定籍，玉字除殃。朱陵鍊質，飛神太蒼。三官九府，無極神鄉。普受開度，上生天堂。
五星列照，煥明五方。水星卻災，木德致昌。熒惑消禍，太白辟兵。鎮星四據，家國利亨。刊名玉簡，錄字帝房。乘飈散景，飛騰太空。出入冥無，遊宴十方。五雲浮蓋，招神攝風。役使萬靈，上衛仙翁。
辰精朗耀，紫煙御空。星壇煥映，變化雲宮。日魂月魄，離坎翼中。金真嘯命，神虎辟酆。吉日行事，八威鼓從。玉華羅敷，徘徊飛虹。天光下盼，道炁豐隆。含靈普濟，流慶無窮。
元始敕下，五老監盟。濟度群品，瞬息無停。今日大慶，欣喜蒙恩。諸天懽悅，安鎮五方。
無上至真，大聖高尊。布化運炁，三十二天。八會九光，自然成文。安鎮地土，保制劫年。元始符命，普告三元。下勑九地，上關諸天。中告海岳，名山大川。今日上告，萬神咸聞。弟子某甲，修齋行道，拔度亡魂。三官九府，削滅惡根。永度三途，五苦之根。世世受福，記名丹篇。神生天堂，鍊化自然。生死開度，億萬長年。九天告命，風火驛傳。
天靈九宮，太乙守房。百神森森，魂魄安康。長坐久視，日月同昌。
元始上天，三光高明。回景照耀，四炁朗清。運度所衝，激揚流星。五界錯越，三統失寧。五斗總辰，七宿明靈。真君大魁，厥諱玉精。夫人皇妃，字曰育嬰。總御玄關，回轉諸兵。今日客災，玄告不貞。請以真文，赤書上呈。散髮訟愆，披露丹誠。惟垂玄鑒，回復天經。炁不橫越，災不橫生。焚燒靈文，散煙玉京。上景監度，普告萬靈。炁消三關，災滅九冥。陰陽調和，國土太平。謹以金龍，風馳驛程。
蒼靈耀景，電激霆奔。飛空巨斧，變化天關。千妖萬邪，捕戮無蠲。乾闢坤肅，清蕩三元。
朱火流煥，炎煙散精。蒼舌緑齒，威摧巨靈。丹旌命魔，秉鉞前征。敢有遏逆，塵飛酆刑。
金門肅殺，太白流威。神兵萬眾，討奸捕非。巨獸重吻，黃旗散麾。雲營圍繞，羅布天機。
北營豁落，雙皇羽林。玄戈蒼甲，飛鈴流金。剪馘鬼奸，正道無侵。魔威披散，揚矛掃陰。
五靈玄老，告命千真。周行刺奸，屠割無親。六月四臂，返甲逆鱗。九土社稷，疾閉魔氛。
炎祝烈火，左嘯飛龍。明檢鬼營，嚴攝北酆。群魔束形，銖滅無蹤。皇道蕩蕩，岡敢不恭。
大帝玉敕，飛鯨鼓鉦。紛紜隊仗，羅雨天兵。妖氛顯戮，摧破魔城。天光散彩，六合利貞。
玄冥陰域，群兇吐威。巨天力士，金鉞前驅。趣較北帝，嚴攝摧誅。故炁幽閉，皇化巍巍。
洞耀育元精，青華開大明。布育九天炁，始生薦無英。扶陽通攝御，丹林合總真。積霄始暉上，鬱壘明霞晨。靈光煥羅絡，衛育保形魂。混化合玄景，仁惠消魔群。萬遍道已超，功當書上清。
三炁靄靈闕，明虛煥玉丹。朱陵有帝真，華雲飛絳軿。統御萬界中，撫運超大千。執策按簡籙，洞章敷神篇。解結散禍根，流金摧兇奸。志能成此道，魔試俱無前。保度冥劫津，宴盻無窮年。
西靈回七度，太眇鬱明華。白元惟我神，皇真御景霞。皎皎三素暉，昭昭破百邪。攝音延正炁，金精育三田。鍊結固玉質，寶耀映瓊軒。魔精當滅試，逮地無沈連。逸轡高清館，齊輪太上仙。
北玄三秀藹，太上居紫皇。總炁攝幽微，造化敷靈綱。下統虛危精，寶育天元房。靈通大妙神，纏羅衛百關。豁落滅魔試，凶災永不干。大道保自然，壽命無傾殘。萬劫享慶會，白日登雲軿。
混化歸沖妙，元皇總帝靈。真老閉黃闕，四御齊玄鈞。圓華太張上，同攜望玉君。結津固百骸，瓊耀擁胎仙。晨暉註明景，魔應自滅形。萬道保無虧，返老回童嬰。五會合一炁，飛馭超雲京。
東方碧霞林，耀圓煥晨華。流香凝三素，中有神王家。丹鈴揚八威，握節徵萬魔。下觀無極鄉，飛龍控緑羅。掃兇討奸逆，天一耀金戈。肅清霄衢廓，六虛收雲波。
南方丹鳳城，三炁騰朱煙。神王御輪虬，瓊節黃金鞭。天兵遊太空，變化億萬千。群魔散雲營，流鈴威無前。法鼓趣丁甲，奮迅摧兇奸。振凱赤明界，炎洲朝萬仙。
西方蘂珠闕，素皇流精輝。離羅吐長庚，紫煙胤瑤畿。神王部金龍，萬騎縱橫馳。玉節召靈魔，朱矛滅遊屍。掃蕩氛葩毒，萬精駭且悲，雲霄映空碧，剛風激清夷。
北方廣寒宮，黑靈流玄雲。金童揚華旛，玉鈴鳴清鈞。天鋒森朱闕，神光冠華晨。翠節召遊奕，捕戮妖魔群。飛行駕龍御，束形無、疏親。懽樂謠歌騰，威行耀金真。
東北始青界，蒼精振靈風。下洞鬼門關，幽氛飛煙叢。神王持金麾，遊觀控玉龍。魔城摧堞雉，受命攝北酆。天丁萬萬群，擲火流八衝。妖滅精靈伏，祥景飛霄空。
東南始丹天，梵黑羅玉虛。巽戶開地輪，萬陰流歸墟。玉帝敕神王，控節朱龍車。召制素梟兵，揚鉞肅前驅。流金禦大魔，奸爽羅群誅。大千俱清掙，三元拱赤書。
西南始素境，人門映玉洲。東井浴瓊華，月庭流光幽。神王御華城，太霄明霞浮。仗旛巡八遐，魔精兇威收。鳴金討妖逆，種族無遺留。豁落九天振，玉簡旌動優。
西北始玄域，閶闈凌天關。下接崑崙丘，五城弱水環。俯觀六合遙，紅埃散黃寰。龍軿御神王，緑鉞來朱幡。周遊張天羅，擒戮兇妖奸。風火無逃形，乾坤萬炁繁。
上方虛無界，宮闕結雲霞。清微崇天中，通明映鬱羅。神虎耀九元，羽林嗚金牙。太一領藩衛，促徵神王車。摧魔飛流鈴，秉節戮奸邪。縱觀浩炁澄，五億流香華。
下方壘澤鄉，金剛轉天經。坤輿駕乾象，銀演孤滄瀛。夔龍翼神王，火鈴飛炎精。征伐萬鬼淵，敕攝威南兵。摧落兇邪源，掃蕩千魔城。仙君稽首禮，國土世安寧。
九天有命，上告玉清。促召千真，俱會帝庭。太一下觀，雙皇翼形。監察禦邪，理炁攝生。清帝之道，部整天兵。若有不祥，干試神明。七神秉鉞，天鋒右征。揮劍前驅，煥擲火鈴。左命甲騶，右領天丁。風火齊戰，伐邪絞精。上威六天，下攝魔靈。既威既攝，萬兇滅形。神威電掃，奸妖無生。仙皇建節，有命敢停。拒節違命，是誅是刑。各警各慎，保玆黃寧。九天有命，萬神敬聽。元精混沌，青炁散分。神童十二，保鎮肝魂。二七四五，變化雲營。九竈九社，老木不淳。神虎吐毒，劍救火焚。禍減青煙，光景妖氛。識不馳妄，安保帝君。
赤明開圖，炎帝扇飈。三童一奼，煥散浮飄。司明得失，萬帝宗朝。朱鳳吐火，金石化消。流鈴飛電，剪馘毒妖。束縛九醜，灰覆火燒。肅清皇祚，道德逍遙。
金精一啟，太白七分。帝君靈符，流鍊素雲。召龍儛水，殺滅赫煙。長牙巨獸，討捕兇群。元皇正炁，來合我身。延年度世，飛神升真。魂靈安鎮，我得自然。
元光豁落，五炁流行。雙闕上帝，萬神化生。安鎮守智，噉食爽精。蒼龍吐電，摧破邪兵。晶明振劍，飛奔火星。三天力士，伏滅萬精。保安家國，道紀昇平。
混沌元一，黃象紛馳。威福黃老，變化嬰兒。養育九炁，胎生兩儀。日月上奔，星辰下垂。風火爭擊，刀劍亂施。六天九醜，膽破心離。太上符命，何敢不隨。有生安樂，入道無為。
景中真王，威振九天。乎捧三素，足踏九玄。金虎居西，飛龍繞乾。黃神秉鉞，緑齒揚鞭。璣衡五斗，平調七元。三天力士，殺鬼萬千。靈場清淨，斥絕魔煙。社稷里域，土地靈仙。門丞戶尉，司命職聯。恢揚皇化，翊扶威權。肅守隅界，玄澤昭宣。伏屍故炁，清蕩無蠲。左提神鋒，右汲淵泉。八方飛灑，萬精號奔。齋功允備，懋績賓天。
東方威神，蕩穢江昌。緑衣仗劍，清肅壇場。百邪摧落，木厭飛揚。斷除故炁，流惠無疆。
南方威神，掃穢王唐。紫衣仗劍，鎮守離疆。辟斥火厭，清淨靈場。遊精遠伏，敢幹天常。
西方威神，風散陳常。赤衣仗劍，檢制玄黃。妖奸絕滅，金厭潛藏。敢有不順，收入魁罡。
北方威神，赫奕鍾房。白衣仗劍，丁甲衛房。魔氛水厭，帝命摧傷。遠去萬里，廓清神鄉。
東北威神，浩極章龍。白衣仗劍，掃滅邪宗。天威所指，百厭無蹤。六合澄泰，丕贊神功。
東南威神，烈焰袁涼。碧衣仗劍，揮滅魔殃。土精厭魅，攝送魁罡。靈壇肅淨，洞煥天光。
西南威神，解穢錢良。黑衣仗劍，驅戮妖●。五土滅厭，永斷不祥。天地清寧，萬梵開張。
西北威神，肅靜方洋。白衣仗劍，手握天章。伏屍厭蠱，遠避壇場。不得留停，天憲摧傷。
鬱藹蒼精，洞景開明。始陽九炁，華停育魂。流英妙府，靈真上神。瓊碧雲冠，飛光羽裙。
青腰玉女，太上真人。保度仙籙，消魔卻氛。
昌陽真老，赤靈尊神。統制丹天，檢束魔群。嚴駕朱鳳，三角之麟。上道太清，玄元之根。
炎熛三炁，盤迴絳雲。育養丹府，保劫長存。
七靈皓炁，三素元真。中有皇老，制攝魔精。庚辛官將，七千萬兵。羽旗龍節，金虎雲奔。
斷除妄怪，鍊育華英。與道長存，歷劫無傾。
北陰鬱單，玄炁之宮。帝真靈會，驅神駕龍。室有玉女，夜光之童。掌握圖籙，攝制魔蹤。
虛危合化，紫煙激風。寶晶鍊育，後天無終。
無皇上靈，沖妙之尊。混合直樸，造化元根。感激幽微，挺生大神。攝召萬炁，齊會華房。
消蕩百魔，與道俱昌。保度卻災，滅試除殃。
寒庭多悲苦，回心禮元皇。女青靈寶符，中山天帝書。一念升太清，再念觀太無。功歸九幽遐，旋旋登紫虛。
巍巍道德尊，功行已圓齊。降身
來接引，師寶自相攜。慈悲灑法水，以
用洗沈迷。永度三清岸，長辭五濁泥。
九曜扶哀，真炁變衣。四時合衛，五緯交輝。炁分羅綺，綵集宣威。六合扶挾，三炁玄微。至真煥爛，仙女齊飛。雲章冠帶，嚴潔天機。圓華素明，元始玆悲。
冷冷甘露滋，法味難思議。騫香流七真，冥冥何生疑。受此法食者，生天登紫微。遊宴大上京，光耀無邊際。
浩精生法炁，氤氳凝天中。兩耀共澄徹，五緯相交通。三光煥已明，寶炁凝三宮。帝鄉會九老，咽服百骸豐。金華照光景，身與日月同。念道上聖前，萬劫壽無窮。
自然天廚食，吾今與加持。一粒徧十方，河沙共沈迷。飢渴永消滅，食之宴瑤池。今將獻亡靈，功德不思議。
玉陽正真炁，妙道三景分。玄和唱靈音，八會敷瓊文。五老宴丹臺，飄飄乘景雲。大聖諸天眾，回駕飲玉津。三五定生籍，遊戲太上賓。華光朗無際，攜手朝玉晨。
引炁鬱羅外，九芒結雲華。七晨高上道，三炁耀朱霞。捧香服晨精，功滿解世羅。鍊化塵劫盡，億劫不為多。落籍三界庭，結友太上家。御景拱玄斗，八極何足賒。
自然至真道，妙極玄中玄。萬天朝玉陛，五老參華軒。三光有靈炁，所度惟聖賢。勤行道仙業，咽漱吞華根。神形合三象，渺渺歸故根。鳳烏翔十天，飛舉不顧還。
迢迢三天上，落落九玄臺。金童採之集，玉女持花回。天賓揖仙客，俯仰升玉階。天河灌東井，寶炁凝空來。咽納漱瓊津，兆劫不復衰。矯首三清路，振衣何樂哉。
至天上真道，妙哉靈寶章。吸景導五星，咽漱存華芒。流精灌百體；皓晶凝雪霜。洞達照內外，塵滓都消亡。體肌不復老，契此名定光。永宴大明館，斯為不夜鄉。攝跡歸本根，九轉凝真常。
勤修大道法，精心感太冥。黃華真炁降，五臟結胎嬰。亡者生天堂，飛升朝上清。福惠無不徧。此食施眾生。
元始上聖，玉帝高靈。玉文告命，濟死度生。金籙妙戒，拯拔幽冥。白簡寶文，九真玄經。解除罪咎，冤債和平。救苦真人，削除罪刑。察命童子，註上生名。護戒威神引詣福庭。超離五苦，乘駕雲軿。轉輪得道，飛升上清。
太上高明，元始監真。五老上帝，赤書玉文。拔贖一切，宿對罪根。皆蒙解脫，拷掠俱停。魂升九天，魄度朱陵。今日上告，萬神咸聽。龍負白簡，關盟真靈。一如所願，風火無停。
三天大羅，高上玉清。元始靈書，太上真文。玄元大道，赦降玉宸。大洞天真，主領神魂。九幽主者，六洞真靈。察受真符，拔度幽魂。天王律令，降下速行。
至聖神人，至誠真人。元皇之裔，太上之孫。億曾萬祖，苦爽幽魂。天尊大法，十轉回靈。赤書成章，告下泉扃。玉文一下，摧毀鐵城。符光洞煥赫赫重陰。刀化玉樹，劍變騫林。炎火生蓮，冰消雪扃。三途五苦，八難超凌。魔王陰官，稽首送迎。上清有命，一如奉行。
九泉寒夜，期劫輪塗。幽陰夜壑，忽睹光輝。照破九壘，金剛折摧。風雷消散，火翳成池。溟冷溫和，普掠無施。火車息焰，鑊揚罷炊。銅柱摧毀，屠割停推。元始有教，符到速追。魂離酆都，魄出鐵圍。有罪無罪，急赦無違。三界侍衛，萬神敬依。
東華東極，九炁青宮。大帝敕命，九老仙童。九龍使者，乘駕九龍。五方主者，普鍊死魂。九天九炁，三寶丈人。生炁隨符，開度幽冥。上帝慧光，曲湛寒庭。重泉主者，拔度奉行。無違無拒，監真度生。有功有濟，列言上清。元皇告命，萬神敬聽。罪隨曲赦，善功死魂。承玆符命，超度朱陵。
青玄上帝，救苦慈尊。挺神空洞，開化玄門。三才肇備，人受苦輪。滓結眾集，業隨本根。魂沉長夜，魄滯幽冥。玉音告下，無幽不聞。寒庭九夜，咸沐天恩。囚魂擊魄，善惡均分。幽冥開泰，生死蒙恩。一如帝令，風火驛傳。
元皇符命，普濟幽塗。靈寶內篆，度脫血湖。神清保護，徑上南都。
元始符命，普告酆都。驛龍傳迎，徧徹幽途。窮魂受鍊，徑朝虛無。今日遣汝，如帝符。
赤明開圖，運度自然。開明三景，億劫之先。今日大慶，沉魂受鍊。重昏幽暗，永閉寒泉。欲請慧光，照破冥關。寒冰溫和，爐炭息炎。刀山劍樹，永斷攀緣。回光十極，照耀諸天。魂消五景，業除勾連。三晨洞輝，永劫原原。開明童子，承恩上元。三光玉女，請如所言。
玉誕長桑，栢空度仙。丹華耀日，度魂升天。炁映白簡，金光自然。永劫長存，安鎮華房。亡魂開泰，長保劫年。
貪羅鬱羅，符無蘇陀。太沖太極，陰陽抱和。出有入無，鬼神莫測。出生入死，變化自然。元始混炁，玄中之玄。上干有頂，下洞太淵。誦之一徧，沈痾自痊。鍊魂育魄，真陽自全。齋戒禮誦，萬過飛仙。無上密咒，萬神綿綿。心中心咒，重得宣傳。貪羅洞盟，與道合真。玉清上極，梵炁氤氳。分靈布炁，降注臣身。形神俱妙，變化飛昇。一如令格，統攝萬靈。急急如律令。
