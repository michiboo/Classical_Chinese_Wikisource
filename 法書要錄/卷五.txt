
○《述書賦》上[1]
古者造書契，代結繩，初假達情，浸乎競美。自時厥後，迭代沿革，樸散務繁，原流遂廣，漸備楷法，區別妍蚩。洎於我唐天寶末，國有寇難，府庫傾覆，散墜閭閻，而興復京都，所司徵購，得其歸者蓋寡矣。余至德中，往往偶見。祛積年之遐想，該此生之新觀，雖欣鄙夫之幸遇，實為吾君之痛惜。恨沉草莽，上達無階，因記彼而固求，願沽諸而善價。然為監臨動靜，公私貿遷，徒暫披玩，終歸他室。今記前後所親見者，並今朝自武德以來迄於乾元之始，翰墨之妙可入品流者，咸亦書之。[2]並錯綜優劣，直道公論。或理盡名言，即外假興喻；雖闕標舊品，而畢寄斯文。刊訛誤於形聲，定目存於指掌。其所不睹，空居名額，並世所傳拓者，不敢憑推，一皆略焉。其詞曰：嘗考古而閱史，病賤目而貴耳。述勳庸而任人，揮翰墨而由己。則知親矚延想，如見君子。量風雅之足憑，奚卷舒之能已。古猶今也，斯得美矣。雖六藝之末曰書，而四人之首曰士。書資士以為用，士假書而有始。豈特長光價於一朝，適容貌於千里。[3]篆則周史籀、秦李斯，漢有蔡邕，當代稱之。俱遺芳刻石，永播清規。籀之狀也，若生動而神憑，通自然而無涯。遠則虹紳結絡，邇則瓊樹離披。斯之法也，馳妙思而變古，立後學之宗祖。如殘雪滴溜，映朱檻而垂冰；蔓木含芳，貫綠林以直繩。伯喈三體，八分二篆。啟戟彎弧，電轉星散。纖逾植髮，峻極層巘。周秦漢之三賢，余目驗之所先。石雖貞而雲亡，紙可寄而保傳。[4]草分章體，肇起伯度。時君重而立名，自我存而作故。掣波循利，創質畜怒。[5]魏之仲將，奮藻獨步。或迸泉湧溢，或錯玉班賦。跡遺情忘，契入神悟。然而負才藝，履危懼。膏明自煎，鬢髮改素。生非其代，痛惜不過。名微格高，復見叔茂。體裁簡約，肌骨豐嫮。如空凝斷雲，水泛連鷺。[6]挹子元之瓌跡，高子上之雄神。量蘊文儒，才苞古真。或寄詞達禮，任道懷仁。或仰則鍾繇，平視衛臻。如晴郊駟馬，維岳降神。[7]觀士季之軌轍，審鍾家之超越。將遺古而偕能，與象賢而蹈拙。如後生之可畏，實氣蓋於前哲。[8]吳則廣陵休明，樸質古情。難以窮真，非可學成。似龍蠖蟄啟，伸盤復行。[9]賀氏興伯，同時共體。瘠而不疏，逸而寘禮。等殊皇、賀，品類兄弟。[10]司馬氏之受禪，炎為帝祖。偉哉齊王，手跡目睹。翰墨之外，仁賢是優。重則突兀嵩華，輕則參差鬥牛。[11]逮乎龍化東遷，景文興嗣。天然俊傑，毫翰英異。元帝之用筆可觀，世瑜之呈規仰似。如發硎刃，虎駭鶚眙。懦夫喪精，劍客得志。[12]成帝則生知草意，穎悟通諳。光使畏魄，青疑過藍。勁力外爽，古風內含。若雲開而乍睹旭日，泉落而懸歸碧潭。[13]康帝則幼少閒慢，迥出凡境。駟馬安車，不尚馳騁。[14]真率孝武，不規不矩。氣有餘高，體無所主。若露滋蔓草，風送驟雨。[15]赳赳道叔，遠淳邇俗。全姓名而孰多，議風度而不足。元子憚其威武，吾徒遵其軌躅。[16]道子雅薄，綿密纖潤。露輕藏沈，假曲躡峻。猶尺水之含眾象，小山之擬萬仞。[17]季初則隱姓名，展纖勁。寫拓共傳，賞能交盛。猶鋸牙鉤爪，超越陷阱。[18]巨源正書，朴略仍餘。染翰忘筌，寄情得魚。若披堅草澤，匿銳茅廬。[19]叔夜才高，心在幽憤。允文允武，令望令問。精光照人，氣格凌雲。力舉巨石，芳逾眾芬。[20]季鷹有聲，古貌磅礴。雖無名驗，攀附張、索。[21]如凝陰斷雲，垂翅一鶚。[22]子尼簡約，片月孤峰。千歲之下，森森古容。[23]彥先尚質，無而不有。猶崆峒之上，世俗誰偶。[24]越石偉度，紕糠翰墨。如伐樹而愛人，似問鼎而在德。[25]敬思、敬康，二孔殊芳。思行則輕利峭峻，類驚虯逸駿；康草則古質鬱紆，如落翮摧枯。[26]雍容士行，季孟公旅。肌骨閒媚，精神慢舉。如辭山登朝，混跡雜處。[27]孝文剛斷，謹正援毫。古雖拙利，今稱且高。如貴胄之躍駿，武賁之操刀。[28]思遠則稿草懸解，筆墨無在。真率天然，忘情罕逮。猶群雀之飛廣廈，小魚之戲大海。[29]望之之草，緊古而老。落紙筋槃，分行羽抱。如充仞多士，交連雜寶。[30]體大法殊，實推世逾。稟天然而自強，亂帝札而見拘。猶朝廷宿舊，年德相趨。[31]叔文法鍾，纖薄精練。用筆雖巧，結字未善。似漸陸之遵鴻，等窺巢之乳燕。[32]博哉四庾，茂矣六郗。三謝之盛，八王之奇。至如強骨慢轉，逸足難追。斷蓬征，蔓葛垂。任縱盤薄，是稱元規。[33]遺古效鍾，叔豫高蹤。雖穩密而傷浮淺，猶葉公之愛畫龍。[34]積薪之美，更覽稚恭。名齊逸少，墨妙所宗。善草則鷹搏隼擊，工正則劍鍔刀鋒。愧時譽之未盡，覺知音而罕逢。其荒蕪快利，彥祖為容，似較狡兔於大野，任平陂之所從。[35]道徽之豐茂宏麗，下筆而剛決不滯。揮翰墨而厚實深沈，等漁父之乘流鼓枻。高平弈葉，盛德遺能。方回重熙，接翼嗣興。回則章健草逸，發體廉稜。若冰釋泉湧，雲奔龍騰。密壯奇姿，撫跡重熙。若投石拔距，怒目揚眉。景興當年，曷雲世乏。正草輕利，脫略古法。跡因心而謂何，為吏士之所多。惜森然之俊爽，嗟薎爾於中和。處約、道胤，家之後俊。狂草勢而兄優，謹正書而弟潤。俱始登於學次，慚一虧於九仞。[36]謝氏三昆，尚草特峻。猶注飛澗之瀑溜，投全牛之虛刃。達士逸跡，乃推無奕。毫翰云為，任興所適。能事雅量，末歸安石。至夫蘊虛靜，善草正。方圓自窮，禮法拘性。猶恆德之仁智，應物之龜鏡。恨其心懼景興，書輕子敬。塞盟津而捧土，損智力有餘病。[37]業盛琅琊，茂弘厥初。眾能之一，乃草其書。將以潤色前範，遺芳後車。風稜載蓄，高利有餘。類賈勇之武士，等相驚之戲魚。有子敬倫，跡存目驗。以古窺今，調涉浮豔。尚期羽翼鴻漸，芝蘭香染。與兄搨而弟真，將奢也而寧儉。繩繩宜爾，傑出季琰。露鋒芒而豁懷，傍禮樂而無撿。猶摶扶搖而坐致，超峻極而非險。[38]然則窮極奧旨，逸少之始。虎變而百獸跧，風加而眾草靡。肯綮遊刃，神明合理。雖興酣蘭亭，墨仰池水。武未盡善，韶乃盡美。猶以為登泰山之崇高，知群阜之迤邐。逮乎作程昭彰，褒貶無方。穠不短，纖不長。信古今之獨立，豈末學而能揚。幼子子敬，創草破正。雍容文經，踴躍武定。態遺妍而多狀，勢由已而靡罄。天假神憑，造化莫竟。象賢雖乏乎百中，偏悟何慚乎一聖。斯二公者，能知方祁氏之奚午，天性近周家之文武。誠一字而萬殊，且含規而孕矩。然而真跡之稱，獨標俁俁。忘本世心，余所不取。何哉？且得於書法，失於背古。是知難與之渾樸言，可以為礲斲主矣。[39]溫溫伯輿，亦扇其風。風流之表，軒冕之中。骨體慢正，精彩沖融。已高天然，恨乏其功。如承奕葉之貴胄，備夙訓之神童。[40]粵若太原之英，二子間生。仲祖慕元常之則，懷祖通文獻之情。方言慕而我愧，[41]比叔文而彼榮。[42]習所通而不及，[43]參放之而先鳴。[44]結束體正，肆力專成。猶棟樑富於合抱，巧匠斲而未精。[45]高利迅薄，連屬欹傾。猶鳥避羅而勢側，泉激石而分橫。[46]若夫反古不忘，吾推世康。似無逸少，如稟元常。猶落太階之蓂莢，掇秘府之芸芳。[47]次道淳實，寡於風彩。自是雄姿，翰墨具在。如士大夫之京華遊處，參貴胄而膚質未改。[48]行仁靡雜，唯鍾是師。悅端閒於高軌，能終始於清規。雖帶偏薄，亦能鄰幾。若鳳雛始備於五彩，長松僅攀乎一枝。[49]真長則草含稚恭之厚爽，正邇越石之羈束。輕浮森峭，穠媚藻縟。落眾木於秋杪，狎群鷗於水曲。[50]國明勵躬，鍾氏餘風。壯利纖薄，守雌知雄。如道門之子，仙路時通。[51]猗歟子成，徇跡過名。正隸敦實，稿草沈輕。元常高風，雖疏復呈。猶不考擊之鐘鼓，含律呂之音聲。[52]君祖馳馭，藝忝令譽。窮正驗草，而罕逮其能。作偽亂真，而未可為據。正企鍾而悠邈，草師王而莫著。與夫敬仁道群，[53]或拔茅以連茹。猶銳意鵬舉，致身鷹翥。[54]元子正草，厚而不倫。若遺翰墨，猶帶真淳。似山林之樂道，非玉帛之能親。[55]敬道耽玩，銳思毫翰。依憑右軍，志在凌亂。草狂逸而有度，正疏澀而猶憚。如浴鳥之畏人，等驚波之泛岸。[56]道群閒慢，氣格自充。始習新制，全移古風。與伯輿之合極，[57]若子敬之童蒙。猶富禮樂之世胄，備神彩於厥躬。[58]長茂草勢，既捷而疏。慕王不及，獨斷所如。猶鷙鳥擊搏而失中，因蹭蹬於古墟。[59]元寶剛直，兩王之次。骨正力全，軌範宏麗。凌突子敬，病於輕肆。同變武而習文，若訪龍而獲驥。[60]季舒纖勁，循古有禮。遇稀難評，唯署一啟。[61]順陽筆精，吾見玄平。近瞻元常，俯視國明。[62]利且掩薄，能多似生。如班輸之運斧，乏棟樑以經營。[63]武子正筆，頗全古質。去凡忘情，任樸不失。猶高人之與釋子，志由道而秉律。[64]長民則全效子敬，便於性分。宏逸生於天機，眾妙總而獨運。凌所師而小薄，壯若已而不紊。猶豁其流而冰開，殷其響而雷奮。[65]道和閒雅，離古躡真。慢正由德，高蹤絕塵。若昂藏博達之士，謇諤朝廷之臣。[66]放之率爾，草健筆力。豈忘保持，足見準則。猶片錦呈巧，細流不極。[67]楊真人之正、行，兼淳熟而相成。方圓自我，結構遺名。如舟楫之不繫，混寵辱以若驚。[68]宋珽訛緊，足光利用。習古者或以為輕，日新者必因而重。猶樸散而分形器，務成而立賦頌。[69]宋武德輿，法含古初。見答道和之啟，未披有位之書。觀其逸毫巨麗，載兆虎變。高躅莫究其涯，雄風於焉已扇。猶金玉鑛璞，包露貴賤。[70]皇矣文帝，天知正隸。舉已達於縱橫，攀王媚於緊細。[71]向精專而習熟，幾可與之興替。尚瞻擊水之鵬摶，且並聞天之鶴唳。[72]孝武則武威戡難，翰墨馳聲。雖稟訓而已高，恨一簣而未成。徒忌人之賢己，異及父之令名。[73]與思話而雄強，追彥琳而愧恥。[74]若夷狄之佳麗，慕顏容於桃李。[75]太宗徽音，用壯之心。遺棄鄙野，不無高深。快突俗工，匠古鄰今。冠祖梨之下果，怯鸞鳳之珍禽。[76]南平休玄，筆力自全。幼齒結構，老成天然。比夫鳥在鷇，龍潛泉。符彩卓爾，文詞粲然。[77]休茂尚沖，已工法則。長於用筆結字，短於精神骨力。性靈可觀，運用未極。猶鳧雛鵠子，初備羽翼。[78]復見三謝兩張，連輝並俊。若夫小王風範，骨秀靈運。快利不拘，威儀或擯。猶飛湍激矢，電注雷震。[79]方明寬和，隱媚且潤。如幽閒女德，禮教士胤。[80]茂度逸翰，景初清規。或大言而峻薄，[81]或寡譽而崎奇。[82]並心輕兩王，跡及宗師。擬鶴鳴而子和，殊鯉退而學詩。[83]敬元則親得法於子敬，雖時移而間出。手稽無方，心敏奧術。寧磅礴而不忘本分，縱橫而粗得師骨。遇其合時，彷彿唐突。猶圖騏驥而莫展，塑真仙而非實。爾後王羊謬同，眾靡餘風。彥琳、敬叔，允執厥中。孔則愈於緊速，病於干偏。超舉之餘，窺羊及肩。猶蓬瀛心想，濩武風傳。競其豐利，又睹薄氏。纖圓克成，骨力猶稚。精彩潤密，乃誠莫貳。掩友凌師，抑亦其次。雖鍮無金價，而珉實玉類。[84]淮水茂族，敬弘不墜。故朝餘風，翰墨兼至。既約古而任逸，亦遺能而獨駛。猶創埏植於昔人，全朴略而成器。[85]蔓衍枝派，思玄不忘。穩厚而無法度，淳和而蓄鋒芒。獨君子自適，順時行藏。[86]顏氏儒門，士遜墨妙。大令典則，中散氣調。薄首孔肩，體格惟肖。如驚弦履險，避地膺峭。[87]桓公護之，神凝筆遲。富雅景，乏士規。猶門寒道高，衣薜言時。[88]翩翩正祖，恭己法則。師資小王，深入閫域。安知逸氣，未詳筆力。猶驥異真龍，紫非正色。[89]思話綿密，緩步娉婷。任性工隸，師羊過青。似鳧鷗雁鶩，遊戲沙汀。[90]二王變古，法有所屬。兢兢秀之，斂翰謹束。如仙童樂靜，不見可欲。[91]仲遠循常，繇衷邇俗。企彥琳之牆仞，遵茂度之軌躅。[92]豈聞一而得三，同出吳而入蜀。[93]世期旁通，崛強斷利。參方回之章法，[94]得敬元之草意。[95]匪庖丁之解牛，同君子之不器。[96]長玉靡慢，神閒態穠。荷小王之偉質，錯明帝之高蹤。執德而風塵不雜，發言而禮儀攸從。[97]江侯僧安，捷利而干。貌兼輕媚，體出多端。猶廣庭之卉木，小苑之峰巒。[98]道力草雄，圓轉不窮。壯自躬之體格，疲逸少之遺風。猶立言而逍遙出世，驗跡乃夙夜在公。[99]齊高則文武英威，時來運歸。挺生紹伯，墨妙翰飛。觀乎吐納僧虔，擠排子敬。昂藏郁拔，勝草負正。猶力稽牛刀，水展龍性。[100]世祖宣遠象賢，豈敢仰英規而無功，超筆力而有膽。莫顧程式，率由胸襟。能騁逸氣，未忘童心。若橫波束薪，氾濫淺深。[101]子良則能知未善，心遠跡邇。家風若遺，古則翻鄙。雖有力而無體，將從真而自美。猶土階茅茨，儉德之始。[102]彥回無節，筆翰亦爾。決利不拘，足用而已。如拔楓柳，抑亦杞梓。[103]蔚先忠良，自我名揚。老成不虧，和雅允臧。若窮隱肥遁，志傲侯王。[104]非禮不言，從容始昌。如碩德君子，道義難量。而盛德有素，筆精源長。[105]簡穆父子，載茂餘芳。僧虔則密緻豐富，得能失剛。鼓怒駿爽，阻圓任強。然而神高氣全，耿介鋒芒。發卷伸紙，滿目輝光。才行兼而雙絕，名實副而特彰。如運籌決勝，威震殊方。伯寶、次道，並資義訓。兄則雜[106]而外兼，稟家君於已分；弟則纖薄無滯，過庭益俊。並能寬閒墨妙，逸速毫奮。比達士與君子，人不知而不慍。仲寶同夫季舒，署名莫窺牆仞。[107]茂謙則壯而不密，騁志恆俗。輕師模，任縱慾。如勇夫格獸，徑越林麓。[108]寶光楷之，同調合韻。差池去就，羽翮齊振。依蕭附王，[109]俱曰慕藺。論骨氣而胡壯，驗精神而顧峻。猶柳岸之先春，得地連於河潤。[110]希秀之跡，敬叔之倫。[111]正則謹促有度，草則拘撿靡伸。如儉德君子，清朝士人。[112]思光逸才，揮翰無滯。超寶光之力，從僧虔之制。越恆規而涉往，出眾格而靡繼。如塞路蓬轉，摩霄鳶唳。[113]梁則高祖叔達，恢弘厥躬。泯規矩，合童蒙。文勝質而辭寡，明察眾而理窮。猶巧匠琢玉，心愜彫蟲。[114]簡文慕鍾，不瑕有害。傲景喬而含古，[115]肩邵陵而去泰。[116]世調則氣吞元常，若置度內。方之惠達，[117]旨趣猶昧。擅時譽而徒高，考遺蹤而罕逮。[118]孝元不拘，快利睢盱。習寬疏於一體，加緊薄而小殊。惟數君之翰墨，稱[119]天倫之友子。皆可比蘭菊殊芳，鴻雁異軀。[120]仲正則寬而壯，賒而密。婆娑蹣跚，綽約文質。稟庭訓而微過，任天然而自逸。若眾山之連峰，探仙洞而不一。[121]景喬則潤色鍾門，性情勵已。豐媚輕巧，纖慢旖旎。詩雖易其國風，賜豈賢於夫子。猶鸞窺鏡而鼓翼，虎不咥而履尾。[122]名劣筆健，乃逢王克。通流未精，疏快不忒。猶腐儒宿士，運用自得。[123]陸杲迅熟，騁捷遺能。任縱便，無風棱。如郊坰羽獵，(矞羽)(羽戍)奔騰。[124]體雜閒利，睹夫彥升。構牽掣而無法，任胸懷而足憑。猶注懸泉，咽凝冰。[125]茂遠捷銳，足以自給。彥和連環，迅不可及。如過雨之奔簷霤，飛燎之赫原隰。[126]文海緊快，勢逸氣高。未忘俗格，銳意操刀。猶樂成名於朝野，嗤遁跡於蓬蒿。[127]季和慢速，風規所屬。圓轉頗通，骨氣未足。[128]文機纖潤，穩正利草。軟媚橫流，姿容美好。若其抑阮褒殷，庶幾同塵。似泉激溜於懸磴，木垂條於晚春。[129]惟子深與惠達，總景喬之幼志。俱親拂毫，同陪結字。深正穩而寡力，達草寬而豐意。或比父而疏省，或過師而巧媚。誰與別其羅紈，且欲同乎篋笥。[130]肩吾通塞，並乏天性。工歸文華，拙見草正。徒聞師阮，[131]何至遼夐。使鉛刀之均鋒，稱並利而則佞。[132]通明高爽，緊密自然。擺闔宋文，峻削阮研。載窺逸軌，不讓真仙。猶龍髯鶴頸，奮舉雲天。[133]彥淵氣懦，任力或滯。猶翩短風高，升沉靡制。[134]弘讓迅快，放誕可觀。利疾速，著輕乾。若星居僻陋，木蔓樛盤。[135]蠢蠢懷約，任己作制。若孤陋儒生，辛勤一藝。[136]爰及陳氏，霸先創業。盤桓有威，牢落無則。等王師憑怒，挫衂攻劫。嗟文煬而不知，徒染毫而敗法。[137]沈氏後德，名標婺華。允光親署，獨美可嘉。如晚晴陣雲，傍日殘霞。[138]叔齊鬱然，署押而已。伯仁軟慢，尺牘近鄙。欽榮之之勁舉，雖師心而入流。高疏壯浪，復睹伯謀。並如策馬馳逐，葦航泛浮。[139]智永、智果，禪林筆精。天機淺而恐泥，志業高而克成。或拘凝重，蕭索家聲。或利凡通，周章擅名。猶能作緇門之領袖，為當代之準繩。並如君子勵躬於有道，高人保志而居貞。[140]坡陀總持，獨步方外。甘率性而眾，非接武於興會。若時違隱淪，卒不冠帶。[141]孝穆鄙重，剛毅任拙。猶偏裨武夫，膽勇智怯。[142]仲倫則快速無度，馳突不疏。尺題已終，筆勢仍余。似逸籠檻之眾鳥，恣飛鳴之所如。[143]德章率爾，流浪急速。骨氣乍高，風神入俗。符縱志而失道，等潰河與顛木。[144]快哉伯武，心空手敏。古風若遺，令范惟允。如平郊逸驥，晚景飛隼。[145]翩翩濟陽，茂世希祥。任樸無聞，適俗不忘。父輕而迅，子凜而剛。[146]接武隨波，雷同野王。如異磽肥之挺質，俱竹柏之凌霜。[147]知道則寬疏弛慢，無可取則。削凡常，病窒塞。猶岸陸縱獺，艱辛騁力。[148]含茂悠悠，薦臻同德。迫時季而陵替，俱道喪於翰墨。徒麋鹿為後先，非勝負可差忒。[149]賀氏曰朗，雖非動人。不事筆力，猶阻學貧。三者若官游旅泊，衣化風塵。[150]文深、孝逸，獨慕前蹤。至師子敬，如欲登龍。有宋、齊之面貌，無孔、薄之心胸。[151]蕭條北齊，浩汗仲寶。劣克凡正，備法緊草。遐師右軍，歘爾繇道。究千變而得一，乘薄俗而居老。如海岳高深，青分孤島。[152]隋則玄平嗣芳，訛熟名揚。彥謙草力，浮緊循常。糟粕右軍之化，依稀夫子之牆。皆如益星榆之眾象，無月桂之孤光。[153]昌衡跌宕，率爾而作。雖蔑法而或乖，乃由衷而不怍。似野筍成竹，長風隕籜。[154]
