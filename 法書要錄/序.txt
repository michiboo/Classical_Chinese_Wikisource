彥遠家傳法書名畫，自高祖河東公收藏珍祕，河東公書跡俊異，尤能大書。本傳云：「不因師法，而天資雄勁。」〈定州北嶽碑為好事者傳。〉曾祖魏國公少稟師訓，妙合鍾張，尺牘尤為合作。大父高平公幼學元常，自鎮蒲陜，跡類子敬。及處台司，乃同逸少。書體三變，為時所稱。金帛散施之外，悉購圖書、古來名跡，存於篋笥。元和十三年，憲宗累訪珍跡，當時不敢緘藏，遂皆進獻。長慶初，又於豳州散失。家傳所有，十無一二。先君尚書少耽墨妙，備盡楷模。彥遠自幼至長，習熟知見，竟不能學一字，夙夜自責。然而收藏鑒識，有一日之長。因採掇自古書論凡百篇，勒為十卷，名曰《法書要錄》。又別撰《歷代名畫記》十卷。有好事者得餘二書，書畫之事畢矣，豈敢言具哉！
