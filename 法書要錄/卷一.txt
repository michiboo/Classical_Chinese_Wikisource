
後漢趙一《非草書》
晉王右軍《自論書》
晉衛夫人《筆陣圖》
一　如千里陣雲，隱隱然其實有形。
丶　如高峰墜石，磕磕然實如崩也。
丿　陸斷犀象。
乚　百鈞弩發。
丨　萬歲枯藤。
ㄟ　崩浪雷奔。
ㄅ　勁弩筋節。
王右軍《題衛夫人〈筆陣圖〉後》
宋羊欣《采古來能書人名》〈齊王僧虔錄〉
臣僧虔啟：昨奉敕須古來能書人名，臣所知局狹，不辦廣悉。輒條疏上呈羊欣所撰錄一卷。尋案未得，續更呈聞。謹啟。
秦丞相李斯。
秦中車府令趙高。〈右二人善大篆。〉
秦獄吏程邈。善大篆，得罪始皇，囚於雲陽獄。增減大篆體，去其繁復。始皇善之，出為御史，名書曰隸書。
扶風曹喜。後漢人，不知其官。善篆、隸，篆小異李斯，見師一時。
陳留蔡邕。後漢左中郎將，善篆、隸，採斯、喜之法，真定《宜父碑》文猶傳於世。篆者師焉。
杜陵陳遵。後漢人，不知其官，善篆、隸。每書，一座皆驚。時人謂為陳驚座。
上谷王次仲。後漢人，作八分楷法。
師宜官。後漢不知何許人、何官。能為大字方一丈，小字方寸千言。《耿球碑》是宜官書。甚自矜重，或空至酒家，先書其壁。觀者雲集，酒因大售。俟其飲足，削書而退。
安定梁鵠。後漢人，官至選部尚書。得師宜官法。魏武重之，常以鵠書懸帳中。宮殿題署，多是鵠手。
陳留邯鄲淳。為魏臨淄侯文學，得次仲法。名在鵠後。
毛弘。鵠弟子。今秘書八分，皆傳弘法。又有左子邑，與淳小異，亦有名。
京兆杜度。為魏、齊相，始有草名。
安平崔瑗。後漢濟北相，亦善草書。平苻堅，得摹崔瑗書。王子敬雲，極似張伯英。瑤子寔，官至尚書，亦能草書。
弘農張芝。高尚不仕，善草書，精勁絕倫。家之衣帛，必先書而後練。臨池學書，池水盡墨。每書云：「匆匆，不暇草書。」人謂為草聖。芝弟昶，漢黃門侍郎，亦能草。今世雲芝草者，多是昶作也。
姜詡、梁宣、田彥和及司徒韋誕。皆英弟子，並善草。誕書最優。誕字仲將，京兆人，善楷書，漢魏宮館寶器，皆是誕手寫。魏明帝起凌雲臺，誤先釘牓而未題。以籠盛誕，轆轤長緪引之，使就牓書之。牓去地二十五丈，誕甚危懼，乃擲其筆以下，焚之。仍誡子孫，絕此楷法，著之家令。官至鴻臚少卿。誕子少季，亦有能稱。
羅暉、趙襲。不詳何許人。與伯英同時，見稱西州。而矜許自與，眾頗惑之。伯英與朱寬書，自敘云：「上比崔、杜不足，下方羅、趙有餘。」
河間張超。亦善草，不及崔、張。
劉德昇。善為行書，不詳何許人。
潁川鍾繇。魏太尉。同郡胡昭，公車徵，二子俱學於德昇，而胡書肥，鐘書瘦。鐘書有三體：一曰銘石之書，最妙者也；二曰章程書，傳秘書教小學者也；三曰行狎書，相聞者也。三法皆世人所善。繇子會，鎮西將軍，絕能學父書。改易鄧艾上事，皆莫有知者。
河東衛覬。字伯儒，魏尚書僕射。善草及古文，略盡其妙。草體微瘦，而筆跡精熟。覬子瓘，字伯玉。為晉太保。採張芝法，以覬法參之，更為草稿。草稿是相聞書也。瓘子恆，亦善書，博識古文。
敦煌索靖。字幼安，張芝姊之孫。晉征南司馬，亦善草書。
陳國何元公。亦善草書。
吳人皇象。能草，世稱沉著痛快。
滎陽陳暢。晉秘書令史。善八分，晉宮觀城門皆暢書也。
滎陽楊肇。晉荊州刺史。善草隸。潘岳誄曰：「草隸兼善，尺牘必珍。足無輟行，手不釋文。翰動若飛，紙落如雲。」肇孫經，亦善草、隸。
京兆杜畿。魏尚書僕射。子恕，東郡太守。孫預，荊州刺史。三世善草稿。晉齊王攸。善草行書。
泰山羊忱。晉徐州刺史。羊固，晉臨海太守。並善行書。
江夏李式。晉侍中，善隸、草。弟定，子公府，能名同式。晉中書院李充母衛夫人，善鐘法，王逸少之師。
瑯琊王廙。晉平南將軍，荊州刺史。能章楷，傳鍾法。晉承相王導，善稿行。〈廙從兄也。〉
王恬。晉中將軍，會稽內史，善隸書。〈導第二子也。〉
王洽。晉中書令，領軍將軍。眾書通善，尤能隸行。從兄羲之云：「弟書遂不減吾。」〈恬弟也。〉
王瑉。晉中書令，善隸、行。〈洽少子也。〉
王羲之。晉右將軍，會稽內史。博精群法，特善草。羊欣云：「古今莫二。」〈廙兄子也。〉
王獻之。晉中書令。善隸稿，骨勢不及父，而媚趣過之。〈羲之第七子也。〉兄玄之、徽之、兄子淳之，並善草、行。
王允之。衛軍將軍，會稽內史，亦善草、行。〈舒子也。〉
太原王濛。晉司徒左長史，能草、隸。子脩，瑯琊王文學，善隸、行。與羲之善，故殆窮其妙。早亡，未盡其美。子敬每省修書云：「咄咄逼人。」
王綏。晉冠軍將軍，會稽內史，善隸、行。
高平郗愔。晉司空，會稽內史。善章草，亦能隸。郗超，晉中書郎，亦善草。〈愔子也。〉
潁川庾亮。晉太尉，善草行。庾翼，晉荊州刺史，善隸、行，時與羲之齊名。〈亮弟也。〉
陳郡謝安。晉太傅，善隸、行。
高陽許靜民。鎮軍參軍，善隸、草，羲之高足。
晉穆帝時有張翼，善學人書。寫羲之表，表出，經日不覺。後云：「幾欲亂真。」
會稽隱士謝敷、胡人康昕。並攻隸草。
飛白本是宮殿題八分之輕者，全用楷法。吳時張弘好學不仕，常著烏巾，時人號為張烏巾。此人特善飛白，能書者鮮不好之。〈自秦至晉凡六十九人。〉
《傳授筆法人名》
《南齊王特進答齊太祖論書啟》
僧虔啟：恩眷罔已，賜示古跡十一帙。或其人可想，或其法可學，愛玩彌日，暫得忘其沉屙。輒率短見，並述舊聞，具如別牋。民間所有，帙中所無者，或有不好。今奉別目二十三卷，追懼乖誤，伏深悚息。
吳大皇帝書　吳景帝書
吳歸命侯孫皓　晉安帝
亡高祖丞相導　亡曾祖領軍洽
亡從祖中書令珉　韋仲將
張芝　索靖
張翼　衛伯儒
右十二卷，故州民王僧虔奉。
南齊王僧虔《論書》
宋文帝書，自謂不減王子敬。時議者云：「天然勝羊欣，功夫不及欣。」
王平南廙是右軍叔，自過江東，右軍之前，惟廙為最。畫為晉明帝師，書為右軍法。
亡曾祖領軍洽與右軍書云：「俱變古形，不爾至今猶法鍾、張。」右軍云：「弟書遂不減吾。」
亡從祖中書令珉，筆力過於子敬書。舊品云：「有四疋素，自朝操筆，至暮便竟。首尾如一，又無誤字。」子敬戲云：「弟書如騎騾駸駸，恆欲度驊騮前。」
庾征西翼書，少時與右軍齊名。右軍後進，庾猶不忿。在荊州與都下書云：「小兒輩乃賤家雞，皆學逸少書。須吾還，當比之。」
張翼書右軍自書表，晉穆帝令翼寫題後答右軍。右軍當時不別，久方覺云：「小子幾欲亂真。」
張芝、索靖、韋誕、鍾會、二衛，並得名前代。古今既異，無以辨其優劣，惟見筆力驚絕耳。
張澄書，當時亦呼有意。
郗愔章草，亞於右軍。
晉齊王攸書，京洛以為楷法。
李式書，右軍云：「是平南之流，可比庾翼。」王濛書亦可比庾翼。
陸機書，吳士書也。無以較其多少。
庾亮書，亦能入錄。
亡高祖丞相導，亦甚有楷法。以師鍾、衛，好愛無厭。喪亂狼狽，猶以鍾繇《尚書宣示帖》衣帶過江。後在右軍處，右軍借王敬仁，敬仁死，其母見脩平生所愛，遂以入棺。
郗超草書，亞於二王。緊媚過其父，骨力不及也。
桓玄書，自比右軍，議者未之許，雲可比孔琳之。
謝安亦入能流，殊亦自重，乃為子敬書嵇中散詩。得子敬書，有時裂作挍紙。羊欣、丘道護，並親授於子敬。欣書見重一時，行草尤善，正乃不稱。
孔琳之書，天然絕逸，極有筆力。規矩恐在羊欣後。
丘道護與羊欣俱面授子敬，故當在欣後。丘殊在羊欣前。
范曄與蕭思話同師羊欣，然范後背叛，皆失故步，名亦稍退。
蕭思話全法羊欣，風流趣好，殆當不減，而筆力恨弱。
謝靈運書乃不倫，遇其合時，亦得入流。昔子敬上表多於中書雜事中，皆自書竊易真本，相與不疑。元嘉初方就索還。上謝太傅殊禮表亦是其例。親聞文皇說此。
謝綜書，其舅云：「緊潔生起，實為得賞。」至不重羊欣，欣亦憚之。書法有力，恨少媚好。
顏騰之、賀道力，並便尺牘。
康昕學右軍草，亦欲亂真。與南州識道人作右軍書貨。
孔琳之書，放縱快利，筆道流便，二王後略無其比。但工夫少自任，故未得盡其妙，故當劣於羊欣。
謝靜、謝敷，並善寫經，亦入能境。居鍾毫之美，邁古流今，是以征南還有所得。

辱告並五紙，舉體精雋靈奧，執玩反覆，不能釋手。雖太傅之婉媚玩好，領軍之靜逖合緒，方之蔑如也。昔杜度殺字甚安，而筆體微瘦；崔瑗筆勢甚快，而結字小疏。居處二者之間，亦猶仲尼方於季孟也。夫工欲善其事，必先利其器。伯喈非流紈體素，不妄下筆。若子邑之紙，研染輝光；仲將之墨，一點如漆；伯英之筆，窮神靜思。妙物遠矣，邈不可追。遂令思挫於弱毫，數屈於陋墨。言之使人於邑。若三珍尚存，四寶斯覿，何但尺素信札，動見模式，將一字徑丈、方寸千言也。承天涼體豫，復欲繕寫一賦，傾遲暉采，心目俱勞。承閱覽秘府，備睹群跡。崔、張歸美於逸少，雖一代所宗，僕不見前古人之跡，計亦無以過於逸少。既妙盡深絕，便當得之實錄。然觀前世稱目，竊有疑焉。崔、杜之後，共推張芝。仲將謂之筆聖。伯玉得其筋，巨山得其骨。索氏自謂其書，銀鉤蠆尾，談者誠得其宗。劉德昇為鍾、胡所師，兩賢並有肥瘦之斷。元鳴獲釘壁之玩，師宜致酒簡之多。此亦不能止。長胤貍骨，右軍以為絕倫，其功不可及。繇此言之，而向之論，或至投杖。聊呈一笑，不妄言耳。
鍾公之書，謂之盡妙。鐘有三體：一曰銘石書，最妙者也；二曰章程書，世傳秘書，教小學者也，三曰行狎書，行書是也。三法皆世人所善。
張超字子並，河間人。衛覬字伯儒，河東人。為魏尚書僕射，諡敬侯。善草及古文，略盡其妙。草體如傷瘦，而筆跡精殺，亦行於代。子瓘字伯玉，晉司空太保，為楚王所害。瓘採張芝草法，取父書參之，更為草稿，世傳其善。瓘子恆，字巨山，亦能書。
索靖字幼安，敦煌人，散騎常侍，張芝姊之孫也。傳芝草而形異，甚矜其書，名其字勢曰「銀鉤蠆尾」。
韋誕字仲將，京兆人，善楷書。漢魏宮觀題署多是誕手。魏明帝起凌雲臺，先釘牓未題。籠盛誕，轆轤長絙引上，使就牓題。牓去地將二十五丈，誕危懼，誡子孫絕此楷法，又著之家令。官至鴻臚。
宋王愔《文字志》三卷〈未見此書，今錄其目。〉
梁蕭子雲啟〈蕭子雲自雲，善效鐘元常、王逸少，而微變字體，常答敕雲。〉
