　　欽定四庫全書　　　　　集部六
　　對山集　　　　　　　　別集類五〈明〉
　　提要
　　〈臣〉等謹案對山集十巻明康海撰海所撰武功縣志至今修輿記者舉以為法別著録史部地理類中其詩文集先後凡四刻一為張太微所選一為王世懋所選互有去取
　　國朝康熈中其里人馬氏始裒其全集刻之江寧此本乃乾隆辛已其里人編修孫景烈以所藏張太微本又加刋削而刻之海以救李夢陽故失身劉瑾瑾敗坐廢遂欲放浪自恣徴歌選妓於文章不復精思詩尤頽縱王世懋序稱其五七言古律多率意之作又慕少陵直攄胸臆或用時人名號爵里韻至便押不麗於雅朱孟震序述李維楨之言亦稱張太微本珷玞燕石間列錯陳故馬氏所増刋頗傷蕪襍景烈此本雖晩出而去取謹嚴於詩汰之尢力較諸本特為完善已足盡海所長矣明人論海集者是非不一要以俞汝成文過於詩一語為不易之評崔銑呂柟皆以司馬遷比之誠為太過然其逸氣往來翛然自異固在李夢陽等割剝秦漢者上也乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總校　官　〈臣〉　陸　費　墀







　　對山集原序
　　王子曰夫文至𢎞正間盛矣於時闗中稱十才子而康先生徳涵為最然獨最偃蹇至削籍以死余至闗中首索先生集讀之怪其盛名之下所著僅此而時亦有曼衍亡當於情實者馬伯循傳先生首舉其張氏族譜乃集亦不載以為疑亡何先生之子鄉進士梣來盡以先生遺集見付乃稍卒業而歎其鉅麗然其為曼衍亡當於情實者亦益以衆則何也先生當長沙柄文時天下文靡弱矣闗中故多秦聲而先生又以太史公質直之氣倡之一時學士風移先生卒用此得罪廢而使先秦兩漢之風至於今復振則先生力也既已放廢無聊稍託之聲伎以自耗其磈磊之氣不能作下帷腐毫生活而家居久名益重海內丐文者無虛日先生間以絲竹麯糵之暇應之而門生子弟亦時有為代筆者以故不無蕪譌至其為詩樂府蔚健故是風雅所寄而五七言古律間多率意之作又慕少陵直攄胸臆或用時人名號爵里或韻至便押不必麗於雅故此自先生志雄一世由我作則或以為不當併削然余謂梣也爾其為康氏志也者則可留為千載之下重康先生也者則不可留夫使利吻後生執一瑕以廢先生之瑜毋寧使獲罪於先生之子孫謂廢其家志哉凡二集中鋪敘亡闗係者必削率直亡蘊藉風者必削命意就時離於大雅者必削總之舊集之削者十之二三而遺集之入者十之三四彬彬乎足成一家言矣於戲獸畏網羅人惡儁異命不諧俗死猶煩人先生少負儁聲為廷對第一人意將兼舉經濟潤色之鴻業不幸被讒譖以廢其志事既無所表見而放浪形骸之外又為禮法之士所繩獨所可不磨者有斯集在乃又以碔砆溷良璧叢篠穢美箭是先生之窮且併其文為異趣者揄揶此寧獨康氏子孫之差亦斯文後死者之責也是編也出即不敢謂盡得先生之心抑或風雅備焉覽者循是以求先生未白之心庶㡬哉千載人豪思過半矣萬厯九年八月吉旦吳郡後學王世懋撰














