
古社基阯在，人散社不神。
惟有空心樹，妖狐藏魅人。
狐惑意顛倒，臊腥不復聞。
丘墳變城郭，花草仍荊榛。
良田千萬頃，占作天荒田。
主人議芟斫，怪見不敢前。
那言空山燒，夜隨風馬奔。
飛聲鼓鼙震，高燄旗幟飜。
逡巡荊棘盡，狐兔無子孫。
狐死魅人滅，煙消壇墠存。
繞壇舊田地，給授有等倫。
農收邨落盛，社樹新團圓。
社公千萬歲，永保邨中民。

