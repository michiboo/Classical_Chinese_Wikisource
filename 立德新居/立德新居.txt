立德何亭亭，西南聳高隅。
陽崖泄春意，井圃留冬蕪。
勝引即紆道，幽行豈通衢。
碧峰遠相揖，清思誰言孤。
寺秩雖貴家，濁醪良可哺。
聳城架霄漢，潔宅涵絪縕。
開門洛北岸，時鎖嵩陽雲。
夜高星辰大，晝長天地分。
厚韻屬疏語，薄名謝囂聞。
茲焉有殊隔，永矣難及群。
賓秩已覺厚，私儲常恐多。
清貧聊自爾，素責將如何。
儉教先勉力，修襟無餘佗。
良棲一枝木，靈巢片葉荷。
仰笑鶤鵬輩，委身拂天波。
疏門不掩水，洛色寒更高。
曉碧流視聽，夕清濯衣袍。
為於仁義得，未覺登陟勞。
遠岸雪難莫，勁枝風易號。
霜禽各嘯侶，吾亦愛吾曹。
崎嶇有懸步，委曲饒荒尋。
遠樹足良木，疏巢無爭禽。
素魄銜夕岸，綠水生曉潯。
空曠伊洛視，彷彿瀟湘心。
何必尚遠異，憂勞滿行襟。
懸途多仄足，崎圃無修畦。
芳蘭與宿艾，手擷心不迷。
品子懶讀書，轅駒難服犁。
虛食日相投，誇腸詎能低。
恥從新學遊，願將古農齊。
都城多聳秀，愛此高縣居。
伊雒繞街巷，鴛鴦飛閻閭。
翠景何的礫，霜颸飄空虛。
突出萬家表，獨治二畝蔬。
一旬一手版，十日九手鋤。
手鋤手自勖，激勸亦已饒。
畏彼梨栗兒，空資玩弄驕。
夜景臥難盡，晝光坐易消。
治舊得新義，耕荒生嘉苗。
鋤治苟愜適，心形俱逍遙。
玉蹄裂鳴水，金綬忽照門。
拂拭貧士席，拜候丞相轅。
德疏未為高，禮至方覺尊。
豈唯耀茲日，可以榮遠孫。
如何一陽朝，獨荷眾瑞繁。
東南富水木，寂寥蔽光輝。
此地足文字，及時隘驂騑。
仄雪踏為平，澀行變如飛。
令畦生氣色，嘉綠新霏微。
天意資厚養，賢人肯相違。
