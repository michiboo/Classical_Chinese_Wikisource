
四海帝王家，兩都周漢室。
觀風昔來幸，御氣今旋蹕。
雷奮六合開，天行萬乘出。
玄冥奉時駕，白拒參戎律。
後隊咽笳簫，前驅嚴罕罼。
輝光射東井，禁令橫西秩。
帳殿別陽秋，旌門臨甲乙。
將交洛城雨，稍遠長安日。
邙鞏雲外來，咸秦霧中失。
孟冬霜霰下，是月農功畢。
天道向歸餘，皇情美陰隲。
行存名嶽禮，逓問高年疾。
祝鳥既開羅，調人更張瑟。
登原采謳誦，俯谷求才術。
邑罕懸磬貧，山無掛瓢逸。
施恩浹寰宇，展義該文質。
德澤盛軒遊，哀矜深禹恤。
申歌地廬駭，獻壽衢尊溢。
瑞色抱氤氳，寒光變蕭飋。
宗枝旦奭輔，侍從王劉匹。
竝輯蛟龍書，同簪鳳皇筆。
陶甄荷吹萬，頌歎歸明一。
歡與道路長，顧隨談笑密。
叨承廊廟選，謬齒夔龍弼。
喜構大廈成，慙非棟隆吉。

