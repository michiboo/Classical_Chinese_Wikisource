
玄鳥雙雙飛，杏林初發花。
喣媮命僮僕，可以樹桑麻。
清旦理犂鋤，日入未還家。
有客山中至，言傳故人訊。
蕩漾敷遠情，飄颻吐清韻。
猗歟春臯上，無乃成秋興。
念別求須臾，忽至嚶鳴時。
菜田燒故草，初樹養新枝。
所寓非幽深，夢寐相追隨。
依依親隴畝，寂寂無隣里。
不聞雞犬音，日見和風起。
賴君遺掞藻，憂來散能弭。

