　　欽定四庫全書
　　提要
　　熬波圖
　　臣等謹案熬波圗元陳椿撰椿天台人始末未詳此書乃元統中椿為下砂鹽司因前提幹舊圗而補成者也自各團竈座至起運散鹽為圖四十有七圗各有説後繫以詩凡曬灰打滷之方運薪試蓮之細纎悉畢具亦樓璹耕織圗曾之謹農器譜之流亞也序言地有瞿氏唐氏為鹽提幹又稱提幹諱守仁而佚其姓考雲間舊志瞿氏實下砂望族如瞿霆發瞿電發瞿震發瞿時學瞿時懋瞿時佐瞿先知輩或為提舉或為鹽稅幾於世任鹽官其地有瞿家港瞿家路瞿家園諸名皆其舊跡然作是圗者不知為誰至唐氏則舊志不載無可考見矣諸圗繪畫頗工永樂大典所載已經𫝊摹尚存矩度惟原缺五圖世無別本不可復補姚廣孝等編輯之時雖校勘粗踈不應漏落至此蓋原本已佚脫也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　熬波圖序
　　元　陳椿　撰
　　浙之西華亭東百里實為下砂濵大海枕黃浦距大塘襟帶吳松楊子二江直走東南皆斥𠧧之地煮海作鹽其來尚矣宋建炎中始立鹽監地有瞿氏唐氏之祖為監塲為提幹者至元丙子又為土著相副管勾官皆無其任者也提幹諱守仁號樂山弟守義號鶴山詩禮𫝊家襟懐慷慨二公行義表表可儀而鶴山尤為溫克端有古人風度輔聖朝䦕海道策上勲膺宣命授忠顯校尉海道運糧千戶深知煮海淵源風土異同法度終始命工繪為長卷名曰熬波圖將使後人知煎鹽之法工役之勞而垂於無窮也惜乎辭世之急僕曩吏下砂塲鹽司暇日訪其子諱天禧號敬齋於衆綠園堂出示其父所圖草卷披覽之餘瞭然在目如示諸掌嗚呼信知仁民之心如是其大乎抑嘗觀淮甸陳通州鬻海録恨其未詳僅載西亭豐利金沙餘慶石堰五塲安置處所捎灰刺溜澳滷試蓮煎鹽採薪之大畧耳今觀斯圖真可謂得其情備而詳矣然而浙東竹盤之殊改法立倉之異猶未及焉敬齊慨然屬椿而言曰成先君之功者子也子其為我全其帙而成其美雲椿辭不獲已敬為畧者詳之闕者補之圖㡬成而敬齋不世至順庚午始得大備行鋟諸梓垂於不朽上以美鶴山存心之仁用功之勤下以表敬齋繼志之勇託付之得人也有意於愛民者將有感於斯圖必能出長策以甦民力於國家之治政未必無小補雲旹元統甲戌三月上巳天台後學陳椿誌





