　　欽定四庫全書　　　　　經部八
　　四書章句集註　　　　四書類
　　提要
　　〈臣〉等謹案大學章句一卷論語集注十卷孟子集注七卷中庸章句一卷宋朱子撰案論語自漢文帝時立博士孟子據趙岐題詞文帝時亦立博士以其旋罷故史不載中庸説二篇見漢書藝文志戴顒中庸𫝊二巻梁武帝中庸講疏一卷見隋書經籍志惟大學無別行之本然書録解題載司馬光有大學廣義一卷中庸廣義一卷已在二程以前均不自洛閩諸儒始為表章特其論説之詳自二程始定著四書之名則自朱子始耳原本首大學次論語次孟子次中庸後刋本以大學中庸篇頁無多併為一冊遂移中庸於論語前明代科舉命題又以作者先後移中庸於孟子前然非宏㫖所関不必定復其舊也大學古本為一篇朱子則分別經傳顛倒其舊次補綴其闕文中庸亦不従鄭註分節故均謂之章句論語孟子融㑹諸家之説故謂之集註猶何晏註論語裒八家之説稱集解也惟晏註皆標其姓朱子則或標或不標例稍殊焉大學章句諸儒頗有異同然所謂誠其意者以下並用舊文所特創者不過補傳一章要非増於八條目外既於理無害又於學者不為無禆何必分門角逐歟中庸雖不従鄭註而實較鄭註為精密葢考證之學宋儒不及漢儒義理之學漢儒亦不及宋儒言豈一端要各有當況鄭註之善者如戒慎乎其所不睹四句未嘗不採用其意雖有其位一節又未嘗不全襲其文觀其去取具有鑒裁尤不必定執古義相爭也論語孟子亦頗取古註如論語瑚璉一條與明堂位不合孟子曹交一註與春秋傳不合論者或以為疑不知瑚璉用包咸註曹交用趙岐註非朱子杜撰也又如夫子之牆數仭註七尺曰仭掘井九仭註八尺曰仭論者尤以為矛盾不知七尺亦包咸註八尺亦趙岐註也是知鎔鑄羣言非出私見苟不詳考所出固未可槩目以師心矣大抵朱子平生精力殫於四書其判析疑似辨別毫𨤲實逺在易本義詩集傳上讀其書者要當於大義㣲言求其根本明以來議朱子者務摭其名物度數之疎尊朱子者又併此末節而回䕶之是均門戶之見烏識朱子著書之意乎乾隆四十二年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀

