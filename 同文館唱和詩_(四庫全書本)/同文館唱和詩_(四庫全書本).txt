　　欽定四庫全書　　　　　集部八
　　同文館唱和詩　　　　　總集類
　　提要
　　臣等謹按同文館唱和詩十巻宋鄧忠臣等撰同文館以待髙麗使人時方考校即其地為試院因録同舍唱和之作彚為一編按宋史藝文志有蘇易簡禁林宴會集歐陽修禮部唱和詩集此書蓋用其例而宋志獨未著録其相與酧答者忠臣而外為張耒晁補之蔡肇余幹耿南仲商倚曹輔栁子文李公麟孔武仲等凡十一人又有但題其名曰向曰益而不著姓二人益疑即溫益向則不知何人也耒補之肇南仲公麟武仲益七人宋史有傳忠臣倚並入元祐黨籍惟幹子文行事不槩見輔亦非靖康時為樞筦者樓鑰誤合為一王應麟困學紀聞嘗辨之集中不著唱和年月考宋史耒補之傳俱稱元祐初為校書郎以耒詩讎書芝閣上補之詩輟直讎書省二語核之乃正其官秘書省時而元祐三年知貢舉者為孔平仲事見本傳此集並無平仲之名則非在三年可知惟忠臣詩有單閼孟夏草木長句自注云丁夘四月還朝丁夘為元祐二年意者即在是嵗歟又案輔詩云九人同日鎻重闈而子文又有毛遂未至空連房句注云同舍十九人余獨後入疑試官許先後入院宋制本自如此特共事十九人而集中有詩者僅過其半則或有而弗傳或畏耒等之才不敢繼和亦未可知耳諸家専集惟耒柯山集補之鷄肋集武仲清江三孔集今尚存於世其餘如肇之丹陽集忠臣之玉池集已佚不傳他人並集名亦不可考殘篇佚句實藉此以獲見一斑其有集者以集本校之亦頗互異如補之五言官醪持餉婦句鷄肋集官醪作宮壺七言詩似涼風淒有興句鷄肋集淒有興作來有思此類甚多題目亦往往不相合或其編集時所自改定此又可為詩家叅訂之助矣乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







