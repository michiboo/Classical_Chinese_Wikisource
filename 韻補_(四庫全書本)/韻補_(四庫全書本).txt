　　欽定四庫全書　　　　經部十
　　韻補　　　　　　　　小學類三〈韻書之屬〉提要
　　臣等謹案韻補五卷宋呉棫撰棫字才老武彝徐蕆為是書序稱與蕆本同里而其祖後家同安王明清揮麈三録則以為舒州人疑明清誤也宣和六年第進士召試館職不就紹興中為太常丞以為孟仁仲草表忤秦檜斥為通州通判以終蕆序稱所著有書禆傳詩補音論語指掌考異續解楚辭釋音韻補凡五種陳振孫書録解題詩類載棫毛詩補音十卷註曰棫又別有韻補一書不専為詩作小學類載棫韻補註五卷註曰棫又有毛詩補音一書別見詩類今補音已亡惟此書存自振孫謂朱子註用棫之説朱彝尊作經義考未究此書僅五卷於補音十卷條下誤註存字世遂謂朱子所據此書莫敢異議考詩集傳如行露篇二家字一音谷一音五紅反騶虞篇二虞字一音牙一音五紅反漢廣篇廣音古曠反泳音於誑反緑衣篇風音為愔反之類為此書所無者不可殫舉兔罝篇仇音渠之反以與逵葉此書乃據韓詩逵作馗音渠尤反以與仇葉顯相背者亦不一又朱子語録稱棫音務為䝉音嚴為莊此書有務而無嚴周宻齊東野語稱朱子用棫之説以艱音巾替音天此書有艱而無替則朱子所據非此書明甚葢棫音詩音楚辭皆據其本文推求古讀尚能互相比較麤得大凡故朱子有取焉此書則泛取旁搜無所持擇所引書五十種中下逮歐陽修蘇軾蘇轍諸作與張商英之偽三畧旁及黃庭經道藏諸歌故參錯冗襍漫無體例至於韻部之上平註文殷元魂痕通真寒桓刪山通先下平忽註侵通真覃談咸銜通先鹽沾嚴凡通刪上聲又註梗耿靜逈拯等六韻通軫寖亦通軫感敢琰忝豏檻儼范通銑去聲又註問焮通震而願慁憾自為一部諫襇通霰而翰換自為一部勘闞通翰豔栝斂通霰陷覽梵通諫割為三部入聲又註勿迄職徳緝通質為一部曷末黠戛屑薛葉帖業乏通月為一部顛倒錯亂皆亙古所無之臆説世儒不察乃執此書以誣朱子其傎殊甚然自宋以來著一書以明古音者實自棫始而程迥之韻式繼之迥書以三聲通用雙聲互轉為説所見較棫差的今已不傳棫書雖牴牾百端而後來言古音者皆從此而推闡加宻故闢其謬而仍存之以不沒篳路繿縷之功焉乾隆四十六年十月恭校上
　　總纂官臣紀昀臣陸錫熊臣孫士毅
　　總　校　官〈臣〉陸費墀














　　韻補序
　　盈天地間物凡有形必有聲乃自然之理也仰觀於天若雷霆之號令風雨之吹噓俯察於地若江河之衝激鳥獸之嘷鳴無不有聲亦無不有韻況人靈於萬物參乎三才其言之出自中五聲而文字又聲之精者故上古聖人制為律呂以諧五聲使咸協音韻可以被之管絃用之家鄉邦國其極至於動天地感鬼神而致雍熈泰和之盛良有以也詩三百篇之有韻固不待言矣若夫易之爻象彖繫書之明良賡歌儀禮之祀醮嘏辭春秋左傳之繇詞歌諺句語短長率皆協韻雖或出於旁通假借而實合乎音律之自然下及國語史漢諸書老莊荀楊韓歐諸子其敘述之詞間出韻語亦皆脗合世變既逺經生學子役於詞賦聲偶雖讀其書而不知其韻識者病之宋儒呉才老博學好古迺采輯古經傳子史協韻分為四聲各釋其音義彚成一書名曰韻補其援引該博考據精當誠有功於文字之學晦菴先生作詩集傳悉本其韻以協三百篇之音其見信於大儒蓋不苟也嘉興郡舊有刻板歲乆漫漶毀而未完而習舉業者復視之為長物是以無傳焉予讀書中秘時見同館胡世臣購得一本嘗假而錄之僅得其音而不及悉其義乆而亡失後宦遊中外往往求諸縉紳間未得正徳己卯予以服闋北上道經三衢會提學憲副今光祿劉公徳夫論及書籍徳夫曰方伯何公道亨藏有善本欲刻之以傳比至錢唐首訪何公遂假其書閲之不啻如獲拱璧公因屬予序之既而公以入勤未及梓頃擢大中丞巡撫河南保釐之暇迺成厥志焉伻來以書速序予既辭不獲迺述韻補之源流暨重刋之顛末以引諸篇端使四方學者知是書之不易得不可以忽焉而不之究心也公名天衢楚之道州人與子同舉𢎞治丙辰進士歴官中外風節才望推重當時而力學稽古汲汲不倦觀於斯刻足以見其志之所存矣陳鳯梧序




　　韻補書目
　　尚書〈賡歌五子之歌仲虺之誥佑賢輔徳一節伊訓聖謨洋洋一節洪範歳日月時一節皆韻〉毛詩〈風小雅大雅商頌魯頌皆韻惟周頌或不韻〉
　　周易〈彖小象雜卦皆韻爻辭或用韻〉
　　周禮〈量銘祭侯文鄭注如某之言某也之類皆韻〉
　　禮記〈曲禮將即席一節禮運後聖有作一節樂記子夏對樂孔子閒居五起皆韻鄭注寓韻與周禮注同〉孔叢子〈孔氏書有孔子歌孔臧賦〉
　　老子道徳經〈周柱下史老聃所作多韻語今往往失其讀〉
　　左氏春秋傳〈魯左丘明所作繇辭歌諺皆韻〉
　　國語〈亦丘明所作有歌謠韻語〉
　　三略〈世傳黃石公書文既簡古亦多用古韻恐非秦漢時人所能作〉
　　六韜〈世傳周太師呂望書雖間有韻語而文與用韻不及三畧逺甚〉
　　戰國策〈七國策士書間有韻語〉
　　楚辭〈自楚屈原騷經至後漢王逸九思無不韻者後世所作或不用韻失之〉
　　荀子〈戰國荀況所作古詩成相篇賦篇皆韻〉
　　呉子〈戰國呉起所作間有韻語〉
　　史記〈漢司馬遷所作秦刻石辭〉
　　淮南子〈漢淮南王所作鴻烈解前數篇多韻語〉
　　易林〈漢焦贛所作法古繇辭無不韻者〉
　　列女頌〈漢劉歆所作皆韻〉
　　太𤣥經〈漢揚雄所作以擬易易小象彖辭雜卦皆韻雄所擬亦韻〉
　　二十四箴〈亦雄所作〉
　　蔡邕〈漢人有文集十卷多古韻〉
　　後漢書〈宋范曄所作後漢文章與曄所作贊皆韻〉
　　白虎通〈後漢丁鴻等所作本名白虎通徳論依聲寓義多用古韻〉
　　釋名〈後漢博士劉熈所作依聲寓義與白虎通同〉
　　黃庭經〈當是魏晉時人所作多用陽聲作步虛詞歌之尢宜文義非儒家所急取其韻古也〉急就章〈前漢黃門史游所作皆韻〉
　　三國志〈晉陳壽所作魏有曹植文歌詩呉有胡綜賦華覈文蜀有李興文卻正釋譏楊戲贊皆韻〉漢魏文章〈不載所集人名凡文章數十篇多它書所闕揚雄元後誄幾數百言班固止取四句載傳中蓋深知雄者〉陳琳〈魏人有文集九卷在建安諸子中字學最深大荒賦幾三千言用韻極竒古尤為難知〉阮籍〈魏人有文集十卷間用古韻〉
　　晉書〈唐太宗時所修古韻至晉尚多知者自宋齊而下浸以湮滅〉
　　陶潛〈晉人有文集十卷多用古韻〉
　　山海經贊〈晉郭璞所作晉之字學璞最深〉
　　陸機〈晉人字學不在郭璞之下有文集十卷見於文選藝文類聚諸書者十之七八〉
　　陸雲〈晉人文章雖不及兄機超詣而字學或過之有文集八卷多世所未見者〉
　　道藏歌詩〈當是魏晉時人所作其文詞非儒家所急取其韻古也多陽聲與黃庭同〉
　　文選〈梁昭明太子所集賦詩樂府歌頌贊七箴銘誄文連珠皆韻〉
　　類文〈此書本十卷或雲梁昭明太子作文選時所集今存止三十卷本朝陶內翰穀所編〉
　　江淹〈梁人有文字十卷間用古韻〉
　　玉臺新詠〈陳徐陵所編詞雖淫豔以其多古韻故取之〉
　　藝文類聚〈唐歐陽詢所編凡百卷多古文章為類書之冠〉
　　韓愈〈唐人有文集四十卷唐之字學愈為獨冠當不在揚雄之下元和聖徳詩止用一韻此日足可惜詩亦止用一韻擬史記⻱筴傳而作能讀⻱策傳則能讀此詩能讀此詩則能讀張籍祭愈詩〉
　　柳宗元〈唐人有文集三十卷字學在白居易之次未知與張籍孰優劣韓愈贈籍詩云時來論形聲當講之熟矣而籍
　　自祭愈詩外未見用韻甚古者〉
　　白居易〈唐人有文集百卷字學可次韓愈〉
　　文粹〈宋朝姚鉉所編凡百卷間有古韻〉
　　歐陽參政〈宋朝人名修有文集三十卷多用古韻〉
　　蘇內翰〈宋朝人名軾有文集三十卷用古韻可次歐陽參政〉
　　蘇黃門〈宋朝人名轍有文集四十卷字學不在兄內翰之下〉
　　右韻補凡書五十種其用韻已見集韻諸書者皆不載雖其韻書而訓義不同或諸書當作此讀而注釋未收者載之凡字有一義即以一條為證或二義三義即以二三條為證若謬誤若未盡皆俟後之君子正而成之庶斯道之不墜也武夷呉棫






