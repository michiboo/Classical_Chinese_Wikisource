餘自束發，好覽觀國朝名公卿事跡。迨濫竽詞林，尤欲綜核其行事，以待異日之參考。以為史職，非第如歐陽公所雲誇於田夫野老而已者。顧衙門前輩，體勢遼闊，雖隔一資，即不肯降顏以相梯接。苦無從諮問，每就簡冊中求之。凡人品之淑慝，注厝之得失，朝廷之論建，隱居之講求，輒以片紙誌之，儲之巾箱。頃年垂八十，聰明不及於前時，道德日負其初心，不啻韓子所言者，業一切置之不理矣。相知者惜其嘗為心思所及而廣之，餘不能止也。讀者倘與近日《翰林記》、《館閣類錄》、《殿閣詞林記》、《應製集》諸書而並存之，亦餘之幸也夫。
萬曆戊午夏五澹園老人焦竑書。
