　　演小說者多矣，或假忠孝以成文，或誇淫靡以亂悅，究之，盈前矛戟，滿目荊榛，事不辨乎妍媸，自難諧夫雅俗已。趣齋主人負性英奇，寄情詩酒，往往乘醉放舟，與諸同人襲曼倩之詼諧，學莊周之隱語。一時聞者，無不啞然失笑。此《飛跎全傳》之所以作也。書為同人欣賞，久請付梓，而主人終以遊戲所成，惟恐受嗤俗目，不敢問世。昨因坊請甚殷，乃掀髯大噱曰：紅塵鹿鹿，觸緒增愁，所謂人世難逢開口笑，不獨余悼之戚之。苟得是編而覽焉，非拍案以狂呼，即撫膺而叫絕。若徒謂靈心慧舌，變化神奇，亦壯夫之所不為，豈有心無道之所亂容求媚者哉。余故於主人之刻是傳即書，其所言如此，是為序。
　　　　嘉慶丁丑孟夏上澣一笑翁漫識

