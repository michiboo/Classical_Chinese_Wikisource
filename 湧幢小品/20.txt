
自古忠義雄勇士，不得志，冤死、兵死者何限，獨雲長之神最靈最久，思之不得其解，姑妄揣之。聖人繼天立極，每每神道設教，聖人不生，則神自設教。雲長必明神轉世，姑托此幻軀，著姓名，結兄弟，馳聘干戈擾攘之場，聳動人耳目，著之史冊中。俄然兵解以去，而神乃愈烈。要知氣運薄，故寥寥二千年間，聖人不生，生亦扼於有位。於是有神焉，出沒隱見其間，以待聖人之生，以補聖化之所不足。我太祖則大聖人出世矣，猶謂佛教暗助王化，而俗傳云長為伽藍神，理誠有之，不可得而擬議也。
《三國志》，雲長諡曰壯繆，其義謂壯於出兵，繆於料敵云耳。眾以穆穆之義解之，夫以穆為褒詞耶，不足重；以繆為貶詞耶，不足輕。大抵英雄不能違時，時命大繆，則雲長取曹仁而不足，且有陸遜擬其後；時命大順，則石勒取王浚而有餘，孫緯以勁兵邀，極罷，不能得之掌股間也。
山西鹽池在解州，雲長所產處也。相傳黃帝執蚩尤於中冀，戮之，肢體身首異處，而名其地曰解。其血化為鹵，遂成池。宋崇寧中，池水數潰，張靜虛攝雲長之神治之，池鹽如故。雲長見像於廷，於是加封拓詞。祠最偉，神亦最靈。池長百二十里，闊七里，周垣守之。每大雨，輒能敗鹽，必禱於神而止。蚩尤以其血為萬世利，而雲長周旋，永此利源，同於煮海，奇矣，奇矣！
蹇理庵達嚴事雲長，每事必告。居皖，夢侯語之為我公祖，已守平陽，解在部中。後起總督薊遼，稅璫高淮張甚，禱更力，陰得濟其請，內帑亦然。累世信卜，叩之奇驗。嘗與聯合至百韻。後為一小令來贈，末云「再揮戈薊北，重整舊江山」，果驗。
安陸州故有岳武穆祠，為十八景之一。世宗龍飛，昇州為承天府，營造宮殿，祠遂湮廢。萬曆中，守備杜正茂創於城西，闢土，下有積石甚多，取為周垣之用，恰相當。最後得一石碑，出而洗之，光澤可照。遠望之，中有人影甚多，其一奇偉豐腴，簇擁而過，如此經日，眾歡呼，以為武穆露形也。入夜，役卒守之，見一偉丈夫躍出，騎白馬，冉冉乘雲而上，從者數百，遙見天門開，一人袞冕迓之而入。守者驚伏，不敢出聲。比明，碑上題一詩云：「北伐隨明主，南徵拜上公。黃龍已盡醉，長侍大明宮。」俄震雷，大雨洗去，一秀士錄之。余官南雍，其人入監，出以示余。味之，則武穆已轉世為英國，酬此願矣。大約明神再生，必有奇跡，終以兵解，故英國卒終於土木。客有言英國，面白而肥，與魏公徐鵬舉相類。徐之生，夢武穆到家，云當受汝家供養。則武穆在我朝，殆再轉世矣。
岳王墓，木皆南向。同知馬偉取檜析幹為二，植墓前，名「分屍檜」。正德八年，都指揮李隆範銅為檜、檜妻王氏、万俟卨三像，反接跪墓前。萬曆中，兵使者范淶增張俊像。撫臣王汝訓沉張俊、王氏兩像於湖，移秦、萬二像跪祠前。
余葬先君子於皋亭山之麓，其山故元伯顏取宋屯兵之處也。步村中，一蒙師唐姓者，年八十餘，自言其家駐此六世矣，大王父猶及見宋末事。方伯顏兵至下屯，其夕月明，忽大風雷震電，伯顏知有異，起立帳外，勒兵防變。見四山旌旗閃爍，皆作精忠字面。伯顏曰：「是矣！此岳公護本國，現靈異也！」亟宰牲為文致祭曰：「王繫心本朝，此是大忠大義，敢不仰體。但氣數如此，王雖有心，不能違天。若旦日宋以三千人來戰，即斂兵北歸；如只力竭講和，亦不能舍囊中物，而為口舌所動也。」祭訖，風雷皆止。明日，天皎潔如故，宋無一兵，且納款。伯顏入城，又親詣王廟致祭，宋遂以亡。余聞其言，灑然有異。方往來此中，將尋歸骨處，伴先君子，因欲買地立廟，合雲長公祀之，題曰關岳廟，而老廢未能也。
武穆七世孫仲明，洪武初，自固始徙於汴。少負清節，隱居不仕，廬墓九年。朝廷三召不起，賜號純孝先生，所著有《遺安集》。
文丞相，夢至天庭，坐不孝之罪。於戲，忠孝不兩全已豫兆之矣。
丞相嗜象弈，以其危險制勝奇絕者命名，自玉<尸普>金鼎至單騎見虜為四十局。玉<尸普>，蓋公所居之山也。吉州泰和縣贛江濱黃土潭有神物棲其間，歲亢旱，民禱輒應。公生，潭沙清淺。公歿，潭近居民夢神歸，騶從甚盛，乃公也。自是潭深墨如舊。兩任贛州提刑，江水泛溢，勤王召募，溢尤日甚。又暑月喜溪浴，與弈者周子，善於水面以意為枰，行弈決勝負，愈久愈樂，忘日早莫，或取酒炙就飲啖。荊南草竊成汭亦類此。蓋神有正有怪，自不同也。
丞相兵敗於吉之空坑，有石大如數間屋，忽然自山頂落，當路徑，元兵望而大驚，稍卻，公乃得脫去。鄒洬等以餘兵拒戰，死傷塗地。今《宋史》丞相傳云，空坑之戰，得趙孟溁紿元兵以免。蓋史作於元之盛時，極誣陋。至云丞相求為黃冠，欺妄尤甚。同時仗義效力者，蕭文琬父子、梁克中尤最，俱遺漏不書，而全子仁驕淫不事事，無智略，死為人所逼，乃反立傳。史家之謬如此。
趙孟僴，宋之宗室，年十七，及胄舉，文天祥辟為參謀。天祥北去，居吳，依親友以居。越十年為道士，名道淵，居松江北道堂。又五年為僧，名順昌，因自號三教遺逸，改道堂為本一庵。臨終手辭以訣，有曰「文山之客，千古忠貞」。
丞相若不市死，便非事體，便無收拾，此正天之所以成人美也。於少保更賴得一刀，乃知左右之讚。與徐石不殺于謙，今日無名之語為有功。
黃冠歸故鄉，是何意？實欲出來舉兵復宋。蓋寧敗，寧多殺人，而此誌不肯息也。留夢炎之言，已觀其深矣。
福唐劉汝鈞貽書括蒼吳思齊子善，論文丞相事。初自江西起兵時，崎嶇山谷，購募義徒、井氓、洞丁，造轅門請甲仗，不啻數萬，而尹玉實為驍將。大衣冠指撝，眾皆詣闕，感泣求效死。已而當國，二揆交沮用兵，師無宣諭，卒無犒賞，盤桓月餘，僅令守姑蘇一路。張彥提重兵居毗陵，且有叛志，尹玉竟以絕太湖吊橋，首尾不救而溺死。未幾，獨松告急，朝廷四詔，政府六書，趣援根本，一日一夜，倉皇就道。及至行都，而獨松隨以破陷，復令駐兵餘杭。守餘杭，守獨松，朝議不一，眾心離散。會有尹京之命，餘慶遽奪其印不予。漢輔遁，德剛遁，北軍入城，與權陳宜中又絕江遁。乃即日拜樞使，又拜首揆，補宜中處，且令往軍前講解，毅然請行。及被囚以北，中道奔進，收集亡散，無兵無糧，天下大勢去矣。正閏交馳，真偽更作，是不一姓，當世之為大臣元老者，視易姓如閱傳郵，況當滄海橫流之際，而彼乃以異姓，未深得朝廷事權，欲隻手障之，至死不屈，微、箕二子且有愧色於宗國矣。其書大略如此。又淮陰龔開所作《文陸二丞相傳》云：「方唐末五代之季，藩鎮跋扈，武臣驕矜，君臣父子之義不明，而土地甲兵之強類無不欲黃屋左纛自為者。先宋知其然，一旦踐大位，即罷諸節度兵符，遽用儒臣為通判，其權雖分，其勢遂弱，石晉所割境土，終不能復。迨乎宣和衰亂，北兵南下，急若建瓴，曾不能乘一障、設一候，而遂至奔亡不守。後宋再造東南，區區山湖之間，內政不修，惟恃夫江淮為外藩。久之且南北夾攻，而沛蔡之藩籬自撤，荊襄受圍，鄂渚交警，巴蜀侵陷，廣西之烽燧亦不絕，此其國勢垂盡，受兵處多，殆如囊中探丸，圍中逐鹿，無復有潛藏隱伏地矣。所可幸者，天下學士大夫，二三百年祖宗培養作成之澤，薰蒸者久，忠臣義子，或死節，或死事，蓋無愧焉。卒之，文國瑞、陸秀夫前後死國，精忠激烈，誠有在於天地，而不在於古今者。於戲！吳、晉、陳、隋之變，豈復有一人若是哉！」龔開者，字聖予，少嘗與秀夫同居廣陵幕府，及世已改，多往來京師。家益貧，故人賓客候問日至，立則沮洳，坐無幾席。一子名浚，每俯伏榻上，就其背，按紙作《唐馬圖》，風騣霧鬛，豪骭蘭筋，備盡諸態。一持出，人輒以數十金易得之，借是故不饑。然竟無所求於人而死。誌節既峻，儀觀甚偉，文章議論甚高古，殆亦不愧秀夫者。
崖山舊有石勒云：「元大將張弘範滅宋於此。」嘉靖中，督學陳塏磨去之，改曰「宋少帝及其臣陸秀夫死國於此」，並篆文丞相《正氣歌》，立碑於五坡嶺。吾友區海目有詩云：「崖無滅宋字，濤有撼胡聲。」塏字山甫，號宅平，紹興人。官參政，嚴分宜惡之，嗾其黨楊以誠劾退之。居林下四十年，卒年八十有七，子孫蕃盛。一說作林泮。泮，閩人，官尚書。區字用孺，高明人，宮中允。
張世傑已溺死，諸軍棺斂，焚屍島上，其中膽大如斗，更焚不化。眾皆號慟。須臾，雲中見金甲神人大聲曰：「太上以我驅馳，關係不小，以多方措置恢復矣。」由是軍心皆不移。葬之香山之赤坎村，陸秀夫挽以詩曰：「曾聞海上鐵鬥膽，猶見雲中金甲神。」蓋《說郛》之說如此。然崖山之敗，秀夫負祥興帝入海，世傑知事不濟，奪舟先去，行收兵，欲再立趙氏後。遇楊太后，告之故，太后大慟死。世傑葬之海濱，欲投占城，颶風溺死，則在秀夫赴海之後矣。二說再詳，然謂世傑葬陽江之赤坎村，則陽江無此村。陳白沙因陽江令何昌之說，封墓立祠，作《心賀卷》贈之，蓋誑白沙也。君子可欺以方，信矣。
於肅湣改諡忠肅，撫臣傅孟春題請，大宗伯於文定公慎行題易，乃萬曆十八年事，而其說則發於王鳳洲。至吾兄鳳翔入台，題褒忠功。於是於之後，以杭州右衛指揮改錦衣，其孫即升都督。功臣者，胡總督忠憲也，得世襲衛指揮。
傅公疏未入，少宗伯黃公鳳翔夢一偉男子持書來，有「空山孤魂」之句，覺而心惡之。詰晨接傅疏，乃知於公生氣，凜凜猶存。
我朝虜叩京城大掠者二。己巳之變，於忠肅以大司馬即為總督，帥石亨等禦城外，有請即從，不必覆奏。軍中請將受成，絕無牽制，故能力戰卻虜。有建言者請重將權，景皇批答曰：「于謙總督即將權也！」其專任如此。庚戌之變，丁大司馬坐於內，恇怯無謀；楊少司馬赴於外，權非獨擅；仇將軍以勁兵要功，不敢戰，又不受節制；而嚴少師又陰持於內，雖有韓白，無如之何矣。
己巳之變，辟遷都，主固守，人猶能之。惟人心搖動，極危險，只一二月間，聚兵，教戰陣城外者，已二十二萬，則守城與各處把截之人，又豈下數十萬，分佈經略，齊力奮擊，此其才真所謂多多益善者。卻虜後，陳循撓於內，羅通鬧於傍，處之泰如，二人亦心服不敢動，其氣象何如。羅之才不減忠肅，然復辟之舉，史云自陳曾與密謀不報，一云石亨來邀不從。要之，忠肅之禍，循亦謫戍，則羅非曹石之黨明甚，而多此一疏，遂添蛇足。
南城東朝之事，誠不能為忠肅解。然景皇剛決雄猜，固不肯遣使，忠肅和顏進曰：「群臣之請，亦藉以紓邊患耳。」帝始曰：「從汝，從汝。」朋友相處，要識性，避其所短，況君臣之間，又如此性格乎？阮浪之獄，得不上侵，沂邸之養，得近太后，焉知非公委曲調停以至此。柔事景皇，如擾龍馴虎，中間備極苦心，啞子吞黃連，自知不可告人者。故西市之變，皇太后驚惋，英皇自追悔曰：「好個于謙！」憲皇既立，昭雪贈諡。夫以二聖英明，不以為怨，而更以為德，孜孜不忘，則其始終心事與默運之功，鑒在帝心久矣。公既不言，外人又不知，二聖更難發明，一腔熱血灑地，知之者其天乎？後人責備，更又何惜。
當時君臣相信，可謂至矣。然薦一徐有貞為祭酒，不可得，至叩頭謝罪，而謂黃竑邪說可以力阻乎？辭免宮傅，心良苦矣。
於墳祈夢靈異，人人能言。聞太倉相公以子病往祈，忠肅見夢曰：「公是當朝宰相，奈何問我？」太倉曰：「非為朝事。餘一生清苦，認真不作虧心事，而兒病如此，是何罪業？」忠肅曰：「公得吝一單名帖，失活二十七人之命否？」太倉默然，醒來終自狐疑。蓋海商漂至，巡兵執以為盜，眾皆憐之，請於太倉往解，不應。又請一單名帖投兵道，終不聽。一舟二十七人，不勝栲，皆死。太倉矜名節，於此守之最堅，故雖知其冤，終不為救。然力可為而不為，則神固已存案，作罪過矣。
責顏魯公者，以不從方鎮之議，以不能高飛遠舉，避禍為先；責岳武穆者，以金牌還師，以樞密請還兵柄；責於忠肅者，以南宮之錮，東朝之易；責蘇武者，以胡中生子；責方孝孺者，以全身遠害；責許衡者，以仕元；責文信國者，以黃冠歸故鄉；責狄梁公者，以失身女主。此等事，存而勿論可也。
蘇子卿娶胡婦生子，是天之哀忠臣，而不絕其後也。不然，安國死，子卿為餒鬼矣。
張南軒責諸葛瞻不能力諫去黃皓，又不能奉身而退，冀主一悟，兵敗身死，僅賢於賣國者。嗟嗟，賢者乃為此言！
海忠介在繫，自分必死，人亦無以更生期之者。世廟賓天，外廷未知，頗有密詢得者。提牢主事知狀，夜設盛饌款之。忠介飽啖，飲酒渝常度。主事曰： 「先生今日何歡之甚？」對曰：「欲作飽死鬼耳。」故事，明日西市，前夕必與酒飯一頓。海自分伸頸無疑。主事告曰：「莫誤，莫誤。宮車云云，先生旦夕出此門進用耳。」公問曰：「果否？」曰：「果矣！」即大慟，投體。餚酒盡嘔出，狼藉滿地。絕而復蘇，扶歸禁處，哭終夜不輟。又明日成服，衰麻徒跣，呼天若喪考妣。噫，到此然後知公真忠，一片心腸，有貫徹千古者。人須於此處勘得忠臣心事，方有實際，忠臣亦必有此心事，方垂千古。其他居官之勁正清苦，又其餘事也。
忠介父翰為秀才，母謝氏，年二十七而寡。忠介僅四歲，家貧。謝矢誌教育，有戲謔，必嚴詞正色誨之。忠介卒為名臣，謝例應旌表，忌忠介者竟沮止之，忠介終亦不自請也。
高宗南渡，有盧臣忠者，字信臣，黟縣人，侍行。上驟欲用之，命相者視之，曰：「有膺無背，官止此矣。」後扈蹕至建康，虜騎迫溺水中。後數日，上求臣忠所在，左右其處以對。使沒取之，拱立如生。賜水銀以斂，贈諫議大夫，與兩子宮。
逆亮南侵，有統制魏俊、王方死於瓜州之戰。我太宗渡江，見夢助戰，立廟府城祀之。嗟乎，異代忠臣，能識天命如此。
顧圭，上虞人，少負奇氣。方國珍來寇，集鄉兵與戰曹娥江，敗死。里人瘞屍於江岸，其塚為風濤蕩折，而塚獨完。越七月，其孤謀反葬，啟視，面如生。次日，其地盡為江矣。
韓魏公之孫浩，知濰州，金人來寇，力戰死之。此史所未載。
袁柳莊之父號菊村。其先有袁天與者，以進士死德佑之難。全家俱覆，凡十七人，僅一孤救免。又百餘年而有柳莊云。
河南人楊牢，字松年，有至行。李甘方未顯，以書薦於尹曰：「執事之部，孝童楊牢，父茂卿，從田氏府，趙軍反，殺田氏，茂卿死。牢之兄蜀三往索父喪，慮死不果至。牢自洛陽走常山二千里，號伏叛壘，委發羸骸，有可憐狀，仇意感解，以屍還之。單縗，冬月往來太行間，凍膚皸瘃，銜哀雨血，行路稠人為牢泣，歸責其子，以牢勉之。牢為兒，踐操如此，未聞執事及門唁而書顯之，豈樹風扶教意耶？且鄉人能齧疽刳坒，急親之病，皆一時決耳，猶蒙表其間，脫之徭，上有大禮，則差問以粟帛金。河北驕叛，萬師不能攘，而牢徒步，請屍仇手，與夫含腐忍瘡者孰多？牢絕乳即能詩，洛陽兒曹壯於牢者皆出其下。聞牢之贖喪，潞帥償其費，其葬也，滑帥賻之財，斯執事之事，他人既篡之矣，即有稱牢於上者，執事能無恨其後乎？」其激昂自任類此。甘舉賢良方正，沮鄭注，貶封州司馬卒。牢後亦擢進士第。
賈直言代父飲鴆死，既而毒自左足洞出，乃蘇。事聞，減父死，並直言流南海。嗟嗟！如此孝子，不免行戍，唐代宗之賞罰可知矣。直言後為絳郡太守，自言始飲鴆時，岑岑然，覺毒沿五內，至肢節，其痛渝於鑽灼，通體不可名狀。即蘇，每遇天陰，則又甚焉，軫蓋及足脛，色皆如墨。其傍攻出六孔，膿液紫淤臭敗，逆搶人鼻，達數十步外，惟飲啖無減平昔，故得不死。嗟嗟，如此孝子，天有神丹，何不悉除其苦，使之優遊仕路耶！
呂升，字德升，淮安人。事父百歲翁，至孝。幼失母，遂不入私室，與父同寢，務悅其心。父年高，齒不任堅，每食盡肉一斤，升率妻子供飪，必極精爛。父出入，必呼升隨，或適旁近舍，升不隨行，則不往，若嬰兒不能頃刻離其母然。父年益高，便液不時，升承順益謹，夜嘗四五起。遭元兵火，升負父避鸕鶿山，出覘賊，為所獲。知其孝子也，善視之，與食飲，不入口，輒泣下，賊亦憐之。令歌，升為《青天歌》、《浩浩歌》，歌已輒泣。夜令擊刁斗，升為思父歎，賊感動，縱之歸。升夜行晝伏，凡三晝夜，還家扣戶，侍者以為鬼物。久之，啟視，乃升也，相視大哭。出其足，故刺一握。升園有美杏，父所嗜，鄉豪竊之，並奪其地。升為文訴城隍，神即譴豪疽發背，曰：「還孝子地乃已。」豪妻子匍匐叩門還地，疽即愈。
王泰，永嘉人，宋提刑允初之後。幼失怙恃，鞠於伯父。丁未冬，元兵至，伯父被執，求財物不得，將殺之。泰年十五，匿叢薄中，躍出，紿兵曰：「兒知瘞物所。」伯父遂得釋而遁。兵監掘數穴皆無，乃涕泣告兵曰：「兒實不知，恐伯父被害，故出，願以身代伯父死。」兵怒斬之，仆地。兵既去，伯父哀而視之，則頸骨已斷，而喉尚在。遂捧其首合於頸，適人家有修船泊灰，因取以塗其瘡。試以水滴其口，稍能咽。至暮，以扉舁至家，越七日始蘇，言曰：「方斬時，若風冷然過頸。良久，熱痛悶暈，若有數人過，指曰：『此子甚孝，且不當死。即令一人以藥敷其頸，冷若冰雪，痛遂止。」凡八越月，其創始合，而首竟偏。
張杏孫，慈利縣人，以孝稱。鄉人皆重之，爭訟者不詣公府而詣孝子。裏有{鹿匕}鹿泉，鄉人素賴其利。歲大旱，泉竭，詣孝子請禱。孝子沐浴拜泉，泉初出如縷，眾喜曰：「泉至矣。」復再拜，沛然如初。所灌方數十里，歲以大熟。人益信其誠。孝子通《尚書》，以授其子兌，成進士，有聞於時。
泰和鄧學詩，性至孝。元季，母子俱為盜所獲。盜魁知其儒者，哀之，與酒食，口占一詩，命之和，約「和免死」。盜詩曰：「頭戴血淋漓，負母沿街走。遇我慈悲人，與汝一杯酒。我亦有佳兒，雪色同冰藕。亦欲如汝賢，未知天從否？」應口和曰：「鐵馬從西來，滿城人驚走。我母年七十，兩足如醉酒。白刃加我身，一命懸絲藕。感公恩如天，未知能報否？」寇喜，道之出城，得遠去。學詩後以薦為校職，考終。嗟嗟，此盜可應舉做官。
梅應發，居閶門市中，母嘗有病，醫藥弗療，刲股為羹以進，母啖之，疾已。他日母復疾，危甚，應發露立，北面稽首，以香然頂灼臂，叩天乞減己年以益母壽。是夕，天陰暝。俄頃雲開，盡見北斗之六星，惟一星尚沒，頃之雲復合。及還至母所，見母擁衾坐床上，言有白衣者六人，以水灌灑，遂霍然而蘇。詰旦，母平復如常，年八十餘而卒。
成化末，武城縣生員高謹之母為人毆死。謹父得重貨，焚其屍。謹哭不已，父乃訟於朝。章下按察司，行東昌府驗問。知府楊能納賄，頤指證佐，言謹母實自經死，上狀，副使許進與按察使石渠無所可否。謹遂走闕下，擊登聞鼓，奏上，並言渠亦受賂。既入，因自刎不殊，錦衣衛執以聞。命刑部郎中吳欽往會撫按暨三司官雜治，得其死之本末，逮渠等下鎮撫司重鞫，殺人者始伏其辜。刑部論能受賕聽囑，罪當徒；渠失入人罪，以為長官得減，當杖。獄上，有旨，能降四級，調除邊任，渠等罪皆準擬。時渠已考察閑住矣。
彭方伯應時，父南坡，早卒，配蕭氏，哭之哀。一日，南坡附舍人兒語及生前事，歷歷券合。諭蕭曰：「未盡之祿，當以貽汝，年八十四。仲兒某年當舉子。」後一一不爽。蕭雙瞽，一日用針，豁然。蓋方伯孝養，天佑之也。方伯，泰和人。
淮安衛人王鉉年七十，久喪雙目。嘉靖丁丑，暑夜納涼，仰見星斗，起而稽顙。旬日，兩目燎然如童子。其人心田明潔，人或不能償債，則焚其約。少事父母至孝。年至一百三歲，猶強健善飯，一日，無疾而終，人以為孝義之報云。同時有不孝子，目瞎復明，方自詫可比於鉉，忽雷震死。
王仰，湖廣崇陽縣人，余己丑同年也。除廣東肇慶府新興縣知縣。有僕王效真等三人同衙役作弊，入覲後，事發，怒甚。會調閩縣，未果治，而時時恚罵。新興有雞爪蘭花，蓋斷腸草之類，食根立死，葉則少延數刻。時三人竊藏之，聲言事急自盡。王履閩任，夜深，食於外，三人搗藥汁入豆芽菜中，夜半死。根究，三人服罪。其子王廷試請於官，面質三人於城隍廟，藏父劍，擊殺之，立斃。廷試僅弱冠，孝憤所激，揮刀若有神助，眾咸奇之。事聞，得溫旨：「真孝子，可傳後。」而王露機不即治，又不即逐之，此與元嘉逆劭之事同。
趙廷瑞，雲南大理府太和縣人。少讀書，能文章，補弟子員，數省試不第，棄去。故習青囊，所歷名山水，必指畫風氣、融結、聚散、向背之略，或驗或不驗。將遊中州，且訪異人，於是囊一瓢，浮家而出，由貴陽入蜀。久之，泝江下荊州，謁武當。北轉許、鄧，渡河、洛、漳、洺，以次於燕。又久之，無所遇。所過帝王陵寢及古今將相、名賢、學士家墓兆，必規度驗，或六七復。東遊泰山，過闕里，南窺鳳陽，達於金陵。過浙，訪天台石樑及錢塘西湖之間，從侯二穀、陳敬亭兩方伯遊，兩方伯挾其書。至湖訪茅鹿門憲副，時為萬曆乙亥也，年已六十。其在江湖問，亦十有三禩矣。問其家世。曰：「離家時，兒重華僅七齡，母與姊妹及蒼頭輩殆六七口。存亡不可知。」鹿門贈以詩曰：「近獲陳琳江上檄，知君家世傍昆明。丁年數卷青囊出，白首一瓢滄海情。萬里關山花外夢，王孫芳草客中程。夜依南斗看天象，已卜使星馬上迎。」別去五載，猶棲遲東海，並匿錫山道中。所遺妻已沒，重華壯且冠，年二十一。日夜欷歔而號，不自已。葬其母，嫁姊與妹，請路郵郡太守而出。眾危言沮之，華哭而題壁曰：「少小違親十五年，思親不見日淒然。從今即與家人訣，不睹親顏誓不還。」華復自忖曰：「吾少不諳父貌，即道逢之，不識也。」榜其背曰「萬里尋親」。又恐父東西南北之蹤無所定也，別為繕寫裏係及父年貌數千紙，所歷州郡都會之次，輒遍榜之宮觀街市間。已而又曰：「聞武當之山名天下，吾父好名山，當或過之。」且聞山之神故靈，於是逾漢沔而西，禱之武當。蓋萬曆戊寅十二月二十有二日也。紫霄宮道士間攜之過太子岩，岩之陰有字曰：「嘉靖四十四年十二月二十二日，雲南大理府人趙廷瑞朝山至此。」華讀之，哭且慟。道士謂曰：「若父曩年駐此。若今過之，復同月日，可以卜相逢之兆矣。」於是華亦尾而書之曰：「萬曆六年十二月二十二日，雲南大理府趙廷瑞之子重華蹤父至此。」由南陽潁壽，東涉淮泗，泝金陵，又卒無所遇。謀曰：「今且渡江矣，聞三茅峰冠江以南，吾且禱之。」禱訖，宿觀音寺。夢玄帝鉤簾坐，華哭而前訴云云，帝呼謂曰：「汝父猶未死。」如是者三。覺而爽然。從丹陽過毗陵，被盜攫其貲去，所遺者獨前請郡太守路郵耳。窘甚，且行且乞，次橫林觀音寺。忽一老僧杖錫而前，雙眉覆面，前謂曰：「孺子何從來？」華曰：「吾雲南人。吾父出訪中州諸名山，不歸者十有七載。吾是以萬里裹糧，蹤父至此，而猶未獲也。不幸為盜所窘，且奈何？」僧曰：「汝胸所囊者何？」曰：「路郵。」輒出以示僧。僧笑曰：「汝父猶未死，客無錫南禪寺中。汝第往。」 又顧囑他道人導之。老僧忽不見。明日，偕道人過南禪寺，遇一老翁，華心疑屬父，而猶未敢請，伏地曰：「吾雲南人，吾雲南人。」翁亦絕不識華貌，且以為故鄉人也，於是攜之，同道士南向坐。華泫然曰：「吾父離家遊中州，故萬里蹤訪，以至於此。翁得無即吾父已乎？」笑而應曰：「吾離家已十七載。所遺兒，比僅七齡，存亡不可知。焉能到此？」華於是前，攜而哭，並出所囊路郵示。翁讀之，始驚曰：「吾即爾父也。」且前問母及姊妹以下，華隨一一口畫始末，父子乃相攜哭而拜。聞者無不泣下，轉相告，過寺刺本末，共為嘖嘖太息不能已。
國朝有三世廬墓者。芮城李錦，字尚絅。錦子澤，字公溥。澤子柄，字子權。錦與澤父母各三年，俱歲貢。錦卒廬所。柄為生員，亦卒廬所。澤聽選卒於家。可悲，可悲。人言「三世讀書必發」。李三世矣，又純孝如此，不知子孫何如？
潘生者，富陽人，世業農。幼喪父，獨與兩弟奉母居。間出與人執塓甓，治筐筥，又為善工。大德間，江南大饑，人民道堇者相望。自度無所得食，曰： 「吾終無以給母，則母子俱死。等死，盍若用吾強壯，少延母旦夕活乎？」即以母屬兩弟，自傭回鶻人，乃告母曰：「兒當傭錢塘數月，得錢米活家，且自活，母勿憂。」既，回鶻人得轉賣遼東大家軍戶，遣代戍虎北口。會有詔，江淮子女流徙者眾，禁人毋得轉掠，饑民使悉還鄉土。遂從遼東經過，道遇一女子，鴉鬟尾行，問之，則曰：「淮產也。昨因饑，父母棄我，轉徙數家，今主家使我歸。君南人，倘挾我得同歸乎？」於是日操瓢道乞，夜泊茆葦中。雖顛沛流落，親黏日久，曾無一語少及亂。渡淮曰：「我家通州，今近矣，君盍送我到莊乎？」因及女子上堂見父母，皆涕泣，起相抱持。詰門外同來者何人，即引生更衣，具酒炙樂。飲酒半，執戔跪曰：「吾女幸完骨肉，歸見鄉里，免罹霜露、盜賊，君力也。今吾女猶處子，君誼聲暴淮楚間。且君去家久，母不知在亡。歲丁薦饑，鄉閈必離析，廬舍必墟莽。雖有兄弟，亦恐不能自存活。吾家尚薄有園田，給饘粥。吾女，實君箕帚妾也。君必無歸。」生則毅然謝曰：「吾何敢以若女為利哉？吾雖賤，不讀書，且義不敢取。況吾母固衰耄，度尚可活；萬一母死，兩弟倘或有一存。今遂不歸，是吾遽死吾母也。吾又何忍即安此土乎？」遂告歸。母死者蓋三載，兩弟亦死。生追制服，復食其故技於鄉以終。
宋制，凡節婦死者，給粟養其子。此制甚妙，今之有司可仿行之。
吳人沈思道，妻孫氏。沈樹田，妻宣氏。兩家居近有交。沈、孫夫婦相愛，樹田暴戾無人理。宣歸見父母，父母對之泣，宣曰：「此不足傷大人心，兒自是命也。」樹田死，宣哭極哀。沈思道亦死，孫送夫喪過河下，見宣以死相要，同日自縊。宣有救者復蘇，而孫竟死。後三年，宣父母謀嫁之，宣覺，亦縊死。嗟乎！孫死宜矣，樹田何面目見其妻乎？然樹田病時，宣進藥，翻之，曰：「若毒我，則死為厲鬼。」罵婦又未可知。要之，鬼必靈於人也。
真奴，黃岩縣人，媵鍾氏，嫁於苻松。僅十三日，松死。松遺腹子也，母解氏尚存。鍾有異志，奴竊知之，告於松之從父諷之，鍾怒不省。因泣告於解氏曰：「安人不幸至此，真奴雖欲奉以終身，勢不可得，惟求他日見安人與安人之子於地下而已。」言訖，血淚俱下。是夜沐浴，縊死松柩上。聞者咸驚歎泣下，眾議葬之，以從其夫，鍾不顧，竟焚其屍以去。同時邑中有阿菊者，從陳氏嫁於郭崇文，生一子，而郭死。陳改嫁，菊夜竊其子歸於郭。謝方石為立傳。
嘉定州王憲明妻張氏，少寡守志。萬曆十三年，掃夫墓，舟覆嘉陵江，失其屍。丙戌五月五日湧出江上，去沉之日八月矣，肌髮如生。見者驚歎，立祠祀之。
節女都從夫家上起見，惟元時，容城縣王氏女以母喪，感念不嫁終身，獲旌命。此外更有真學清淨而不嫁者，又一種閑氣也。
芮城李氏，二女，成化甲辰歲大饑，父卒，乏食。二女年已笄，箱中猶有妝具。人勸其出鬻，二女慚，不肯出，伏於箱，饑死。
康對山先生子{鹵木}先娶王漾波女，生一子，並死。繼妻楊氏。未幾，{鹵木}亦死。楊服砒霜，以醋湯三碗下之。蓋食醋則藥不可解也。毒發，容貌安舒，略無倉卒，奇，奇。桌有才誌，又得良婦死節，天之待康先生不薄矣。
安吉州節婦都氏歸於陳，孀居，矢誌無他。庭下故有井，或曰：「弗利居者，且不便客，塞之宜。」都曰：「井，地道也，何與人客不便？孰與同室婦女河汲不便乎？」門為鄰樹所蔽，術者曰：「伐之，則貴氣弗閼，斯利舉子。」都曰：「吾聞窮達在天，力學在人，顧尤之鄰木耶？」（此明於理者）子良謨登第，官參政，所稱棟塘先生者也。都旌表，贈安人。子孫繁盛，且優文學，天之報之正未有艾也。
近地吳節婦，沈之鎏之妻。沈以溺死，嗣子汶，家政甚整，業日拓。汶有俊才，早貢為博士。有郎廷瓚者，貸金十，鬻妻以償。吳聞，亟還金贖之。盜入室，吳厲聲曰：「我沈門老節婦。」刀不去手，犯即自刺，盜駭愕散去。其膽識嶽嶽，真女中奇男子也。
章丘逮經生之妻於氏守節不出門，門內草生，如無人之境。嘗三日不舉火，鄰人饋之米鹽，卻不受。鄰人報縣，饋粟一石，方得活。嘉靖間，長清知縣武金過縣。武故遺腹子，聞而謁之，求一見，終不可得。曰：「孀居以來，誓不見男子。官非男子乎？」武拜門外，歎息而去。節婦卓矣，若鄰人與武，亦可謂知義者哉？
王土，崑山人，能讀書。婦陸氏。方娶後，其墓園枯竹更青。凡三年，二生芝草，皆雙莖。比四年，芝不生，土病死。婦從死，以烈婦稱。此嘉靖初年事。瑞芝久生恆於壽考富貴康寧，而於烈婦見之，此可觀天道矣。
成化間，海康吳金童攜其妻莊氏及一女避賊於新會，寓劉銘家，傭以自給。莊有姿色，銘屢誘之不從。謀之鄉人梁狗，同其夫漁於海，推下水死。越三日，莊氏尋之海濱，得屍，手足皆縛，乃夫也。歸家，攜女赴水抱夫屍而沒，時年二十有二。翌日，三屍隨流繞銘之門，去而復還。鄉人驚訝感傷，共殯祭之，然未知銘之殺也。久之，事漸露，猶畏銘強暴，未敢發。士夫各為詩歌，聞於官。得實，磔殺之。審錄員外郎奏聞，旌表，其處立祠。
曹桐丘鏷，長子禟，生而癇，不諳男女事。故聘錢皓女，未敢娶。以情辭錢，錢不聽。乃先以婢沈氏侍帷中嘗之，終不諳。復申之，錢解盟別聘，女私聞，自經死。未幾，禟死，沈氏亦守終身，桐丘公為立後。至萬曆三十五年，疏聞，並旌。
桐丘公之祖，原吳之自出，育於曹，故一姓曹。祖歿葬吳墓，余高祖民畏公，吳甥也，貧甚，歿亦葬吳墓。吳訟之官，親友和息，歸價數金而止。蓋先民之忠厚乃爾。其地，辛、丙、巽三水俱會。桐丘公先發庶吉士、主事、僉事，歸年九十餘卒。善繪畫，有清名，長子禟痼病。錢、沈雙烈，華其後。余家遲發，余亦庶吉士、檢討、司業、祭酒。長子綽，病亦如之。媳沈氏，儀郎惺予公之女，歸十年而糸章歿，沈猶處子也，賢孝能自立，異日必繼前烈。但余拙宦不愧吳，吳分嗣子田九百畝，余僅得十一，而嗣子尚有待，又自念多病，恐旦夕霜露。且文翰無一長，何況繪事，其負愧多矣。
萬曆己酉，夏五月，夜半，延建水大出，漂屍蔽江。人從臥榻中流出，盡無衣。一女屍年可十五六，一手掩目，一手掩陰，若不欲人見者。余友董考功應舉，瘞而諡曰「湣貞」，湣言災，貞言操也。
哀感孺人，楊氏祈玉妻，鄞人。夫死，守節。玉好鯉魚，每忌日，必設鯉。一年，河枯無魚，楊悲慟不已。忽漁人持鯉至，以一金易之。祭畢食胙，得原金於魚腹中。人大異之，呼為「哀感孺人」。
正德五年，崇德石門東橋上有丐婦，色麗甚，蓋荒年，夫負母與妻行丐而至者。觀者甚眾。婦醜之，候姑與夫乞市上，躍入水死。不知何里人及姓氏也，哀哉！
會稽平水、雲門之間有裘氏義門，自齊、梁以來，七百餘年無異爨。宋大中祥符四年，奏旌其門間，是時，裘氏義居已十有九世，闔門三百口，其族長曰承詢。至嘉泰初，又五六世，蓋二十四五世矣，猶如故（此亦非良法。人多，不能無生得失也）。鄉人謂嘗有饋瓜者，族長集小兒十三歲以下者百餘人，使自取之，各相推遜，以長幼持去。其習為廉遜如此。於時猶共一廳，頗宏壯，有孫威敏公題字存焉。其後族老季光以所藏今昔留題詩刻石，傅惇作。至元末，始毀於兵，而族亦且漸陵替，非其舊矣。
周德威，後唐名將也。其五世孫愉避亂，自河南徙居上虞。至宋有名承詔者，十世同居，凡四百餘人。趙抃帥越聞於朝，旌門，免徭役。
隆慶年間，潞安府長治縣民仇火、仇塙等，一門合食，六世同居。一世仇鶚，二世仇樸，三世仇勳，四世仇階等，五世仇承教等，六世仇崇儒等，男女數百悉聽其長約束。巡按賀一桂題請旌表。
連江楊氏，六世同居，旌義門。有諱崇者承其後，尤孝謹，子孫互相乳哺，家雞化之，互哺其子。初年七十餘口，季年倍之。用儉以裕，構宅三十六年無哭聲。僅一老歸人歿，崇率子弟拜禱，須臾死婦復活，活十二年卒。家無喪者四十八年矣。崇卒，年九十一。卒時，裏有鼓樂聲，有夢請公為福寧地主者。連江令章武聞其義，去七十里，行至其家，視崇。崇在田，子孫兒童出見，武賜楊梅食之。群兒班立啖，惟謹，雖至少者不紊。武歎美而去。
陳東已死，棄其屍。其友李猷偶尋婦翁，詣行在所，知狀，哭且訴曰：「少陽以忠諫死，勁節英氣，當不與草木同腐。吾欲收葬而莫能得。少陽有靈，其啟我心。」越一日，得屍。又一日，得其元，如生。合而斂之，歸葬。猷字嘉仲，鄞縣人。
宋張泊典相州。部民張某殺一家六人，詣縣自陳。縣上州，泊詰其故。曰：「某之姻某，貧困，常納息於某家，少負必被詬辱。我熟見而心不平，思為姻家報仇。幸畢其志，然所恨七口而遺其一，使有噍類。私仇已報，願就公法。」泊曰：「殺一家寧無黨乎？」對曰：「某既出身就死，肯復連及同謀。」又曰：「汝何不亡命？」對曰：「姻家即其鄰，若不獲盜，彼豈得安？」曰：「汝不即死，何就縲絏？」曰：「我若滅口，誰當辯吾姻之不與謀？又孰與暴其事於天下？等死，死義，可乎？」泊曰：「吾將聞上免汝。」曰：「殺人一家，安敢苟活？且先王以殺止殺，若殺人者不誅，是殺人終無已，豈願以一身亂天下法哉？速死為幸。」泊嗟歎久之，卒按法誅。河朔間無不傳其事者。
我朝有義僕阿寄，李溫陵發揮，謂在我輩之上。近閱《諧史》，楊忠一則，似又在阿寄之上。蓋寄只勤勞知禮，而忠奮力挽幼主於流宕之後，即犯死亦不顧，尤為奇特。阿寄傳見田汝成集中。楊忠，宋時人。《諧史》，宋沈俶撰，所似皆事實，而名曰「諧」，豈真諧耶？抑別有所寄也？
金養者，王華僕也。嘉靖中，倭冠至，華族女婦數十人前遁。賊望見，逐之，眾大窘。養麾之曰：「主第走，養能捍之。」即扼橋格賊，白刃如林，獨以孤梃出入死鬥，良久始仆，而主人遠矣。王氏既免，思養功，欲祠之，而竟不果云。
王環者，曾石塘銑之僕也。方臨西市，作詩曰：「袁公本為百年計，晁錯翻罹七國危。」功雖未就，其志可哀（河套之役，最為無謂。今無河套，而中國金甌無缺也。彼時唐荊川屢有書，而曾不聽耳）。環，滄州人，本回回種，虯髯鐵面，負膂力，善騎射。曾聞其勇，致之幕下，俾教射。被逮時，泣謂其下曰：「上怒甚，死自吾分。顧吾妻子奈何流落邊鄙，為溝中瘠乎？」環聞亦泣曰：「公無憂也，某力能致之歸。」曾既被刑，妻子安置城固，環乃以小車載夫人與其二子從間道去。環日則具湯粥，夜則露宿邸舍外，間關數千里，不懈。後遇赦，歸維揚，酬之金帛，不顧而去。環能書，給事陸錦衣家，陸遇之厚。改給事朱錦衣家，以壽終。
孫明，丁尚書汝夔之僕也。尚書坐虜闌入誅，仲子懋正謫戍遼陽，明從焉。居半歲，懋正死。無何妻復死，遺一子，方五月。明日夕涕泣，抱兒往村媼丐乳，或市牛羊酪哺之。每監司行部至，輒哭訴冤狀，淚盡繼之以血。當事者憐之，為脫其籍，得歸。間關數千里，晝負兒，且行且泣乞，寧己不食，不令兒餒也。夜宿，輒擇溫燥與同臥起也。間月始得達家。事兒如事主，仍追理其遺產，為族戚乾沒者，白之官，出入具一尺籍。及長，悉以付之，仍孑然一奴也。兒名繼誌，得為邑庠生。明以老壽終。
張禮，劉養正之僕也。養正方與寧庶人密謀，禮心憂之，常於屏處，哭諫不聽。有方士言長生者館養正所，養正北面禮信之。夜定，僕走其所，叩頭，言願有請。其人曰：「若豈欲方術乎？」對曰：「非也。」因流涕言：「今吾主與寧藩通，異日必及禍。禍不小，而諸人無能為言者。今獨信先生，竊觀於往來，為主所禮敬，無逾先生者，殆天以先生悟吾主也。願先生為一言，毋附寧。」其人乃大驚，晨起去，不知所之。後養正死獄中，禮收屍葬之，為木主，懷以歸。尋簿錄養正家，禮願從，吏逐之去。曰：「我主母乃行，我家人安得去？」徒跣京師，饋其妻獄中。妻死，奉屍歸，合養正葬。歲輒上塚，哭而祀之。
真州袁山人服麟，有僕名志，失其姓。山人好飲酒，性跅也，慕為方外遊，及諸秘戲幻術。年二十餘，妻死，遂終身不娶。遊行郡國，輒以誌從。歲丁酉之夏，山人逃暑金山，與所親紀生者飲而醉。夜且闌矣，二人各踞石臨江如廁。山人恍惚間若有鬼物挽之入水，紀生見，急呼志：「汝主溺矣。」志倉皇奔水濱，審其已溺，遽自投下。紀生急呼其僕善水者，助之拯。其僕胡盧曰：「入則俱斃耳，胡拯為？」僅褰裳水際，垂手左右，援之不及也。志既入江，挾得其主，盡力持之，不舍。沉而復浮者數四，自分必死，適為旋湍所激，回至崖側，與紀僕手相值。紀僕援得之，大呼主來救，於是四人者，猿臂而出。出則山人死矣，志哭之慟，謀經紀其喪。寺僧聞變，皆來集。無何，山人蹶然而起，都忘，如醉夢中，體亦無苦，時五月十有三日也。翌日，二人平復如常，眾俱歎異之。工部郎謝在杭在真州，故與山人善，親得其詳，作傳。
王弇州書室中，一老僕，能解公意。公欲取某書，某卷、某頁、某字，一脫聲，即檢出待用，若有夙因。余官南雍，常熟陳抱衝禹謨為助教，其書滿家，亦有一僕如弇州。乃知文人必有助，即僕隸，天亦饒之。荊川先生有書傭胡貿，作《胡貿棺》：
書傭胡貿，龍遊人，父兄故書賈。貿少，乏資，不能賈。而以善錐書，往來諸書肆及士人家。余不自揆，嘗取左氏歷代諸史及諸大家文字，所謂汗牛塞棟者，稍刪次之，以從簡約。既披閱點竄竟，則以付貿，使裁焉。始或篇而離之，或句而離之，甚者或字而離之。其既也，篇而聯之，句而聯之，又字而聯之，或聯而復離，離而復聯，錯綜經緯，要於各歸其類而止。蓋其事甚淆且碎，非特，他書傭往往束手，雖士人細心讀書者，亦多不能為此。貿於文義不甚解曉，而獨能為此，蓋其天竅使然。余之於書，不能及古人蠶絲牛毛之萬一；而貿所為，則蠶絲牛毛之事也。嗟乎！書契之不能還於結繩，書契又繁而不能還於簡也，固也。然余所以編書之意遠矣，非貿則餘事無與成，然貿非余則其精技亦無所用，豈亦所謂各致其能也哉？貿平生無他嗜，而獨好酒。傭書所得錢，無少多，皆盡於酒。所傭書家，不問傭錢，必問：「酒能厭否？」貿無妻與子，傭書數十年，居身無一壟之瓦，一醉之外皆不復知也。其顓若此，宜其天竅之亦有所發也。餘年近五十，兀兀如病僧，益知捐書之樂，視向所為披閱點竄若讎我者，蓋始以為甘而味之也甚深，則覺其苦而絕之也必過，其勢然也。余既不復一有所披閱點竄，貿雖尚以傭書糊口諸士人家，而其精技亦虛閑而無所用。然則古所謂不能自為才者然，獨士之遇世然哉。此余與貿之相與，始終可以莞然而一笑者也。余既不復有所披閱點竄，世事又已一切無所與，則置二杉棺以待長休。貿無妻與子，無一錢之蓄，死而有棺無棺不可知，念其為我從事久也，亦以一棺畀之。而書此以為之券云。嗚呼！百餘年後，其書或行於世，而又或偶有好之者，慨然追論其故所刪資之人，則余之勤因以不沒。而貿乃無以自見，是余專貿之功也。余之書此，亦以還功於貿也。雖然，余既以披閱點竄為讎，而豈欲後人又以披閱點竄知余也哉！然則貿之碌碌勤苦，從事於割截離合，而一付之無何有之鄉也，與一醉亦無以異也，其亦何憾之有？
馮南江恩，有僕馮勤，其父傭者也。素多病，日者謂其短造，甚憂之，問一道士何以延年，道士曰：「若為傭，不能積德，惟勤灑掃，惜字紙，乃可延耳。」傭乃市箕帚，遍歷所居村巷，凡有穢惡，悉為掃除。見一字，則取置於筒，至暮焚之。歲以為常。壽至九十七，無疾而終。

