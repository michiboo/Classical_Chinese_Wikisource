
大壽字一軸，御史張學攵之家藏者。張始祖曰子成，贅周景端氏，景端無子，盡產遺之，此亦其一。自子成傳六世至斆，書畫多蠹腐，此貯神龕中，得獨完。取而裝潢之，字崇四尺有七寸，廣殺其寸之六，楷體黑文。其點畫中皆小壽字，白文，一一作別體，滿百，無一同者。自庖犧成八卦，頡皇創六文，而字書浸繁。秦有八體，漢有小學十家。世增人益，至晉徐安子已集五十六體矣。齊王融又圖六十四書，韋仲定為六十九種，謝善塤增九法，合成百體。繁不已劇邪！庾元威書十牒屏風，作百體。若懸針垂露，金錯玉文，鶴頭虎爪，倒薤偃波；與夫日月風雲，仙人科斗，麒麟龍鳳，龜魚馬羊，猴雞犬豕，以及銘鼎幡信，摹印刻符，署胡蓬相，行草飛白，無不備矣。然他書若填奠蜹腳，猶有所遺。蓋書之作比類，象形而成文，物類無窮，則文字亦無窮也，奚啻百體哉？今壽字百體，多晚出而鮮古傳，然非精書者不能為。考其間時有疏繆，蓋傳摹之本。然大字宏壯若樓閣，小字精微如刻鏤，而一字百體，世所希見，足以聳奇觀，資博識，亦可謂難得者。
唐至玄宗，宰相二親具存者，惟郭元振一人。國朝則常熟嚴養齋訥、興化李石麓春芳、江陵張太嶽居正。
趙隱父存約，死李絳之難。隱與兄騭廬墓十年，闔門誦書，躬耕不仕。後親友敦勉，始應舉，歷官宰相。騭亦至觀察使。既輔政，他宰相及百官皆詣第慶母。歲時公卿必參訊。懿宗誕日，宴慈恩寺，隱侍母，以安輿臨觀。宰相帥百官拜恩於庭，回班，候夫人起居，縉紳以為榮。後崔彥昭、張浚皆有母，遂踵其禮。子光逢、光裔、光胤，皆顯。
永樂中，夏少師原吉，元宵奉母觀燈，上撤禦膳以賜，仍齎鈔二百錠。廷臣往賀。
世宗朝，熊太宰浹、唐太宰龍，各有母年九十餘。生日，皆被賜齎。
宮詹孔公恂，大學士李賢之婿。其子彥喆，賢而早世。配王氏，守節表閭，年至百二歲。
世廟朝，崇德隱士周德茂，年百有三歲，子年皆七十餘，孫且五十，扁其堂曰「上壽」。其曾孫為給事中，猶及見之。章皇帝宣宗時，韓王護衛朱氏者，父子皆幾百歲，又皆身見玄孫，詔褒之，復其家，月賜石米、二帛。
我朝閣臣壽最高者，惟劉洛陽健，年九十四。我浙魏尚書驥，年九十八，蕭山人；馮尚書拱宸，年九十四，淳安人；陳尚書雍，年九十三，餘姚人，皆官南京，皆高壽，皆致仕歸，皆存問，完保名節，先後相望，真盛事可述。我湖茅鹿門坤、孫屏石銓皆嘉靖戊戌進士，皆憲副，皆九十餘，皆多子，皆過後戊戌數年。近年陸宗伯樹聲，九十七，華亭人；楊太宰巍，九十三，海豐人；畢司徒鏘，九十二，石埭人；方侍郎弘靜，九十五，歙人。
壽高是美事，然盡有老而受禍者。高要人梁致育，字遂初，以明經舉鄉試，為訓導。六典文衡，誌行高潔，致仕家居，與修郡誌。天順二年，被流賊掠去，逼令講書。厲聲罵曰：「蠻奴若曉禮義，必不為此。」賊不忍害，以竹輿舁之。時年九十六，目瞽，謂舁者曰：「至涇口深處，白我。」遂投淵而死。嗟乎！篤老盲人，何不先一二年考終，而構此難耶？子稵、孫瑜、曾孫鏞，皆舉於鄉，有清白聲。
王英，字邦傑，益都縣人。性剛果，善騎射，為莒州千戶。至元中，毛貴兵至，英年九十八，謂子弘曰：「我世受國恩，今老矣，雖不能事戎馬，尚忍食異姓之粟求生耶？」自餓死。嗟嗟！命當餓死，乃與高壽，數固不可逃耶！
大明寺前有平山堂，歐陽公守揚州時所創。負堂而望江南諸山，歷歷在簷楹間，與堂平，故名。公政暇，輒往遊，嘯詠竟日而返。及歿後，有右司郎中糜師旦，慶元十一月遊堂中，宛如疇昔所經。獨歎惜壁間字畫、堂前楊柳之不存耳。翌日渡江，適其兄倅京口，即移柳數十本，屬揚帥趙子固為補植，且寄詩云：「壁上龍蛇飛去久，堂前楊柳補來新。一生企慕歐陽子，重到平山省後身。」是夕舟行，兄弟對語，至戊夜方寢。晨起，師旦逝矣。先是公登第時，過婦家妨蘇之黃渡，飲於園亭。夜半，忽屏間有大書太師字，秉燭聚觀，黑影隨滅。人謂公他日必遠到，至是始悟歐陽官至太子太師，益驗後身之句云。萬曆中，我郡吳平山秀來為守，見堂額同其號，大喜曰：「此為我也。」大加藻飾。復築梅花嶺，增亭館其上，為一郡勝概。後為忌者所毀，而平山石刻二大字，攜歸，砌於家園玉皇祠之下，曰： 「歐陽子有知，必能亮我心也。」
寇萊公有妾茜桃，隨南遷，再移光州。茜桃泣曰：「妾前世師事仙人為俠，今將別去，敢有所託，願葬杭州天竺寺。吾向不言，恐泄陰理，今欲去，言亦無害，公當為世主者閻浮提王也。」公不久亦亡。有僧克僅見公於曹州境上，擁驢北去，克僅詢問後騎，曰：「閻浮提王交政也。」
萊公謫雷州，道經我湖。至安吉，有霧山寺僧異其貌，禮之，留款數日，題其壁而去。
王梅溪少時，有鄉僧每見必謂曰：「此郎，嚴伯威後身也。」王不曉所謂。既而訪諸叔父寶印大師。叔父曰：「嚴闍黎，字伯威，汝祖母賈之兄，吾之舅氏，且法門之師也。博學工詩文，戒行修飭，有聲江浙間，為士俗所推重。汝父母以無子為憂，禱求甚力。至政和壬辰正月，師卒，汝祖一夕夢師至其家，手集眾花，結成一大<毛求>，字汝祖而遺之曰：『孝祖，君家求此久矣。吾是以來。』忽不見。是月汝母有娠，至十月而汝生。師眉濃黑而垂，目深而神藏，兒時能誦千言，喜作詩，人以汝眉目及趣好類之，且符所夢。又謂師死之月，汝即受胎，故云。」王幼從學鹿岩，人有指其眉垂目藏而靳之者，表丈賈元達曰： 「此子眉目類吾伯嚴闍黎，他日能文未可知。」王曰：「闍黎智慧，縱未脫輪回，當復生人間，世為大善知識。胡為於滅度之後，現此窮薄困苦之相？」王嘗寫字作文詒寶印叔父，叔父曰：「人言汝吾師也，文僅似之，字乃爾不同，何耶？」嚴闍黎尤工筆劄，王頗拙於書，故云。因自嘲曰：「嚴闍黎，汝前生食蔬何多智，予今生食肉何許迂。」因為之。
成化中，大宗伯周洪謨中鄉貢日，舟泊邗江，夜見一異人謂曰：「吾即子之前身也。前程萬里，終身清要。」周曰：「子何人？」對曰：「吾友鶴丁山人。」周官南京翰林日，以詩訊太守三原王恕曰：「生死輪回事杳冥，前身幻出鶴仙靈。當年一覺揚州夢，華表歸來又姓丁。」王得詩甚訝，集郡之耆老訊之。羅文節曰：「友鶴山人，吾友丁宗啟之父，以詩名家。元末隱處，至建文元年歿於成都。以儒雅重於藩王，有德人也。」王即以此回報宗伯。世人為異，迥合羊祐、房琯之事云。
張越吾，三輔人。明經待試，中煤毒死。無子，止一女，曰喜姐，字同鄉李上舍子。死之時，李在北雍，因經紀其喪，檢閱篋中，裝有珠一封，題曰：「備喜姐女妝。」李悉識而封之，為護其喪歸。甫抵家，張婦出哭而謝，備陳所為經紀事，若目見者。李異而問之，張婦曰：「先凶問未至，妾有夢，夢夫君倉皇歸家，言死後得君周旋。今我為江都城隍，當時時歸家視汝。」李異之。凡五六年，忽一夕，李夢張至其家，呼曰：「我得投生人世，在高唐州城外十五里村中林秀才家，為之子。秀才名接武。六年後，謁選，當貳某邑。時喜姐計已適君子，當攜之行。經高唐，幸為我少駐。須遣來童一訪，我與女一面。來童，其故臧也。」李驚寤，識之。及期謁選，果若夢所擬。乃攜家過高唐，遣來童訪之。過城約十五里許，問所謂林秀才名接武者。人云：「秀才已告衣巾矣。前牆門內，有兒坐其間者，即其家也。」來童至彼，未及啟口問兒，兒即呼之曰：「來童，汝來乎？」來童驚曰：「兒何自識我？」兒曰：「我故汝主張越吾也。」已則李夫婦與喜姐來。兒初持李泣，且謝之，已攜喜姐手以泣，言：「汝母孤苦，今奈何？」州守曹某上某事於郡，郡伯羅檄召之。林生抱兒入，兒長揖稱羅曰公祖，若猶自謂明經也，語前生事歷歷。
朱瑄，鄞縣人，弘治中，督漕運。嘗以微疾臥郵舍，謂侍吏曰：「若等有異聞乎？其以語我。」吏曰：「里中有陸氏者，奸而橫。侵其鄰鄭氏，盡其產，撤其居以為己宮室苑囿，所餘唯嘉樹一本。陸氏晚得子而喑，數歲，遊於庭，忽指樹而言：『樹乎，汝猶在耶？』家人大驚。已而復喑不語，百方誘之，終不出一聲。稍長，荒淫戲傲，靡所不為，家罄乃死。人曰是鄭氏後身云。」朱曰：「信乎？」曰：「信。」盡召其里人問之，亦皆曰信。後朱遇人，必以告焉。
薛鳴歧，閩人。父曰如岡，生三子，長即鳴歧。少頑獷不馴，而有幹濟才。以倭難，同父母避居三山，貿易為生。饒機變，射利如隼，不十載，累千金，駸以驕奢。妻俞氏，忮婦人也，相與計：「吾夫婦勤苦有尺寸，而仲季安坐享之？」不能平。因時相鬥鬩。母從旁解之，擲鐵器，中母額，幾殆。父屢誚責，不悛。將訟之官，鳴歧挾利劍，恐喝其父曰：「訟我，我即屠若家。」父無如何，則以丙夜焚香，書其罪狀，訴之帝。如是久之，忽夢一道人語曰：「汝前生，嘉善人也。尉嘉祥，家二十口，有金三百兩。遇強賊薛滿八，盡殺死，沒汝金。今來為汝子。」父醒，書之籍，心念此兒以償債來，其不久矣。遂罷，不復訴。未數日，鳴歧疾作，遍體如刺，號呼之聲，人不忍聞。屢自經求死，家人持之，則叩頭求哀曰：「速與我死，免人磔我也。」其舅台山先生方為諸生，往視。入門，即呼「舅救我」，曰：「何方可救？」曰：「與我死，即救耳。」如此者彌月乃死。俞氏屢舉子，不育。妾遺腹生子，未周歲，亦死。遂絕不嗣。而如岡收其遺貲，歸故居，與妻葉皆以安樂壽考終。
咸寧胡叔元，字允卿，第嘉靖乙未進士。時終南有高僧淨敖，戒行修潔，始居寧夏寧靜寺，與元大王父璉友善。嗣後元王父襄陵尹汝楫至咸寧，而淨敖亦來居終南豐德寺，論交益厚。襄陵子姓，以師事之。敖每言曰：「吾受若供養厚，吾當為犬以報若德。」正德甲戌四月十九，襄陵假夢，見敖入室，已而變虎躍出。驚寤，語其子佑，異之。語甫畢，佑之室生元矣。時漏下乙夜。及明，聞叩門聲，訊之，敖弟子來曰：「師夜二鼓示寂矣。」襄陵益異之。歲當甲戌，其為犬之驗乎？遂以和尚名之。及長，不茹葷飲酒。弱冠登甲午鄉薦，明年連第。忽忽不樂，無何病大漸，乃言曰：「功名誤我。」時父佑在都，為裹巾幘，元攬鏡顧視，笑曰： 「原一僧也。易形為儒，今乃裹巾若道士然，本來面目固如是耶！」語畢而逝。
蜀灌縣青城山有樵子，大足縣人，姓雷。方誕育，有踞而募於其門者，父母因呼之曰化緣。可二歲，隨父母往安縣。父母皆死，縣民陳和養為子。凡十餘歲，陳夫婦亦死，遂投青城山下童翁家。童又貧，無所得食，則入山斫柴，售灌縣人以活。灌縣人持升米，或碗許米，市其柴，盡一擔，樵子不計也。一日入山，天大雨雪，迷失道。益深，雪盈六七尺許。所見惟高崖萬丈，古木架陰壑，飛鳥都絕。忽一老人鬚眉皓白，執拂子，招樵子坐。頃之，又一老人，貌頎，腹便便，衣大袖紫衣，亦來共坐。如是累月，並有所指授，已乃導樵子大樹下，指曰：「是中，爾前身所託也。」坐樵子石上，設十二拜，禮甚恭，號之曰樵陽子。人因以稱云。老人既去，樵陽子徘徊岩穀間，往往聞隔崖彈琴聲，或人聲。及跡之，無有也。結跏趺大樹下，凡百數十日，敗衣掩形，頹然槁木。采藥人遇而怪之，佛耶？仙耶？頗以語灌縣人。轉相語，群走物色，識為童家兒。是兒陷雪窖，一年久矣，曷不死寒餓，死虎狼，乃作如是相？事聞灌縣令景某，駕而之山中，臨問狀。所對斑斑應古，非童子口吻也。自言吾前身在樹中，令便使人斫樹。樹轟然若雷震者，火發，其腹劃然開，現委蛻焉，髫垂額覆領，指爪繞身，其貌像，則樵陽子也。令驚歎而返。尋並蛻坐處，得一石匣。匣有文字，秘不傳。有布衲，有鐵冠絛。樵陽子先自有劍，劍柔繞指，今失所在。其時令下教制龕，奉樹蛻築庵，居樵陽子。於是其名一日傾動州郡，士庶競來瞻謁。樵陽子遽能談人未來事，又能已人疾，來者愈益多。苦之，乃避匿安縣之天池山。士庶則亦走天池，趾相錯，其自鄉薦紳以迨官長，車蓋相望。而獨石泉鄧令某，憯墨吏也，問丹何居，樵陽子云：「為令廉而仁，是官人外丹。」令疑誚己，而孫弁某將因緣為功，陰教令名之妖人，上變，告台司追捕，毋釀亂事，下成都張巫某逮治。樵陽子樸野，至則箕踞而誶。丞大恚，罵「何物囚敢爾」，痛榜之，無苦也。繫囹圄三月。獄上，而王觀察某，特廉其非辜，覆丞牘：「身為白艾中丞穆：是夫童而好修，安所涉人間世而惑眾為？」事得解。久之，譚中丞希思來，檄所司，即向所築庵建大通觀，遣還山。厥後，凡開府及領藩臬至者，率召見，樵陽子率一再往，不拒，顧其意忽忽不自得。會毗陵吳參政捧表過家，謀挾之來江南，樵陽子灑然從焉。來則止永慶寺，亦數過錫山龔方伯勉城南別業，稍一遊武林西湖。所至，江南人就征未來事及丐已疾者麇集，樵陽子不甚答，間露一斑，即往往奇中。其在山，專餌生黃精，出乃復火食，食止蔬素，然終歲廢便溺，良有絕異者。故未名，強而自名曰思道。亦書出山後事，未幾辭去。相傳其大父孔文，進士也，與內江趙文肅同榜友善，父鳴春。
川中王、李、趙三生，幼同學。後王官都督僉事，李官方伯，趙則老儒，家貧，讀書不輟。一道士能知輪回，三人相約往扣，令注水自照。都督見一虎出穴，獵夫睨而彎弓，方伯止一豬首，老儒則垂髫諸生，鼓樂迎彩亭，榜曰神童云。
洪武乙酉，吳山三茅觀雷擊白蜈蚣，長尺許，廣可二寸，有楷書「秦白起」三字。
雲南趙州，永樂間，雷擊死一夷人，朱判其背曰：「木子唐朝一佞臣，罰他千劫在牛群。而今逃脫為夷士，霹靂來尋化作塵。」火烙字曰「李林甫」。
凡早慧者，固天授之奇，亦因前生夙習未及發，而轉於後一見其奇也。相傳閩戴大賓，少年及第，未幾死，櫬歸，父發而視之，瞿然一白鬚翁也。可見老而久煉，則復少容，少而速隕，則見老態，去住總只一人，老少亦何分別。
員半千之孫俶，九歲，升座詞辨注射，坐人皆屈。乃李長源之甥也。
王應麟之孫厚孫，八歲能詩，十歲能詞賦。為象山教職，調浦江，歸養，累薦不起，自號遂初老人。性介潔，文法三代兩漢，有《遂初集》三十卷。
汪洙，字德溫，鄞縣人。九歲善詩賦。牧鵝黌宮，見殿宇頹圮，心竊歎之，題曰：「顏回夜夜觀星象，夫子朝朝雨打頭。萬代公卿從此出，何人肯把俸錢修？」上官奇而召見。時衣短褐以進，問曰：「神童衫子何短耶？」應聲曰：「神童衫子短，袖大惹春風。未去朝天子，先來謁相公。」世以其詩詮補成集，訓蒙學，為《汪神童詩》。登元符三年進士，仕至觀文殿大學士，諡文莊，仁厚忠孝，著聞於時。子思溫、思齊，孫大猷，皆至大學士。
劉崧，字子高，吉安府泰和縣人。舊名楚，國初改今名。性仁厚，且穎悟絕人，七歲能賦詩。世父夜寢，聞雞聲，因命為題，應口成一律，末云：「喚醒人間蝴蝶夢，起看天上火龍飛。」力學不倦。遊南昌，有稱十才子者，皆出其下。
陳宗，遼海衛人，性穎悟異常。初，城南蓮池忽生黃花一莖，其大如盤，色豔甚。一術者見而異之曰：「是花世所罕有，城中當出一奇士。」未幾，宗果生。四歲能書，五歲善文，號神童。尤長於篆刻。十八成進士，任刑部主事。宣廟奇其才，升為尚寶少卿。卒年二十七，遣官諭祭。
韓苑洛先生之弟邦靖，字汝慶，號五泉，有奇質。少讀《論語》至「文王至德」篇，若有所思。父蓮峰先生問故，曰：「若是則武王非乎？」蓮峰為福建按察副使，渡江，母子各一舟，五泉泣請同舟，曰：「豈以波濤叵測，父母皆不可離耶？」以百餘錢擲於地，命一視即收，答曰錢若干，悉如其數，百試不差。皆五歲時事。嘗與客弈，背坐不視局，以口對弈者，始終不差一著。與苑洛公二十一同舉進士，二十二同為部署，二十七同以進諫罷，三十四同起用為參議。然三十六竟卒，而苑洛為尚書。五泉孝友過人，詩亦清發，奇士也。又先後同下獄。
苑洛外孫張士榮，南陽人。九歲讀書，皆識其義。年十七，從苑洛於京，問以致太平之道，對曰：「今之舉子業，與前代不同。經書傳注皆祖宗之制，律例者，國之成憲。今為文不詳傳注，治獄不依律例，祖宗制度違越如此，況望其學古議事？欲致太平，必先正此二者。蓋致天下之治在郡縣，而它日為吏，皆庠之士也。」苑洛又與僚友讚一大臣，士榮屏後聽之。客去，進曰：「所論，兒殊未諭。大臣與言官不同，言官遇有缺失，即當言。大臣審其必見納，方可言。若明知不能行，身徒竄殛取美名，使朝廷添一過舉，四海加一瘡痍，非大臣忠愛之實。惟曰以道事君，不可則止。」苑洛大奇之。後卒，年僅二十八，苑洛深痛惜之。
王佐，字廷輔，山西遼州和順縣人。父義為譚城驛丞，有中貴駐驛，久不肯去，人厭苦之。佐方幼，夜密令人取庭樹巢鵲，黑身朱喙而縱之。中貴見之驚詰，館人皆驚以為不祥，遂去。佐舉成化戊戌進士，官南戶部尚書。子雲鳳，號虎穀，官僉都。佐廷試時，黃榜填畢，少一卷，求之不得，或曰狀元卷封內者有二，啟之，則佐也，遂足榜尾。名之首尾，亦有數如此。
郭中允希顏，泰和人。幼時與一長者浴於池，偶一龜浮水上，長者出對云：「龜浮水上分開綠。」中允對云：「鶴立松梢點破青。」長者奇之，妻以女。
尹文和公直，少入學堂，嘗穿圓領。塾師眇一目，出對嘲之云：「牧童也學穿圓領。」應聲對云：「瞎子何曾見大衣。」眾皆大笑。
翁邁，字仲和，崇安人。年十三，以聰慧為郡舉首。邑宰歐陽竦試以對曰：「筍出鑽鑽天。」應聲曰：「蕈生釘釘地。」郡守元東以幼，不甚禮之，問曰：「小解元讀何書？」應曰：「《詩》之《相鼠》篇。」蓋諷之也。守無以難。迨宴鹿鳴，小妓就之覓詩，即題云：「年未十三四，嬌羞懶舉頭。爾心還似我，全未識風流。」守大稱賞。
陳祐山汝弼之子敏勳，少慧。九歲，從祐山鄱陽舟中，祐山指筆架作對云：「筆架如山。」應聲曰：「棋盤似路。」又曰：「蘇家三父子，文章可法。」對曰：「程門二弟兄，德義堪尊。」未幾卒。祐山，平湖人，進士官給事中。彈汪太宰鋐，謫官。詩文清麗，長子敏功亦舉進士，官布政。
蘇福，潮陽人（一曰惠來人），有夙慧，再歲而孤，五歲不言。一日，見道上死蛙，曰：「出字也。」聞者驚異。時有驛丞，遇福拾穩隴上，戲曰：「拾穗與神童。」應聲曰：「折梅逢驛吏。」矢口成章，下筆若有神助，率多此類。所著有《秋風詞》、《紈扇行》及賦三十篇。卒年十四。（此段一作董玘）
周一經，貴溪人。六歲，從父入郡。晨旭方升，顧使屬對曰：「東方日出天開眼。」應聲曰：「西嶽山高地出頭。」又王格，京山人。五歲，父讀書蘭若，來省，侍幾側。令對曰：「春台四角正。」應聲曰：「佛殿兩簷高。」後皆舉進士，為顯官。
張扆，陝西安定人，穎惠絕倫。二歲，從父官上黨，所過山川、道里、廄置，若城郭、廨宇、園亭，久而不忘，指畫成圖，所問響應不窮。父嘗以句屬對云：「晚霞高掛，無煙野火燒空。」應聲曰：「新月初承，沒線銀鉤釣海。」平涼趙中丞浚穀，父之受業師也，聞其奇，使侍立而試之曰：「一曰心存十二時。」對曰：「九重策獻三千字。」又故難之曰：「秋雨連綿，簷前如奏九霄音，丁丁當當，驚回幽閨淑女夢，夢不成，夫戍蕭關。」對曰：「春雲縹緲，空中似放五毫光，往往來來，動起他鄉遊子思，思無窮，親留瀚海。」以諸生老。子國紳，進士、戶部主事。
崑山張玉山廷臣，與吳中英、歸有光俱有名公車。玉山父寬為錢塘令，方五歲，署中火，覓公不得，乃自寢抱印出走矣。有偽檄至，公識之，問何所得，曰：「以前檄篆得之。」有塾客邀公飲西河，而主具乃一吏，拂衣歸，偵之，則吏以侵藏錢見告。是時甫八歲。後不第死。孫棟，進士，都給事少卿，有直聲；文柱，舉人，為同知，稱良吏。
倭人貢，道蘇州，聞袁永之之名，延見，唱和累日，贈以奇珍。時年十餘歲。郡中嘩傳袁氏有神童。袁後家二十四發解，次年登第，二甲傳臚。庶吉士張羅峰嫉諸吉士，請外補習吏事，得刑部主事。改兵部官提學、僉事，卒。胡端敏深重之。
袁改武選主事，部署忽火，莫知所起，須臾焚爇盡。與陳侍郎俱下獄。部有巡風主事楊姓者，宣往，公代之，未及入而火作，公獨承，不及楊。榜掠百餘，謫戍湖州。過潯中，題詩於御書閣壁間。至湖，寓慈感寺，郡守長樂陳□令諸士從受業，拒不受。凡三年，哀衝太子生，赦歸。又十年，薦起為南兵部。
嘉靖年間，御史余光薦聞喜縣異童董應嘉。年三歲未言，四歲始言，一言自能誦《千文》及《大學》，能識《千文》難字。其父董才抱以視光，光試之，得實，且知俯伏興拜，從容循，略無嬉懼，奏聞。光，江寧縣人。子孟麟，甲戌及第，余官南中識之。年七十九生子，後竟無嗣也。
萬曆甲午，廣東順德縣李氏生子，名世嶼。二歲不言，善書大字，如白沙先生體。四歲時，貴陽馬御史文卿按廣東，召之見，抱膝上，令寫。手甚小，握甚固，作字如碗口大，揮灑甚疾，蓋神童也。或曰有物馮之，未可知。
丘養浩，晉江人。三歲，父抱謁外氏，他日潛往，家人愕，不知所向，覓得，詰之，答曰：「門牆紅圬，折而小巷，知為外家也。」蓋外家巷連學宮，公早慧，即能辨。一日遊戲外氏園中，拾巨珠以奉外祖，祖曰：「何不與爾母？」答曰：「實翁家物，安得奉母？」
所輯夙慧數款，甚少。惟《異林》詳備。今並「大年」一款，稍訂正，錄於後。然出於玄禪二門者，洸漾又當別論，削去之。
黃帝十歲，知神農之非，而改其政（出《鬻子》）。顓頊十歲佐少昊（《帝王世紀》）。禹年十二為司空，代鯀治水（出《傳子》）。蒲衣子八歲，舜讓以天下（《屍子》）。皋子五歲讚禹。項橐七歲為孔子師（《列女傳》）。周靈王太子晉，八歲辨服師曠（《逸周書》）。魯仲連，十二，折田巴於稷下（《魯連子》）。甘茂之孫甘羅，年十二，為文信侯，見張唐，使之相燕。羅請躬說趙王，趙因獻秦以五城（《秦國策》）。漢楊烏九歲，與其父子云太玄有荷戟入榛之語（劉向《別錄》）。張霸七歲，通《春秋》，號張魯子（《益都耆舊錄》）。張堪六歲，受業長安，號曰聖章。宛人任賢，年十二，明《詩》、《易》、《春秋》，號任聖童（《後漢書》）。孔融十歲，盛憲見而異之，下車載歸，結為兄弟，升堂拜母（《會稽典錄》）。楊周七歲時，孔君平詣之，設楊梅。孔問：「楊梅是君家果耶？」周答曰：「未聞孔雀是夫子家禽。」（《金樓子》）何晏七歲，明慧若神，魏武奇愛之，養於宮中，欲以為子（《世說新語》）。賈逵十歲，暗誦六經（王嘉《拾遺》）。夏侯淵之子榮，字幼權，七歲屬文，日誦千言，經月輒識。文帝聞而請焉。賓客百餘人，人一奏劄，榮一覽，即能歷舉其鄉邑名氏（郭頒《世語》）。魏武幼子蒼舒，生五六歲，智意所及，有過成人。孫權曾致巨象，欲知其重，舒令置象大船，刻其水痕，稱物校之，即得輕重（《魏志》）。王弼十歲便好老莊，通辯能言。何晏題曰：「斯人可與言天人之際矣。」（《世說注》）陸士龍六歲便能賦詩，時人以為項橐、楊烏之儔（《世說注》）。《何遜集》初傳入洛，元文遙時年十歲，一覽便誦。邢邵謂此殆古來未有（《後魏書》）。梁昭明太子三歲，受《孝經》、《論語》，五歲遍讀六經。簡文帝六歲能文，攬筆立就，武帝以東阿目之（出《梁書》）。顧歡六歲，作《黃鵲賦》。謝貞八歲，作《春日閑居詩》，有「風定花猶落」之句，為尚書王筠所賞。虞荔九歲，往候太常陸垂。問五經十事，荔對無遺（俱出《南史》）。王勃六歲善文辭，九歲作《顏師古所注漢書指瑕》，以擿其失。李百樂七歲，知琅琊之稻（出《左傳注》）。開元間，召能佛、道、孔子者相答。禁中童子員俶，九歲，升座，詞辯注射，坐人皆屈。是日，俶又薦其舅子李泌，泌年七歲。召人，使張說試以方員動靜說，因賀帝得奇童（《新唐書》）。賈言忠數歲諷書，日萬言，七歲以神童擢第（《唐世注》）。聞喜人裴敬彝，七歲解屬文，性大端謹，號為甘露頂（《舊唐書》）。後唐莊宗年十一，從晉王討王行瑜，入覲獻捷。昭宗異之曰：「此子有奇表，可亞其父。」賜以鸂鶒酒卮、翡翠盤，因號李亞子（《北夢瑣言》）。宋張九成八歲，默誦六經，通其大旨。父積書坐旁，命客就試，酬答如響（出《宋史》）。晏文獻殊、楊文公億，皆舉神童。晏年十四，楊年十一，真宗親試九經，不遺一字。又試詩賦，請至五賦乃已（葉少蘊《避暑錄》）。金大宗時，東平童子劉天驥，七歲，能誦《詩》、《書》、《易》、《禮》、《春秋》、《左傳》、《語》、《孟》。章宗時，益都童子劉住兒，年十一，能誦大小六經，工詩賦，所書行草有法。孝行夙成。召至內殿，試《鳳凰來儀賦》、《魚在藻詩》，賜經童科出身（俱出經史）。國朝李文正東陽，五歲，以奇童舉。楊少師廷和，年十二，舉鄉試高等（《弇州別集》）。李文正公東陽，六歲時，與學士程敏政，皆以神童舉。純皇召見，過宮門，不能度。上曰：「書生腳短。」李對曰： 「天子門高。」時上御羞有蟹，上持示二子曰：「螃蟹一身鱗甲。」東陽對曰：「蜘蛛滿腹絲綸。」敏政對曰：「鳳凰遍體文章。」純皇讚曰：「他日一個宰相，一個翰林。」卒如所言（《雪濤小書》）。群臣皆賀。
佛言修摩那沙彌年向八歲，得四神足及得四諦之法（《增一阿含經》）。舍利弗生，始八歲，誦十八部經，通解一切義。摩伽陁國嘗設大會，作樂談義，舍利弗便升論狀，結跏趺坐。問答之間，辭理超絕（《智度論》）。釋道安七歲，讀書，再覽，能誦。年十二出家，神聖聰敏。師與《光明經》一卷，不減萬言，安覽畢，即還其師，覆之，不差一字。釋寶誌產鷹巢中，手足皆鳥爪。朱氏婦聞其啼，梯樹取養之。七歲，依鍾山僧出家，修習禪業，與人言，始若難曉，後皆效驗。釋法聰八歲出家，卓然神秀。陝郡人辛七師，十歲好浮圖法，日閱佛書，自能辨梵音，不由師教（俱出《神僧傳》）。曇無讖本天竺人，十歲誦咒，聰敏出群，日萬餘言。初學小乘，後得樹皮《涅槃經》讀之，驚悟（《北涼錄》）。
周穆王一百三十四歲。召公奭一百八十歲（出王充《論衡》）。一云，召公百一十九歲（《竹書紀年》）。太公望百四十歲（《金石錄》）。老聃生子，殷時為周柱下史，轉為守藏史，積八十餘年，入大秦時，蓋二百餘歲（《高士傳》）。卜子夏一百三歲（出《榮齋隨筆》）。漢文帝得魏文侯時樂人竇公，百八十歲，兩目皆盲（出桓譚《新論》）。齊東宮得疾，隱居嵩嶽，壽三百餘歲（出《嵩山志》）。後魏正光初，有隱士趙逸來京師，云是晉武時人，晉朝舊事，多所錄。號為聖人，不聞養生，自然長壽。言「郭璞為吾筮壽五百，今始逾半」，蓋二百五十矣（《洛陽伽藍》）。魏侍中羅結一百七歲猶總三十六曹事，百二十餘乃卒（出《北史》）。梁鍾離思遠，百一十二歲，凡七娶妻，有子十二人（出《南史》）。漢丞相張蒼，年老，吮婦人乳汁，得百八十歲（《抱樸子》）。荊州上津鄉人張元始，年九十七方生兒，兒遂無影，元始百一十六歲乃卒（出《南史》）。梁武帝太清元年，海中浮鵠山有女人年三百歲遣使獻紅席，有女道士四五百人，年並出百歲（出《南史》）。唐開元東封，太原人於伯龍詣闕，年已百二十八歲。其子老死，兩孫隨行，各年七八十歲（出《舊唐書》）。唐南昌人錢朗，累官光祿卿，百七十乃卒（出《一統志》）。唐會昌五年，胡杲、吉文與白樂天於東都履道坊為九老會，洛中遺老，李元爽年百三十六歲，杲八十九，文八十八，劉真八十七，鄭據八十五，盧真八十二，張渾七十七，白居易七十四（出《白氏長慶集》）。宋初，羅浮山有陳崇藝者，年百二十，自言兒時見山下有船數十，今去海四里矣（《羅浮山》）。宋太宗時，瓊州人楊遐舉，年八十一，其父連叔，年百二十二，祖宋卿，年百九十五，並存。猶有九代祖居雞窠中，如小兒，見人，出頭下視，不語不食（出《洞微志》）。又池州有一村皆查姓，有翁媼兩人是其村祖，不知幾百歲，各長三尺，腦後一髻，擁以綿衣，惟露首，面兀如土木，但目能運轉，舌能舐酒（《夷堅志》）。
國朝親郡王壽考者：肅恭王貢錝、東阿王泰懋，俱八十一。益恭王厚炫、堵陽安僖王同鉣、內江莊懿王友墦、襄陵恭惠王範址、樂平定肅王衝{休火}，俱八十二。襄陵安穆王征鈐、唐山恭懿王勳澂，俱八十三。慶成恭裕王表欒，八十七。安化惠懿王秩炵，八十八。襄垣安惠王仕坯，九十一。坯子成鍨襲封，年九十二，見封長曾孫充煌乃卒。（《王弇州別集》）
國朝大臣眉壽至九十者：陸文定樹聲，九十七（《於穀峰集》）。江侍郎治，九十二（《諡議公冊》）。魏文靖驥，九十八。劉文靖健，九十四。王端毅恕，九十三。尚書胡公拱辰、尚書陳公雍、大理寺卿葛公浩，俱九十二。王尚書學夔，九十四。湛尚書若水、應尚書大猷，俱九十五。南兵部尚書郭宗皋，九十。刑部尚書錢邦彥、喻茂堅，俱九十一。（《王氏別集》）
大臣八十以上者：胡忠安濙、韓司寇邦問、蔣恭靖瑤、方尚書鈍，俱八十九。鄒宗伯幹、殷司寇從儉、李太宰裕、張太保子麟、馮司寇嶽，俱八十八。王恭靖璟、潘恭定恩，俱八十七。馬端肅文升、林司馬瀚、韓忠定文、章文懿懋、高襄簡友璣、劉清惠麟、董宗伯份、嚴分宜嵩，俱八十六。王靖遠驥、孫司馬原貞、焦泌陽芳，俱八十五。王文端直、王忠肅翱、賈文靖詠、朱恭襄希周、呂少傅本，俱八十四。黃文簡淮，胡賓客儼、尹文和直、陳太保金、謝文正遷、毛文簡紀、羅文莊欽順、顧宮保應祥、胡同寇松，俱八十三。俞同寇士悅、雍司徒泰、洪太保鍾、徐少師階（王《別集》），禮部侍郎習禮，八十九。戶部侍郎萬虞愷、大禮卿夏時正，八十八。右副都御史孫曰良，年八十七。都督同知吳良，洪武中以蕃將來降，成化中卒，年九十九（《弇州別集》）。太守林春澤，一百四歲。太史王革，一百歲（出王同軌《耳談》）。韓府郡牧所千戶朱政，言其曾祖信百六歲而終。祖全，百二歲，父鏞，八十二歲，俱見存。弘治中，太倉狀元毛澄祖、毛弼，百歲，有司為建人瑞坊。洪武中，崑山耆老周壽誼，百十六歲，入見，賜宴及鈔幣。天順中，京師人茹大中，百有四歲，入見，便殿賜宴並冠帶，命禮部尚書姚夔造其第賀之。成化癸卯，濟寧人王士能自言百二十，又三年乃卒（《弇州別集》）。北京良鄉人孔無似，年四百歲，御史金燦召見，與之飲食（郎仁寶《七修稿》）。內鄉李子田為池州同知時，有老人百七歲來見。內邱有向指揮，百十七歲。淅川縣人賣大用，一百三歲。順陽趙相，百歲。新野李老，百十餘歲。鄧州郭陵母，一百七歲。穎州姚老，百有六歲，其妻亦百歲。內鄉人羅紀，百歲。崔舉，百有二歲（出李子田《於堧注筆》）。

