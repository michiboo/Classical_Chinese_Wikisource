
宰相領使最多者，唐楊國忠，領四十餘使，元燕帖木兒，領五十餘使。又元人旦：「我官銜半版寫不盡。」其濫如此。國朝已革此弊，文臣最貴最多者，曰 「特進光祿大夫上柱國少師兼太子太師吏部尚書中極殿大學士知經筵制誥實錄總裁事」，然經筵以下，非官銜，而前十六字並勳階皆在其中。武臣除受封，與命將不同，而勳階亦如之。乃官至尚書矣，並以前歷官悉載之，三品、四品以下皆然，最煩冗可厭。且如一庶吉士耳，未受館職者，即甚貴亦必列之，豈以翰林為重，沾一字亦光榮也耶？
唐之宰相，最重世系，裴氏、崔氏、張氏最著。裴氏五房，宰相十七人；崔氏十房，十七人；張氏十七人；韋氏九房，十四人；劉氏七房，十二人；蕭氏二房，十人；竇氏二房，六人；楊氏、杜氏皆十一人；王氏三房，十三人；鄭氏二房，九人；魏氏六人；盧氏八人；高氏、韓氏、趙氏、郭氏各四人；陸氏六人；武氏、蘇氏五人。其三人而下者不與焉。
李氏最繁，隴西四房，宰相十一人；趙郡六房，十七人。唐高祖系出興聖皇帝暠，暠子歆，歆子重耳，凡四傳，為高祖暠，世祖虎，以至高祖，三十七房，宰相十一人。此外有柳城二李氏，一契丹酋長，徙京兆萬年，一本奚族。高麗李氏、雞田李氏，河曲部落稽阿跌之族。代北李氏、沙陀部落，皆賜姓。范陽李氏，自云常山湣王之後，三公七人，三師二人。
李讚皇貶崖州，卒，雖得歸葬，而子孫遂有留其地者，至今蕃衍，蠻人極知敬重，不敢講鈞禮。氏李者至多，北陷於虜，南沒蠻中，而皆雄盛，此他姓所無者。
鄭綮有「歇後」稱，蓋自度力不任宰相也。然初為廬州刺史，移檄黃巢無犯州境，巢笑，為斂兵去。贏錢十萬緡，藏州庫，他盜至，終不犯鄭使君錢。及楊行密擅淮南，都送還綮。由此觀之，綮之才，必有大過人者，因末季，托誹諧白晦，又知時不可為，宣麻後，亟引疾耳。孫倔，字龍光，唐末宰相，性通簡，嘗曰： 「士有行，必不以己長形彼短，已清彰彼濁。」同時朱樸有經濟才，亦入相，惜末造，與韓偓皆不盡用，可惜。
王旦疾甚，真宗問可為相者，獨薦寇準。得之矣，又問張詠，不應。似不可解（乖崖有相才而無相度）。看來張之才略畢竟在寇之上，乃其剛則相似，非真宗不能容也。
洪武十三年革丞相學士及大學士等官，皆儒臣備顧問者。至永樂，始有入閣之名。三楊歷年既久，名位益崇，然止稱曰「閣臣」，曰「閣老」，不敢著「輔相」字面。世宗御筆有「元輔」之稱，後遂因之，亦有稱相者。若閣中規制，至景泰中陳方洲始備。並奏定常朝與錦衣衛官對立，經筵立尚書、都御史之上。午朝，翰林院先奏事（明初因胡惟庸反，而革丞相之名，至今不設此官）。
文敏年十七，染疫已棘，醫者皆謝去，父母具棺服待之。夜半索水飲，遂蘇。永樂十九年，仲弟義、仲子讓來省，與嘉興通判陳原祐同舟。行次山東，天暑舟狹，適同鄉翁良興以黔陽縣丞考滿入京，舟稍寬，邀與共載。是夜盜殺原祐，盡掠舟中財物，義與讓獨得免，人咸謂公厚德所致。夫公之福德不必言，然當時閣臣子弟，至附舟潛行，通判舟狹，縣丞舟雖大，亦得幾何？蓋國初規制如此，即大臣不敢過分，何況子弟？余入京，見閣臣子弟駕驛舟極宏麗，氣勢烜赫，所司趨奉不暇，鄉里親戚皆緣為市。其風大約起於嚴氏父子，後遂不能禁，且尤而效之也。
王怙雲中丞集有《祀焦少師鄉賢》文。焦，泌陽人。劉六入泌陽，焦遁去，跪其衣冠，斬之，曰：「吾為百姓泄此憤。」過鈞州，以馬少師家在城，去之。二人之賢不肖，草賊尚自分明。焦之入祀，必居鄉果有善狀，人不能忘耳。分宜之惡，譚者以為古今罕儷，乃江右人尚有餘思，袁人尤甚。余過袁，問而親得之，可見輿論鄉評，亦自有不同處。二公不作少師，其令終何疑。
分宜大宗伯，以前極有聲，不但詩文之佳，其品格亦自錚錚。鈐山隱居九年，誰人做得南大司成分饌？士子至今稱之。
分宜讀書鈐山之下凡九年，遂以名堂。堂與學宮相鄰，面山歷歷，秀而且整，王文恪公作銘，有「作求惟德，世蕃以昌，」之句，遂以名其子，字德求。此佳銘也，不善用，以亡。
分宜之高祖號本庵，中永樂辛卯舉人，官四川右布政，卒官。吾鄉顧箬溪尚書撫滇中，嚴之同年也，得小錄以寄嚴，嚴寶藏之。後嚴敗，其冊復流入於顧，顧不省，落埃中。余偶過其家，得見。惜非好古董也。
貴溪為都給事，上言：「言官之選，當取其風裁，不當取其德量；當取其戇直，不當取其流通；當取其圭璋廊廟之度，不當取其簿書米鹽之能。」斯言可喜，而就中探討，卻自有說。舍德量而取風裁，則猖狂者得以自售；有風裁而無德量，則馳驟者終於泛駕。且廊廟圭璋，其德量何如？自相矛盾，全然不覺，其趁筆之過耶。
貴溪為禮部尚書，於嘉靖十五年十月奏：「臣自十二年以太子太保給授誥命，又歷少保少傅並太子太傅、太子太師四階，乞賜三代誥命。又據封妻事例，凡繼室，只許一人。臣為給事中時，繼室徐氏封孺人，無何夭歿。又娶蘇氏，今已二十年，未沾封典，每與兩宮慶賀、中宮親蠶諸大禮，皆不得與，其於臣妾之分，亦有未得盡者，惟上幸許。」上以其久司邦禮，多效勞績，允之。可見蘇本是妾，嬖而立為繼室。當時驕橫，眾無敢駁，禮臣舞禮，其不克終，宜矣。蘇，廣陵人，其父曰綱，少女適曾石塘銑，與貴溪為聯衿，綱出入兩家，傳石塘復套之說，夏大喜，主其策，綱益自負，與巡倉御史艾樸，通賄作奸，為眾所嫉，分宜已一一刺其陰事，伏毒深，夏不悟，妄度河套指日可復，得意甚，作《漁家傲》一闋，適黃泰泉至，掀須示之，索和，黃有「千金不買陳平計」之句，蓋諷之也，夏大詬罵，嗾言者逐之去，去三日而禍作。蘇家女能誤貴人，豈非所謂禍水？曾立功為封侯地，自無怪，乃少師驕生昵，昵生騃，入人羅網中，不謂之自取不可也。
壬寅、丁未、丙寅、壬辰，此桂州八字也。江西星士王玉章於少年時預批命書云：「如今還是一書生，位至三公決不輕。莫道老來無好處，君王還贈一車斤。」（車斤，斬也）
貴溪死時，監刑者主事俞乾，驚而仆地，移時乃蘇，具疏乞歸。眾憐其貧，贐之，不受，同寮以詩送云：「直道難容惟有去，孤忠白許欲無生。」抵家五月卒。俞，平湖人，嘉靖甲辰進士。
相傳貴溪臨刑，世宗在禁中，數起看三台星，皆燦燦，無他異，遂下朱筆，傳旨行刑，擁衾而臥。旨方出，陰雲四合，大雨如注，西市水至三尺云，京師人為之語曰：「可憐夏桂州，晴乾不肯走，直待雨淋頭。」既死，嚴氏日盛，京師人又為之語曰：「可笑嚴介溪，金銀如山積，刀鋸信手施。嘗將冷眼觀螃蟹，看你橫行得幾時。」
貴溪方為諸生時，教諭陳釒基奇而厚遇焉。貴溪驟貴，釒基之子子文，登進士，令麻城，升戶部主事，知長沙府，湖廣副使。貴溪招之，許以美官，固辭避，曰：「先博士遺命也。」（其父固知幾，其子亦克家）陳，閩縣人。
方獻夫為南刑部主事，與同舍郎劉憲相善。方以議禮驟貴，憲尚為郎，蓋居憂請告，積十四年矣，猶以原官補秩，方佐吏部，一揖而退。方銜之，移檄核稽違，待報逾年，蓋阻之也。憲終不為屈，後官光祿寺丞卒。方之忮乃爾，固議禮諸臣本色，無足怪也。憲，閩之長樂人，字有度。
大臣富貴已極，又自恃得君，誌意盈滿，必欲立蓋世功名自固。如王安石之於西北，蔡京燕雲，韓侂胄中原，國朝則夏文湣西虜，張文忠三衛，事有舉有不舉，皆徒費心思，不獨無功，或至害民殺身，而大者遂亡其國。故楊文貞等寢安南之議，真名臣也。
徐華亭在事既久，家產又多，子弟奴僕，難道無得罪上官鄉里處？又與高中玄隙末。歸田之後，蔡春台備兵蘇松，性素強直，一番擾攘，自然不免。其歸過於高、於蔡，又或歸之海忠介，考海撫吳日月，徐事已漸解矣，皆揣摩之談，不足信也。
相傳蔡春台守蘇時，徐公子有所請，不聽，亦不加禮，又因他事杖其家人。蔡以職事走松江，謁兵道還，徐合男婦數百人，皆裸形，逐其舟，大罵，蔡只得隱忍去。果有此，則蔡轉臬司，而治徐非過，即謂之愛徐可也。
華亭受謗，無所不至，近日有定論矣。而屠長卿深詆之，謂奸過曹操。其言曰：「瞞盜大利，受奸雄名；徐盜大利，受賢相名。」復借汪伯玉拍手稱快為助。其然豈其然乎？長卿所坐華亭者，謂徐燕監司，必毀先帝賜金銀器治具，而又故令之知，以示貧者。夫徐之富，豈可瞞過？相公雖騃，必不至此，人亦何肯信？此真兒童說話。又謂客至，延入臥內，蕭然若僧廬，或者其生平素尚如此，決非矯，亦決矯不得。以此二端，實其大奸，人之不恕如此。
王大臣一事，高中玄謂張太嶽欲藉此陷害滅族，太嶽又自鳴其救解之功，看來張欲殺高甚的，張不如是之癡。或中有小人，窺而欲做，則不可知。一曰馮保之意，庶幾得之。（大臣原名章龍）
沈蛟門惱郭明龍，不必言矣，難道便要殺他？妖書事發，沈在閣中，聞有中書茅姓者進言云：「外邊謂是郭侍郎。」沈嘿不應，遂傳出，亂做，郭幾不免，此案遂為毒藥。當中書言時，沈宜厲聲力折，只因心中惱他，置若罔聞，推其微意，謂便做也得，遂揣摩迎合，甚至連及歸德諸名士，豈「嘿」之一字，真是相體，流禍無窮，千古炯戒。
妖書發，四明在閣中太息，謂妖人作此事，必逸於外，須行文各府各省嚴拿。此漫語也，歸德信為實然，強爭，謂一行文，必有報怨株連，種種大弊，天下必亂，亂則誰任其咎。四明故不聽，作愁苦分憂狀，歸德力爭不置。小內使絡繹報入禁中，聖上聞之，謂「四明愛我」，愈惱歸德，歸德亦終不悟。後對余道之娓娓，余直視，胡盧而已。沈用心如此，亦大巧，然歸德亦十分老實，不能悉此情狀，可以群韓、范、富、歐，不可禦呂夷簡者。
高中玄粗直無修飾。王思質總督，其辛丑同年也，王失事被逮，弇州兄弟往叩，高自知無可用力，且侍裕邸，人皆以長史目之，又與嚴氏父子無交，而思質貴盛時，相待甚薄，比至有事，意下殊少繾綣，弇州固已銜之矣。比鼎革，上疏求申雪，高在閣中，異議，力持其疏不下，弇州怒甚，徐文貞因收之為功，故《首輔傳》極口詆毀。要之，高自有佳處不可及，此書非實錄也。
江陵為童子，顧東橋為楚撫，獎拔殊等，解帶以贈，且曰：「此帶見誌，君所服不止此也。」仍出其子少峻為托。東橋為司空歿，江陵當國，峻來見，念舊恩，欲以當得蔭子移之，謀於太宰楊虞坡。楊曰：「東橋有顯陵功，當錄。」乃蔭一國子生。其二兄之子，爭於南台。江陵移書南中丞趙麟陽錦曰：「此乃翁見托之言，僕知己之報，遂以與峻，誰得而爭？」夫知己之報；移蔭可也；顯陵之功，東橋本有，自當長孫承之，乃以與峻，而又禁之爭，徇私情而忘天倫大義、國家大典，桀驁如此！麟陽既不敢執正，而當日禮官與台諫亦不敢爭，可笑也。
江陵歸葬，所司承奉太過，不必言矣。既歿，楊御史追劾，有曰：「五步一井，以清行塵，十步一廬，以備茶灶。」那得有許多井，許多灶？可笑。又山陰朱相國，善人也，有嫉者劾以十二罪，翻來覆去，百般摹擬，悉入鬼魅變幻中。讀其疏，其人之人品、心術了了，所謂「自供」，托出面目也。
人言太嶽奪情，恨廷臣攻之，每罵羅倫小子。余初以為疑、太嶽天分盡高，何放肆便至於此？近見一新進罵前輩，呼名指斥，甚曰：「小畜生，小奴才。」乃知人誌意既滿，又有憤激，不自尤而尤人，決裂安所底止。
江陵談武弁，有曰：「夫夫也，解為三獸：不解讀書，朘軍膏，則虎而翼；鬻當路，則狐而媚；至於逢大敵，則鼠而竄耳。《金版》、《六弢》，是基本業，率不能句，況於屈首受書，而練於當世之務乎？」余謂此三者當文武共之，而文臣尤甚。武弁流而為三者，皆文臣先之、貽之也。
江陵奪情辭俸，光祿寺每日送酒飯一桌，衙門每月送米十石、香油二百斤、茶葉三十斤、鹽一百斤、黃白蠟燭一百枝、柴三十扛、炭三十包，其餘橫賜，不可勝紀。
神廟剛直大婚，江陵丁憂奪情，吉服供事，紛紛惹出許多事來，這封君，死得不湊巧！自古好事都難成就、亦日月盈昃，必然之勢也。
奪情，是萬曆五年丁丑七月間事。十月朔，彗星見，長竟天，大內火。十八日，編修吳中行疏上。十九日，檢討趙用賢疏上。二十日，刑部員外艾穆、主事沈思孝合疏上。江陵大怒。時大宗伯馬公自強曲為解，江陵跪而以一手撚鬚曰：「公饒我，公饒我。」掌院王學士錫爵徑造喪次，為之求解，江陵曰：「聖怒不可測。」學士曰：「即聖怒，亦為老先生而怒。」語未訖，江陵屈膝於地，舉手索刃，作刎頸狀，曰：「你殺我，你殺我。」學士大驚趨出。二十一日乙卯，受杖。即日驅出國門，同官不敢候視。許文穆公方以庶子充日講，鐫玉杯一，曰：「斑斑者何卡生淚？英英者何藺生氣？追之琢之永成器。」以贈中行，鐫犀杯一，曰：「文羊一角，其理沉黝。不惜剖心，寧辭碎首。黃流在中，為君子壽。」以贈用賢。穆、思孝杖畢加鐐鎖，且禁獄，遲三日始僉解發戍，更辛楚雲。方杖時，鄒南皋元標觀政刑部，憤甚，上疏，中貴人持之，紿曰：「我是告假本。」又危激厚貽之，乃得入。廿三日丁巳，杖百，謫戍貴州都勻衛。時申文定已為掌詹侍郎，調護甚至，鄒感之。文定歿，鄒為立傳，而羅給事大紘，故論文定奪職，與鄒同鄉相厚，年又長，聞之大怒，幾欲出揭，為停其傳不行，乃止。夫人各有主意，各有交情，那得以我律人，以此律彼？近日正坐此弊，所以增是非，分門戶。人之生也直，謂各自樹立，使萬物皆遂其性耳，一切畦町必削去之，乃稱君子，乃成世界。
許文穆公典己丑試，余得登榜，約日聚射所，戒厲之。既至，拜謁，餘切欲親承其教，從諸魁元後，挨近前列傾聽。文穆大言曰：「中後，索賞賜者必多，分毫皆不可與，即如我轎上、門上，一切拒之。從我言者為好門生，不從者反是，我密切體訪，定人品高下。」聞者謂平平無奇。由今思之，即是宋舉主問生事之說。生事足，則取與明，進退輕，賞賜節，則一切飲食、衣服皆可類推。文穆獨挈出，俟人領悟，當是時，余等安然，不聞有座主一役一錢之費，其慮長，其憂切，不下帶而道存矣。
余初歸，太倉相公省母給假歸，入謗言，余再候，不交片語，一茶即別。復有後言，謂余豪富，田連阡畝，居第幹云者，余心知來歷，然無以自明。同鎮董宗伯，先生座主也。宗伯圽，先生來吊，余迎之，先生率其子緱山，肩輿來訪，所見破瓦舊椽，愕然曰：「還有廳事否？」余曰：「有之，敢不延坐？止後有書舍三間耳。」先生厲聲曰：「此件那個不有？」徐顧緱山曰：「翰林先生，庭戶不剪。」嘖嘖久之，起去。野次復艤舟，召田父問狀，田父指余舍，對如余言，且曰： 「兄弟三人共之。」意遂大解。余復登舟送別，先生執手再四，曰：「人言豈足信？」余曰：「先生何出此言？」復厲聲曰：「我眼是肥皂核。去，去，不必言。」 以後過先生，必留飯深譚。越十餘年，復問家計若何？對曰：「如初，無才故至此。」先生大笑曰：「辦此何必大才？」這段意思，銜感如何能忘，今老矣，益覺戀戀。
先生與吳縣相公同年、同大魁、同大拜，吳縣逍遙，先生愁苦。一友問：「異處安在？」余曰：「不見羅漢坐中，有坦腹哆口者，有攢眉淚欲墮者，各有相法，各有稟受，各有趨向，不得論異同也。」
先生自謂文行冠絕今古，丙戌取士，並會錄，稍破常格。時歸德為大宗伯，頌言壞文體自此始，太倉怒甚。然會錄果不甚佳，墨卷大雅者殊少，而太倉之文行又不可以此貶價也。
是時議從祀諸臣，有大璫，廣東人，主白沙先生，閣中因益以王文成、薛文清兩先生，歸德謂三先生誠當從祀。事發內璫，固不肯覆，卒取中旨行，與閣中遂如水火矣。
三王並封之議，原某少宰進於太倉者，太倉稱善，一時大哄而止。太倉身被攻擊，絕口不言其故，得大臣體。謂少宰非有心作弄，吾不信也，其舊隙且勿論，實欲擠代之耳。
國朝閣臣，大約初入為東閣，進文淵，又進武英，以及謹身（今為建極）、華蓋（今為中極），惟文華則二百餘年來，在永樂間，權謹以孝行舉，拜文華殿大學士，至萬曆三十五年，加山陰朱文懿公賡，亦一奇也。又殿閣遞進不相兼，而高文懿穀以謹身兼東閣，王毅湣文兼謹身、東閣，又一奇也。
朱文毅公奏疏云：「兒童走卒，無非怨詛臣等之言；流離瑣尾，無非感悟臣等之狀。乃者，齎捧官來，即說礦稅；各處書來，未開緘而知其說礦稅，令臣等如何抵對，如何搪塞？抵對搪塞已非一朝，巧言如簧，不過增謊。皇上於章疏可以留中，而臣等之書揭，不可無答語，時時戶外，羅無對業之冤家；日日街前，列不欠錢之債主，按劍相視，誶語橫加」云云，近日輔相真是苦海。（礦稅真是敝政）
閣臣當國，勿論賢不肖，歸時必牽累同鄉親友，若門生輩。華亭以癸未及第，又十九年，而陸平泉先生會元入館，凡二十七年。穆廟登極，華亭當國，已十餘年矣，先生僅以太常卿掌國子祭酒事，蓋家居當十之九，又為南司業，恬退如此，其又誰得牽累哉？此後鄧定宇之於江陵，近日顧鄰初之於四明，皆門生，卓然免於風塵擬議之外，陸，辛丑，鄧，辛未，顧，戊戌，並以會元居之，更奇。
萬曆中葉，文淵閣失印復鑄，而閣權始日輕。南中魏公賜第毀而復造，失太祖御筆甚多，而勳戚日就窘迫，至有投河死者。兩事關係，獨在閣臣、勳臣已乎？
世言：為將三世，必凶。乃薛仁貴既以壽考終，子訥，為朔方行軍大總管，卒年七十二，諡曰「昭定」。弟楚玉，為范陽節度使，楚玉子嵩，為相衛沼邢節度使、檢校尚書右僕射、平陽郡王，卒贈太保。嵩弟萼，為留後，被逐奔沼州，入朝見原。嵩子平，河中節度使、檢校司徒、韓國公，卒年八十，贈太傅。子從，左領軍衛上將軍，贈工部尚書。凡五世，無凶者。（兵、刑二事，能造業，亦能造福）
尉遲鄂公、韓蘄王，不但忠勇，兼有謀略，晚年俱謝客學道，保其身名。韓復能作小詞，自號清涼居士。此其人似皆得道而去，真《西遊》所謂「戰鬥佛」也。
都督韓公觀，提督兩廣。初入境，生員來迎，觀素不識生員，見其巾衫異常，縛斬之。左右曰：「此生員也。」觀不聽，曰：「生員亦賊耳。」朝廷聞之，喜曰：「韓觀善應變。使其聞生員而止，則軍令出而不行矣，豈不損威？」韓殺人甚多，御史欲劾之。一日，觀召御史飲，以人皮為坐褥，耳目口鼻顯然，髮散垂褥，首披椅後。餚上，設一人首，觀以箸取二目食之，曰：「他禽獸目皆不可食，惟人目甚美。」觀前席坐，每拿人至，命斬之，不回首視，已而血流滿庭。觀曰： 「此輩與禽獸不異，斬之如殺虎豹耳。」御史戰栗失措曰：「公，神人也。」竟不能劾。
岳蒙泉謫甘州，郭定襄以詩送之，吳匏庵置之《集古錄》中。定襄武而能文，又敬重正人君子，宜其享名為勳臣之冠也。
朱秋崖中丞紈，吳人，少負文名，兼長謀略，勘定綿戎，甚著聲績。會海上告警，視師浙閩，性嚴鷙。鄞令徐易，永豐人，號豐溪，論事不相中，命卒捽庭下，加詬辱，徐舒然不少動，徐曰：「明公怒既定，可使下吏有言乎？」因歷引辨，如是如是，朱無以難。後中巫被抑死，徐曰：「其才兼文武，且直前忠敢，世鮮比也。」徐後為刑科給事中。
秋崖之父昂，號圭庵，為景寧教諭。先娶禹氏，生子衣、冠、綬，後娶施氏，生紈。衣不孝，與外家猾吏鈕讓合計以螫陷人命事，圭庵本懦儒，大懼逃去，縣收施及紈，置於獄。紈才生數日，剪敗絮裹之，衣又百計絕其食，且中毒幾斃。凡五月，賴同鄉陳憲副冷庵訓戒不孝子，力言於史太守，白狀，母子俱出獄，圭庵亦就理得釋。後衣、冠、鈕讓俱敗絕，綬以從父獨存，紈清強為名臣。冷庵字粹之，羅一峰有《冷庵》。
萬劫群凶，獨立孤蹤。八疏軍功，十疏迂忠。一官早辭，一命莫容。浙閩之機械則巧，宵旰之緩急誰庸。蓋以海為利之家，布列顯要；故以是為非之口，充塞鴻蒙。披腹經年，正懼多讒之險；乞骸請老，敢幹不韙之公。日月在天，雲霾在地。便宜敕旨，遂成文具。旗牌軍令，遂成兒戲。世眯誰開，黨同伐異。知責人以常法，不念呼吸之兵機；知論事以常情，不念順逆之名義。知一時賊命之當惜，不念累年赤子之倒懸；知一時威柄之當收，不念累年冠履之倒置。知坐計以旬月，不念先奏福寧，得報云云，相去漳州千里；知遙制以文墨，不念先奏先人，奪人云云，實為天閽萬里。變虞倉卒，孰非督陣之時；事繫機宜，未奉班師之旨。九十六執訊之醜，若云可矜，若云可疑；數百千航海之家，何據而作，何據而止？茲幸指揮粗定，大開報復之門；向使反側四起，必樹激變之幟。報復尚爾公行，激變固當文致。不然，開府職掌參劾，何奸宄悉見彌縫？極口條陳利害，何上下曲為壅蔽？屠府朝貢夷國，謂非叛臣；謀殺寧波巡撫，謂非怙勢。鄭世威未奉復職之旨，布置升遷；張德熹顯犯通賊之私，頤指營衛。惟功惟忠，為仇為厲；作福作威，孰大孰細。且內外錄囚應死，尚多摭拾之詞；今薦紳為賊前驅，孰無迎合之弊。會議如此支吾，主者得無牽制；盡刪原奏之要，全為佑賊之計。既非賊，曷慮不靖？既行勘，曷煩告示？既慮變，曷不體念當事之人？既佑賊，曷不早寢開府之議？軍門未撤，占風之月無波；勘使未來，偽府之船已熾。開刀至於開胸，豈法所許？殺人至於殺官，何詞可諉？將官人之命，輕於叛賊；抑天子之法，輕於勢利。前此一年，臣奏九重，固曰「不死盜賊之手，必死筆舌之鋒」，斯言既驗，俟命為恭。亂曰：糾邪定亂，不負天子；功成身退，不負君子。吉凶禍福，命而已矣，命之如何，丹心青史。一家非之，一國非之，人孰無死，惟成吾是。
胡梅林為總督，先後上疏，皆手書如一。後被劫，為上所憐，蓋不獨有禦倭之功，其一段敬謹心亦自難及，孰謂公僅粗豪人物哉？凡古人上疏，必手書，宋時猶然，想至胡元始停耳。
梅林被逮歿，歙太守何東窺時局，欲羅織沒其家，發兵圍守。嘉禾鬱陽川蘭為績溪令，知胡公家貧，且捍海功不可泯，力覆護之，願上印綬去，乃得免。
徐文長渭，自稱曰田水月，客胡總督，野服，具賓主禮，非時出入。一日飲酒樓，有數健卒飲其下，不肯留錢，徐密以數行馳胡公，公立命縛至，斬之，一軍股慄。
梅林被逮，自謂宋以來，少保當厄者三人，一岳武穆，一於忠肅，一自謂也。然胡雖有勞，要非二公匹。而汪南明以戚南塘四之，戚本良將，以江陵波及，自蘇門調廣西，不貶爵，與胡之被逮者又異，那可並舉。
伯玉志戚將軍，言其以《燕志》托郭山人，身後，郭私其千金去，志意不成。考之郭山人名造卿，號健初，福清人，交諸名公，徐天目、顧衝吾、葉龍潭皆重之，最後葉少師台山為之傳，則其人品可知。且《燕史》、《薊略》皆有成書，何汪之不倫乃爾？豈故有怨，遂曲筆耶？
戚將軍鎮薊，所駐三屯署庳隘，稍拓之，並及文武廟，梵宮道觀。南山有碧霞、景忠諸壇，望之縹緲，如在雲端，有香錢簿，取佐軍費，公不入一錢，皆以飭材具。有東湖，因濠為險，導以資灌溉，護以柳堤，有魚蝦菱茭之利，荷亭采鷁，可供遊賞。忌者蜚語上曰「賽西湖」，章下撫按會勘，上言：「諸所征繕，士不告勞，為太平雅觀，即貢夷亦徘徊嘖嘖，可以示遠。」事乃得釋。嗟乎！為大帥修邊，成功暇逸，不得動一木一土，至形論列，亦大苛矣。戚未幾亦調廣西，坐黨張江陵，無有錄其功者，沒凡二十餘年，至乙卯，乃得膺恤典。天啟元年，遼事大敗，葉少師題請賜諡以勵邊將，得諡。
名將必好文，名臣必備武。好文，故有所附麗而益彰；備武，故有所揮霍而益遠。名臣不必言矣，名將則近時戚將軍，得交汪南明、王元美弟兄，沈紫江希儀，交唐荊川，故其戰功始著。若周尚文、劉顯父子，人能言之，罕能舉之，嘗欲為之查補未能。而劉頗喜語文事，余與其少子國樟會於招寶山，語及戚，大不滿，謂多假手，未知其果否也？
辛幼安流寓江南，而豪俠之氣未除也。一日，陳同甫來訪，及門將近，有小橋，同甫引馬，三躍而馬三卻，同甫怒，拔劍斬馬首，徒步而行，幼安適倚樓見之，大驚異，即遣人詢訪，而陳已及門，遂與定交。後十數年，幼安帥淮，同甫尚落落，貧甚，乃訪幼安於治所，相與談天下事，幼安酒酣，因言南北利害云：「南之可以並北者如此，北可以並南者如此。錢塘非帝王居，斷牛頭山，天下無援兵，決西湖水，滿城皆魚鱉。」飲罷，宿同甫齋中。同甫夜思，幼安沈重寡言，因酒誤發，若醒而悟，必殺我滅口，遂中夜盜其駿馬而逃，幼安大驚。後同甫致書，微露其意，為假十萬緡以濟之，幼安如數與之。後同甫上書孝宗，謂「錢塘一隅之地，不足以容萬乘，山川之氣，發泄無遺，穀粟桑麻絲炭之利，禽獸魚鱉之生，日減一日，請移都建業，建行都於武昌，以制中原。」上題其議，以問宰臣王淮，淮素與同甫不合，對上曰：「秀才話耳。」遂不復召見。
同甫祀本府鄉賢，有議其喜談兵事、不修小節斥之者。何損齋瑭為督學，檄曰：「聖門施教，尚分四科，君子取人，豈拘一律。子路好談軍旅，遊、夏齊驅，宰我立論短喪，閔、曾同祀，若依淺狹之見，均在罷斥之科。先生才高誌忠，文雄節峻，原送入祀，庶修缺典。」嗟，嗟，同甫命薄，生前之坎，死後之推敲，不遇賢者，難乎免矣。
錢瓊，太倉州人，字孟玉，倜儻強毅。洪武間，有勾軍千戶舞威虐民，無敢抗，瓊直前縶之，面太祖，應對稱旨，千戶伏誅，瓊賜衣鈔還。
羅仲淵，吉水人，多讀古書，性倜儻好施。國初，挾貲遊巴蜀、秦隴、江漢間，致數千金，客淮揚，結交皆奇傑士，縱酒自放，喜為俠日甚。季父聞之，亟往索分其貲，仲淵盡出橐中金，恣叔取其半還，復以所留悉分諸弟，走閩廣，復致數千金。久之，洪武戊辰，應詔實京師，占籍江寧，守令皆禮為賓，市裏爭訟，走求平者盈門。永樂初，上書言「便宜十事」，文皇甚嘉之。仁廟監國，江寧令王凱、上元令魏鑒造戰車不如法，繫御史獄，仲淵憐凱、鑒廉，倡兩縣父老白其枉狀。後父老悔懼鼠散，仲淵獨詣東宮，陳二縣令之賢，御史折之曰：「兩縣父老不至，若以一人，白兩縣長吏，公邪？私邪？」對曰：「公私不在人之少多，誠公，一人可也。」仁廟召與語曰：「縣官誠賢，戰車重事，而誤之，如何？」頓首曰：「人安能每事盡善？」仁廟喜曰：「長者之言。」即釋兩縣官。亡何，應天府丞張執中繫獄，使人誘仲淵，如兩縣官救我，仲淵不可，曰：「兩縣誤公事，故得公言；今府丞私罪，敢面謾，且與丞俱族矣。」執中銜之，竟因盜官錢被籍，猶不足償，乃誣寄鈔十五萬仲淵所，逮獄。長子三錫，皇恐傾貲，晨夜攜千五百金償所誣鈔，得釋。仲淵雖以直受誣，然其自負益甚，諸學士如解、胡、金、楊輩，皆忘勢與交。既老，乞歸故里卒。孫通，右都御史，太子少保。
湯胤勣在江陰縣，其知縣弗利於民，將受代，胤勣率少年數人，直入縣廳，反縛之，狀其罪，送之上官。上官大駭，並收下獄。凡數歲，會赦，乃得釋。夏郎中時正嘗語侵胤勣，怒，就坐上捽之下，拳之，蹴之，眾客之股慄。又嘗過友人家，見道士在坐，與語不合，罵捶之幾死。與人言，出入經史子籍，縱橫捭闔，隨意所如，無所不快。別自有傳。
林公武，不知何許人。建州土賊葉顒作亂，挺身持帛書往諭，賊怒將殺之，以珓卜於神曰：「陰陽勝兆皆死，必立乃免。」珓倒地，倚案而立。公武初無喜懼色，盜不敢害。
博雞者，袁人，素無賴，不事產業，日抱雞呼少年博市中。任氣好鬥，諸為裏俠者皆下之。元至正間，袁有守，多惠政，民甚愛之，部使者臧新貴將按郡至袁，守自負年德，易之，聞其至，笑曰：「臧氏之子也。」或以告臧，臧怒，欲中守法。會袁有豪民嘗受守杖，知使者意嗛守，即誣守納己賄，使者遂逮守，脅服，奪其官。袁人大憤，然未有以報也。一日，博雞者遨於市，眾知有為，因讓之曰：「若素名勇徒，能籍貧孱者爾，彼豪民恃其貲，誣去袁使君，袁人失父母，若誠丈夫，不能為使君一奮臂邪？」博雞者曰：「諾。」即入閭左，呼子弟素健者，得數十人，遮豪民於道，豪民方華衣乘馬，從群奴而馳，博雞者直前捽下，提毆之，奴驚，各亡去。乃褫豪民衣自衣，復自策其馬，麾眾擁豪民馬前，反接徇諸市，使自呼曰：「為民誣太守者視此。」一步一呼，則杖其背盡創。豪民子聞難，鳩宗族僮僕百許人，欲要篡以歸。博雞者逆謂曰：「若欲死而父，即前鬥，否則闔門善俟，吾行市畢，即歸若父，無恙也。」豪民子懼不敢動，稍斂眾以去，袁人相聚縱觀，歡動一城。郡錄事駭之，馳白府，府佐快其所為，陰縱之不問。日暮至豪民第門，捽使跪，數之曰：「若為民不自謹冒，使君杖汝，法也，敢用是為怨望，又投間蔑汙使君，使罷，汝罪宜死，今姑貸汝，後不善自改，且復妄言，我當焚汝廬，戕汝家矣。」豪民氣盡，以額叩地，謝不敢，乃釋之。博雞者因告眾曰：「是足以報使君者未耶？」眾曰：「若所為誠快，然使君冤未白，猶無益也。」博雞者曰：「然。」即連楮為巨幅，廣二丈，大書一「屈」宇，以兩竿夾揭之，走訴行御史臺。台臣弗為之理，乃與其徒，日張屈字遊金陵市中。台臣慚，追受其牒。為復守官，而黜臧使者。方是時，博雞者以義聞東南。
吳叟，吉安人，忘其名。里中有大猾，家徒數百，暴行為患，人皆畏而苦之，然不敢上狀於有司，即上，有司亦怵怵恐致變，不敢問。會流賊逼里中，叟遂間詣其廬，說曰：「公之行事，上下之所知也，即有司懼不敢問，假令部使者督千人捕公，公能終拒之乎？」曰：「不能。」叟曰：「吾固知公不能也。公既不能，何不因事自解？亡論自解，且令里人德公。」其人欣然曰：「唯長者命之。」叟固執其手曰：「方今流賊四劫，誠危急存亡之秋，而公雄傑，所部皆堪戰力士。賊氣驕，剪此何有。公當此時，誠能率其子弟擊賊，賊必潰，則里中莫不歡公，公得以長豪里中無懼矣。」其人遂掀髯而起，曰：「公無言，吾當為公擊賊。」於是勒其子弟最強者百人，人持梃急馳之。而叟騎一驢，從二蒼頭，往讚。一遇賊，輒奮鬥，自巳至未，凡數戰，殺數十人。猾者稍倦矣，輒令左右取水。而叟心計，賊既已殺數十人，無可慮賊矣，獨念此猾，暴里中無已時也，不若因其機滅之，遂從旁大呼：「我兵且退。」賊遂乘勝追之，悉殺猾之父子兄弟。
劉滋，濮陽人，少為庠士，家貧，田不二十畝。又值水旱，無以自活，乃盡鬻其田，逐什一之利，十餘年致數萬金。為人慷慨，重然諾，取捨不苟，尤善心計。家藏自鏹，皆鑄大錠，錠四十斤，覆樓板下。有劇盜韓氏者，使其黨五十餘，越城劫之。得劉，劉曰：「若輩利吾財乎？」曰：「然。」指板下示之曰：「唯若所取。」賊見大鏹，喜甚，盡力攜之，人不過二錠。既去，劉告家人，亟遠匿，賊且復至。賊既登城，復命於韓，韓見金，良久，曰：「不殺此人，吾輩且無噍類。」亟復往跡之，無所得，韓曰：「敗矣。」攜數錠遠遁去。既明，鄉人言劉，劉笑曰：「財固在也。」告官捕之，不數十里，賊盡獲。金皆如故，獨失韓所攜耳。
王朝佐，清源人，負販為生。萬曆己亥，中常侍馬堂摧清源，橫甚，諸亡命無賴從者數百人，白晝手鋃鐺通衢，睨良家子富有力者，籍其業之半，庸夫裏婦，負斗栗尺布往貿易者，直搤而奪之，少誰何，輒以違禁論，髡為城旦，沒入田僮，有能告者，以十之三畀之。於是中家以上大率破，遠近蕭然罷市矣。朝佐，傭者也，不勝憤，淩晨，仗馬箠撾中使門，請見，州民歡呼，荷擔隨以萬數，堂懼不敢出，則令戟士乘墉發強弩，傷數人，眾益沸，朝佐攘臂大呼，破戶而入，縱火焚其署。堂有心腹王煬者，時為守備，負而趨以免。斃其黨三十七人，檢視之，皆郡國諸偷，臂上黥墨猶新也。御史某，懼失中使歡，隱其情，以格鬥聞。上怒王煬，以救不蚤逮繫，下朝佐御史治。時欲盡錄諸脅從者，朝佐曰：「死，吾分耳，吾實為首，奈何株及他姓？」時郡守李士登爭之力，欲曲赦，而郡人副使傅光宅疏於朝，力攻御史，皆不能得，獄具棄市。臨刑崛強，挺頸待刃，時七月二十有六日也。天地晝晦，觀者數千人，無不歎息泣下。朝佐無子，有母及妻，郡大夫厚恤之，清源諸大賈心德朝佐，歲時饋遺不絕，而中使焰頓戢。故州民益思朝佐不置，立祠祀之。同時蘇有葛賢者，逐殺收稅人。稅使孫隆故以織造至，頗老成，警禮士大夫，兼攝不無擾動，賢既為倡，從者數萬，隆亟走杭州得免。有童某者，故役申文定府中，為州判，起貲數萬，居於湖，慕而從之，收劉河稅，變起，泅河奔避，中寒斃。賢原名成，為當道所改，後得赦出，有饋皆不受，至今尚存。
許穀，宇本善，歙人，文穆公國之從侄也。豪健，善擊劍，挽強命中。嘗被酒臥嶺北，有虎枕其頭，醒而視之，鼻息甚酣。蓋虎先食犬，口吐沫，一如醉人狀。許熟視，曰：「彼無忮心，乘醉殺之，不武。」遂舍之。先在嘉靖中上三策，請立縣城，不果。後倭突至，太守陶公承學召與議事，令守東門，飭武備，倭不敢入，繞出宛陵。遂議城，以穀為督，授冠帶行事，卻之。徐為措置，立辦。後辭去，商於嘉禾之皂林。以酒暴卒，祀為神。陶太守深傷，為文以祭。太守時已為顯官，即泗橋先生也。
刑部尚書趙公錦為南御史，清軍雲南，上疏忤分宜，被逮。械行萬里，途中墜車再，偶入坎陷，輪過得不死。既至，下錦衣獄。有巨賈某亦在獄，視公而泣曰：「公即拷訊，宜為雙足。誠得行六十金，可全矣。」曰：「吾不能保首領，焉保吾足？」明日，刑至足，有青衣數校在傍，若陰護者，則賈已代為居間矣。獄上，分宜票旨杖百，公自分決死，肅皇抹去之，削籍歸。後起撫貴州，過江右，見分宜槁厝道傍，惻然，言於監司，加守護焉。忤江陵，再歸。及江陵籍沒，公召入刑部，又力請寬恤，乃得少解。蓋其厚德如此（君子之所行固宜如此）。躋極品，享高壽，完名全節，非偶然已。
弇州從兄世德，字求美，能馭惡齧馬，馳回中道。以嫡孫故，司馬移蔭為詹府主簿。會倭大人，再上書，極詆用事者養寇狀，眾以為迂。與禮部沈郎者煮黃金不就，棄官去。所受腴田二千畝，悉籍官，佐軍興費。田宅庭沼，俱不省治。斥綺麗，其食麵餅、麥飯，冷淘至斗許，取足而已。
路貴，宇秉彝，順天人，粗涉經籍。少為童子師，性伉直，不匿人過。母喪發引，仿家禮，去幡幢鼓樂，用人為方相，市兒爭嘩笑之。尤不喜神怪，嘗有降鸞者，人各獻香楮，貴脫所趿雙蹊置案上曰：「吾無他物，聊以供神。」觀者縮頸，貴大笑而去，後以壽終。
楊範，字九疇，號棲芸，鄞縣人，有學行。里中有巫，稱曰「龍神道人」，談禍福如響，家趨戶迎，官不能禁。公作文，令人讀以諭之，弗止，躬往見巫，摔其首，痛毆之。巫蒲伏，惟叩頭求解，時擁巫者千百人，驚怪散去。公，楊晉齋守陳之祖也。
東吳有張氏者，業儒不就，輒執筆謝去，論兵說劍，走馬獵狐兔，為俠，往來三吳中。歸則鳴琴在堂，坐客常滿，而亦慷慨周人之急，名隱隱起。一夕，有客卒至，體服甚偉，鋒穎橫出，髯髮直指，腰劍手囊，血淋淋下，入問曰：「此非張俠士居耶？」曰：「然。」張揖客甚謹。坐定，客喜動顏色曰：「夙恥已雪。」 張問故，指其囊曰：「某之首也。」且曰：「此去有一義士，欲報之，聞公高義，可假十萬緡，得諧所圖，吾事畢矣。」張立應之。客曰：「快哉！無所恨也。」乃留囊首去，告以返期。及期不至，時已五鼓，張慮以日出而囊首見，遣家人出而埋之，乃豕首也。
