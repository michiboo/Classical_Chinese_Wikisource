
韓信以告反被執，赦為侯，居咸陽，聲望赫人，至今樊噲稱臣。漢祖又用兵燕、代，留信於腹心之地，安得不死？且假王之請，自有以胎之。彭越原非漢臣，事定封王，隱然敵國，勢不並立，方追項羽，約與韓信會兵而不至，如何免得一死？雖呂後用刑，恐亦蕭何之謀居多。高帝聞信死，且喜且憐，亦是真情所發。其赦欒布，亦是憐韓信之餘。然則二人之死，逼於地位，未可盡罪高帝。至元功十八人，無一人強死者，則漢高之保全亦至矣，而坐以殺謬功臣，可乎？
范亞父之為人，蘇老泉評之當矣。中間如張良獻玉斗，拔劍撞而碎之，曰：「唉，孺子不足與計事。」是何等氣質？言不用，歸至彭城，疽發背死，是何等涵養？看來是憤激用壯之徒，止能望氣，不足與成功。陳孚題其墓詩曰：「七十衰翁兩鬢霜，西來一笑火咸陽。生平奇計無他事，只勸鴻門殺漢王。」
劉先主與雲長結為兄弟，義氣甚重，方即位，而雲長敗死。平時共患難死生，不少須臾離，而一旦委之虎口，既忝為兄，又做皇帝，戴平天冠，而弟仇不少泄，當日誓言謂何，又何以見天下？故劉先生之行，決不可已，即不行，亦須枉受張翼德一番臭氣。駐手不得，惟一敗，氣結而死，故可以下見雲長，而先生之心，亦可以無愧無憾。此正英雄本色，天下為輕，義為重者。況乘此機會，及其銳而用之，直下吞吳，亦未可知。當時孔明知先主之心，亦不強諫，既；敗，泣下曰： 「法孝直若在，必能制主上東行。縱行，必不傾危。」亦是感慨無聊之言。非孝直真能制之，而保其不敗也。
擒王當在陣上。若人以好來，而我懷惡意，從酒席上取人，此最無行者所為。史籍中惟田蚡用之灌夫，蚡之所以為蚡，叩頭伏罪而死。即如磨笄、魚腸，亦是盜賊篡殺之行。亞父以此動項王，取沛公，看來項王英雄，豈屑為此？既不聽，又用項莊舞劍，當時多了項伯翼蔽一番。即使項莊行兇，必有雲龍雷雹，將此宴攪得一場掃興，暗暗送沛公歸營，決不死於小人之手。亞父之謀，拙矣悖矣。他如法孝直說昭烈取劉璋，劉穆之說宋祖取劉毅，二主皆不聽，方有氣概，方成些事業。項王才氣實勝二主，而敗於垓下，天也。太史公之斷，不足為據，而謀臣如范、如法、如劉，風斯下矣。
《史》所稱召平者三：其一具《項羽紀》。廣陵人召平，為陳王勝狥廣陵，未能下，聞陳王敗走，秦兵又且至，乃渡江，矯陳王命，拜項梁為楚王上柱國，令急引兵西擊秦。其一具《齊悼惠王劉肥傳》。朱虛侯劉章，欲令齊王發兵以誅諸呂，齊王乃與中尉魏勃等陰謀發兵，齊相召平聞之，乃發卒衛王宮，後為勃所賣，遂自殺。《功臣表》：平子奴，以父功封黎侯。其一具《蕭相國世家》。召平者，故秦東陵侯，秦破，為布衣，貧，種瓜於長安城東，瓜美，故世俗謂之「東陵瓜」。據此三召平者，姓名偶同，非一人也。《齊王傳》小司馬索隱注云：「廣陵人召平與東陵侯召平及此召平皆似別人。」楊用修《史題評》於羽召平云：「召平加廣陵人於上者，正與東陵召平異也。」又《後漢書》：廣陵郡有東陵亭。《博物》亦謂東陵聖母祠在廣陵，疑此東陵即召平所封地也。
吳門徐禎卿，字昌穀，一曰昌國，以進士為評事，親老，求改便地，當事者抑之，降五經博士。初善詞章，後好玄學，晚乃從陽明遊，凡三變，年三十三卒。陽明比之顏子。
徐愛遊陽明之門，正德十三年卒，年三十一。嘗遊南嶽，夢一瞿曇撫其背曰：「爾與顏子同德亦同壽。」自南京兵部郎中告歸，與陸澄謀耕霅上之田，不果。合前說觀之，陽明得二顏子矣。要之，陽明豈有此言？必出王、錢二公之手，若使羅念庵、鄒東郭為之，更自渾成。
梁武帝時，蜀人藺相如為父報仇，殺降人劉季連，自縛歸罪，帝壯而釋之。時亦有廉頗者，為別將，立功淮上，後卒戰死，有風雨之異，祀為神。
北齊韋瓊以高隱封逍遙公，唐中宗時，韋嗣立以宰相阿附韋後，亦封逍遙公。「逍遙」二字，亦有幸不幸如此。
秦檜「十客」，其「狎客」為施全，而刺檜者亦曰施全，為殿前軍使，以為一人，或以為非。要之，既為檜狎客，乃天下下流至不肖者，豈能復作此等忠義出格事？而檜老奸，豈有與其人久處而不能覺眉宇氣味，幾入其手？老節婦決不裝淫娼，而老嫖院亦決能辨識於微渺間也。
元有二王保保。其一，擴廓帖木兒；其一，征行元帥王斌之子，襲父封，復以軍功歿於國事，贈武德將軍、盩厔子。
吉安有龍光，從陽明兵間，著奇節。乃其先泰和縣亦有同姓名者，為松江訓導，克振師範，人比之魏文靖。弟鬱，工部侍郎。子伯，進士。慈谿知縣張莊簡有《龍光先生傳》，字士熙，號素齋。
蘇門公嘯有六如：一如深溪虎，一如大海龍，一如高柳蟬，一如巫峽猿，一如華丘鶴，一如瀟湘雁。唐子畏號「六如」，取佛書之說，不如前說更為脫灑有意趣。或者當時所取在此，而更托之彼，使人不可測耶？
張曲江呼李鄴侯為小友，畢文簡士安於王元之禹偁亦然。
牛弘、王旦俱有傲弟，一殺駕車牛，一擊破祠廟百壺酒，俱無一言。
唐進士宴曲江，曰燒尾。而大臣初拜官，獻食天子，亦曰燒尾。
秦始皇大索十日。漢武帝末年，坐建章宮，見一男子帶劍入中龍華門，疑為異人，命收之，男子棄劍走，逐之不得，亦大索十日。
殷仲文從桓玄之逆，黜為東陽太守，得免於誅，足矣，猶邑邑不得志以死。嘗登縣南二高峰，以擬羊叔子，立亭其上，曰雙峴。何叔子之不幸耶？馬之純有詩詈之。
我郡曰吳興，孫皓以烏程侯入即王位，侈而改之也。浦城縣舊名吳興，江文通嘗為其令，夢五色筆於此，縣有狐山，因號曰夢筆山。
我浙天台，郡縣皆以之得名。陝西鳳翔府麟遊縣亦有天台山，在縣南五里，九成宮之西。
杭州孤山以林和靖著。濰縣之孤山乃伯夷避紂之所，而名不甚著。則地之衝僻之同，而好事者所重在此不在彼也。
富春在嚴州，釣台不必言矣，乃濮州南四十里亦有此山，相傳子陵應光武聘，嘗經此駐足。此必有自來，未可盡以為妄。
《禹貢》太岳山在冀州河東彘縣，東上黨，西即霍山是也。國朝尊武當為玄岳，一曰太岳，而其名乃移之楚，要非其本稱也。
偽閩王延翰跨城西西湖，築室十餘里，號曰水晶宮，每攜後庭遊宴，從子城復道中。西湖之名甚多，惟水晶宮獨見我湖，渠亦妄慕效為之耳。
吳淞江，今吳江寶帶橋一路是也，而淞江亦因其名，懼水災，故去水以禳之。眉州有江，即蜀江分派，亦曰淞江。
東坡謂「杭州有西湖，如人之有眉目」，王梅溪謂「越之有鑒湖，如人之有腸胃」，可謂貼對。鑒湖周回三百五十餘里，溉田九千頃，湖高田丈餘，田又高海丈餘，後為民侵佔，今之存者，視舊額不知何如？聞陶家堰上下一帶皆其地也。至西湖，往往有之，特不如杭州之佳麗著名。河南上河亦曰西湖，差可相亞（張擇端畫《清明上河圖》，即其處）。
鄺尚書埜，清謹士也，而司本兵，故及於己巳之難。丁尚書汝夔，長厚人也，而司本兵，故及於庚戌之誅。人事乎？氣運乎？皆有不可逃者。
丁尚書坐死，殊可憐。後六十餘年，萬曆癸丑，其曾孫鳴階奉進士，余覽齒錄，得其家系，良喜。同時死者楊守謙尤可憐。楊本世家，不知其子孫若何？至鄺公之後，又未及聞也，於我心有戚戚焉。
尚書坐死，職方郎中王尚德從坐，丁獨自引罪，王得減死。丁赴西市，問王郎中免乎，王之子化在旁謝曰：「免矣。」丁曰：「爾父勸吾出兵，吾為內閣所誤，不從。今一死一生，天道也，即死不恨。」籲，丁之人品可見，宜其有後也。化為平遠知縣，會田坑賊，力戰破之，超拜副使。妻計，烈婦，自有傳。
朱清、張瑄，太倉人，皆為元海運萬戶（今吳城有朱張巷，即二人所居）。國初則朱壽、張赫，懷遠人，亦海運，皆封侯。何同姓乃爾？
清傭於楊氏，殺楊，掠妻子財貨，官捕之，終不得。瑄行劫被縛，時洪起畏為浙西提刑，夜夢錄囚十八人，中一人虎形可畏。明日所解賊數與夢合，瑄在其中，貌特異，遂貸死。未幾宋亡，瑄貴顯，事洪終身。瑄目不識丁，書押文卷，但攢三指，染墨印紙上，狀如品字，雖巧作偽效之，終不能。
《陸文裕集》云：沈都遠登宋進士第，仕於揚州，會元兵渡江，復仕於蘇。夜夢雙虎，黝然據獄。比明入視，果有兩男子荷校者，察其異，陰縱之，即張瑄、朱清也。尋罷官，寓蘇之烏鵲橋。後瑄、清以海道功，為萬戶，貴顯，物色之。一日遇諸塗，遙拜曰：「吾父，吾父。」即奉以歸。至青浦居之，地沃，遂卜築焉，始為嘉定人，至今子孫日衍，稱大族（二說少異，兩存之）。
宋亡，有都統崔順，領眾五千，泊紫霧島，元世祖命朱清招安，問用兵幾何，清但求勇士二人，與子虎，駕一舟至島，順舟發矢如雨。清曰：「我朱相公也，皇帝著我來招，從者富貴。」登舟宣旨：「順意徘徊，即斬以徇。」眾皆降，悉縱遣之。後清被逮，曰：「我世祖舊臣，寵渥無比，豈敢從叛？新眾宰相，圖我財寶，以至於此。」觸石死。
清、瑄雖死，而清子虎、瑄子文龍，仍治海漕，給所沒田宅。清孫樞密院判完者，與諸孫皆還太倉守墓，墓在北門外，松柏如山。武陵杜青碧云：「太倉風水，賴朱氏山林茂盛，以致殷富。」及張士誠據吳，赭夷成丘矣。又清之子旭不樂仕進，退居田野，與士大夫遊，博涉經史，長於小楷篆隸，好施，勇於為義，人咸德之。
東漢末，其降夷徙處內地，漸漸能讀書，通古今，故晉有五胡之亂。我朝降夷內徙者尤多，惟厚其廩賜，止射獵自娛。其桀者以武顯，為參將、副總兵，終不佩印，稱上將；其封侯者間出佩印，而內顧重，不敢為惡。故己巳之變，雖在在蠢動，猶不為大害。又因用兵，徙之兩廣。故二百餘年，四海宴然。蓋祖宗控禦之略，歷代綢繆之功，視漢為密，而功德基本又萬倍於司馬氏，要不可一律論。
用夏變夷，王政也，晉武用之劉淵，而五胡橫行；以夷攻夷，上策也，殷浩用之姚襄，而一敗塗地。晉武是承籍，不是創業英雄之主；殷浩是清品，不是用兵老辣之才。在國運為華夷之辨，在人才為文武之分，此世上兩大界也。
殷浩既廢，夷然無幾微見顏色。桓溫遺書，以示引用令僕之意，殷答以空函，斥之亦戲之也。溫雖大怒，而無如之何。咄咄書空，蓋已超凡界，入初地矣。道生之對亦是至情。後溫果殺其子涓以報辱。桓玄得志，著書痛詆浩以成父誌；既敗，劉裕建義，止競武功，何暇改正？故余謂《晉書》有二大冤屈：桓氏之於殷，王、庾二氏之於陶士行也。
張嘉貞為天兵使，人告其反，按驗無狀，當反坐，嘉貞謂重兵利器皆在邊，告者一不當即罪之，恐塞言路，為後患，遂得減死。嘉貞以文士起，故為此言，且以中玄宗意。此後告祿山反者皆不聽，以致大亂。夫反是何等事，而可輕告？告必按虛實，方可示懲，而後之以實告者至矣。
褚遂良真命薄。言者坐以譖殺劉洎，猶曰許敬宗為之。至常思謙，直諫有名，亦以市地虧直，露章劾罷。遂良為宰相，豈虧些小之直？其為誣捏無疑。常亦輕信太甚，終不得入《名臣傳》。
皮日休避廣明之難，奔錢氏，官太常博士，贈禮部尚書，子光業，為吳越丞相，孫璨，為元帥判官，三世皆以文雄江東，見《尹師魯文集》，集中有《大理寺丞皮子良墓誌》可考。子良，璨之子也，今《唐書》乃謂日休為黃巢翰林學士，誅死，何舛錯陷人乃爾。
蕭穎士再拒李林甫及永王璘策，東都先陷，勸李承式及崔圓保淮南，通頁道，識力經綸，當是李鄴侯之流。而以宦不達，僅以文苑稱。然則人果不可無官，官果能重人耶？
崔遠有文，而風致峻整，世慕之，目曰「飣座梨」，言座所珍也。後與白馬之難。
古之尋常人亦有奇者。如段文昌帥南州，或旱，襘解必雨，或久雨，遇出遊必霽，民為語曰：「旱不苦，禱而雨，雨不愁，公出遊。」若韓昌黎奇崛人，藍關之雪，馬不能前，此皆命之通塞為之。淮西碑文，一仆一立（平淮西文，段實勝於韓），其又何疑？身後日月光，誰復辨之？
唐次者，唐儉之裔孫也，以禮部員外貶開州刺史，韋皋表以自副，唐德宗惡而斥之。自以身在遠，久抑不得申，采古忠賢罹讒毀被放，至殺身，君且不悟，為《辨謗錄》上之。帝益怒，曰：「是乃以古昏主方我。」改夔州。憲宗立，召還，授禮部郎中，知制誥，中書舍人。上雅惡朋比傾陷者，覽其書善之，謂學士沈傳師曰：「凡君人者宜所觀省。然編錄未盡，可廣其書。」乃與令狐楚、杜元穎，起周訖隋，增為十篇，更號《元和辨謗略》。噫，次可謂奪心矣，而時君有怒有喜，豈非自己命中利鈍？而亦可觀時矣。
宋太祖欲北伐，取幽燕，謀於趙普，以曹翰為將，即以翰守之。普皆不敢駁，惟曰：「翰死，孰可代之？」太祖默然。則明明是翰不可取，不可守，燕亦未可取，未可守，故設此窮其辭。趙普得諫法，宋祖悟意表，奇，奇！
孔道輔使契丹，優人以宣聖為戲，公正色對曰：「中國與北朝通好，以禮文相高，今優孟侮慢先聖而不禁，北朝之過也。」（北朝之意，原因其孔氏而侮之也）虜君臣默然。此對似矣，而猶未盡。當曰：「宣聖，並乾坤，配日月，本朝尊崇。凡皇帝幸學，四拜致禮，九夷百蠻，無不知，無不敬，而某使臣則其裔孫也，北朝獨不聞乎？何禮文之有？」則虜之慚悔又不止默默而已。
完顏方強，宋欽宗所與李忠定、劉忠宣劄子不下數百十，大約云：「賊銳，不可與爭鋒，宜逼逐出境。」此譬如芻豢子弟，偶門上遇一凶人，畏而惡之，只謂家人曰：「打他不過，趕他出去。」既打不過，尚可趕耶？哀哉，哀哉！
趙永忠，秦州人，本姓胡，名清。少慕班超為人，因遊岷州，遇積石國大酋魯黎結膻，與相交善。後至交州，結膻移書永忠，告以其國久失王子，莫知存亡，可偽為王子歸國。永忠乃西行，結膻迎之，國相撒斯金龐斯等咸納款焉。永忠居王位六月，致書青唐守仲威，求歸宋。或阻之曰：「為虯髯不亦美乎？」笑曰： 「虯髯一海酋耳，不足學也。」狀上宣撫童貫，貫遣威至境上待之，永忠率將相偕至河州。貫掩其功，以為拒戰，不敵而降，授忠州刺史團練使，賜姓名趙永忠。貫慮其言於朝，誣以事，謫監韶州酒稅。建炎南渡，廣東盜起，宣尉司檄諸郡各出師討賊，韶守命永忠督兵，大破雄連諸寇，擒其酋，復解南雄圍，遣三子分兵，破循、梅、潮諸寇。紹興二年，被召至臨安，未及朝見，卒。初，永忠聞徽宗結女直圖遼，謂韶守曰：「朝廷此舉非善計也。」後其言竟驗，人服其識（胡清，一本作胡澄）。
弇州謂宋用李綱，未必能滅金，還二聖，固是一說；然用李則國勢必強，可戰可守，僭逆偽命之法行，則人心知儆，咸思自奮，敵國即未必滅，亦必懼而連和，還轅，復三京地，自在掌握間。嗟，嗟！畏強欺弱，人情皆然，而況禽獸夷狄乎？
宋紹興中與金人議和，時淵聖在虜中尚無恙也，自後太后回鑾，而淵聖竟不返。初疑金人慾留以為質，宋雖有請，彼或靳而未許，閱《朱子語類》，窺見其間一二，乃知淵聖之歿於虜，蓋有深故也。先是兀朮下江南，屢失利，而張通古之來，朝之忠計者憤不肯和，宋勢蓋稍振矣。是時，劉豫既廢，金遂欲立淵聖於南京，以中分宋勢，賴和定而止。既，太后南旋，淵聖臥車前，泣曰：「歸與九哥與丞相等言，幸早歸我，我得太乙宮使足矣，他不敢望也。」太后許之，且與誓而別。及歸，知朝議大不然，遂不復語。自明受太子殂，高宗竟乏嗣，金人又欲立淵聖之子以變動江南耳目，岳武穆嘗具劄言之。故終淵聖在虜，宋遣巫伋一迎之，後不復終請者，慮其狡謀復起，至不可區處也。後逆亮謀掃國南下，目中已無宋矣，而淵聖在彼，終以前議致疑，慮生他變，故先戕之。此殆南北一大機事也，作史者都不能舉其概。淵聖厄於虜，又厄於弟兄，自覆載來，帝王之酷，無有過者。
梁武帝、唐玄宗、宋徽宗會逢大劫運，三主皆聰明人，亦預知其兆，切儆於心，凡梁之捨身，唐之厭勝，宋之暗禱，無所不至，然皆外勤兵而內忘武備，畢章及禍。雖然，大劫難逃，內備雖飭，義必發之意外，今人但成敗論人耳。
南宋末造，蒙古兵勢漫天漫地蓋來，又加以謀勇，如何禦得他？金虜悉力支撐，終歸淨盡，殘宋亦盡努睜，到此真無可奈何。此古今剝運第一，所以太祖之功為大。
宋亡，好個薑才、張世傑！張本降人，薑被虜復歸，即配巡、遠，何愧？
讀宋亡死節死難之人，上自大臣，下至戍卒，真是流涕。皇天殊欠慈憐。
錢忠懿王俶以天成四年八月二十四日生，宋太宗端拱元年八月二十四日卒，剛一甲子，復與父元瓘卒日同，人皆異之。杭州有保俶塔，因俶入朝，恐其被留，作此以保之，稱名者，尊天子也。今誤為「保叔」，不知者有「保叔緣保不保夫」之句。
歐陽永叔以妓故，銜錢惟演，厚誣其祖元佐以下重斂虐民，或引錢氏納土後，王方贄均雜稅，減三斗為一斗之說實之，謂為不誣，是則然矣。然吳越之民追思錢氏，百年如新，錢之子孫即失真主，其福澤錦遠，子孫代興，至滿江南，何哉？宋雖減為一斗，而衙前各役之費多至破家，錢雖三斗，而一切差役俱免。又錢立國，置營田數千人於松江，闢土而耕，其奇器精縑皆制於官，以充朝貢，民老死無他纏累，且完國歸朝，不殺一人，則其功德大矣，而永叔無一字之及，何耶？
宋諸大臣多生他郡，亦多徙他郡。韓魏公生於泉州，歐公生於綿州，司馬公生於光州，二程生於黃陂，李綱生於華亭，朱文公生於龍溪，王冀公生於武昌，王荊公生於臨江，豈衙署風氣厚，多毓賢人耶？張齊賢由曹州徙洛陽，楊億由浦城徙潁川，韓億由真定徙雍丘，杜衍由會稽徙睢陽，范純仁由蘇州徙許州，文彥博由汾徙洛，呂公著由壽徙洛，歐公由吉州徙潁州，二蘇由眉州徙潁及陽羨。司馬公由夏縣徙洛陽，王文正公由大名徙開封，周元公由道州徙九江，邵康節由范陽徙洛陽，朱韋齋由新安徙建安，離鄉井，去墳墓，於禮合邪否邪？或謂宋都汴，諸公之徙亦近聖之意耶？以上二項，不能悉數。入我明，徙兩京及鳳陽者，以閭右；徙雲南者，以罪謫；隸錦衣、太醫、欽天者，以官籍。餘大臣，則李文正、楊文襄而下甚多。至程襄毅由河間徙歙，則又歸原籍也。
范文正公言：「幕府客，須可為我師者辟之；雖朋友，亦不可辟。」其論甚偉。然要看自家力量如何？
曹利用力擠魯簡肅，幸真宗察知，得寢。後曹驟得罪，簡肅方病，聞之歎曰：「利用何罪？但倔強，不識好惡耳。」欲救之，報已押出國門，驚急脈絕而卒。此等心事，又在文彥博救唐介之上。
考亭謂大蘇早用即是王安石，此未必然。大蘇乖，老王癡；大蘇俊，老王笨；大蘇可以機挑，老王難以理奪。考亭因程伊川惱蘇氏，因張敬夫護張浚，大賢亦有未化處。
程子若能容大蘇便是孔子，對面服得大蘇便是西方至人。
宋仁宗國本未立，諸公爭之不能得。有監察御史裏行陳洙發憤上疏，且云：「陛下以臣懷異日之圖，莫若殺臣之身，用臣之言。」疏上，仰藥死。仁宗憫之，賜錢百萬以葬。元祐初，司馬光以為言，官其子。洙，字思道，建陽人，慶曆二年進士，為烏程令，有聲。
軍中刺客引領待刎之事本出韓魏公，考亭作墓誌，歸之張浚，此必本於《南軒行狀》，豈真有是事耶？然在魏公，一以為駐延安軍中，一以為鎮相州宣聖廟齋宿，事者信筆而寫，往往如此。
蘇雲卿評張浚云：「長於知君子，短於知小人。」然浚所短，畢竟短於君子。一個岳武穆在面前，才交數語，語又磊落，便艴然，趕他還山去，又殺了有文有武的曲大，所長安在？至以邵宏淵副李顯忠，益憒憒矣。
浚開府視師，諸將有以北討之議聞者，事下督府，將從之。李椿為參謀官，亟奏曰：「復仇討賊，天下之大義也，然必正名定分，養威觀釁，而後可圖。今議不出於督府，而出於諸將，已為輿屍之凶矣。況藩籬不固，儲備不豐，將多而非才，兵弱而未練，節制未允，議論不定，雖得其地，不能守也。」書未入而師已行，又言：「大將勇而無謀，願授成算，俾進退可觀，毋損威重。」不聽，果大敗於符離。浚之輕率寡謀如此，宋安得不弱？若李公者，籌略精明，真將相之選，如時之不用何。
石鬥文，字天民，新昌人。隆興初進士，任天台尉，遷臨安府教授。與朱晦庵為友。丞相史浩薦其學行，改樞密院編修。上書論朝政，言甚懇切。其曰： 「朝廷辟如萬金之家，必嚴大門以司出入。一旦疑守者而創開便門，不知便門之私，乃復滋甚。」一時以為名言，因目之曰「石大門」。除知武康軍。晚益嗜學不衰云。
鄒浩為揚州教授。呂申公守揚，命浩為宴集樂，浩辭焉。公語浩曰：「他日為翰林學士何如？」浩曰：「為翰林學士則可，為祭酒司業則不可。」公被召，臨別謂浩曰：「教授器識不凡，當自愛。」至上前，首薦之。
姚祐者，元符初，為杭州教授。堂試諸生，出《易》題：「乾為金，坤亦為金。」蓋福建本書籍刊板舛錯，「坤為釜」，脫二點，故姚誤讀作「金」。諸生疑之，因上請，姚復為臆說。諸生以誠告，姚取官本視之，果「釜」也，遂升堂自罰一直。其不護短如此。
宣和間，睦寇猖獗，所至，同惡響應，州連陷且五六，建瓴而下，將至永嘉，守貳欲棄城走。教授劉士英，湖州人，憤激於眾曰：「吾徒誦詩書，講逆順，而俯首貼耳以事賊乎？」館下生石礪慷慨佐之，畫守禦策，行保伍法，出奇計，數挫賊鋒。於時海內習安，郡無武備，而忠驅義感，獨恃人心為守，保全城以還天子。越五十六日，王師至，賊始驚遁。上功。劉通守太原，會金虜犯城，死於力戰，卒全其節。石辭祿不居，以布衣終。
宋末，國子學正周泰，臨安人。元兵至，糾眾抗之不克，而誌益奮，名其子曰「思岳」、「思李」、「思文」，謂武穆、忠節、信國也。後徙無錫。五世孫曰廣濟，號月窗。子敷，號煦庵，工醫，嘗曰：「病不能死生，藥不能生死。」皆以壽考終。孫即禮書文恪公子義。曾孫炳謨，今官官僚，皆學正公之報也。
孫偉，字奇甫，學於劉待制。孫初為靜州幕官，待制謫夷陵，自靜請見曰：「某生長南方，未見北方賢士大夫。聞先生學於司馬公，此賢士大夫之冠，所以求見，不敢說從學，但求聽說話數日足矣。」劉許。因共飯五日，與之語。既五日，孫以所聞盡錄為一冊，請曰：「所聞如此。恐錄有所不審，更住半日，先生為看過，乃辭歸。」孫生平所受用，只此五日所聞。噫！古人好學之篤與實踐精專如此。
莫汲，湖州人，自號月河。紹興間為國子監生，秦檜惡其救拔善類，謫化州，士之秀者多從學焉。
宋時以京尹之學為國學。臨安三學之橫，乃與人主抗衡，或少見施行，則必借秦為諭，動以坑儒惡聲加之。招權納賂，豪奪庇奸，動搖國法，作為無名之謗，扣閽上書，經台投卷，人畏之如狼虎，市井商賈無不被害而無所赴，雖京尹不敢過問。一時權相如史嵩之、丁大全極力與之為敵，於是協力合黨以攻大全，大全終於得罪而去。至賈似道作相，度其不可以力勝，遂以術籠絡。重其恩數，豐其饋給，增撥膳田，種種加厚，於是諸生啖其利而畏其威，雖目擊似道之罪，不敢發一語。及似道要君去國，則上書讚美，極意挽留，今日曰師相，明日曰元老，今日曰周公，明日曰魏公，無一人敢少指其非者。
殷文珪，池州人，乾寧中進士。朱全忠特表薦之，文珪惡其奸，逃去。全忠大怒，追捕不及，每言窮措大率皆負心，白馬之禍，亦引為證。古言待小人不惡而嚴，匪直道理如此，亦以免禍息亂。況大盜握重兵，而可輕犯？全忠非文珪，白馬之沉，自不肯免。要之，藉口有由來矣。
澧州同知甘玉聲，陽朔人也。弘治間，條奏猺獞積歲劫殺之慘，兵部是其言，請於上，令撫按相宜剿撫。首惡聞之，猖獗愈甚。數掠玉聲家，至取其人殺之，必欲赤族而後已。為縣令者又揚言甘鄉宦云云：「欲盡誅汝輩」，恐嚇取厚賂以為解。嗟乎，玉聲為地方計，未必有益，而家先受禍，為縣官者又因而取利。余近日均田之事酷與相類，蓋惟口之禍如此。籲，今戒之晚矣。
命坐磨蠍，無事得謗。余不幸坐此宮，生平所被猜疑譏訕，無形無影橫加者，都出意外，自知自忍，自憐亦自笑，今都忘之矣。惟均田實自作之孽，豈得盡歸咎磨蠍？然此議發之已久，余有所感，揭之撫按，誤采發下，時編審已定，眾當憤結時，哄然並起。適按台馬起莘從聘，自嘉興將至，眾往迎，大刻「均田便民」 四字，粘於道傍，處處皆遍。因隨按台舟，自平望至郡城，一百二十里布滿，極目不見首尾，愈近愈多，號呼投水者，往往而是。既至，登輿，眾擁枳不得行，擒數人，旋釋之。抵署問狀，兩縣主又失辭，按台怒，卻立曰：「民情如此，三日不靖，於汝乎取之。」於是大議泮宮，擠排幾至墮橋。權在百姓，不在縣主矣。縣主亦怒，據均字以一切法齊之。而各大族之子弟互糾集，直犯府主，加惡聲，府主震怒，多潛遁去。有二生獷甚，自以名實之，以示無懼，遂逮捕不可解。而初發時，率其僕從可千人，抵潯焚余居，未至三里，或云：「小民聚且格鬥。」乃返。余妻子皆懵不知。又分佈郡城各門，欲執余，余亦懵不知。而守道謝某至欲請兵，虞變，好言慰諸子弟曰：「可速問之朱平汲。」凡洶洶者旬日，乃小止。既議上矣，撫按會題，戶部駁下，按台怒，勒所司毋動，且行十年。是時許敬庵師亦深為余危之，余曰：「事已然，無可奈何。第後有言入師耳者，幸以理裁。」惟丁長孺公深主其說，且屢為解於許師，儻亦所謂推波助瀾者非耶。
初一冊為辛丑年，第二冊為辛亥年，合郡公議已定，余懲往事，不發一語，且法原非一人所得主，亦未有久而不變者，我亦何成心之有？最後縣主曾蘭若紹芳來問，只駁宦戶貼銀一款應之，曾不知何故，臨期仍主均田，恨乃益深。第三冊，縣主曾有庵國禎暇時偶談及，余曰：「罪魁也，何敢言，惟我父母，政成將內召矣，再做一篇好文字，終之造福在此，不朽功業亦在此。」有庵默然，遂精心求之，以「均」之一字為主，順人情，從中略為參酌，不一月竣事，上下帖然，未知余之罪得小解否？痛減思痛，毛髮尚自凜凜，恐老死無能自明，乃略敘始末，及均田初議，與贈有庵文字，存於篇末。總之，所謂罪案云耳。
揭為均田定役，以救民命事。東南財賦之鄉，而杭、嘉、湖在浙尤重。嘉靖以前，編審均徭，如庫子、民皂、門廚之類，悉僉鄉民應役，朝充夕破，重以倭警，官使侵漁，公私俱盡。於是龐御史尚鵬首行條鞭法，計直征銀，而民力大紓，載在名宦，屍祝至今，可征也。又議革去糧長，以里長收糧，彼此互管，貧富通融，十年一審，大約中人之家應役有期，力均時暇，不至破家，破亦有救，當道可謂苦心，地方亦云大幸矣。然而法久弊生，聖賢不免。遲至今日，道以人弘，豈偶然哉？請先言弊，又先言一縣目擊之弊。禎，烏程人也，辛未之審，幼不及詳，然創法未久，當無甚害。辛巳，則羅知縣用敬在事，是時豪貴把持，首進「在圖還圖，在甲還甲」之說，羅亦利仍舊貫，苟且了事。民雖憤鬱，懾於威刑，愛惜身命，且力未甚窮，只得隱忍。遞至辛卯，袁知縣光宇以至今辛丑，祖述其說，而民遂大困，不可支矣。興衰各異，偏重不均，有一甲全然無田者，有一半畝產而充至數分者，有戶絕丁存，妄報分數，而親族代當者，一僉解戶，必至逃亡，係籍則百劫不免，漏落則安坐自如，凡勢家之佃戶叢僕，疏屬遠親，與其蔓延之種，田產悉據膏腴，畝數不啻萬倍，影射挪移，飛詭變幻，三十年來，無一手一足，應公家之役，無一錢一粒，充應役之勞。今番適當鼎新之會，在上者皆大賢大良，顒望絕命復蘇，朽骨再肉，而不可破，殆有甚焉。不曰脫漏何妨，則曰斷然不動。開口與杖，爭辨授枷，惟圖正積賄如山，賣免買免，報德報仇，公然無忌。而一種奸猾又從中把持，或子女，或田產器具，乘機脅奪。此誰之責，誰之過哉？亦試度五十年來，能保閭里間，圖圖甲甲，盡如其舊哉？當此勢窮理極之時，大奮便民除害之斷，力主均因，為民造命，參酌優免。以重儒紳，均派餘田，以恤編戶，直下憲牌，責以如式，弗以批發了事，弗以異議動搖，弗以已成憚改，則恩波與江海同深，愛載共乾坤無極，豈不媲美龐公，且超而上哉？除後項條款外，為革弊均田以救民命事，應否會稿通行，理合具揭。須至揭帖者。
再照編審之弊，不能盡言，病根積於「在圖還圖，在甲還甲」兩言，重以漏丁不查，報頂不允，而民之生理盡矣。夫甲止數人，若係貧難，別無援救，貧者日貧。辟如索酒一盞之中，索餚一碗之內，斷不終日，其偏一也。勢家大族，實繁有徒，團作一處，罔上害人，富者日富，殊無饜足，其至把持官府，搖惑視聽。正論難伸，伸亦旋遏，其偏二也。有一二已故大宦，從公存恤，未為不可，而群小用事，形影欺瞞，主或加充，僕盡倖免，即背畔驅逐之輩，尚爾坐擁高貲，公然不動，泰如王侯，睥睨自若，不知何緣，概蒙顯庇，其偏三也。等則不均，威脅愈甚，凡貧難下戶止有逃移自盡一路，決不能控陳告訴，落水病兒一直到底，下既五日五天，上亦不聞不見，久成者卒難遽改，後來者無可奈何，其偏四也。逃絕既多，勢必累及親鄰，展轉扳扯，展轉躲避，以一害十，以十害百，以百害千，其偏五也。凡此五偏，猶其大略，至於瑣屑，罄竹難書。故處今之勢，別無善策，惟均田一節，直截簡易。若曰便於民不便於宦，則一縣極富極多田之家不過數人，就中分派，大段既定，彼亦無辭，盡有子弟奴僕寄莊取羨，非士大夫本心，而士大夫於優免之內尚未足數者，比比可屈指數也。今長興金知縣業行此法，彼中士夫素稱強直，然已帖帖親認，郡中頌金長興者，萬口如一，豈可行於長興而不可行於各縣哉？若各縣不行，無論失此機會，十年內民無孑遺，而長興士夫且將援以為例，一日又將變而歸之民矣，可不慮哉？可不懼哉！千載一時，宜汲汲為之所矣，惟仁人君子裁之，察之。遇其人而不得行，則地方氣運正厄，小民命脈當斬，非人之所能為也。
或問於朱子曰：「均田之說，當路斷然行之，而子從旁多口。當路其大將也，子亦幕下一衝鋒勁卒也。戰雖乍勝，敵亦甚強，又添生兵焉，與其種百萬大將，不日引旗鼓去，而子以隻身乘障。竊為子危之。」朱子曰：「其然其不然。得失者，事也；公私者，理也；緩急者，勢也；成敗者，天也。天不能違勢而可以權奪，理不能離事而可以衡平。目前則我急，何者？當路秉山嶽之重，誰敢異議？朱生要不足當斧鑕，內無期功強近之援，以窮人犯眾怒，如踏虎尾，如履春冰，殺機已見，烏得不懼？雖然，懼亦無益。君子道其常，不以人之洶洶也而易其節。乃若日後則在事者亦急，何者？余即甚口，然不過一時憤激，條陳千百人之一耳。能奪撫按若郡邑權耶？能驅使小民耶？有意阱陷大家，使之受役，且坐罪耶？天日皎然，人心不死，此七尺者一任判斷。惟是田均，而役法無定，異日必有伏害，必有更張，是在事者能始不能終，得其名而遺其實，所謂大人作用猶有未盡也。人情難與慮始，賢者固自不凡，諸家之紛紛當然無足怪，以操縱之權治不逞，以永久之利定新規，以公平之體挽偏重，大家安之以為當然，小民忘之以為何有。一種伉憤之夫，亦自慚且悔曰：『上人良法美意如此，惜乎不勝躁。』而以子弟為俘，以奴僕為殉，則湯武仁義之師也。夫所謂大將者，剿撫兩用，胡越一家，候通萬里，民無犬吠之驚，乃始稱賢，豈其以一戰奏凱而棄其精卒以與敵而不顧乎？必不然矣。」客笑曰：「子禍不遠。既任膽，安枕無多談。」（後議均役，役均而大小並安，公私俱妥。陳筠塘太守之力居多。）
守拙者必愛閑。國禎請急歸家，慈寧定省外，三時禮拜，魚鳥為群，「閑」之一字，自分半生受用，高可以望傲士，下亦不失散人已矣。無端為管城子所役，草「均田」一節，言之再言，目擊親嚐，殊多感慨，褊衷信口，頗似譏彈，當道采而行之，一時大哄，謂剚刃沉宗，猶未足盡朱氏之罪也。初只假筆端自遣，實是不意遂見施行，又不意萬眾從而鼓踴，役遍豪人，累纏巨室，揆之情理，委自不堪。總之，造物妒閑，故以不相干之事擾之，非直德薄命薄，自驅陷阱已也。縱免者如江湖之魚，悠然以逝，束入者如山中之獸，即是麒麟，亦難安頓。客有云云以告者，笑而不答，歸之有命。既先慈見背，困臥無事，一日曝書，偶見彼時底稿，讀之且慍且激，憶敬庵許師誚禎學問不足，樂之初水部論亦如之，良師、良友，政自難得，若早奉教，何至猖狂？然而功罪所由，終不可泯，謹將原揭，不改一字，存之梓工，以俟大人君子。要見狂悖，止亦如斯，事辭別無波及，憤同當轍，情異含沙，望在改弦，心非扞罔，苟有益於細民，當無辭於大僇，本末既已詳明，罪案可以公判，至於家居梗概，眾論是馮，天地鬼神，黑白難變，若夫多口殺身，則古人云「合六州四十三縣鐵，不能為此錯」，拙竟難全，嗟何及矣！
貼銀在小民對支，其力相抗，或可入手。若以士夫論，禎，癡人也，祇從自身上體貼，最急官銀，蒙縣主持帖來催，亦遜謝待明日矣。束脩最要緊，無所吝，然遇節令，或散館，數日皺眉矣，猶曰「囊之缺也」。其以書帕至者，每兩賞五分，已至微細，有不九折八折者乎？折矣，有不用新傾水絲者乎？此雖世套，亦人情之常。若以貼役持券而至，必孔夫子、陶朱公合為一人，又當暇鬧喜歡時，自可立地發出，三者少一，吾知其必不可得也。再從身上體貼，門戶非高深也，僕從非簇擁也，然其人有敢突然至前者乎？至矣，家人有不索謝者乎，拒而有不怒，肯再通者乎？通矣，良朋勝賞，雅歌投壺，有暇料理及此乎？若夫湛思績文，或愁冗疾病，與留得一錢之時，有不告之且去者乎？去而復來，來而復如故，又去又來，其人或怨嗟，或無狀，有肯容而恕，且與之如數者乎？委之家督，督有賢於其主者乎？進之必曰官收之，官散之，官可盡法，手腳愈多，弊不滋甚乎？法當稽其所弊，有名無實，斷然不可。天日在上，我輩官法難加，民隱難達，妻子奴僕皆塗掩耳目之人，圖史文章亦雕喪心術之具，無可自致，祇是出力當差。貢天子，臣職也，替小民，鄉誼也，消災積德，大利也，習事練手，遠謀也。故貼銀之說，諸公謀之，當道主之，禎決不敢聞命。在宦言宦，狂瞽之見止此，別有高論，請問之高品高官者其可。
公之蒞我邑也，大要嚴不束濕，寬不隨流，明足懸斷，而敏又足以赴機，雅潔性成，尤能強，過目入耳，終身不忘。歷政餘四年，正直編審，比我郡先二十年變法。余實建議均田，至今為口實，供刀俎者。眾方觀望，公精心處之，念此字安得有弊？或者弊自議生，謂領之人得陰陽上下其間也，停之審則立推，必眾所允服，始為責成，妙在嚴任而出之速。又或者弊自隔生，謂上下隔絕，情不得通也，令凡議有未盡者，再三往復，必愜當而後止，寧減毋增，寧豁毋署，絕不震以威，施以敲樸，妙在用和而出之遲。又或者弊自左右生，謂供役諸人，得窺伺行其術也，就一二質實畏法者，諭以至誠，密為體察，其人感激效用，等為身謀，視如家事，互相告誡，密佐聰明，妙在慎擇而守之確。於是高卑遠近輕重之際各葉於則，單赤者盡除，負重者減等，縉紳優而不漏，闤闠摘而不驚，萬眾歡然，四境謐若，「均」之一字，始為曲盡，克臻大成。此皆他人心思所不及，精神所不到，然亦惟公行之，能握機中的，有歸於神明嘿成之中，而余初議之罪，或者因之少解。夫今之賢令尹，不過五年見德，編審則垂之十年，果真盡美，又可引之數十年，公承前草創，啟後規模，此之功德，垂之永永，當日龔、黃、卓、魯，未知何如？乃以真心任事，淪浹恩施，要亦若斯止矣。余沉沉宇下，樂觀厥成。以極蹇極戇之夫，世皆欲殺，公撫之有加，而余最與細民相習，所見出入耕作，無不舉手加額，願公此去，居要路，為大官者，不知何修得此？蓋亦至和之旁礴，天籟之自鳴也。余久閣筆，無意當世之得失，第良心尚在，言其所明，其於贈行之文藻，蔑如也。
余既坐均田得罪後，徐檢吾以撫台一行於蘇松，眾大哄，謂祟發自吳興；徐玄仗以鄉紳一議於嘉禾，與賀伯暗相駁甚苦，今不知何如？大約彷彿「均」之一字為主，而賢有司臨期參酌，故得相安。近來田價日增，不知時和年豐，既庶且富使然，抑田役均平，民不甚苦樂，趨為長久計也？得先慈嘗言，戊午歲朝，夢太守至家編役，寤而餘生，而余甲申館於彙沮潘氏，一夕三夢，甚清，初為烏程知縣，夢中深思，鄉黨如何相處，比覺，以為雜亂無當，少選，合眼，升湖州太守，再合眼，升浙江布政，起來失笑。由今思之，皆田土戶籍官也。一生作業，神先兆之，想數有不可逃者，亦何用懟且悔也？

