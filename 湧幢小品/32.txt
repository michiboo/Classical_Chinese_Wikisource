
湖廣興國州，南接江西瑞昌縣，陳友諒襲其地，改為路，封子陳三將軍守之。國初平漢，其遺孽改姓柯氏，與部曲譚、吳、王三家通居。興瑞連界之所，子孫蕃衍，跋扈不執，劫略占奪，逋負錢糧，莫敢如何。都御史趙賢題請立為興瑞裏，擇各姓子可教者教之，冥頑自如。又議立界首堡，以衛官統軍彈壓，狎視如嬰兒。嘗劫羅繼萬家極慘毒，又劫羅繼淳家，殺九人，反縛繼淳兄弟，獻瑞昌縣，謂為陣獲強盜，請賞。
伍驂，安福人，景泰中以御史往福建。時汀賊方熾，公單騎趨上杭，詢賊出沒。時俘賊婦女，械繫苦楚，悉縱之。一致仕教官，耄且病，不能從賊，獨家居。公選二老卒自隨，造其家，教官猝見公至，拜且泣曰：「家屬皆為賊驅，吾以病在此，奈何？」公曰：「若可召親戚來，吾諭之。」因留宿。明日，自寨來者十數人，公諭以利害，仍給以帖，來歸者萬餘人。乘勢驅兵，破其強梗據寨者。鎮守內臣欲上其功，公恥之，力辭得免，還朝卒。
正統中，閩寇起，有老人言賊在尤溪山中欲降，宜遣人往，可撫而有。眾疑憚，莫敢往，惟儒士周鑄與千戶龔遂奇毅然請行。率數騎入深山中，可五六十里，至老人家。或言老人亦賊也，遂恐，欲起去。周不為動，徐呼老人，諭以禍福，老人闔家叩頭謝亡有，且設草具。周飲食，意氣揚揚如平時，食竟，徐起就馬，抵巢穴，盡降其眾而還。是日遂奇食已，不能正匕箸，道謝曰：「某生長行伍，身經戰者，亡慮十數，常自謂天下健兒，今日乃為儒者服矣。」蓋初發難時，凡不從賊者皆死。老人先從賊，屢敗，乃請降爾。又賊將張留孫，勇而健鬥，自茂七起事死，伯孫繼逆，尤倚仗之。周乃寓書留孫，告之逆順，許其自新，使諜佯若誤者，傳致之伯孫。伯孫果疑留孫，殺之。由是賊將人人自疑，棄伯孫來降，伯孫竟敗，被執，賊眾遂散，閩地悉平。
鄱陽劉公祿以進士為浙之平陽令，時礦賊殺吏僭號，重兵討之不克。公請卻兵，獨任其責。有士民葉光，家蓄死士，能制賊，公抵其家諭之，光感激用命，遂平之。有海寇十七艘將登岸，公親禦之，挽弓命中，殪一人，又一矢，貫篙工手，賊駭遁去。而公初未嘗習射也。後終工部主事。子洵，南宮第二人，三甲第一。
成化二十一年，大盜席英先為達官指揮使，犯法，避罪達舍。王永者亦殺人亡命，以驍勇善射，相結，行劫於固安、霸州諸處，從之者復數人。一日，忽騎馬露刃，白晝入京城，尋其仇，不得，去而愈肆。錦衣指揮陳璽令正千戶趙承章捕之，二人皆無謀，率眾遽往，旗校二人為所殺。上怒，降承章之副千戶，令璽等帶罪追捕。繼又降璽職，命指揮同知劉良代領其事，諭中外懸賞購捕。二賊欲走出關，不果，其黨漸獲，勢亦孤，乃遁去。久之不獲。後東廠太監羅祥緝知在河南，差千戶王英往跡之，二賊匿新鄉縣人唐慶、唐恕家，慶、恕以報寧山衛指揮臧綸、知縣王素，合兵擒之。適隰川王遜翏亦遣校尉王彪至，苦鬥就擒。檻車械至，命廷鞫，上以其罪惡深重，非他盜比，磔於西市。
張茂者，文安縣大盜也。家有高樓列屋，深牆窖室，招集亡命劉宸（即劉六）、劉寵（即劉七）、齊彥名、李隆、李銳、楊虎、朱千戶，皆其徒也。茂又納賂，交通豹房諸近侍。太監張忠者，號北墳張，居與茂邇，茂結之為兄，因得遍賂馬永成、於經、穀大用輩，遂出入禁中。嘗侍上蹴鞠，倚是益無忌憚。庚午春夏間，河間參將袁彪數敗茂及諸賊，茂窘，乃求救於忠。忠置酒私第，招彪與茂東西坐，舉酒屬彪，字茂曰：「此彥實，吾弟也，爾今後好相看，無相厄。」又舉酒屬茂曰：「袁參將今日與爾有一面之好，爾今後無寇河間。」彪畏忠，不敢誰何。既而都御史寧杲欲擒賊立功，有巡捕主簿李姓者，承杲意，偽作彈琵琶優人，入茂家，具知鄉道。杲率驍勇者數十人，乘其不備，入擒之，斧斫茂股，車載以歸。餘賊相率至京，謀出首逭罪。忠與永成為之請於上，且曰：「必獻銀一萬，乃赦之。」寵宸計無所出，潛令楊虎劫近境，冀以足所獻。會虎焚官署，寵宸知事敗，乃四散逃去。其徒日多，參將桑玉又受其賂，不肯盡力以攻。嘗相遇於文安村中，寵宸匿民家樓上，欲自剄，玉故緩之。有頃，齊彥名持大刀，脅官軍，敗釁者數十人，至樓下。彥名曰：「呼。」諸敗軍皆呼。彥名曰：「救至矣，無恐也。」寵宸遂彎弓注矢以出，射殪數人，玉大敗引還。時辛未六月也。及都御史馬中錫奉命討之，中錫家在故城，懼賊殘其墳墓，乃為招撫之計。嘗與賊會餘手桑園。時已有詔旨，劉大等不赦，又懸賞格，募能擒斬者。即與中錫酒云云。宸曰：「無多言，吾已知朝廷不赦我輩矣。」中錫曰：「無之。」宸乃出詔旨於袖中，拂衣挺刃而去。凡京師動靜，悉先知之，以貂璫為之奧主也。自是數盜橫行中原，殺人滿野，村市為墟，久之方平。喪亂之慘，乃百十年所未有者。
蔣恭靖按畿內時，劉六自山東敗後，潛歸治垣屋，將謀自脫。公與巡撫李舫齋議招撫，遣固安典史諭降。劉六聞言，羅拜典史，令其姊自首乞命。遂連疏其事乞赦，不報。會壩上賊劫團營軍器，太監張永疑為劉，發軍圍其家。敵殺指揮，官軍圍解，與鄉里慟哭別去，禍遂半天下矣。六初匿天津王長治指揮家，追捕甚急。王故錢寧腹心，告急於錢，遂遷舫齋，為兵部侍郎蔣亦得代去。劉始出押，不可制。今人能說劉六事，而蔣公在事，初未之及。
正德七年，磔反賊趙鐩等於市。鐩，即趙風子，少為文安諸生，每大言自負。楊虎、劉惠等作亂，鐩與其弟鐇鎬以五百人從之於河間。虎死，立惠為首。惠即劉三也，僭號奉天征討大元帥。鐩改名懷忠，稱副元帥。有陳翰者從，常計畫，稱侍謀長史。又偽授其黨以都督、指揮等官，分為二十八營，統眾至十三萬，分掠州縣。鐩說惠，盡返虎所為，禁焚掠屠戮。嘗附奏言群奸在朝，濁亂海內，以古所聞，未有不亡者，請梟群奸首以謝天下，然後斬臣首以謝群奸。屢攻南陽不克。獲舞陽僧德靜者，詐指為唐王宮人所生，置諸營中，欲資以為名號。又攻泌陽，欲執焦芳戮之。芳走匿，乃毀其居，掘其先墓而去。鐩每歎曰：「恨不得為天下誅此賊。」及兵敗，鐩、翰與前後所獲賈勉兒、龐文宣、郭漢、宋祿、孫玉、朱倉、孫隆、張富、李隆、孫虎等共三十七人，傳詣闕下，詔皆處死，剝為魁者六人皮。法司奏祖訓有禁，上不聽，尋以皮製鞍登，上每騎乘出入。
劉六等攻河南，西平知縣王佐使義民賈得山督城中兵禦之。得山驍勇，戰三日夜，殺賊數百人。城陷，得山與佐俱沒於賊，一門遇害者三十七人。嘉靖二十四年有司上其事，贈本縣主簿，仍從祀王佐祠。
劉六過趙州，有炊兒年十八九歲，與母妹同居。賊三人至其家，欲犯其妹，炊兒怒，乘不備，提刀盡殺之。
嘉靖中，倭寇起，南京募兵三千營曰振武。三十九年庚申正月二十五日，殺侍郎黃懋官。懋官，福建晉江人，鄉舉時，夢千餘人持梃相向。官府尹以嚴辯稱，改前官。署中多聚蜂，結巢甚盛，謂為吉徵。變之前數日，遍體皆粟，寫十神牌祈禳，無故自焚。家人見一緋袍者坐堂上，懋官至，徐徐引去，曰：「是我家先人也。」卒不察是何祥。既以苛刻失眾心，有數十卒哄於院門，親戚多請自便，不聽，然內懼，出其眷屬匿撫台署中，而密以帖邀內廠何綬，督府徐鵬舉、李廷竹，大司馬張{放金}，少司馬李遂至，懋官出迎，諸卒隨入。懋官以金帛布地，餌之，不退，益大集。綬等惶恐，將往估計廳俟變。而懋官自後逾垣，體魁壯不能上，一家僮自下推之。仆地，氣息僅屬。抵一民家羅姓者，口出語，不可辨，但曰馬石渚、方員外誤我。馬為前尚書坤，方則名攸躋，讚其事者。第中劫掠一空，械其故妻之柩。跡懋官，得其處。時綬、鵬舉等亦至，懋官牽鵬舉衣，呼諸卒為爺，曰：「發廩，發廩。」鵬舉稍諭止之，罵曰：「草包何為？」張{放金}呼曰：「幸為我貰懋官。」不聽，數卒翻屋上木，飛瓦及鵬舉冠，乃各棄去。曰：「力不能保公矣。」然猶抱鵬舉足，不肯舍。一侍者手撥之，乃脫。卒持梃亂下，其家僮臥腹上，受捶無數，面決眼突。梃及懋官身，一卒持銃擊腦後，垂死。拽至大中橋，以繩裸懸坊上，紐不作結，每一懸輒擲下，初猶作呻吟聲，數擲，絕矣。劉世延後贖其屍，殯而歸之。
萬曆十五年，李見羅材撫鄖陽，改參將公署為書院。十月初二起工。是日，參將方印已解任去，米萬春繼之，會於離城六十里之遠河鋪。方有忿言，致激軍士梅林、王所、熊伯萬、何繼，持傳牌令旗與杜鶴等，鼓譟而入，毀學牌，搶掠，圍逼軍門。凡諸不便事宜文卷，逼取軍門外燒毀。又勒餉銀四千二百兩充賞。次日，米尚次城外十里，李飛柬速之。又次日，米入城，鼓吹銃炮，過軍門履任，釋戎服晉見。仍勒上疏，歸罪道府生員。疏必經米驗過，追改者再，仍收城門鎖鑰。李隱忍從之。復閱操行賞，哨官楊世華云：「乘此冒賞，近於劫庫。」米佯怒而心是之。即諷軍士，告加月糧，舊折三分，增至四分。適副使丁惟寧入城，一見米，即云：「各官兵將擁汝為主帥。」米大怒，擁眾喧亂。守備王鳴鶴仗劍大喝曰：「殺副使是反，誰敢誰敢？」丁僅得免。李避走襄樊，裴淡泉應章代之，好言慰米，仍杖殺梅林、王所，事得定。而訛言傳數年不息。
萬曆十六年三月，黃梅賊首梅堂、詹三漢、劉汝國（一曰劉少溪）、余孟新四人創首，凡七十餘人，擁入蔡永季家搶掠。事聞撫按，蘄州守徐希明慮左右皆盜黨，致居民能幹曰潘案者，托以擒盜。案設計，與吏目蕭芬於宿松縣古車嶺擒堂父子，並獲劉汝國之妻，具知各盜蹤跡。次年正月，燒停前驛，往來長溪，由二郎河等處，又往玉樹觀朱元三家，殺入，開倉放穀。復劫宿松廖佳賢家，近二百人，楚撫約南操江合兵剿之。都司周弘謨進兵至竹麻尖，戰敗，州判陳策死之。於是集兵，分路並進，賊焚營而逃。獲陳策屍，身中二槍，逾旬餘，面如生。太湖縣鄉兵張惟忠生擒余孟新及劉汝國，餘黨悉平。
哮拜未反前一年，有雀集拜之左肩，旋右繞者三匝，淩雲而翔。拜喜曰：「煙霄遐舉，此其征乎？」及寧夏軍亂，眾欲推拜父子，拜因其日乃先歲雀翔之日也，遂從之，據城稱王，抗官軍，未幾敗滅。凡自來帝王真正成事者，必有奇應，草竊者，亦必有異，如吳曦所見，乃天奪其魄而送之死也。
嘉靖末，倭虜交儆，中原皆震。又加以水旱，各處盜賊蜂起。河南人訛傳倭至，鳳泗又言開封府沒於黃河，於是林慮縣有賊，聚且數千，睢州亦有賊百餘，突犯南關，比知前言非實，乃始解散。當時景象如此，危矣，危矣。
宋紹熙時，河南邳徐間多妖民惑眾，而陳靖寶者為之魁，虜立賞格捕之。下邳樵夫蔡五采薪於野，衣食不給，歎於道曰：「使我捉得陳靖寶，便有官，有錢。」逢一白衣人荷擔，上繫葦席，從後呼曰：「我識陳靖寶，恨獨力，不能勝是。」蔡大驚，釋擔以問。白衣取葦席鋪於破廟之側，促坐共議。斯須顧蔡，厲聲一喝，蔡為席擲起，騰入雲霄，溯空而飛，直去八百里，墮於益都府庭下。府帥震駭，謂為巨妖，命武士執縛，荷械獄犴，窮訊所由，蔡不知置辭。而靖寶竟亡命，疑白衣者是其人云。
韓佽在桂州時，有妖賊封盈，能為數里霧。嘗行野外，見黃蛺蝶數十，因逐之。至一大樹下，忽滅。掘之，得石函書數卷，遂成左道。百姓歸之如市。乃聲言某日將收桂州，有紫氣者，我必勝。至朝，果紫氣如匹帛，自山亙於州城。白氣直衝之，紫氣遂散。天忽大霧，至午稍霽。州宅諸樹滴下小銅佛，大如麥，不可勝數。是年韓卒。
唐元和三年，黨超元隱居華山羅敷水南。冬夜有一女子來，容色絕代，謂超元曰：「妾，南塚妖狐也，學道多年，遂成仙業，今者，業滿願足，須從凡例，祈君活之耳。」超元唯唯。又曰：「妾命，後日當死於伍坊箭下。來晚，獵徒過者，宜備酒食待之，彼必問所欲，即云親愛有疾，思一獵狐。」因出束素與黨，曰： 「得妾之屍，請夜送舊穴。」乃拜泣而去，至明，鬻束素，以市酒食，為待賓之具。其夕，果有伍坊獵騎十人來求宿，遂厚遇之。十人問所欲，超元如前云云，乃許諾而去。南行百餘步，有狐穴走繞大塚，走作園圍之，一箭而斃。持與超元，超元奉之五素，既去，超元洗其血，臥於寢床，覆以衣衾。至夜分，潛送穴中，以土封之。後七日，女子復來泣謝，因致藥金五十斤，再拜而去，且曰：「金烏未分，青雲出塚上，妄去之候也。」超元明晨專視，如前云云。後胡客酬金價每兩四十緡。
會稽有物方長，如一尺牘，飛空中，映日作金色，數鷹繞逐之。時繫獄者名劉朝忠，見之，祝曰：「如祥也，則墮此。」已而漸近，果墮獄中，則吳之草蓆也。禁卒持白於官，知縣古文炳命祝禳之。
汪直立西廠之日，妖狐出見，朝房傾倒，貽七林之禍甚烈。後雖廢逐南京，至弘治十四年尚存，營謀復用，孝宗憐而許之，與王越同召。噫，惡根之難斷如此。
成化中，山西崞縣民王良學佛法於彌陀寺僧李金華，見人輒為好言勸諭之。忻州民李鉞聞而悅之，願為弟子。所談皆虛幻事，從之者至數百人，遂謀不軌。相與言曰：「吾佛法既為人信服，由是而取天下，亦不難，但邊兵密邇，慮或相撓阻，若遇韃虜通謀，令其犯邊，因與宮軍出禦，乘間而起，事可濟也。」於是良與鉞撰妖言數十篇，謂皆夢中佛所授者。從皆跪拜爭觀。良言：「干戈炒，不得水，不得了。」有一人解曰：「水居北方，韃虜是也，必韃虜犯邊，方能了事。」良即撰表，欲上迤北小王子，請犯邊，當為內應。令何誌海等四人馳馬負表，具旗號器械以行。至朔州胡浪莊失道，為守墩者所獲。良等知事敗，即集眾，欲攻崞縣。適巡撫翟瑄等遣兵剿捕，良等率五百人奔定襄縣洪泉寨山間，嘯聚剽掠。州縣官招撫之不服，乃督民兵入山攻之。會大霧，賊不為備，兵至，倉卒不能敵，皆奔竄。獲良於五峰山，搜各山，獲百二十三人及妖書、器械、衣服、馬匹頗多。瑄會太監劉政及參將王升、御史吳裕等遣人械良等五十四人至京師。命法司會官廷鞠，得其情，悉斬之。瑄、政等各賜敕獎勵。於是左都李秉等奏：「錦衣衛鎮撫司累聞妖言罪人所造妖書圖本，舉皆妄誕不經之言，小民無知，往往被其幻惑，乞備錄其妖書各目，榜示天下，使鄉民咸知此等書籍決無證驗。傳習者必有刑誅，不至再犯。」奏可。其書有《番天揭地搜神紀經》、《金龍八寶混天機神經》、《安天定世繡瑩關》、《仇龍戰江神圖》、《天宮知賢變遷神圖經》、《鎮天降妖鐵板達》、《通天混海圖》、《定天定國水晶珠經》、《金鎖洪陽大策》、《金鋒都天玉鏡》、《六甲明天》、《九關夜海金船經》、《九關七遼纂天經》、《八寶擎天白玉柱》、《夫子金地曆》、《劉太保漏天機伍公經》、《奪天冊》、《收門纂經》、《佛手》、《三煞截鬼經》、《金鎖攔天》、《緊關周天烈火圖》、《玉盆經》、《換天圖》、《飛曆神工》、《九轉玉甕金燈》、《天形圖》、《天髓靈經》、《定世混天神珠》、《通玄濟世鴛鴦經》、《錦珊瑚》、《通天立世滾雲裘》、《銀城論》、《顯明曆》、《金璋紫綬經》、《玉賢鏡》、《四門》、《收燕破國經》、《通天無價錦包袱》、《三聖爭功聚寶經》、《金曆地經》、《奪天策》、《海底金經》、《九曜飛光曆》、《土傘金華蓋水鑒書》、《照賢金靈鏡經》、《硃砂符式坐壇》、《普濟定天經》、《周天烈火圖》、《六甲天書》、《三災救苦經》、《輪經》、《智鎖天關書》、《惑天迷化經》、《變化經》、《鎮國定三世陽曆》、《玄元寶玉》、《鏡傘錦華蓋》、《換海圖》、《轉天圖》、《推背書》、《九曜飛天曆》、《彌勒頌》、《通天玩海珠》、《照天鏡》、《玄天寶鏡經》、《上天梯》等經、《龍女引道經》、《穿珠偈》、《天形圖》、《應劫經》、《天圖形》、《首妙經》、《玉賢鏡》、《透天關》、《盡天曆》、《玄娘聖母親書》、《太上玄元寶鏡》、《降妖斷怪伍家經》、《金光妙品》、《奪日金燈》、《紅塵三略》、《照天鏡》、《九關番天揭地神圖》、《金鋒都天玉鏡》、《玉樹金蟬經》、《玄娘聖母經》、《七返無價紫金船》、《銀城圖樣》、《龍鳳勘合》。
李子龍，本姓侯，名得權，保定易州民。幼名立柱，見為狼山廣壽寺僧，更名明果。稍長，遊方至河南少林寺，遇術士江朝，推其命，後當極貴。又遇道人田道真，傳與妖書。有云陝西長安縣曲江村金盆李家，有母孕十四月，生男名子龍，有紅光滿室，白蛇盤繞之異。得權得其說，遂更名子龍，蓄髮，往來真定間，交結不逞之徒。又有術士黑山者推其命，若遇猴雞鳳凰交之語，得權以與朝所言符，信之。又遇道士方守真者引至京，寓軍匠楊道仙家。先是道仙有偽朝章勘合並勾籌符印，散與內使鮑石、崔宏，長隨鄭忠、王鑒、常浩，左少監宋亮、右副使穆敬，得權乃得夤緣出入內府，石、忠等皆為所誑，敬信之，時引至萬歲山觀望。羽林衛百戶朱廣素與石、忠相識，密言其事，廣遂同小旗王原訪得權，稱有貴相，乃傳於亮等。日久情稔往還，各遺以鞍馬、服用等物。石嘗報織染局內官韋寒設饌。每得入內府，石、忠稱為上師，北面拜，得權不為禮，勢日張大。為錦衣官校所發，執得權等下獄，將送都察院。出衛門，忽報曰：「韋寒死矣。」鞫實，得權及道仙、廣、石皆伏誅，餘黨俱發充軍。已而都給事中雷澤等言：「得權、鮑石等內外交通，陰謀不軌，醞釀禍亂，死有餘辜，乃止將得權等五名處死，餘黨王原等九名俱獲宥免，刑罰太縱，恐無以謝神人之怒，彰朝廷之法。乞追究，悉誅之。」上以事既行，不聽。兵部言錦衣官校孫賢等俱都指揮，袁彬提督能捕獲妖賊，例應升賞，詔命升彬俸一級，賞白銀十兩，采緞二表，襄、賢等各升一級。同時有陳廣平，山東濟寧州民，假以黃冠私習兵法，遍歷秦、汴、楚、蜀間，偽為星象，陳圖惑人，交結不逞之徒，潛謀不軌。至南京，為都督府都事卜馬詡誘獲之，執至京，下都察院獄。鞫之，恐有隱匿，奏請差官勘實。上命太監汪直、錦衣指揮陳璽、南京守備內外官、拘事千證佐者械至京，並鞫得其奸惡罪狀，坐死。以上皆成化年間事也，時方士業已用事，故妖書盛行。
成化十七年，有妖見於晉府寧河王宮中，或為神像，或為王侯，需索酒食，時時舉火將焚宮，羅拜求請，妖叱嗟甚震，且曰：「還我故地。」至明年冬夜，火大發，居第、冠服、器用皆燼，妖亦隨絕。
王滿堂者，霸州民王智女，美豔。正德初，嘗與選入內，既而罷歸，恥不肯適人。數感夢，謂必有萬興者來聘乃許，其人貴不可言。一遊僧出入智家，知其夢，間以語人，道士段鋹挾妖術，因潛易姓名，且賂僧，使謂智曰：「爾家明日當有大貴人至。」明日，鋹至，問其姓名，與夢協。智家歡呼羅拜之，即妻以滿堂。鋹乃出妖書，轉相煽惑，鄉民神其夢，從之者日益眾。鋹恐事覺，攜滿堂逃山東，嶧縣儒生潘依道、孫爵策杖從之，時稱臣主。鋹遂僭號，改元大順平定，往來牛蘭、神仙二山。久之，鋹為新城人所獲，並得其妖書，撫按官以聞，詔釋其誘從者，鋹及依道、爵皆斬於市。滿堂有中旨，特令全之，乃送浣衣局，尋入侍豹房，上晏駕，始復出云。
嘉靖初年，乾州有狂人樊仲者，多貲而誕，方士集其門，諛曰當大貴。於是傳播遠近，集無賴子，部署，又以照水法惑之，陰相結者近萬人。乙酉秋，寇乾明，遠近震動，立營鐵爐庵，候諸部並發。不至，蓋皆為麟縣及土人所擒而逸者，又二日，於敖等兵至，悉縛斬之。
妖僧行果者，術能使人出神而成仙，郎中劉景寅、某員外、吳維新鼎信之。其法扃室，守以童子，影寅得所指授，眩甚，有盈寸小人自口出，歌如蠅聲，語劉曰：「吾君之元神也。」童子見而駭呼，小人忽亡，劉遂僵仆，悸病而卒。維新故折足，行之，亦眩，忽絕叫：「八仙至矣。」起，步趨若不跛者。俄聞空中語曰：「將采鳳膏龍髓續爾筋。」時家中百怪朋作，犬登灶嗥，兒反接啼。會行果至，維新罵曰：「汝刳左氏二稚為幻，將訴殺汝矣。」果驚走。維新亦病悸，未幾卒，兩家亦日衰。
嘉靖十七年，昌平州古佛寺僧田園造妖言惑眾。入京師千戶陳贇家，偽授贇安國公，殺其庶祖母劉善秀及欲舉首人曾廣以滅口。東廣捕獲，並贇俱伏誅。仍命行保甲法，榜諭中外禁止。
四十三年，京中白蓮教有逆謀，其黨執偽告身二卷，省糧藥一包，首之。首揆徐存齋聞之兵部楊虞坡，以兵往。北人皆奉此教，傳有飛刀、飛槍之法，無敢前者，徐之家人與原首人挺身往，乃就縛。
四十五年，馬道人為妖遠近大哄，各戶多懸𥷳𥸞𥸛𪗻四字以壓之，三四月方息。
萬曆庚辰年，余館於沈氏阡步之墅。薄暮，覺五里外洶洶人聲，如捕賊者。稍冥，聲益近而厲，如數千人水戰狀，大呼擊撞，主人懼，以小舟遁去。餘步牆外，火光四合，焰在樹端，與人聲震動天地。漸漸近在隔河，而墅之左右竟不能逼。余心知妖術，不為動。夜半方熄。次日歸家，知潯中亦爾，蓋廣袤且百里矣。此妖術所為，捕兵遇一舟，有人方剪紙人馬，僅寸許，擒送官治之，後不復作。
雷峰塔相傳鎮青魚、白蛇之妖。嘉靖時，塔煙搏羊角而上，謂兩妖吐毒。迫視之，聚虻耳。隆慶庚午孟夏，流福溝甃石忽動。抉起，見鱉如大車輪，紅白色，龜頭而三尾，作馬鳴，屠者舉懸肉鉤曳投市魚桶中，擊之，鋸牙齧人。市眾聚觀竟日，惡妨其業，磔焉。胡孝廉文憲竹園在金沙灘門東，有三足蟾，氣衝人輒死。一日，園丁報蟾出，從牖窺之，皂色如覆釜，張口如丹漆盤盂，紅光盈尺，金目爍爍。與龍舌嘴曳鏈之猴，滿覺衖遮道之蟒，並蟾為三害。地不知何故多蟾，其伏井廁者，中其氣立死，膚色如蠟。有方士捕得蟾，如三十盎，籠之月下，吐光接月，一日，忽穢氣不可近，倏失之。巫迎邑神周宣靈王，必先見翠蟾三足如芝，每躍入神袍袖而沒，或曰：「此月路也。」
黃鶴樓雄峙武昌，萬曆丁酉，一日，無故自火，延燒千家。黃鶴之磯，民淘眢井者，一人入不出，一人繼之曰：「如有他虞，我撼繩鈴，急上我。」其人入，見前人死，傍有大穴，有火光。俄一人，冠方山冠，著絳袍，持刃來逐之，其人大呼撼鈴，起，駭幾死。蘇，為人言如是。聞之監司，欲夷其井，一夜自滿。有狐從漢陽門入，陰雨作人哭，尋之無有。民間見龜、蛇大鬥，後龜、蛇俱死。自此以後，水旱饑饉相仍逾年。稅使至，破壞全楚，如虎傅翼，擇人而食，為捶死及逼死者不可計。其後民殺其黨與幾千人。明年諸宗攫金之變起，殺一大臣，王子伏斧鑕者數人。
潮州城西有湖山，上多怪石，民歲罹患。宣德間，知府王源命除之，至下，果獲石骷髏，復掘丈餘，又得石刻「回風」二字。先是郡有「挽回淳風」之謠，今果應之。源字啟澤，福建龍溪人，進士。
揚州掘港場，沙中露一船桅，幾二丈許，相傳為大業中征遼所遺。每陰雨，輒聞其下有鼓吹聲。萬曆丁酉，守備翟紹先命軍士發之，鍤幾及船，驟雨如注，旋為土塞，已再發，又再塞，翟懼而止。近為雷擊其桅粉碎，鼓吹聲亦漸稀。又李新泰有莊在立發河，近歲莊戶浚河，深三尺許，得一船，艙甚大，隨掘隨陷入土，船形制特異，其長未可竟也。眾共駭異，下土實之，不復敢窺。
江西人最喜溺女，民有連生四女者，皆溺之，瘞於寢室。最後溺一女，瘞已月餘，忽見女手出地上。疑為貓犬所發，以土覆之。次日，兩手皆見，又深瘞之。次日，兩手兩足皆見，乃怪而焚焉。近丙辰冬，龍遊河南民婦有產得巨蛇者，蟠踞屋棟一晝夜，猶連聲呼媽媽索乳，徑投母懷，母驚而殞，蛇亦自斃。旁人訊之，則此婦先產七女，皆溺死，巨蛇之報，宜其及己。
成化中，京城外有軍民葉玘、靳鸞等與番僧謀發人墓，取髑髏及頂骨，為葛巴刺碗，並數珠，假以為西番所產，競市之。獻中官曰轉世妙法，得得甚厚。前後所發墓無算。至是緝事者聞於朝，番僧皆遁去，獲玘等送刑部鞫治，得其黨，俱坐罪如律。上曰：「律載發墓，其罪皆死，況此輩取人髑髏，市於左道以邀厚利，其視支解之罪，相去幾何？宜即誅之。錦衣衛仍嚴加緝捕。」
弘治中，山陝人孫騰霄等三十人，三五為群，道遇丐者，以衣食誘之為傭，隨其所至，令守舍，紿炊爨。騰霄等遊行市間，視有富商巨家，輒持貨與之貿易，論直高卑，則以言激其怒，相毆罵，隨號咷而去。夜則殺丐者，舁至其門，群哭之，揚言欲訟於官。其人懼，出財物求解，乃復舁去，焚之。名曰販苦惱子。前後殺數十人。事聞，上曰：「人命至重，此曹乃以為貨殖，奸巧橫出，所殺者至數十人，罪難輕貸。其為首者淩遲處死，為從者斬，並梟首示眾，仍榜諭天下知之。」
近日浙西丐子密為群，散各處，抱人幼女逸去，剔其眼，令行乞於市。日責錢若干，夜則行淫。積財甚富，事發捕治。有一人利而居間，眾大哄，丐者適械過市，眾捶殺之，乃散。
萬曆丙午冬，余為南司業。長至，當詣孝陵上香。將出門，兵部忽傳城外有反賊萬餘人乘上陵，殺諸司官，據城僭號，已閉九門毋得出。闔城洶懼。余往聚寶門，報謁所親，從者皆無人色。往返三十里，並不見街市一人。次日云已擒得四十九人，付應天獄矣。為首者劉天敘，斷指挑膝筋。內外守備會鞫，擬磔者七人，餘皆斬。奏聞，一得旨，不時取決。是時句容道上行人，長江中行舟，絕且三日矣。細訪之，天敘，鳳陽人，與其黨三人，抬一小佛像，歷各鄉村，募緣得少錢、米，若鞋、線之類。至南京，妄言有法術，能畫地地陷，指天天開，且知人三生事，有納錢者，來生為指揮等官。一婦人哭於陌上，呼而視之，曰：「來生當為后妃。」遂攜與俱去，行淫，如是而已。衛軍某者頗黠，欲誘而取之，禮為師，請試其術，不可，固請，則曰：「宜齋戒擇日，方可。」 如是者數四，軍逼之愈甚，計窮，乃謬曰：「南中有奇變，天地昏黑者四十九日，此際大亂，相殺且盡，各宜躲過，何暇試法？」蓋藉此將乘間逸去也。軍得其情，即告之操江豐城侯李某，李遣人告之內守備太監邢隆、外守備撫寧侯朱某、尚書參讚孫某，俱會守備府。既內懼，且色動，並告者執之，攘以為功。豐城侯忿甚來爭，拒不納，更跡，張大其事，陳兵出入，謂俄頃間發覺，定此大難，封侯不足道。其實天敘等數人，皆庸流下賤，餘四十人則南都菜傭踏面人也。漸有覺者，藉藉偶語。時丁敬宇方為操江都御史兼掌刑部大理事，知其詳。既得旨，下法司，則丁為政。守備參讚盛氣來言，謀逆大夥不可縱。丁素和煦，眾恐有所怵，不能堅持，而丁更以婉行之，曰某不才，事既在我，輕重禍福獨當之，不以累諸公，諸公且毋動，某不難屈膝以謝。皆愕不能對，而軍士乘機脅詐者無算，訴者近千人，悉緘其詞，致之參讚，乃改擬磔一人，斬一人，餘悉充戍。時天敘已死，如法梟示。而故事，戍者必立枷。時方黴雨，枷大中橋。不一夕，已有死者，沙壅其屍，俟滿日方埋。丁聞亟往視，召錦衣衛兵馬官語曰：「如此十日必盡死。朝廷開以生，而我輩乃欲死之，且以骨戍乎？以鬼戍乎？天日在上，鬼神難欺，此等事必殃及子孫。」 亟搭席蓋，坐以蒲團，湯沐飲食之，四十七人者皆得免。時余已轉諭德，自家北上，抵滁告歸，密過南中，宿舊署，親得其事，私如此。
憲宋信用方士李孜省等，世宗信方士陶典真等，故一時妖黨最盛，所在見告，並宮禁中亦不得安靜。說者謂方士能役鬼，並挾五雷法，取信人主，且惑人耳目也。一時氣運如此。英明之主且落其中，傾府庫甘為之役，何況其他？因思我太祖信佛，歸並寺院，雖征各僧建醮追薦，而終不溺其說，別為崇重。文皇亦如之，惟待法王稍過，然旋即送歸，撤其殿。而於道教，惟太和山一役，則因嘿佑之功，竭兩朝物力表其巔。至今奔走四海，似是天開地辟，大聖人因而成之，有莫知其然而然者。至我神宗皇帝，與兩皇太后，各於城外建寺頌徑，督以內臣，又開經廠頒賜諸名山殆遍，遣去僧人，使人俱另給路費，不由驛遞達。和尚駐城外三年，雖御劄親問，答有「禦汗一點萬世津梁」之語，然終不大加賞賜。又百計欲開戒壇，中貴人日夕慫恿，竟不許。而所謂張真人者，其術益衰，入朝建醮，只了進香故事。獨持大柄，享國長久，聖謨淵遠矣。
家居以來，惟平日父老相識者來扣，始一見，餘無至者，至亦不見，僧道亦如之。然此輩浸淫日盛，蹤跡詭秘。只據所聞僧某，來自江北，領其徒二十餘人，所至傾動，自縉紳以下，無不納交。即富翁素稱慳吝者，亦迎至其家，為之供養，資贈甚厚。僧有閉關一二年者，亦潛出謁見。凡見者，勿論男女大小，皆有所獻。多者始得其解頤一言，執筆作數字，餘頷之而已。凡收數千金歸，此僧妖也。
一道士來自江西，同里某生，母子俱病，邀之再三始至，博衣大帶，亦領二十餘徒，至門傳呼，禹步而入，入即危坐。茶至，含而四噀，顧盼若有所見，若有所指揮，張筵甚盛。次日延入，令病人東首臥，仗劍選數處，下橛加釘，議建醮四十九日，索千金為謝，其家疑懼而止。此道妖也。
近年妖徒，以余所見，庚子年，有徐州趙古元一事。余同年郭一陽光復，以參政飭兵，請於總督，調淮營三千虞變。總督則余師劉晉川先生東星也。調凡四十日，深以為非。郭閉門求歸，而撤軍之牌遽下。余典閩試還京，適在署中，郭見牌，恚甚，問計。余曰：「將隱忍守此官乎，抑權宜稍全憲臣體貌也？總之，一去，要去得有些氣概耳。」郭曰：「為我籌之。」曰：「非徒籌之，且將為君斷之。」命停牌毋發，亟出視事，諭將士已申文撤軍，束裝待命。至第三日，郭曰： 「時久，且奈何？」余曰：「未也。」至第四日之夕，余曰：「可矣。」下令明日具威儀巡城，各廟拈香告慶，抵戲馬台宴賞。方始懸牌，上下帖然。余至濟寧，劉師已知狀，迎問曰：「子乃為郭參政軍師耶？總督牌可擅停，且抹改日子否？」余曰：「事有之。郭參政初欲擊碎此牌，掛冠單騎出城去，幸門生勸解乃得止。且此等舉動，吾師實性急失體。寧本道請兵，已許已行，且久駐而不使之請撤，徑自下牌者乎？上下不和，生出是非，如何幹事？」師喜，且拊曰：「子可謂秀才進步者矣。」郭亦竟解官歸。後起原秩為左轄，改撫遼東，勞瘁沒於任，可惜。至癸卯妖書事發，若從歸德之言，星星之火，勺水可滅，乃震驚宮府，擾動朝野，以一無賴子生光償抵，真是可笑。此際月月報內庫進奉之銀，時時允內臣參劾之奏，宗室殺巡撫，刑戮於湯沐之鄉，宰相被惡聲，趕逐於端門之下，大水幾壓都城，大計幾於留用，則祟乃移之朝廷矣。然猶曰：「乾綱獨攬，未盡下移也。」丙辰以後，一切縱橫，都不忍言，而祟乃自上及下，自大及小，適移於山林。然則今之在在蠢動，以妖變告者，誰實積之貽之也？古云：妖由人興。此語到今，其根最遠，其禍最大、最烈。若人心上妖孽不除，及使之弄唇舌，逞戈矛，而欲禁其末流，必不可得。
甌寧吳建之亂，初亦以幻術誘眾。妄言世界將亂，令人照水，現出富貴冠服動其心，人皆信之。久之，徒眾益多，遂欲於謝屯舉事。施甌兩秀才發之，建寧道行府捕焉。或為之請曰：「此齋徒耳，何能為？」遂釋不問。建乃益聚眾。恨兩生，欲殺之。兩生逃之順昌，則跡之順昌。順昌戒嚴，當事者不得已，遣甌令諭散建眾。建以客禮見，謂令曰：「汝是好官，姑出，不然，吾眾不可犯也。」令與從者皆失魄去。建遂欲焚其村。村有為巡檢者多智，遣人謂建：「焚村無益，幸聽吾言，緩而兵，我醵諸富人，得數千金以犒，是實利也，且使各村聞之，不兵而服，不亦可乎？」建許之。巡檢陰集鄉兵以待，是時官府方發兵捕建，兵觀望不敢前。會江西有俠者，許以五十人投建，說建曰：「公眾未練，未可用，吾為公練。」則分調其眾於他所，乘間縊殺建，而跳身走。建死，眾亂，巡檢鄉兵適至，圍殺之，投溪水幾盡，其脫者又殲於順昌，建禍始息。巡檢超三級，俠竟逃其名去，莫知為誰。或曰：建，潘樞黨也，其眾雖殲，有脫而蔓藏山海間者。今福寧之泰嶼，興化之某所，連江之徐台，長樂之種墩，往往奉溫州教主，其咒詛君父，有非臣子所忍聞者。種墩馬全十實衍其教，浸於閩之嘉登裏，倡而奉之者，鄭七也。其幻術與建類，令人盡賣其產業以供眾，曰：「亂且至，彼蚩蚩者業，皆汝業也。」禁人祀祖先神，以預絕其心，惟祀教主，號曰無為。昏夜則聚男女於密室，息燭而坐，不知其所為。至有誤認袖服者，子恥其母，兄苦其弟。赤沙李氏之門尤甚。許七妻，李氏女也，初從其教，見其弟婦兄弟之女淫穢，恥之，吐其事。或曰，吳建初教亦不如是。全十嘗謂入吾教，初有小難，後乃大福。今年三月，有大船迎汝去也，遲則八月。其眾日夜望不至，地方首之。聞捕，笑曰：「我且縛而去，簥而歸耳。」指其傍人曰：「汝他日跪求我救，我不汝救也。」居獄中，獄中人又信之。謂其眾曰：「今難已過，無慮。」蓋自投死地如此。大約太平已久，人情愈偽，千態萬狀，劫運承之，聖人亦救不得。
文中子云：「止謗莫若自修，息爭莫若無辯。」此二句可與諸葛武侯「寧靜淡泊」句並傳。一則立身之法，一則處世之法，即尼父聞之，亦當首肯，蓋皆深於易道，就中體貼出來。余謂守此四句，天下無難事，無變事。惟妖黨盛行，當用何法除之？兵刑二字自不可已，其他正人心、厚風俗等語，又迂遠，非救病急法。余謂莫要於擇守令。守令得人，協以縉紳之賢者，一切鎮以安靜，狀勿輕準，穀勿輕罰，民間自然寧帖。即有妖人，密密訪而驅之，又甚者摘而擒之，亦非難事。況人心不甚相遠，彼見上官如此，鄉土大夫又如此，即有不肖之心，自然潛消嘿奪。古言：「得良二千石一人，可當精兵三萬，良縣官一人，可當精兵三千。」意正如此。余謂良縣官一人，可當精兵十萬。縉紳互相砥礪，亦在在之干城也。
餘暇日行曠野，不覺十餘里，忽父執陸吶齋翁棹小舟至，同入古廟中。翁素謹嘿，不輕發一語。忽譚及地方妖異事，慨曰：「司成公即隱，尚善論事，試問今為有司官者，當用何術可以致治，潛消此變。」余舉數端，皆笑，不盡謂然。翁曰：「『大道為公』四字，今不可見，亦不可行矣。惟有『小匡』二字，盡可做得。」余竦然問狀，徐曰：「假如今各鎮市中必有魁猾，領袖無賴子，開賭博，張騙局，僧道念佛則挨入司香火，社節出會則奮身醵金錢，甚至販鹽窩鹽，興訛造言，無所不至。黠者又結衣冠人為助，把柄在手，頭緒甚多，流棍異說可疑之人，因而附麗，顯為民害，暗釀亂端。若有司官，於此等人，訪得的確，指名捕至，數其罪，錮於獄，從中時加縱操，開以生路，勿破其家，勿牽累其妻子，許以改過自新，使之顛倒出入於吾掌股上，又未即輕釋，則彼既有生望，又內顧重，自然震懾，不生他計，其黨亦且潛伏驚散。每處將一二人弄到，一二年，然後度其罪之輕重，方與發遣。根雖未除，焰自頓熄，地方便帖然有數年安靜。總計而後五六年間，一任官平平過去，再無意外之儆，而良民享福亦如之，非小匡而何？」余曰：「此言極簡當，極新發，抑自悟中得來乎？從讀書中得來乎？」曰：「天下事，那一件書中不有，那一件不自書中悟得。既讀矣，有遇，有不遇，遇矣，覺得另有一番作用，一番精神，平日所讀，似都忘卻，悟於何有？」時翁方謂野次之語，可以放膽，乃又有於垣之耳謂囑余，有所中傷，翁復對餘一笑，靜持之，久乃得解。要之，一日小匡即一日太平，一家小匡即一家太平，一方小匡即一方太平，推之天下皆然，寧論大小耶？

