
弘治十年，考察京官五品以下。掌院侍讀學士楊守址疏言：「臣與掌詹侍讀學士王鏊俱在聽考之數，但臣等俱掌印信，俱有屬官，進而與吏部會考所屬，則將坐於堂上，退而聽考於吏部，則當候於階下，一人之身，頃刻異狀，觀視不雅。況我朝列聖，於學士之官，特加優異。如慶成侍宴，坐於四品官之上，視學與三品以上官，坐彝倫堂內。今四品官不屬考察，而學士與屬官一概聽考，其於事體，亦甚不便。且學士所職乃講讀撰述之事，非有錢穀、刑獄、簿書之責，其稱職與否，聖鑒昭然，若非其人，自甘賜黜，又有不待於考察者。伏望斷自宸衷，循用舊例，特假優禮，示崇重儒臣之意。」從之。
弘治十七年，翰林學士劉機奏：「臣雖叨任學士，掌印職銜，不過五品，亦在考察數內。乞敕部院，先將臣履歷逐一考核。應否罷斥，奏請聖裁，果不係應斥之數，方令臣會同各衙門從公考察。」允行。於是學士江瀾等又奏：「學士所職乃講讀、撰述之事，非錢穀、簿書必待稽考而後見。況臣等歷事先朝，供奉皇上，前後已二十七年，其稱職與否，聖明洞鑒久矣，若有不稱，惟陛下顯賜罷黜，有不待於考察者。伏望念累朝之典，及往年免考之例，特賜寬假，以示榮遇。」從之。
合二事觀之，由前則講讀學士掌印之故也，由後則學士掌印，與學士自敘榮遇，申明前說也，此免考之始。而近日所刊詞林典故，止述免考，不推本來歷，又止稱學士，不及講讀學士，殊欠詳備。今並其官，皆為尚書、侍郎、詹事、少詹所兼，而本院廢不復設，間或設於南京，掌院止侍讀學士。豈難其人，抑靳其官而惜之耶？皆不可曉。
學士開棍，蓋國初學士原正三品，後雖改為正五品，而體貌崇重如故，就楊公之疏可見。五品以下過部考察，始於弘治年間，持疏陳免，亦是申明祖宗舊制，非因免考，始「開棍」也。故講讀學士不得開棍。
又「五品不遜」一句乃各衙門所以嘲詞林者，亦收入為佳話，獨鄧定宇先生見而哂之。
東宮官如庶子而下，國初俱大臣兼領。修撰黎淳等九年考滿，值《英宗實錄》進呈，以纂修俱升庶子諭德等官。淳上言：「舊制無專領者。乞以大臣兼之，臣等仍翰林之職。」不許。
楊晉庵守隨，掌翰林院，稱院之後堂有巨柳數章，參天蔽日，民之輸廩米者欲暴於庭，患柳陰之翳之也，請伐其最巨者，公不許，作《伐老柳賦》示意。今院後柳不知何如，亦不聞貯廩米，想米歸戶部，而柳皆非其故矣。
院後堂東南角有瀛洲亭，環以池，池去玉河可百餘丈，掌院學士曾植齋朝節欲溝河水注之，畚鍤已具。時余在史館科深，謬稱為長，已注籍求省母，學士亟來迓，不得已乘肩輿往，學士迎笑曰：「老史官當為主，乃爾推託耶？」時督工者為余同年主事應雲冥朝卿，學士門生也，與諸公相顧未及言，余曰：「得注水甚妙，然須測地勢高下如何。」測之，池高於河數丈，學士召匠詰問曰：「汝言河高於池，可鑿，今何悖也？」匠不能應。余曰：「彼只欲從事，支錢糧耳，安惜其他？故非親驗不能決。」學士大笑而止。乃別為溝，汲井水以灌。
童承敘字大章，號內方，官在庶子。有高才，好謔浪，喜說相、談生死之理。自謂體太魁碩，當不壽，以誌屬其同年王思齋亻與。果先二十年卒，王不及誌。後王召為戶部侍郎，因他文字及之，感慨，且述公二大節云：「不附石亨求官，挽之終不去；一朝士辱石氏黨，既力為解，後上怒索其人，終不妄指逭己罪，當時稱羨，而世無傳焉。」嗟乎！士君子隱德美行，自盡於瞑瞑者多矣。
陸文裕公以詹事推少宗伯，同郡孫文簡公以少詹事副之。世廟獨用文簡，嘗稱文簡稀鬢中允，蓋屬意久矣。文裕竟卒於位，贈少宗伯。文簡以太子少保、大宗伯致仕，贈太子太保。公少穎敏，有人以《紅燭令》作破，應聲曰：「色如朝霞，光同夜月。」在詞林，沉默敦篤，即張桂氣焰，不忍傾。居鄉存厚道，不忘故舊。子克弘，號雪居，以乃祖為延平知府，號雪岑，所以誌也。有高行，善大書及畫，人皆寶惜之，可謂能世美矣。
秦鳴夏字子亨，號白崖，嘉靖壬辰進士。癸卯以右中允主北試，中翟閣老二子，眾議籍藉。次年二子登第，乃稍安。尋事發削籍，並及鄉試事，逮秦下獄，閑住。會倭寇，所建白中肯綮，當道薦起為兵部主事。至徐州，疽發背卒，年僅五十。秦魁偉，長髯，隆準，白皙，望之若神，而止於此，命也。
萬曆丁丑，會元馮具區夢禎，以庶吉士告歸。既滿，入京。時浙中庶常凡四人，沈自邠、陸可教、楊德政皆已留館。故事，一省未有盡留者，馮當補別署。其座師蒲州張閣學鳳磐憂之。蓋張方恣睢，其子居二甲，馮遇之，初無加禮，張怒言於父曰：「彼恃會元，決留館，故爾。」因盡留三人，將以抑馮，並示諸詞臣意旨也。蒲州計無所出，命馮且駐郊外，俟江陵有家慶，過拜，恭甚，而微作邑邑狀，江陵歡問故，且曰：「有心事所不足耶？」蒲州蹙額曰：「為馮子館事。」江陵憐之曰：「是會元，還它編修。」蒲州悅，飲盡歡方出。次日，入朝補館職。此與於文定公《筆麈》所述，陸平泉先生留館，亦借座主張龍湖之力，頗相似。要之，分宜雖貪，江陵雖愎，決不令會元既入館，復為它官，彼視一編修，祇是本等官。世蕃索松綾之說，亦未必真。渠眼孔盡大，罕希窮措大一絲。龍湖具銀幣之說尤贅。林既留，安用此？且不用於先，而今乃作謝儀耶？
庶吉士推一人年長者為館長，總挈諸務，人多匿年避之。世廟時，癸丑，馬乾庵自強，年在數人下。獨不避，遂領長約，後卒拜相。
館選取二十八人，相傳謂上應列宿。然成祖取有定數，而周文襄以年少，願入館讀書，成祖許之，則其說似不足據。蓋宋端拱初已有此舉，以慎濫取，亦二十八人，今以選數符合，遂附會之耳。端拱中第十九名為古成之，字亞奭，廣之增城人。廣舉進士，自古始。梁灝及第之年，次即成之。有張賀、劉師道者，嫉廣南人右己，夜召飲，置暗藥焉。比臚傳，成之不能應，太宗怒，扶出。再舉登第，與選，上聞前事，欲置二人於法，成之申救，謝無有，上甚重之。張詠深奇其才，辟知綿州。長於文章政事，雅意丘壑，後遇異人韓泳，邀以仙術，謝曰：「方為親仕，非所願也。」卒於官，或曰終以仙去。
大臣子弟為科道者，例應迴避，得改翰林。嘉靖中，御史胡效臣以父璉任都御史，當改。禦批曰：「改授翰林。」乃近年陰厚私弊，準別衙門用著。
南院在東長安門外，列宗人府上，太祖右文之意可見。歲久塌壞，名為衙舍，木石俱盡。己亥年，余以使事過南中，密往觀之，荒地畝許而已。劉雲居曰寧起掌篆，請於工部，得百金。又節公費佐之，修葺略備。乙巳，余以司業至，劉換祭酒矣。舊規，本院缺官印，必屬司業，院中月剩銀四兩一錢入橐。余受署十八月，悉以了余工，並換大門、樑柱，栽庭中松柏，置櫃買書，檢齋中書籍重複者實之，雲居亦助足二十一史，皆注公簿，列二大屏，明刻數目於上，無得私移私借。又誡後來：凡司業署事，都照此例，別衙門來署則否。朱密所以光祿少卿至，見而怒曰：「偏司業能，別官不能？」亦辭之，復發考亭諸刻充其中，此真同心。而院役桑松老矣，每歎息曰：「才成衙門。」余既被廢，追思景象，深犯「喜事」二字之戒。今不知何如，夢寐及之，覺而失笑，且自嘲也。
詞林寫名帖，用大字，各衙門尤而效之，幾與亞卿等。余乙卯年三月，過故鄣姚氏，乃大京兆畫溪公之孫，出公座主王槐野先生單名帖，稱「友生字」，僅蠅頭細書。是年甲辰，會元瞿文懿，畫溪同年也，亦有單帖，稱「年侍生」，字與王先生等。次年借書於里中董遐周，一舊帙中，有阮函峰名單帖，字亦如之，而畫較細。阮是時不知何官，稱曰「年侍生」，名下有一等字，上寫「早臨」二字，居中，「速」字在右，想同門之邀帖也。蓋凡事之樸而謹如此。今滔滔不可復返，稍損之，且以為失體矣。
御史與主事平行，文移謂之手本，御史署名頗大。王偉時為職方郎中，口占貽之云：「諸葛大名垂宇宙，今人名大欲如何？雖於事體無妨礙，只恐文房費墨多。」有士子代答云：「諸葛大名垂宇宙，我今名大亦從先。百凡事體皆如此，費墨文房不用錢。」偉尋升兵部侍郎，客往賀曰：「大名屬公矣。」偉又占曰：「諸葛大名非用墨，清高二字肅千秋。於今一紙糊塗帳，滿面松煙不識羞。」眾相傳為笑，其習稍改。
詞林官至坊局，體嚴重，稍暇即發單帖邀館中新進者，或以地，或以科，多至十餘人聚集，設榼深談，因得其人之學問才情短長處，合則稱之己，日後連翩為公輔，最高者不難屈己下之，劣者亦因識別以漸改用。故新進史官，多策勵，不敢放蕩，慮其卒然來邀也。至今詞林中有前輩請後輩，後輩不請前輩之說。以後此風漸微，便渙散，極於相傾相賊而後止。
或曰：必若此言，其互相黨比而後可乎？曰：非也，張文僖固已行之矣，有大不可，乃上疏直言，與天下共之，有何不可？
詞林初授官，有七科以上，旁坐避馬之說。如余己丑科，遇辛未前輩，則執此禮。後丁酉年補官，又有避講讀學士之說，余懵懵皆遵行。後官南中，聞同年焦弱侯，前過家鄧定宇先生為司成，先生辛未科，焦執舊禮，先後生固辭曰：「即如俗禮所云。」曰七科以上，蓋八科也，奈何仍訛至此，遂得改正。後閱《陸文簡傳》，文簡辛丑庶吉士，徐文貞癸未及第，已正位宗伯，仍講鈞禮，則不但七科不論，並官品原不拘拘，蓋先輩之從雅道如此。
翰林最重前輩。張太嶽丁未進士，陸平泉第辛丑，蓋前兩科矣。太嶽柄國，位少師，起平泉大宗伯，從人望也。而欲其速去，設宴數數，令人刷鬢髮，又數更新衣，若曰「修汝皮毛，行當換改」云爾。後虛傳有旨，令禮卿捧接，平泉即趨入，無有，乃亟請歸，善始善終矣。
舊制，編修九年升侍講，檢討九年升修撰，既升侍講、修撰矣，與狀元徑授修撰者又皆九年方升中允。蓋原五品衙門，重之，不輕授也。成化二年，童緣以修撰升諭德，因同官王獻以將秩滿，謀於大學士李賢，欲為己地，故有是命。後遂為例。至弘治中改正，必二十六七年，方升五品，楊文襄《召對錄》可考。隆慶中，申文定修撰滿九年止升中允，又一年晉諭德。未幾，穆廟登極，講官皆敘升，有十七年大拜者，因丙辰、己未、壬戌三科，不館選，缺人，且值龍飛之會也。
凡升遷，龍頭僭前科之半，外轉，讓後科之半。自隆慶戊辰後，局稍稍變，然龍頭猶如故，而外轉流落益多，如戊辰李翼軒，才名冠世，歷藩、臬幾四十年，僅轉南太僕卿，而言官攻之。又詞林考察謫官，見後考察，即與補官，牽復仍入坊局。焦弱侯補後，一推南司業，未奉旨，即被人言，弱侯豈便不堪此官耶？至王損之列考察凡十三年方補官，再遷又止，升參議。舊規，外者不謫，謫者不外，以一人兼之，吾黨之窮乃一至於此，
是科，三鼎甲外選者二十二人，中間才士甚多；留者十二人，惟余最薄劣。俯仰三十年間，初十年聚京師，濟濟皆有公輔之望，自己亥年一散，便分陵谷。劉雲居曰寧，得少宰，已不及見；蔣恬庵孟育歿南少宰；莊衝虛天合、黃慎軒輝得少詹；傅商盤新德得太常卿，署國子監；周礪齋如砥得祭酒；馮源明有經得庶子；區海目大相，以中允改南；王損之肯堂，檢討考察，今皆作古人。董思白其昌，外轉，浮沉閩楚藩臬；余與林兼宇堯俞，皆祭酒被廢，三人僅得不死。授科道者，惟包大瀛見捷至少宰，馮少墟從吾、顧海陽際明，家居無恙，而鼎甲焦弱侯竑，一擯不復收，陶石簣望齡，亦止祭酒。吳曙穀道南雖大拜，有所厄，旋以憂去。從來館中之否，未有甚於此者。而先一科為丙戌，合鼎甲無大拜，有五亞卿，皆在事久，又皆典會試，差以此勝。
焦弱侯，率直認真。元子初出閣，定講官六人，癸未則郭明龍，丙戌唐抑所、袁玉蟠、蕭玄圃、全玄洲，己丑則弱侯。太倉相公迎謂曰：「此重任，我輩先年少著精神，故到今扞格乃爾，諸公看元子資向如何，擇其近而易曉者，勒一書進覽方佳。」無何，相公去國，諸公不復措意，惟弱侯三上、三多、三不惑，纂《養正圖說》一冊，郭聞之，不平曰：「當眾為之，奈何獨出一手？真謂我輩不學耶？且此書進後，倘發講，將遂與古書並講，抑出汝之手，令我輩代講，誰則甘之？」 其說甚正，弱侯亦寢不復理。後其子攜歸，刻於南中，送之寓所。正在案而璫陳矩適至，取去數部，達御覽，諸老大恚，謂由它塗進，圖大拜，事不可解矣。
呂新吾司寇廉察山西，纂《閨範》一書，弱侯以使事至，呂索刊行，弱侯亦取數部入京。皇貴妃鄭之侄曰國泰者見之，乞取添入后妃一門，而貴妃與焉。眾大嘩，謂鄭氏著書，弱侯交結為，將有他誌，疑忌者又藉此下手，至今其說尚盛，不獨敗官，將欲啖肉，文之不可輕如此。
弱侯以此謫官，絕無幾微怨色，對客亦不復譚及，惟與余善，細問之，乃述此，且戒余曰：「惟認真故及，切無然。」余曰：「不認真，乃認假耶？」然養正圖一人獨纂，不商之眾，畢竟自家有不是處。
黃慎軒心口爽快，其同省范凝宇醇敬，先二科入館，而年差減，且其弟鄉試同年也，黃以「小范」呼之，用文正故事示重，亦以為戲，范大不懌，遂有違言。黃好佛，茹齋持頌，若老僧，當道頗不謂然。因別事稟旨，有「薰修當入深山」之語，又因推祭酒，嗾言官劾之，黃遂注籍。俄一日，僧萬餘人來造，自宣武門至寓所，可三里，肩頂相接，皆曰：「黃公所招，黃實不知也。」久之始散。黃知所自來，亟歸不出。而達和尚之獄起，意欲因達連黃，而達故意所不喜也，遂得免。
王損之，強直自遂。諸生時，文名藉甚，且鼎族，與申、王兩相國世為通家，兩家子弟嚴事之，一語不合便悻悻出門去，兩相國每每優容。素善醫，時延入，不免綢繆，而絕不與事，談人短長。饒豫章主事疏上，與杖，眾喧傳王相國盛怒，損之在傍，從臾重處，忌者又加粉飾，牢不可破。壬癸間，申公歸田，王公復出。將抵國門，恐其為援，遂羅入考功法。余在南中，問損之當日事情，悵然曰：「戊子十一月至京，見王氏父子一次，夜酌談文，尋入西山習靜，至明年二月初五，抵宿試院，前科場紛紜，何人上本，何人得罪，畢試後始得其詳，而饒疏在正月，並不知其影響也。」
余去國十八年，去南京亦十一年，收入《拾遺》中，所列事款，夢想不及。救出陳座師之長子，心血幾枯；力辨陳太守之不貪，神明可鑒，皆紛飾作為罪案，坦然甘之，更因此得脫丙丁之厄（見普陀一則），實為大幸。老閑無事，偶有所得，稍述於後。
朱修仲舍人有五計之說，余亦作五計配之。十歲為兒童，依依父母，嬉嬉飽暖，無慮無營，忘得忘失，其名曰「仙計」；二十以還，堅強自用，舞蹈欲前，視青紫如拾芥，騖聲名若逐膻，其名曰「賈計」；三十至四十，利慾薰心，趨避著念，官欲高，門欲大，子孫欲多，奴僕欲眾，其名曰「丐計」；五十之年，嗜好漸減，經變已多，僕起於爭鬥之場，亨塞於嶮戲之境。得意尚有強陽，失意遂成枯木，其名曰「囚計」；過此以往，聰明既衰，齒髮非故，子弟為卿，方有後手，期頤未艾，願為嬰兒，其名曰「屍計」。嗟乎，如舍人之言，肯作老計死計，賢於人遠矣。余今已六十，前二計自所不免，後三計頗覺夷然，今後日損，毋以老子作行屍也。
淵材生平所恨者五事，一恨鰣魚多骨，二恨金橘多酸，三恨蓴菜性冷，四恨海棠五香，五恨曾子固不能作詩。余亦有五恨，一恨河豚有毒，二恨建蘭難栽，三恨櫻桃性熟，四恨末利香濃，五恨三謝、李、杜諸公多不能文。
有程姓者，善數學，持某師某友書至，余曰：「莫談，且吃飯去。」其人愕然。余曰：「我拙人也，秀才時，並不灼龜起課，何則？得佳兆未必佳，得凶兆未必凶。且窮儒何處著力？又如本佳而得凶兆，豫先愁這幾日，本凶而得佳兆，日後失望，煩惱更甚，所以一味聽命。」其人默然，臨別，求書為薦，余曰：「生平寡交，只此一師一友，書已先到。」默然而去。
惟以退為樂，乃能進退兩忘，惟以死為安，乃能死生一致，尹師魯、鄭夷甫之事未可輕議也。
人有恩於我，自當銘心，傳之世世，不可忘報。一切仇怨，不但自家當忘，亦不可示子孫留筆劄。何則？子孫不肖，方且流落，自救不暇。如其賢也，亦不報仇，一懷報心，便動殺機，是種之禍而貽之毒，齊桓公之覆轍也。至筆劄刊行，尤可笑，有何佳事，而使後人據為話柄，或悼或慍，甚以為恥，即其事果實，先輸三分矣。
講閑話可以遠口舌，讀閑書可以文寂寥，此老廢人上上補藥，少年學此則敗矣。
夜坐久之，忽見燈尖散為二，奇之。是夕，烹茶甚清。又不欲寐，夜過半，燈忽散而三，度是時且三鼓矣，久之忽散而四，雞鳴，遂廢寢待之，久久忽散而五，雞三號矣。其時為三月十七日。豈是應五更之數耶？非耶？
擇禍莫如輕，古今人能言之，未有能行者。餘下一轉語曰：「擇福莫若輕，夫福之為禍根也明矣。」可不兢兢審所擇乎？
生平好遊，有三快事。己亥重九，太和登絕頂，風淨無纖雲，下視漢江，如一銀線。庚子三月，上太山看日出，早起，見山頂之東，紅光四射，意謂已出，亟赴之，尚未也，亦風淨無纖雲，但見光發處如金絲一抹，中晃兩角，稍微，圍天之半，絲下有青黑暈數丈，暈之下則純黑不可辨，此數丈者乃海水，純黑者土也。坐移時，日露一點，如豆色，勝熔金，漸勾，漸半，漸圓。圓時，日觀頂闌，有影正相對，山尖尚黑，漸升，尖白，其下尚黑，僧云：「山趾雞三號矣。」或言： 「看有許多奇怪，疑是眼花非實。」辛丑中秋，石樑賞月，山與樹俱作白玉色，泉飛如白玉屑，其聲如雷，月垂落而朝霞動，白玉忽作黃金色，群鶴蔽空旋繞，鍾聲四合，萬山皆應，一鹿自橋左突過，眾皆驚走，余奮起逐之，將及，鹿躍上峻壁，回顧作聲，沿澗而去，則天明矣。
太和山仰看星辰亦如常，登泰山較大一倍。論山勢，太和更高，不止一倍，地勢亦如之，何星之大小迥異乃爾？《征北》言：「大軍四十萬，分五哨出塞，文皇至某嶺，指侍臣曰：『到此北斗反南矣，』」而陳侃《使琉球》謂仰視星辰，亦如在中國一般，大約文皇出塞北，不過三四千里，而琉球東南海面不啻數十萬里，何星遠近乃爾？有自日本來者，言在彼中看，亦只如中國一般。日本在琉球東南又不啻幾萬里，此皆事之不可解者。
近來士大夫稱善遊者莫如臨海王公士性。公字恆叔，萬曆甲戌進士，五嶽俱遍，皆有，瑰麗可誦。性既好遊，而天又助之。宦跡半天下，雲、貴、廣西、四川皆遍，此四省，非五嶽所麗，而山水尤奇，不親履不鬯，不宦遊，亦不能履也。公以行人給事中至藩、臬，後老煉丹，家貧，蓋敬所先生之侄也。
「天下本無事，庸人自擾之。」此句妙絕，妙絕！然庸人擾之，猶可，才智者擾之，禍不可言，雖總歸於庸，而禍之大小，必有別矣。
有譚理之書，有紀事之書，有方內外光洋之書。今人纂述多出事門，而諸書並采，且又刊行，失其肯綮矣。
「巧言令色足恭。」佞人也。「匿怨而友其人。」險人也。佞必險，險必佞，實一人也。
自己杜門，嫌人出路；自己絕滴，怪人添杯；自己吃素，惱人用葷；自己謝事，惡人居閑；自己清廉，罵人貪濁；祇是胸中欠大。
人必一錢不入方是清，立錐無所方是貧，我輩有屋、有田，每每受人書帕，豈可言清、言貧？祇是不饒裕，不齷齪而已，若侈然自命，而曰我云云，彼云云，宜其招怨而翹禍也。
古人祇說三不惑，不及「氣」字，何居？要見此字難去，去了又做不得英雄，直養之則為浩然之氣。
我怨人，人未有不知者，若彼不怨，則彼厚我薄矣；我算人，人未有不知者，若彼不算，則被逸我勞矣。曰怨，心便不快，曰算，心便不閑，將一點靈台，擾擾役役，反出人下，噫，拙不已甚乎？
「君子道其常」，此論理耳，若論時勢，當道其變。如忠孝。常也，變而為篡殺；清寧，常也，變而為毀裂，皆當想到。不及焉則淺，過焉則葸，恰好則妙人。
或曰：「聖人能盡鬼神之情狀，看今來人情，又有出於鬼魅之上，即聖人如何識得？」余曰：「《易》之鬼神，造化之體段也。今之鬼魅，乃造化中一點乖氣也，甚淺，甚拙，本色人看之，如爝火，如死菌，不足道，何況聖人？」
「收佛之實以文儒，倒儒之體以佐佛。」此皆高明人作用。
一友云：「某書，某書，都是說謊。」余曰：「天地間，奇奇怪怪事，何所不有？隨人說謊，未足寫其萬一，姑聽之，不必論有無也。」
「未有愛人而不自愛者」，此人心也，「未有害人而不自害者」，此無理也。
柳比謂：「文學德行為根株，正直剛毅為柯葉，有根無葉，或可俟時，有葉無根，雨露所不能活也。」其言是矣。然無根而有葉，此色厲內荏之小人。其得稱正直剛毅乎，至謂孝慈友弟，忠信篤行，乃食之醯醬，不可一日無，則真根本矣。
今人行善事都要望報，甚至有千善報千，萬善報萬之說，顓為村婆野老而設，讀書人要曉得，只去做自家事。行善乃本等，非以責報，救蟻還帶，此兩人直是陡見，突發此心，如孟子所云「赤子入井」之云，兩人若起報心，神明不報之矣。（有心為善，不足為善。古人已言之矣。）
余自甲申至己丑，五年，因挖耳生底，遂聾，置不復治。時方聯第，對尊長同儕，唯唯而已，人皆笑之。其秋忽大開如故，不治之效如此。
人到氣力竭盡時，即賁、育只得放下，未盡放下者為豪傑，未起而消熔者為聖賢。
自來士大夫中有居鄉貪暴而居官反錚錚自勵者，蓋立名進取之心勝，所欲有甚於此故也；亦有居官貪暴而居鄉又循循相安者，蓋保家遠禍之心勝，所惡有甚於此故也。二種人甚多，然不猶愈於出處作惡，為世間一大蠹者乎？
小人失勢，而其力猶能鼓黨動眾，攻害君子，使君子不敢開口，此亡國之小人。而失勢者，天也，國之不即亡，亦天也。君子得時，而其力不能拔茅連茹，懾伏小人，使小人反得生心，此誤國之君子，而得勢者，幸也，國之終於誤，非不幸也。
凡事，君子能放下，小人則否，大小人亦能放下，小小人則否。
「韓魏公祇是有福」，此句最妙，故曰：「無福之人，不可與共功名。」
韓侂胄亦有好處，弛道學之禁，崇鄂王之封。其當國，初誠失策，後亦凶終，然不失為魏公之後。
章元禮謂：「宋朝講明道學，國朝受用。」此語極有見解，卻得太祖尊崇，固是天縱聖人，當日宋劉諸君子之功不少！
攻講學者莫甚於宋季，至有竄逐流離者，然止科以「偽」之一字。猶可言也。近乃訾以牟利，利之塗甚多，以學牟之，無乃大拙？若謂可兼，則廉隅齷齪，勢不同塗，如何說得上？不過心度、心想，謂當然，人之愈趨愈下如此。
聖人語錄是行的，說的，門人的；賢人則悟得的，命詞的，門人修飾的；下此則摹仿的，安排的，門人附麗的；又有一等人，絕不知學，窺文苑之半斑，染三教之餘唾，亦嘵嘵為此，是尚口的，改頭換面的，其徒讚頌誇張的。古有僭經，此則僭語，盍亦自反而思之？
「讀書不求甚解」，此語如何？曰：「靜中看書，大意瞭然。」惟有一等人，穿鑿求解，反致背戾，可笑。故曰：「解是不解，不解是解。」
疾之已甚，亂也，難道是容他，作養他，小小怪他，此處理會，不可說盡。有必不傳之書，何勞辟他，有必傳之書，又何苦辟他。
翻刻古書甚害事，刻一番，錯一番，以後者為是，則必以前者為非。
我輩居林下，不是至人，莫作懸空齊得喪語，直是向閉門掃軌中尋出許多滋味。看世上人紛紛疊疊，到老不休，真是可憐，心下便幹幹淨淨。
做官只有兩件，為國家幹事，為自己營私。二者俱做不得，真極癡極蠢人。反而思之，自是明白，不要說著「造化」二字。
「時無英雄，使豎子成名」，此是何等語，又是何等意思？人卻引以自命，襲此口吻，長了浮薄，豈當日立言之意。
以石激水，水更清；以雪壓山，山愈淨；以火煉金，金益精。尋常體帖於激處、壓處、煉處，不要胡亂討個鎮心丸藥。如達子、倭子殺來，力與之抗，中國人定狠於夷狄，方寸靈明定勝於外感也。
不道人短，便不說己長；若說己長，必道人短。
宋朝人物，充李若水之才，可以為張乖崖，充張乖崖之才，可以管、葛。韓、范、富、歐只到得這地位，其分量然也。
呂申公用韓、富、范，可謂曲當其才，議者謂其挾仇用間，何居？虎豹、鱷魚，擒而殺之，易耳，為文驅得去，方難。
人都願兒孫聰明，讀書取科第富貴，予謂如許兒孫誠佳。但富貴行其惡，斫伐元氣，根必立枯，即做好人，行善事，亦發泄秀氣，今花茂，來年無花。不若平平一頂頭巾，為鄉黨自好之土，乃可久，上策也。
世謂竹有節而嗇華，梅有花而嗇葉，松有葉而嗇香，惟蘭兼之。其說未盡。竹無華，故中虛而挺，不然，是君子，乃插鬢畫眉也；梅無葉，故枝疏而老，不然，是野叟，乃錦衣博帶也；松嗇香，故幹霄而蒼，不然，是偉丈夫，乃薰肌膏髮也。蘭草本無枝幹，與三友另論。
余丁酉，病幾死。病中常覺此身立萬峰頂上，兩下俱深壑；或臥危堤上，兩下俱大海，要見生死關頭，只在此處。病中必有悔悟處，病起莫教忘了。
與一友譚五福六極，戲言：「今之君子，特不惡耳，每犯六極之五；小人所欠，特攸好德一件耳，多備五福之四。」友人云：「居四之中，又須改考終命為做仙人，方快。」此是一說，然君子獨無是心乎，要知考終即是仙，但不必去求。故老年人只以保嗇為主，沉沉過日，即不必富，而四福可以穩取，決非小人所能及。
近日一名公，學問只有三件，曰貧可使富，賤可使貴，夭可使壽，甚以為疑。一日悟云，貧可富，燒煉也；賤可貴，鑽刺也；夭可壽，采戰也。此語太峻，卻可障邪。
呂仲木曰：「行藏猶饑飽，吾自知之，吾自策之，如以吾腹而度他人之心，是飽而強飯。」此語最妙，然自身上事推之，件件皆然，不獨行藏大段而已。
范伯達被召，問於藉溪，藉溪久不應。再三扣之，藉溪云：「凡學者治繼述，商量義理，可以問人。至『出處』二字，不可與人商量也。」
滇人馮騰海，名雲龍，以子文卿貴，封御史，嘗曰：「枯體變為榮體，榮體即是枯體，縷體變為絲體，絲體故是縷體。」有味，有味。
方揚，歙縣人，龍慶辛未進士，誌行端方，嘗語人曰：「善，陽也，而為善宜陰，此人身上真水也。」
齊武帝評杜僧明云：「矜其功，不收其拙。」收字最妙。凡拙者收得好，盡自可觀，且有滋味，不收則害，乃癡拙也。
懸錢屋樑，日用一塊，此賈耘老、韓忠獻之法，東坡效之；此後張無垢諸君子為之甚多，真良法也。
韓非子言「為土木人，耳鼻欲大，口目欲小。益耳鼻大，可裁削，口目小，可開鑿。」此可為建置處事者之法。
義田本是好事，宜興徐文靖行之，至請於朝，垂永久，而其後不免於爭。見《震澤長語》。常熟嚴文靖亦有此舉，爭又如之，其子中翰治計戶，以田價償之，乃得息。世間事皆如此，為善者實難。余少年，慨然慕立義舉；今老廢，不能幹尺寸。要之，幹亦終歸畫餅，口實而已。
繄閭先生賀欽，遼東人，清操絕俗，講學宗陳白沙，師事之甚確，乃國朝有數人物。陳《言時務疏》，欲革東嶽玄武行宮，教坊司除娼優雜戲，恐亦難行，但為之節制可也。先生子士誥，性通敏，博極群書，陳白沙一見，稱之曰「老眼識鳳雛」。弘治壬子鄉舉，抱道自娛，不赴春選，都御史張文錦薦召，首陳十二事，不報，辭疾歸，先生可謂有後矣。張文定獻十策，其三封建，豈不迂闊？斷分財，以甲家入乙舍，乙家入甲舍，於今也行不得。
寇萊公欲斬李繼遷之母，真是沒學問。
呂端鎖王繼恩，抗李後，立真宗，大事真不糊塗。真宗既立，垂簾引見群臣，端平立不拜。卷簾審視，然後降階，率群臣拜賀。此時帝座上若非真宗將如何？必死之矣。
文潞公薦唐子方為盛德，在今日則為套子；張乖崖誚寇萊公為良規，在今日則為惡口；王沂公除丁晉公為妙手，在今日則為憸計；韓魏公瞞富鄭公為獨斷，在今日則為擅權。匪獨時異，亦其人其心異也。

