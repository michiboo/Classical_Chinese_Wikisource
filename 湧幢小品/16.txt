
先師四十九表，至《援神契》所志，萇弘所談，姑布子卿所稱，老萊弟子所識，荀卿、司馬遷所述，並未一及鬚髯；漢文翁刻遺像，與唐大觀元年所刻吳道子畫像，孫淮海先生跋，其鬚髯皆不甚盛。然則今之所刻殆亦太失其真矣。
道子畫像在鄱陽縣。元末紅巾起，馬至一處不行，策之不動，疑有異寶，掘之，穹碑立土中，則聖像也。徙置一屋，眾羅拜而行。從此道宮佛宇俱設宣尼像以避兵火。饒州府學，昔為天寧寺。國初陶學士安知府事，以原有先聖十哲像，遂改為學，僧奏奪不得。近年行人陸起龍欲得聖像，廣文不欲開端，假巡道力，一時摩數百紙，陸得七十紙以歸，有乞者皆不應。
立啟聖祠，以孔鯉、顏路、曾點、孟孫氏配，其說發於先儒熊禾。至世廟時，工部主事劉魁申其說，遂下禮官擬議另祠。乃丘瓊山亦有議欲立廟於曲阜，特祀三子，而以顏子、曾子、子思配；或各祀於其子之墓。孟有墓在鄒縣，顏墓在曲阜，曾墓在嘉祥。然不如禾說為妥，丘亦未之見也。宋濂溪《孔子廟堂議》曰： 「古者立學，專以明人倫。子雖齊聖，不先父食久矣。故禹不先鯀，湯不先契，文武不先不窟。宋祖帝乙、鄭祖厲王，猶上祖也。今一切置而不講：顏回、曾參、孔伋，子也，配享堂上；顏路、曾點、孔鯉，父也，列祀廡間；張載則二程之表叔也，乃坐其下。顛倒彝倫，莫此為甚。吾又不知其為何說也？」余謂表叔似不必拘。
解大紳大庖西上封事曰：「孔子自天子達於庶人，通祀以為先師，而以顏、曾、子思、孟子配。自閔子以下各祭於其鄉，而魯之闕里仍建叔梁紇廟，贈以王爵，而以顏路、曾點、孔鯉配。」一洗歷代之因仍，肇起天朝之文獻，豈不盛哉！
先師易木主，世廟時，張羅峰當國議行。然成化十七年國子監丞祝瀾曾有此說，疏上，黜為雲南廣西府經歷。又天順中林鶚守蘇州，先師像歲久多壞，鶚曰：「塑像非古也。太祖建學，易之以木，百年夷俗，為之曠然。未壞者猶然，況遇其壞耶？」蓋木主之說，有自來矣。
孔安國先聖遠孫，追稱曰「先君」，此最得體。孔穎達亦然。今人單以稱父，而稱其遠祖曰「家某」，或以官，或以字。
湛甘泉稱孔子曰「庶聖」，謂庶人中之聖也，其語生拗無意趣。且為魯司寇，原非庶人。如陳剩夫、王心齋等，可稱庶賢耳。
衍聖公入京下程，自宣德後用羊一隻，鵝二隻，酒六缸，麵二十斤，茶鹽醬各二斤，油燭十枝。其初欽賜，後改禮部，又改順天府，今仍之。
曲阜世以孔氏裔孫為令。世廟時，有不勝任者，議改流官。諸大臣謂此前代故事，即不職，當擇賢者以易，何至一人廢數百年盛典。遂復世職如故，惟令撫按考選。
曲阜令故不上計。萬曆中，孔弘復號桂窗，請於大吏，願入覲，許之。考三年滿進知州，六年進同知，又三年進運同，皆掌邑事。
先師四世獨傳。楊子雲五世獨傳。
漢祖追項王於固陵，其地今在陳州西北三十里。汲長孺守淮陽，即今之陳州也。州城中尚有臥治閣遺址。州有厄台，蓋孔子絕糧之處。其地以「厄台夕照」 作八景之一。王元之云，「天地厄於晦冥，日月厄於薄蝕，山川厄於崩竭。聖人生而肖天地之貌，稟日月之靈，鍾山川之粹，得無厄乎？所以帝舜厄於曆山，大禹厄於洪水，成湯厄於夏台，文王厄於羑裏，我先聖厄於陳蔡，其道一也。於時，周室卵危，魯道迷潰，仁義路塞，奢侈源開，列國用權，蝟芒而起，壞禮樂為糠比，視詩書如蕘芻，孩提王室，變壞儒風，俎豆不修，軍旅用事，苟有衣縫掖而冠章甫者，鮮不拔戟而叱之，三綱五常，蓋掃地矣。吾夫子抱帝王之道，處衰亂之世，痛五教之大裂，嫉四維之不張，刳道德為舟楫，將欲濟天下之墊溺；斫禮法為耒耜，將欲芟天下之荒穢。故不程其力，不顧其勢，聚三千之徒，聘八十之國，應機設教，與世垂範。然佩蘭於鮑肆，孰聞其香；施法於亂主，孰知其政。所謂天柱將傾折，建一枝而扶之，厥惟難戰！故教不用於哀定，位不崇於季孟，辭遜於陽貨，見忌於子西，文行忠信未得用世，卒致天厭聖道，絕糧於陳，顏冉之徒，餒目相視。我先聖則坦爾無悶，怡然自居，腹空腸幹，未嘗太息。蓋聖人為人也，不為己也；憂道也，不憂貧也，但欲綴皇綱之絕緒，辟帝王之坦途，酌二代之禮文，垂萬世之典則。彼王澤浸於生民，苟道至於是，雖不食而死，復何憾哉？籲！奸喉佞舌者，圖一日之飽飫；道醉德飽者，謀萬世之利功。故教不用於當時，而用於今世；位不顯於生前，而顯於歿後。何則？祖述憲章之義，雷行天地之間，俾夫為君臣父子者，不可斯須離也，得非用於今世耶？名載典籍，身享廟食，得非顯於歿後耶？與夫圖一日之飫者，又何遼絕哉！余客在宛丘，得睹斯台之地，披蓁訪古，馳筆而銘曰：『僭祿屍位，歿則絕祀。所謂伊人，若敖之鬼。夫子恥之，不其餒而。飽德醉義，歿則垂世。所謂伊人，東山之士。天子求之，可謂仁乎？巍巍聖人，生而道。歷聘求合，絕糧於陳。箕山之士，可齊其名。若敖之鬼，決非其倫。廟食不匱，祀典惟新。我來舊國，荒台磷磷。拂石勒銘，德音益振。」
孔子台在廬州柘皋鄉，狀如圓壇，可容千人。宣聖與弟子嘗憩於此，故名。
孔子使子貢往外而未來，謂弟子占之，遇《鼎》，皆言無下足，不來。顏子曰：「無足者，乘舟也，賜且至矣。」詰朝，子貢果乘舟而至。
昔魯人泛海飄泊，而失津至於澶州，遇先聖七十子遊於海上，指以歸途，使告魯公築城以備寇。魯人歸以告魯侯，侯以為誕。俄有群鵲數萬，銜土培城，侯始信之，乃城曲阜。城訖而齊寇果至。
金真佑二年正月二十四日，北虜犯孔廟殿堂，廊廡灰燼什五，植檜三株亦遭厄數。俄有五色雲覆其上，雲中群鶴翔鳴，良久而去。
金明昌元年，有異人拜先聖於廟門外，佇立石上，甚有異色。既去，其足跡存焉，文曰「仙人腳」。
世廟時，詔官曾子裔孫質粹為博士。傳子至孫承業，貧而盲。宗人有豪者，上書爭襲，已嗣官矣，承業父子號而行乞，不能白。滋陽劉公不息為禮科給事，申奏，狀奪還之，人心稱快。
孟子生時，其母夢神人乘雲自泰山來，將止於嶧，母凝神久之。忽片雲墜，而寤，時閭巷皆見有五色雲覆孟氏之居焉。
孟子配享起於宋神宗時晉州教授陸長愈之奏。太常寺看詳，初以不同時為疑，禮部言「從祀但取著德、立功、相成為主，不必同時」，引勾芒乃少昊之子，以配伏羲為言，議乃定。
章時鸞，青陽人。父夢神授以孟子小像置膝上，遂生，號孟泉，英氣勃勃不屈。後以舉人為鄒縣知縣，有善政，官至副使。卒時，夢鄒民千餘迎公赴廟。豈孟夫子轉世，抑官其地，而先之兆也？
太祖欲黜孟子配享，固因錢唐等力諫而止，然其時風雷示異，太祖業心動，所謂岩岩氣象者，亦真可畏也。至孟子節文，乃劉昆孫等奉旨所為。後昆孫以科場事坐死，說者謂節文報應，豈孟子乃遷怒而然？
鄭大同，莆田人。卒之旦，會新文廟有江西木匠數人，於昧爽候，見公服大紅，拜廟門內，出廣橋，忽不見。頃之，一匠過其巷，聞哭聲，歸相訝曰：「早有長髯偉貌、行昂昂如鶴、衣吉服、肅入廟門內拜者，非侍郎乎？」蓋公宅近宮牆，每過必入謁，故其卒也，亦修禮而行如此。時嘉靖之丙寅年也。
余以丁丑入縣庠，見有司行香，皆黎明入廟，禮畢，講書三舂而退。今聞隨便過門一拜，不復知講書為何事，而聖殿宮牆，荒頹不理，其他一切祭祀鄉飲，尤草草了事，甚至接詔重典若等兒戲，諭祭鄉賢，視其家之隆殺，為遲速厚薄。大約世變江河，刑日重，禮日替，而政事可知已。
楊止庵先生未生，其父贈公夢行紺宮，夾室左右皆塑像，金碧欲剝。贈公揖之，其一舉手答曰：「是將以某月日時降於家。」及公生，而歲時日月悉符夢中語。他日贈公過學宮，則又見所謂夾室金碧而揖公者，狀貌甚肖，乃以問先達蔣公。蓋嘉靖中文廟改用木主，諸賢遺像盡藏夾室中。
吳草廬、許魯齋以仕元，黜從祀。然則孔子有靈，於元祭祀決在所吐。考之《元史》，獨宦官李邦寧主祭祀，風雷示異，餘皆平平無事。則八十九年中，享其祀，已二百七十七次，而其餘祭告又不與焉。天以夷狄為驕子，驕於獻食，有何不是而拒之？驕子用事之人，苟非濟惡，間有恂恂知書人在旁，方獎之不暇，而反奪其餼，曰：「何故事吾子？」則亦非人情，非天道矣。
驕子一日逐嫡長，據其家政，而事父母師友如故。父母且無如之何，師友從旁只得與父母伺隙，徐徐改正，而所謂家統家教，固不可一日廢也。辟天地雖極晦冥極變怪之際，曆日支幹，可得削而去之否？
晦翁云：「近時為學不過兩端：一則徑趨簡約，脫略過高；一則專務外馳，支離繁碎。過高者固為有害，然猶為近本；外馳者詭譎狼狽，更不可言。吾儕幸稍平正，然亦覺欠涵養本原工夫。」此言蓋為陸象山、陳同甫發也。
晦翁與呂東萊同讀書雲谷，日夜銳志著述。文公精神百倍，無少怠倦；東萊竭力從事，每至夜分，輒覺疲睏，必息而後興。嘗自愧力之不及，爰詢文公夜坐時，書几下若有物抵其足，據踏良久，精神倍增。數歲後，一夕，文公忽見神人有目光百餘，云多目星現。嗣是後几下之物不至，而文公夜分亦必就寢。
晦翁中鳥喙毒，頭岑岑，漸煩憊，遍體皆黑，幾至危殆。深山中又無醫藥，因思漢質帝「得水可活」之言，汲新水連飲之，大嘔而解。此神明所柏，亦平日精力完固之驗也。
晦翁之祖名森，字良材。
晦翁門人可考者三百三十八人，亡考者五十八人，得夫子十分之一。
古有善睡者，其神名曰「宜楙」。吳淵穎先生久病嗜睡，作《竄宜楙辭》。先生名萊，字立夫。初生之夕，父直方忽夢西域神人飛空而來，止於內寢，因名曰「來」。南岩方鳳見而奇之曰：「此邦家材也。」取《南山有台》詩中，更曰「萊」。好學無所不窺，體素羸弱，年四十四，久病不自振。忽夢作《童汪踦讚》，覺謂人曰：「汪踦，殤者也。今歲殆不起。」果卒，私諡曰「淵穎先生」。宋景濂出門下，其學大抵多出於先生云。
景濂自稱「白牛生」，想生平出入所乘者。元至正戊戌作《諸子辨》，起鬻子至周程子，凡三十四人，具九家者流，而終之以周程，示學者有所歸宿也。中間疏別觚排，各有深意。又佐太祖議禮制度，考文之功，確然為本朝儒臣之冠，與薛河東並驅，而文學過之，俎豆宮牆不為過。乃不幸謫死，子孫零落，門人方正學又死靖難，遂無有發明者。正德中諡「文憲」。嘉靖初錄六世孫德壽為國子生。
先生以成化十九年三月三十日，以累薦徵用，入京朝見赴部。五月二十五日，吏部題奉聖旨，恁部裏還考試了，量擬職來說。先生以病，久之不赴部，終以病不就試，上疏終養。此必吏部以應考題，而擬旨者亦仍之。是時太宰為尹旻，揆路為萬安劉吉，皆不向學，拘例抑之，失最初徵聘之意矣。且康齋授諭德而先生止檢討，其意可見。父樂芸，年二十七卒。母林氏，年二十四寡。先生，遺腹子也。母後以節旌，年八十餘。
先生弘治十三年二月十日卒，葬於圭峰。後二十一年，改葬皂帽峰下。湛甘泉倡之，各司皆有助。新會縣典史賀恩督工，余置祭田，買其前湖，湖曰「自然」。
先生挽羅一峰先生詩云：「狀元文史少微星，翰苑為官漫兩京。」此二句說盡一峰生平歷履。又云：「青天白日人千古，五典三綱疏一通。」說盡行事。只此四句，可當一篇好墓誌，人誰做得。先生之詩，大約得溫柔敦厚之旨，法律之精又不必言。其談詩有云：「作詩當雅健第一，忌俗與弱。」蓋其所得深矣。大儒之不可盡如此。國朝諸儒除荊川先生文集，如先生若羅念庵之集，俱不可不細讀也。
近日文字中間為上官而作。如考滿入覲，賀壽送行，連篇累牘，有一人而至二三首者，非不美觀，然套語諛辭若出一轍，其於文格益靡且遠。惟先生一切謝絕。即劉東山為廣左伯郡太守，求送行文，亦不肯應。其言曰：「所不敢施於當道：一嫌於上交，一恐其難繼。」其識遠矣。
崖山大忠祠慈元廟之建與祀典之舉，最初皆發議於先生及副使陶魯，右布政劉大夏、僉事徐紘共成之。大忠祠成，太夫人夢金冠三人，從甲士數百，謝於門。慈元廟之未建也，先生夢一女人後飾立於大忠之上曰：「請先生啟之。」後十年，建廟，即其所也。故先生吊慈元詩有「依稀猶作夢魂通」之句。先生精神嘗與神明通。居外海陳謙宅，有異人來見，嘗夢遊天台，至第八重而覺。又夢一長髯道士以布囊貯羅浮山遺之。八月十五日夜忽夢玉宇無瑕，碧雲燦爛，南斗下大書八字，下有四人面西而行，或隱或現。臨歿，夢與濂溪、兩崖答歌於衡山之五峰，皆紀之以詩。蓋其神之極清，故所感如是。昔人所謂夜驗之夢寐者也。北歸時，泊舟江滸。夜半有人呼，急起。未幾，水至，溺死人畜無算，因得免也。
先生作《潮州三利溪》，盛言太守周鵬之功。鵬，道州永明縣人，濂溪先生之後也，故下語尤真切。後知其妄，悔之，作詩云：「欲寫生平不可心，孤燈挑盡幾沉吟。文章信史知誰是，且傳人間潤筆金。」王侍郎哲見而歎曰：「君子可欺以其方。」噫！今有明知而故為諛，更有獻諛以湊妄，彼此歡然，不但潤筆，且以幹沒者矣。
先生既授檢討歸，復有薦者，與中書舍人王汶同征。弘治二年之十月也，汶未抵京五十里，卒於舟中。汶號齊山，文忠公諱曾孫，稌之子，成化戊戌進士。初第即請為教官，竟得中書。非其好也，謝病歸。讀書不仕，鄉人尊之而不名，稱曰「齊山先生」。年僅五十七。
先生起征岑猛，啟行過郡城，前驅一人衝道，縶之，蓋軍法也。有陳生者，將從之受學，問知，狀曰：「是且威鄉里。」遂去之。陽明聞頗悔，大減導從去。
《四友齋》一款云：「陽明既擒宸濠，囚於浙省。時武宗南幸，駐蹕留都。中官誘其令陽明釋放還江西，以待聖駕親征。差二中貴至浙省諭旨，陽明責中官具領狀。中官懼，其事乃寢。」
先生擒宸濠，知諸邊將領兵至江西，欲令釋放，俟上至，親與戰，擒之。不得已，將濠取浙河北上，至杭州，以濠付臬司獄。適太監張永至浙，與語，知縣可信，遂以付之。後諸人讒毀，終得永之力免於禍。此時中貴氣焰赫然，乃能責之具領狀耶？
又云：「陽明廣東用兵回，經蘭溪城下。過時，章文懿尚在。陽明往見，在城外即換四人轎，屏去隊伍而行。蓋陽明在軍中用八人轎，隨行必有隊伍也。至文懿家，陽明正南坐。茶後，有一人跪在庭下，乃文懿門生，曾為廣中通判，以贓去官，欲帶一功以贖前罪。文懿力為之言。陽明曰：『無奈報功本已去矣。』然本實未行。人以為文懿似多此一節。余謂誠樸之人，易為人所欺，然心實無私，言之益見其厚。」
楓山先生卒於嘉靖元年，陽明廣東用兵在六年，遠不相及。事平七年，陽明告歸，卒於南安舟中，未嘗生回，經蘭溪城下也。為門人請托，先生必不為。陽明有道人，可不可，自然以情告，寧有未發本而誕言已發之理。狙詐之術，庸人所羞，而謂陽明為之，且以對長者乎！或者江西俘寧王過蘭溪，相會未可知。要之，先生決不為一門人力言。果言，陽明必有以處決，不作誕語也。
又云：「章樸庵，名拯，楓山之侄。釋褐為給事中，後官至工部尚書，清操淳樸，略與楓山等。其致仕回家，有俸餘四五百金。楓山知之，大不樂，曰：『汝此行做一場買賣回，大有生息。』樸庵有慚色。」
楓山先生卒時，樸庵方為布政，治其喪，請恤典。比尚書忤旨歸，則先生卒已十餘年。俸餘五百，足見清操，何大不樂？先生素待人以禮，叔侄之間，義不掩恩，買賣生息之言乃市井小人之口，先生決無此語也。
又云：「武宗末年，當彌留之際，楊石齋已定計擒江彬，然彬所領邊兵數千，為彬爪牙者，皆勁卒也，恐其倉猝為變，計無所出。因謀之於王晉溪。晉溪曰：『當錄其扈從南巡之功，令至通州聽賞。』於是邊兵盡出，而江彬遂成擒矣。」
武宗晏駕在十六年辛巳三月十四日。楊石齋即以遺詔散豹房威武營官軍。至十八日，誘江彬入內，奉皇太后密旨，擒付獄中。石齋故與晉溪相左，前十二月改晉溪於吏部，以王憲代為兵部矣。
先生以南行人司副，家居三十年，奉旨赴都。過吏部堂，止三揖而不跪（中外官過吏部堂本無跪禮）。補原職，遷南驗封郎中，中風疾，告歸。明年考察，以老疾罷官，主者倪公嶽也。丘瓊山深嫉定山，曰：「引天下士背叛朝廷者，自景始也。」
崔後渠評大崖李世卿集云：「李子未知詩，其詞險，其調戾；文則庶矣，古而鬯，簡而腴，奇而妥。」
又評圭峰集云：「羅景鳴，振奇人也，故其言捷於異而奇於典，其昭於細故而暗於大，然能自冶偉詞，不亂於頹習。」評白沙「禪而疏」，一峰「尚直而率」，定山「好名而無實」。又云：「白沙受清秩而交泛；一峰行鄉約而僇族人；定山晚仕而敗。」獨推重章楓山，是矣。然指謫三公處，殊不盡然。禪與疏二字非白沙本色，其交亦非泛泛者。僇族人，事必有故，苟為所不可，除之何害。定山以老疾被察典，不可謂敗也。
英皇之狩，衰彬沙狐狸揚銘實從。門達自以詗察得幸，仲鳧謂袁彬門達實從，必別有據。至其恕李文達之奪情，猶可言也。而譏周文襄，則非北人入詞林，不熟錢穀事，宜其以餘米為訾。
後渠長子滂，少穎異，以子房、孔明自期，後渠屢斥其狂。後鄉舉，強力治田圃，寬，後渠家食甚賴之。嘉靖己丑卒，年三十四。
蔡京薦龜山，石亨薦康齋，趙文華薦荊川，薦而得召，自然當應，世乃以此為病，何與？雖然，此三子者，尚知薦賢，今之忌嫉者是何等心肺，宜其以薦者為病也。
康齋先生以訟至縣庭，原以墓田，此大不可已、大不得已處，何損於日月乎？
凡真正道學，決被攻擊推敲，即賢者猶不免致疑於形跡間。而惟一種邪說橫議最能惑人，為人所推，舉國趨之如狂，故以李卓吾次之。匪敢雌黃，聊誌吾過。
卓吾名贄，曾會之邳州舟中，精悍人也，自有可取處。讀其書，每至辯窮，輒曰：「吾為上上人說法。」嗚呼，上上人矣，更容說法耶？此法一說，何所不至。聖人原開一權字，而又不言所以，此際著不得一言，只好心悟，亦非聖人所敢言，所忍言。今日士風猖狂，實開於此。全不讀《四書》本經，而李氏《藏書》、《焚書》，人挾一冊，以為奇貨。壞人心，傷風化，天下之禍，未知所終也。
李氏諸書，有主意人看他，盡足相發，開心胸；沒主意人看他，定然流於小人，無忌憚。
卓吾謂：「只有東南海，而無西北海，不知這日頭沒時，鑽在那裏去，又到東邊出來？或曰：隱於崑崙山。然日縣上之正中，則下亦宜然，決非旋繞四傍而無上下者。且由上下，則四傍在中，只四傍，豈能透上遠下乎？」理甚明白，勿多言。
卓吾列王陵、溫嶠、趙苞為殺母賊。夫對使伏劍，陵其如何？嶠過江東，原欲奉使即歸；苞母在賊，降而救母得矣，然必敗之賊，母子俱死國法，忠孝兩失，悔將何追。古人值此時勢，萬不得已，幾許剜心嘔血，尚論者又復苛求，宜其寬於胡廣、馮道也。
黃叔度言諭風旨無所傳。聞入明嘉靖之季，崑山王舜華（名逢年）有高才奇癖，著《天祿閣外史》，托於叔度以自鳴。舜華為吾友孟肅（名在公）諸大父，余猶及見其人，知其著外史甚確。自初出，有纂入東漢文。王舜華尚在，而天下謂外史出秘閣，實黃征君著，則後世曷從核真贗乎？叔度無弦琴，曷橫加五弦七弦誣之也？近復有溫陵李氏著論曰：「牛醫兒一脈，頗為害事。甚至互相標榜，目為顏子，自謂既明且哲，實則賊德而禍來學。回視國家將傾，諸賢就戮，上之不能如孫登之汙埋，次之不能如皇甫規之不與，下之不能興狐兔之悲，方且沾沾自喜，因同志之死以為名高，是誠何忍哉？此鄉原之學，不可以不早辨也。」此李氏有所激而言也。李氏嘗曰：「世固有有激而言者，不必說盡道理，明知是說不得，然安可無此議論乎？」李氏蓋激於鄉原之與世浮沉也，而移色於叔度，竟不考諸史傳。評叔度之始末，按《朱子綱目》於漢安帝延光元年冬書汝南黃憲卒。當是時，天下無黨人。又四十五年為桓帝延熹九年，捕司隸校尉李膺、太僕杜密、部黨二百餘人下獄，遂策免太尉蕃。永康元年六月，赦黨人歸田野。又三年，為靈帝建寧二年冬十月，復治鉤黨，殺前司隸校尉李膺等百餘人。史冊之彰明較著如此。計諸賢之就戮去叔度卒，已四十有八年。夫諸賢之最激烈者莫若李膺、范滂，李膺且死，曰：「吾年已六十。」范滂之死年三十三。溯叔度卒之年，李膺年十三，范滂正未生。故曰當是時，天下無黨人。蓋憲卒之十有六年而滂始生，憲卒之三十有八年為延熹二年，而膺以河南尹按宛陵，大姓羊元群始與時忤，又七年而黨事起。則黨人之禍，於憲何與哉？憲雖大賢，安能救諸賢之就戮於吾身後之四十有八年耶？豈謂當憲之時，黨人有兆，李膺雖幼而有長於膺者，范滂雖未生而有先滂生多年者，叔度曷不化誨之，使不及於禍耶？噫，即使叔度與諸賢皆同時，自孔子不能改一子路之行以善其死，而何以鉤黨百餘人，責一叔度也？豈謂不能維持國事，使吾身歿四十年之後，刑戮不加於善人耶？則大樹將顛，非一繩所維，而何以責不就徵辟之一布衣也？是故叔度之隤然處順，淵乎似道，無異孫登之默，何以曰「不能如孫登之汙埋」？當叔度之生存，尚未有黨人之名，何以曰「不能如皇甫規之不與」？諸賢未至於就戮，何以曰「不能與狐兔之悲」？又何以曰「回視國家將傾，諸賢就戮，方且沾沾自喜，因同志之死以為名高」？李氏之輕於持論如此，不亦無其事而唾罵名賢盛德乎哉！且叔度之為顏子，為千頃波，蓋諸賢之目叔度，不聞叔度之目諸賢也，何嘗互相標榜？叔度稍以言論自見，則為郭林宗；叔度不死遭亂，則必為申屠蟠。總之，必能保身。何嘗自謂「既明且哲」？夫以李膺之簡亢，獨以荀淑為師。乃牛醫兒年十四，荀公一見，竦然異之曰：「子吾之師表也。」以戴良之才高倨傲，自謂仲尼長東魯，大禹出西羌，獨步天下，無與為偶，而見叔度未嘗不正容，及歸，惘然若有失也。叔度蓋易之所謂龍德耶？何以曰「賊德而禍來」學？曰「此鄉原之學也。」且李氏既惡鄉原矣，顧於胡廣、馮道有取焉，何也？蓋李氏奇人盛氣，喜事而不能無事，以濟世為賢，而不以遁世為高。故喜稱胡廣之中庸，馮道之長樂，絕不喜叔度之無事。今李氏方盛行於世，故覽者不察也。余故以綱目之大書特書辨之。雖然，千頃汪汪，萬古如斯，澄之淆之，河海不知。余固辨其所不必辨也。
余守拙，於人無敢短長，獨於卓吾云云，自知為眾所笑。及讀《二誣辨》，乃知此老本末略被人窺破。又見太僕瞿洞觀墓誌，有「最不喜溫陵人李贄」一句，而朱大復執議最堅，一旦問曰：「李卓吾何人？」余直以意對，大喜。要知世間自有同心者，乃大復以獄中不堪其苦，書刀自刎為天報。事有無不可知，只據所刻書評論，至欲翻倒孔夫子坐位是何等見識？何等說話？惟焦弱侯尊崇之，若聞此言，必且推幾大罵。弱侯自是真人，獨其偏見至此不可開。耿叔台侍郎在南中謂其子曰：「世上有三個人，說不聽，難相處。」子問為誰，曰：「孫月峰、李九我與汝父也。」
焦弱侯推尊卓吾，無所不至。談及，余每不應。弱侯一日問曰：「兄有所不足耶，即未必是聖人，可肩一狂字，坐聖門第二席。」余謂此字要解得好。既列中行之下，不是小可。孟子舉琴張曾皙為言，而曰「嘐嘐」。古人行不掩言，不屑不潔，吾未敢以為然。蓋孔子嘗言之矣，曰：「狂者進取。」取而曰進，直取聖人也；「狷者有所不為。」有不為，直欲為聖人也。「取」字徑捷，「為」字謹密，乃二人分別處。故聖門之狂惟顏子可以當之，曰：「見進未見止。」狷惟曾子可以當之，曰：「參也魯。」此其氣象居然可見。下此則為狂簡之狂。至三疾之狂又須別論。蓋一則界中行狷而言，是其品也；一則一冠矜狂而言，是其病也。如德字有吉、有凶，仁字有小、有大，悍字有精、有粗、有凶。古人用字，義各不同。今乃一概混而稱之，猖狂無忌憚者，引以自命。聖人固曰：「賢知之過，己豫憂思有以閑之矣。」
卓吾初與耿天台不相入。焦弱侯受天台國土之知，在南中建祠堂會講，其弟叔台又為操江都御史，相與推尊，卓吾亦以二公彌縫，《焚書》中大加讚服。天台學問自佳，獎進後學尤力。與張太嶽最相善，奪情致書，為錄於後：
「去冬蒼皇，顓啟奉慰。時尚未悉朝議本末，伻還，辱示《奏對錄》一冊。仰惟主上眷倚之隆，閣下陳情之悃，精誠纚纚，溢於緗帙。藉今世有仲淹，而綴之《太甲說命篇》中，當更為烈，不可論古今矣。某嘗思，伊尹毅然以先覺覺後自任，初不解所覺何事，近始省會，撻市之恥，納溝之痛，是伊尹覺處。蓋君民與吾一體，此理人人本同。顧未肩其任，便覺之不先。譬彼途人視負重擔者，其疲苦艱辛，自與睽隔，故不無拒蔽於格式，而膠紐於故常也。惟伊任之重，覺之先，其恥其痛若此，即欲自好，而不冒天下之非議可得耶？夫時有常變，道有經權，順變達權，莫深於《易》。《易》以知進而不知退者為聖人，亦時位所乘，道當然也，古惟伊尹以之。茲閣下所遭與伊尹異時而同任者，安可拘孿於格式，而膠紐於故常哉。乃茲議紛紛，是此學不明故耳。憶昔閣下為太史時，曾奏於華亭相君所，士紳僉豔頌之。某嘗以請，而閣下故恚曰：『此餘生平積毒，偶一發耳。』某時俱然，竊謂世咸籍籍欽為忠告訏謨，而先生故以為毒，何也？積疑者許年。近少有省於伊尹之覺，而後知閣下之所為毒，其旨深也。夫今士人自束髮咕嗶以來，便惟知以直言敢諫為賢，而其恥其痛不切君民，則世所謂為賢，非毒而何？某非閣下之覺，亦終蒙毒以死矣。」
天台所經相公用事者，分宜、華亭、新鄭、江陵、吳縣，皆不甚齟齬。觀所與江陵一書，大略可見。王陽明初不為楊新都所知，後不為張永嘉所喜，極於桂安仁之嫉妒，既歿嶺表，可以已矣。椎敲彈射，無所不至，甚至奪爵而後止。陽明和粹，造到極純熟地位，豈果有所自取乎？大抵經霜雪一番，增一番凜冽；經鍛煉一番，增一番光彩，安得人人而悅之？為大臣者亦大可以思矣。
郭青螺為胡廬山直墓誌云：「副使入京補官，江陵猶加禮，延之上座。既別，致書不答。」考之江陵集中，答書甚詳，可見權臣亦有受枉處。即如分宜之惡，古今無兩。然惟殺楊椒山、沈青霞、郭損庵出其父子主意，張半洲、李古衝，則趙文華結構得罪，千古可恨。其他受禍受擯，出其報復者固多，卻有世宗獨斷，與部院公評，歷歷可指。今其子孫皆推之分宜名下以自解。又如嘉靖癸亥以後，事體皆推之華亭；隆慶庚辛兩年事體，皆推之新鄭；萬曆十年以前，必推之江陵；十七年以前，必推之吳縣；二十二年以前，必推之太倉。此後相權日經，其風稍息，而終亦不盡免者，則祖前人餘說也。
萬曆十七年以後，閣部如水火。部臣不安其位，反得享其名。夫有所不安，則閣亦不得獨安矣；有所享，則閣之所享者，又可知矣。此國家最不幸處。既閣權日輕，部臣自寬，稍稍相安。此際得一名世大臣，如馬鈞陽、劉華容其人主之，內調宰輔，外統百官，崇廉黜貪，獎恬抑競，天下可大治。無奈時之乏人。何也？循資而進，老者居先。二三十年，迴翔出入，垂涎之精神一旦如願，急欲發揮，倀無所之，憒無所分別，悻悻必欲求振其權。遂有一二匪人窺之，投入懷中，其氣、其辨、其作用，果自不群，遂深信，任為腹心，倚為命脈。而又呼朋引類，張局作威。辟之老和尚，領袖眾沙彌，鼓缽百花喧鬧中，只得隨其奔走，甘受驅使不自覺。夫其人果正人也，必不乘勢暗牽其鼻，竊其權；既竊之矣，何所不至？且誰之權而可竊也？竊必私，私必雜，兩者膠膠結結，極之顛倒是非，淆亂黑白，官常日替，秕政日滋，四民失業，百蝟皆張，以至今日，其禍乃烈。然則竊者與被竊之失主當坐何律，律所不載。在家為家運，在國為國運，在天地為天地之剝運，噫，存而不論可也。

