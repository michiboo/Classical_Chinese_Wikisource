
楊子曰：「鶴，羽族靈也，而變小大不同。金九火也，而變生焉。七年一小變，十六年再變，百六十年大變，千六百年變極，而與聖人同隱顯，靈其至矣。」
陳州倅盧某畜二鶴甚馴。一創死，一哀鳴不食，盧勉飼之，乃就食。一旦，鳴繞盧側。盧曰：「爾欲去耶？有天可飛，有林可棲，不爾羈也。」鶴振翮雲際，數四徊翔乃去。盧老病無子，後三年，歸臥黃蒲溪上。晚秋蕭索，曳杖林間，忽有一鶴盤空，鳴聲淒斷。盧仰祝曰：「若非我陳州之鶴？果爾，當即下。」鶴竟投入懷中，以喙牽衣，旋舞不釋。盧撫之泣曰：「我老無血胤，形悲影吊，爾幸留者，當如孤山並老，共此殘年。」遂引之歸。為寫《溪塘泣鶴圖》，中繪己像，置一鶴其傍。後盧歿，鶴亦不食死，家人瘞之墓左。
某氏園亭中有古樹，鵲巢其上，伏卵將雛。一日，二鵲徊翔屋上，悲鳴不已。頃之，有數鵲相向鳴，漸益近，百首皆向巢。忽數鵲對喙鳴，若相語狀，颺去。少頃，一鸛橫空來，閣閣有聲，鵲亦尾其後。群鵲向而噪，若有所訴，鸛復作聲，若允所請。瞥而上，搗巢銜一赤蛇吞之。群鵲喧舞，若慶且謝者。蓋鵲招鸛搏蛇相救也。
徐司訓覲，宅近啟聖祠，縱奴射鸛，合邑之鸛，無不帶箭者。一日，鸛銜火焚祠，有鸛數百，盤旋烈焰之傍，若快心者。徐坐焚祠去官，奴亦喑啞。事在世宗初年。
宋時淄青一民家，燕巢累年，增廣至三尺。燕雛既飛，忽一旦，野禽來集庭除，甚眾，驅之不去。已而巢破，有白鳳雛，長三尺餘，往西南飛去。諸禽皆駭散。其家亦隳。
鳥之孝者名曰戴鵲。
眾鳥雄大雌小，惟鷙反是。
眾鳥三指向前，一指向後，鸚鵡兩指向後。
取鳥之未生毛者，以丹和牛肉使吞，至長，羽毛皆紅，今之紅鸚鵡或此類也。
鳥鵲之掌，縮於腹下。
鳥之雌雄，別其翼，右掩左者雄，左掩右者雌。
雲南百夷中產黃鸚鵡，永樂中常貢此，金文靖有《黃鸚鵡賦》。成化間，海南進紅鸚鵡，朱衣翠裳，沈啟南見而圖焉。
隆萬間，緬甸有鳥，四足而肉翅，其大如鵝，其鳴似鶴，能飛而不能遠。其雛胎生，飛行則負雛於背。不踐稼穡，不食生蟲，殺之必見不祥。
北方有慈鳥，狀似大雞，善啄物，見牛、馬、駱駝脊間有瘡，輒啄而食之，往往致死。若饑不得食，雖砂石亦食焉。虜人呼為沽羅。
禿鶖，似鶴而大，高八尺，善與人鬥，尤好啖蛇。萬曆壬辰春，武寧山中有大鳥，高七八尺，似鶴而蒼，頂禿無毛，其喙有觚稜七八痕，所在之處，無物不啖，魚鳥為之一空。蓋禿鶖也。
蜀中山谷間，有一種百舌鳥，毛采翠碧。蜀人多畜之。一名翠碧鳥，善效他禽語，凡數十種，非東方所謂百舌也。往往矜鬥，至死不解。桂林有烏鳳，如鵲而紺碧，鬉頭有冠，尾垂二弱骨，各長一尺四五寸，其末始有毛羽。大略如鳳，鳴聲清越，又能為百蟲之音，生在右江溪洞中。澤州產石英處，有雞如雉，體熱無毛，腹下毛赤，飛翔不遠，常食碎石英。
廣西有山鳳，狀如鵝，而鳳喙，巢兩江深林中。雌伏卵時，雄以木枝雜桃膠封其巢，僅留一竅取食。子成即發封，不成，則窒其竅而殺之。又有大頭鳳，飛則羽聲響若轉輪，所止之處，百鳥不敢鳴。
皂雕，一產三卵，內有一卵為犬子。灰色短尾，隨母景而走，所逐之禽無不獲者。陶九成云：「北方凡皂雕作巢處，官司必窮探之。如一巢而三卵者，其一必狗也。取以飼養，進之於朝。但尾上多毛羽數莖而已。田獵之際，雕則戾天，狗則走陸，所逐同至，名曰鷹背。」
海鷂神俊，善辟蛟螭。鄴城鎮將得而寶愛之。南陂蛟常為害，持鷂往，忽投陂水中，攫一小蛟出，食之且盡。
新寧縣有鳥，其大如鵠，其色蒼，其鳴自呼曰：「獨足，獨足。」雲。
東海有鳥，文身，赤口，而一足。唯食蟲豸，不害稻粱。其鳴如人嘯聲，晝伏夜翔。或時晝出，則群鳥噪之。俗名觸觸，或曰山噪。疑即商羊也。
木客鳥，大如鵲，千百為群，飛集有度，俗呼其黃白色。有翼有綬，飛獨高者為君長，居前正赤者為五伯，正黑者為鈴下，緗色雜赤者為功曹，左脇有白帶者為主簿，各有章色。廬郡東，多有之。
越王鳥出新州，似鳶而勾喙，喙中可受二升，南人以為酒巵。此鳥不踐地，不飲江湖，不唼百草蟲魚，唯啖木葉，糞似薰陸香，可治雜瘡。
《山經》言𪃍鳥如梟，人面四目而有耳，見則大旱。萬曆壬辰七月初，豫章城中，此鳥來集永寧寺屋上，高二尺許，燕雀從而群噪之，其年五月晦至七月中，酷暑無雨，田禾盡枯。
鷺，《萱錄》號「碧繼翁」，陸龜蒙號「絲禽」，《三輔黃圖》號「屬玉」，東坡詩號「雪衣兒」。所稱不同，皆言其白。性畏露，畜之雖馴，至白露，必飛揚而去。
鳥鼠同穴，其鳥為鵌，其鼠為鼵。今咸陽有鳥鼠山。唐詩中往往及之。
成都、福州、貴陽省下多梟，各府亦如之，無一夕不聞梟聲。成都學道署，柏樹參天，上有梟巢，好事者伐其巢，得九子。福州下令，獻一梟賞三十文，無日無獻者。貴陽用鳥銃驚之，其聲稍遠，然銃聲昔昔不絕。宦其地者，初至甚惡之，竟亦未必為殃，蓋多則不足怪也。
紫荊山無翡翠，或移置其中，輒飛去。汴梁城內無螢火，無蟬聲。太湖洞庭山無虎，無蛇，無雉。雁宕山無荊棘，有虎不傷人。
史載昌邑王求長鳴雞，夫雞安得有長鳴者？《滇志》：雲南鎮沅州有雞，形矮小，鳴無晝夜，與中國雞聲異。得非長鳴雞耶？
漢時公膳，日食雙雞，庖人竊易之以鶩。因此知雞貴而鶩賤。雖然，日食雙鶩而易之雞，不又曰鶩貴雞賤耶？
工部徐謐，興化縣人，畜一天鵝，徐有往，鵝必從之。或入朝，則鵝盤旋雲漢，候退朝乃飛下。人以鵝卜其去住。家有亭曰「問鵝」。
又同縣鮑氏雁媒，飛去年許矣，忽聞網中雁聲，主人驚曰：「此吾家老黑頭來也。」合網得之，則見雁媒將群雛俱麗網中，不怖不驚，而足銅環宛然。
《吳越春秋》：「禹崩之後，天美禹德而勞其功，使百鳥還為民田，大小有差，進退有行，一盛一衰，往來有常。」《地理志》：「山上有禹井、禹祠，下有群鳥耘田。」《水經注》：「鳥為之耘，春拔草根，秋啄其穢。」是以縣官禁民不得妄害此鳥，犯則刑無赦。
世廟末年，進白鹿甚多。胡梅林在浙，獲而進者二，一齊雲山，一舟山。舟山在海中，不甚深邃，亦產此，異矣。蓋天生以應世王之求，不在山之淺深也。
萬曆戊申，七月望日，嵩山馬峪居民獲一小白鹿，通身如雪，目睛周圍如丹砂，而瞳子如漆，獻於縣官。畜之凡二年，角將生，遂縱於玉柱峰之下。逾月中使來，求之不得，乃已。《抱朴子》曰：「鹿千歲白，五百歲黃。」此一說也。今幼鹿而角漸露，可見又有奇生別種，不可以歲年論也。
張魴，字叔魚，江曲人，有學行。晉明帝時，為合浦令，英敏有惠政。白鹿群遊，因魴所築城，及南山，皆以白鹿名，志奇政也。因取一以獻，詔徵為尚書郎。夫白鹿稱瑞，而至於群遊，則又千古所少。《晉史》中多載奇異小說，而獨比不載，何耶？
永樂己亥秋，海外忽斯漢等國各遣使來進麒麟、獅子、天馬、文豹、紫象、駞（高七尺）、福鹿（似駞而花文可愛）、靈羊、長角馬哈獸（角長於身）、五色鸚鵡，又交趾進白鳥、山鳳、三尾龜。
成化十九年，西域諸國若速檀阿黑麻王偕遣使以方物來貢。有獅子牝牡各一，雄姿詭狀，世罕曾睹，《西漢書》謂獅子似虎、正黃有髯耏，尾端茸毛大如斗，與今所貢正同。而梵書謂有青綠色，及五色備者，蓋不常有，或誇言也。《軒轅紀》：「帝登黃山，於海得白澤神獸，能言語，達於萬物之情。」《穆天子傳》：「狻猊日行五百里。」《爾雅》：「狻猊類貓，虥食虎豹，世謂白澤狻猊。」皆即獅子耳。
彖，豕類也，張腹而藏畢露者也。今人讀彖曰畢，世而不知其義，可乎？
李明道，豐城人，家富於貲，乘亂起兵，附徐壽輝，後附陳友諒。及見獲於胡大海，太祖宥之，命為行省參政，令與曾萬中等守吉安。兩人不相能，明道復叛，附於友諒。及友諒敗滅，明道復走歸豐城，剪其鬚髮，逃匿武寧山中。有茶客識之，縛送武昌，上數其反覆之罪，明道無以對，遂磔於鯰魚口沙上。明道嘗有所畜犬，為我軍所得，攜至武昌。犬見明道被戮，嗥鳴躑躅不已，銜聚其肉，跑沙瘞之。上義此犬，因命斂葬明道。
秦邦者，家饒，好貨殖。永樂初，年已四十，將往京師，卜之不利，妻許氏苦諫不聽。邦畜一白犬，相隨出入，甚有靈性。是日解纜，犬忽呼號躑躅，躍入舟中，銜邦衣裾，若阻行者，邦不悟，遂挈之偕行。舟次張灣，有寇登舟，俱被刺，死於水，惟白犬從後艙躍出，齧一盜手幾殞。眾持刀來逐，犬赴水循遁賊既去，犬潛尾到家，默認其處。晝則覓食，夜伏水次，守邦。如是數月，人皆異之。未幾，巡河御史呂希望至，見白犬號呼岸傍，狀如泣訴，異之，曰：「此必有冤。」命吏卒從，犬足爬地，果見邦屍，犬嗥叫屍傍不去。希望曰：「此必故主被謀害，但不知凶人何在？犬能指其處乎？」犬搖首遂行，命吏隨之。里許，至一室，賊方會飲，犬徑入齧之。吏縛賊至，拷掠未服，忽一人，啼而前訴曰：「某乃秦邦僕也，吾主被劫死，某亦被刺落水，幸而不死，此屍即吾主也。」賊遂伏罪。其僕舁主柩還，犬亦隨到家，晝夜跧伏柩側，時或悲號。葬甫畢，犬觸樹而死。許氏義之，埋犬塚傍。許氏守節終身，被旌。
王日就，字成德，分水縣人，少負俠氣。夜獵，從騎四出。有畜犬，嗚嗚銜衣，捶之不卻，且道且前。怪之，亟隨以歸。明日覆視其處，虎跡縱橫，歎曰： 「犬，人畜也，猶知愛主，吾奉父母遺體，不自愛，可乎？」散其徒，讀書。中年傳家政於子，堅坐二十餘年，淳熙元年，年六十五，正衣冠，洎然而逝。
殺狗磔縣四門，起於秦德公。蓋狗別賓主，善守禦，故以為禳，以辟盜賊。《月令》曰：「犬者，金屬。抑金以畢春氣，使不為害，令萬物遂成其性。今惟夷狄行之，中國則否。」
狗後有懸爪者曰犬，善警苟食，故目人之卑汙者曰狗。古者有田犬、有吠犬、有食犬。曰：「士無故不殺犬豕」。指食犬也。
江口備倭官宋儒，畜一黑犬，至夜輒逾出，或竊鄰肉以歸。鄰患之，訴於儒，儒因伺之，良是。售之狗屠，得百錢。旦日啟扉，犬已逃至，搖尾就儒作乞憐狀。儒與犬約：「自後勿復竊鄰肉，則貸汝一死。」仍以原錢歸屠。犬即彌耳馴伏，投以骨，一嗅輒去，甘守糠覈。見者咸歎異云。
余氏有老僕，畜一犬，甚猛。僕怪其齧人，每欲殺之，犬輒遁去。異日復還，齧人如故也。後竟殺之。犬忽憑僕之妻，佯狂而啼，具言「我前生獵徒也，再世為秀才，今為犬，後生將復為人。我無罪，何妄殺我？始我匿竹中數日，謂汝意已解，故復來歸，汝竟殺我。我何罪耶？」啼數日，尋愈。後亦無恙。
昔有人北試，道經彭城，過鄉落間，見一義虎橋，詢諸父老，曰：「昔有商於齊魯之墟者，夜歸，迷失故道，誤墜虎穴。自分必死，虎熟視不加噬，晝則出取物食之，夜歸若為之護者。月餘，其人稍諳虎性，乃囑之曰：『吾因失道至此，幸君惠我，不及於難。吾有父母妻子，久客於外，思欲一見。仗君力，能置我於大道中，幸甚。』虎作許諾狀，伏地搖尾招之。商喻其意，上虎背。躍而出，置諸道傍，顧而悲跳。分去後，歷數載，商偶經此地，見諸獵縛一生虎歸，將獻之官。熟視，乃前虎也。虎見之，回睨。其人感泣，遂與眾具道所以，亟出重貲贖之。眾亦義其所為，相與釋縛，縱深山之曲。後人於其地為橋，表焉。」
長興臧進士鄰人，薄暮為虎所齧。聞空中呼曰：「業畜莫轉牙。」背而行，如風雨聲，天明拋一大寺前。僧百餘，曝朝曦補衲，問之，曰：「天台方廣寺也。」旁店，老婦人傍端立一子，可五六歲。見而招之曰：「汝久饑，當以粥啖汝。」泣拜謝之。因謂曰：「吾已無夫，止一子。肯留否？」又拜泣，告以思家不能留。笑曰：「去此不知幾千萬里，家豈可到。」遂大哭求死。老婦沉吟曰：「當令吾子送歸。」第命合眼隨而行，風雨聲如前。久之，喝曰：「已到！」看其子，忽不見。時夜半月明，識其家，扣門，妻子兄弟皆以為鬼，不敢應。比明，人也，乃抱而慟哭，慶更生。時離家已念餘日矣。其人至今尚存。
處州蔣姓者善殺虎。人問其故，答曰：「百獸難殺，惟虎易殺。蓋它獸見人奔走，逐之或不能及。虎恃勇，見人，負嵎振威，磨牙掉尾，欲撲人而食之。吾得鐵叉，對虎中立，二人執槍旁佐之，叱虎令前，徐以叉接其項，二槍夾進，折而仆之，無難者。使其見人即走，吾烏能盡得志。」可為好食人者之戒。世有猛而貪得者，殆此之類也。
正德十年中秋，清河縣有虎自梁山而來，逾城，入察院，升大槐枝顛，眈眈下視，咆哮甚厲。知縣張綸用壯民李萬等搏殺焉。
小說中，力士尤昌四殺虎。以鐵槍為弱，削堅竹，炙以油，未畢而虎至。兩手執其膊，一手擎定，一手取竹刺殺之。其說未知果否？而要之，竹刺之可用明矣。丁巳，杭州有虎入城。營軍三百尾之，出錢塘門。將官多力者持槍進，輒被拉斷。一醫生見而笑之。眾因就問，請計。醫士取槍疊試，皆曰：「軟不可用。」亦削竹如前法，刺虎中之。按竹，奮臂覆轉，虎亦隨轉就斃。蓋難不在刺而在轉。轉時鐵槍都折，折則虎奮，猶能脫槍傷人，惟竹勁不可折，得施全力故也。醫士又云：「凡虎，蹲定不肯去，作咆哮聲攫拿勢者，一人以鐵叉直立俟之，虎跳而撲，中口，二人持棍擊其腰，可以立斃；其曳尾前行，不睨人而睨地，目光反照，見人緩急，因之行止，又不作聲勢，此殆有神，未可易視。蓋虎性燥烈，聲勢可畏，能怖人，卻亦易竭，可擒。惟沉沉迤邐無所戀，不作聲勢，固自難制。」少年在處州山中曾見其一獵士，數百人隨之。一人援矛而前，虎反躍，齧其項，棄之，直衝而馳，仆地者十餘人，有死者，竟越山去。
徐恩，山陰人。家貧，不甚知書，而孝友由天性。與兄文刈薪項里嶺。日未午，一虎從叢篠中出，噬文，牙貫肩項。恩急顧，得一木棓，趨擊虎，數十下，持不可奪，則躡文足，自後𢴡之，虎乃釋文走。恩度必復來，於是曳文首，前向立，跨屍以待，且大呼曰：「天乎！吾於虎何仇？虎殺吾兄，天尚相與殺此虎，復兄仇。」少選，虎迂行，負上勢，奔突而下。恩側身承勢，橫扼而擠之。虎輒失足，旁逸。若是者凡數四。鄰族聞者，或匿林薄間，呼恩棄屍自脫。恩厲聲曰：「汝能助，助我；不能，無撓我。今日斷無棄兄理。我不與虎俱生矣。」虎欲騁不得，復奔突如前，垂至，則人立不動，亦若出奇設疑，意在乘間以逞者。恩直前批之，適中其鼻。虎創甚，始卻步，徐行而去，然猶數回視焉。既而救者咸至，共輿屍以歸。恩力竭，病累月死。方恩病時，人有以義士譽之者。恩愴然涕曰：「吾恨力止此，不能磔此虎，以祭吾兄。吾乃以是得眾人譽，吾獨何心哉！」邑大夫蕭鳴鳳，傳其事而為之讚。
何兆三，山陰人。弟出採薪，虎突至，銜其首。兆三呼號奔救，以篠擊虎，虎遂舍之去，弟乃得生。兄弟為樵十餘年，稍有所儲。兆三曰：「我老矣，當為弟娶以延宗祀。若有子，即吾子也。」於是弟遂娶，生子，而弟死。弟婦悍，不能奉事其伯，兆三不免凍餓，亦無悔云。
曹小娥，黃岩人。嘉熙二年二月晦，同其母範及鄰居二十人，采筍陸婆坑。范為虎所得，眾悉驚潰。娥執母手，推虎而叫。范知不免，瞀瞀然命之去。娥叫執愈疾，亟行數百步。虎掉尾拂娥，踞坐熟視。娥以身翼母，推之下山。尚喘息，會救者至，以布衾裹歸。母死而屍得完，里人弔之。娥不能言，徐曰：「黃虎也！吾不得代吾母死也！」
夏孝女少，字阿九，亦黃岩人。時年十五，一日，隨父與其鄰樵於山。父前與虎遇，鄰人懼，亟升木避之。女見父陷虎口，叫號直前，執薪鞭虎，且鞭且泣，逾十步，虎棄其父，而啖之。
餘杭方祥，買山於古城山主朱氏。既畢事，朱復誣謂未受直，與其徒三人邀議於山舍，方弗校，即更與之，第指天矢之曰：「吾苟負若，出門即死於虎。若負吾，當亦如之。」朱出門，上馬，已覺體戰栗，轉顧，虎突來，攫其騎，咥其臀。方奮呼，舉火燎虎，虎乃釋去。朱以縕著厚，得不死，乃自訟而語諸人。方又一日黎明淩霜過潘板橋，橋布木，狹而修，下瞰湍流甚險。行將半，見彼岸縞衣偉男子，大言「梁斷矣，勿過」，因即返。候明，桴而渡，視梁果斷。霜路無偉人跡，意村叟也。訪謝之，通村無此人，而旁有周赧王祠，疑神助。每過，必入拜焉。
神考某年夢有豹掉尾來齧，惡之，令豹房絕食，俱餓死。獸亦遭厄，至驚動聖天子也。
齊河縣洪店有盜殺人於王臻戶前，眾執臻，已誣服久矣。知縣趙清過洪店，一牛奔清前，跪而悲鳴，若有所訴。清曰：「誰氏之牛？」眾曰：「王臻牛也。」清曰：「臻其有冤乎？」抵邑，即辯釋臻父子。後鞫大盜王山，得其殺人狀，齊河人稱神明，作《義牛》。清，代州人，成化癸卯鄉薦。
平陽縣初築垂楊埭，屢築屢圮。官用巫者言，將以牛祭。時有了興法師在萬泉鄉，牛徑銜刀奔至師前，農者踵至，師止其殺，解袈裟付之，曰：「若以置埭址下，埭自可固，慎勿用牛。」已而果然。牛放山中，師建塔院，咒牛曰：「汝能練泥乎？」牛俯首受役。塔成七日而牛死。師曰：「此牛已生善道矣。」瘞之，有香氣觸人，十餘日不散。
《桯史》有牧犢相衛，得免虎患，太祖御製文集稱滁陽亦有此事。唐時劉彙為歙州刺史，野媼將為虎噬，幼女號呼搏虎，俱免。
古之視牛者以耳，病則耳燥，安則溫潤而澤。《詩》云：「爾牛來思，其耳濕之。」是也。舊又云：「牛相：壁堂歇闊，膺廷欲廣，豪筋欲就，雋骨欲垂，插頸欲高，排脅欲密。尾不用至地，頭不用多肉。角欲得細，身欲得圓，眼欲得大。口方易飼，鼻廣易牽。倚欲如絆馬，行欲如羊，形欲如卷，懸蹄欲如八字。亂睫好觸，龍頸突目好跳。毛拳角冷有病，毛少骨多有力。岐胡有壽，常有似鳴有黃。」《嘉泰志》：「中州平潼取酥酪，以雍酥為冠。」晉王武子指羊酪示陸士衡云：「卿江東何以敵此？」疑當時南方尚未有也。
宣武門外多回夷聚居，世以宰牛為業。巡城楊御史四知榜禁之，眾皆鼓譟。諸大臣知狀，弛其禁，乃定。此戊子年事。蓋禁殺牛，自美事，而京師不可行，想各邊亦當然。
韓滉以賊非牛酒不嘯結，乃禁屠牛，以絕其謀，犯令者誅及鄰伍。滉特禁屠，以盜賊為名，可重其罰，此機變也。
汪中丞可受，黃梅人。嘗令金華，有丐者作猴戲乞錢，遂飽所欲。旁一丐者，忌且羨之，因醉丐者以酒，誘至破窯內，椎殺之，繩其猴，從己，亦作戲乞錢。而汪呼導聲至，猴忽齧繩斷，脫走車前，作訴冤狀。即令人隨之，至破窯內，得屍。又令人行捕，得後丐者，鞫問伏辜，杖之死。方焚前丐者屍，烈焰始發，猴又號鳴，赴火抱屍，共為煨燼。
姑蘇齊門外陸墓，一小民負官租，出避。家獨一貓，催租者持去，賣之閶門鋪商。忽小民過其地，躍入懷，為鋪中所奪，輒悲鳴顧視不已。至夜，銜一綾帨，內有金五兩餘，投之而去。
萬曆初，滸墅關王三家養一豕，忽銜主衣裾行。異之，隨所往，以嘴掀土，出瘞金千兩，家遂大饒。自是飼豕以飯，澡以泉，衣綿席氈，凡十年，大可比牛。遠近皆來觀，稱其家金為豕金。
凡獸，自虎、豺而外，久馳，則血耗而肉不佳，鹿為尤甚。
山中夜靜時，無雜獸之聲，則必有虎。虎去月餘，而後獸稍有至者。山之居人以此為驗。𤝒似虎而白，無前兩足者。
馬八尺為駴，牛七尺為享，羊六尺為咸，彘五尺為䝚，狗四尺為獒，雞三尺為鶤，此皆就絕大而高者名也。梅聖俞有馬曰鐵獺，王元之有奴曰青猿，曲端有馬曰鐵象。
虎、豹一躍六丈，熊十二丈。虎、豹可擒，熊雖追及圍守，亦不可擒。蓋毛深而滑，受射，若飛沙著冰柱，紛紛墜地。人既難近，槍戟亦無所施。
正德十年十二月，麻城縣有熊飛過縣治，獲之。此可證飛熊之說。
狨似猿猱而長尾，尾色紅，去來林間如飛，能食猿猱。猿猱每出采山核，狨至，莫不俯首帖服。狨擇其肥者啖之。
邕宜以西，南丹諸蠻皆居窮崖絕谷間。有獸曰野皤，黃髮椎髻，跣足裹形，上下山谷如飛猱。自腰已下，有皮累垂，蓋膝若犢鼻。力敵數壯夫，遇男子必負去，求合。或刺殺之，至死，以手護腰間。剖視，得印方寸，瑩若蒼玉，字類符篆，不可識。
雲貴深山中產一種獸，形類獼猴而白毛，巢於高樹之上，其子孫以次巢下枝。老者鮮出，唯居下者出覓果物傳致其上，老者已食，眾乃敢食。名曰宗彝，《尚書傳》所謂虎蜼也。又有神鹿，生而兩頭，能食毒草。
西夏有竹牛，重數百斤。角甚長，而黃黑相間，用以製弓，尤健勁。遼東有駞鹿，重三百斤。彼人能效其聲，致而取之。
涼州狗大如驢。漢樂浪郡有果下馬，高三尺。日南郡出果下牛，亦高三尺。
松潘出六角羊。土人云，羊與鹿交，故多角。郭青螺在蜀得二隻，臨行，以送周友山大參。周名思敬。
猿，山家謂之鞫侯。皮、陸俱有詩，見《山川志》。猿好踐園蔬，所過狼藉，山間豆、麥、胡麻、萊菔、蔬果、竹萌之類，多被殘。天衣寺僧法聰令捕一老猴，被以衣巾，多為細縫，使不得脫，縱之使去。老猴喜得脫逃，跳趨其群。群望而畏之，皆捨去。老猴趨之愈急，相逐，日行數十百里。其害稍息。
貓，一名烏圓。其目睛，旦暮皆圓，子午時即斂如線。鼻極冷，惟夏至一日暖。蓋陰類，其應若此。獐無膽，兔無脾，鱉以眼聽。
似馬而小者曰驢。驢與馬相牝牡而生者曰騾，尤相健，能負物致遠。
唐弘道初，涼州倉有鼠長二尺餘，為貓所齧，群鼠數百，少選，聚萬餘鼠。州發人襲之，乃散。
大禹治水，至震澤，斬黑龍以祭天。本朝永樂間，大獲龍骨。吳江史鑒為之志云。
龍墳，在今秀水縣復禮鄉小律原，此距太湖可六七十里。初由村氓耕田，往往得龍骨而未識也。永樂間，有一漁者始識之，因潛持出，以售於蘇州南濠徐氏藥肆中，歲以為常。一日，徐問有龍角否，其人曰：「有。」乃以一枝遺徐。有朱永年過徐肆中，見之，驚問得之何所，曰：「適有人來售。」朱問：「其人去遠近？」曰：「未遠。」因急追及之。蓋是時有左璫號李黃子者，方受命求采珍異，朱以買辦戶，出入璫所，欲以為奇貨也。遂偕其人告於璫。璫檄郡縣，調夫船，具畚鍤，躬往掘之。初入，見有狀如浮屠氏所謂金剛神者數輩，儼然如生，眾方駭異，及見風隨化盡，惟餘骨爾，遂得龍骨、角、齒、牙，凡數十艦，獻於朝。竊取者不與焉。時方貴龍角帶，自非諸王勳戚，不能得，一銙值十餘金，及是價為之頓賤。秀水在當時猶為嘉興，宣德間始分為秀水。今其田可六十畝許，不加糞治，而收獲倍於他田。歲每大風雨，則拔木發屋，而禾稼反無損，耕者猶時時得龍骨田中。意當時已盡取，不應有遺，豈其地為龍所窟，而潛蛻其中歟？至大禹治水，至震澤，斬黑龍以祭天之文，不知出於何書？歷考《吳越春秋》、《吳郡志》、《蘇州志》，無所經見，不敢強為之說。
劉洞微善畫龍。一日，夫婦造門，曰：「龍有雌雄不同，公知之乎？」曰：「不知。」其夫笑曰：「不知，如何輕自下筆？」洞微悵然，曰：「子能言之乎？」曰：「能。」因請其狀。曰：「雄者角浪凹峭，目深鼻豁，髻尖鱗密，上壯下殺，朱火燁燁。雌者角靡凹平，目淺鼻直，髻圓鱗薄，尾壯於腹。」洞微曰： 「爾何人？能知之。」其人曰：「吾即是也。」化為二龍飛去。
陳容，字公所，長樂人，端平二年進士，官至朝散大夫。善畫龍，世稱「所翁龍」者是也。
宋文帝以宜都王自江陵入即位，江中有黑龍負舟，人以為瑞；梁武陵王紀自成都率兵下峽，亦有此異。是日江水初尚可揭，及登舟無雨，驟長六尺，咸以天讚為賀。未幾敗死，文帝亦終死於元兇之手。瑞乃為禍如此。要知黑龍非瑞，必如大禹神聖，黃龍負舟，乃始為奇耳。然禹視如蝘蜓，原不以為瑞也。
溫州府樂清縣嶺店驛居民至七月二十日皆閉戶不敢出，其日必有風雨，滿街積有蝦、蟹。相傳百年前，有女汲於河，龍神見而悅之，化為男，與交，遂有娠，後生二小龍，剖腹而出。龍神即攝女屍，葬於山頂，蓋七月之二十日，至今小龍以其日至，若祭墓然，時刻不爽。
嘉靖初，揚州石壩集民家夜嘗有物竊甕水，主人每伺之不得。一日，黎明，將秣馬遠行，忽見中霤火光燁燁，欲騰而上，主人急以田器擊之，鏗然墜地有聲，視之，金龍，首大於五斗釜，乃驚愕，急以布數十裹布瘞之。禱神畢，出之，赤金也，身及尾皆銅錢。其家今富，四紀無過，稱金龍邵氏。
嘉靖七年，寶應知縣聞人詮慮時暢為患，奏開月河，試築工方類地祗，二龍戲水，鱗角畢露。時四面皆大雨，獨不及工所，人咸異之。
廣西左州模村有岩淋，入岩二十步，即幽暗，中有野龍潛伏，村婦欲見龍者，則盛飾入岩，唱土歌以動之，龍乃出，蟠村婦懷中，良久乃去。士人遊觀，則龍伏不出。
蔥嶺，冬夏有雪，又有毒龍，若失其意，則吐毒風雨雪，飛沙礫石，遇此難者萬無一全。
北庭西北沙州有黑河，深可駕舟，其水往往泛濫，蕩室廬，壞禾稼，人多遠徙。開元中，南陽張嵩為都護，召吏訊其事，云黑河中有巨龍，嗜羔特犬彘，故漂浪騰水，望祀河滸。乃命至牢醴，布筵席，密以弓矢俟其側。及至河上，有龍長百尺，自波中躍出，俄然升岸，漸近漸縮，至於几筵，才長數尺。嵩發一矢，眾矢並集，龍遂死焉。上壯其果斷，詔斷龍舌，函以賜嵩，子孫且承襲沙州刺史。
隆慶壬申，睢寧大雨，河溢，有五龍見雲中，雷火霹靂，鄉人言是日有龍為蛛網所掛，不得脫。須臾，火龍焚其網，龍乃脫去。蛛死山中，絲網尚彌山谷，或截取為馬鞭。
《長阿含經》云：「真龍十二種，始不為金翅鳥所食。此鳥，頭尾相去八千由旬，其目明利，有大勢力，投龍宮中，搏諸龍啖之。」其說荒唐不可信。考南齊太子長懋與宗人西昌侯蕭鸞意好不協，謂竟陵王子艮曰：「我意中殊不喜此人。」當由其福薄故也。太子一日臥小殿中，夢見金翅鳥飛下，搏食小龍無數。後鸞顓政篡位，太子子孫無遺焉。鸞每先一夕焚香，嗚咽流涕，則次日諸王必有誅殺。大約煮藥以待最幼者，使保姆抱以入。此鳥乃變為帝王，於族類中行此忍心事，忍而又嗚咽流涕，則心固未嘗死也。總之，自為子孫計，忍而至此，要之，終不得免。冤冤報復，作業何所底止，豈乘除因然，然亦枉勢力矣。
天地間，水下注，氣上升，神龍出沒其間，為之宣洩，皆有神焉，故所在龍池、潭、洞、穴，處處有之。有神龍則必有毒龍、怪龍。五台山下有池約二畝餘，佛經云：「禁五百毒龍之所。」禁之中必有所以生而養之法，若殺，便增出許多事來。
鹿角、牛耳、駝首、鬼目、蛇項、蜃腹、魚鱗、虎掌、鷹爪，龍之狀也；鴻前、麟後、蛇頸、魚尾、鸛顙、鴛腮、龍文、龜背、燕頷、雞喙，五色備舉，鳳之狀也；腐首、牛尾、狼頭、馬足、圜蹄、肉角，麟之狀也。有角為虯龍，無角為螭龍，有鱗為蛟龍，有翼為應龍。鳳之青曰<曷曷>，赤曰鶉，黃曰焉，白曰肅，紫曰鷟。麟之青曰聳孤，赤曰炎駒，白曰素冥，黑曰角端，黃曰麒麟。
龍之鱗，八十有一。鯉之鱗，三十有六。麟肉角而不觸，鳳肉喙而不啄。鱣骨脆，貘骨實。蛟骨青，鳳骨黑。龍珠在頷，鮫珠在皮，蛇之珠在口，魚之珠在目，蚌之珠在腹，鱉之珠在足。蟒目圓，蛟眉連，蜃鱗逆，蝮鼻反，狼腸直，鷧喙曲。原羊之角重於肉，斫水之舌長於喙。犀體兼五種肉，象體具十二少肉，或云有百獸肉。
神龍所經，盆盎湧焉。海犀所涉，江河坼焉。麒麟之鬥，日月食焉。鯨魚之死，彗星出焉。狸牛之搏，海水沸焉。越睒殺犀，疾雷及焉。
濮陽郡有續生者，身長七八尺，剪髮留二三寸不著禪袴，破衫齊膝而已。每四月八日，市場戲處皆有續生。郡人張孝恭疑之，自在戲場對一續生，又遣奴子到諸處，凡戲場果皆有續生。天旱，續生入泥塗，偃展久之，必雨。土人謂之豬龍。夜中有人見北市電火，往視之，有一蟒蛇，身在電裏。至曉，見續生拂灰而出，後不知所之。
趙清獻入蜀，攜一琴、一鶴、一龜，今人都言琴、鶴，不言龜。
廣東興寧縣金龜，見長丈餘，金光四射，溯河而上，所過田陂皆壞。其年，嘉靖辛丑歲，大稔。龜首俯者靈。
有大蛇穴禹門下岩石中，常束尾崖樹顛，垂首於河，伺食魚、鱉之類，已而復上入穴，如是者累年。一日，復下食於河，遂不即起，但尾束樹端，牢不可脫。每其身一上下，則樹為起伏，如弓張弛狀，久之，樹枝披折，蛇墮水中。數日，蛇旋浮死水隈。竟不知蛇得水物，貪其腥膻，不舍而墮邪，蛇為水之怪物所得，欲起不能而墮也？是蛇負其險毒，稔其貪婪，以食於河，所恃以安者，尾束於樹耳。使樹不折，則其生死，猶未可知，惟樹折身墮，遂死於河。此殆天理，非偶然也。且使蛇得水物，貪其腥膻，不舍而死，固可為怙強貪不知止之戒，使蛇為水之怪物所得而死，亦可謂害物必報之戒。
余家南潯東，去舍數百步，有舊窯，土人馮姓者得之，毀基，其中有蛇千餘，俱縱之去，大者數圍，長十丈，一角，往東行。未幾，馮一子暴死。
萬曆丙戌，建昌鄉民樵於山，逢一巨蛇，頭端一角，六足如雞距，見人不噬，亦不驚，民因呼群往視，亦不敢傷，徐徐入深林去。《華山》云：蛇六足者，名曰肥遺，見則千里之內大旱，戊子、己丑之災，其兆已先見之矣。
蘄蛇，一名褰鼻蛇，諸蛇鼻向下，獨此向上，龍頭虎口，黑質白花，背有二十四方勝，尾尖有一佛指甲，腹旁有念珠斑。剖之，置水中，則反尾滌其腹。長尺餘。
乳羅山縣南三十里，相傳一貨郎過此山，得青卵，置之箱內。脫殼為蛇，馴畜稍大，復置之故處，名其蛇曰乳羅。其後截道，噬人甚厲，眾覓貨郎使禁之，貨郎著刃於地，叮嚀作念，蛇引頸自刎而死。
蛇一名蜀精。
嶺南人慣食蛇，云其味肥美。萬曆間，南海有諸生數十人，聚學宮，見大蛇自梁間墮地，取烹之。將熟，忽報學憲至，未及餐而出，釜中溢汁流地。二犬進飲之，皆死灶旁。諸生歸，大駭，埋其肉階下。數日出一菌，甚嫩，學宮卒誤食之，亦斃。餘姚毛僉事患風疾，覓蘄蛇酒飲之，半月發腦疽，遂不起。晉中有人采菌於木，以為天花菜也，獻之某侍御，食之盡一器，已入房臥，次日不啟門，役者倒門視之，僅有白骨在床，肉盡為水矣。因告令，索菌木下，得大蛇數圍，焚之，煙觸人鼻咸斃。或曰，鱉與蛇同氣，凡三足、首無裙者、赤腹者、白目者、腹字者，皆蛇產，食之潰體。潮州有人取一巨膳食之，腹裂而死，或曰，亦蛇化也。有韓姓者，園產一梨，如斗大，適諸客會飲，剖食之，盡死。一生獨不食，得免，使人掘梨下，四蛇盤焉。東海林姓者，園產大瓜，客二人過，食之，入口皆死。主掘瓜下，有蛇如柱，凡物異常者皆有毒。匪直異物，古人曰：「厚味必臘毒。」
《山海經》曰：「從山上多三足鱉。」《左傳》曰：「三足鱉謂之能，不可食也，山溪間多有之，色赤。」
蝮蛇噬人，必落齒舌；虎豹食人，必缺耳角。自來獵戶見缺耳之虎，缺不過三人，則何如矣？不落不缺，越做越狠。
葛原六，海門縣人，魁梧豪俠，以布衣詣闕下，獻鰳魚百尾。時國初法嚴，眾為危之，則笑曰：「爾不上食父母耶，君猶親也，庸何傷？」及至，高皇帝大悅，問之曰：「魚美何如？」匍伏前，頓首對曰：「魚美，但臣未進，不敢嚐耳。」又大悅，命大臣賜酒食，仍選一尾還之。曰：「勞汝，勞汝，」其後歲貢魚九十九尾，著為令。
闔閭十年，有東夷人侵逼吳境，吳王大驚，令所司點軍。王乃宴會親行，平明出城十里頓軍，憩歇，今憩橋是也。王曰：「進軍。」所司奏，食時已至，令臨頓吳軍宴設之處，今臨頓是也。夷人聞王親征，不敢敵，收軍入海，據東洲沙上。吳亦入海逐之，據沙洲，相守一月，屬時風濤，糧不得度。王焚香禱天，言訖，東風大震。水上見金色逼海而來，繞王沙洲百匝，所司撈漉，得魚，食之美，三軍踴躍。夷人一魚不獲，遂獻寶物，送降款。吳王亦以禮報之，仍將魚腹、腸、肚，以堿水淹之，送與夷人，因號逐夷，夷亭之名昉此。吳王回軍會群臣，思海中所食魚，問所餘何在，所司奏云：並曝幹。吳王索之，其味美，因書美下著魚，是為鯗字，今從失，非也。魚出海中，作金色，不知其名。吳王見腦中有骨如白石，號為石首魚。
其魚似黃魚而稍大。《本草》：「和蓴作羹，開胃益氣。」加鹽，暴幹食之，名為鯗，士人愛重，以為益人，雖產婦在蓐，亦可食。炙食之，主消瓜成水。初出水能鳴，夜視有光，頭中有石如棋子。又野鴨頭中有石，云是此魚所化。
海魚以三四月間散子，群擁而來，謂之黃魚，因其色也。漁人以筒側之，其聲如雷。初至者為頭一水，勢洶且猛，不可捕，須讓過一水，方下網，簇起，潑以淡水，即定。舉之如山，不能盡。水族之利，無大於此者。蓋散子既有時，必近海多山，氣稍暖，可倚以育。若在溟浡中無所著，如何生得？此造化自然之奇。而或謂內水衝出，故魚至，未必然。
漢水中，鯿魚甚美，常禁人捕，以槎頭斷水，因謂之槎頭鯿。宋張敬兒為刺史，齊高帝求此魚，敬兒作六櫓船，置魚而獻曰：「奉槎頭縮項鯿一千八百頭。」我郡有此魚，以碧浪湖灰色者為上，蓋深潛土中，得氣厚，其它形相似而色白，去之遠矣。
臥冰得魚，此王太保通神之孝。乃王梅溪大父病，思得鯽，方盛暑，不易致，子釣於井，得巨鱗。梅溪，年十一，親見，又奇矣。
金山神魚，每歲廟神誕日，有魚名黑隘，大者如山，群引海族來朝，率午方退。
周平二年，十旬不雨，遣祭天神。俄而泉湧，金魚躍出，遂雨。
湖廣進魚鮓，始於成化七年鎮守太監。其初止二千五百斤。十七年以後，增至三萬斤。用船十二隻，皆布政司進獻。弘治二年四月，始命內官造辦，如七年數，船止二隻。神廟三十年，以進鮓粗惡，奪布政使程正誼官，則又屬之有司，而數之加增，不必言矣。
有物如小龜，土色，雜灰土以居，蠕動而步速，好居柱礎下，或牆壁下，鑽軟土下入，畏雞食之，生育亦蕃。至冬時，穴地取驗之，始見。三時散居，不知食何物，人傳能食白蟻至盡。有李輔者，經撫州金溪，宿饒泉大姓郭氏堂中。地未潔，乃遣從者淨掃之。方設榻，主人再三戒，且告以前物形狀曰：「吾家新創室屋，不意歲被白蟻傷食，梁棟內空，無如之何。有人教以往川中求此物置於礎下灰土中。今數年來，白蟻皆盡，叩棟柱逢逢然，了無一蟻存。若令人掃地上，遇此物，幸為保全，勿傷之。」夫能食白蟻，必奇物也，亦蟲類。大不盈寸，塊然不動，能鑽土而出，名曰蟻虎。
余祖月溪翁云：蟋蟀瞿瞿叫，宣德皇帝要。蓋宣廟有此好，采之江南者。蘇太守況鍾被敕，索千個，不許違誤。此宣德九年七月事也。
沮洳之區，素多蚊虻。五六月間，舟中蚊盛，不可宿。但每至高郵，望見泰山，則蚊悉自舟中飛出，無留影者。相傳呂祖有煉陽庵，在泰山之陽，或有仙氣驅之，故如此，蓋屢驗云。
凡蜂聚人家者多不和，其采蜜者不與焉。王莽時，九江連率賈萌守郡不降，有飛蜂附萌車，為漢兵所誅。晉陶侃表袁謙為高涼太守，未至百餘里，浦中有蜂蔽日，下謙船，已而皆不利。近則南中黃侍郎，見第十二卷。
楊籧庵致政歸，一日，遊鎮江北□門，偶見群蜂擁蜂王出遊，遇鷙鳥攫蜂王，殺之，群蜂環守不去，數日俱死之。籧庵瘞焉，表其封曰義蜂塚，親作文祭之。未幾，有蜂十餘隊，約可數萬，繞公廳事，首皆內向，飛鳴良久始去。蓋蜂王之族，感而來謝也。
蝸蜒即今俗語所謂沿油也。一名托胎蟲，能制蜈蚣。
紹興□□張公佐治擢金華守。去郡至一處，見蝌蚪無數，□□鳴噪，皆昂首若有訴，異之，下輿步視，□□□皆跳躑為前導。至田間，三屍疊焉。公有力，手挈二屍起，其下一屍微動，湯灌之，逡巡間復活。曰：「我商也，道見二人肩兩筐適市，皆蝌蚪也，意傷之，購以放生。二人復曰：『此皆淺水，雖放，人必復獲。前有清淵，乃放生池也。』我從之至此，不虞揮斧，遂被害。二僕隨後尚遠，有腰纏，必誘至此，並殺而奪金也。」丞命急捕之，人金皆得。以屬其守石公昆玉，一訊皆吐實，抵死，腰纏歸商。張，閩人；石，楚人，皆有清名。石之於有恆，己未進士。自淳安調長興，蘇人請之，調常熟（父原蘇州太守）。長興人又爭之，得止。
麻敗酒，蟹敗漆，金得百勞之血則昏，鐵得鵜之膏則瑩，石得鵲髓則化，銀得雉糞則枯，風生獸得葛蒲則死，鱉得莧則活，蜈蚣得蜘蛛溺則腐，鴟鴞得桑椹則醉，貓得薄荷則醉，虎得狗得醉，橘得糯則爛，芙渠得油則敗，番蕉得鐵則茂，金得翡翠則粉，犀得人氣則破，人食礬石則死，蠶食之則不饑，魚食巴豆則死，鼠食之則肥，{艸諼}草忘憂，合歡蠲忿，倉庚已妒，鵸餘治魘，橐{非巴}治畏，金剛石遇羚羊角則碎，水怪遇犀則不穩，石鼓遇桐材則鳴，龍漦遇煙煤則不散。
狼倒草以卜，虎坼地以筮，鸛禹步，畫印，獺祭圓，豺祭方，蛇蟠向壬，鵲巢面歲，燕伏戊己，蝠伏庚申，虎奮衝破，倉庚知春分，伯勞知夏至，虔鵲知來，猩猩知往，狒狒自知死生，虎識字，角端知四夷之語，象知地之虛實，橐駝知泉脈之所在，魚伯識水旱之氣，蜉蝣曉潛泉之地，鵲知風之高下，獬鹿知人之邪正，鷓鴣向日而飛，玄鱧向鬥以遊，兔恆向月而息，鵲髡於七夕，海扇見乎上巳，鶡鴠羸於孟冬，短狐上弩於孟夏之朔，蜉蝣群死於白露之朝。數丸之蟲，丸土三百而潮至。移風之雞，當潮至而輒鳴。烏鳳曉百蟲之音，反舌解百鳥之語。風狸遇風則行空，橐駝遇癘風則埋其鼻。豘將風則踴，鼉將雨則鳴，鷸將風則啼，商羊將雨則起舞。鳩暮鳴則雨，鳶朝鳴則風，蛤暈隨潮以數其文，獺肝隨月以生葉。
食品以鵝為重，故祖制，御史不許食鵝。今東南大家以鵝乃發氣之物，俱斥不用。唐制御史不許食肉。蟹入海，至春散子，即枯瘠死矣。
蚌無牝牡，為雀鴿所化，故久者生珠，專一於陰也。

