
羅泰，字宗讓，閩人。學精《易》、《春秋》及史傳，隱居教授，不樂仕進。永樂間，南京尹聞其名，聘為考試官。亦辭不往，曰：「吾誌善一鄉足矣。彼都人士也，安敢與知去取。」國初南城縣蕭泗，其父兄皆仕宦，泗獨為農，而通經術，多讀古書，時稱日布衣學士。此名甚佳。如在今日，便以隱士求徵辟矣。
陸彭南，字去邪，號象翁，明《毛詩》，不仕。文章勁健，與陸伯靈齊名。伯靈字子敬，皆松江人，嘗講論，戲曰：「君談《詩》，何敢『思無邪』？」象翁應聲曰：「子讀《禮》，胡為『毋不敬』？」人稱敏妙。
宋時士大夫家守禮法。客造門，肅威儀，俯首，拱而趨以迓。至門左右立三揖。至階，揖如初。乃升，及位，又揖者三。每揖皆致詞相稱慰慶讚，周旋俯仰，辭氣甚恭。元人入主中國，此法遂廢。為士者辮髪短衣，效其言語衣服，以自附於上，冀獲速仕。然有誌之士，猶私自確守不變，而金華、廣信、建寧尤多。既守禮法，便不屑仕，一意讀書敦古，而儒術反盛。太祖龍飛，諸君子悉搜出，佐大運，而宋鄭王為冠。噫，豈偶然哉。
《春秋胡傳》中數引啖肋。啖字從口，字叔佐，趙州人，愛《公》、《穀》兩家，以左氏解義多謬，其書乃出於孔子門人，且《論語》孔子所引，率前世人老、彭、伯夷之類，非同時，而言「左丘明恥之，丘亦恥之」，丘明者，蓋如史佚狐之云。又左氏傳《國語》，屬綴不倫，事乖剌，非一人所為。蓋左氏集諸國史以釋《春秋》，後人謂左氏便著丘明也。
《爾雅翼》云：「史者，示往知來者也。」檮杌之為物，能逆知來事，故以名史。
班固作《西漢書》百篇未成。明帝初，有人上書，言固私改《史》。詔收固下京兆獄。固弟超上書，具列固著述意，會郡亦上固所為《漢書》。天子奇之，除蘭台令，使成前書。唐天寶初，鄭虔，滎陽人，為協律郎，綴當世事，著書八十篇。有窺其稿者，上書告虔私撰國史。虔蒼黃焚之，坐謫十年。玄宗愛其才，欲置左右，特更立廣文館，以虔為博士。子美有詩，廣文之名起此。虔追譯故書，得四十篇。蘇源明名其書為《會粹》。班、鄭，皆良史才，以未奏明旨得罪。至宋秦檜，則禁私史。國朝原無此禁，亦不明許人著。所謂「中道而立，能者從之」，聖意遠矣。
有以一研示孫之翰者，索三十千。孫曰：「何異而然？」曰：「石潤，嗬之水流。」孫曰：「一日得一擔，才直得三錢。」此語欠雅，只云「得水不難」便了。公有《唐史》七十五卷，取入秘府中，間謂褚遂良不譖劉洎，太子瑛之廢由張說，張巡之敗由房琯，李光弼不當圖史思明，宣宗有小善而無大略，皆舊史不及。白首乃成，未以示人。文潞公執政就索，止錄《姚崇論》與之。後蘇內翰與李廌書云：「錄示孫之翰《唐論》。僕不識之翰，見其書，凜然得其為人。」
《宋史》列傳，李綱至上下卷，猶可言也。李全亦如之，無乃太甚乎！三百年文物辱於胡元之手，真可浩歎！永樂中，編修周敘以為言，詔允自修，竟不克成。余初為史官，亦欲手筆削，另立一書，而不果。今老矣，無可望矣。
元修宋、遼、金三史，吉水貢士周以立上書爭之，謂遼與本朝不相涉，其事首已具《五代史》，雖不論可也。所當論者，宋與金而已。本朝平金在先，而事體輕。平宋在後，而事體重。宋之為宋，媲漢、唐而有光。金之為金，比元魏而猶歉。宜有分別，附金於宋書。奏不省。揭傒斯深是之，而夷臣自相為力主之，揭不能違也。
錢若水，字澹成，又字長卿。宋太祖晏駕，若水監修《實錄》。有馴犬號叫不食，詔遣使送陵寢。參知政事欲若水書其事，遺之詩曰「白麟朱雁且勿書，勸君書之懲浮俗。」若水不從。後奏若水成書，不列監修官呂端名，以為掠美。若水援唐故事，有《實錄》不書監修官名，眾不能屈。
世言伯道無兒，謂無天道。夫避難時，子侄不兩全，棄子抱侄，猶曰念兄無後，不得已棄之；然子能脫縛走，至暮追及，獨不可並攜去乎？又再縛之而去，則天性滅矣，其無子固宜。余謂此史臣描寫太過，伯道決不狠戾至此。甚矣，史之難信，觀者不可不辨也。
無垢居士言：「讀書考古人行事，既已信其大節，若小疵，當缺而勿論。蓋其間往往有曲折，人不能盡知者。如歐陽文忠公誌王文正公墓，言寇準就公求使相，寇公正直聞天下，豈向人求官者？若此類，宜慎言之。」余謂世間如此類甚多，若宋子京為晏臨淄門下士，晏公罷相，制有「廣營產以殖貨，多役兵而殖利」等語，亦未必遂真也。
古書中盡有襲影處。只如「瞽瞍」二字，從目從耳，《真源賦》便云：「舜糶米平陽，為父舐目，目以光明。」
禪語演為寒山詩，儒語演為《擊壤集》，此聖人平易近民，覺世喚醒之妙用也。
秦延君注「堯典」二字至十餘萬言，此訓注之最煩者，如何傳得？
《尚書•堯典》連用六「哉」字，成湯禱旱連用七「與」字，《哀公問政章》連用九「也」字，此歐公《醉翁亭》與蘇公《酒經》所自防也。
杜佑《通典》，今行於世凡三百篇。其先劉秩摭百家侔《周官》法為《政典》三十五篇，房琯稱才過劉向。佑以為未盡，因廣其闕，號《通典》。然則劉秩開創之功，不可少也。
房琯用劉秩而敗。秩，子玄之第四子也。安祿山反，楊國忠欲奪哥舒翰潼關兵權，秩上言：「翰兵天下成敗所繫，不可忽。」房琯見而稱之。其時兵勢不敵，二人亦無如之何也。
唐永徽以前，左右史惟對仗承旨，仗下謀議不得聞。唐武后時，平章姚璹以帝王謨訓不可闕起居，仗下所言軍國政要，宰相自撰，號《時政》，以付史館，從之。璹字令璋，思廉之孫。
平賊作始於裴肅。肅為浙東觀察使，劇賊栗鍠誘山越為亂，肅引州兵破之，作一篇，上於德宗。生三子，仲子即裴休也。休為相，奏宰相論政上前，知印者次為「時政」，所論非一，詳己辭，略他議，事有所缺，史氏莫得詳，請宰相人自為，合付史官。詔可。裴家父子可謂詳於者矣。
《文選》所收，多濃鬱，《蘭亭》簡曠，自所不取。或曰天朗氣清似秋，或曰絲竹管弦，四言兩意，諸公又曲為辨，俱揣摩之見。
《文選》五臣注。呂向字子回，涇州人，玄宗朝官主客郎中。以李善注為繁，自與呂延濟、劉良、張銑、李周翰等更為解。今稱為六臣云。
韓昌黎之文本之於經，而得法於孟子。昌黎授之皇甫持正，持正授之來無擇，無擇授之孫可之，可之沒，其法中絕。後王臨川得之獨深，而邊幅稍狹。可之有集在秘閣，武宗時稍錄於人間。
文公《佛骨表》自是事君忠愛之言。從福田利益上說，事暗君道理當如此。嶺外與大顛往來，亦人情之常，何勞諸公苦苦逼拶。此際惟考亭最妙。考亭極重韓公，注經書外便注韓文。故文公決當從祀，而議者異同，今且不復講矣。
攻佛者惟昌黎一篇，淺淺說去，差關其口，故佛子輩恨之，至今嘵嘵若不共天。其餘極口恣筆，自謂工矣，味之，翻是讚歎誇張，卻不為恨。
退之肥而寡髯，韓熙載小面美髯，熙載亦諡曰文，後人題像，遂誤以為昌黎。
潮州韓文公像，狀如浮圖。此後人因公闢佛，而故以此挫之，以實大顛之說。郭青螺為守，易以木主，最是。
東坡文字，至今日推尊極矣，在宋則朱考亭比之淫聲美色。蓋以程伊川對頭，故作此語，覺著成心。至葉少蘊何人，而亦痛詆，且引歐陽文忠為證，其誰信之？
東坡身上事，件件爽快，只「程頤奸邪」四字，見之便欲氣死。
浙之文章莫替於宋，都被四川、江西奪去。至國朝，金、處諸公開先，王新建大振，此外如鄭澹泉、茅鹿門、王敬所、唐一庵、張甬川、許雲邨、徐子與、蔡白石、吳泉亭、田汝成、徐文長，或以理學，或以詩文，皆號成家。而近日，余漢城、孫月峰亦錚錚獨上。又如馮具區文集，盡簡質可讀。屠緯真天才駿發，法度不足，入目斐微，久嚼少味。至如於忠肅、胡端敏之奏議，雖不以文名，而大手筆、大議論，足蓋天下矣。澹泉之史筆，何減孟堅。鹿門之敘事，庶幾龍門。余嘗執此說，為人所笑。要之，後世必有能評之者。
梅溪江天祥與張姓者為仇，勒眾拒捕。一郡大駭，欲請兵行剿。唐一庵先生言於當事，與之約，就獄擬死長繫，免其家。凡再三往。江信先生至誠，出就縛。無何倍約，竟斬之，滅其家。先生私撫枕哭之，和焚枕文謝過，有云：「我負伯仁。」伯仁者，江之字也。江雖死，其名得先生而傳。死賢於生，可謂知所從者。至先生仁心，又活郡中數萬人，子孫必興。今尚式微，殆天之未定者與。
王文恪公作丙辰同年會敘曰：「首某人，殿某人，此南宮之次；又曰某某，此臚傳之次；又曰某某，此私會齒坐之次。」甚得體。今則科名以殿為恥，齒坐以首為恥矣。公是年典試，會元陳瀾、狀元朱希周皆蘇州人，在今必疑私其鄉人，生口舌。
侯總戎（名一元）歸家買田，於文定公作中，皆瀦水不井，訟於官。文定公作啟戲之：「伏以龍韜虎略，方圖秉耒之耕；雀角鼠牙，遞速穿墉之訟。堪為捧腹，未足介懷。恭惟大將軍戲下，望振百蠻，威宣九塞。拂衣玉帳，斂攘夷安夏之才；袖手青山，為問舍求田之計。本覓禾麻之野，翻成煙水之鄉。汪汪千頃之波，惟見浴鳧而飛鷺；閔閔三農之望，虛聞佩犢而帶牛。已懸罄於橐中，尚輟耕於隴上。反勞訟牒，致見比迫。陶令尹之西疇，孤舟可棹；王將軍之武庫，束矢何充。曾無批亢之能，可效弄瓦之解。料無負三尺之法律，亦何傷八面之威風。聊陳奉慰之辭，自釋作中之愧。」
國朝諸集，大約流鬯者為多。其號稱簡古，惟崔仲鳧文集盛行，次則桑民懌有集數卷。金文靖前後《北征錄》，凡四百餘言，中謂「宣王淮北之伐為定師，師定者理；高祖平城之役為漫師，師漫者挫；隋唐高麗之行謂荒師，在淫主則亂，在英主則挫；宋太宗收復幽州，謂之棘師，棘則不支；我太祖為滌世之師，太宗為繼武之師。」其題朱清花園堂詩中二句云：「可怪名花真勢利，東家傾覆西家去。」大有情致。今之不為名花者寡矣。
文之長短疏密，各有體制。皇甫湜為裴度作《福先寺碑》，至三千言，其冗長亦已甚矣。事未必真，蓋後人慾誇潤筆之多，而曰「字三縑，何遇我薄」。則其態可知已。凡讀古事，當以時論以理推。
《楚誌繇》，至四千餘字；《廣東誌》，則二千四百八十四字。
敘事文雖細碎，極要照顧。如賊得主人脅之曰：「必曰事我，富貴可得。」而《唐書•張興傳》作史思明語曰：「將軍壯士，能屈節，當受高爵。」屈節二字，豈像思明口中語耶？景文之病，大都如此，不直替易生拗而已。
有作李太白祠碑，而甚訾老杜曰：「同於遇主，自足枋榆，避地三川，依人轉側，卑棲待哺，不異鷦鷯。猥雲憂國憂民，許身稷契，浸假而當一官，受一事，即啁啾奚益焉。」夫文字中毀桀譽堯已非，況罵堯以譽舜乎？
《嘉魚城》曰：「上則洞庭，下則彭蠡。萑苻為警，縣當其鋒，猶孤注也。」考縣境俯臨洞庭，而去彭蠡，尚隔武昌、黃州、蘄州、九江，凡千五百里矣。
《造橋》曰：「上控衡皖，西綰潯陽彭蠡之口。」蓋不啻數千里矣。古人作文，約大而小，今之作文，推小而大，煩簡亦如之，此所以分也。
三品以上身後文字，於其卒，皆曰「上聞震悼」，甚至封君亦用此語。上果震悼否？其人果堪震悼否？
某公作某尚書墓誌，所引前後諸大臣凡二十餘人，皆稱其字。夫前人有名者，尊之稱其號，或字曰某某先生，蓋舉世所共知共曉者，以為重。然不過間一及之，或引證，或點綴，以盡文之變。其他庸庸者，即貴至三公，數至千百人，何足有無，而人亦安知某之某也。
布衣王彝，字宗常，有操行，為文本經術。會稽楊維禎以文主盟四海，彝獨薄之曰：「文不明道，而徒以色態惑人、媚人，所謂『淫於文』者也。」作《文妖》數百言詆之。洪武初，召修《元史》。
林釴，字克相，閩人，與鄭善夫同時。釴為文好用奇字，令人不識。然字非素習，第臨文檢古書，日稍久，或指以問釴，釴亦不識也。（此習，今人亦有蹈之者。不知文章古於意，不古於字。讀《論語》與《孟子》，幾見有一奇字？）官至御史。武林近時有虞淳熙，字德園，亦如之。官吏部郎，隱西湖不出。
沈靖峰太史文集可二十卷，宏雅可頌。每卷有序，凡二十四篇。
一達官遇王敬美曰：「尊兄文字佳天下，畢竟何如？」漫應曰：「河下皂隸耳。」蓋謂隨便答應，沒甚要緊關係也。其言似過，卻亦切時病。
王賓州云：「誌表之類，雖稱諛墓，尚是仁人孝子一念。至於後進少年，偶得一二雋語，便欲據西京，超大曆；官評僅考中下，輒稱韓馮翊、黃潁川，老而不死，多作誑語，畏入地獄。」觀此則公之懺悔已甚。而近日諸家文集，當有以自振矣。
近日名家文字，多用換字法。其計無復之，則曰俚之，黽勉曰閔免，尤甚曰郵甚，新婦曰新負，異曰異，須臾曰須搖，赤幟曰赤誌。又以殊字代死字。古稱殊死乃斬首，分為二也。奉母改作奉妣。妣指已死者而言。
陸魯望建祠堂，塑己像。咸淳中有盛氏子醉仆其像於水，腹中皆生平詩文親稿。
《千字文》，周興嗣所作。周字思纂，世居姑孰。宿逆旅，夜有人謂曰：「子文學邁世，初當見識貴臣，繼被知英主。」齊昌隆中，謝朏雅善興嗣，薦於武帝。法帖中有王羲之所草《千字文》，文帝患其不倫，命興嗣以韻語屬之。一夕成文，本末爛然。
今《百家姓》以為出於宋，故首以「趙錢孫李」，尊國姓也。我朝《千家姓》，亦以「朱奉天運」起文。然宋嘉祐中亦有《千姓編》，雁門邵思撰。漢潁川太守聊氏復有《萬姓譜》，我郡淩氏因衍《萬姓統譜》。
《夷堅志》，原四百二十卷，今行者五十一卷，蓋病其煩蕪而芟之，分門別類，非全帙也。如《博物志》，止存十卷，此皆可惜。
牛僧孺撰《玄怪錄》，楊用修改為《幽怪錄》，因世廟時重玄字，用修不敢不避。其實只一書，且非刻之誤也。
李任道編《雲館二星集》，以新安朱弁與宇文虛中同載。虛中仕金，而朱以死自守，朱見之不樂，自為詩題其後曰：「絕域山川飽所經，客蓬歲晚任飄零。詞源未得窺三峽，使節何容比二星。蘿蔦施松慚弱質，蒹葭倚玉怪殊形。齊名李杜吾安敢，千載公言有汗青。」朱自金還，僅轉奉議郎，所著有《曲洧舊聞》三卷，其餘尚十餘種。
劉敞，字原父，有《公是集》。弟劉邠，字貢父，有《公非集》。嘗曰：「是其所是易，非其所非難。」
《玉海》一百卷，乃王應麟所集。王蓋取文天祥為狀元，亦名儒也。考之南宋張融有文集數十卷行於世，自名為《玉海》，玉以比德，海崇上善也。凡佳名，率古人先之矣。
近年新安謝生改《三國志》為《季漢書》，尊昭烈以繼東西漢之後。然先年吳中有德園吳先生者，挺庵憲副之父，以歲貢受子封，不仕。孝友饒文學，亦竄定《三國志》，訂正統，名曰《續後漢書》。可見好事都有人先做去。其曰「季」，不若「續」為妥。（誌名「三國」，紀實也。止觀其名，陳氏斟酌盡善矣。）
俞羨，長山人，刻《類函》百卷，其書盛行。然世廟時原有此書，乃鄭虛舟山人奉趙康王命纂之。累年書成，而鄭卒於清源。其子獻之得厚賞。不知視今書何如，豈青出於藍，而青於藍耶。俞，吳江人。鄭，太倉人。
《紅線》雜劇，乃吳中梁辰魚伯龍所演，今時所用。不知胡懋禮已先之，更勝於梁。胡，南京人。
刻書以宋板為據，無可議矣。俞羨長云：「宋板亦有誤者。」余問故，曰：「以古書證之。如引五經、諸子，字眼不對，即其誤也。今以經、子宋板改定，則全美。」余曰：「古人引經、子，原不求字字相對，恐未可遂坐以誤。」俞嘿然。余謂刻書最害事。仍訛習舛，猶可言也；以意更改，害將何極？
宋有《碧雲騢》一書，宛陵梅聖俞所撰。碧雲騢者，廄馬，莊憲太后臨朝，以賜荊王。王惡其旋毛，太后乃留之上閑，遂為御馬第一。以其色碧如霞片，故名之。聖俞書意，言旋毛世所醜而見貴，以刺范文正、文彥博諸公官雖貴而行可醜也。其毀文正尤甚，言文正附會范仲尹，遂改姓名相從，盡取其家資。及仲尹既敗，家破，略不撫恤。又媚宰相賈昌朝，至呼其夫人為婆婆。大都皆不根語。一曰，魏泰所作。
楊用修博學，有《丹鉛錄》諸書。便有《正楊》，又有《正正楊》。辯則辯矣，然古人、古事、古字，此書如彼，彼書如此，原散見雜出，各不相同。見其一未見其二，哄然相駁，不免被前人暗笑。（名論，可靖考訂家之口舌。）
近代文集及著書，若雜志中間，必有所喜而褒者，又必有所惡而疵者，皆非公心、公論。察語下自見，文集自王陽明、唐荊川而前少此破綻，雜誌則自古往往有之，惟吾鄉陳棟塘先生《見聞紀訓》、李臨川先生《見聞雜》，絕無此弊。
{思}簩，《韻書》四豪「簩」字下注云：「{思}簩，竹名。」而不詳其說。按《異物志》，南方思牢國產竹，可礪指甲。《竹譜》云：「可挫爪。」是也。崔鷃詩曰：「時一出輕芒，皚皚落微雪。」又李商隱《射魚曲》曰：「思勞弩箭磨青石，繡額蠻渠三虎力。」是知亦可作箭。新州有此種，製成琴樣，為礪甲之具。用之頗久則微滑，當以酸漿漬之，過信宿，則澀復初。又作澀勒。東坡有詩云：「倦看澀勒暗蠻村。」
詩韻如「迴」、「回」、「游」、「遊」等字，皆不可同押。
字書云：「漢都洛陽，以火德王，為水克火，改為雒。」此自無疑。楊用修引《春秋》「會雒戎」，並《左傳》皆作「雒」字以駁，是則然矣。然《春秋》《左傳》之板，豈刻西漢前者乎？至五代時方有刻本，安得不從雒也？
古法字作法，《爾雅翼》云「從水」，言其平如水，從廌去者，廌之所去，法之所取。廌，神羊，觸不直者，咋不正者，即豸也。御史冠廌，亦曰「執法」。
《元命苞符》曰：「刑者，侀也。」《說文》曰：「刀守井也。」飲者陷井，刀以守之，割其情也。
倉頡制字，八厶為公，蓋分厶即公，非私外有公也。古人取義最簡而直。
《樂》：「獶雜子女。」鄭注曰：「獶當為優。」孔穎達曰：「獶雜謂獼猴也。謂舞戲之時，狀如獼猴，間雜男子婦女，五分別也。」然則倡優之優，當作獶字。一曰：優者，借也，謂飾他人面目、形色、聲氣也。
貞元中，宣武兵變，執城將另之。註：另，古瓦翻，即剮字也。剮一作冎。
賦、鵩二字為壯年謫官不永者言也，今皆概用。如此類甚多，臨文者忽諸。
唐人云：「於字必字無艸。」今於字草作李（《書譜》於字尚作於，不知李字始於何人）。
禮為礼，處為处，與為与，皆《說文》本字。棄為弃，饑為飢，亦正文也。（棄為棄，唐文諱世字也。饑字，《帖•人說》：「饑渴之饑作饑。」）
凡無妻、無夫，通謂之寡。寡夫曰焭，寡婦曰嫠。《孟子》：「老而無妻為鰥。」今人從之，未有用焭者。
《大學》曰：「失諸正鵠。」《小爾雅》云：「射有張布，謂之侯。侯中者謂之鵠，鵠中者謂之正。正方二尺。正中者謂之槷，槷方六寸。」今之解者俱合正、鵠為一，不知正與鵠乃有分也。
索與繩一也，大曰索，小曰繩。空棺謂之櫬，盛屍謂之柩。自換字之法行，扶柩悉改為扶櫬，而長年用帆檣所呼為力索者，亦以為欠新，改寫作力繩。櫬則何屍，而繩則何力耶？
《方言》：「凡葬，無墳者謂之墓，有墳者謂之塋。」《檀弓》：「古者墓而不墳也。」邯鄲淳《曹娥碑》：「丘墓起墳。」蓋言丘其平墓而為高墳也。後世以墳墓混為一，遂疑其重複，改為「立墓起墳」，非也。
韓文「步有新船」，不知者改為「涉」，朱子《考異》已著其謬。蓋南方謂水際曰步，音義與浦通。《孔戣墓誌》：「蕃舶至步，有下碇稅。」即以韓文證韓文可也。柳子厚《鐵爐步》至云：「江之滸，凡舟可縻而上下曰步。」《水經》：「贛水西岸有盤石，曰石頭津，步之處也。」又云「東北徑王步」，蓋齊王之渚步也。又云：「鸚鵡州對岸有炭步。」今河南有縣名城步。《青箱雜》：「嶺南謂村市曰墟，水津曰步，罾步即漁人施罾處也。」張勃《吳錄》：「地名有龜步、魚步，揚州有瓜步。」羅含《湘中》有「靈妃步」。《金陵圖志》有「邀笛步」，王徽之邀桓伊吹笛處。溫庭筠詩「妾在金陵步，門前朱雀航」。《樹萱錄》載台城故妓詩曰：「那堪回首處，江步野棠飛。」東坡詩云：「蕭然三家步，橫此萬斛舟。」元成原常有《寄紫步劉子彬》云：「紫步於今無士馬，滄溟何處有神仙？」 字又作埠。今人呼船儈曰埠頭，律文：「私充牙行埠頭。」
山之取義，不獨高峻而已。今人稱蠶作繭曰上山；佛寺曰山門，曰開山；燈曰鼇山；夥曰合山；江邊人伐荻，曰「上山去」；蓋多而叢聚，亦謂之山也。又祝萬壽，曰山呼（山呼乃用漢武嵩山事）。
牛僧孺以拍板為樂句，韓愈、皇甫湜大賞之，其名遂震。（今人唱曲，樂句之外，多加贈板，以遲其聲而取媚。）
假父之稱起於唐。李錡擇善射者為一軍，曰挽硬弓；隨身胡奚雜類虯鬚者為一軍，曰蕃落健兒。稟賜十倍，使號錡為假父。
子雙生曰孿，又曰孖。
「竄名」二字起《新唐書•歸登傳》。
「捉筆」二字起《唐書•劉彖傳》，又見《劉彖之傳》。
「唐突」二字起於《南史•陸厥傳》。
「僕遫」一作祿蓛。
「債帥」二字起《唐書•高瑀傳》。時裴度、韋處厚為相，用瑀為忠武節度使。士相告曰：「裴韋作相，天下無債帥。」
「勝國」二字起於張養浩《遊龍洞山》。
《後赤壁賦》結語七字，同李翱《解江靈》，止改一「啟」為「開」。
弇州《卮言》深誚「鉅斗」二字。乃近時有稱名公集古文，題曰「鉅文」，此又斗之流亞也。
棘字之義，一曰荊棘，為棘刺之棘明矣。曰棘闈者，蓋取警急嗬厲之意。如云事棘，又如兩兩束濕不可放鬆之謂。非謂主司畏嘩，圍之以棘，限出入，而遂以名也。今之衙門四牆，何處無棘，豈獨春秋二闈哉？前朝云鎖棘、放棘，甚無謂。國朝曰入簾、撤簾，簾之中曰簾內、簾外，簾遠地則堂高，其事愈重，而意愈深矣。
漢文帝以日易月，原三十六日，（禮再期為三年，本無三十六月之說。）唐玄宗始變為二十七日，君臣同之。
唐之留守不許出城，此是何意？今之親王亦如之，同於囚矣。
纂書進御覽，起於唐韋處厚。度僧道取資，起於裴冕。
諸王駙馬期以上親不得任京官，起於魏少遊。
布帛以濟西北，始於韓滉。
《五君詠》起於張說詠蘇瑰以感動其子頲，進言玄宗，得召還。（《文選》《五君詠》在張說前。）其後祖之，至詠五十，何太濫也！
冥服禳禬，起於黎幹，亦古屍服之義也。
列侯不世襲，始於唐；親王不世襲，始於宋。
走馬樓起於許敬宗，號曰「連樓」，令伎走馬其上。以茶市馬，始於唐貞元回紇入朝。
燎松丸墨，起於唐王方翼（《莊子》云：「副墨之子。」此以墨寫書之證）。方翼少孤，母李被逐，居鳳泉裏，執苦養母，以墨致富。後為名臣。
硯，一名墨海。黃帝得玉一紐，治為墨海，篆曰「帝鴻氏之硯」。然則硯墨之來久矣。
老學庵謂楊文公遊岱之魂一句出《河東》韋齊休事。然駱賓王《代父老請中宗封禪文》云：「就木殘魂，遊岱宗而戴躍。」又在河東前矣。
王文公父名蓋，故《字說》無「蓋」字。蘇東坡祖名，故為人作皆用「敘」字。又以為未妥，改作「引」，而謂《字》曰《字說》。張芝叟父名蓋，故表中云「此乃伏遇皇帝陛下」，今人或效之，非也。
《孟子》曰：「惡，是何言也？」「惡」字蓋齊魯間發語不然之辭，乃方言之祖也。
廣西方言近楚者多正音，與中州同；近粵者多蠻音，與高廉同。其俗字頗多，皆鄙野依附。如⿱（音穩，人坐穩也）、⿱（音矮，不高故矮也）、⿱（亦音矮，不長故矮也）、奀（音勒，不大故瘦也）、⿱（音磡，山石之岩窟也）、閂（音閂，門橫關也）、氽（音酋，人在水上也）、氼（音魅，人沒入水下也）、閄（和馘反，言隱身忽出以驚人也）、<毛口>（音胡，毛口故胡也）、丼（束敢反，以石投水有聲也）。自范成大帥靜江時已有之，（見《桂海虞衡志》）今又有如生、泵之類，殆難研究。
俗語有「五葷三厭」之說，「厭」字殊不解。（言多也，元結《吾台》曾用此「厭」字。）後讀《孫真人歌》，謂「天厭雁，地厭狗，水厭烏魚」。雁有夫婦之倫，狗有扈主之誼，烏魚有君臣忠敬之心，故不忍食。
弓有緣者謂之弓，無緣者謂之弭。緣蓋繳纏而成。弭即今之角弓。《左傳》曰：「左執鞭弭。」是也。
肉倍好謂之璧，好倍肉謂之瑗，肉好若一謂之環。肉者，邊也；好者，孔也。以邊孔大小及相等分三者之名。卣，中尊也，尊之不大不小者。
鳥罟為羅，兔曰罝，麋曰罞，彘曰●，魚曰●，又曰罭。緇帛全幅長八尺者曰，又以帛續末為燕尾者曰旆，載旄於竿頭者曰旌，有旍曰旂，剝鳥皮毛置之竿頭曰，以白練為旒曰旃。
一染曰縓。今之紅也；再曰赭；三曰纁。
山上有水曰埒，石崇金埒，蓋布錢於大道之上也。石山上有土謂之崔嵬，土山上有石謂之砠。山有穴曰岫，山大而高曰崧，小而高曰岑，銳而高曰嶠，卑而大曰扈，小而眾曰巋。小山曰岌，大山曰峘。屬者曰嶧，獨者曰甸。上平曰章，中央平曰隆。山有脊而長者曰岡。地自生起曰丘。大阜曰陵。未及上頂旁陂曰翠微，山頂有塚者曰崒，又曰厜㕒，一曰巉巖。山如堂者曰厂，如堤防者曰盛。長而狹者曰巒。山形如累兩甗者曰隒。山絕曰陘，多小石曰磝，多大石曰礐，多草木曰岵，無草木曰亥。山豄無所通曰谿。堤防曰墳。莫大於河墳。人力所作，絕高者謂之京。
厓內為隩，外為隈。岸上平地去水稍遠者為滸。重厓為岸涘。厓，水邊也。不通之水為汜，別通於谷者為溦。泉見一杯為瀸。濫泉正出，正出，湧出也。沃泉縣出，縣出，從上溜下也。仇泉穴出，穴出，仄出也。河水決而復入者為灘。河之有灘，猶江之有汜也。水有沙堆出者為潬。源深出於底下者為瀵。水決之澤為汧，汧水不流。大波為瀾，小波為淪。水草交曰湄。潛行為泳。
水注川為谿，注谿曰谷，注谷曰溝，注溝曰澮，注澮曰瀆。逆流而上曰泝洄，順流而下曰泝遊，橫絕其流而直渡曰亂。水中可居者曰洲，小洲曰渚，小渚曰沚，小沚曰坻，人所為為潏。
世言四通五達之衢，非也。四達謂之衢，五達謂之康，六達謂之莊，九達謂之逵。
水草交曰湄。湄，眉也，髮眉臨目也。
孝宗初即位，禮部尚書周洪謨上疏，言御製各寺觀碑及遣祭諭祭各王府並大臣文字，代言之臣多有用字訛謬者，宜令改正，以示將來。又近日撰先帝諡議有陰寓詆毀之意，宜逮治萬安等罪，以為人臣欺罔不忠之戒。上命九卿同翰林院會議，以為洪謨所奏止是指摘文字一二異同，非有關於朝廷大經大法，使其言皆是，亦何補於治？況言多紕謬，徒為煩瀆。洪謨曰御製《大學碑》云「在宮城之艮隅」，宮城宜改作都城，議以為自古帝王所居之城，或曰皇城，或曰帝城，或曰宮城，或曰禁城，隨人所稱，初五分別，今國子監在皇城東北，碑文所言宮城即皇城也，不必再改。洪謨曰御製《靈濟宮碑》云「在宮城之西」，當改作「皇城之西」； 「民庶蒼惶」，當改「惶」為「黃」，議以為宮城之西即皇城之西也；古韻「惶」字注云「惑也，恐也，遽也」，又蒼惶亦作蒼黃，然則蒼惶、蒼黃，古人通用。洪謨曰御製《東嶽廟碑》云「輔神之貴者，皆肖像如其生」，古昔聖賢，曾生人世，可言肖像如其生，今東嶽輔神，非曾生人世者，當改為「如其式」，議以為此類貴神，世傳皆有姓名、貌像，故碑言如是，今洪謨欲改為「如其式」，不知有何式可肖？洪謨曰御製《靈明顯佑官碑》云「禁城艮隅海子濱」，古者天子所居謂之禁，禁城指皇城言，禁城艮隅則是在皇城內艮隅，非皇城外艮隅也；今顯佑宮實在都城坎位，不在禁城艮隅，議以為本宮在皇城之北少東，非正北也，洪謨乃謂在坎位，是自謬耳。洪謨曰御製《大慈延福宮碑》云「卜吉址於城東」，城指都城言，城之東是在城外，今延福宮在都城朝陽門內，不可言城東，議以為本宮正在皇城之東，非差也。洪謨曰敕諭百官云「文恬武嬉」，出唐韓愈《平淮西碑》文，按《韻府群玉》，當作「熙」字，議以為韓愈蓋言當日太平日久，將相偷安嬉戲，以致淮西反叛，用嬉字為優。洪謨曰御製《龍紋春景》詩云「省耕歲歲來東阡」，韻書云「路南地北曰阡，東西曰陌」，今誤為東阡；「萬里郊圻晴皞皞」，古云城外百里曰郊，邦畿千里為圻，「萬里郊圻」是盡天下四海皆為郊圻矣，議以為《禮部韻注》云「路皆曰阡」，韓文亦有「東阡西陌」；又圻字與畿字同，《周禮•夏官》： 「畿內方千里曰國畿。」國畿之外，又有九畿，曰侯、甸、男、采、衛、蠻、夷、鎮、番，每畿東西南北各五百里，則所云東阡，萬里郊畿皆是。洪謨曰御製《祭趙府儀賓崔端文》「營魂不爽」，《祭都御史李侃文》「靈其不爽」，按韻書「爽者，明也，又差也」，今言魂靈不爽，則是魂靈不明，議以為「不爽」正「不差」之意，《詩•小雅•蓼蕭》篇云「其德不爽」，韓愈《祭竹林神文》云「神無爽其聰明」，祭文蓋取諸此。洪謨又言《中庸》「合外內之道」，及《金縢》、《曲禮傳》注「輸」 字、「巽」字俱宜改，議以為「合內外」與「合外內」，文義皆通；其「輸」字、「巽」字，官板原是「紓」字、「異」字，恐近時書坊私刊錯寫，合行改正。洪謨又謂先帝諡議「遊豫絕稀於田獵」為詆毀然，議以為《論語》「子絕四」注云「絕，無之盡者」，蓋「絕稀」即「絕無」也，諡議實是稱頌先帝聖德，殊無詆毀之意。況諡議係禮部掌行，當時百官集議，洪謨何不明言改正？今既進呈，乃妄行陳奏，希恩於己，嫁禍於人。上曰：「御製文字，既考據不差，周洪謨偏執淺見，妄肆詆毀，本當重治，姑貸之。」仍罰俸兩月。
請封孔子之後，起於梅福。
請韓文公配享太學，自皮日休始。日休推崇文中子以及愈，開伊、洛、關、閩之源，其功不小。紙鳶起於韓信，後人用之，引絲而上，令兒張口以引內熱。
漢制，總群官為廳曰省，分務而專治曰寺。
鑿石崖為佛像，起於魏高宗。時與曇曜於武州塞山壁開五所，鐫像各一，高者七十尺，次六十尺，奇偉冠絕。
考亭常平義倉法，雖師漢人意，然其法實始於紹興庚子年樂清人陳光庭之集義倉。
將領親兵，起於韓魏公。因好水川之敗，諸將戰死，麾下無救者，遂疏請自總管以下各置親兵有差，將赴敵死，全隊俱斬。故戰比有功，西虜臣服。今之家丁即此意，邊將皆賴其力。列郡施藥，亦起於韓魏公。
署書始於李斯。郡國立學設助教，博士、學生以次減，始於北魏高允。五五連坐，起於北魏之高佑，允之從弟也。
唐時陳藏器著《本草拾遺》，謂人肉可治羸疾。自是民間以父母疾，多割股以進。
天子為臣下立碑，始唐太宗之於魏徵。題碑額，始唐玄宗之於韓思復。
糊名易書，起於唐。而李揆相肅宗，大陳書庭中，曰：「上選士，務得才，可盡所欲言。」由是士論歸美。宋之制科用此例，故得人最盛。
去任官，百姓脫靴，起於唐崔戎。歷今遂為故事，即貪酷吏亦用此法。然必有名者方懸樵樓，亦直道之未泯也。
功臣賜號，始於唐德宗。奉天之役，虛誕褒嘉，苟悅疆臣、以代爵祿。宋神宗時罷之。至國朝文武並用，名實相稱，居然華袞可光金石矣。活板自宋慶曆間布衣畢升始。
鐵斛起於周文襄公，後朝廷下所在通行。賢者作法，不肖者守之，何問君臣之有？
箕子名胥餘。莊周字休。仲雍字孰哉，解者曰：「雍，孰食也。」梁武帝法名曰羯磨。
蘇子瞻一字和仲。嚴光本姓莊，新野人，漢時避帝諱，改莊曰嚴。其妻，梅福季女。福又有女，嫁徐道暉。壺關三老，姓令狐，名茂。蔡邕父名棱。母袁氏，袁公妹，曜卿姑也，今傳奇作秦氏。
晉牛金之子，逃患改為牢，又改為尞。豈因通琅琊妃事覺被罪，而子為此計耶。
幸姓甚少，《晉書》有《幸靈傳》。近時廣昌有幸節婦，生員李邦植之妻。
元次山之祖曰元亨，字利貞，全用《易》四字，可異。棄官隱居，年七十六卒。門人私諡曰太先生，用一字，又可異。
唐張儉之兄曰太師，官至太僕卿，典羽林兵三十年，未嘗有過。古之命名者，不以國，不以官，不以山川。今以極品之官為名，殆不可曉。
以古人之名為名，不知者勿論，乃知而故用之，如吳郡陸氏兄弟，厥字韓卿，絳字魏卿，襄字師卿，其義何居？襄原名衰，字趙卿。因奏事者誤字，遂改之。改而又用，尤可笑。
苗晉卿十子：發、丕、堅、粲、垂、向、昌、稷、望、咸，皆與帝王聖賢同。其僭竊者不必言矣，同後稷、文、武二王亦不避，可異。
范希文少孤，從母適長山朱氏，即從其姓。考之名說，節度集慶軍始更名，還其姓。
暨陶，字粹翁，崇安人。元豐五年進士，初定陶第一，臚唱者以洎音呼其姓，迄不應，乃以次名遞升唱第。蘇頌云：「當以入聲呼之。」陶乃出。可見姓之平險亦能誤人進身之高下矣。
劉靜修云：「近世士夫多為頑鈍椎魯、人所不足之稱以自號，其說有二：一以矯俗，一附於老氏。後人多效之。」然又有自道心事，如近日陶石簣之稱歇，乃真歇也。
桀一稱大犧，謂多力，能推動之，故以為號。要見綽號之名已起於桀矣。
五代時稱朋友曰周旋人。楊彪稱其妻曰鄉里。
白樂天稱劉伶為酒仙，稱韋蘇州為詩仙。茅鹿門稱韓信、蘇東坡為兵仙、文仙。
範文正稱御史為端公，蓋取台端之義。今用以稱首揆，蓋端揆之義。
黃幹，考亭先生之婿也，先生行狀出其手。余見其手筆，止稱門人。（可見師生之名重於翁婿）
余漢城寅，慈谿人，以古文自負，稱曰「農丈人」，因以名集。考之張東沙致仕歸，力農倍收，自署曰「上農夫」。張於余為同郡先輩，余蓋後起效之者。
吾郡蔡侍郎名汝楠，字子木；而沈大中丞名子木，字汝楠。沈視蔡為後輩，猶相及，居相去僅三十里，決非有意。其偶合也，亦自可異。
正統中，翰林編修有王振，司禮太監亦曰王振。振既陷駕土木，王編修恥其同名，請改曰恂，從之。時方有兵事，升恂大理寺丞，鎮雲南，尋召入為庶子。成化中，編修有王臣，江南買辦妖人亦曰王臣。臣既伏誅，王編修亦恥之，因奏臣名初誤，犯七世祖諱，乞改名舜功。有旨：「王臣乃其父所命，何得犯其祖諱？吏部看詳以聞。」於是尚書尹旻等劾：「臣名本父命，且授職貼黃已定，輒欲更易，非惟有違父命，抑且煩瀆聖聰，當治其罪。」有旨：「王臣無故攪，本當治罪，姑宥之。」看來前之見許，必以直陳；而後則託言祖諱，文致參駁。不知是閣中所票，抑憲宗英明，自能檢察耶？今則一概批允矣。
《四友齋》一則云：趙大周在內閣日，如楊虞坡塚宰、王南岷都憲，大周皆直呼其名。或以為言，大周曰：「昔微生畝謂孔子曰：『丘何事棲棲者歟？無乃為佞乎？』當時人亦稱孔子之名，則我豈得為薄待二人哉？」嘗觀《雙槐歲抄》云：「王忠肅自總督兩廣入為太宰，馬恭襄昂代公總督；後恭襄入為大司馬，忠肅猶呼其名，恭襄未嘗不敬諾也。」乃知此事前輩常有之，不以為異。
楊虞坡為兵部尚書，趙大周方以南吏部郎中升南光祿少卿。嘉靖四十五年十月，虞坡改吏部尚書，此時大周以侍郎家居。其年穆廟登極，次年吏部題請錄用諸臣，大周與焉。起禮部侍郎，尋掌國子監事，則虞坡已一品，九年考滿矣。此時相見，恐無呼名之體。三年九月大周以尚書入閣，十二月虞坡致仕，相去僅三月，若大周即恃閣臣體貌，公然呼名，勿論虞坡不受，而大周乃狂誕俗人，何以為大周；明年，大周致仕，與虞坡再不相值矣。何元朗與大周相善，極意推尊，不知此語從何處得來，錄之登刻？夫聽言當以理觀，著書立言，何可草草。王鹽山呼名之說，亦未必真。一說曰馬家、崔家者，近是。
朋友間直呼其名，見於微生高。此亦前輩施之後輩，若等夷爾我之間，恐無此體，故曰：君前臣名，父前子名。非君父之前，自不得概施。鄉黨中直以名呼，聞北方若江右與近地新安有之。然對人而言，取其簡便易明，非坐次彼我直致如此。故稱謂間，老翁之類，誠厭人聽。必欲稱名，非君父不可。或以行，或以字，古之人已行之矣。惟文字必稱名，庶後人觀者易曉，故曰臨文不諱。
大周起自謫所，改南吏部郎。時周簡齋延為南吏部尚書，謁見，周置席於左，趙拂衣徑出，大言曰：「我不知吏部尊如是。」杜門不出。聞之當路，改南光祿少卿，始來謁周。周辭不見，趙亦不再往。堂屬自有體，安得有所挾，一切紊亂，夫是非曲直可以抗論，即天子不避，而行坐隨侍之間，即布衣亦有定分，何況堂官？大周此舉，吾未敢以為是也。
南小九卿，除國學外，凡遇大九卿，皆先下轎俟之，至，亦下轎，街次對揖，俟大九卿上轎乃上。大周既轉南光祿少卿，相遇不下，對舉手而已。至今獨光祿用此例，餘則否。
南中下轎對揖之禮，想在前朝，一時相知者偶爾為之，後遂為例，最可笑，最可厭。六科易馬，直前而拱，自成化年間給事中王讓始，因此得與公會。海忠介至南，獨不然，只轎上舉手。然惟海一人行之，諸公不盡爾也。總之，南中優閑，日夕聚會講論，而又路遙，得一遇一揖為快，要未知大體何如，從時、從眾可矣。

