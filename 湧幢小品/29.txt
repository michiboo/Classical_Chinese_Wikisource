
漢武帝時，民以旱蝗祈玉笥山，有騐，因置觀。既構殿，少中梁。忽一夕，雲風大作，明旦霽，乃天降白玉梁一於殿上，光彩瑩目。因號玉梁觀。後魏武遣使取之，未至觀九里，午時，雷霆裂殿，梁化爲黃龍，乘雲飛去。
紫清明道真人白玉蟾，或云：姓葛，名長庚，號瓊琯，瓊州人。天資聰敏，少應童子科，自言世間有字之書，無不誦讀。文筆灑落，頃刻萬言。善草書，有鸞翔鳳翥之勢。足跡半天下，遇泥丸真人陳翠虛，授以丹訣，往來名山。又於黎母山中，遇異人授洞玄雷法，能請雨，無不響應。嘗讚朱文公遺像云：「天地棺，日月葬，夫子何之？梁木壞，泰山頹，哲人萎矣。兩楹之夢既往，一唯之妙不傳。竹簡生塵，杏壇已草。嗟文公七十一年，玉潔冰清；空武夷三十六峰，猿啼鶴唳。弦管之聲猶在耳，藻火之像賴何人？仰之彌高，鑽之彌堅，聽之不聞，視之不見，恍兮有像，未喪斯文。唯正心誠意者知之，欲存神索至者說爾。」〈（文理亦只平平無奇。）〉其自讚云：「千古蓬頭跣足，一生服氣餐霞，笑指武夷山下，白雲深處吾家。」嘉定間，徵赴闕，對御稱旨，館太乙宮。一日，不知所往。後於鶴林宮與眾作別而去。嘉定己亥，詔封紫清明道真人。
當陽縣極真萬壽宮，髮冠仙姑封悟玄參化妙靖真人寓跡之所也。然真人之跡，所寓不一。始焉寓肥城夫家，既棄家，寓東張村澗槐上。未風，寓西郊叢祠中。又未幾，寓東原民孫䩵家竃前。又未幾，寓滕之嶧山。積功滿千，遂寓於此焉以卒。蓋真人本濟寧肥城農家女，俗姓田，後歸同村孫氏。自合巹，其家數有妖，弗寧，以新婦爲不利，逐之。無所於適，距村十數里，有槐如幄，橫生澗脅，澗深叵測，真人泰然處其上者數月，風雨皆不及，虎狼、蝮蛇望而不敢逼。其寓於古祠也，年少見而媟之，俄而媟者若空懸去地尺，呻吟如被楚檟；其竃隱於民家也，始終凡八年，其家禮之甚至。真人有辟穀術，日惟啖棗數顆，不言不笑，或代汲，或洴澼，或代執爨，皆不辭。自歸道二十餘年，首未嘗櫛沐，髮皆上生叢合，高尺餘，其端旋結如雲，鄉里異之，因目爲髮冠仙師云。
嘉州東十餘里有東觀，在群山中，石壁四擁。殿有石函，長三丈，其上鏨鳥獸花草，文理纖妙，鄰於鬼工。緘鎖極固，泯然無隙。相傳爲尹喜真人石函，真人升天時約曰：「函中有符籙，慎不可開。」大曆中，清河崔公爲守，欲開之，道士曰：「真人遺教，啟函者必有禍。」崔以巨索繫函鼻，拽以數牛，半日，石函乃開，有符籙十軸。崔曰：「向者謂有奇寶，今符籙而已。」令緘鎖如故。崔是夕暴卒。既而乃蘇，言曰：「有冥吏攝吾至一官署，冥官即故相呂公諲也，謂吾開真人石函，於法當削壽祿。即泣告呂公曰：『故人何爲施救？』呂曰：『法不可逃，吾爲足下致二年假職，優其祿廩耳。』」崔即拜謝。蘇而問其家，死已三日矣。本郡白於使者，具以事告，節制崔寧署攝副使，月給俸錢二十萬。二年而卒。
桑維翰、宋齊丘、黃損，同憩廬山盤石山，有老人嘯而至，謂桑曰：「子當位宰相，然而狡，狡則不得其死。」指齊丘曰：「亦至宰相，然而忍，忍則不得其死。」指損曰：「子有道氣，然才大位晦，不過一州從事耳。」損曰：「有才何患五位？」叟笑曰：「非所知也。」桑相晉，宋相南唐，損在南海，雖位僕射，祿視州從事。損字益之，連州人，有學識，工詩，好山水遊，卒以壽終。著書三篇，類《陰符》、《鬼谷》石。
張、陳二將者，閩太傅章氏之愛將也。後奔南唐，南唐主命查文徽征閩，以二將爲副，屯軍於五夫裏。有吳弱者善卜，二將召翁占之，曰：「吉。」未幾，王廷正降。二將同文徽歸，復次五夫，因召翁與語，賚遺甚厚。翁辭焉。二將曰：「不意有大賢居此。」因名其山曰居賢。謂翁曰：「吾欲棄人間事，與翁爲林泉交，可乎？」翁乃爲大將卜居隱仙岩之旁，今曰大將村；爲小將卜居於賢山之側，今曰小將村。其駐馬之地曰馬鞍山，埋鼓角之地曰鼓角峰，藏刃劍之地曰劍山，棄旗鼓之地曰鼓亭。一日，文徽辭二將，餞之於鵝山之陽，文徽顧岩石奇磊，登岩長嘯，聲出金石，後人因名其岩曰將軍。二將從翁學長生久視之道，皆百餘歲而卒。
長慶中，新都大道觀泥人生鬚數寸，拔之復生，凡十餘日乃止。
武夷張仙岩，蓋晉張湛飛升處。岩高百丈，遺蛻在焉，兩手據髀，卷其一足，首稍右顧，非土，非肉，非漆；又有王子蹇之頭骨，瘞之山竅。華山西峰陳希夷蛻骨，函以木；南峰安真人肉身，坐石龕不壞，衣履猶存；玉女峰韓姑姑遺蛻在棺，可啟以視。韓，我明人也；臨江蕭侯廟遺蛻，藏木桶；韶州碧落洞，骨皆勾聯，貯以石函；天台榮師肉身猶存；至於曹溪六祖、杭城丁仙、潼川雲台，皆香泥黑漆爲之，無異土偶也。
程伯昌，閩人，授雷霆秘訣，祈禱驅除，大著靈驗，尤妙催生符法。好象戲，對局終日不釋。間有急叩之者，則隨以一棋子與之持去，其胎即下。一日，有人於郡城下指昌罵曰：「饒舌哉，雷部判官精！」蓋昌其降世云。
陶峴者，彭澤之子孫也。開元末，家於崑山，富有田業。擇家人不欺、難了事者，悉付之。身則泛[1234]江湖，遍遊煙水，往往數歲不歸。見其子孫成人，初不辨其名字也。峴之文學可以經濟，自謂疏脫，不謀宦達。有生之初，通於八音，命陶人爲甓，潛歲時，敲取其聲，不失其驗。撰《樂錄》八章，以定八音之得失。自製三舟，備極堅巧，一舟貯饌飲。客有前進士孟彥深、盂雲卿、韋應、焦遂，各置僕妾共載，而峴有女樂一部奏清商曲，逢奇遇興，則究其景物，興盡而行。峴且聞名朝廷，又值天下無事，經過郡邑，無不招延。峴拒之曰：「某糜鹿間人，非王公上客。」亦有未招而自詣者。吳越之士，號爲水仙。有親戚爲南海守，遂往省焉。郡守嘉禾來，當贈錢百萬，遺古劍長三尺許，環柱四寸。海占崑崙奴摩訶，善遊水，遂以所得歸，曰：「吾家之三寶也。」及回棹，下白芒，入湘江，每遇水色可愛，則遺環劍，令摩訶下取，以爲戲笑也。如此數歲，因渡巢湖，亦投環劍，而摩訶跳浪而出焉，爲毒蛇所齧，遂刃去一指，乃能得免。焦遂曰： 「摩訶所傷，得非陰陽爲怒乎！」犀燭下照，果爲所仇。蓋水府不欲人窺也。峴曰：「敬奉諭矣。」然素慕謝康樂之爲人，云終當樂死山水，但殉所好，莫知其他。且棲於逆旅之中，載於大塊之上，居布素之職，擅貴遊之權，混跡怡怡，垂三十年，固其分也；不得升玉墀，見天子，施功惠養，得志平生，亦其分也。乃命移舟，要須一別襄陽江山，後老吳郡也。既入襄西塞山，泊舟吉祥佛院，見江水黑而不流，曰：「此下必有怪物。」乃投環劍，命摩訶下取。見摩訶泊投波際，久而不出，氣力危絕，殆不任持，曰：「環劍不可取。有龍高二尺許，而環劍置前，某引手將取，龍輒怒目。」峴曰：「汝與環劍，吾之三寶。今也既亡環劍，汝將何用？必須爲吾力爭也。」摩訶不得已，披髮大呼，目眥流血，窮力一入，不復出矣。久之，見摩訶支體磔裂，浮於水上，如有視於峴也。〈（不思乃祖「此亦人子」之訓、而任性如此。殘忍二字，千載莫逭矣。放達之下品也。）〉峴流涕水濱，乃命回棹，因賦詩自敘，不復議江湖矣。久之飛升而去。孟彥深後遊青瑣，出爲武昌令。孟雲卿當是文學，乃南朝上品。焦遂天寶中爲長安飲徒。杜甫爲《飲中八仙歌》有云：「焦遂五斗方卓然，高談雄辯驚四筵。」
李丹，越人，好事。嘗得村舍煙竹，截爲笛，堅如鐵石，以遺李謨。謨吹笛，天下第一。逸使謨開元中吹笛第一部，近代無比。自教坊請假，至越州，公私更宴，以觀其妙。時州客舉進士者十人，皆有資業，乃醵二千文，同會鏡湖，欲邀李生湖上吹之，想其風韻，敬之如神。以費多人少，遂相約各召一客。會中有一人，以日晚方，不遑他請。其鄰居有獨孤生者，年老，久處田野，人事不知，茅屋數間，嘗呼爲獨孤丈。至是，遂以應命。到會所，澄波萬頃，景物皆奇。李生拂笛，漸移舟於湖心。時輕雲蒙籠，微風拂浪，波瀾陡起。李生捧笛，其聲始發之後，昏曀齊開，水木森然，彷彿如有鬼神之來。坐客皆更讚詠之，以爲鈞天之樂不如也。獨狐生乃無一言。會者皆怒，李生以爲輕己，意甚忿之。良久，又靜思作一曲，更加妙絕，無不賞駭。獨孤生又無言。鄰居召至者甚慚悔，白於眾曰：「獨狐村落幽處，城廓稀至，音樂之類，率所不通。」會客同誚責之，獨狐生不答，但微笑而已。李生曰：「公如是，是輕薄爲？復是好手？」獨狐生乃徐曰：「公安知僕不會也？」坐客皆爲李生改容謝之。獨孤生曰：「公試吹《涼州》。」至曲終，獨狐生曰：「公亦甚能妙，然聲調雜夷樂，得無有龜茲之侶乎？」李生大駭，起拜曰： 「丈人神絕，某亦不自知。本師實龜茲人也。」又曰：「第十三疊誤入水調，足下知之乎？」李生曰：「某頑蒙，實不覺。」獨狐生乃取吹之。李生更有一笛，拂試以進。獨狐視之，曰：「此都不堪取執者，粗通耳。」乃換之，曰：「此至入破，必裂，得無吝惜否？李生曰：「不敢。」遂吹。聲發入雲，四座震慄，李生蹙踖不敢動。至第十三疊，揭示謬誤之處，敬伏將拜。及入破，笛遂敗裂，不復終曲。李生再拜，眾皆帖息，乃散。明旦，李生並會客皆往候之，至則唯茅舍尚存，獨狐生不見矣。越人知音，皆訪之，竟不知其所之。
金姬，姓李氏，名金兒，章邱人，李素女也。明敏妙麗，誦經、史、仙、佛、百家書。父得張明遠之傳，精於醫卜，悉以其術授之。遂極玄妙，言禍福，皆響應。張士誠之亂，舉家被俘。兒未及笄，侍偽大妃曹氏帳中，以卜藝見知。士誠據高郵，爲元丞相脫脫所圍，城垂破，兒卜之，謂當固守，敵且退。更二夕，當冬，忽聞殷雷夜起，賀曰：「陽氣發，城中明日可以戰矣。」登樓仰觀。良久曰：「龍文虎氣見我營上，急擊勿失。」俄報脫脫削官爵，鐵甲軍皆散去，遂開門縱擊，大破之。術既屢驗，號稱姑姑，其父母皆受重賞。乙未，士誠將遣兵渡江窺姑蘇，問之姑。以爲江南不可居，且有大患，以隱語托爲詩，諷士誠，不悟。遂取常熟，破姑蘇，改爲隆平府。三月，士誠移兵赴之。召問，引古今興衰敗善大計以對，曰：「入吳之後，方將爲國家深思耳。」姑見士誠橫驕，每爲高論動之，久不敢犯。及是冊爲金姬，曰：「事成，進爲妃，次皇后下。」姑知不免，往辭於曹，出而拜跪祝天。須臾，閉目奄然。父母驚赴抱起，呼之，已絕矣。士誠葬之福山江口，悉以珠玉殉。未幾，大明兵來攻，士誠屢敗。思其言，加封仙妃祠而卜之。其夜，士誠妻劉氏夢姬泣曰：「國家舉事大錯，難爲計矣。」他日又夢姬撫士誠二子曰：「有不測，當陰佑之。」姑蘇被圍，將破，劉以二子付姬母及二乳母，匿民舍。兵事稍定，母出城，潛行如葬所，則先爲亂兵所發，屍已蛻去，惟衣衿存焉。掘其旁，珠玉尚在，盡取還章丘。二子長，冒李姓，亦不復知有張也。洪武末，其季鄉薦赴都下，母誡之曰：「京師某所，有盲姆，殆八十餘，可密訪問之。猶在，寄聲我猶無恙，速報我。」如其言得之，盲姆聞聲，捫其面，披二掌，曰：「何物小子，聲之似我弟也。國亡，幸留此孽，敢不畏死來此耶？」即擁出，拒其戶。蓋姆即士誠姊，得赦不死，當時預聞託孤者也。明日，李遂稱疾歸。其子孫至今編章丘籍。而常熟西北二十五里，有金雞墩。蓋訛以姬爲雞，遂妄言下有金寶，其氣化爲雞，時夜鳴其上云。
俞允，字嘉言，華亭人，洪武二十七年進士。拜楚府紀善，改魯山令，尋遷禮部主事。奉命使楚，坐還報失期，謫判長沙。少時爲人疏節，倜儻不羈，然能力耕以事其父。父性樂施，允嘗與道士某者俱。一日，有道人者，羽衣策杖而過之，因止宿焉。父命侍食，侑以美器，道人執隕其一，允殊不爲意，遇之加禮。明日，道人者出，遇少年行博於市，旋博得一器以歸，其器絕類昨隕者，曰：「器固無恙如是。」蓋道人業已預知有此，姑以試允耳。乃允固不爲動。而少年者輒恚，奮益急，與博徒十數輩，求博道人。道人每與之博，必得其勝。於是少年窘甚，不敢鬥，咸竊驚異之。允因笑而問曰：「而技可學乎？」曰：「子有奇氣，異時當奉大對，爲天子命吏，是不足學也。」遂別去。允乃悟，始折節爲儒，補博士弟子。是時江南甫定，經學失傳，允獨得《三傳》於蠹簡中，玩味久之，欣然有得。乃以《春秋》舉畿內高第，至是果舉進士，歷前官，如道人指。其後之長沙貶所，未至，會道病暴卒，已而復蘇。先是允病既革，以易簣，待櫬於沙門七日矣，忽有醫者貿藥而至。或戲之曰：「寺有死者，可復生否？」曰：「可。」入取青囊一粒，納允口中。有頃，得嘔數聲，竟起不死。於是家人大喜，競以金帛酬醫，醫無所受。詢其姓名，亦不答也。第云：「長沙有白鶴大仙廟，盍往修之。」俄失所在。眾皆駭然。然後知其爲白鶴仙神也。而或以問允，允始爲言疇昔事，謂我實神遊其地，而未嘗往也。往而復還，而未嘗生也。其靜定如此。及至官，訪之，果得白鶴廟，重建焉。居七年，以壽終。後六世孫汝爲者，復以《毛詩》舉隆慶辛未進士，假守潮州。
張文僖公爲舉子時，北上會試，遇一青巾道士附舟。舟中人皆慢易之，文僖頗加禮意。一日，文僖讀程文，道士問曰：「公何爲手是編不置耶？」曰：「書須溫乃熟。」曰：「書一目便了，何待溫。」曰：「子讀書能若是乎？」曰：「然。」即舉是編授之，道士一目即成誦。公心計道士必少時讀程文，今乃自表暴耳，復抽《洪武正韻》難之曰：「此書亦可覽耶？」道士曰：「此書難，卻須覽二次。」輒覽二次，又成誦。文僖知爲異人，乃叩以後日事。道士曰：「公有三大事：其一舉狀元；其二買饒正己宅；其三則於滕王閣飲酒三日。」文僖問：「其一、二可解悟，其三謂何？」曰：「久當自知之。」詰其姓名，曰：「我，徐慧也，字子奇。《忠孝經》中有吾名。」遂別去。文僖果大魁天下，官翰林春坊。劾閣臣劉吉奸邪，貶南京工部員外。便道過南昌，兩院暨三司諸公慕其直聲，乃於滕王閣中置酒，款洽三日。乘暇，遊鐵柱觀。觀中人方讀《忠孝經》，文僖繙閱之，見所謂徐子奇者，乃晉仙人也。文僖後居饒正己故址，一如徐仙之言。
盛鳳岡訥，讀書青柯坪，近嶽神之寥陽洞。同學子偶因諧謔，昏仆地，公爲致禱，俄見光曜如月，砰轟至舍，同學子頓蘇。問之，云見白衣道人焉。比公卒，其夕，光曜復見如曩時。
江陵柄國時，用朱正色爲本縣令。朱倜儻有俠氣，相府家奴犯者，榜係究治無所貸。江陵深奇之，爲延譽行取。即此一節，其賢於前後相君多矣。朱後至僉都御史，自言逢呂仙，曰：「士夫踐清華者，非佛與仙，即精靈也。從仙墜者，爽朗有幹濟；從佛墜者慈；從精靈附者，貴而貪狼敗類。」
李太宰戴，延津人。晚年酒肉不御，好養生家言，靜坐調息，時誦《黃庭》，延方外人甚眾，而不談黃白服食之術。嚴事呂純陽子，叩之輒驗。一日，下庭中酬酢，致殷勤。因構靖紫團，攬王屋、太行之勝，杖履時及，庶時時遇之。卒時，有道人及門，忽不見。
李長沙當國，先困於劉瑾之逆。亂後，苦於流賊之縱橫，屢欲乞身未遂。一日，退朝沉思，袍帶尚未及解，一道士服紫玉環求見。進之，指公所服帶，並自指曰：「此帶雖好，何如我環？倘能棄卻，相從入山。」公曰：「久服誠無滋味，第入山尚須歲月耳。」道士笑曰：「知公無分。」即出庭中微吟，踏劍乘雲而去。蓋呂仙也。國朝官至腰玉極矣，然文臣得之，往往遲暮，在朝在野，無絕久者。惟劉文靖三十一年，徐文貞三十三年，呂文安三十四年，申文定三十一年，故閣臣也；六卿，獨高戶部尚書耀一人，三十三年。其非一品而賜者，不在此數。然聞之長老，謂在朝文臣玉帶至六者，即生得失，有爭。今上即位之元年，七相皆玉，六部居四，可謂盛矣。
葉廣才爲諸生，有異才。生平壯健無疾，至老不衰。將終前三月，即絕粒，日惟飲水一盂，顏面如故。一日，忽衣冠詣宗祠展拜，呼子寵公及族子見山交拜，拜畢，謂寵公曰：「舉木來，而父將往。」寵公大驚：「大人無恙，何得爲此言？」公怒，督之急。侍者曰：「公謬言耳，姑聽公。」乃舉木。木至，揮手而入，臥其中，戒「勿斂，斂，苦我也」。頃之，若將瞑者。已復張目顧寵公：「有一偶句，而爲我書之。」句云：「辟穀身輕，總把清高還造化；降生任重，尚慚忠孝謝君親。」語畢，溘然而逝。人皆異之。屬纊時，指堂前燕巢，謂見山曰：「汝晚無子，今歲當有子如此巢矣，子又且貴。」未幾，生台山先生，官至大學士、少師。
劉偉，朝邑人，以鄉舉爲文水令，擢御史。所至皆不嚴而治。純孝盛德，好神仙。比疾病，命其子曰：「即死，毋埋我。」及死，其鄉人有自遠方還者，多從道中見之，寄問及其家，其子因不敢葬。其甥都御史韓公邦奇爲山西僉事，方視事，忽聞人持偉名紙入報，韓驚起。憲使張公璉問之，韓公云：「舅氏死久，人傳仙去，某未之信。今通名紙者即其人也。」憲使問狀。門者言，此人戴古氈笠，青絹袍，一童子扶之，肩布囊，立門外。遂命延入。從中道緩步而前，韓公遙識之，遽起迎候。於是同僚悉下階揖入。起居無異平生，但簡言，問之則對。坐定，手接茶而不飲，坐中亦莫敢先發言。韓公起，邀就旁室中相勞苦，答曰：「久別，特遠來視汝。」語及家事，頗作悲歎之狀〈（尚未解脫。）〉。韓款留不可，即起別去。一僚曰：「聞公已死，今何尚在？」曰：「我不死，汝則要死。」別去，謂韓曰：「汝弟邦靖，可令速歸。」出門，復攜童子，飄然而去，不知所往。俄而此僚及邦靖相繼死。劉氏聞之，發棺視，惟一履在焉。
盱江羅近溪先生卒於家，曾見台同亨爲工部侍郎攝部事時，吏部郎劉直洲文卿已得羅訃數月矣。忽一日，曾以直洲爲羅鄉人，與語曰：「貴鄉羅近溪健甚，前來就余譚。昨文來，皆竟日，議論風生，勝昔時。問其館舍，不肯言，余未報候。子爲余覓之。」直洲駭愕不便對。歸檢家書，問僮僕自家來者，得其死問，甚詳。次日，乃以實告。曾遍詢，皆如之，深以爲異，始知先生仙遊去也。
陶石簣之兄與齡舉南都，蜀禮部尚書李公長春實以諭德主試事。甲午，其子李生自成都試還，盛氣自得。中路，有道人迎馬笑語，謂「生勿妄念也，解元某子甲耳」。生怒，捶之。道人曰：「爾不識會稽陶與齡，而辱長者。」生茫然不能省，然耳熟其名，怪其言，爲舍而去。歸以告尚書公，公歎曰：「噫！是余門生，而編修君兄也。死矣，何爲見之？」及放榜，言皆符。於是兩川皆傳與齡實仙去，未曾死也。
邢台梅傅，字元鼎，萬曆辛卯舉人，知登封縣。戊申大旱，禱之，久不應驗。麥已枯，無所及，惟有養麥尚可種。出俸，並勸民間收其種以待。梅一日禱，信步探幽，凡數里，忽遇溪邊一隱士，揖曰：「令君勞苦，雨關天行，非旦夕可速。」梅曰：「收蕎以種可乎？」隱士太息曰：「可惜，可惜。」向東北方一孤樹下指曰：「君欲活民，必須此物。」梅急往視之，見平地長白菜一莖，肥大異常，親拔而收之。隱士忽不見。烹之，香美異常。急令民間收菜子，自括私憲銀章酒器與內人簪珥之屬，市得數百斛，散各鄉社，民間得者亦稱是。又三日，率眾詛龍潭，以激神怒，大雨如注。因令百姓菜、蕎並種。復大旱四十日，前苗盡槁。久之，忽霪雨無常，枯蕎無一生者，而菜勃然重發，逾二尺，過常年數倍。民收菜，曝乾充棟，得以卒歲。此事甚奇。詛龍之法：令力士繞潭，極口呼噪詈罵。潭中漸有波浪，以致雲興雨霈，而獨無雷。梅凝坐不動曰：「龍亦獸耳，今奉天子命治百姓，不雨均罪。」終亦無他。梅生時，其父夢有冕而稱山人者造其室。父曰：「此兒有貴徵。其稱山人，必有道氣。」遂名曰「山子」。在登封，輯纂嵩書，馴雅有體裁。此大雅士，余與同生明盛之世，而不相識，心甚愧之。
傅仲良，洪武間，冬日，從如皋縣回。時值大寒，見一人臥路傍，蓬跣藍縷，寒顫不已。仲良憫之，攜至家，爇以爐火，不就，與之食，亦不受。因令借草而臥。天明，失所在矣。幾上但留一紙，列藥五十九品，仍書紙尾云：「留此方治風疾，用以報汝。」仲良依方製藥，遇有風症者，治之輒效。名曰「急風一字散」，至今猶傳。
許某閩人，少治《易》，能文，藉邑弟子。中年病目，積十載，治不瘳，至丙戌而瞽。庚寅元日，室中忽作旃檀香氣，自辰達戌。家人相訝，不知何祥。是夏，有客宿於逆旅，至舟次問渡，將走海上。其人臒而長，烏巾布袍，挾一囊，囊中雙敝屨耳。逆旅人頗疑怪其狀，詰所由來，因與爭言。客自言吳人，善爲方，治諸病。至眼方，雖瞽可明。許生有所親在側，聞其言，馳報。因迎至。視之，曰：「是當痊。」許生曰：「予爲廢人五年矣，諸醫方無弗嘗者，傾貲爲費，且盡，然效如捕風。客且爲司命，能還予瞳而生睛乎？烏頭白、兔角，其若予何！貧無以爲客費，敬謝客矣。」客笑曰：「效而不費何如？」乃下拜，請處方。客爲方，不執古書，間用諸奇貴藥。家人出簪環購買，日夜搗治。藥成，味極苦惡，許勉服之。客居逆旅間，日一過許。家人謹奉侍，爲具酒肉，客不食，進飯一盂而已。客所衣藍縷，然微視其內衣，皆精綺，著膚處潔白如雪，當暑，不汗汙，以此異之。因製葛袍鞵鞋以獻，受而不用。許既服藥久之，覺上睫漸輕，眶中若空無物者。積二十七日，左目劃然開，右亦漸豁，睹物如薄霧中。望見妻子走視，驚喜。客已至門，曰：「吾固知若今日瘥也。」許率妻子羅拜。客曰：「若今當爲具勞我矣。然無更設，有豚魚麵可供也。」許實無此物。俄而饋者至，皆如言。客是日飲食，殆兼五人饌，盡酒數斗，然不見醉飽之色。席間，取銅、鉛各一片，出袖中藥，碧色，揉之如脂，幾上微叩，爛然白金矣。因謂：「若取銅、鐵、錫器來，盡可金也。吾當以此術授若。若能離家，予偕若遊。」許謝曰：「生幸有薄田，頗具飦粥。盲人徼先生惠，復見天日，於願足矣，不願得秘術，亦不願出遊也。」客笑頷之，乃授一冊書，皆眼方，其用藥神奇，與古方書不類，並雜方十餘種。許拜受。客因曰： 「予將海上遊，還更過若。」於是遂去，不復見。許以其方試之，積千百人，隨病輕重，無不立效。且老，然能篝燈作蠅頭書，自謂目力比年少時更健。意客乃真仙，爲主祀於室，動止必祝，頗著驗。萬曆末年許尚在，當訪其名，實之。
不知何許人。萬曆辛卯，遊曹縣定清寺，敝衣垢面，恆如醉狂。寺有枯梧一株爲僧所伐，止存朽根，道人手持木尺，作禮佛前，趺坐根上曰：「此樹由我再生。」索水噀之，寺僧莫顧也。夜半，聞道人歌曰：「木有根兮根無枝，人有眼兮眼無珠，我來枯樹活，我去人不識。人不識，真可惜，上天下地遊八極。翻身跨起雲間鶴，朗吟飛過蓬萊側。」昧旦起視，已失所在。越三日，枯樹中頓發萌芽。逾月，枝葉扶疏，圍大五六尺許，遂成茂樹。縣令錢達道勒石之。士夫遊覽，多聽題詠云。
福州之壺江，在海上，多烈風，而白崖之巔，有椿一株，翠蓋亭亭，榕葉槐身，經年無鳥跡，雖風作，不脫片葉。三年一結子，如紅豆。一道士夜半出門，月明，見樹頂霞裳羽衣者數人，隨以鶴鹿盤旋，其上五色雲暉映遠近，隱隱笙簧聲，非人間所有。雞初號，乃散。道士居武夷第七曲，年已九十餘，余庚子過此，至其地，日將暝，投宿，道士已先知，令侍者延入，爲語如此，且自述所寓仙跡甚多。蓋真有道者。
侯鉞，東阿縣人。少年遊古廟，見一髯翁步入，自稱九華山人，執手曰：「子必貴。再益一骨，必有通仙殊巧。」揭脅衣，若有所內，微痛，久之乃平。遂能寫人形神。嘗一識面者，去之數十年，能默肖。舉進士時，榜下三百人，鉞皆識貌，爲一小篋，畫而誌之。比再見，無不識者。鉞嘗請告裏居，一日行山間，群盜劫以爲質，鉞使從者還，入城貸金帛自贖，而身與盜坐石上笑語。盜稍親狎，進謂：「公行作吏，若遇兵輩，何以處之？」鉞曰：「此在豐年，法必不貸。歲荒，困於饑寒，而吏不恤求旦夕活，奈何獨罪公等？」盜相顧歎息，羅拜而去。鉞跨馬吟嘯返，乃圖盜衣冠狀貌送吏，盡獲諸境。鉞後官至都御史。
英雄回首即神仙，此語要解得好。英雄祇是一氣字用事，回首則氣平而心和，自樂其樂，便是神仙景界，非有所感慨，舍伯王卿相而從事於服食飛升也。
孝豐南郊有宋姓者，治圃爲業。忽一日，鋤韭畦，叢草中得物如嬰孩掌，當腕截，鋤口尚有血痕。宋駭異，持歸，以爲不祥，氣遂索然不振，家漸替。俗傳爲祟。殊不考此物名肉芝，食之可登仙。
滋陽縣大饑，眾皆欲攜老幼逃散。忽一羽士星冠掛瓠劍過之，指一隙地曰：「此下有土飯可食。」忽不見，眾駭之。掘地尺餘，土皆碧綠色，微有穀氣。餓者捧而吞之，膩如稠麵，下咽甚適。眾爭啜至飽，一方數千人皆取給焉。地成坑，且數畝，深可二丈，獨不蓄水。易歲，麥將熟，羽士忽至，俯地若有所拾，坑已滿，再掘，仍沙土，不可食矣。余友莊復我爲崇仁令，雲縣亦有此異。此皆出事理之外。或曰：仙人點土爲飯，猶之乎點鐵成金也。然金之所點，三千年後，猶能誤人，飯之所濟，救人死生之際，其功尤大，其德尤遠。凡仙人必積功德而後可成，可久，若夫齋僧襯施，乃饒裕人裝飾，好名圖報，其意有在？恐不足爲重輕也。
近日有全真教一門，從中又分南北二宗。《青岩叢錄》云：「昉於金，南宗先命，北宗先性。」《筆叢》則云：「始於宋南渡，皆本之呂岩。」岩又傳爲二宗，而全真之名，立自王重陽，至於符籙科教，具有其書，正一之家，實掌其業。而令正一又有天師宗，分掌南北教事，江南龍虎、閣皂、茅山三宗符籙又各不同。大抵道家之說，雜而多端，清淨一說也，煉養一說也，服食又一說也，符籙又一說也，經典科教又一說也。自清淨兼煉養，趨而服食，而符籙，最下則經典科教。蓋黃冠以此逐食，常欲與釋子抗衡，而其說較釋氏不能三之一，爲世患蠹，未爲甚巨。獨服食、符籙二家，其說本邪僻謬悠，而惑之者罹禍不淺，蓋馬端臨之說如此，最爲精當〈（佛書竊取道家之精，道書效顰佛家之粗。）〉。今全真一教，大約是服食、符籙，又在二宗之下，余所見醒神翁者，其一也。若國初鐵冠、冷謙、三豐之類，乃真仙，應大聖人出世，又不可例論。
某人壯偉堅悍，白鬚髯甚盛，自稱一百六十歲。其徒訟言，爲前威寧伯，學道不死，復出人間者，所至傾動。我湖茅鹿門先生，年近九十，人以地仙目之，先生亦自詫長生不死。家饒，諸子共養，極東南水陸之奉。座客常數十人，醒神慕而悅之。一日來赴，形貌既聳，機辨更豪，先生大喜，留之。欲禮爲師，不可，曰：「公是我輩以上人也。」愈益喜，奉事若真仙。日夕大嚼，每一餐，列數十餘盤，立盡。諸少年頓首趨風，稱曰醒神翁。謬相傳，能知休咎生死，以爲鍾離、呂洞賓不是過也，余方外艱臥病，一友曰：「見此翁，可立愈。」不聽，深爲所笑，曰：「無緣故爾。」後其說無驗，茅氏亦益怠，乃辭去，駐南京。夜行，跌傷腰而殞。追思當日景象，若以爲太平奇遇、奇事，余獨憒憒，若不聞不見。有某僉事，敬信甚篤，依方采藥於武夷，食之幾死。將抵任，問休咎，諭令服花金帶速行，或以爲不可，大聲曰：「此是本等，當更有進者。」不數日，麗察典，歸家卒。
其法盛於元魏寇謙之後。唐則明崇儼、葉法善、翟乾佑，五代則譚紫霄，宋則薩守堅、王文卿等，而林靈素最顯。科醮之說，始自杜光庭，宋世尤重其教，朝廷以至閭巷，所在盛行。南渡，白玉蟾輩亦嘗爲人奏章。今二業皆無顯著者，獨龍虎山張真人尚世襲。至我憲宗時，有李孜省、鄧常恩，流爲房中之術。世廟時，邵元節、陶典真突起，壓張真人之上。大抵符籙之說，自佛教業緣因果中流出，又竊佛經之緒餘，作諸經懺，動人耳目取利，原非老子清淨本指。乃寇謙一出，魏大武緣之，盡毀寺剎，誅諸沙門殆盡，宋徽宗於林靈素亦如之，至改僧爲德士。世宗時，焚佛骨至萬二千餘斤。佛之神通，能資方士竊弄，而不能保其居與骨，若諸弟子輩，此亦業報使然耶？
神仙家必引儒釋爲重，胡元瑞《筆叢》中言之頗詳，並老子化身名號，皆錄於後。乃儒、釋未有引神仙者，此其分量可見。蓋後世神仙之說，雖原本道家，實與道家異，至於服食章醮，而老子之道亡也久矣。夫陰陽五行，變化無窮，其初氣運龐厚，團作一塊，於人爲三皇，爲五帝、三王，與諸名世大臣；於教爲孔子，爲釋迦，爲老聃。衰周以後，氣運漸薄，各各迸散，千奇萬態，莫知底極，天地鬼神，不得自主。總難收拾，且爲所使矣。
孔子爲水精子，繼周爲素王〈（《緯書》）〉。一曰元宮上仙〈（《酉陽雜俎》）〉；一曰太極上真公，治九疑山；一曰廣桑山真君〈（《太平廣》）〉；一曰儒童菩薩，下生世間〈（《造天地經》）〉；一曰淨光童子，化身顏子，爲月明儒童〈（俱《清淨法行經》）〉；一曰明時晨侍郎，後爲三天司直〈（已見《卮言》。後夏馥亦爲明晨侍郎，見《仙鑒》）〉；一曰與卜商皆修文郎〈（見《太平廣》，後樂子長亦爲此官，見《仙鑒》）〉；仲由在唐爲韓滉〈（《太平廣》）〉，施存在漢爲壺公〈（施存，亦仲尼門人。事見《真誥》及《卮言》，然《御覽》兩引壺公，姓謝，名元，未知孰是。）〉。
釋迦爲三十三天仙延賓宮主〈（《酉陽雜俎》）〉，又爲忍辱仙人。一曰老君乘日精，入淨妙夫人孕，爲釋迦〈（見《化胡經》）〉；一曰關喜乘白象，入摩耶夫人胎，爲釋迦〈（《道經》）〉。
道家稱老子化身名號尤眾，參會眾說而備錄於後。老子初三皇時，化身號萬法大師；中三皇時，化身號盤古先生，亦曰有古大先生；後天皇伏羲時，化身號鬱華子；地皇神農時，化身號大成子；人皇軒轅帝時，化身號廣成子；少皞時，化身號隨應子；顓帝時，號赤精子；帝嚳時，號錄圖子；堯帝時，號務成子；帝舜時，號尹壽子；夏禹時，號真行子；商湯時，號錫則子；文王時，號燮邑子；武王時，號育成子；成王時，號經成子；周王時，號郭叔子；漢時爲河上公。右見《真仙通鑒》及《道經》。一云老子上三皇時，爲玄中法師；下三皇時，爲金闕帝君；伏羲時，爲鬱華子；神農時，爲九靈老子；祝融時，爲廣壽子；黃帝時，爲廣成子；顓頊時，爲赤精子；帝嚳時，爲祿圖子；堯時，爲務成子；舜時，爲尹壽子；夏禹時，爲真行子；殷湯時，爲錫則子；文王時，爲文邑先生，一云守藏史。或云在越爲范蠡，在齊爲鴟夷子，在吳爲陶朱公。右雜見《太平廣》、《抱樸子》等，與前說稍不同。又《造天地經》云：「摩訶迦葉，往爲老子。」《清淨法行經》亦云：「老子名耳，宇伯陽；一名雅，字伯宗；一名誌，字伯光；一名石，字孟公；一名重，字子文；一名定，字元陽；一名元，字伯始；一名顯，字元生；一名德，字伯丈〈（《玄妙篇》云：初生時名玄錄。）〉。周武王時爲守藏史，遷柱下史。至第五帝昭王二十三年，過函谷關，度關令尹喜，後二十五年降於蜀青羊肆，會尹喜，同度流沙胡域。至穆王時，復還中夏。第十四帝平王時，復出關，開化蘇鄰諸國，復還中原。二十七帝敬王十七年戊戌，孔子問道於老君，乃有猶龍之歎。第三十五帝烈王二年丁未，過秦，秦獻公問以曆數，遂出散關，至顯王八年庚申東遷。至第三十八帝赧王九年乙卯，復出散關，飛升崑崙。據此，則過函關與出散關，自是二事，老尹喜傳悉同。蓋過函關乃傳道尹喜，出散關乃化服胡王，過函關者僅一，而出散關者三；然過函關，見《史》，其說要爲有徵；出散關事，漢前群籍無載者，必後世道流增益之，以求勝釋門耳。世多混二事爲一，詩家尤易混淆，故詳錄之，以備參考。老君母玄妙至女，亦尹氏，《化胡經》稱老子投淨妙夫人體爲釋迦，則玄妙、淨妙皆老子母也。
皋亭山爲武林左托，南濱錢江黃鶴峰最高峰，下有石澗，頗幽邃。一老人周姓者，常憩其中。見有老君石像，高止尺許，瑩淨，隱隱有生氣。捧歸寘堂中，夜發光彩。因募築精舍，爲龕貯之。塑八仙像，鶴、鹿各二於旁，晨起禮拜不替。一日，有絲竹聲，非人間所有。起窺窗間，見石像有笑容，仙像隱若搖動，鶴、鹿亦如之，良久乃止。推窗入，香氣充滿，餘像皆如故，而老君獨起齒，若改削成者。甚駭，且甚以爲幸。日午，一道士揮扇入賀曰：「知君大有瑞應。然此像不宜久留，當以見還。」亟捧而走。老人奮起爭之，搏空無所見，惟一道白氣衝天。遂棄家雲遊，不知所終。今其子孫尚居山下，俱樵夫。問之，曰：「此遠祖相傳已久，謂其年澗邊松花盛開，群鶴徊翔，花撲起，鶴翅皆黃，故以名峰。」
峰高可三千丈，挾群峰而東，若馳，與兩天目相應。圓整秀拔，獨峙錢江上，江海連接，所謂「海門一點巽峰起」者，可咫尺按也。乙卯，余登其顛，忽一鶴飛過，墜羽，適當余左肩上，知非佳兆。凡二三年間，患難疾病，無所不經，無所不劇。因泛海，上普陀，山中故稀禽鳥，復有飛鶴墜羽，當余右肩。喟然歎曰： 「此所謂鎩羽且再，兆可知矣。」歸來復大病。口占曰：「骨格原來定，精神漸已非。橫空雙鶴度，海上有魚磯。」息心待盡，更覺快然自得。而舍東有農莊，因棄家棲其中，魚鳥日夕相親。即其地，改葬先祖月溪府君。每晨起東望，紅光蕩漾，庶幾二鶴來歸。又口占曰：「渡海鶴飛還，翛然只閉關。幻軀元不著，去住總閑閑。」雖病不服藥，聽之而已。

