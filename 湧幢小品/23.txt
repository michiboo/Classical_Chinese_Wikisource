
紹興辛巳，蔡元定在顯慶堂推演後世子孫休咎，賦云：「顯慶堂將後世推，子孫紹復承吾書。四傳學業家還在，五世因貪人產除。纘俗流風六七代，繼興遺跡八九渠。數終輪奐猶有代，御史尹仁為吹噓。」厥後子沉集《書經傳注》，盛行於世，而孫模、杭輩相繼表揚，曾孫希仁以貪酷籍沒。成化丙申，巡按御史尹仁入關，夜夢一老人囑求棲身之地，叩其姓名，曰：「蔡某也。」及至建陽，訪蔡氏子孫，得其所傳家譜閱之，見西山推演後世之詩中，預有姓名，不覺悚然，即捐俸為建傳心堂，蓋其賦毫不爽云。晉江蔡松莊先生云：「周子出，則生一邵子知數學；朱子出，則生一季通知數學，其揆一也。」
洛邑水南，兩農相哄，訟於府，言耕時有石一方出田中，其一云「已耕田而得之」，一人云「出自己田中」，紛紜未已。守郡者舁其石於府，視之，有文曰：「大明景泰己亥，知府事者虞廷璽為我復興此窩。」博古者辨其地，知其為康節也。往視之，盡為禾黍，遂於其處闢地建祠一區。復上書巡撫，大興殿宇，殆至百楹。
我湖甘泉先生吳琉精皇極太乙之學，人有就學者，多不能盡，惟何天衢盡得其術，自知咎徵死兆。何，湖廣營道人，字道亨，官浙藩臬，長平湯毛九之亂，升工部侍郎。
鄒浩謫居昭州，以江水不可飲，汲於數里外。後所居嶺下忽有泉，浚之，極清冽，名曰「感應泉」。亂石之下，得蟹一枚，自放於江，曰：「余至五嶺，不睹此物數年矣，亂石之下，又非所宜穴處也，何從而出耶？《易》不云乎？『物不可以終難，故受之以解』。蟹者，解也，天實告之矣。蒙恩歸侍，立可待矣。」未幾，泉忽涸，疑之。有人至門，厲聲呼曰：「侍郎歸矣。」求之，不可見。次日，果拜赦命。（楊龜山挽詩，有「泉甘不出戶，客至豈無神」之句。）
蔣粹翁，政和人，宋季為太學生。元混一天下，遂歸隱於滿月山。嘗言其先世家九峰山下，畜一牝馬，舍側有龍潭，馬入浴其中，龍與之媾而生駒焉，龍首馬身，狀如負河圖者。有父老曰：「昔仲尼筆削六經而麒麟出，今朱晦翁表章四書而龍馬生，聖人之瑞也。」晦翁聞之，遜不自居，謹視芻秣。後牧於山林，竟失所在。
錢恭惠王鎮明州，浚治前清瀾池以禦火。既而太守李夷庚復浚之，以其土益鎮明嶺之庳薄，壯州治案山之勢。池與州學泮池，春間蛙大鳴，夷庚禁之不鳴。鳴時必兆掄魁，有驗。
平江伯陳瑄以四十萬眾修海塘八百里於嘉定東南，築土高三十丈，為海舟表識。文皇賜名曰「寶山」，親為碑文。先是居民每望其地有山影，至是乃成，若有神兆之。
宣德癸丑，溫州守何文淵於明倫堂集諸生講書，有群蜂擁一巨蜂集楹間，聲聞如雷，顧謂諸生周旋曰：「蜂有巨儒之象。來科狀元，子必當之。」周果及第第一。
劉文靖官修撰時，有薦為督學者，文靖筮之，得「咸之九五」爻，其脢無悔。公曰：「此周公教我也。」自號曰脢庵。今人皆誤書為晦庵。如祖逖字士稚，今俱誤曰士雅，如此類甚多。
章楓山先生居白露山下，好獎接後進。和易，不事邊幅。每對諸生云：「甲子以後，天下必多事。」乙丑，孝皇賓天，果有劉瑾擅權之禍。豈心靈豫識，抑別有術數致之耶？
劉五清瑞，成都人，以檢討忤逆瑾，告歸。時江水險惡，奉母僑居澧州。有奸人謀害，倡言曰：「斯必逋逃人也，奏於司禮監，可立殺。」乃密慫一惡少，持奏北上。闔境洶洶，謂禍且叵測。劉亦自分必死，禱於城隍神，兆曰：「此蠹賊，庸何傷？印綬自天，在火之年。」瑾得奏，快甚，將捏旨來逮，忽眩而止。既蘇，擲去不省。明年寘鐇反，果肆赦，瑾亦及誅，奏者逸去，奸人迄不敢逞。計其數，庚午六月也。為作，著其神。後官至禮部侍郎。
漳州學樂器久壞，太守陳洪謨遣人求泗磐，請神樂觀知音樂羽士，選俊民百餘人肄習，仍刻《大成樂譜》傳焉。適琉球使者過漳，聞而來觀，皆合掌捧手，稱歎而去。一日，習儀開元寺，見寺後有朱文公祠，已敝壞。祠後有峰，僧廬其下，仍舊額扁，為「芝山書院」，以事文公，陳北溪、黃勉齋、蔡九峰為配。又遴選庠生數十人讀書其中，士習丕變。郡父老相傳，文公嘗遺一聯云：「十二峰送青排闥，自天寶以飛來；五百年逃墨歸儒，跨開元之頂上。」蓋若有待云。守漳之三年，佘人居海濱者見有大鳥飛過，遺一尾於水邊，長七八尺，五采炫煥，眾以為鳳尾，拾以來獻。命寘之庫中，略不為異。後鎮守太監遣人來取，答以火焚，乃得止。
繁昌縣治舊俯大江，後有縹緲台，形勝極佳。天順初，縣內徙，其址為豪人所占。後奪歸官，又有侵者。萬曆四十年贖出，建同仁書院。凡有名士出，則院中結一燕巢。
四川梁山縣舉人來知德，字矣鮮，有高行，邃於易學。督撫交薦，授翰林待詔，不出，額其閣曰「優哉」。郭青螺素相善，聞之，曰：「來不久矣。『優哉遊哉，聊以卒歲』。」未幾果歿。
吳淑江久湮，童謠云：「要開吳淞江，須是海龍王。」人謂工決難成。後巡撫海忠介倡議開浚，而董其事者則郡同知黃□□、推官龍宗武也，其言始驗。是時兩月不雨，工亦易集，殆有天意焉。又江山縣久無城，議立，輒不果，有叩乩者，批曰：「江山縣欲成，直待金龍興。」後知縣餘一龍至，城之，蓋合余之姓名也。
吳江一士夫家扶乩者，有神至，眾未問而笑，乩曰：「諸生何笑？」對曰：「我笑汝未必神耳。」乩曰：「諸生能解謎否？」哄且笑曰：「我輩能做文章，何況於謎？」乩曰：「有二字作一謎，與汝猜。詞曰：長十八，短八十，八個女兒低處立。混沌看來一個字，四面看來四個不。」眾皆不解，又曰：「我輩只會文字，何暇及謎。」乩曰：「爾說會做文字，如何考了四等第二？」蓋為首一生，近考名數如此，乃大駭服。又曰：「費氏到至誠，裏面拜我。」蓋主母在內行禮，已先知之。於是眾咸拜問，謎是何字，則「樓米」二字也。
郭中丞青螺與蔡見麓塚宰同官於浙。是時塚宰為右方伯，有引去意。一日，坐弘濟堂，塚宰曰：「子為我拆一字。」指堂扁「弘」字。郭曰：「公為何事？」曰：「子只拆字，不必問事。」郭曰：「公意將引去而數未能。」公曰：「何也？」郭曰：「弘字左為弓而無丨，是未能引；右為厶而無土，是未能去。」公笑曰：「奇哉。」郭又曰：「非徒如此也。堂扁有濟字，公將開府齊魯，或操江；又不徒如此也，堂字，尚書而後歸土。」公笑曰：「是太穿鑿。」後其言一一驗。
盧某號東樓，扶溝人。嘗供郾城傳役，見分宜舍人橫索郵卒，仰而呼天：「異日幸有兒貴，願勿效若人為也。」主者聞而異之，以一硯為贈，曰：「此經生所遺，為若子兆。」受之出，遇人操一大錢，狂呼於市曰：「蚤登科第。」因以相贈，又受之。視其文，喜曰：「天所賜也。」歸示諸子，且告之故，使各勉焉。一日，有羽衣詣門與語，語竟，入語婦曰：「道人來呼我，我行去矣。」遂卒。子傅元，萬曆丙戌進士，副使。兄弟五人，皆有官職。
建陽豪民吳璋，以財橫鄉曲，親疏甚憚之，每坐堂上，無敢過其前，必窺伺不在，方敢入。弟十九郎，因窺隙，見金紫人向堂立，後有服朱綠數人，少長儼立，驚異之，疾走入門，乃無所睹，私喜為家慶。未幾，璋以不法為邑丞所治，至竄流遠方，弟亦連坐，黥徙袁州，家貲皆籍沒。劉侍郎岑買其室居，緣是為請袁守，免其弟歸，因得服役門下。適劉當歲除享祀，偶於壁隙窺之，金朱綠袍，恍然曩日所見者，始以語人。
蹇英太師，忠定公之子也。娶馮氏，久未有子。忠定公請楊文貞製詞，禱於神樂觀，齋沐親往，夢有人語以道士寫祈文有誤，視之果然。遂生二子，長曰霖，中書舍人；次曰霑，尚寶丞。英侍忠定，鄰有隸卒服某侍郎之役，疽發背，委於塗，見而憐之，延劉禦醫療之，得不死。遊句容，寓崇明寺，寺有中官一僕，亦患背疽，垂斃，延醫士張榮療之而愈。後英患肺疾，甚劇，醫勿效。一夕夢神人告曰：「毋憂，吾為汝增福壽矣。」疾果平。
鄭賜為禮部尚書，待漏直廬，夢神人肩一龜遺之，公盛以槃，視之，乃木龜也。覺而語同列曰：「吾其不食已。」越三日，俟命內庭，日將哺，忽眩瞀不能支。僚吏掖出，登肩輿，至部，喉中有聲轟然，湯藥不下咽。夜二鼓，逝矣。
楊石齋少時，嘗夢天門開，遙瞻卓楔，曰：「際昌時而公顯。」其老也，復夢天門開，有二幡導公冉冉以去，而公卒。公殆天人，稟間氣而生者耶？公在位，一辭伯爵及太師太傅，二辭錦衣衛千戶蔭，三辭文職四品世襲蔭。
嚴文靖公嘗夢神人出二紙，一署「文正」，曰「此以授華亭徐相公」，其一署「文清」，曰「以授相公」。後華亭諡文貞，解為正；公諡文靖，點畫亦相近。而徐方當國，嚴居塚宰，同心輔政，神告之矣。
高文端南宇，少遇老僧，與談，意合，留之。僧言未然事，奇中，高詢以科第、名位、年壽，皆得其概。並欲問卜葬處，久不敢言。僧令攜榼過藕花居，向一桑柘隙地，坐即偃臥，少時而起。公亦未解何意。後公卒，賜葬，卜穴，正其臥地處也。又沈繼山少遇一星士，推算終身事，歷歷皆驗。江陵奪情上疏，謫電白，病垂死，歎曰：「某言皆驗，獨此乃大謬邪。後日榮遇，付之鬼錄矣。」少頃，算者至，細閱前書曰：「已悉，必無他慮。」疾果愈，數起至右都，壽七十卒。卒之年，坦坦無恐怖，亦不服藥，蓋術者之言已定，知必不免也。徐文貞少年得一夢，自登探花、翰林，謫官復召，漸次大拜，歸田葬處，皆了了。故所處夷險，都不動心。而末年卜葬湖州，亦夢中所兆，不以人言為勸沮也。
袁宗皋以興府長史從世廟入承大統，拜相，賜奴婢各六人。初公為長史時，中酒晝寢，偶夢一美姬扶床跽，請曰：「妾備李白洲下陳，今願治相公帷箔。」 公驚覺，對黃夫人，與語，異之。繼而李以黨宸濠敗，妻孥沒入官。至是公所受賜婢，李姬預焉，則宛然夢中人也。辭之不得，夫人置酒令薦寢。尋得疾卒。
翁東崖以僉都請告，削籍歸。遊武夷，至第五曲，有異人揮手曰：「別久矣，得岩下授受秘語，解公大厄乎？今可回頭矣。」言已，忽不見。東崖恍然趣歸，得疾，卒於清流舟中。又二日，抵家，眉宇欣欣如生。蓋公原以本兵召值，庚戌之儆，疾進，以四十日到京，上猶遲之，將從丁楊之戮。夜臥，夢一仙官自天冉冉至禦榻前，手翁字下拜。上既寤，釋然，乃得以僉都視三關云。
東崖貴時，門前仆樹自起。卒後，樹即仆。
平泉陸公試南宮時，郡守王華夢謁帝庭，庭下數百人羅拜，口舉善人，則公名也。守覺而異之。比得公會元報，守語人曰：「此君冥行通神明，他日，祿位名壽必皆第一。」至後果驗。而公自少至老，數遇奇險，如頹垣墮木，皆不能傷。每出遊，天日必熙明，即甚風雨，無不頓霽。至老強健，九十七歲歿。贈太子太保，諡文定。
陳恭介有年，未卒之先月餘，嘗自作紀夢云：「萬曆丁酉十二月十八日之辰，余臥畏天樓之從吾齋，夢徘徊一山館中，已而吳灤州敬夫、倪博士章偕至。余曰：『此中盡有佳處。』吳曰：『適來舟故在，試共一遊。』遂相攜入舟中，舟無榜人，亦無僕從，漸能自移。有頃，轉入山口，峰巒聳拔，山椒一老桂，盤根樛枝，下臨清澗，飛花飄灑，芳香襲人。逡巡稍前，遙望前山中，房舍甚都，相與歎賞。倏忽已至，艤舟而登，白石鱗次，涓泉出石間，若微雨新過狀。徐步入舍，明廠軒揭，四無窗幾，寂不見一人。循除久之，忽老僕自外來，詣前報曰：『館罷矣。』余第頷之。又回指偉衣冠數人，自舟而陸，若相就者。二友曰：『此吾輩適來泛舟路也。』遂欠伸而寤，惟見窗際月影朣朦而已。念昔嘉靖丙辰，南宮被放，與吳倪同舟東歸，中間區區聚散，亡論已。即二友化為異物，不啻一紀，而頃刻之夢，堪為惘然。若老僕之言，莫可致詰。豈余病侵尋，預為捐館兆耶？枕上漫成二調紀之。夫人生霄壤，所白晝明目而爭於善敗之場者，千古一夢也，勝紀乎哉？又爽然自失已。」其二調云：「山之幽，鬱盤丹桂臨清流。臨清流，花泉溶漾，馥襲蘭舟。個中秋思空淹留，覺來窗外寒蟾浮。寒蟾浮，同遊安在，千古悠悠。」「人翩翩，竭來攜手穿雲泉。穿雲泉，依稀玉宇，不見神仙。個中微明胡來前，瞥然孤覺成高眠。成高眠，萬緣如夢，何在何捐。」蓋寄《憶秦娥》云。明年正月既望，環恭介宅而居者，丙夜聞車馬雜遝聲，竊窺之，見籠火隱隱，不下數十，度驄馬橋而來。上下橋址間，呼聲甚徹。雞再號，始返，呼復如之。輒訝：「何物官人，乃爾深夜過訪？」詰朝走問，則屬烏有。越數日，恭介卒。
有僧宗靜欲於杭州無垢院立三門，土石無所取，夢神人語之曰：「但於岩下取之，得泉而止。」且贈以詩。及穴地，果有泉湧，仍得石劍、雷斧、劍。神人詩有「海變桑田因禹力，持竿之者絕蹤跡。岩巒拱聳巨鼇形，林木參差碧波色。岌嶪峰前鋪像教」，僧夢中以鍾聲而覺，只五句耳。又齊雲院僧文思等念香積所不可無井，因施九軔之力，地凡三易，無一及泉，鬱鬱不樂。忽一夕，夢有告之曰：「鑿井徒勞，良為師苦。泉之通塞，繄吾是主。念師之誠，投師之所！」語竟，指西北之隅。覺而駭然驚，恍然若有所得。詰朝，設香幾，揚梵音，詣所指之地鑿之，僅丈餘，脈絡寢通，益浚之，而寒泉進冽，井於是而定焉。
劉崇之兒時，書齋文籍為鼠齧，戲判土地云：「爾不職，杖一百，押出齋門。」是夜，其師夢老人曰：「某實不職，煩一言於侍郎，免斷。」次日，其師以告崇之，遂毀其判。夜又夢老人曰：「謝教授救解，有少白金為謝。」次早，於書幾上得銀一片。後崇之果侍郎。使金，渡黃河，先一夜，河口舟人夢岸上軍馬數百，有神人呼曰：「明日劉侍郎渡河，見奉嶽府指揮，令我擁護，爾等須著小心。」次日，崇之至，值河水泛漲，中流失楫，舟人倉皇無措，其舟自風浪中直抵岸，隔河望水中，若有數十人操舟而行者。
茫湖李封翁，名萬平。年四十八時，得奇疾，氣絕三日而寤。雲至帝所，伏庭下，遙見殿中紫衣者麾黃衣人掖以出，道遇群狙圍之，翁躍馬奮力殺狙。晚至酒肆，主人持簿相視，覽之，即翁詩稿。所與語皆身後事。病且愈，後二日盥手，狙之毛血凝爪甲間。夢非真。夢真，奇事也。翁年八十三卒。子遂，尚書。孫材，都御史。
戴謙為南京御史，夢騎馬至清江廠，有朱衣引一人索命，蓬首褐衫，姓李。朱衣者曰：「盍往觀乎？」即前導。所過皆竹房，至一家，獨瓦房。入門，有男子臥地上，一婦人綠衣紅裳，簪花處其傍，曰：「欲救之，奈氣絕矣。」驚寤。出水西門，至清江廠，物色得之，道途屋宇及死者姓氏，皆如夢所見。呼其家問之，乃因市肉，與屠人鬥而死。告以所夢，舉家皆大哭。婦人乃其姊歸寧者。即捕屠，寘之法。一時白下盛傳之，教授王禮、五經博士陳贄皆有。時正統八年四月，有隕石之異。
陸浚川燦，以給事中奏彈張永嘉，謫官遷永新令。薅櫛奸盜，邑以大治。上下多噎嘔，意鞅鞅求歸。一日假寐堂中，若有來訊然者，曰：「君奚如韓子？韓不謫陽山邪？」驚起曰：「異哉！生平極慕韓，然念不到陽山也。」後改其堂曰「夢韓」，而洞山尹台為之。洞山，蓋先生所識拔計偕者。先生遂不復出。榮遇與昌黎有間，而文章氣節則先後一揆矣。
陳鋼，南京人，成化乙酉舉人。知黔陽縣，有惠政，升長沙通判。議復嶽麓書院。初渡江，有僧來迎，公曰：「安知迎予？」僧曰：「夕夢緋衣使君來訪故址，是以來。」公喜。掘砌，得故甓，識曰「陳某造」，適同公名。乃白吉王，得故殿材成之。
傅作雨，江陵人，為吏部主事時，朝臣諫江陵奪情者，或錮以計典，執不可，與夷陵王篆爭之強，因求補外。江陵沒，鄉人株累無遺，公獨皎然。所部嶺北，捕陳鄉盜千餘人，鞫訊僇渠魁，餘盡原之。虔人稱曰「傅佛」，立祠祀焉。撫贛中丞張嶽與公兄作舟不相中，遷怒公，草彈文，其母聞而驚曰：「是非所稱傅佛耶？何可以凡故誣之？」事遂已。後數月，不令母知，坐密室理前疏，而屋樑忽墜，碎其案。夜復夢關將軍語之：「夷、齊不念舊惡。」醒而駭汗，急邀公及他僚言其事，既悔且歎：「公神人所共與？」遂更為知己，薦於朝，曰：「貞心足耐歲寒，履桑梓獨挺群傑；懿行可表天日，遭荊棘不累連枝。」
魏廷用，新建人。父時雍，少遇異人，得丹書，工煉氣術，裏有祟厲，治無不立驗。寧庶人召而問之，陽為不喻者，庶人怒，囚之，得間亡走。或言之世宗，徵拜太常博士。奉詔搜天下異書，所至郡國守相，緣上意，致金帛交歡，一無所受。三年謝病歸，恥與諸方士伍，而一意督課廷用，冀以儒成名。困青衿中，嘗叩薌溪神，夢若呼「登龍門」者，覺而殊自負。後以歲貢授龍門令終。
盧楠夢至東海上，遠望見霄綺雜駁，金根雲霞，照曜上下，海水振蕩，遂作《滄溟賦》。將半，倦睡，夢一人以刀剖腹，抽腸尺五許，瑩潔有紅黃色，沃以水，復內之。遂醒，終篇。
宣德四年，楊昺為浙江僉事。有賊據百丈山，頻出金衢剽掠。昺夜夢神人送詩云：「影入菱花秋月裏，人如枯草洛陽邊。」昺喜曰：「賊在吾目中矣。」明日，進兵圍其山，盡平之。後辭疾歸。正統二年，東西二楊學士薦昺可大任，召見，操鄉音，擢廣東按察使。西楊曰：「何為土音？」對曰：「某世楚人，奈何效齊語媚時？」至廣，冬大雪，人或異之。致仕，年八十六終。
馮佑山汝弼，工科。時汪鋐為塚宰，科道交彈，汪猶奏辯不已，馮疏第七上。是夕，夢逐一惡少過橋，橋為所斷，馮佇立良久，不得渡。有人從橋下操舟葺橋，則窗外雞鳴矣。同疏同年潘十泉子正，時在刑科，上疏之夕，夢一大缸，缸內大黑魚一，小魚數十。大黑魚翻身一躍，缸水皆渾，小魚為其所吞。吞而復出，若死若生者數枚，有頃始蘇，不蘇者二枚，大黑魚亦死。時汪復上疏力訐，馮疏留中不出者三日矣，眾慮聖意不測。時屠漸山應埈為翰林侍讀，謂馮曰：「昨聖上置公本於幾上，連看數次，怒形於色，急召閣老李庵。時費鵝湖宏入，上大聲曰：『如何不與我處，我怒，不能進午膳矣。』二老進曰： 『臣等待他自陳。』上大怒，連呼曰：『他肯自陳？他肯自陳？』」汪不得已，疏上。翌日旨下，汪罷去，科道交章者十人，受廷杖死者二人，薛宗愷、曾翀；而馮及翁溥等八人俱謫外。汪亦尋死。
王鈇，號蒼野，以進士知常熟縣，有聲。輕兵襲倭，與鄉官參政錢泮俱死之，時嘉靖乙卯五月二十四日也。王，贈太僕少卿，錢，光祿卿。王以正德甲戌四月十四日生，父母各夢有星若鈇者墜於蒼野，因以名，號曰蒼野。兵出先一日，邑有周解元夢兵還時，輿神主入城，懼以告王，王惡聞而言它。邑人感其誼，留一子占籍。
呼良朋，隆萬間名將也。既致政，一夕，夢上帝符召，偕漳南吳司馬渡海征蠻，見桃爛甚。時司馬已卒，曰：「及桃，吾其逝矣。」果庚寅三月卒。司馬名華，號小江。呼號益齋，官都督僉事。
有鄭老人夜得惡夢，占於善卦者，卦云：「三月十四日己卯，有橫禍，宜避匿不出。」城南潘家，外孫也，是日邀之家，臨水窗中，靜誦《蓮華經》。適待夷歐內官使從者放鷹，獵於負郭林野，鷹逐一禽直入窗內，同墜蓮經上，老人驚，以兩手重按，鷹禽俱死。從者追及，見鷹死，執老人送歐內官所，痛鞭幾隕，追鷹價八兩。乃知橫禍之及，不可逃也。
平湖尹劉漢樓初第時，嘗宿蓋山驛門外，從人忽叩門求入，問之，云適夢神人促起，曰：「虎將至，汝可急入。昨途中欲傷汝，因見劉進士，失跌而去。」 明早，視路傍稻田內，見一頭兩膝之形，深入泥中，儼然虎跡也。又於左旗營雇舟往光化，時薄暮微雨，舟數十俱不解纜，漢樓力強所雇舟，獨行途中，懊惱之聲不絕。是夜抵光化。次日報者云左旗營昨夜龍起，舟數十隻一時顛覆，溺死百餘人。信乎死生有定數也。
正德年間，華陰學久無舉者。有蕭先生誨生徒，勤甚。一夕，夢有告者：「汝何自苦，舉子須江夏來爾。」久之，尚不舉。復有黃先生者來任，眾曰：「黃屬江夏郡，應矣。」仍不舉。後有黃瑤先生以江夏訓導至，眾欣然曰：「江夏來矣。」果一人發解。嗣後不復乏科云。瑤號逸庵，雍邱人。
沈慶之，年八十，夢人遺布兩匹，曰：「吾數盡於此乎？」謂八十尺也。果以其年賜死。嘉靖間，參將薛騰霄夢人贈錦二匹，量之，其末微少，亦以七十九卒。古今人夢兆乃相同如此。
俞琳初為行人，嘗使周府，舟次歸德，感疾甚篤，仰天歎曰：「丈夫志在四方，即不幸客死，命耳，奈老母何？」因痛哭失聲。是夕，忽夢五老人，鬚眉皓白，語琳曰：「爾母壽高，爾壽亦遠，病當尋愈，毋多傷。」琳扣姓名，答曰：「此地五老人耳。」旦訪之，則宋太子少保杜衍、侍郎王渙、司農卿畢世長、郎中朱貫、馮平，年皆八十，廟食茲土者。
陸中丞垹，嘉善縣人。子中錫，穎悟絕人。一日，與某生倚門，有美婦過焉，中錫心動。某生諛之，投牒神祠曰：「願得陰庇，以遂桑中歡也。」中丞方寢，夢神來訪曰：「若子無禮，吾得請於帝矣。若子當魁天下，今且削為老儒；某生者本無祿，茲將抽其腸。」既寤，召中錫責問之，以實對。語未畢，忽報某生稱腸痛絕矣。中錫自後日愚鈍，終日曳白。顧參議中立知其事，嘗語人，謂天道禍淫如此。
屠宮諭應埈，乙巳冬，病甚，夢至衡山，揖衡山君而進之，見大屏兩廡間，曰：「明年正月十三日，官至二品，增壽一紀。」晨起呼諸子曰：「我殆將死矣。我宦遊二十年，官不逾五六，二品增紀者，其易歲之兆乎？」如期卒。
梅司馬國楨為孝廉時，時塚宰王公國光為子覓禮經師未得。其夫人夜夢一人謂之曰：「公子師，麻城梅孝廉也，其人官爵，與堂上主公同。」頃之，即見孝廉坐堂上，長髯，而鼻如拳。寤以告王，王明日往謁麻城劉錦衣守有曰：「公邑有梅孝廉否？」劉曰：「有之，不佞兒女姻也。」王即托劉延之。後王與公夜飲，夫人竊窺之，依然夢中人也。王語梅以故，第遜謝而已。一日，王對賓僚言此事曰：「梅大將來名位未易涯也。」少宰王篆曰：「孝廉已非壯年，即明年得第，至八座，亦須近三十年，耄矣，將恐不得待也。」次年即成進士，為縣令，未滿十年，為大中丞，晉少司馬，贈尚書。夢中之言始符。梅初無子，近六十，乃生子，不殺之報也。
萬曆中，廣平一時有五大司馬：肥鄉張學顏、邯鄲張國彥、曲周王一鶚、廣平王遴、威縣賈待問。賈撫陝西，禦寇還，卒於臨洮。巡按楊在鞏昌，夢兩別駕同入告，請為制府前驅，寤而異之。門啟，報二人卒。午而公訃至。一儒生驟白母：「賈公召我。」母曰：「夢也。」頃之，又白如初。是夕亦卒。
郭青螺與劉淳寰同官閩中，為左右方伯。一夕，劉夢郭汾陽、李鄴侯引之同謁觀世音大士，為郭問功名。大士云：「取黃絹一幅來。」題其上云：「仗鉞終為夏地遊，長城大解聖人憂。若期八座還京國，蹔為馮唐渤海留。」光祿云：「不甚解。」大士復批云：「問郭生自知之。」次日，光祿語郭，亦莫之曉也。夏地，意以為寧夏。尋督撫貴州。貴州昔屬明玉珍，亦名夏，非至貴州不悟也。後以平播，加右都，則解聖人之憂，官亦至八座矣。然在貴州者十年，得請去，豈非京國難期、龔遂渤海留之驗哉？
唐子畏乞夢仙遊九鯉神，夢惠之墨一擔，蓋終以文業名。年五十四卒，無子。唐自作夢墨亭，祝枝山有。
唐維城，字邦翰，號兩蜂，莆田人。嘉靖乙丑進士，為青州知府，有惠政，官至都御史卒。見夢於所屬臨朐參政馮子履，以玉環授之曰：「贈此為爾子。」 寤而舉子，命之曰環。明日夢復來曰：「吾為郡神且滿，舉公自代，期以某日，故以環聘公。」馮漫應曰「諾」。遂病，下血斗餘，日忽忽與神接對語。神趣之急，馮曰：「有老母在，身未敢以許人也。」神曰：「若爾，還我環。」從幾上取授之，環遂暴卒，馮霍然病已。馮即禮部尚書琦之父。維城守土時，尚書以童子試見賞，後乃為立傳云。
於杭陳某嘗夢兩僧趺坐室旁，自後夜中時見火光熒熒，正值坐處。陳異之，掘視，得破鐵柈，長八尺，厚五六寸，入冶不化。時聞碧霞僧方募造羅漢，齎往施之，鑄成二像，宛如所夢焉。今供寺中。
禮部尚書李長春五世祖，本南京禮部尚書。為諸生時，常有所往，其主人延接甚恭，且出酒饌。怪而詰之，曰：「夜夢神語，曰有十八尚書來，故供帳以待公。」既始有文名，聞其言，益自負。後行巴江，有雙魚躍入舟中，其一尾帶金縷色，仍即躍出。夜夢神人告曰：「君知魚之兆乎？典謨要須再讀。」再者，兩尚書也。至長春而驗。
蔣雲漢，巴縣人，徐州監倉。夜夢白面大耳冠巾者來見曰：「我薛公之神也。贈汝劍，設有他虞，擊之。」言已，忽有鬼物擁隨，公如其言，擊之輒仆。既覺，莫知所謂。明日，舟經濟寧下閘，為急湍衝覆，見者謂不可救矣。頃之，手擊舟底，聲聞於外。人趨救之，舟即自正。
萬曆戊戌，副總兵鄧子龍領兵征倭，渡鴨綠江，有物觸舟，取視之，乃沉香一段。把玩良久，曰：「宛似人頭。」愛護之，每入夢，則香木與首或對或協而為一。後死於倭，載屍歸，失其元，取香木雕為首，酷肖。子龍，南昌人，驍勇善戰，能盡其才，亦一時名將。乃存時僅一偏裨，屢為言者所攻，世之不善容才乃爾。沉香其殆憐而先知，願與作伴作面目乎？
孔子夢周公，誌也，不言文、武；莊生蝴蝶，寓也，不言鯤、鵬。今人學為儒者，必曰夢孔子；學佛者，必曰釋迦大士；學老者，必曰廣成、老聃。真耶？幻耶？是乃夢夢耳。
呂翁祠在邯鄲縣北二十里黃粱店。李長沙詩云：「舉世空中夢一場，功名無地不黃粱。馮君莫向癡人說，說與癡人夢轉長。」端溪王祟慶詩云：「曾聞世有盧生夢，只恐人傳夢未真。一笑乾坤終有歇，呂翁亦是夢中人。」
楊雄《蜀本紀》言張儀築城，依龜行跡築之，後龜殼藏酒庫，長六尺，高崇文截為帶跨，龜夜見夢曰：「無事相屠，一一相報。」後崇文誅死，屍二十餘段，如帶之數。此與潘妃毀玉為釵同。然龜剝於生時，而報仇於朽骨者何？可見發塚棄骨而得顯禍，固不虛也。
劉珙少時，嘗謁夢於大乾惠應祠，夢金牌上有「曲巷勒回風」五字，未曉所以。迨登第，除諸王宮教授。一夕，上幸宮邸，問諸王何業，珙答以屬對。時月照窗隙，上曰：「可令對『斜窗拗明月』。」諸王方思索間，珙遽以「曲巷勒回風」對，上曰：「此神語也。」
陳軒，字元輿。未第時，夜夢一官府，前有兩高門，門各有金書額，一曰「左丞陳軒」，一曰「右丞黃履」。其後履官至右丞，軒止龍圖閣直學士。軒暮年謂諸子曰：「吾白屋起家，平生不作欺心事，今位不副夢，嘗思昔守杭州，有達官以一老兵執送府，欲杖之。此兵年餘七十，不應杖，遂聽贖。俄達官折簡相責，不獲已，復呼入，亟命行決，即死於杖下。至今二十年，吾未嘗不以自咎也。違法徇情，殺人招譴，宜不登顯位，汝等戒之。」方軒夢時，左右丞乃寄祿官，後始以為執政。豈法令變更，幽冥中已預知耶？
霍鼇，井陘人，為倉曹掾。其父生日，歸上觴，留其僕張斗於倉。郡大夫詰問斗：「倉粟若何？今有幾？」斗不能對，予杖，創痛數日死。斗父蹋門而詬： 「汝飲酒樂，而令吾兒代汝死乎？」鼇聞之，驚怛喪箸，痰驟起，咽如車輪轉，召醫藥之，不受，卒。先一夕，夢道人赤肚子攜其手而吟曰：「兔葵無草，蟻酒無水，一人來叩，絲有色矣。」莫解其故。卒之歲，為癸酉，識者寤道人隱語「癸酉命絕」四字也。
許叔微，字知可，毗陵人。嘗獲鄉薦，春闈不利而歸。舟次吳江平望，夜夢白衣人曰：「汝無陰德，所以不第。」叔微曰：「某家貧，無資可以與人。」白衣曰：「何不學醫？吾助汝知慧。」叔微輒寤，歸踐其言，果得盧、扁之妙。凡有病者，無問貴賤，診候與藥，不受其直，所活不可勝計。後舉又中鄉試，赴春官，艤舟平望，復夢白衣人相見。以詩贈之曰：「施藥功大，陳樓間處。殿上呼臚，喚六作五。」思之，不寤其意，姑於牘。紹興壬子，以第六人登科，因二名不合，升為第五。其上則陳祖言，其下則樓材。方省前夢也。晚歲取平生已試之方，並其事實，以為《本事方》，（此書頗多神妙）取本事詩詞之例以名之。又擬《傷寒歌》三卷，凡百篇，皆本仲景法。又有《治法》八十一篇及《仲景脈法》三十六圖，《翼傷寒論》二卷，《辨類》五卷。
暨生，吳人。性鈍，不識牛馬。家貧，歲大饑，臥古廟中，奄奄垂絕。忽夢其三世祖父母跪於廟神前，泣訴曰：「家世單傳。此子死，血食斬，吾輩皆餒鬼矣。」久之，神傳示曰：「此子無祿命，緣汝等皆惰農，故天以此報。然農亦良苦，罪不至絕，延之，亦上帝生生之意。卻如此人，終難存活。姑授占術，生一子以續。」神苒苒升天而去。暨寤，心忽開朗，則吳泰伯廟也。出與人占，無不驗。汝南刺史桓臣范嘗以入考，道過吳，適得東京緱氏莊奴婢初到，桓問以莊上事，暨云：「此莊姓盧不姓桓。」見一奴又云：「此奴即走，仍偷兩貫錢。」桓問：「今去改得何官？」暨又曰：「東北一千里外作刺史。須慎馬厄。」及行至揚州府東，奴果偷兩千而去。至東京，改瀛州刺史，方始信之，常慎馬厄。至郡，因拜跪，左腳忽痛，艱於行，有一人解針，針訖，其痛轉劇，遂請告，經一百日停官。其針人乃姓馬。歸至東都，於伊闕住，其緱氏莊，買與盧從願。方知諸事無不應者。後娶妻，果生一子。
毛升，字伯時，御史節弟也。少穎慧，讀書過目不忘。七歲喪明，夢遇異人授以前知之術，玩物聽聲，大類邵子皇極數。近在眉睫，遠雖數千百里，決人之死生存亡，禍福得喪，若目睹也。占者坌集，日不暇給。饋之則一無所受，聲稱藉甚。巡撫諸臣因以上聞。永樂間，兩召至京師，凡軍國事有疑，輒問之，無不神驗。上喜甚，欲加顯秩。升辭曰：「臣賦命貧薄，不得祿食，獲守本郡陰陽正術足矣。」上益賢之。以老疾，乞還。因命中使護行。宣德間，復召人，寵眷有加。方升之少也，父母旦夕期其大成。忽失明，傷之特甚。升賦一詩以慰父母曰：「失卻雙瞳未是災，暗中常得好懷開。隔窗聽竹消清晝，扶杖聞鶯步綠苔。盡有好音供醉耳，更無邪色破靈台。老親何用多傷慨，錦片光陰看過來。」灑然自得，一無煩態。非夙世智慧，能超一切前塵妄想，安得若此？此其術之所以通靈，而夢亦甚奇矣。

