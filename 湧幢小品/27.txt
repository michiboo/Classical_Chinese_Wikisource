
江南花木勝遊，梅時玄墓，菊時婁江，桃華時蟠螭，芙蓉時西湖，術時菁山葛仙井，楊梅時光福，櫻桃時北固山。而時令佳境，則太湖月，錢塘潮，兩天目松石，棲賢筍，洞山茶，鷹窠、普陀山看海及日出，庶幾得之。
客有三人與梅丈人論理趣淺深，曰：「玉雪為骨冰為魂，耿耿獨與參黃昏。遙知雲台溪上路，玉樹十里藏山門。」一客曰：「碧瓦籠晴煙霧繞，藐姑之仙下縹緲。風清月白無人見，洗妝自趁霜鍾曉。」一客曰：「在澗嫌金屋，照雪羞銀燭。直從九地底，陽萌知獨復。」丈人曰：「初得吾皮，次得吾骨，得吾髓者，其三之復乎。」
興化縣木塔寺，殿材皆紫桱，美材也。賈人以木筏載黃梅一株，樹之殿傍。胡僧坐其下，忽不見。殿成而梅日盛。偶以占年，東盛則上河豐，西盛則下河豐，俱盛則俱豐，俱衰則俱歉。雀啄之，則有蟲鼠之耗。農人多驗之。
紹定間，舒嶽祥讀書館中，會中秋月色皎然，聞瓦上聲如撒雹，甚怪之。其祖拙齋啟門視之，乃曰：「此月中桂子也。我嘗得之天台山中。」呼童子就西庭中拾得二升，其大如豫章子，無皮，色如白玉，有紋如雀卵，其中有仁，嚼之，作芝麻氣味。囊之，雜菊花作枕，清芬襲人。其收拾不盡，散落磚罅者，旬輒出樹，子葉柔長，終冬猶秀。尋徙植盆中。久之，失其所在。
杜鵑花以二三月杜鵑鳴時開，一名映山紅，一名紅躑躅。有二種：其一，先敷葉後著花者，色丹如血；其一，先著花後敷葉者，色差淡。人多植庭檻間，結縛為盤盂翔鳳之狀。越州法華山奉聖寺佛殿前者特異，樹高與殿簷等，而色尤紅，花正發時，照耀楹桷牆壁皆赤。每歲花苞欲拆時，寺僧先期以白郡，府守率郡僚往燕其下，邦人亦競出往觀，無虛日。寺僧厭其擾，陰戕之。蓋宋時已凋枯矣。郡齋有杜鵑樓，天衣、雲門諸剎皆有之。又上虞釣台山上雙筍石，其頂有杜鵑花，春夏照爛，望之若人立而飾其冠冕者。齊唐宋太祖、太宗、真宗遏密之時，花枯瘣，三載乃復。《上虞志》又謂：仁宗崩，三年不榮；高宗崩，花忽變白；孝宗崩，三年若枯，既而復茂。《嘉泰志》云：「近時又謂先敷葉，先著花者，為石岩以別之。」然鄉里前輩，但謂之紅躑躅，不知石岩之名起於何時。今江南在在皆稱石岩。
並頭蓮，前未經見。晉泰和間生於玄圃，謂之嘉蓮。其後見者不一，柳宗元、張仲素俱賀表，今所在有之，不為奇。有一本而三萼者。
蓮有四面者，徐文貞詩云：「四面花開玉露滋，曉風翻雨葉垂垂。泉明酒思濂溪癖，憑仗盆池惜一枝。太華峰頭幾夢遊，若耶輕舸亦難求。小池寂寞憑誰遣，面面華邊看白鷗。」
唐時四川忠州，有木蓮二株，其高數丈，在白鶴山佛殿前。其葉堅厚如桂，仲夏作花，狀似芙蓉，香亦如之。每花拆時，有聲如破竹。
蜀西雪山，有佛果樹，高數丈，葉如芙蓉，花白，兩出若蓮瓣，大如掌。參差相掩，陽則展敷，陰則吻合。果在其中，至冬殷紅，類紅消梨。
蜀主昇平，常理園苑，有青城山叟申迅進紅梔子，花爛紅，六出，芬香襲人，結實甚大。用以染素，則成赭紅。
廣西太平府有羅望果，自外皮剝至見膚，凡九層，食之甚甘。廣東人呼為九皮果。
石榴，舊說以枯骨置枝間，石壓其根，則結子繁盛。杭越之間，呼為金厖，蓋避錢鏐諱云。剡中者佳，地近東陽，多榴房。
華容縣觀音寺，有玉蘭一株，輪囷盤鬱，高十餘丈，遠望如玉山。
潯陽陶狄祠植山茶花一株，幹大盈抱，枝蔭滿庭，二月三日祭時，花特盛，好事者分種之，竟無一活。紹興曹娥廟亦有之，止加拱把之半。土人云千年外物。
蕭縣有天棗，在天門寺。春時吐華，結實如酸棗，可食。每四月七日，其實皆熟，次日遂空。
宋淳熙間，秦中有雙株海棠，其高數十尺，修然在眾花之上，與江淮所產絕不類。荊南官舍亦有兩株，略如之。姿豔柔婉，豐富之極。
青城山有牡丹，樹高十丈，花甲一周始一作花。永樂中適當花開，蜀獻王遣使視之，取花以回。
宋淳熙三年二月，如皋縣桑子河堰東孝裏莊園有牡丹一本，無種而生。明年三月花盛開，則紫牡丹也，過者皆往觀之。有杭州觀察推官東過，見花甚愛，欲移分一株，掘土深尺許，見一石如劍，長二尺，題白：「此花瓊島飛來種，只許人間老眼看。」遂不敢移。以是鄉老有生旦值花開時，必造花下，飲酒為壽。間亦有約明日造花所而花一夕凋者，多不吉。惟有李嵩者，三月八日初度，自八十看花直至一百九歲而終。
嶺南無牡丹，移植不花，花即不利其主。梁文康之孫中舍紹績，攜至家，花開召客飲，疾發即殞。易數主皆然。
陸成之宅牡丹一株，百餘年矣，花朵茂盛，顏色鮮麗。有李氏者欲得之，主人已許，俟開後乃移。既移，其花朵朵皆背主面牆，強之向人，不能也。未幾，凋殘零亂，無復前觀。
紫微，一名滿堂紅。
《越絕書》：「勾踐種蘭渚山。」王右軍蘭亭是也。今會稽山甚盛。餘姚縣西南，並江有浦，亦產蘭，其地曰蘭墅州。自建蘭盛行，不復齒及，然移入吳越輒凋。有善藏善植者，售之輒得高價，而香終少減。以野人論之，更不如山谷間取之甚易而且多。貴所賤，少所見，豈虛語哉？
蕙，餘姚江邊多產之，因名蕙江。今惟閩為最盛，遍於江南。有譜。
黔中緋桃花、夾竹桃花甚蕃。另有一種，名日月桃，一枝分花，或紅或白。又有六月柿，莖高四五尺，一枝結五實，或三四實，一樹不下二三十實，火傘、火球，未足為喻，條似蒿，葉似艾，花似榴，種來自西蕃，故又名蕃柿。
草木之花皆五出。雪花六出，朱文公謂地六生水之義。然桂花四出。潘笠江謂土之生物，其成數五，故草木花皆五。惟桂乃月中之木，居西方，四乃西方金之成數，故四出而金色，且開於秋云。然簷卜亦六出。
楓木之老者為人形，故曰靈楓。其曰靈椿，則顓以壽言矣。謂帝座曰楓宸，蓋侍衛臚列不動有如楓，又曰丹宸，即丹楓也。
金剛纂，生天目。其樹長不滿三四尺，多屈曲，雖春夏亦無葉，每觸其枝，曳裾不前。夷緬國有是種，相傳剉其末以漬水，水必毒，飲者立死，曰人瘴。又能借之以為誘淫之法。
楠木，材巨而良，其枝葉森秀，若相迴避然，謂之讓木。文潞公詩所謂「移植虞芮間」者以此。
樹皆有皮，惟紫荊無之。木皆有理，惟川柏無之。花皆有種，皆可變色。
宋南渡時，高麗進陰陽柏二株，初僅二尺，種之永懷寺殿庭左右。久之，高與殿等。每左花則右實，右花則左實。
金荊榴樹，色如真金密緻，而文彩盤蹙，有如美錦，細膩而香。隋煬帝時，朱寬征南，得此木數十片，用以作枕及案面，沈檀所不及。
雲南太平諸郡，有木，肌柔膩而色白如銀，名曰銀木。用以製器，絕佳。
松蘿樹，唯安南有之。唐大中間，裴休建宣州廣教寺，黃櫱禪師募得此材，以神通力，皆自井中踴出。寺成，尚餘八株，植之殿前，輒敷榮長茂。遇僧有異行者，即開異花數色。
橫州產鐵樹，高三四尺，幹葉皆紫黑色。葉類石南，而質細厚。每遇丁卯年乃花，花四瓣，紫白色，如瑞香，一開累月不凋。
蜀地楊柳多寄生，狀類冬青，亦似紫藤，經冬不凋。春夏之間作紫花，散落滿地。冬月之望，雜百樹中，榮枯各異。
都昌柴棚鎮有古松一株，太祖征偽諒時，憩其下。萬曆甲申，知縣王廷策即地建亭，掘得白蟹，畜之江。又建前亭，豎梁時，有赤鯉從空飛下。高皇帝自將兵十萬取婺州，過蘭溪縣，見古柏甚奇，駐師其下，有方姓老人拜伏曰：「此聖天子也。」喜之，贈以詩箑，令得遊天下。柏後創亭繞之，而空其中。夜半，人望之，輒有蒼龍繞伏其上。王世懋詩云：「何年古柏尚青青，曾是高皇玉輦停。不信聖恩偏雨露，枝枝都作老龍形。」
浦城縣村中有白果一樹，世傳以為仙人擲樹枝於上，其枝垂生。每年果熟時，不生於枝節，惟於樹身腫成大塊，破之，可得二三斗，多至石餘。形視凡果差小，味則同。
古楝樹，在江濱野田中，土人呼為黃楝。高不過丈許，而周匝可布十肱，從地拔起，色類精鐵。望之如百十怪石，磊磊峻峭，逼而視之，莫辨其為植木也。綴以老幹虯枝，拳曲夭矯，而枯瘦削立，又絕似坡公筆意。野人相傳，有神宅焉，樵牧皆不敢迫，必千年物也。好事者徘徊其下，移日忘去。惜峙大荒，非塗轍所經，故賞識者少。東天目自化城寺側轉，有松樹一株，亦如之。根在崖下，頂高走路僅二尺許，俯視如薺，規圓可三畝，牧童翻斤抖其上，不動也。
蘭溪黃湓之下，大溪岸上，有檀木一株。其大合抱，高十數丈，不知幾何年矣。每歲春夏時，溪流漲後，始生枝葉，其發生早晚，必以水漲為期。如或漲後而不發，則必復有大水。鄉人因以占水之候。
青州譙氏，大家也。其所居堂後有大柿樹，圍三文許，蓋數百年物。崇寧二年，冬雪寒甚，木凍，忽裂至根。中有奇石，長袤丈，紋理瑩然，碧色可愛。聞者爭觀，莫測其兆，多以為祥。然自此家道淩替，售宅於他人，居之復不寧。洎宣和末，不及三十年，屢易主人矣。
萬箭樹在永昌府天井山北，段氏時撲蠻為盜，出沒於此，故過者射其樹以厭之。樹高五丈餘，箭鏃如蝟毛然。
太倉州吳怡，一夕夢兩綠衣丈夫桎梏至公前，叩頭乞命。嘿念是且有當死者。比旦起，行伺門間無所見，見有人腰斧鋸，趨而前問之，則曰：「適有木商，構得村中二銀杏樹，約券已成，且伐矣。」公驚曰：「木乃有神。」如其值償之，乃免。
人面竹，剡山有之。竹徑幾寸，近木逮二尺，節極促，四面參差，竹皮如魚鱗而凸，頗類人面。《爾雅》：「莽數節。」
戴凱之《竹譜》：「竹之別類有六十一。」黃魯直以為竹種類至多，《竹譜》之類皆不詳，欲作《竹史》，不果成。今所錄貓竹一作茅竹，又作毛竹，幹大而厚，異眾竹，人取以為舟。《四明洞天》：「毛竹叢生澗邊。」又金庭山毛竹洞天有毛竹。
月竹產於蜀嘉定州，每月生筍。
崇陽縣有龜紋竹，惟寶陀岩產之。竹僅一本，製扇甚奇。聞今亦絕種矣。
高潘有疏節之竹，六尺而一節。黎母山有丈節之竹。瓜州有無節之竹。羅浮有龍公之竹。臨賀有十抱之竹。濡州有扁竹。占城有藤竹。員丘有船竹。東方有弓竹焉，郤曲如藤，得木乃倚。南荒有沛竹焉，其長百丈。
澄州產方竹，體如削成，可用為杖。溱州產通竹，直上無節而空洞。
成都有竹，青黃相間，謂之黃金間碧玉。辰州有龍孫竹，生山谷間，高不盈尺，細僅如針。桃源山有方竹。湖湘間有徑尺之竹，可以甑。羅浮山有龍公竹，其大徑七尺，一節長丈二尺，葉若蕉。
熊耳山有丹青竹，其葉黃碧每相間。交廣有思摩竹，筍自節生，筍既成竹，至春節中還復生筍。黑竹如藤，長丈八尺，色黑如鐵，每節長二三寸，名觀音竹，產占城國。
蘄州嘗產十二時竹，其竹繞節凸生子、丑、寅、卯等十二字。安福周俊叔得此，植之家庭，十餘年，筍而竹者十之三。
茶陵州雲陽山有草高三十丈，一本千枝，一枝萬葉，百年而開一華，已開不謝。陰卷晴舒，狀似芭蕉，名曰經劫草。
蘆葦、苕荻，皆草之屬也，惟葉與色稍異。苕尤紺碧可愛。然皆生於水次洲上。惟我湖廣苕山，高二百丈，遍山生苕，望之翩翩作鳳尾形。苕水所由出，自頂及麓，處處湧溢，草、水、山合為一，以此稱奇。
綏寧有夢花草，其莖如藤，其花黃白，叢條如線。有疇昔得夢而遺忘者，紐之即寤。又有草，名八角蓮，可以伏蛇。諺云：「識得八角蓮，可與蛇共眠。」
廣西有都管草，一莖六葉，能辟蜈蚣。又有蛆草，能辟蚊蠅。
紅草，產廣西太平府，亦名草禁。彼人用以漬水作紅飯，或以染帛。又有胡蔓草，葉似柳而大，蔓生著黃花，一葉下咽，立能殺人，亦名斷腸草，又名香菌，唯甘草汁解之。
鶴子草，形如飛鶴，當夏作花，有雙蟲生蔓間，食其葉，久則蛻而為蝶。女子佩之，號為細蝶。《北戶錄》：「有無風獨搖草，曰媚草。」即此類也。
桂林有睡草，見者令人睡，握之久睡，一名醉草，亦名懶婦箴。
金州西北五里心山有草，雖大風，不偃。
容梧之蒿可棟。高潘之蕨可杖。蘇門答剌之瓜茄，一植而五歲。儋州之荷，四時作華。北荒有七寸之棗。南荒有三尺之梨。東荒有三尺之椹。木蘭皮國有五尺之瓜、三寸之麥。暹羅之稻粒盈寸。屯羅島之麻實如蓮菂。
松為百木之長。蘭為百草之長。桂為百藥之長。梓為百木之王。牡丹為百花之王。葵為百蔬之王。綸組也，紫菜也，海中之草也。珊瑚也，琅玕也，海中之木也。
棗杏之屬為核果。梨奈為膚果。椰胡桃之屬為殼果。松柏之實為檜果。木謂之華，草謂之榮，不榮而實曰秀，榮而不實曰英。竹萌謂之筍，蘆萌謂之虇，穀稻萌謂之秧。
苔為澤葵，又名重錢，亦呼為宣蘚，南人呼為後草。倪元鎮庭中，苔滿落葉，以長竿揭而去之，不欲踐傷也。
今人稱茄子為酪酥，出於宋龍圖閣一書，曰《貽子錄》。或曰，當作落蘇。未知孰是。
寇宗奭《本草衍義》曰：「白冬瓜一二斗許大，冬日收為菜，又蜜煎代果，可以禦冬，故曰冬瓜。」今皆誤書曰東，蓋因西瓜之對也。又有青色、黃色，而形類越瓜者，本名胡瓜，晉永嘉後，五胡亂中原，石勒僭號於襄國，諱胡尤峻，因改為黃瓜。胡荽為元荽。胡麻為芝麻。胡桃為核桃，江南曰羌桃。
相傳西瓜種乃元世祖遣人入西域所攜者。然金王予可雲南《詠西瓜》云：「一片冷裁潭底月，六灣斜卷隴頭雲。」則又在元之前矣。
溫州乳柑，冬酸而春甘。太和山騫林茶葉，初泡極苦澀，至三四泡，清香特異，人以為茶寶也。
薔薇露出回回國，番名阿剌吉。此藥可療人心疾，不獨調粉、婦人容飾而已。
其凝如脂，懸樹上，有方三十里，積至十餘日者，則宋文帝十七年高平鄉富民村也。徐州刺史趙伯符以聞。
元祐八年，南城縣東界山甘露降，沾結數十里，逾月不散。
正德六年，如皋縣嘉禾，一本有至百莖者，其一本二十莖者尤多。
漢靈帝中平元年，濟陽濟陰宛朐離狐縣界，有草生其莖，靡累腫大如手指，狀似鳩、雀、龍、蛇、鳥獸之形，五色各如其狀，毛、羽、頭、目、足、翅皆具。
苻堅圍姚萇，營中乏水，絞馬矢以吸，多渴死者。俄大雨，營中數尺，周營百步外寸餘而已。堅怒，推案曰：「天其無知。」乃降澤賊營。河朔三鎮叛，自相推為王，築壇就位。是日，三叛軍上有雲氣頗異，馬燧方任征討，望而笑曰：「是雲無知，乃為賊瑞。」先是，其地土忽高三尺，獻諛者以為益土之兆。嗟乎，天與雲，豈無知乎？僭竊叛逆，數之所值，自不能違。祥瑞原不獨為君子設也。
嚴分宜禮書時，因宣召旁午，寓頗遠，艱於趨赴，移之西關外。構堂，舉梁正寢，群鶴自雲外止於上，翔鳴良久乃去（意當時方士所致）。眾咸駭異，分宜自作。因思齊武帝葬皇后，其墳上有白兔來棲，畢事乃去，此皆世間祥瑞事。乃嚴氏權寵，不及廿年，敗沒，齊朝僅再傳廿年亡國，則祥亦終非永福也。太原相公亦有來鶴堂，余宴其中，相公述其異，然來止獨鶴。不數年，相公父、子、孫俱沒。
宜興長橋下，舊有白獺，若出穴，四望而嗥，則為兵兆。神而祠之，禱必有驗。或賦詩云：「淪淵不作捕魚忙，攙報人間赤白囊，世道清平渠屏跡，吳宮醫頰授神方。」
嘉靖甲辰大荒，平湖尤甚。有趙通判者，下縣催征，刑法嚴刻，邑人大恐。時乞兒甚多，有犬作人言，語之云：「趙通判領庫銀三千行賑，曷往懇？」相牽詣趙，倏忽數百人，無賴子又乘之大噪，趙惶懼，逾牆遁去，乃得停徵。
正德十三年六月四日，陝西會城初昏時，陰黯忽大明，有巨人長三丈餘，見撫台東，足長四尺許，衣袂飄搖，鬚髯如叢戟，已而大風雨，遂失所在。嘉靖三十四年十二月十二日，咸寧王濯未第時，同二三友人丙夜過秦邸，見一巨人從東蹣跚而來，高三丈餘，衣鶉百結，若乞者狀。至蕭牆東南隅，扶牆內望，若有太息聲。萬曆三十五年，一宗室出門，又見一巨人從北著白衣、白幘，耳有墜，高二丈餘，兩目炯炯，火光射地，望南而去。
正統戊辰秋，南城縣丁祭。是夜三更，學中明倫堂暨東西齋，從空飛石而下，皆水中久浸，尚帶苔衣，重可四五斤。惟有聖殿，飛石不到。
遼東廣寧等衛，狂風大作，晝暝。有黑殼蟲墮地，大如蒼蠅。久之，俱入士。又數日，鑽土而出，飛去，薨薨如蝗。沈陽錦州城垛牆為大風所仆者百餘丈。野火燒唐帽山堡，人馬多死傷者。
成化二十三年，浙江景寧縣屏風山有異物成群，其狀如馬，大如羊，其色白，數以萬計，首尾相銜，從西南石牛山浮空而去。自午至申乃滅。居民老幼男女，無弗見者。耆老梁秉高言，正統間亦有此異，地方不寧。本縣頻年旱災，民力耗竭，復見此物，莫不震懼。
世宗中，正月望前三日，有蟆數百萬，大小相負，自高郵蛤蜊壩過，人皆礙足不能行。入興化界，散漫無跡。負行，蟆爪入膚理，手劈之不能脫。識者以為水征云。
萬曆丁亥，秀水思賢鄉有異鳥集於樹，人頭，鳥身，額下有白鬚，竟日而去。世間變怪多矣，此亦甚奇。其年水災，次年戊子米貴，死者滿路，水皆肥腥不可食。余赴科試，在杭州昭慶寺，夜步階除，微風吹積屍腐氣，不可忍。又一日，登保俶塔，望山後積柩，幾至山半，流液成川。
萬曆十七、十八年，揚州府大旱，下河茭葑之田，赤地如焚。有黑鼠無數，豗<兀貢>葑田，食根至盡。葑土墳起，一經野燒，悉成灰土，比之牛耕，其功百倍。鄉民賴之，墾田十之一二。
十七年八月二十二日晡時，山東臨邑縣蜻蜓蔽空，勢如飆輪，東西亙數里，彌望無際。少時大雨至，俱盡。
十八年夏初，乳源前江，多蛇銜尾自下而上，至燕口岩穴中，一日夜始盡。人擊之，亦不為害。
萬曆四十四年，丹陽有蝗從西北來，蔽天翳日。民爭刲羊豕禱神。神有蒲神大王者，尤號靈異，凡禱之家止齧竹樹茭蘆，不及五穀。有朱某者，牲醴悉具，見蝗勢且逝，遂不致禱。須臾，蝗復返集，朱田凡七畝，盡齧而去，鄰塍不損一苗。相傳有怪書投其神曰：「借道不借糧。」亦可異也。
弘治十四年，馬湖府底渦江，水色變白，明瑩可鑒。翌日，白濁如泔漿，凝於兩岸沙石上者如土粉。至十七日，始復如舊。
敘州府東南二河水變色，白如雪，濃如漿者，凡三日。
洪武二十三年七月，揚州海潮泛溢，溺死灶丁三萬餘人，松江海鹽亦各二萬餘人。是時，江淮之民，殺戮至慘，豈猶未滿耶？
萬曆九年、十年，山西連年大旱，百姓死亡。平涼、固原城外掘萬人大坑三五十處，處處都滿。有一富家女，父母餓死，頭插草標，上街自賣，被外來男子調戲一言，慚甚，自撞死。有一大家少婦，見丈夫餓垂死，將渾身衣服賣盡，只留遮身小衣，剪髮，沿街叫賣，無有應者。其夫死，官差人拉在萬人坑中，少婦叫喚一聲，投入坑。時當六月，滿坑臭爛，韓王念其節義，將妝花紗衣一套捄之。婦言：「我夫已死，我何忍在世飽飯？」晝夜哭，三日而死。
嘉靖三十四年乙卯，十二月十二日壬寅，山西、河南、山陝同日地大震，聲如雷，雞犬鳴吠。陝西華州、朝邑、三原等處，山西蒲州等處尤甚。或地裂泉湧，中有魚物，或城郭房屋，陷入地中，或平地突成山阜，或一日連震數次，或累日震不止。河渭泛漲，華嶽終南山鳴，河壅數日，壓死官吏軍民，奏報有名八十三萬有奇。致仕南兵書韓邦奇、南光祿馬理、南祭酒王維楨同日死焉。米仲良家八十五丁，陳朝元家一百十九丁，俱覆。如此者甚眾。其不知名、未經奏報者，復不可數計。
地震之夕，王祭酒侍娛太夫人，漏下二鼓，太夫人命歸寢，領諾歸。未即榻而覺，乃奔出，急呼太夫人。時太夫人已就寢睡熟，祭酒反被合牆壓斃。太夫人雖屋覆，固無恙也。富平舉人李羔與冀北道參議耀州左熙，內兄妹丈也，同會試，抵舊閿鄉店宿，聯榻而臥。李覺地動走出，呼傾時，左被酒，寤聞未起。既李被崩崖死，而左賴床槅撐支，止傷一指。其初發也，自潼關、蒲阪，奮暴突撞，如波浪騰沸，四面潰散，隨各以方向漫緩，而受禍亦差異焉。省城之西漸輕，東則漸重，至潼關、蒲阪而極。輕者房壁之類尚以漸左，重者則一發即傾蕩至盡。輕者，人之救死，尚可走避，重者，雖有幸活，多自覆壓之下，掘挖而出。如渭南城門陷入地中，華州堵無尺豎，潼關、蒲阪城垣淪沒，他如民庶之居、官府之舍，可類推矣。縉紳被害，自前三人外，又有渭南郎中薛祖學、員外賀承光、主事王尚禮、進士白大用、華陰御史楊九澤、蒲州參議白壁，而渭南謝令全家靡遺。其他如士夫居民，合族而壓死者甚眾。受禍大數，潼、蒲之死者什七，同華什六，渭南什五，臨潼什四，省城什三，而其他州縣則以地之所剝，別遠近，分淺深矣。受禍之慘者，如韓尚書以火廂坑煨燼其骨，薛郎中陷入水穴者丈餘，馬光祿深埋土窟而檢屍甚難。其事變之異者，或湧出朽爛之船板，或湧出赤毛之巨魚，或山移五里而民居儼然完立，或奮起土山而迷塞道路，或一山分移，相去四五里。其他村樹之易置，阡陌之更反，蓋又未可以一一數也。時地方乘變起亂，省城驚傳回夷反，久之始覺為訛言。如渭南之民搶倉庫，以鄉官副使南逢吉斬二人而定。蒲州居民掠財物，以鄉官尚書楊守禮斬一人而定。同州之民劫鄉村，以舉人王命手刃數人而定。此變之後，次年固原地震，其禍亦甚。至隆慶戊辰，本地再震。自是以來，五年無月，居常震搖，迄萬曆之歲，未甚息焉。是以居民罹此荼毒，勉造房屋，而不敢為安業。有力之家，多用木板合廂，四壁上起暗樓；公衙之內，別置板屋，以防禍焉。
地震有連數省者，有一省者，有一府、一邑者，有一村落者。即一村落，有微震、大震、無聲、有聲、聲至如雷者。萬曆戊午十二月六日，花林茅中翰在家，地震聲如雷，自西而東，約十餘里，距南北各二三里外，都不覺有異，遠近大小之間迥別如此，真不可解。一老農云：「有一家動搖，或止一楹，而余家余屋不然。」此又以尋丈尺寸論矣。山中泛洪，亦如之。戊午七月十三、四日，大風雨，自寧國而東至吾鄉安吉等處，泛者數百處，水高至數丈，漂沒無算。而餘年，有十餘處、數處、只一處者，其地若有物奮起，或曰蛟為之，然又有突屋透瓦徑出，而不發水、不害人者。山樵云：雉與蛇交，生卵入地，每歲雷發，陷下一尺，不知若干年始生，又不知生若干年始出，大約隨其大小強弱，以為勢之低昂，不可一律論。此固是一說，而余謂山壑中亦必有真蛟蜃久伏而出，決不止雉蛇之毒氣也。
萬曆二十七年八月，陝西狄道縣城東五里，地名毛家坡，山長二百餘丈，午時崩裂一半，長一里，其下衝成一池。山南平地，湧出大小山五座，約高二十餘丈。山未崩之先，每夜山下火光四出，其內有聲如雷，稍稍又聞鼓樂之音，如此者十數夜。至十八日，遂崩。
萬曆十七年六月，慈谿縣民邵二等，舡到八都，地名茅家浦口，適見紅血從草湧出，約有八處，大如盆面，高有一尺，血腥濺到舡上，舡即出血，濺到人足，足亦出血，約半時方止。考嘉靖年間，一見慈谿，有倭寇入犯之禍；一見東陽，有礦賊竊發之虞。近萬曆十五年五月，復見餘姚，未幾，即有杭城兵民之變。是時閩人陳中從琉球來，報稱倭奴造船挑兵，傾國入寇，見在福建查審。尋破朝鮮，浙兵東征，死者甚眾。
嘉靖三十三年甲寅六月，京師大水，平地丈餘。萬曆三十五年丁未，閏六月二十四等日，大雨如注，至七月初五、六等日尤甚。晝夜不止，京邸高敞之地，水入二三尺，各衙門內皆成巨浸。九衢平陸成江，窪者深至丈餘，官民廬舍傾塌，及人民淹溺，不可數計。內外城垣，傾塌二百餘丈，甚至大內紫金城亦坍壞四十餘丈。會通運河盡行衝決，水勢比甲寅更漲五尺，皇木漂流殆盡。損糧船二十三隻，米八千三百六十石，淹死運軍二十六人，不知名者尤多。公私什物，民間田廬，一切流蕩。雨霽三日，正陽、宣武二門外，猶然奔濤洶湧，輿馬不得前，城堙不可渡，誠近世未有之變也。有詔發銀十萬兩，付五城御史，查各壓傷露處小民，酌量賑救。仍照甲寅年例，發太倉米二十萬石平糶。

