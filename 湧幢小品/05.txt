
洪武元年四月甲子，上幸汴梁，七月丁未回京。八月壬午再幸，十月丁丑回京。初則河南已下，再則元都已平。自往壯聲勢，且覽中原大軸，有遷都之志也。儀注雖未可考，要之，鹵簿軍容，氣象自是不同。文皇再幸北京，俱皇太子監國。五出塞，不辭勞苦。憲皇征漢，往返僅二十六日。出喜峰口破虜，往返僅二十七日。止治兵，以親王監國。而英皇北行，事起倉卒，百凡草草，從官亦不甚多。至於陷沒，非臣子所忍言，武皇驅馳，不過遊戲。肅皇自藩國入承大統，母後之葬，大議分合，親幸承天，事情自不可已。往返五千里，僅五十八日，中間駐承天者十二日。當時紛紛諫止，愛君惜費，一動不如一靜，臣子之分，直當如此。若以大體論之，從中將順，未為不可。
嘉靖十八年二月，聖駕將南狩。有軍人孫堂，由西闕門入，至午門，從御路中橋至奉天門下，登金台坐之，而守門官吏莫有知者，及天明，堂從此呼叫，方覺，捕之。堂言：「沿途搭蓋席殿，累死軍民大半，因此我來攔駕。」事聞，下錦衣衛，嚴刑根究。謂堂實病狂，當以擅入御座者律絞。及諸門役防範不密之罪。報可。而上終不為動，蓋內斷已久矣。
襄府典吏王文，同民人栗鑾，詭列名銜為奏事，語多觸犯。傳流道路，冀得聞上，停止。而李文魁、真宣等復用黃帖抄謄傳播。東廠旗校緝獲以聞。時乘輿已發，有旨逮訊文魁等，以妖言惑眾律，及二十餘人，各坐罪有差。
方南巡時，沿途有司以供具不辦獲罪，若副使潘鑒、知府劉汝鬆、同知李朝陽與州縣等官，逮行在詔獄拷訊為民甚眾。及將回鑾，諭行在兵部掌都察院事王廷相，令委所在三司知府等官分理夫馬糧草，並以躲避官員責其參治。及入河南境，抵裕州，供具復不給。於是河南參政張思聰、副使胡廷祿、陳逅、南陽知府王維垣俱逮詔獄為民，嚴旨責廷相，悉糾諸怠弛者。因移諮各撫按官，指實開具。及是，廷相彙列奏聞，自順天府尹邵錫、密雲副使高金、天津副使張承祚而下七十二員，得旨：「各官違誤推避，悖慢為甚，在京令法司，在外令撫按逮治，從重擬罪。其平日貪墨及假公科斂者，仍各追贓。完日，治罪如例。」已，法司擬上罪狀，詔錫降二級調外任，金、承祚等悉黜為民。而前此衛輝行宮火，該府官止留一人護印，餘俱械係都護軍門，縛押前行示眾。守巡並布按二司掌印者俱逮鎮撫司拷訊。於是衛輝知府王耿、汲縣署印知縣侯郡縛行駕前，至承天杖之，發邊方為民。又逮署理侍廊張衍慶及河南巡撫易瓚、巡按湯震、左布政姚文清、按察使龐洽、參政樂頀、僉事王格俱下鎮撫司，悉黜為民。其趙州、臨洺鎮二處，駕發時行殿俱災，有司官皆治罪，從行人馬死者甚眾。至葉縣，知縣李浦以持牌候各官境上，奪職。丁憂學士廖道南獻賦，以緋衣朝見，上怒其居喪從吉，奪官，則又其自取，不必言。萬乘一動，干係極大，遐想景象，以神聖孝思，尚且如此，況無事盤遊哉？末年，上病，復諭南狩取藥，中外洶懼。徐文貞力諫得止。
世宗即位之四日，迎母妃於安陸。用船四千艘，人夫四十萬。江行考遞水手數千人，其第一人為御舟柁工，即洑流湍急，舟穩如山。余渡江，其子在江干擺渡，能言之。問其父姓名，曰王金。生時母夢仙妃渡水，踏一魚，烏金色，落其家，人以為瑞雲。後尊為章聖皇太后。患目淚，用海松子有驗，命守臣於暹羅瀕海諸處采進。
皇祖母惠孝皇太后邵氏，知書，有容色，杭州兵家女也。年十四，聘者七人皆死。一指揮聘之，已上馬迎矣，墜而死。其父充漕卒，攜至京師。成化中，選入掖庭，居別院，未得進。嘗賦詩曰：「宮漏沉沉滴絳河，繡鞋無奈怯春羅。曾將舊恨題紅葉，惹得新愁上翠蛾。雨過玉階秋氣冷，風搖金鎖夜聲多。幾年不見君王面，咫尺蓬萊奈若何。」詩成，微吟。憲宗步月過院，聞而異之，遂召幸焉。生興王，是為睿宗獻皇帝。配蔣妃，實生世宗肅皇帝。世皇既正大統，時以貴妃在宮中，尊為壽安皇太后。元年十一月崩，上諡考惠。其弟喜封伯，欽賜為其父造墳杭州，極壯麗，費可十餘萬，所稱邵王墳者是也。今子孫貧，貨石築十錦塘，已蕩然矣。邵後又生穀王。
自來皇太后之父母罕有存者。神皇即位，尊皇后為仁聖皇太后，皇貴妃為慈聖皇太后，兩宮並重，其父母皆存，真太平盛事。仁聖父陳景行，封固安伯，以壬午年卒，年七十。贈太子太保，諡榮靖，祭十六壇，賜賻二千兩。妻張氏，禮部尚書張文質女，癸未年卒，賜祭葬同。慈聖父李偉，封武清伯，已進侯，癸未年卒，年七十四。贈安國公，諡恭簡，祭二十壇，先賜營壙銀三萬兩。妻王氏，時入宮，聖母以家人禮上食，王避匿曰：「太后至尊，奈何以老婦褻朝廷禮。」賞賜不可勝紀。丁亥卒，祭如前，賻五千兩。固安三子：昌言，錦衣指揮僉事；嘉言、名言，錦衣千戶。武清亦三子：文全，襲伯；文貴，左都督；文進，御馬監太監，蓋自宮從慈聖入內者，未知宮中何以相處？兩宮並存，則嫡母加二字為別，所重自有在。今已並加，而其父母恩禮殊絕如此，則又起於慈懿之分別也（慈懿皇太后錢氏，英宗皇帝正後也）。
慈懿雖加二字為重，然特虛名耳，於外家無所推恩。最初正位中宮，父貴，原金吾右衛指揮使，加都督同知，卒後不聞贈諡。長子欽，僅嗣錦衣指揮使；次子鍾，正統十四年從北狩，俱死於難。既而鍾遺腹生雄，遂以後欽，世其官。天順元年，升都指揮使。成化初，晉後軍都督僉事，尋轉同知。卒年三十，賜寶楮萬緡，諭祭營葬。初，英宗重念後族胤嗣單弱，每欲胙雄茅土，慈懿輒辭謝，故終身不及封拜。雄卒後，憲宗念累朝外戚俱有封爵，乃封雄子承宗為安昌伯。而周太后家封二伯，尋晉侯，恩禮隆厚，百倍於錢。及慈懿崩，阨於周太后，幾不得祔。賴憲宗明聖，大臣力爭，得祔。蓋嫡母雖尊，比易代，決不敢敵生母。觀慈懿之雲，則仁聖得此，已極崇重，而陳氏亦云厚幸矣。
國初親王府基，秦用陝西台治，晉用太原新城，燕用元舊內，楚用武昌靈應寺，齊用青州益都縣治，潭用潭州玄妙觀，靖江在獨秀峰前。以後續封者，自宜詳載，而史不必盡書。要之，必取郡地之最廣與風氣最適中者用之。
親王府制：王城高二丈九尺，女牆五尺五寸，城河闊十五丈，深三丈，正殿基高六尺五寸，月台五尺九寸，各有定數。而殿之尺寸不著。秦府殿高至九丈九尺，韓府止五丈五尺，大相懸絕。豈秦、晉、燕、周乃高皇后親生，故優之，諸子不得與並耶？余見吉府、榮府，城高僅二丈餘，城外並無河，想即以本府長沙、常德之城池為據，而內城特作子城。其餘可類推矣。
親王之國，鄭、淮、荊、襄、梁五府皆仁宗子，宣宗弟，用船不過二三百艘；德、秀、吉、崇、徽五府皆英宗子，憲宗弟，用船亦不過七百餘艘。除五府及各官應付車輛人夫，其軍校人等，船令自備，在途亦自拽送，不起人夫。至吉王始奏乞護送人夫，然每船不過五名。興、岐二王之國，分外陳乞，至用船九百餘，沿途起夫至數萬。其後復加撙節，止用船七百，行李車輛，自承奉長史而下，各有等差，吏典軍校，四人共車一輛。所過州縣驛道，止供柴薪，不支廩給。弘治十一年，壽、涇二府官校恣橫，至毆辱憲臣，逼取財物，地方騷動。事聞，承奉長史俱坐罪。正德初，榮王將之國，所司請申明舊例，行所在官司，曉諭約束拽船人夫。親王並妃船，每船上水八十名，下水五十名。其餘裝載物件，每船上水二十五名，下水十五名；本府官員船，上下水俱十五名；軍校船，上下水俱五名。
景王之國，隨行官二十七員，校尉六百名。軍一千名，背負什物軍一百名，馬一百匹。其驛遞舊制，雙馬、單馬、起船符三道。今照宣德軍例，只與單馬起船符驗。
福王之國，用船一千一百七十三隻，比潞王多二百四十八隻。隨行軍一千一百名，沿途以少司馬一人總之。潞王則蕭嶽峰大亨，福王則魏惺吾養蒙。所隨旗校內使，皆擇中下者以行，即承奉稍黠，亦不能肆。而其餘兵衛，獨懾兵部，所至不過依常夫馬廩給，一夕而行，原不為害。乃好事者議於經過去處蠲恤，不知惟車駕所過有之，藩王何為者？雖寢不行，而其識見亦可概見矣。
封王一差，親王以勳臣為正使，其餘用京堂、科臣、部屬、中行等官，翰林、文學侍從，例不差遣。自弘治七年十月，始差侍讀江瀾。次年，侍講劉忠。又次年，停遣。十年，侍講張芮。十八年，編修陳霽。劉瑾亂政，革六科不用。瑾誅仍舊。正德六年，檢討穆孔暉。七年，編修陸深。八年，編修崔銑。自後增為二人。以後紛紛四出，不可紀矣。
天順四年，再迎襄憲王至京，恩禮有加。比返國，上親送至蘆溝橋，車駕後王。王辭曰：「以臣先君，大亂之道也。」上曰：「王德厚望尊，今日非以君送臣，乃以侄送叔，何亂之有！」王不獲已，命舁人倒其肩輿，示不敢背焉。
遼王國於荊州府。嘉靖中，庶人憲㸅，聰明絕世，行多縱泆，當之以叛。劾疏中有「觀兵八里山」之說，傅致其獄，過也。被執月餘，飲酒賦詩，了不為意。行之日，表辭毛太妃，血淚淋漓，全表皆濕。表既上，如故也。惟語袁太守曰：「公知吾好文墨，多致文房四寶去。」見者無不哀之。
正德九年，東平人西鳳竹造吏部主事梁穀，為言鄉人袁質、趙岩等糾眾數千，將為逆。梁為本州著姓，蓋宋梁灝、梁固之後也。穀居鄉凶戾，行多不檢，倚惡少為助。既貴，此輩常往來其門，頗厭苦之。又與千戶高乾等有怨。聞鳳竹言，輒意動，乃遣人訪於屈昂。昂亦亡賴，報書愈狂誕。又有劉升者，穀素與往來，詢以故，升嘗為千戶王瓚所辱，誣瓚亦預謀。穀因並以乾及惡少姓名皆稱為從逆者，告變於尚書楊一清，遂聞於上，召兵部議。尚書陸完請亟諭山東鎮巡官密鋪，窮治黨與。仍令總兵官劉暉以及東軍千五百人駐濟寧，伺變進兵。會魯王入，長史馬魁譖奏其子歸善王當沍妄言欲反，穀復謂當沍與質連謀。遣太監溫祥、大理寺少卿王純、錦衣指揮韓端往執當沍。復議用兵，命總兵郤永以所部邊軍及河間達官舍餘千五百人駐德州，副總兵桂勇將千人駐大名府，遊擊將軍賈鑒，大同軍五百人，駐徐州，仍敕河南都御史陳珂、淮陽都御史張縉分守要害。京師洶洶，傳言宗室有大變，旬日間所在震動。及祥等馳至，合兵圍王府，當沍方飲而臥，與質等皆束手就執。祥等按問，無反狀。蓋質以武斷為鄉人所怨，又善射，當沍愛之，嘗賞以錢布。岩以候缺引禮舍人懷贄謁當沍，嘗留飲。穀諸所指，皆平人也。乃械質等至京，暉及永等兵皆罷。巡按李翰臣因劾穀報怨邀功，且言當沍之罪成於馬魁，乞置二人於法，詔以翰臣為謀叛者隱匿，逮繫錦衣獄。質等既至法司，以告變由穀，請逮穀與質等面證，不從。已而翰臣獄辭復連及穀，乃令置對。法司擬翰臣、穀俱贖杖還職。穀仍俟質等獄成議請，得旨，穀免贖還職，翰臣降一級，調廣德州判官。於是御史程啟充、周宣等極論穀挾私罔上，鼓煽流言，啟小人生事喜功之心，致大臣輕信寡謀之失，雖死不足盡法，顧可縱之令復職乎？且與翰臣不宜異罰。皆不報。穀初以薦得吏部，及因一清上變，權貴入其言，欲僥封拜，如平寘鐇故事，其於宗藩民命固有所不恤矣。或云魯王之奏當沍，雖由馬魁媒孽之，實為在內力者所迫，懼禍及，不得已而發云。十一月，當沍降庶人，發鳳陽祖陵。當沍健悍，流賊攻兗州時，嘗借護衛盔甲、虧弩，率家眾登城，射卻之，魯王以聞，降敕褒諭。由是喜弄兵，聞袁質善射，召與角勝，因賞之。時縱酒，多過失，與馬魁有隙。嘗欲納校尉李智為家人，屬魁啟王，魁不應，密嗾王重繩智，謫為樂工。當沍不能平，欲縛魁辱之。魁避匿，畏王責之，乃乘醉妄言欲反。會穀告質等謀逆，魁遂譖之王，且曰：「不先發，禍且及王。」王懼，遂奏之。既被執，當沍曰：「我何罪而繫我？」索其兵器，乃前所借弓弩也。魁恐事敗，諷所厚陳環及啖術士李秀，使誣證之。復以書及賄抵鎮守太監畢真，使逮二人詰問。已而二人者以實對，書賄亦為真所發。於是法司會勳戚府部大臣，以質等及魁赴諸王館，與當沍驗問。皆知當沍無反狀，無敢為白者，竟以違祖訓成獄。軍校坐撥置謫戍者五人，質及家屬戍肅州，西鳳竹、屈昂徙口外，魁以誣妄坐斬。諸連逮瘐死者甚眾。王瓚亦死於途。山東鎮巡及三司掌印官以失覺察，奪俸有差。穀首為難端，竟以一清庇，獨得免。當沍之鳳陽，有旨令中官護送，猶未知所坐，中官紿曰：「謁祖陵耳。」比至，問曰：「此何地？」曰：「高牆。」乃大慟曰：「冤乎！」即日以首觸牆而死。聞者傷之。
國朝宗室，雖謀反大逆，亦止賜自盡，焚其屍。惟楚世子英耀，弒父充灼，勾虜斬首焚屍。二百年再見楚藩之變。躧殺巡撫，擬死不必言，乃斬者三人，又不告太廟，告顯陵行刑。夫死者與眾棄，未聞棄之，伊家墟墓間，使其祖宗魂魄式而見之也。且楚藩乃太祖七世孫，非獻皇之後，於義何居？籲，蓋難言之矣！
楚宗事業有定案，非臣子所敢言，要其實不可得而掩也。今且勿論。偶閱成化年間韓府、晉府二案，錄於後。
追降韓府漢陰王征鍉為庶人，王母平氏、妃周氏及冒封郡王、縣主者，皆賜死，妃父周恂磔於市，妻、妾、子皆斬，籍其家。先是，王有疾，恂入問王曰： 「王病疾，當不可諱，無後，奈何？何不以家人子名之，以奉王後？」王以為然，令二宮人假若有娠者，韓王及諸王來問疾，俱以托焉。王薨，恂與王母及妃謀，取其妻之女，及他人男，前後令妾與子抱納宮中。既長，請於朝，俱受封。而恂之姻家，以私忿發其事，下鎮守內官暨撫按會三司按之，得其本末，恂罪當斬，餘坐罪有差。刑部尚書林聰等具獄奏，上曰：「恂陰謀主使王母平氏、妃周氏，同其妻、妾、子，乞養異姓男女冒封，紊亂宗支，罪惡深重。恂，淩遲處死，財產沒官，妻、妾、子俱斬。知其事者，內使劉通等五人，各杖一百，充邊軍。男女及平氏、周氏，俱賜自盡。征鍉追降為庶人。餘悉準擬。其令太監李榮、駙馬周景、錦衣衛指擇趙璟往蒞其事。仍命自後各王府將軍等處不許閑雜人出入，構引是非，違者及內官外官皆重罪不宥。錄獄詞，寫書各王府知之。」乃致書各王曰：「朕為征鍉乃韓憲王曾孫，憲王，實太祖高皇帝子。高皇帝奄有天下，封建諸王，藩屏國家，為千萬世不拔之基。豈意征鍉只因乏嗣，顧戀房闈私愛，輕信外人邪謀，致使其母暨妃，下抱汙池之流，上溷天潢之弧，其得罪於祖宗，豈小小哉！身雖淪亡，咎難容貸。已革其封爵，削其諡號，追廢為庶人，用彰朝廷大法，用慰祖宗靈明，以為將來警戒。嗚呼！莒人滅鄫，《春秋》所誅，而征鍉忍心害理，一致於此，祖宗以來，未之有也。常人聞知，莫不憤怒，況於朕乎？況於宗世乎？尚恐各宗室親王未知其詳，特命所司抄錄情詞並書，遍報群藩，尚其亮之。」
晉府方山王鍾鋌有罪革爵，並削故鎮國將軍鍾鏕封號。初，鍾鏕無嗣，夫人張氏與其父瑁及母孫氏謀收弟婦之有娠者入府，生子以為己子，鍾鏕亦與其謀。方山王為扶同，奏請賜名奇漺。已而得封，至是為人發其事，且及王近狎樂婦，杖死無辜，暨納賕等罪，命太監尚亨及刑部郎中張錦等會官核實。下都察院，具獄以聞，命革鍾鋌爵。鍾鏕已故，削其封號。瑁及孫氏皆斬。張氏、奇漺賜自盡，餘皆坐罪如律。仍下敕切責鍾鋌曰：「高皇帝封建藩屏，政欲子孫相承，永享富貴，奈何爾身居王位，貪淫酷暴，又甘與異姓為骨肉，得罪祖宗，貽羞宗室？廷議僉謂紊亂宗支，難以輕宥。茲特革爾王爵祿米，爾其怨天乎？尤人乎？噫，尚其悔悟之。」仍錄其事，遣書遍示諸王。
今民家往往有此事。大都起於妻、妾，亦有其夫知之者。然後多構訟破家，所抱之子多不肖，又必絕而後止。蓋其家祖宗決不受、決不容也。嗟嗟，以秦始皇之強，二世而亡，況其它乎？
近日宗室甚多，祿米日減，自將軍而下，有文學者得應試為秀才，一時趨者頗眾。士子為詩嘲曰：「願將紗帽換儒巾，解帶絲絛穩稱身。老爺博得相公叫，娘娘重結秀才親。」一王子口占報云：「紗帽儒巾氣類同，繫絛脫帶掛玲瓏。娘娘原抱老爺睡，喜得天潢有相公。」聞者皆絕倒。
國朝故事：郡主儀賓，終身不得回籍。南城郡主，淮莊王之女。崇德呂相，為鄱陽簿，有聲，子煐，有才貌，王愛而字之。既婚，受封不得歸。比相歿，妻淩尚存，主辭祿，乞恩同歸。事聞，報可，極盡孝敬，至今人能言之。賢矣，賢矣。
武昌衛軍餘劉貴，初倚楚府聲勢，騙財害人致富。及楚王薨，懼怨家來索，延其母姨夫永安王府中尉顯椐於家守之。楚府宗室崇陽王顯休、中尉英熽、永安王長子英焌、奉國將軍榮縉及餘將軍中尉英川、英冗、英至等，俱利貴所有，糾惡少數十輩，排戶而入，顯椐不能禦，顯休等遂競攫其金帛。時攝國事通城王適過其門，貴大呼白狀，遣卒詰捕，英焌、顯休等反群擊通城王，從者多被傷走，毀通城王冠輿。王訟之巡按御史。事未竟，而顯休用事者孫加等復以詐財害人為通城王收置府獄中，顯休、榮縉復劫獄吏奪出之。巡按具上其事。上以顯休恣肆違法，奪祿一年。榮縉、英焌、英熽、英川，各半年。英至等俱行通城王嚴行戒飭。
漢寧二庶人反，其黨皆勸疾趨金陵即位，天下自定，蓋狃於文皇之事也。後之譚者皆以此為慮。雖然，金陵亦何易趨！文皇力戰數年，習知諸將易與，及金陵虛實，又有導者決策直進。二庶人莽甚，初起事，家當重，顧瞻多端，如何便能出門？必如太祖以一旅前進，搗虛自立基本，方可團空而成。況當時守備甚弱，非今比也。或曰：今雖有府部內外守備，七十個倭子，橫行不能禦，若親王一臨，自可得志。不知用兵專重聲勢，所謂人怕虎，虎亦怕人；寧獨怕人，黔驢亦不敢犯。李綱云：「某等雖書生，然藉其位號，以撫將士。」此真知兵者。
寧庶人妃婁氏，上饒人，素賢。庶人有禽獸行，其父康王屢欲殺之，以婁能內助，冀其改悔，乃止。既嗣，漸驕蹇淫虐。婁苦諫，至涕泣，庶人為感動。既而狂縱如初，縱伶人入內庭，與諸姬亂。獨畏避婁，不敢犯以非禮。庶人之殺孫燧、許逵也，婁曰：「奈何作此？如異日何？」怒曰：「妃居深宮，何自知之？」密捕時在旁內侍十餘人，皆斬之，緘送其首於婁。婁發之，大驚，自後亦不敢復言。及兵敗，濠泣與訣。婁曰：「不用吾言，以至此，尚何道？」投水死。庶人既就執，見王陽明，以葬婁為囑。居囹圄中，每飯，必別具饌祀之。言及，輒歎曰：「負此賢妃。」（庶人嘗曰：「紂以用婦言而亡，吾以不用婦言而亡。」）
寘鐇之敗也，以其鼒材托僧大千者，與俱亡，即以家人子冒名鼒材。時年十七，削髮，走河南永寧之千山，創庵居焉，更名正奉。未幾，大千死，鼒材為主僧所淩，復走故縣鎮，寓三官廟。久之，鼒材憤懣不勝，遂自詣官言狀。乃送之慶府，王厚遇之。與鎮巡官皆以狀聞。尋致京師，寘鐇府中舊人在浣衣局者，已不能辨識。法司會多官審訊，鼒材抗言曰：「我高皇帝七代孫也，不辱於齊民，自歸君上。」於是上念鼒材雖不宥之例，既束身歸命，姑從輕，送鳳陽高牆安置。
宸濠世子外不請名，蓋有異志，它日欲自賜名，立嗣立國也。故宮中止以行敘，曰某哥某哥云。既敗，其第三子尚幼，投於水，得浮木，攀之，為漁家所收，尋流落民間，名曰朱學。嘉靖十五年，自言於霍丘縣，送至京師。照鼒材例，發高牆。
二凶（南宋劭、浚）之惡，今古未有。既被擒，劭曰：「可得為勸遠徙否？」浚曰：「未審猶能得一職自效不？」宸濠被擒，見王陽明，呼曰：「王先生，我欲盡削護衛，請降為庶人，可乎？」大約凶人誌圖富貴，既敗，猶望求生，千古一律。
宸濠之反，以李士實為太師，配李韓公也；以劉養正為軍師，配劉青田也。與古之自比酇侯、諸葛者酷似。
宗人充灼，代府和川府奉國將軍。性淫縱，日與里中諸惡少酣飲呼盧，專為人言，以相炫耀。惡少群面諛之曰：「安有雄傑如三將軍而貧者耶？」灼行三，故稱。時奉國將軍俊桐、俊{臨木}、俊宲、俊槂，中尉俊振、充取，充取亦酗酒，灼皆與之善，有大雷公、二雷公、大六十、小六十、八肥、頭道、大稀毛諸號。每群飲於市，使酒刃人，不給則劫掠民間。當道以其宗人也，啟代王戒治之，不悛，以此亦望代王。
二十三年，知府劉永以憂歸，灼輩禦之於門，劫其裝。撫按以聞，詔奪祿。由是益橫，曰：「丈夫舉大事，則富貴由己，而以掠數錢為罪耶？」群惡相和。時有羅廷璽者，與汾州民王廷榮相友善，素以左道惑人，而癸巳之變，諸叛兵所遣入虜曰衛奉者，尚漏未誅。或告灼曰：「羅廷璽有神術，移天折地；衛奉知虜中要領。有急可使。」於是灼使人召廷璽、衛奉，皆至，與俊桐等歃血盟。羅廷璽見灼，偽大驚，伏謁稱臣，喧於眾曰：「吾夜伺其息，晨望其光，貴不可言。」乃復糾二狂生，造飛語危言。刻天師將軍通侯印相署置。議遣奉使虜，曰：「分兵三道，一入陽和天城，一入左右衛，令酋長至鎮城下。而己天門應之，徐以兵下平陽，自立為帝。」既又曰：「必燔諸處芻場，使兵馬不易集，我舉事可萬全。」遂遣衛奉齎金帛使虜。里中惡少因以火箭燔芻場，於是渾源、山陰、右衛、平虜諸芻場同日火。
先是，總督翁萬達以大同素反側，時時駐節安集之。一日，暮抵應州，有書生叩馬曰，「願有謁。」及間，曰：「大同宗人可慮也。」問其詳，不對。督府揚言曰：「生狂妄語耳。」既而至鎮城，私與巡撫詹榮定計。榮曰：「此地易搖。今反側子甫貼席，一有所問，則呶喧矣。惟靜定，以計擒之。」督府曰：「吾意也。夫鎮兵邇感國恩，吾輩又日教閱撫循之，可用也。即宗人有草澤謀，易與耳。但當慮其走北。」於是召總兵周尚文，喻之曰：「君知虜謀入吾境乎？」曰： 「知。」「然則豈無我不逞者入虜乎？天象人事，殊可畏也。今君不以私人密布之境上，而但求捕於案牘叱吒之間，誤矣。」乃懸賞曰：「得虜牒，或私出塞者，賞百金。」不三日，而詰邊之令遍矣。
時衛奉輩自虜中返，語灼曰：「已見虜酋察罕兒，令製旗往，北兵至城下，揭旗為信。」灼大喜，製旗。又令狂生為表，許以大同為賂，且曰：「吾有天下，自居平陽，大同以畀北朝，不設兵戍也。」付奉，使與其黨劉大濟、王儒復往。奉曰：「當道何故詰邊？」灼曰：「六芻場同日火，彼安得不詰邊，求奸細耶？」決計遣行。而令羅廷璽至汾州，約王廷榮為內應。使潛為火器諸不軌物以俟。奉等至塞，遇墩軍詰，則曰：「總兵官遣哨瞭者。」咸不之疑。次日至鎮河墩，詰對如前，遂出塞。抵榆樹灣，遇雨，出物暴之。而尚文所遣邏徼周現等至鎮河墩，詰墩卒近出塞者，曰：「昨有數人，當未還。」現等私謂曰：「無遣人而曰遣。豈虜牒耶？」群走追之。至榆樹灣，奉等尚未行，即反接之，得其旗表諸物。於是總督萬達具論灼等反形之具，無可矜疑。近時虜患殊異昔時，所以不能大得志者，以無內應耳。充灼約為內應，悖逆不臣。使其謀獲售，禍且滔天，將不啻若寘鐇之於寧夏，宸濠之在江西也。詔械繫京師，伏誅。仍大申儆備。
管蔡之叛，譚者引殷之義士為比，又謂周公假此題目除其兄。此書生狂悖之譚，不足論。若西漢，則莫甚於七國之變。由漢高分封太奢，醞釀所致。然實漢高深謀遠慮，自奠磐石，以定民誌也。晉之八王，互相魚肉，自司馬懿反顧之報。唐之永安王，狂豎不足道。宋益靡靡，無氣力堪作分外事、甚覺安靜。我太祖高皇帝分封諸王，權勢隆重，即漢高遺意。葉伯巨、鄭士利二傳，余有論著錄於後。文皇以來，嚴為之禁，略無變通，致庶宗饑窘。中間有材力請自效者，一切禁止。悍而不肖，如充灼之類，至於謀叛。文弱者僅僅托詞章詩酒自娛。自來掌國者略不留意。計惟張江陵，以時以勢，可任此事，亦止申條例一件。申文定庚午以宗藩策士錄文，擘畫甚佳。餘年時已十四五，讀而深喜之，謂它日當國，必見施行。比文定謝政，年八十，余往賀，問及，因進曰：「吾師之文，至今能誦之。然首揆十餘年，未見議及，何耶？」文定失笑曰：「子可謂直窮到底者。當日既做閣老，忙忙過日，那復想及、提及。」此是真心話，更見文定踏實處。若他人，必有許多支吾言語，且慍且怒矣。
公名伯巨，字居升，寧海人。好讀書，年二十餘，有名於鄉黨，入縣學。善說《禮》，凡朋友有昏喪，必禮相之。為人耿介，不能藏人短。見人不善，立折之，不顧其喜怒。人知其無它，終亦不恨也。以年長通經術，進太學。未幾，詔諸生分教河北子弟，伯巨得平遙縣。待諸生如子，諸生亦愛之如父兄。
洪武九年，星變，下詔求言。伯巨曰：「今天下有三事最切。其二事易見，而為患小；其一事難見，而為患大。此三者，積於吾心久矣，縱不求，吾猶將言之，況有明詔乎？」即為書言三事，曰：「分封太侈也，求治太急也，用刑太煩也。今四方平矣，民庶思治矣，而不務以寬厚禦之，視誅殺人如滅螻蟻，使民不獲安息，欲以圖治，難矣。夫圖治於陵剝之餘，猶理絲於棼亂之後，緩之則端緒可得，欲速則膠結而不可窮。今病民之不安，奸邪不止，朝夕異令，賞罰不準，君勞於上，臣困於下，治烏可致乎？此二者，人皆知其不可，然非敗之根也。所謂分封太侈者，天子畿內，地止千里，而燕、秦、晉、楚，逾千里之國，以封年少未達制之王，優之以制，假之以兵，無事則易驕佚，有事則易為僭亂，漢、晉之轍，可為明鑒。此人所未知，而臣所謂為患難見者也（三代之制，後世必不可行三事：並田也，封建也，公屍也）。其語皆切直。上大怒曰：「小子乃敢間吾骨肉！我見之且心憤，況使吾兒見之耶？速取來，吾將手射之，而啖其肉。」伯巨至，丞相乘上喜，乃敢奏。詔繫刑曹。久之，瘐死獄中。
公名士利，字好義，寧海人。父邦彥，字國昌，好學強，能文章。四子：士元、士亨、士利、士貞。士元字好仁，剛直有才學。洪武四年，同知懷慶府。時方役民運鹽給軍，獨革之，令軍自運，有挾重臣勢來撓者、卒不為動，人至今便之。升湖廣僉事，盡出軍中所掠婦女，歸其家。洪武九年，天下考校錢穀策書，空印事起，凡主印吏及署字有名者，皆逮繫御史獄。獄凡數百人。士元以事忤御史臺，嗾吏以此陷之，繫獄。天子方怒甚，以為期罔，行省三十餘輩守令署印者，皆欲置之死；佐貳以下，榜一百，免死，為軍遠方。丞相大夫皆知空印者無它罪，可恕，莫敢諫。士利方以諸生告於師，侍其兄，獨歎曰：「上不知，以為空印大罪，誠得人言之，上聖明，寧有不悟懷？」欲言之。適星變求言，士利曰：「可矣。」既而讀詔：假公言私者治罪。久之，士利曰：「吾所欲言者，為天子殺無罪為可痛耳。吾兄非主印者，固當出；需吾兄杖出乃言。言，吾死不恨。」其兄免死出，士利乃為書數千言，言數事，而於空印最詳。其意以為誠欲深罪空印者，恐奸吏得挾空印紙為文移以虐民耳。臣以為文移必完印乃可。今考校策書，合兩縫印，非一印一紙可比，縫得之亦不足用，況不可得乎？且錢穀之數，府必合於省，省必合於戶部，其數誠不可懸斷預決，必至戶部而後定。省府遠者，去部六七千里，近者三四千里，待策書既成而後用印，則往來之難，非期年不可至。故必先印而後書。此權宜之務，所從來遠矣，何足深罪！且國家諸法必明之天下，而後罪犯法者，以其不可而故犯之也。自立國以至於今，未嘗有空印之律，有司丞相不知其罪。今一旦捕而誅之，則何以使受誅者甘心而無詞乎？朝廷求賢士而置之庶位，得之甚難，位至於郡守者，皆數十年所成就。通達廉明之士，非如草菅然，可刈而復生也。陛下奈何以不足罪之罪而壞足用之才乎？臣竊為陛下痛惜之。其書既成，欲上者數矣，而未決。每歸逆旅，則閉門俯首以泣。泣數下，其兄子侍行者，疑而問之曰：「何所苦乎？」士利曰：「吾自有所苦耳，若何庸知！」已喟然曰：「我以觸天子怒，必受禍。然殺我活餘人，我更何恨！」遂持書詣丞相府。士利短小，容貌如常人，見丞相，禮頗倨。丞相問何事，士利曰：「吾將為天子言之，丞相何問也！」丞相因御史大夫入奏。上覽書，大怒，詔丞相御史大夫雜問：「誰教若為？必有主謀者。」士利笑曰：「顧其書可用與否如何耳！且吾業既為國家言事，自分受禍，人誰為我謀乎？」辭卒不屈，然猶輸作終身，而竟殺空印者。
朱史氏曰：高皇開創，用法一主於嚴。胡大海方治兵處州，其子犯酒禁，手刃之，曰：「寧胡大海反，吾號令不可違也。」蓋截斷如此。而謂嘗之者有可幸，觸之者有可全乎？糧稅空印，雖行之已久，然高皇深惡舊習，事無小大，必經斷方與施行，今未嘗奉旨，一發勢在必誅。於是每歲用御史查刷，其法至精至密。而空印事，亦迄今永革。當日上下相沿之習，非此一怒，必不能撤而去也。至分封之疏，利害明白，誠為正論。然高皇起徒步，成混一，精兵良將滿天下，偃之則不可，付之他人之手，必且為變，故分隸諸王，使之習兵，盡其才，以暗讋奸人窺伺之志。即如文皇，天表雄奇，才幹超絕，決非人臣之相，一恆人知之。以高皇神聖，父子間周旋且四十年，豈不了了，而付天下於偏頂文弱之太孫，何居？特以倫為重。氣運尚艱，不得不盡人事之正，以候天道之微。故置文皇於元之故都，隱然與南並峙。而祖訓中明開訓兵待命、剪除奸臣之語，宛然文皇遺囑。上參氣數，下度人事，而中又卜之子孫，遲回審固，其慮長，而其心則已苦矣。乃居升之言，既不足仰窺聖意；齊黃之議削，又身在建文駁運中，無可奈何。卒之，北平兵起，一番掃除，天河地軸皆為翻動。而藩王之權以次漸削，承平以至於今日，似皆入高皇計算中。意聖心淵微，上與天通，有不可明言，而獨自逆睹，豫有以待者。夫漢高闊略，年不甚永，晚征黥布，傷且困矣，料身後事，尚灼灼不爽，而況高皇度越千古，為社稷蒼生計，反奢於制而兆之釁乎？總前後論之，其初太寬，勢也；中乃稍密，亦勢也。今則錮之一區之中，絕於四民之外，國賦傾廩矣，而庶宗不得宿飽；玉牒充棟矣，而宗子誰是維城？祖制然乎哉？祖制然乎哉！
親王不許出城，祖制原無此禁。惟國初事體隆重，凡出入必奏請，並迎送先後亦太祖自定，後仍之。凡遷居省墓，必奉旨方行。當事者不察本末，因之推及郡王、將軍、中尉以及庶宗。而條例中又有無故出城之語，牢守不動。此是何說？今其禁已開，有登賢書者，亦其勢不得不開也（宗室子孫親盡即當聽其各謀生計。既造就有用之人才，又節省無窮之祿米）。

