
泰山曰岱宗。岱者，長也。萬物之始，陰陽交代，故為五嶽之長。
華山如立，嵩山如臥。華山如峨冠道士振衣天末，嵩則眠龍而臒者也。蓋天地磅礴之氣，至中州開舒二室。室者，藏也。蜿蝘奇麗，橫亙其中數十里。余老矣，尚須裹糧一盡其勝。
恆山為北嶽，在大同府渾源州南二十里。唐以前皆於山所致祭。石晉割賂契丹，宋承其後，以白溝為界，遂祭於真定府陽曲縣。文之曰：地有恆山飛來石。入國朝，未及釐正，北平遷都，則真定反在其南。弘治中，馬鈞陽疏請改祀渾源，禮部尚書倪嶽覆寢，止建廟於恆山之下。萬曆十六年，巡撫胡來貢又申鈞陽之說，禮部尚書羅萬化覆如故。夫倪公最博洽，精於祀典，鈞陽之言，確然可據，何以不行？豈以事非已出，且有所不足至然耶？事益久，玄武之神，終不得復正其典矣。
金山四圍惟東面有石，石外有硬砂，三面皆懸空，泊舟無礙，即郭璞墓甚近，然中間隔水最深（金山下江水深二十六丈，余聞京口水師人言之）。相傳其底如蓮花單擎然，安得候江枯而親閱之？嘉靖某年大風，江水翻於東，有見之，果如所。
雁宕山，前世人所不見，即謝靈運好遊亦未嘗至。宋真宗時建玉清昭應宮，因采木深入窮山，此境始露於外。近年葉少師開福廬山，頗亦相稱。蓋皆藏於海邊，一時人跡難到，非帝王卿相之力，又有世外遐蹤，不能搜出也。
牛首山，延袤四十里，或曰，以形宛肖牛也。或曰，疏勒國有牛頭山，佳麗相同，故名。《華嚴經》云：「南牛首，北五台，俱文殊顯化所。」
建昌府西芙蓉山並魚蜦山為雲雨之府，天將雨則有白雲冠峰頂，或亙中嶺，俗謂之山帶。唐詩云：「風吹山帶遙知雨。」又曰：「霧似山巾。」蓋指此。解者以為嵐，非也。晴有嵐，雨有霧（天將雨，山頂出雲，此常事，處處有之）。
風門山在麗水縣西三十里，上有二穴，深邃，風從中出。每夜靜月明，白氣自山麓上徹霄漢。
廣州府西百二十里曰西樵山，高聳千仞，勢若遊龍，周回四十里，面皆內向，若蓮花擎空。上有平陸，唐末詩人曹松移植顧渚茶於此，人遂以茶為生，諸名公都以自號自矜云。
沂州有陂，周圍百里，每春雨，魚鱉生焉。至秋，水一夕悉陷，有聲聞數十里，名為漏陂。村人具車乘競拾魚鱉，輦載而歸。
即漏陂所溢也。陂在泗水縣陪尾山之西，界接沂州，方陷時，水俱涸，其聲如雷，故一名雷澤。山之下有泉林寺，左右出泉夾寺環之一匝（餘生平所見水泉，往往出於山之最高處，其水從何處來，殊不可解）。寺右為山之西面，泗淵之泉出焉。初出分為四，故名。常有澤中器物流出。其狀為石洞，洞門高二尺許，其水濆瀑沸騰，彙為池，折而西流，趵突之泉出焉。由洞門直瀉，埒石竇而大，又流而西，玉波之泉出焉。為渠悠然長邁，其清見底，水中小石平布，日光射之，如繪如織。過寺之左，泉出乎地，或三或兩，布如列星，各為一溪，更相灌注。大木千章，輪囷離奇。凡三里，抵卞橋，古有卞縣，姑蔑之水經於其間，上下數十里，泉石最奇。達於曲阜，逕孔林北，西流至濟南府東，分而西北，與沂水合，又西至泗水縣城東，復合。其自曲阜分流，經孔林，復西南合於沂者，曰洙。實一水會諸泉入漕者也（沂水之源有二：一出曲阜尼山之麓，在縣東南六十里合於洄；一出艾山，合於汶）。
汶水一出新泰縣東四十里者，曰小汶河。合南師諸泉，西至泰安州，一出萊蕪縣之寨子村，納海眼諸泉，一出原山之陽，納水河諸泉，並會於泰安州。泰安之水出仙台嶺，至靜村鎮，合萊羌之汶，曰大汶。西南流受泮水，又西與新泰之小汶合，是為入濟之汶，達於寧陽東平，逼於戴村壩，南漢至漢上縣城東北二十五里，受濼當諸泉，為魯溝。又西南流城北二里，受蒲泊為草橋河，又十里為白馬河，又二十里為鵝河，又十五里為黑馬溝。至南旺，分注南北漕河，其曰洸水，乃汶之支流。自寧陽而分，會蛇眼諸泉，又西南流至濟寧州。（汶水之源有七百餘泉合成一水。見靳氏《治河方略》）
濟水在兗州府滋陽縣城東五里，即泗水下流，由曲阜分流入境，達於濟寧者。蓋諸家之說如此。然濟水洑流，時出地上，原無定體、定形，故汶、泗皆有源有委，而濟獨無，可以概見。乃萬兩溪謂泰山諸泉皆濟水所沸，彙於汶，則東省之水惟有一濟，汶反為下流，而據滋陽之說，則濟又為汶之下流矣。考濟水，《禹貢》：「導沇水，東流為濟，又東北會於汶，又北，東入於海。」今在汶上縣北，一名大清河，即汶水入濟之道。《水經》：「濟水故瀆，又北合洪水。」注云： 「洪水上承巨野，又北經闕鄉與濟合。」則前說為是（沇，一曰泲，即古兗字也）。
山東自兗達於濟南，地勢最高，諸山蝘蜿，宛如人身之脊骨。泰山峙於東，宛如昂首，諸泉浡發，或自山趾，或自平池，或自石罅，初只七十二泉，時堙時辟，今增至二百四十，要不過舉大凡耳。數實加倍不止也（有名之泉計七百餘）。土厚氣盛，泉亦如之。我明因元之舊，溝通舟楫，此乃天地大運所關，夫豈偶然。
大江，南北水界也。自岷山迄於海，雖有數千里，然不過地軸將盡之一帶，自山陝潼關以下，磅礴於嵩嶽，迤邐入山東，極於東嶽，此南北之地界，而泉乃含蓄溢出，三代盛時無論已。周衰，其瑞氣盡鍾於孔子。為萬世斯文宗主。越千五百年，泉盡引出，為通惠河。瑞乃鍾之國脈矣，惟黃河為梗。國朝景順間決張秋，嘉靖初決南陽，末年決沛縣，今乃決邳州，自西北漸徙而東南，在西北土稍堅，患衝突難禦，在東南土益鬆，患散漫難收，李霖寰決計走泇河，其言曰：「黃河者，運河之賊也。舍黃一里，即避一里之賊，其苦之如此，世灼灼言河神，信有之。」王浚川之言曰：「正苦無神耳。有則上為國，下為民，可以理禱取應。夫神受封爵，得效其靈，亦如人臣自致立功名，即鬼怪仗以驅除，而歹懵懵不可問者耶？」
山東不但有泉，其湖陂甚多，動經百十里，所在相望。想井田既廢，水無所歸，漫而成湖。古云：山林川澤。原因地勢結成，然不聞東土之為澤國也。獨巨野之名，見於《禹貢》，在宋為梁山泊，王安石欲開水利，未為無見。水可入海，何必另開一泊耶！
通惠河開，時時修浚，南北通津，自然永利。惟黃河遷徙不常，頗費人力，然審察豫防，亦自有法。先朝如劉東山、徐元玉、劉松石治之，亦未見有極潰溢，不可收拾之苦；朱鎮山、潘印川號稱艱難，然亦執政，若當事者故為張大侈功，而議者乃舉與俺答吉囊並，幾許可笑。又欲議海運濟之，此事非開天之主不能行，若平世人命為重，安能作出格事？亂世則咽喉且不能下，而欲尾閭之通，為救命之良法，其可得乎（海運一事，必不可行）？元達子草芥中國人，惟恐不盡，委之朱清、張瑄，悍然不顧。二人毒蛟鱷也，助元為虐，七八十年間，宋之遺民葬海魚腹中，不知幾千萬。故太祖一行，深以漂溺為痛，旋即報罷。王敬所銳然從事，所運僅二十萬石，據奏溺者八艘，艘不下千石，已去二十之一矣。今主上端拱穆清，而任事之臣如敬所者恐不多見，久不譚及，亦事勢使然，余以為正不必譚也。
裏河不但通漕，凡各色進貢，朝臣眷屬，所在水利，與公私一切應用貨物，皆賴以濟，海運有此否？且畢力於河，猶恐不及，安能分之及海也？又以防虜例，邊牆且不能守，而欲守豐州、會州、開平，可乎？
運河一帶，平江伯陳瑄用力於南，工部尚書宋禮宣勞於北。宋用臨清知州潘叔正之言，其言本之老人白英，言築壩戴村，亙五里，遏汶水至南旺，分析兩河（其地有分水龍王廟，廟門對汶水，門前水南北分流）。以其七，北注臨清，度地降九十尺，閘十七；三，南注豐沛，度地降百十六尺，閘二十一。禮歿，李燧萬恭追訟其功，立祠，贈禮太子太保，一子入監。白英先以平頂巾執工簿立於傍，亦賜冠帶坐，世令一人充冠帶老人管河夫坎河之灘。
永平府撫寧縣西有碣石山，去海三十里，遠望穹窿如塚。中有石特起如柱，在海東南之灣，與諸家所載碣石之狀甚相合，則九河之地在滄平之間無疑。故曰 「朝發崑崙，暮暴髻於碣石」，為此也。九河非有他水，止將一河分而為九派，以殺黃河之勢。今河身既徙而南，則九河已為平地，又何形跡之可求？且今河入海之處，去古河入海之處將二千里，豈惟九河之地，雖河身故處，今皆為田廬，為城市，已不可辨，況九河乎？河之故道自鞏縣歷懷、衛、彰、順、名、真數郡，今止長垣、開州、清豐略見其跡，然亦非禹時故道也。觀此，則九河宛在目中矣。永平海灣謂之南海洋，此洋東西長而南北狹，如江河之狀，則河當從此入海，今河徙而洋存（山東今尚有老黃河一道入海，其地直東交界）。
河中砥柱有三門，南曰鬼門，中曰神門，北曰人門。鬼門、神門尤為險惡。其中有山，號曰米堆。舟入三門，百日始上，執標指揮者名曰門匠。諺云：「古無門匠墓。」謂皆溺死也。嘉靖乙未，御史餘光、河津知縣樊得仁鑿石崔為窟，植以柏木樁，鐵鏈為索，橫繫樁上，凡四十餘丈。往者以鐵鉤挽索而上，頗易為力。
嘉靖中，高郵湖堤議用石，河道都御史陳堯謂石取道遠，而湖勢薄，不至齧多樹木，隔以板，茭土實之，費率省半。乃萬曆中卒易以石，費不貲，於堤不足有無，大半實用事者橐，余親見之。如樁木估用杉，則以堤楊代之。採石不及十一，而賦民輸辦，凡中戶以下階砌及市<廠墨>石磈，無得免者。零星湊成，不久即潰。
紹興初，漕粟嘉陵，濟軍興，率七十五斛而至一斛。胡承公為帥，議轉般法，費減十七，故蜀人謂承公為湖州鏡。此法我朝用之極便，鏡之所及遠矣。
漳河在館陶縣西南五十里，源出山西，一出長子縣，曰濁漳；一出樂平縣，曰清漳，俱東經河南臨漳縣，分流至館陶入衛河，與漕渠合。萬曆初年，漳河北徙，出魏縣，入曲周釜湯河。
瓠子河在濮州東南七十里，乃漢武自臨塞河口作歌處。
桑幹河，陸路止八十八里，而水程至七百二十七里，河之紆曲未有比者。
永樂元年三月，潘陽衛士唐順之言衛河南距黃河，路才五十餘里，若開衛河距黃河置倉<廠敖>，受南方所運糧餉，轉至衛河交運，公私兩便。上是之，命近臣詳議，如可行，俟民力稍蘇行之。
成化間，有議疏天津水運至宣大，省兵餉。主事楊讚相度地有遊沙，不可浚，水勢相懸，有至二百丈，又多天險，人力難施，遂止。
泰陵復上戶部郎，嚴經督役，轉輸為艱，經言以舟自潞河達天壽山，甚徑且安，從之，省費萬計。今不知可行否？由天津至定興可以舟行，定興至易州，陸路四十里。
劉松石，人知其花馬池之功，而不知其工於治河。如閘河之底，深淺不同，故盈涸難定，公於涸時一以棗林閘為準，高者窪之，低者量留底，板閘如一，遂為永利。
西原先生薛蕙，亳州人。正德癸酉，與庠生同應試。至長灣，戲祝曰：「某在此，河伯無供饋，何也？」須臾，一大魚躍入舟中。眾驚異，相傳示，復投於河。其年領鄉薦。
凡河水，有時洶湧逆流而上者，必有大水至。丙申年七月十一日將夕，河水忽湧起二尺餘，少選復平。如此者三，不知何祥。
長江衝出大海，長千里，闊百二十里，皆淡水。文丞相詩所云「過淡漾」者，此也。不知黃河如何？梯雲關之混混黃色衝出，亦可想見，第有漲落大小之同耳（江水清，故能衝出。河水挾沙行，出海為海水所格，水去沙停，故流不暢，而為患）。
海門縣東料角嘴，江海交會處，海咸江淡，二水不相混，江視海水較高數尺。
蜀江自南而西曰夷裏。
江自嘉州至荊門灘，險地凡千百餘，舟人一一能言之。其灘之外有洞，有磧，凡數十，皆見於《字書》，今載其略。洞，疾流也（江中有達洞、構木洞）。水流沙上曰瀨（江中有和尚瀨）。水出尾下曰瀵（今地名七瀵）。回流旋轉曰漩（今有南陀三漩）。石積水淺曰磧（今有上磧、下磧）。水疾崖傾曰碥（今有閻王碥、燕子碥）。灘磧相湊曰沝（音子。今有石桅沝、折桅沝）。水如轉轂曰漕（今有野豬漕）。水漫不流曰沱，潭下急流曰灘。其名尤多，不能盡書也。
湖水與江相連者，惟洞庭最闊。夏漲，則江濁而湖高以清；秋落，則江清而湖低以濁。
鄱湖出江處，地名曰八里江。舟至此，皆泊於江北，蓋南有湖口稅關故也。風濤盜賊之患，歲無虛月。盜猶可言，若夜半，大風陡起，千百艘一捲無跡矣。議者欲於北岸鑿潭屯船，建一堡，移衛軍守護。余致書南操江丁改亭，合江省撫臣議之，丁欣然力任。竟以江撫異議，不果行。
迤北有海無江（北條之水皆名河，南條之水皆名江，《水經》可證）。蓋水之通海者謂之江，而北則無海可注，其曰海者，猶江南之湖、之漾。京師城內有西海子，城外有南海子，塞外尤多，大約水彙者皆是，故河源亦曰星宿海，其濫觴初會處也。大而長，始曰河。最大者始曰灤，文皇賜名玄冥池是也。臚朐河亦賜名曰玄冥河，蓋兩水，非一水也。
江、淮、河、濟，為四瀆。瀆，獨入於海也。今淮、濟皆並於河，則止二瀆矣。繆仲醇言：「山骨即海可穿，惟江則兩骨中心湊合，不相穿。」未知然否。
吳元年大將軍平定山東，次年上即皇帝位，改元洪武。正月己亥，命道士周原德往登萊州，諭祭海神。原德未至前數日，並海之民見海濤恬息，聞空中洋洋然，若有神語者，皆驚異。及原德至，臨祭，煙雲交合，異香鬱然，靈風清肅，海潮響應。竣事，父老皆忻喜相賀，爭至原德所曰：「海濤不息者十餘年矣，今聖人應運，太平有兆，海濱之民，何幸身親見之。」原德還奏，上悅。
吳中五六月間，梅雨既過，必有大風連數日，土人謂之舶卓風。云是舶商請於海神得之，凡舶遇此風，日行數千里，雖猛而不為害。四明、錢塘南商至夏中畢集者，此風致之也。府境嘗七月大風，甚於舶卓，野人駭異，皆傳以為孟婆怒。聞者笑之。按北齊李騊駼聘陳，問陸士秀：「江南有孟婆，是何神也？」士秀云： 「《山海經》：帝之二女遊於江，此孟婆也。以帝女，故云孟婆，猶《郊祀志》以地神為泰媼。」則此語雖出鄙俚，其傳之有自來矣。宋徽宗在五國城有「孟婆吹轉」之詞，蓋取諸此。
溫州自夏徂秋，常觀雲以候風。苟日間，其雲或黑或赤，低重凝澄，密而不散，則居民海賈咸以為憂。方未風時，蒸溽特甚，而波濤山湧，若有物驅之，此邦謂之海動。既而暴風起，其色如煙，其聲如潮，振動天地，拔木飄瓦，甚驚畏者不敢屋居，懼覆壓也。風稍息，則雨大傾，雨稍霽，則風復作，一日之間，或晴或雨者，無慮百數，此邦謂之風癡。其始發於東北，微者一晝夜，甚者三數日，已然復有西南之風隨其後，一晝夜或三數日以報之，此邦謂之風報。風癡已可懼，然比歲常有；而風報或無，果有，則勢尤惡。熙寧九年，大雲寺廬舍那閣成，費錢千有餘萬，其高廣閎偉，甲於城中。是年七月，所謂風報者起，此閣輒屢浮動，寺僧皆大呼佛號。風定視之，則柱離於礎尺餘矣。推此以知力之大，何千萬人足擬哉！至於官宇民廬，往往摧圮，修復久之，尚未如故。郡人云：數十年來，未見此風之比也。每五六月以往，邦人率以為虞，凡風雨作，則無雷，惟得雷，而後測霽止之期，迨秋冬交，眾皆相處，謂可無虞矣。其風之來，狂暴而喧豗不止，故謂之癡。二廣則謂之颶，大率海濱多有之。韓退之《問瀧吏》詩云「颶風有時作，掀簸真差事」者，此也。
洪武五年，昌國縣督造海舟，其最巨者方求材為檣不可得。俄有大魚一，鐵梨木二，各長三丈五尺，漂至沙上，砍魚取油七百斤，木置檣，恰如數（嘉慶間，吳中修三清殿，海上漂來一木，長七丈三尺）。事聞，上曰：「此天所以蘇民力，靖海寇也。」船至外洋，必遇順風，出沒波濤，遠望如龍。後太祖崩，一夕風雨失去，而舟中人拋出，無所傷，如有提拉者。
宋嘉祐中，海上一舟遭大風，桅折，信流泊岸。舟中三十餘人，著短皂衫，繫紅鞓角帶，類唐人，見人拜且慟哭，語言書字皆不可曉，步則相綴如雁行。後出一書示人，乃唐天祐中，告授新羅島首領陪戎副尉也。又有上高麗表，亦稱新羅島，皆用漢字，蓋東夷之臣屬高麗者。時讚善大夫韓正彥宰崑山，召至縣，犒以酒食，且為修船造桅，教以起仆之法，其人各捧首，致謝而去。船中凡諸穀皆具，惟麻子大如蓮菂，土人種之亦大，次年漸小，數年後，如中國者。
邊海有夷舶飄至者，多掩殺報功，或反為所掩者，即匿不以聞。近日惟交趾一船，以舟中空無一物，且無器械得全。因檢宋仁宗時，胡則在廣南，有大船因風遠至，食匱不能去，告窮於則，出錢三百萬貸之，諫者皆不聽。後夷人卒至，輸上十倍。在宋政寬，今則犯通海禁，下獄矣。
萬曆辛亥六月，海風大發，溫州獲異船三。初獲為裴暴等七十三名，自供為阿南國升華府河東縣人，五月奉上官差往入長沙葛黃處，薦禮祭祀靈神而被風者。再獲為武文才等二十五名，供為升華府河東縣人，六月往歸仁府維遠縣販賣，飄至海中，為盜所劫而被風者。三獲為弘連等三十七名，並瑞安縣獲解稱文棱等五名，共四十二人，自稱為升華府濰川縣人，五月就富安府裝載官粟並各物，回本營而被風者。阿南即安南國，其君黎姓，後莫姓繼之，今復歸於黎，有五道、四宣、二京都，城市有古殿舊跡，人皆被髮，裸下足，盤屈蹲踞為恭，聲音莫辨，飲食無分生熟。所奉上官令為欽差，節制各處水步諸營，兼總內外，同平章軍國重事；太尉長國公，又鎮南營都督府掌府端郡公，雄義營太尉端國公。君所被者，黃衣黃冠也；臣所服者，純衣純冠也。問讀何書？曰：「孔、孟、五經、四書。」「念何佛？」曰：「南無阿彌陀佛。」「唱何曲？」曰：「張子房留侯傳。」史譯審無他，各發原土安插。沿途水則從舟，旱則從陸，馳檄經過地方官司，差兵押遞，每人每日各給米鯗。冬月嚴寒，行令溫州府查取貯庫贓衣，各給棉衣禦冷。遇病撥醫調治，以保生全。皆叩頭而出。
范希文為興化令，修捍海塘數百里。宋末詹士龍復修之，初發地，得希文石云：「通詹而修。」此事，古往往有之，然係希文所留，不獨名臣，且擅康節之數學矣。賢者固不可測如此。
萬曆甲午，余至海寧，城外海沙可七八里，際城五丈為塘，東直海鹽，煙墩相望。次年沙沒，海水直叩塘址，以長篙測之，不得其底。眾洶懼，將徙城避之。無何，大風雨，眾盡潰，縣令亦挾印走。既息，城無恙，令率眾復歸。未幾，塘外沙露尺許，久之復舊。
華亭市中小常賣鋪有一物，如桶而無底，非木、非竹、非鐵、非石，既不知其名，亦不知何用。凡數年，無過而問之者。一日，有海船老商見之，駭愕，有喜色，撫弄不已，叩其所直。其人亦黠，意老商必有所用，漫索其直三百緡。商喜，償三之二，遂取付之。因叩曰：「某實不識為何物。今已成買，勢無悔理，幸以告我。」商曰：「此至寶也，其名曰海井。尋常航海，必須載淡水自隨。今但以大器滿貯海水，置此井於中，汲之，皆甘泉也。平生聞名於番賈，而未嘗遇，今幸得之。」（《范石湖集》載海中大魚腦有竅，吸海水，噴從竅出則皆淡，疑海井即此魚腦骨也。）
乾道丙戌夏，樂清縣海門有蛟，出水長丈於，既而塔頭陡門水，吼二日，而海上浮錢甚多。有一父老識之曰：「海將錢鬻人也，風必作。」亟繫船於屋。里人咸笑之。至八月十七日，海果溢，一縣盡漂，其家獨免。
海外有浮提國，其人皆飛仙，好行遊天下。至其地，能言土人之言，服其服，食其食。其人樂飲酒，無數，亦或寄情陽台別館。欲還其國，一呼吸頃，可萬里，忽然飄舉。此恍漾之言。然萬曆丁酉年，余同年葉侍御永盛按江右，有司呈市上一群狂客，自言能為黃白事，極飲娛樂，市物甚侈，多取珠玉綺繒，償之過其值，及抵暮，此一行人忽不見，詰其逆旅衣囊，則無一有，比早復來，甚怪之，請得大搜索。葉不許，第呼召至前。果能為江右土語，然不諱為浮提人，亦不謂黃白事果難為也。手持一石，似水晶，可七寸許，置之於案，上下前後，物物入鏡中，寫極毛芥。又持一金鏤小函，中有經卷，烏楮綠字，如般若語，覽畢則字飛。願持此二者為獻。葉曰：「汝等必異人，所獻吾不受，然可速出境，無惑吾民。」各叩首而去。
嘉靖十六年丁酉，瓊州諸生應試，見海神立水面，高丈餘，朱髮長髯，冠劍偉異，眾驚異下拜，神掠舟而過。次日，有三舟復見，諸生大噪拒之，神忽不見。少頃，風大作，三舟皆溺。
瓊州士子赴提學使，涉海甚艱。嘉靖二十六年，沒者數百人，臨高知縣陳址與焉，並失縣印。其考貢之年，地遠不至者，亦不復補。神宗初即位，吾師王忠銘先生，瓊之安定人也，入館即請於朝，以備兵使者攝之，得允。瓊士德之。又建書院，捐學田，立鄉約保甲之法，兵使者通行一府，地方以寧。鄉人共建生祠祀先生，題曰崇報。先生不敢當，乃祀贈公，而先生祔焉。籲！為德於鄉而食其報，若先生，可以永矣。先生諱弘誨，質直忠厚，工詩及書，淡於名利，幾入相矣，有阻之者，終南京禮部尚書。先己丑，與許文穆公主會試，時會元陶望齡、狀元焦竑，館選廿二人，余居第十二。先生即以是年南行。至萬曆戊戌再起，以考滿入京，門下士在京正盛，迎於郊外二十里，自四衙門而下，凡八十餘人，余又與焉，極一時勝事。得士報國若先生者，即不入相，其又何憾？
瓊在大海中，廣數千里，海角下見大星數十，皆非星經所有。
海潮應月，浙、廣、福等，潮俱有信。瓊州半月東流，半月西流，大小應長短星，不隨月。
宋末杭潮三日不至，及元末亦如之。又度宗梓宮發引，至江上候潮，將渡，過日哺不至，已豫為之兆矣。
杭潮三日不至，人謂天之佑胡元以亡宋，固是一說。然虜人間諜甚精，山川險夷，國之虛實，盡知之矣。伯顏大將，蓋代英雄，屯於皋亭山，豈有錢江如山之濤，全然不覺，宿兵其地之理？宋之叛將降卒充刃其幕，自詭效忠，即宿兵，豈有不諫止之理？以鄙意度之，三日不至，事誠有之，元兵必不駐此。傳者文以為奇，史臣仍襲不改耳。
池在海中，蛋人沒而得蚌剖珠。蓋蛋丁皆居海艇中採珠，以大船環池，以石懸大縆，別以小繩繫諸蛋腰，沒水取珠。氣迫則撼繩，繩動，舶人覺，乃絞取，人緣大垣上。前誌所載如此。聞永樂初尚沒水取，人多葬沙魚腹，或止繩繫手足存耳，因議以鐵為耙取之，所得尚少，最後所得今法：木柱板口兩角墜石，用木地山麻繩，絞作兜，如囊狀，繩繫船兩旁，惟乘風行舟，兜重則蚌滿。取法無逾此矣。
金道玄，宇仲旻，吳縣人。少孤，父友長橋萬戶府鎮撫陳某養為子。至正間，方國珍起兵海上，江浙行省參政朵耳質班督師與戰。時陳已進宮都鎮撫統軍，以道玄從。初並師期，集建寧之補門關，國珍以書詐降，陳受之，意稍解。道玄曰：「賊誌未可知也，不如嚴備之。」陳不聽。國珍以艨艟數百艘，颿以赤布，蔽日而下，勢漸迫，官軍猶晏然。國珍乘風縱火，矢石交注，陳戰死，不知所在。道玄求之不得，乃從舵樓躍赴海，祝曰：「吾父有靈，幸使我不為賊所得也。」已而恆若有人抱持之，自旦及晡，隨波上下。忽覺身在石上，登沙瀨數百步，得小徑。行里許，乃知溫之嶴山水也。迨歸，張士誠已據吳。或薦其名於偽司徒李伯升，道玄聞之，摯妻孥去，隱具區，賣卜終身。子問，禮部侍郎。
南海普陀山，梵云補怛落伽，或曰恆落伽，或曰補涅落伽。音雖有殊，而譯以漢文，則均為小白華樹山，實則一海島也。
先師有四配，南海觀音大士亦有四配：伽藍、祖師、彌勒、地藏。（彌勒為未來佛，地位甚尊，豈伽藍之比）
紹興十八年，史越王浩以餘姚尉攝昌國鹽監。三月望，偕鄱陽程休甫，由沈家門泛舟，風帆俄傾至補陀山。詰旦詣善財岩潮音洞。洞乃觀音大士化現之地，時寂無所睹，炷香烹茗，但碗面浮花而已。晡時再往，一僧指岩頂有竇，可以下瞰。公攀緣而上，忽見金色身照耀洞府，眉目瞭然，齒如玉雪。將暮，有一長僧來訪，云公將自某官歷清要，至為太師。又云：「公是一個好結果的文潞公，他時作宰相，官家要用兵，切須力諫。二十年當與公相會於越。」遂辭去。送之出門，不知所在。乾道戊子，以故相鎮越。一夕，有道人稱養素先生，舊與丞相接熟，典客不肯通刺，疾呼欲入謁。亟命延之，貌粹神清，談論風起，索紙數幅，大書云： 「黑頭潞相，重添萬里之風光；碧眼胡僧，曾共一宵之清話。」擲筆，不揖而行。公大駭，遍覓不見。追憶補陀之故，始悟長身僧及此道人皆大士見身也。
丙午年，余在南中。有高明宇者，談多奇中，謂余厄在後丙丁二年，且曰：「過丁巳秋，或可免。」蓋剛六十之期也。時去之尚遠，不以為異。至丙辰冬，長孫痘殤。丁巳三月，季弟鳳岐暴卒。哀慘，日覺精神恍惚，形神泮渙，且有惡夢，自忖岌岌，決符高老之言。乃發願泛海禮普陀，且曰：「死於牖，無若死於海為快。且留與諸貴人作話柄也。」時東風急，駐者三日。四月二十六晚，風小止，開舟，浪猶顛蕩。行不五里，停山灣，遙見前舟已沉矣。次日轉西風，掛帆半日而至。登殿作禮，宿一僧舍。通夜，寢不能寐，甚苦，甚疑之。歸來忽忽，徂夏入秋，日展書，只以不語不動，遇拂意，決不惱怒為主（只此便是養心法），至八月十一日，飲藥酒，忽有異香透徹五髒五官。又三日，夢若有授歷者，覺而釋然。偷活至於今，剛又三年矣。追憶過海景象，模糊不能辨，姑以意書其百一，或真或幻，皆不自知也。
由定海棹舟，自北而東，過數小山，可三四十里，為蛟門，北直金堂山，此處山圍水蓄，宛然一個好西湖也。將盡，望見舟山，曰橫水洋。潮落時，舟山當其衝，其一直貫，其二分左右，左為北洋，右則象山邊海諸處。入舟山口，山東西亙七八十里，南夾近海諸山，山斷續，望見內洋，舟行其中，如汜光月河可愛。盡舟山為沈家門，轉而北，即蓮花洋。洋長可三四十里，過即普陀矣。
抵普陀之灣，步入一徑，過二小山，即見殿宇。本山皆石，吐出潤土，蜿蜒直下。結局寬平，可三百畝，即以二小山為右臂，一小山圓淨為案。左一長岡，不甚昂，築石台上，結石塔，為左蔽。殿三重，宏麗甚，乃內相奉旨敕建。殿之辛隅為盤陀石山，勢頗高聳，巽方為潮音洞，吞吐驚人。正後迤邐菩薩岩，最高。曳而稍東，一石山，其下即海潮寺也。去前寺不過三里，萬曆八年所建，今已毀。兩寺之間，東濱於海，一堤如虹，海水上下，即無潮，猶洶湧駭人。東望水面橫抹，諸山起伏如帶，色黑，曰鐵袈裟。又東望微茫二山，曰大小霍山。極目閭尾，紅光蕩漾，與天無際，惟登佛頭岩，能盡其概，若在半腰牽引，諸山宛如深壑，空處飛帆如織，彼中人了不知其異且險也。
大約山劈為前後二支，支各峰巒十餘。前結正龍，即普陀寺。轉後為托，即海潮寺。二大寺外，依山為庵者五百餘所，皆窈窕可愛。環山而轉，除曲徑外，度不過三十里。
舟山有城、有軍、有居民。金堂最近，聞其中良田可萬頃，悉禁不許佃作，何居？大謝山直舟山之南，田亦不少。此皆可耕之地，然邊海之人都以漁為生，大家則宦與遊學，遊手不爭此區區粒食計，故地方上下無有言及者。袁元峰相公欲行之，有司以為擾民而止。（勸民力田，何擾之有？）
余住定海三日，看來潮汐分明是天地之呼吸，人非呼吸則死，天地非呼吸則枯，以月之盈虧為早莫，其曰大小，未必然也。天下惟錢塘潮、廣陵濤著稱，則其海口最大，與口外即大洋故。然此臆度之言，不足據，惟識者參之。
近時諸公議曆法，有形章奏，至相軋者。或以問余，余曰：「我騃人，安知曆？但看月一回圓則一月矣。亦如夷人不知歲，但草一回青則一歲矣。」其人不能應。今見海潮，初一、十六，必以子午刻，余以次漸遲；遲至晦望，一日之中早在辰末，晚在酉末，所差甚多，而次日子午必不爽，此又非曆法一定不易之準乎？節令亦如之，即差，不過一日，無甚關係。天本以顯道示人，人不察，而紛紛作聰明者，其謂之何？間以語朱大復，深以為然。
上招寶山，見一秀士，鬚面甚偉，異之。秀士亦睨余，余不顧，數遣從者蹤跡，若有意者。遂進與揖，方知為劉都督草塘之子，今都督省吾之弟也。其名國樟，為南昌諸生。是時方欲為草塘立傳，喜而問之，因得其詳。且曰：「君固將種，又材器如此，一纘先緒，取玉帶如芥，何事從鉛槧自苦？」答以為父雖上將，數為文臣所抑，末年已平九絲蠻寇，曾省吾撫台，雖驕橫，猶能假借。代曾者某公，初履任，循例設席邀宴，某至大怒，謂此皆糜軍餉，款我保富貴，取賞賚，不就席而去。遂恚甚，瘍發於腦而卒。故切戒某棄武就文，而竟未有當也。（明時重文輕武如此，誰與守國？）余聞其言，深憫之。蓋勢之偏重久矣。我輩於節制中，要須權衡，毋徒恣文墨，輕天下豪傑也。
時倭警狎至，從者三人甚恐，勸毋行，余不聽。出海僅二十餘里，諜報衝風棹八槳而過者可接，皆曰：「警，警。急，急。」余皆不顧。既抵山，則先一日果一倭舟泊山之東崖，舟純黑色，上若城堵，不見人，高可五丈，長三倍焉。連數日，東風漂至，我兵船圍守發銃，彈如揚沙，著石壁，紛紛下墜。一小舟直前逼之，倭發鉛彈一，透死五人，遽退。是夕風轉而西，倭揚帆去，我舟尾之。余作禮之。又次日，舟師皆歸。有登山者，問之，曰：「盡境而還。」計倭舟入閩及廣，風稍南，出大洋矣。
山有兩寺，住持後曰大智，前日真表。大智戒律精嚴，為四方僧俗所歸。真表雖領叢林，性驕，鷙悍破戒。萬曆十年間，其徒訟之郡，太守行郡丞龍得孚勘問。龍為人好道，醇直廉儉。時復奉監司他委勘金塘山，及補陀，眾鞫真表。夜夢群僧並來，告真表過惡，且屬丞三分道場，奉大士香火。到山處分，悉如其夢。且謂眾僧曰：「此事非吾意，佛告之也。」仍戒飭眾僧查僧房，總三十六，命取《蓮華經》三十六部來，毀之火，而令眾僧跨其上，誓不再犯。時吳參將稍從旁止之，乃火一部，眾僧悉跨焉。處分畢，至後殿拜禮。甫拜下，即覺兩髀病軟不可動，兩人掖之以拜，遍體陡發大熱。急扶入禪房，疾遂委頓，胸間結一片，大於盂，堅於石，楚不可言，漸至昏憒，見沙門雲擁霧集，若有所按治。有人若伽藍者，奏曰：「此雖得罪大法，顧其人實奉道愛民，居官清淨。」內傳佛旨曰：「奉道毀道，尤當重處。姑以愛民故，罰三石牛嗇官。」三石牛嗇官者，不省其云何，丞念此必冥官之號。如是死矣，且入惡趣，力懺悔：「某不知毀經之罪大乃爾。自今而後，願奉齋持戒終身。」亟免官，入道自贖。沉沉無有應者。即有人送三石牛嗇官劄子到，固辭不受。大智亦為之祈哀，誦經念懺，願以身代。又久之，始得兆，許懺悔焉。大智從定中見一鐵圍城，城中死人累累，並裸臥。丞亦在臥中，獨不裸。大智至心營解，忽見空中下白毫光一道，若有人掖出之而蘇。丞見沙門萬人，問悉從何宋，咸曰：「我輩給孤園善知識也。汝何故毀經，犯此大戒？」丞曰：「知罪矣。願以百償一，而捐俸齋萬僧。」眾僧稍稍散去。其夕，家僮於昏黑中見兩玉女雙髽髻，手執幢蓋，繞床而過，砉然有聲，幢腳拂僮面。僮驚起大呼，丞病良已，是時不粒不瞬十日矣。屠長卿目擊，為之。
普陀是明州龍脈最盡處，風氣秀美，雖不甚險遠，而望洋者卻步，即彼中士民，罕有至者。若非大士見形，何以鼓動人心，成此名剎？奔走盡天下，凡西僧以朝南海為奇，朝海者又以渡石樑橋為奇。梁之南有曇花亭，下數級即為梁，橫亙可十丈，脊闊亦二三尺，際北有絕壁，有小觀音廟在焉。余坐上方廣寺，親見二十餘僧踏脊如平地，其一行數步，微震懾，凝立，少選卒渡，眾皆目之，口喃喃不可辨。問之山僧，曰：「幾不得轉人身也。」 普陀一無所產，歲用米七八千石。自外洋來者，則蘇、松一帶出劉河口，風順一日夕可到。自內河來者，歷錢江、曹娥、姚江、盤壩者四，由桃花渡至海口，風順半日可到。兩地皆載米以施，出自婦女者居多。自閩廣來者皆雜貨，恰勾歲用。本山之僧亦買田舟山，其價甚貴。香火莫盛於四月初旬，余至則闃然矣。卻氣象清曠，幾欲久駐，而竟不果，則緣之淺也。細訊東洋諸山，一老僧云：「有陳錢山突出極東大洋，水深難下碇，又無嶴可泊，惟小漁舟蕩槳至此。」即以舟拖閣灘塗，采捕後，仍拖下水而回。馬跡又在其西，有小潭，可以泊舟，但有龍窟，過者寂寂，一高聲，即驚動，波浪沸湧壞舟。再西為大衢，與長塗相對，其西有礁無嶴，不可泊舟，且亦有龍窟，宜避。東面有衢東嶴，可容舟數十隻，但水震蕩不寧，舟泊於此，久則易壞。大衢在北，長塗在南，相離不過半潮之遠，潮從東西行，兩山束縛，其勢甚疾。舟遇潮來與落時，皆難橫渡，俟潮平，然後可行。近昌國為韮山，形勢巍峨，島澳深遠。此山之外，俱遼遠大洋，舡東來者，必望此為準，直上為普陀矣。
海水本遼闊，舟行全借天風與潮，人力能幾？風順而重，則不問潮候逆順，皆可行，若風輕而潮逆，甚難。夏秋之間，西北風起，不日必有極大西北風，操舟者見此風候，須急收安嶴。兵船在海，每日遇晚，俱要酌量，收舶安嶴，以防夜半發風。至追賊亦要預計今晚收舶何嶴，若一意前追，遇夜風起，悔無及矣。
沿海之中，上等安嶴可避四面颶風者，凡二十三處，曰馬跡，曰兩頭洞，曰長塗，曰高丁港，曰沈家門，曰舟山前港，曰潯江，曰列港，曰定海港，曰黃歧港，曰梅港、湖頭渡，曰石浦港，曰豬頭嶴、海門港，曰松門港，曰蒼山嶴，曰玉環山、梁嶴等嶴，曰楚門港，曰黃華水寨，曰江口水寨，曰大嶴，曰女兒嶴。中等安嶴可避兩面颶風者，凡一十八處，曰馬木港，曰長白港，曰蒲門，曰觀門，曰竹齊港，曰石牛港，曰烏沙門，曰桃花門，曰海閘門，曰九山，曰爵溪嶴，曰牛欄磯，曰旦門，曰大陳，曰大床頭，曰鳳凰山，曰南麂山，曰霓嶴。其餘下等安嶴，只可避一面颶風，如三孤山、衢山之類，不可勝數。必不得已，寄泊一宵，若停久，恐風反別迅，不能支矣。又潭岸山、灘山、許山之類，皆團土無嶴，一面之風亦所難避，可不慎乎？由此觀之，沿海萬里之遙，處處有嶴，處處要斟酌，此惟老漁船知之。而漁有世業，有傳，又善占風，望雲氣，履如平地，多夜行，不失尺寸也。
近日有茶山王之說，傳者歷歷若親見，且謂聚至數萬人，販米於蘇、松等處。庚申，湖、廣至禁米不許下江，曰：「恐茶山王糴去也。」米一時踴貴，斗至一百五六十錢。時非水非旱，田禾蔽野，秋成在即，而所在恇擾，平糴抑價，吳江縣立破一百二十餘家，亦自來之異變也。考海中誠有此山，自嘉定、寶山，出南彙嘴，一百六十里可至。無嶴無港，原非駐足之地，其它處遠而同名者或不少，卻屯聚如此之多，幾比琉球一國。大海中固邈無邊際，要之，自開闢以來，人力所至，船隻所通，凡島、嶼、礁、坎之類，靡不登之載籍，而獨遺此大山窟奸人，為東南隱憂，似不可解。且海寇飄忽，乘風萬里，所以難制，若山居土著，必為眾所窺，即如米尚須糴，它一切所需，非天降，非地出，何處得來？若曰俱販之中國，何不散居內地，伏草澤間，為所欲為，而以海自限，日與風濤為伍，決非事理所有。而少年喜事者，至自請於當道，往彼說諭招兵，各使臣欲收之為用，曰折簡可致，遠近若狂，數年不絕，發一笑可也。

