
太祖廟號與漢祖同，故今尊稱曰太祖，曰高皇帝，則得矣（太字是廟號，高字是諡號）。近見刻國朝一書，曰「我高祖皇帝」，其於漢祖，亦曰「漢高祖」，不知原是太祖，非高祖也。亦當有辨。
國號上加「大」字，始於胡元。我朝因之，蓋返左衽之舊，自合如此，且以別於小明王也。其言「大漢」、「大唐」、大宋」者，乃臣子及外夷尊稱之詞。近見新安刻《曆祚考》一書，於漢、唐、宋及司馬晉，皆加「大」字，失其初矣。（唐碑有稱「巨唐」者，巨即大也；宋曰「皇宋」，皇亦大也。劉越石《表》亦云「天祚大晉」。）
國朝年號，「永樂」乃張重華、王則偽建，「天順」乃元出帝舊號。前則兵後匆匆，後則事起倉卒，不暇詳考。「正德」則西夏李遵頊所建。是時劉文靖、謝文正當國，故吏書馬鈞陽至出題譏誚，遂為口實。「隆慶」之號雖不犯重，然改隆慶州為延慶，衛亦如之；承天有隆慶殿，改為慶源殿。因新君年號，而改祖宗舊名。時當國者為徐文貞，一時亦偶未之思也。（年號原不必避）今上「天啟」不知何如，（後魏元法僧亦號「天啟」）自當與「嘉靖」、「萬曆」並美並永矣。
自來天子升殿，漢以羽林期門，唐以三衛，皆執扇登殿。唐玄宗時，閻則先奏以「三衛皆趫悍武夫，不宜升陛邇御座，請以宦者代」。遂為故事，至今用之。然國朝以勳戚、大臣、閣臣、詞臣、尚寶、中書、科道夾侍，而道引升陛，則詞臣、中書、科道各四人，其制最當。至女官隨侍，女樂引道，必起於呂、武臨朝，而唐玄宗襲為故事。亦至我太祖革去，足以洗千古之陋。
太祖最好學，海內宿儒，徵聘殆盡。臨朝，侍左右，每事諮訪，退即與之講解，甚至互為辨難。又設大本堂教皇太子，其諸王、諸王孫，皆親加督課，且日與諸儒相上下。故太宗、仁宗皆優於文事，而建文尤為贍敏。太宗又推此意教皇太孫，命姚廣孝等講讀華蓋殿，故宣宗時文，妙絕今古，而繪事尤精。雖聖神天縱，要之，預教之功不可少也。英宗即位之元年，少傅楊士奇等請開講筵。時年方十歲，行禮甚肅。歷代因之，定以初二、十二、廿二，而尤勤於日講。至武宗時，始不免作輟。世宗勵精於先，倦勤於後。神宗初立，張太嶽亦盡抖擻從事；後御朝日稀，不復舉行，雖日講進稿不廢，要之，皆成故事故紙矣。
經筵開自祖宗朝，按月逢旬第二朝。今上春秋偏好學，三千年後見神堯。
國初經筵無定日，至英廟初朝，始著為儀。今用每月初二、十二、二十二日。寒暑及有故，奉旨暫免。多以春二月、秋八月舉行。今歲實以七月二十二日，上之勤學也。
編排御覽效精誠，白本高頭手寫成。句讀分明圈點罷，隔宵預進講官名。
凡進講，先從內閣點題，票示講官。分撰講章，送閣下詳定。敕房官用高頭白手本寫成二通，講官預進東閣，用象管朱印成句讀科發。隔日進呈，其一在御座展覽，其一在講案供講。
絲鞭聲肅退朝官，名在經筵略整冠。一字班行先出隊，中臣扶輦下金鑾。
凡經筵，例用勳臣一人知經筵事，內閣或知、或同知經筵事，九卿之長及學士、祭酒等官侍班，詹翰坊局及國子祭酒每二員為講官，詹事府詹事等官、各部侍郎出由翰林者仍為講官，翰林春坊每三員為展書官，給事中、御史各二員侍儀，鴻臚寺、錦衣衛堂上官各一員供事，鳴讚一員讚禮，班四員舉案，侯伯一人領將軍入直，制敕房官書寫講章，通謂之經筵官，皆得入銜。每當鳴鞭退朝，上將赴經筵，則各從本班略整衣冠，以俟先出。分隊作一字行，隨駕而南。
金水河頭白玉橋，上公寶帶侍中貂。逡巡小立瞻龍氣，左順門高御幄飄。
駕過金水中橋，迤邐轉東。各官俱候橋北，南面小立。望駕升至左順中門進入，然後度橋循行。每望見御幄迎風映日，或時見小傘蓋，擎蔽朝陽。文華殿啟奉天東，滴翠浮青映碧空。
譚藝講經頻設仗，太平天子坐當中。
文華殿在今奉天門之東，比諸殿製稍減而特清雅，用綠色琉璃瓦，左右為兩春坊，上之便殿所常御者也。今用為經筵之所。中設御座，龍屏南向。又設御案於御座之東，稍南；設講案於御案之南，稍東。入殿中門，當檻下白石一方，純潔，可丈許。抬講案官置案當其北二三尺地。始讚講官拜起也。
百官朝下殿門前，仗馬雙牽七寶鞭。黃道正中移步輦，侍臣班從赴經筵。
上御奉天門朝罷，百官皆北面拱立。中使齊牽仗馬過東。上興，下御座，乘板轎，由丹陛南下，赴文華。經筵官、執事官皆從。龍池鳳掖藹朝暾，板轎初回轉角門。
聽唱官人來進入，講章默默又重溫。
各執事官於左順門之南門西，以次相向立定。時上已御文華，闔中門。各官東行下坡，則板轎已回出向西，循河過小橋北，入角門矣。適啟文華中門，內侍唱「官人每進來」。外門傳唱畢，各官始北行，徐由兩門以入。是時輪講官各默誦所講之章，敬慎之至也。
殿陛森排劍戟重，金貂玉蟒護真龍。司儀起案雙雙過，御榻前頭取次供。
今駙馬都尉遊泰帶刀入直，立東近壁。諸將軍以次侍立，各執金瓜。西亦如之。諸內侍稍北，東西兩雁翅以次，亦執瓜侍立。諸司禮太監分東西班，近御案。鴻臚讚曰：「起案。」班二員舉御案置御前，二員舉講案置御案之南。正中講案衣裙用純黃綺。
橫經幾子赭羅裙，小對團龍簇繡雲。抬向御前安穩定，黃金鎮子兩邊分。
御案面衣：青綠團花錦。圍裙：赭黃金龍，小團花。班舉案將至御前，司禮二太監自東西來接，舉至御前近座。上有金尺二條，用以鎮壓講章。第三廳協兩坊官，長跪拈書漚手攤。
幸對天顏剛咫尺，禮嚴不敢舉頭看。
第三廳，史官廳也。又曰槐廳，即今翰林院正廳之西偏，史官所居是也。兩坊，左右春坊也。展書官悉從內閣題定，兼用坊院，近時多以修撰、編修、檢討為之。今廖中允道南、張讚善治仍供展書，新遷故也。每講《四書》，展書官從東班出；每講經史，展書官從西班出。進詣御案前跪，出手展講章，二太監接手攤書，以金尺鎮定，然後起。至此則天顏真咫尺矣。屏息以從事，蓋人臣榮幸之極，而敬慎亦於此極矣。漚手，香名，太醫院每歲製此香以分饋各官。
行出班東面照西，臚聲高揚叩頭齊。參差進講並肩立，輪著《周書》《孟子》題。
鴻臚讚「進講」畢，講官一員從東班出，一員從西班出，俱詣講案前稍南北向並立。鴻臚讚「鞠躬叩頭」畢，展書官進詣展書。畢，起立，則東講官一員進至講案前，立奏講某書。畢，稍退，展書官復詣展書。畢，則西講官一員進至講案前，立奏講某經史。畢，稍退，仍並立。鴻臚讚「鞠躬叩頭」，畢。故進講有參差，而拜起必用比並。故事：先《四書》而後經史。《四書》東而經史西也。
兩行冠佩列全緋，供奉諸臣盡繡衣。步入殿門同磐折，諫官端拱靠南扉。
經筵官分東西侍立，各以執事服大紅袍。講官雖品級不齊，亦皆服之。展書而下官各服青綠錦繡。惟給事中、御史與兩侍儀官傍南楹作一行，東西各三人，俱北面立，備觀察也。
師保公孤盡上行，元勳立近袞龍傍。紅雲不動爐煙細，聽講《虞書》第幾章。
時武定侯郭勳以太保知經筵事，立東班首。西班則內閣一人首立，最近御座。餘次立。再立一行，居後。金鶴飄香瑞靄濃，寶壚籠火擁蟠龍。未曾暫免經傳旨，不怕嚴寒報仲冬。
殿中金鶴一雙，東西相向立盤中。下有趺架，飾以金朱，以口含香。香，黑色，如細燭狀，外國所貢也。其下則以三山小銅屏風障金銅炭爐。兩展書官各立其下。每冬則設。是歲十月置閏，節屆仲冬，尚未傳免。上之好學，可謂無間寒暑，真聖德也。
綠琉璃殿洞重門，黼扆中陳擁至尊。傳與大官供酒飯，兩班文武盡承恩。
鴻臚出班中跪，讚禮畢，兩班官俱轉身北向，拱伺玉音。官人每吃酒飯，各皆跪承旨。白玉闌干與案齊，一行餚核盡朝西。珍羞良醞俱名品，指點開囊囑小奚。
光祿寺設宴於左順門之北，蓋奉天門之東廡也。依晶級坐，蓋一行俱面西。珍羞、良醞，二署名。賜宴，惟經筵最精腆。例得帶從官、常吏及家僮輩攜囊攜以收榼餘。
姿容沾醉總仙桃，黃閣三公共六曹。步出順門俱北面，瞻天拜舞不辭勞。宴畢，出至順門之南，分班北向叩頭謝恩而退。隔宿熏衣問夜闌，齋心轉覺副心難。
不知言語功多少，到得君身保治安。
凡進講，衣冠帶履俱薰香，退即以別篋貯之，示不敢褻也。必齋戒，必沐浴，演習講章，以祈感動一念之誠，殆未易以言語盡也。齋辰服次聖躬勞，淺澹垂衣寶座高。
昨日御批傳帖下，龍紋重整赭黃袍。
上好學彌篤。每當忌服輟朝之日，即以變服御經筵。諸執事官俱烏紗澹服以從。惟帶或用角，或照品，臨期取旨。今閏月廿又一日，悼靈皇后發引，傳帖經筵官，照舊服大紅，其餘青綠錦繡皆如製。是日始睹上赭黃袍矣。
朱衣司禮下東班，風細傳言縹緲間。暫倚木天西面望，聖皇親饗兩宮還。
是日將下奉天門，忽司禮一人下東班，向內閣，若有宣示者。始知上將西朝兩宮矣。各執事官俱暫入史館，候駕東還行禮。
嘉靖元年四月戊戌，上御經筵，修撰呂楠講《尚書》「夙夜惟寅」章。是日仁祖淳皇后忌辰，楠以書義相關，口奏乞存忌辰，光聖孝。奏未竟，上曰：「已知。」因俯伏不及，承旨，上疏請罪，宥之。五月丁巳經筵，仁宗忌辰。給事中安磐奏是日當緋衣賜宴，避而輟講則廢學，如儀則忘孝，請移經筵前一日。事下禮部，覆言「經筵禮期，累朝未之有改。《祭議》曰『君子有終身之喪』，忌日之謂也。似專指父母而言，祖以上，《禮經》未載。孝皇在位，遇憲宗忌辰，仍御經筵，衣青綠花袍賜宴。宜仿此行。」上特令暫免，遂以為例。久之，罷不復舉。
大約讀書講書是好事，自非上聖，亦有時而厭怠。人家小學生子尚然，況帝王乎？議者爭此區區，因廢大典。若孝皇者，真萬世之聖主也。
武宗時，李文敏公廷相方進講，上忽退，遊於西苑。公竦立至晚，退坐內臣板房，不敢睡。次日五鼓始御經筵。眾以其久候立倦，或不逮往日。及開講，聲音洪亮，理致詳明。上倚聽，大喜，即欲傳敕取入內閣辦事。都督朱寧、朱安等各有賀禮及門。公以講書乃職分之事，雖頗稱旨，非他有積勞，豈可以常事而當聖寵，因數言而取相位耶？辭之甚懇，未允。不得已，從權借左右貂璫之力，始得俞音。乃後門人如張羅峰、翟石門、嚴介溪，而夏桂淵則又門人之門人也，皆為內閣大臣，公竟不與焉。所親有尤之者曰：「恆言謂『百年到手是功名』，當時如不固辭，雖如五日京兆亦可也。」公笑而不應。公父榮祿公瓚，原中一甲第三名，以讓會元陳瀾，改二甲第一。榮祿為侍郎時，家人夢有報者曰：「戶部正堂爺坐後，小相公當繼。」後弘治壬戌、公果探花，補前之失。而榮祿公南京，廷相北京，皆戶部尚書。
光廟以皇長子出閣講學，講官互有更易。一人多吳音，且舉止煩急，光廟對內侍嘻曰：「片語不曉。」一人體胖，講畢，倚柱而喘。目之，大不懌。此皆不擇之故。先朝講官必舉有德器者充之，不挨資次，良有深意。
宋時胡安定侍講，讀《乾》「元、亨、利、貞」（貞，宋真宗廟諱也），上與左右皆失色。徐曰：「臨文不諱。」上意遂解。畢竟諱之為是。明言帝諱，求講別卦，上諭之講方講，才妥貼。不然，亦須說明而後講。臨文者，文章也，非口講。一作趙師尹。
宋孝宗時，張子韶在講筵。上嘗問曰：「何以見教？」張曰：「臣安敢當見教之語？抑不知陛下臨朝對群臣時，如何存心？」上曰：「以至誠。」又曰： 「入而對宦官、嬪御，如何？」曰：「亦至誠。」又曰：「無所接對靜處時，如何？」上遲疑未應。子韶曰：「只這遲疑，已自不可。」上極喜，握其手曰：「卿問得極好。」
臣禎於龍人處借得各朝實錄，恭頌至高皇帝初克集慶路，即改為應天府矣，以後宜書「京師」，或曰「都下」，不則當稱「應天」，乃每每著「建康」字面，似是文章家改字用古法。又日珥生暈，或背氣一道，多書曰「日上」。夫日下、日中、日左右，自是可見可書，日之上，人何得著眼？想因欽天監原奏錄之，不加訂改。（日上，惟正午人或不見。若在東西時，人所見非無上下也。）
實錄成，擇日進呈。焚稿於芭蕉園，園在太液池東，崇台復殿，古木珍石，參差其間。又有小山曲水，則焚之處也。
實錄之名起於唐。國朝平元都，即輦十三朝實錄至京，修之至再。《太祖實錄》修於建文，又再修於永樂，並歷朝所修者，藏之金櫃石室，最為秘密。申文定當國，命諸學士校讎，始於館中謄出，攜歸私第，轉相抄錄，遍及台省。若部屬之有力者，蓋不啻家藏戶守矣。聞新安有餘侍郎懋學、范太常晞陽《節略》，自為一家。太常不知何如，嘗見余侍郎，世穆兩廟甚有體裁，然於吾學憲章諸書及家乘別集尚未暇及。王弇州似得兼而提摘碎散，覽者可喜可愕，總又望洋。陳文端請修正史，分各誌二十八，務於洋備，一誌多至四五十萬言。未幾，文端薨，各誌草草了事。丁酉擬修列傳，會三殿災，奏停。蓋六月十九日也。時余入史館方三日。又十日病發，凡三月，僅得不死，而館中無復有談及者。蓋余之無緣如此，有愧其名甚矣。
《誥》凡三篇。其書有初頒，有續頒，皆太祖就事用重典，警戒臣民之語。如郭桓盜糧一事，見之屢屢。而更有直書一事，尤出常情之外。蓋小說中謂太祖恨陳友諒，納其妻。不數月生子，封潭王。王既長，就國，知狀，發兵反。上遣兵討之。王繞城罵曰：「寧見閻王，不見賊王。」與妃自焚死。余讀而深惡之，謂大聖人安有此等舉動。今考《大誥》篇末明述其事，甚有追悔之言。可見大聖人亦有過，過生於忿，到老亦覺得自家有不是處。光明洞達，其心益虛，而其德益進矣。惟第六子生於甲辰之二月，去友諒死凡七月。友諒圍洪都，盡載家屬以行，則妻之獲當在此時。而太祖於此際極見得分曉，決不久留其妻於宮中，以七月之孩為己子，亂天潢，產禍種。且是胡光妃所生，封楚王，名禎，非潭王。潭王名梓，生於乙巳，自焚於洪武二十三年庚午。後人見有此事，遂不免附益耳。
此書乃文皇命儒臣解縉等粹秘閣書分韻類載，以便檢考。賜名《文獻大成》。復以未備，命姚廣孝等再修，供事編輯者凡三千餘人。二萬二千九百三十七卷，一萬一千九十本，目錄九百本，貯之文樓。世廟甚愛之，凡有疑，按韻索覽。三殿災，命左右趣登文樓出之，夜中傳諭三四次，遂得不毀。又明年，重錄一部貯他所。
是書創於弘治十五年，續修於正德四年，司禮監刻印頒賜。再修於嘉靖二十八年，進呈未刊。萬曆四年題準重修，十五年進呈，禮部刊行。其條例大約出洛陽、餘姚之手，以六部都通大為主，聯以小九卿五府，而以宗人府冠於文職衙門之首。據鄙見，衙門職官原有勳、戚、文、武四號，下至樂字號而止。宗人府掌王府之事，在勳臣之上，蓋太祖重天潢，非臣下所敢擬者。若題出宗人府在前，述分封、命名、設官、王牒、掌印之概，此後以勳、戚、文、武為敘，特詳文職衙門，載一切興革本末，而納樂字號於禮部，庶有次第。若指宗人府為文職衙門，則義有所未安。想當時不過以府有經歷一員，不可不收；又以宗人府體面，不得不冠之首。則五府獨無經歷等官，而五府列六部之上。祖制亦豈得獨違耶？
儀制莫重於登極，當以為首，乃居朝儀之後；宴莫大於慶成，宜詳，止書大略。至封爵，是國家重典，並未一及。
朝賀儀以主上冠於太皇太后之前，是矣；中宮雖配帝之尊，而正外、正內，原自有別，亦冠於太皇太后之前，均內也，以婦先姑，可乎？喪禮以皇太后居先，是矣；然列考慈皇后於章聖皇太后之後，不已太甚乎？開天聖後乃不得居第七代藩國尊崇之後之前，雖儀注非實事，寧不觸目驚心？據臣意見，凡關帝、後、宮禁者，宜以朝代為先後，各衙門則以類纂入可也。
兩京山陵石像十八對，首言石獅子一對，坐臥各一；次云石獸一對。獸乃百獸之總名，當何所指？或曰：「自來稱虎為獸。」考《晉書》成於唐魏徵等，唐太宗稱制臨之，以太祖名虎，改稱曰猛獸。然亦雙文，非單舉也。況虎乃武官六品服色，文臣即五品皆同，用於墓道，原不入帝王門隊。當是天鹿。而臨文者求其狀與說不可得，則姑曰獸云耳。
今上初生，神廟喜得元孫，諭禮部：「尊皇太子生母恭妃王氏為皇貴妃，皇太子正妻封妃，餘皆才人。俱《皇明典禮》一書所載。」內閣揭稱：「閣部俱無此書，當令搜覽。」得旨：「各降一部為定式。」
世宗既定大禮，升安陸州為承天府，命巡撫顧璘修誌。征諸名士王夢澤、顏子喬等纂輯進呈，不稱旨，報罷。給事中丘嶽清重修，敕閣臣為之。嘉靖四十五年告成，賜名《承天大志》，擢嶽禮部侍郎。臣得恭誦，乃《興府志》，非《承天志》也。隆慶元年，嶽以考察去官。
永嘉議禮，佐成聖孝，是也。及修《大禮全書》，身為總裁，上疏曰：「元惡寒心，群奸側目。」元惡者，指楊石齋父子也。夫大禮祇是議論不同，其心亦惟戀戀於孝宗之無後而爭之強，叩門伏哭，失於激，為可罪耳，乃曰奸曰惡，不已過乎？乘時僥幸之人，放潑無忌，致世宗含怒，一時被譴諸臣，終身不復收錄。推其餘波，忠直之受累者多矣。方獻夫、霍韜又言：「主為人後者，莫甚於宋之司馬光。光又沿王莽之說，惑人最盛。請命纂修官考訂，以洗群疑。」上從之。由此言之，司馬公亦當稱元惡矣。
嘉靖五年丙戌三月，天台縣起復知縣潘淵進《嘉靖龍飛頌》，內外六十四圍，五百段，一萬二千章，效蘇蕙織錦回文體。上以其文縱橫不可辨識，使開寫正文以進。是時請建世室者，有監生於淵。其事既行，淵從選人得主簿，為上官所笞，上書自言，擢上林苑右監丞，進《世廟頌》。京師人為之語曰：「兩淵有兩口，口闊大如斗。笑殺張羅峰，引出一群狗。」人之獻諂如此。當時議大禮者既得逞誌，雲湧風起，為所欲為者何所不至，真世道一大更革之會也。
豐熙以學士爭大禮，捍張桂，詔獄廷杖謫戍。而其子坊請贈獻皇廟號，稱宗並享。上卒用其言，稱睿宗，入太廟。（子為天子，父追王，亦宜。惟入太廟則不可）然坊已考察，卒不用，狂而貧，客死。雖有才名，善書，何以見學士於地下？
諸臣因大禮驟進，而夏桂洲議郊祀分合，得首揆；汪鏜議及民間奢侈，正喪葬服式之制，得塚宰。人之善逐好如此。
李福達一獄，張桂為政，仗郭勳報怨，朝士四十餘人皆被杖黜。福達父子獨得無恙，刻《欽明大獄錄》頒天下。後郭勳下獄死，而福達之孫同踵妖術，行徐溝洛川間，自言為大唐子孫，當出世安民。撫按捕下獄，查刻《大獄錄》，姓名來歷，一一相同。同依律處斬。都御史龐尚鵬題準，同殊死。福達剖棺斷屍，其族皆覆。又追論桂萼、張璁之罪，天下快之。
「中秘書在文淵之署，約二萬餘部，近百萬卷。刻本十三，抄本十七。入直者，辰入未出。凡五楹，中一楹當梁拱間豎一金龍柱，宣廟嘗幸其地，與閣臣繙諮詢問，故置示史臣，不得中立設座云。然臨幸益稀，至今絕響。其書乃秦漢至寶，屢購所積，不得移出，今不知何如。聞往往有私竊而出者。」此係神廟初年沈晴峰太史所。
乃弘治五年，大學士丘濬上言：「我太祖高皇帝肇造之初，庶務草創，日不暇給，首求遺書於至正丙午之秋。考是時猶未登寶位也。既平元都，得其館閣秋藏，而又廣購於民間，沒入於罪籍，一時儲積，不減前代。然藏蓄數多，不無亂雜；積歷年久，不無鼠蠹；經該人眾，不無散失。今內閣儲書有匱，書目有簿，皆可查考。乞敕內閣大學士等計議，量委學士並講讀以下官數員，督同典籍等官，撥與吏典班匠人等，逐廚開將書目，一一比校。或多或無，或全或缺，所欠或多或少，分為經、史、子、集四類，及雜□、類書兩類，每類若干部，部若干卷，各類總數共若干，要見實在的數，明白開具奏報。又以木刻考校年月、委官名銜為，識於每卷之末，立為案卷，永遠存照。竊惟天下之物，雖奇珍異寶，既失之皆可復得，惟經籍在天地間，為生人之元氣，紀往古而示來今，不可一日無者。無之則生人貿貿然如在冥途中行已。其所關係，豈小小哉！民庶之家，遷徙不常，好尚不一，既不能有所廣儲，雖儲之亦不能久。所賴石渠延閣之中，積聚之多，收藏之密，扃鑰之固，類聚者有掌故之官，闕略者有繕寫之吏，損壞者有修補之工，散失者有購訪之令，然後不至於浥瀾散失爾。前代藏書之多，有至三十七萬卷者，今內閣所藏，不能什一。數十年來，在內者未聞考校，在外者未聞購求，臣恐數十年之後，日漸消耗，失今不為整治，將有後時無及之悔。伏望體聖詔求遺書之心，任萬世斯文在茲之責，毋使後世誌藝文者，以書籍散失之咎歸焉，不勝千萬世儒道之幸。」
合二說觀之，是何前之少，而後之多，多且過三十倍？豈累朝購求所積，抑每部添副幾部，與一切類書、文集俱收入充數而然耶？是惟閣大臣能考之。
自古藏書之所，非止一處。漢有東觀、蘭台、鴻都等處，唐有秘書監、集賢書院等處，宋有崇文館、秘書省等處。我朝稽古定製，罷前代省，監、館、閣掌書之官，並其任於翰林院，設典籍二員。凡國家所有古今經籍圖書之在文淵閣者，永樂中，遣翰林院修撰陳循往南京起取。本閣所貯古今一切書籍，自一部至有百部以上，各取一部北上，餘悉封識收貯如故。
南翰林院原有二大書櫃，舊冊充仞，皆國初儒臣進御之稿。如邊防一本，發出擬議，則查某地、某朝，如何形勢，如何處置，今則合當如何料理，仰俟聖裁。有累至三四幅者，末署云「臣某進」。其他錢穀、刑名等項，亦如之。而進退人才則又密封，稿中皆塗去姓名，防泄漏也。呂巾石先生來掌院，輯為若干卷，將付梓。會轉官，攜舊，毀於火。真可惜也。
隋亡，禁內圖書湮沒。唐興募訪，稍稍復出，藏秘府。張易之奏天下善工潢治，密使摹肖，殆不可辨，竊其真，藏於家。既誅，悉為薛稷取去。稷敗，惠文太子範得之。卒為火所焚。
王涯家書多與秘府侔，前世名書畫必厚貨鉤致。或私以官鑿垣內之，重複周固，若不可窺者。及敗，為人剔取奩軸金玉，而棄其書畫於道，無敢有拾者。
國朝內庫以甲、乙、丙、丁、戊為號，而不及己。戊，茂也，取財物盈滿之意。己，已也，止也，從此漸耗，故避不取。然勢亦有所必至矣。北工部用銀千以上者題請，南自百以上即題。然亦未嘗數數也。
錢一緡計一千，值銀一兩。唐鹽利四十萬緡。劉宴為轉運使，至大曆末，六百餘萬緡。以絹代錢者，每緡加錢二百，以備將士春服。其曰每貫者，八百五十文為一貫。今《大明律》與之迥異。
南京漆園設百戶二員，甲軍一百餘名；棕園百戶一員，甲軍一百餘：俱三年撥人匠採取，不過二百斤。桐園百戶兩員，甲軍二百四十名，每年採取，得油止一百五十斤。聖祖豈虛設為此無益之費，有深意焉。亦寓兵於農之意也。
養羊三百六十餘隻，每隻黑豆八合，草一斤。牧羊軍一百二十名，官吏二名。五年內支過黑豆二千八百餘石，每石價四錢二分，該銀一千二百餘兩。草二萬四千餘束，每束價二分，該銀五百餘兩。米八千八百餘石。布花銀七百餘兩。支數如此，費十而用不得一。光祿卿趙錦奏免。
乾明門貓十二隻，日支豬肉四斤七兩，肝一副。刺蝟五個，日支豬肉十兩。羊二百四十七隻，日支豬豆二石四斗三升，黃豆三升二合。西華門狗五十三隻，御馬監狗二百一十二隻，日共支豬肉並皮骨五十四斤。虎三支，日支羊肉十八斤。狐狸三隻，日支羊肉六斤。文豹一隻，日支羊肉三斤。豹房土豹七隻，日支羊肉十四斤。西華門等處鴿子房，日支豬豆、粟、穀等項料食十石。一日所用如此。若以一年計之，共用豬羊肉並皮骨三萬五千九百餘斤，肝三百六十副，豬豆、穀、粟等項四千四百八十餘石。此弘治初年事，正德中不知增幾倍，嘉靖初量減，今又不知如何矣。
西苑豹房蓄文豹一隻，役勇士二百四十人，歲廩二千八百餘石；又占地十頃，歲租七百金。此皆供內臣侵牟影射之資。又聞內馬監蓄馬甚多，馬料甚豐，其弊尤甚，每至有餓死者。夫御馬，蓋備聖上不時出入之用。考祖訓：每門置馬一二匹，鞭轡皆備，以供不時出入之用。國初不得不如此。景泰初，出御廄馬載炮車。今太平已久，主上深居，不出一步，蓄此何用？此皆可減。而人臣所不敢言者，推此類。國家虛費何極，財安得不匱，而民安得不窮乎？
國初止收商稅，未有船鈔。宣德間始設鈔關，凡七所：河西務、臨清、九江、滸墅、淮安、揚州、杭州。內臨清、杭州兼榷商稅。本色歸內庫備賞賜，折色舊太倉備邊儲。或本折輸收，或有增減，累經酌議，從改錢鈔，折銀備船料。初用御史，正統間取回，令原設官收受。嘉靖四年設正陽鈔關，專備高牆庶人供給，八年革。
太祖以應天、鎮江、池州、太平、寧國五郡興王之地，勞民可念，時免糧稅。然詔中必云「除刁頑不行、倉完備及多料善民、本戶糧長秋糧不免外，其餘」云云。嗟乎！今之免者乃皆刁頑之類，而良民不免，太失初意矣。
蜀鹽出於井。井之大僅可如竹，號曰竹並。鑿之五六十丈，得澹水。至百丈，始得堿。鑿甚艱，入甚深，汲甚苦。有鐵焊、漕焊、刮桶、吞桶等制，纖悉俱備。非若池鹽、海鹽之易煮也（蜀鹽井之外又有火井，故煎熬甚易）。
國朝禁私鹽，買官鹽，而又賦民鹽課鈔，想亦謂私鹽之不可盡絕也。聞順天府每歲注皇上課鈔一名，蓋祖制以天子為百姓榜樣，未知果否。京官原有食鹽，後頗累及充役支解者，陸五台言於太宰嚴文靖公革去，惟戶部如故。據此，當是嘉靖年間事。然考之弘治年間，始革各衙門食鹽，惟十三道如故；而余在京拜一同年官台中者，見有送到官鹽一引，則前說似未可據，並存之。
宋姚寬監台州杜瀆鹽場日，以蓮子試鹵。擇蓮子重者用之。鹵浮三蓮。四蓮，味重；五蓮，尤重。蓮子取其浮而直，若二蓮直；或一直一橫，即味差薄；若鹵更薄，即蓮沉於底，而煎鹽不成。閩中之法，以雞子、桃仁試之：鹵味重，則正浮在上，鹹淡相半，則二物俱沉，與此相類。
杜中立為義武節度使。舊徭，車三千乘，歲挽鹽海濱，民苦之。中立置飛雪將數百人，具舟以載，民不勞而軍食足。「飛雪」二字，妙，妙！
成化以前，解戶上白糧及各物料，戶、工二部委官同科道驗收，解戶不與內臣等見面。故軍校不得脅勒，內臣不得多取，小民亦不至虧累。及成化以後，部官避嫌，各款糧料不肯驗收，俱令小民運送內府，而害不可勝言矣。
糧長之害，李康惠疏之最詳，曰：「家有千金之產，當一年即有乞丐者矣；家有壯丁十餘，當一年即為絕戶者矣。民避糧長之役，過於謫戍。官府無如之何，有每歲一換之例，有數十家朋當之條。始也破一家，數歲則沿鄉無不破家者矣。」讀其言，真堪流涕。糧長既革，里長受累。均田，所以救其窮也，若有乘除，而豈一人能與其力？紛紛者，可以思矣。
太僕寺馬價，隆慶年間積一千餘萬。萬曆年間節次兵餉，借去九百五十三萬；又大禮大婚，光祿寺借去三十八萬；而零星宴賞之借不與焉。至四十二年，老庫僅存八萬兩。每年歲入九十八萬餘兩，隨收隨放，支各邊年例之用尚不足，且有邊功不時之賞。其空虛乃爾，真可寒心。
正統年間，凡遇祭祀並筵宴茶飯等項，茶食果品俱係散撮。天順年間，始用粘砌，加添數倍。成化初年，有旨裁革。弘治中，凡遇奉天殿並先師孔子祭祀，果品俱用二尺盤粘砌。每盤高二尺，用荔枝、圓眼一百十斤以上，棗、柿二百六十斤以上。其餘祭祀雖以次遞減，然所費已不貲矣。十七年題準，四方災傷頗重，宜從減損。凡一應祭祀，除奉天殿並先師孔子用尺四盤，其餘以次遞減，俱照舊散撮。其大善殿、漢經等廠，大庖廚等處，朔、望、七、九供養用各色果品，每歲通計九萬四千九百餘斤，亦量減。
王大司馬見庵象乾為宣府參政，知塞上粟將踴貴，先借帑金二萬，糴而息之。凡再三，得息金三萬兩，羨粟萬六千石。此所謂治國如家者。推之九邊，皆可行。
黔中販鹽於蜀，販魚於楚，每各銀萬五千金，共得息萬五千金，以資軍餉。取息，商賈事也，可資軍實，此起於撫臣郭青螺，備極苦心。然其法創於劉晏，周文襄公踵行之，本之則管子之術也。而說者訾郭自行私販，冤哉！人之昧心如此，縉紳不得辭其責。
國初救荒事例，原有開礦一節，泰陵禁止。成化年間，太監秦文又起此端，給事中徐忱和之。至神皇，其說不行，遍天下矣。
包孝肅為三司使。凡筦庫供上物，舊皆派之列郡，積以困民。公為置場和市，民得免其擾。
中國耕田必用牛。以鐵齒耙土，乃東夷儋羅國之法，今江南皆用之。不知中國原有此法，抑唐以後仿而為之也？
俗有「占米」之稱，不曉所本。問之，亦無能言者。蓋宋大中祥符間，遣使至占城國取種三萬斛，並樹藝法傳入中國，自是始有占稻。其名曰冬占、五十日占、三十日占等數十種云。
不種而獲曰穭。荒田開時，先種芝麻一年，後種五穀。蓋芝麻能敗草木之根也。蜀中稻熟時，蚱蜢群飛田間，如小蝗狀，而不害稻，然能齧人。
江南人食錢江以上米及外江秈米，多痰涎結滯；仍取南米食之，即愈。然彼處人自食之則不覺。蓋人與地、與穀各有配也。近年農夫日貴，其直增四之一，當由務農者少，可慮，可慮。
瓊州田禾三熟，蠶絲八登。
湖地宜蠶，新絲妙天下。每蠶忙時，必有小鳥連叫曰：「潵山看火。」其聲清澈可聽。蠶畢，則止。餘地無之。蠶室暖，育者倦極，常有火患。作繭作柴帚，以禾草為之，長尺有咫，大可一握。散布，登蠶其上，有至二三重者，名曰「上山」。
湖絲惟七里者尤佳，較常價每兩必多一分。蘇人入手即識，用織帽緞，紫光可鑒。其地去余鎮僅七里，故以名。有即其地載水作絲者，亦只如常，蓋地氣使然。其初收也，以衣衾覆之，晝夜程其寒暖之節，不使有過。過則有傷。是為護種。其初生也，則以桃葉火炙之，散其上。候其濡濡而動，濈濈而食，然後以鵝羽拂之。是為攤烏。其既食也，乃熾炭於筐之下，並其四周，剉桑葉如縷者而謹食之。又上下抽番，晝夜巡視。火不可烈，葉不可缺。火烈而葉缺，則蠶饑而傷火，致病之源也；然亦不可太緩，緩則有漫漶不齊之患矣。編絰曰蠶薦，用以圍火，恐其氣之散也；束秸曰葉墩，用承刀，惡其聲之著也。是為看火。食三四日而眠，眠則擿；眠一二日而起，起則餵。是為初眠。自初而之二，自二而之三，其法盡同，而用力益勞，為務益廣。是為出火。蓋自此蠶離於火，而葉不資於刀矣。又四五日為大起。大起則，則分箔。早，則足傷而絲不光瑩；遲，則氣蒸而蠶多溫疾。又六七日為熟巧，為登簇。巧以葉蓋，曰貼巧，驗其猶食者也；簇以槁覆，曰冒山，濟其不及者也。風雨而寒，則貯火其下，曰炙山。晴暖則否。三日而辟戶，曰亮山。五日而去藉，曰除托。七日而采繭為落山矣。凡蠶之性，喜溫和與惡寒熱。大寒則而加火，太熱則疏而受風。蠶房宜卑，卑則溫；蠶簇宜高，高則爽。又其收種時，須在清明後，穀雨前，大起須在立夏前，過此不宜也。至於桑葉，尤宜於而忌濕。少則布挹之，多則箔晞之。能節其寒暖，時其饑飽，調其氣息。常使先不逾時，後不失期，而舉得其宜。一時任事諸女僕又相興起率勵，咸精其能，故所收率倍常數。傳者始而驚，中而疑，終而信也。其後益加講求，為法愈密，所產益良，前後幾二十年，歲無敗者，時謂得養蠶術焉。
湖之畜蠶者多自栽桑，不則預租別姓之桑，俗曰秒葉。凡蠶一斤，用葉百六十斤。秒者，先期約用銀四錢，既收而償者，約用五錢，再加雜費五分。蠶佳者用二十日辛苦，收絲可售銀一兩餘。為綿為線，矢可糞田，皆資民家切用。此農桑為國根本，民之命脈也。我郡在在有之，惟德清尤多。本地葉不足，又販於桐鄉、洞庭，價隨時高下，倏忽懸絕。諺云：「仙人難斷葉價。」故栽與秒最為穩當。不者，謂之看空頭蠶，有天幸者，往往趣之。
余鄰家章姓者，豫占桑價，占賤則畜至百餘斤，凡二十年無爽，白手厚獲，生計遂饒，鼓樂賽謝以為常。一日賽畢，有婦人，矮而肥白，求齋，臥於地，不肯去。其家內外醉飽，得意甚，厭之，叱曰：「亟去，毋得聒擾。」則應曰：「我與汝曾祖母有連，歲為汝應卜助，生計不啻足矣。一齋何有，而慳至此？」匍匐將入門。眾恚甚，蹴之，忽不見，且駭且疑。其佛堂忽有聲，曾祖母牌已裂為二。蓋祖母故好善，每見裸蟲，必致暖處護其生，俟生翼翔去乃已。沒已數十年矣。矮婦之祥，或在於此。以後卜吉而畜者，其價每每相左。初猶得失半，而後失者居多。最後價騰十倍，棄其蠶入水，家亦隨耗矣。
𢥾母者，蜀之魚鳧人也，不知其世次所自出。相傳黃帝時，有神白天降，女身馬首，人以其狀𢥾𢥾然也，號曰𢥾母。母為人，柔婉有婦道。以其醜也，嫁久不售。母雖婦人，而有經綸之志，嘗曰：「使吾得志，可大庇天下寒士皆俱歡顏也。」自比管、葛，時人莫之許。
會黃帝時，西陵氏位長秋，後宮之屬未備。母以布衣進於帝曰：「妾願以其不才之身，充下陳，執筐筥。」帝曰：「汝何有？」對曰：「妾無有也。使一旦得備箕帚，顧願捐吾軀，刳吾腸以報。方今黑帝起北方，為嚴刑以肅殺天下，陛下用妾經營之，可不戰漸消，三年之後，變隆冬為陽和。如妾之意，且欲為陛下定禮樂，上衣下裳，山龍華蟲，宗彝藻采，以黼黻皇猷，使天下睹文明之治，可乎？」帝大悅，遂以屬後曰：「是所謂『王臣蹇蹇，匪躬之故』者也。」
母有巧思，而拙於自防。後寵日甚，而後宮皆妒之曰：「是所謂蛾眉不肯讓人者耶？」母日侍後，三俯三起。帝憫其勞也，封為長桑君。母嘗請於後曰： 「妾侍巾櫛，食恩多矣，後當吐而還之。」居無何，共種滋殖。後視之如己出，親為之浴。上賜洗兒錢。既而卜三宮世婦之吉，飼之密室。既成，厥家世婦以見於後，肌肉玉雪，衣裳縞然，後竦然改視，為副褘禮之。
既而有譖之者曰：「母，小人也，避涼附炎。且其性殘虐，扌豕物多矣。」後怒，請帝加炮烙之刑。帝曰：「吾聞惡不善如探湯，請以試之。」母怡然受之，不變，徐曰：「吾固願刳吾腸以報，雖就鼎鑊，其甘如飴。」後愈怒。於是聚其族，抽其筋以頒賜天下。既而悔曰：「不可使母無嗣。」乃留其子。子遂飛去，自相夫婦，其類益蕃。至周文王時，求其子，得之蜀，封以五畝之宅，使食邑焉。至以其功配後稷，曰：「此二人者，不可一日無者也。」其後歷代帝王莫不崇尚，而後與夫人嘗禮之，以為天下先。及尹鐸為晉陽，欲遵以為治，簡子不可，乃止。其後秦用之，卒滅六國。
母，蜀之蠶叢人，後徙於湖。自洪荒時孕月精而生。生凡兩種，其一曰禾公，宅於土，負殼泊泊然，自長自化。人拾而吞者充饑，日三四進，不能舍，至倚為命。後稷氏主之；一宅於樹，𢥾𢥾然有頭目，嘴微黝，多足，而肉身上下渾圓。鄰於長桑，因食其葉，號曰𢥾母，黃帝氏主之。方生時，纖細而裸。數甚繁，亦隨人意聽其多寡。性不喜風。坐密室，加暖則滋蕃育。旬日間，三覺三眠。覺則食，緣葉細細，環轉至盡，晝夜不少停，薨薨有聲，獨避其梗。久之，肥白，狀如水晶。
一日，自請於帝曰：「妾素有經綸之志。比玄冥氏歲歲挾大風示威，妄雖孱，能御之。彼以栗，吾以溫；彼以勁，吾以軟，差足相勝。況久食大官，乘彰自效，此其時矣。」帝曰：「相從久。未忍舍汝投荒也。」然母性時急時懶，不自持，邑邑請老。帝曰：「凡養者必有以用。日來遇汝厚，皇后親率六宮，保汝長汝，寢不得安，食不得下咽，上林之樹盡禿。而遽舍朕辭去，可乎？」曰：「固也，必有以報。然非獨辭而已，將丐陛下一枝之穩，自相結聚，以基太平之業。且陛下血戰數十年，涿鹿之功最大，及今制黼黻文章，光運中天，而妄亦得與禾公並耀功烈，不亦可乎？」帝曰：「然則何計而可？」因進曰：「陛下柴望之餘，盡有餘束。願斷之，長尺有咫，置妾於顛，重累可三可四。妾願盡吐胸中所有，團為雪宮。投之沸湯中，看有細而浮者，引之掛於軸，軸轉不休，麗盡而止，惟陛下所用。而妾殘軀，或委糞土，或飼鳥獸，皆無所惜。」帝憮然從之。
而皇后深念宮中充下陳者甚多，如母，靜而不喧，婉而不服，盤旋不噬，且互枕籍，不苦淩壓；即好嚼，只木葉樹芽，無腥膻滋味之奉，一旦盡族麋爛，大可憐，乃留十之一置楮上。次日，生子累累，不知其數。又挾二翼，栩栩欲飛。或曰：「此蛾眉也，行且惑人。」後疑之。然見其臃腫，煙粉零落，度非帝所喜，置不復較，而收其子藏之，曰：「此又來歲上林之蠹也。」於是灑掃宮內外，置酒酣宴行賞。而帝一日視朝，取軸示群臣。太史院進奏：「夜來文星見一經、一緯，牽牛、織女指日渡河。」帝喟然曰：「昔𢥾母常有此言。恨不留之，聽其虞淵以沒也。」語未既、軸上發白光貫斗，長經天。殿門外謦然有聲，一神人苒苒而下，自稱曰孫襄，俯伏，衣皆渾錦無痕。奏狀請軸而觀，曰：「此臣母家所毓也。以瑩潔無類為體，五色變化為用，被萬方、包裹萬彙為功業，而又歸本於素。素者，質也，天體也，君道也，臣道也。今陛下應昌期，開太素，臣請得受而絡之、緒之，勒以杼，貫以梭，提以玉甲，覆以晴雲，七日畢工以獻。」如期，帝大集廷臣，召入，捧幾而上。時西域貢昆吾之剪，東海進冰綃之筋，女媧氏方煉補天之石，即以命之。躊躕隨手而成。太陽在左，太陰在右，山龍華蟲，各以次列。會南郊，帝齋宿，五鼓起披之，上衣下裳，露冕，執大圭肅拜。香氣凝靄，洋洋臨格。禮成，還宮肆赦，盡發餘軸，賜丞相以下各有差。次日，兩廂父老進請分餘繅，祀為神，世世修職貢，許之。於是與後稷氏大會議，封爵禾公曰穀城君，賜姓米；𢥾母曰錦城君，賜姓文。秩比上公，祿萬石。禾之第曰黍、麥、豆、稷、粟，𢥾之第曰棉、葛、褐、薴、麻，爵次之，祿五千石。其族散處，四方皆遍。民得依倚出入，通祀於家，曰司倉之神，曰司篋之神，以多為貴，陳陳相因。而不者，一粒、一絲無所著。議者或有不均之歎，乃二人實無趨避意，曰：「我為勤者所得，又其若惰者何？」於是眾協然趣之，每歲大豐。而冠帶衣履，獨江南甲天下。

