
唐乾元二年詔諸道置放生池，顏魯公手書銘，其詞略云：「去殺流惠，好生止辟。率土之濱，臨江是宅。實勝如來，疇庸允格。真卿勒銘，敢告凡百。」今閤皂山放生池見存魯公墨帖，亦載此銘。
世傳米元章《孔子讚》曰：「孔子，孔子，大哉孔子。孔子而前，未見孔子。孔子而後，更無孔子。孔子孔子，大哉孔子。」蓋本於舒元輿《玉箸篆志》，論李斯、李陽冰之書，其詞曰：「斯去千年，冰生唐時。冰復去矣，後來者誰？後千年有人，誰能待之？後千年無人，篆止於斯。嗚呼主人，為吾寶之。」米蓋化其意，而近滑稽。只因達巷黨人一讚，敷演出來，秦太虛所不能，蘇子瞻所不為者。
方秋崖有《晉謝太傅讚》云：「絲竹雲林，妓女冥壑，此亦一安石；鬼域老奸，風鶴勁敵，此亦一安石。蓋太虛之雲無心，而空穀之響無跡，要未易窺敵手之棋，而訾折齒之屐也。」此讚得實得韻，乃安石千古知己。
王文恪公作《東坡笠屐圖讚》，極佳。其辭曰：「長公天仙，謫墮人界。人界不容，公氣逾邁。斥之杭州，吾因以遊。投之赤壁，吾因以適。瓊崖儋耳，鯨波汗漫。乘桴之遊，平生奇觀。金蓮玉帶，曰維東坡。戴笠著屐，亦維東坡。出入諸黎，負瓢行歌。十惇百卞，其如予何，其如予何。」
孟無庵珙，任荊湖制帥，創書院以處流寓之士。每日見客，雖數十百人，一一接談，凡有投獻，並入袖中。客退，以所受文書，令館客逐一朗讀而諦聽之，可行者付出，不可行者贐之行。嘗自作《無庵讚》云：「老拙愛遊戲，忙裏放癡憨。正當任麼時，無處見無庵。混沌庵之基，太樸庵之梁，太始庵之柱，太極庵之坊，兩儀庵之戶，三才庵之房，四象庵之壁，八卦庵之窗，白雲庵之頂，清風庵之牆。誰人運斤斧？大匠曰羲皇。明月為伴侶，萬古其如常。欲知吾富貴，秋水接天長。水雲不到處，一片玉壺光。」臨終又頌曰：「有生必有滅，無庵無可說。踢倒玉崑崙，夜半紅日出。」君子曰：無庵之詩超悟如此，是豈尋常，進乎道矣。
千岩競秀，中有虛堂。穿欞拂檻，白雲茫茫。雲為堂幕，堂為雲囊。無心出岫，來往徜徉。（白雲堂）
流水高山，鍾期已矣。山樵爛柯，厥觀亦止，胡攜琴還，獨留棋子。歸去來兮，風旌可企。（琴棋台）
一亭岧嶢，千峰嶻嵲。下頫萬松，古色如鐵。清風徐來，寒光凜冽。千頃翠濤，淩空灑雪。（翠雪亭）
誰開繡嶂，於彼山河。色非采繪，文非綺羅。深碧如嵌，空翠不磨。探幽攬勝，對此婆娑。（碧峰嶂）
石文如繡，石膩如脂。補天可煉，織錦堪支。丹青地湧，彩繪焉施。九還誰餌，以俟煉師。（石脂，恆嶽自石晉時沒於虜，我朝始滌入版圖，誌書刻於近年，乃趙王二公所纂，中列圖讚，不知即出其手，抑前人所留，摘出俟知者。趙名之韓，汜水人。王名璿初，山陰解元，太保王文端之子。）
韓文公詩：「蠔相粘為山，十百各自生。」按《本草衍義》云：「牡礪附石而生，雷雷相連如房，故名礪房。一名蠔生。」初生海畔，才如拳石，四面漸長，有一二丈者。一房內有蠔肉一塊，肉之大小，隨房所生。每潮來則諸房皆開，有小蟲入，則合之以充腹。宋翟忠惠《焦山》詩：「僧居蠔山迷向背，佛宇蜃氣成吹噓。」
唐許渾詩：「河畔雪飛楊子宅，海邊花發粵王台。」漢議郎楊孚，字孝元，嘗樹河南五鬛松於廣州北岸，語在列傳，今下渡頭村前即其故宅也。越本無雪，至此乃降。城南民有張瓊者，掘地種蔞，得一磚云「楊孝先宅」，瓊以為瑞，因號「南雪」。自是聰悟，漸能賦詩。
南宋劉氏諸帝稱祖者，裕高祖、義隆太祖、彧世祖。許渾詩：「宋祖淩敲樂未回，三千歌舞上層台。」蓋指彧而言。彧荒淫殘忍，歿而稱祖者，因討平逆劭，追尊義隆為太祖，侈以為功，故後人亦因而尊之也。台基今尚在採石。駁渾者認為高祖裕，謂裕清儉寡慾，無淩敲樂事，是矣，而實未通查。且謂一朝必一祖，亦不料宋之有三祖也。
韋楚老詩云：「十幅紅綃圍夜玉。」沈存中駁云：「十幅紅綃為帳，方不及四五尺，不知如何伸腳？」此真可笑。古人但引成數，亦必定曰三十幅耶？
羅虯官酈州從事，隱之弟也。乘醉，殺官妓杜紅兒，作詩百首，傳於世。紅兒值得一死矣。
韋莊窮時，賴內外奴僕之用，作詩慰之。有曰：「努力且為田舍客，他家為爾覓金魚。」又曰：「他年待我門如市，報爾千金與萬金。」其言雖俚，其事難期，而其情則可悲。後唐亡，入蜀為平章，不知能報此二人否？百韻詩亦起於莊。
遊至山陽，郡守召之夜飲，翌日作詩曰：「醜卻天下美人面，正得世間男子心。」又至儀真，太守召看牡丹，作詩曰：「何事化工情愈重，偏教此卉太妖妍。王孫欲種無餘地，顏巷安貧欠買錢。曉檻競開香世界，夜闌誰結醉姻緣。可知村落桑麻處，田叟饑耕婦不眠。」又至五羊，以詩上太守云：「碧睛蠻婢頭纏布，黑面胡兒耳帶環。幾處樓台皆枕水，四周城郭半因山。」又云：「唇上腥臊惟蜆子，口中濃血吐檳榔。」又云：「風腥蠻市合，日上瘴雲紅。」康定中嘗上《觀風感事詩》一百篇，往往譏刺權貴。嘲宰相張士遜詩曰：「中書壞了朝綱後，方始辭榮學退居。」又嘲張耆詩曰：「西鄙用兵閑處坐，可能羞見碧油幢。」 又嘲執政曰：「密院中書多出入，不論功績便高遷。金銀一似佛世界，動便三千與大千。」執政怒，且以詩多及朝廷休咎，於是言於上，請誅之。仁宗曰：「狂夫之言，聖人擇焉。古有郇謨哭市，其斯人之徒歟！」皇祐中，以為光祿寺丞，有詩云：三聖艱難平九有，才當陛下守宗祧。太平日久還知否，官濫民窮士卒驕。太陽日日無光彩，陰霧漫漫甚可驚。臣道昏蒙君道蔽，天垂警戒最分明。太陰度度臨南斗，南斗當寅屬艮宮。月是大臣艮是主，何人敢爾竊天功。太祖艱難恢帝業，庚申起歷到庚辰。庚辰自是元九數，國事邊機合鼎新。大遊太乙臨西北，便有干戈動域中。五將三門如不會，謾言邊吏盡英雄。小遊丙午歸東北，內外宮中兩相來。客算雖然二十五，其如迫脅也成災。好是四京兼九有，人人盡著窄衣裳。天垂美意還知否，急迫須憂萬事忙。取士只憑詩與賦，謀猷方略悄無聲。今朝正是求賢際，又把科場引後生。枉費民財修郡學，總言丞譽比文翁。其中只聚漂浮輩，教化根源恰似空。（道源名浚，黟人，天聖中進士。讀《易》，悟「損」、「益」二卦，能通數，知未來。歷官殿中丞。嘗語家人曰：「吾壽終九九。」後至池州。一日起，盥沐，索筆為《春草》詩畢，端坐而逝。年八十一。殮時衣空，眾謂屍解。後數年，有黃衣人持浚書，抵滁，家人啟封，持書者忽不見。書云：「吾本預仙籍，以推步象數，謫為泰山主宰。」）
樂清之東，地名左原。中有古井，深數丈。時冬旱水枯，井僅盈掬。有女子數人提罌而汲，綆絕罌墮。俄有男子，銳然解衣，入井取之。既而石陷，聲震山谷。井深石重，咸謂壓者必齏粉矣。越三日，事聞於邑尉周，以職事來，環井而視，惻然嗟悼，命役夫具畚鍤，扶石取骸，將以葬焉。自旦逮午，猶未及屍。俄而役者驚相告曰：「井底有聲，其鬼物乎？」周曰：「此陷者不死，須吾以生。」於是捐資募出之，眾力爭奮。頭顱稍露，而語可辨矣。土石撼動，勢將復壓，救者驚潰。周乃整衣焚香，叩井而拜，命工植板，以捍石危墮，益以緡錢啖役夫，俾蹈死以救。時尚未飯，吏以進，卻之曰：「必活人而後食。」日沒井昏，繼之以燭。用長綆繫衾，挽而出。觀者數百人，歡呼震動，嗟異之。梅溪目擊其事，作詩一篇以紀。周名邵，字嘉成，婺州永康人。
「君不見溫公年方髫齔時，奮然擊甕活小兒。至今遺事在圖畫，活人手段良可奇。又不見耿恭昔年困疏勒，孤城鑿井逾千尺。整衣一拜精神通，俄頃枯泉飛為液。樂清有地名左原，地幽井古知幾年。一朝陷溺誰氏子，萬石壓腦沉黃泉。路隔幽冥生望絕，三宿沉魂豈能活？鬼神莫救功莫施，天遣仁人為之出。彩旆來臨驅五丁，抉石求屍俄有聲。頭顱半露語未辯，人疑鬼物相視驚。拯溺辛勤功未果，土圮石欹粉欲墮。爭言陷者不復生，救者徒遭頹壓禍。梅仙惻然臨井旁，焚香再拜祈彼蒼。散金募眾蹈死救，手植板幹加堤防。土石相銜危不倒，齏粉餘生僅能保。須臾奪命鬼窟中，萬口歡呼喜填道。翕然輿論咸奇公，異事行將達帝聰。感物誠居耿恭上，活人手與溫公同。況公才學俱超絕，吏隱那能久淹屈。使君前日飛鶚章，蒞事詳明已廉潔。鯫生桑梓居此間，具書目見非妄傳。太史采詩倘見取，願付銀筆書青編。將見大書特書屢書不止此，史筆芬香此其始。」
竹子修、井子深、梅子先、桂子蒼、蘭子芳、昌陽子仙、黃子嘉、丁子素、柳子春、槐子夏、菊子秀、黃子野有詠史詩一百六首，君自伏羲至周世宗，臣自由餘至徐有功。
小藝無難精，上智有未解。君看橘中戲，妙不出局外。屹然兩國立，限以大河界。連營稟中權，四壁設堅械。三十二子者，一一具變態。先登如挑敵，分佈如備塞。盡銳賈吾勇，持重伺彼怠。或遲如圍莒，或速如入蔡。遠炮勿虛發，冗卒要精汰。負非繇寡少，勝豈係強大。昆陽以象奔，陳濤以車敗。匹馬郭令來，一士汲黯在。獻俘將策勳，得雋眾稱快。我欲築壇場，孰可建旗蓋。葉侯天機深，臨陣識向背。縱未及國手，其高亦可對。狃捷敢饒先，諱輸每索再。寧為握節死，安肯屈膝拜。有時橫槊吟，句法尤雄邁。愚慮僅一得，君才乃十倍。霸圖務並弱，兵誌貴攻昧。雖然屢克獲，詎可自侈忲。呂蒙能馘羽，衛瓘足縛艾。南師未宜輕，夜半防斫寨。
後村詩，自萇弘至劉蕡為十臣，尹伯奇至唐寧王為十子，伯夷至司空圖為十節，許由至汾子釣者為十隱，荀卿至王通為十儒，孟之反至劉琨為十勇，廣成子至孫思邈為十仙，瞿曇至誌公為十釋，衛薑至盧江小吏妻為十婦，召南媵至綠珠為十妾，毛遂至周戴為十豪，鬼穀子至蒯通為十辯，墨翟至李衛公為十智，韓起至桑維翰為十貪，尹氏至馮道為十憸，巷伯至張承業為十嬖，神農至韓伯休為十醫，巫咸至袁天綱為十卜，項它至阿買為十稚，漆室女至靈照為十女，各五言四句。寄意而已，其臚列未當也。
胠篋分明奈爾何，鶴聲一一已無多。朱弦自愛齊門瑟，白雪誰酬郢上歌。好事定應供覆缶，苦心寧復念填波。也知不是豐城劍，敢望神靈有護嗬。先生口吃，自為詩云：「心自分明口不明，向人堪笑亦堪驚。可應黑白令難辨，天遣模糊過此生。」
項王廟有李山甫題詩云：「為虜為王盡偶然，有何羞見渡江船。平分天下猶嫌少，可要行人贈紙錢。」俗傳有云：「仗劍為何懷舊恨，漢家今已屬他人。平分天下猶嫌少，一紙金錢值幾文。」雖非韻，亦自好。嘗謂項王之死，正在不渡江，方有些氣概，一下船便索然，生為擒虜，死為怯鬼矣。何者？初起兵時，氣盛決死，席捲而前，自然成功。至今一番英雄業已做過，業為逃虜，氣竭力盡，勿論自家羞見人，江東子弟亦決不來助，杜牧之詩，真是可笑。惟王介甫獨窺其深。
完顏亮入寇，至和州，於項王廟乞杯交，卜渡江不吉。大怒，欲焚廟。俄大蛇出屋樑，後林木中鼓譟，若數千兵至，亮驚而遁。
櫻桃有白者。韋莊詩云：「王母階前種九株，水精簾外看如無。只應漢武金盤上，瀉得珊瑚白露珠。」
高子章，蘭溪人，能文章。晚年謂其友杜端父曰：「吾先世封樹之地，兩桂當庭，屹若古君子，對之則往昔之典刑儼然。吾取蘇文忠公何氏讀書堂語，扁曰 『香入雲』，子其為我賦之。」端父隨占近體云：「緣曾分月種，故發入雲香。」子章曰：「似矣。請更散語。」端父再屬長篇云：「山麓有庭存古意，不種凡花惟種桂。苔封蘚剝進鱗皴，雪勁霜頑聳蒼翠。栽培豈解一日成，愛惜至今尤不易。來人不必問典刑，對此儼然前輩是。樹前翁仲不可求，樹下子孫能幾世。子孫立竹滿庭除，前人於此見心事。近年喬木幾家存，是中林壑何陰翳。前人種樹愛讀書，種時已喻書中義。後人讀書念前人，對樹類能歌蔽芾。八月九月秋風高，金丹變化乘飄飄。朝元顧祖歸寒殿，仙香直入於雲霄。老兔癡蟾開鼻孔，奏徹虛皇應得寵。虛皇錫賚萬瓊瑤，賞君愛護月中種。」
金似孫植蘭於庭，自號蘭庭。其蘭忽開花雙頭，吳應奉為之賦詩，金和云：「手種盆蘭香滿庭，閑來趣味獨幽深。敢誇雙萼鍾奇氣，只恨孤根出晚林。長倩生男不得力，滕公有女謾縈心。援琴欲和春風曲，卻對騷魂費苦吟。」（《西京雜》：「長倩一生二男，滕公一生二女。」金男女各二，故其詩云然。）
嘉靖二十二年，瑞峰陸太學庭中盆榴，重樓並蒂，同郡太史程文德詩云：「何處盆榴有異花，銀台仙吏陸君家。已知多子非凡種，今見丹心更瑞葩。並蒂紅蕖慚豔態，重輪赤日擁青霞。知君世德原忠孝，留福層層正未涯。」餘姚都督僉事孫堪詩云：「炎夏繁朱英，柔枝嚲無力。烈烈嬰秋風，昭昭露衷赤。」
括蒼王叔誠為倪山長家館賓，其齋室中生筍一莖，叔誠奇之，愛護勿折。長逾尋丈，幹葉猗猗，有拔俗離群之意。叔誠因賦詩云：「書齋壁左生孤竹，似與騷人伴幽獨。高節不承雨露恩，此身已免牛羊牧。色侵書帙長猗猗，歲寒相守仍相知。籲嗟竹壽不可期，後人見詩當愛之。」童良仲亦有詩云：「筍穿苔砌到書房，愛護成竿過壁長。秀色不須承雨露，高標應解避風霜。瀟湘自此渾無夢，枕簟相親倍覺涼。謾對短檠憐瘦影，渭川千畝亦俱荒。」豹峰陳叔仁構軒居林石間，亦有竹倚壁而出，中而不偏，正當客位，因號其軒曰「賓竹」。
趙灼題霍山詩曰：「七千七百七十丈，丈丈藤蘿勢入天。未必展來空似翅，不妨開去也成蓮。月將河漢隨岩轉，僧與龍蛇共窟眠。直是畫工須擱筆，更無名畫可留傳。」得意甚。有老人自山而下，覽詩，微哂。灼甚不平，揖問何從來。曰：「某學道人，初無定跡，即昨宿處亦忘之矣。」因叩崖上詩何如，曰：「氣象頗佳，惜無遠韻。」俄別去。尾之，至英山，有石碑，老人題其陰曰：「百尺岩頭佛閣前，淡雲疏葉思悠然。岸邊酌酒和清露，石上題詩惹翠煙。猿鶴泉聲千澗合，芙蓉秋色萬山連。清風似欲吹人起，去逐騎鯨汗漫仙。」忽不見，知為異人也。
劉伯言，新淦人。洪武初，宋潛溪以詩文薦之，應製賦《鍾山曉寒》詩，有「鼇足立四極，鍾山蟠一龍」之句，稱旨，授官。辭歸，賜金帛。同時韋德顯亦工詩，《至京重陽》詩云：「人在金台即天上，更於何處去登高。」人多稱之。
吳徹，字文通，崇仁人，雅善吟詠，家貧落魄，好奇節。元末天下亂，為偽漢陳友諒所得，置諸親密。友諒僭號，屢欲官之，辭曰：「願就賓師之位。」友諒呼以先生。歲壬寅，友諒攻圍豫章。高皇親率舟師討之，遇於鄱湖。友諒遣徹間行覘我，有縛以獻者。高皇素聞徹名，釋其縛，問曰：「聞汝能吟詠，試為我題《天閑百馬圖》。」徹應聲上詩曰：「問渠何日渡江來，百騎如雲畫鼓催。九十九中皆汗血，當頭一個是龍媒。」蓋徹雖為友諒所遣，及仰瞻天表，即知天命有歸，故為是言。高皇不忍殺，又度其不為我用，欲間疏其君臣，乃刺「詭譎秀才」四字於徹面，遣還。友諒果惡之，曰：「安有如此形容而可為我賓師者乎？」徹遂棹小舟，不告於眾而行。後友諒敗死，其次子理奔還武昌。高皇忿其城久不下，將屠之。忽軍門外有自稱「詭譎秀才」求見者，召入曰：「汝安得尚在此？」語良久，復命題「西山夜雨」詩。徹復進曰：「莫壓西山夜雨多，也應添起洞庭波。東風肯與周郎便，直上金陵奏凱歌。」高皇會其意，即下令還建康，命諸將守之。初，吳人將乘虛入寇，至是其謀乃寢。未幾，高皇再行武昌，始下。比登極，屢下詔物色之，竟不出。永樂間忽歸田，面色瑩然，復出遊縉紳。或以范增目之，而多其豫識聖祖，有增所不及者。
劉伯川，泰和人，家富而輕財。年四十，有田數千畝，一日悉散於其親閭，並臧獲一切遣去，獨與其妻處。敝廬數楹，僅蔽風雨，旦暮饘粥而已。平居不與俗人接，然善觀人。邑人楊士奇，年十四五時，與陳孟潔謁伯川村中。二子皆其故人子，留款特厚。一日，雪霽酒酣，伯川命各賦詩言志。孟潔賦云：「十年勤苦事雞窗，有誌青雲白玉堂。會待春風楊柳陌，紅樓爭看綠衣郎。」士奇賦即景一首云：「飛雪初停酒未消，溪山深處踏瓊瑤。不嫌寒氣侵入骨，貪看梅花過野橋。」伯川顧孟潔笑曰：「十年勤苦，只博紅樓一看耶？」又曰：「不失一風流進士。」顧士奇，笑曰：「寒士，寒士！鼎鼐器也。」又曰：「人有不為也而後可以有為。子其勉之，惜予不及見也。」後孟潔果登進士，為庶吉士而卒，而士奇官至少師，皆如伯川言。
少師生於袁州治南之鳳台山，蓋元至正末，其考名子將者，攜家避亂而生公。公嘗送袁守詩曰：「老夫猶鳳台生。」至嘉靖中，尚有別業存焉。
少師第幾代孫寅秋，歷官內外，當神宗中年，前星未耀，言路正塞，輯文貞四朝御劄長短葉楮，彙封以進，因規時政，不報。寅秋字義臣，號飛瀑，有才略，以憲長征播，歿軍中，贈太僕卿，蔭一子。
楊文懿公守陳，其先未有仕者。至公與弟守址、守隨，相繼發解，父子兄弟同朝者七人。居第在縣南鏡川。有野叟作詩一律獻公云：「昔年曾向此中過，門巷幽深長薜蘿。令祖先生方振鐸，賢孫學士未登科。將軍曹氏墳連隴，賣酒王婆店隔河。今日重看新第宅，煙波緩棹聽弦歌。」公歎賞不已，謂叟曰：「君詩誠吾家傳也，珍藏貽後。」欲飲食厚饋之，固辭而去。
呂紫薇詩云：「春盡茅簷低著燕，日高田水故飛鷗。」其《滕王閣詩》云：「小艇元從天上來，白雲自向杯中落。」種樹留春住，編茅待雨過。
僧靈準詩云：「晴看漢水廣，秋覺峴山高。」
朱震，字震之，安吉人。少好學，為晦庵先生所賞，恬澹不仕。燈夕，里人招之不往，謝以詩曰：「賴有半窗知我月，已多一點讀書燈。」
張之翰有《鏡燈》詩云：「一池鉛水藏真火，半夜金星犯太陰。」人呼為「張鏡燈」。
溫州永嘉縣民朱良觀、良直，信婦言，爭財而訟。時何文淵為太守，知其故，以天倫大義勸諭，判辭有「只緣花底鶯聲巧，致使天邊雁分」之句。其人感泣，退修親睦。
余入楚，從馬行沙中，沒踝，跡深數寸，輿人曰：「馬坎兒。」又武陵溪中架魚梁，以其網遲捷，因水緩急，甚有制。余友溫允文深喜之，賦詩曰：「沙晴銷馬坎，水激鬥魚梁。」真妙句，可入《唐選》。
「五湖三畝宅，萬里一歸人」。此王右丞詩也。允文用為門聯，余曰：「子出門才得幾步，乃用此。」惟永樂中祭庸，戎士也，年二十餘，於萬全獨洲洋為賊所俘，至日本，投其國僧，祝髮為浮屠。久之，乘間泣言：「母老在堂。」僧惻然，白其主，得釋。遂率其徒賦詩，名「萬里一歸人卷」以贈之。及歸，母尚無恙，而庸已七十餘矣。
祝融峰有道者，口號云：「大道應修及早修，世間萬事總虛舟。勸君莫戀黃金印，歸到青山免白頭。」似為本處太守來遊而諷之者。
羅一峰之謫，雖由李文達，實學士陳文主之。文死山陰，薛御史綱以詩挽之，有「九原若遇南陽李」之句。今錄其全文於後：「學士先生早蓋棺，薤歌聲裏路人歡。填門客散名猶在，負郭田多死亦安。鹽井已非今日利，冰山不似舊時寒。九原若遇南陽李，為道羅倫已復官。」
天順四年五月丙子朔壬午，江西萬安縣民羅學淵錄詩歌三百餘首，名《大明易覽》，以進，中有詠蚤虱、嘲醜婦及阿諛當道，詞多謬妄。上覽之，怒，出其詩，命法司錦衣衛會諸大臣廷鞫，坐造妖言，律斬，命禁錮之。
一名公謁顯陵詩云：「聖主中興陋漢光。」詩家用語跌宕，自不甚拘。雖然，漢光何可陋？惟我太祖遠過漢高，陋之或可，然要非太祖之心。世宗入繼大統，斷續之間，能革弊政，則可；謂曰中興，非少康、光武不足當。臣子諛語，那可承襲入大家作手。
余與董伯念分詠走馬燈。董正雄盛，余結句曰：「炎炎誰稅駕，蠟盡是歸程。」伯念捏紙聳然。黃平倩亦有詩云：「團團遊了又來遊，無個明人指路頭。除卻心中三昧火，刀槍人馬一齊休。」更快。一云平倩詩見楊用修集，未及考也。
茅鹿門先生，文章擅海內，尤工敘事誌銘，國朝諸大家皆不及也。晚喜作詩，自稱半路修行，語多率易。次子國縉登第，喜而口占曰：「堂前正索千金賞，門外高懸五丈旗。」聞者皆笑。然黃滔已先之矣。滔放榜詩曰：「白馬嘶風三十轡，朱門秉燭一千家。」禦試曰：「九華燈作三條燭，萬乘君懸四首題。」以古準今，如出一手。然則先生未可笑也。月君有贈內詩，中一聯云：「神傳尊聖陀羅咒，佛授金剛般若經。」即此堪偕隱者矣。夤有《探龍》、《釣磯》二集，作詩甚多，中以東西南北為題。
彭教字敷五，吉水人，天順甲申狀元。有才氣，穎敏善屬文。在翰林，稍收斂，過於刻厲，作詩時遇譏諷。狀元張升歸省，餞以詩云：「何用有才如董賈，不愁無命到公卿。」或云，上去二字可為教輓詞。未幾卒，年四十二，人以為讖云。
華鼇，章丘人，以繪事妙天下。每落筆，輒題詠其上云「空塵詩畫」，故邑人稱曰「華空塵」云。兼工詩，其佳句云：「秋老留紅葉，風來轉綠蘋。」「雨霽聞啼鳥，風停數落花。」「爐頭留宿火，花徑鎖秋雲。」「愛此疏林月，兼之一磬清。」評者謂有庾、鮑之致云。
自古名臣才士困厄者多讀杜詩，且集句遣悶。如洪忠宣困松漠，謫嶺表；文丞相囚燕中，皆沈酣於此，若與飲食俱。蓋悲壯感慨，即景會心，真是窮苦中好友，即此便非諸家可及。
夏忠靖公曾宿我湖慈感寺，有「貝葉曉翻龍側耳，珠光夜吐蚌傾心」之句。又登道場山，有「泉迸石樑存虎跡，峰名金蓋擁螺鬟」之句，俱切實可誦。公之父名時敏，洪武癸丑，以布衣召，有「才學俱優」之褒，授本縣教諭。
顧榮，吳人，晉名臣也。今吳人亦有顧榮，字大顯，以處士稱。能讀書，教授里中。有兩尊宿，人無敢抗，榮與接。一日為百韻詩，馳云「立索和」，困之。榮不視，令門人唱韻，倚席趣成，還報，詞又贍美。兩人大驚。有惡少酬酒，格傷之，默不校。他日遇諸塗，其人愧匿，呼與揖。或曰：「巽且過矣。」榮曰： 「向彼為酒使耳，即求以報，不仇酒乎？」儉樸惜福，鄉人愛重之。孫雲鳳，進士，守京兆，有名。今駐常熟之顧墩。
邵二泉有《國賢詩》一卷，皆以哭李西涯者，辭極悲愴。陸儼山深與修撰何粹夫瑭、盛希道端明謁文正於私第，議及國事，公手揮雙淚不能已。儼山以詩哭之，末二句云：「白髮門生傷往事，每看憂國淚雙漣。」邵、陸皆賢，雖門人，決不阿所好，其言如此，則西涯之為人可知，未可輕議也。
江西趙尚書與常省元園相近，百計取之。一日常作詩及券送之。詩曰：「乾坤到處是吾身，機械從來未必真。覆雨翻雲成底事，清風明月冷看人。蘭亭禊事今非晉，桃洞仙人也笑秦。園是主人身是客，問君還有幾年春。」尚書慚，歸其券。
王翰，松江人，凶暴淫虐以死，瀦其宮久矣。後鄉人錢溥學士還裏修宅第，用丁夫築基，有老人趨事甚勤，慰之曰：「負且勤，土甚美，何自來耶？」老人釋負對曰：「個便是王翰土。」錢且愧且駭，遣老人使去。某公因即其語為樂府以諷焉：
「錢學士，瀛洲人，玉堂金馬當青春。歸來故鄉廣田宅，築室役使官家民。不問老與少，荷畚負鍤來鄉鄰。老父負土殊殷勤，學士慰勞方逡巡。對言此乃王翰土，學士流汗麾而嗔。君不見翰之惡，通於天，翰之死，何足憐。詎知富貴不可逞，覆車之戒猶昭然。學士讀書破萬卷，底事老父之言是殷鑒。」
山中田家有雞伏雌，無腳，鼓翼而飛，蓋晨牝也。范平仲有詩云：「群雞唱罷山月落，一雞峨冠卻無腳。腷腷膊々轉雌聲，乃與雄雞相對鳴。有翎飛不高，無足胡能行，徒為牝晨禍門庭。羽毛之孽何由生，氣淫運乖非祥禎。德輝之鳥翔千仞，安肯下食與爾相喧爭。」
壬子夏六月，有虜中降人，驅百馬入塞，遇餓虎三四自林中突出，噬其半以去，降人僅身免。許松皋為賦《猛虎行》：
「邊城猛虎日蹲嵎，厲爪磨牙過豻貙。不能噬虜偏噬馬，餓梟突起誰為虞。昔年敗北昆陽戰，今見穹廬益股抃。降人萬死幸歸來，何意遭罹恣蹂踐。擇肉能飛似暴秦，考精解學九方堙。一吞數十未屬厭，咆哮猶睨道旁人。何不結徒嘯侶靖虜窟，雲錦千群還塞樾。降人驅馬能幾何，充爾一飽無遺骨。安能弘農化太行，渡河北去惠蒼生。又安得中黃逞絕技，手搏太行驅爾類。」
廣東有道士，年九十九，狀貌奇古，目光射人。自言來自交趾，別號漫叟。因渡海船壞，結庵於金仙水石上。養一雞，大如倒掛子，日置枕邊，啼即夢覺。又蓄一胡孫，小如蝦蟆，以線繫几案間，道士飯已，即登幾食其餘。又有龜，狀如錢，置金盒中，時使出戲衣褶。常以詩自娛，詩云：「流動乾坤影，花沾雨露香。白雲飛碧漢，玄鳥過滄浪。月照柴扉靜，蛙鳴鼓角忙。龜魚呈瑞氣，無物汗禪床。」僧惠洪見之，戲曰：「公小國中引道神也。」後莫知所之。
岳季方，以閣臣出為興化太守。城中有水自西來，堰而彙之，立石為，題「小西湖」三字，遒勁有韻。媚曹石者因騰謗書。彭惠安，郡人也，力明無他，僅得致仕。公薨，幾上一紙飛下，中有一絕句云：「年來為戀小西湖，塵世飄飄一幻軀。日下雲生扶拄杖，天邊露滴掛冰壺。」宛然手筆。其子亟入公舊書室，見硯有墨汁，筆潤如新。
葉天裕，字順父，號石東，洞庭山人。工詩，有警句。年三十餘，娶妻於吳江，遂家焉。萬曆初，有故人官於湖湘，往訪之，去三年不返。或傳初去，卒於丹陽道中，縣令知其詩人，買棺斂之。其子扶柩，令復資之以歸。及啟視，髮黑不類，姑葬於所居之旁。復有傳葉題詩於太白樓，歲月識甲戌云。徐魯庵先生有詩云：「湖海萍蹤任所之，杳然長去失歸期。詩瓢零落今安在，旅櫬虛無汝自知。遠宦故人曾遇否，留家稚子但傳疑。遊魂只道鄉關近，頻向清宵入夢思。」
相傳有《四喜詩》曰：「久旱逢甘雨，他鄉遇故知。洞房花燭夜，金榜掛名時。」隆慶戊辰科，有以教官登第館選者，吾師山陰王對南師相戲曰：「《四喜》只五言，未足為喜，當添二，曰『十年久旱逢甘雨，萬里他鄉遇故知。和尚洞房花燭夜……」某公大笑曰：「莫說，莫說，是『教官金榜掛名時』了。」聞者絕倒。壬辰科，閩翁青陽正春以教官登第，賜第一甲第一名，余同館黃平倩戲曰：「《四喜》七言猶未了當，當於後再添三字。」眾問之，曰：「第一句添曰『帶珠子』，二曰『舊可兒』，三曰『選駙馬』，四曰『中狀元』。」翁聞亦解頤。
鬱勳弱冠為華容令，素戲謔，作詩曰：「華容知縣是區區，三甲多因不讀書。縣丞主簿皆僚友，通判同知總上司。忙裏無心吞冷飯，閑中有口嚼幹魚。前世業緣今世苦，華容知縣是區區。」
吳明卿二子皆肥而矬，又皆饒才智，喜譚謔。常往謁汪伯玉，辭歸索贈言，汪知其好詼諧也，乃口占云：「泰伯由來有後昆，身如泥塑面如盆。喘月一雙肥水殳，拜風兩個壯江豚。並肩盡教填深巷，獨立還堪塞大門。」其弟自謂稍清於兄，乃啟汪云：「小侄不似家兄太胖，老伯何不少加分別？」汪即應聲云：「我正無結句，只以兄此念足之：懸知嫋那無君分，不必爭長踮腳跟。」
范秋蟾者，台州塘下戴氏妻也，琴棋書畫靡不所精，尤工音律。一日，其夫與客同賦詩吊泰不華，未就，秋蟾出一律曰：「江頭沙磧正交舟，江上人懷百戰憂。力屈杲卿生罵賊，功成諸葛死封侯。波濤洶洶鯨橫海，天地寥寥鶴怨秋。若使臨危圖苟免，讀書端為丈夫羞。」時戴與方國珍婚，張士誠遣能詩妓女十餘來覘國珍送至，戴與秋蟾角藝，無所軒輊。及其行也，秋蟾又製一新詞，被之管弦送之，凡十章，張妓大服。後戴將敗，婦女皆淫泆，為桑間之音。一日忽童謠曰：「塘下戴，好種菜。菜開花，好種茶。茶結子，好種柿。柿蒂烏，摘個大姑，摘個小姑。」已而洪武末年，戴之家籍沒，惟出嫁二女在，此其先讖云。
詩丐者，樂安人，李姓，名興生。年六十七，患風痱籧篨，口箝，眼，手攣，欲食則仆臥於地乃能下咽，欲言則畫地作字始達其意，然頗能詩。董侍御時望未第時。在鄉會中，丐適至，僉令獻董詩，丐首肯。須臾就，中云：「雕鶚直翀霄漢遠，龍泉高射鬥牛光。清時早展為霖手，莫遣蒼生望八荒。」董禮而食之，欲使養於官，辭以老母在，遂為述其事。時望，成化甲辰進士，孝友廉潔，有《雪峰稿》。
宋時渝川謝諤、胡昱，讀書於峽江之頂。山寺夜坐，窗外有聲。破紙隙窺之，霜月皎然，小木橋有一物，如黑彌猴，蹲其上。須臾，又一物，如枯磋，長二三尺，與對蹲。俄而逡巡起，黑者先吟曰：「風定長林靜，雲深片月沉。」誦之數過。白者續曰：「寒霜打枯骨，夜詠髑髏吟。」互相稱賞。忽寺犬自竇突出，且吠且逐，俱逃而去。
宣德間，安福華嚴寺僧忽於月夜見兩矮男子行吟。其一云：「幾度人間結善緣，百花叢裏鬧喧天。鸞鳳一去無消息，獨坐空階五百年。」其一云：「梵語無多語，空門即善門。夜深風露冷，有口不能言。」後頃之漸沒入地。循跡掘之，得無舌銅鈴一，銅鈸一百。
姚嗣宗題崆峒山寺與張元雪詩，宋人以為奇而誇之。姚曾入希文幕府，亦一無表見。此等事，皆庸流不得志者作誕妄語欺人，可唾，原不足稱詩。或者乃以此等人為豪傑可用，善乎袁盎之言曰：「夫吳安得豪傑而用之？使吳有豪傑之士，則勸王不反矣。」
賦之名色最多，乃楊夔著《溺賦》以戒田頵，則又可笑矣。頵事楊行密，謀叛，而頗好文士，故夔依之。戴令言賦兩腳狐以譏楊再思，亦此意也。
《六合賦》已自可笑，至黃溍有《太虛賦》，甚於六合矣。又有《乾坤篇》，雖非賦體，乃亦賦之意。其餘東西南北之題又紛紛不可紀也。
徐寅，唐末號能賦。謁朱全忠，誤犯其諱，全忠色變，寅狼狽走出。未及門，全忠呼知客，將責以不先告語，斬於界石南。寅欲遁去，恐不得脫，乃作《過太原賦》以獻。其略曰：「千金漢將，感精魂以神交；一眼胡奴，望英風而膽落。」全忠大喜，遺絹五百匹。全忠自言夢見淮陰侯，受兵法，「一眼胡奴」指李克用也。又張齊賢云：「梁祖讀至此，命軍士諷誦之。敕一字酬一縑，不責前事。」
董北苑曰：「劉景升為書家祖師，鍾繇、胡昭皆受其學。然昭肥繇瘦，各得其一體。」景升即劉表也。表初在黨人中俊、廚、顧、及之列，其人品之高可知。《藝文志》有《劉表集》，今雖不可見，然《三國志》載其與袁尚兄弟書，其筆力豈減崔、蔡諸賢？翰劄之工，又其餘事耳。
石曼卿真書大字妙天下。湖州經史閣石學士書，焦澹園移書問之，覓宮牆，已亡之久矣。必有沈淪處，再當加意。
張士遜生百日始啼。既拜相致仕，仁宗遣使勞問，御書「飛白幹歲」字賜之，士遜因建千歲堂。卒年八十六。子友正，杜門不治家事，居小閣學書，三十年不輟，遂以書名。神宗評其草書為「本朝第一」，古帖中時時有之。
陳謙，宇士謙，姑蘇人。居京師，能楷、行書，專效趙松雪，華媚可人。時染古紙，偽作趙書，猝莫能辨。購書者踵接門外，勢家貴人每酬以金帛，用是起家。年七十餘卒。家所蓄古書名畫，其子並其屋一日盡粥，人多傷之。
李善長之父號憩庵，善大書，撰《書法論》。
蕭賁，齊文宣王子良之孫也。形不滿六尺，神識耿介，好學，有文才。能書善畫，於扇上圖山水，咫尺之間，便覺萬里為遙。矜慎不傳，自娛而已。好著述，有《西京雜》六十卷。
宣和中求畫甚急，而《明皇幸蜀圖》以名不佳，故不敢進。徽宗微聞之，心動，曰：「此天也。」果有北轅之禍，終不能逃。
蕭州有大梅樹，如數間屋，蒼皮蘚斑，繁花如簇。楊補之日臨畫，大得其趣。以進徽廟，徽廟戲曰「村梅」，因自署「奉敕村梅」。更作疏枝冷葉，清意逼人，而徽廟不及見矣。南渡後，宮中張其梅，蜂蝶競集。驚怪求之，補之業已物故。
牛、虎、鼠畫毛，馬不畫毛。沈存中謂鼠小可畫毛，馬大則否；牛、虎深毛，馬淺毛，理須有別。余謂虎之威在聳身振毛，牛大，鼠小，毛皆可畫；馬在神駿、驪黃、牝牡之外，只著色不著毛。此古人微意。
米元章少名黻，其印文曰「火正後身之印」，生於皇祐之辛卯，卒於大觀之庚寅。出守淮陽軍，將歿，預告郡吏以期日。即具棺櫬，時坐臥其間，閱案牘文檄，洋洋自若也。至期留偈句，自謂來從眾香國，其去亦然。舁歸，葬丹徒五舟山之原。婿吳激為金翰林直學士，有文才。
趙文敏喜畫墨梅，印以「水晶宮」圖書。杭州有瑪瑙寺，或戲以為對，遂棄此不用，而梅亦少畫。此可與滾馬之說相表裏。
世廟末，以書學校士，入彀者餼於官。金陵人常國寶為首。久之，以印局大使為府照磨縣丞，數平巨盜有功。致仕歸，色養三十年，向學，刻苦自勵。能詩歌，恬澹超然物表，亦奇士也。
蔡一槐，宇景明，晉江人，僉楚臬。黃有蘇子瞻祠，鄉貴人請以為居室，不許，貴人他請得之。一槐過黃，則貴人室已成，必復之，毀而重建，乃已。尋遷東粵參議，坐前構失官。有逸致，愛法書名畫，善小楷行草，作墨蘭、石竹，具有意態。琴弈寄意，對客弈，至忘日夜。拳石片硯，古董小物，玩弄移時，不知饑飽。一草一花，靜觀獨會。罷官後，遨遊江湖間十餘年，敝履布衣，莫識誰何也。年八十餘卒。
陳勳，宇元凱，閩縣人。魁庚子、辛丑鄉會榜，歷文學博士、戶部郎，謝病歸，終日扃門卻掃。嘗一至烏石山，聞客聲即走。談佳山水，心輒動，畏客，輒不往。其友董見龍嘲曰：「世皆如子，直須以環堵為天地，即日月山川皆為空設矣。」大笑，不為意，指庭間花石瓦水盆，「此非吾之五嶽江湖耶？」其為趣如此。多材善畫，妙有詞翰，雖不出戶，日搰搰筆研間，有以自遣。其拈筆，造次必擇言，不為近語。詩入唐人室，字與畫皆精妙，人寶貴之，見龍評曰：「讀其所作，如入清溪，棹曉月，兩山倒影蕩漾於舲楫之下，而空明激射，如近如遠。其清言瑩骨，雅步繩趨，不失尺寸，酌於古今之間，動中倫慮，亦似其為人。」又曰：「元凱盛年獨居，似王右丞；終日焚香嘿坐，寄懷清遠，似韋蘇州。然右丞有輞川差足樂，元凱貧，無一林亭可適；卒而後有紹興之命，視之蘇州，猶為不遭。然其出處語嘿，蕭然韻致，則二子莫之先也。」
近見嘉興一刻，謂宋有寶謨閣直學士，閣中所貯乃熙寧、元豐《實錄》，正新法用事之時，以為寶謨，則用人行政兩失，且以名官，是明為士大夫立黨，其說甚佳。考宋朝諸帝多優文事，兼長書畫，每易一朝，必立一閣貯其著作，曰龍圖，曰天章，各自為名，各置直學士。寶謨為神宗而立，非為新法，亦非為《實錄》也。至徽宗乃立書學、畫學博士，書則米元章，畫之流傳甚多，佳者識以禦寶，非徽宗筆也。
余鎮中有御書閣，相傳為宋高宗南渡過此，留徽宗畫鷹一幅而去。又趙松雪有《滾馬圖》一卷，僧世守之。袁胥台戍我湖，宿其處，題曰：「御書閣下鷹還在，名義庵中馬尚存。」名義一曰法華，即御書所創處也。今庵閣如故，而二物失之已久，且胥台見時是嘉靖初年事，失去是六十年前事。蓋小沙彌竊出，歸董氏質庫中，僅得銀二兩。事覺，僧往贖，不可得，訴於太宗伯潯陽公，公厚贈留之。然非所甚好，為蒼頭持去，不知歸何處。乃孫青芝祠部問於祖，不應，細訪求，絕無蹤跡。蓋妙畫通靈，必鬼神所寶，化去久矣。
鎮西北可十五里，曰梅林。中有大梅樹一株，可設三十筵。宋高宗過潯，宴其下，因稱曰「上林」。方到庵，有一巨蛇，衝水昂首而至，眾魚尾之，日夕為常，若有意者。高宗舉筆題其首，作小畫，泣下，懷之而去，至鎮南五里古寺中宿焉。今有康王橋，橋之西為康王寺，廢已久矣。一老儒每言，鎮之大橋下，常有巨蛇，橫亙如木，舟礙不得行。又居人數逢於路，兩眼如燈火，見頂上有「康王」二字。又或蟠於店樓上，第不傷人，人既數見，亦不為異。蓋其時人煙尚稀，最初高宗過之，乃一荒落，見草庵景致，不覺留連。今聚且萬家，人物日盛，蛇亦非容身之所。老者死，幼者不及聞，離人口角且五六十年。天下大矣，何所不有？姑之，亦鎮上一件誌怪典故也。
王弇州不善書，好譚書法。其言曰：「吾腕有鬼，吾眼有神。」此自聰明人說話，自喜、自命、自占地步。要之，鬼豈獨在腕，而眼中之神亦未必是真，是何等神明也？此說一倡，於是不善畫者好譚畫，不善詩文者好譚詩文，極於禪玄，莫不皆然。而袁中郎不善飲，好譚飲，著有《觴政》一篇，補所未足。嘗見某公文集，門門皆有議論，皆有著作，亦是此意此法。要之，可傳者別自有在，決不以兼通並曉，推而冠之九流百家之上也。古云：知者不言，言者不知。吾友董玄宰於書畫稱一時獨步矣，然對人絕不齒及。戊戌分獻文廟，齋宿，余問曰：「兄書法妙天下，於國朝當入何品？」 曰：「未易言也。」再問曰：「兄自負當出祝枝山上，且薄文徵明不居耶？」玄宰曰：「是何言！吾輩浪得名耳。枝山尚矣，文亦何可輕比？」因舉筆寫十餘文字曰：「著意寫此，曾得征仲一筆一畫否？」看來此句是真心話（余常言，文書勝董，觀此益信）。又黃昭素嘗曰：「假如各經咒，佛遇佛，方解得講得。」雲棲和尚曰：「它鄉人說鄉語，祇是自家曉得。佛圖澄聽鈴音，與麻襦問答，豈容它人插入片語耶？」

