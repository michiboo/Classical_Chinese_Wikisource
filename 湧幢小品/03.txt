
太祖初即位，有賈胡浮海以美玉至。製「太明傳國之寶」，並製玉圭一。二年製一小玉璽，曰「奉天執中」。四年置玉圖二：一曰「廣運之寶」，賜中宮；一曰「厚載之寶」。又製六寶，曰「天子行寶」、「天子信寶」、「天子之寶」，曰「皇帝行寶」、「皇帝信寶」、「皇帝之寶」，三白，三青。終太祖世止此，未聞他寶也。文皇於壬午六月十三日乙丑入京師，十七日己巳即位，十九日辛未製「皇帝親親之寶」，二十五日丁丑製「皇帝奉天之寶」、「誥命之寶」、「敕命之寶」。終文皇及洪熙以下六朝，未聞增益。至嘉靖十八年，造御寶十一顆，曰「奉天承運大明天子寶」，曰「天子信寶」，曰「天子行寶」，曰「皇帝信寶」，曰「皇帝行寶」，曰「大明受命之寶」，曰「巡狩天下之寶」，曰「垂訓之寶」，曰「命德之寶」，曰「討罪安民之寶」，曰「敕正萬民之寶」。衛輝行宮火，法物、寶玉多毀。則正統己巳土木之難，正德甲戌乾清宮之災，所失者必多。有所失必有所補。或隨事隨時添置，出之內庭，則史亦不得書耳。
今查《會典》，御寶二十四顆。舊制十七顆：「皇帝奉天之寶」、「皇帝之寶」、「皇帝行寶」、「皇帝信寶」、「天子之寶」、「天子行寶」、「天子信寶」、「制誥之寶」、「敕命之寶」、「廣運之寶」、「御前之寶」、「皇帝尊親之寶」、「皇帝親親之寶」、「敬天勤民之寶」、「表章經史之寶」、「欽文之璽」、「丹符出驗四方」。嘉靖十八年新製七顆：「奉天承運大明天子寶」、「大明受命之寶」、「巡狩天下之寶」、「垂訓之寶」、「命德之寶」、「討罪安民之寶」、「敕正萬民之寶」。蓋丹符用玉篆，在舊制十七顆之內，而新製十一顆，發尚寶者止七顆也。然新舊之間，終與史小異，亦不能深考矣。
洪武四年，製大本堂玉圖賜皇太子。盤龍紐，方一寸二分。今《會典》有「皇太子寶」一顆，豈即用此四字為篆文耶？
建文皇帝在儲位，夢神人致上帝命，授以重寶。元年使者還自西方，得青玉於雪山，方逾二尺，質理溫栗。二年正月，帝郊祀，宿齋宮。夕夢若有睹，遂驚寤。命玉人琢為大璽成，親制其文曰：「天命名德，表正萬方。精一執中，宇宙永昌。」命曰「凝命神寶」，方一尺六寸九分。三年，告天地、祖宗，為文宣示遠近。百官稱賀。大宴於奉天門，頒賞。
中宮厚載之寶，原用玉。而冊立則金冊金寶，龜紐朱綬，文用篆書，曰「皇后之寶」。想冊立入宮，方用玉寶也。皇貴妃而下，有冊無寶（今制亦有寶）。宣德元年，以貴妃孫氏有容德，請於皇太后，製金寶賜之。未幾，貴妃有子，旋正位中宮。自是貴妃授寶，遂為故事。
嘉靖末年，上諭內閣：「皇祖初製六寶，今止存一，其五正德甲戌火失之。茲西夷有玉，可示戶部，買盈尺之料補製。」戶部奉詔，索之賈胡，得及格者三以進。詔姑留用，價於官用銀內支給。大學士徐階謂不中格，乃下部宣諭西南夷，攜巨材以入，當以高價酬之。未幾，又進綠玉盈尺者三。上留用，發價銀七千兩給之。然終未愜意，仍命購白漿、水碧二色玉以進。又召戶部尚書高耀，諭重價訪購上品。未幾，宮車晏駕，穆宗登極，未聞有所製造也。
世宗既改郊壇方丘，並朝日夕月壇，所用玉爵，各因其色，詔戶部覓紅黃玉送御用監製造。戶部多方購之，不獲。但得紅黃瑪瑙、水晶等石以進。詔暫充用，仍責求玉。十年，部臣言：「中國所用玉，大段出自西域，于闐、天方諸國。及查節年貢牘，唯有漿水玉、菜玉，並無紅黃兩色。且諸國俱接陝西邊界，宜行彼處撫臣厚價訪購。」詔可。至十五年，陝西撫臣上言：「奉詔求紅黃玉，遣人於天方國、土魯番、撒馬兒罕、哈密諸夷中購之，皆無產者。」戶部尚書梁材以狀聞。上曰：「爾等仍多方訪求，並行巡撫諸臣設法懸購，務求必得，以稱朕禮神之意。」於是原任回回館通事撒文秀言：「二玉產在阿丹，去魯番西南二千里。其地兩山對峙，自為雌雄，有時自鳴。請依宣德時下番事例，遣臣齎重貨往購之，二玉將必可得。」部以遣官非常例，第責諸撫按督令文秀仍於邊地訪求。報可。
弘治十三年，陝西都御史熊翀等遣人獻玉璽。一云鄠縣民毛誌學等於趙倫村泥河水濱所得，其文曰：「受命於天，既壽永昌。」玉色純白微青，背有螭紐，周廣一尺四寸、厚二寸。翀等以為此秦璽復出也。事下禮部，尚書傅瀚等覆：「自有秦璽以來，歷代得喪、存毀、真贗之跡，具載史籍。今所進璽，其篆刻之文既與《輟耕錄》等書模載魚鳥篆文不同，其螭紐又與史傳等書所『文盤五龍，螭缺一角』及帝刻魏隸者不類，且又與宋、元所得之璽色各不同。蓋秦之舊璽，更歷變故，亡毀已久。今陝西所進，與昔宋、元所得，疑皆後世模仿秦璽而刻之者。竊惟璽之為用，以識文書、防詐偽，非以為寶玩也。自秦始皇得藍田玉，刻為璽，漢以後傳用之。自是轉相因襲，巧爭力取，意謂得此璽或乃足以受天之命，否則歉然愧恥，以為天命去之；不知受命以德，不以璽為輕重也。故求不得，則私為刻造，務以欺人。一或得之，輒嘩然以為秦璽，君臣色喜，交慶遍祀，以誇示天下。貽笑取譏，千載一律。洪惟我太祖高皇帝神謨睿鑒，高出千古，不師前代之刻，制為一代之璽，文必有義，隨事而施，真足以為聖子神孫一代受命之符，而垂法萬世者矣。列聖相承，率由祖訓。百餘年來，別無古璽，而受命永昌之福，愈隆愈盛，皇上大德懋昭，天命匪懈，聖躬萬福，宗社奠安，正無俟璽而得天之眷，有足征者。今此璽出於陝地，乃遂以為天錫聖符，交獻愉悅，蓋不自知其非耳。宜姑藏之內府，以備展玩，以彰聖德，以正人心，臣等不勝至願。」上從之，仍命薄賞誌學等白銀五兩。
國朝文臣誥敕，窮工極變，皆作諛語，大失絲綸之體。高文襄、張文忠有禁，皆不能改。惟勳戚武弁，勒為定式，篇篇一律。即王府至重，然親王以下，壙誌皆用此法，止具本係生卒、進封日月與子女名，銘語寥寥，結曰「並垂不朽」云。此可稱不朽乎？有志者間乞文人之筆，稍得發揮，然亦無幾矣。夫由前言之，失於濫；由後言之，失於隘。此亦聖朝一偏重事，無可奈何者。
凡寫諾敕，成化二十三年，奉旨照奏準年月填寫。
總督兵部尚書王鑒川崇古，以金書誥軸用寶，給事中張楚城劾之。改正舊規，惟鐵券填金，餘皆用墨。
武定克舉之亂，實有司剝削，激之使變。考洪武十六年，高皇帝「武定敕」曰：「朝廷政治，遐邇弗殊，德在安民，宜從舊俗。惟黔中之地，官皆世襲，聞有婦承夫位者，民亦信服焉。前武定府地法叔妻商勝，質雖柔淑，誌尚剛貞，萬里來歸，誠可嘉賞。是用錫之以衣冠，表之以顯爵，仍撫其民，以遵聲教。特授中順大夫，武定軍民府知府，俾其小心事上，保境安民，以稱朕一視同仁之意。爾吏曹如敕施行毋怠。」嗟乎！以今日克舉之變觀之，高皇帝何神智，真超千古也。
唐太宗討王世充，賜少林寺劄云：「王世充叨竊非據，敢違天常，法師等並能深悟機變，早識妙因，擒彼凶孽，廓茲淨土。聞以欣尚，不可思議。」云云。蓋當時寺僧之立功者十三人，惟曇宗授大將軍，其不願者，賜地四十頃。劄至今寶之。傳為敕，以後則敕賜紛紛，無之，非是也。
李藩字叔翰，為給事中，制有不便，就敕尾批卻之。吏驚，請聯他紙。藩曰：「聯紙是牒，豈曰敕耶？」後拜平章事。河東節度使王鍔賄權近，求兼宰相。密詔中書曰：「鍔可兼宰相。」藩取筆塗去「宰相」二字，署其左曰：「不可」，還奏之。權德輿失色曰：「有不可，應別奏。以筆塗詔，將無犯上怒耶？」藩曰： 「事迫矣，出今日便不可止。」竟得寢。此唐憲宗時事。藩則賢矣，憲宗能容，亦明主哉！
宰相焚敕，已是難事。乃何益為益昌令，焚征茶詔書，尤為奇特。觀察使聞而賢之，釋不治，亦可為能知人用人者。此唐玄宗時事。惜史臣忽略，觀察使軼其名，何軼其地，真缺典也。
宋朝以翰林學士帶知制誥，謂之內制；他官帶者皆外製。我朝視草者皆詞林，則是有內制、無外製矣。而其人每自云「典內外製若干」，豈遂以官之內外分耶？
鄭首字晉信，福清人。少年強，有俊才，能文。年十九，魁鄉薦。朝廷新頒溫公《通鑒》，有鬻於門者，首一覽，輒能默識。高宗南渡，大赦天下。首以赦書不文，別撰數語，遣弟子二百人馳宣於水南山下，躬效縣官跪拜。又以鄉人借地架屋，首戲答之曰「近來土地窄狹，無處可借」，遂為人所訐，有詔賜死。臨刑之際，天霧酸黑。太史奏：「東南文星墜。」上有旨赦之，而首已死矣。平生著述，有《六經解》及《榕溪文集》行於世。
洪熙元年頒製諭及將軍印於邊將。雲南總兵官佩征南將軍印，大同總兵官佩征西前將軍印，廣西總兵官佩征蠻將軍印，遼東總兵官佩征虜前將軍印，宣府總兵官佩鎮朔將軍印，甘肅總兵官佩平羌將軍印，交址佩征夷副將軍印，寧夏佩征西將軍印。有舊授製諭者，封識繳回。
印惟征虜大將軍為最重。洪武中，魏、衛、涼三公佩之，出塞破虜。常李、馮諸公亦止副將軍、左右副將軍，即專征，不得佩也。永樂七年，丘福敗沒臚朐河，失之河畔。時時紅光一道，起射星斗，又每有風雷甲馬之異，虜不敢過。不知福與諸將能為神，抑印之靈光所浡發耶？其敗卒沒虜中者，文皇出塞，多自拔來歸。有一卒知印所在，言於上，掘得之。四周皆成龍紋。上見，且慍且喜，藏內庫。洪熙元年方補鑄，然不以頒給也。此外有鎮朔大將軍印，出口外巡邊，陽武候薛錄等佩之；平虜大將軍印，有急聽征，保國公朱永等佩之。印皆柳葉文，軍行鼓纛，護而前驅。嘉靖二十九年，咸寧侯仇鸞佩平虜印，屢發光怪。一夕，忽作叱吒聲。又一日，懸空掛於佛燈前。眾駭異，告鸞，入視之。鸞再拜，墜地，聲甚厲，磚皆碎。鸞生時，其母夢胡奴入室再拜，忽自斬首裂其屍。及是縱恣不法。未幾病，命成國公朱希忠入臥內收其印，鸞悸，即死。後四日，陸炳發其反謀，剖棺剉屍，如所夢。
毅皇帝自稱威武大將軍，勒內閣寫敕，大學士蔣冕至以死捍，卒別取敕行之。有敕必有印。蔣所執曰：「臣不敢名君。」禮部則無詞以拒矣。
印者，信也。古公私皆有之。其制金、玉、銀、銅凡四品。天子曰璽，二千石以上曰章，千石以下曰印。朱文入印始於唐，而漢器物銘多作陽識。
慈谿張公楷以僉都御史監劉聚年征鄧茂七。先用招降檄，檄無聚印信，不聽；遂矯刻征南將軍印用之，賊稍有降者。事平，劾奏奪職。賊之存亡，不止招降一節。且賊首負固，降者偏裨，亦濟甚事？而大將軍印豈可矯用乎？自古權宜行事多矣，此不可訓。
弘治十六年，河南府大雨，衝壞牆垣。下有磚池，內藏古銅印三百顆。本府官以聞。事下禮部，令鑄印局官辨驗。有識興定二年者，至順、至元、至正年者。因言至順、至元、至正，俱元文宗以後年號；龍鳳、興定，又元末偽主宋年號。蓋元政不綱，群雄角逐，或掠得元時有司之印，或僭竊之徒假元年號而私造之，偽相署以號令其黨，事敗而遁，潛瘞於此者。命悉毀之，以備別用。
許松皋太守為司寇時，得古銅印一紐（樞紐有棱，棱下有池方寸餘，而小篆朱文，若私印然）於閻伯仁。閻得之邠人闢地者，曰「廷美之章」，與鬆皋字正同。因摹其文，圖其形，裝潢而卷，而夏貴洲題曰「神錫金符」。此事往往有之。聞丙戌科有吳之鯨者，鎮江人，未遇時得一印，正與名同，遂聯捷，入中秘。事固有偶然者，亦不可謂非數也。
存問大臣是國家盛事，邦家極榮，有司官宜肅恭將事，以侈君寵。近見使者至城外，僅主家周旋，有司漫不經心，亦不出見，行賓主禮。比迎詔時，一切儀仗俱備，老臣與使臣盛服控馬，趣清所司，偃蹇不至，有經半日者。是何心腸？又辛丑年間，中書存問一南大司馬。至驛，惡其不整，捶隸人。所司聞之，大怒，擒舟人，捶加一倍。使者皇急引避，草草了事而去。真所謂委君命草莽，是誰上過與？莫謂閑散之事，以為無傷也。
嘉靖初年，吏部右侍郎溫仁和以父璽年及八十，陳情乞封，允之。未幾，詹事董屺以父復先任雲南知府，年八十三，母婁氏，年七十五，比例乞封，亦允之。此皆未及三年，而邀特恩者。雲南公，知縣御史，太守致仕。老益康強，燈下能細書。一日晨起，拜家廟，瞑坐而卒。
大臣移封本生大父母者，國朝僅大學士楊士奇、少保朱衡與太宰張瀚。瀚以兵部左侍郎得之，尤為異數。
移封本生者，京官起於世廟年間修撰諸大綬，外官起於神廟年間長垣縣知縣劉學曾、劉恂。恂篤雅堅正人。與余善，為僉都御史，撫保定，卒。
行人司一署皆進士，除司正副外皆八品。故事：八品，父在可她封，沒者不與。余同年友王吉士為行人，丁父憂，歎曰：「存沒一也，朝廷豈有靳焉？特未有明言者耳。」特疏以上，得允。自是司務、助教等以為請，皆得允。而母亦得借七品，例稱孺人。此真錫類之仁也。王姿貌魁偉，有豐裁，而性特慈厚，官至太常少卿。
異塗移封，起於世廟都事歐陽念、鳴讚喬可躋、巡檢魏炯。至穆廟為例，萬曆十五年停。
故事：王府官九年秩滿，得封贈父母。萬曆新例，止及存者。為王官已自可憐，又靳其父母恩，抑何酷也。
諭祭有遣本縣主簿者。正德中，王襄敏公軾。其前三祭又皆參政。
大臣歸家，加輿隸，或四或五，多至於八。惟孫清簡需止加三人。子侄欲請縣官補其一，公不可，曰：「上已賜矣，又煩有司耶？」近見杭州、蘇州，即庶僚在家，亦有出入輿隸四人，暇則守門擔柴水如家僕。然此不知起於何時，我湖獨無。
宋代褒崇前代名臣。如求郭令公之後，得其裔孫曰元亨者，官永興助教。余謂此事可法。如宋之岳武穆、文丞相，官其子孫，或於本縣增一廩生優之，亦無不可。而惜乎未有言者。雖然，以穎國之元功大烈，絕世且不繼，而況議及前朝乎？故國朝法至備而恩至薄。
弘治中，蘇州陳副史冷庵以考察被誣，歸。家貧，鬻書自給。有司援天順例，詔歲給米五石。
楊照為遼東總兵，與戶部郎何東、巡撫侯汝諒先後互相訐奏回衛。久之，還鎮，感憤戰死。無子，有二母，貧不能自給。都御史王之誥聞於朝，月各給米二石，免三丁，終其身。
蕭亮，新喻人，以廩生討華林有功，後戰死。都御史陳金遣官祭之。上功，詔賜絹二匹、鈔六百貫，錄其子長孺為臬司吏。何賞其輕乃爾！蕭當贈官，並廩其子可也。
忠孝二字不並諡，蓋許國、養親不兩立。此顏真卿之議也。
宋黃勉夫謂「本朝單溢『文』者，惟楊大年、王荊公二三人；單諡『正』者無之」。然其後有程正公。
韓忠彥卒，請諡。王居正謂公在熙寧時辟王氏坐講之說，有功名教，宜諡曰「文禮」。韓氏子以故事未有以「禮」為諡，求易，不從。
補諡惟穆廟初最多，錄諸忠義致死者。然一概覃及，亦傷於太濫矣。
陳敬宗至嘉靖乙巳始加贈禮部侍郎，諡文定。誥云：「學優而正，行直而堅。經事歷五朝，抗權貴而彌勁；司成淹六考，植模範以稱尊。誠一代之儒宗，篤行之君子。」
郭明龍在禮部，銳然欲奪諡改諡，議不克行，而一時大嚷。有某，素伉直，對郭大言曰：「宋高宗時，秦檜加盡美之諡，當時何嘗奪？今日何嘗稱？公欲以此定人品，末矣。」郭怒甚，欲言，其人長揖而去。郭惘然曰：「不做也罷。」
《日》載，陳文卒，議諡。故事：凡入閣者皆用「文」字，下加一字，如「文正」、「文貞」之類。眾論鄙文，特改例，諡之曰「莊靖」。此說非也。諡以易名。陳諡文，是用其名也。王文諡毅湣，林文諡襄敏，亦此意。或謂程文德諡文恭，林文俊諡文修，何居？曰：程、林，二字名，非一字名也。二字名者，重在下一字。
揚州興化縣高閣老穀卒而賜諡，閣本、禮部本及《通紀》諸書皆書「文義」，《列卿傳》作「文毅」。余嘗見高文集十二卷，乃宗子相校刻者，甚精好，稱《高文懿集》。不獨票簽為然，葉葉中間細字皆如之。宗與其子若孫必無誤，可見諸書皆謬。其文亦簡質，所作自諸體外，其贈章都曲藝卑秩處士文，絕不見有大富貴人酬應之篇，即此可見其為人矣。
乙酉，禮部題補諡者廿九人，皆從百年上下采公論甚確。浙得六人，我湖獨居其二，為大理卿陳公恪、少司馬吾師許公孚遠。此真盛事。
餘年友吳繼疏仁度，疏山先生之字也。先生清德重望，法應得諡。繼疏畢一生精神命脈皆萃於此。余丁酉至京，即來共謀，慫余單疏題請。時繼疏新入吏部，余曰：「如此，恐人將以媚吏部二字疑我。且新進詞臣，未容草草，必省臣乃可。」逐屬之給舍羅龍皋棟。余起草，所引凡十六人，吾郡陳大理公與焉。羅又益以數人，以後十六人皆得諡。此真生平得意事（其年，許師尚無恙）。
許師開府閩中，閻士夫多借商稅為蠹，師盡革之，兼喜講學。會江右李見羅謫戍入閩，雅稱同志，日夕會講。從人太多，稍有費用，是以怨謗大興。李九我閣學非私稅者，卻循聲一口，牢不可破。惟葉台山少師雅所契慕。癸卯師沒，葉以南少宰考滿入京，余會於京口，以師身後事囑之。時李為少宗伯，署部事。葉皺眉曰：「李公在，無可為者。」余戲曰：「他日先生在，事當如何？」葉應曰：「不負，不負。」後議諡，李、葉俱在相位，李被彈不能出，葉乃得行其志。亦天之所以相許師也。
登聞鼓院，宋顓設官為監。國朝以給事中、錦衣衛各一員直之，而無專職，名而已矣。大約奏者不真，真者又不能奏，甚至有自刎鼓下，而無能窮究其實者。即不設可也。
成化初，御史薑洪陳言時事，四曰辨邪正，推舉在位在野諸臣凡二十三人，皆一時名碩。而指揮許寧謂其廉能驍勇，軍民悅服，太監懷恩，忠清公亮，善守成法，儼然與吏書王恕、王竑、李秉並。卓矣，卓矣。
林見素在家，劉瑾薦起撫四川，具本奏彈，曰：「宣以知己為報，然不忍坐視將亂將危，而不之救。」草疏與御史陳茂烈議，無可托寫本，又無可托齎進，相對飲泣而止。及赴四川，稍續前稿，令教諭範府謄淨奏上。而瑾已擒，復上疏慶幸。忠臣之愛君如此。萬曆庚子，余典閩試，策問人才，以公為首。督學沈泰垣為創顓祀。
嘉靖初，以抄沒錢寧等房屋給皇親邵茂等。此細事，乃工部議量留，言官余瓚等又以疏爭，如何動得聖主？
汪鋐亦有好處。在都察院時，有羅增者，南城縣人，為族人所誣。其子鐵詣登聞院，七上章，皆格不行。又再詣闕，泣不絕聲。汪憫之，為奏聞，釋之。事始終凡三十六年矣，卒得終養。鈇之篤孝不必言，而其時當事者皆何如人耶？
蕭何轉關中粟以給滎陽、成皋之軍，是實。乃近日有計臣上疏曰：「蕭何轉餉，韓、彭因以成功。」韓、彭用兵何地，而蕭得以粟濟之耶？
胡夢豸，不知何許人。舉人，司教。萬曆初年，奏「為條陳學校急務，遵復舊制，申明臥碑，以正士風事」，下部立案，升河南某府推官。江南巡撫潘季馴疏，武寧、萬載二縣盜賊之區，並德化、永豐衝煩之地，乞用甲科。胡復奏「為庸邪大臣悖違祖制，蔽塞賢路事」。潘自陳。部覆，奪夢豸官。
千戶鄭一麟奏撫按孫釒廣等遲玩，乃萬曆丙申年事。
一科臣攻大臣云：「且今大臣之舉動，亦可異矣。謝過則重伐其善，言去則厚覬其留。既陽為必去之形，以乞憐主上，又陰為復留之勢，以駭制群情。諂淚交流，方搖尾而掃地，雄心未歇，更礪齒以待人。」語極嘔心，而元氣已斫。大臣到此地位，其人、其時可知矣。
有按臣參一屬官云：「一目已盲，未盲者兼為阿堵所遮；七竅已迷，未迷者止有孔方一線。」不過描寫「貪」字爾，何作巧乃爾。
近年有某官以事回籍，投書給事中李某，李發其書上聞，其人遂得重譴。書中必多乞哀之言，陋則甚矣，然直置之不答可矣，亦何足瀆君父之聽？即瀆聽，亦不過尋常摧枯拉朽舉動，非有大關係，而票云：「舉發私書，忠直可嘉，著與紀錄。」李後亦以考察去官。
劉子翼，字小心，在隋為著作郎。峭直有行。嘗面折僚友，退無餘言。李伯藥曰：「子翼詈人，人多不憾。」
張弼脫李大亮之死。後大亮貴，求弼不得。時弼為將作丞，匿不見。一日，識諸塗，持弼泣，悉推家財與之，弼拒不受。大亮言於帝曰：「臣及事陛下，弼之力也，願悉臣官爵與之。」帝為遷中郎將、代州總督。弼之行誼，更在丙吉上。蓋吉為大臣，且君臣之間，誼不當言。如弼處卑位，有活人之德，其人貴顯，相遇而不言，既遇而不任受，聖賢豈有過哉？
郭子儀困於程元振、魚朝恩，猶曰宦官，可言也；至李晟困於張延賞，延賞文臣，為宰相，而嫉冒大功臣，殆逢迎德宗猜忌之性，故為此憸計，真可恨可殺！其子弘靖陷於幽州，天所以報也。晟祀於武成王廟，位在十哲。宋孝宗黜之，則湯師退所為。湯殆延賞之後身。而論者猶謂晟訐奏，失大體。余謂此正大體，不可失也。
令狐薦裴坦為職方郎中、知制誥，裴休持不可，而不能奪。故事：初詣省視事，丞相送之，施一榻堂上，壓甬道而坐。坦重愧謝。休勃然曰：「此令狐丞相之舉，休何力？」顧左右，索肩輿，亟出。省吏駭愕，以為唐興無有此辱。人為坦羞之。坦性清儉，子娶楊牧女，嫁具多金玉，坦命撤去，曰：「亂我家法。」今受辱於休。休好佛，亦非汙士，而相厄如此，中必有故，然休固失矣。方悍然出省，坦宜何如自處？力辭之可也。坦後拜相。從子贄，昭宗時亦繼其位。帝疑其外風儉而昵帷薄，以問學士韓偓。偓曰：「贄，咸通中大臣坦從子。內雍友，合疏屬以居，故臧獲猥眾，出入無度，殆此致謗。」帝為釋然。偓真長者，遇他人，坦難乎免矣。偓又解陸扆之阨。
江左之晉，必稱王謝。王氏輔元帝，號稱中興，在位不聞謝氏一人；謝氏破苻堅，最為上功，在位者亦不聞王氏一人。豈天之生才，隨時各聚一族，抑亦有褊心阻抑，不相容耶？如謝安與王愉翁婿成仇，便自可見。
張永嘉入朝，南九卿約呂仲木往賀，以不識面辭。既卒，約會祭，乃不拒，曰：「今自合從眾。」永嘉清而狠，歿後，家中有擾攘事，聞於御史。霍渭涯在南京，約仲木，冀力保其家。呂與書，責其阿私奸黨，且望其一變為正人。霍復以書辯，稱永嘉十善，呂不應。事遂止。二公議禮原不合，霍之約呂，可謂不智。馬西玄為呂作墓誌，言永嘉暴橫其鄉，侵田宅無數，事或有之。宜其後之不振。
渭涯生而重瞳。既病，或言當考命書者。公言：「誌定即命定。」自疑夢兆不佳，兩子在遠，曰：「死斯已矣，尚惜千百歲耶？」門人約御醫王典候問，王曰：「尚可藥。但曾辱吾家，奪吾弟監生，藥如不效，誰任其咎？」乃止。既革，張目旁視，口稱天地間道理。次日卒矣。嘉靖庚子順天試，其子若館賓，不得與，欲上疏摘錄文及卷之疵謬，並中者納賄事，門人李中麓力止不聽。李又復書，言所中卷多可觀，諸子進取，不必在一時，安知本省無入格者？遂碎其疏，不果上。而子與瑕中廣東第九，已不及見。其性之刻急如此。□□□循王文又何怪焉。是年，順天典試者為童□□□學詩。籲！亦危矣。
□□□□僖公永明掌台篆，為給事中。魏時亮所□□□□魏新進，未之公之素，而張之親吳某□□□吏部不得怨公而揭之魏者。公既去，眾知□□來吳考察奪官。魏，江右人，居官清整。後副院□□僖少子天德行取至京，深慮舊卻。魏聞之，引□□謝曰：「少年入流言，誤彈尊公，終身為恨。今乃□補過。」遂薦入台。蓋君子人相處，解怨為德如此。魏長身諤諤，余初第，猶及見之。後官至尚書。
莊僖為蕪湖令，拜南給事中。天德亦令蕪湖。後父子並祀於縣。
新昌呂光洵之父，豪於鄉，縣令曹祥抶之，卒為善士。曹祥，太倉州人也。光洵為御史按太倉，謁祥，祥已忘前事，光洵語其故，祥不自得。光洵曰：「微翁，吾父安得改行善其後？蓋戴恩十餘年如一日也。」留竟夕譚，乃去，且厚贈之。祥為循吏，不必言矣；若光洵父子，不以為怨以為德，不忘亦不諱，而懇懇致謝，賢於人遠矣。光洵官至尚書，有名。
金誠，字誠之，籍廣州右衛。讀書社學。指使麻張，最無賴，繫之，詬曰：「軍餘乃敢效儒生耶？」褫其衣，使草烈日中，稍緩，撻之。誠泣曰：「讀書冀顯揚，今虧體辱親矣。」張愈怒，逮其父，窘辱之。父子相視不敢言，行賄乃免。永樂丁酉，誠領解首。明年進士，為刑部主事。張坐殺人，逮至，望見誠，一步九頓。誠笑迎之，言於堂官，釋其罪。張造誠，誠執禮如平時。張感泣，以女妻其子。誠，敦樸人，以壽終。
凡人仇怨，能解為上。其有仇怨在貧賤，而富貴偶然相值者，尤為不幸，當求善處之策。歙汪雅堂公名在前，隆慶戊辰進士，嘉興司理升刑部主事，罷歸，凡二十餘年。余辛卯謁吾師許文穆公，師曰：「此中惟汪雅堂好客，盍往拜之？」相見恂恂。公築小園，曲折甚有致。治具精甚，蓋明幹有用才。問其罷官始末，不答。後訪之，則其父原平湖丞，為劉尉所構，太守徐攝之。公方為諸生，蒲伏請罪，徐不為禮，竟逐其父。明年，公鄉舉聯第，司理嘉興。二人尚在。徐慚郊迎，劉自縛請罪。公本不較，兩人中疑，厚為備。徐入覲敗官，疑出於公，訐之，俱罷。豈非冤對不能避者乎？要之，選時亦可避，而官止於此，避亦何益！汪入庚午棘圍，收馮具區。先生既沒，馮為墓誌云：「雖耀俗眸，終虧遠到。」耀之一字，亦可思已。
具區與賀伯闇吏部同年，賀長一月，以文字相知。馮既貴，賀尚滯諸生。馮善謔，賀矜莊自律。相會，馮故以謔語挑之，賀大怒，愈怒愈謔，賀無如之何，至拂衣去，且怒且罵。馮只笑謔，致書曰：「果不出吾計中也。」賀無如之何，亦一笑如初。朱生曰：兩公心事真如青天白日。具區先生能遊戲三昧，而賀去之遠也。
具區得寒疾，五日不交睫。忽大鼾臥，寤而汗如沐，曰：「方鼾時，夢出門，見遠山蔽天。身入空室中，如紗廚，外錯星霞。手拭之，石也。行里許，大海中萬山色正如鬱藍金碧相射，濤聲雷震。其澄徹處，蛟龍鬼神可數指也。仰視諸山，秀色可餐。忽已在足下，聳身而入。兩隸前導，啟朱門，中有偉丈夫數十，以旌幢迎。庭中樹多異香，風吹作聲如絲竹。階砌峻整，宮宇弘麗，皆有封識。俄然洞開，其中物似光妙所成，又似家所常御。出門返顧，其額曰『宛委山莊』云。」夢之九年新春，正啖粥，箸墮地，不能拾。屈一臂以枕，呼之不應，逝矣。或夢之為城隍神，嗬殿出門。而郭明龍五歲時，目忽盲，夢神人抉之復明。舟火燎須，有神赤面，從火中引出。歸，舍舟登陸，墮水滅頂，若有木踐而升。渡江風作，舟側且覆，亟泊蘆洲，露宿終夜，猶吟詩不廢。生時三夢為城隍神入廟治事，事歷歷可指數。沒之前二日，夢城隍神約日交代，如期而卒。
具區不甚教子，每歎曰：「人生自性。苦苦督訓，多費物力，供師友之奉，真癡人也。」築精舍於孤山，曰：「得附林處士足矣。」並買舟西湖，二女侍歌舞，甚適。不能飲，惟佳茗清香，與衲子為伍，亦逍遙地行仙也。評者曰：「拋卻富貴易，並忘子孫難。」
黃魯直居涪州，有廣人林師仲者往謁之。勉以教子，曰：「人家有賓客，動輒費數千金，乃不能捐百千奉其師友，非善計也。」師仲兄弟感其言，創義齋以教，遂有登第者，至今振振不替云。
孫明復居泰山，孔道輔往謁，見石介事明復，執杖履甚恭，魯人由是始識師弟子之禮。此語卻不然。魯固素多禮義者。
張後胤，字嗣宗，崑山人。唐太宗微時，嘗從受業。後即位，召燕月池。帝從容曰：「今日弟子何如？」對曰：「昔孔子門人三千，達者無子男之位；臣翼讚一人，乃王天下。計臣之功，勝於先聖。」帝為之笑。此真所謂門生天子也。為睦州刺史，乞骸骨。帝見其強力，問欲何官，因陳謝不敢。帝曰：「朕從卿受經，卿從朕受官，何所疑？」後胤頓首，願得國子祭酒，授之。卒年八十三。考後胤群臣以《春秋》酬難，則所授之經必《春秋》也。宰相張鎰即其後。
陸務觀云：「前輩遇通家子弟，初見請納拜者，既受之，則設席望其家，遙拜其祖父，乃就坐。」
巢谷，字元修，徒步省二蘇於海上，因得立傳垂名。後百六十年有袁炎。炎嘗學於吳潛，潛謫循州，往從之。有力阻者，歎曰：「豈可使巢谷專美於前哉？」潛亦為立傳。
賈餗與沈傳師善。餗拜相，傳師前死，常夢云：「君可休矣。」餗寤，祭諸寢。復夢曰：「事已然，叵奈何？」餗以李訓謀覆族，然實不與訓謀也。若傳師者，死不忘友。今之翻而弄舌者，可以愧矣。
張司令，元時人，亡其名。富而好禮，慕楊鐵崖名，往迎之。鐵崖謂其不知書，弗應。司令乃延鮑恂為師，受業焉。後迎鐵崖，乃往。席間以妓奉酒，妓名芙蓉，酒名金盤露，鐵崖題云：「芙蓉掌上金盤露。」妓即應聲曰：「楊柳頭邊鐵笛風。」蓋楊又號鐵笛道人也。鐵崖撫掌笑曰：「妓能文，其主可知矣。」辭去時，司令出米，滿載送之，云是鵠糧。鐵崖素愛鵠，不能卻。隨訪顧阿瑛，召阿瑛之鄰人貧者，分給之而去。
況鍾守蘇州，與吳江參政平思忠有禮部舊僚之誼，數延見，執禮甚恭，且令二子侍，曰：「非無僕隸，欲使兒輩知公為吾故人耳。」其見敬如此。思忠居貧自守，未嘗以事幹鍾，人尤多之。
唐子畏長於文衡山，自請北面隅坐。其書云：「非面伏，乃心服也。項它七歲為孔子師，子路長孔子十歲。詩與畫，寅得與征仲爭衡；至其學行，寅將北面而走矣。寅長於征仲十閱月，願例孔子，以征仲為師，求一俯首，以消熔渣滓之心，非徼徼為異，亦使後生小子欽仰前輩之規矩豐度。征仲不可辭也。」袁郎中歎曰：「真心真話。誰謂子畏徒狂哉！」
子畏舉弘治戊午鄉試第一。其年應御史科，不見錄，太守新蔡曹鳳薦之，得隸名末。曹初因文溫州見於畏文，奇之，曰：「此龍門然犀之魚，不久將化去。」蓋子畏知己第一人也。
徐子與先生好客，尤好少年美麗者。一客醜甚，自負能詩，介蔡子木先生薦之子與。蔡作書，盛言客自喜可喜狀。以家人將之，恐客之窺書而求易也。子與得之大歡，亟延入，愕然，笑吃吃不止。贈以詩曰：「自信金聲能擲地，誰知玉貌不如人。」客猶得意，傳示為重。
吳中周天球，字公瑕，善大書。少為文征仲獎賞，感之甚，設像中堂，歲時祀如祀先。與王百穀稚登相左，見即避去。萬曆乙未九月卒，年八十二。無子，子弟之子長康，亦夭無子，以甥邵姓者為嗣，亦不克終。
湖湘二生，一姓程，一姓鄭，同窗友也。程先中甲科，授咸陽令。鄭貧甚，貸錢訪之。至則大出條約，禁鄉人不與相見。鄭乃告乞數文，作迴路費，亦不與，在途不勝狼狽。後鄭中二甲，除差直隸公幹。程以事調獲鹿縣丞，又被告贓。鄭前來按郡，程乃遠迎敘舊，引蘇章二天等語，鄭笑而不答。至晚，命戲子演戲宴程。鄭私喚戲子，具言前事。戲子領命，因扮二虎，一虎先銜一羊自食，旁有餓虎踞地視之，虎怒吼，銜羊而去。他日餓虎得一鹿，前虎尤餓甚，欲分食。乃扮山神出，判之曰：「昔日銜羊不採揪，今朝獲鹿敢來求。縱然掏盡湘江水，難洗當初一面羞。」程遂解印，步行以歸。

