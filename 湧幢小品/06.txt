
洪武初年間，迷失祖陵，未知先骸厝所，遣官於泗州城西相河壩，歲時望祭。十七年，有朱貴者，先充龍驤衛小旗，泗州盱眙縣招賢鄉人。年少，回家祭祖，齎捧祖陵家圖，親赴高皇御前，畫圖貼說，識認宗室相同，因願守祖宗根本。高皇大喜，除授署令，後改為奉祀，賜貴田宅、鈔幣等物，令世襲，主奉祭祀。其陵廟尚用黑瓦，至宣德中年，始易以黃。
高皇系出句容，歷世墓皆在朱家巷。既遷江北，熙祖葬泗州，為祖陵；仁祖葬鍾離，為皇陵。上都金陵之癸卯，追封，立石句容。上自為文，題曰「朱氏世德之碑」。實宋龍鳳九年事。既即大位，刻石於臨濠之陵，並祭四代祖考。既得泗州圖帖，立為祖陵，則並祭德祖、懿祖，而句容碑墓俱停。至嘉靖十一年，縣人都御史王暐上言：其地祖跡，明載天潢玉牒、聖祖碑文中，乞加崇封。遂命南京禮部侍郎崔銑、巡撫都御史夏邦謨、巡按御史劉良卿、提學御史馮天馭勘上。自句容縣西門出行十一里，過二小山，地名通德鄉，有一土穴，樹根在內，原係櫟木四枝，屈曲向上，枝頭各有五指，鄉人異之，呼為「龍爪」。今枯朽，惟有穴西田一段，各眾稱即朱巷故址。量丈尺，得地五畝，見今民楊春為業。自巷基西行一百五丈，斜坡土脊一段，株木一顆，木下一阱，故老相傳朱皇帝家墳。量丈尺，得地三畝，生遍荊棘，並無丘壟。石碑西北，古廟一所，壁畫神像，並書「句容朱安八」字樣。石香爐上，刻「朱鄉社二十八戶置」，凡七十六宇。總是一片荒坡。上曰：「既無實跡，且罷。」
孝陵神道可十餘里，循山而下，稍稍紆曲。石像十八對，皆有台，想孝慈皇后葬時，都已製成。天壽山神道，長亦如之，徑直，有上下龍鳳橋各一。蓋水自塞外南注，折而東，穿過神道，局面寬廣完美，真大地也。石像宣德中始製，世宗時，神道始石砌諸像，並護以石台。蓋文皇雖營壽陵，葬仁孝皇后，而其時屢出塞逐虜，重以南征，軍興勞費不可言；又建兩宮，改築三殿，其時物力大匱，無暇及此裝飾工程也。
祖陵灑掃戶二百九十三，無禮生；皇陵則三千三百四十二戶，禮生二十四。親親之殺如此。自孝陵以下，各設軍衛，則五千五百，然猶未及漢立縣之盛也。
天壽山九陵，長陵居中，惟景陵居左，獻陵、裕陵、茂陵、泰陵、康陵皆在右，永陵又在景陵之左，是左二而右五矣。泰陵，臨溪水，直流二十里，制又卑隘，傷哉，傷哉！當時大臣不得辭其責。康陵中斷，豈盡人事？亦若天人之窮。乃昭陵在各陵之右，壽陵又在其下，未知形勢何如？今曰定陵。
太祖得濠州，自往致祭。禮用緦麻，特製粗布白纓衫絰，比緦加重。恐改葬泄靈氣，培土加封。文皇入金川門，先謁孝陵。方即位，凡忌辰，上率百官親祭，至騎行，不用法駕。既遷北京，皇太子親祭。宣德中，留駙馬顓職祀事。長陵復土，宣宗自祭。間遣親王，或改駙馬。以後南改魏公，庭臣皆陪；北則兼用勳戚，庭臣分陪。此辟如人家上墳，子孫那得恝然！南京隔遠，無如之何；天壽山相近，天子歲一親行可也。
宣宗奉皇太后謁二陵，歸見耕者，親下馬問之，親舉耒者三。因錄其語，示蹇夏諸大臣。其文曰：「庚戌春暮，謁二陵歸，道昌平之東郊。見道傍耕者，俯而耕，不仰以視，不輟而休。召而問焉，曰：『何若是之勤哉？』跽曰：『勤，我職也。』曰：『亦有時而逸乎？』曰：『農之於田，春則耕，夏則耘，秋而熟則獲，三者皆用勤也。有一弗勤，農弗成功，而寒餒及之。奈何敢怠！』曰：『冬其遂逸乎？』曰：『冬然後執力役於縣官，亦我之職，不敢怠也。』曰：『民有四焉，若是終歲之勞也。曷不易爾業，為士，為工，為賈，庶幾乎少逸哉？』曰：『我祖、父皆業農，以及於我，我不能易也。且我之裏無業士與工者，故我不能知；然有業賈者矣，亦莫或不勤。率常走負販，不出二三百里，遠或一月，近十日而返，其獲利厚者十二三，薄者十一，亦有盡喪其利者，則闔室失意，戚戚而憂。計其終歲，家居之日，十不一二焉。我業是農，苟無水旱之虞，而能勤焉，歲入厚者，可以給二歲溫飽，薄者，一歲可不憂，且旦暮不失父母妻子之聚，我是以不願易業也。』朕聞其言嘉，賜之食。既又問曰：『若平居所睹，惟知賈之勤乎？抑尚有他知乎？』曰：『我鄙人，不能遠知。嘗躬力役於縣，竊觀縣之官長二人：其一人寅出酉入，盡心民事，不少懈，惟恐民之失其所也，而升遷去。久矣，蓋至於今，民思慕之弗忘也；其一人率晝出坐廳事，日昃而入，民休戚不一問，竟坐是謫去。後嘗一來，民亦視之如途人。此我所目睹，其他不能知也。』朕聞其言，歎息，思此小人，其言質而有理也，蓋周公所陳《無逸》之意也。厚遣之，而遂其語。」
國朝謁陵親祭，自英宗正統後，五朝不復舉，蓋百二十年矣。至世宗乃克親行。穆宗一行，神宗亦如之。又以壽工，親往者三。
嘉靖五年，世宗既奉章聖皇太后謁廟，禮成，十五年三月議興壽工。三月丙子，又奉皇太后率皇后謁陵。發京師，次玄福宮。上戴龍威冠，絳紗袍，躬被櫜，乘龍馬。靺鞈護行。晡，次沙河。次日駕發，入紅門，至行宮，召諭大臣曰：「此處一帶，居民鮮少，田地荒落，七陵在此，如何守護？」對以量移富民，上不可；再對添設一總兵，南衛京師，北衛陵寢，允之。已謁長陵、獻陵、景陵，從致仕官駱用卿之言，定壽域於十八道嶺，易名曰陽翠。庚辰，遍謁諸陵。壬午至沙河，敕諭昌平官生父老，免今年糧稅三分之二。年六十者，布帛二匹、酒十斤。七十以上倍。生徒給燈油八十斤。遂幸西山。既夕，至玉泉亭。癸未，由青龍橋，奉皇太后登舟遊西湖，至高梁橋，入阜成門。四月十九日，上覆詣七陵。告興工，往返凡十日。
神皇壽宮在大峪山下。先擇廷臣中明堪輿者，大宗伯徐學謨舉南尚書陳道基、通政參議梁子琦、聽補僉事胡宥以往。子琦擇獻七處，皆以山涯不當上意。後命再卜。陳、胡已去，而禮部惡梁躁競不用，改卜大峪。梁憤宗伯及閣臣，上彈文，二三御史和之，卒不勝而止。然世廟曾欲葬章聖太后於此，而曰大峪空淒，不如純山完美，其出自世宗聖明自斷耶，抑有術者指之耶？聖壽萬年，地必上吉，紛紛者何為？
又壽宮皆種括子松。或曰：申文定阿上意，遣其姻工部郎徐泰時往取。考之陽翠嶺興工，亦采此松，蒙遣者皇甫百泉。泉，蘇州人也。
《水東日》云：太宗皇帝初營天壽山，命皇太子偕漢、趙二王暨皇太孫往視之。過沙河，凍，王請卻步輦就行。仁廟素苦足疾，中官翼之，猶或時失足。漢顧趙曰：「前人失腳，後人把滑。」宣廟即應聲曰：「更有後人把滑哩。」漢回顧，怒目者久之。此則雖由一時，而後來武定州事已兆於此矣。
永樂五年，皇后崩，未卜陵地。六年，如北京。皇太子在應天監國。次年相黃土山最吉，定名天壽。十一年，上已南還，命漢王奉皇后梓宮渡江安葬，號曰長陵。久之，漢王固請還京，有異謀。十三年，太宗刺知狀，徙王安樂。尋北狩，數出塞，仍太子監國，太孫從行，監北京。從出塞者一。久之，太孫亦還京。至十八年，三殿、兩宮成，決意定都，始召太子、太孫並會北京，受朝。由是觀之，六年定天壽山之後，十八年大會之前，仁宗未嘗一日在順天也。沙河「把滑」之語，考其時，仁宗、太孫與漢王了不相及。
在曲阜縣東北八里，陵前有石壇、石像。有石碑四，高廣名二十餘尺，龜趺亦長二十尺。其上無字，蓋宋時所造，碑成未鐫，金兵至，遂寢。亦奇蹤也。《史》：「少昊葬雲陽。」顏師古注云「雲陽，山名，在曲阜。」今陵在平地，無山形。陵前又有大石，方廣丈許，舊為土壅，嘉靖末，水泛始出。其文云：「奉敕修仙源縣景靈宮太極觀，於大中祥符五年三月一日奉安聖祖，遂為大帝立石。」聖像蓋宋真宗時所建，老氏之宮也。
在曹州東北五十里，舊雷澤城西。陵高四丈五尺，廣二十餘丈。陵上有廟，俗謂之堯王寺是也。《皇覽》云：「堯塚在濟陰城陽。」《呂氏春秋》云：「堯葬穀林。」皇甫謐云：「穀林，即城陽也。」《水經注》云：「城陽城西二里有堯陵，陵南一里有堯母慶都陵，皆立廟。四周有水，潭而不流，水澤通泉，泉不耗竭，大饒魚筍，不敢采捕。前列數碑，枯柏數株，檀檜成林。二陵南北列，馳道徑通，皆以磚砌之。堯陵東城西五十餘步，有中山夫人祠，堯妃也。石壁階墀仍舊。長櫟聯蔭，扶蘇里餘。自漢迄晉，二千石及丞尉多刊石述云。」宋神宗熙寧元年七月，知濮州韓鐸上狀，請敕本州春秋致祭，置守陵戶，免其租稅，俾奉灑掃。詔給守陵五戶。弘治五年，曹州學正濮琰又以為言，且云：「元至正間，為水所沒。水去，又辟為僧寺。成化初，撤寺為祀，尋廢，無以昭祀典。」下所司知之。禮部尚書耿裕移文，欲改正祀典，已而不果。《歐陽修集》載《濟陰堯祠碑》云：「帝堯者，蓋昔之聖主也。」又曰：「聖漢龍興，纂堯之緒，祠以上犧。至於王莽，絕漢之業，而壇場陵替，屏懾無位……」大抵文字磨滅，字雖可見，而不復成文。其後有云：「李樹連理，生於堯塚。太守河南張寵，到官始初，出錢二千，敬致禮祠……」其餘不能讀。碑後有年月，蓋熹平四年所建。又載《堯祠祈雨碑》云云。
帝王陵寢，自神農而上不可考，其餘皆有異同。黃帝之葬，《皇覽》云「在上郡陽周之橋山」，《括地誌》云「黃帝陵在寧州羅川縣東八十里子午山」，《薊州志》云「平穀縣漁子山，上有大塚，舊傳為軒轅黃帝陵，上有黃帝廟」，《封禪書》有「黃帝采首山銅鑄鼎於荊山下，鼎成龍髯」之說。《魏地形志》：「趙興郡陽周縣橋山有黃帝塚，襄樂郡膚施縣有黃帝祠。」少昊陵已見前說，而《遁甲開山圖》云：「雲陽，今長沙茶陵露水郡攸縣界是也。其地葬處，生鐵成墳。」顓頊葬頓丘，在濮陽城門外廣陽裏。崔鴻《前奏錄》云：「顓帝葬廣陽，下不及泉。」《九域志》云，「順安高陽縣有顓頊陵。」縣故隸瀛而臨河，濮陽地相出入，故臨河。東九里有顓帝廟。帝嚳亦葬頓丘。《皇覽》云：「帝嚳塚，在東郡濮陽頓丘城南台陰野中。」《山海經》云：「帝嚳葬狄山之陰，帝堯葬其陽。」郭景純注云：「聖人久於其位，仁化廣及。殂亡之後，四海若喪考妣，各自起土為塚，祭叕哭泣，是以所在有墓。」《元和志》云：「頓丘北三十五里有秋山縣，北三十里有帝嚳墓。」《世》云：「嚳葬濮陽頓丘廣陽裏。」堯葬見前。帝舜之葬，《孟子》云：「舜生於諸馮，遷於負夏，卒於鳴條。」《竹書》云：「陟於鳴條。」《尚書》書陟方乃死。《墨子》云：「舜西放乎七戎，道死南紀之市，衣衾三領。穀木之棺，葛以緘之。已葬，而市人乘之。」《呂覽》云：「舜葬紀市，不變其肆。」 《路史》云：「諸馮，即《春秋》之諸浮，冀州地也。」鳴條在河中府安邑，有舜墓，有紀市，鳴條陌去紀市才兩舍。蒼梧之葬，漢儒所傳，非其實也。《禮•檀弓》曰：「舜葬蒼梧之野。」《史》云：「舜踐帝位三十九年，南巡狩，崩於蒼梧之野，葬於江南九疑，是為零陵。」《皇覽》云：「舜塚在零陵營浦縣，其山九谿皆相似。」王孫《謀瑋》曰：「象封有鼻，實在蒼梧、九疑之間，亦嘗僭稱虞帝，故始興有鼻天子墓。」後世訛為虞舜所葬，故有蒼梧之說。《孟子》「鳴條」一言，足為破的。
漢唐之陵，多在陝西，易考，大約多西南向。前宋在河南府，後宋在會稽，取玄空五行，天水納音，皆北向。湖有趙王墳，蓋沂王、濟王之類。六朝、五代，俱在秣陵。孝陵一建，皆統一入圍中矣。
臣下拜陵，始於晉王導。自以元帝眷同布衣，匪惟君臣而已。每一崇進，皆就拜，不勝哀感。由是下詔群臣遵行。
唐肅宗時，韋陟為吏部尚書，宗人伐墓柏，坐不教下遷。不知借事去之乎，抑唐有此律令也。今大族墓木，每被不肖子孫砍伐販賣，族中顯貴者不敢嗬止，則添設此例，未為不可。
近時重陰陽堪輿家，凡圖墓多從舊塋睥睨。余深不以為然，多避去。暇中閱唐《李義琰傳》，改葬其先，使舅家移塋而兆其所。高宗聞，怒曰：「是人不可使秉政。」高宗懦主，乃能如是，想亦心慈，有不忍也。然義琰頗清簡鯁切，而亦為此，何與？
梁豫之郊多帝王陵及卿相塚，塚小者猶延里許。俗善伐塚。有敗者，剗其門，洞而居，即稱窯。其穴山壁棲者，亦如之。
商彭祖卒於夏六月三日。其舉柩日，社兒等六十人皆凍死，就葬於西山下，其六十墓至今猶在，號曰社兒墩。又墓前有薤林，春不種而生，秋不收而枯。或人妄加耕鋤墓旁，則雷雨大作。
延安府井泉縣西六十里，有薄姬塚。高丈餘，老松古柏。蓊鬱相映，人不敢犯。
越王趙佗墓山在南海，南自雞籠岡，北至天井，連岡接嶺。佗葬，而車四出，棺塴無定處。吳黃武中，交州從事吳瑜訪佗墓，莫能得。獨得王嬰齊墓。珠襦玉匣，玉璽金印三十六，銅劍三，爛若龍文，悉螭玉押金飾。後瑜攜劍經嶺上，飛入江水。
漢太史司馬遷墓在韓城縣南芝川鎮，前有祠，見存。司馬遷世家龍門，芝川去龍門只隔黃河。
荊軻墓在郃陽縣東數十里。臨川伍福題詩曰：「荒村古廟祀荊軻，立馬斜陽感慨多。可惜壯心為國許，堪嗟匕首奈秦何。九泉已負燕丹死，千載空悲易水歌。落葉滿庭香火冷，頹垣寂寞翳煙蘿。」
四明倪公凍，為南兵郎。過景州，輿中假寐，見萬隊雲屯，前金甲將軍，若相迎狀。詢為誰，曰：「周亞夫也。」既出北門，驟雨，停一敗廟中，即亞夫廟也。輿中拈一舊帙，復得《亞夫傳》，心異之。復少寢，則見夢，且揖曰：「吾室苦為牧豎所穢，得一掃除，可乎？」夜次獻縣，為邑令趙完璧言之。明日，詢之，有古篠地，則周墓在焉。因新其廟，立主懸扁，禁樵採。此萬曆戊子年事。趙後為太常寺少卿，倪淮安太守。
李克齋遂為衢州太守，廳有叢塚，相傳為郭璞墓，發之不利於守。公曰：「出政之地，豈丘壟可棲？且景純不歿於此。」竟發之。得石筍二，乃唐刺史李郈所樹者，訛傳云。
南宋劉錡之墓在皋亭山北小嶺下。東向，石獸、石橋，偉壯俱存，土稱劉太師墳。旁有庵，當是守墓者。土人云：掘下二尺皆磚，甚堅，可用。墓已穿掘，前後皆穴，巨石露角，餘言於縣令，塞之。錡之忠勇，在韓、岳下。秦檜之黨，欲斬錡以謝金。晚年用兵，不得志，嘔血以死，可憐也。
宋張十五者，園中有古墓。張因貧，發取其物。夜聞語云：「有少物，幾被劫去。」張次日又畢取銅鏡諸物，遂病腫毒，日號呼曰「殺人」，竟以死。萬曆乙未，烏鎮夏司寇建宅，傍有舊墓，發而棄之，子女殞者七人。余鎮人遷一墓，有蜂飛出，螫其臂，潰為瘡，大僅如豆，中有人聲，若呼名而詈者，竟死。
夏英公好術數，於洛中得善地。迨其葬時，其子龍圖安期已貴顯。當開營域，不自督促，委之幹者。其地乃古一侍中葬穴也，故槨碑刻具在，諱不以白，取棺於旁近埋之。葬未幾而龍圖死，其婦挈貲財數萬改適。次弟又得罪，廢焉。
四川南充縣署有譙周墓，自晉以來，無敢動者。嘉靖中，太守袁光翰徙之。爾後縣中頻見緋衣貴人出入，縣尹至者輒不利，往往遷他所避之。隆慶戊辰，南城吳鑒以進士任縣令，獨不避。下車之日，妻張暴卒。未幾，母張又為侄所殺，疑是其子，笞而斃之，遂被劾去。
正德九年，曹某者，鑿靛池於海門城東黃泥口。忽得古塚，題石曰「駱賓王之墓」。啟棺，見一人衣冠如新，少頃即滅。曹驚訝，隨封以土，取其石而歸。籍籍聞諸人，有欲覺之者，曹懼，乃碎其石。嘗考賓王本傳，大明中與李敬業共謀，起義兵於廣陵，不捷而遁。通，近廣陵而且僻，此豈其證歟？然世所傳，謂其落髮，遍遊諸名山，今章服儼然，何也？豈嗣聖物革後，宥而弗罪，復逃於釋耶？抑人憐其才，故厚其葬而然耶？
萬曆丙戌，祀駱賓王於金華之鄉賢祠。蓋吾師蘇紫溪先生以督學批行，而胡元瑞請之也。元瑞嘗謂史第知狄梁公、宋廣平，而不知賓王，故力以請。又欲祀劉孝標，不果。
文正書院祀希文而下，世遴一人統司之，曰主奉。第十世孫從規，易建石表。又以文正、忠宣而下，累世宅兆在洛者，久缺封掃，請於官，求往自省。至萬安山尹樊裏，省奠封掃如儀。自魏公祔葬諸塚，遺封故存，獨忠宣之兆越五里，至則無所見。問，知為屯戍所平久矣。因望祭悲號，削蓁蔓，披砂礫，肆搜不得，乃禱於空，跽泣連數日。天忽大雨三日夜。雨止，滌土去，深三尺餘，露斷偈數尺，題曰「宋丞相范忠宣公之墓」。大驚喜，亟白於守御分閫官。始按圖譜加封樹，作墉屋，辨址界，正神道，植望獸以表之。勒石紀事。
宋時熊博為建州刺史，寓治建陽。嘗乘舟江上，見山岸崩齧處有棺將墜。博使人往視之，則有銘焉。其辭曰：「筮卦吉，龜卦凶，三十年後洪水衝。欲陷不陷被藤縛，欲落不落被沙閣，五百年後遇熊博。」博感歎，為移葬他裏。博後仕至工部尚書。
景定四年，王益為蘄州按撫使。元兵至，遷城於麟山，得古墓中石銘云：「本有千年地，姑借五百年。感謝王刺史，移我過西園。」
劉太保秉忠、祖康懿公、弟秉恕墓，俱在邢台縣治西南先賢村。嘉靖年間為盜所發，內有石刻云：「為盜者李準。」事聞於府，捕得治罪。劉兄弟精數學，故前知如此。
周濟，洛陽人。母喪，躬自營葬域。見艮方多磚，公曰：「此必古者不封之墓。」即掩之，因增土數尺。是夜夢一老人，衣冠甚偉，揖謝曰：「感公修吾宅。」問其名，乖崖也。既覺，悟曰：「乖崖乃張詠之號。」已而考之，實葬其地。濟以御史巡西蜀，威州土官董敏、王允仇殺累年，敕濟率方鎮兵數千。至其境，曰：「撫之不服，加兵未晚。」令人齎榜往。允沉吟，書「囮」字於榜尾，令持還。眾不解其意。濟曰：「此非無見。囮者，誘禽鳥之媒也。意謂誘而殺之耳。」復釋此意，示以誠信。允大驚曰：「非凡御史也。」即投服，以馬數十，令子弟入貢贖罪。敏亦愧服。一方遂安。
吳明卿自作生穴，旁為祠，題其柱曰：「陶元亮屬自祭之文，知生知死；劉伯倫荷隨行之鍤，且醉且醒。」明年登七十四，方賀者履不絕於戶時，語二子：事小定，且自為誌。無何遂卒。
張嘉孚，渭南人，嘉靖丁未進士，歷官副使，有清名。將卒，謂子孫曰：「世人生但識幾字，死即有一部遺文；生但餘幾錢，死即有一片志文，吾恥之。否德不足辱明公筆，自題姓名、官位、家世、歲月，紀諸石爾。蓋先達有行之者，子孫必遵吾言，不則為不孝。」所著述率焚，草草任散佚，戒勿收，故無得而稱焉。致仕家居，終日不去書。晚好《易》，事多先覺，秘不語人。常曰：「不須名位，不用身後之譽，袁緩是吾師也。」署其庭曰：「四十餘年策名，卻悔紅塵浪度；七旬暮齒學《易》，幾能黃髮無愆。」年七十九卒。子袞，舉人。孫國縉，進士。
張惠，德州人，少以孝義稱。祖塋去家五里，洪武初，遭兵燹，被穵暴露。累年惑於術士，未曾修葺。時公尚幼。永樂十二年，中鄉舉歸，即謂族人曰： 「祖墓荊榛歲久，為子孫者，安可坐視？」不用術士，不擇日期，以一身任其吉凶。冬月跣足披髮，如初喪。授都察院司務，至南禮部尚書。每過裏，謁宣聖畢，必至祖塋，親操鋤鍬，增築墳壟，日晡方回。親戚鄰裏，就塋所一會，不於私家宴樂。每日飲食皆在墳所，亦無桌凳，變就地而食。嘗泣而言曰：「吾祖宗在於地下，吾安忍肥甘華美，為己樂哉？」巡按雲南，有御史張善，福建人，病於池州，親往視，留治湯藥。日晚散步，門僕曰：「此處有妖蛇，來時如風聲。」公曰：「來即報知。」門僕有懼色，責治之。他日報曰：「來矣。」自挾弓矢，自階下，望蛇連發數箭，箭盡而蛇不下。令隸取席，於樹下焚之。良久，蛇墜樹，聲如倒牆。公曰：「官得其人，妖不為害。今縣有妖蛇，必非良吏也。」召縣官笞之。過沅陵，見居民延燒數百家，皆云「有惡鳥銜火」，即為文檄城隍神，責之。翌日，惡鳥死於江。
謝枋得過辛棄疾墓旁僧舍，有疾聲大呼於堂上，若鳴其不平者。自昏暮至三鼓不絕聲，近寢室愈悲。一寺人驚以為神。枋得秉燭作文，旦且祭之，文成而聲始息。
博大山在番禺東，山有盧循母檀氏墓，東南有盧堠，循浮海與吳隱之戰立烽堠處。山下溪有神鼎。唐劉道錫刺廣州，遣人繫鼎耳出。鼎耳斷，鼎沒，劉及執綆者耳盡痛。
鄞有滑盜詹揀屍者，善發古墓。事覺繫獄，以玉碗二、黃金數錠賂邑紳包澤求解。包曰：「此為盜物無疑，當不待教而誅者。」亟言於當道，寘之法，其禍少息。近日徽州亦有此事。以皮為帳，鑽土入墓。骨黃者吉，即易骸而葬；白者凶；黑大凶。後皆伏法。包有剛介聲，歷宦稱閻羅包老云。
曹操愛子倉舒死，聘甄氏死女合葬，冥婚之說所自起。近時葉台山少師女死，女故字林給事梓子，子亦死，迎而合穸。千古事必有對者。
南唐沈彬有詩名。保大中，以尚書郎致仕，寄居高安。嘗荷杖郊原，手植一樹於平野間，裴徊不能去，戒諸子曰：「異日葬吾此地，違之者非吾子也。」居數年，卒，伐樹，掘土丈餘，得一石槨，工用精妙，光潔可鑒。蓋上刊八篆字云：「天成二年，壽槨一所。」乃舉棺就而葬之。
蔡端明言地理家說無了期。近世魏元履葬於平坡，地深三丈六尺，梯而下棺，蔡季通所卜也。既而元履之後遂絕。古人所以行營高燥者，高則遠人，燥則避風，魏公之葬無乃太卑濕乎？
李閣學九我，自其祖，原兄弟二支：一多子孫，文且貴；一最衰落。疑祖墳有利有不利也，發而改葬，其屍半存半毀，若有界者。未幾，閣學亦卒。余友蔡五嶽憲副乃其門生，為泉州太守，所親見。館友李碧海亦言其家一支多至右餘丁，皆聰明，讀書顯貴；一僅十餘人，駿不識字。
祠土題主，執事者皆東向，迎東方生氣也。泰和曾姓者，請二秀才行禮，一為楊廷策，一郭應鳳。行禮歸，未旬日，策、鳳俱亡。豈未明於東向之禮耶？邵康節不會葬，其亦有見於此與？
近年諸大臣出葬，其威儀可謂極盛。然有一欠事：凡方相辟路，自四品以上皆四日，以余所見止二目。蓋細事，初不經懷也。
墓誌銘藏於壙內。惟裴子野卒，宋湘東王作銘，藏矣，邵陵王又作誌，堙於羨道。羨道列誌自此始。
楊慈湖之父廷顯，字時發，少時嘗自視無過，視人有過。一日忽自念曰：「豈其人有過而吾獨無過乎？」於是自省，即得一過；旋又得二三，已而紛然。乃大恐懼，痛懲力改，或到泣下。象山陸九淵為之墓碣，嘗曰：「誌墓非古，而銘多溢辭，惟於公無愧云。」
楊惟立作許某誌銘，兄鏡川守陳書曰：「誌銘之言多溢美，吾弟此作，蓋眩於誌銘之言也。後有覽者，尚論其世，難乎免於君子之誅矣。」惟立者，楊公守隨也。
大范老子忠獻公雍，壓於小范老子文正公仲淹，然大范亦何可易及。臨歿，索誌銘於小范，稱曰：「發身如班定遠，籌邊如馬伏波。」又曰：「維侯之德，柔文剛武。攘彼戎寇、禦彼菑害。」蓋忠獻能文，而以武職起家，故云。戎人稱知州為老子。
天順七年，會場之火，大風，士焚死者百有十六人。鄞人樓啟者與焉。先期楊晉庵守陳，夢有人求樓志銘者，心異之。後果如夢。
蘇州葑門內有土阜對峙水中，雖巨浸弗沒，號曰浮墩。相傳此地昔有雙鬆參天。建炎狄難，潰兵欲伐之，隕石如雲，乃止。今放生池即其地。
廣信府城中東北隅有萬松墩，隆基而圓，土膏沃衍，前左介兩學間，舊傳為周瑜故宅。
新安有篁墩，以多竹名。程氏始祖賜第廟食處也。黃巢經其地，與己同姓者俱不殺。民懼其戕害，改為黃公墩。成化間，襄毅公貴，考圖牒，詢故老，惡其認忠臣故第辱於逆賊，乃復舊名。子敏政，因自號，遂顯於詩云。
嘉靖三十二年春，方士陶仲文奏：「濟南府齊河縣有道士張演升，建大清橋，臣已募銀一萬三千兩助功。近聞浚河得龍骨一，重十斤；又突出石沙一脈，長數丈，若有神助。迄今尚未報完，乞捐內帑，以終大工。」上令給銀一萬四千兩。
琉璃河建橋，乃嘉靖二十年事，費各處帑銀三十餘萬兩，欽助又九萬三千餘兩。胡良河建橋，並□□□橋，乃神廟二年事，慈寧宮發銀一萬五千兩，欽發又五千兩。盧溝橋建於先朝，後時加修築，比琉璃橋費又且十倍多矣。
蔡忠惠創洛陽橋，橫亙江中，撰時揆日，畫基所向，鍥趾所立，皆豫移檄江神，神得其吉告之。至鑿石伐木，激浪以漲舟，懸機以弦繂，每有危險，神則來相。趾石所累，蠣輒封之，至今泉州人能言。而公自作橋，直方丈尺，費金錢成數，與年、月、時、日，首尾不及百字。噫，若在今日，不知許多誇張，並及神異夢寐已。
俗本傳端明造橋，移檄海神，一卒應募，得「醋」字而還，解曰：「酉月二十一日。」此事亦奇。然實國朝蔡錫之事。端明既有神助建此橋，後復圮，錫以泉州知府修之，發石，有刻文云：「石頭腐爛，蔡公再來。」遂改名萬安云。錫字廷予，鄞縣人，官大理卿，有清操。兩者合為一，前後二蔡殆其再世乎？
石橋易敗，易以木而得久者，我明薑昂之子於水也（昂，太倉人）。木橋易敗，易以石而得久者，唐李昭德之於洛陽也。累石為柱，銳其前殺水，濤不為怒，亦昭德也。
吳江長橋乃慶曆三年尉王廷堅所造，錢公輔有。
趙州石橋，成唐大足間。默啜破定州，南奔石橋，馬伏地不進。見橋上青龍，獰攖奮怒。虜恐，遁去。
天橋，在雲南府城南三十五里，觀音大士鑿洞山骨，使洱河水下趨處也。初未鑿時，蒼洱之間水據十之七，鑿後，水存十之三矣。古人謂之「石河」。下斷上連，絕壑深塹，石樑跨之，憑虛陵空，可度一人，故名「天橋」。橋邊激水濺珠，宛如梅樹，人呼曰「不謝梅」，亦奇觀也。橋之北有遝嶂，又名「一線天」，水故道也。石有古色，可吹洞簫。
濟寧州濟水，會洸、沂、泗之水，皆循大清河故道，舊未有橋。成化中，工部郎畢瑜，貴溪人，創為橋，榜曰「濟川」。落成之日，長子生，遂以名。弘治壬戌進士，翰林編修。又一日，夢緋衣絳幘者，稱宋邢魁，曰：「公堤大逼，吾宮將為行路，奈何？」亟索堤傍誌石，丹書炳然。改築隄，封其故墓，為文以祭。匝歲，復見夢曰：「願為公後以報。」詰朝生子，為濟時，正德辛未進士，工部郎。孫三才，與余同年，己丑進土，御史少卿，有名。
自鄖陽以下，盡於黃州，皆為雲夢，又曰「夢澤」。在在有堤，襄陽大隄曲，所以詠也。余親行其上，回復如岡如陵，真是偉觀。蓋因漢水時時泛溢，為此障之，亦如我嘉、湖之有圩、有㘰。而浙東萬山中尤多。想自神禹治水後，帝王則為地方計，人民則為室家耕作計，悉其財力，不計時，不計勞苦，即愚公之鑿山，精衛之填海，亦無以過。雖云人力，亦天意，神明所相。黃河之隄，莫壯於開封，余亦親行。考宋初黃河尚在滑州，相去三百里。漸決，遂直抵開封府下。國初幾欲遷王府，隄之，所以益固也。近日祖其說治運河，有長隄、遙隄、縷隄等名，其費不貲，而衝決如故。看來襄陽、開封二府之堤，紆曲堅壯，制度絕佳，其妙全在紆曲。因水勢既猛，隄若徑直，全當其鋒，勢必不支；惟紆曲，則若迎若避，迎以抵之，避以殺之。今之橋堵亦用此法，即宋藝祖剪紙圈築都城之意。乃若運河之堤勢，必不能紆曲，又卑薄太甚，如何禦水？即堅壯，亦止禦得散漫之水，如何禦得衝決之水？余行蕭縣一帶，見河水溜處，其身如虹，其頭如龍，霍霍望鬆土鑽入，甚迅且勁，抝若乘瑕，俯若奔壑，岸崩頃刻數十丈，霆震電掣，鐵石也靡，堤於何有？惟度其勢之所至，豫設掃以待，可以徐徐斡轉。
隄之功，莫利於下鄉之田。余家湖邊，看來洪荒時，一派都是蘆葦之灘，卻天地氣機節宣，有深有淺，有斷有續，中間條理，原自井井。明農者因勢利道，大者隄，小者塘，界以埂，分為塍，久之皆成沃壤。今吳江人往往如此法，力耕以致富厚。余目所經見，二十里內，有起白手致萬金者兩家。此水利築隄所以當講也。然尤莫利於上鄉之田。辛丑，余南歸，經磁州，遍野皆有水溝，深不盈二三寸，闊可徑尺，縱橫曲折，隨地各因其便，輿馬可跨而過，禾黍蔚然。異之，問輿夫：「水何自來？」遙指西山曰：「此泉源也。」又問：「泉那得平流？」則先任知州劉征國從泉下築隄障之，高丈許。隄高，泉與俱高，因地引而下。大約高一尺可灌十里，一州遂為樂土。又余同門李太華有實，為漢中太守，築隄亙十里，灌田萬頃，黃昭素有甚詳。此興水利之良法也。匪獨阡陌，即漕河之重，若非從白老人築戴家壩，挽水歸之南旺，其得南北通流，濟二百餘年軍國之用乎？徐孺東開水利，不依山尋有源之火，而於京東平洋之地，上靠天時，下靠人力，最下又靠器具，勞而無功，反招怨謗，亦因其所。今聞琢州開水田數萬畝，想必用劉、李二公之法。劉，鄉科，官至太守。李，升副使，考察致仕，大約以任氣失官。要之，漢中之功，當世世尸祝，而昭素之必傳，則李亦可以不朽矣。

