
國初有「高築牆、廣聚糧、緩稱王」之言，一以為朱升，一以為陳碧峰，其說不一。然太祖初得和陽，即分地甃城，此時謀臣尚未合，隱士尚未搜也。既都金陵，舊城西北控大江，東盡白下門外，距鍾山頗闊遠，而舊內在城中，因元南台為之宮，稍庳隘。上乃命劉基等卜地，作新宮於鍾山之陽。在舊城東白下門之外二里許增築新城，東北盡鍾山之趾，延亙周回，凡五十餘里，規制雄壯，盡據山川之勝焉。既下北平，大將軍展築其城，取徑直東西長一千八百九十丈，文皇因受封焉。既即位，定為北京。六年北巡，稱行在。方平南交，屢出塞，且營宮殿，未聞有所改作也。
六朝時，建業都城外，僅竹籬。齊高帝時，有盜發白虎樽者。王儉言：「白門三重門，竹籬穿不完。」上感其言，改立都牆，儉又諫止。上曰：「吾欲後世無以加。」所謂外羅城也。我朝改作，凡十三城，周二百餘里，包鍾山、孝陵其中。北京為貼城，內外為女牆，高不及三丈。嘉靖末年虜患，作南城，如重城之制，而稍庳。要之，都牆不可已也。
南京外羅城，舊俱工部修理。成化九年奏準，自馴象門起八門，屬本府修；滄波門起，屬工部修。焦猗園云：「太祖築京城，原二部與本府共工。後府築已竣，尚有餘資，建後橋於江東門，曰『賽工橋』，蓋賽工部也。後人誤以沈萬三秀媳婦所築，遂曰『賽公』，可笑！」然則成化題準分修，倘亦有舊例可據耶？
南京宮殿，作於吳元年。先十二月甲子日興工，所司進圖，悉去雕琢奇麗者。門曰奉天，三殿曰奉天、曰華蓋、曰謹身，兩宮曰乾清、坤寧，四門曰午門，曰東華、西華、玄武。大略已定。登極前一月御新宮以即位，祭告上帝。十年改作大內午門，添兩觀。中三門，東西為左右掖門。奉天門之左右為東西角門，奉天殿之左右曰中左、中右。兩廡之間，左文樓，右武樓。奉天門外兩廡，曰左順、右順。及文華、武英二殿。至二十五年改建大內金水橋，又建端門、承天門樓各五間，及長安東西二門，而西宮則上燕居之所也。
太祖集諸地師數萬人，卜築大內，填燕尾湖為之。雖決於劉基，實上內斷，基不敢盡言也。二十五年後知其誤，乃為文祭光祿寺灶神云：「朕經營天下數十年，事事按古有緒。惟宮城前昂中窪，形容不稱。本欲遷都，今朕年老，精力已倦，又天下新定，不欲勞民，且興廢有數，只得聽天。惟願鑒朕此心，福其子孫。」 云云。此真大聖人心腸。故文皇北都，享國長久。
文皇初封於燕，以元故宮為府，即今之西苑也。靖難後，就其地亦建奉天諸殿。十五年改建大內於東，去舊宮可一里，悉加南京之制，而弘敞過之，即今之三殿，正朝大內也。此得地脈盡處，前挹九河，後拱萬山，正中表宅。水隨龍下，自辛而庚，環注皇城，繞巽而出，又五十里合於潞河。余過西華門，馬足恰恰有聲，俯視，見石骨黑，南北可數十丈，此真龍過脈處。出西直門高梁橋一帶望之，隱隱隆隆可七十里，天造地設。至我明始開天壽山，又足以配。帝王萬萬世之傳，寧有極哉！
既遷大內東華門之外，逼近民居，喧囂之聲，至徹禁御。未暇經理，又殿成即遇災，以奉天門為常朝之所，故諸宮闕及各衙門皆未備。至宣德七年始加恢擴，移東華門於河之東，遷民居於西之隙地。正統初，木植已積三十萬餘，他物稱是。五年三月興工，六年九月，三殿、兩宮皆成，十一月朔，御殿頒詔大赦，次日復御殿頒曆，又次日，文武群臣上表致賀，而兩都規制始大備矣。
永樂十八年，三殿工畢，上召漏刻博士胡{大淵}卜之。布算訖，跪曰：「明年某月某日午時當毀。」上大怒，囚之。至期，獄卒報以午過無火，胡服毒死。則午正三刻也，殿果焚。上甚惜之。今查三殿之火在永樂十九年四月初八庚子日。
嘉靖三十六年四月十三日丙申，奉天等殿門災。是日申刻雷雨大作，戌刻火光驟起，由正殿延燒至午門，樓廊俱盡，次日辰刻始息。越十餘日，上諭以「永樂殿災，尚有門代；今滿區一空，禁地可乎？殿庭無不復之理。當仰承仁愛，毋賣直為忠。」於是禮、工二部言：「正朝重地，亟宜修復。但事體重大，工費浩煩，容臣等會同勘議。」上曰：「當先作朝門並午樓為是，殿堂即隨次為之。」明年七月，大朝門等工成。四十一年九月，三殿成。時上性嚴急，諸臣竭力從事，隨宜參酌，須彌座缺壞者補之，柱小者束之，短者梁之，始得集事。既成，工部請額。諭曰：「朝殿，太祖名之，成祖因之，今只仍祖定。惟天字當出奉字上，敬天作基可也。」於是部臣謂當為橫匾，天字居中，兩傍稍下相對。上復以為不雅，取《洪範》字義，改奉天殿曰皇極殿，門曰皇極門。華蓋殿為中極，謹身殿為建極，仍直匾順書。文樓曰文昭閣，武樓曰武成閣，左順門曰會極，右順門曰歸極，東角門曰弘政，西角門曰宣治。又改乾清右小閣曰道心，旁左門曰仁蕩，右曰義平。
太祖以奉天名殿，此自來所無；其名之正，亦自來所不及。方幸汴梁，即築奉天台，今在藩司治後。蓋太祖心與天合，故念念在茲，不敢忘。世宗既改大禮，恚群臣力爭，遂改郊改廟，一切變易從新，並改殿名。大臣隨聲附和，舉朝皆震懾不敢言。穆廟立，應詔陳言者，每每有復殿名一款，時亦不從。今劫灰已久，未暇議及。日後工完，聖明深念祖德，仍奉天之舊可也。
兩宮之災，則正德九年與萬曆二十□年各一次，旋即葺復。而今新宮尤偉，蓋工部以殿材移用故也。若在世廟時，亦必易名矣。
南城在大內東南，英皇自虜歸，居之。其中翔鳳等殿石欄幹，景皇帝方建隆福寺，命內官悉取去為用。又聽奸人言，伐四圍樹木。英皇甚不樂。既復辟，悉下內官陳謹等四十五人於獄，令鎖項修補完備，各降其職。尋增置各殿，三年十一月告成。正殿曰龍德，南門曰丹鳳。殿後鑿石為橋，其後疊石為山，曰秀岩。山頂正中為圓殿，曰乾運。又其後為圓殿，引水環之。左右列以亭館，雜植奇花異木其中。春暖花開，命中貴陪內閣儒臣宴賞。世廟中復臨幸。余備史官，丁酉八月遊其中，悉得勝概。石橋通體皆盤雲龍，勢躍躍欲動。東為離宮者五，大門西向，中門及殿皆南向。每宮殿後一小池，跨以橋。池之前後為石壇者四，植以栝鬆。最後一殿，供佛甚奇古。左右圍廊與後殿相接。其制一律，想仿大內式為之。太祖欽定，所謂「盡去雕鏤存樸素」者。
大內後苑山石，宣宗《廣寒殿》詳矣。旁有所謂梳妝台者，相傳起於遼之蕭後。考之《遼史》，望氣者言，女真有天子氣甚旺。遣使跡所自起，乃一小石山，玲瓏奇甚。時女真方臣於遼，遼多所需索，因請此山自行輦取。女真許之。乃大發人夫，鑿而載之。鑿之夜，山鳥皆悲鳴。即以其石築台，此台與山之所自起也。其後益以艮嶽，當是金完顏亮以前事，宣皇止以艮嶽立論，當時閣臣宜密奏補所未足，而竟寂寂，豈畏宣皇英明不敢言，抑原昧其來歷故然耶？然遼方鑿山，而阿骨打、吳乞買生已久矣，何益哉，何益哉！
嘉靖初，廢大恩慈寺，從錦衣衛之請，即其地改為射所。上以金鼓聲徹於大內，擬改建玄明宮，別以大興隆地為射所。諭工部及都督陸炳，炳言：大興隆地亦逼禁城，不便。惟安定門外有廢宮廳隙地，宜將宣武門外民兵較場移此，而移射所於民兵教場，射所舊地改為演象點視差撥之所。得旨允行。其地在宣武街牌坊之西，至今人雙稱之，曰射所，或曰演象所，莫知所自來也。
神木見於永樂間，宋禮所奏，遣官祭之，即因之賜名焉。至嘉靖三十九年，鳳陽府五河縣杉木一株，圍一丈五尺，長六丈六尺，湧出泗水沙中。守臣上言：「中都祖陵所在，大木忽現。謂由河、洛而下，原非所出之區；謂從江、淮而入，又無逆流之理。是蓋祖宗啟佑，淮、泗效靈，與大工會，不偶然也。昔成祖重修三殿，有巨木出於盧溝，因以神木名廠。二百年來，美德再續。謹拜手以獻。」疏入，上令送至，以助營建。
永平大雨三日，雨中有列炬，後若千乘萬騎從西北至者，東走海去。雨既，有大木三十章，長十丈，大數圍，遺永平城下。蓋龍王采木來送，閱數十年一遇之。時南昌熊瑞以恤刑至，所親見者。（亦嘉靖年間事）
舊傳高郵州新開河有運皇木者，適遭衝決，失大木二。歲久，湖中有二物如龍形，每遇風雨，則昂首奮迅，聲聞數十里。遠近見聞，相傳木龍出現。自後湖決，雖風雨不現，疑入海矣。嘉靖元年，州堂歲久將圮，郡守謝欲新之。材木俱集，獨少正梁，命工營求不得。忽湖中浮一物，苔衣如毛，長尺許，遊動搖蕩。人疑不敢近，報州差水工驗勘，乃一巨木也。牽拽至岸，工人量之，與州堂間架長短相合。遂祭告，斤削繪采，以充其用。祀而上之，若神助，無難於力。或以二木之遺其一者。郡人王□詩：「謝公有意建州衙，神木千年出浪花。」
梅澚湖，在姚江之北，有梅龍。舊經云：「溪有古梅，吳時作姑蘇台，伐以為梁，而存其根，產木成塢。有巨木臥湖心，水涸不露，人由此神之，曰『梅龍』。」蓋梅梁之根云。秋七八月，雷雨交作，有聲如鼉吼，聞數里，士人相傳梅龍顧子。《十道志》：「吳造建業宮，始取材至明堂溪，見古梅，其材中梁。取以還都，梁已具，無所用之。一夕，梅忽飛還，土人異，號曰『梅君』。今在湖中，隨水沉浮。」一云：會稽禹廟梁即此木。
凡楠木最巨者，商人采之，鑿字號，結筏而下。既至蕪湖，每年清江主事必來選擇，買供運舟之用。南部又來爭。商人甚以為苦，剔巨者沉江幹，侯其去，沒水取之。常失去一二。萬曆癸酉，一舟飄沒。中有老人，素持齋，守信義，方拍水，若有人扶之至一潭口，榜曰「水龍府」。殿上人冕旒甚偉，面有黑痕，宛然所鑿字號也。傳呼曰：「曾相識否？」老人頓首曰：「榜已明矣。惟大王死生之。」又傳呼曰：「汝善人，數尚可延。速歸！」令一人負之而出。俄頃抵岸，則身在大木上，衣服皆不濡。既登岸，一無所見。
海虞王之稷為貴陽通判，運木渡黃河。其最大者二，忽逸陷廞泥中，千人不可出。為文祭之，乃起。復見夢曰：「吾三千年為群木領袖，今乃逐逐隨其後。終當別去。必欲相煩應天子命，非以巨舟載不可。」如其言，拽而登舟，舉纜，一呼如躍。舟行甚疾，絕無沮塞。
永樂中，雲南普寧州大風折一古樹，軍陳福海解以為版，內具神像，著冠執笏，容貌如畫。彼中神而禮之，有禱輒應。正統二年，學正楊茂請加敕封，下禮部，覆寢。
洪武元年，臨川獻瑞木，木中析有文曰：「天下平。」質白而文玄，當有文處，木理隨畫順成，無錯迕者。考之前代，往往有之。齊永明九年，秣陵安如寺有古樹，伐以為薪，木理自然，有「法天德」三字。唐大曆中，成都民郭遠伐薪，得一枝，理成字，曰：「天下太平」。詔藏秘閣。五代梁開平二年，李思玄攻潞州，營於壺口，伐木為柵，破一大木，中有朱書六宇，曰「天十四載石進。」乃表上之。司天監徐鴻曰：「丙申之年，有石氏王此地也。」後石敬塘起并州，果在丙申歲。宋太祖建隆五年，合州漢初縣上青木，中有文曰「大連宋」三字。太平興國六年，溫州瑞安縣民張度解木五片，皆有「天下太平」字。英宗治平元年，杭州南新縣民析柿木，中有「上天大國」四字，挺出半指如支節，書法似顏真卿。神宗熙寧十年八月，連州言柚木有文曰「王帝萬天下太平」。政和二年十月安州武義縣木根有文，曰「萬宋年歲」。紹興十四年，虔州民毀欹屋柱，木理有五字，曰「天下太平時」。淳熙十六年七月，晉陵縣民析薪，中有四字，曰「紹熙五年」，如是者二。既而明年改元紹熙，果五年而光宗崩。元天曆己巳，平江萬戶府構正衙，解一巨木，中分有「天下太平之王」六字，其大如斗。元已虜宋矣，真州樵人析一木，中有三字，曰「天下趙」。其木丈二尺圍，其字青。半解揚州，半留真州。
始興郡陽山縣有豫章木，本徑二丈，名為「聖木」。秦時伐此木為鼓顙，顙成，忽奔逸，北至桂陽。
英州雷震，一山梓木盡枯，而生龍腦。京師龍腦為之驟賤，每一兩值錢千四百，味苦而香酷烈。又施州衛有大木，乃先朝所采，百牛拖之不動，時時生蕊，大僅如豆，焚之極香。
故事：諸省運木，先於張家灣出水拽運，以次入神木廠。既完，始取批回。動經歲月，間有水溢飄失，坐累死亡者。工部主事王梃奏，即水次設廠，竹木至，驗入，即與解官批回。公私便之。梃，象山人，嘉靖壬辰進士，官至參政。清約，工詩文，負氣，有宦聲，亦奇士也。
太祖與張士誠相持，得常州、長興，皆殺城之半，以便守禦。湖州亦如之。惟江陰城，元初皆毀，後鄉民相率為士城，因甃磚石，加女牆，守之。
慶陽府土城七里三十步，因高阜斬削而成。東高一十丈三尺，西一十二丈。南門無城。成化初，參政朱英增築，曰：「城之惟堅，池陴以完。深以如泉，高焉如山。」所謂削山為城，因河為池，張良臣所據以叛，易守而難攻者也。
凡城皆有壕在外，惟蘇州則內外有壕，而城之形為亞字形，最難攻。以太祖神威，中山王合諸大將用兵二十餘萬，圍之十月而後下，匪直士誠之善守也。
杭州城拓於張士誠，計九千八百五十三堞。萬曆四十年間，每堞議用魚背石版一片覆之，該銀一千七百兩有奇。此法盡可通行。
西寧衛城高五丈，厚如之，蓋李軌所築。涼州衛高四丈九尺，洪武中指揮濮英增高三尺，厚六丈。城西二十里有獸文石，其一高五丈，長一丈三尺，周圍三丈三尺。上有牛形，二分鹿形，一分虎頭。餘石有狼形、羊形、鹿形者，凡五。
過無錫縣，見其城煥然一新，內白外藍，皆以石灰塗藻，宛若世家蕭牆一般。每丈約費銀二兩。計城可三四千丈，聞皆取辦於甲裏者。夫修城，役軍不役民，制也。違制而動，又無益事實，其義何居？乃知秦二世欲漆其城，殊不足怪。或以余言為過，曉曰：「看兩京曾用此否？」其人終不以為然。未幾，湮頹如故。
《輿地誌》：「勾踐應門之上有大鼓，名之為雷鼓，以威於龍也。」《寰宇》：「吳作蛇門，作蛇象而鹿角。」《漢書•王尊傳》：「毋持布鼓過雷門。」註：「雷門，會稽城門也。有大鼓，越擊此鼓，聲聞洛陽。」《湘州》：「前陵山有大石鼓，云昔神鶴飛入會稽雷門中，鼓因大鳴。」《十道志》：「雷門上有大鼓，闊二丈八尺，聲聞百里。孫恩之亂，軍人砍破，有雙鶴飛出。後不鳴。」《晉書》亦載之。舊門去城百餘步，後改為五雲門。
城門之名，自古有之。今天下名城數千，各自立名，然惟蘇州閶門及齊葑婁、盤蛇與杭之錢塘顯著，即兒童能言之。南則聚寶，北則哈答、任城，乃元之舊名。而哈答改崇文，任城改宣武。今皆稱舊不稱新，蓋業在人口角中，不能易耳。其有非城門而著，曰薊門、劍門、夔門、荊門、吳門、彭門、雁門。古號而最雅相傳者：春明門。
土司皆不許立城。
績溪胡大司空鬆，號承庵。先為嘉興推官，署印平湖。適倭寇至，議城，公夜入幕府曰：「民難與慮始。請縛某居軍前禦倭。百姓受某恩，及相急，乃可舉事。」從之。民大震，各任版築，不閱月城成。權奇之妙乃爾。然非素得民心，即殺十署事官，民何急焉！同時有滁州胡柏泉，亦名鬆，官太宰。
樓閣大觀，無如南昌之滕王閣、武昌之黃鶴樓、岳州之岳陽樓。三樓皆西向，而岳陽尤偉。真定府有陽和樓。雨雪不沾灑四面，隨風若避，故以名。
楚稱三戶，久矣。乃漢渤海郡亦有三戶縣，即今之長蘆地方也。其地亦有岳陽樓，蓋取東嶽以名，因地僻，故不著。
四川達州有六相樓，則唐李嶠、李適之、韓滉、劉晏、元稹，宋張商英也，或刺史，或司馬，或主簿，皆以貶官至。
稻孫樓在廬州太安門上。米芾秋日登樓燕集，見田禾可愛，問諸老農，曰：「稻孫也。稻已獲，得雨復抽穗。」芾喜，因名其樓。
紫閣，山名，在咸陽御宿川南山中，杜詩「紫閣行雲入漢陂」是也。山中有寺。山上多丹青樹，其葉紅紫，亦曰華蓋樹。寺有閣。
書雲台在曲阜南溪之上。《左傳•僖公五年》：「日南至，公既視朔，遂登台以望，而書。」亦曰泮宮台。《水經注》曰：「靈光殿東南即泮宮也，在高門直北道西宮中。有台高八十尺，《詩》所謂『思樂泮水』是也。」《東遊》云：「台有水自西南而來，深丈餘，而無源。」
余居後二十丈有范莊池，廣十畝，水甚清，大旱不涸。池東南可里許，有陶墩，大水環之。又東十里，有蠡宅，相傳范蠡養魚種竹處。泗水縣陶山後為薛河，河中有釣魚台，高一丈五尺，代經大水不為損，土人云是范蠡養魚處。廟基為范蠡宅，其山下河邊平澤為范蠡湖，蠡三致千金，遷徙不定，故嘉興南門亦有范蠢湖，產五色螺，每年易一色。
堂名多矣，惟彰德府有密作堂，最奇。在華林園，堂周圍二十四架，以大船浮之於水，為激輪於堂，層層各異。下層刻木為七人，相對列坐，一人彈琵琶，一人擊胡鼓，一人彈箜篌，一人搊箏，一人振銅鈸，一人拍板，一人弄盤，並衣之以錦繡，其節會進退俯仰莫不中規。中層作佛堂三間，佛事精麗。又作木僧七人，各長三尺，衣以繒采。堂西南角，一僧手執香奩；東南角，一僧手執香爐而立。餘五僧繞佛左轉行道。每至西南角，則執香奩僧以手拈香授行道僧。僧舒手受香，復行至東南角，則執香爐僧舒手授香於行道僧，僧乃舒手置香於爐中，遂至佛前作禮。禮畢，整衣而行，周而復始，與人無異。上層亦作佛堂，傍立菩薩及侍衛為士。佛坐帳上刻作飛仙，循環右轉；又刻畫紫雲飛騰，相映左轉。往來交錯，終日不絕。並黃門侍郎博陵崔士順所製，奇巧機妙，自古未有。
宋劉韐以資政殿學士死金之難，僧太保魏國公，諡忠顯；子子羽，以徽猷閣待制拒金人，保全蜀，卒贈太師魯國公，諡忠定；孫珙以同知樞密院事，卒贈太師魯國公，諡忠肅；韐族叔頷亦死金之難，諡忠簡。又有純者，知邵武，禦賊見殺，贈太尉，諡義壯，廟額曰忠烈。皆建州人，合祀，曰「五忠堂」。
任布，字應之，河南人。宋慶曆中官樞副，歸休居洛，作五知堂。一知恩，二知命，三知足，四知道，五知幸。諡恭惠。
螽斯則百堂災，燒殺劉聰子二十一人，蓋偽漢所建以居其子，天譴報應者。其堂當在平陽府。近有徽州刻本，分螽斯與則百為二堂，《應天府志》收入建康南晉之堂，其謬何極！
三槐堂在今東昌府清平縣界內。清平，宋貝丘，地屬大名府。
韓魏公定州閱古堂勝於晝錦堂多矣。晝錦堂作於相州郡治，非韓私宅也。
陳僖敏公鎰致政家居，辟小園，得蔡君謨所書「晝錦堂」石碑，復有芝產於堂柱間，真完名全節之徵也。
自來京朝官必僦居私寓。惟南京三法司，國初官創，太祖謂大官人須居大房子，名曰樣房，極宏壯，蓋欲依樣遍造各衙門也。近日南京如吏、戶、禮、兵、工堂上及列署，自以物力置官房，亦可居。國子兩廂，極水竹園亭之美，亦公私輳合而成。李九我自南少宰轉北少宗伯，仿南例，買房供堂屬居住，外征民租，如治家然。誠非禮，然因此議其貪，則失之遠矣。
漢時郡國守相置邸長安。唐有進奏院。宋有朝集院。國朝無之，惟私立會館，然止供鄉紳之用，其遷除應朝者皆不堪居也。
兩淮運使署乃董仲舒相江都時故宅。城東法雲寺乃謝安石故居，天寧寺其別墅云。蘇州巡撫行台乃魏了翁賜第，宋理宗匾曰「鶴山書院」。
江西巡撫衙門在永和門內。寧藩變後，改承奉司為都台，織造機房為按台。浙江巡撫衙門在官巷口，胡梅林總制時，改於望仙橋，蓋宋重華故宮地，傳有鬱蔥之符。
唐少卿宅在紹興新河坊。少卿名翊，宋宣和中為鴻臚少卿，連守楚、泗、台三州、未嘗家食。前後門雖具，未嘗開，守舍者自側戶出入。少卿長子閎為鄭州通州代還，一術士善相宅，至夜登屋脊視云：「此宅前開門則出兩府，後開門則出台諫，而所應者非本宗。」後建炎四年，高宗駐蹕於越，凡空第皆給百官寓止。禮部尚書謝任伯寓此宅，拜參加政事，中使宣召，開前門赴都堂治事。上虞丞婁寅亮與唐為姻家，暫假投檢奏封章乞立嗣，中旨，除監察御史，開後門詣台供職。其言皆驗。
鄭虎臣宅在嘉定鶴舞橋東，居第甚盛，號「鄭半州」。四時飲饌，各有品目。著《集珍日用》一卷，並《元夕閨燈實錄》一卷，皆言其奢侈於饜飫也。當宋末，殺賈似道於木綿庵，即其人。氣其豪，不止稱富家翁，可敬也。
塾，門外舍也。人臣宋朝，至門外就舍，熟詳應對。塾，言熟也。家廟在東，西堂為塾，故曰西席。
凡屋宇竹樹之類，影入窗隙內者皆倒懸，陽隧亦如之。中間有礙故也。
某姓造一船舫，忌者告之監司，謂水中造房，侵佔，豪霸為地方害。監司北人，大怒，謂水中可造房，何事不為？繩之急。其人累訴不能白。一儒生為操狀曰：「南方水鄉，家家有個船舫，即如北方旱鄉，家家有個馬房。」監司悟，獄解。
有以「夜航船」呼人者，謂其中群坐多人，偶語紛紛，以比淺學之破碎摘裂，足供談笑耳。
王亻與，字廷貴，常州武進人。素善弈，且所酷好。及為南祭酒，輒絕不復事。李九我亦有此好，為南少宰，亦停。二公相類乃爾。
黃獻，字仲賢，號梧岡。入內府，年十一，孝皇命之學琴，甚得親近。年七十餘，刻《梧岡琴譜》，禮部尚書陳經為之。
范文正公酷愛琴，唯彈《履霜》一操，即有事不廢，人謂之「范履霜」。獨孤及嗜琴，有眼疾，不肯治，欲聽之專也。其得趣乃爾。
葛天氏始歌。陰康氏始舞。朱襄作瑟。伏羲作琴、塤、簫。女媧作笙、竽。黃帝作鍾磬、鼓吹、鐃角、鞞鉦，制律呂，立樂師。少昊作浮磬。舜作崇牙。禹作鞀。桀作斕漫之樂。紂作北裏之舞。周有四夷之樂。穆王有木寓歌舞之伎。秦蒙恬作箏。漢田橫客作輓歌。漢武帝立樂府，作角<角氐>、魚龍曼延、吞刀吐火之戲。梁有高縆舞輪之會。唐高宗置梨園作坊。玄宗置教坊、倡優、雜伎。元人作傳奇。
三代製器，曰鍾，曰鉦，曰鼎，曰鬲，曰盉，曰鍑，曰甗，曰盦，曰洗，曰鋗，曰盆，曰鑒，曰杅，曰匜，曰壺，曰瓿，曰尊，曰罍，曰彝，曰卣，曰舟，曰瓶，曰罌，曰爵，曰斗，曰卮，曰角，曰桮，曰觚，曰斝，曰敦，曰簠，曰簋，曰豆，曰鋪，曰錠，曰錞，曰鐸，曰磬，曰鐃。鍾有特鍾、鎛鍾、編鍾，凡三等。鉦類鍾而庳短。盉類鼎而有味、有攀。鬲類鼎而空足。鍑類釜而大。甗類甑而通中。盦類洗而大，腰有足攀。鋗類洗而小。鑒類鋗而大。瓿類壺而庳。卣類壺而有足攀。簠形方，簋形圓。彝六等，皆有舟。尊六等，皆有罍。罍類壺，容酒一斛。舟類洗，而有耳。
鍾，西方之聲，其功大者其聲大。垂則鍾，仰則鼎，一也。佛家謂地獄受諸苦楚，聞鍾聲則蘇，故緩其杵。黃鍾生一，一生萬物。君子鑠金為鍾，四時允乳，故鍾調則君道得。古軍中皆用。今易以銅鼓、鑼鐃之屬，取其便也。
鼎，絕大謂之鼐，圜掩上謂之鼒，豐者為鬲。
大名府有譙鍾，相傳魏太武時所鑄。守清正則鍾聲洪亮，否則不揚。前守惡之，棄於通衢，鍾因半裂。嘉靖中，樂頀為守，適歲歉，民競言神物棄置為咎，請復之。樂曰：「有是哉？」祭而懸之。扣之不揚，意甚不悅。忽夢大眾宣於鍾所，既再扣之，鍾果洪亮，其裂處尋亦平滿，更擁起一脊。民益異之。
蕭縣相襲不撞鍾，以為撞之則水至。嘉靖間，縣尹朱同芳弗聽，水果大至，漂沒田廬。同芳堅不聽，水亦尋涸。及孫重光尹蕭，父老懇請，重光逐止之，乃為文以祭鍾曰：「鼓焉以鍾，昏晨之軌。民有訛言，金能利水。為民父母，從此而已。禦患無德，隨俗可恥。鍾兮有靈，尚鑒乎此。」重光去，王藎臣繼之，復令撞鍾，其家病禍相沿，懼而復止。
成化間，大鍾二，蕩淮水中，聲竑竑，勢欲躍起。總兵平江伯陳公銳祭之，一鍾遂止。令懸於朝宗門樓，聲聞百里。其一止泗上。
張華銅山鍾鳴之應，人能言之。又其時朝士畜銅澡盤，晨夕恆鳴，如人扣擊。華云：「此盤與洛鍾宮商相應耳。」錯之令輕，鳴遂止。
分宜縣，昔有漁者釣得一金鎖，長數百尺。又得一鍾，如鐸狀，舉之，聲如霹靂，山川震動。漁人恐，沉於水中。或言，此秦始皇帝驅山鐸也。
會稽靈嘉寺鍾，本于闐國寺鍾也，因風雨飛來。有天竺僧過此，識而知之。
廣西太平州有一鍾，自交趾思琅州飛來，夜常入水與龍鬥，天明復舊所。正德己卯，盜斷其鈕及唇，靈怪遂滅。
胡梅林取各寺觀銅鍾，制大將軍，擊倭，殆無孑遺。惟桐廬縣城東一寺鍾，有蟒蛇盤其上，軍士懼不敢動，再取再如之，乃止。土人云，其鍾聲聞五十里。去余居十二里，寺曰應天，僻遠，四周環以大水，罕有報者，獨得免。余每扣之，聲清越度，可聞數十里，惜懸深屋中悶悶耳。聞寧波一鍾，見夢太守得免，今半沒泥中，取之不可動，人皆神之。
世傳諸葛銅鼓，然不始於諸葛，《馬援傳》：「得駱越銅鼓，鑄為馬式，還上之。」注引《廣州》：「狸獠鑄銅為鼓，懸於庭，置酒招同類。來者以金銀為大釵，執以扣，即留遺主人。」《詩》曰：「擊鼓其鏜。」鏜從金，則固起於三代時。所謂金聲者，殆如此，必非鑼也。
諸葛銅鼓皆奇文異狀，雕螭刻虯，間綴蝦蟆，其數皆四。楊升庵編內稱淳於古禮器也，廣漢什邡人段祖以獻益州刺史蕭鑒，高一尺六寸六分，圍三尺三寸，圓如桶，銅色如漆。令去地尺餘，以手振之，聲如雷，清響良久乃絕。古所以節樂，以諸葛鼓證之，疑即淳於銅鐵鍋。鍋口皆阿大王所製，更奇異。識者曰：非鍋，乃鼎類也，其名曰鬵。《詩》曰：「溉之釜鬵。」是也。
《音樂旨歸》云：「鬵，大上小下，若甑、鐺，無足。和羹用之。或曰，鬵也，亦無足。」乃其實足以函牛，兩耳峙如山形。蠻尤以為至寶，其重不啻銅鼓。
蠻中諸葛銅鼓有剝蝕而聲響者，為上上，易牛千頭；次者七八百頭。藏二三面者，即得僭號為寨主矣。
凡破蠻必稱獲諸葛銅鼓，有多至數十面者。此必諸葛倡之。後人仿式而造，其精巧反有過之者。
北固山佛院有人皮鼓。蓋世廟時湯都督沂東，名克寬，戮海寇王艮皮鞔之。其聲比他鼓稍不揚，蓋人皮視牛革理厚，而堅不如故也。
嘉州漁人王甲者，世世以捕魚為業。家於江上，每日與妻子棹小舟往來，網罟所得，僅足給食。他日，見一物，蕩漾水底，其形如日，光彩赫然射人。漫布網下，取即得之。乃古銅鏡一枚，徑圓八寸許，亦有雕鏤琢刻，固不能識也，持歸家。因此生計寢豐，不假經營而錢自至。
越兩歲，如天運鬼輸，盈塞敗屋幾滿。王無所用之，翻以多為患，與妻謀曰：「我家從父祖以來，漁釣為活，極不過日得百錢。自獲鏡以來，何啻千倍！念本何人，而暴富乃爾！無勞受福，天必殃之。我惡衣惡食，錢多何用？懼此鏡不應久留，不如攜詣峨嵋山白水禪寺，獻於聖前，永為佛供。」妻以為然。
於是沐浴齋戒，卜日入寺，為長老說因依。盛具美饌，延堂僧，皆有襯施，而出鏡授之。長老言：「此天下之至寶也，神明靳之，吾何敢輒預？檀越謹置諸三寶前，作禮而去可也。」王既下山，長老密喚巧匠寫仿形模，別鑄其一。迨成，與真者無小異，乘夜易取而藏之。
王之貲貨自是日削。初無橫費，若遭巨盜輦竊而去者。又兩歲，貧困如初。夫婦咎於棄鏡，復往白水拜主僧，輸以情，冀返原物。僧曰：「君知向時吾不輒預之意乎？今日之來，理之必至。吾為出家子，視色身非己有，況於外物耶？常憂落奸盜手中，無以藉口。茲得全而歸，吾又何惜？」王遂以鏡還，不覺其贗也，鏡雖存而貧自若。
僧之衣缽充刃，買祠部牒度童奴數溢三百。後漸有聞者，盡證原鏡在僧所。提點刑獄使者建台於漢嘉，貪人也，認為奇貨，命健吏從僧逼索，不肯與。羅致之獄，用楚掠就死。使者籍其財，空無貯儲。蓋入獄之初，為親信行者席捲而隱。知僧已死，穿山谷徑路，擬向黎州。到溪頭，值神人金甲持戟，長身甚武，叱曰： 「還我寶鏡！」行者不顧，疾走投林。未百步，一猛虎張口奮迅來，若將搏噬，始顫懼，探懷擲鏡而竄。久乃還寺，為其儔侶言之。後不知所在。
隆興元年祝東老泛舟嘉陵，逢王漁，自說其事。時年六十餘。
山東新城縣王氏科第之盛，始於少司徒見峰公。公嘗夢仙人授丹訣，自楚撫歸，出銅拳鑄為器。食頃，冶人失聲驚走。公就視，則二拳墮地，牝牡相合成山焉。有岫有岩，有洞壑，有鸞鶴。壽星中踞，群真環列。其巔則金母坐而仙姬侍。後有洞，大士入定其中。所現仙靈皆肖生，雖雕鏤不能及也。
遵化鐵爐，深一丈二尺，廣前二尺五寸，後二尺七寸，左右各一尺六寸。前辟數丈為出鐵之所，俱石砌。以簡千石為門，牛頭石為心，黑沙為本，石子為佐，時時旋下。用炭火置二韛扇之，得鐵日可四次。妙在石子產於水門口，色間紅白，略似桃花，大者如斛，小者如拳，搗而碎之，以投於水，則化而為水。石心若燥，沙不能下，以此救之，則其沙始銷成鐵，不然，則心病而不銷也。如人心火大盛，用良劑救之，則脾胃和而飲食進。造化之妙如此。
鐵冶西去遵化縣可八十里，又二十里則邊牆矣。群山連亙不絕，古之鬆亭關也。生鐵之煉，凡三時而成。熟鐵由生鐵五六煉而成。鋼鐵由熟鐵九煉而成。其爐由微而盛，由盛而衰，最多至九十日，則敗矣。
爐有神，則元之爐長康候也。康當爐四十日而無鐵，懼罪，欲自經，二女勸止之，因投爐而死。眾見其飛騰光焰中，若有龍隨而起者。頃之，鐵液成。元封其父為崇寧侯，二女遂稱金、火二仙姑，至今祀之。其地原有龍潛於爐下，故鐵不成。二女投下，龍驚而起，焚其尾，時有禿見焉。
鐵一名犁耳，蓋最堅且厚者。《晉書》稱秦行。唐公洛曰：「力製奔牛，射洞犁耳。」
狼山把總徐正得鐵矛於江中，形製古樸，不類近時物。其款識數字漫，不知為何等語也。一日，置之舟前，颶風大作，海潮突起，鄰舟皆簸揚上下，不能駐足立，獨此舟晏然，如履平地。明日，置之他舟，亦然。又明日，置之他舟，無不然者。
李齊物，天寶中為陝州刺史，開砥柱，通漕路，發重石，得古鐵戟若鏵然，銘曰「平陸」。上之，詔即以名縣。諸葛亮筒袖鎧帽二十，五石弩射之不能入，與鑄刀三千同。
後主禪造一大劍，長一丈二尺，鎮劍口山，往往人見光輝。後人求之不獲。
雲長采都山鐵為二刀，銘曰「萬人」。後敗，惜刀，投之水，成龍飛去。
鐵人，在陝州門譙樓下，衣冠拱立，世代莫知所始。相傳為禹治水置之，以鎮水患者，未知是否。或以為秦金人二人之數。按《綱目集覽索隱》云：「各重千石，坐高二丈，號曰翁仲。苻堅徙入長安。」今陝州鐵人不及數尺，恐非舊物。
鐵牛，在朝邑縣東三十里大慶關，東岸四，西岸三，唐開元十二年鑄，以此繫浮梁。金元時，牛存而梁廢。未幾，悉沉於河。大定十年，真定府禪院僧懷炳有巧思，都水使者薦於朝，得旨，令取沉牛。乃輦石駕舟自沉於河，得牛所在，以長繩繫，增石轉機。已出其三，會有流言，乃止。初起役，有善泅者十人佐助。師每畫十字於十人之掌，則入深淵如平地，視聽亦瞭然。十人皆剃度為弟子。
揚州鐵鑊，府城北門外鐵鑊六口，南門外四口，各高四尺，厚四寸五分，周圍一丈七尺，可容二三十石，不知何代何人所鑄。北門外兩鑊，皆半沒入土，露土外者光瑩不鏽澀，如琢磨然。相傳元鎮南王府故物，或又謂出隋宮，皆不可考。鎮江甘露寺亦有大鐵鑊，俗傳梁武帝鑄以飯僧者，蘇文忠有「蕭公古鐵鑊」之句。又或以為前代壓鎮之物，與揚州同，亦未知是否。
梁築浮山堰，成而復潰。或言蛟龍能乘風雨破堰，其性惡鐵，乃運鐵器釜、鑊之屬數千萬斤沉之。揚州鐵鑊豈即此類耶？
鐵釜，在北門外蘇州造船廠，今移在太倉海寧寺。相傳通番者煮篾緂用者。闊六尺三寸，高四尺三寸，圍二丈，厚二寸四分。
興化縣南，法華廢寺西，有鐵棺焉。長九尺二寸，前廣後狹。相傳宋建炎間薛慶常遣其徒撼之，中有物相觸，作鏗然聲。以鐵錘擊百不損，鼓韛熔之不液，乃止。
柴墟儲文懿公，正德癸酉以吏部侍郎終於南都，子灝扶柩歸海陵之第。丙子塗甃，攢於墓舍。丁丑十月，啟而葬諸製域。發視棺上，變生黝墨如鐵，成繪畫文，具畫家鱗皴烘染之法。前則奇石枯鬆，旁出二鐐，莖葉咸翛。右則梅株夭矯，梢綴數花，其杪右如左而樹差短，全無花。古雅蕭散，非俗工所能為。後有文隱隱未就。籲，亦異甚矣哉！殆有鬼神為之其間者。家人驚愕，走聞州大夫，馳駕來視。削而究之，深入木理，於是四境喧吒，觀者填溢，莫不駭歎，以為神異。灝乃拂楮於上，模其大都，藏於家廟。
劉太守鈺，沔陽人，每行必挈雙棺自隨。吳江吳尚書山亦如之。吳以郭勳事觸聖怒，勒歸，卒於利國驛，即用以殮。

