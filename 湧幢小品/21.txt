
古謂父子不同舟，蓋思風濤一旦並命絕嗣也。與老子壓石磨、縛大繩觀井同。《續博物志》以鯀為顓帝之子。
夷狄禽獸知母不知父；都邑之士知尊禰；大夫知尊祖。諸侯及太祖。天子及始祖。
呂向生父岌客遠方不還，少喪母，失墓所在，將葬，巫者求得之。不知父在亡，招魂合諸墓。後有傳父猶在者，訪索累年，不獲。他日朝還，道見一老人，物色問之，果父也。下馬抱父足號慟，行人為流涕。玄宗聞，諮歎，官岌朝散大夫，賜錦彩，給內教坊樂工，娛懌其心。
程大中先生自撰墓誌，子六人：長應昌、次天錫，皆幼亡。次明道、又次伊川兩先生。次韓奴、蠻奴，皆夭。女二，席延年、李正臣其婿。
嘉靖四年郊祀慶成宴，大學士楊廷和子慎、左司馬姚鏌子淶皆為修撰，大司馬金獻民子皋為檢討，皆父子與宴，為盛事。三公官高有名，而皆有子，其子爵位清華而皆不甚顯，可見際遇極盛者，亦造化所忌，與而不必盡與也。況下此者乎？
父為顯官而子賜及第者，程襄毅信子敏政、謝文正遷子丕，皆至侍郎；白恭敏圭子鉞至尚書。當時慶成宴亦必並與，特非同時耳。至子為顯官而班於父之上者，往往有之。子居津要而父為卑官末秩，忘在得之戒者，尤不可勝數也。
翰林父為官者甚多。乃餘年友吳曙穀閣學父一龍歲選知高郵州，方嚴有品格。林兼宇宗伯父焲章，鄉進士，官參議，溫裕有才情。庚子外察，閣學方為編修，以使事抵州署，長跪促歸。閣學子有舉鄉書者。宗伯子銘鼎，會魁、萊州太守。
呂文穆公父母以口舌相戾，遂異處，交誓不復嫁娶。呂既貴，泣請同居，然終異室而處。
曾學士棨，少不得於父。父督之貨豕，豕突蹇其足。又息不豐，逐之。學士即牧，手書策不棄，遂擢大魁，事父至孝。
陸天全完為塚宰，母夫人葉氏貽書以物禁太盛為戒。陸敗籍沒，葉亦逮詔獄，神色怡然。後出獄，死於長安官舍，人咸智而傷之。葉之幼也，庭有積水，一兒溺焉，女伴曳之，愈沉，葉奪而縱之，兒遂起，識者謂有司馬公之風。
馮南江父子忠孝，人人知之。然當被逮考掠時，訛言洶洶，欲籍其家。家人奔潰，其母吳氏挈孫行可入京，瀝血為疏奏曰：「兒戇無狀，萬有餘罪。但妾臨年，不忍見子刑謬，願身贖孤以延嗣息。」事雖不報，而行可卒申其說，末減戍雷，猶得補考績，封吳太孺人，世廟英明，寧可溷清，蓋亦深鑒慈德而默以旌之矣。御史歸，遂葺慈訓堂以居。今御史父子有祠，而於太孺人竟何如也？
我郡守栗公祁，號東陽，東昌夏津人。餘年十二，以童子試，望見之，白晰豐下，嶽嶽有神，清操振絕。公生一二歲孤，母蕭，年二十二，撫之，貧甚，一夜風雨大至，抱兒起坐，壁壞壓焉。鄰婦舉火照之，頹楹覆礫，室中之物皆齏粉，母子被髮裂裳，體膚皆無恙，遂持長齋以報神貺。後公為山西參政，歿。蕭尚在，教二孫時中、用中，有才名，世其家。
栗飲量甚洪，過吾裏董宗伯宅，巨觥猶未洽，睨海斗，可容三斤，侍者持以前，戲曰：「此泰大，不能任。」宗伯即以壽，平飲自如，將畢，又曰：「不可再。」凡三進，乃怡，就坐，暢飲而別。然公顏色不變，若未嘗飲者。遷官抵蘇州，一面檠，乃衙中物。母夫人見之驚，令役持還。
李及泉頤，母夫人張氏有賢行。懷妊時，流賊入境，往山穴避之。適其兄遇於塗，曰：「彼穴人眾，不可居，余家近地可避。」遂從之去。甫入而寇至。寇退，往視前一穴，則石崩，百十人皆齏粉矣。及泉守我湖，有名，余出其門。後官右都御史治河，聞命不懌，到官即歿。蓋有先兆也。
少宗伯張玉陽，名一桂。既卒，母太安人劉氏治家，斬斬有法，裕於宗伯存時，諸孫皆成立為諸生。年九十一卒。
韓蓮峰，名紹宗，為憲副。母張氏，嚴甚。蓮峰為刑部郎中，配閻氏，亦兩封至宜人矣。張氏命閻與嫂負水，蓮峰歸而見之，命二隸人為代。張怒，持杖迎出，將擊之，以杖指蓮峰罵曰：「汝有皂隸，可令代；無，則不吃水耶？」蓮峰笑曰：「媳婦身強有力，豈不堪負？嫂子薄弱，且有妊，是以代之。」張怒乃解。張生蓮峰數月而孤，後上其事旌之。即韓苑洛之祖母也。
平湖沈晴峰修撰，生三歲，母俞卒。鞠於後母張，甚有恩意，忘其為俞母出也。少善病，忽劇，夢一婦攜之去，曰：「若真吾子。」有髯翁奪之歸，乃蘇。以質大母，具言被服容止，則俞母也。於是始知所出，而張母撫之益厚。公薦鄉書，俞母復見夢。為史官，事張母甚孝。張母至欲全以產付公，令畢父喪及己身後事，而後分所生子。相守二十餘年乃卒。蓋繼母之極賢，而俞母得安地下，修撰得報父。若前後母亦近世最難得者。修撰有文學，以科場事見糾，調外，不復出。有《賁園集》，為時所稱。
柄臣之母，其因子享榮華，不必言矣。然先歿而猶蒙子之休者，在昔為宇文護母閻氏、賈似道母胡氏；有後歿而蒙子之辱者，在今為張江陵母趙氏。其餘大臣非無存者，然氣焰豈敢埒三臣之盛？宇文之母先陷於齊，贖歸；賈之母先為婢，有娠，寄於其寮，故不得與張母比。要之，天下大福無得全者，又可見天道矣。
錢鉞，杭州府昌化縣人。以都御史更撫山東、河南、貴州三省，繼娶曹氏。鉞以正德二年卒。前在貴州裁抑中人恨甚，言於劉瑾曰：「錢鉞顯宦，積貲巨萬。」瑾信之，構河南祿糧事，籍其家，無所得，毀屋及墓。勒民倍直，闔境騷然。執曹氏以下凡五十六人以北。嚴寒，困頓幾死。械繫久，獄不可成，諸大臣爭之，司寇山陰王鑒坐免官。竟分戍固原、莊浪、肅州三處。曹過涿州，病痢，劇甚。諸子倉皇號泣，治後事。忽遇異人授真人養髒丸，一服即愈。再逾年，為正德庚午，會赦得釋。家人亡者過半。行抵關，瑾誅。詔罪狀瑾，以都御史錢鉞受害為言，於是還其封誥及故籍物。任子應福，亦錄用為福州推官，孝養備至。至嘉靖十五年卒，年九十一，子六人。一婦人，更盛衰之際，中遭奇禍，卒以免，晚更榮華壽考，籲！亦奇矣！必有大過人者矣。
袁文榮以會元及第，受世宗眷遇，拜相，可謂盛矣。然素性跌宕，未幾，以病乞歸，道卒，無子，時為嘉靖甲子。其夫人管氏攜嗣子扶柩歸，獨持家秉加毖。嗣子天，復再立。事其伯及撫弟侄有恩，事繼姑張甚恭。張沒，臨葬，病不能送，柩重不可舉，管輿疾至，乃舉。又賑貧飼饑，所行義事甚多。萬曆丁酉卒，年七十九，去文榮歿凡三十四年。然則文榮乃袁氏一枝奇卉，而夫人則袁之根幹也。人生在自立，何必分男女哉？
張九齡之弟九章、九皋，性孝友。嘗泛海，兄弟異舟，風濤大作，中夜漂泊，自分俱沒。詰旦，並在津亭，余舟鮮有存者。皋至御史中丞、南康郡開國公；章經略節度使。諸子俱顯貴，魏公浚亦其後云。
安福彭文憲公時以太保贈太師，超六資，同時三從弟文思公華以少宰乞歸，不允，特升太子少保、禮部尚書，又乞歸，乃允。先朝之優禮儒臣乃爾。彭氏一門得二，盛矣，盛矣。文思父貫，僉事；弟禮，左副都御史。文思入館時，文憲正司教習。
文思過邑城，座客有持敗篋故券證以爭產不已。公以齒，坐獨下，獨抗聲曰：「若券果出革除年庚辰，當以建文三年書。今稱洪武三十三年，贗可知矣。」一座皆服。
宋南渡時，屠姓兄弟二人自陳留隨行，一居鄞，一居嘉禾，代豪富。國初籍沒，有一公者，贅楊氏得免。未幾，楊亦被籍，復以異姓免。數傳為康僖公。同時居鄞為康惠公。子孫皆有冠冕。今乍浦教場，廣袤約三里，相傳為屠舊居。
康僖公長子應塤，辛未進士，歷參政。踔厲慷慨，甚有時譽。後家居過自貶約，多靳恤，佳客過從，不設飲食，雖子孫亦瑣瑣不忍予，與居官時若兩人。或諫之，曰：「吾惡夫擁貲而身安逸，樂厚自奉養，以餘瀝媚人者。」
劉忠湣公球既沒，權貴人猶銜之不置，將采危語傾其家。公之伯兄理，號益軒，奮曰：「是不可坐待也。」即日戒行李，詣闕白其情。且踵權貴門，直以事告，其人亦慚而止。後其子與忠湣子皆至大官。
李崆峒先生之兄曰孟和，字子育，號北野。為儒不成，能殖財，第宅田園，壯麗膏沃。崆峒觸瑾下獄，事急，家人俱逃散，公大出貲，往來賓客，遊說萬端，卒脫於死。公好氣慷慨，性友愛，喜施，蓋奇人也。年七十五卒。子女各四，□□，丙子舉人。九孫，用恆、用謙、用觀，皆有文名。
方獻夫之父遂，全州學正，遺腹生獻夫。後以大禮拜相，五十即致仕。嘗笞其家奴，忤兄茂夫意，至置酒長跪請罪。
嚴鳳號溪亭，歸安人，以御史歸家。族兄某老而貧，迎養，凡宴客必令兄遞盞，自執箸以從。一日，進箸稍遲，兄反顧，怒批其頰，欣然受而應之，終席盡歡。既醉，送兄歸臥而後出。日未明，已候榻前，問昨飲鬯否，臥安否。每誡家人曰：「事有誤，我容得，大爹容不得，扶汝矣。」以壽終，慟哭，葬之盡禮。
蘇、松二府同時兄弟並貴且賢者，太倉王閣學文肅公，弟太常少卿和石，名鼎爵；王鳳洲尚書，弟南太常少卿麟州，名世懋；雲間陸尚書文簡公，弟僉都御史阜南，名樹德。稱一時盛事。更有異者，兄皆極貴，弟皆京堂四品，又皆先卒。而三家子姓登第者，二王各一人，皆長公出；陸二人，兄弟分出，三家三代共十人，兩解元、兩會元、兩會魁、兩榜眼，尤奇之奇。
蘇州皇甫氏兄弟，涍，字子安；濂，字子約；濂，字子循，皆起家工部，止於部郎僉事。其父錄，亦以工部改禮部，官太守。我湖竹墩沈氏兄弟，子木，字汝楠；子來，字汝修；儆焞，字仲亨；儆焞，字叔永，亦皆工部。子木官至右都，儆焞見南京兵部侍郎，與儆燉皆右都之子。兩家初任授官相同，進士同，而沈氏官最顯且賢。堪輿家傳其所居地前後宛如「工」字，地之能印人如此，理或有之。
席書號元山，正德庚戌進士，由戶部主事、方伯、中丞，以議禮，至大學士、少保，諡文襄。季弟春，丁丑進士，號虛山，庶吉士、御史，以兄貴，改檢討，進少宗伯。季弟彖，號梅山，甲戌進士，給事，貶死，贈光祿少卿。蜀中以三席比「三蘇」。文襄幼時，夢涪江漲落，見沙礫之碑，其文曰「三仲連芳」，果應其兆。近年蜀中有三黃，則予同年黃慎軒輝，官少詹事；弟縝軒煒，官按察使；弟燁，舉人。楚中有三袁，則丙戌會元袁玉蟠宗道，官左庶子；弟季修宏道，官吏部主事；弟小修中道，丙辰進士，皆奇才也。
同胞兄弟登甲科者最多，然其年皆不甚遠。惟廬陵習先生孔教，嘉靖戊午解元，隆慶戊辰進士，官禮部侍郎。卒且三十餘年，而其弟孔化，以萬曆戊午舉鄉試，去其兄剛一甲子。明年進士。其父亮封編修。兄弟相去若隔異代，雖曰幼子，然其父之高壽亦可知已。
上海人劉銑坐法被繫京師，其弟鈍，陰祈守者代兄，令得一見家人，歸死。鈍既代，而銑歸，紿其父母，云「已得赦歸，鈍以客死」。鈍繫而兄不至，士大夫皆知其冤，為饋飲食。久之，赦歸，扣門，家人驚以為鬼。母泣曰：「兒餒欲求食，吾自祭汝，勿怖吾也。」鈍哭，歷歷具言不死狀，乃納之。銑聞，逸去。鈍生二子，玉、璵。璵進士，建寧太守。玉子兗，汀州通判。兗子兆元，懷慶推官。
陸浚明以直諫謫遠惡地，妻沒，二子幼。時令嚴，當速往，其姊嫁□氏，舍其家以來，為育之。至長，浚明自永新令謝事，姊乃歸。吳人義之，以比魯之義姑，姊遂以稱之。浚明事如母終身。
上源驛之變，以李克用雄武，即宜發兵剪朱全忠矣，然竟以劉氏言而止。蓋左右勇士多死於難，其氣已竭，且孤軍無後繼，勢不可輕用，欲而不能，非能而不欲，劉氏亦姑托辭，真女丈夫也。太原被圍，克用欲走，劉氏諫止，亦與此同。自來婦人知兵，無若劉氏。
女人有軍功者盡多，然無若顧琛之母孔氏。孔年已百餘歲，晉安帝隆安初，王廞吳中作亂，以女為貞烈將軍，悉以女人為官屬。及孫恩亂，東土饑荒，人相食，孔氏散家糧以賑邑裏，活者甚眾。生子皆以孔為名。
孝烈將軍，隋煬帝時人，姓魏氏，本處子，名木蘭，亳之譙人也。時方征遼募兵，孝烈痛父耄羸，弟妹皆稚騃，慨然代行。服甲冑，橐操戈，躍馬而往。歷一紀，閱十有八戰，人莫識之。後凱還，天子嘉其功，除尚書不受，懇奏省視。及還譙，釋其戎服，衣其舊裳，同行者駭之，咸謂：「自有生民以來，蓋未之見也。」遂以事聞於朝。召赴闕。帝方恣酒色，奇之，欲納諸宮中。對曰：「臣無媲君之禮。」以死誓拒，迫不已，遂自盡。帝驚憫，追贈將軍，諡孝烈。土人立廟，歲以四月八日致祭，蓋其生辰云。
李光弼之母李氏，封韓國太夫人，有鬚數十，長五寸，為婦人奇貴征（光弼姓李，而母亦姓李者，蓋父原契丹賜姓故也）。
閩林文恪母黃太夫人亦有鬚寸許。黃有奇術，立柱下卜吉凶，其術莫知所自來。立柱以晴日向日月趺坐，徐伸兩手加額，默視，引右肘於鼻端，凝視久之，漸見小如一髮，吉；大則凶。卒之年，謂諸子曰：「今年不佳，吾立柱幾如股矣。」果卒，年八十一。
弘治六年五月丙寅朔，湖廣應山縣民張本華之妻崔氏生鬚，長三寸。
胡端敏之夫人李氏，不妒，亦不自識其貴。有問汝夫歷幾官，今何品列，應曰：「丈夫自知之，婦人焉用識此？」以壽考終。
喬白岩太宰卒，妾二人縊死。劉白川尚書有二妾亦如之。兩公其以情感耶？抑選得貞烈人而後娶，故若此耶？亦奇。
翠娥秀，娼家女也，以處子適松江管軍副萬戶薛徹都為小妻。都卒，謹護其爪，不肯嫁。卒完其志，年逾八十，爪長尺餘，卒。
嚴澂，字道徹，文靖公之仲子也。年三十無子，納妾二人，皆陋。一日，過姻家，見侍女年且及笄，而尚未蓄髮，詢其故。主人以素瘖，即蓄髮，孰收之？澂惻然，謂第使蓄髮，吾將以為妾。其人以為戲，未信。復為申約，卒娶之。文靖聞之喜曰：「兒合天道，必有後。」後三妾皆生子。澂素持白衣陀羅尼，且堅守不殺戒，凡舉子多重胞之徵，人皆異之。安小范又云，三妾一瘖一聾。
古人娶妻，多以姊妹為媵。唐、宋甚稀，或先娶死，而續其妹者。入國朝益稀，惟濮陽李伯承先芳，元配盛卒，繼任氏，即以妹助簉焉，號曰仲任、季任。仲任卒，繼許氏，又卒，乃以季任為內主。伯承豪宕，為尚寶少卿，能詩文。無子，年八十四卒。
梁武帝郄後以妬忌，化蟒入夢，帝為懺禮，得復為好女子來謝，釋家及小說往往見之，今「梁皇懺」是也。而《南史》謂其化龍，入於後宮，通夢於帝，或見形，光彩照灼。帝體將不安，龍輒激水騰湧於露井上。舊殿衣服委積，常置銀鹿盧金瓶，灌百味祀之，故帝終不立後。其說小異。或先為怪，如史所稱，而後得度，未可知也（妬婦化為異類，理或有之。謂蟒為龍，殆史氏文飾之詞）。
鄒觀光，字孚如，楚人，有才名，為南京光祿少卿。余起家南司業，自幸得一見請益。比至問之，則送客江東門，暴沒輿中。甚駭之。一日，劉司成座中譚及，吭慨，且曰：「鄒精神甚旺，而厄於妬婦。」嘗一日相遇塗中，拉歸寓所，從容談笑甚適。呼進午飯，其妻內捶一婢，聲徹客座。鄒已失色，劉逡巡辭歸，鄒又固留。捶久不止，聲愈厲，其婢氣垂盡。劉蹐告辭，鄒面如土，竟出門而去。未數日變聞。蓋妬婦之為害如此，亦可憐也。
正德八年，刑部主事陳良翰妻程氏杖殺女婢，解屍置木櫃中。他日復縛一婢，欲刃其胸，婢脫走得免。東廠廉得其事，並良翰俱下錦衣衛獄，拷訊得實。都察院覆議，程氏窮凶極慘，比擬故殺律斬；良翰縱妻為惡，謫戍邊衛。
俗語謂法馬為乏子。乏者，法字之訛也。謂兌架為天平，由來尚矣。吳中有天平山，山石林立，皆劍拔，甚銳而勻，真奇觀也。學憲范長白得之，曲折築園奇巧，夫妻時遊其間。妻徐氏，能詩而妬，范遂無子，情甚篤。蘇州人為之語曰：「范長白夫妻上天平乏子。」聞者大笑。長白名允臨，能文章，精書法，名與董思白相亞。年尚壯，聞已得子，可塞蘇州人之口。
葉朝寵，貌魁偉，能讀書，福清人。初娶魏，再娶林。林悍甚，與魏子新不相能。新去之三山，林復與妯娌日鬩爭寵，不能禁也。一日，林忽語其所善： 「吾夜夢一緋衣神人持炬火爇我，我避之不能，覺而體猶痛，此何祥也？」次日，林就爨下炊，火飛出，焚其衣。衣帶結不可解，倉皇以水沃之，愈沃愈揚。遍體糜爛生蛆，臭穢難近，竟死。
錢首曾，號瞿軒，常熟人，嘉靖庚戌進士，為兵部郎中。遇妻妾嚴。舍中風烈，所掛蒲織稍觸損，皆惶懼，投繯死。事聞世廟，下法司廉其事，無他，且在署，得不坐。後娶一室，不受繩束，或罵詈，即反唇。托郊行，約友人纂取之去。
吳中張獻翼奪軍人蔣貴妻王二為妾，嬖之。張夜宴，五鼓就寢，蔣操刀伏山石中，先殺張及王，並門客七人。手提燈自廁逃，遇一婦人，不見也。婦人愕立如摣，溺其身去。次日就擒，投河而死。張為人多怪，攜臥具，宿府縣獄中各二夕，自為犯人，使奴持大杖痛笞之，三下不見血者，反與杖（今有人自作罪囚，向城隍座下者，與此正同）。自稱朝奉，人稱亦如之方喜。
君子每處家庭不幸事，真可憐。瞿洞觀，有道人也，娶徐司空鳳竹之女，悍甚，忤其姑李夫人，至憤死。洞觀逐居別室，司空訟於官，十餘年，洞觀卒不屈，上書以死自誓，且許再嫁，乃得免。同時嚴中翰治亦有此苦，欲離異。文靖公以婦翁相與厚，命姑忍。公沒後，乃行其志。中翰以貴公子能文章，被服儒素，外處休鬯，而中多邑鬱。以此，近日士大夫有為子所累者尤多，真是不可解之業冤。余婦甚拙，不我擾。二子不甚學問，性頗因循。此一節猶有可慮。偶感書此自幸，且勵二子，毋荼毒老人為也。
人有有志為善，而兄父不見亮，反挾子弟之勢橫行者。如雲間張狀元瀛海，諱以誠，刻意自立。父兄不佳，里中有來訴者。稍進正言，便受荼毒，無如之何。後凡來訴者，告云：「汝只去詛張狀元死。如死了，父兄無可恃，汝輩庶得免累。」果萬曆乙卯暴歿。去登上第僅十五年。真可憐！真可憐！乃若子弟奴僕為政，而我輩不能禁，則己必有過焉。奴僕猶可言，子弟之窮凶極惡者，聖賢豪傑亦不能化也，而況我輩乎？！
宋王之望之父綱，襄州穀城縣人。家饒，好行善。其侄任氣好酒，與無賴子為仇，時相鬥。呼無賴子，與錢十萬，使市布房陵。眾皆爭，謂一去必不來，不答。無賴於得錢，醉酒蒲博，數日盡，遂遁去。爭者咎之，綱曰：「吾非不知。此人得錢而改化為良善，益莫大焉；今其逃，與吾侄無杯酒之釁，是以百千去之，所以兩全也。」靖康之亂，襄、漢被禍尤酷，獨王氏僅存，之望貴顯，則積善之報也。
齊神武子侄多夷滅，獨清河王嶽，謙約畏慎，故其孫士廉以文行昌顯。梁武子孫亦多夷滅，惟昭明太子，孝友下士，故其子岳陽王詧，立國江陵，傳數世。其後名德相聞，與唐終始，蕭瑀、蕭瑀等俱貴盛，八葉宰相。孰謂無天道乎？
謝玄立功於晉，盛矣，而子奐不慧。殷景仁輔宋文帝為宗臣，卓矣，而子道矜亦不慧。奐子靈運有俊才，至不保身。道矜之後更無聞者。
桓玄雖滅，其子誕，字天生，年數歲，流竄太陽蠻中，多智謀，為群蠻所宗。屬於魏，為太都督、襄陽公，卒，諡曰剛。子暉襲爵，卒，弟叔興襲，立功，傳者數世。
桓衝盡忠王室，史傳亟稱之，即劉裕起義，亦全一孫示報。乃衝存時，朝議用謝為江州刺史，衝怒，奏文武無堪，遂自領州事。籲，橫亦甚矣。蓋將門之習，即忠順亦不能盡革也。桓彝儒者，以忠死，而諸子皆以武顯，卒至滅門，可惜，可惜！
王猛子永，起義佐苻丕，死。永弟休，休子憲，仕魏為并州刺史、北海公，卒年八十九。世世顯重。太原王氏本田齊之後，田氏稱王家，子孫因以為氏。
王安石，生性執拗，已自不幸，又生出兒子不才，放潑短命，受了多少謗議，多少悲哀。範文正之子最多最賢，西夏用兵，即一有病，兒子得其力不小。宋璟四子皆不肖。韓休五子皆賢，幼滉，亦至宰相。天之待人，其亦偏有輕重耶？
安石子雱為待制卒，有興化尉胡滋妻，宗室女也，自言夢中人衣金紫，云「王待制來為夫人兒」，妻尋產子。安石聞之，自京師至金陵跡訪。與夫人常坐於船簾下，見船過輒問：得非胡尉之船乎？既而得之，舉家悲喜，亟撫視泣涕，遺之金帛，不可勝數。邀與俱還金陵。滋言有捕盜功，應詣銓求賞，介甫使人為營致，除京官。留金陵且年餘，欲得此兒，其母不可，乃遣之。
安石女嫁蔡卞，知書能詩，蔡凡事先與謀，然後行。及拜相，優人戲曰：「右丞今日大拜，皆是夫人裙帶。」蔡嘻而不言。後卒以敗名。荊公生子女皆聰俊，其敗類流禍乃爾，真間氣之鍾也。
宋學士之禍，孫慎，字子畏，以洪武十三年庚申歲十月二十八日死，年二十七。次子遂，字仲珩，以是年十二月八日死，年三十七，一子。遂之子懌，從祖父子性以喪歸。長子瓚，字仲珪，與懌同學士赴貶所。學士次年五月歿於夔。瓚以洪武十九年丙寅四月十日歿於茂州安遠驛傍之蓬簇。惟懌以孤童治喪。三子慎先死，愷、恂繼之。幼子懷，以卒之年始生。嗟哉，學士事聖土而不克終，三世顛沛流離至此，亦可憐矣。
毛東塘長子□，號白山，長厚質直，中懷涇渭，多識典故，善別人物。子世卿舉鄉試，不少見喜色。終太保之世，無盛滿之咎，睚眥之隙，皆其力也。太保頗疵其短智，羅念庵在坐，解曰：「公胡責細行而忘大節？」太保驚問狀，曰：「《禮》不云乎？『不敢失色失言於人，而使人曰幸哉有子。』此孝子之大節也。」 太保竦然，為起謝。
劉莊襄公塚孫守蒙，深理學。當蔭文資，讓其叔溧；又軍功蔭錦衣千戶，讓其弟守孚；試在高等，當既，讓族叔霑。人曰：「泰伯三讓，孔子稱為至德，守蒙似之。」
大學士劉珝之子銳蔭尚寶卿兼翰林博士，歷官四十年，進階三品，加一品服，致仕，歲給夫四名，俸米六石。此真奇事。銳，八歲受蔭，召至文華殿，拜起如成人。門限高，楊邃庵提攜過之。終太常，著述甚富。
慶成王鍾鎰，諡榮惠，晉恭王之曾孫也。弘治五年八月，山西巡撫楊澄等奏王子女至九十四人，恐其中有收養異姓之弊，且為子鎮國將軍奇氵戲等增年，冒支祿米，乞下禮部議處，並乞限各郡王以下妾媵之數。禮部查勘覆奏，謂王子女俱王妃、夫人並宮人、室女所生，別無違礙；其冒支祿米，法宜追征還宮。得旨，王子女既無違礙，其支勿論，冒支祿米不必追征，準作以後年分該支之數。法司原奏，有不許濫收子女事例，仍行各王府知會。自郡王以下，妾媵多少之數，再會官定議以聞。禮部復會議覆奏，謂郡王自正妃外，妾媵不得過四人；各將軍不得過三人；中尉不得過二人。從之，著為令。王後生子至百人，俱成長，又皆隆準，自封長子外，餘九十九人，並封鎮國將軍。今本府數至二十餘人，他府有止二三十人者。
漢張倉，子百人，趙王彭祖，子七十二人。唐棣王琰，子五十五人。榮王琬，子五十八人。延王玢，子三十六人。皆玄宗之孫。而玄宗亦有子三十人。宋徽宗，子三十八人。張耆，四十二人。杜子征，一百四十人。馮盎，三十人。
宋初李仙哲（一日後周人），真州人，任本州刺史，生男女六十九人。緣江十餘里，第宅相連。仙哲鳴笳道從，往來其間，子孫來見者，披簿以審。
宗室謀瑋所輯《異林》，中有「多男」一款，備矣。尚有未盡者，故摘出如左，猶之乎千一也。其三十人以下皆不書。
三代以後，帝王無子者，在末季如漢之平、哀，宋之光、理，不必言。莫賢於宋仁宗，而無子。尤莫賢於我孝宗，雖有武宗，猶之乎無也。當是大菩薩轉世，不以此為有無重輕。至大臣賢而無子者，多不具述。以余目所經見，李九我閣學，為南吏部侍郎，年渝五十，尚未有子。丁改亭，起南大理丞，切切勸納妾，其夫人立屏後，聽之甚慍。改亭知狀，再三，至大言：「喚一老媼出見我，我自有說。」既出，語之曰：「說與奶奶知道，你老爺會元及第，官至少宰，無後。它日官生，卻被侄兒受用。你老爺精神尚旺，急急納寵，必定生子。既生子，於奶奶只隔一胎，卻是老爺親骨血，撫養成人，就是奶奶親生一般，日後祭享，大家並坐入口。若是侄兒，先與老爺也隔一重，何況奶奶？」其言切至，老媼聞之亦下淚，夫人悟。納妾生二子。後孫月峰尚書以參讚至，改亭亦依此法言之，孫不應，後漸厭，拒不復見。改亭固求見，則自後門潛出，避之。蓋孫方續娶，應接不暇。其自言曰：「釋迦不以羅候傳，仲尼不以伯魚顯。」終不立嗣。
此類甚多，以余所見：隆慶戊辰進士司汝霖，本張姓，汶上縣開河裡人。生而明秀，方數歲，失母。江陵人司鏜，以督運至，與其父林遊甚歡，見而奇之，使屬對，受命如響，遂乞為子，教之。年二十二，登第，歷文選郎中、太常卿、副都，撫八閩。鏜與妻羅兩受貤封。三年之喪畢，奉使過開河裏，行求宗黨，得其叔父宗魯，考問家姓，乃奏復故姓，名汝濟。卒年五十三。歿之日，援筆為書，以授諸子曰：「開府非卑僚，半百亦長世。惟生我之劬勞，吾慚負於天地。」蓋悔之也。夫童子能屬對，則已有知矣。既第，齒錄科錄，本生父母，何以皆不書？考其日月，鏜夫婦沒在萬曆五六年間初入吏部時，其復姓，其移封，最初即可舉行，何以遲遲至萬曆十五六年間始復？而移封一節，全不講及。謂昧所自來，則世無此事；謂為司老所制，則察其氣韻，非受制之人，亦無可制之理。於心於例，皆所未安。意者，江陵當國時，以同邑，嫌於自外，不敢題。江陵歿後，以事久，嫌於捩眼，不欲題。比題復，則官高不及報滿罷免。慚負以歿，始見真心。嗟乎！聰明伶俐人，三十年驅馳熱路，何暇議及？猶幸京卿稍間，得復本姓，不全然作它家堂下人耳。
田常專齊國之政，選國中女子長七尺以上者為後宮，有子七十餘人。靖郭君田嬰有子四十餘人，其賤妾有子名文，是為孟嘗君（出《史》）。陳成子有數十婦，生男百餘人（《史索隱》）。中山靖王樂酒好內，有子百二十人（《漢書》）。晉永嘉之亂，吐谷渾始度隴西，止於枹䍐，有子六十人（《十六國春秋》）。姚弋仲有子四十二人（《後秦紀》）。左衛率胡藩，南昌人，有子六十人，多不遵法度，坐罪，徙遠州（《宋書》）。陵陽子仲服遠誌二十年，有子三十人。
陳宣帝四十二男，太子則陳後主，其封王者三十三人，除始興逆誅，岳陽死隋難，餘皆令終。鄱陽王恢有男女百人，男封侯者三十九人，女封主者三十八人。陳尚書僕射王衝，歷仕二梁，年七十八卒，有子三十人，並至通官（俱《南史》）。
哀牢國之先有婦人曰沙壹，觸沈木而孕，一產十子。最幼者才武而黠，是曰九隆，諸兄共推之以為王。其時哀牢山下復有夫婦產十女者，因而妻之。殷王祖甲，一產二子，曰嚚，曰艮。許僖公一產二女，曰夬，曰茂。楚大夫唐勒一產而雙，男曰貞夫，女曰瓊華。吳回之子陸終，娶於鬼方氏，曰女貴，孕而不粥。三年，啟其左脅，而產六子，一為昆吾，二為參胡，三為彭祖，四為雲鄶人，五為曹姓，六為羋姓。漢永寧元年，南昌有婦人一產四子，唐檀以為京師有兵氣。唐淮南程幹妻茅氏，連八年，孿生一十六子。宋郯城民有二十一子，而雙生者七胎。南齊王融、王琛，同是四月二日孿生，後以四月二日同刑死。南唐時，金陵人康國輔娶司馬氏，一產三男，唐主以為人瑞，皆封將軍，其後蕃衍，號千秋康氏。宋會川伊氏伯仲以嘉熙三年正月朔日孿生，至元泰定丁卯，享年九十，皆聰明強健。方國珍之婦一產一男二女。景泰三年，宛平縣民福祥妻一產三男，詔人予月米三年。天順中，揚州民婦一產五兒，體貌相似，無夭者。成化中，曲阜人孟麟、孟鳳皆孿生，麟官陝西布政使，鳳官刑部尚書。德州人王楠、王楊亦孿生，楠官南鴻臚卿，楊官右布政使。嘉靖六年，河間民李公實妻陳一產七女。嘉靖戊午，舉人顧合璧、顧聯璧，其父四舉胎，生八子。萬曆戊申，仲冬乙巳，福州軍蘇九郎妻鄧，一產兩男兩女。

