
閒居無事，一切都已棄擲，獨不能廢書。然家罕藏書，即有存者，鈍甚，不善讀，又不克竟。至於奇古詭卓之調，閎深奧衍之詞，即之如匹馬入深山，蟻子緣磨角，恍惚莫知其極與鄉也。惟淺近之說，人所忽去，且以為可弄可笑者，入目便，輒錄出，約略一日內必存數則。而時時默坐，有所窺測，間亦手疏以寄岑寂逍遙之況。因思茂先《博物》崛起東、西京之後，別開一調，後之作者紛紛，皆有可觀，而唯段少卿、岳總領最為古雅。至洪學士容齋劄為《隨筆》，數至於五，下遍士林，上達主聽。我明楊修撰、何侍郎、陸給事、王司寇，擴充振發，別自成書。此皆以絕人之資，投山放海之客，為野蔬磵草之嗜，雖畸雜兼收，若無倫，而中間根據條理，要自秩然，固非探形影，襲口吻，以亂視聽者比，其意微，而其致固已遠矣。余之無當明甚。然千金之鼎，烏獲可舉，孺子亦奮臂也；太牢之味，王公能羞，田畯亦垂涎也。執筆自韻，仰視容齋，欣然有竊附之意焉。間示一二館師與兒子輩資譚謔，題曰《希洪》。昏毛之餘，理耶棼耶，澄耶淆耶，皆不自知。�花舒笑於名園，蛙部鼓吹於天籟，我用我法，此亦散人之一快。而又念洪亦未易可希，將使人有優孟之誚。會所創湧幢初成，讀書其中，潛為之說，遂以名篇。其曰小品，猶然《雜俎》遺意。要知古人範圍終不可脫，非敢舍洪而希段也。
虯庵居士朱國禎題

