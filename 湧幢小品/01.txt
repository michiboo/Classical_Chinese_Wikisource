
太祖定鼎金陵凡十二年，用小明王龍風年號。小明王既殂，改明年丁未為吳元年。正月，有省局匠對省臣云，見一老人語之曰：「吳王即位三年，當平一天下。」問老人為誰，曰：「我太白神也。」言訖，遂不見。省臣以聞。上曰：「此誕妄不可信也。若太白神果見，當告君子，豈與小人語耶？今後凡事涉怪誕者，勿以聞。」至十一月，上夢人以璧置於項。既而項肉隱起，微痛，疑其疾也，以藥傅之，無驗。後遂成骨隆然，甚異。
太祖克婺州，下令禁戢軍士剽掠。有親隨知印黃某取民財，即斬以徇。民皆按堵。城未破先一日，有五色雲見城西，氤氳如蓋。城中望之，以為祥。及城下，乃知為上駐兵之地。由此觀之，諸書所載靈異，要必不誣。而上自製《西征》，尤為炤灼。太平陣上之龍，石灰山伏兵之雨，皆應之俄頃間。班彪曰：「神武有徵應。」亮矣。
洪襄惠之祖名武昌，居會稽縣東門外。社有迎桑神祈賽者，暮寄赤石夫人祠。武昌持杖大詬曰：「『暴風疾雨，不入寡婦之門。』神雖土偶，可男女混耶？」悉為擊碎。社中惡之，相訐，以為名犯年號。達於京師。時高皇初定鼎建號，問知其祥，直武昌，且曰：「是朕興之兆也。」賜名有恆，赦之歸。有恆至錢塘西溪，樂其土風，曰：「吾終不可與鄉人處。」遂家焉。再傳而生襄惠。今其父祖墓在會稽新通明堰之北山。有言襄惠隨父贅杭，誤也。襄惠名鍾，號兩峰。繼室魏氏，蕭山文靖公之女。公三喪妻，魏其四也。二子澄、濤，皆其出。澄，舉人。濤，承蔭。
小史謂誌公臨歿為偈，大字書版示吊墓之人，作小篆體。偈曰：「若問江南事，江南事有馮。乘雞登寶位，跨犬出金陵。子建司南位，安仁秉夜燈。東鄰家道闕，隨虎遇明興。」一時名士皆不能解。或曰，應在五百年後李昇亡國。人以雞犬解酉戌之說，南北為曹潘屯軍之應。然第二句云「江南事有馮」，馮者，諸馮也，聖人生。諸即朱，寓其姓也。酉屬雞，「乘雞」者壓雞之上，為戊申，太祖登極之年也。戌屬犬，即以其年幸汴梁。又明年為庚戌，是「跨犬」也。「司南位」，自南而北，抵於子位也。「秉夜燈」，元主夜遁出建德門以去，建下為安，德為仁也。「東鄰」指張士誠。闕者，滅也，滅士誠，即取中原也。「隨虎」，金陵龍盤虎踞，神龍盤結而虎為之先，若隨其後也。「遇明興」，顯然建國大號也。其為我太祖之讖無疑，而豈區區一偏安亡國之主足云哉！誌公族姓朱，塔於鍾山下。太祖卜其地為孝陵，改塔於東十里，即今之靈穀寺是也。又於雞鳴山建寺祀之。傳有刻預讖。意者太祖其志公之再世，了江南一大事因緣。歿示其兆，葬即其地，神矣。
元神帝時，張翥在翰林，夜夢詩二句云：「羯漠夷疆天暫醉，鳳陽君主日初明。」翥驚異，遂謝職南歸廣陵。作《心事》此夢。
高皇御天桂清香樓午寐，夢異人遺良藥。嚐之，味清而苦。其人曰：「服之安精神，舒四體，延年命。」卜之，曰：「當得達人。」果得周是修等。
孝慈皇后以元至順壬申生，少於太祖四歲，嬪時年已二十一矣，艱難中尚未有子，或有子不育。既渡江，連生懿文皇太子、秦王、晉王、文皇、周王。文皇初生，有雲龍之祥，後甚異之。後嘗夢微時攜諸子在曠野間，卒遇寇至，皆紅巾，甚恐。適文皇牽一馬至，扶後上馬，自躍從馬，仗劍殿後。寇皆辟易驚遁。而前有幡幢來迎，須臾布滿，天樂齊鳴。而太祖馬亦至，相與聯轡徐行。獨文皇從後，顧視太子諸王皆不見。
世傳黔寧王英為太祖外婦之子，而王弇州以為非，曰：「帝長於英十五年，當英之生，帝方貧窶，安從取外遇？」是則然矣。考英以洪武二十五年卒，年四十八。其年聖壽已六十五，則帝長於英實十七年。真龍年至十七，壯矣。外遇而生，理或有之。弇州起於富貴，卻笑貧人決無外遇，要不盡然。
至太祖從軍已二十五歲，其年孝慈皇后作配。又三年渡江，方生懿文太子，連五年又生四子。過此方諸妃有子，而孝慈不復生矣。高皇之晚婚，亦自來創業之君所無也。
夫高皇諸大臣未有兼文事者。獨中山王頗近諸生，蓋感發於高皇之訓。而英與曹國李文忠以絕世雄才，又雍容好學如文士，自非高皇龍種與親姊之子，能然乎？
太祖賜臣下御劄甚多，如中山王、宋學士者，勿論。方駐蹕徽州時，御書一劄賜汪同云：「庚子六月初三日茶源闕歇馬，偶遇萬宣使至，動問，說稱『星原翼，田野辟，黎民樂』。拆開齎到公文，內云修城事理軍民人等，甚是。極得其當重務。出積糧儲，從其與便，勿使我多憂。途間親書，不備，寄書人朱。樞密院判汪同閣下。」同子孫寶藏於家。學士程敏政偶得伏讀，因題絕句云：「午夜虹光燭斗寒，民間驚得御書看。當時未定君臣禮，想見高皇創業難。」成化甲辰毀於火。
撒馬兒罕在西邊，其國有照世杯，光明洞達，照之可知世事。洪武二十七年始入貢。
太祖於福壽，不但廟祀旌表，且官其子陳龔為德州同知。坐事當戍，以忠臣子，赦之。擢太僕少卿，改兩浙運使。坐胡黨付獄，赦居雲南，敕西平侯善遇之。此心真古帝王所不及也。
太祖每旦視朝，奏事畢，賜百官食。上御奉天門，或華蓋殿、武英殿，公侯一品官侍坐於門內，二品至四品及翰林院等官坐於門外，其餘五品以下於丹墀內。文東武西，重行排位。讚禮讚拜叩頭，然後就坐。光祿寺進膳案後，以次設饌。食罷，百官仍拜，叩頭而退，率以為常。二十八年，禮部言職事眾多，供億為難，請罷。從之。蓋是時元功宿將俱盡，積日所費不貲，思有以裁之矣。
陶凱陪便殿，高皇從容問居地形勢。凱以象鼻岩對，且曰：「臣鄉人張竹屋題曰：『曾入蒼舒萬斛舟，至今鼻準蘸清流。君王玉輅催行駕，安得身閑伴白鷗。』」即令人刻於岩壁。一日，上御五鳳樓，工部進吞船之技，群臣侍觀。眾皆以見吞對，凱見獨不然。上問之，凱曰：「臣惟見繞船走耳。」上疑之，以及於死。凱自奇人郭璞之流，遭明主而不免，數之難逃如此。
《韻府群玉》，陰時夫所集，太祖時時取觀之。解縉諫，以為此兔園寒士之筆，所見者陋，非帝王所宜觀。遂擲其書不復顧。而御製《心經》等書皆成。縉之受知深矣。
太祖神聖，凡進見者，於容貌詞氣間，多能揣其隱微。有杜安道者，持鑷刀隨侍二十二年，凡征伐朝宴，未嘗暫違。性慎密不泄，動有法度。遇要官勢人，如不相識，一揖之餘，未嘗啟口。上甚信愛之，曰：「如安道，吾知其心。」
大將軍藍玉等帥師二十萬北征，由大寧進至慶州。聞虜主在捕魚海兒，兼程而進，次遊魂南。道無水泉，軍士渴甚。其地有小山，在韃官觀童營內，忽聞聲如炮。玉使人觀之，則四泉湧出，士馬就飲，得不睏乏。餘流溢出如溪。眾咸歡呼曰：「此朝廷之福，天之助也。」
上嘗夢殿西北隅有小山，流泉直下御足所履而止。至是，小山泉湧，適與夢符。
有輕天下而好殺者，周世宗是也；有重天下人而必殺者，我太祖是也。世宗折服馮道，謂天下人皆可輕；太祖少經離亂，奸盜害人，謂天下人皆可重。此所以分也。
姚恭靖以名僧從文皇，天意也。《鴻猷錄》謂恭靖先知文皇必登大位，有奉白帽子成皇字之說。遂請於太祖，得之。太祖威嚴，即父子間，誰敢說一字，請一人？又典故中謂太祖御西樓決事，馬皇后從後，嘗潛聽之。如聞上震怒，候回宮，必詢今日處何事，怒何人，因泣諫「正可積德，不可縱怒殺人」，太祖從之。此村家怕老婆之言。太祖何等氣象，馬皇后何等貞靜，茹素救一宋學士不能得，而敢尾太祖、退言得失耶？又《剪勝紀聞》言，太祖御膳必馬皇后親進。一日進羹，上怒擲其甌，中後頸，微有傷。後色不動，收之更進。此蕩子打老婆之言。太祖何等敬慎，馬皇后何等莊重，而狠瀆不倫至此耶？
又《剪勝紀聞》云：徐太傅追元順帝，將及之，忽傳令班師。常遇春不知所出，大怒，馳歸告帝曰：「達反矣。追兵及順帝而已之，其謀不可逆也。」太傅度遇春歸必有變，乃留兵鎮北平，而自引兵歸。駐舟江浦，仗劍入謁。帝時方震怒，宿戒閽吏曰：「達入，慎毋縱之。」達既入，未見帝，自疑有變，乃拔劍斬閽吏，奪關而出。帝因使人釋其罪，令內謁，達不允。於是帝不得已，枉視於舟中。達因進曰：「達有異圖，不在今日。雖曰晚矣，然吾臨江鞠旅，亦能撫有江淮。顧弗為爾。且吾之不擒元帝，亦籌之熟矣。彼雖微也，亦嘗南禦中國，我執以歸，將曷治焉？天命在爾，已知之矣。顧達何人，敢以自外？」帝重感悟，結誓而去。遂修好如初。
徐太傅與常平章以洪武元年閏七月二十七日兵入通州。其夕，元主即開建德門北遁。又五日，太傅至燕，填塹入城，報捷。留鎮經理未下州郡，邏騎至古北口，尋與平章下山西。既克太原，太傅出陝西，平章出薊州，追元主。平章克開平，還至柳河川卒。李文忠代將。太傅在陝西，張良臣降而復叛，圍之數月始下。王保保睥睨兵強，太祖委太傅獨當之。間以久勞召歸，尋佩將印以出。而李文忠克應昌。元主已殂，太傅敗一王保保，再出師敗歸。終王保保世，太傅未嘗離陝西。比保保死，太傅稍寬，從燕王北平，從容練兵，不復出塞。由此觀之，太傅終身未嘗一當元主，且及少主也。太祖威嚴，太傅敬慎，一出入，一號令，必且諮稟。平章敢馳歸，太傅敢擅還軍，甚至突入禁門，斬閽吏，奪關而出，坐龍江舟，脅聖駕自臨耶？齊東之語，莫此為甚。
小說中謂文皇靖難，建文有令：「毋使朕負殺叔父名。」故文皇陣中諸將皆不敢加害。然初用兵時，固已削屬籍矣。其後建文或有此令，以示親親之情，而軍中恐未必然。安平持槊垂及，有龍申爪拿其臂，馬蹶而止。歎曰：「真命天子！」後文皇問曰：「馬不蹶，如何？」對曰：「欲生致院長耳。」又所乘八駿，戰於鄭村壩諸處，皆中箭，為左右所拔。可見矢石交下，天命所在，特不著玉體。亦豈南朝之令，射馬不射人，而諸將及軍士揀擇而射，不敢一矢加遺耶？況文皇是時雜諸將中，震蕩出入，百死一生。謁陵痛哭，危險可知。而朝廷易視，中間不無坐失機會。要之，皆天意也。
永樂廿一年北征，也先土幹來降，賜名金忠，封忠勇王，隨入京。十一月戊寅朔，駕次懷來，在京諸司遣官迎見。辛巳，駕入居庸關。邊軍、京軍，左抵宣府黃花鎮，右抵涿州，凡三百里，布滿極目。是日，天氣清明，上服袞龍金繡袍，乘玉花龍馬，五掖五哨軍四十萬，疏隊，左右夾護。時上已年六十四歲矣，按轡徐行，威容如神。金鼓旌旄，喧闐焜耀，連亙百十里外。中外文武群臣皆盛服，暨緇黃耆耋、四夷朝貢使，駢跽道左。駕至，讙呼萬歲，聲震天地。忠勇王在後，於馬上遙望，顧謂所親曰：「今日真從天上行也。」次龍虎台，賜文武大臣及忠勇王宴。明日入京，群臣畢賀。以前莫如唐太宗為秦王時，破擒竇建德、王世充，自披黃金甲，齊王元吉、李世勣、二十五將隨其後，鐵騎萬匹，甲士四萬，前後部鼓吹，以俘入城。此亦自古帝王英雄之快也。
文皇夜夢二朱衣人侍墀下，自云太守，一真一假。次日，果有二通判，曰陳真、陳假，引奏。上喜符夢，俱擢知府。真，福建將樂人，有循吏聲。
汪宗孝，歙人。有義概。受廩。獨好拳捷之戲，緣壁行如平地，躍而騎屋瓦，無聲，已更自糖下，屹立不加於色。偃二丈竹水上，驅童子過之，皆股戰，則身先往數十過，已復驅童子從之。諸鼓舞、木熙、跳丸、飛劍之屬，見之赧然自廢也。
萬曆丁未入京師。至蕪城，痁作。夢文皇遣緹騎召使治水，引見殿上。文皇貌甚偉，長髯垂膝。左右以奏牘進，文皇推案震怒曰：「復壞我東南百萬民命。奈何？」宗孝頓首言：「臣書生不任官守，且父老不忍離子舍。」文皇色不懌。有皂衣人長跪固請，乃已。宗孝還。其年淫雨，三楚三吳，沉灶產蛙，人相啖食。惻然心傷之，病革不可為矣。
宣德中，有僧因旱言於官，積薪欲自焚請雨，舉火而走，獲之，發龍門充軍。久之脫歸，得一銅印以獻。輒沿街大呼，謂所獻乃紫金印，復有金鎖甲在泰山之巔。邏者獲之，法司坐妖，律當斬。時為正統二年。上覽曰：「此妄男子，何足罪械？」復原伍。後遁入虜，蓄髮辮結，居伯顏帖木兒帳下。駕陷虜中，伯顏夫婦致敬，僧有力焉。終不自言，上亦不知其故也。
《四友齋》云：「京師功德寺後宮，像設工而麗。僧云正統時，張太后嘗幸此，三宿乃返。英廟尚幼，從之遊。宮殿別寢皆具。太監王振以為后妃遊幸佛寺，非盛典也，乃密造此佛成，請英廟進言於太后曰：『母後大德，子無以報也。已命裝佛一堂，請致功德寺後宮，以酬厚恩。』太后大喜，許之。復命中書舍人寫金字藏經置東西房。自是，太后以佛及經在，不可就寢，遂不復出幸。」當時名臣尚多，而使宦者為此，可歎也。
英皇即位，尊祖母張為太皇太后，母孫為皇太后。太皇太后賢明貞肅，僅宣德中，上奉侍謁陵一次。正統中，檢飭宮府，優禮大臣，知王振之奸，幾欲賜劍。稱女中堯舜，寧有幸寺之事，且有幸而三宿之理？況國朝家法至嚴，除山陵外，從無有后妃出幸者。即朝廷行幸有故事者，亦舉朝力爭，而況於后妃。此必僧寺張大孟浪，留此不根語而襲而書之耳。
英廟原有撻虜之志，神武征應甚多。一夕，夢也先稽首請罪。故己巳之役，實有所恃而行。王振窺知其素，讚成之。後陷虜，不被一矢。天顏穆如，坐玉台，群虜環視。一虜來犯，立仆。也先騎而來，墜馬者三，懾伏。有一馬噬人不可近，試以進，蹲伏，英皇坐之，夭矯如龍。虜大驚，益敬禮。也先叩頭稱臣，以至送歸。果符夢中之兆。
廣南衛軍夏福徙遼東廣寧衛。正統五年，為北虜所獲。福解誦佛經，虜酋以女妻之。英廟北狩，福隨侍虜廷，升千戶。歷升指揮僉事。後入貢，往來不絕。天順元年，英廟召至，賞賚極厚。升南京錦衣衛指揮同知。福奏願留京師。未幾，挈家來奔。復改廣南衛。至是年老，乞以孫昊代。兵部言：福不由軍功，例不當襲。上以福有奉侍勞，特與之。蓋是時袁彬等隨侍最效勞，而福則先為虜所獲，用事輸忠，且能歸正，尤可嘉也。
去吳江可二十里，地名八尺。余詢之縣人，問名起之義，皆不可得。後考之，則憲廟選妃江南，嘉禾以姚氏女應。女髮素種種，不盈尺。過平望二十里，一夕，髮委地可長八尺。入宮拜安妃，因以名。妃生壽王，貤恩父母，皆物故。其弟福，負販菜市中，即授錦衣衛指揮同知。
成化乙未冬十一月，冊立孝宗為皇太子。頒詔至南京，方迎入，忽見孝陵山頂擁起彩雲，至開讀後方散。時錢文通溥掌南院，作《禎應頌》以上，纂入史館。
孝宗即位，左都馬文升等言：「嶽鎮濟瀆等祠廟，皆有前太監陳喜及奸人鄧常恩所造石函。函周遭有符篆，中貯泥金書《道經》一卷，又金銀錢數枚，諸色寶石十數顆，五穀各一升，似為魘鎮之術者。每祠廟，又有先帝遣陳喜致祭祝文。其文不知何人所撰，皆刻之於石。竊觀本朝故事：凡改元之初，及水旱災傷，則致祭嶽鎮海瀆之神，例命翰林院撰文，各分遣廷臣以往。未聞用外官撰文，內臣往祭者。況石函魘鎮，世無此理。今常恩等已正憲典，其石函石碑尚存，於先帝盛德，恐不能無損。乞令所在有司毀之。凡函中所貯者，各遣人驗實進繳，以滅其跡，抑以杜將來之漸。」從之。
弘治十五年，先有旨：自正月初一日至十二月二十七日，但遇御膳進素日期，俱令光祿寺禁屠。戶科給事徐昂等因言：「今一歲之中，禁屠斷宰者凡一百一十一日。此旨惟光祿寺知之，在京諸司尚未有知者。乞申諭各衙門，今後凡遇禁屠日期，自御膳以至宴賜之類，俱依齋戒事例，悉用素食。」禮部議謂：「光祿寺各項供應，上有兩宮之奉養，下有四夷之宴賜，今凡遇禁屠日期，一切以素食從事，揆諸事體，殊為未便。且進素在祖宗朝無故事，唯皇上好生之德，出自天性，故愛惜物命，至於如此。但其間又有不容已者。邇復聞有旨，令進素之日，所用膳內豬、羊、雞、鵝時價銀數，各封寄藏庫。臣等未敢仰窺聖意所在。伏願明詔光祿寺，凡寄庫銀兩，就以補助缺乏。今後一切供應，俱令隨事撙節。則仁心益廣，而聖德益崇矣。」上納之。
武宗南巡，姚鏌為山東布政，朝見。上奇其狀貌，獨中官不喜。御駕黑龍舟被觸，上驚問為誰，對曰：「姚布政。」上笑曰：「是美髯者耶？」釋不問。是日鏌駐驛中，實不知。次日，有以告者，始拜謝。上曰：「偶觸何傷？去！去！」武宗明聖如此。
武城中衛軍餘鄭旺，有女名王女兒者，幼鬻之高通政家，因以進內。弘治末，旺陰結內使劉山求自進。山為言「今名鄭金蓮者，即若女也。在周太后宮，為東駕所自出。」語浸上聞。孝廟怒，磔山於市。旺亦論死，尋赦免。至是又為浮言，如前所云。居人王璽覬與其厚利，因潛入東安門，宣言國母鄭居幽若干年，欲面奏上。東廠執以聞。下刑部鞠治，擬妖言律。兩人不承服。大理寺駁讞者再，乃具獄以請。詔如山例，皆置極刑。
世廟在藩邸，不獨誕年河清三日而已。顯陵龍岡舊斷，土脈墳起。仗下小兒，暴長數尺。既登極，南山有鳳凰之聲，華村產麒麟之種。
己丑四月，世宗夢黃衣者數人陛辭南行，其勢甚速。次日，語閣學楊一清。對曰：「黃者，蝗也。南方其有蝗乎？」是秋，蝗果大至，在在皆滿。數日，為大風雨飄入海，盡死。是時上方厲精圖治，故見夢，且能消弭云。
河南懷慶府濟源縣道士宋本澄進紅線彩被二，花銀瓶一，云濟瀆廟池內浮出。賜鈔六十錠，勞之。其池時浮出銀幣借人，如期而還則得利，不則祝之不復出，且至虧折矣。
世宗因正月雪降，甚喜，有「天賜時玉」之諭。尚書夏言等作賦以獻。當時若雨雪之類，皆因禱而應，故張皇乃爾。後有秉筆修國史者，削去可也。
世宗有詔采芝。宛平縣民得五本以上。御醫李果以玄嶽鮮芝四十本進。三十六年九月，禮部類進千餘本。明年春，鄠縣民聚芝百八十一本為山以獻，內有徑一尺八寸者數本，號曰「仙應萬年芝山」。四川巡撫黃光昇進芝四十九本。十月，禮部類進一千八百六十四本。四十三年，御醫黃金進萬壽香山四座，聚芝三百六十本為之。
宋政和五年，蘄州產芝草遍境，計黃芝一萬一千六百枝。內一枝，色紫，九幹，尤奇。
嘉靖乙卯，上夜生庭中，御幄後忽獲一桃。左右視，或見桃從空中墜。上喜曰：「天賜也。」修迎恩大典五日。明日，復有一桃降。其夜，白兔生二子。上益喜，諭禮部謝玄告廟。未幾，壽鹿亦生二子。於是群臣上表賀。上以奇祥三錫，天眷非常，各手詔答之。
嘉靖十八年，冊立皇太子，日下有五色雲見，徑二丈，形如龍鳳。然卒有己酉之事。洪武十八年，黃子澄進士第一改第三，唱名時，五色雲見，與韓魏公同符。然卒有壬午之事。人言卿雲未必祥，是大不然。十八年分封，裕邸竟為天子，開隆萬萬年太平，瑞在此不在彼。文丞相生，父夢乘紫雲來，故名曰天祥，字曰宋瑞（信國小名雲孫，亦因此）。天祥就義，收宋三百年養士之效，宋之瑞也。子澄雲見，死節不辱，高皇帝知人之明，我明之瑞也。忠臣義士，國之麟鳳，豈羨富貴福澤哉！
世宗立農壇於西苑，耕熟地五頃七十畝有奇。歲用農夫五十人，管農老人四人，騾夫八人。日食口糧三升，太倉關給，仍復其身。耕畜一十六頭，御馬監倉給以草料。其農具俱出之內官監。五穀種子，順天府送用。倉廒、農舍、牛房，工部蓋造。每歲戶部侍郎一人，郎中一人，提督之。所獲納之恆裕倉，以備郊廟之粢盛。撥太倉軍鬥三十人守之。歲終，戶部奏報其出入之數。
世宗以迎立功，封駙馬崔元為京山侯。禮部以本朝無故事為言，上曰：「永樂初年，駙馬王寧以翊戴功封永春侯，何言無故事？」豈世廟之深諳故實，抑崔及左右密進而見之詔旨耶？然永樂中駙馬封侯者，尚有宋瑛等數人，不止於王寧。禮部以無故事為言，非欺妄即疏漏。當時尚書為毛澄，其不觸怒抵罪，幸矣。
世宗篤於倫常。嘉靖元年，立皇后陳氏。八年崩，諡悼靈。立順妃張氏為皇后，十三年正月癸卯廢。越十日，立德妃方氏為皇后。張後以十五年薨，用廢後吳氏禮葬之。
中宮之廢，非小事也。中間緣故，史官不著一字，野史亦無有及者。豈宮禁事秘，非外人所得與知耶？余童子時，一老儒為言：張後之廢，實由張延齡兄弟。世宗方以昭聖初年裁抑章聖，憤甚。而延齡故多怨家，為人所訐下獄。昭聖急，因上生子，諭來見致賀，上辭之。再諭再辭之。益皇急，托張後為言。後方有盛寵，乘夜宴，述太后意。而太后亦先遣人傳上云：「延齡事，將就罷。」上已怒，諭閣臣，謂太后云云，然尚未有以發。及聞後言，大怒，即褫冠服與杖，明日下令廢黜。延齡竟坐死。考之史錄，日月正相值，老儒之言真耶，其亦齊東野人之類耶？
世宗以母後不顧燕婉之好，誠剛誠孝，而張後之不幸已甚。昭聖此時，其又何以為情？夫昭聖在孝廟時，專寵驕妒，致孝廟終身無他嬪御，養成二張之惡。武宗立，母族甚見疏外，昭聖默默，已不能得之於子，胎禍極於世宗，所存者一虛名耳。孝宗在天之靈，將何以慰耶？
嘉靖己酉春，虜警。撫寧侯朱嶽、英國公張溶、西寧侯蔣傅、惠安伯張鑭、錦衣指揮同知鄭璽、僉事孫堪偕給事中楊允繩，於閱武場比試應襲官舍。璽忽報訛言云：「虜入寇，至沙河。」嶽等皆懼而走。允繩以聞。詔責璽訛言驚眾，褫職。嶽、溶怯懦損威，革坐營管事。傅等不能規正，各奪俸二月。
林康懿公廷昂為工部尚書。世廟御便殿召公，顧視，奇其狀。明日，公疏節財用，省營建。上曰：「朕方期若，若乃言我。得非林俊子耶？」左右或對：「其父亦尚書，非俊子也。」上顏乃霽。然則上於見素公終有不釋然者矣。
世宗偶以暇，使侍臣各道其邑里人物。及豐城大宗伯李璣，應聲對曰：「鄉有長安、長樂，裏有鳳舞、鸞歌，人有張華、雷煥，物有龍泉、太阿。」上嘉其敏括。
王沂公曾，青州人。宋真宗問云：「卿鄉里諺云：『井深槐樹粗，街闊人義疏。』何也？」沂公對曰：「『井深槐樹粗』，土厚水深也；『街闊人義疏』，家給人足也。」真宗善其對。
世廟初年，勳輔諸臣同遊，賜畫扇。有木刻海榴罌墜子，可寸許，穴其腹，藏象刻物件凡一百件，亦天下絕巧也。
嘉靖四十年，宮中龍涎香悉毀於火。上恚甚，命再購。戶部尚書高燿進八兩。上喜，命給價七百六十兩，加燿太子太保。實火時中人密竊以出。上索之急，燿重賄購得，因聖節建醮日上之，大稱旨，加賞。蓋內外之相為期蔽如此。未幾，廣東進龍涎香至五十七斤。
世宗以大小珠一函及甘黃玉刀鋏一具示燿，令求珠玉如式。凡兩月，上意遲之，復諭燿曰：「金玉珠寶，古今常有；王侯制度，非不經之用。爾職當思自盡，無徒遠嫉怨為避害計。祖宗時，內藏之積，至弘治年盡矣。然非孝宗自用。今無一二。其多方搜覓，並買黃金四千兩進用。金價於欽取銀兩內給之。」燿懼，乃以先覓得大小珠四等共一千五百餘粒，用價二萬二千五百餘兩，貿之以進。未足瞳原旨所取之數，且無甘黃玉，疑司帑吝費，不以時值給，故民間解有售者，仍命燿亟如數購進，母媛。會晏駕，乃止。
穆廟立，值南郊，以戎服出。蓋上喜習武服。此自便，非登郊壇者。群臣具諫，徐文貞止之，進密揭。上笑曰：「此服原非見上帝者，何慮之過？」
國朝聖駕大閱，惟隆慶三年一舉，其說發於張太嶽，計費不下二百萬。海內因傳欲復河套。其實穆廟欲馳騁自快，非修故事，亦非幸邊功也。神考九年如之，亦太嶽之意。然此舉盡可已，畢竟是撫按將帥事。惟五月禁中射柳，聚諸徹侯若大將角試，較其優劣，如先朝故事可也。
《玄兔圖》，宣皇帝御筆也。圖以淡墨微圍其傍，似碧空滿月，上有丹桂花子垂垂，下有瑞草作紫白色，兔居中間，毳比纖煙，意態安閑，真是神物。蓋宣皇，帝王中文武全才，遊戲丹青，並臻妙境，遠在唐太宗之上。萬曆九年，上御文華殿，宣召入直史臣王家屏、沈懋孝、張元忭、劉元震、鄧以讚入見，取圖示之，令賦詩。復命曰：「輔臣以下皆可賦，親書於軸，並得自用圖。」越三日詩成，自大學士張居正而下三十有五人。進御，上覽之，甚喜。常熟趙固圖其副，勒之石，真熙朝之盛事也。
申文定公為史官時，有《祛倦鬼文》。神廟即位之二年，御筆改魔字。考其文作於丙辰歲，已十九年矣，上方十二歲，何由見之？間以問文定公。公云：「此內史持入，上覽而喜，遂灑筆。」而公亦以此受眷，且大拜矣。
相傳神廟宮中自號禹齋，故己卯科南京以「舜亦以命禹」試士。主試者高啟愚，四川人；羅萬化，浙江人。至壬午，張江陵死，有疾高者，妄傳江陵堂中掛《舜禹授受圖》，高以此媚之。南台抨擊，謂江陵有逆謀，而高為之用，高遂落職。嗟乎，張有此心，乃掛圖取疑，而高顯然藉此媒進，何騃乃爾！讀書人宜有分曉，乃好入人過，謀反叛逆亦坐之不恤，非人禍即天殃矣。
鄭州土城無門扉，相對如闕。中有藥王廟，王即扁鵲，州人也，封神應王。神廟玉體違和，慈聖皇太后禱之，立奏康寧。為新廟，建三皇殿於中，以歷代能醫者附焉。
神廟二十七年己亥四月二十四日，獻倭俘禮成。大司寇蕭嶽峰大亨，領左右侍郎出班奏事。長身偉貌，燁燁有威。時上御午樓，朝暾正耀。蕭跪御道，兩侍郎夾之，首僅及肘。致詞先述官銜、名姓及左右侍郎，並請犯人某某等磔斬。末云：「合赴市曹行刑，請旨。」凡數百言，字字響亮舒徐。宣畢，俯伏。上親傳「拿去」二字。廷臣尚未聞聲，左右勳戚接者，二遽為四。乃有聲，又為八，為十六。漸震，為三十三。最下則大漢將軍三百六十人，齊聲應如轟雷矣。此等境界，可謂熙朝極盛事。是日，天氣晴和。余以廿七日持節出國門，封榮世子，躬逢其盛，良自不偶。次年庚子冬十二月，獻播俘禮，亦如之。而寒甚，百官噤栗。館友莊衝虛面最白，侵而成紅；余面赭，幾變而黑。或嘲曰：「雲長作翼德臉也。」宣畢，囚大呼稱枉。每囚一鐐，肘外覆以朱衣朱巾，名曰罩甲。一官押之，十人叉而扶，且推之，出西長安門。夾道觀者無慮百萬，車擁轂積。大司寇督至西市，僅二十里，日晡方達。比行刑，近昏黑矣。
光廟正位東宮，內官往往託疾引去。萬曆四十三年五月初四日，棍徒張差持梃入。第一門只兩內官守之，一年七十餘，一年六十餘。第二門寂然無人。差掊一人僕，至殿簷，超級而上。韓本用等群呼齊集，亦不過七八人而已。皇太子親奏送部，招出同謀，云「見一人，打一人，小爺洪福大了。」語多支吾，坐以風顛而止。
萬曆二十二年，光廟以皇長子出閣講學。故事：講必巳刻，遇寒暑傳免。至是定以寅刻，亦不傳免。二十八年十一月大風寒，諸講官立殿門外。時暖耳尚未賜，爐火亦未舉，光廟方出，噤甚。郭明龍充講官，最科深且長，既入，大言：「天寒如此，勿論皇長子宗廟神人之主，玉體當萬分珍重，即如我輩，辛苦讀書得此一官，忝清華，列禁近，亦是天上人，若中寒得病，豈不屑越太甚！」喝班役速取火禦寒氣。時中官各圍爐密室，特無人倡率，無敢明用。聞郭言，盡抬出奉皇長子。環向，始覺暖適，怡顏完講。事上聞，亦不罪也。郭因此受眷東朝。妖書事發，傳語廠監陳矩曰：「饒得我，饒郭先生罷。」其真切如此。而諸講官方叩頭時，密視光廟袍內止一尋常狐裘，講案高僅二尺餘。蓋初出時所御，歷七八年不敢奏易。
光廟出講，年僅十三歲，岐嶷不凡。每講，閣臣一人入直看講。御案前有雙銅鶴。故事：叩頭畢，從銅鶴下轉而東西面立。一閣臣誤出其上。光廟囑內詩曰：「移銅鶴，可近前些。」雖不明言，意已嘿寓。眾皆歎服。一日，講「巧言亂德」一節。講章解曰：「以是為非，以非為是。」余友劉幼安當直，既敷衍畢，從容進曰：「請問殿下，何以謂之亂德？」朗然答曰：「顛倒是非。」蓋化詞臣之句而櫽括之，更覺明切。退相語，以為真天縱不可及也。
進講既畢，必奉玉音賜酒飯。所賜比常宴最為精腆。非時橫賜，又不與焉。此儒者際遇之極榮也。後講官從便，自攜食榼，光祿寺折送，其數不少。乃二十二年之講，裁減不及錢許。幼安常笑曰：「我輩初做秀才時，館穀每歲束修不下五六十金，又受人非常供養。今為皇帝家館師，歲剛得三十金，自食其食。每五鼓起身，步行數里，黎明講書，備極勞苦。果然老秀才不及小秀才也。」又言：「大暑，侵晨天氣涼，出入猶便；大寒，衝風，幾於裂膚。至先朝銀幣、筆墨、節錢之賜絕響，端午節不見一扇。聖上教子，可謂極嚴極儉者。」
萬曆三十一年十二月，妖書事發，神皇怒甚。上下危疑，恐動搖國本，則禍不獨中於臣子，且移之社稷。幸神皇主意素定，方嚴捕時，召皇太子，大聲諭曰：「哥兒，汝莫恐。不幹汝事。汝但去讀書寫字，晏些開門，早些關門。」仍遣司禮監田義口傳聖諭內閣：「我今日親朝聖母回宮，就宣皇太子在啟祥宮，賜皇太子慰言。」乃戒諭皇太子云：「我的慈愛教訓，天性之心，你是知道。你是純誠孝友好善的，我平日盡知。近有逆惡捏造奸書，離間我父子兄弟天性親親，動搖天下，已有嚴旨緝拿，以正國法。我思念你必有驚懼動心。我著閣臣擬寫慰旨，安慰教訓你。又有戒諭內外執事人等旨意，今日宣你來，面賜與你。我還有許多言語，因此忿怒動火，難以盡言。我親筆寫的面諭一本，賜你細加看誦，則知我之心也。到宮安心調養，用心，云云。毋聽小人引誘。」傳時淚下。皇太子亦含淚叩頭請去。送至殿簷，隨賜膳品四合，手合四付，酒四瓶。傳與先生知道。夫禁中嚴密，一啟閉間，何勞天語叮嚀如此。就中機械，神皇灼見，不待張差之梃，已得之十二年前矣。

