
常鄭公既擒納哈出，其眾驚潰，河水一夕大深，斷其後路，皆曰「天也」。其帥五十八帥眾來歸，亦曰「天也，非不得已也。」五十八，阿連人，習其國書，入太學，粗涉傳，頗醇謹。在元為平章，既歸，賜姓。歷官數有功，恬退不爭，以壽終。
也先之變，山西榆次縣李員外亦走虜中為之用，蓋利其賞賜，且政寬，不受文法苦楚也。時見獲奸細李喜、孫荊弼之言如此，係景泰五年，御史鍾同審出。
自廣寧東二十里，至海州東昌堡，凡一百七十里，緣路浚河，謂之路河，海運由此河直達廣寧。嘉、隆間增築河堤，人馬通行其上。近年堤頹河塞，內水輒瀦為湖，而虜乘隙以入，居民行旅皆遭擄掠。此遼之大患也。
嘉靖三十七年，大同右衛被圍久。月糧既缺，舍餘馮瑤捐萬金代發。圍解不即償，且以朽幣抵之，瑤訴訟。經數年，楊虞坡還本兵，知狀，題奏，乃以馬價給之。
嘉靖四十二年十一月，宣府東關莊壯夫李愷挺身角虜，手刃七八人，身披十餘槍。授所鎮撫，仍坐堡提調。
俺答款貢，每五年守例寧靜，加賞一次，銀三十兩。大紅紵絲蟒衣一襲，彩緞表裏或八或六。中間小酋入犯，能制馭罰服者，加賞銀五十兩有差。萬曆九年十二月死，與祭七壇，敕書一道，彩段十二，表裏布一百匹，降真香七炷。若俺答者，跳梁於前，馴服於後，智哉，可謂變夷而享榮名者矣。妻三娘子，名哈屯，另築城以居，請名，賜曰歸化，寺曰弘慈。俺答為順義王，其子黃台吉封友虎將軍。台吉襲王封，其子扯力克台吉襲將軍封，亦如之。三娘稱一品夫人，不稱妃也。黃台吉更名乞慶哈，嗣封三年死，恤典如父，襲封亦如之。
把漢那吉既降，得歸俺答，命主板升之眾，號曰大成台吉，妻曰大成比妓，以哈台吉輔之。大成台吉死，三娘子欲以其妻與少子不他失禮，哈吉不從，三娘子以兵攻之。各落酋講和未定，扯力克自以兵收比妓為妻。扯力克者，黃酋之長子也。從此與三娘子成隙，而虜勢益分。板升之眾日受蹂躪，不能自存，丘富趙全之子入赴於總督鄭洛，求以千百人入附。洛以貢市好言卻之，大約都被夷人殺盡。把漢那吉封昭勇將軍，於萬曆十一年四月三十日射生，墮馬死。邊臣以聞，得旨：那吉首克歸款，忠順可嘉，給與辦祭，彩段六，表裏布三十匹。此賞猶薄，當照俺答例減半可也。
虜既互市，朝廷每遣僧賜以經像。始出塞，官為製大紅袈裟，四人輿，張蓋，爐香前引。至虜帳數十步，皆紅毯衣地，上施白繚綾。使者奉所賜經像，蹈以進。既入，施設，虜王投體膜拜，九頓首，良久乃起。起受詔畢，復九拜，甚恭。禮竟，敬問皇帝萬康，暨輔臣府部而降安否，震旦有無佛法隆汙。使者具對，且為推言善惡因緣果報之說，護生甚善，斬刈剽竊罪最劇。善升釋梵天生人中，不產邊地夷落，罪墮泥犁，受報無央。酋聞輒齧指咋舌。胡騎數萬，環以聽，大酋梵唱，屬而和者，如秋潮之撼山。羅拜，顙擊地，若萬杵登登也。酋故所奉西國像數軀，皆金銀，隨所駐，皆施淨幕，香花莊嚴，縣所得漢飾綢絹巾帨，虯結粉糅幾滿。使者始至，供酥油茶一盞。供佛、飯僧，皆設大胾。辭而行，攀戀浹旬不聽發。告以王程，輒曰：「師輩佛子，而制國法乎？」曰：「中華國法，大於佛法也。」使者四人，人餉馬數十蹄為禮。
王鑒川司馬云：「俺酋之雄心半耗於奉佛。以後虜中得西僧，輒奉為活佛，中國因而縻之，盡得其力。」佛教之有益於國家如此。但今之學士大夫亦有此好，浸淫成俗，虜性強變為弱，中國慈則變而險；虜性直變為和，中國智則變而詭，將來未卜所終，而其端已見矣。
互市起於漢武帝，所謂「關市不絕以中之」是也。有謂起於開元者，別是一說。然魏絳和戎亦是此意。而要之三代禦夷狄，亦必有所餌而羈縻者，非獨自漢始也。
西番烏斯藏等處，將命者都尉番僧，有闡教、闡化、輔教、讚善、護教五王，大乘、大寶二法王。以文皇神聖，亦迎法王至京，禮之甚重。今靈穀寺左尚有法王殿基。蓋彼中惟知法王重之，所以收之。若曰建醮薦福，此特假為名，弄人耳目而已。至正德中，命司禮太監劉允往烏斯藏齎送番供等物。時左右近幸言西域胡僧有能知三生者，土人謂之活佛，遂傳旨查永樂、宣德間鄧成、侯顯奉使例，遣允乘傳往迎之。以珠琲為幡幢，黃金為七供，賜法王金印袈裟及其徒以鉅萬萬，內庫黃金為之一匱。敕允往返，以十年為期，得便宜行事。又所經路，帶鹽茶之利，亦數十萬計。允未發，遣行相續。至臨清，運船為風阻。截入峽江，舟大難進，易以冓鹿，相連二百餘里。至成都，有司先期除新館，督造旬日而成，日支官廩百石，蔬菜銀亦百兩。錦官驛不足，傍取近城數十驛共之。又治入番物料，估值銀二十萬。鎮巡爭之，減為十三萬。取百工雜造，遍於公署，日夜不休。居歲餘始行。率四川指揮千戶十人、甲士千人俱西。逾兩月，至其地，番僧號佛子者，恐中國誘害之，不肯出。允部下皆怒，欲脅以威，番人夜襲之，奪其寶貨器械以去。軍職死者二人，士卒數百人，傷者半之。允乘良馬走，僅免。復至成都，仍戒其部下，諱言喪敗事，空函馳奏乞歸。時上已登遐矣。
洮河邊外皆番族，與虜隔絕。國初設茶馬司，與番為市。每歲納馬易茶者為熟番。封貢後，虜常鈔掠諸番。番不能支，俯首屈服，歲有輸納，名曰天巴。於是虜騎數至番中。而火落赤者，尤桀黠。入據莽刺川時，掠漢人畜，邊將或就索，輒復得之。萬曆十九年，副將李魁方大醉，軍士報虜有侵掠，魁即單騎赴之，不介而馳。虜人初來，持鞚自白。魁輒拔刀斫之，虜大噪，射魁。創甚，還營死。督臣檄大帥劉承嗣擊虜，不勝，虜遂入犯至洮河。副將李聯芳出戰，遇雨，為虜所乘，敗沒。乃以戎政尚書鄭洛為七邊經略使，切責順義，趣之東歸，而聲火酋之罪，革其市賞，逐之遠去，西邊以安。
番僧專以進貢為生業，邊吏因而為奸。每一起，必用大車數十輛，所裝玉石雜貨，以箱計者，不可勝數。各色番人附麗者尤眾。禮部雖執舊制，限起限數，終亦不得盡行其說也。在境上，建寺起屋，納妻妄，酗淫賭博，靡所不至。而所謂西方活佛者，代推一人為主，能前和，頗有靈驗。其禪修者，亦自不少。蓋自白馬馱經以來，歷晉至梁，顯於達摩。其西來者甚盛。至唐有玄奘之行，其後用兵，設州縣，屯戍，終於傾陷。宋為西夏所隔，元無所不包，遂窮河源。帝師、國師，自其本俗，朝廷因而羈縻之，車書萬里，固不得而盡廢也，乃主者每欲減削。夫國家浮費甚多，柔遠人，其得而輕議乎？
馮仰芹子履，大宗伯琦之父也，備兵雲中。小酋那吉入市，操強弓，請與戲下士角射。公曰：「吾與汝躬射。」虜射利近，密移遠其侯，公連射皆中，酋盡輸其衣裘鞍馬，大愧。乃前其侯，使自射而賞之，復盡予所奪，虜大喜，叩頭去，曰：「好太師。天朝有人。」辛卯，歲星見，民間訛言：「易州有王氣，官舉兵誅至矣。」眾空城走。郎中項公德楨過署中，策曰：「民方恫疑，未可驟止。」闔門，治具合樂，徐遣吏曉諭，乃定。
一邊將為餘言，近日虜得中國人，頗用狡計。先擁入邊，俟舉烽相傳，即回騎出，從他道入，入又舉烽，又從他道入。飽掠得志。邊將但見烽舉，即提兵往撲，既至，無所見。而先舉烽者以誤傳報軍門，他道失事者，盡推之烽堠不明以解，堠卒坐斬，並及其次，真是可憐。此際必當暗設一法，出入以單雙為別，互而用之可也。
邊將殺平民報功，不必言矣，更有一弊。時有降虜，至健而審譯無他者，留為家丁，束以帽服。其老弱言語可疑者，另置一處，高牆垣，嚴扃之，食以虜法，不改椎結。俟有失事，取斬之，或三五，或十餘顆，報上，驗之，真虜首也。因而免罪，且加賞。人皆不疑。蓋一參將曾守邊者，為余言如此。此最可恨，惜無有發之嚴禁者。
高皇帝欲征雲南，未發，乃衢童即謠於道。求其故，知為土地神所泄，因謫之雲南。後馮巫於府治之西山，故名其山曰進耳山。
雲南六詔：一曰蒙舍詔（今蒙化府）；二曰浪穹詔（今浪穹縣）；三曰鄧嶮詔（今鄧川州）；四曰遊浪詔（今施浪縣蒙次河之地）；五曰摩此詔（今麗江府）；六曰蒙雋詔（今建昌）。
五開、銅鼓等處，俗獷悍，其不逞，群而歃血立盟，推其豪為之魁，號曰華款。有犯者，家立碎。人畏之甚於盜賊。凡蠻夷不受鞭罰，輸財贖罪，謂之賧。誤用者，至作為器物。
廣南諸夷，以牛貨易，又謂裏為牛，幾幾十幾裏，則曰幾十幾牛。
南人用貝一枚，曰莊，四莊曰手，四手曰苗，五苗曰索。貝之為索。猶錢之為緡也。苗納糧一石，有至五兩、八兩者。
鮮卑聚語，崔昂問王昕曰：「頗解此否？」昕曰：「樓羅，樓羅，實自難解。」《宋史》曰「嘍羅」。
闌干之名，起於北魏。南蠻中，依樹積水以居，名曰闌干，大小隨其家口之數。往往推一長者為王。入唐，此二字成雅語矣。
番人見中國兵少，曰磨子兵，謂其子旋轉數，不能益也。殺而啖之，曰磨粉。立誓以埋奴為重，埋至數十人，有《埋奴銘》。
北戎、南蠻，都不出痘。一入中國，痘輒死。蓋夷落不啖鹽、醬，即胎毒無所觸，不發。
迤北地寒，不產鐵，迤南地暖，不產硝。故戎虜苗獞，國家得以五兵及火器製之。雖曰地氣，亦天意實有以限之。
諸葛擒孟獲，散青羌於五斗壩。此淩霄都蠻之自來。宋元豐中征之，國朝成化中征之，萬曆再征，皆因大雨而克。
萬曆二十八年，流民徐應龍為紅苗所虜，詐稱親王，假傳詔旨，嚇詐苗。擒獲論死，後遂誣紅苗僭稱名號欲稱兵者，可笑。紅苗介蜀、楚、貴三省之中，即古三苗遺種也。
播州前宣尉楊相，避禍，逃之水西安氏。後以病死，播人取屍，水西不與，多開供費之銀，求以地贖屍，播人難之。或為之謀曰：「以鹽浸紙，曬幹為券，三年必碎爛。然後與之爭地，彼無馮據，且以還我。」如其議，屍果歸。數年後，爭地，契已碎爛，水西計窮，而地終不肯歸。後告督府勘明，亦不肯歸，則以贖屍事尚在人口故也。
安疆臣俯首郭青螺中丞之命，絕楊應龍進兵，又讓後屯信地以報成功，即李霖寰總督亦許之，有「近地可撥，朝廷不愛惜」之語。及事平，蜀閫齮齕，黔中求多。安氏責輸糧，便輸糧，責獻印，便獻印，責擒叛，便擒叛，可謂恭順之至矣。乃蜀撫喬璧星欲取安氏為功，坐以侵佔播地為罪，而喜功之罪輩以為說，馴至以受賄棄地彈前督臣，王霽宇中丞逐之。此別有所謂，非因棄地也。
瓊州生黎，以香易土人牛，巡兵奪牛，黎憤，拔刀殺數人而去。此一尉可治。乃參將幸功，聞於兵使者姚善，率眾掩之，大敗。至督府遣師，又大敗。後調數萬人擊之，黎走險深入，得老弱首數百顆了事。官兵至一崖下，有蘇東坡碑，明示用兵之兆。籲，奇矣！其東坡先見，抑後人添飾耶？總督為江右張鳴岡，余同官南中，識之。
海島寨中必立一銅銃為鎮，失之則災眚立見。中國以計取之，方制其命。如閩中柬埔寨失銅銃，皇皇無據。約獻賊腹心，並我兵陷沒者數百人，乃以歸之，寨酋爇香領受，齎金書牙蠟來獻，誓擒賊報效，且請歲貢以為常。
高麗、朝鮮，皆以在東方，近日出，故朝字讀為朝夕之朝，鮮字讀作鮮明之鮮。
平壤府，其西京也。天使至，列兵江上護行。觀察使先於十數里外，遣伶戲來迓。抵近郊，列香亭、龍亭、儀仗、鼓樂，率僚屬迎詔。樂人皆著襆頭束帶，執仗者皆著戎冠葵花診。金釘帶與花同。陳百戲，環繞作百獸率舞態。幡幢四，上書曰：萬國同歡爭蹈舞，兩儀相對自生成，天下太平垂拱裏，海東無事鑿耕中。迎導入城，至大同館，門外東南二面各樹鼇山彩繃，山上下列伶妓諸戲。入館，行禮畢，王遣使來問安、拜詔。所至皆如之。
朝鮮有成均館，宣聖廟，其廟扁曰大聖殿廟制：欞星門、儀門、正殿兩廡聖賢俱塑像，並與華同。其春秋丁祭，俱用朝廷頒降。雅樂官有大司成、少司成。館生曰生員，府州郡縣學生曰生徒，皆著儒巾、藍衫，與華同，但巾用軟羅為之。
朝鮮使臣：洪武四年，用禮部尚書偰斯宣諭，隨命斯冊封。其用內相，起於永樂中。成化四年，朝鮮國王李柔卒，遣太監鄭同持冊封世子光為王。巡按遼東御史侯英奏，朝鮮雖稱外國，其人多讀書知禮，使非其人，必為所輕。且遼東瘡痍未起，歲復不稔，內臣沿途繹騷，勞費百端，乞追寢成命，選廷臣有學行者以往。上是之，以詞林充正使，給事中副之。
嘉靖七年，朝鮮人遇風，飄至通州，被囚於守禦所。訊之，乃其國主試官。作詩云：「白浪滔滔上接空，布帆十幅不禁風。此身若葬江魚腹，萬里孤臣一夢中。」又云：「跡殊溺海唐王勃，事異投江楚屈平。」
安南遣使，必以詞林為正使。將至，則國王躬率臣僚，馳百里外，立迎道側。使者以守國辭，則退至數十里，又如之。比至郭門，凡三迎焉。分階升位，正東西拜。
欽州知州林希元上疏陳伐安南之策凡四，上不報。蓋希元自大理丞左遷炎荒，忿懣無聊，故襲道路傳聞之語，以冀一當。李古衝貽書曰：欽州非用武之地，君面亦非封侯之相。蓋希元貌侵，誚之也。林，閩人，有文學，後升僉事，罷歸。
莫登庸之亂，安南黎寧遣陪臣鄭惟憭以聞。後赦登庸為都統使，惟憭不得歸，處之長樂，給城中宅一區，田五十畝，從者三十畝。籲！獨不能量才，處以小小職銜耶？即才不堪用，百金百畝之產，中國何吝焉？
安南進代身金人，範用囚服面縛。萬曆二十六年，黎惟潭自以恢復放，罪視莫登庸有間，為立面肅容狀。閱驗，嫌其倨，令改範俯伏焉。鐫其背曰：「安南黎氏世孫黎惟潭，不得蒲伏天門，恭進代身金人，悔罪乞恩。」二十五字。按進金人代罪，乃蓋蘇文所以戲唐太宗者，我朝宣德中用之。黎利仍陋習舛，諸大臣其未之考耶？
琉球一差，最為煩費。嘉靖間，給事中陳侃、行人高澄之奉使也，以壬辰夏五月，其行也以甲午四月。萬曆初年，給事中蕭崇業、行人謝傑之奉使也，以丙子秋九月，其行也以己卯夏五月。巨艦造作，文移來往，非經年不能成。桅木尤艱，丁丑歲造成，復破。一造費可九千金，官吏從人餼廩不與焉。及到國，日有飯，旬有問安，月有筵宴，隨從四五百人，淹留四五月，糧食犒賞，不可勝計。故《吾學編》有彼國遣陪臣至省城領封之說。
萬曆三十年壬寅當封，吾師許敬庵申請於朝，允領封之說，不從。次年遺給事中夏子陽、行人崔德，丙午年方歸。夏，余同年生相厚駐閩，與撫臣徐學聚牴牾。徐困之，月給十金為費，交章不休。
出使琉球所用舟，其形製與江河間座船不同。座船上下適均，出入甚便，坐其中者，八窗玲瓏，開爽明睿，真若浮屋然，不覺其為船也。此則艙口與船面子，官艙亦止高二尺，深入其中，上下以梯，艱於出入。面雖啟牖，亦若穴中之隙。所以然者，海中風濤甚巨，高則衝，低則避也。前後艙外猶護以遮波板，高四尺許，長一十五丈，闊二丈六尺，深一丈三尺，分為二十三艙，前後豎以五桅，大桅長七丈二尺，圍六尺五寸，餘者以次小而短。舟後作黃屋二層，上安詔敕，中供天妃。舟之器具，舵用四副，其一見用，其三防不虞也。櫓用三十六枝，風微逆，或求以人力勝，備急用也。大鐵錨四，約重五千斤，大棕索八，每條圍尺許，長百丈。惟船大，故運舟者，不可得而小也。華船二，不用，則載以行，用則藉以登岸也。水四十櫃，海中惟甘泉為難得，勺水不以惠人，多備以防久泊也。通船以紅布為圍幔，五色旗大小三十餘，而刀槍弓槍之數，多多益辦。佛郎機亦設二架，凡可以資戎事者，靡不周具。正副使各用一船，後從陳侃之奏，共一船。
吳惠，蘇之洞庭山人，進士。有膽氣，父子皆能武藝而有文名。惠使占城，舟遇颶風，有一大山石，擁出如刀戟，隱隱多人狀，去舟里許，祭訖而風返。占城國小土城，乘陴者持竹槍，其主坐馴象郊迎。既見，疾入。衛卒兩行，魋結趺地坐，三伐鼓，乃享使。其人極弱，夜鼓以十更為率。
成化中，給事中馮義與行人司副張瑾齎敕印，封占城國王孫齊亞麻勿庵。多挾私貨，圖市利。至廣東，聞齊亞麻勿庵已死，而其弟古來遣哈那巴等來請封，慮空還失利，亟至占城。占城人言，王孫請封之後，即為古來所殺，而安南已為偽敕立其國人曰提婆苔者權掌國事。義等不俟奏報，輒以印幣授提婆苔，封之為王，得其賂黃金百餘兩。又經滿剌加國，盡貨其私物以歸。義至海洋病死，瑾具其事，且納偽敕於朝。禮部劾瑾專擅封立，當正典刑，命下錦衣衛獄鞠治，始得其狀，法司比依大臣專擅選官罪，坐斬。時占城哈那巴在館，禮部譯問之，云古來實王弟，齊亞麻勿庵之死，以病不以殺，而所謂提婆苔者，亦不知其為誰。乃命哈那巴等暫回廣東，令有司以禮優待，俟提婆苔謝恩使至，並審其情偽別處之。瑾後亦減死，赦出。
元世祖征日本，固是好大喜功，卻有深意。宋末來降諸將范文虎等與部下何止數十萬，躑躅海上，恐為後患。故驅之入島，勝則輦海外奇珍貢我，不勝而死，盡除內患。這達子僅有算計。關白遣清正行長，與朝鮮為難，亦是此意。二酋決不敢歸，亦何苦殺入中國來？中國人全然不曉，懦者為封貢之說，躁者欲盡兵力，跨海長征。中國有甚兵力，學得倭子襲人？只備禦為上，漸漸消耗他。
關白信急時，上封事者謂十萬入廣，十萬入閩，十萬入浙，十萬入淮，十萬入山東，十萬入天津，將如何？余在家暗笑道：關白坐七十二州，盡自得意，要中國來甚麼？獸離穴即擒，彼難道全不思前算後，孟浪發六十萬人渡海，幾許人看家？當一個大人家發出五隻哨船，也自不易入，夜來便覺虛怯。中國大矣，分八枝兵攻，楊應龍費了多少氣力，不謂日本便能大舉？
或曰：「海上儆急，難道可置度外？」曰：「天下事，你道那一件可置度外？人家近了小漾小水，也要提備，況下海通番之人，勾引竊發，東西海面，不啻萬里，在在事體不同，隨方備禦，頗其人何如耳。」
海寇莫甚於孫恩、盧循，卻未聞通倭。當是倭尚微細。孫、盧在海邊騷擾，透入內地，受其殘破，中國只禦之於陸，不聞戰於海洋。比據廣州，便窺伺荊江、建業，為劉寄奴所滅。
倭一名韓中，以其鄰三韓而國也。
倭寇之起，緣邊海之民，與海賊通，而勢家又為之窩主。嘉靖二十六年，同安縣養親進士許福，有一妹，賊擄去，因與聯婚往來，家遂巨富。考察閑住僉事某，放誕挾制，尤屬無賴，甚至占官兵為防守，一方苦之，甚於盜賊。及朱秋崖開府巡視，行保甲法，破碎其謀，而謗言大興。今承平六十年，恐復有襲此風者。
嘉靖三十一年春三月，倭登黃華。勇士某等三十六人接戰，死之。勇士者，栝人也，驍悍無比，皆衣楮甲，用鐵搊。與倭遇，即前突之。而淫霖不止，甲濡且重，又兵寡不敵，欲少退擇利，顧橋已斷矣。蓋土人畏倭，而以勇士委之也。倭凡數百千人，尾勇士數人而行。勇士迫追則舉搊反擊，逐賊，賊走復來，如是者數四，莫敢近。土人隔水望見者，莫不壯之。於是勇士乃從埭渡，埭崩，而栝人不善水，遂瀋水中。賊從上射之，宛轉死矣。其後河上常聞鬼哭聲焉。
嘉靖三十五年丙辰五月初一日，倭船五十餘，從吳淞猝至上海，百計攻圍。積十七日，內外援絕。賊窺西南隅，地曠而僻，作竹梯三乘，高興城等，置兩輪於左右端，乘四鼓時，守者多倦寢、賊布梯濠上，匍匐渡者百餘人。舁梯倚城牆，推輪而上。一賊躡級將登，適守城鄉紳徐鳴鸞，不寐心動，促諸生唐緝巡城，瞥見驚呼。城夫楊鈿躍起，登女牆吶喊，賊從下以槍戳之，鈿墜城外。壓梯上，賊亦墜。城上炮石如雨，賊不能支，退而涉濠。偶潮決浦口堰，水高數尺，相隨溺濠中，城上人未之知也。平旦，賊棄營壘走，偵者往濠上，見衣裾浮水面，拽之，得死人。爭入水，拽得六十七人，皆披重鎧，持利器，頭顱大如斗，口員而小，色黝黑，知為真倭。其精銳盡於此矣。是日，賊從浦中南去，至六月七日，復回舟，從浦出海。自後雖有警報，更不入境云。
嘉靖丙辰，倭寇淮揚。李克齋遂為督撫。子見羅材，時上春官，年方二十餘，適在署中，見攻圍勢急，援兵未至，白於父，匹馬散服出門，召淮揚城內諸豪問計。發漕司庫金，大陳廡下，明賞格，令諸豪縋出，募通泰河上敢死士三千縋入，給兵仗，夜半縋出。自將，乘雨後奮擊，大破之，斬首五千。諸將追蹙，盡殲之。克齋以此晉南大司馬。見羅馳歸，不顯其功。沈晴峰在圍中親見，筆於書，當不誣也。
古稱操舟者為長年。王長年，閩人，失其名。自少有膽勇，漁海上。嘉靖己未，倭薄會城大掠，長年為賊得，挾入舟，舟中賊五十餘人，同執者男婦十餘人，財物珍奇甚眾。賊舟數百艘，同日揚颿泛海去。長年既被執，時時陽為好語媚賊，酋甚親信之。又業已入舟，則盡解諸執者縛，不為防。長年乘間謂同執者曰： 「若等思歸乎？能從吾計，且與若歸。」皆泣曰：「幸甚，計安出？」長年曰：「賊舟還，將抵國，不吾備。今幸東北風利，誠能醉賊，奪其刀，盡殺之，因捩柁飽帆歸。此不可失也。」皆曰：「善。」會舟夜碇海中，相與安計，令諸婦女勸賊酒。賊度近家，喜甚，諸婦更為媚歌唱，迭勸。賊叫跳歡喜，飲大醉，臥相枕藉。婦人收其刀以出。長年手巨斧，餘人執刀，盡斫五十餘賊，斷纜發舟，旁舟賊覺，追之，我舟人持磁器雜物奮擊，斃一酋。長年故善舟，追不及。日夜乘風舉帆，行抵岸，長年既盡割賊級，因私剜其舌，別藏之。挾金帛，並諸男婦登岸。將歸，官軍見之，盡奪其級與金。長年禿而黃鬚，類夷人，並縛詣鎮將所，妄言捕得賊零舟，首虜生口具在，請得上功幕府。鎮將大喜，將斬長年，並上功。鎮將，故州人也。長年急，乃作鄉語，歷言殺賊奔歸狀。鎮將唶曰：「若言斬賊級，豈有驗乎？」長年探懷中藏舌示之，鎮將驗賊首，皆無舌。諸軍乃大駭服。事上幕府，中丞某，召至軍門覆按，皆實，用長年為裨將，謝不欲，則賜酒，鼓吹乘馬。繞示諸營三日，予金帛遣歸，並遣諸男婦。而論罪官軍欲奪其功者。長年今尚在，老矣，益禿，貧甚，猶操漁舟。
我湖人，失其名。倭自松江出掠，湖戒嚴，僉民兵，勇士與焉。時烏程尹張公諱冕，有膽氣，部勒東出禦倭，至平望登岸，止勇士隨之。忽有十餘倭突出，張窘甚。勇士奮而前，揮張使去，竟死之。張尋得其屍，傍有死倭六人，其首已為土人刎去得賞，蓋皆勇士所殺也。為葬於峴山之麓。
關白，倭之官號，如中國兵部尚書之類。平秀吉者，始以販魚，醉臥樹下，別酋信長為關白，出山畋獵，遇吉衝突，欲殺之。吉有口辯，自詭曾遇異人，得免。收令養馬，名曰木下人。吉又善登高樹，稱曰猴精。信長漸委用，合計奪二十餘州。後信長為嗬奇支所殺，吉討平之，遂居其位。丙戌年擅政，盡並六十六州。其主山城君，懦弱無為。壬辰破高麗，改天正二十年為文祿元年，自號大閣王，以所養子孫七郎為關白。
日本原六十八島，各據其地，至平秀吉，始統攝之。及老且病，子秀賴尚幼，托於婦父家康代攝其位。吉死，家康止以和泉、河內二島歸賴。賴既成立，索其位於家康。不與，忿還其女，致爭鬥。賴兵敗，走入和泉，焚城而死。又有言逃入薩摩者。其位遂歸於家康，傳其子為武藏將軍。倭俗簡易，寸土屬王。倭民住屋一編，闊七尺。歲輸銀三錢。耕田者，粟盡入官，只得枯稿。故其貧者，甚於中國，往往為通倭人買為賊，每名只得八錢。其人輕生決死，飲食甚陋，多用湯，日只二餐，以苦蓼搗入米汁為醋。其地多大風，夏秋間風發，瓦屋皆震，人立欲飛。乍寒乍暖，氣候不常。其暑甚酷，一冷即挾纊。九月以後即大雪，至春止矣。大小終日圍爐，婦人齒盡染黑，閨女亦然。以雪拋擲，孩子穿紅繡紗，踐於雪中，不惜。其酋長喜中國古書，不能讀，不識文理，但多蓄以相尚而已。亦用銅錢，只鑄洪武通寶、永樂通寶，若自鑄其國年號，則不能成。法有斬殺，無決配。倭人傷明人者斬。倭王見明人，即引入座。我奸民常假官，詐其金。留倭不歸者，往往作非，爭鬥、賭盜、無賴。有劉鳳岐者，言自三十六年至長崎島，明商不上二十人，今不及十年，且二三千人矣。合諸島計之，約有二三萬人。此輩亦無法取歸，歸亦為盜，只講求安民之策可也。
萬曆四十四年，閩撫台黃興參遣義民董伯起出海探倭。五月十七日，柁手館頭施七回言，伯起同李進、葉貴、傅盛三人，十六夜自館頭開洋，十七天明至竿塘，一更至橫山，十八早至東湧，一路兵船躲各嶴，皆不見，遂上東湧山四望，止倭船一隻，泊山後南風嶴，一泊布袋嶴。二嶴相連。篷檣俱卸，但掠定海白旁船，藏南碴穩處。伯起即將海道紅票，埋藏山上，並抝天妃判官手為證。忽見南碴船張帆來。施七曰：「此非好船，好船不起帆趕我也。」李進曰：「今勿走，走則銃打立盡。」少頃，倭船至，通事同倭過船搜問：「汝何船也？」齊應曰： 「討海船。」通事問：「見有兵船否？」應曰：「無有。」通事目伯起等曰：「汝但說有兵船，他以五十金雇我來，我欲去，他不肯去，說有兵船，他方去也。」眾曰：「我說恐殺我。」通事曰：「不怕，不怕，汝但開口作說話狀，我為汝說。」又曰：「汝既討海人，為我取水。」眾見倭坐我船中，不得已，為取水訖。彼首軍忽過船，細視伯起，相其手，又視葉貴，三個遍相之，即搖首：「汝不是討海人，老實說，不說，殺汝。」眾未應。倭以刀恐之者數。眾慄慄相視。伯起知不免，大聲曰：「我說亦死，不說亦死，我等是軍門海道差來，聞汝造船三百隻，我軍門海道，已備有戰船五百隻，汝來則戰。汝若是好船，何故久泊此地？今日殺我也由汝，不殺亦由汝。汝殺我，兵船即至矣。」於是群倭齊拍手，喃喃且吐舌。通事曰：「他琅砂磯，國王差往雞籠，風既不便，歸去恐得罪，欲將你首軍一人，去回報國王免罪，決不害汝。」即問誰是首軍，眾指伯起。首軍者，彼處老爹之稱也，遂呼伯起過船。伯起奮而過曰：「我今拚命報國矣。」即索網巾於倭，得之，又索衣，首軍以番衣予之，不受，從葉貴等，借衫遞與之。倭首軍陪伯起食飯。此十八晚事也。十九亭午，帶所掠船並我船，送至台山外，伯起為請放，即放各船歸。倭船大可丈八，內有馬四匹，銅鐵滿艙，皮箱甚多，叫我人去看，說汝國人往我處，每年有三四十船，我俱禮待你。中國人見我來，便要殺。說彼國簡易，說中國即皺眉。倭亦能寫字，以筆與伯起寫，伯起不寫。倭即寫日本人無情。伯起取其筆，寫日本人有情。倭又抹卻有字，仍寫無字。七又言倭人與吾人，亦無甚異，但喜弄刀，或以刀作銃，眇視而聲之，無刻不然。此差原係方輿，輿薦伯起自代，傅、盛等三人皆方輿所遣。三人歸，而伯起不返，可憐！明年三月，以計紿之，送歸，得為海上裨將。
禦寇之策甚詳，大要曰「禦於海，使不得上岸」，為最緊著。數其次，曰將、曰兵、曰船、曰器械。然倭之言曰：「兵船至，我臥而殺之，兄弟兵至，我立而與敵。」兄弟兵者，謂漁船也。蓋漁船不畏風濤，膽壯，能識風勢、水勢，第不敢帶銃。若招募編隊，給以工食，資以刀銃，而不廢其捕漁之業，又漁人中聽其自推擇為長，良有司約束，隸於兵道，獲級之賞，一如官軍，而所謂點閘、團操、迎送、朔望、祗候之類皆免，則人自樂從。故從來海上破倭，多得漁船之力。今登、萊、天津用此法，防奴酋綽然，而多用兵者何？
世廟時，南倭北虜並急，其時竭天下之力，禦虜南方，急時所輸於北者，不絲毫減，中間悉力拮據，終得蕩平者，胡襄懋力也。事平之後，襄懋中讒死，同志如茅先生鹿門，幾至破家，有功秀才蔣洲、陳可願至謫戍。生平受襄懋卵翼煦沫者，皆噤而避匿，且諱之，不敢出聲。一切戰功，惟有鹿門《徐海》一篇，而最難致者王直，卻又不及。間以詰其子孝若曰：「尊公與襄懋情誼如何？乃不詳錄者何？」孝若蹙額曰：「並此篇幾削去，賴長兄言之，得止。」嗟呼！世有縛一草賊，捕一叛民，因人成事者，尚連篇累牘，震耀以求，必傳於世。而公半壁之功，十餘年出生入死，辛苦泯泯，至此安用一時文士為？餘老矣，每每訪求，不可得。間有譚者，年遠未可信。近見唐凝庵先生胡少保傳，極為詳贍，喜甚，訂錄數款。惟王江涇之捷，的係張半洲經、李承庵天寵在事調度，襄懋方為巡按，固不得因之掠美也。
初為益都知縣，有賊曰草上飛虎，悍甚，眾至數千，據礦為患，久莫能制。公召其父母宗族，諭以利害，示之恩信，群盜解散。擇其可用者千人，編為義勇。會有詔，令巡撫曾銑募青齊兵入衛，遂以應焉，一不以擾其民也。
三十三年甲寅，江南倭大至，官兵屢敗。南兵書張經，帶部務，總督軍務。公為巡按，方至嘉禾，賊自武塘將逼城。公出酒百餘甕，米五十包毒之。封包如故，載以二小舟，授數健兒，齎冠服、文牒，若犒兵者。賊見逐之，健兒浮水遁。賊入舟，見冠服、文牒，信為犒兵也，呼類歡飲，且醉，復作飯食之，一時流血暴死者七八百。餘賊知中計，遂相戒，勿食民間遺物。會雨驟至，又無所得食，淋漓饑困，斃者益眾。遂解去。
三十四年乙卯二月，工部侍郎趙文華祭告海神，兼視軍情。四月，至松江祭海。是時倭據川沙窪柘林為巢，涉冬春，新倭復日有至者，地方甚恐。及狼兵至者五千人，眾稍安。總兵俞大猷遣遊擊白泫等稍有斬獲。文華因謂狼兵果可用，厚犒之，激使進剿。至曹涇，遇倭數百人，與戰不勝，頭目鍾富、黃維等十四人俱死，失亡甚眾。於是賊知狼兵不足畏，復肆掠如故。五月，張經蹙倭於王江涇，大破之。經素貴倨，以文華部民也，藐之，觸怒。會倭寇蘇州大掠，即奏經畏懦失機，玩寇殃民。上怒，逮經及巡撫李天寵問斬，以應天巡撫周充代經。尋以充衰老，黜之，以南侍郎楊宜代超公，僉都御史代天寵。而先四月，公上疏，請宣諭日本，覆允。比得旨，新受事，檄寧波，選委知海情者，得弟子員蔣洲、陳可願二人，因令充正副使。而先犯海禁繫獄朱尚禮、胡節中，並釋。令各募二十人，輔洲等齎文以往。公密授計，洲以十月壬午行，十一月丙午至日本，從山口、豐後，二道宣諭。汪直，故為舶主，原徽州人，因令養子毛冽，率眾邀洲等至五島，詢以故，洲等奉計誘之。直佯言曰：「我本非為亂，因俞總兵圖我，拘收家屬，遂絕歸路。今軍門如是寬仁，我將歸，然毋用人眾也。今聞薩摩島徐海等，大糾倭眾，來春必犯浙、直。吾令毛冽、葉宗滿伴送陳副使、朱尚禮先覆軍門，吾與蔣先生宣諭畢日，亦同歸順。但倭國缺絲綿，必須開市，海患乃平。可願偕毛冽，以仲冬閏月，泊列港，至定海關。」已而直剿殺海洋流賊數十級效功，以窺我意。公詢得其情，奏聞，且厚犒之。趙文華遂請還京。
三十五年丙辰正月，冽率倭兵一百八十人，助盧參將搗舟山賊，斬首三十，餘賊奔邵嶴山，屯於山巔。公奉旨齎冽等金幣，且令回諭直早歸順。冽感激，因送商伴夏正、童華、邵嶽報徐海入犯消息。遂留為通事，陰厚遇之，意未嘗一日不在直也。是月辛酉，賊數百，自閩連江洪，突犯平陽、仙居等縣，趣四明、奉化，合錢倉新至，賊深入上虞，轉戰千里。官軍望風奔潰，海道孫弘軾馳檄告急。甲子，自率標兵渡錢江而東，合諸道兵，及容美土兵皆會。丁卯，賊由上浦潛渡曹娥江，見官兵由對山出海塘，轉山陰。壬申，公至江橋，遇賊夾河而行，從馬上操小旗，語諸將曰：「使此賊見我旗指，不顧而西，勝負未可知。若觀望遲疑，即可撲滅也。」賊見旗東西交指，果聚立，公笑曰：「賊氣奪矣。」麾兵渡河。賊驚，問諜者，知軍門自至，遂不敢戰，南走後梅村。急麾諸軍圍之，一晝夜，用火器力攻，賊負傷深匿，戰益急。我兵登屋舉火，煙焰大起，賊多焚死。已而雷雨大至，公與諸將冒雨立水田中，或勸之少避，不聽。明日五鼓，賊乘霧突鄉兵，我軍四合奮擊，俘斬二百五十九。餘賊逃走鍾村。平明，追及西嶺，殺百賊。賊披靡，公揮兵追之，少衄，復遣士兵及於蒲岐亭，斬六十級。餘賊夜遁入海。先是居民聞賊至，咸奔避入城，公所至，炊宿無所。薄暮，入山巔小庵，饑甚，道人具酒餅以獻。方數酌，哨者至，備詢其故。已而問哨者食否？答曰：「枵腹兩日矣。」公淚下，盡撤酒餅與之。道人講曰：「庵中僅有此，願少留。」公曰：「此探卒，吾三軍耳目也，不得食，必斃，寧忍饑以食有功。」左右皆感泣。時陳東屯於陶宅，知公悉軍而東，復襲敗官軍。楊宜剿新場倭，又敗，罷之，以南侍郎王誥代。而先文華還京，言倭大勢已定，餘零散者，諸將剿之可立盡。既敗報踵至，上甚疑，以問嚴嵩，嵩支吾以對，文華大懼。而素與吏部尚書李默有違言，因訐默出題謗訕，欲敗國事，初罷楊宜，即當以宗憲代，而專愎自用，推舉周充。充老悖，致殘倭復熾。上大怒，收默下獄，止誥無行，升公兵部侍郎，兼僉都總督軍務，升阮鶚代巡撫浙江。四月，鶚敗於崇德，陷驍將宗禮等，走桐鄉被圍。公諭解之。文華兼副都復出督視（七月收徐海、陳東。詳《鹿門集》）。公授計把總張四維，雪夜渡舟山，出賊不意，大破，殲之。
嘉靖三十六年丁巳，倭入閩、廣，改鶚撫福建，公兼兩浙巡撫，不更設。王直忽駕巨艦，擁驍倭，突進舟山涔港住泊。以送蔣洲為名，公遂遣夏正等往覘，而自提兵駐紹興。且令畫工圖涔港形勢，正還報，直語甚肆，謂必待奏奉明旨，許其寬宥，與以都督職，使得稽壓海上開市以息兵，方圖歸順，必不效徐海墮牢籠，作俘囚也。而畫工所圖形勢，甚險惡，四出峭立，海環其外，入口僅容一舟，別無他道。公覽之，謬曰：「此絕地也！」乃令直長子澄，述祖母意為書，道制府恩厚，促直早歸順，以全母子之情。遣直中表方大忠偕夏正等持往。直啟書，笑罵曰：「兒呆何至此！汝父在，故厚汝，父歸，闔門駢首戮矣。」大忠與正等曉譬百端，直意稍動，遣王滶、葉宗滿，隨方大忠、蔣洲至軍門輸款。公因送監軍御史王本固，本固疏其狀於朝，公念滶乃直之養子，用事不還。直且疑而生變，因言於本固送還。將行，公故引入臥內，留其宿，而預為題稿，力乞貸直，並諸將請戰書十餘篇。置之案間，乃出。飲大醉還，因呼滶入宿，而公甫入室，大吐，床蓆俱沾汙。侍者皆就寢。滶聞鼾聲滿室，竊起，翻案間，見疏稿，回顧公睡益熟，因錄其疏，復就榻。久之，公乃作伸欠狀，呼茶，且易枕席，而猶厭厭語：「我為兒子輩，苦心開生路，乃猶遲疑取死耶！」晨起，滶即於榻前告行，復好言慰之，陰檄文武諸將吏，聯絡棋布，以防奔逸。又密遣諜餌德陽諸酋長，購直首，使之自疑。直方猶豫，不知所出，滶等至，出疏稿示之，直猶未決，滶等力勸之，乃留夏正為質，自挈妻孥稽顙制府。公大喜，摩頂曰：「兒來何晚，時長至前三日也。」乃使朱尚禮、童華館伴至杭，參謁監軍。次日，即回軍還杭。具述始末，聞於朝，又為書達當事，言兵機忌泄，如上意，罪止於直，則已，必欲盡其餘黨，乞密啟上，萬勿宣之明旨。時倭賊諸奸多在直舟，公將以直為媒，漸致之，不煩甲兵，談笑以靖禍本。監軍疏先至，輒奉旨，悉剿餘黨矣。然公已逆慮其然，先遣朱尚禮往說諸小酋釋夏正，及諭王滶、葉宗滿來杭，滶等以候旨為辭，而密遣其驍銳吳九、項松、王四等，四散探旨。童華以告，公分遣將吏密擒之。明年二月，本兵檄至，直遂下獄，德陽走涔港，諸酋復叛。朱尚禮先聞，脫身走。夏正遂為所錮。公即移師寧波，調集諸將。水陸攻剿，賊堅壁不出，我師亦不得入，公曰：「襄謂兵機不可泄，正慮今日，惟坐困，不憂不全勝也。」時及汛期，新倭續至，或抵普陀，逼烏沙門，或自峒忄焦，奔東北洋，或自洋中趨舟山，則水兵擒斬之，或犯樂清、金鄉、梅頭、臨海、松門，或攻太平、台州、溫州、永嘉、磐石、象山、仙居、平陽，四散流突，則陸兵擒斬之。其追至鐵場山者，諸軍冒險奪嶺，三面奮擊，賊從山後，奔陷海塗中，長跪受刃，俘斬無遺。大都賊之驍悍，非徐海、陳東比，而我將士久戰，膽力益壯，習知賊技，不足畏避，雖不無一二失律，而所至成功，卒無有得與直黨合者。其黨困甚，聞有賊在朱家尖，遣六百餘人，自涔港奔沈家門援之，又從響礁門，出碇齒，奔沈家門，皆為我師所邀，俱敗入巢。公用命朱尚禮以先所收撫倭人夷來廷、夷來住等駕艇，伏炮其中，冒為倭船招之。賊不疑，登舟，來廷等佯稱還報，易八剌虎，先行。炮從舵後發，舟為煨燼。水兵乘之，俘獲二十二名，斬級二百五十，沉溺者無算。賊氣日挫，因嚴督諸軍，分番攻剿，殺傷甚眾。諸賊積恨為夏正所誘，支解之。公聞，躬至海邊，望祭慟哭。諸軍皆為墜淚。賊自知勢孤援絕，焚其餘舟，將並力出海。官兵乘勢焚柵廠，火光燭天。各賊夜奔柯梅候潮，官軍擊之，賊乘束仔小舟，遁出浦，水兵擊沉其半，斬首九十有七，諸將復統蒼船，追之俞山外洋，沉其四舟，生擒賊首汪印山、陳禮，計得脫者不及十一矣。是時，賊至江南者千餘，水兵禦之，不得登陸，遂扼之於崇明之三沙。江北之賊幾七千，北枝據淮安之廟灣，南枝據揚州之如皋。公皆分兵助戰，前後斬馘俱盡。三沙賊為官兵所困，不得聘，乃卸屋材為小舟以遁，飄至江北，亦殲焉。三十八年十一月，本兵再駁汪直等罪狀，下撫按三司詳議，梟斬於市，妻子沒官，葉宗滿免死戍邊，加公太子太保左都御史，蔭一子錦衣副千戶，文武將吏各加升賞。夏正死事，贈都指揮，使蔭一子，與朱尚禮、童華、邵嶽，俱正千戶。
先是處賊萬餘，盜義烏礦，會令缺，丞尉率鄉民逐之，賊易丞尉，列陣而出，戕鄉民，民怒，奮力死鬥，賊披靡入山，民追破其巢，賊悉戰死。公聞之，喜曰：「處賊稱悍，烏民一戰殲之，勇可知已！吾方求其人而不得。儻新尹任事，浙可不徵調而強矣。」會江陰趙大河宰義烏，竭制府，即語以故，大河欣然任之，遂令戚繼光與之偕，給餉甚厚。繼光行，復語曰：「江南所以不能戰者，以未諳節制耳！吾每思仿六花陣法訓練，爾喻之乎？」繼光因獻鴛鴦陣。公曰：「得之矣。」 自後義烏兵遂以勁名天下，今所稱南兵是也，有事調用，遂以為常。
嘉靖三十九年五月，公請定節制禮儀視三邊事例，上嘉其任事，加兵部尚書兼右都，悉從所請。閩寇告急，撤其兵往援。行至桐山，邵副使尹參將舟師來會。賊已滿載，且聞浙兵至，急遁出海。水兵邀擊洋中，犁沈賊舟四十有七，溺死者無數，獲賊首嚴山老等百餘名。洪澤珍亦焚巢遁，八閩解嚴，提督遂以餉乏，令舒兵備，撤兵還。賊聞之，復糾眾入寇，犯福寧、桐山，閩兵再敗。公復發兵攻之，戰於桐山、壽寧，追至楓亭，血戰於仙遊，前後俘斬幾二千餘，賊遁入海。
四十年九月，討倭屢捷，加少保。
四十一年十一月，被逮，停其官，不補。升趙炳然兵部侍郎，兼僉都，撫浙江。
四十四年，再逮，疏辯，尋卒。上憐其功，免勘。

