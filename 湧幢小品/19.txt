
太祖最虔祀事，到任須知冊，以祀神為第一事。今官府蒞任，吏人先投須知冊，仿此。
各神俱存本號。而後代泛加之稱，悉皆撤去，為之一清。其不入祀典，而民間通祀者聽。前代有毀淫祠者，而太祖有舉無廢，蓋重之也。御製冊云：「五經四書，有誌之士固已講習，即繼曰『此書粗俗』，實為官之要機。」蓋嚴事神明，推崇經術，其聖不自聖如此。
洪武四年五月，立大社廟於中都，命工部取五方之土築之。應天、河南進黃土，浙江、福建、廣東、西進赤土，江西、湖廣、陝西進白土，山東進青土，北平進黑土。天下郡縣計三百餘處，每土百斤為率，仍取之名山高爽之地。世傳張士誠築王府基，取「三興土」為之（嘉興、長興、宜興），與此相似。然張以便身，太祖以事神，築基之土必多。太祖以百斤為限，此興亡所由異也。
兩京皆有朝天宮，事天禮神，並為習儀之所。南建於太祖，即冶城舊址，景陽樓在其左，二門外紆道彎曲，最可喜。北則宣宗八年始卜築於阜城門之內，宮成，有景星之瑞，其規制宏鬯勝於南，而雅秀則不及。嘉靖中，陶真人請重修，輝映益加於前矣。
北京都城隍廟中有石刻「北平府」三大字，此國初舊物。一老卒云：「其石長可丈六尺，下有『城隍廟』三字。既建北京，埋而露其頂。」埋矣又露，不知何意。儀門塑十三省城隍，皆立像，左右相對，其香火甚盛。每歲順天府官致祭，府尹可以配都城隍，則布政可以配省城隍，勢位略均，而一坐一立，何居？豈幽明少異，而儀門所塑，或者後人附益，非經禮部考訂者耶？
再思在外府州縣皆有城隍廟，並不聞有各省城隍廟。即如江西城隍為灌嬰，亦相傳舊說，前朝及國朝亦未嘗祀之為省城隍也。然則都城隍者乃都城之城隍耳，豈如都御史、都指揮之云乎？其位次亦可辨矣。
洪武二年，應天、開封、臨濠、太平四府，滁、和二州，城隍皆封王，正一品。各府封公，正二品。州為侯，正三品。縣為伯，正四品。應天袞冕，十有二章。開封等五府州及各府九旒九章。州縣七旒七章。王矣，公侯伯矣，仍遞其品，章服各異，似不可曉。豈幽明各異，獨加崇重與？
太醫署中故有三皇小像，醫令以便宜奉事。世廟從侍醫之請，作景惠殿，令大臣春秋主祀事。殷棠川士儋為尚書，用侍郎王希烈議，上疏謂三皇繼天位極，而列醫師之中，於禮不協，請撤祠，進歷代醫師於一堂，院使以少牢行禮，報可。
歷代帝王廟，塑像精巧如生。光武恂恂有儒者氣象，餘多雄武可畏。嘉靖中，虜患甚棘，修撰姚淶，題黜元世祖之祀。其言曰：「虐浮於犬戎，狡深於劉石，貪劇於契丹，暴過於女真。」給事中陳棐亦主此說，上疏堅請。且謂太祖存其像祀，乃開國諸文臣劉基等中元進士，受其豢養之恩，強假元以帝統，謬與元以帝祀，以掩其初仕元之失。又謂北虜方橫，祀胡虜之君，何以禁胡虜之侵？看來元世祖大有好處，趙氏子孫不殺一人，舊臣多所錄用，即文丞相逃真州，再就擒，延至數年，以星變方就謬。其餘善政，種種可錄，豈非狄夷之聖主與？太祖祀之帝王廟，又立廟於北平，歲時致祭。追順帝之諡，封崇禮而歸之。每曰「朕元布衣」，又曰「朕父母為元百姓，受其養育。」籲！此豈腐儒所能窺哉！二公彈不得太祖，便彈劉中丞，嗟乎，仕於元者，豈獨一中丞！中丞亦何戀於元！而世宗方議禮，大有改革，又憤虜橫，議行。所謂先聖後聖，其揆一也。
帝堯廟在乎陽府汾水西，後徙於東南。唐顯慶中，徙府城南。有地七百畝，屋四百間。中為文思殿，前為賓穆門，左祀老子，右祀楚霸王，後祀玉皇，總曰光澤宮。正統中，左布政石璞、郡守萬觀，以左右二祠不合經典，撤去之。左祀舜，右祀禹，易玉皇閣為執中閣，顏堯殿曰廣運，門曰俊德、協和；舜殿曰重華，門曰玄德；禹殿曰文命，門曰祗德。增屋五十二，廊六十八，合為三聖廟。已更執中閣為殿，而於堯殿前為閣，顏曰光天，最為雄鬯。於是規制大備，冠於西垂。然前人祀老子，猶曰孔子嘗問禮，西入流沙，不甚悖也。至霸王入秦，坑卒縱火，一猛悍武夫，而與老子分東西，且上配帝堯，不已甚乎！石公之改，正足洗千古之陋。方議興工，一夕大風拔木，積廡下，皆棟樑材也，人咸神之。
兩京孔廟，各見誌書中。萬曆二十八年，始易以琉璃，從司業傅新德之奏也。曲阜廟創於魯哀公十七年，漢、魏、唐、宋，代有修飾。至金皇統大定間，制乃大備。元凡三修。本朝洪武初，改建國學於雞鳴山下，即六代樂遊苑，故亦戰場也。分為二，東則小教場，西則學基。學舍隙地種菜，佐飲食之用。五年，文廟成，上視學釋菜。七年詔司府州縣衛學，通祀孔子，衍聖公賜誥，如一品法，頒大成樂器於天下，舞用八佾。永樂十四年，撤其舊而新之。以後累朝登極，遣官致祭。成化中，加籩豆十二重，建正殿，恢為九間，樓閣門廡皆廓其制。弘治十二年廟災，學士李傑祭告，發帑金十五萬，守臣重修。十七年告成，大學士李東陽致祭。庚子春，余得恭謁。簷下皆盤龍雲花石柱，壯麗精緻，目所未見。入廟，清肅壯嚴，遠非佛宮可擬。相傳費至三十萬。萬曆己卯，撫臣趙賢重修。甲午，撫按鄭汝璧、連標等，復開甕城重門，以辟神路。
歷代忠臣廟皆府尹致祭。凡祭必用祭服，獨此用常服。想當時請旨未下，府官草草行事，遂以為例。今當改正者。
京師諸祭皆領於祠祭，惟壩上馬房別自建祠，以元旦冬至聖節，遣內侍主祭，光祿寺具品物，不領於祠官。
許遠，字令威，世居鹽官洛溪裏。許之後有名忠者，藏其譜，今見存，並新其廟額。祭銀八兩，後減三之二。及括祭田，故所優以輕折者，並罷去之。萬曆十二年，忠訴於縣令陳某，為請於兩台，得復。
蕪湖江心有磯，磯上有祠，祠孫夫人，曰蟂磯，甚有神靈。孫夫人至此磯，聞先主崩摧，哭自沉。又曰，孫劉有隙，夫人歸吳，舟艤磯下，不忍見仲謀，遂圽於此。夫人真烈丈夫也！蜀既不傳，吳亦遂諱，宜其為神，血食萬世。郭青螺榷蕪稅，並塑先主像，改曰蜀望台。
建陽縣橫山王廟甚靈驗，遞歲鄉人祭賽，必用童男女，否則疫厲隨起。宋紹興間，薩守堅入閩至建陽。是夜，橫山王托夢朱文公曰：「廟久為蟒蛇所踞，遞年祭祀，渠實享之。今薩法官欲罪我而重譴之，徼惠先生一言為救。」文公夢中問之曰：「法官安在？」曰：「寓關王廟施藥。」次日往廟中，果有一道士。詰其姓名，曰「薩某也」。文公具白其事。薩曰：「先生說關節耶？姑免究。」比歸，則廟已燼矣，惟有一大圓石鎮其中，今人呼為飛來石。是夜文公又夢曰：「業蒙救矣，亡以為謝。此去護國寺，風氣甚聚，可為宅兆，君其世世獲福。宜急圖之。」後文公議建學其間，即今學基是也。
苻堅死於新平佛寺，見夢於寺主摩訶曰：「改為吾宮則已，不則盡殺居者。」果死疫相繼。因共改寺為廟，遂無復疾疫。正月二日，民競祠以太牢，號曰「苻家神」。
嘉州開元觀，後周所創，本名弘明觀。隋大業末，方建大殿。殿西塑飛天神王像，坐高二丈餘，坐二鬼之上。初，道士呂元藻數夕夢神從空直入，其形接天，遂為此像。隋末多事，不果就，然靈應則多矣。太和中，杜元穎鎮成都。時南詔侵沐源川，分道而來，掩我不備，欲取嘉州。去州四十里，寇忽大驚奔潰，州境稍安。有得夷人覘候者，乃言：「本欲徑取嘉州，忽旗幟遍山，兵士羅立，有三五人，金甲持斧，長二三丈，聲如雷霆，坐二鬼之上，麾兵士直進，蠻遂驚潰而去。是日，蠻酋死者三人。」始知為飛天神陰兵也。自是郡中祈禱無虛日。有人將下峽，乞福於神。瞿塘水泛，波濤甚惡，同行之舟皆損失，其人甚懼，見神人立於岸，如飛天之狀，使二鬼入水扶舟，舟得無恙。開元觀之名益著。觀在層岡之上，下眺城邑，俯視江山，二水回瀠，眾峰環抱，為郡中之勝。舊有高閣臨崖，崇樓切漢，制度宏巧，遠近稱之。久而摧壞，官收其材用之，餘者為馬廄。有門扉，製古且堅，無絲毫朽蠹，置之木棧之旁。既而有光，炯然可鑒。以其為怪，棄而不用。遷於紫極宮玄元殿內，有小赤蛇蟠綴門欞之上，累日不去，涉旬之外，不知所之。
鍾馗之義，《筆叢》言之最詳。且不止堯鍾葵而已，隋時又有喬鍾葵為大將軍。大約辟邪之神，隋唐以前，往往取佛僧鬼神為名，葵、馗音同，雜出。俗畫鍾馗戴軟角巾，便有開元進士之說。
韓苑洛為浙江僉事，王鎮守譖之，被逮。時山東魯橋有廟曰猿仙神者，能預言人禍福。官校孫百戶等謁神，且布施，神一見，即曰：「汝輩非拿韓僉事者乎？」眾曰：「諾。」神曰：「韓大好官、好人，浙江民以青天呼之。王鎮守五天理也。我近日來自京，科道部寺，無一人不惜其枉。世界如翻餅，時當不久。此人異日當大用，爾輩可小心待之。」眾應曰：「不敢。」神怒曰：「張某狡猾無狀，不念爾六歲鱉膊子兒乎？」張股慄叩頭。蓋張年六十餘始得是兒，項短，而遇韓無禮，故神言之。張大驚，挾其曹致賀。自是待韓愈恭，而張某尤甚。
御史閻睿行邊，經祈連，暮宿山下，夜分聞金鼓聲。比曉，雪滿地。詢諸左右，曰：「山徑冰滑，霏雪，馬不可度。」山後有霍將軍廟，入廟祀之。廟下有池出冰，若榴梨瓜果狀，眾咸奇之。
樊噲，原武康縣人，從母李，嫁於沛，遂為沛人。今縣有舞陽侯廟，甚靈應。
安吉州李衛公廟，初在孝豐玉磬山陽上方寺前。宋乾元年間，風雨暴作，廟移於山之東，即今址也。熙寧甲寅，隕石於廟之東。嘉定己卯，隕石於右廡下。元泰定乙丑，隕於左偏，棟宇像設，一無所損，若避之者。成化辛丑，復隕於後殿，損桷之楣。弘治初，歲大旱，邑令輿神禱雨，雨隨輿至，須臾沾渥。癸亥夏，旱且酷熱，禱於神，神額有汗如珠，拭之復汗，雨亦隨應。初神微時，射獵霍山，投宿朱門，遂有乘龍行雨之事，則神之靈異，其來也遠矣。每八月十八日，相傳謂公生日。眾先期醵金，寘酒酣宴，演扮先代人物，鼓吹歌唱之聲，晝夜不絕，謂之李王會。
金龍大王，姓謝，名緒，晉太傅安裔。金兵方熾，神以戚畹，憤不樂仕，隱金龍山椒，築望雲亭自娛。咸淳中，浙大饑，損家貲，飯餒人，所全活甚眾。元兵入臨安，擄太后、少主去，義不臣虜，赴江死，屍僵不壞，鄉人義而瘞之祖廟側。大明兵起，神示夢，當佑聖主。時傅友德與元左丞李二戰徐州呂梁洪，士卒見空中有披甲者來助戰，虜大潰，遂著靈應。永樂間，鑿會通渠，舟楫過洪，禱亡不應，於是建祠洪上。隆慶間，大司空潘季馴督漕河，河塞不流，司空為文責神，河塞如故。會司空有書史以事過洪，天將暮，遇伍伯，擒以見神。神坐廟內。詰問書史曰：「若官人，胡得無禮。河流塞，亦天數也。豈吾為此厲民？為語司空，吾已得請於帝，河將以某日通矣。若掌書不敬，當罰。」書史訴不得，受樸去，以告司空。已而河果以某日通。於是司空祗事神益虔。
晉天福以前，有巧工來自霅川、見有石浮於水，歎曰：「石豈真能浮乎？是必神使之然也。」其夕夢一老人揖而前曰：「吾楚歷陽侯范增也。大功不成，邑鬱而死，未有主我祠者，附石以告君。君能留意，必有以報。」遂取以為石像，奉香火惟虔，煙隨風飛，直至蘭溪縣，止於薴峰之巔。邦人歸向，聚木石而成廟，題曰「福佑括蒼」。王淮詩云：「關中失鹿人爭逐，一去鴻門不可尋。千古英雄死遺恨，封侯廟食更何心。」合第十四卷陳孚之詩讀之，亦可悲矣。
邵仁安，睦之清溪人。貞觀初，與弟仁應俱隱蟠山，誦《道德經》，深得其奧，沒而為神。有巫何氏，虛譚禍福惑人，神甚惡之，現形，以一木荷二大石，重各萬斤，至山之巔，折所荷之木，植於地，枝葉生焉，巫者驚走。人名其樹曰虯錫，立廟以祀。廟前有池，歲旱致禱，水湧沸山上，二石雲起，有蛇出於池，入廟升屋，雨隨大注。山下一小兒，失已三日。途遇老人呼曰：「隨我，閉目，勿得開。」從之，聞風雨聲甚厲。少頃，撫共背曰：「至矣。」開視，果其家曲巷中也。
孫明，濰州昌邑人。李亶據益都，明被兵掠至鴻溝，去家三十里。年始十歲，兵以其童也，易之。明夜遁，倀倀亂行。有老父教之曰：「兒但從吾指以往，即至家矣。」明如其言，走固堤鹽場中，草深滅頂，而豺狼左右嗥，明竟得還。父母亦避兵方歸，舉燈索明不得，相向哭。燈忽作花，復自相慰曰：「我兒其返乎？不然，此花何征也？」言未訖，忽聞叩門聲，啟視之，明也，急挽以入。初父止生明，明之子孫逾四十人。孫惟中，字伯庸，有孝行。廬墓，通書史，居家嚴肅。三子，長尚誌，入國朝為禮部主事。
趙尚書羾，祥符縣人，有異質，善賞識臧否。正統中，錢塘於肅湣公謙巡撫河南時，公謝政家居，於數造其廬，以前輩禮，事之甚恭。一日，公執於手，齧之出血。於即悟，泣拜請教。公不答。頃於出，其孫怪問曰：「大人何齧於手？」公憮然曰：「於好官，惜不得令終耳。」公先為郎署時，一人犯大辟，死獄中。出其屍，實閉氣詐死也。越四十年為司寇，其人復犯法，公一見，呼其姓名曰：「汝非曩死獄中者耶？」訊之伏辜，人以為神。公在繈褓，母避亂，抱匿林莽間。有虎至，母懼，置公於地，虎熟視而去。暑夕寢黌舍中，群狐采麻葉作扇，扇之，歡呼曰：「趙尚書方苦熱，吾輩敢憚勞耶？」公聞之，益勵志讀書。
顧度，崑山人，有孝行，坐事亡命，走西南夷萬山中。經辰水、麻合山、烏江、紫梢蠻洞，幾死，常有神人護之。自播州轉入丁山，山神夜來與語，貌甚偉，曰：「吾姓褚。」導如巴中，巴人以為神，相與敬事之。居九年赦歸，時洪武三十年也。將渡江，又有戴笠者，若云：「江不可渡。」是日大風，渡者皆死，獨得免。永樂中以人才征，不就。
我湖慈感寺前橋曰潮音，水清澈，有蚌浮水面，吐珠，人皆見之。每風雨，即有蛟龍來攫。永樂中，夏忠靖治水至湖，宿寺中。夜有神。黑衣白裏，率一美女來見，公不為動。徐訴曰：「久窟於此，歲被鄰豪欲奪吾女，若得大人一字為鎮，彼即懾伏，永不敢動。」公書一詩與之，中有蚌傾心之句，神拜領而去。未幾，公至吳淞江，有金甲神來訴曰：「聘一鄰女已久，無賴賺大人手筆，抵塞不肯嫁，請改判。」公張目視之，金甲神甚怖。冉冉而退。公因悟曰：「是矣，慈感蚌珠之仇也。」牒於海神。次日，大風雨震電，有一蛟死於錢溪之北。文皇方有偵卒報知，及還朝，問狀，對曰：「此皆陛下威德，百神效靈聽命，臣何敢與焉？」上甚悅。楊文貞請錄付史館，上不許。萬曆己亥，余遊太和至荊州，文貞六代孫，現為兵使者，對余言如此。
忠宣公少隨其父廣居官廣西，歸至赤沙湖，誤墮水。風悍，帆滿急，舟行已遠，浮沉水中。遇漁舟掠出，送至舟，已半日矣。癸未會試，場屋火，攀垣數四，皆為後人拽下，喘喘待死。俄若有人推之上者，遂逾垣。旁一人衣之白袍，問其名居，不答。標衣號於市，亦無應者。
莊簡公館於陶氏，夜夢三神舁火器至前曰：「祝融將有所儆，以公在，薄其罰。」語畢，焰起。公又力懇，曰：「第及三舍，不傍延也。」翌日果爇三楹。嘗渡江，遇疾風，舟幾覆。公肅衣冠自訟，須臾，若有物曳舟者，抵淺洲免焉。自是遂戒牲庖。
劉佐，中部縣人。生五歲，值歲凶，民有鬻美衣於市者，大母以升米易之。佐問易以何為，大母曰：「將衣汝。」佐曰：「今米與衣孰重？亡米，死矣，衣何用諸？」大母大奇之。奉母及諸弟北上，渡江，風，佐年十五，號且禱曰：「吾願代吾母及諸弟死。」風益急，佐將投於水，舟人執之。已，風止復濟。正德丁卯，鄉薦解元邵升，未冠登科，有俊才，劉瑾從孫女妻焉。庚午秋，瑾敗，有司逮升。急奔佐，匿之。閱數月，佐又匿之他所。或止之，曰：「邵君托我者，以我能活之也。邵故不與瑾事，我知之，夫不權其是非之原，而輕背其友，豈仁者乎？」卒脫升於難。
劉瑾為侄女求婚，時有戊辰探花戴大賓、丁卯陝西解元邵升皆未娶，諛者爭以二人姓名進，瑾曰：「吾關中人，歸邵生其可。」苦辭不得，升因閉戶絕人事。瑾誅，眾以升無所與事，免誅，斥為民。升字晉夫，才調超逸，能詩，絕不以得喪攖心。年僅四十四卒，眾皆惜之。戴尤早夭，均犯忌才之厄矣。
金峰胡公宥，新安人，甲戌進士，能文章。諸生時，下帷，嘔備甚劇，夢黃冠假艮背之旨，疾乃瘳。每神其術，秘不語人。嘗自城南夜歸，燈火相接，及門，闃無一人。舟覆彭城，賴居人出之溺，公問故，則神人夙戒，謂賢者有厄，宜亟持勾繘以救。見屠者將解牛，市而豢之，守塚。及公卒於黔，牛不食死。
初生時，母毛孺人夢車駕臨其第。方以臬司入覲，歲在癸未，會廷議相壽工，有薦公習圭測者，受命往視，屢賜禦膳。車駕之幸，其在此乎？同時往者，南司寇陳道基、通參梁子琦請改，而禮書徐學謨不從，止。
徐楚，淳安人，為辰州太守。甲寅疫癘大作，公亦昏憒，恍惚覺身著金緋坐殿上，兩楹間幡幢飄搖，署曰「威靈」。幾前大鼎爇香，黃冠在前，問曰：「此何地？我何在此？」對曰：「此城隍廟也，郡人請公生為之。」公怒曰：「誰為此議？我肯向汝作土偶耶？」道士忽不見，幡幢殿宇，一時都沒。翌日，士民苦早祈雨，執牒請公署名。公曰：「有如夢，我當應禱。」才出署，大雨如注，三日夜不絕，疫癘頓蘇。先是公以內艱歸，過山東閘，有高孝廉爭舟怒罵，復舉大石擲公，幾中額，且曰：「異日見我廷謁毋悔乎？」公笑而謝之。後至辰州，高乃補沅陵令，辰之附郭邑也，大為蹐。高頓顙愧泣，公怡然答曰：「乃公吞雲夢者八九，願勿復言。」為雲南副使周龐者，廣西人，有所親人周歧嶽選蒙化衛經歷，死矣。龐謂其子曰：「滇廣萬里，誰知而父死者，以文憑假我，我之官，所得與而共之。」龐竟赴蒙化，恣意貪墨。居一年，而歧嶽家有七人來，龐恐事泄，飲之酒，夜盡撲殺之，燔其屍。有宋經歷者，故識歧密，以告公。公佯檄龐往事鄰縣，而擒其妻子，訊即服，捕龐置極典，滇人稱為神明。子應簧，己丑進士，參政。
劉繹，字斗山，代州人也。成化丁未進士。理遼東糧儲，逆瑾惡之，械至京，枷午門前。枷重法嚴，凡枷者，十餘日多死，公枷月餘不死。時同郡王沈庵以死侍側不去。有黃冠者至，遺家人一丸藥，曰：「日剝一分食之，盡則難脫。」公是日亦夢仙人自霄而下，內藥口中，覺來尚有香氣，監守者俱言有老人送藥，忽不見。語喧，聞上達九重。太宰張西麓彩，乘此異言之瑾，得釋為民。張又言宜起用以示公道，遂授監察御史，朝野稱為鐵漢。後升衛輝知府、長蘆都轉運使。此一鐵漢，厄於瑾，救於仙，而又見知於瑾，後之見知，則又黃冠誤之也。故宮不甚顯。
任汝亮，猗氏人，進士，戶部主事。督餉彭城，渡河，登舟失足，墜沒。陪僕自投下援之，亦不復見。日向昃，舟人駭而噪，有頃，與陪僕忽躍而出，神色晏然。或問公溺時狀，曰：「若有巨木載者。」舟人以纜度水，深百丈，駭以為神。知泉州府，泉州苦旱，郡人占九鯉湖神，神示之，須二千石至而雨。公方入武夷，縉紳有以夢告者，疾行。左右言支幹不利，公策其馬曰：「農夫閔閔望歲，所言不可以過今日，脫有災，太守任之。」至果大雨。又三月，牧兒入山中，經一峽，見石理若文字隱起，拭蘚讀之，云「巨雷辟石，神泉湧出，見者神強，食之無疾，以傳以頌，良二千石。」郡人爭來觀，有疾，一歃立愈。會內計，中蜚語，左遷知興國州，泉亦先涸。
蒲州高嶽，為黎平太守。黠夷以嶽西人，不習土風，驟而掠供張物，嘗之。嶽乃與杖，械繫，復奪去。傳檄將吏，悉收斬以徇。夷眾齧指，無敢犯。嘗閉戶臥，漏下已三十刻，有紅光奪目，跡之，齎燭自然。默籌：兵猶火也，神其以示儆乎？部署材官，粟馬厲兵，寢戈擐甲，欽欽如對敵壘。眾竊怪之。已而旁郡夷戕殺官長以叛，台檄嶽調孟兵討賊。孟兵蓋獲之後，剽輕敢戰，尋罷不用。兵恚曰：「是謾我。使僕僕道路，士辱兵頓，不則受賊賄耳。」將甘心於罷者，鼓譟，蹋邸而入。左右無人色，辟匿，嶽坐堂上，以一吏侍。胥之入，意氣自如，徐呼而前：「以爾討賊，乃自為賊耶？吾貰爾，縛賊自效。」眾頓首，願受約束。倍日並行，卒獲渠魁還報。
歸震川先生令長興，好譚文，於聽訟非所長。有鄉豪與媳奸，為僕所見，揮刀殺之。知事不可掩，入室，取一婢殺之，提二首赴縣，告以獲之奸所，欲脫己罪，偶大雨沮城外。其夕，先生夢城隍神告以殺死本末，先生辰坐堂上，其人攜二首奔入，未及言，先生大呼曰：「賊，賊，汝殺人，如是如是。」遂伏罪，眾咸以為神。自後無敢欺者。
吳猷，新喻人，任兗州府通判。庫吏楊福以羨金千餘兩私猷取之，猷不取。後十年，其子總稅赴京，舟至蕪湖蟂磯，觸石破，賦金沉於江者五日。詰旦，家僮狂叫曰：「我蟂磯神也。汝父猷，不取兗藏金，今所沉者稱是。盍以長綆繫鐵鉤，曳取之，必獲。」亟如神言，果獲。同事者乞神，效之，僅出空橐也。
王命，河間饒陽人。滹沱大溢，水及城，不浸者數版。有婦人呼於市曰：「必王春元祭之。」時饒有兩王春元，問主名，指曰：「君也。」殺牲為文，登城望祭，祭畢而水落，迄不為災，或問以故，婦曰：「渠，東斗星也！」翌日復問，其婦懵然，不復憶矣。人咸異之。後為鳳翔知縣，潔己愛民。秋禾正茂，忽有蟲如蠶而微小，色正黑，緣苗食之，遍西境皆然。百姓奔告，即為文，率眾禱於神。詰朝，而蟲跡如掃，竟亦莫知所往。士民為圖頌之。嘗以治邑，勞瘁成危病，醫藥罔效。夜夢梓潼神告之曰：「服補心丹乃愈。」覺以語醫，醫言非對證藥，已之。既復夢如前，即和而服之，遂愈。
嚴天祥，朝邑人，為絳縣知縣，恆以役至夏縣，道經傅說祠側，嚴必入拜，徘徊瞻顧，有曠世相感之思焉。一日復過，屬有急，不得入拜，憩其側短亭中，坐見二青衣持檄伏堂下白云：「傅丞相要公。」嚴謝不往，顧左右，賜使者食。左右實無所見，以為嚴作鬼語，然不敢詰，第應曰：「食使者矣。」嚴乃語二青衣： 「還報傅公，異日俟我為御史乃往。」言訖就寢。頃之寤，呼左右，大驚汗出，述夢中事。左右白云：「自未寢時有之，非夢也。」嚴默然，誡左右勿泄。及甫為御史，輒鬱鬱不樂卒。其後從人始言之。
綿俗尚禱。有白牛廟者，民競誇詡其妖，以為神。戴鱀為監司行部，見之，曰：「此必『伯牛廟』之訛也。」遂命易其榜，禁民無得淫祀其中。眾初以非其神，讙之。後獲斷碣於堧地，果立以祀伯牛者，遂皆服公明見。
陸鈳為貴州副使，嘗行一山谷中，鼓角不鳴，軍皆銜枚疾走，怪之。左右對以貓王神最靈，人輒避不敢犯。公毅然曰：「有是哉？」入而見其像累累，令軍人持一像以行。及下車，軍且以像俯地，呼而請罪。公曰：「是何惑人之深也。」焚之，無能為妖。
戚南玄賢為歸安知縣，民嘗夜被盜，未曙，戚謁廟出，河側聞舟中密語云：某之盜，藏某所，不識有司能覺否。天且明，遣人獲盜贓來，具如所聞，被盜家猶未知也。素有心計，善劑算，能持小物，得人情實。有蕭總管祠甚靈，且厲。豪右欲詛有司，輒先賽廟，廟壯麗特甚。一日過之，值賽期，入廟中，列賽者階下，諭以禍福，恐其不解，譬之曰：「天久不雨，若能禱神，得雨則善，不爾，廟且毀，罪不赦也。」舁木偶道橋上，竟不雨，沉之水。又數日，舟行，忽木偶自水躍起，舟中詩人失色走曰：「蕭總管來！蕭總管來！」戚笑曰：「是未之焚也。」命繫舟側。顧岸傍有社祠，別遣黠隸易服入祠，戒之曰：「伺水中人出，械以來。」已而果然，蓋諸賽者賄沒人所為也。遂焚之。
貴溪縣仁福鄉聖井，相傳宋初，有郭巫祈雨井上，忽墜所吹白牛角，巫投取之，遂墜井。初不覺，既而見水中有樓台，儼然一老翁中坐，侍衛森列，置所墜角於牖間。巫進請角，翁謂曰：「旱乃天數，非吾獨專。小民不修誠動天，而晝夜聒井何為？故奪汝角。」巫懇請不已，謂後不敢聒井，翁命還之。巫得出，衣巾不濡。後再旱，巫違前誡，吹角井上，角復墜井。巫取之，溺不復出。逾五日，屍出山前潭水上，僵坐不仆。漁者推赴長流，旦視坐如前，如是者數四，屍竟不去，亦不朽敗。是夕見夢於鄉人曰：「吾郭巫也，向再入井見龍，龍謂數入冥間，不令出。既因命我掌祠，出屍以見異。我嘗為鄉人效勞者，今神有後命，而數數苦我，奈何？」鄉人往驗之，信，為立祠。凡有禱則應。
陳氵岸為閩錄事，死之明年，妻哭之曰：「君平生以剛直稱，今以讒死逾年，何寂然耶？」是夕見夢於妻曰：「吾不知死，聞卿言，方悟。吾當報仇。然公署非可卒入，卿為我訴冤，吾當隨之。」明日，妻往訴至縣，遇一仇吏於橋上，擊其首，即仆而死。及入，凡吏嘗害公者，以次十死八九，惟二吏奔至臨江得免。王埜、蔡襄有。神墓前忽有竹二根，從樹柯中出。眾以為異，因為蓋竹神祠。
青州石鹿山，臨海有神廟甚靈。刺史王神念以祈禱惑眾，毀廟壞像。棟上有一大蛇長丈餘，役夫撲打不能得，走入海水。時陰子春為東莞太守，夢人通名請見，云：「有人見苦，破壞宅舍，無所託，欽君厚德，欲憩此境。」子春密。經二日知其事，甚驚，以為前所夢神，因辦牲醑，請召安置一處。數日復夢朱衣人陳謝云：「得君厚惠，當以一州陳謝。」子春心喜，供事彌勤。果以功授南青州刺史，又遷都督秦、梁二州。神信有靈，逐於神念，祠於子春，辟之於人，遇合乖違，各有緣分。
吳江縣黎裏秦氏，世素封行善，多以貲得官。其始祖乾，當宋季之亂，集鄉兵自保，寇不敢犯，依以全者甚眾，詔授護民太尉，沒而為神，祀之至今。考五季之末，民間聚兵保鄉黨者，率稱太保，故有「遍地太保」之稱。宋末則稱太尉，非實授職銜也。中間有豪傑，有強梁。江左以來，豪傑最著者，程忠壯公。次則秦公。觀其能蔭及後人，則當日行事大略可知矣。
瓊州臨高縣四十里有昆邪山。建武二年，村民王氏者二人，長曰祈，次曰律，與鄉人王居傑獵於山，憩石上。祈為石所吞啖，居傑三引刀不解，祈被吞未盡間，忽作聲曰：「我為昆耶天神，隱此石室，已後可以純白三牲一祀我。」言訖，遂沒入石中，不復見。宋靖康間，逆酋王文滿煽亂，眾聚兵攻臨高，民受荼毒，無能禦者。吏民乃禱之於昆耶神，須臾，蜂蠆彌空，肆毒行螫，群盜奔潰，民賴以安，益神其佑。
姚江有神燈，每歲春月初，昏無風雨，遠望火光數點，起自大黃山東嶽廟前。已而跨江南北，散漫數十百點，多至萬億，燦然若繁星，明滅聚散，參差不定。漸移而西，至夜分，隱隱向白山沒。俗傳三月既望為嶽神誕辰，此其下降之徵。然讀書龍山上者言不特春季為然，凡遇天氣鬱蒸，往往有之。第卑處不見。如登山絕頂，見江南遍屋皆赤，即環山半亦是。甚有人坐樹下，倏綴樹如旒，至集人衣裙，拂之不去。西門桑神廟，俗呼桑九郡王，並祠其子周舍、史舍。周生時館穀外邑，歸而經其姊家。嚴氏姊為具雞黍，周怒何為以骨飼我。眾曰：「肉也。」姊家實以祠神。竟不食，歸告其妻：「趣具湯沐，吾將去為桑郡王子。」浴竟而逝。史名自張，髫年從學舍歸，途遇一丈夫，鬚髯甚偉，曰：「豎子，而非史氏子，乃郡王桑氏子也。」史驚懼，歸告其母。夕發寒熱，語語若神授，竟死。傳邑人十月間具旗傘鼓樂，舁桑神及二舍，迎於途，至桑巷祠而返。歲以為常。
蔣燾，字仰仁。其先宋侍郎堂守蘇，遂占籍長洲。父原用，娶武功伯徐有貞女而生公。原用登進士，出知樂亭，歿於官，燾尚孕於母，未育。既育旅邸，七閱月，母始扶櫬歸。少穎悟，五歲，母口授小學，即成誦。十一善屬文，時出驚人語，選隸學宮。十四應都試金陵，文譽馳公卿間。又三歲而卒。當未卒時，常夢上帝召為丹台，以母老辭不得，錄而秘之。姊婿劉炌入其齋，得所為辭帝文，以語母，母惡之，抵於地，然竟不免也。初母在蓐，慌惚見道流三人入房，頃刻間失其一，即免身，常以為異征。及卒後，母甚悲，著《哭子詩》十三首，聞者莫不隕淚。母又夢燾來，言我之帝所甚樂。母問其死狀，燾曰：「兒死，從首上以往。兒雖死，不滅不散也。」至嘉靖中，陸詹事深死三日而蘇。既蘇，語其子楫曰：「取筆我語，我病漸時，不見若輩，覺身坐廳事，有黃衣二人跽於庭云：『奉大王命召公。』余方欲置對，忽身已坐輿上。黃衣前導，隨者數十人，皆舊隸物故者。余心甚駭。輿北行如飛，至一城，黃衣跽請曰：『當去輿從步。』頃刻間已失輿。兩人挾而走，足不著地。至一城，黃衣又跽請曰：『請改服。』不覺已易衣矣。又良久，抵一城，甚高，樓櫓皆如京城製。可十餘里，至闕門，門數重，大殿巍然，有王者冕旒坐殿上。一黃衣先入，唱曰：『奉命追松江陸深已至。』王起坐曰：『入之。』余從東階廡下北面立，王南面，字呼余曰：『子淵識我否？』余曰：『殿下莫非當年蔣燾耶？』蓋余為諸生時相習耳。從者呼之曰：『奈何犯我王諱？』王曰：『此我故人，無迫之。』王曰：『子淵，爾官應居一品，壽應登八十，以犯三大罪、十二小罪，故官降三品，壽減一紀。』是年余方六十八歲，聞是語，駭曰：『深得無死耶？』王曰：『非死何以至此？』因命吏取詹事簿籍來。須臾，吏持簿至。余閱之，見平生所言所行，無一不，其末以朱書總核其罪。余因丐王，幸念夙昔，使得畢其壽命。王曰：『此非寡人所得專也，主在帝。寡人為故人受罪，姑假以兩旬，俾治後事，其毋為子孫計。』命黃衣送之出，已出門，復呼入曰：『若茲來也，於地獄無睹，何以警世？』傳黃衣，又導觀諸獄。景象甚慘，目不忍視，狼狽而走。至街衢，所見冠蓋往來如長安道上，皆朝士久沒者。咸下車，與敘寒暄而別。出城，從高原上行。久之，甚昏黑，忽見一燈微明。既近，則其屍臥於床，心惡之。黃衣推之使附，乃蘇。」又兩旬，而黃衣復至，詹事遂長往矣。
葉先生朝榮，號見山，少師台山公之父也。中年得奇病，病不知所由來，亦無他苦，第不能睡。每睡欲合眼，則背蓬蓬然動，始如斗大，漸縮至背心，僅如錢孔，則湧起醒矣。以此三年不成寐，遂骨立。延醫診之，醫不能名其病，第見其骨立，則以為損也，用參苓諸藥補之，愈補愈甚，且將就木。父憂之，遍訪名醫，得十人，莫適與也。則具十人者名，祝於鄉祠女神劉夫人者，枚舉而筊之，良者陽筊，否則陰，十筊皆陰。大驚：「吾兒殆哉，其不可藥矣。不然，何十醫而無一良也。」家人相對涕泣，計無所出。先生忽見一人，星冠道服，自空下，拊而告曰：「君何病？服越鞠丸，愈矣。』遂翛然去。異之，以詢醫，醫曰：「方誠有之，平平無奇耳，安能愈君？君病久恍惚，何言神也？」問方載何書。曰：「在《丹溪心法》。」問何療，曰：「療鬱。」先生瞿然曰：「得之矣。往余再喪妻，四喪子，復喪妹，最後喪母，骨肉之痛連綿不絕，哭泣悲傷，五衷菀結，今茲之病，由鬱生也。神告我矣。」遂合一劑服之，即成寐，再服則通宵安寢，三日而起矣。友人來問病者皆大驚，謂君遇茅山道士授還魂丹耶？何起之驟也？遂醵錢具餅餌酒果羅庭中，為拜答神貺。時已甲夜矣，忽爐中有火，熒熒如炬，光照一室，友人皆見之。先生喜，占一聯曰：「危而安，方識神功廣大；微之顯，莫言陰教虛無。」更十年，讀書三山。忽一夜，前神復至，語曰：「君何尚留此？其亟歸，謀避倭。」時倭已遠去，鄉人安居無恙，殊不以為然，第念神曩者救於垂絕，今豈我誕耶？因五鼓就道，徒步疾走二百里，以夜分抵家。明發即欲行，而家人及父皆不信。以告鄉人，鄉人咸揶揄，謂其駿。不得已，留二日，竟強父挈家去，止東城。未十日，倭以風便突至。鄉人不及避，誅殺慘毒，至有一家無噍類者，而吾家幸完。居東城數載，倭難平，與家人浮海歸故居。業登舟矣，神復來告不利。意雖信之，而難於易舟。適有友人王散軒者亦以避倭浮海歸，勸附其舟，先生從之。方有所待，未即解纜，而前舟先發，不數里，颶風作，覆其舟，舟中人皆葬魚腹，遂得俱免。惟神救者三，皆大難大厄，心思意想，所不能及。
先生弱冠時，肄業三山之開元寺。社友十餘人過之，送於寺門，至鍾樓下。一老人年可九十餘，野服倚柱，立挽而語曰：「在相法，君當刑四子。」時猶未娶，心惡之。又曰：「無慍也，子雖晚，當貴。」已又曰：「功名竟有，邅耳。」時方年少氣銳，謂一第可立取，聞此愈怫然趣出。老人復笑挽曰：「更有一言，門下多賢士。」諸所言皆忤，默然怪之。他友人意其善相人也，問焉，俱不答。再訪之，去矣。詢之僧，僧曰：「無有也。」越一歲，先生始婚，連產俱不育。己未，少師生，先生年四十五矣。為諸生，累舉不第，試多前列，而不及餼。乙丑，京口薑先生試首，年已五十一。心念已老，即餼無益，力讓次者，薑先生不可，乃受餼。戊辰，穆皇登極，詔選士充太學，遂得與焉。畿試復不第。久乃謁除，得九江別駕。鬼嘯於齋中，不為動。齋故戰場也，芟而辟之，產五色芝。滿六載，移守養利州。州治深入蠻夷中，拮據三載，欲歸不得，卒於官。老人所謂邅，豈不信哉？方滯學宮，家貧，歲常就塾，弟子有聲庠者至二百餘人，登科第者，累累不絕。在官時，延接諸生，教以經義，多成名。而瑞昌科甲厄且七十年，署邑試士，首拔李汝祥，其年遂舉於鄉。門下之多賢亦不虛也。而當守養利時，少師亦舉進士，官翰林。細思老人邂逅數言，盡平生無一謬者。曩己卯歲，以攝郡代太守入計，遇善風鑒者，謂先生有道骨，當遇異人。驗矣。
賀朝用，綿竹人，少遇異人，授神術，百不失一，然深秘之，一假於相。有官將赴滇，別其署事州判溫君而栗。溫請曰：「先生遠行，何以教我？」應曰：「祖公萬福。但三日後，州前有小變，當流血。」溫大駭。徐曰：「勿憂，非州事也。」越三日，番人節拐爭於州前，果剚刃焉。幕景東時，滇南大旱，巡撫見吾陳公甚憂，召之相。君曰：「須董太守至，乃可言之。」陳曰：「吾為一省主，顧不如郡守耶？」對曰：「不然。方今旱災，惟雲南一府。公之所轄廣矣，何可占？」陳然之，促太守至。熟視之，曰： 「喜可賀矣。本月二十一日戌時，雲當合，有微雨。三更雷大鳴，黎明雨如注，非三寸不止。」至期，言無一不酬。陳大奇之，以書薦於劉巡按。劉見之曰：「吾雅不好星相。無已，姑視我子。」察之曰：「甚佳，名列賢書第幾。」已而果然。其術多如此，後以任事，為人所嫉，構下獄，歎曰：「數也。」遂自引決。先謂妻曰：「子亦不免。」歿後，妻亦從之。
劉白川景韶，在軍中夢建業蔣侯從空授以丈八蛇矛，盤舞如飛。其卒也，夢蔣侯以天樂來迎。凡文臣立軍功，神相之，要非偶然者。
邢如約，臨邑人，有度量。俗忌三足蟾，見者不祥。邢幼，從群兒之塔莊，獲蟾，掣搦良久，釋之，卒不為祟。一日，雷電風雨晝暝。有神人長十餘丈，冠黃金，朱衣白簡，鬼物從之百數，麾幢鼓角，震耀耳目。邢匿床下。神人曰：「當生者生，當死者死，君何藏之深也？」示之符雕篆字，隱隱見若「富貴壽考，大昌厥後」者，稽首謝。歷三日，流黃氣滿室中，朱書龍蛇狀盈幾，不可識。夏日與友之宿安店，月明熟臥，忽有聲若雷，從地起，友人墜榻下，邢臥自如。
平湖金員，字汝規，為人樸而迂。家頗裕，人有稱貸，無不與，人既不復還，被亦不復取，坐是家益落。一日，其孫病，求護於所謂朱八官神者。抵暮，有賊數人，打門而入，則自稱朱八官至矣。見其燈燭熒煌，則以為朱八官神靈顯應若此。賊入臥內，挈取衣被，其妻以為神惡其衣之穢也，則呼曰：「朱八官，我衣非潔淨者，不須挈去。」及賊倒囊篋，運糧米，心竊疑之。比去，家一空，始知其為賊矣。年八十四，已見曾玄孫，行動飲食如壯者，其壽蓋未量也。天其或者有以補之。
王海日華，少時，邑中迎春，裏兒皆歡呼出觀，獨安坐讀書不輟。母岑太夫人謂曰：「若亦暫往觀乎？」答曰：「觀春何若觀書？」太夫人喜曰：「兒是也。吾言誤矣。」年十一，從裏師錢希寵學。初習對句，月餘習詩，又兩月餘習文，數月之後，同學中諸生盡出其下。錢歎異之，曰：「歲終，吾無以教爾矣。」縣令嗬殿到塾，同學皆廢業擁觀，獨據案朗誦，若無睹。錢奇之，戲謂曰：「爾獨不顧，令即謂爾倨傲，嗬責及爾，且奈何？」答曰：「令亦人耳，視之奚為？我方誦書，恐彼亦何詞嗬責。」錢因語父竹軒公曰：「公子德器如是，斷非凡兒。」十四歲時，讀書龍泉山寺。舊有妖祟，富家子數人，豪俠自負，莫之信，素侮寺僧，移入，信宿妖作，多有傷者。寺僧因復張皇其事，眾皆失氣，狼狽走歸。公獨留，居如常，妖亦旋止。僧咸以為異，假妖試之。每夜分，輒登屋號嘯，或投瓦石，撼臥榻，或乘風雨雷電之夕，奮擊門障。僧從屋隙中窺之，方檠燈端坐，神氣自若，輒私相歎異，然益多方試之。月餘技殫，因從容問曰：「向妖祟，諸人皆被傷，君能獨無恐乎？」答曰：「吾何恐？」僧曰：「諸人去後，君更有所見乎？」答曰：「吾何見？」僧曰：「此妖，但觸犯之，必露怪狀求勝，君安得獨無所見？」公笑曰：「吾見數沙彌為祟耳。」諸僧色動，疑覺其事，因佯謂曰：「此豈吾寺中亡過諸師兄為祟耶？」公笑曰：「非是，乃見現在諸師弟耳。」僧曰：「君豈親見吾儕為之，但臆說耳。」華曰：「吾雖非親見，然非爾輩親為，何以知吾之必有見也？」寺僧因具言其情，且笑且謝曰：「實以此試君。君，天人也，異時福德何可量！」
梁觀，字大用，分巡潮州，廉介剛果，決獄如神。會天時久旱，觀齋沐禱神，雨下如注。沒於官，潮人哀思之，塑像於韓山書院祀之。觀雖沒，其精爽不迷，有祈輒應。同庠謝孚為御史時，領兵平百家佘於潮，夜宿行台，每夕，戶鐍無風自擊，孚坦然不之疑。一日晨興，守門隸卒不來請鑰，孚怪問之。守者曰：「昨夜明公衣內衣，往來中道，提鑰，將門盡開，若有沉思者。時月色濛濛，某等於窗隙見之，第無命，不敢出耳。」孚如其為觀之神也，恐隸卒驚，紿之曰：「是我，是我。一時失矣。」至夕，鐍擊如故。孚乃默曰：「某奉命來靖一方，以大用平日之志，當加陰相，使公私皆美，何作此態以相恐？」又默戲之曰：「大用博我奠耳。」聲遂息。明日，具牲醴，即書院以祭。其後凡有捷，前夕，必夢與之歡笑如生。
馬騤，解州人，與其兄主燕醫張圯館。圯卒而無子，為買地以葬，仍以居授其媼。後為松江同知，背疽幾危。一夕夢圯來視疾，明日尋愈。人以為圯之冥佑。圯，初為行人，使蜀，館稱多怪，人莫敢居，徑入。因夜坐觀書，忽壁上如人持梃而擊者三，觀書如故，不為動。居父憂，廬中磬不扣自鳴，燈下見馘影如斗，亦處之如常，祟弗能幹。自松歸，渡江，會大風陡作，舟師震懼無人色，從容仰天祝曰：「吾平生或欺君虐民，舟當沉。否則風亦當息。」此須自信得過，方取如此。俄而風恬浪妥，須臾數百里矣。
陸道判，嘉禾人。洪武初，薄遊姑蘇，得一廢宅。先是居者多祟，遂以微價售於陸。始居之，張燈夜坐堂中，有二女笑語於前，陸知為怪，叱問之，二女曰：「妾乃大青、小青也。」言訖躍出，陸急飛劍擊之，若中其臂，沒。早視劍處，庭下有大小冬青二樹。因斧之，其聲錚錚。啟下一石版，版數罌，滿貯黃白。陸遂用饒富。後贅沈氏，生萬三，為江南富族之甲。已皆籍沒於官（萬三名秀）。
李瀚，沁水人，為樂亭知縣。邑門外有古木數十章作祟，吏茲土者多病死，人為危之。公一日毀台斬木，得朽骨若干，令野瘞焉，竟亦無他。後為南京戶部尚書。
熊翀，光州人。少年業南園，同事十餘人，忽睹絕色女立松樹上，眾皆錯愕，翀略不為動。女尋滅，遂以刀刮樹皮，書曰：「作怪風雷滅，成形斧鋸分。」 明日夜半，雷劈之。後官南戶部尚書卒。武宗時已得恩典。世廟立，夢稱「臣南京戶部尚書熊翀見」。明日諮大臣，稱其豐表峻越，賈閣老南塢以先朝名大臣對，再賜祭。不但懾鬼魅，且聲靈通帝座矣。
孫繼先，盂縣人，以御史憂居。嘗乘馬之里社，逢路人，指公前有緋衣婦人卻行去，曰：「孫御史來，吾不敢過盂縣界。」公馳馬即之，入於牛群，迄不見。明年，民病脖瘴，自山以西，死者數十萬，獨盂不被疫，人以此甚奇之。
高唐州驛舍，夜有鬼物自空中過，車馬人畜之聲一一可辨，亦曰海市。
蘭溪北隅，明遠樓左偏，一區穹窿其顛，周密四傍，堊之以白，竅其前，若圜月形，障以紙，天光照映，虛明瑩徹，常若月在其所而無虧也，扁為「月區」。文懿公遊其上，倦而假寐，有二鬼來間，驚曰：「章大人在此，奈何？」其一欲避去，一曰：「奉命灑掃，俟北斗使者攝獄，如何可違？」方逡巡來決，公隱隱聞之，曲肱未動。久之，聲漸遠，乃起歸家。數日，門人王覺言醫士夢一鬼，兩股流血，泣曰：「不避正人，為主者所撻，乞藥敷創。」公笑曰：「正人亦何須避！」
王弼，字良輔，秦州人。遊學延安北，遂為龍沙宣慰司，奏差龍沙，即世謂察罕腦兒者也。弼以剛正忤上官去，隱於醫。至正二年，吉巫王萬里與從子尚賢賣卜龍沙市。冬十一月，弼往謁焉，忿其語侵坐，折辱之。萬里恚甚，驅鬼物懼弼。弼夜坐，讀《金縢》篇，忽聞窗外悲嘯聲，啟戶視之，空庭月明無有也。翼日，晝哭於門，且稱冤。弼召視鬼者，厭之弗能勝。弼乃祝曰：「豈予藥殺爾耶？苟非予，當白爾冤。」鬼曰：「兒閱人多，惟翁可托，故來訴翁，非有他也。翁若果白兒冤，宜集壽俊十人為之徵。」弼曰：「可。」人既集，鬼曰：「兒，周氏女也，居大同豐州之黑河。父和卿，母張氏。生時月在庚，故小字為月西。年十六，母疾，父召王萬里占之，因識其人。母死百有五日，當重紀至元三年秋九月丙辰，父醉臥，兄樵未還，兒偶步牆陰，萬里以兒所生時日禁咒之。兒昏迷瞪視，不能語。萬里負至柳林，反接於樹，先剃其髮，纏以彩絲，次穴胸割心若肝暨眼、舌、耳、鼻、爪、指之屬，粉而為丸，納諸匏中。復束紙作人形，以咒劫制，使為奴。稍怠，舉針刺之，蹙額而長號。昨以翁見辱，乃遣報翁，兒心弗忍也。翁倘憐之，勿使銜冤九泉，兒誓與翁結為父子。在坐諸父慎毋泄，泄則禍將及。」言訖，哭愈悲。弼共十人者皆灑涕，條書月西辭，聯署其名，潛白於縣。縣審之如初，急逮萬里叔侄鞫之。始猶撐拒，月西與之相反覆甚苦，且請錄其行橐，遂獲符章、印尺、長針、短釘諸物。萬里乃引伏云：「萬里，廬陵人。售術至興元，逢劉煉師，授以采生法，大概如月西言。萬里勿之信，劉於囊間解五色帛，中貯發如彈丸。指曰：『此咸寧李延奴。天曆二年春二月，為吾所錄。爾能歸錢七十五緡，當令給侍左右。』萬里欣然諾。劉禹步焚符祝之，延奴空中言曰：『師命我何之？』劉曰：『爾當從王先生遊。先生仁人也，殊無苦。』萬里如約酬錢，並盡受其術。復經房州，遇鄺生者，與語意合。又獲奉元耿頑童奴之，其歸錢，數如劉。今與月西為三人矣。劉戒萬里，終身勿近牛犬肉。近忘之，因啖中心炙，事遂敗，尚復何言？」縣移文豐州，追和卿為左驗。和卿頗疑之，雜處稠人內。弼陽問： 「誰為爾父？」月西從壁隙呼曰：「黑衣而蒲冠者是也。」和卿慟，月西亦慟。慟已，歷叩家事，慰勞如平生。官為具成案，上大府。萬里瘐死於獄，部使者慮囚，召月西置對，弗答。吏罵曰：「獄由爾興，今反不語耶？」月西曰：「殺我者既伏辜矣，喋喋將何為？」尚賢竟以賂免。初，弼訴縣歸，親賓持壺觴樂之，忽聞對泣聲。弼詢之，鬼曰：「我耿頑童、李延奴也。月西冤已伸，翁寧不憫我二人邪？」弼難之。頑童曰：「月西與翁約為父子，而吾獨非翁兒女邪？何相遇厚薄之不齊也？」弼不得已，再往縣入牒。官逮頑童父德寶，延奴父福保，至其所驗之，皆如和卿。而鄺與劉不具裏居，竟莫致云。自是三鬼留弼家，晝相隨行，夜同弼臥起，雖不見形，其聲琅然。弼因從容問曰：「衛門當有神，爾曷從入？」月西曰：「無之，但見繪像懸戶上耳。」曰：「吾欲爇象泉賜爾何如？」曰：「無所用也。」 曰：「爾之精氣能久存於世乎？」曰：「數至則散矣。」二僧見弼，一華衣，一衣弊服，華衣者居右，月西曰：「爾為某惡行，萌某邪心，尚敢據人上乎？彼服雖弊，終為端人耳。」命易其位，僧失色起去。頑童善歌，遇弼飲，則唱漢《東山》及他樂府為壽。弼連以酒酹地，頑童輒醉，應對皆失倫。客戲以醯代之，頑童怒曰：「幾蜇吾喉吻。何物小子，惡劇至此？」嘵嘵然數其陰事不止，客慚而遁。月西尤號黠慧，時與弼諸子相謔，言辭多滑稽。諸子或理屈，向有聲處擊之，月西大笑曰：「鬼無形，兄何必然，徒見其不知也。」凡八閱月，始寂寂無聞。洪武四年，有司異其能，薦入京司，賜衣一襲，遣歸。
賈節婦陸氏，徐州人，舉人王鄰女弟，頗解文事。夜讀史，至舜誅四凶，心疑之，曰：「何物四凶，乃敢爾耶？」忽窗外有四鬼物，各道姓名以應，曰：「某等在此。」啟戶視之，寂無所見。媼遂得怖疾而終，年八十餘矣。
青州益都尉某華人云：初在鄉，累舉不捷，居郊野。一夕，有盜雨中穿窬而入。謂盜曰：「汝冒雨穴壁，必不得已。」盜曰：「我營卒也。因博輸，不敢歸，乃來相擾。」尉曰：「吾有絹二區。」取贈之。盜謝去，復詣營，請於軍尉，得不治罪。後將就試，卒忽出燈下，曰：「某前蒙恩，誓必報。今不幸歿於軍。」 既而赴舉試，前盜以所試題送出，三場皆然，悉不差謬，果獲高薦。至南省亦然，已而登第，卒又見曰：「若遇益都尉，不可不受。有數人負命者在彼。至時，某亦當往相助。」後果尉是邑。到官未幾，有告群盜聚某村林中者，尉率眾往捕。會馬駿，獨尉與一廳吏先至其地，群盜望見，皆俯伏就執。
元末有羅文節者，廬陵人，以掾吏督造至樂安，憩廨中。或告以鬼物所憑，不可居。笑曰：「惡有是？」酣飲而臥。漏下十刻，月色微明，見一丈夫，長而青，立與簷齊。奮起執之曰：「爾來矣，爾來矣。」應時而滅。比明視之，並廨有大樹甚茂，人祀為神。曰：「怪在爾矣。」歷數其罪，用竹楔釘之，樹枯，怪亦隨止。後官至瀘州同知，年八十。官雖不顯，而生平勁挺不可奪。乃知鬼所畏者正人，不必盡達官也。
邵溥，字公清，康節先生之孫。紹興二十年，為眉州守郡。有貴客，素以持郡縣長短，通賕謝為業。二千石來者，多委曲結奉。邵雖外盡，而凡以事請，輒不答。客銜之，會轉運副使吳某從襄陽來，多以襄人自隨，分屬州取奉，邵獨不與。客知吳已怒，乃誣邵過惡數十條以陷。吳大喜，立奏之。未得報，即逮邵繫獄成都。獄司理參軍韓汴，懦，吳擇深刻吏僉判楊均鞫之。眉州都監鄧安民以謹力得邵意，主倉庾之出入，首錄置獄，十數日掠死。其家乞收葬，不許，裸其屍驗之。邵懼，每問即承，如是半月許。眉之吏民連繫數百，死者且十餘輩。提點刑獄縉雲周彥約綰，知其冤，亟自嘉州親詣疏決，邵乃得出。閱實其罪無有也，但得其小酒饋遊客及用官紙劄數過多等。方具獄，楊即死，獄吏數人繼亡。明年，邵坐貶三官，歸犍為之西山。其社眉山士人史某正燕處，人邀迎出門，從者百餘，繡衫花帽，馭卒控大馬，甚神駿，上馬絕馳，目不容啟。到一甲第，朱門三重，洞開，從中以入。史欲趨至客次，馭者不可，徑造廳事。座上緋綠數十，皆揖。史東向辭曰：「身是布衣，安得對尊客如此？」其一人曰：「今日之事，公為政，何必辭？」吏前白曰：「帝召公治鄧安民獄，今來也，俟君登科畢，即奉迎矣。」史不獲已，就坐，欠伸而悟。不為家人言，密書之。又明年，赴廷試，過荊南。時吳適帥荊，得疾，親見鬼物往來其前，避正室不敢居，無幾而死。史還至夔峽，小疾，語同舟者曰：「吾當死，幸報吾家，令取去年秋所書觀之可知也。」是夕果卒。又二年，所謂貴客者，暴亡於成都驛舍。又明年十一月，邵見安民露首持文書來白曰：「安民冤已得伸，陰獄已具，須公來證之。公無罪也。」揮牘尾，請書名。已而復進曰：「有名無押字，不可用。」邵又花書之，始去。邵知不免，盛具延親賓樂飲。逾六日，正食間，覺腸中微痛。卻醫藥，具衣冠待盡，中夜卒。溥得家學之傳，洛黨被禍，伊川沒時，人皆避匿，吊不敢往，誌不敢作，溥獨素衣白馬會葬，蓋真知道者。
張才，少與鄭生者善。嘗夢冥司遣一卒持牌，書才及鄭名，攝之。既至，主者檢其籍曰：「張某猶有二年，鄭某繫獄。」閱數日，鄭果物故。才尋舉鄉薦，又夢至一冥府，守者名呼才曰：「葉落凋相公請見。」居頃之，一人，青衣絲絛，自內出。從者曰：「是葉落凋相公。」語才曰：「爾壽止三十二。緣心地好，增算倍之。」才趨前謝。遊遨闤闠間，忽僕馬擁從甚都，其乘輿者。烏紗襆頭，緋衣金帶。葉策一蹇從，見才傍立，逐步擁向神曰：「此張某。」神揖才如葉語，且云： 「已改注祿籍。」神去，葉留後，速才歸。才曰：「乘輿者為誰？」葉曰：「天下都城隍。」語既而別。才覺，流汗被體。後才以子琳貴，棄其淶水學諭歸，年已六十。又四年卒，果符前夢。

