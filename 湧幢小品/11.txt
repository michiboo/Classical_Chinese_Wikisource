
五帝之學曰成均。古無「韻」宇，韻即均也。周人立太學，兼五帝二代之名，東學為東，西學為瞽宗，北學為上庠，南學為成均。《鶡冠子》：「五音不同均，可喜一也。」
太學、國學，漢晉時名也。隋大業中，更名國子監。入國朝因之。
郭明龍為南祭酒，條陳雍政一款，真可歎息。疏云：「兩京國子監，則辟雍也，此陛下之學也。今天下府、州、縣學，其大者，生徒至一二千人，而小者至七八百人，至若二三百人而下，則下縣窮鄉矣。臣自受事以來，在監諸生，數僅六百，一時縉紳誇以為多，則往歲之寂寥可知也。夫人才盛衰，實關於國運隆替。臣不意陛下之學，乃不得比於府、州、縣之學。臣謹按往牒，洪武四年，詔選府、州、縣諸生俊秀者入國子學，得陳如奎等二千七百八十二人。二十六年，監生悅慈等八千一百二十四人。永樂十九年，監生方瑛等九千八百八十四人。宣德四年，監生程憲等四千八百九十三人。正統十四年，監生金聰等四千四百二十六人。景泰五年，監生黃夢麒等五千一百七十九人。天順八年，監生徐福等五千八百三十三人。成化二年，監生任蘭等六千二十人。正德三年，監生洪濡等一千三百二十六人。嘉靖十九年，監生徐甸等二千一百五十一人。及至今日，寥寥如此，非所以風四方，示後世也。臣請下禮官，廣立科條，大興學校。夫納粟納馬，非祖制也，今未敢議減，萬不敢議增也。臣初試士，舉人僅五七人，其文理優長，考在前列者，盡選貢耳。向非選貢一途，太學幾無文字矣。臣竊歎天下府、州、縣學之士盡皆屬文，而太學之士乃半居寫仿。又府、州、縣學之士不無以文理被黜而來，不無以行誼被黜而來，與夫商賈之挾重糈者，遊士之獵厚藏者，皆得入焉。是古之太學，諸侯進其選士、造士、最優最上者，貢之天子，而今之太學，郡邑以其被謗、被黜、無文無行者，納之辟雍，良可歎也。」郭去，劉幼安代之，余為司業。劉每歎曰： 「成甚國學，朝廷設此騙局，騙人幾兩銀子。我為長，兄為副，亦可羞也。」
幼安少豪爽，登第後，收斂，一以鄧定宇先生以讚為法。定宇官南司成，奉母龔以養。後轉北少宰，母憚跋涉，先生不出。龔歿未幾，先生卒，贈大宗伯，諡文潔。幼安有母羅，官守次第並贈諡，與其學問大略相同。豈天之並生奇人，抑誌至而天亦從之耶，良不偶然矣。
定宇先生為南司成，蘇士乞一鄉紳書為先，所用禮幣中有一詩扇，受之，則皆細剖名人真筆合粘而成者。有某公至，授使觀之，嗟歎不已。先生笑曰：「寶劍贈與烈士。」即以與之。其人喜過望，而蘇士甚惋惜，謂為暗投不見賞也。
兩雍丁祭，北因特遣，肄於本監彝倫堂，南肄於神樂觀，皆道流執事。
國初重太學。北方初平，選太學生為府、州、縣教官，所至伺候，若貴戚重臣。其被選者多驕橫，奴視吏民，不為禮。後征還京師，郡邑恐其入奏發己罪，多賂以金錢，至數百緡。蓋上之所重，必有偏勝處，雖神聖當天，亦無如之何。後事聞，多坐死者，焰亦少息。
郭士淵，台州人，在國子諸生中以文名，為祭酒甘所忌，譖殺之。太祖覽其文，恨恨曰：「好秀才都壞了。」追戮甘，甚慘。
監生歷事起於天順時兵部尚書馬昂所題，謂曹務機要，上下疏牘關係，不宜專委胥吏，當擇監生，文行明慎，綜達時務，俾專司繕錄，因課功，高其入銓常資。詔下所司通行，著為令。
近日民生納粟一途，人輕之，在庠士下遠甚。考之羅圭峰七試，有司不錄，入貲北雍，中解元、會元。人顧自立，豈在小試利不利，而俗人眼孔淺，以此分別，可笑。
余同年生吳徹如，諱正誌，宜興人，天才絕世。尊公安節先生丁丑進士，為江西豐城令，攜之任，慮考試往復奔走，過金陵，入貲以去。後中己丑進士。同年秦湛，字尚明，有氣概，來為令，痛抑民生，每形詞色，凡編役不得免尺寸。吳方建言歸，頗不平，一日笑曰：「請自隗始。」為道本末。秦駭然，起謝過。遂待民生加等。
屠枰石羲英，寧國人，督學浙中，持法嚴，竿牘俱絕。先任為秦鴻洲梁，無錫人，以太僕少卿調補。最寬，青衿居間，可以券取。時有「秦晉屠出」之謠。屠升南太常少卿。萬曆初，張江陵為政，繩下急改為祭酒，治如督學時，而周儆庵子義為司業。周亦無錫人，和厚得士心，時又有「屠毒周旋」之謠，至形奏疏。屠尋轉太常卿。
屠以乙丑年考我湖，先君子與焉。禎方九歲，從入郡中。考之先夕，盜發署前，正先君子寓所。次日出題，乃「譬之小人」二句。先君因戰悸不能書，書亦難辨。屠閱草稿，批曰：「此有學識，而書法乃爾，必警於盜者，置二等。」屠先生其殆聖乎？外嚴而中實，婉轉能體人情。正人雖嚴，必順人情。凡不近人情者，必色厲內荏者也。
先生按湖時，群小望風，搜諸生過失。一生宿娼家，保甲昧爽兩擒抵署門，無敢解者。門開，攜以入，保甲大呼言狀。先生佯為不見聞者，理文書自如。保甲膝行漸前，離兩累可數丈。先生瞬門役，判其臂曰：「放秀才去。」門役潛趨下，引出，保甲不知也。既出，先生昂首曰：「秀才安在？」保甲回顧失之，大驚不能言。與大杖三十荷校，並娼逐出。保甲倉皇語人曰：「向殆執鬼。」諸生咸唾之，而感先生曲全一酒色士也，士亦自懲，卒以貢，為教官。
趙鶴字叔明，江都人。督山東學政，郡邑士汰其十六，又杖死訓導，為諸生所訟，勘明，調霸州兵備。教官而至於杖，又至於死，豈偶然耶？抑酷刑耶？可見前代教法之嚴如此。至沙汰生員，又不始於張江陵矣（士習不佳，沙汰亦未始不可）。趙詩文刻厲，言言自作，奇人，奇人！
正統元年，兩京設提學御史，各省設僉事。彭勖，永豐人，往南直隸松江府應試，取十五人，華亭七人。或以為少，請益之，不許，曰：「吾所取皆決，科若是足矣。」及秋榜出，錢溥第一，徐觀第三，張恭第五，所遺者華亭二人耳，其精鑒如此。此後南畿督學最著者毋若衡水楊宜與我浙江山之趙鏜。楊拔瞿昆湖，趙拔申、許、王三相國。鏜以僉都卒於家，三相方在朝，分作墓誌、傳、表，亦盛事也！楊至總督侍郎。
李獻吉督學江西，試士袁州畢，嚴介溪來見。時嚴方讀書鈐山堂，有盛名，獻吉亦雅重之。談次，嚴偶及某生文字，曰：「此盡佳，何不置上等？」獻吉曰：「固也！」為舉其詞，自首至尾，不遺一字，且誦且問曰：「如此可得上人否？」嚴駭服曰：「公天人也。」不敢復談文字長短矣。性高簡，獨待士甚厚，令勿謁上司行跪禮。故事，五日一上察院，聚揖，至是亦廢。遂與御史江萬實忤，互訐奏。萬實謝病去，而左布政鄭嶽、參政吳廷舉與獻吉素有隙，吉安知府劉喬尤甚，皆以侵官奏，廷舉至棄職去。獻吉亦累疏劾辯，事下總制陳金，金以軍前多事，不暇，請以各奏詞並付巡撫任漢及紀功給事中黎奭等勘理。漢等顧慮不能決，於是給事中王爌言：「江西群盜縱橫之時，各官不能協濟時艱，逞其私忿，自相搏噬，有傷風化。乞特遣官究治。」乃命大理卿燕忠往，會奭按之。忠等奏，嶽、喬贓有實跡，夢陽欺淩僚屬，挾制撫按，皆宜罷黜。廷舉論事過當，擅離職任，罪次之。又劾金臨事托避，漢中立不決，萬實奏詞半誣，布政使黃瓚、按察使王秩、僉事李淳等，承勘遷延，亦俱宜罪。都察院議覆，詔黜嶽、喬為民，夢陽冠帶閑住，奪廷舉俸一年，瓚、秩、淳各半年，金等俱宥之。萬實後以考察去官，而獻吉在事，寧王陽禮重之，請得《陽春書院》。後寧王敗，遂以此陷獻吉，林見素救之得免，凡恣睢險薄之名，加者無所不至。至天啟元年，始賜諡景文，公論乃定。
孫世芳，華容人。以職方郎出督雲南學政，為寬科條。凡試士，既命題，度不盡者，示以所由，曰：「稟質由人，撰詞由質，苟不及此，即宿構何為？」 御史某欲合試諸應舉者，持之，曰：「非制。」約士以八月五日始集。會城御史卒，不得試。其僚由左布政遷為都御史撫滇，遷之日，敕諸司不得乘輿傳呼。公曰： 「制：內三品始得輿。外三司輿，非制也。然都御史為布政時，業已先之；且都御史輿，四人耳，今用八，而以禁人不輿，是五十步笑百步走也。」其人為斂容謝。
各省巡按於科試年大放告考，自昔有之。正德中，陳公鳳梧督湖廣、山西學政，上疏力爭，乃得止。其巡按以民生送入學者拒之，真一大快。陳後至副都御史，泰和人。神宗初年，我浙中亦有告考，丙子年，吳御史從憲收至千五百人，中試者幾三十人。近年始題革。而督學以幹請批送者甚多，吾友陳赤石大綬至盡黜之，又一大快。陳，浮梁人。
舊制，廩膳生員黜退者，追食過廩米，甚以為苦。成化九年，北提學御史閻禹錫引考察黜官為比，免追，從之。
席元山書，為剡城令，多善政。後唐漁石龍至時，召父老諮而行之。元山服其義，遂相知重。及元山以議大禮，位宗伯，與宰衡異同。時龍督學陝西，因鄉試發策論朋黨，陳列大義以諷。元山閱錄，曰：「是策專箴大僚，非唐提學不能作。」亟呼秦吏語曰：「為我謝唐君，謹受教矣。」元山豐裁甚峻，此段屈己受善，亦自難及，然未知真能受教否。尋病，命入閣，卒不起，則改之亦何及矣？人生少壯時，不克己從人，消熔氣質，老而悔之，真是可惜。
葉良材，崑山文莊公之曾孫也，督學御史張鼇山以名臣之後，親至學行冠禮，而字之曰「世德」，文莊之澤遠矣。鼇山亦君子哉！
嘉靖甲子，安福鄒潁泉督山東學，得邢知吾侗，曰：「異日當文名天下。」時邢年方十四，召讀書省之司衡堂，親行冠禮，東方傳為盛事。
國初最重教職，所司不許差遣。教生員必有登科合式者，方敘升，或辭職，得去官。廣東博羅人林厚，字萬重，以舉人歷四學職，凡三十六年，方允歸。今勒為定法，積三四年一轉，惟有氣力夤緣者上進。又進士得告改大郡，副榜舉人得大州縣，其擢尤易尤速；而貢途老死不自振，益懈於教矣。
陳賢，參政觀之弟。永樂初，征入館修大典，先後八年，為諸儒所重。嘗獻《平安南頌》、《嘉禾頌》、《孝感賦》，上奇其才。朝廷建普度大齋，詔百家官欲追薦其先者，各上名禮部，賢獨不上，曰：「吾平生不佞釋子，今敢以徇君耶？」論者劾其違詔不忠，忘親不孝，眾為危之，賢曰：「吾以此得罪，復何恨？」 有旨置不聞。歷清淮、湖口、南康教職。方客京邸，有邑子暴病，往視之，已喑不能言，第數旬其橐，已屬賢，賢檢視橐中，裝具百金，慰之曰：「得無念此乎？錙銖弗致而家者，吾責也。」竟全歸之。在南康常出江滸，見一人病攣，為同舟者所棄，舁歸學舍，予飲食，戒家人謹視。問其家，知在嶺南，移書久不報。死，斂而瘞之。
正統十四年，四川衛儒學訓導詹英言：「靖遠伯王驥、都督官聚等，奉命征思機發，不體上心，惟縱己欲，行李二三百扛，動役五六百人，挾帶彩幣等物，密散都司官，以邀厚利。卻敢故違祖訓，擅用閹割之刑，以進禦為名，實留以用。及至行師，全無紀律。大軍一十五萬，俱從一日起程，蹂踐傷殘，略不憫惜。其運糧又不設法，每軍運米六斗，搬負艱辛，何以養銳？以致有自縊而死者。又指馱糧為名，派馬一千餘匹，不知為何施。又臨賊境金沙江邊，攻圍不克，被盜殺死都指揮等官，卻將漁戶解作生擒，遂爾班師，將地方分與木邦孟甸，以敗為功，欺天覬賞。昔唐南詔有警，侍御史李宓將兵七萬擊之，後敗，楊國忠更以捷聞。范祖禹引管子之言曰：『君門遠於萬里。』言壅蔽之害深也。皇上深居九重，豈知此弊，乞將驥、聚執付法司，明正其罪。先遣廉幹官沿途盤校各官行李，以謝天人之怒，以快士卒之心。」（掩敗為勝，古今武臣之常技）疏下兵部會同三法司議，遣御史一員，沿途直抵雲南，同彼處巡按御史從公實勘，明確具聞。上以專任驥等征剿苗寇，特原之。先是驥等奏捷，賜勒獎諭，令還京，尋留驥剿貴州蠻寇。雖以土木之變，得免刑書，而加祿進封之典，賴以寢矣。
戴冠，長洲人，為諸生高朗，下視曹耦，人多忌而非毀之，然卒莫有過者，試必居首。督學御史，紹興人，以文章自負。或譖曰：「戴秀才唾宗師文。」御史怒，將黜之，會罷官得止。後以久次，貢為紹興訓導，與御史邂逅有言，不相下。他日，御史死，其家謬云：「為戴教官激怒，以氣疾歿。」遂歸。雅有誌尚，小時即上書有司，請查里中淫祠去之。及壯，益究心時事。三原王公以都御史撫江南，特愛重，每召見，輒款語移時，聽其論議，未嘗不偉歎，知非經生也。及貢至，王公已為吏部尚書，見之，驚曰：「爾尚舉子耶？」因問當今切務。條上數事，大要以用賢為國家首務，又勸公不棄邇言，不恃己見，勿以嘗挫奪志，其言謇諤，皆有所諷切。在紹興時，浙中海塘為患，有韓參議者，從訪水利得失，條上，皆行之。
俞繪，滑州人，少負意氣。為父兄服里正役，輸糧入海。時有閩寇，充民兵，有斬艾功，不自敘。為諸生舉於鄉，赴京過沛，沛令馮，鄉人也，貸十金。既下第，謁得歙縣訓導，馮已死矣，遺金還其子玨。玨以無券弗受，繪曰：「貸金無券，信我也，若遂弗償，非負汝父，負心也。汝父復生，其謂我何？」為文告其墓，固與，玨乃受。廣西嘗聘典鄉試，有以金賂取者，賦詩慰遣之，其人愧謝去。任惠州，過贛，按察僉事陳公壯以卒送之，道經南康，卒謂尹曰：「過賓，乃陳姻家也。」尹信之，厚致贐，辭曰：「吾非陳姻，卒紿君矣。」憲廟時，羅倫章懋以言被謫，方在歙，抗疏請以己官贖倫等罪，天下壯之。
劉昂字孟頫，祥符人，性狷介，與眾寡諧。家貧，績學勤苦。成化間，江浦張瑄巡撫河南，聘為子師，公曰：「禮聞來學，不聞往教。」辭之。提學副使天台陳公選聞而嘉重，饋《魯齋遺書》，命生徒有器資者從之遊。以身為教，講究義理，務使學者體而行之，經指授者多為名士。貢禮部，授內邱訓導，教士不倦。內艱起，補棗強。郡太守知其賢，委攝邑符，政令清簡，百姓安之。日讀書堂上，事至又能立辦。弘治庚戌滿九載，入京，上《崇守令》、《重儒道》二疏，為當道所沮，遂歸。歌曰：「職冷官微言語輕，不如歸去結鷗盟。林間睡起三竿日，且與兒孫樂太平。」致仕歸，築室，扁曰「書香窩」，日吟哦其中。正德丁卯卒，年七十二。
邵清，字士廉，江寧人。弘治壬子鄉舉，為江西德化教諭，典試咸自主斷，交薦，考上上，選御史。教職擢台臣自清始。清在台，逢逆瑾之禍，廷杖，罰米。瑾敗，復官。備兵左江，齎表事竣，歎曰：「可以歸矣。」居家蕭然寒士，霍文敏深重之。夫前朝教職尚入西台，今並國學各堂俱寢不行，闒茸日多，人才愈下，非一日矣。可慨，可慨！
劉文靖之父名亮，以貢為濱州澄城教官，性嚴毅，士皆畏而服之。在濱病暑，夜坐雨中，諸生更執蓋立侍。去澄城，道梗，諸生共推勇有力者護之，與盜角，不能近。此雖公之教法，而一時士風之厚亦可見矣。
唐欽堯，嘉定人，為諸生有名，好講論世務，慷慨有大節。貢入京，倭奴犯境，亟歸，言於大吏，權假邳廬兵為援。賊薄城下，親仗劍登陴，冒矢石。一夕，賊繞城三面鼓譟，惟西南隅寂然，疑之，即躍馬往，見賊方自林麓中迤邐出，將濟河。命連弩射之，賊惶駭走，竟解圍去。先是城中無儲，君以縣邊海上，賊必首犯，請易漕糧以銀，奏留十萬粟。以是城久圍而民以無恐。時狼款兵被調，城守出私財，厚撫其豪長，人人得其歡心，以備倉卒可指麾也。
黃英，莆田人，仙遊訓導。知縣王彝以二百金寄之，雖所愛妾莫知也，彝病死，先生呼其子來，授之。改麗水時，浙寇張甚，眾推其材略，奉以捍賊，即加部署，諭以忠義，眾感激效死，鼓之而進，賊奔北，境土以平。升廣元教諭，與僉事董應軫同時濟江，董船覆，呼近岸諸小舟，莫肯前，曰：「是欲得財耳。」乃自取囊中金分授之，眾乃亂流而渡，董獲免。眾義之，刻石書其事。
賀鈞，廬陵人。家嘗失火，亟取累世神主奔出，他一無所問。為麗水令，見官不能俯仰。張羅峰方赴召，馳傳絡繹，獨不一見。改應天教授，日與諸生講學，必依於孝弟忠信，贄儀悉卻，有強之受者，則曰：「吾聞諸生中某貧，某病，某不能婚葬，若能助給之，即惠我也。」他日諸生受助者來謝，則大喜，以為古道友誼，今乃復見。南宗伯渭涯霍公加敬禮，贈以文，稱「其詞不飾以屏偽，禮不縟以崇質，言不諧以自立，儀不炫以衷孚，誠求自得，而無外羨」云。一日出城，誤傳輿蹶落水，士子傾城來迓，則方坐池亭吟詩，相與奉之而入。
陳芹，應天府上元縣人，為崇仁教諭，其令峻刑並征，眾大嘩。有二生員素有私憾，遂揭於諸司，誣以倡率鼓眾，聽者不察，牒下節提。芹執不發，奏曰：「今奉朝命，不能禁民無越誌，而謂倡自二生，此理勢必無。台持三尺法，概以加之，若拉朽耳。芹司教事，而坐視誣陷，是不得其職，則當去也。若二生自以別情取戾，則憲約自有三等簿在，豈肯輕縱。」當道是之，二生得免，其一官教授，一恩例冠帶，皆善士也。此弘治間事。先朝重儒官，所用得人，故敢與令抗，當道亦雅信重，今則唯唯，曰可殺便殺之矣。又有一教諭曰李登，與芹同縣，亦得崇仁。有肆侮貧士者，眾為白於令，令有所私，不懲，遂積疑移怒於登，揭於上官。時令亦被它揭，屬直指使者密委它官訪令事，正登之親故也，因為詳解，得不罪。人以問登，登曰：「吾自分已矣，令方熱中仕版，吾安忍重傷其意？」人咸多之。
王士和，字希節，侯官縣人，正德丁卯舉人，甲戌署錢塘教諭。縣自弘治丙辰王獻登科，未有進士幾二十年。公萃諸生試之。日課文一通，親為改定，盡月輒第而警策。家故饒，豐酒饌，與諸士飲食，如親子弟，或貸與錢物不校。諸生感奮，凡二十年，成進士者十五人，連考鄉試。晉繁昌令、高郵知州，調海州以優之。棄官歸，卒年六十。
廖輊，字鍾範，崇仁縣人，幼刻苦力學，正德八年鄉薦，署海鹽學事。與同寅陳瑲相友善。瑲，莆人也，敦行誼，善詩文，二人愛慕，皆出肝膈。公歷任廣楚，常修候於瑲，及謝事家居，瑲年已七十餘，忽攜僕來訪，相見對泣，旋復忻慰。居歲餘，瑲遘疾弗起，公揮淚曰：「兄毋慮，天遣故人終於吾手，喪具當勉力圖之。」瑲顧僕，點頷而逝。公為捐貲厚殮，立主於家，服朋友服為喪主，率子侄朝夕哭臨。七日訃報瑲子。至則厚遣，歸其柩。
李鳳，祈州人，嘉靖三年為象山司訓。古貌古心，博學能書。內子雙瞽，愛禮有加。其子得金於市，麾使還其主。坐齋舍中，日肅諸生，多所發明。會主司恣睢任意，士子少有忤者，辱以非道，出醜詆語。鳳整冠掀髯直前厲聲曰：「大人為斯文宗主，士子觀法，何躁妄如此？」因言不可者三，同列皆股慄，主司氣奪。從容步出，閉門求歸。留之，終不可得。
嘉靖十三年甲午，陝西鄠縣王邦相者，攜其幼子六兒，往投巴縣劉主簿。主簿，王姊夫也，至則不禮。會劉亦失官歸，王不得已，乞與同舟，又且病，主簿恚之，至潛江，欲下諸水，屢不得死，乃推而棄諸路旁，逸去。父子匍伏行乞市中，居無何，父困，子獨行乞。間乞於學諭任良幹所，且告之故，任哀之曰：「嗟乎，吾不為計，將父子同死，誰為還鄉知若者？」遂躬詣困處，致醫藥館穀備至。王病且死，泣數行下，公亦泣曰：「若無憂，吾為若治後事，歸若子。」乃買地葬，立石焉，收六兒於家，與弟同臥起，令學書。報書於王之族兄，為順天府通判者，無幾，通判亦卒。書未達鄠，而王氏以主簿獨歸，意見殺，訟起成獄。則通判之父為王翰林九思，得遺書篋中，六兒手模在焉。或疑書詐，其母劉思子垂死，見之，泣曰：「吾兒其指缺，此當是也。」使次子持金至潛江取子。當是時，任已行取赴京，行時誡家人，王氏來取子，無留一錢。至則家盡卻其金而厚遣之，母子得全，主簿獄亦解。任後官申陽知州，祖母尚無恙，父母具存，五十後生子，人以為有天道云。
王良臣，錢塘人，名軒，受業姚文敏公之門。經術精專，以貢為松谿教諭。時年五十，無子，棄去不赴。陽明先生為賦《當年》一詩。家中饒，中落。晚年藝菊後圃，號曰「肥香道人」。後有子曰元，世其家學，為休寧訓導，家復完。年八十三卒，肥香之名亦佳。
正德中，歙方肯堂司訓我湖。門人吳御史巡按浙中，行部謁廟畢，詣司訓齋，執弟子禮，如受業時。方平受不辭（惟不肯借事幹清，故能平受其禮而不辭也）。豪家行重賄，脫重罪，司訓怒斥去。若兩公者，真可以風矣。
許西溪岳，安吉人。嘉靖丙辰當貢入京，以疾辭。或問其故，曰：「吾少壯不克致身於明時，今老矣，無能為也。吾嘗勸友人某以恬退，不吾聽，卒齎恨以歿。幽明之際，吾何忍負？且自言而自背，人謂我何？」督學阮●峰高其志，署牒云：「此生殆痼疾煙霞，足愧世之沉湎榮寵、競進不止者。」飭有司具冠帶禮幣，旌之。
歐陽閱，字崇勳，泰和人，文莊公之族兄也，從王文成遊。宸濠有異志，進曰：「以時事論，將有漢七國之變，計將安出？」三問，文成不應，而密詔之曰：「書生何容易譚天下事，可讀《易》『洗心』一句。」沉思有悟。兼長詩賦，童庶子重之，語人曰：「歐陽生，理學之由、賜，詞賦之左、宋也。」久資為林邑訓，凡五歲，滁州學正，與其鄉先生胡莊肅公深相結，滁人號曰：「歐陽家又一醉翁矣。」久之，拂衣歸。子況，字曰方，博極群書，為文敏而瞻，尤工四六，亦以明經貢如京師，例入太學。同舍某病，調護盡力，沒則棺斂。某子以謁選稱貸，畀之數百金。無何，卒於官，馳往伏哭，其子謂收責也，色彌蹙。公收淚言曰：「長者為行，不使人疑之，吾鄉者過於一哀而出涕，豈有恨耶？」急取券付之，曰：「事有不可知，若父方仕而忽然，吾奈何能長有此也？」遠近傳誦其義。
程文恭，休寧人，為邑諸生。介然特立，有所不可，義形於色。邑令李遘難，郡大夫嫁禍於余孝廉璉，侍御史行縣，問諸生，皆不敢對，獨前，盛言枉狀，辭氣俱奮，事遂解。學使稍更張，不厭眾心，具言其不可，得止。為西安訓導，擢遼東海州衛教授。少夢渡海，作《破海詩》曰：「日月乾坤鏡，波濤魚鱉家。攬觀窮宇宙，指顧判夷華。」遼負海，此豈其征也？尋告歸，年九十卒。
楊松，字孟岳，建寧人。正德中貢士，授廣州府訓導。母喪歸，貧甚，莫自存也，乃時時自謂：「宇宙道義場中，不會饑餓倒人。」（名言）服闋，復授廣之香山。香山僻在海隅，士習樂遊衍，耽身利。松謂之曰：「陳公甫非汝鄰邑偉儒乎？彼其一孝廉，倡道白沙，崛起南服，至今江門煙水白龍池之風月，揭揭如在，同時握鼎鼐、持衡樞者，今安在也？而況如諸生者，樂遊衍，耽身利哉！」學士黃佐為諸生時，貧甚，松卻其贄，重遺贈之。佐父善星曆，多奇中，而松謂之曰： 「子占人多中，余以文占汝子，亦奇中如子矣。」佐果以其年魁多士。
蔡黃卷，晉江人，字於省。故名黃圈，生時，胎衣色黃，故父以命之，後學使為改曰黃卷。精易學，嘉靖中貢授睢州訓導。督學置優劣二籍，卷持不署，曰：「所名劣士，非劣也，貧也。某不願吾黨有此名，抑平原獨無，何害？」轉汝陽教諭，識趙賢、孔惟德於諸生中。其後賢至南京吏部尚書，而惟德來為郡太守，卷不往賀，惟德率同官來拜，乃出見，其後率以朔望率同官省候。至則二破竹胡床而已，守請卷各用其一侍坐，而丞判推官，並列坐破小竹凳。惟德或時密問曰：「吾師有以示之？」蓋望其為邑子請者，卷曰：「願公愛民如子，於願足矣。」不知其它。盜陷永寧城，指揮某當連坐重辟，惟德來問，卷曰：「法不可貸也，而情則亟。政弛久矣，事起倉卒，一庸弁其安能支？」（平恕）指揮竟得生。後聞其故，齎百金為壽，怫然辭卻曰：「吾何與？吾何與？」仕終唐府教授，睢、汝兩地並祀之學宮。
翁興賢，尚書正春之父也，以貢歷金山衛學職，升兩淮運判，不赴。在金山，武弁慮文盛軋己，為木將軍，開弓射文廟，甚者毀棄聖像，為厭術。翁索究青烏家言，捐俸浚泮池，得木將軍聖像於汙泥中。未幾，諸生張翼軫、李淩雲、徐光啟相次登第。光啟中解元，有名。
劉志，字景仁，順天人，通經史，為近體詩有警句。性謹樸，言若不能出口，每論禮，必以朱子家禮為的。為某國公府教書，訓導欲遷其嫡母之墓，而以生母配葬，請具奏草，誌力折之，某公強焉，誌曰：「以若所為，非獨禮悖，且不免於法。」某公乃賂他訓導錢暄者草疏以進，英廟震怒，責某公所為謀者，枷暄於市。人皆服誌之有識。又嘗勸某公毀銅佛以鑄器，某公不肯，強之乃從。後誌年未五十，得奇瘍被面以死，人指以為毀佛之報。嗟乎！誌所存一也，幸而免於禍，則服以為是；不幸而得疾以死，則指以為非，世俗之溺人如此哉！今異端之說，愈久益熾，殆無以易，天下如誌者尚可得哉？
郭南，字世南，鄞人。以邑掾起家，初為吳江典史，築長橋有功，遷常熟簿，尋擢令，時推能吏。虞山出軟栗，甚肥美，民摘以獻。南食而甘之，乃令悉伐其樹，並絕其種，曰：「後必有以是進奉病吾民者。」南自負博雅，修邑誌，人頗訾之。滿九載歸。
張汝騋，陝西涇陽縣人，以掾吏為眉州判官，署嘉定州。大盜入劫庫，自呼壯卒、健僕，格鬬甚力，盜引去。至明，偵其竄伏蠻洞，深入擒之，皆盡。先在司農辦事，庚戌虜警，在事者計無所出，以問掾，應對如流，倚以集事。嗟乎，世間人才厄異途、沉下僚者豈少哉？掾雖不顯，而壽八十一。子問達，官尚書。天固有以優之矣。
郭文通，慶都人，嘉靖末，以掾為碣石衛經歷。時征賊伍端，諸將皆敗，獨文通大開城門，使卒環侍，持滿以待動，賊熟視不敢動，尋遁去。居民賴之。後屢討賊有功，擢至肇慶府同知。嘗語人曰：「吾有三不寶：官也，錢也，命也。」嗟乎，不寶官，高士也；不寶錢，清士也；至不寶命，則忠孝大節皆從此出，此聖賢豪傑詎易及哉！
吳孟謙，莆田人，為府小吏。性峻潔，容止端嚴。弘治三年，為順德丞。民供折薪錢，歎曰：「丞何功受此？」番禹後山之役，轉餉久，多浥損，自以俸償。卒於官。鄒立齋時謫吏目，誄之曰：「君裳蕭疏，君貌畏畾。公庭如寺，詩思如水。」
鄔尚達，福清人，少剛介，就掾，執役藩司，以潔廉無害，除得任丘尉執法不撓。邑人大學士李文康嘗語諸部使曰：「吾邑尉賢者，凜有司直風，惜位卑耳。」憂歸，除補雩都，復為王文成所賞識，有「天下第一」之譽。轉大冶主簿，故苗地，長吏多不樂往，代行令事，多方撫恤，盡卻例金，錙銖無所取，至饔飧不給。部民有饋白粲者，嚴卻之，民苦請：「非敢溷公，不忍公貧耳。」公曰：「我貧尚有祿，爾毋慮也。」歲荒，邑多逋賦，坐奪俸。民聞，更相責讓曰：「吾簿無俸，不餒死耶。」為日夜輸納課，更以最。任久不調，力告歸。邑人追送數百里，號泣載道，為祠祀之。郡守吳希賢贈以詩曰：「十年作簿貧如洗，不改生平一寸丹。」抵家貧甚，所居災，短褐敝縕俱盡，族人有為河源尉者，積金錢巨萬，以衣一襲遺之，不受。卒饑寒寄寓以死。臨沒，謂二子曰：「吾作官二十年，五分寸遺子孫，慎毋假貸治喪累汝。」其族以掾史興者甚眾，獨公最清白，人謂有陶靖節風。台山先生其姻也，感慨書一聯贈云：「濱海村落許多，此處見衣冠家文物；吾鄉縉紳無數，惟君是清白吏子孫。」
黃清，上饒人，起吏員，清勤，積官嘉興同知，加四品服俸。築海塘有功，後以運同，治高寶河堤，積勞，死於寶應之寧國寺。蓋上官忌而擠之水以沒也。至不能斂，以病卒聞，贈恤有加。黃伉直，與人言必自稱名，至今嘉興人猶能言之。
清在寶應，築土石二堤，支河工銀四萬餘兩，錙銖磨算，上下皆不得欺冒，嫉之甚。時已積勞，得嘔血病。水次謁所司，令人密促其板墜下，救起，死矣。尋復蘇，掖入城，凡二日氣絕，蓋萬曆七年六月初二也，年僅五十八。奏聞，有「良工苦心難以名言」之語。管理海塘，採石我湖，先祖月溪府君親受役，見清徒走出入，慰勞夫匠，備極勤苦。運石甲首自卮酒勞之，無絲毫它費，人人感激。府君部下一人逸為盜，事發逮捕，獨移文昭雪，得免，即家立碑祀之。後聞變，致祭哭三日。初亦不知何許人，嘉興題名亦不載，蓋惡而削去之也。後江右一士子談及，始知為上饒人，今其子孫不知如何。清官之後多不振（或苛廉使然），劉司空元瑞，其一也。天道信不可知，然吾亦未見貪者厚積，世世受用。總只各據所見，各就得意處行去，不必相笑相訾議也。
蕭景腆，晉江人，以椽授定遠尉。定遠經大盜殘蹂之後，百姓流離。景腆與令，弔死問孤，修城鑿池，身先畚鍤。以憂去，服除補長洲。時織造太監張志聰，恣睢橫索，長洲令郭波持法挫之，志聰忿甚，誣令撓御造龍衣，執而倒曳之車後。景腆聞，領所部弓兵奪追，直前，手批志聰，落其帽，市民從旁觀者盡為景腆張氣，梯屋飛瓦，群擲志聰。志聰阻折去，竟奪令歸。志聰還訴世廟，有旨，械下詔獄。時令已先擢入為工部主事，亦與景腆並下鎮撫司拷訊。廷臣壯其義，會疏救之，令落五級，而景腆仍調尉。永從吳廷舉巡撫吳中，為景腆立「仗義英風」之碑，碑於長洲之縣門。孫騰鳳舉進士，官運使。
田濡，尤溪人，正德間，以掾授處州衛經歷，剛毅持重。武廟南巡，逆彬檄諸衛以《遼》、《金》二書進，衛無以應，擬醵金軍士，以貨使者。濡獨不肯，且上言：「書籍宜問諸學宮，衛所不過軍器若文冊而已，無從取辦。」彬怒，將逮捕。太監張永嗬曰：「安用此？板在國子監，乃索諸海濱耶？」眾大歡笑助之，聲徹禦幄。武皇訊得其故，亦笑曰：「江平虜此箭射不著，當罰水二碗。」（此何等帝王也）諸內侍以水灌之，江淋漓免冠，攜之走出。自此喪氣。濡後遭繼母喪，徒步歸，脛腫血流。葬廬墓側，以哀瘠終。
王蕖，寧夏人，吏員，為保定府知事。武皇南巡過之，巡撫伍符設宴。符素洪於飲，上聞，召與拈鬮，賭大觥。偶不勝，甚慍，連罰符數觥，潦倒匍匐階前。上大笑。蕖直前奏曰：「符老不任罰，臣蕖請代。」上睨而問曰：「汝小官能勝幾許？」對曰：「不敵天子，遠過撫臣。」上拍手笑，手大觥賜者三。執壺者將復注，上曰：「止，不要采它。這蠻子會賺我酒吃。著扶巡撫去。」符出謝曰：「今日微君幾殆。」欲薦之，曰：「是薦酒也。觀聽不雅，人且議我。」後卒辭之。
陳景弼，莆田人。弘治間省祭，先後上疏十餘，皆切時政。後授潮州衛知事，署海陽、饒平二縣。愛惜民財，不為勢屈。有給事中以使事過裏，讟貨以厭，率衛卒發其橐，送其贓物於府庫，時論壯之。
曾仍，興化人，為藩臬從事，以待次銓曹。時郡守林慈、邑令張朝、博士黃暹相繼客死於京，悉為之經紀。博士病且革，囊三十餘金，置仍袖中，曰：「奴輩非所託，幸藏諸。」時無復與聞者，仍虞外泄，告歸。授其子，曰：「此先人屬纊時寄也。」物論高之。鄉人林學士文語同列曰：「掾行乃爾，吾儒庸有弗及者！」遂與定交。後官小鹿巡檢，竟棄去。
太祖開科取士，以吏員心術已壞，不許入試。然在建文時，張祖之識力義氣，即士人中不可多得，此獨非洪武中人才耶？何絕之太甚如此。蓋當元末法度廢弛，土豪奸僧相比為惡，皆此輩為之耳目左右，故恨甚，且用重典懲其不法者。一意興學校教士，其俗頓改，並吏與其子弟之納名者，頗恂恂自愛。先朝名臣，就中擇而教之，有取科第以去，而其餘入仕者，盡有可觀。如《十二掾吏傳》，亦可矯矯挺拔類中也。竊恐太祖在今日亦當開禁。而惟書算一塗，最為弊藪，各縣戶房窟穴不可問，或增派，或侵匿，或那移，國課民膏，暗損靡有紀極。甚者，把持官長，代送苞苴，吏不過拱手聽其指揮，飲餘滴即萬幸，頓首滿期出門，而此輩積數十年，互相首尾，互相授受，根株牽連，吏禮兵三部尤甚（今則禮部弊少，而戶、工特甚）。太祖見此，不知又設何法以治？余謂縣官能治此，即稱卓異，部官治此即忠良，當大用矣。
張祖，惠安人，建文時以憲史入部考，入格，留為吏部吏。其時建文君方與方孝孺輩講求治古經濟之事，多變章奏太祖舊章下吏部，旁午。祖為尚書張紞所信愛，密言於紞曰：「高皇帝起布衣，有天下，立法創制，規模遠矣，紛然更改，未必勝前，徒滋人口，願我公重之。夫為治亦顧實效何如耳！」紞深然之，而奪於群議。是時添設京衛知事一員，佐經歷理刑名，詔吏部選可者。紞曰：「無逾祖矣。」授留守知事。文皇即位，除罷建文所置官，出祖為湖州安吉丞。居九年，有治績。方紞被譴自經，舁屍歸，屬吏無敢往視，祖日經理其殯，殯畢，哭奠去。
吾閩蓋有三司獄云。其一為孫一謙。一謙者，溫麻人也，萬曆戊子、已丑間，為南都官事獄，能不以獄為利，於囚甚有恩。故事，重囚米，日一升，率為獄卒盜去，飯以不給，又散時強弱不均，至有不得食者。即頌繫囚，初入獄，獄卒驅之濕穢地，索錢，不得錢不與燥地，不通飲食，而官因以為市。一謙知之，一切嚴禁。手創一秤，秤米計飯，日以卯、巳時持秤按籍，以次分給，食甚均。又時時視囚衣，弊，為浣濯補葺，令完善。視輕繫之尤餓者，予囚飯之半，囚得不死，獄卒無敢名一錢者。每曹郎視獄，問囚有苦欲言者乎，皆對曰：「幸甚，孫君衣食我。」是時少司馬王公用汲聞其事，以告郎中蔡獻臣。久之，大司寇就李陸公光祖、少司寇琅邪王公世貞皆加歎異，欲為之地，而一謙滿三載，考轉靈山吏目去矣。王司寇贈以詩曰：「青衫白馬帝城西，祖道無人日欲低。猶有若廬方畝地，赭衣能作數行啼。」蓋紀實也。蔡獻臣亦以一謙廉而才，而遷轉非其道，作文慰勉之。一謙竟不之官，徑歸。歸至番湖，舟中恍然見有請為某地主者，與之應答，妻子駭之，不數日遂卒。
其後十餘年，有同邑陳繼源。繼源為大勝關大使，關上人皆愛大使不費我錢。及遷溫州司獄，窮老矣，亦卻例金。太守蔣光彥，閩人也，令兼攝外獄。外獄者，諸縣輕繫，待獄讞於府者也。繼源固辭，請屬之倉。守曰：「此非司獄職乎？」繼源應曰：「某未任時，此獄屬之倉，安得盡司獄職乎？」蔣守笑而罷之。及滿歸，至不能供饘粥，依老僕以居。予深憐敬之。又聞其為小吏上計都門時，同邑有孫胥者，從事京兆府中為主庫，日盜金錢。事覺，見繼源，泣曰：「吾命在旦夕，若能救我乎？」指其舍壁曰：「此中皆金錢，以此救我。」 未幾，入詔獄，繼源盡其金以救，孫胥得問，遣出獄，不死矣。而繼源貧甚，不自為德也。繼源與孫一謙同里，相去二十年，並以掾吏著名。繼源今尚矍鑠無恙。
又有閩縣蘇夢暘，以歲之丙午來司南都官獄。謁予，予以一謙事告之，夢暘心動，至獄，問一謙所為。一老卒曰：「孫君則善矣，然官竟如何？」夢暘曰： 「善則善矣，何官之云？」於是盡舉一謙所為踵行之，而益戢獄卒，不使患苦諸囚。又恐其夜虐之，而莫之知也，則監置一鑼，令曰：「有虐囚者，同監鳴此，不鳴者與同罪。」於是獄中肅然。其他踐更稽察，撫恤病苦，法甚備。郎中沈充嘗指獄戶語曰：「此故生地獄也。蘇司獄去，吾不敢繫人矣。」舊時囚有死而無為收葬者，率置竇中，群犬恣食之。夢暘惻然，適料囚米有餘，即白視獄諸曹郎，請為槥以待死者。諸曹郎大是之，相率白中丞丁公賓。丁公時視秋官篆，聞之喜，益發衣絮諸物，令夢暘給施諸囚。未幾，轉粵東守禦吏目，丁公太息曰：「吾署司寇，惟有王郎中紹先及蘇司獄耳，惜也，紹先死，而司獄又遠遷。」於是特獎夢暘，資遺之甚厚。予語夢暘曰：「幸矣，子之遷也。王郎中何如人，是萬曆十九年所舉天下清苦以風百僚者！即吾莫敢望，今丁公以子並稱，不其榮乎？」夢暘曰：「某則何敢當。雖然，某聞念經作佛者不為福田，吏目何病？某行矣。」於是跳身之粵。夢暘年三十餘，未有子，以司獄俸薄不攜家，其為吏目亦然，蓋有志者也。

