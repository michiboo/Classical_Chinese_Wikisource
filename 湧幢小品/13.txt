
王璡，昌邑人。洪武初，以儒士歷寧波知府。堂饌用魚肉，命埋之，號埋羹太守。有給事來謁，具茶，給事為客具間，公大呼撤去，給事慚而退。又號撤茶太守。
僉事陳諤，字克忠，詼諧。正統初，有中官阮巨隊奉命來廣征虎豹，諤從阮飲，求虎皮以歸，明日草奏，言：「阮多用肥壯者宴客，徒貢瘠虎，使斃諸塗。」阮大恐，置酒謝。諤酣謂阮曰：「聞子非閹者，近娶妄，然否？」阮請閱諸室，諤見群罐，知為金珠，佯問何物，曰：「酒也。」諤笑曰：「吾來正索此。」 遂令人扛去，阮哀祈，得留其半。廣人至今傳為談謔。諤，永樂戊子舉人，初為給事中，奏事，聲震朝宇，上令餓數日，奏對如前，上曰：「是天生也。」呼為「大聲秀才」。忤上，命為坎瘞之，譎瘞者云：「吾今夕乃為大甕所苦。」請其故，則罵曰：「叱嗟！汝不知耶？朝廷瘞人，當如甕，可令速死。」瘞者從之，遂得屈伸，凡七日不死，釋還故官。諤性剛直，屢仆屢起，歷卿寺、僉事、知縣、長史、同知，以壽終。
洪武間，黃岩縣承方寇之後，頑敝殊甚。有瞽林心月者，年八十餘，寓西橋，善易數，預知吉凶。嘗為人言：「後此五十年，有周令者來，民始安。」果有周旭鑒來，貴溪人，以學行，三楊薦知縣事。凡九年，縣以大治，父老憶其歲月正合，群訴請留。即升台州通判，仍縣事，即升知台州府事，又加右參政，掌府事，前後凡三十餘年，台人賴之，黃岩遂為善邑。
韓公雍巡撫江西，每對生員稱說詩書。時江西科目方盛，生員私相謂曰：「巡撫，《千字文》秀才耳，安得稱說詩書？」公聞之，命提學送諸生來考，以 「律呂調陽」為論，「閏餘成歲」為策，諸生皆不能詳。公曰：「我輩做秀才時，讀了《百家姓》，便讀《千字文》，諸生如何連《千字文》也不知？」士皆愧服。
朱公英總督兩廣，繼韓襄毅之後，一切以簡靜治之，民以大和，又薦陳白沙，皆賢者事。其杖廣州知府林橙，亦奇。橙，莆田人，天順丁未進士，知廣州。性豪侈，暑日易紗衣數襲；烹茗，罐不再用，以紗一幅封其口，用畢即棄去；燭大如椽，使童子執之，動即與杖；閱訟，以己意出入；縱吏為奸。英杖之。啟其裙褲，皆紗製。英歎曰：「民力竭矣。」即逐去。民皆稱快。
榆林雙山堡之東有所謂柳樹會者，舊柳州也。士人於瑾耕得金磚、金甲諸物，所值萬餘金。鄰人訟之，鎮督姚公鏌令僉憲姚文清鞫之，問其所自。瑾云： 「其下隧道數曲，有巨室三楹，東西皆金銀堆積。中則金甲冑數十，又有金耳環，如今制而長者數甕，所積以千萬計，蓋西夏、金元故物也。」姚僉憲請公差官勘實，聞於朝而發之，以實庫藏，則百萬之積可具。鏌曰：「若是，則人將謂我輩先有所獲，何用自明？且榆林鎮所少豈獨此哉，於瑾，一農夫耳，而天賜之，不可奪也。」乃斥訟者，又金歸瑾，仍厚封其地以絕後患，後至者議即故地發取，旋思其言而止。
羅通以御史按蜀。蜀王富甲諸國，出入僭用乘輿儀從，通心欲檢制之。一日，王過御史臺，公突使人收王所鹵簿，蜀王氣沮。藩臬俱來見，問狀，且曰： 「聞報，王罪且不測，今且奈何？」通曰：「誠然。公等試思之。」詰旦復來，俱曰：「無策。」通曰：「易耳。宜密語王，但謂黃屋左纛，故玄元皇帝廟中器，今復還之耳。」玄元皇帝，唐玄宗幸蜀建，祀老子者也。從之，事乃得解，王亦逆自斂。通始至蜀中，士大夫易通少中，至是始驚服。
戶部郎中劉爾牧，號堯麓，東平州人，尚書源清之子也，進士。在部八年，方大司徒鈍器重，舉奏必以屬，同列不堪，目為都郎中。卒坐杖歸裏，尚書公尚無恙。
張隨，字子貞，山西芮城人。永樂丁酉解元，授戶部主事。極清苦。宣廟微行至其家，見其躬汲水，內子舂米，甚嘉歎。後坐法，上曰：「此清主事也，勿問。」改工部，以疾歸。三十餘年，茅屋村居，不異寒士。或曰：「張巡之後。」巡，芮城人，有墓在焉，有東張、南張二村。史曰：「巡，南陽人。」蓋自芮而遷，死節後，土人憐之，具衣冠以葬。
閩林氏，祖、父、孫三世五尚書。最後南工書仲山公烴，予同官南京，恂恂篤實人。公之曾祖父名鏐，永樂辛丑進士，撫州知府，有善政，吳康齋大書「金井玉壺冰」五字褒之。入覲，乞致仕歸。其友戴弘齡素方嚴，慎許可，稱公有四知。僉曰：「楊震故事乎？」戴曰：「乃公饒為之。更有進者，知縣、知州、知府又知足也。」公為上猶令、山東寧海州守，俱乞歸展墓，見許。祖制之優恤外官乃爾。
丘司寇橓，本清方之士，然其胸次淺隘，好為名高，不近人情（此種人，最不足取）。其在省中，時湖廣撫臣方廉饋之五金，疏發其事，方以此去，人頗不直之。遂謝病歸裏。其後居鄉，力卻上官饋遺，而多負國稅，有縣令惡其矯，積所卻饋遺數百十金，請於兩台，以抵其逋稅，丘大慚。方在告時，有薦之江陵者，江陵曰：「此君怪行，非經德也。」（江陵亦自有識）終不肯起。江陵沒，召為侍郎，往籍江陵，大宗伯於公慎行深規之。未幾，丘之子雲肇中進士，宦亦不達。
吾師劉晉川以少宰起少司空，理河漕事。方憩於門，二騎士捧檄至，謂其田父也，揖曰：「為通主君。」公諾而入，肅衣冠出見之。騎士驚伏罪，笑曰：「無傷也，若固不識耳。」此等事古有行之者，又見於公，亦自可喜。
梁司徒材為廣東左轄，旦夕皆飯堂上，侑以青菜，或冬瓜、蘿蔔，惟一味。比擢副都御史，巡撫江右，薦紳皆餞諸大觀橋，解衣盡歡，痛飲大嚼，始知其節嗇，乃習慣成自然耳。視所服圓領，用浙蕉極下者，衷服布素澣補，惟兩裾鮮潔。
世廟末年，滇有都御史某請行戰象之法於北邊，錢塘陳敬亭善，時為右轄，極言象產炎徼，不耐西北苦寒，事得寢。陳居滇久，昆明之傍曰榜山，山陽有田五千頃，地高苦旱，陳視白石崖有泉在上遊，可引溉，而為橫山所隔，議鑿山通渠，眾咸難之，陳力任，矢眾禱天。久之未就，眾嫉之，陳引去。行有日矣，橫山水洞，忽報開通，咸驚為神助云，感之立祠，至今享有水利。屢薦未能用，在家優遊二十年，令終。輿論崇重，與松江莫中江如忠、金昌袁裕春洪愈並稱云。
郭青螺子章，與夏仁吾良心辛未科同年，同為左方伯，郭得閩，夏得江西。郭問夏曰：「何以從政？」曰：「予有三速：速收，速給批，速效。」夏問於郭，曰：「予有六字：一錠收，原封放。」二公兼用所長，皆有清聲，皆開府。郭，泰和人。夏，廣德人。
胡澧，字伯鍾，三水縣人。弘治癸丑進士，強力有幹。為松番副使，討賊有功，胡端敏薦之，忤柄臣歸。吳清惠又薦之，不起。後霍文敏為少宰，熟知其才，且善射，精韜鈐，值大同兵變，薦赴京，擬僉都御史，任西北。有投書者，發之，中四字曰：「何如如何？」求其人不得，命未下而卒。
于達真字子衝，歷城人，丁丑進士，以澤州知州為兵部員外郎。兵部未滿歲，升山西僉事，飭兵昌平。神宗閱壽工，昌平孔道，以才選擇，三年中，車駕四出，應之沛然。後官至參政歿，人咸惜之。初第以詩文名，諸生時，與于文定公俱為我郡吳竣伯所拔，稱「二于」。又善騎射，總兵董一元兄弟較獵，數數勝之。天與之年，必為名制閫。
屈西溪直，華陰人，官至左副都御史。先為我浙按察使，歸安知縣某被告發科斂萬金，按之，知縣懷白金來饋求解，叱出之，治益急，會遷河南，乃止。及公治漕事，則知縣為御史，起復赴京，過淮上，修謁，執屬官禮甚恭。公喜留宴，談及浙，偶忘某為御史也，因言：「生平未嘗苟取，如浙屬一知縣犯贓，饋金求解，叱出未竟，及今耿耿，不知其人何如也。」御史色沮，愈恭，公怪之。及別去，諦思，即其人也，大悔已無及。某入台，以劉瑾黨誣公，遂罷。
楊繼宗為刑部主事，河間府獲強盜，遣裏甲張文，郭禮解送京師。中途遇夜，盜自釋刑具而逃。張語郭曰：「人言縱盜者罪與盜同，予二人俱死，不若留一人。汝母老，寡兄弟，汝可為解人，予為盜，可全汝母子之命。」郭感謝，張以刑具自服。到司，公疑其言動非盜，審之得實，二人遂俱得活。其真盜，後亦為人所擒。
公在天順中升嘉興太守，成化元年丁憂，五年服闋，復補嘉興，先後滿九載。今人皆知公之德政，而不知其先後兩任也。
守嘉禾久，時清北都等鄉，禾每莖離根二節，節間又生三莖，秀三穗，或生四五莖、四五穗者有之，竟畝計之，三穗者一二百，二穗者數千百，在在皆滿。府經歷司蓮缸內栽禾二本，亦如野外生莖穗，公自為文之。滿九年考，以素苦風痹，自治行訪醫，送者傾郡，內外不得行，願乞一物示永永，解青紗衣與之，百姓藏之髹櫃，置三賢祠右。後即家起浙江按察使，至僉都御史，撫雲南。公字承芳，山西陽城人，為國朝良刺史第一。又有黃懋者，元氏人，亦滿九年，有惠政，曾拔呂文懿於諸生，升福建布政，還卒嘉興，遂葬於邑北板坊。子中，領浙鄉試，墓數廢數復，子孫尚存。
楊公升浙按察使，以憂去，民挽之不能得。既行十餘日，相驚謂：「公奪情復任。」歡呼載道，迎候者填溢城門，月餘方息。近年，我浙竇廉使子偁棄官去，自杭至平望，挽留者塞途，無慮數十萬人，則余所親見者。
范檟，會稽人，守淮安。景王出藩，大盜謀劫王，布黨，起天津至鄱陽，分徒五百人，往來遊奕。一日晚衙罷，門卒報，有貴客人僦潘氏園寓孥者，曰： 「有傳牌乎？」曰：「否。」命詗之。報曰：「從者眾矣，而更出入。」心疑為盜，陰選健卒數十，易衣帽如莊農，曰：「若往視其徒，入肆者，陽與飲，飲中挑與鬥，相搏，縶以來。」而戒曰：「慎勿言捕賊也。」卒既散去。公命輿，謁客西門，過街肆，搏者前訴，即收之，比反，得十七人。陽怒罵，曰：「王舟方至，官司不暇食，何暇問汝鬥乎？」叱令就繫。入夜，傳令儆備，而令隸飽食以需，漏下二十刻，出諸囚於庭，厲聲訊曰：「汝輩謂官府當出迎王，而欲乘空虛為亂，吾久知之，徒送死耳。」咸叩頭伏曰：「奴輩當死。」往捕，賊首已遁，所留孥，妓也。於是令飛騎馳報徐、揚諸將吏，而斃十七人於杖，餘賊散潰。鄉宦某者，淫暴擅殺，大為里中患。海夷之亂，築郛，絕衢道自固。府判出，經其郛，閉勿令過。判還以訴公，公怒命墮焉。無何，其徒殺邳州三郵，以賊級報驗，得之，遂以兵圍其第，縶徒三百餘人，並發其所為諸奸利事，訊之皆款伏。某知不可解，陰行刺，偵知之，不得發。則賂於朝，得復起，脫身亟行赴官，會為台糾，奉詔逮問，而歸獄詞於四郡。公焚香誓神，引囚七百，鞫之，得實以報，某竟獄死。民家子徐柏，及婚而失之，父訴府，公曰：「臨婚當不遠遊，是為人殺耶。」父曰：「兒有力，人不能殺也。」久之，莫決。一夕秉燭坐，有濡衣者，臂兩甓，僂而趨，默詫曰：「噫，是柏魂也，而繫甓，水死耳。」明日問左右曰：「何池沼最深，吾欲暫遊。」 對曰某寺，遂輿以往，指池曰：「徐柏屍在是。」網之不得，將還，忽泡起如沸，復於下，獲焉，召其父視之，柏也，然莫知誰殺。公念柏有力，殺柏者當。一日忽下令曰：「今亂初已，吾欲簡健者為快手。」選竟，視一人反襖，脫而觀之，血漬焉，嗬曰：「汝何殺人？」曰：「前陣上涴耳。」解其裏，血漬沾纊。公曰：「倭在夏秋豈須襖，殺徐柏者汝也。」遂具服，云以某童子故。執童子，童曰：「初意汝戲言也，果殺之乎？」一時稱為神識。少嘗讀書道觀，數怪見，同學者死焉，公漫習無懼色，其膽決蓋天性也。卒歲，有降紫姑神者，諸孫就問壽，以詩呈公，詩有「半醉逢司馬」句，公笑曰：「吾今死矣。半，文八十加一，吾壽數也；醉者，酉、卒、丁酉年也；馬屬午，在五日乎？」果以六月午日歿。
王銳，永平府遷安縣人，進士，景泰間，為彰德知府。銳，長身修髯，顧盼生威，有權術，尚嚴政。治察郡中吏民賢不肖，賦則獄論，皆籍識，自聽其政，吏亡得為奸。出必鑰關，泥之，民終歲不得與吏交一言。縣吏以賄聞者，案之，即令去。他事不中程者，答督令改案，深究事情，吏民畏之如神。每行郡，城中民皆閉戶，亡敢立道旁，藏遠雞犬，恐有聲。銳時策馬過，視馬耳，不左右顧。令民臨道屋俱作修廊，簷外浚深溝，雨潦得泄。中道隆立，令水赴溝中，行委巷口，樹柵門，有鑰，甲夜，即闔門釘板，仰臥柵門外，柝竟夜鳴，奸人莫敢人郡地也。尤留心學校，凡朔望，謁先師廟已，坐明倫堂，聽諸生說經，發疑無異。諸生皆居學官，籌識姓名，政少暇，令隸持數籌，造明倫堂，諸生持籌來，自臨試。或背誦書，或作義，其他出。及不衣冠居者，受笞。當是時，庠間讀書聲洋洋盈耳。丁祭，陳鍾鼓，鳴弦管，升降揖遜甚都。參政姚龍行部至府，往見之，出而歎曰：「此雖國學亦無以加也。」
呂大川，字中源，浙新昌人，成化甲辰進士，守惠州，有善政。征劇賊張權，大川隨軍督餉，察脅從詿誤者，釋之。所至，召耆老，諭以禮義禍福，莫不感動。番禺張詔曰：「呂惠州可謂霜雪之陽和，戎馬之俎豆也。」竟卒於官。
妖賊王子龍已於贛州龍南縣當陣殺死，報功敘賞矣，後惠州通判署和平縣事復稱子龍未死，今在民家，白所司擒獲。贛撫移書，令殺後捕者滅口，太守孫光啟不從，拂衣歸。孫，嘉興人，正直忠厚，余於昭慶寺一識面，真有過人者。未幾，起福建參政，卒官。
胡興，祁門人，進士，授三河知縣。文皇帝封趙王，擇輔，以興為長史。漢庶人將反，密使至趙，王大驚，將執而奏之，興曰：「彼舉事有日矣，何暇奏乎？萬一事泄，是趣之叛。」一夕盡殲之。漢平，趙王讓還護衛兵，宣廟亦聞斬使事，曰：「吾叔非懷二心者！」趙遂得免。興，恢博多智略，歷輔簡王惠王及王八子，侃侃師道自任。
趙準，槁城人，長身美髯，性剛毅方嚴，終日無惰容，不輕言笑。年二十餘，始讀書。時有敏少年，日數千言，趙先生恥居其下，日所誦書必與之埒，日不足，竟夜讀忘寢。舉順天鄉試，為學官。景泰間，遷趙府紀善，好諫諍，常思死節。王令諸郡王皆受經，為講說甚詳懇，門弟子常數十。矩矱嚴，諸生步立皆有則。尤重背誦，以身先之，無倦，諸生侍側凜凜。時太守有十子，五子驕縱甚，雖守無如之何。一日，聞趙先生嚴，自領其子來。且遺一樸，廣二寸，厚半寸，書其面曰：「專治五子，毋及餘生。」諸子一望見，即凜然，皆折節受學守規，致於衙，置上座，亦不讓。崔仲鳧之父，少時出門下，歿祀於家。
顧昌，字德輝，長洲人。鄉薦，為思恩府同知，清介絕俗，人不敢幹，未嘗受一蔬之饋。晚年家居，詣人家，誓不留食，雖遠去數十里，寧饑而歸。文章簡潔，似其為人。
太倉周雲川怡，貳泉州，值倭變，署事，調兵食有方，士皆懷之。新守秦姓者至，年少任意，不時給，兵大譁，公出，麾之立散。遂罷守，以公為代。公受業於王大司馬思質，弇州方幼，與公為爾汝交，狎攩靡不至。思質忽延公為師，抗席正顏，指摘文字亡所避，弇州小怠，即攝齊請去，皇恐謝罪乃已。後補永昌，不復出。
南樂魏節齋怡，以貢為鞏昌通判。行部秦州，賦戶投金於幾，覺而察之，逸去，乃付州庫。夫人楊氏東歸，復過其地，州吏取以獻，夫人又謝卻之。生三子，長允貞，丁丑進士，官侍郎；允中，丙子解元，庚辰進士，吏部主事；允孚，甲戌進士，刑部郎中。侍郎子廣微，甲辰進士，官宮寮，世著清節云。
侍郎撫山西，日廩止受八分，京朝官以使事至者亦如之。或嫌其薄，曰：「計肉食可五豆，必食前方丈而後快耶？」一僉事行部至澤州，州守為吾友許繩齋維新，事之無失禮，而僉事少年舉解首，素豪奢自用，撻其承事人。許怒，停傳給，凡三日。僉事窘，馳去，申文侍郎云：「州乏供具，僅殺一母雞而食。」批云： 「食雞有何不足？而尚以為慢，露筆作罪案耶？」僉事大愧，引疾去。
張愷，鄞縣人。宣德三年，以監生為江陵知縣。時征交趾，大軍過，總督日晡立取火爐及架數百。愷即命木工以方漆桌鋸半腳，鑿其中，以鐵鍋實之。又取馬槽千餘，即取針工各戶婦人，以綿布縫成槽，槽口綴以繩，用木樁張其四角，飼馬食。便收卷，前路足用，遂以為法。後周文襄薦為工部主事，督運大得其力。
嘉靖乙丑，盜劫長壽縣。知縣劉燮，清吏也，挈印逾牆，大呼逐寇。庫中一空，邑中人相率補足。竟以嘔血死。為神，民憐而祠之，祈禱必應。
李一寧，字應坤，東莞人。正德丁卯鄉薦，為蘇州教授，清苦端方。後知懷寧縣，愷弟愛民。卒於官，無以為殮。先是泊江幹，遇一覆舟，心動，令人鑿之，得一婦抱嬰孩，猶活。詢知長沙人，隨舅宦遊，一家淹沒，扳掛已二日矣，為買舟歸其鄉。
黃瑜，字廷美，香山人。有學行，景泰丙子舉人，歷長樂知縣，有惠政，以勁直棄官。手植槐二，構亭，吟嘯其中，自稱雙槐老人，曰：「子孫更植其一，則吾誌畢矣。」蓋希蹤三槐也。作《雙槐歲抄》。
洪範，金谿人，字邦正，進士。弘治末，為嘉興令。初至不事事，吏卒皆侮易之。及編差糧長，太守憂其不任，諷諭之。洪歸，集裏書庭中，焚香與約，吏卒笑狎如初。洪大怒，杖而懸諸樹，申令曰：「多用人，廢時日，且牟利，每區只裏老二人，敢妄舉者即代役，毋貸。」庭中肅然，皆以實舉，盡日而畢。上諸府，府驚曰：「此重事，須幾更日月乃辦，何草草乃爾？」范曰：「姑覆之。」即辭還。府召應役者問，人人稱允，守歎曰：「神哉令乎，吾眼幾瞎。」在官鋤強扶弱，廉靜寡慾，以比楊繼宗云。
韓倫，字秉彝，苑洛先生之叔，知武清縣，忤梁昉，罷歸，杜門不出，縣尹以禮致之，不得。子堂叔繼宗，應里正，尹故苦，以為公必可致。公曰：「被苦裡正，於我何與？」竟不往。尹後愧悔，言之分守車平章，平章曰：「尹誤矣，致賢豈以威力哉？」率尹踵門，請數次，乃見。尹誠俗人，然悔而請教於上官，則俗而不失為雅，若在今，則禍且不測矣。
長洲知縣郭波，福建人。與致仕尚書劉纓有小隙，編其家糧長七名。復以謝罪為辭，造其廬，連拜二十餘拜。即出門，號於眾曰：「我欲拜死老賊耳。」劉年八十餘，不勝憊，憤而卒。其孫不能承役，逃移四方，家立破矣。
陳善住，廣東欽州人，洪武中，以貢歷任知縣。官居三十餘年，皆有能聲。妻子不入官，自號其居曰「鰥巢」。
陳岷麓為德清令，甚有聲，蓋亦快士也。後為御史監遼東軍，救朝鮮，發憤請旗牌督戰。此提督事，如何可行？部執不與，怏怏遂卒於軍，贈光祿少卿，蔭其子（陳名效，四川人）。
王受，洛川人，以監生為東阿丞。邑民王虎當受重役，賂吏改其名曰田虎，兩人爭不決，公曰：「此必王虎也，筆畫可增。」請府籍質之，果王虎也，遂伏罪。
平度州名宦，故祀漢臣王成，判官陳有勳見之，嘻曰：「此非偽增戶口者乎？」草牒請釐革。未及舉，以憂歸。有勳，副都克宅之子，太宰有年之兄也，誌節為時所重。
婁璿，東陽人，成化五年，以監生知順德縣。性剛果，好摧折權勢，刻廉自喜，聞貪者輒厲聲罵，雖上官不避，人多嫉之。遣子就外傅，令自執蓋，曰：「皂隸役於官，非汝役也。」竟坐誣去，後祀名宦。萬曆十二年，所司檄削，士論惜之。夫削名宦，非撫按，即提學也，當查其人實之。
地方官生祀，自上達下，往往有之，惟學院絕無。蓋教以嚴為主，不欲苟悅於人情也。惟南京有陳督學一祠。余友劉幼安見之必嘻曰：「提學乃有生祠！」又譚有秉寬政者，嘻曰：「秀才為汝造生祠矣。」此言甚有意。習俗相沿，寧獨提學為然？
常熟丁南湖，名奉，正德戊辰進士，南司封郎中，年三十九致仕。謂：「古今賢士終此官者得二人焉，宋則席汝言，明則莊定山。」且云：「同入泮者二十五人，三進士，同鄉舉者六人，五進士，皆先死。而己以年少獨存，又多子孫。」快然自幸，亦達人也。考公以母徐太安人喪，服闋致仕，累薦不起。時同鄉陸太宰完為政，將用之，固辭不赴。太宰，其母舅也，臨卒，作《入山待盡詩》、《別六孫》、《別鰥居小樓》數詩，皆有超然之識。先是，國朝戊辰科，本縣中進士者，止洪武二十一年施顯，正統十二年吳淳，官皆御史，皆有文學，皆不壽，至公亦入御史選，以母老辭，改南吏部，早乞休。所著有《南湖留稿》，而壽亦甚永，要見夭有定數，人固能留之矣。又築假山於家，名曰「代勝」，自為之。
鞠珍，字廷玉，臨朐人，成化中，鄉薦。奉親至孝，不信浮屠。母卒，躬負土成墳。後選南樂主簿，常祿之外，一無濡染。詣部考績，珍乞歸田，曰：「老不能任職，餘祿足以養身，復何求焉？」塚宰王公歎曰：「吾有愧乎爾矣！」歸家，杜門不出。尹嘗署其家以遠役，珍裹糧以往，尹聞之，驚曰：「何乃爾？」遽令罷之。非公事不謁，人稱有澹臺之風焉。
章楓山先生同時有童品者，字廷式，號慎齋，與先生齊名。成化丙午，舉南試，丙辰始登第，為兵部主事。僅兩考，引年致仕。家居十九年，以讀書喪明，不自炫而卒。著書甚多。其學問行誼不後楓山，而有傳有不傳，則後死者之責也。
嘉興包馮，隱居不仕。父鼎，池陽太守，欲棄官歸，意未決，馮奉書重緘，無他言，惟左太衝《招隱》詩而已，池陽遂歸。歸後學神仙，無所遇。孫怪芳，副使。代有冠冕。
曹憲副時中，華亭人。鄰有悍生，修其先世怨，以堊書公名於牛後，向其僮加鞭，因極口肆詈，欲以激公怒。僮歸以告，徐曰：「人詈我而若述之，是重詈我也，速往謝，無勞齒頰。」生不能難，於是修尺一，若為候者，而中實痛詆。令人直人，跽上之，公不發曰：「休矣，待吾僮來。」既而從者至，命火燔之，曰： 「知若主於我無好言也。」生愧而止。年九十卒，座時有紫雲自天而降，繞屍，人以為仙去。
吳蔚，全椒縣人，舉進士，為臨淮簿。時青苗法行，口語藉藉，蔚舉措得宜，民以不擾。積朝請大夫，知廣德、彭、池三州，所至興學勸士。性尤夷澹。一夕，夢人示四大字曰：「龜蓍必良。」覺而誦曰：「龜者，歸也，龜壽而藏，神告我矣。」即謝病歸。終日宴坐，凡十七年，卒年八十四。
顧栗，字英玉，璘之從弟也。官副使，以抗直歸。貧甚，昕夕不繼，晏如也。嘗曰：「貪賄請囑與武斷鄉曲雖有差等，然皆非知恥畏義者之所為。」
貢生陳職，號鐵峰，東阿人。性淳古，受賢書，藏之不復出。一日，客有泊舟江上，陳詣之，語及江南多士，欣然往，不復與家人別。追之至淮而返。
永新縣蕭公樟以舉人署江山學諭凡十年，登進士，官刑部主事。大禮被杖幾死，告改南京刑部執法。號蕭鐵漢，屢忤要人。升曲靖知府，公知機械所自，掛冠不赴。
葉孟禎，惠安人，永樂丁酉舉人，司訓高州。念親老，陳情乞歸省，隨改授泉州。朝夕子舍，備盡孝養。久之，遷順義教諭，升陵源令，棄官歸，稱為廉吏。邑有陳御史者，橫甚，鄉里苦之。公上書陳狀，御史坐削籍，惠安人皆德之。莆田林太史文有送歸省詩，後四句云：「江燕迎人語，山雲傍馬飛。到家歡侍日，應著老萊衣。」
程學庸，孝感人，伊川先生八世孫也，九歲善屬文。鄉三老劉公騎而過之，揚鞭曰：「孺子行矣。」為拱立道左，不移足，劉愧下揖，趨而別焉。為諸生，力學，手兩程夫子遺編，服膺勿失。嘗言：「兩夫子產黃陂，前川有望魯台，邑東有讀書台，百世之下，聞風興起，而後裔顧屑越之乎？」一日，坐磯石，詠陽明《白沙詩》數章，豁然開悟，題其壁間，有「涓涓銀海陶塵慮，皎皎明月照匠心」之句。宗人坐事，走白監司，約公往，曰：「吾不欲屈膝貴人。」前往者皆溺死，邑人士以公前知云：與江陵弟子同籍，計偕入都，眾皆修謁，公獨否？或言：「相國，雅相慕也。」公以正對：「掃丞相府門者何人，而子為我願之耶？」授榮澤知縣，有惠政。
杜傑，黃崗人，父子鳴，為僉事。傑少時，日者言：「當以刀筆得官。」怒而自拔其髮，誓以儒顯。有朱廷相，官知縣，女字里中豪，朱貧且死，豪停婚。僉事公歎曰：「為令而貧，君子也，焉有君子而其女患無婿者？」為公委禽。夜夢朱峨冠衣緋來謝：「君誼甚高，得請於帝美報矣。」復夢神贈以言，有「天上日初長，人間春正好」之句。是歲戊午，公弱冠，遂舉於鄉，主司初擲不錄，詰朝，卷自展案上，如是再，異而錄之。眾甚傳其故，以為天所以胙德也。父客死滇，扶服萬里，將柩而歸，值暑，「灩澦大如馬，瞿唐不可下」，公撫棺而哭，頭搶地籲天，驚濤忽減。須臾，舟行抵岸。長年三老，相顧且駭且喜：「微孝子精誠昭格不及此。」授長寧知縣，采木萬山中，一切馭以信義，夷酋咸樂為盡力。水涸，木不行，露禱於天，比曉，諸溪潤不雨而溢，石激之，跳沫丈許，木沿流無所阻，觀者讙為神。尋告歸，卒。
吳宗堯，歙人，為益都令。稅璫陳增至，橫甚，誣奏福山令，下詔獄，餘皆震恐，往往長跽如屬吏。吏白公，公叱曰：「鬚眉男子，乃為閹屈膝耶？」不往見，而之登州謁海防使者。德王使人諭增：「此非他令比也。」增陽諾，公還，王使兩璫來，翼公輿而入，增無可如何，下堂迎，卒成賓主之禮而退。然恥為公所亢，銜之深。公過金嶺鎮，鎮驛長金子登，擁騶從，如上官，公訶之，已盛供張，復麾不納。孟丘山有鉛礦，子登說增，此可鬻金，幸以相付，月得金若干為壽，增遂檄之。公數詰責，子登遂行讒構。增逮諸富民，誣之盜礦，三日至五百人。公憤甚，疏其狀，增反誣，遂被逮。初公見增惡，已書而藏之笥，曰：「吾儕七尺軀，戴天覆地，托足聖門，豈可浮慕空談，自類穿窬？際會當幾，則張膽明目，為民請命，為主達聰，為縉紳作氣，身外榮瘁，都付浮雲。」郡守胡士鼇甫上官五日，以疏示之，士鼇曰：「君有二親，不虞貽其憂乎？」曰：「有兄弟在。」曰：「聞君貧。」曰：「可以筆耕。」略無戚容。士鼇卜之靈棋曰：「金精欲起，賴得元士，左手抑之，乃獲止息。」其詩曰：「疾風知勁草，板蕩識忠臣。藉此匡扶力，乾坤物又新。」公曰：「金精，所謂六庚、白虎，客星害氣也。左手抑之，桎梏之象，扶乾坤者誰乎？」下鎮撫司，送刑部。益都民欲殺增者洶洶，增恐，徙徐州。俄夢牛在山上，寤曰：「其出牢之徵乎？」會增以所括時俸等貲數十萬進，而陽乞貸公，儀郎鮑應鼇偕其友人謁四明相曰：「南康守星子令徼惠得正襟牖下，益都何獨不然？」四明秘啟入，即日釋公歸。方劾增，尋上書，乞放還山，皆不報。父母念公，俾公婦來視，至淮，聞逮，止不進。公使吏翟士樸奉書還，而奄跡得之，士樸藏書壁隙，令旁舍兒馳去。奄考樸，亡所有，舍之，乃得免。公歸家，尋卒，人皆惜之。

