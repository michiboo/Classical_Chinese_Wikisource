
洪武四年乃開科之首，其文只曰紀錄題辭。知貢舉官二人：忠勤伯右丞相汪廣洋、左丞相胡惟庸。時已尚左，而右居先者，以封伯故也。主文官二人：禮部尚書陶凱、前翰林侍讀學士潘廷堅。考試官四人：侍讀學士詹同、司業宋濂、吏部員外郎原本、前貢士鮑恂。場中先經後書，書只《孟子疑》一篇。二場論詔誥表各一篇，無判。三場策一篇。錄中都無程文，想規制未定，尚爾草草。至十八年，始犁然大備矣。
洪武十八年乙丑會試，第一鄧奇偉（一曰偉奇），字子才，衡州安仁人。高皇親製策問中云：「『有能者或面從誌異，有德者或無所建明，中材下士，寡廉鮮恥』，此三語，曲盡其妙，誰人到得？」殿試，丁顯第一，奇偉次之，皆授修撰。二甲：馬京為編修，吳文為檢討。三甲：危獻為紀善，楊靖為吏科庶吉士，蹇踏為中書舍人，余觀政諸司。容後改名為義。黃子澄、練子寧皆是科所中。
禮部所存國初會試錄，止洪武四年一本，自十八年至三十年皆缺。想建文諸臣死難者多係是科以後進士，故盡毀之。文皇震怒為此不必言，三楊無一字之留，何耶？西楊原由徵辟，歷仁、宣、英三朝皆為首揆用事，與東、南楊諱言遜國一節，故爾闊略。乃當時諸臣與草莽士皆無私錄，固是法禁之嚴，亦見風俗之樸。嗟乎！《侯城錄》一線之存，天意也。
《弇洲雜編》云：「洪武三年庚戌始開科鄉舉，士就試者百二十三人，中式者七十二人。」又云：「正德戊辰，大學士王鏊、尚書梁儲主會試。相傳劉瑾以片紙書五十人姓名，欲登第，因開科額三百五十人。」
按洪武三年應天並各省開科取士，明年正月令設科，連試三年。自後三年一舉。洪武四年三月策貢士俞友仁等一百二十人，賜吳伯宗以下及第。（是科試錄題辭出宋景濂之手。中云：「先是京闈鄉試中式者七十二人，未及貢南宮，上皆採用，有官御史者。及是會試，自河南而下行中書十有一，俊秀咸集，而高句麗之士與焉。」則入試者當亦五六百人矣。）此後多至四百七十餘人，少則三十人。永樂元年癸未補壬午鄉試，次年甲申會試，上問禮部尚書李至剛洪武取士之額，至剛以實對，命從其多者，取四百七十二人。此後多者三百五十人，少則九十五人。宣宗初即位，即定省直取士之額，會試所取不過百人，南士十六，北十四。至正統七年始加為一百五十人。景泰二年，二百人。五年，三百五十人。天順元年復辟，仍三百人。四年，一百五十人。七年，會場火，改於八月，三百人。成化二年，三百五十人。五年，二百五十人。八年，三百五十人。十一年，三百人。十四年，三百五十人。十七年，三百人。二十三年，三百五十人。弘治三年，三百人。十五年，始加為四百人。十八年，三百人。正德三年，三百五十人。六年如之。九年，四百人。十二年、十五年，又皆三百人。嘉靖二年、隆慶二年，以首科皆四百人。萬曆二年，張太嶽為政，止三百人（前辛未四百人，太嶽主考）。餘則或三百，或三百二十，或三百五十。《雜編》所言乃正德三年事。此額，先朝行之屢矣。前二科為四百始加之額。要知此乃中制，每間一科則依此數，皆禮部題請，而首揆主之。其年李長沙為政，安得歸之試官？且王文恪與逆瑾抗，卒辭位去，而肯瀾倒一至此乎？傳聞之語原不足信，又不考其時與人而書之，此即祖唐人失囑單之說，削去可也。不則後生小子傳以為實，文恪亦發笑地下，謂蘇人輕信輕寫，弇洲亦作口業矣。
任亨泰，襄陽人，父杜林，從外家姓。洪武二十一年廷試，太祖高皇帝親擢第一，官修撰。復命題名於石，建坊幹門，寵異之（此建坊之始，要知各進士通行矣）。尋請復姓。上以恩自任出，勿聽。殿試錄，賜其妻姓曰朱氏。蓋母乃元烏古倫公主，妻亦蒙古人故也。都御史陳鎬錄其末路大節甚詳。官至禮部尚書。子顯宗，孫春，皆領鄉薦。顯宗不樂仕進，後以薦為吏部稽勳主事。春，西安府同知，時余公子俊為知府，同心協力。丁內艱，貧不能歸，余為齎發乃得行。服闋，擢知府，卒。
《登科錄》：「御製策題，在永樂、宣德至正統初年，間用行書。」想閣老親筆進呈，因而發刻者，具見君臣一體，與慎密不泄景象。後皆付之中書官，先一夕傳出矣。又如宋朝誥敕亦當製者親筆，故皆貴重，且因之精於書法。此甚得體。寧口代王言而手反不代哉？國朝自《洪武正韻》一行，遂有同文專職，其制始廢，不可復見。
舊制殿試在三月初一日，謝恩在初六日。成化八年以悼恭太子發引，改十五日。至今仍之。然初一日太促，畢竟十五日為妥。此雖人事，亦天意之相合也。
三歲開科，八月鄉試，明年二月會試，至元仁宗始定，從李孟之請也。入國朝因之。萬曆戊戌春闈，喬御史璧星監試，舉子重裘以進，便於懷挾，請改三月，用單夾衣，則宿弊可清。李九我先生駁之曰：「如此，則四月十五日殿試，倘日暖，如何操筆？又其甚者，不暴殺舉子耶？」眾哄然一笑而止。
張幼於鳳翼有《會試移期議》一篇，謂會試期，太祖定於二月，蓋謂金陵南北之中，地在大江之南，得春之先，故定於二月，取春之中。今建都北京，遠三千里，宜移在三月。其利有五：一在覲吏後從舟，可省雇費；二便於雲、貴士子；三減衣裘，防閑甚易；四謄錄無嗬凍之苦；五歸家無閘河運舟之阻。喬璧星之疏止得其一。而至金陵取中云云，猶是臆度之說。
廷試事畢，兵科設宴，延執事官看閻立本十八學士真像一卷。於誌寧讚，沈存中跋，與近時所傳全不同，蓋真本也。原藏山西蒲州監生魏希古家。嘉靖癸卯、甲辰間，希古攜入京，崔都尉以千金購之不得。是時邊患棘，希古條邊事，並以此卷封入，意圖進用。世宗不好書畫，所言邊事又無當，疏入不省。謾以疏並此卷發兵科。或言成祖得此卷，仁廟與漢王爭求之，難兩與，遂發兵科，可笑。余辛丑供事內庭，草草一閱，蓋已摹換，非原本矣。
會場支費，舊皆取之順天府宛、大二縣，裁數百金，民已不堪，用已不給。弘治七年，禮部尚書倪嶽議：各省鄉試用度，皆有羨餘，請限數解部，貯順天府支用，凡八百金，以後費用日多。正德九年，尚書劉春奏派加舊額三之二，諸用以足。
會試原無搜檢官。嘉靖己未，御史建言，欲厲其禁，尚書吳山持不可，曰：「彼已歌《鹿鳴》而來矣。」隆慶二年復有言者，始設。兩京鄉試亦如之，然終亦不能盡行其法也。
先朝策士，凡鼎甲，聖上多密訪而後定。英宗己末科臨軒，已擬崑山張和第一，使小黃門密至邸識之，以目眚，置二甲第一，拔施槃第一。蓋慎重如此。一科之長，文運所繫，可不慎與？至問周旋而誤，則天也。
天順以後，我浙有六元會、七元會，聚散不常，要之，常六人以上。呂閣老文懿公原、楊侍郎文懿公守陳、胡尚書文公守址，俱解元；姚太宰文獻公夔，會元；商閣老文毅公，三元；南京吏部侍郎范公理、副使胡公廷瑞，俱解元；謝閣老文正公遷，狀元、解元；謝修撰丕、兵部主事楊質，其以未第至者；盧楷、黃廷璽，俱解元。內盧楷入太學，救祭酒邢讓、陳鑒之枉有名，姚於酒中贈詩云「盧生倜儻才」，諒矣。
李旻以成化庚子解元，癸卯冬將赴春闈，友人鎖懋堅者送之，賦《正宮•謁金門》詞云：「人艤畫船，馬鞍上錦韉。催赴瓊林宴。塞鴻聲裏暮秋天，綠酒金杯勸。留意方深，離情漸遠，到京廷中選。今秋是解元，來春是狀元，拜舞在金鑾殿。」已而旻果魁天下。
豐學士熙，弘治己未廷對，初擬第一，已易置第二，以倫文敘為第一。均賜狀元袍帶，蓋異數也。
倫文敘，字伯疇，頭顱大二尺許，長身玉立。以儒士，御史收遺才考，遂中式，舉會元、狀元。廣西全州舒尚書應龍之子弘誌，儒士，中第六。其年試錄五策，皆用其稿。次年丙戌舉南宮廷試，上親拔一甲第三。倫以諭德卒，年四十七，舒不逾年卒，年僅二十餘，皆可惜也。倫之子以諒，鄉試第一，辛丑進士，官通參；以訓，會試第一，廷試第二，官祭酒；以詵，進士，官郎中，父子殆占四元矣。文敘、文訓皆不滿五十，以諒六十五，以詵年八十。可見高科美官，皆能奪人壽矣。
嘉靖戊戌科閣臣擬陸師道第一，御筆改二甲第五，取袁煒第一。煒南宮原第一，既復改第三，擢茅瓚為狀元。
李九我，庚午解元。主考官瑤泉申即留為館賓，轉館於董宗伯家。癸未，李得會元，申正當國，宜以狀元與之，續商文毅之盛。乃拔朱養淳國祚第一，而李居第二。有意乎？無意乎？二公皆清品，正未可甲乙也。
乙未春試前一夕，有舉子夢見冕服一人，坐殿上，召之入試。試目一紙，有「晉元帝恭默思道」七字，翻飛不定，與易水生爭逐之，為彼先得。及入會場，第一題是「司馬牛問仁」章。所謂晉元帝者，晉姓司馬，元帝牛金所生，合為司馬牛，恭默思道，是訒言。其年會元湯霍林賓尹，則易水生也。
史俊號柏庵，涿州人，中成化戊子解元，官至副使。子道，應正德癸酉鄉試，以文字呈其父，既封一柬遺道，令開榜後視之，乃對一聯云：「二三千人中，文章魁首；四五十年來，父子解元。」道果解元。後官至總督、兵部尚書。國朝父子解元，我浙謝木齋及其子丕。他省亦往往有之。
吾師蘇紫溪先生浚，應癸酉試，分考郭青螺，夢虛齋蔡先生介之入謁先師廟，喜曰：「當有佳士如蔡者。」發之，乃先生牘也。縣同，言易同，酉年選首同，草姓水名又同。先生官憲長卒，質行真修，直可繼文清之後。在工部分考會試，拔閣學李九我第一；僉浙江學政，鑒賞諸生，如逆睹差等，人人奇駭，今閣學孫銘縝兄弟拔居第一二。以余薄劣，亦踵其次。凡二十年後魁元上選，皆先生點墨之餘也。
永樂丁酉，北京行部鄉試，奏請考試官，上命行在侍講鄒緝、侍講王洪主考，賜宴於本部。越二日，改命侍講王英，出王洪為禮部主事。洪，杭州人，進士，任行人，升給事中，以文學擢檢討、修撰、侍講。洪初有操守，恆自負，矜己傲物，醉輒出忿語斥同列。以不得為學士，中懷怏怏。嘗密疏誣學士胡廣：其父子祺為延平府知府，以罪死，廣不當於《實錄》隱其罪。上察知子祺實卒於官，遂不直洪。至是請鄉試官，上命廣等擇人，廣以緝、洪對，上從之。已受禮幣，洪復密疏子祺事。上曰：「此小人，豈可以在侍近。」命禮部追所受禮幣而改命英。洪既出，失措，乃諂事尚書呂震、方賓，以求薦達。震等屢言於上，不聽。洪飲恨，未幾，病死。
翰林中有以少詹事為會試正考，復以尚書為會試副考者，張惟信潮也。事在嘉靖壬辰、甲辰兩科；有兩主會考而復主鄉試京考者，柯孟時潛也。會試在天順庚辰、癸未兩科，鄉試在成化改元己酉科。
嘉靖戊子，用大學士張璁之議，差京官主考，不用詞林，皆科部寺及行人為之。其給事中，不獨用於浙江、江西，即山東、廣東、四川、雲南亦用之，行止兩科而止。至萬曆乙酉、戊子而後，皆差京官，乃用詞臣三員或四員，給事中亦同此數，皆於浙江、江西、福建、湖廣，而他省則用部寺以下。或曰：弘治甲子各省亦用京官，如王陽明主試山東是也。舊制：省試考官皆監臨會同提調監試官自聘。其年，山東巡撫陸偁，慈谿人，陽明適起服入京，便道聘之，非京差也。
嘉靖癸丑會試，禮部三堂皆有子入試，不顯言迴避，而托二王婚禮辭入院，蓋亦事之相值也。時左侍郎已往承天祭告，乃允右侍郎之請，而以吏部侍郎程文德代（尚書歐陽德、左侍郎孫升、右侍郎閔如霖。升之子鋌中式）。
永嘉、江陵兩相公最得君，最強悍，其可恨處不少，卻有一件最得意處。永嘉典嘉靖己丑試，會元庸荊州順之、狀元羅念庵洪先；江陵典隆慶辛未試，會元鄧定宇以讚、狀元張陽和元忭。四人者，何處得來？且同道同心事座主，不阿附，亦不抗忤，最為得體。若天生此人，以應二相之求，而二相之目力亦加人數等矣。成化丙戌，會元章楓山懋、狀元羅一峰倫，人品最高，冠絕前後。其爵位之崇，名實之相稱，莫如成化乙未，會元為王文恪鏊、狀元謝文正遷，可謂盛矣。然比其柄用，厄於奸臣，不久而去，文正又多晚年一出。後則嘉靖之壬戌，為會元王文肅錫爵、狀元申文定時行，相繼為首揆，更勝於前。而因循否隔，不得盡行其志，文肅至以哭子並命。自來全盛之事，似亦若適化所忌也。
弘治乙丑，楊石齋主考禮闈，子升庵與俱。時崔仲鳧銑試卷，分刑部主事劉武臣，疑其深刻未錄。升庵見而奇之，以呈石齋，遂擢詩魁。崔以「小座主」稱焉，時年十八。子隨父入場，且得搜卷分考官舍中，今可行否？
吾郡吳霽寰惟嶽，嘉靖丁未分考閱《禮經》，得十人，為張太嶽居正，官太師；殷棠川士儋，官少保；陸五台光祖，官太宰；汪伯玉道昆，官左司馬；胡石門正蒙，以會元、太常寺卿、掌國子監事。余亦登台省監司。其督學山東，拔於穀峰太保於垂齠中，其他蕭嶽蜂太保而下，凡東省顯人，俱經獎拔，奇，奇。霽寰官至都御史。
池洲畢松坡鏘，嘉靖癸丑分考，閱《春秋》，得十四人，祋祤馬乾庵自強，官少保；肥鄉張心齋學顏，官大司馬；丹陽薑鳳阿寶，官大宗伯；仙居吳悟齋時來，官左都御史；崑山顧觀海章誌，官少司馬。松坡官至戶部尚書。
王尚書一夔、羅文毅倫兩狀元皆尹直分考所取。尹官尚書學士。
倫諭德文敘、董文簡玘兩會元皆徐穆分考所取。倫仍狀元。徐官止侍讀。
王文恪鏊、羅文簡玘兩會元皆傅文穆珪所取。（王分考，羅鄉試解元。）
趙浚穀時春、唐荊川順之兩會元皆廖鳴和分考所取。廖官左庶子。
儲柴墟雚、陳□□瀾兩會元皆編修張柏崖所取。張官禮部尚書。
袁文榮煒、瞿文懿景淳兩會元，我郡閔午塘所取。袁分考，瞿鄉試第七。閔官禮部尚書。
顧會元起元、趙狀元秉忠皆方中涵所取。方官至少師（是科戊戌，余與方聯房同閱《詩經》，乃兩元皆入其手。顧卷方初擬在第五六間，主考沈閣學蛟門獨拔，亦隻眼也）。
嘉靖十一年，上御殿，傳臚。諸進士咸集闕門。一班謬傳，令儒服以進。首名林大欽及諸進士，巾袍者百餘人。次名孔天胤以更服止掖門外，詔問狀。鴻臚卿王道中以為禮部失於曉諭，上切責部臣，奪司官俸一月。禮部言：已嘗先期揭示，實以班妄傳，遂致錯誤。道中乃欲曲庇屬官，厚誣本部，非朝廷設官相臨之體。詔道中對狀，切責而宥之。班孫士約等下法司逮問。大欽、天胤等俱免究。
國初新進士日侍左右，後放歸就學，近日都允回省覲，甚便。然嘉靖丙戌科辦事進士應檟等九十餘人，自認銓次尚遠，乞如舊例放歸。疏三四上，有詔切責：「檟等發身科甲，不思以勤自厲，練習政體，乃屢欲乞回，自便己私。」大學士費宏代請，終不允。大哉王言，可以深省。
楊忠湣公鄉試第二十一名，乃嘉靖庚子科，解元謝一麟，主考童內方，而《楚志》以為丁酉；其歿也，年僅四十，而《志》以為四十二。
遼陽原附山東科舉，嘉靖十三年因溺死多，改附順天，以德州衛左所與遼之十七衛學相兌，應試者四百人。是年甲午，中九人。次科八人，又次科五人，以後漸減至一二人。萬曆三十七年題準增額五人，以夾字編號待遼士。其寄戶中式者，不許圖便遷徙，違者黜革問罪。
嘉靖中，倭患熾，盛言軍興。吏書吳鵬、都御史鄢懋卿乞減舉人坊銀及驛遞、鋪陳船隻、馬騾頭匹、銀兩之議。後於舉人銀兩，或許囑說入學童生，或加增長夫、水手，以補所減之數，而士風民財所損多矣。
崑山張和往試南京，時少保鄺忠湣公為京尹，有投書惡張於公者，大怒，召諸應舉士歷驗之。張故有目疾，與書所云合。公乃言曰：「吾已得為奸利者。然將寘之法耶，將械送於鄉，使終身不得舉耶？」蘇人有滕塏者，直前謂公曰：「公尹京，廉平有為，人孰敢為奸利事？顧毀人者多捏借，公不究竟而即治之，不亦中彼人秘計乎？」公言：「爾言亦是。但吾不可以中止，且試之。」悉出諸應舉士，留和與所指增廣生數十人，命題以試。和文先成，公讀之良久，曰：「文體略似西江。汝當是冒籍者。」和曰：「吾祖以來家崑山，不聞冒籍，嘗從西江人學耳。」西江人者，謂翰林尹鳳岐也。又讀良久，乃曰：「姑去，吾知所以處子矣。」既入場，其舅湖廣參政沈餘慶時為水部郎中，俟出，即與俱過虞衡、主事吉水艾鳳翔，誦所為文。虞衡曰：「其文鬱暢而詳整，當在首選。」既而榜出，不得與。其弟穆舉前列。餘慶復與過虞衡，虞衡曰：「吾誦其文甚習，請舉之。」遂為誦初、終場文，不遺一字，曰：「以此而下第，吾不知也。」蓋鄺公雖悟惡人構陷不足信，然竟黜其卷。和退言：「儒者之學，先治身心，名非所急。且吾嘗自謂聰敏，書過目頗成誦；若虞衡，一過耳不忘，吾何敢望哉！」遂去，入山中，多讀書。永豐彭勖督學南京，訓導張承翰首以為言，復應舉。和以鄺公為辭。彭曰：「鄺已拜兵部侍郎矣。」及試，而分考蕭聰以和所判禁止師巫邪術，有「執左道以惑人」語，謂無所據，落其卷。主考學士吉水錢公習禮、侍讀雲間陳公恂覆閱，詰問聰，左道原自有本，聰無以對。因使於所落卷朱勾以誌之。蓋與和相同得舉者五人。時正統三年戊午，年二十七矣。明年，與弟穆同試禮部，穆舉第二人，和廷試對策稱旨，將賜狀元，以目疾擢第二甲第一。錢學士與諸老入朝嘗遇之，指謂鄺公曰：「此目疾者張和也。」鄺曰：「吾昔為京尹，知盡吾職耳，何有私哉？」少傅胡忠安濙為禮部尚書，欲迎和訓其子，言於吏部尚書郭璡。郭催往，佯應曰「諾」，而實不往。蕭山魏文靖驥為吏部侍郎，私問故，曰：「宗伯為禮部首，欲訓其子，而使和自往耶？」魏告胡公，胡擇日詣所居，成禮，始往。未幾，移疾還蘇，以道義自高。有參將者，禮致聶先生大年，學為詩，與之來蘇。和慕聶先生名，過其寓。參將置和上座，而處聶先生下。和曰：「吾為聶先生來，非為參將來。參將學詩於聶先生，則先生為師。而處之下。此何為者？」參將方設供具，拂衣去，不省。又嘗與參議趙會於故少保陳僖敏公家，趙多議人得失，和正色曰：「人當於有過中求無過，不可於無過中求有過。」一坐聳然。
張黼，上海人。未第時，嘗夢人語曰：「汝名先狀元。」覺而思曰：「吾其殆乎？第豈有登狀元先者？」及成化丁未會試，榜出，名在二十，而鉛山費宏二十一。是年宏廷試第一。其幼也，嘗夢神示府丞字，莫測。比致仕，果有府丞之命。
閩之鼎甲死於非命者，自陳狀元謹而外，又有龔錡。錡字台鼎，建安人，宣德庚戌科進士及第第二，已授翰林院編修，坐累去官。沙尤盜起，為大軍向導，至高陽裏，遇賊見殺。錡博學善詩，字體遒勁，所著有《蒙齋十集》。此亦死難鄉官，與錢錞同，而不聞贈諡，何耶？又楊瑛亦建安人，字希玉，景泰丙子解元，天順庚辰進士。庶吉士曹欽之變，入朝遇害。贈編修。其父敕原，浙之江山人，為建安丞，遂家焉。
范春，會稽人，有文學。嘉靖己卯場中，謄真已畢，手試卷自校，得意甚，謂可取解元。忽飆風驟攫去，淩空莫知所之。投筆墨，歎息而出，曰：「命也。」後得長汀主簿，郡守陸某徵文壽當道，無當意者，試以屬春，詰朝具草，大歎賞，用之。宿驛樓，次壁間韻。一廉訪見而稱善，知為春，恨相知晚。署上杭縣，一恂恂少年，稱督府使者，索餉千金，從者皆獰漢。疑而詰之，閉館中，申督撫以狀聞，果大盜也。
萬曆己卯南試題為「舜亦以命禹」。華亭生員高承禪中式。主司嫌其取義與題合，欲棄去，賴京兆內江陰武卿，乃主司同鄉，爭之得免。然猶即席改為承祚。後壬辰中南宮，乙未廷試庶吉士檢討，與余同官。魁梧奇偉人也。未幾，使歸，卒。眾皆惜之。因思戊戌科，余在會場中取中一卷策，有「國禎」二字，與余名同，棄去。陳如岡太史房中亦取一卷策，有「如岡如陵」字，亦棄去。成忠宇太史丙辰分試取一卷，有「基命宥密」字，同其名，棄亦如之。用詩書成句，偶同主司名號，夫寧有意，而巧值見厄，豈非命乎？
李於麟子駒，為諸生，王元美屬司理魏允孚，因秋闈之便拔之，曰：「早私，亦公也。」魏許之。入場錄七破為紀。後檢之，絕不可得。既定榜，則李生卷委於櫃下塵土中。相歎息：人各有命，不可強也。駒未幾亦歿，無子。
黃學士葵陽洪憲未試前，擬科場題，十中七八，不知何靈至此？
馮宗伯琢吾琦看時藝最精。壬辰會試，門下士持卷來謁者，決其中否，皆驗，並名次亦不甚遠，人以為神。又三年乙未，來謁者亦如之，所決無一驗。一人耳，時又不遠，何迥異至此，豈看文亦時有利有不利耶？
《春秋》出《傳》題，不知何始。天順年間，浙江場中摘一十六股配作一題，頭緒茫然。及刻程文，簡略殊甚，名雖搭題，實則射覆。學者認題一時與考官相左，即被黜落。永嘉教諭上書言之，命禮部議行。至霍渭涯主會試，止出單題。余習此經，甚以為苦。嘗館某家，見一老先生施姓名臣道者，每至，必挾新題一二索謝，則俗所謂換比者是也。（如舊為宰咺則易宰周公）一時駭為奇。老生尋以貢入京，館於某給事中所。給事故《春秋》名家，甚稱之。其時復差京考，競向給事乞題，即以老生所換者與之，至有通場不，所司聊且備數者。王給事士昌言之，乃得少止。貢士不久亦死。
天順壬午，東平梁御史覲按河南。試祥符，得杜明卷，稱賞。是歲鄉試，梁實監臨，杜在高等。劉僉事瑄與梁有隙，因指杜及同榜袁江、唐昭為梁所私，以奏，並逮至京。覆考，其試捲入格，乃得釋。明年癸未，會河南鄉試，通一榜獲第者止袁一人。唐以乙未，杜以戊戌，皆進士。杜後授禮科給事中。成化丙午，憲廟為皇太子納征，有旨取禮科庫貯寶鈔裝盒。公偕諸給事升取之，庫無一貫。眾愕然失色曰：「鈔非吾儕所收，必須挨究已往升調去任者。」公曰：「挨究前僚，法之正也。有誤大婚，伊誰之責？」乃奏曰：「本科庫貯寶鈔，年久浥爛，不堪裝盒，請下戶部行寶鈔局，選取直挺新鈔，送庫備用。」上允之。於是大婚禮成，而前僚得免。
萬曆中，科場被論，前為戊子，繼為庚子，後為壬子；或以關節，或以文體。嘉靖冒籍之搜為甲子，景泰陳王之奏為丙子，豈子年果有不利乎？丁酉北場亦被論，然意不在科場，藉以傾焦弱候者。弱候一降便息。
代考之弊，不直生童。正統二年，考試明經儒士，兵科給事中金昭伯擅入午門，欲代所親為文。事覺，擬贖杖還職。上以近侍官所行如此，豈可任職，遂黜為民。未幾，給事中吳繪又犯此禁，枷示長安門三月，戍邊。近日有舉人代考者，正無足怪也。
乙卯年南場中，有魚見於圊。魚，水族也；水，至潔也，而汙穢至此。又見於場中，此文明失位之象。次年丙辰會試，沈同和以代筆中第一名，代筆者趙鳴陽，中第六名，俱吳江人。事發按問，並罪除名。吳為水國，遂應其占，亦一厄運也。蘇州人為之語曰：「丙辰會錄，斷幺絕六。」蓋名次適應其數云。趙最有才情，特以館穀落其度中。余見代筆者數人，皆無他異，所謂有幸有不幸也。似宜末減。
自製義盛行，凡大家，必延名士為師友教子弟，即聖人復起，亦不可廢。居常譚文課藝，一遇考試、同坐商量，職也，亦情也、勢也。余少年館穀餬口，有某大家邀致甚力，將赴之，先君子獨否，曰：「一入其中，即以文學有役，不可推，不可拔矣。」固辭之。觸怒。賴有解者，且以明年為期，乃得免。其年戊子中式。由今追思，先君子其殆聖乎！凡貧士有文章名者，宜於此際深思趙之覆轍，可鑒亦可憐也。
二秀才俱《春秋》有名，相善。秋試前夕，同榻。一生俟睡熟，密取彼生謄真之筆，悉嚼去其穎。明日抽用已盡禿，大驚。取起草者姑代，則濕濫如帚；乞諸鄰，又皆堅拒。慟哭，欲棄卷出。倦而假寐，有神拊其背，曰：「起，起。寫，寫。」既起，視筆，依然完好。執之，且疑且寫。既畢，仍禿筆也。交卷至二門，一生在焉。迎問曰：「試文稱意否？」謝曰：「無之，但得完卷耳。」其人面髮赤，趣出宿於別所。明日，其名粘出，不得終試。禿筆生魁選聯第。
安福劉師泉先生邦采，以諸生外艱不出。嘉靖七年，督學趙淵檄之入棘，強起應命。及門，遙望趙尚未下席，卻步不進。趙亟起延之。先生以棘闈故事，令諸生脫巾露體，非待士禮，不願應。於是御史儲良才令十三郡諸生並以常服入，免其檢察。是秋先生中式。後官郡丞，以理學名。卒時若有所遇，奇秘不言。嗟乎，當時士風如此，待士如此，今不可再見矣。
鄉試監臨非制也。自御史顓差，乃任其事，立其名。余庚子典閩試，偶缺御史，二司問云：「無其人亦當存銜？」余曰：「祖制只藩司提調，臬司監試；兩京則京兆提調，御史監試。監臨之名，御史在各省科場，重事自當作主。今既無其人，有諸公在，何藉此為？且對君上詎宜填空銜？」二司唯難。以後缺御史皆從此例。至乙卯，貴州偶缺，則都御史張鳳臬鳴鶴，入闈代監臨事。
余以戊子中式。其年蕭翰撰良有、胡都諫汝寧典試。將至，御史以八月初二日憂去。巡鹽章中缶邦翰代監臨事，駐松江，迎之，尚未至。二公泊驛前，藩臬往迎，辭不肯上。都御史滕少松伯輪自至，乃上。皆一時權宜之計也。
恩榮宴，命武大臣主席，與閣老部院二品正堂皆上坐。嘉靖丙辰，郭勳蒞事禮部，分左右列。勳上疏爭之，得旨如舊規行。比坐，仍左右列。勳再疏，上切責禮部改正。夫禮部，其有意抑勳乎？抑舊無此規，而勳以意爭也？主席者執爵，遞鼎甲三人酒；禮部尚書為主，下坐。
武舉宴，以大學士主席，武大臣讓尚書坐其下。郭勳引團營例以爭，上竟從之。
陸武惠掌錦衣。世廟丙辰年，求與進士宴，命二品文臣之末。是時陸已加太保，富貴極矣，而有□□。宴席在上者，勳臣壓首，武臣尾之，陸亦何榮之有？
京師試院，改舊禮部為之，乃正統年間事。南京試院乃錦衣衛指揮紀綱沒官舊房，地下時有甲馬聲，景泰五年，府尹馬諒奏請改立。以前皆於武學借用，搭蓋苫舍耳。然試院雖改，其中搭蓋如故。萬曆五年，御史陳王道始易以木。
浙江試場原與杭州府學相連。天順間，以守臣奏士子累有作弊，改於城東廢倉隙地也，寬敞雄偉甲天下。舊用木舍，萬曆壬子御史李邦華改易以磚，永絕火患。
穆廟登極，各省開貢取士，提學為政。浙中出論題云「唐始策進士於洛成殿」，眾謂此題合時，極佳。然乃武曌事，遂為廷試之始，以擬太平有道天子，甚不倫；而又用於省試，可乎？是年居首者山陰朱應，乃金庭相國之兄，後登進士，官主事，卒。
長安二年初設武舉，其制有長垛、馬射、步射、平射、不同射、馬槍、翹關、負重、身材之選，此武科之始，亦武曌事。然今之武科，初場馬射，二場步射，三場試策論。步射中二箭，馬射中四箭，即入格。嘉靖初年，兵部侍郎楊廷儀所定。廷儀乃齋之弟。尚書彭澤因而奏請，允之。其制大簡，謂宜於馬槍、翹關之外廣其目，如刀劍、幹盾之類，皆取可也。
進士科起於唐，其數至少；沿於宋至多，亦無定期。唐則許薦，《韓昌黎文集》可考。末幾有禁。國朝酌其數，最得中制，而其禁甚厲。蓋祖制之失多矣，獨此尚存公道，可屑越乎？
唐錢徽拜禮部侍郎，宰相段文昌以所善楊渾之、學士李紳以周漢賓並諉徽，求致第籍。渾之者，憑子也，多納古帖、秘畫於文昌，皆世所寶。徽不能如二人請，自取揚殷士、蘇巢。巢者，李宗閔婿；殷士者，汝士之弟，皆與徽善。文昌怒，方帥劍南、西川，入辭，即奏徽取士以私。紳及元稹知狀。時稹與宗閔有隙，因是共擠其非。有詔王起、白居易覆試，而黜者過半。遂貶徽江州刺史。汝士等勸徽出文昌、紳私書自直，徽曰：「尚無愧於心，安事辨證耶？」敕子弟焚書而行。
路岩親吏邊咸用事，富與岩敵。有郭籌者，相善，其議事以書相示，則焚之。今寫書曰「乞火之」，蓋祖此。近時有鄉土大夫某，與郡太守契，密還往，書尾云「乞擲還」，蓋以火之猶未可信，必還而後可。其書誤投於余，復封固，返之。夫秘密設策，而曰：「擲還」，則渠二人不能自信，而況他人！為之一慨。
陳通方，閩縣人，貞元十年第四人及第。少年氣銳，與相國王播同榜，時年五十餘，通方戲拊之曰：「王老，王老，奉贈一第。」言日暮途遠，同贈官也。播諭其意，答曰：「陳少，陳少，切莫發惡。」誚其為惡少也。播後入相，通方因之仕宦不達，以困躓終。而播亦竟罕樹立雲。
宋制科分五等，上二等皆虛，惟以下三等取人，能中選者皆第四等。惟吳正肅奎嘗入第三等，後未有繼者。至嘉佑中，二蘇皆入三等。已而子由以太直考官胡武平駁送，降第四等。
宋三元馮京，字當世，產於廣西宣平之龍水天門拜相山，祖墓在焉。幼流寓入藤，有讀書故址。後貫籍武昌，發解。慶曆間與群士計偕，禮部賦「無逸為元龜」，廷試賦「蓋軫象天地」，皆第一。歷知樞密院，載我明《一統志》中。好事者高其品行，轉相傳致，私以為邦邑重，遂紊其世焉。或曰藤人，或曰江夏人，或曰鄂人。
陳宜中，以宋朝狀元宰相，國亡，逃於占城。而其弟自中守分水關，戰敗不屈死。何不令此人及第，而歸其兄耶？然逃亦勝於降矣。自中有子萍，兼文武，官大司徒，天亦有以報之矣。孫達，司經正字，辭官。復召為翰林學士，不起。國初被薦，亦不應。及得病，卻藥弗禦而卒。
福建仙遊縣有蔡、傅兩姓，宋時各中進士二十五人。蔡以忠惠顯，傳至蔡京父子，煽惡凶終。惟傅氏自如，後多聞人。
元時及第第二者亦稱狀元，蓋其時第一必蒙古人，以中國人居第二，故中國自以狀元稱之。其餘進士係中國人者，亦曰某人榜進士，皆第二也。諸公多致疑，或曰從俗所稱，或曰訛，殆未之究耳。如李黼榜進士，黼亦第二也。
唐、宋人無有書狀元於己名銜之上者，逮元猶然。獨會稽楊維禎廉夫，當元季書李黼榜進士，至刻之印章。蓋黼死節之臣，廉夫書之者，欲自附於忠節之後，其意固有在；且與黼相知，不忍忘也。後之人乃有效廉夫故事，書朱文公為王佐榜進士，謂佐足為文公重乎？惟誌書宜用此法，蓋一榜之首，存之足以徵信也。
塔乃咸陽慈恩寺西浮圖院也。沙門玄奘先起五層。永徽中，武后與王公舍錢重加營造，至七層，四周有纏腰。唐新進士同榜題名於塔上，有行次之列，唐韋、杜、裴、柳之家，兄弟同登，亦有雁行之列，故名雁塔。唐自祿山兵後，龍池水涸，庚子、辛丑歲，始引龍首渠水灌池，許人占修亭榭。至壬寅，池水泓澄，四無映帶，唯見雁塔影倒蘸於池中，遊觀者無數。我明因之，中鄉試者，仍題名其上。

