
神農以石為兵，黃帝以木為兵，蚩尤以銅、鐵為兵。揮於作弓，夷牟作矢，湯築五庫藏五兵。秦孝公以戰獲首功多寡授爵，秦二世發閭左民戍邊。漢惠帝令戍卒歲更，武帝置八校尉、五屬國，宣帝募佽佽飛射士，初置屯衛、屯田。後魏作府兵，後周置十二衛兵，隋置軍器監，始募民為驍果。唐玄宗募兵宿衛，募丁壯實邊。昭宣帝文民面為軍。五代晉籍鄉兵。國初立大都督府，洪武十三年，分中、左、右、前、後五都督府，而衛所則立於元年，有京衛、外衛之分，親軍十二衛不在京衛之列。中都河南、山東、大寧有入衛班軍，文皇就中摘出北征，分為五軍，歸則團操，號曰京營，大率五千六百人為一衛，一千一百二十人為一千戶所，一百二十人為一百戶所，其官增設無定員。召募始於正統己巳，踵於嘉靖庚戌，征倭處州兵、河南毛葫蘆、山西搶手，皆募兵也。兩廣用士兵，洪武初已然，後四川、雲貴亦如之，在制馭何如，大征居其十八。
徐文貞謂：京營兵，世世有月糧，暇時又營生事，不調從征，平時郊祭上陵，拱衛車駕，軍容甚盛，當開操時，如法訓練，萬一如庚戌有警，登陴自不乏人，正不必責之臨陣。此如大家世族多義孫，一旦呼之，可壯顏色；若邊陲，如戚將軍練薊兵，勝略固自有在。此言切中京營肯綮。若欲練以從戎捍敵，是以小兒夜半格大盜，其安能抗？人家禦盜不別尋壯丁，而責豢僕，與二三童子日討而訓之何益？
余年十四、五，為隆慶庚午、辛未間，見清軍御史至，搜剔操切，民間騷然。每圖甲有克軍一名，里長解去，給一帖為據，赴縣掛號。御史至，據號征帖。先考心齋府君藏其二，先祖月溪府君忘之久矣，諸甲長都誌失無存者，比御史至，莫不皇懼，先府君以帖上，乃得免。先祖喜若更生，其餘死捶楚者無算。後見《楊襄毅公集》，以邊患需防，一御史主此說，行之二年無所得，遂罷。後讀《楊文貞公傳》，條陳清軍一件，謂南北不相習，以極北往極南，極南往極北，是驅之死。因引祖制，除逃軍仍舊，其餘軍丁，各就近衛服役。因會議今後清出山東、山西、河南、陝西、北直隸軍丁，皆發甘肅、寧夏、延安、大同、宣府、遼東諸處；雲貴、兩廣、四川、湖廣、江福、浙江、南直隸皆發附近省分及邊海衛，待補足其缺，填腹裏之缺。允之，天下稱便。余謂，今之犯罪遣戍者亦只發之本府縣相近衛所，使武弁拘管屯田，則惡人束手受制，流官軍職皆得治之，又免僉解纏累之苦（今之充軍與流徙等耳，非真入伍也）。嘗見僉解，有民壯，有里長，號曰「長解」。又買軍妻，費可百金，而猾者勾吏書經年不行，在在索詐，弊不可言。且原有妻者索直另買，到彼處掛號食糧，逃歸則糧係彼處冒支，公私皆受損，可惜，可歎！
唐劉約自天平徒宣武，暴死。家僮五百無所仰衣食，思亂，盧鈞撫之，乃定。此家僮即家丁也。隋張須陀有羅士信，王君有李左車，善戰，乃家丁所自始。
民壯之設，介在軍民間，最為得用。國朝盛於王陽明。在宋謂之白艻子。
弘治間令州縣選民壯。先是天順初，令召募民壯，鞍馬器械悉從官給，本戶有糧，與免五石，仍免戶丁二丁，以資供給，如有事故，不許勾丁。至是令州縣選取年二十以上、五十以下精壯之人，州縣七八百里者每裏僉二名，五百里者每裏僉三名，三百里者每裏四名，一百里以上者海裏五名。春、夏、秋每月操二次，至冬，操二歇三。遇警調集，官給行糧。（今之民壯與皂快無別、安能得其禦侮之力？）
其法起於宋，所謂陝西義勇刺為兵者是也。然唐藩鎮與漢郡國所用獨非此類乎？國初胡深在縉雲，當元末盜起，慨然謂其友人曰：「軍旅錢糧皆民出也，而今日之民，其困已甚。」遂請於上，令有田者，米十石，出一人為兵，而就食之。以一郡計之，米二十萬石，當得精兵二萬人，軍無遠戍之勞，官無養兵之費，而二十萬之糧固在也。行之數年，使所在兵強而財阜。此制最善。（此即古寓兵於農之法也。往余守渝，立團練輪操之法，時方用兵，甚得力。）然胡元法度寬縱，又當擾攘時，故可行，且不獨深有此言，章溢父子兄弟固已親行之矣。成化二年用陝西撫臣盧祥之言，選民丁之壯者編成什伍，號為土兵。原僉民壯亦入其中，量加優恤，凡得二萬人。時毛裏孩方強盛，窺邊，憚之，不敢深入。世宗庚戌以後，建議欲練薊卒，而不及土兵，終無成功，王思質以此受禍，唐荊川以此受謗。今邊方有事，處處搖動，未知此制可行否？
調之說凡二，一調邊兵，一調土司兵。邊兵起於正德六年，流賊猖獗，允兵部尚書何鑒之奏調宣府、延綏奇遊兵五千五百至涿州，聽總督官調遣，尋益以遼東、大同二枝。數數追賊，敗之。事漸平，提督仇鉞言：「邊軍久勞，風土不宜，人馬俱病，請量留三之一。」部覆從之。延綏軍取道徑還遼東，宣大軍過京犒勞。後至京，上方好武事，遂留不遣，並保定兵亦召入，尋命京軍、邊軍互調出入，大臣爭之不聽。然京軍終不出，而四鎮士馬、團操、大內、號外四家，其軍馮依威寵，人皆畏而避之。至上晏駕，乃始散歸。世家時虜儆，各邊互調，而調守薊州者尤多。神宗二十年前，邊上安堵，免調。比征寧夏、征播、征倭，悉借邊兵，東西萬里，騷然煩動矣。
土司惟川湖、雲貴、兩廣有之，然止用於本省，若鄰省未嘗上中原一步也。亦流賊時征入，用之有功。嘉靖間，南倭北虜，無不資之，且倚為重。如湖廣土兵，永順為上（彭翼南），保靖次之（彭藎臣），其兵甚強。近嘗調三千人，後調六千，此在官之數也，實私加一倍，共一萬二千人。其陣法，每司立二十四旗頭，每旗一人居前，其次，三人橫列為第二重，又其次，五人橫列為三重，又其次，七人橫列為第四重，又其次，七人橫列為五重，其餘皆置後，歡呼助陣。如在前者敗績，則第二重居中者進補，兩翼亦然。勝負以五重為限，若五重而皆敗，則餘無望矣。每旗一十六人，二十四旗，共三百八十四人，皆精選之兵也。其調法，初檄所屬，照丁揀選。宣慰籲天，祭以白牛，牛首置幾上，銀副之。下令曰：「多士中有敢死衝鋒者收此銀，啖此牛。」勇者報名，彙而收之，更盟誓而食之，即各旗頭標下十六人是也。節制甚嚴，止許擊刺，不許割首，違者與退縮者皆斬。故所戰有功，但沿途苦剽剠。因調來者非止一枝，有過得相推委故也。其他若安、若岑、若奢，大約相同，餘瑣瑣不足道。
土司兵近年官數亦調至萬矣，其實強者亦不甚多，乃官則增之以張聲勢，而彼亦願增以徼糧餉，賞賜本司。不足則借之他司，又或收集地棍為助，而中國亡命與不得志流落者，投之如騖，漸多，漸黠，漸橫，漸不可制，而我軍實又益虛，此西南之大患也（兵無強弱，能者統之則多功，不能者統之則多敗）。且如號物之數日萬，女真兵滿萬不可敵，蓋言精也。匪獨女真，即南方號稱佹弱，兵滿萬而精，其可敵乎？更下一轉語，女真精兵滿萬，而將非阿骨打等，其可勝乎？譚者襲口吻而不究實際，往往如此。
兵法曰：「置之死地而後生。」人人能言之，又必引韓信背水陣以實之。是矣，卻其中有緊要六字，讀者全然不講，可笑。六字者何？曰「殊死戰不可敗」 是也。此最用兵得力處。所謂人之命根、屋之棟柱，而太史公文章妙處亦在於此。若舍此不去著實講究，而徒曰我欲云云，即十萬、二十萬置之死地，圍而屠之，如羊、豕、犬然，豈不可憐？其又何益？再有進焉，水上軍不可敗，亦全賴間道赤幟二千人，得此一著，方才收功，不然，水上軍抵定，亦濟得甚事？此絕世神謀計，出九天、潛九淵者所為，而人乃引以資口角，可乎？
此四字惟韓淮陰自道是實話，其曰「陛下不過將十萬」，猶是君臣間體面話頭，奉承幾分，而下亟足之曰「天授非人力」，大意可見。蓋帝王與臣下不同，自當別論。此後在唐惟李靖，至我明惟中山王可以當此。靖知幾，能事唐太宗；中山聞道，能事我太祖。然為靖易，為中山難，其氣象自然有別，而靖之氣象又勝於淮陰。所以然者，淮陰自是天人，然當秦末焚書之後，流落奔走衣食，決無學問工夫，觀其自請假王可見。靖，讀書曉禮義，識得真主，確有把柄。而中山王則亙古聖賢豪傑，不可得而擬議讚歎也（夷狄則粘罕、伯顏，亦可語此）。
兵家自有一種天才，不分文武（用兵固由天分，亦須更事多）。至詞林譚兵者，前則吳中徐元玉有貞，精悍多力，工天文，每言將星在吳，深自負，不知韓襄毅雍已出世矣。謂紫微垣星皆動，力主遷都，以此蒙詬。要之，土木之陷，業已應之。此際所謂毫釐千里，固未易辨也。然元玉有奇才，若委以軍旅之任，必能破虜立功，惜相左，僅一見於治河，且有金齒之厄，則命限之也！嘉靖中王允寧維楨，譚之班班，時無能用者。讀文集，想其氣象，要自不凡。他如王恂以修撰改大理丞撫貴州，楊鼎以編修兼御史，同元玉募兵，其方略必自可觀。嘉靖庚戌趙文肅貞吉以諭德兼御史，齎五萬金勞行營督戰，既還，杖謫。詞林皆奪氣，爭附麗，工青詞，求入直，無敢言兵者。惟近日，或練兵，或本兵崛起。詹翰中為眾所仗，大足吐氣矣。
今軍情緊急走報者，國初有刻期百戶所，後改曰塘報。塘報之取義，未解所謂，其說亦不著。閱《馬塍藝花》云：「凡花之蚤放者曰堂花。」堂一曰塘，其取之此與？
三軍者，壯男為一軍，壯女為一軍，男女之老弱者為一軍。壯男待戰，壯女負壘，發梁輟屋，給從使客，無得以助攻備，老弱牧牛馬供爨。此商鞅之論。乃若春秋三軍，殆不如此。蓋皆堪戰，而以大臣互出入分將者。
楚成得臣與晉文公遇，曰：「請與君之土戲。」戲者，兵也，三軍之號，所云「戲下」是也，若曰「以兵相見」云耳。林堯叟謂得臣輕用民命，便解作戲弄之戲，學者習而不詧，以為實然。夫得臣亦英雄，豈有此失？真千古不白之冤。更令左邱明扼腕，無以謝得臣。杜征南獨不下一字，已得其解矣。
自古敗軍之將，必服上刑。遼、金稍弛其法，即國隨之矣。我朝丘國公敗死革爵，徙其家於嶺外，自後遣將多以文臣督之，即邊鎮以讚理為名，而事皆歸其掌握，故大將亦不敢力戰深入，即敗亦有分責，不得獨坐一人矣。
射禮，敗軍之將、亡國之大夫與為人後者不得入。敗亡之恥莫甚焉，不入固宜；為人後者亦如之何？故馮文所云「賤夫妄為」者也。然則宜為後者當入矣。蓋射本觀德，德以孝為先。既為人後，則本生父母不得執三年喪，人子之心何安，而敢上觀德之場乎？先王蓋以教孝也。由是觀之，當列不幸之科矣。馮又曰「非大宗、非賢、非德而後之，皆曰妄。棄其親而親人為利，幾於夷虜禽獸。」籲，何至若是甚乎！其不妄者豈無十之四五乎？或者馮公有感之言，不可為據。
旗有五等，曰高招，曰角旗，曰門旗，曰督戰麾旗，曰隊旗。
纛有二等，曰牙纛，曰纛。盔有二等，曰明盔，曰襯盔。
牌有四等，曰挨牌，曰圓牌，曰藤牌，曰皮牌。
斧有四等，曰鉞斧，曰鑿斧，曰鐵鞭，曰鐵簡。
刀有五等，曰腰刀，曰斬馬刀，曰捍刀，曰眉刀，曰鉤刀。
槍有十等，曰長槍，曰線槍，曰叉槍，曰看槍，曰蛇槍，曰神槍，曰飛槍，曰火槍，曰戟槍，曰拒馬槍。
錘有五等，曰重，曰臥，曰蒜頭，曰骨朵，曰□□。
棍有五等，曰雙頭，曰悶棍，曰腳棍，曰操鉤，曰狼頭棒。
弓有二等，曰馬，曰步。弩有三等，曰鬥子，曰諸葛，曰俚弩。
石有二等，曰飛，曰藺。
炮雖名十一等，近益增多矣。
武藝十八事，一弓，二弩，三槍，四刃，五劍，六矛，七盾，八斧，九鉞，十戟，十一鞭，十二藺，十三撾，十四殳，十五叉，十六爬頭，十七綿繩套索，十八白打。
白打即手搏之戲。唐莊宗用之賭郡，張敬兒仗以立功。俗謂之打拳，蘇州人曰打手。能拉人骨至死，死之速遲全在手法，可以日月計。兼亦用棍，棍徒之說，殆取諸此。
左都督馬芳，少為繼母所虐，走出，遇虜掠去，從俺答飼馬。雖小，輒能騰躍控御，無敢踶齧。又挽弱木為弓矢，每發命中。後亡歸，隸周太傅尚文幕下，充騎隊。虜至通州，以三百人橫貫其陣，分為二，虜大驚引去。累立功至極品，蓋嘉靖末一名將也。黃酋嘗請與公約日手搏，許之。為壇塞上，方廣五百步，各攜虎士百人，去弓箭兵器，散手單合立壇側。公結束登壇，威容若神，交手壁立，意氣閑暇。黃親酋望見震懼，不敢上，抽匏矢三發而去，虜皆退走。由此奪氣，不敢窺塞者數年。公猿臂壯偉，走及奔馬。太傅短小精悍，坐而竦身，兩足跨坐屋樑以為常。乃議者謂太傅武藝雖非所長，練兵亦有可取。蓋阿分宜之指欲彈治，而北方正賴其力，又恐搖動軍心，生他變也。至馬公雖始終無異議，而末年以郍吉納降為非是，坐奪職。夫武人言戰是本等事，乃以此課去留，何耶？如此人物，若使文臣知兵有方略者督之，捍奴虜如秋風掃落葉，可以一空，而動多牽制，不盡用，可恨。
刀兩刃者曰拍刀，起於隋闞陵。
火器起於周官，有矢枉、矢緊、矢利、火射、枉矢之屬。以變星名，能飛且有光也。春秋焚成邱，焚者，樵之也，晉中軍曳柴焚之也。魯取齊攻廩邱之郛，主人焚衝，焚戰車也。楚奔燧象，齊縱火牛，孫子五火之變，此其最著。水戰之火，起於赤壁，束葦灌脂，用以濟舟。魏、唐以來，火箭、射梯、巨炮、飛石。宋曾公亮編《武經》，有虎蹲、旋風之炮，蒺藜、霹靂之球。
國朝火車、火傘、大二三將軍等銃，四眼、雙頭、九龍、三出、鐵棒、石榴等器，最利者為佛郎機、鳥嘴，近又增火桶、火磚，而用無可加矣。此外則猛火油最烈，今未之聞。或云，出高麗東數千里，日初出處，烘石所融之液，佗物遇之即化為火，唯真琉璃器可貯。
陸戰用火，莫著於陸遜秭歸之役。水戰用火，自赤壁外，莫著於我太祖鄱陽之役。然皆草木葦獲之類，束而灌脂，又趁風勢，雖間以球、炮，末聞全用火藥、火器也。惟建文東昌之戰，燕軍為火器所乘，死者萬餘人。味一「乘」字，則戰酣而用，非全恃以決勝也。文皇因之，有神機銃炮之屬，其制始盛，五軍鐵騎恃之益強，能逐虜數千里外。至宣皇喜峰口外之戰，先以兩翼飛矢，虜不能支，而後以此乘之，則用之次第可見。自後兵不習戰，專倚之為護身符。敵佯挑戰誘我，或驅所擄掠我中國人先嘗我，火器疊發，敵疊為進退。藥盡，敵衝而前，全軍潰散。甚有不見敵而發火，敵至不及發而先走者，則火器誤之也（火槍、火炮，守則得力，若戰，不及弓矢便捷。此余親在行間得之）。
火藥重在提硝潔淨。硝有上、中、下三等。上等百斤提至九十斤，次者提至八十斤，下者七十斤。必堿穢去盡，舂搗極細，試然鐵上，著火無滓，方妙。大銃藥幹結成塊，經年不碎，雖久冒霧雨，放之雄烈，遠去百步。入火箭、火龍、火磚諸器之內，雖二三年可用，則提之至淨故也。不者，雖藏之極密，吐濕，盡廢無用矣。
劉錡、王德禦金人於柘皋，用萬人持斧，如牆而進，此陣法之最整者。葛榮眾號百萬，爾朱榮以八千騎討之，分騎為數處，處不過數百人，揚塵鼓譟，使賊不測多少，臨戰不聽，斬首以捧，捧之而已大破擒之，此戰法之最神者。然必慣戰久用精兵，指揮如意，方可語此。近年撫臣有以萬人持刀，演為雪花陣，又有以萬人持棍，演為一字陣，真同兒戲。吾友莊復我督糧莊浪，每稱西兵戇勇，云：「百數人遇虜，殺盡不肯退，用兵者有此站立腳跟，方可言陣。」言戰而吃緊尤在選將，將如何選，那得有宗汝霖一隻具眼，拔出岳鵬舉，只於練兵見之。看其入骨格堅勁，意思深沉，木吶有誌尚者，付以二三百人，練成一隊，卒而試之，果能站定不擾亂，益以千人，又盡其力量，加至三千，便是一枝上好戰兵，能加至萬人，即大將所向無前。更得文臣知兵者與之共事，而所謂監察巡視者，各寬其文法，公其舉劾，何施不可？
古人之射，穿楊命中，今天下之大，豈無其人？而省直武舉，騎四矢以上，步射二矢以上，即為中式。聞射騎在十步之內，即步射靶子亦不過六十二步，苟有妙手與平日習慣，中之亦非難事。而從來騎未見有中至六七矢，步未有四五矢者。至十發十中，想二三百年中無一人矣。何古今人之不相及至此？（予往在湖南，有安化武童，善射，余首拔之。其人蓋二十發而二十中也。）
開勁弓者，古多有之。左右射者亦有之。惟董僧慧能反手於背開五斛弓，此自來所無。僧慧，丹陽人，慷慨好讀書，在南齊事晉安王子懋，子懋舉兵不剋死，僧慧葬之，悲慟而卒，真可謂義勇士矣！
紙鎧起於唐宣宗時，河中節度使徐商劈紙為之，勁矢不能入。商，有功五世孫也，官至平章事，太子太保，子彥若，官亦如之。有功仁恕之報也。
綿甲以綿花七斤，用布縫如夾襖，兩臂過肩五寸，下長掩膝，粗線逐行橫直縫緊，入水浸透，取起鋪地，用腳踹實，以不胖脹為度，曬幹收用。見雨不重，熏黰不爛，鳥銃不能大傷。紙甲，用無性極柔之紙，加工錘軟，疊厚三寸，方寸四釘，如遇水雨浸濕，銃箭難透。
兀太宗攻金，懷孟人李威從軍，患世之甲冑不堅，得其婦兄杜坤密法，創蹄筋翎根別為之。太宗親射不能入，寵以金符。威每戰先登，不避矢石，帝勞之曰：「汝縱不自愛，獨不為甲冑惜乎？」謂諸將曰：「能捍蔽爾為國家立功名者，威之甲也。」
廷杖始於唐玄宗時，御史蔣挺決杖朝堂，張廷矽執奏，謂「御史可殺不可辱」，人服其知體。然本之，又起於隋。《文帝本紀》稱「殿庭撻人」，此其征也。其後北魏、金、元皆用之，蓋以夷狄效中國，而其本俗止有斬殺，原無此法。
成化以前，凡廷杖者，不去衣，用厚綿底衣重氈疊巴，示辱而已。然猶臥床數月，而後得愈。正德初年，逆瑾用事，惡廷臣，始去衣，遂有杖死者。又成、弘間下詔獄，惟叛逆、妖言、強盜好生打著問，喇虎、殺人打著問，其餘常犯，送錦衣鎮撫司問，轉法司擬罪，中間情重始有來說之旨。正德以後，一概打問，無復低昂矣。
凡廷杖者俱豫知狀，或自分疏入必不免，得多服藥，節嗇以待，然間有死者。惟廖恭敏莊諫上皇事，久留中不報矣，以母憂領勘，合入見，景皇想舊事，大怒，命錦衣衛著實打八十，送吏部貶驛丞。此而不死，真天佑也。余同年有為刑官者曰：「凡卒然與杖，即十下亦可死，有意待杖，至百亦難斃。」蓋心血不上衝故也，然刑人者亦可念已。
戰國而後，有三族、五族、九族之刑。國朝乃十族。鄒陽則謂荊軻湛七族，不知如何算帳。
刑人者以木丸塞口，始於武曌殺郝象賢。象賢，處俊之孫。曌銜怨，因事誅之，臨刑極罵，用此法令離磔其屍，斫夷祖父棺塚。人生不幸遇大難，度不可脫，只默默以死，何至憤極，以自取酷烈，且累及先人骸骨耶？讀方正學傳，尤令人酸感。
凡獄囚，往往為仇家賂獄吏，或承上官風旨，謬以疾申，不數日輒報死，實殺之也。成化弘治間，曹子文為司獄吏，主書寫申狀多矣。一日，與眾坐獄舍，忽旋風從外來，文色變神亂，張目若對語曰：「某人某所命，某人某所使，非我罪也。」隨語隨困殆。舁歸家，語不絕，卒。時謂眾鬼殺人也。里中人親見，皆能言之。
魏宏，字損之，寶元中進士，岳州司理參軍。嘗鞫獄，有囚閉口不食，莫能詰，宏乃引囚問曰：「吾以一物塞若鼻，能久不食乎？」囚懼，遂承伏。或問故，宏曰：「彼必善伏氣，若塞鼻，則氣結死矣。」
洪武末年，湘陰縣丞劉英以生革為鞭，長三尺，中夾銅錢，撻人至皮肉皆裂。嘗出行，以巡檢未即迎，怒而撻其妻，幾死。上聞曰：「刑者不得已而用之，故聖人常加欽恤，惟恐濫及無辜。英，一縣丞耳，酷虐乃至於此，獨不聞劉寬蒲鞭之事哉？且律載刑具，明有定製，乃棄不用，而殘賊如是，是廢吾法也。難論常律。」逮至，戮於市。
寧國諸生周世祿有僕逃孝豐，抵罪當贖金，械送本縣。縣令欲斃之獄，周代償而舍之。其子希旦舉進士，為莆司理，公訓之：「無深文，無淫刑。古者怒而刑人，今或笑而刑人。怒則仇矣，笑則樂，仇之已甚，又可樂乎？余盡見有刑人而笑者，不獨有司。」此言真刺骨可痛。
陸綸，字理之，號南洋，歸安人，為雲南太守。一日之野，有鸚鵡向前哀鳴，忽墮地，則赫然死人也。就而視之，已復為鸚鵡。呼老嫗問故，家先殺人，瘞屍鸚鵡籠下，掘之如生。亟召其子孫，畀以殺人者。四境頌若神明。
伍典為柳州太守，州民鍾鈕，其叔自他所貽書鈕，攜囊金市產。鈕墮其計，至中途，叔與夥賊撲殺鈕，攜其囊金去，不可蹤跡。妻訟之官，且禱於神，謂事必下公始得決。已而南寧道果以屬公，檄至，公得鈕妻所上叔所貽書，方思為之計，神忽見夢，公因策夢中語，謂事當起於僧人，因於府治白石山結僧堂一區，令方僧至者率舍其中，各寫經凡幾，已而得一僧，所寫經字與鍾妻所上書適類。又因詰其祝髮歲月，正與殺鈕時合，乃令鍾妻遣僕覘之，眾僧中果一人如鈕叔，指以示，即公頃所詰問僧也。杖之吐實，遂伏辜。
陳琰，字公信，江都人，貢生。嘗按雲南，每出入，則凝顧院東民家煙樓，人莫知其故。一日召其家長，閉諸後堂，復遣人詣其家，文書匣檢閱，有江西販客路引，乃呼家長出訊曰：「汝於灶所謀害江西客人某，因取其貨，汝罪當死。」即伏辜。蓋屍瘞灶下，出入見煙樓中，若有人手招以訴者。眾驚以為神。後轉陝西布政。
餘一龍，婺源人，為江西令。妻戴，以刳股療姑，卒。繼李入署，合巹夕，慮有乘間者，潛出則邏卒醉，獄戶啟，重囚將逸，悉捕獲之。郊行見婦哭夫於墓而不哀，有男人從，召問，若與彼何親？曰：「婦夫友也。」廉其鄰裏，婦故淫，夫暴死，家無期功親。收婦繫獄，陰語獄卒：「來視婦者告我。」前男子頻致其私，獄卒以告，執訊之，吐實。邑稱神明。
成宰，長垣人，舉人，知睢州。有殺人北城者，街卒射聲尋逐不得，來白。密察，中有無良數輩。忽馳騎跡之，一人臥褥下，有血刀，詰之，以屠彘對，笑曰：「屠彘，何避人為？而負刀以臥。北城之事，汝實為之。」出不意，語塞，服辜。
顧承顯，臨淮人，太保尚書佐之孫，為虞城令。鄉民祝如川者頗居積，一夕，室有稿屍而喪其元。家人恟恟，懼不測。馳往熟視，笑曰：「是不類生人手刃者，殆仇之為，挾睚眥而思覆其巢。奴輩利汝財耳。」命遍索諸野，得新阡，有遺首焉，攜至，吻合，跡其人，得之。立承，曰：「公天神也。」
彰德部中有大盜發覺，株連士族數百家，葛端肅守禮為司理，讞鞫，盡釋之。後晉為郎，病甚，夢帝謂曰：「以彰德獄事，增壽三紀。」後年七十四，官太子少保左都，卒。為郎時正年四十，其數果符。然則公不但增紀，且增郎秩至八座矣。
兩廣擒賊，率多斬首，年少者亦斃於獄。嘉靖三十二年，總督應檟題請韋扶道等皆年二十以下，積惡未深，乞編發湖、江、浙為軍。兵部聶貞襄公覆允。活人陰德，大矣，遠矣。
南齊時，孔琇之為吳令，有十歲小兒偷刈鄰家稻一束，付獄案罪。或諫之，琇之曰：「小便為盜，長大何所不為？」遂致於辟。又有吉翰，為徐州刺史，有死罪囚，典簽意欲活之，因翰入關齋，呈事省訖，語令且去，明日更呈。明旦，典簽不敢復入，呼之取昨呈來，謂曰：「卿意欲宥此囚，昨於齋中見其事，亦欲活之，但罪重不可全貸，既欲加恩，卿便當代任其罪。」因命右收典簽付獄，殺之，原此囚生命。此皆出理法之外，亂世之政，不可為訓。乃吉翰收入《循吏傳》，而史讚琇之貞素之風，不踐無義之地，何居？十歲必無按罪之理，典簽即受賄，欲活死囚，進邪說，何至於殺？既可殺，囚無活理。此時君臣任意誅賞，讀書有名稱者尚然，況武夫悍將哉？大約惟勢家強宗任意恣行，無敢犯而格者。生人之酷，寧獨編民卒伍為然？可哀也已。
樊舉人者，壽寧侯門下客也。侯貴振天下，樊負勢，結勳戚貴臣，一切奏狀皆出其手。然駕空，亡事實，為怨家所發，事下刑部，刑部郎中韓紹宗具知，詰主奏，以實對曰：「樊舉人為此。」於是攝樊舉人。是時樊匿壽寧侯所甚深，乃百計出之。下獄數日，韓一旦出門，見地上一卷書，取視，則備書樊舉人罪狀，宜必置之死，不死不可。韓笑曰：「此樊舉人所自為書也。」詰之果服。同僚咸謂：「此畏笞誣服耳，何乃自為此。」韓呼樊舉人出，使背誦其書，背誦不訛一字。同僚驚問曰：「何乃自為此？對曰：「韓公者，非可搖動以勢，蘄生則必死；今言死者，左計也。幾死我耳。」郎中曰：「不然，若罪不至死。」於是發戍遼。壽寧侯雖心惡之，然無如之何。又朝審囚徒中，有亂義男婦者，坐死，塚宰三原王公疑其太重，以問主者，不能對，韓前對曰：「義男犯其主，與子犯其父同科，有之乎？」 塚宰曰：「然。」韓曰：「固也，然則亂義男婦者，獨奈何弗死也。」（究與子親婦有間，罪宜少減）塚宰雅知公，乃愈益重之，後官副使，歸。苑洛先生之父也。
馬應祥為歙縣知縣，郡有殺人者，久不可得，乃以付公。公先期齋戒，禱越國汪公祠下曰：「神許我得其情，則雨。」是夜果雨。翌日啟死者棺，事中諸人羅跪，乃一鼠自棺出，鑽跪者一人衣底，尋忽不見。公念曰：「此神示也。」乃指其人曰：「殺人者汝。」其人色動，推究，果服。又郊外殺一人，未絕，公命移之縣大門內，許人縱觀之。乃一人嗟歎其側者，久之，因扼其吭，遂絕。是時公已教隸卒覘舉措矣，覘者以告，遂執而抵於法。蓋殺人利其財，不絕，恐或出語，故復來扼吭耳。於是縣中稱神明。
保定御史欒尚嶽，家居寢疾，微得其奴妄奸狀，與婦議，欲撲殺之。妾聞告奴，奴厚賄一屠，夜入，殺御史夫婦，而密灑血宿仇趙某之門及所經道上。已乃佯驚大呼，集眾跡之，以血為據。欒無子，奴妾即訐趙，坐大辟。趙不服，亟訴覆鞫。時青陽章時鸞為守，一見疑之，密詢奴所最厚者何人，知為屠也，擒屠母，詢之，立得實，盡伏辜，而御史之冤雪，趙氏之獄解。
衡陽有少婦秦氏，孀居，有姿色，姑欲嫁之，不聽。鄰少年馮小二欲挑之，以姑在，不得間，因計毒其姑，佯為助喪，求與婦合。婦大怒，飛石中之。因訐婦有所私，為姑所禁，置鴆焉，陷於辟。有管思易者，鄞人，以恤刑至，疑之。夜夢老婦牽一馬，泣訴曰：「馬實殺我，非婦也。」遍求馬姓者不得，視鄰右尺牘有馮小二（馬旁二為馮），忽悟曰：「是矣。」遽呼詢之，立承，婦遂得釋。管後與尚書吳中爭獄，不勝，憤而卒。
豐城雷煥九者，盜引為窩，法當死，以冤走匿。陶諧為僉事，曰：「第無恐，果冤，吾為爾辯之。」煥九出，公以雜諸隸中，使群盜認之，不識。明日復鞫之，門外跂而瞰者，執以入。盜叩頭曰：「渠實賄我建昌獄中，使誣煥九。」煥九曰：「是同宗而有仇，不意其為此也。」立出煥九罪。又同宗有二商，自遠歸，其一商過舊館止食，竟不歸，其家以先歸有謀，訟之。公推案館人，不服。見館所畜鸜鵒能言，使持刀詰之，鸜鵒言積灰處，啟灰得屍，事遂白。咸以為神。
尚書才寬為西安府太守，有治才。過客失金於店，急白寬，寬仰見飛鷹，又有蜘蛛墜案，曰：「店中必有朱姓名英者為盜。」執之果得金。民皆神之，謠曰：「才寬斷朱英。」
鄒平王之士為河間守，民婦趙，年二十六，無故死，訟於官。王手其牒，心動，如聞有嗚咽聲。廉之，則姑與少年通，因逼趙不從，斷指自誓。窘之百方，益罵不從，姑與少年擊之死。獄具，稱神明。
唐剛，保定府新城縣人，告其子鉞不孝，知縣吳瑗令屠者支解鉞而燔之。事聞，以專殺慘虐，瑗永遠充軍（嘉靖幹九年事。不孝子宜誅，而誅之非法）。
正德十三年，下刑部主事鄭懋德、林桂於錦衣衛獄。初，刑部獄卒例有供食，後移為公使費，而以囚糧之嬴者給之，其弊已久。會錦衣衛千戶王注與朱寧有連，挾寧勢，縱恣。有瞽者善歌，出入注家。瞽者之兄與人鬥，不勝，注為執鬥者，綁掠之，尋死。其家訟於刑部，攝注就理，寧庇之不發。尚書張子麟、郎中林文纘知其故，置不問，員外郎劉秉監代文纘署事，再攝注，又不發。秉監即據眾證成獄。注聞而懼，求救於寧曰：「我親戚誰不知，乃待我言？」陰諷東廠發盜用囚糧事，時懋德、桂相繼提牢，遂收繫獄，且言諸堂官，皆利其嬴餘，請窮治。於是三法司皆恐，詣東廠求解，乃知意出於寧子麟及侍郎金獻民、胡歆，造寧謝過，寧佯不知。三人者以秉監觸禍，尤之，秉監稱病不出。然寧必欲改獄，秉監乃移兵司馬復勘，指為病死，注得改擬，而死者之家以誣反坐。注始詣刑部，見尚書侍郎皆與揖拜，若賓客禮。及讞，大理寺亦即報允。寧怒既釋，乃寢囚糧事不治，懋德、桂本非其罪，竟調為州同知，懋德臨清州，桂平度州。
江西新建縣民毛鳳與同里民徐均仁爭田，有舊怨，相訟久不決。會朝廷遣南刑部侍郎金紳巡禮江西，鳳乃嗾人誣均仁頻年在鄉劫殺拒捕，且賂其縣官，妄報於紳及鎮守太監劉倜、巡按御史段正，同檄三司及分巡等官，遣百戶葉俊往捕之。鳳又賂以五十金，密謀害均仁一家，快私忿。俊率兵四十人，鳳集二百七十餘人，操火銃兵器以從，圍其家，縱火焚之。家屬死者二十三人，杖死者五人，盡縛其未死者二十六人送於府，轉達於巡按。御史皆信之，獨按察司疑均仁等稱冤。傷已重而無贓，其事必誣，令府縣重鞫。死於獄者又十七人，存者徐細仔等三人令人訴之新巡按御史熊翀，奏其事，上以鳳等挾仇聚眾，誣害一家人命，命刑部郎中奚昊、錦衣千戶潘旺往會鎮巡核勘，得實，鳳等及俊坐淩遲死，仍籍俊家，從者俱斬。並責問守巡等官，境內有大獄，久不究理，令具聞處治。後俊死於獄，磔屍於市。
李健齋，名茂功，文定公第四子也，為興化守。少年群不逞，訽而過市，市人或目之曰將，曰虎，曰地煞。邑令喜事，博名高，知非公所欲也，私告變台使者黨數百人有異謀，下令捕繫，具獄。台使者檄公覆案，公嘻曰：「屠沽兒醉飽得過惡，足與治乎？」為戍一人，城旦舂三人，余杖而釋之，郡人大安。同時吾兄汝器守建寧，亦有此事，活數百人。既歸，即生二子，人謂有天道云。
神宗四十年，南京御史王萬祚，嚴州府人，巡江至蘇州治，豪家僕眾，翕然歸之。常熟有女巫，妖淫惑眾，土人擒以獻，其罪甚確。王覽牒，忽大怒，坐誣，與杖各數十。眾出不意，又暑月，斃者十餘人。巫叩謝去，王得意甚。回京，忽群鬼撓之，搏顙叫曰：這是我不是，這是我不是。」流血立死。
諺曰：「雪白百姓。」謂人身上無一點瑕纇也。此二字即美玉不能免，惟雪無之，故以為言。然古不云乎，一家之中，大者可誅，小者可殺，此又何也？百姓中豈無隱過？豈無無心之過？以雪白二字概之，不可；舍二字而苛求，不可。余所歷府縣正官甚多，有一最快事，錄於後。
里中有某者，父子濟惡，道路以目，即宦族方盛，無如之何。有謝氏子，家可千金，少孤而佚，誘之賭博。其祖尚在，老矣，且懦甚，屢往尋歸，歸而復去，蓋某別有誘之之術，落其度中，心已蕩，不可制也。歷兩年，其善田宅悉勒契質於大家矣。謝老大憤，欲告於官，某聞之，笑曰：「此所謂蜻蜓搖石柱者。」余叔父，謝老之婿也，來就謀，畏之，亦數數勸止。即余亦以為非敵。時縣主為楊楚璞應聘，懷遠人，癸未進士，有強幹聲。謝老奮曰：「楊公好官，即死，且走一遭。」狀入不省，謝老大窘曰：「當死又何言？」眾揶揄，尤不可忍，蹌踉而歸。次日，某方緩步街市，將尋謝老所在，捶之，尾而讙者數百人。忽捕者至，眾失色，猶慠然摯其子以往。既至，楊不與語。某微覘氣色，回顧同類曰：「事敗矣。」楊治它文書畢，喝與大杖三十，其子求代，並杖下獄。而召謝老，慰諭令歸，俟農畢待理，蓋不啻家人父子云。眾聞之皆大驚，呼楊青天。蓋其人縱惡久，楊已刺知，待時而發。後竟伏罪，里中清泰者可十餘年。此後陳筠塘太守尤快尤多，然以此府怨遭謗，而楊之威德亦竟無人明之者，漫錄出俟後。

