
御藥烹二服為一眼，候熟，分為二器，御醫先嚐，次院判，次內官，其一器以進御。戴元禮，國朝之聖醫也。太祖臨崩，召至榻前，曰：「汝仁義人也，事無預汝，無恐。」太孫即位，誅諸治疾無狀者，拜元禮院使。諸王奔喪，太孫道太祖語，哭問狀，勞之。遼王題「仁義」字大軸，肅、慶二王為讚詠以賜。
景皇帝御醫徐樞有名，帝嘗問藥性遲速，對曰：「藥性猶人性，善者千日而不足，惡者一日而有餘。」人以為藥諫云。
吳傑，號暘穀，武進人。學無所不通，更精於醫，遇奇疾尤效。正德末為院使，嘗曰：「調藥性易，調自性難，挈出性字，方可言醫。」人以為名言。
列聖大故，太醫擬罪，未見確據。惟孝皇有疾，太醫進藥，鼻血驟崩，蓋誤用熱劑也。御藥局太監張瑜、醫官施欽、劉文泰等四人皆下獄。據正律，誤用御藥，大不敬，當斬。是時刑部尚書閔莊懿珪、左都御史張簡肅敷華、尚書掌大理寺事楊康簡守隨，皆名賢也，僅引交結近侍官員例絞，當時議者猶恨獄未蔽法。方朝審，奄李榮阿內意，欲從矜疑，康簡泫然曰：「先帝梓宮在殯，臣子幽憤方殷，君父事，誤與故同，律以春秋許世子之義，豈可曲貸。」李亦泣下，乃加杖盡法。
劉文泰即是傾王三原大宰，為丘瓊山所庇者。瓊山未幾捐館，而文泰竟坐大辟，人謂有天報焉。然此輩皆以醫官坐誤，而方士又當別論。方士外道，其書妖書，其言妖言，李孜省、王金是也。孜省是房中之術，觀萬安所進禦篋之書可見。其初遣戍，後以內侍蔣琮之力，方置之死，琮之功大矣。王金是符籙，斬之非過，而招中引及先帝，遂為高中玄藉口。
武皇疾甚，諸內侍皇急，以二萬金募人療治，無賴者蜂起自效。大學士楊石齋上言：「聖體違和，臣等殊切瞻戀。昨司禮監官傳諭聖意，令臣等擬旨，博訪精通醫藥者。臣竊惟天下名醫聚太醫，又選其尤者入禦藥房，但當專任信用，自收萬全之效，又何待求諸草澤僥幸未試之人哉？況治疾之術，調攝為上，醫次之，若調攝少有不節，則醫藥亦無速效。伏願皇上慎重啟處，勿使勞逸之失宜，調節飲膳，勿使滋味之太過。但凡一應玩好，可以惑亂聰明，傷損元氣者，皆不使少幹聖慮，自然百體康豫，萬福駢臻。上可以慰九廟在天之靈，下可以慰天下臣民之望矣。」事遂得止。此辛巳正月初旬事，時去晏駕尚六十餘日，未必非從容調治所延，萬一如內侍言，藥投即有他故，石齋何以自處？以近事觀之，普天同恨，可以永鑒矣。
疾病大約多起於酒色，而帝王為尤甚。武皇病根已深，南郊一獻，嘔血而踣，景象可知。吳暘谷為院使，先一歲在臨清，固曰：「病急矣，幸可及還內耳。」還而猶能支持百餘日，則藥之功也。貞皇之病止是虛弱，尚能視朝，大黃劫泄後，猶能延見群臣，傳宣取藥，親舉玉盞。若以溫平之劑緩緩滋養，自然平復。乃進紅鉛助火之物，一夕遂致大故。誤之一字，罪安得免？況武皇時內臣縱惡極矣，凡事閣臣不得自專，而此事尚傳閣擬旨，閣臣猶得執正。今一概順從，自以意行之，可乎？
或曰：誤則坐罪甚輕，今當如何擬議？曰：在齊民。有誤有故，天子其可誤乎？誤則大不敬，與盜大祀神御物、偽造禦寶同科，皆斬。若曰故，直以謀大逆論。蓋其下注曰：謀毀宗廟山陵宮闕，天子一身，宗廟之主也。故下它藥不利於君，非大逆而何？故必有謀，謀則有主使矣。在十惡中俱服上刑，不忍言，不可言，暗暗藏影，俟人理會，乃誤字入第六款，有分別，有次第，律意之精如此。楊康簡曰誤與故同，余猶以為多一層，不若從天子身上起見，看得誤字大，更自直捷。其誤而杖止一百者，乃小小出入，無關大故者也。不可曲解，尤不可錯引。
我朝制度嚴密，尤慎於刑獄。二祖多由錦衣衛發落，此所謂天斷也，不必言；自後必經法司招擬以上。然事幹宮禁，如天順丁丑徐正、嘉靖壬寅揚金英兩獄事，如何成招？成則非臣子所敢言，不則事體重大，無徑自下手之理。若曰旨出宮中，自來無內降極刑之事。況刑人於市，誰人蒞之？即如郭中允之戮，亦必會議題本，方票嚴旨行事，則以前兩事，諸公試設身處此，當如之何？大約變出理外、事外，頃刻立決，並其稿削去，與逆人骨肉俱化為灰燼，而亦不沒其實，著之錄中。《春秋》內大惡不書，諱之也。諱者，不忍言也，甚之也，文字簡嚴，書法隱然自見，況又有素臣之手在。至劉文泰一案，雖不可並論，然武皇未登極，即已下獄，孝皇未葬，加杖盡法，則罪人既得，無煩它說矣。
徐應明，號瀔溪，蘭溪人。少與趙文懿公同學，趙日有名，應明意不自得。一日謂曰：「汝醫國，吾醫民，各行其志，可乎？」趙曰：「國醫賒，且不必遂；民醫實，人求我而應之，造化在手矣。」遂從時師遊，厭而去之。遇異人有別傳，決生死遠近，或預計，或逆定，皆奇驗。遊楚中，諸名公爭致之，有欲傳其術者，曰：「必有活人心地則可。」蘇中翰惟霖有隱病，診之，言狀，約於一年前，無一字虛發。蘇將師事焉，忽一日卒，人以為仙去，不死也。
辛酉，予有不寐之病，徹夜宛轉，心火焦灼，諸醫束手。不得已，檢古方試之，無一驗。愈困，自分必死，命孫子信手抽架帙，指八字，定吉凶。初得「龍為祥之來」五字，甚惡之，又得「用時文」三字，不可解。館客邵生持王宇泰《證治》一書至，悟曰：「得非醫家之時文耶？」檢「不寐」一款，其方自丹溪遞至末，有戴元禮二方，平平無奇，恍然曰：「時文在此矣。」服之，就枕即臥，次日稍平，漸漸調服。而先一月膈病，上下如分兩截，中痛甚，不能支。余友繆仲醇至，用蘇子五錢即止。蓋余危病，自丁巳後此為最甚，去死幾希，僅存之年，可不自愛乎？
諸生俞某久病，家赤貧，不能具醫藥。幾上有《醫便》一冊，以意檢而服之，皆不效。有一蒼蠅飛入，鳴聲甚厲，止於冊上。生泣而禱曰：「蠅者，應也，靈也。如其有靈，我展書帙，擇方而投足焉，庶應病且有瘳乎？」徐展十數葉，其蠅瞥然投下，乃犀角地黃湯也。如方制之，而苦無犀角。俄出門，失足踏坎中，甚痛，以為石尖，視之，犀也。服數劑得愈。
唐高宗時，於誌寧與司空李勣修定《本草》並圖，合五十四篇。帝曰：「《本草》尚矣，今復修之，何所異耶？」對曰：「昔陶弘景以《神農經》合雜家《別錄》注詺之，江南偏方不周曉，藥石往往紕繆，四百餘物，今考正之。又增後世所用百餘物，此以為異。」帝曰：「《本草》、《別錄》何為而二？」對曰： 「班固唯《黃帝內外經》，不載《本草》，至《齊民錄》乃稱之。世謂神農氏嚐藥以拯舍氣，而黃帝以前文字不佳，以識相付。至桐雷，乃載篇冊，然所載郡縣多在漢時，疑張仲景、華陀竄其語。《別錄》者，魏、晉以來吳普、李當之所，其言華葉形色，佐使相須，附經為說，故弘景合而錄之。」帝曰：「善。」其書遂大行。
醫書云：「燒灰存性。」存性二字最妙。可見萬劫成灰，性未嘗不存。今人當陷溺之後，四端時露，即死，枯骨猶能蔭後，惟業重，毒火燒然不留，則性滅。天地聖人無如之何。
賈敦實，曹州人，唐貞觀時歷懷州刺史。永淳初疾篤，子孫延醫，卻不肯見，曰：「未聞良醫能治老也。」卒年九十餘。
武元衡遇盜之時，裴晉公首裹氈帽，雖傷不死。考其時乃六月下旬，一日六月三日，晉公嘗有寒疾，盛暑裹氈故也。
貞元中，淮南一小將得熱疾，生癰，皮肉如水晶。醫家以銀鑽刺之，堅不可入，氣垂絕。俄有鼠齧破，大呼而起，墮一物，五采燁然，堅滑，有紋甚細。貨之，得十千，病亦尋愈。
瘧鬼小，不能病巨人，故曰「壯士不病瘧」。晉人曰：「君子不病瘧。」蜀人以痎瘧為奴婢瘧。
楊佛子頦下生瘤，大如覆殘。一日，由市歸，中途值一操瓢者，穢癩不可近。時暴雨至，瓢者乞佛子雨蓋，即與，殊無難色。行一里餘，瓢者用左手掐佛子瘤，右手拊背曰：「患可醫，汝何報？」佛子笑曰：「勿欺我。」瓢者曰：「吃我一醉，三日後當過君治癭。」先口授折骨方。佛子未心信，別去數步，顧瞻其人，邈不知所之矣。佛子歸語家人，痛悔不得治癭方。明旦，視頦下癭忽不見。家人驚怪，捫其背，則瘤還在背矣。人始悟佛子遇異人。
正統三年八月，山東海豐縣民徐二病傷寒，手左膊上生「王山東」三字，知州尤實以聞，逮至京，驗治，釋去。
成化二十一年，有莘裏民王興，左手大指著紅紋，形紆曲，僅寸許，可五六折。每雷雨時，輒搖動弗寧。興憾焉，欲剉去之。一夕夢一男子，容儀甚異，謂興曰：「余應龍也，謫降在公體，公勿禍余。後三日午候，公伸手指於窗欞外，余其逝諸。」至期，雷雨大作，興如所言，手指裂而應龍起矣。
滁州孫存，字性父，號豐山。與霍渭涯同榜，最相得。自禮部主客郎中守贛州長沙，調荊州，與吉府承奉李獻相訐。待理凡四年，復職補處州，官終河南左布政。以拾遺調簡，抗辯自明，請致仕。一生強項，清節過人，而卒無子。其同年二人相遇，問豐山何如，曰：「好固好，只性子尚在。」其一人對曰：「雖是性子，卻解得快。」豐山聞曰：「此所謂性病也，終身不瘥。」二字最佳，亦何用瘥？
豐山方待理，上疏極口詆撫按之畏縮。嘉興孫璽為揚州同知，亦以抗中貴被繫待理，致書勘事鹽使者，極口詆其徇畏，至不忍聞。孫後事白，升參議，即蜃州尚書之父也。先輩之抗直如此。而用事人狐媚不職，固在在皆然矣。
國朝上公有疾者二人：一曰定國徐永寧，二曰成國朱時泰。永寧，中山王五世孫。讀經史，通書法。襲爵時，年甫十三。忽遘風疾，久漸沉瞀。間出觀戶外，有貴近臣恃寵驕縱者，道路側目，莫敢近。永寧密伺奮擊之，其人策馬走，僅得免。若是者往往而然，或疑非病。其中介介有黑白，及問之，輒失度。時操筆硯，折簡通親舊。或作高昌西番字，蓋少所習也。卒年六十四。妾丁氏，侍病日夕不懈。至是，亦自縊於寢，旌曰貞烈。時泰，東平王七世孫。善鼓琴，工詞翰。嘗至舅氏飲，聞爆竹聲，驚起，繞室求之，不得，遂患心疾。父定襄王希忠，僅一子，治之萬方，不效。居室內簡直自縱，任性而行，家人莫敢違。至見賓客，循循威儀，未嘗有失。其疾數可數發，更十餘年，定襄薨，疾益劇，至不能執喪。顧時時哭泣，詔準襲爵，強起受命，竟不能拜表稱謝。尋卒，年二十九。夫人陸氏，錦衣炳女，亦以痛悼卒。凡越五十三日，不得旌。陸甚賢，夫既有疾，懼其媟嫚，正顏肅容，勿與一嬉笑，遂不敢犯。念其無子，廣置妾媵。每一當夕，輒使傅母守。有娠遷燠室，厚奉養。凡四子、二女，皆如己出，一襲封，一出繼叔太傅希孝。竊謂陸誠可旌，而一病兒多子，雙承兩支並茂，則東平陰平之餘澤也。
天順二年十一月乙酉朔，吏部主事曹恂已升江西參議，至通州，以病回京，尚書王翱以聞，上命仍為主事，歸家治疾。恂不平，晨入端門，遇翱，捽胸，摑其面，大呼錦衣衛官曰：「此老奸當擒也。」忠國公石亨陳狀，上命錦衣衛執訊之，欲重加以罪。王憫其實病，但擯歸不用，且敕有司閑其出入，既至家而病癒。
萬曆九年十一月，主事袁某狂誕，為江陵所喜。監兌浙中，盛儀從，呼叱同知以下，無所顧忌。一州守稍與抗，至欲與杖，太守解之而止。視二司蔑如也，人皆惡之。省下出，與巡撫吳善言相值，不引避。巡撫捶其隸人，起奪之不可得，大罵被髮而走，隨輿衝至柵門，拉之仆地。吾郡董宗伯在杭城為之調解。未幾，告歸，墮水死。
胡莊肅公松，滁州人。讀書講學，不見它客，性尤高簡，以大參家居。有台使者素有心疾，不事事，飲醉，怒公卻掃為嫚己，遣吏發兵圍其第。夜且昏黑，家人懼竄立盡，公不為動，秉燭坐堂上，讀書自如。或勸公質台使行李，摭其不法事訐於朝，公但頷之，曰：「吾方愧仁禮未至，內自反爾，敢與較哉？」會使者酲解，慚而捨去。
嘉靖十三年，御史李新芳行部。至廣平縣，城門發銃，驚而怒，笞銃手，並笞知縣周謐。又用左右譖，連及典史田經，付推官楊經鞫訊。謐等不服。經以獄不就，恐新芳怒盛，重違其意，乃文致他事，誣謐、經侵分修城錢緡，坐以監守自盜律。廣平府知府李騰霄不能平，詣新芳辨折，辭氣頗厲。新芳愧憤，遂誣騰霄主使謐謀害己，並奏之，而遣推官楊經、秦新民馳府執騰霄。騰霄拒之，稍集眾自衛，新芳復劾其拒城為亂，檄兵備副使楊彝勒兵三千人往捕之。騰霄棄官走，通判吳子孝、推官侯佩、經歷吳尚質皆走，郡城一空。百姓奔走，爭門出，蹂躪死者甚眾。新芳復遣數百人追騰霄等，下令得騰霄者予三百金，追至趙州及之。執騰霄繫唐山縣官舍，而子孝、佩、尚質歸皆笞之數十，尚質立斃。騰霄、謐、經屢訴於朝，巡撫周金亦奏新芳謬妄及經、新民怙勢作威，彝發兵激變之罪。上勒新芳回籍，遣給事中王禎、郎中李檟往勘得實，以聞。遂逮新芳、楊彝，詔下獄，俱奪官。
中書舍人劉芬，真定人，嘉靖己未進士，有文才，而清狂不慧。每為人所弄，至躍空攀天，投淵覓寶，顛溺幾死，亦不悟也。嘉靖三十九年，德王之國，當除長史。或戲之曰：「吏部將以爾為之。」芬大怒，即馳往吏部尚書吳鵬家，裂冠毀裳，戟手大罵而去。鵬以聞，詔錦衣衛逮送法司拷問，黜之。
嘉靖六年十月辛酉，行人潘銳素病狂易。時選科道，銳不與，意不無少望。會病發，謁禮部尚書桂萼，問王安石何如人，萼不答。因及所試文字，語多誖謬，萼謂銳意不平，語之曰：「子苟有誌，勉之，不患朝廷不用。」銳曰：「今知縣及翰林院俸太薄，宜加其俸，乃可責其貪。」萼乃盛氣答之曰：「豈有餓死知縣、翰林耶？」銳艴然出，愈益病。明旦，具疏言萼論及政事，欲多戮貪吏，去內豎，且許臣為御史，擅朝廷之柄，大不忠。欲奏之，從班中躍出。上怒，下錦衣衛驗治。萼自辯銳所奏皆妄，因上銳試卷，以明不欺。上曰：「銳小臣，狂悖妄言，業已下吏鞫問，卿□□□□意。」及訊，銳果病中語。初意坐不得科道□□□□下刑部，當銳奏事，詐不以實律，於是罷□□□□閑住。
傅楫，南安人，正德六年進士。祖凱，父□□□□□第。楫有文學，既登第，授行人。痛繼母□□□□□父之死有所不可知者，一哭嘔血數□□□□□佯狂喪心。朝立風日中，夜臥地上，□拾餘菜殘果朽腐之物食之。至所著作，上薄騷雅，然皆庾隱語，或雜以鄙俚字。往往持帖市門，□知者謂行人狂廢人，行人亦自隱也。既佯狂久，瞰知父仇家僮中戲而急繩之，取蒲鞭之。僮佯哭，行人取自鞭曰：「我乃不覺痛。」易以挺，遂撾死。時時袖筆研，走月台寺，釋《乾•文言》義，題兩廡皆遍。有見者請所不解，則復胡盧去。直指某下車，即往謁，行人不為禮，直指歸，行人突至儀門，磔之以石，曰：「立乎人之本朝，而道不行，恥也。」遂出。行人多從市上投石齧磔人，遇善人則笑，遇不善人則哭。常至山中，有虎來前，行人當前坐，虎竟去。
行人司憲性狂易，好啖生肉，丙戌進士。使高麗，舊例有蟒衣、玉帶之賜，此到彼國將命時，與國王相見所用者。渠遽披戴京中，乘馬拜客，人皆竊笑。一出城即用八轎，馳驟入遼，設中軍官，作威重如撫台。遼撫為韓耀，忮人也。來拜稍遲，不納，大相忤。且自誇入朝即為吏科給事中，先期諮訪賢否得失。韓銜之，囑隨行者，凡一言動、一禮物，皆密籍以報。使事畢，未入京，而韓疏至，被逮以死，其二親亦死。辱命殺身，真妄人，不足惜。余同年夏子陽以給事中使琉球，在杭城，亦玉帶八轎，余以書諷止之。至閩，與撫臣徐學聚大相左，黽勉了事而歸。升太常少卿，未幾歿。夏本仁慈人，乃至於此，可憐也。
廣東舉人王樂得病，因為祟所附，或學日者、或相士、或堪輿，抵掌談論，若素習，並其聲音笑貌，無不酷肖，時亦奇中。兼亦索謝，好事者因以為戲，饋之銀錢，得即付酒家，自歌自舞，稱曰三通道士。家人百計禳而醫之，無效，一夕墜水死。
相法堪輿，三代前已有，惟星命起於唐之李師中，來自西域。在今日，士大夫人人能講，日日去講，又大有講他人命者，講著甚的。
馮道之相，酷似杜黃裳；賈似道之相，酷似韓魏公。道自幼涉亂難，不知生日。在天福中為上相，晉帝問之，欲致賀，道對以實，可見此老終身不算命。而當時有馮玄豹者，工相術，能於下座識明宗之極貴，獨相道無前程，不可用。則星相二字，此老皆可不用，亦省許多事。
保祐中，孟無庵珙開閫荊、襄。嘗單馬出巡，見漢江一漁者，貌甚奇偉，提巨鱗，避於道左。無庵問其姓名與年庚，則年月日時皆與己同，異之。邀之俱歸，欲命以官，漁者不願，曰：「富貴貧賤各有定分。某雖與公相年庚同，然公相生於陸，故貴；某生於舟，則水上輕浮，故賤。某日以漁為活，自足，若一旦富貴，實不能勝，必致暴亡。」再三強之，不可而去。孟悵然久之，曰：「吾不如也。」
江右張見庵鳴岡、吳中徐文江申，同年月日時。張第庚辰，徐第丁丑，同縣令，同台。徐為通政使家富，一子登鄉書，多兒女之戚。張為侍郎，其家與子則非徐匹。同時官於南京，於同之中又盈縮如此，乃知天有所奪，必有所予，不必營之矣。
楊億之初生也，母章氏夢羽衣人自言武夷仙托化。既誕，則一鶴雛也。盡室驚駭，貯而棄之江。其叔父曰：「吾聞間世之人，其生必異，如薑原有棄，簡狄有契。」乃追至江濱，開視之，鶴已蛻而嬰兒具焉。體猶有紫毳寸餘，既月乃落。
黃熒，莆田人。正統庚寅，母林氏夢虛空中紫衣人呼授以物，舉衣承之，得鶴雛。是歲臘月十有八日生公。鑒形者謂之鶴相。冠帶衣履，書畫百物，精緻虔潔，居宇絕一塵。既老，樂五松，號五松居士。人謂得鶴之性。
李固言口吃，接賓客頗謇緩，及人主前議論，乃更詳辯。吾師許文穆公對人，頭常岑岑動，入侍直，凝定如山。
張憬藏，神相也。劉思禮從之學相術，憬藏謂思禮歷位刺史，官至太師。後果得冀州。謂太師非佐命不可得，乃結綦連耀謀反，謂耀曰：「君體有龍氣，如大帝。」耀亦曰：「公金刀當輔我成大事。」謀泄坐誅，所累名士三十餘，族死者千餘人。然則太師之相，信憬藏所誤，抑劫運不可逃，憬藏明知而亦竟無如之何也。
趙方為京西制閫，容貌古怪，兩眼高低，一眼觀天，一眼觀地，人皆望而畏之。
王相以御史謫判高郵，相有精鑒。張羅峰以落第候除，相一見奇之，謂曰：「子有異相，他日所就奚止科第。」因厚貽之。羅峰既貴，上疏曰：「相以忠鯁蒙誣，宜恤。」詔贈光祿少卿，諭祭。相，光山人，字夢弼。為御史，有風力，屢劾錢寧、江彬。
曹本，字子善，滕縣人，漢曹褒之後也。父思明，嘗夢數人以車載篋至門，問曰：「汝曹某耶？」思明應曰：「是也。」其人開篋，取人支體與之曰：「此隸人支體也。」思明受之。一人後至，謂其人曰：「曹某當得一侍郎兒，何故以隸體與之？」其人大驚曰：「吾忘之。然侍郎皆已散盡，奈何？」後至者顧視篋中良久，曰：「此不一侍郎鼻耶？」遂復與之。已而本生。國初果為刑部侍郎。
相法謂人形似禽獸者必大貴，不知禽獸形中亦有似人者否？世間原有不作惡及吃苦為善之禽獸，轉生為人，比得人身，若不作壞，地位更進。可省，可省。
星士胡宗，成化間遊京師。謁吏部侍郎尹旻，漫戲曰：「此誑人者，將何之？」胡曰：「明公未試以為誑。試一人，存為驗，當知小子神術耳。」因出翰林邢讓支幹示之曰：「明年八月，此公必死。」邢亦聞之。明年六月以祭酒升禮部侍郎矣，會饌錢事發，念其言，引罪坐除名。過漷縣，見岳蒙泉，岳問何以不深辨。至此曰：「術者謂余今年當死。今但失官，薄同事者罪，所謂有陰功者不死，正此類也。」至八月朔，拈《易》自占，得《臨》卦。投策歎曰：「詎謂胡宗驗乃至此。」蓋卦辭曰「八月有凶」故也。至十八日果卒。可見死生有定，原不可移。而邢或先辭官，不做詩郎，則又未可知。要之，數已前定，無可奈何，而術者偶驗，未必盡是通神也。
淳熙間，蘇州有唐姓者，兄妹皆長丈三尺。日飫斗餘，行倦則倚市簷，憩坐如堵牆。不可出，出則傾市觀之。詔廩之。殿前司德壽欲見之，遣詣北宮，懼其聚民，乃臥而泛之河。至望仙橋，專舟焉。又江山寺有緇童，眉長尺餘，來淨慈寺，都人爭出視之，喧傳禁中，詔給僧牒。寺僧日坐之門，護以行馬，士女填遝，炷香施資，謂之「活羅漢」。皆非賦形之正，近於人妖矣。
胡梅林在浙，選長大人列轎前示威，我湖有陳姓者與焉。餘庚午年應童子試，經縣治前見之，長亦丈餘，倚屋簷食，入縣門求舟，帽與楣齊。縣尹方（亮工，辛未進士）見而揖笑曰：「何舟可載？」選最巨者與之，僅蹲於前，不能入艙中也。
近地有沈姓者，少聰慧。年九歲，應試，知縣奇之，命題作破，以《為政》第二、《八佾》第三、《裏仁》第四、《公冶長》第五為題，應聲云：「政平於上，猶有幹政之人；俗美於下，不免負俗之累。」大奇之，以為神童。後以驕惰無所成，流為訟師。有淳姓者，少亦負俊，讀《易》以四日畢，能七步成詩，後亦無成。徽人有方姓者，生時大雷雨，龍掛屋脊，比長，方面大耳，垂手過膝，咸謂貴征。終身食肉，癡蠢而已。天資既不足恃，而奇征亦豈盡驗耶？
孔子以萬世為上崇祀，世封不必言；其次則張真人，雖異教，與吾儒不可並，而延世並天地則同，非但天意，抑亦地靈。尼山、龍虎山之秀，固天下第一風水也，又有異焉。成化五年，衍聖公孔弘緒坐罪當死，以大學士彭時救奏免桎梏，散行就理，黜為民。此二月間事。至四月，真人張元吉淫暴，坐罪淩遲。後免死謫戍，久之放為民。是何吉同而凶亦回合，且又同歲耶？
襄陽有萬山，在上遊，形家謂襄若筏，堤若維，萬山砥柱江流，則其橛也。山有寺，曰幽蘭，經言道安鐵佛夜遊，因而布列圭峰，以講經，棲宿其中，旦暮鍾鼓，謂之固橛嚴維，以壯形勢。寺後改曰禎德。吳江城當太湖之衝，舊有詩云：「長橋為鏈塔為樟，垂虹為鎖鎖吳江，有時塔倒長橋斷，吳江依舊白茫茫。」然其地與蘇州諸山相聯，淺時可褰裳，直至治平諸山，乃余所親見者。
范丞相致虛家居東田朝山，有石尖甚聳，夜每發光，名曰照天燭。時范族仕達滿朝。後為堪輿所賣，鑿去其頂，曾不逾時，悉褫職以歸。
楊萬大，建安人。好恬靜，結茅武夷，漁樵山水間，夜則懸燈獨坐，弦琴詠詩以自娛。山下有津渡。一夕，有道士，黃冠玄服，貌甚偉，往武夷宮，瞑不得濟，扣門止宿。自後數往來，萬大禮之，久而益勤。它日復來，謂曰：「吾非世人也，今當歸洞天，特來別汝。吾觀汝所為，甚善，天必有以報之。汝老矣，其在後人乎？」命舟，欲與偕去。萬大始異之，既而戚然告曰：「吾二親喪，未卜窀穸，豈可去？」道士曰：「待汝襄大事，與汝偕往未晚。」因與共舟，至甌寧豐樂裏，指示溪灣秀峰下曰：「汝於某年月日奉父母柩於此，俟有白狸眠處，即葬所也。白狸起，即葬時也。」萬大俟期，奉柩至山中，果見白狸，如所言葬之。不逾年，而他處子孫聞其地饒衍，多來居之，因名其地曰楊墩，墓曰白狸。時年已九十有七。嘗晝寢，夢前道士來迎曰：「汝今家事畢，當與俱去。」覺即沐浴更衣，端坐而逝。太師文敏公即其後也。
文敏歿後，謀創祠堂。御史伍體馴、郡太守劉錢，其門人也，謀於公之孫景通，以第東廢廩與之。後有齟齬者請於朝，允之。至成化三年落成，距公歿二十四年矣。
葉少師台山居玉融東南六十里，其山自黃櫱東行三十里，突起高峰，曰大吉。又東逶迤三十里，為黃鍾山，形如覆釜。更十里，三峰連絡如編貝，曰三山。自三山折而南，五里許，有山秀而拔，曰福興山。逆折而西，亦五里許，曰天馬山。復自南而北，舒為橫阜，如列屏然。其居負之，而面天馬山，其中有石隆起，曰大石山。右曰鳳跡山，左而下者曰鐵台山。自大石山展而北突起，曰豪山，倚居之肩。天馬山破裂如火焰，形家謂之廉貞，居人稍嫌之。少師將樹而薈蔚焉，以告青鳥李生，生曰：「君謬矣。君居所以佳，在此山也。樹焉，將凶。」其父老曰：「然。往山嘗樹矣，樹可材也，而鄉無寧歲。後赭其樹，遂無恙。」於是罷，不敢復言樹。而居之左有樓焉，李生復勸去之。少師曰：「此青龍也，何傷？」生曰：「君但知青龍，而不知為劫方耳。」遂徙其樓。
舒梓溪先生微時，館於海昏界一湖泊人家。二年許，適其主為群盜所誣，罄家產求脫，尚不能給，賣其妻以給。先生方歲暮解館歸，其夫婦相向泣，甚楚，即辭修儀並他生所致者盡與之，得免於難。先生既貧甚，其內子以先生歸遲，不舉火者二日，須館金甚切。及歸，恐室人遍責，不敢以捐金事告。內子見先生之歸，為可恃，喜甚，而無所給。炊以進，先生愈益愧，憂見於色。內子慰勞之，扣得主人鬻妻之故，即問：「鬻值幾何？何不即捐館金與之，使其夫婦如初？」先生輒揖云：「業已與之。今無以食貧，不敢與汝言也。」於是兩相稱快，若身免之殃而去其累，了不知朝夕之計無復之也。內子乃持筐，出於屋旁澗中，漉蝦子少許。歸復持瓶，向鄰家借酒，與先生酌之。時已夜，先生忽見一蝦子甚大，出其兩足，夾於盂外。因偶出聲曰：「蝦子腳兒躋。」鬼即於門外續曰：「狀元定此宵。銀環金鎖鎖，簾卷玉鉤鉤。」先生與其內兩相錯愕焉。明日雪甚，先生出貸於知親，僅足支數日。有形家者至其家，先生覺有異，事之謹。形家者感其恭，而憐其匱乏，乃問：「先生有先人未葬者否？」曰：「正急此，恨貧無能葬也。」術乃指其近郊某所，語先生曰：「此中有大地，尚無主。余周視數載矣，為美女梳妝形：前有銀環金鎖，珠簾玉鉤。莫若乘急，余為君家卜之。」乃為檢其年月，又只在次日最利。先生暗喜其與鬼語合，而謝以匱，不能舉棺，及封窆，術竟為畫策，且出橐金資其事，而乘夜葬之，四鄰無知者。不數年，先生廷試第一。彼形家者終無所蹤跡，其鄉人至今能道其軼事如此。
公東塘先生，名家臣，臨朐縣人。隆慶戊辰進士、庶吉士編修，謫廣平推官，升南戶部主事。過里中轉墓，至黃山下，謂子鼐曰：「此佳地，歿而葬此可矣。」鼐聞言怪之。既抵南，病作。鼐往迎，至徐州，見夢曰：「吾不歸矣。黃山葬地，無過趙氏北牆下。」鼐大驚，起赴，公已卒滁州，蓋即見夢之夕也。既尋得地，葬有日矣，即不知所言趙者何。鼐臥柩側，夢一蒼頭馳告曰：「闕前遇一石橋，奈何？」相與往視之，儼然古塚，堂宇宏麗，朱扉四啟，隙中見一燈熒然。已而朱扉開，燈爆有聲，光大起如晝。北壁有銘，而闕其角。曰：宋貴主葬處也。生嘉祐至道間，一轉為某官，再轉為戶部主事、推官云。旁有書四廚，劍四，皆銀室。鼐拔劍舞，遂覺。覺而悟宋貴主之為趙氏也。越數日方葬，而甘泉出，芝草生。至萬曆辛丑，鼐成進士、庶吉士編修。今為侍郎，文行一時推重。余曾通書，得赫啼，亦奇寶也。太史官不達，身後得吉地，昌其後，豈偶然哉？
李景隆未停爵時，傍墓山口忽起一泉，衝其塚後，樹木漸枯，不久禍作，幽廢死。迨弘治初，復有爛石橫墮中流，正逆阻衝處，水遂分散，且墓傍前後，遍生髯松，不三四年，蓊然交蔭。未幾，求其五代孫璿，為南錦衣指揮使。嘉靖中紹絕封，進臨淮侯，祿千石。
地氣盛則土增，如蘇州崇明縣在南海中，唐武德間湧二洲，號東西沙。宋時續漲姚劉沙，與東沙相接。建中靖國初，又漲一洲於西北，今謂之三沙。此則蘇郡東方門戶羅星也。
穆廟時，關西馬乾庵自強以大宗伯入相，後三十年絕響。司官止升太守，又以東封事，至空署逐，其餘忤旨遷謫者尤多。江右范含虛謙既為尚書，故精形家言，部有舊井已湮，復開新井，范熟玩良久，欣然曰：「得之矣。辟舊塞新，必有奇驗。」果司官穩帖聯擢京堂吏部，若督學，無復作知府者。而范乃暴卒。其以大宗伯即家入相者，歸德沈龍江鯉、山陰朱金庭賡。又數年，李九我庭機以左侍郎署印，孫鑒湖如遊以尚書，皆大拜。可見堪輿未嘗不驗，特不驗於起念之人耳（又，於穀峰以舊宗伯召大拜）。
相傳吉地有土龍之說，未之敢信。顧涇陽先生之宅，前對膠山，後枕鬥山，龍自西來，宅左右介以水，氣厚脈清。其尊公以貧士卜宅，生先生兄弟五人，皆魁梧俊爽，而先生與弟涇凡禮部，少以文章著名，晚節先生以理學稱重，最長涇白公為光祿丞，亦奇男子也。某年光祿於西偏掘土，土中有龍形，頭角皆具，役人驚而剟之，其膩如脂。光祿聞，亟往止而掩之，則散奪無餘矣。未幾，光祿與先生皆卒，而東林之社遂被言者痛詆。天乎，人乎，地乎？亦關氣數，其又何尤。
蕭霽，唐宰相復之後，家廬陵。楊行密割據稱吳王，用為武寧令。時縣令握兵，故稱將軍。吳松茶禁嚴，過客袁八卦犯令當死，蕭釋之，乃獻墨潭、石牛潭為葬地，石獅潭以居。潭，今吉水螺陂是也。後之子孫貴盛，廬陵舊宅為蕭將軍祠。然則袁乃地仙，蕭遇而釋之，必有仁德得天，非偶然者。
張弘範，滁人。建炎中，劇賊李成掠淮南，遺骼蔽野，張躬負畚鍤埋瘞之。一夕，夢四人前告曰：「某等避難死淪某所眢井中，人無知。今闔郡被公德，而某等獨不得一壞土，幸公哀憐收之。」覺視眢井，得骸瘞之。未幾，復夢四人者前致謝。張居鄉逡巡，懷仁樂善，人有病予藥，死予棺，即貧不能婚姻予財，無吝。不樂仕，出監揚之柴墟鎮，尋謝病免。樂其風土，家焉。將葬其父，有田叟迎立問曰：「若非求地者耶？」曰：「然。」因問之故，叟曰：「余晨起田，見前溪兩豎相撲，往觀無睹，既還復然，已而更往，闃如也。是必善祥，子曷往試？」乃見後山隱起綿亙，左右兩溪，彙流其間，屈曲逝。卜之吉，遂以葬焉。他日，郡守趙善仁通堪輿家言，以其地肖浮牌，須水溢即應。未幾，官浚濠堰下流，東堤瀦水，會雨暴漲，水環墓。是歲，範子岩登第。範妻鄭氏尤賢，常先意佐範施予，如不及，裏屋有病不能自食者，為糜置門，俾自取，不問所從也。後岩為參政，至太子太師，推恩範如其官。少子嵩，力學知名，出作守，貴盛繁衍，人皆以為隱德報云。
風水可遇不可求，尚矣。看來天壤間大地，自正結都會外，如郡邑，如村落，其大家世族皆一一占定，占得者累代相傳，即中衰必復興。間有不盡然者，又當別論，非地之故也。余嘗謂帝王之封建雖廢，天之封建未嘗廢，要在修德以承之，所謂祈天永命者是也。如何是祈，決非禱禳之類。其有求而得者，亦是天意，乃善祈之驗。祈字含蓄，求字淺露，先聖所以陋執鞭者。余求之三十餘年，陋已甚矣，急急味祈字已晚。噫，誰非天乎，不若息心之為得也。

