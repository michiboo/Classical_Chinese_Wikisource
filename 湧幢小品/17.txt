
念庵先生，年六十，門人欲為壽。以書辭之曰：「今世風俗，凡男婦稍有可資，逢四五十謂之滿十，則多援顯貴禮際以侈大之。為之交遊親友者亦皆曰： 『某將滿十，不可無儀也。』則又醵金以為之壽。至乞言於名家，與名家之以言相假者，又必過為文飾以傳之，而其名益張。凡此皆數十年以來所甚重，數十年以前無有是也。夫滿十而不容無言，交遊親友知之矣。然在人亦有宜不宜者。某今年十月十有四日，幸滿六十，回思先人保抱維持之艱，與夫顧惜教誨之專誠，不意遽至於今。至於今年且六十，不可謂非壽矣。而先人所以望之子，與子所以自待以終其身者，反之絲毫無有也。故凡滿十而悲傷益甚者，惟洪先為最。以悲傷負罪之人，而納賓客之禮際與其言，是非忘哀而為樂乎？自洪先有知以來，以生日未能奉一觴於先人以為報也，故未嘗受妻子之奉以自為樂。平日不敢自為樂，一旦而納賓客之禮際與其言以為樂，非君子所取也。非君子所取者，君子所不行。惟執事亮之。且古者，六七十之養於學校者，尊其行也，故養之以乞言；又其老也，則憲老而不敢乞言，懼其勞也。是安其老者將以乞言，未嘗以言侈大之也。不敢少增其勞，未嘗以飲食煩之也。不肖空生無比數固矣。概以古昔，其不敢又若此，是以先期力疾以辭。不然，將掃跡一樓，是絕其承教於君子也。惟執事亮之。」
念庵之高祖曰慶同，號善庵。以孤子出繼，承家難之後，卓能自立，有奇行厚德。然則念庵取號必本於此。乃小說謂念庵之父為知州，過一庵中，接流屍葬之。生子名洪先，號念庵。考其尊公諱循，字遵善，號□□，弘治己未進士、刑部主事、副使。歸隱不出，未嘗為知州。
遵善公當會試時，身故貧，一日亡其囊中罽褐。同舍唐鵬內不自安，物色其人，紿訪得之。比入座，唐故戲探其囊，出褐示曰：「是不類君家物耶？」羅目逆曰：「汝毋戲言。」唐又持褐相辨，則趨出向其人曰：「唐誶語也。」唐歸，怒曰：「君失褐不取，何也？」曰：「吾失褐，不甚損。彼張惡名，尚得為士人乎？」唐始遜謝不及。嘗如白河泛商，舟泊襄陽。旅舍有來奔者，佯若不諭意，促之出曰：「此非子宜留也。」其人吐實，則忿怒脫走。出棧道郵亭，亭長告曰： 「惡地不可留也。」時已昏黑，不得已居之。夜半戶開，月色中美女婷婷，來坐榻上，意其奔也，不之答，遂熟寢。少頃，從者作魘語。起問之，已為鬼物所侵。返視戶，戶固扃也。明日以告亭長，亭長曰：「此妖殺人多矣，而莫能動公，公福德未可量也。」
荊川先生出入僅一小航船，蔽甚，不蔽風雨。中僅五尺，傴僂而坐，凡三四年自如。一日泊陳波鋪，家人取路傍碎磚。鋪人出噪曰：「此官牆磚，安得盜之？」糾眾為難。中有識先生者，乃得免。後以病就醫無錫，友人見船敝，以小樓船易之。至耦塘，遇豪僕舟，舟牽掛其尾篷。僕怒甚，抶牽夫，以磚石擊先生舟。先生自出遜謝，以名帖投之，皆不省，痛抶且罵而去。先生因作《知命說》，謂：「航者，吾分也；樓船，非吾分也。據其分，航可免侮；非其分，樓船不免。據其分，三四年可；不則一日固不可。」有味哉此言，可以深思自省矣。
陳後岡束沒，後貧甚。有賻金數百兩，先生收之為經營，而歲歸之息，又以田租時周其乏。其子漸能讀書，言於督學雷古和，進之學宮。噫，只此一節，先生之過人遠矣。
先生以鄉賢事答學中書云：「鄉賢之祀，關閭巷萬口公論，關國家彰癉大典，非勢位可得而幹，非子孫可得而私。若可以勢位幹，則魯國之祭鄉先生於社者，當太牢於三桓，而不當太牢於一棲棲伐樹、削跡之人矣；若子孫可得而私，則三桓之有力皆當奉其祖父，以從祭於社與祭於大烝矣。孔子之作《春秋》以垂不朽，當大書特書叔紇之名於鄭僑、吳劄之上矣。故曰：『稱天以誄之，稱天以諡之。』此臣子事其君親，如事天之心，而不敢以一毫之私與焉者也。此之謂古道也。僕不能自謀，而能為人謀乎？草草亮之。」
鄉賢一說，大率出於有力子孫遮掩門戶及無恥生員餔叕之徒共成之，絕無足以重輕。羅念庵以吉水鄉祠駁雜，所祀非類，恥其父與之同列。一日入城拜宮牆，奉其主以歸。此仁人孝子事親如天之心，亦事死如生之心也。鄉黨自好者，未死時必不肯與鄉里無賴為伍，死而魂氣有知，何獨不然乎？既作答學中書，因漫其說於後。
萬文恭語王文肅云：「吾師唐荊川，刻身練名節，習於世故，實萬倍不敏。乃師用才高，不能無見鋒鍔。而不敏僅僅藏拙自守，嘿而圖寡過已爾。」此語最公道，然為文恭易，為荊川難。
先生以郎中差往蘇州閱視土兵，時總督則思質王司馬也。先生自以學達天人，才兼文武，又前輩也，出山任事，目中已無司馬。司馬自以名位已重，主眷甚隆，又世家也，乘時立業，視先生為下僚老儒。其不相得固宜。及司馬受禍，弇州兄弟以一卒不練之旨，歸怨先生。然世廟實以邊儆懷怒，托此為詞，而司馬亦不欲以練兵二字聞於朝。何者？恐各鎮徵兵藉口日減，力所不能支也。
先生諱昂，字德翼，海鹽人。六歲而孤，性端穎，嗜書。聞海寧祝先生萃者，履方篤行，以員外郎予告，家居教授，往從之學。四方學者多從之。公短褐草鞋，從一老蒼頭，負書走數十百里。及其門，就江濱濯足，更儒衣冠以進。謁者以告，祝先生大驚曰：「此非可以常人目也。」既見，拜而請曰：「昂，魯人，竊慕先生，不敢請，願受高足弟子學。」先生曰：「生來晚，書舍盡滿，無所置生。唯室旁一牛棚，幸無牛，生寧得居乎？」公曰：「唯，唯，無不可。」於是祝先生益大奇吳生。令人掃除塗塈，使可居。公遂解衣，雜塗人共作，不日就舍。時祝先生持教最嚴，常映戶以察群弟子。公在群弟子中最苦，外被一敝袍，而衷一敗絮襖，又時時見老蒼頭寒，則解而更相衣。甚或周走於室中，跳踴以敵寒威，而日夜誦不綴。其精悍深造，蓋紈綺群弟子所不及也。歲暮，辭祝先生歸，怏怏有赧色。先生曰：「吳生去不來矣。彼僅謂束脯不備也。小禮不大妨，執是中止，而令業不得成耳。」乃齎米二石、布二匹，遣贈吳生為歲計事，且要明年當復來。公曰：「吾事先生，如此其淺鮮耳。先生為是者，徒心詧昂也，不以此時力學依先生，異日者悔何從乎？」除夕，家庭啐酒爆竹事已，即徒步詣祝先生。比明，祝氏諸族人，少長濟濟，拜元旦慶，而吳生儼然在列。祝先生大駭曰：「而安得至乎？」公曰：「先生所以愛昂者備矣，士感知己，可奈何？」由是憤厲激發，日鏤心鉛槧，學大成。後舉進士，官福建右布政。歸，混跡農漁，意甚適。人或侮之，亦不較。一日駕舴艋入郡城，會郡中兩措大南行，觸其舟。兩措大怒，邀公葺。蓋公素貌侵，又眇其一目，布衣氈帽，侷促舟中，舟中又無繁華供具，逆揣其為農莊人，欲道辱之。公曰：「二少年秀士耶？老農誤觸舟，不足辱。藉令舟壞，當代為葺。但老農囊無錢，能攜至西門湯別駕家，當貸以供費。」如其言往。湯別駕一見曰：「呀！公玄遁久矣，何以至此？」因顧兩生曰：「此海鹽吳老先生，君知之乎？」兩生微有慚色。坐定，公具以告。別駕曰：「泛舟於河，兩相觸，即兩不相慎也。偏責公不可。如知公先達，渠又寧敢責乎？」公曰：「兩君子初不勝恚，幸寬之至此，又敢祈宥，請以白金二錢，為榜人油麻之費。」於是兩生忄雙然汗下，惶遽告退。公愈益恭，必欲致其金而去。明日，兩生扶服謝過不已，公慰遣之。祝先生死，吳公奔赴喪次，寢苫枕塊，擗踴號哭，如子於父，人尤多之。
先生雖出鼎族，而清約簡素，無異寒士。官禮部，高中玄為尚書，大作氣勢，以事詰某主事甚厲。先生遣一吏白曰：「沈郎中在外說道，以為不可。」高矍然，立延入謝過。久次丞光祿，告歸。入京俟補，張太嶽在事，見謁刺，曰：「何處有沈光祿？」僅與尚寶。尋晉卿南中，見時態日異，告歸不出。
方在告，予正館其叔氏家。每考試入城，見先生從水次步至鴻禧寺，可二里許。幅巾舊衣履，遇者不知其京卿也。嘗乘小舟過升山，一人挽纖，一人把楫，遇農船纖罣，不能去，自頂席扉揭之。適與予舟相值，拱手一笑而已。
先生父巽州翁，醇誠正直，號稱宿儒。余備館賓，相見必談舊人、舊規、舊事，余間能酬答，則大喜，謂諸子曰：「這先生盡可與談。」比余通籍，見一貴人用此法，亦藉此以諷。貴人笑曰：「安用及此。」深悟德之短長在無意口角上見之，可不慎與。
翁既宿儒，試多居首，獨厄於秋闈。嘉靖戊午，宗師以「奚冠冠素」為題，翁舉古制冠名實之（勤學者晚而不遇，每坐此病，蓋胸書卷物而不化也）。鏡宇先生只輕輕點綴。翁閱甚怒，至欲與杖。其館賓進曰：「案發而殿，未晚也。」及得止。比發，則翁居劣等，先生名在第三，意不自得，棄去。時去貢期甚近，亦不顧也。鏡宇即是年中式，次年成進士。是時沈氏闕科第已十年矣。
翁穎敏絕人，幼時父老以曆日授使讀，一覽，暗誦，不差一字。歿時年八十餘，三子三孫，皆貴。又三十年，諸孫梓其時論二十一篇，古質宏雅，兼理學經濟有之。余得為，了一生景仰與其家三代交情心事矣。
余非知學者，亦非能講者。惟念許先生同鄉前輩，且僕起功名之會，恬愉得喪之塗，因往見之。和氣藹然，令人心服，遂禮為師。先生密囑曰：「我湖翰林甚多，德業未見光顯。子勉之。」余聞汗下。由今思之，負愧多矣。
師嘗深辟輪回之說。余曰：「刑罰所不加者多矣。即無此事，猶當設出儆戒人，況實有而辟之。辟之，則其說益長矣。」師欣然笑曰：「此等議論盡好，然不可以訓。」
一日與師坐舟中，談升沈事。余率爾問曰：「先生以銓部轉僉事，聞報時，意下如何？」曰：「也有兩日不自在。」徐曰：「若在今日則否。」余曰：「先生前句是真話，即是聖賢話。後句倒多了。」（臣子之於君父，東西南北，惟其所使。余往時自翰林出為郡守，且戎馬之鄉，而心中略無不自在處。此慮頗覺勝人。）同坐者相顧愕然。師顏色自如，曰：「正是學問相長處。」
一日會講峴山寺，請吳養晦先生為主。先生，師之鄉同年也，年老而貧。日午未至，師候之，出入寺門數次，立堤上遠望，見小舟必問其僕曰：「是否？」久之彷徨曰：「吳兄在舟中，冷矣！餓矣！」既至，親下堤扶掖，歡甚，問途中安否，禮置上座，極恭。時列坐者甚眾，或言妖書事，語侵郭宗伯，幾至攘臂相競。師厲聲曰：「不必譚！此等事決非讀書人所為。」語次，一座帖然。因此益服師之才情，蓋精神管攝有在言語機鋒之外者。
李見羅出獄戍閩，道上仍督府威儀。既至福州城外，師出見，勞問垂涕。頃之，正色曰：「蒙聖恩得出，猶是罪人，當貶損思過，奈何一路震耀？此豈待罪之體？」見羅艴然曰：「迂闊！」而師氣色益和。丁敬宇（今曰改亭）先生，令句容，清勤愛民如子。入覲，當留為御史。故張太嶽門生也，謁見朝房。張亦素聞其名，問句容後事如何，對曰：「得復任五年，方可盡行其志。」張厲聲曰：「迂闊！」夫復任一節，誠不可行，然卻是先生真心真話，所當獎重；而許師之言，乃人臣正理正法，皆不免迂闊之誚，何耶？
敬宇在南中，勤於事，與余最相得。每顧而歎曰：「早用十年，幹許多勾當，今老且憊矣。」唐張嘉貞曰：「昔馬周起徒步，謁人主，血氣方壯。太宗用之，能盡其才，甫五十而沒。向使用少晚，則無及。陛下不以臣不肖，必用之，要及其時，後衰無能為也。且百年壽誰為至者？」此言出於人臣為幹進，用人者於此細思，則汲汲引進與愛惜保全之意當油然而生矣。
先生剛直孤介，深於理學，尤長經濟。晚年登第，僅以武選郎罷歸。蓋同官某構於大司馬楊虞坡，楊信而逐之也。家居坦然，勤於農事，至親操畚鍤。諸子皆有文章。丙子年，長君負□□時名，三試皆第一，俄暴疾卒。先生年六十八矣，瞠視不能言動，亦不思飲食，如木偶然，惟目睛尚動，氣休休出入而已。幼子士完新入學，應遺才試，往武林，來別亦不能應。比放榜，士完中式報至，先生躍起，焚香拜謝，平復如初。又二十年乃沒。士完即吾友繼修，今為山東制府，縝密清和，蓋世其家學者也。
先生少貧，茅鹿門先生見而奇之，以從女歸焉，生三子。先生過同年陸布政綸，女童杜氏遞茶。歸謂茅曰：「杜女唇紅，生子必貴。」遂請於陸納之，果育繼修，茅愛而乳之，愈於所生。為聘沈巽洲先生之女，先生甚重其婿。女亦賢孝，相敬如賓。可見貴人出世，際遇不凡。茅夫人三子，或夭或貧，繼修極力拯之，不使失所。茅真賢婦人，終亦食報。而兩先生具隻眼，得子得婿，俱非偶然者矣。
先生學問識力，極見推於許敬庵。先生歿，而許先生誌之最詳，末云：「論學確為孔門嫡派，而陶熔變化，力亦有所未全。故或剛而近於激，或大而失於疏，或處家庭鄉黨，有偏蔽不該洽之處。」先輩秉筆公直如此，許先生固不可及，而錢先生之賢益顯。今之諛墓者，豈非無善可稱，故無病可見，一概以遊詞塞責與。
先生試於督學林公，當受餼。同試生邵鈇以廩居劣等，先生正補其缺，抗言於林，謂邵生文劣行優，宜餼如故。林色動，允之。
沈先生伉直，不為人所附，僑居湖城。余亦畏之，不敢見。李先生其同年也，一日，與余會慈感寺中，謂余此有意思人，既在湖，不可不見。余即隨往，言次頗合。兩先生有山水燕集，必拉余入會。沈先生莊雅修飾，頗學晉人風流，語雜詼諧。李先生嚴重渾樸，好負手獨行，而於風致亦不減沈。嘗遙指私謂余曰：「這老子，只可管錢穀，做布政。」李回首嘻曰：「莫說你定不能。」又一日，背指曰：「這老者面冷髮張，乃近婦人納妄，妾見此嘴臉，如何喜他？」李回頭厲聲曰： 「他偏肯喜你？」沈拍手大笑。比沈先生七十，共遊麟湖沈氏園亭。席中譚及名妓薛五，李津津色喜，沈愈謔愈喜，竟席極歡。此一段景象，令人追思，何能已已。
己酉十一月，同李先生如嘉禾訪沈先生。舟曉行，將至東門，有馬孝廉船暗中與官舟相觸，食器有碎者。官舟去，馬舟適值李先生舟，李之求償。泊於岸，余舟亦相並。先生呼余同坐，見碎器陳於舟側，亦不為意。俄沈使至，下舟盡踢碎者於水。馬之舟人奉主命擒去捶之，納於鷁首中。孝廉二人，怒目齗齗，若不可解。先生呼曰：「本官舟所觸，我舟無與。我是李某。」以名帖投之，亦不省。俄沈使至者漸多，沈先生亦至，乃出其人還之，默默移舟去。沈先生止自讓其僕，不以為意也。
沈先生赴潘氏毗山之宴，竟日夕不倦。次早過余舟催行，從容問曰：「外間謂我何如？」余曰：「謂公口太狠，好罵人。」先生憮然曰：「信有之，是我本色。我亦自知其非，然不可改也。」余問故。因慷慨曰：「人要做成一片段。若刓方為圓，斂噪而默，人將謂沈繼山要做尚書。尚書寧不做，此片段不可改也。」後入朝，與孫太宰大競。孫一日過之，好言請曰：「願與解開。」正色曰：「公解可，我解決不可。」竟被攻而去。此亦前舟中之意也。余既重其義，又感其情。廉頑立懦，自是有數人物，而議諡猶未之及，毋亦見其貌未得其情，泥於同而未稽於獨與。
李先生初授新塗縣令，蕭公廩方為御史，有名，過之，先生來謁，未即見。先生曰：「柱史至縣界，則令為主，公為客；令來謁，則公為主，我為客，不得遲遲。」蕭頗慍曰：「偏只知縣多口。」既見，色甚厲。後會曾見台談及言狀，曾曰：「此賢令，未可輕議。」蕭後再過，李再見，深引過謝之。前輩風度如此。
李先生有口號云：「朝裏有官做不了，世間有利取不了，架上有書讀不了，閑是閑非爭不了，不如頻頻收拾身心好。」此語極有省悟處。唐子畏《一世歌》云：「世上錢多賺不了，朝裏官多做不了。」即此意也。得李先生而始詳。
沈先生好古書畫珍玩，李先生獨否，頗好吟詠，亦盡有致。家貧，止一敝舟出入，或勸易之，不應。所雇乳母，適其夫至，留宿有娠，大恚曰：「吾何面目見主翁？」縊死舟中。先生憐而葬之，並棄其舟。一日，借它舟過余，頗華壯。余目之良久。先生笑曰：「我已添得此舟矣。」余曰：「未然，必定有說。」坐定吐實，為泫然久之。所云仁心為質者，於李先生見之。
丁先生狷介方正，素師事黃博士晴川。榜登鄉書，下第歸，復延晴川於家，事之如舊。晴川繩趨尺步，動以禮法督諸生，呼必稱名，稍不如意，長跪嗬責，未嘗以孝廉假借。先生尤斤斤率先。博士自南徐歸，貧甚，廩之終身，沒則贍其妻。先生既卒，子元薦緣其志，周給至今，且二十三年不少怠。吳先生敦樸，自孝廉時，出則授徒，歸則力耕，置田百畝，下潦每淹於水。丁先生有祖業頗饒，辛未同第，時相過從，亦最相契，聞吳貧，周之。不肯受，曰：「大丈夫不能自食，乃仰給於人。」丁先生惘然自失曰：「我乃不知吳公。」吳以《春秋》魁其經。時總裁為張江陵，本房則王太倉兩相公也，江陵將引入吏部。會丁丑分試，吳以次得與閱文，最精勤，所取多名士，為主考蒲州相公所稱。江陵疑之，會居平亦自落落，乃止。後竟得脫黨禍。出守江州，改揚州，孤孑行一意，眾嫉之，坐墨罷歸。家去太倉僅二百里，素以文字義氣相知，歲必一往，饋餐十石，棉百兩。太倉亦喜曰：「吳生衣食我也。」既罷復往，拒不見，餉亦不受。吳向門再拜慟哭，棄其米、棉而去。然修歲事不廢，凡數年，吳邑邑抱恨殊甚。後余過太倉譚及，百口明其不然。相公喜，謂其子緱山曰：「平汲非妄言者。」其冬吳復往引見，出不意，跪泣問故，告以實。乃就坐受饋，歡好如初。吳歸，余適遊其園，引入，垂涕曰：「非公，誰為我剖此心者？」
直道厚道，先後一也，而先輩得之最多。一則氣運醇龐，一則學問博洽，或師傳，或庭訓，其淵源又自有素。彼行之以為固然，初非分外稀奇事，有談及稱頌者，面即發赤，且怫然不悅。蓋其意以為窺我淺，待我薄，且原無要名立譽之心故也。有此心，故其神常清，其理常直，其氣常壯，歷平陂夷險，略不為挫折。子孫亦有所承借，得守其家法，衍其餘慶。人徒見子孫富貴，以為才且賢，而不知精神命脈，乃祖宗積而培之，非偶然者。噫，不獨因此見人品，抑可以觀世道矣。
鄒南皋先生，癸巳五月端陽前一日，至彭澤。母夫人舟泊大江，相去十餘里。先生坐後舟，泊邑城，取夫。會郡丞署篆他之，邑簿尉相次來謁。先生懼母舟野泊，欲亟得夫，辭簿尉不見。渠不無少望去，其夫見而星散，走入山。自卯至午，計無復之，乃持尺牘呼尉至，而厲詞詰之。須臾，夫集舟行。家童喜，謂不厲詞則不懼，不懼則夫不集而舟不行。先生退而深自慚悔，呼尉至，以好言慰勞之，遺《祥刑要覽》一冊，然尤悔不能已。因自訟曰：「惟桑惟梓，必恭敬止。彭澤，吾桑梓地，奈何以尉而遂忘恭敬心乎？生平以理性為主，茲詞暴氣粗，恐不可令知者見。且不過謂尉可欺耳，萬一尉有如陶彭澤其人者，束帶以去，遂為世戮。人怒可輕視哉？或曰：『聖賢處此何居？』曰：『聖賢寧從容以俟，不忍以一事而戾中和。』因之以昭過。」謂不如是，與家童有喜心者何異？
王塘南先生服闋北上，舟至儀真。時兩岸巨舟林集。日且暮，風忽起，舟人繫維於巨舟之尾。巨舟人斷其維，先生舟飄入風浪中，幾覆，舟人皆號泣，先生危坐不為動。久之，復挽他巨舟得維焉。晨起，舟人慾白有司，究斷維者。先生曰：「舟幸安矣，不必問也。」
羅近溪自盱江赴講學之會，舟觸石敗，溺漩渦中。眾度不能救，呼號而已。俄一槎衝至足下，捧若盂。空中有神語曰：「莫浸殺此。」先生得出，整冠大笑曰：「洗得清清淨淨，更好。」江西講會，莫多於吉安。在郡有青原、白鷺之會，安福有復古、復真、復禮、道東之會，廬陵有宣化、永福、二卿之會，吉水有龍華、玄潭之會，泰和有粹和之會，萬安有雲興之會，永豐有一峰書院之會，又有智度、敬業諸小會，時時舉行。地多溪澗水，學者每揭裳而濟。一生素滑稽，見漁舟方隨流撒網，呼曰：「鬼頭漁父，網如張蓋手如梭。」舟中應聲曰：「獸面書生，口若懸河心若漆。」眾大駭且怒，倏舟將追之。漁父長嘯放舟，倏忽不見，嘯聲徹林木，隱隱數里不絕。或疑為仙也，題曰：「漁父何遷次，孫登事有無。直從煙水去，已絕洞庭湖。」
郭原平，會稽人，以孝義著稱。常於縣南郭鳳埭助人引船，遇有鬥者，為吏所錄。眾皆逃散，惟原平獨住，吏執以送縣。縣令新到，未相諳悉，將加嚴罰，原平解衣就罪，義無一言。左右大小咸稽顙請救，然後得免。由來不謁官長，自此以後，乃修民敬。余之缺敬於官長久矣，遇事安能免罰？故凜凜自防，不得少越。
蘇州曹太守新構官衙，欲藻繪，需諸畫史。有侮沈石田先生者，陰入其姓名，出片紙攝之。先生謂攝者曰：「無恐老母。第留其所當畫者。旦夕赴事，不敢後。」或曰：「此賤役，謁貴遊可以免。」先生曰：「義當往役，非辱也。」遂潛往訖工，終亦不見曹而還。無何，曹入覲。銓曹問曰：「亦知沈先生無恙否？」則漫應曰：「無恙。」已而見相國李西涯，復問曰：「君來，沈先生有書乎？」則錯愕對曰：「有而未至，當附諸從事來耳。」時吳少宰匏庵方在詹府，曹倉皇走謁，問：「誰為沈先生者，其人能作何狀？」吳乃具語之故，曰：「此其人，名重朝端，五侯七貴不足齒也。」曹曰：「然則奈何？」吳曰：「僕多其畫，可代之緘而致之。第言沈先生適病，不能為書耳。」曹乃遍謫過吏卒，敕之曰：「歸也，必無至郡齋，而先詣沈先生。」比其詣也，則從容出肅曰：「閭閻渺小，何至辱枉尊重乎？」曹乃折節為禮，索田家餐，飯之而去。先生則至郡闕一投謁為謝，卒亦不蒲伏庭階也。
葉廣彬，字大宜，號月窗。少聰慧，日萬言，為舉子業甚精。以親老，凡為諸生，遂輟業，治田園雜事。然誦讀自如，經史百家，下及陰陽算術，無不淹貫。貌甚謹樸，若無能者。見人疾言遽色，應之益恭。或有詈者，即走匿帷中，戒家人急閉戶，毋外窺。俟其人去，乃聽出。家大小皆笑其怯，恬然安之。父賈閩，清邑有謝生貸百金，計息當倍。而謝生亡，父憐其孤，悉蠲予之。後次子往征，盡得其數，分半歸公。公曰：「父蠲之，子受之耶？違親獲利，其失多矣。」堅不受。事父母甚孝，妻沒尚未艾，竟不再娶。有鄭士者，嘗貸金不償，更貸其子，復不償。往征有謾語，心不能無少望，欲訟之官，已思曰：「彼貧，故負金。急征，且鬻田宅，是禍之也。」檢券還之。鄭與妻子泣且拜曰：「我無以謝公，聞公未孫，此鄉有九天一炁真人祠，其神靈甚。我夫婦朔望為公禱，以此謝公。」逾年生台山先生。乙巳大歉，貿粟於福安。館人利其金，鎖臥室，招礦夫三人，令殺公。漏初起，忽邑尉至其家，警夜達旦。晨發，鄰人密告曰：「公知夜來危乎？所共飯礦夫，磨刀霍霍者，意在公也。」笑曰：「有命。」晚年結社談詩，自題月窗曰：「天光清淺夜如練，桂影高低月下明。坐向中宵猶白晝，卻疑月窟在靈扃。」又曰：「小構幽窗與月通，清輝瑩徹此心同。仰天不語無人會，坐對明蟾獨省躬。」喜熟寢。一日，其子桂山問曰：「寢安乎？」曰：「安。殆將還造化矣。」又曰：「世人謂將死有鬼物，甚妄。我但覺氣盡，如五穀黃熟自歸。又天堂地獄亦杳茫，縱有之，吾行可質鬼神，非所懼。慎勿效世俗供佛、飯僧、薦福也。」因自誦曰：「八十年來識更真，深知言行切修身。謹言慎行無些過，細數吾鄉有幾人。」已復泣下。子曰：「怛化乎。」曰：「非也。吾今安坐待往，思吾父母沒時病苦，故悲耳。」遂起拜天地祖先，復臥，語音尚琅琅，而耳鼻漸冷。又聞堂上客語，亟索衣，欲起迓，忽曰：「吾逝矣。」遂終，年八十二。居家儉素，課仆力耕，躬自飯牛，至老猶然。一日為牛觸僵仆，子奎謂：「大人何不自愛，作此細事？」公曰：「百里奚飯牛而牛肥，此細事邪？汝試使僕往，牛必饑。牛饑則無以耕，是廢農也，可不慎歟？」
關中貢士樊天敘，字敦夫，有行誼。其妻背而去之，故有一侍婢，即日遣之。諸子念公起居，跽請再娶。峻拒之曰：「余德非曾、閔，恐貽家累。」由是終身獨居。許敬庵先生時為督學，吊以詩曰：「丈人高行冠鄉閭，閉戶長安只著書。恬處蕭齋同野衲，懶隨塵鞅謝公車。希蹤古道貧逾力，問學吾門老更虛。奄爾少微星殞歿，令人灑淚滿襟裾。」
張真，絳人，以賈之上郡。有僧行乞，輟所食食之，再乞再食之，三乞三食之。同人笑以為此細事，寧足博名高。真曰：「吾食有餘，而彼不足。損有餘，補不足，天道也。」僧因附耳語：「極知公長者。嘗掘地得錢如囷窌，不曉所從來，以畀公。」固辭。僧謝曰：「奈何以小人之心度君子之腹。」久之，錢主跡盜，多所連染，真獨得免。嘗貸里人楊氏子百金。楊氏子病殆矣，舉子母還之。辭曰：「餘藐焉疇依，持此何為？」不聽，內諸其篋而去。南遊雲間，晨瀉盥水於地，水入壁隙中，如注。發視之，有錢一罌，遽掩之。子與行，舉進士，官重慶太守。
孫文曜僑居槜李，值島寇，瘞死者以千百計。一日，鄰人避亂相遇，奪其資。解與之，戒速去，毋返顧。則寇逼跬步間矣，投於河，若有人引發緣蘆葦委曲出之。出而鄰人已中三刀死矣。復取資以歸。
朱蘊奇，字子節，西安右護衛人。家貧甚，僦屋而居，妻子織網巾為生。讀書古東嶽廟，嘗並日而食，晏如也。聽講寶慶寺，寒暑不輟。一日，其子因差徭下獄，會天雨，四日不食，氣息奄奄待盡矣。時嶽廟有大戶收糧米者，黃冠憐之，因取其米少許，為粥以食。蘊奇知其故，心計以為此官米，何可竊也？曰：「死即死耳，豈可臨死改節？」竟不食，而亦不明言其故。同舍生素誚蘊奇迂矯，至此始深服其節操，以為不可及，因出其食食之。蘊奇曰：「此可食也。」由是始得不死。而劉孝廉必達聞而義之，因白於衛官，始出其子於獄。當路諸公及士大夫有高其節而周之者，必擇而後受，一毫不肯妄取。先是，嘗之市途，有遺網巾二頂，其子拾之，蘊奇曰：「彼之失，猶我之失也。使我失此二巾，則舉家懸磬矣。」即命其子追而還之。其人感之甚，欲分一為謝，蘊奇竟卻不受。年五十一卒，蓋己酉八月十八日也。今侍御楊鶴令長安，為屋三楹居之，扁曰「高士」。
嵇竹城（元夫），川南太史之子也，以簡傲忤嘉禾節推，坐死。高中玄當國，出太史門，營解得免，召入京。中玄執手示六卿云：「此座主之子，天下奇才也。」趣者輻輳，卻之不應。商人以萬金求請，亦不應。高失位，隨至蘆溝橋，檢囊中僅三十金付之。歸，貧甚。歲暮大雪，坐涯次酌水。給諫李臨川時家居，謂侍兒曰：「此時嵇必大困。」載酒熾炭，棹舟從之，共醉，贈貲而歸。未幾卒。詩集傳於世。
沈涵，揚州府興化縣人。家貧，嘗言：「吾有真我，而假我者從我以丐衣食，一徇其請，則真我者喪矣。故我於饑寒疾病乃至風水倏至，一以真我禦之。」 時大栗烈，或挾之炙於日中，謝曰：「與吾妻同宅幽陰，而我暴日以自偏，以為不義，而不可為也。」後生卒以饑凍垂斃，友人裹糧候之，至，曰：「噫，涵死矣。」
胡孔範，南昌人，倡理學，稱儒宗。聞寧庶人厚招遊士，避入匡廬。庶人反，有客過，言「兵威甚盛，大署賓客官職。」公方飯，怒以箸擊客，折其齒。子儒，方數歲，仰曰：「客欲作賊，何不打殺？」公摩其頂，大叫曰：「可兒，可兒！」儒亦明經，世其家。
謝逑，字維正，崇仁縣人。好行善，能讓人。鄰有侵其界者，輒自寬曰：「占得地，占不得天。」嘗窒塘為基，鄉人裹糧而赴，日以千計，曾莫詳其姓名，三日而基成。年七十五卒。子孫日蕃，多顯者。
元季金華倪子貴以世亂悉散家財。里中有王仲和者驟富，子貴自書券，以田賣與之，不取直。所親或以為訝，笑曰：「子貴田有送處，仲和無處送也。」仲和果敗。
沈萬三秀之富，得之吳賈人陸氏。陸富甲江左，秀出其門，甚見信用。一日歎曰：「老矣。積而不散，以釀禍也。」盡以與秀。棄為道土，築室陳湖之上，曰開雲觀。居之，竟以壽終。
萬三宅在周莊，所藏有瑪瑙酒壺，其質通明，類水晶。中有葡萄一枝，如墨點，因號月下葡萄。籍沒後，為吳江某甲所得，以贈吏梅元衡。元衡死，其物不知所在。天順間，邑人李銘教童子為業。一夕於市中見溝渠有光，私識之。詰旦往發，獲此壺。有劉姓者曰：「若持此獻鎮守張太監，可得僉嘉興一郡鹽鈔。」李喜諾，遂與之夤緣，果獲所圖，計利三千金，劉分其三之一。李領鈔渡江，舟覆，皆濕毀。太守楊繼宗追捕前鈔，瘐死獄中，劉廢產與償。懷璧其罪，信非虛語。
大梁張勰，靖康之亂，家破，航海致富。居婺州，謝故業，為德於鄉。蚤歲經贛吉境上，天大雪，失道。夜投宿人家，棟宇閎麗如王侯第。臥未安，聞牖外嘈嘈語且泣，雜五方之聲。起窺之，則數十女子群處一室，累然若囚係。且私問於鄰。鄰人吐舌曰：「君何從見邪？主人翁歲歲剽掠子女，鬻之遠郡，累資且鉅萬矣。亟閉口勿語，且並禍我。」張上謁請見，徐以利害禍福曉譬之。初愕不答，久乃領解。比復過其門，有指以語張者曰：「是翁去歲遇異人，遂盡舍故業，所掠皆護致付其父母，畏事自守，一鄉以安。」歎吒不休，不知乃張也。張亦不自言而去。
萬安縣劉周，號良溪，布衣，有淳德。里人陳雪筠之子忤，而避於野，忽心動，就父所邀良溪，泣曰：「吾已不容於天地，理固宜死，奈吾父何？公，仁人也，願以為托。」良溪諾之。明日，子果暴死。治其喪。數年雪筠死，亦如之。人服其義。
徐本，字以道，姑蘇人。籍京師，嘗出入楊文貞公之門，及見諸老，能道前朝掌故。氣棘棘，好面折人過。徐天全兄呼之，本殊不相假，言輒中其肺腑，曰：「吾史筆也。」一時名德如葉水東、岳蒙泉輩皆禮為上賓。素習家禮，士大夫家有事斂殯，請之必往。然非禮致，不輕造訪，訪亦不俟茶而出。獨嗜書，每得一書，手自披對，缺板脫字，則界烏絲欄紙，乞善書者補之。笑謂人曰：「吾猶老鼠搬生薑，勞無用也。」年八十餘，乃卒。其自號曰「竹軒」，所輯有《竹軒詩》一卷。
海門縣崔鐄以稅金五百兩付熔工，工欺其無券而負焉，鐄廢產以償。時王端毅公為守，廉其狀，命訟工。對曰：「鐄家已破，若訟熔工，是又破一家也。」公歎賞不已。熔工聞且愧，且德其庇己也，遂償強半。子潤，孫昆，曾孫桐，世貴。桐，解元及第，官編修、少詹事、學士。
趙倫，字之，號五溪，高平人，好義而饒。縣令使總輸邊賦三千金，盜夜入索金，固不與，曰：「公家財，小民膏血，吾不忍數千戶重累也。」盜怒擬以刃，死拒如初。刺殺之，盡其私藏，而賦金扃深處得全。令丞親臨弔祭。妻李氏尚少，厲誌教二子，家日起。二子，伯積、仲科，俱宮典膳。孫三，次光，進士、給事中。
何炫，號介庵，榆林人。其父輸粟塞下得官，疾革時，指囊金相目曰：「此王威寧寓物也，致之，死不恨。」殮甫畢，炫以騎橐載如滑。王駭曰：「今世乃有爾父與爾為子者！」分千金與之，不受。王後起總制，乃檄炫，將以相報，避不就。王終念之，隱己功，署其名，授百戶，炫竟與從子。人兩賢之。已賈於廣陵，為德日益甚，終武略將軍。子城，字叔防，舉嘉靖壬辰進士、庶吉士；堅，舉應天鄉試，皆出呂仲木之門。
章叔良，文懿公曾祖也。洪武初，創造黃冊，時叔良充里長。縣簿陳，管冊遲誤，被逮赴京。冊局裏書各逃竄，叔良獨攜十金，追至三河舟中贐之。陳曰： 「汝同事相周患難，可無補報乎？」叔良悄然曰：「此一都裏書意也。」因得免。其以黃冊遲誤坐永軍者，三十六家。又國初令邑各裏造軍衣，既畢，叔良計令以余布縫各衣襟，仍書管造姓名。同事詫之。及解至京，高皇帝驗視余布，獨叔良者，一挈領而見，得免侵欺之罪，且賞以鈔。今縣中各都皆有永軍籍，獨本都無者，叔良之先見也。
陸應期，大同人。正德初，賈齊魯間。同舟者四三輩，不知舟人皆盜也，數因事嫚罵之，應期獨否，又時時推飲食勞苦焉。一日，舟人遲遲不肯進，若有所待。同舟者誶欲加鞭。頃之盜發，會天大暑，舟人擁應期坐樹下，剖瓜啖之，且相誡曰：「公長者，願毋犯。」執同舟者，榜撻甚楚，劫其貲一空。比去，應期橐緘識如故。居平好行德，人皆義之。
慈人馮景茂嘗下鄉督農，中途遇驟雨，有一婦哀求附傘。馮曰：「吾雖不忍爾沾濕，然嫌疑當遠。」委傘與之，而自跳入民舍。後乃於其地割田一方，立石亭，使行旅雨暍有所休蔭，題曰「休休亭」。夜夢神語之曰：「爾有陰德，與爾三銀帶。」後生子彰，武昌同知；孫安，江都知縣；曾孫震，御史。亭在縣東五里之八都。
王士良，中都人，有友相與甚密。友之子流客忘歸，垂死，捐橐付士良曰：「與吾子無益，且重之禍也。」語畢即暝。哭而收之，人無知者。他日子歸，即舉以付。子復散盡，又數數周之，不倦。士良不善持籌，生計蕭索。一子鈍甚，忽能讀書，入國學，謁選，得縣丞。為上官所知，委差，贏得千金。父尚在，資以老。忽道士入門語曰：「某托致謝，已有以報。」則友之姓名也。長興沈姓者，資數千金，為縣守庫。生一子，將婚，族弟代為之守，竟啟櫃竊官帑八百餘金去。覺而罪及守者，易產代償。其竊資者，越一二年事寢，才出盜金，置田百餘畝。晚亦得一子，愛之甚，托於縣之豪家。並所置產，因而寄籍焉。子即婚於豪，有違言，挈妻以逃，而其產竟為豪家所得。
有蔣姓者欺其寡嫂，一日廣所居，佔半焉。方擇日安梁，嫂額手呼天，忽大風，龍挾雲霧入其門，蔣親遇見，仆地。龍爪柱掀出，墜田中，節節皆斷。余方館溫氏，聞而往視，咸奇駭，以為有天。
趙某者，順天人，本楊姓，粥醬為業，人呼為「醬楊」。天順初迎鑾之役，武官胄士爭乘勢納賂，以冒官賞，至累千數百。人或以語某，某搖手謝曰：「我粗人，無肉食相。財帛非所惜，恐反蹈禍機耳。」不越歲，冒官者事敗，盡革職任，或遭貶竄，人始曰：「趙某不若也。」某尤好意氣。其女夫刑部朱主事鐸，貧而有守，某每遺錢穀以助其廉。朱病卒，子又死，某膳其女，俾不失節。暨某壽終，其子敏，又贍其女弟以居。
蔡通，府軍衛籍，既老而代。每步行匝皇城，見其磚石垝壞，默數之，自某門至某門，凡損幾千幾百有幾。傭善書人具奏疏，赴通政司上之，請命工修葺。事下工部，寢弗行。越數年復然，又寢之。又數年欲復奏，其子諫之不可，其妻嗬止之。索傭書錢不得，乃潛脫銀簪具疏，竟上之。項郎中文泰惡其瀆也，送法司訊治。既贖罪，費家貲數兩。其妻若子交怨不置。通已老病，遂鬱悒以死。當具疏時，通素不識字，習讀其章，對客口誦，累數百言，尺寸一二，無少遺失。及遭沮抑，輒歎曰：「朝廷養士，歲糜官祿數十萬，孰肯計及此者？」或以為此細事惡足計，則應曰：「自某年至某年，已加損若干數矣。久而不治，必大壞極弊，所費何可勝計哉！」嗚呼！通所見誠小，譬之以管窺天，天雖小，乃真見也。以庶人計此。亦不為細。彼所謂有官祿者，不能觸類而長，計直而事，而顧笑且抑之，至於參送，獨何心哉！
余昌，字鼎盛，樂清人，性孝友。潘公潢時為令，察而重之，躬禮其廬。因請昌清計簿，條飛詭以千數，民大悅。而豪右皆怒，中以危法，久之始釋。以壽終。潘公聞而諮嗟，為文吊之。
前朝湖州出一吳甘泉珫，富而躬處士之行，學問淵源，氣魄甚大。近日蘇州出一徐聲遠應雷，貧而固處士之節，學問清徹，力量不小。卓哉兩人，千古廑見，皆非遊大人以成名者。次則王子幻，遊必擇人，皆有終始，有一人背而疏之，終不出口，亦一妙人，可敬。
蘇州黃勉之省曾，風流儒雅，卓越罕群。嘉靖十七年，當試春官，適田汝成過吳門，與談西湖之勝，便輟裝不果北上，來遊西湖，盤桓累月。勉之自號「五嶽山人」，其自稱於人，亦曰「山人」。田嘗戲之曰：「子誠山人也：癖耽山水，不顧功名，可謂山興；瘦骨輕軀，乘危涉險，不煩筇策，上下如飛，可謂山足；目擊清輝，便覺醉飽，飯才一溢，飲可曠旬，可謂山腹；談說形勝，窮狀奧妙，含腴咀雋，歌詠隨之，若易牙調味，口欲流涎，可謂山舌；解意蒼頭，追隨不倦，搜奇剔隱，以報主人，可謂山僕。備此五者，而謂之山人，不亦宜乎？」坐客為之大笑。此雖戲言，然人於五者無一庶幾焉，而漫曰遊山，必非真賞。
一山人多酒過罵人，輒自命曰「浮雲富貴」。余曰：「且與汝細講聖人言語，切不可截了頭尾輕用。只如此句，上有『不義』二字，故他是浮雲；下有『於我』二字，故我可浮雲。他若富貴而義，則彼是卿雲，又對我者是我。我者，孔夫子也。不是孔夫子，亦何可浮雲？」其人嘿然，第曰「道學先生」。
古人多設酒禁，即太祖初年有之。並禁種糯，以絕其源。胡大海方用兵處州，其子犯禁，眾皆請赦，曰：「寧大海反，吾號令不可違。」遂手刃之。其嚴如此。蓋深慮軍食，不得不禁，禁又不得不嚴。今承平日久，酒日多日佳，糯米之直貴於粳米。而世家子弟，向號醇謹有法度者，多事豪飲，以夜為晝，種秫亦倍往時。余恐數十年後必復有嚴此禁者，似亦循環之理也。
凡冬月客到，以肉及雜味寘大碗中，注熱酒遞客，名曰「頭腦酒」，蓋以避寒風也。考舊制，自冬至後至立春，殿前將軍甲士皆賜頭腦酒，祖宗之體恤人情如此。想宮中進膳後出視朝，遍用之近侍，推己及人，無內外貴賤一也。景泰初年，以大官不充，罷之。而百官及民間用之不改。
瑞州敖宗伯銑與吳宗伯山姻，家相近。敖豪飲大嚼，吳方初度，具冠服過，觴之，及門已苦饑矣。吳戲出句，欲敖對就，方具酒，句云：「暖日且看胸背花。」敖應聲曰：「寒朝最愛頭腦酒。」一笑，共飲，極歡。
於定國飲至數石不亂，尚矣。此後謝玄飲至一石，人指之曰「醉虎」；蔡邕飲至一石，人名之曰「醉龍」；今之子弟有飲至一石者當何名？曰醉狗耳。
陶淵明日用銅缽煮粥，為二食具。遇發火，則再拜曰：「非有是火，何以充腹？」得太守送酒，多以春秫水雜投之，曰「少延清歡」。
恩州王興宗，字友開。斤弛不羈，豪於詩酒，詩文必醉乃能為之。愈酒，言愈奇，無酒不能作尋常語。得濮州學正，懷檄飲市中，醉而遺之。將行，親友相送，始言其故。眾咸咋愕。王曰：「命焉爾。」毫不為動。至元二十九年，突謁御史中丞張養浩。哆吻奮髯，狀似武人。張素聞其名，奇之，握手如平生，辟為掾。無何，暴卒。王初謁選時，有權臣擅政，乘醉突入省，攘袂叫呼，或旋庭中，或箕踞。當路聞者，掩耳閉目走，目為狂子。
嘉靖庚戌，虜十萬騎入雲中。總兵張達、副總兵林椿皆驍勇善戰。御史胡宗憲夜飲醉，趣二將擊賊。達謂有伏兵，夜出不利，請待旦乃發。胡大怒，將劾之。達不得已，以二百騎夜出，至紅寺堡，大虜圍之數重，與椿皆力戰死，敗所去制府二百里。胡上書為二將請恤典，而匿其發縱狀。給事中唐禹遂劾總督郭宗皋、巡撫陳耀，俱逮問。陳死杖下，郭戌陝西靖虜衛。
林桐，字茂材，海外人。有襟度，然遇酒即狂肆。大醉後，或著蓑效古牛、鱉、鼻、囚諸飲，或舞蝦蟆、鸛鷺，漁唱巫歌，歡座不休。一日，乘醉造王處士瓚宅，見所頓壽具，大罵曰：「此惡物，吾仇也，平生恨見之，何為置此？」怒呼斧破之。瓚急移置以避。後以上捨生除章貢司訓。生徒方群謁，見其醉，懸木杪，皆卻退。桐以手招曰：「休避，休避，請看新掛教範。」士皆驚訝。後值不飲時，斂襟危坐，議論英發，且持廉仗義，始知重之。丘深庵嘗譬之為水，秋則漫山平穀，折木崩岸；入冬則成川為淵，供飲利溉。
唐桂芳，歙人，以教官家居，扁其居曰「三峰精舍」。有當道若舊交來見，酒酣，必大噱起舞。太守李公訥喜之，繪為圖。嘗私諡淵明為「酒聖陶先生」，王無功為「酒賢」，自稱「酒狂」。凡歲時令節，以圖像祭享，設酒漿，陳俎豆，舉觴浮之，不至沉醉不止。或披衣哭泣，歌笑自放。識者謂有托而逃，蓋佯狂云。
酒中之趣，高人輒逃以自名，曰酒聖、酒仙、醉鄉侯，尚矣。唐汝陽王璡自稱釀王兼曲部尚書，甚佳。近日廢遼府載陽王孫豪俊能詩，自稱曲部尚書，因以名集，尤佳。餘量僅中下，而嗜甚，妄得此名。今年老，減且十七八，詩不能工，頗好典籍，又遁居農莊，稱曰「秫子監學正」，可乎？
張萬里，字廣陵，閩人。嗜酒，輒罵其坐人。醉吐街市中，且行且吐，群犬輒隨之。張目叱曰：「勿爭，吾且盡吐所有。」市人大噱。萬里敏於文，久不第，得官經歷，致仕。
周廷用，字子賢，華容人。飲酒終日不醉，放口論人淺深，略不旁顧。才稟超拔，文筆爛然。所著有《八崖集》。八崖，其地山名，臨江有奇石。
林楷春，漳浦人。以翰林編修出為副使，督學浙中，於補考拔陶石匱祭酒，人稱其精鑒。升參政，罷歸。能飲酒，所至命觴登覽，飄然格外。同年顧公養謙開府遼東，致書以酒德為言，戲報曰：「昔人以酒為兵。兵可千日不用，不可一日不備；酒可千日不飲，不可一飲不醉。美哉此言，可與論酒矣。弟落落無成，正可歸醉鄉耳，而脾氣虛弱，溏泄為災，欲效鄭公一飲三百杯，竟不可得，安得使酒乎？乃知器自有限，此祿亦不易也。」顧飲中友故相往復如此。歸家，日與同好痛飲。老無子。後舉子，數歲而殤，悲吒成血疾。疾時令人奏管弦，倚而欹枕聽之。迨亟，問以後事，皆不言，獨引聲歌劉長卿《上陽宮》詩，聲若金石，兩手交舞。其達生如此。
劉俊，深州人。在官終日閉門，不通一謁。有善客至，時或對飲，惟蔬菜湯餅而已，必求盡醉，指大樽曰：「吾興在是，非浹洽不可。」獎善疾惡，皆越常格，率意而行，卓詭絕眾。以致仕終於家。
王遵岩云：「親戚常人之會，俱已辭絕，惟士夫之會，不得不應，恐其以為立異相拒而起怨謗也。」然細思之，身不惜而將好性命陪伴人，口語可笑。余自通籍後，即辭絕士夫會，而好與親戚常人飲，欲免怨謗，其可得乎？
一大貴人奉六齋，嫌味薄，怒捶廚人。乃以腥汁合作清澹色素品和之，貴人甘甚，詫曰：「奉齋何不佳，而人乃嗜葷！」貴人之侄，余主其家。一日飯素，亦怒甚嚇，廚人凡易十餘品皆不稱。余笑曰：「何不開齋？」其人一笑而止。
今之修齋誦經者每每有「佛口蛇心」之說，余初以為疑，後試之，良驗。蓋世之矯誣者多矣，天且勿畏，而況於人？乃知其言有味，卻均一蛇心也。有托之佛者，有托之儒者，有托之玄者，總之以善門為標，行其惡機、殺機，逞誌而縱欲。要之善門原大，作惡藏機者到底賴之，存此根核，故愈見其大。人能為蛇，蛇亦復能為人。仁人心也，此天地生生之機也。

