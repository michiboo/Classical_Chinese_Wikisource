
國初四明人王桓與二儒者同赴召，見太祖於便殿。上問二儒者：「在家何業？」一對曰：「臣業農。」上曰：「卿業農，亦知禾、麥之節有不同乎？」對曰：「知之。禾三節，而麥四節，是不同也。」上曰：「禾，麥類耳。節之不同，何也？」對曰：「禾播種於春，而秋而獲，凡歷三時，故三節；麥則歷四時始成，故四節。」上曰：「是能知稼穡之艱難者。」即擢某州知州。其—儒對曰：「臣業醫。」上曰：「卿為醫，亦知蜜有苦、而膽有甜者乎？」對曰：「蜂釀黃連花，則蜜苦；猿猴食果多，則膽甜。」上曰：「是能格物者。」擢為太醫院使。次問及桓，桓對曰：「臣所業訓蒙。」上曰：「卿亦有好惡乎？」對曰：「人之善者好之，其不善者惡之。」上曰：「是能理明者。」擢國子助教。蓋自洪武十三年誅胡惟庸，革丞相，升六部尚書正二品，各司所事。上自禦奉天門選官，其慎重如此。
洪武四年正月，中書省上天下府州縣凡一千二百三十九，官五千四百八十八員。是年平蜀。十四年後平雲南，以漸增置，內外官共二萬四千六百八十三人。京師一千四百十六人，南京五百五十人，在外二萬二千七百九人。
周官三百六十，舉六官成數言也。然一官之下，如醫師、中下士凡廿八人。計天官正數項下，凡大夫、上中下士共二百九十二人，而府史、奄、女史、御史不與焉。地官更煩。是周家王畿千里之地設官大小固已不下二千餘人。而官官皆得自辟，其途甚廣，所以野無遺賢。
漢設官七千五百餘，唐一萬八千餘，宋三萬四千餘。國朝成化五年武職八萬餘，文職如洪武之數，此外又有中書帶俸、譯字生、通事、樂舞生、廚役、勇士、匠人、寫字人，不可勝紀。
祥符東封，王欽若、趙安仁並判兗州，二公皆見任執政也。慶曆初，西鄙用兵，夏竦判永興，陳執中、范雍知永興，一州一判二守。判者，大臣押文書之虛銜也。陳執中乃實授，范雍乃領使帶州者。其實不同。
嘉靖倭患，光祿卿章煥請每縣多設知縣幾員。及轉巡撫，又請移襄陽分巡於樊城。夫縣令詎可增？而樊城隔襄陽府僅一水，地雖浩繁，不過附襄一聚落，寧可以大吏處之？故部覆設一通判。要之，通判亦贅員。如杭州唐棲亦有此官，何嘗見通判到衙門資彈壓耶？
萬曆二年，主事龔錫爵為其子方升補五代祖龔弘之蔭，張太嶽票旨曰：「罷。以後年遠親盡的，皆不準補。」此公節制，亦自可喜。其後遠者定以五十年為期。
呂{常心}以蔭為中書舍人，中鄉試，官至南太常卿；陶魯以軍功至右布政，世錦衣千戶；黃綰以議禮至尚書。雖以蔭起家，要不可以常格論。至孫許之蔭以錦衣，官二品三品，忠臣之後，又當別論。弇州公皆收入「任子官位大於所由」一則，然則然矣，不可不辨。然至近日蔭錦衣，階一品，加至三孤，往往有之，孫許之後不足言矣。
永樂而後，用人雖漸重科目，然以才學自致公卿者甚多。任子如朱長史復之子濬，官尚書；儀侍郎智之子銘，尚書、太子太保。其餘有蔭編修、給事中、御史者。因其人品原不限以官。今優者自府部五品升遠方太守，次乃得為運、同，以瞿洞觀之賢，遠在黃尚書之上，止於運使，加太僕少卿致仕。此豈最初用人本旨耶？
每年雙月大選。其日上視朝，吏部堂上官先於門下面奏，請旨選官，上是之，承旨退，待各衙門奏事畢，同吏科都給事中候於御道上，一拜三叩頭，謝恩出，赴東闕支待房，光祿寺署官供酒飯畢，各官又赴午門外叩頭，候於直房。移時，上覽本畢，傳出印子本於左順門，部官接出，照本填榜，張掛於吏科之上，西向，除官看榜。選事畢，各官出朝。嘉靖二十一年八月二十八日大選，候旨之暇，次第其事，作詩十首，以紀歲月云耳。
天曹欽擬授官資，九品分題列等差。奏罷階前仍候旨，重瞻龍表徹封詞。
峻登玉級面金台，禦旨親宣吏部來。直到御前方跪奏，四承天語聽俞哉。
國家利器在人賢，掄選從公本奉天。聖主面前承詔令，直如造物舉生全。
雁行魚貫靄如林，俱向龍樓肅整襟。讚罷叩頭瞻日表，人人無任感恩心。
恩賜從天降玉音，大官承旨禮惟欽。御河南畔開新宴，濊濊恩波似水深。
近午天官供饌畢，風清日朗酒容溫。整衣肅向天門拜，一食無忘聖主恩。
朱函象印出宸居，色色宮銜紀奏書。從此品階山一定，朝除應直是天除。
印罷奏書還捧上，中官傳進九重宮。重瞳閱罷方傳出，虞舜官人本至公。
印子官銜即御書，移時傳本付尚書。天官捧下方填榜，歡動除官意氣舒。
看榜除官數百人，歡呼萬歲祝龍宸。今朝倖免遵行過，祿厚才疏愧此身。
霍渭涯以兵部主事養病家居，起升少詹事兼侍講學士，疏辭，且言：「邇年流弊，官翰林院者不遷外任，官吏部者不改別曹，升京堂者必由吏部。人輒以二官為清要，以至翰林不畏陛下而畏內閣，中外臣工不畏陛下而畏吏部，百官以吏部、以內閣為腹心。請自今翰林入閣必五品以上，循至三品，即遷外省參政及各部侍郎；凡六部尚書侍郎，或留兼師傅等官，改除參政布政，翰林六品以下俱調外任，練達政體，仍轉翰林；六部郎中、員外、給事中、御史，俱補郡守；僉事、參議、監司、守令，政績卓異，即擢卿丞，有文學者擢翰林，而舉人歲貢，亦得以擢翰林升部院，不宜以資格限。」上趣韜速之任，所奏內外官遷轉資格，令廷臣集議以聞。
吏部尚書廖紀等奏言：「韜以翰林吏部不遷外任，臣以為翰林設官之意本與常調不同。在史局則國典攸存，在經筵則君德所繫、或以備顧問，或以代王言。故累朝優異之典視他官為重，所以崇獎儒臣而責效亦自別也。況九年考滿，方升二級，間遇編纂，乃一轉官，今欲與常調比而同之，非祖宗建制之初意矣。其謂編修、講讀，六品以下俱調外任練達政體，然後遷轉翰林，臣觀講讀諸臣俱及第人員，或考選庶吉士，凡儲養數年方進斯秩，六品外任則如府通判、州同知之屬，二甲進士例得為主事知州，翰苑儲材乃欲無罪而廢，使居州郡下僚，反不得如常調，是豈人情也哉？吏部銓衡之任亦非他曹可比，官之賢否黜陟俱欲廉訪其實，故必公正而練達者方稱任，使若資望既深，量處京職，亦不為過，然亦間多外補，豈謂官吏部者不改別曹，升京堂者必由吏部耶？若內閣之地，尤政本所關，故近日所用皆先朝輔導舊臣。韜欲以翰林入閣，五品以上循至三品，即遷外省參政及各部侍郎，是豈累朝優禮老臣，隆重師保之意也？又謂六部尚書侍郎，或留兼師傅等職，是矣，又謂或改除參政，是為有罪者言歟，有功者言歟？臣所未知也。蓋國初，法制未定，人材未出，故聖祖鼓舞作興，使人樂於效用，故不以常格拘之；今列聖相承，因時損益，隨材器使，為官擇人，勒為成規，至精大備，信萬世所宜遵承。如韜欲以國初未定之制為法，別議資格，以為定守，則太祖以後，宸謀睿算，永可垂憲者，其將若何？願陛下詳察焉。」上曰：「朕以人君深居宮禁，不知外事，必賴左右大臣協力讚佐。若為大臣而不能實察民情，何益治道？翰林官有才堪布政、參政及提學副使者，量加升擢用，正欲其實歷政事以資聞見，以備他日重用，吏部及諸曹年深者亦宜察其才識，內外兼用，豈可循資輕授耶？我太祖初年，法制草創者，固難比擬，以後定製及列聖成憲，不可不遵，但用人圖治，亦當因時制宜，豈能一一拘定常格？況予奪皆出朝廷，自今內外官出入遷轉，所司隨時斟酌以聞。」
馬文升為兵部右侍郎，三品，滿九載，僅予二品俸。久之，進左侍郎，以散赤哈事，汪直、陳鉞陷之，謫戍。又數年，起左副都。晉右都，為兵部尚書。蓋尚書之不輕授如此。
洪武中更本兵二十三人，惟茹少保常，九年。嘉靖中更二十六人，惟楊少保博，十年。自永樂迄正德一百二十年，更四十四人，方臨安鈍、於少保謙、白南宮圭、馬鈞陽文升，或七年、十年、十二年。此外大抵再歲不一歲。隆、萬兩朝，亦未有及七年者。
六部不相統攝，小九卿體殺各部，而事與之關。如光祿則關禮部，先年光祿卿崔誌端、陳俊南，光祿卿牛鳳以廚役事屢與禮部爭，言本寺非禮部之屬，文移往來不應自大，封還劄付，下部詳議，至參奏受屈。由此觀之，要見小九卿如太僕則屬兵部，國子監、鴻臚、尚寶俱屬禮部，京兆無所不屬矣。近年郭明龍為南祭酒，李九我為南少宗伯，署事，郭還其劄付，俱用諮文，二公同年，而郭強甚，李不能抗，亦一變也。余署南翰院，院之體貌原與大九卿並。葉台山署宗伯事，移劄付，撰《皇太孫賀表》，葉以書先之，謂舊規如此，亦懼余之抗也。夫居官各有體，豈以此爭強弱哉？
九卿以大小分，文移間宜有低昂。且一切總於大聽，其提撥有事，則知會可耳，若謂之屬，則與各司官何異？
南京兵部參讚，於成化二十三年，班在吏部尚書之上，又多以南吏書轉參讚，高下名實皆不相應，此制之最舛者。又南中守備參讚下操，勒操江衙門傍坐，故操江都御史每於次日閱操避之。至萬楓潭為南御史，上疏改正。夫吏、戶、禮、兵、刑、工，自周公來，天造地設，可容參差乎？
南中九卿篆，大不攝小，小亦如之。李九我為南少宰，偶缺大司成，眾議歸李，李固執不從，人謂得體。偶閱王襄簡公有和侍郎楊惟立攝祭酒二詩，亦少宰也，又羅圭峰亦以南少宰再攝國學，皆故事，特未之考耳。近年南大僚缺以太僕卿攝戶部事，所屬講相見儀節，不知作何狀。王諱軾，公安人，官太子太保。惟立，楊晉齋守隨也，尾注云：惟立，雙生子。圭峰名玘，南城人。
南京科道，不避部堂，台臣猶壓於堂官，至科臣則直與大九卿公會矣。考之，起於成化初年給事中王讓。讓，上饒人，天順八年進士，為南吏科給事中，屢有陳奏，剛愎自用，大臣中有少忤之者，必捃摭其過，立見論列；或受人囑而陰為之報復。朝廷以言官優容之，讓益肆，每會議必與六卿並坐，遇大臣於道，不為禮，或兩人肩輿行，讓必策馬從中，左右顧而過之，縉紳側目，無敢與抗者。三年考滿，吏部侍郎章綸填考，有「大體宜知」之語。讓又嘗劾祭酒劉俊，俊不能平，刺得讓為出繼之子，登科錄既書其所後父母為父母，又書其本生白氏為生母，而不及其父，俊因揚言，讓以母為所後父之妾，當具言於朝。讓乃慚屈，詭疾去官。後數年復補考察，黜之。霍渭涯在南與科道交章，然不能盡改也。
文臣稱總督，武臣稱總兵，皆是虛銜。總兵之名見於元末，國初因之。中山王伐吳檄曰：「總兵官準中書省諮」云云。至正統年始有定名曰總兵，曰副總兵。總督見於宣德中。巡撫總督糧稅，至麓川之役，王靖遠用之軍務，侯璡繼之。靖遠轉南兵部，亦曰「總督機務」。乙巳之變，於少保以本兵稱總督。未幾，用之兩廣，又用之兩廣、湖貴，用之兩廣、川貴，用之陝西，用之宣大，世廟時又用之薊遼、保定，用之浙直、江福，並用之漕河。正德末年，武宗自稱總督軍務威武大將軍，於是改總督為總制。嘉靖三十年，世宗以制字非人臣得稱，仍改總督。胡梅林總督浙直、江福，是嘉靖三十八九年事，而民間至今稱曰「胡總制」云。張經至總南直隸、浙江、山東、福建、兩廣。
文官至總督方稱「軍門」，巡撫、操江不與焉。撫、操經過所督地方要謁見，至大門外下轎，由中門入，後堂相見，軍門上坐，撫、操列坐，其送迎，軍門俱至大門外看轎。各總兵照撫、操事例，移文俱用印信，呈文相見，介冑行跪，勳臣亦由旁門庭參，其隆重如此。然總兵行跪，勳臣庭參，亦太甚矣。至近日，操、撫皆稱軍門，御史捶參將，陵僭又將何極。
兩廣總兵，舊皆以勳臣充之。嘉靖四十五年都給事中歐陽一敬題請革去，以流官都督代鎮，覆允為例。
韓襄毅公初至廣時，三司官以地方殘破，皆待罪行事，故初見行跪禮。後因之。嘉靖壬子都御史遂昌應檟諭令改正。
先朝巡撫不許攜家，亦如巡按之制。景泰初，給事中李實等奏言：「鎮守巡撫等官，動經三五七年，或一二十年，室家懸隔，一切疾病婚嫁，不能相通，甚有無子可矜者，乞敕各官攜妻子完住。」許之，由是巡撫始得攜家。
撫台衙門前立竿，以黃布帖「軍門」二大字，久矣。在外兵道亦用此例，帖「飭兵」二字。按臣從來無之。一日，登慈感閣，望見二大黃旗，如撫台坐處，異而問之，則鹽臣也。因問上帖何等字，僧曰：「貞肅。」不知起於何時，懸此有何意趣？假如坐八人轎撫臣以示威重，猶可，其他乘之，豈不羞死！
六部屬官，禮部以清秩，與吏部相近，壓居戶部之前，每每爭執，可笑。聞近日兵部亦壓戶部，工部又欲壓刑部，益可駭。
國朝官制，稽古為式。惟大理左右寺丞為堂官，而左右寺正則屬官；倉務、稅庫皆稱大使，而按察則稱副使；府縣學掌印曰教授、教諭，而州曰學正。
凡駙馬教習，宣德中有本家學錄；正統中俱令赴國子監習禮讀書，祭酒依學規教之；成化中令駙馬二十五以下者送監讀書；弘治中令習兵書；嘉靖六年令吏部會同禮部查照勳戚事例，於國子監博士、助教等官，或在部及附近教官內，推一人教習，遂以禮部主事一員司其事。
由禮曹郎調吏部者，前朝往往有之。近時則陸太宰光祖、王光祿守素及朱左通政敬循三人。朱，余所及見，乃吾師閣學金庭太保之子，魁梧有氣韻。戊戌，以儀制郎入會場，填副榜、副考、若都給事中，強之皆不從。及太保在位，君以本官入京，至嘉禾病作，亟抵家而卒，未及中壽，可惜！太保因之驚悸，又為人言所困，剛一年而沒。此天人交窮之會。要之，太保清約忠慎，終始不渝，逢時不辰，未展所抱，天乎何尤？
嘉靖庚戌，虜薄都城，一時被掠州縣官悉調用。有昌平知州肅禮者最賢，常為五河知縣凡十年，清節愛民，方升此官，到未二月，甚有守禦功，亦被調為嵩明知州。此最無謂。大虜突入，與民牧何與，而受罰乃爾！惟壬午浙中兵變，二司普代，是時顧衝庵養謙代為杭嚴兵備，大能鎮服。其年秋闈，余入試，方納卷，一卒盜燭，執而撻之，狃故態不服，有一長官親蒞嚴喝，乃默默受杖而去，問之，則顧公也。大約人情蠢動必起於微，而賞罰操縱必謹於細，達權變，審時勢，惟知者能之。
先朝二司官久任，各自本司加升。如僉事則九年，少亦六年，徑升副使；副使升按察使。藩司亦然。太守九年為參政，又九年為布政。有副使李隆，僅三年升參政，見邸報，泣曰：「我何負於職，而升此官乎？」遂致仕去。正德間圖速化，藩、臬互相遷轉，而祖宗之法壞，官亦漸輕矣。蓋二司體最重，以兩衙門出者必由大臣所薦，即太守亦然。今以外轉為劣，蓋由當事者輕其官，懷有不肖心，故人亦輕之也。世道一至於此，可歎，可歎！
屠竹墟大山開府楚中，孟公淮為監司。公設燕，置孟公上坐，孟亦不讓。
祖宗舊制，凡給事中、御史缺，止於進士內年二十以上者選補，或徑入吏部。弘治間，始及中行評博；正德始及推官、知縣。正德末年，盡廢進士考選之例。嘉靖初，悉復舊制，間嘗一行，旋廢。格以夏言疏，再及進士王崇等十八人，次年復停。至神宗初，停評事不與。其六館之停，又嘉靖間事也。
近日蘇州太守石昆玉以卓異升運使，時謂申、王二相國惡其強直，故重此官，因以與石，實抑之也。後見章元禮通政問之，則實出吏部本意題準，重其事權，崇其體貌，與巡鹽道相抗，庶幾得清利源，比石將至，御史副使駁其移文，遂棄官歸。由此言之，並聖旨亦不作準矣，何況其他？然考之永樂平涼太守何士英亦以廉吏第一升兩淮運使，則前朝誠有故事，而今不可行矣。
唐、宋之轉運使，利權無所不握，並兼刑名，故聲勢甚重。國朝一一分析，銀解藩司，米歸漕儲，而運使獨主鹽政，其居官最著者，無如耿清惠九疇。楊東裏以首揆過維揚，止饋雞一隻，東裏厚加接引，薦之朝，得升侍郎，當日京官、外官相與如此，即謂之三代以上氣象可也。清惠升後，鹽政頗弛，乃命以侍郎再出整理，後乃差都御史，且分南北增為二，又增為四，中間惟鄢懋卿最為驕汰可恨。龐惺庵欲振刷，即便見阻。至穆廟初停遣，顓任巡鹽御史與鹽法道，而運使益輕。吏部欲復舊制加優異，是矣，然不深惟極重之勢，別有調劑，而僅於體貌間爭上下，其能有濟乎？謂宜擇其優者加兼副使，著令鹽法道抗衡，得同見撫按，毋班於太守之列，鹽法道缺即用填補，以次推擇為布政開府，則官重人亦重，庶幾其弊可革。而所重在彼不在此，卒亦無如之何也。
王陽明以禮幣獎興國主簿於旺，又送官馬一匹，帶鞍一副，今有此否？
嘉靖十一年考天下清廉官，以浙江都司經歷章獻中為第七。獻中，廣東欽州人，歲貢，僅升判大理府。
進階祇從本品，此舊制也。品中之階有二、有三，亦須以漸而進。後乃渝品，文臣自相為重耳。末流之弊，遂不可返。吾鄉有為太守再進階而建坊，於右曰二品坊，左曰五馬第，則失之遠矣。子孫妄作，祖宗亦何自知之。
宋人稱縣尉為少府，甚無謂。且少府自是漢官名，不可移。又稱曰少仙。蓋因梅福嘗為尉，以仙去，故以稱之。然仙人為官者甚眾，假如稚川為句漏令，則縣正官便可稱大仙矣。等而上，何官無仙？余欲舉以稱南京司業甚佳。蓋南司業優遊體尊無一事，私署極水竹園亭之勝，真可當此名也。或曰：祭酒何如？曰：有印在手，便不得稱仙矣。又曰：南翰林掌院亦有印而無一事，體又尊，獨不得稱仙耶？對曰：仙則仙矣，食無果，居無室，行無徒，此苦行道人耳。聞者皆失笑。
朝覲，舊有「坐部」之制，今皆踵行，然亦習套虛數耳。嘉靖二十年，給事中劉天直請於大典隆廢寺畫為十五區，區為舍數楹以處各官，日輪吏部主事一員稽出入。夫省直入覲官約可二千員，首領官如之，從者十之，不知一寺地幾何，可以盡容否？又其間有公會、私會，可盡稽查否？如此條陳，徒煩紙筆，可笑也。
朝覲，自藩、臬下至苑馬寺、上林苑監各署及各處土官衙門，官吏各一員名，各齎須知文冊，進京奏繳，惟市舶提舉司例免。
兩京兆府官在六年京察例而復與覲察，嘉靖中治中龐嵩上疏請止之，得旨，著為令。龐字振卿，南海人。由鄉舉授官，後官知府，有特祠云。
考察時，吏部一司屬往請大中丞宿部行事，此舊例也。己亥年次當主事某往，吏白故，某大怒，罵曰：「若豈請客者！」塚卿李對泉戴不得已，以務廳往；中丞溫一齋純知狀，亦不得已來赴，後遂為例。余謂舊規不可廢，有如此司屬便當參處。身往迎中丞，中丞非司屬，至亦決不當赴。雖細事，豈可使屬官得遂強梁之性？
凡朝覲官，遞降京官一班立，此天順中所定。若祖制，則布政原班於侍郎、副都之上。
黃一道字唯夫，嘉靖乙未進士，興化府太守，有善政。僅八閱月，南拾遺去，輿論憤憤不平，曰：「唯夫黜驟也。」霍渭涯，其同鄉人，問閩布政使徐乾曰：「唯夫為郡如何？」徐曰：「閩省第一守也。」問閩按察使屠僑，亦曰：「唯夫者，閩第一守也。」乃竟黜也。先是林方齋文俊為會試考官。唯夫，方齋取士也，甚厚。唯夫守興化，實方齋薦。既而方齋族弟殺人，坐罪死，祈恩，唯夫曰：「曲人命之獄，媚事舉主，吾不能。」由是牾，坐黜科道，反其詞曰：「唯夫受林金巨千，脫死囚獄。」然林獄實不脫。或曰方齋不詆唯夫，方齋族弟荷校在獄，祈脫死不得，曰：「黃守復任，吾死已。」乃以金行反間，賄閩吏黠者辦事南都，騰流言曰「黃守贓，黃守贓」云。且林獄誣曰亦受林金云。言官當考劾年，例耳，流言求官員短長，得片語，即忻忻動色，曰：「是實跡，是實跡。」告之僚，僚亦忻忻曰：「得實跡，得實跡。」遂載劾牘，人曰：「科道交劾，公也。」已不知猾胥翕張，弄官喉舌。
京官六年，外官三年考察，皆據在任事件、實跡，嚴核為準。前朝太宰如鹽山三原題奏，歷歷可據。而又禁私揭杜中傷，不遺餘力，以後節節申明，務在毖慎。而人情滋偽，百弊叢生，猶曰出於無心，可以理恕。至張太嶽用以逞忿，辛巳一案，諸名賢皆不得免，而先年高中玄借閏考黜科道數人，不厭人心，便有昭雪，有至尚書侍郎者。此則閣臣權重，罪亦重，而張為甚，當與奪情兩子中鼎甲同論。乃近年以門戶分別，求之官評，不可得，則借鄉評處之，又不可得，胡盧以「莫須有」三字處之。夫皆好皆惡，原不足據，布流言與有意搜求者，尤不可據，即確確是實黜之矣，不知是祖宗舊制否？若創為新法，不知是公心否？善善長，惡惡短，今不可望，乃當事者以善為惡，用於門外嫉之，其長竟天；以惡為善，用於門內庇之，其短無跡。咆哮顛倒，亙古所無。且所謂門戶者誰定？是天門、人門、鬼門、禽門也？世變至此，可慨。而又有未履任永錮者，更可怪。
葛端肅以秦佐伯入覲，有小吏，注「老疾當罷」，公為請留，尚書曰：「計簿出自藩伯，何自忘也？」公曰：「邊吏去省遠，徒取文書登簿，今見其人，方知誤注。過在布政，何可致小吏受枉？」尚書驚服曰：「誰能於吏部堂上自實過誤？即此可謂賢能第一矣。」
己未年，閩佐伯黃琮，馬平人，為一主簿力爭得免。當事者甚不喜，曰：「以二品大吏為一小官苦口，此其人伎倆可知。」注調。黃有清操，質實為人所稱，命蹇不如葛公遠甚，故不免耳。
賈俊，束鹿人。為山東副使，年才五十有六，鬚鬢皤然，不事淄飾。清戎御史惡其骯髒，因考滿，將劾之。一日，正色問曰：「賈憲副高壽幾何？」對曰： 「犬馬之年，八十有二矣。」御史默然。既退，同僚問曰：「何故不以實對？」俊曰：「渠以我老，將劾我，虛認幾歲，以成袖中彈文之美，不亦可乎？」塚宰尹旻素知其賢，得寢。後官至工部尚書。
葉公天球，婺源人。為東昌太守，善總條綱，立團甲法，準定徭役，尤篤意人材、風俗。忤總漕、御史，總漕入內台風御史，奏移登州。喬白岩為太宰，知之，曰：「東人殊宜。」葉格不行。
唐制，三品服紫，四品、五品朱，六品、七品綠，八品、九品青。今皆以青，而辨以補。
太祖以武定天下，故紀元洪武。武官自勳臣外，左右都督正一品，同知從一品，都督僉事正二品，即在外指揮千、百戶，遞至從六品而止，原無七、八品。惟土官有從七品，亦不支俸。蓋制之隆重如此。今武臣體貌，陵夷已極，遂成偏重。一日有事，文臣不得復貴倨以面孔向此曹，可慮，可慮。
左右參將之名起於洪武二十年，即左右副將軍也。遊擊之名見於武則天，以傅遊藝為之，用以羅織者。佐擊起於嘉靖年間。
於文定《筆麈》謂虜求加封，兵部擬柱國云云，上批：「加龍虎將軍。」謂此官中國所無，而虜所甚羨。考之，龍虎將軍乃武職二品加授之散官也。
國家於皇太后、皇后之父兄或子侄，皆封伯。而誥命則曰「推誠宣力武臣」。夫親臣也，而曰武，名實相違殊甚。如張軏、張以外戚兼軍功，用之則可；餘則不可。但當封伯而停其號，量加保傅階級，則得其情矣。
凡土司官有銜者，宣慰使同知、安撫司正長官、副長官、土千戶、百戶之類是也。有文銜者，土府同知、通判、推官、土州同、土縣丞、主簿、巡檢之類是也。長官司有屬宣慰司者，有屬府、州、縣者，有屬衛者。武銜，土官與屬宣慰長官專用目把、漢把，夷而夷者也；文銜，土官與屬、府州縣長官事統於郡守、州守、縣令，夷而漢者也。屬衛長官與衛官世姻，而勢難鉗制，不夷不漢者也。
衙門體統一失不可復振。章元禮職符璽御史，奉敕用寶章。爭舊規，班其上，遂為兩衙所惡，終擯之歸。考之弘治十年，南通政夏崇文被拾舊規，六科行移通政司，俱用呈文，通政徐說畏其彈劾，不能執，始有手本，崇文繼之，欲復舊，於是南科囂然劾之，北亦為助，終不能申也。
朝廷會議皆成故套。先一日應該衙門於各該與議官以手本畫知，至期集於東闕，該衙門印官首發一言，或班行中一二人以片語微言略為答問，遂輪書題稿，再揖而退。既出闕門，尚不知今日所議為何事。或明知其事不言，出門嘖嘖道其狀，以告人者。
大小官員俱有隨朝米十二石，即於品俸內除去。其翰林而上支白粲者，每石值一兩四五錢，猶曰從優；若各衙門止支糙米，每石賤時不過五錢，視正俸支本色折八錢者，又減於數之內矣。
李臨川先生戊辰進士，觀政禮部，隨朝米一石白粲加三斗。後癸酉，先生官禮科給事中，云：「米不及前五倍。」意者江陵剋削為之。今四衙門一體，科道尤為雄峻，其復舊例，不言可知；若各衙門，決不可復矣。
今之選官圖，唐人謂之骰子選格。房千里有云：「安知數刻之樂，不如數歲之榮耶？」千里，字鵠舉，河南人。
常袞為宰相，劾侍郎崔祐甫，貶河南少尹。郭子儀入言：「祐甫不宜貶。」德宗怒袞罔上，即兩換職，袞為少尹，而祐甫平章事。快哉，快哉！
唐薛志遠知選事，有王忠者被放，吏謬書其姓為士，欲擬訖增成之。志遠曰：「調者三萬無士姓，此必王忠。」吏叩頭服罪。
甄拔人物，各為題目，此所謂「山公啟事」也，想即今注考語之類。當時州有大中正，能上下人品目，則不獨吏部為然。而其原又起於月旦評，蓋雌黃之口，其來久矣。唐虞時即曰：「知人官人，至周尤詳。」巨源每一官缺，輒啟擬數人，俟詔旨所向，然後顯奏，明明是觀望，蓋恬靜之人不樂居職，又不欲拂人意也，以此得久安其位，而當日用人行政大約可見。自後雜亂，至有鬧於堂上，大呼有鬼者。歷唐及宋，與時高下。國初重會舉，塚卿不得盡顓，鹽山能舉其職，而稍嫌於愎。盧氏為後進所詈；三原最佳，困於內閣；屠、倪、馬、許，極為盛際，依稀三代，不可復見矣。
天下無事，所重只一大塚宰；有事，只一大司馬。蓋吏治常清，兵何由動？兵動矣，吏治尤為吃緊。提衡者元輔，振疊者台長。竊謂吏如溫劑，養脾胃者；兵如涼劑，疏腸胃者。人身以脾胃為主，吏不可一日不清，兵乃不得已而用之。國朝兼長者，前惟馬鈞陽，後惟楊蒲州，今則李長垣。李若作塚宰，必有可觀。惜乎其不待也。

