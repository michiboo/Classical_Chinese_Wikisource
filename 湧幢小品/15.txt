
國朝最重天文。童軒以景泰辛未進士，為都給事中，升太常少卿，管欽天監事，考正曆法。癸卯予告歸，再起掌監事。日食，陳修省之要，蓋公原占籍欽天監，精於天文故也。後改巡撫，歷官南禮書，卒贈太子少保。嘉靖初，南給事中華湘、主事樂頀，改光祿少卿掌監事。後以傳禁書，出為知州。
斗為帝車，運乎中央。說者謂斗，君象，故謂之帝；運動不居，故謂之車。又古者造車之初，有取於斗柄，下鐫龍角之象，則所謂帝車者，豈非因其象而名之與？唐有《北斗賦》，王伯恂復為《帝車賦》，實一題也。
嘉靖三年，五星聚於營室。司天樂頀上言：「星聚，非大福即大禍。聚房周昌，聚箕齊霸，漢興聚東井，宋盛聚奎，天寶聚尾，祿山亂。占曰：『天下兵謀，星聚營室。』」
萬曆五年，彗星之異，光芒數丈，掃東南，經歷斗、女，凡三度，觀者無不駭絕。一曰「蚩尤旗也」。嘉靖八年亦有此異。
但調元，江右人。有高才。鄉舉，遊瓊州，遇王某、李某講天文，奇之，謂為異人，盡得其說。癸丑會試，策第三問偶及天文，條對甚悉，謂前代及昭代諸名家皆不足信，惟海上王、李二生可聘入修定。其一二場佳甚，主試葉師相取為會元，定已七日矣，閱至此篇大驚，批云：「如此荊棘之世，何物二生，乃妄言，又有妄信者，公然筆之試卷！」遂至斥落。然則此生瓊州之遊，豈非尋業對，自厄其進乎？故天下奇異之事、奇異之人，在見者擇而用之，不可胡行說也。
二月雷乃發聲，聲發五日而始電。電閃雷乃益震，此陽氣之以漸而張也，擊石者始擊則先有聲，擊而熱，火乃出焉，非二物也。
《春秋繁露》中有祈雨法：貯水巨甕，雜柳枝，聚蜥蜴寢其上，復以木固其泥封，令十歲幼童環，日夜鞭，雨立至。此宣城徐華陽尚書試於蜀中，有驗。人謂仲舒深於陰陽五行之說，不虛矣。
南方冰薄，難以收藏。用鹽灑冰上，一層鹽，一層冰，結成一塊，厚與北方等。次年開用。味略咸，可以解暑愈病。
春雪不宜過多。若多，則百廿日必有大風雨，俗謂之「雪報」，最傷農。
黃哲，番禹人，字庸之，有學行。國初聘入翰林，應制當上意，尋出知東阿縣。浪溪有怪物啖人，哲為文禱於天，須臾，風雷大震，一青蛟斃於水上，人稱精誠所感。初北上時，倚篷窗聽雪，詫曰：「天下奇音妙韻出自然者，莫是過也。」欣然自酌，人稱「雪篷先生」。
余錄黃先生事，時乙卯臘月廿七日，在余溪舟中。蓋余誕辰在元日，且屆六旬，以病如徑山避之，正大雪，有感先生聽雪之題，泠泠會心。余嘗有雜曰： 「風來有影，非塵也；雪下有聲，非珠也。」意亦如此。然先生自東阿歸，橫經受徒，歲凡數百人，又多名士。復徽判東平，坐詿誤死。余盡謝親友，以文贄請教者，瞠目不答；並絕意仕進，人亦力擠且溺之，決不復然。然則學遜先生而禍，吾知免矣。惟聽雪有感，欲作歌，未能也。
趙倫，字廷言，上海人，進士。為內江令，識拔趙大周。先生有善政。民有利侄財，手刃至七人者，紿為盜，公片言折伏，眾驚以為神。蜀素無雪，是歲雪盈寸。又蝗不入境，粟一莖五穗，士民刻石稱「三異」。僅南京刑部主事，卒。
迤南雪至少。而吳元年二月，昆明縣雪深至七尺五寸。
神宗四十四年正月，大雪。無錫有黃、紅、黑三色，城中屋瓦，勿論大小人家，俱有巨人跡，不知何祥？
丙辰二月廿六日，時清明後六日也，余掃先墓，過唐樓，下雪珠，濺入篷窗，甚巨，鷁首頃刻可掬。
吳元濟未破數月，吳武陵自硤石望東南氣如旗鼓矛盾，皆顛倒橫斜。少選，黃白氣出西北，盤蜿相交。武陵告韓愈曰：「今西北王師所在，氣黃白，喜象也；敗氣為賊，日直木，舉其盈數，不閱六十日，賊必亡。」夫天見其祥，宜修事應之。且洄曲守將急緩不可使，吳城賊將趙曄詐而輕，若以兵誘之，伏以待，一舉可奪其城，則右臂斷矣。
文皇時，上元節，午門張燈，聽人縱觀，示與民同樂之意。庭臣有父母，多奉之來觀，上聞甚喜，至加賞賚。十三年正月壬子，燈山焚，有倉卒不及避而死者，都督同知馬旺與焉。上甚惋惜。時在北京，敕皇太子修省，凡各衙門追送物料，悉皆停止，以紓民力。
正統中，每歲立春，順天府別造春牛、春花，進御前及仁壽宮、中宮。凡三座，每座用金銀珠翠等物，為錢九萬餘。景皇即位，以明年春日，當復增三座。宛平坊民相率陳訴，言被兵之後，人戶耗減，供辦實難，其春花，乞買時宜花充用。從之。
《西湖志》謂清明前兩日為寒食，《琴操》則曰前十日，一曰前三日。
俗云：「夏至有風三伏熱，重陽無雨一冬晴。」驗之殊不然。及閱《感精符》云：「夏至酉逢三伏熱。重陽戊過一冬晴。」乃知俗說之訛也。五月五日，江南曰競渡，陝西洋縣曰踏石。
六月六日，日未出時，汲井水，用磁罌盛之，入黃瓜一條於中，黃蠟封口，四十九日瓜已化盡，水清如故，可解熱毒。
唐玄宗以八月五日生，張說《上大衍曆》云：「謹以開元十六年八月端午，赤光照室之夜獻之。」又宋璟請以八月五日為千秋節，表云：「月惟仲秋，日在端午。」則幾日之五日皆可稱為端午也。《盧頊傳》云：「是夕冬至除夜。」又陳師錫家享儀，謂冬至前一日為冬往。往者，冬除也。則除夕亦不獨歲暮一夕為然也。
太平興國三年七月，詔七日為七夕，至今仍之。
夔門有武侯八陣圖，士女以七日遊此，謂之踏磧。八陣圖，一在永州之永安宮，一在新都之彌牟鎮。楊升庵謂在永安宮者乃武侯從伐吳，防守江路行營布伍之遺制，非也。此圖乃武侯應先主之召，入蜀時所布，非伐吳也。先主伐吳，武侯未嘗從，惟臨終受遺託付，又一到永安耳。而說者謂孔明預知先生敗走，設此以迷陸遜，未知果否？
臘者，接也，新故相接，故大祭以報成功也，夏曰嘉平，殷曰清祀，周曰大蠟，漢改為臘。
凡五月五日生者多不利。其最著者，如宋徽宗改天寧節於十月十日，遼懿德皇后改坤寧節於十二月，蓋亦因俗忌也。以帝後之尊尚不能免，異哉，異哉！然則五國城之酷，十香詞之冤，又何尤於粘罕、乙辛耶？
俗忌五月，官曆不與焉，此是正當道理，不必言。然亦有可異者。太祖以閏五月十六葬孝陵，果有靖難之師，建文一支灰飛不必言，而文皇之勞苦亦已甚矣。英宗以五月二十七立皇后錢氏，皇后遂多病，無所出。又七年，英宗北狩，後在宮中伏地祝天，晝夜不輟，因而流濕折股。又幽棲南城者六年。景王以五月十三就國，尋卒，無子，歸葬西山。帝王如此，而況民家，則忌之未嘗不是也。
律管吹灰，術甚微妙，須用河內葭莩灰試之方驗，餘灰則不動也。
《爾雅》：「九州：冀州，冀，近也，在兩河之間，其氣清，厥性相近；豫州，豫，舒也，在河之南，其氣著密，厥性安舒；雍州，雍，壅也，東據龍門，河西距，其氣蔽壅，厥性急促；荊州，荊，強也，又警也，北據荊山，南及衡陽，其氣燥則強梁，又南蠻數為寇逆，常警備也；揚州，揚，陽也，據淮南，距海，直大陽位，其氣燥勁，厥性輕揚；兗州，兗，信也，越濟水，西北至河，其氣專，厥性謙信；徐州，徐，舒也，東至於海，北至岱，其氣寬舒，稟性安徐；幽州，幽，要也，自易水至北狄，其氣深要，厥性慓悍；岱之正東曰青州，以青丘名，東方少陽，其色青，其氣清；東北據海，西南距岱曰營州，以營丘名，蓋今遼東西之地也。」此《爾雅》之文，上與《禹貢》不同，下與《周禮》又異。禹別九州，有青、徐、梁，而無幽、並、營，是夏制也。《周禮》，周公所作，有青、並、幽，而無徐、梁、營，是周制也。《爾雅》有徐、幽、營而獨無梁、並，疑是殷制也。據引，則《爾雅》又在周以前，郭景純之無乃未盡與？杜牧云：「冀州者，以其恃強不循理，冀其必破弱，雖已破，冀其必強大也。并州者，力足並吞也。幽州者，幽陰慘殺也。」
風土南北寒暑以大河為界，不甚相遠，獨西南隅異。如黔中則多陰多雨，滇中則乍雨乍日，粵中則乍暖乍寒，滇中則不寒不暖。黔中之陰雨，以地在萬山之中，山川出雲，故表霽時少，語云「天無三日晴，地無三里平」也。粵中之乍暖乍寒，以土薄水淺，陽氣盡泄，故頃時晴雨疊更，裘葛兩用，兼之林木薈蔚，虺蛇噓吸，煙霧縱橫，中之者謂之瘴瘧，宜也。獨滇中風氣，夏不甚熱，冬不甚寒，日則單夾，夜則枲絮，四時一也。夏日不甚長，冬日亦不甚短，刻漏按之，與曆書，與中州，各差刻餘。又鎮日咸西南風，更不起東北。冬、春，風刮地揚塵，與江北同。即二三百里內，地之寒熱，與穀種之先後，懸絕星淵。地多海子，似天造地設，以潤極高之地，亙古不潰不堙，猶人之首上脈絡也。李月山謂其地去崑崙伊邇，勢極高而寒，以近南故，寒燠半之，以極高故，日出沒，常受光失，而入夜遲也。
春秋時，縣大而郡小。秦並天下，郡大而縣小。漢有郡國，皆統於州，然州乃分部之名，或十二，或九。及南北分裂，彼此相冒，各立僑寓名色至百餘州，而郡即帶焉。隋並天下，廢郡存州，州即郡也。煬帝改州為郡，而州之名廢，唐又罷郡置州，而郡之名廢，其實一也。宋、元以來，設府於州，州即府也。我明府、州並存，但州有直隸者，有屬府者，以此稍異。
雲南自段氏改天水，有郡之名。胡元入主中國，有州之名。我明始有府之名。惟雲南縣則始於漢。
各府地方，其平洋曠遠，自平陽府而外甚多，至山谷幽邃而又遼闊者，莫如漢中府。自鳳縣至白河，南北凡一千七百餘里，東西一千二百餘里，州縣相距多或二三百里，設官雖多，勢不相及。其地分屬鄖、台，於金州添設僉事，控制尤易。產藥甚多，何首烏有一顆至十餘斤者，然枵落無味，不堪用。餘曾試之，笑其大而無當也。
金州謂秦頭楚尾，余謂當作秦尾楚頭。
古揚州，山有會稽，今分於浙；水有彭蠡，今分於江右；震澤二江五湖，今分於蘇州；亦猶烏程之分為一州六縣，及宜興、餘杭、華亭之分為松江三縣，又分嘉興也。
西安府南百里有子午谷，有子午關。杜詩：「故人今居子午穀，獨在阻崖結茅屋。」是也。陝西西鄉縣有子午谷、子午水，宜君縣亦有子午水，慶陽府合水縣有子午山。廣東惠州有甲子門。成都綿竹縣有庚癸山。福建福州有丁戊山。汀州府有丁水，有寅湖。德化有丁溪。廣西桂林府有癸水。陝西沔縣有大丙山，有丙水，有丙穴。杜詩：「魚知丙穴由來美。」是也。湖廣辰州有辰溪、辰水、酉水、酉陽、大酉山、小酉山。湘東王繹賦：「訪酉陽之逸典。」是也。其源皆起於漢之戊己校尉。
地名櫟陽，讀作藥陽。蓮勺作輦勺。隆慮作林廬。蕩陰作湯陰。不羹作不郎。平輿作平預。宛句作冤劬。沙羨為沙夷。不其為不基。太末為闥末。番和為盤和。烏氏為烏支。龜茲為丘慈。番禹為潘禹。荔浦為肄浦。陽夏為陽賈。如此類甚多，此必有義，未能詳考也。
裴氏《廣州》云：「五嶺：大庾、始安、臨賀、桂陽、揭陽。」鄧德明《南康》云：「五嶺者，台嶺之嶠，五嶺之第一嶺也，在大庾；騎田之嶠，五嶺之第二嶺也，在桂陽；都龐之嶠，五嶺之第三嶺也，在九真；萌渚之嶠，五嶺之第四嶺也，在臨賀；越城之嶠，五嶺之第五嶺也，在始安。」都龐，《水經注》作 「部龍」。萌渚，《輿地誌》作「明諸」。徐廣曰：「五十萬人守五嶺」。《淮南子》曰：「始皇利越之犀角、象齒、翡翠、珠璣，乃尉屠睢發卒五十萬，分為五軍，一軍塞鐔城之嶺，一軍守凡嶷之塞，一軍處番禺之都，一軍守南野之界，一軍結餘幹之水。」註：「鐔城在武陵之南，接鬱林；九嶷在零陵；番禹在南海；南野、餘幹在豫章。」其說五嶺又不同。並誌於此，俟考。
孔明《出師表》：「五月渡瀘。」今以為瀘州，非也。瀘州，古之江陽，而瀘水乃今之金沙江，即墨水也。其水色黑，故以「瀘」名之爾。《沉黎古志》： 「孔明南征，由今黎州路，黎州四百餘里至兩林蠻，自兩林南瑟琶部，三程至巂州，十程至瀘水，瀘水四程至弄棟，即姚州也。」今之金沙江在滇蜀之交，一在武定府元江驛，一在姚安之左郤，據《沉黎志》，當是今之左郤也。瑟琶，一作虱琶。兩林，今之邛部長官司也。
《漢•地理志》有朐忍縣，顏師古注「音劬」，誤也。按《說文》：「朐，臘挺也。其俱反。」字既從句，與地名何幹？《通典》作朐忍，朐音如順切，忍，如尹切，讀如「閏蠢」，《通典》之音得之矣，而字作「劬」，則因《漢志》而誤也，當從朐，乃葉閏字之音。朐忍，蟲名。夔州地多此蟲，遂以為名。又謂朐忍屬漢中，亦誤。檢《地誌》，漢中實無此縣。雲安之西三十里萬戶驛下，橫石灘上，土人云：驛之左右，朐忍故地也。辯文字與辯職方者，宜知之。古李巽岩《朐忍辯》可謂互證，考千古之謬矣。
永州龍興寺有息壤，柳子厚嘗之，謂隆然負磚甓而起者，步四步，高尺五寸。始為堂也，夷之而又高，凡持鍤者盡死，由是人莫敢夷。子厚曰：「南方多疫，勞者先死。彼持鍤者，其死於勞且疫耳，土烏能神？」其說甚正。然萬曆庚辰，餘姚蔣勸能分部永州，有要人冀攘此寺為宅。郡邑皆唯唯，獨蔣持之不與，以此得謗罷官。後數年，地竟歸要人。土功興，執役者八人，一日盡死。未幾，要人亦卒。宦永者貽蔣書曰：「使公早與之，則向時彼已死，無能害公矣。」聞者相共驚異。按古籍，息壤有二：一甘茂盟處，一即此，所雲鯀竊以堙洪水者，未知孰是。觸者死，前後皆符，然則理誠不可窮。柳以勞疫當之者，亦臆說也。而舊有詳為辨者，未知孰是。
《山海經》云：「鯀竊帝之息壤以堙洪水。」羅泌作《路史》，發揮求其說而不得，乃云：「楚有地名息壤，其土能長，若人之贅疣焉。」是眯而道也。按許叔重《說文解字》云：「壤，柔土也。」《書》曰：「咸則三壤。」孔安國云：「無塊曰壤。」《九章算術》云：「穿地四為壤，五為堅。三緩，是息土和緩之名。」《周禮•地官》「十二壤」註：「壤赤土。以萬物自生則言土，土，吐也。以人所耕樹藝則曰壤。土堅而壤濡。」《前漢書•歐陽傳》註：「梁益間所愛，謂其肥盛曰壤。」又堯時有《擊壤歌》，「耕者拔其陳根，擊其堅塊」也。又《漢令》：「解衣而耕曰襄。」壤字從襄，蓋耕治之土也。宋楊億當制，於遼國書云： 「傑壤交歡。」太宗以嫌於糞朽，朽壤易作境乎？以上數文證之，「壤」字之意明矣。《山海經》所云，鯀竊帝之息壤，蓋指桑上稻田，可以生息，故曰息壤。土田皆君所授於民，故曰帝之息壤。鯀之治水，不順水性。而力與水爭，決耕桑之畎畝以堙淫潦之洪流，故曰竊帝之息壤以堙洪水，其義豈不昭然矣哉？古書、傳之言本自明且昭，而解者翳且晦，此類多矣！
縣有編戶一里者，全州之平利縣是也，然東至湖廣鄖陽府竹山縣三百里，南至四川夔州府大寧縣一千里，西南達縣一千三百里，北至金州九十里，東北至洵陽縣二百四十里，中間遼闊乃爾。大約谿山膠結而居民稀少也。其景象亦可思已。
戰國時，楚項襄王遣將莊蒙伐夜郎。軍至且蘭，極船於岸，步戰滅夜郎。後人以且蘭有椓船牂柯處，乃名其地為牂柯。牂柯，繫船筏也。
哀牢，古姚州永昌郡，當在滇。今以廣西為哀牢，想必有據。
嘉禾城東三十餘里，鎮曰新豐，塘曰漢塘，相傳以為漢新豐人遷於汴又南遷於此者。
普安閻洞，天下洞天之首。
長樂縣有華陽洞，洞庭山有林屋洞，我湖有黃龍洞，余皆得遊，奇詭不可殫述。惟林屋洞門下連塗淖，遊者必臥板上拖入，故進者絕稀。
滁有秋山洞。每天霽，即洞燥欲塵，將大水，飛瀑從洞出，頭高丈餘，如匹練。老農視此覘旱潦。
泰山懸崖絕壑，不可攀援處，時有白路迤<辶里>，貫頂而上。蓋因風雨晦冥時，獰龍求珠不可得，怒抉其石致然。理或有之，且不獨泰山也。
阿迷州有火井，煙來水出，投以竹木則焚。邛有火井，以外火投之，生焰，光數里。
宿遷縣西北馬靈山，凡中秋遇月，張布幔其上，月光照井，一無所隔。餘日則否。時有白氣衝出。下必有異，人不能測。
陳高祖生我湖長興下若裏，其宅址猶存，去太湖僅十餘里，以東弁山為案，六水環注焉。宅有井，相傳始生時井水沸出，以浴帝，名曰「聖井」。有紅羅浮出焉，好事者屢為去其翳蔽出之。歸震川先生為令，往視，作亭於上，勒銘焉。
泰州有天女繅絲井，相傳董永行孝之所。每蠶熟時，井中有白草，根長丈餘，如絲。又有度軍井，泉雖淺，常不竭。汲且盡，擊其欄，泉復溢出。岳武穆經略通泰，領兵過此，飲之不竭，故以名。元淮南王聞其異，取欄置庭井中，擊之無驗，遂送還。至今人呼之「聖井欄頭」云。
賈制使守揚州，有黃冠持畫軸來見，展之，皆云章鳥篆，不可識，問之亦不應。冉冉上升，足有紫雲。急拜禱曰：「已涉下界，奈何不留遺跡？」黃冠復下，趨出，入后土祠井中。因縋獄囚下視，見一洞，署曰玉勾；復使入，則水漫不可尋矣。
蜀岡上禪智寺側有井，味極甘洌，脈與蜀江相通。有老僧洗缽蜀江，失之，從井浮出，為寺僧所得。凡數年，老僧過而見之，驚曰：「何緣到此？」脫衲衣贖歸。
無為州天井山頂有池出泉，四時不涸。弘治間，池偶湧沸，流出一敝船。船有篷，篷有斷繩。
白蝦池在開化縣北金水鄉三十里，余仁合家左，廣七丈，深三丈。清獻趙公抃嘗館其家，後為四川制置使，以白蝦遺仁合。仁合樸雅，不好玩弄，置之池內，厥後生息不絕。有求而他畜者，其色變赤。
安定縣後深潭有兩石似龜，或擊折一頭，江水為赤數年。又有五泥人，卓立如人形，知縣有清德，則沙開成潭，而泥人出；若貪汙，則淤塞而泥人隱。相傳吳定寔、羅昌作令時，潭深數丈，餘皆填塞。
中宿峽，一曰峽山，在清遠縣東。山對峙江中，秦趙胡曾釣得金鯉魚，可重百斤，貢之秦王，有釣鯉台。東有尉佗萬人城，南有標幡嶺。唐大曆間，哥舒晃叛，州將來討，夢神人謂曰：「見幡即回。」及晃平回師，山頂有掛幡焉。白雲山在番禺東，山高無泉，有龍化為九童子，泉遽湧出，時有五色小蛇，蜿蜒其間。下為大小水簾洞，秦安期生隱處，始皇嘗遣人訪之。或云，子城東遺跡尚存。蒲磵溪磵中產菖蒲，一寸九節，食之仙。
崇陽縣北有崇陽洪，兩山相夾，中有三洪，堪輿家謂鑿山有利，遂興工，石工暴病歿，乃止。久之，山長復如故。
延安府延長縣，石油出自泉中。歲秋，民勺之，可以燃燈，亦可治毒瘡。浸不灰木，以火爇之有焰，滅之則木不壞。
岐山縣有周公廟。廟有潤德泉，在東北隅，世亂則涸，治則出。其出必有數日烈風雷雨。弘治十五年九月甲子，雷風交作，山澤震裂，泉乃復出。蓋不知涸已若干年矣。
溫泉最多，而驪山、安寧為佳。驪山泉出有二穴，朔後出左穴，望後出右穴。澆田至五里外方冷。暖水灌禾必枯，而此水無恙。其泉清澈，深五六尺，毛髮都鑒。又水中蹲綠玉石，坐而浴，甚佳。驪山泉出穴甚熱，到浴池正溫；安寧出穴即可浴，然初浴覺稍熱，久之反溫。新安黃山溫泉亦佳，余嘗浴之，正溫。雪天坐樓上望之，氣坌出如蒸雲。泉當大嶺之下，販米者逾嶺而來，弛擔就浴，必百十人，溷甚。少選即清。蓋泉出右穴，流於左方也。初出處，手之甚冷，楊用修以硫黃實之，恐未必然。浴而有硫黃氣者是也，斯最下。
博平縣西三十里，有靈泉，一名涵管洞，巨石甃成，六管三竅，以泄暴水。永樂九年，疏會通河，其水遂塞。可見水溢不在彼即在此，一會通河，不但通南北咽喉，而天地之氣賴以節宣多矣。
東昌府茌平縣西北有丁家岡，出泉甘冽，釀酒甚美。諺云：「茌平丁塊酒。」又稱曰「酒泉」。余同年程肖莪嘗就岡下造酒以歸，號為天下第一。余過訪飲之，真絕品，當與易州相配。
萊州府濰縣有鹹水泉，在濰東三十里劉村。地勢甚高，平泉流數十步，伏流於地。他水在左右者皆淡，惟此水獨咸，因甃為池，立祠祀之。其地去海近，豈一竇所通而然？亦奇。
天下第四泉在上饒縣北茶山寺。唐陸鴻漸寓其地，即山種茶，酌以烹之，品其等為第四。邑人尚書楊麒讀書於此，因取以為號。一曰胭脂井，以土赤名。
蜀黔之水都出石穴。處州東十里有龍泉，或一日一漲，或三日一漲，消則清，漲則渾，人莫能測。若京師玉泉之甕山，我湖之廣苕山，自趾及頂，在在從石罅溢出，而草翳之，又不必穴也。
黃諫字廷臣，臨洮蘭州人。正統壬戌及第第三人。使安南卻饋，升翰林學士。作《金城》、《黃河》二賦，李賢、劉定之皆稱美之。好品評泉水，自郊畿論之，玉泉為第一；自京城論之，文華殿東大庖廚井為第一，作《京師水》。每進講，退食內府，必啜廚井水所烹茶，比眾過多，或寒暑罷講，則連飲數杯，曰：「暫與汝辭。」眾皆嘩然一笑。石亨敗，以鄉人有連，謫廣東通判。評廣州諸水，以雞爬井為第一，更名學士泉。諫，博學多藝，工隸篆行草，而尤長八分。後詔還，卒於南雄。
禁城中外海子即古燕市積水潭也，源出西山一畝、馬眼諸泉。繞出甕山後，彙為七里濼，紆回向西南行數十里，稱高梁河。將近城，分為二，外繞都城開水門，內注潭中，入為內海子，繞禁城，出巽方，流玉河橋，合外隍入於大通河。其水甘冽，余在京三年，取汲德勝門外，烹茶最佳，人未之知，語之亦不信。大內御用井亦此泉所灌，真天漢第一品，陸羽所不及載。至京師常用甜水，俱近西北，想亦此泉一脈所注，而其不及遠矣。黃學士之言真先得我心。
南中井泉凡數十餘處，余嚐之，皆不佳。因憶古有稱石頭城下水者，取之，亦欠佳。乃令役自以錢雇小舟，對石城，棹至江心汲歸，澄之微有沙，烹茶可與慧泉等。凡在南二十一月，再月一汲，用錢三百，以此自韻。人或笑之，不恤也。
俗語：「芒種逢壬便立黴。」黴後積水，烹茶甚香冽，可久藏。一交夏至，便迥別矣。試之良驗，細思其理有不可曉者。或者夏至一陰初生，前數日陰正潛伏，水，陰物也，當其伏時極淨，一切草木飛潛之氣不能雜，故獨存本色為佳。但取法極難，須以磁盆最潔者，布空野盛之，沾一物即變。貯之尤難，非地清潔，且墊高不可。某年無雨，挑河水貯之，亦與常水異，而香冽不及遠矣。
又雪水、臘水、清明水俱可用，但雪水太澹，取不能多，惟貯以蘸熱毒有效。
家居苦泉水難得，自以意取尋常水，煮滾，總入大磁缸，置庭中，避日色，俟夜，天色皎潔，開缸受露，凡三夕，其清澈底。積垢二三寸，亟取出，以壇盛之，烹茶與慧泉無異。蓋經火煆煉一番，又浥露取真氣，則返本還元，依然可用。此亦修煉遺意，而余創為之，未必非《水經》一助也。他則令節或吉日、雨後承取，用之亦可。
鄭磁之青石，萊州之白石，絳州之班石，洛水之石卵，吳越之奇石，此宋所采者。國朝白石，采之近畿之大石窩，宋時未入版圖；斑石取之徐、邳二州。顯陵之役，棗陽出白石，若神啟之雲。
昔有神人驅石之海，視曰：「蒼蒼為牛，鑿鑿為羊，羊牛來斯，曰驟而驤。」石皆群奔，鞭之流血。既出穀，遇老姥，問之：「見吾羊否？」姥曰：「奔石也，羊，吾不知。」又問：「見吾牛否？」曰：「奔石也，牛，吾不知。」神人曰：「惜為汝道破。」因忽不見，惟群石存焉。
寶慶府東五里康濟廟有一石，約長五尺，闊一尺四寸，厚一寸五分。中穿為竅，置鐵索懸架，以為磬，擊之有聲嘹亮，聞五里，上有二線紋。相傳昔有漁者，兄漁於江，獲金片以歸，兄弟爭分，遂化為石，因舁廟中。
宋元祐中，韓相國玉汝帥長安，築通津大石樑，督責有司急，巨石無所出。忽夜夢一文面人自薦曰：「吾可應命。」詰其所來，曰：「吾青州石氏丈人也。居某所，以齊封人辱吾，文面之垢若干年矣。倘起吾泥塗，磨洗吾垢，與今相國任津梁，以濟世之病涉者，非吾之至幸與？」明日，抵某所，果見一穹碣在泥中（楊光遠碑，五代時事）。丈之，應所科。磨其刻，輦之津所，柱於津，而梁落成。
廣平府城東莊有二石婦，俗呼為石婆婆。其一折腰。莊人相傳，夜有一婦人入人家竊飲水漿，防者以刀中之，亦不知為何物也。明旦視石人，其一腰下兩斷。遂以為異，咸來祈子。元旦，濃抹胭脂，焚香拜禱，頗有驗。遂構亭以居云。
漢彭娥時遭亂，娥方出汲間，賊至，棄汲器走還，與賊遇。賊縛娥出溪邊，將汙之。溪邊有峭壁，娥呼曰：「皇天有神否？我豈受汙於賊奴之手？」遂以頭觸石者再。山忽開數丈，娥即趨入，賊急逐之，山復合，賊皆壓死，娥遂不知所在。遺下汲器化為石，形似雞。山曰石雞山，潭曰女娥潭。
李德裕醒酒石，在河南長春殿南，色微青。今改曰婆蘿石，作亭覆之，因以名。然不若仍舊名為得。大凡古人命名，政不必易。
五丁石道在漢中府褒成縣境。漢永平中，司隸校尉陽厥又鑿而廣之。
宋太師秦國衛文節公涇，淳熙十一年進士第一人，參知政事，文章議論有裨於當時，《宋史》軼不傳。公，崑山縣人，韓侂胄用事，隱居十年，於所居地名石浦，辟西園，累致太湖石甚富。至今往往流落人間，然皆為屠沽兒酒肉腥穢，可吊也。獨其在學宮者，為四方過客之所瞻仰。其塚間大石尤奇，旋轉作人舞，而形質恢詭，類儺師所率之夷舞，若以甲乙品第，當在學宮之上。歸震川先生得之，云：「公，我鄉之先哲。余朝夕對之，復如對公。前十年於閶門劉尚書宅得一奇石，形如大旆，迎風獵獵，彷彿漢大將軍兵至闐顏，大風起，縱兵左右翼圍單于，驃騎封狼居胥、臨瀚海時也。久僵仆庭中，今立於西垣云。」
宋朱勔進太湖石，舁者千人，徽宗封曰盤固侯。
英德江中有怪石為患，眾神之，創廟祀焉。霍渭涯毀其廟，未幾，雷擊去其石，洪濤驅沙江為安流。清遠飛來峰有虎患，霍移文山神，虎遂絕。今其文豎寺中，世稱驅虎碑。
石船、石帆、鐵履、鐵屐。《郡國志》：「塗山有石帆，長丈，云禹所乘者。」《十道四蕃志》：「聖姑從海中乘石舟，張石兜帆至此，遂立廟。廟中有石船，船側掘得鐵履一量。」《寰宇》：「宋元嘉中，有人於石船側掘得鐵屐一雙。」《會稽》：「東海聖姑乘石船、張石帆至。二物見在廟中。」蓋江北禹廟也。
初，岑猛之將變，忽有石自田州江心浮出，傾臥岸側。其時民間有「田石傾，田州兵，田石平，田州寧」之謠，猛甚惡之，禁人勿言。密起百餘人，夜平其石，旦即復傾。如是者屢屢。已而果有兵變。盧蘇等既來投順，歸視其石，則已平矣。
劍門皆石，無寸土。潼關皆土，無拳石。
壺中九華石，此東坡題識，高不能逾指，廣僅周尺，巑兀憰怪。山立九峰相屬，如神刂鬼斫。米南宮舊物，後入嚴東樓家，尹洞山有。
弘治初，廬州府店埠東北，居民修橋，掘土，得小石碣一，長可三尺許，上鐫「慎縣界」三字，背刻「少避長，賤避貴」六字。
文王射於豐，有石箭一枝，長二丈五尺，圍四尺七寸，見存。因名曰文王山。其對峙者，曰武王山，今在同官縣內。
渭水石鯨長二百尺。
正德六年，桐君山下，傍江有石發白光，皎潔閃爍，圓大如簸箕，每日自巳至未，射人目，燭數里。遠近皆往觀。如是者彌月而止。
雷州治前立石人十二，執牙旗兩旁，即今衛治是也。忽一夜，守宿軍聞人賭博爭聲，趨而視之，乃石人，得錢數千。次早聞於郡守，閱視庫藏，鎖鑰如故，而所失錢如所得錢數。郡守將石人分置城隍、嶽廟等處，其怪遂止。
永樂十七年，山西行都司軍士採石青於淨沙洲舊塘，用工多而所得甚少。忽見青蛇，隨所往，二百餘步，失之。發其下，得石青加倍。其色視舊塘產者益鮮明。至是都指揮使李謙繪圖來進。
王之輔，新城人，大名同知。壽工興，督采文石於黎陽，鑿地無所得。有田父言，丙夜見火光燭地，狀如星隕。旦往視之，文石在焉。得萬餘方。
屠丹山太宰父松窗公好治魚池。及丹山母憂時，將鑿池以悅其意，而未得也。一夕夢神人謁曰：「吾當獻之。」覺而大驚異。已而於居之幹隅購得隙地，因鑿池，得石多且巨，又瑰奇可愛。歎曰：「夢征矣，殆天意乎？」乃即池為山，名曰「天賜岩」，構亭於池前，曰「樂觀亭」云。
端溪舊石，久不可得。萬曆間，採珠內臣至其地，測舊坎，水深數丈，用皮囊絞至百日，水盡，人縋而下拾取，鑿成零塊頗多。水忽大至，縋者亟上得免。時憨山和尚在彼，覓得，致王損庵五六方，大者長尺餘，高半之。召匠依古式琢成，董思白題識。細潔瑩淨，宛如碧玉，天然奇珍，可愛。
黃裳，字迪吉，番禺人。在政和時修縣志，論社所以主石之義，曰：「社祭土，主陰氣也。夫陽氣積而成天，故其精為星；陰氣積而成地，故其精為石。石擊則星出，陰動生陽也；星隕則化石，陽變為陰也。土為陰氣之積，而石乃其精，故社以石為主。」時稱其善論。
泰山頂上有無字碑，色碧，文理極細，高可三丈，每面六尺。唐高宗乾陵中亦有之，乃于闐國所進。
龍泉關壇山石，上有吉日癸巳碑，乃周穆王所刻，筆力遒勁，有劍拔弩張之勢。今移讚皇儒學儀門內。
南海廣利王廟在番禺南，廟有唐韓文公碑，玉簡、玉硯，象鞭精緻。鄭絪出鎮時，林靄守高州，獻銅鼓，面闊五尺，臍隱起，海魚蝦蟆周匝，今藏廟中。宋真宗賜南海玉帶、蕃國刻金書表、龍牙、火浣布並存焉。
宋真宗祀汾陰，立碑石，今在榮河縣察院東。高丈餘，闊三丈，光澤堅厚。上鐫二聖配享銘，俗稱「蕭牆」。有鐵人四，高各六尺，在碑前，蓋頂焚爐之具。后土祠、東嶽祠鐵柱各二。
南宮縣有李陽冰廟碑，高丈餘，歲久，祠頹碑仆。山陽劉安為知縣，率僚屬祈雨，至祠下，見碑，非數百人不能起，告於神曰：「神如有靈，碑自立，安當新其詞。」翌日，雷雨大作，四野沾足，碑起立。安以銀觚奠神，就付諸廟中。因具上聞，且請新其祠，詔許之。召工草萊，增基址，興版築。掘地獲錢六十萬緡，遂為修葺之需，期月而廟成。正統辛酉春，安慨科目久乏人，乃割俸資，市巨木送學宮，語諸生曰：「吾以科目望汝輩，不負吾所望者，當以此木表其坊。」是秋，白圭鄉薦，舉進士，歷官巡撫、太子太保、兵部尚書，遂以所市木，立鄉貢進士坊，又出俸金厚贈之。自是人才輩出，科目有人。後同官於浙，師生僚友，各盡其道云。
司馬溫公之葬也，敕蘇子瞻為文，御筆題曰「清忠粹德之碑」。至黨禍作，仆其碑。有杏生於斷碑之罅，盤屈偃益，擁其龜趺。金皇統間，夏邑令建祠，入元凡二百餘年。白雲先生家與之鄰，益加封殖，繪圖傳之。
勒石始於李斯，題名始於漢文翁禮殿三碑，止題姓字。唐建中二年，京兆府有同官碑，則署爵裏官方。而司馬溫公《諫院》則用文矣。
劉宋裴松之以世立私碑，有乖事實，上言以為「立碑者宜上言，為朝議所許，然後聽之，庶幾可防遏無征，顯章茂實」，由是普斷遵行。至隋唐，凡立碑者皆奏請，至五代而弛。今之立碑者，彌匝普天，若行此例，悉摧作階砌，亦快事也。
歐陽公四歲而孤，二親俱葬古安永豐之瀧岡。蓋其考崇公官於綿，而生歐陽子，官於泰而歿。妣越國太夫人鄭氏以其子依叔父官於隨。歐陽子年二十，豫隨州貢。二十四登進士，歷任多在中朝及江北。年四十六，太夫人卒，歸祔崇公之兆，葬後還潁。嘗於青州刻《瀧岡阡表》以歸，舟泊採石，夜夢神人從公假觀阡表。明日，水烈舟危，公悟，投碑於江。黃山谷為文詰龍，頃之，靈龜湧碑出沙溪沼中，有龍王點跡數行如鏤。取置西陽宮，為亭覆之。後宮火，獨碑亭無恙。
靖康元年，尚書省火，延及各署，折省中石碑擲火中，遂息。隆慶元年，南城縣治火，僉事張祉往視，亟令人拽石碑入火中，亦頓息。張蓋熟宋事，投而試之，果驗。豈氣有所制，石火亦不免，抑事之偶值者耶？
去思碑與題名碑，凡負時名，執法有功績者，必經磨空，更以淺深為高下。國子監則薑鳳阿寶，吾郡則萬太守雲鵬。薑不過奏增監生坐班日月耳，恨之如此；萬一時勁吏，千古人豪，其名空至寸餘，蓋補而復磨，故深乃爾。近則陳筠塘幼學。其有以朱筆添花者，則某公也。
越巂道上一石碑，高三丈許，中有「大唐地界」四巨字。苔蘚繄如虯龍，獨繞字傍，若巧避。下有青石，方闊可二丈，滑淨若人素所履者。時有神鬼出沒，人至憩而立者，必有禍。一老叟過而悅之，坐石上良久，出酒肴，解榆棬，酌而且歌。其棬甚精，非世間物。有神人自碑躍下，笑而揖曰：「今日之飲樂乎？」老叟與對坐，飲且數杯，慷慨縱譚曰：「別三千年，不謂相遇於此。」又曰：「已被此子覷見，去，去，非久留地也。」遺一器，飄然上升。有樵者隱叢薄間，遙見，亟趨至。器中尚有餘瀝，刮入口，覺精神勃勃，自踵貫頂。歸家不復思食。後辭家，不知所往。
唐曹王皋有巧思，精於器用。為荊南節度使，有羈旅士人懷二棬求通謁，先啟於賓府，觀者訝之曰：「豈足尚耶？」士曰：「但啟之，尚書當解矣。」及見，皋捧而歎曰：「不意今日復逢至寶。」指其剛勻之狀，賓佐唯唯，或腹非之。皋曰：「諸公未必信。」命取食拌，自選其極平者，遂重二棬於拌心，以油注棬，滿而不浸溢，蓋相契而無際也。皋曰：「此必開元、天寶供禦棬，不然，何以至此？」問其所自，客曰：「在黔得於高力士之家。」
安祿山昵吉溫。溫還朝，敕吏設白紬帳於傳，慶緒親御而餞之。此時正極奢靡，而以白紬為重，豈紬一時獨出而貴，或北方所少耶？今宦塗以為常物，帳用至錦綉矣。
三代時，人主乘車皆負以馬，故曰「輅車乘馬」，惟桀用人輦，謂之不道。至穆王猶用八駿。漢黃屋、左纛，襲秦之舊，當必用人，然未及臣下也。東漢陰就始用人，為井丹所叱。唐宰相皆乘馬，武元衡被刺，馬歸，始知之。裴度馬上被斫，氈裹厚，得不死，猶斷鞅而去。張弘靖以宰相鎮幽州，用人輿出入，將士創見，且駭且怒，馴至於亂。是時朝官出使，皆乘驛馬，間有乘擔子者，夫皆自雇。然惟宰相至僕射致仕官疾病者得乘之。王荊公在金陵乘驢，有進肩輿者，怒曰： 「奈何以人代畜？」朝臣有賜者，力辭乃受。南渡時行在百官皆賜，汪淳溪有謝表，然止肩輿。秦檜入朝，施全刺之，氈裹厚不得入，則幃轎矣。今制，兩京文武三品以上乘轎，雙棍引前。四品以下即少詹、僉都、祭酒皆乘馬，用雙棍，京師人謂之馬棍，甚厲。若乘轎，則棍反拖後不得施矣。在外，自大吏而下，皆給馬。武官勳戚皆乘馬，惟年老公侯拜三公者賜轎。內相掌司理東廠者如之，亦必欽賜。今南中無大小皆乘轎，惟有四人、兩人之分，猶曰「留都稍自便」。北京亦用肩輿出入，即兵馬指揮若衛經歷皆然，雇直甚賤。在外惟典史乘馬，恐不久亦當變矣。
有部使者王化，按浙，一舉人冠員帽入謁。王問曰：「此冠起自何時？」對：「即起大人乘轎之年。」王慚，反加禮焉。蓋前此外官三品用幃轎，部使者止乘馬故也。
書劄至用銷金大紅帖，奢已極矣。聞江陵盛時，饋者用織錦，以大紅絨為地，青絨為字，而繡金上下格為蟒龍蟠曲之狀，江陵見之嘻笑，不為非也。江陵振厲有為，不甚通賄賂，獨好華整，人以此求媚，理或有之，要亦騃甚。如此權勢，何不率先儉樸，而為人所窺乃爾。
宋末柬帖虛套，有「學際無人」、「即膺召用」、「台候神相」等語，又有場屋喧噪之禁。今有「大台柱」、「大柱國」、「即宮詹」、「即開府」、「即銓省」、「恭候台福」等語，習為固然；而場屋喧噪，沿以成風，日甚一日，然所司秉公者，亦自帖然。即此可以觀事，可以觀人矣。
前在京中過安福胡同，見兵馬司告示大於巡城御史；後歸家，凡驛丞告示大於知縣；乃富翁之告示僉以朱筆懸之通衢。蓋人之不自分如此，而風俗紀綱可概見矣。
京師惟內官婦人遇轎不下馬，不引避。宋栗庵太宰轉長安街，一老媼面衣不避，隸人誤以為男子，嗬而觸之。媼露面，指太宰面叱曰：「我在京住了五十餘年，這些見了千千萬萬，罕希你這蟻子官？」從者失色，無如之何，亟前行，老媼亦不顧去。太宰到部，笑語同寮曰：「今日悔氣，空氣了老婦人一場大罵。」同寮問故，語以狀，又大笑曰：「也不是蟻子了。」聽者俱失笑。嗟乎！此婦人眼界亦不小矣！
乘輿濟人，孟子以為小惠。今有大臣行長安街攜錢以與丐者，每一出，丐攀號求施，累累綴行不絕，彼自色得，人亦豔而稱之，不知於政體有當否？即不能平天下，獨不能如先朝姚文敏奏令五城收養活人耶？比余官南中，亦有大老行之者，數以諷余，余不應。此老亦悟，雖行之自若，然輒令圉人曰：「勿令朱爺見。」
松筠相公總督江南時，每出，令從者懷白金以施貧子。由是丐者探其出，常什伯隨之。此可為惠而不知為政者。

