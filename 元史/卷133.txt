
卷一百三十三‧列傳第二十　 
塔出
塔出，蒙古札剌兒氏。父札剌台，歷事太祖、憲宗。歲甲寅，奉旨伐高麗，命桑吉、忽剌出諸王並聽節制。其年，破高麗連城，舉國遁入海島。己未正月，高麗計窮，遂內附，札剌台之功居多。
塔出以勳臣子，至元十七年授昭勇大將軍、東京路緫管府達魯花赤。十八年，召見，賜鈔六十錠，旌其廉勤。陞昭毅大將軍、開元等路宣慰使，改遼東宣慰使。二十二年，入覲，帝慰勞久之，且問曰：「太祖命爾父札剌台聖旨，爾能記否？」塔出應對周旋，不踰禮節，帝嘉之，賜以玉帶、弓矢，拜龍虎衛上將軍、東京等路行中書省右丞。復授遼東道宣慰使。
塔出探知乃顏謀叛，遣人馳驛上聞，有旨，命領軍一萬，與皇子愛也赤同力備禦。女直、水達達官民與乃顏連結，塔出遂棄妻子，與麾下十二騎直抵建州。距咸平千五百里，與乃顏黨太撒拔都兒等合戰，兩中流矢。繼知其黨帖哥、抄兒赤等欲襲皇子愛也赤，以數十人退戰千餘人，扈從皇子渡遼水。乃顏軍來襲，塔出轉鬪而前，射其酋帖古歹，中其口，鏃出於項，墮馬死，追兵乃退。遂軍懿州，州老幼千餘人，焚香羅拜道傍，泣曰：「非宣慰公，吾屬無遺種矣。」塔出曰：「今日之事，上賴皇帝洪福，下賴將士之力，吾何功焉。」至遼西羆山北小龍泊，得叛酋史禿林台、盧全等納款書，期而不至，塔出即遣將討擒之，又獲其黨王賽哥。復與曲迭兒大王等戰，破之，將士欲俘掠，塔出一切禁止。與僉院漢爪、監司脫脫台追乃顏餘黨，北至金山，戰捷。帝嘉其功，召賜黃金、珠璣、錦衣、弓矢、鞍勒。
二十八年，賜明珠虎符，充蒙古軍萬戶。是歲，復領軍討哈丹於女直，還攻建州，逐阿海投江死。明年，哈丹涉海南，襲高麗，塔出復進兵討之。入朝，世祖嘉其功，眷遇彌渥，復賜珍珠上服，拜榮祿大夫、遼陽等處行中書省平章政事，兼蒙古軍萬戶，卒於位。
子荅蘭帖木兒，中奉大夫、遼陽省參知政事。
拜延
拜延，河西人。父火奪都，以質子從太祖征河西，太祖立質子軍，號禿魯花，遂以火奪都為禿魯花軍百戶。太宗朝，都元帥紐璘承制以為千戶，從征西川。忽都叛於臨洮，世祖命火奪都等以蒙古、漢軍從大軍往討之。
火奪都卒，拜延襲。至元九年，制授征行千戶，佩金符。十年，宋師侵成都，四川僉省嚴忠範遣拜延迎擊，大敗之。又從行省也速帶兒攻嘉定，從行院忽敦取瀘、敘，攻重慶，數有戰功。十二年，行院承制以為東西兩川蒙古漢軍萬戶。緫帥汪田哥用兵忠州，命拜延將兵二千，往涪州策應之。宋人伺知田哥回，以舟師順流而下，邀於青江，拜延引兵馳赴，擒其部將李春等十七人，取其軍資，焚其戰艦。
十三年，瀘州復叛，行院遣拜延領兵趨瀘之珍珠堡，敗其將王世昌，俘掠其民人孳畜，移兵戍暗溪寨。宋合州兵來援，拜延生擒百餘人，戮之，遂克瀘州。行院副使卜花進兵圍重慶，遣拜延將兵游擊，獲大良平李立所遣諜者四人。重慶降，制授宣武將軍、蒙古漢軍緫管。
十九年，從緫帥汪田哥入見，陞懷遠大將軍、管軍萬戶，改賜金虎符，卒。子荅察兒嗣，授明威將軍、興元金州萬戶府達魯花赤。
也罕的斤
也罕的斤，匣剌魯人。祖匣荅兒密立，以斡思堅國哈剌魯軍三千來歸於太祖，又獻羊牛馬以萬計。以千戶從征回回諸國，又從睿宗及折別兒諭降河西諸城，後從攻臨洮死焉。父密立火者，從太宗滅金，又從憲宗攻蜀，為萬戶府達魯花赤，歿于軍。
中統二年，也罕的斤為千戶，數有戰功，下五花、石城、白馬等寨。至元七年，宋兵入成都，也罕的斤以兵四百人與之相拒四日，宋兵退，追擊於眉州，大破之，授蒙古匣剌魯河西漢軍萬戶，戍眉州。從圍嘉定，築懷遠寨以守其要害，宋兵出戰，輒敗。
十二年，入朝，賜對衣、玉束帶、白金百兩，加昭勇大將軍、上萬戶，益兵萬人。會圍重慶，盡督馬湖江兩岸水陸軍馬。十四年，從圍瀘州，攻神臂門，先登拔之。從行樞密副使卜花攻重慶，屯佛圖關，屢戰有功，移屯堡子頭，宋守將趙安開門降。重慶既平，復將其衆，略地思州，得降將百餘人，加昭毅大將軍。帝以西川新附，選能鎮撫之者，授嘉定軍民、西川諸蠻夷部宣撫司達魯花赤，增戶萬餘。進奉國上將軍、四川宣慰使、都元帥。
十七年，征斡端，拜雲南行省參知政事。二十一年，與右丞太卜、諸王相吾荅兒分道征緬，造舟於阿昔、阿禾兩江，得二百艘，進攻江頭城，拔之，獲其銳卒萬人，命都元帥袁世安守之。且圖其地形勢，遣使詣闕，具陳所以攻守之方。
先是，既破江頭城，遣黑的兒、楊林等諭緬使降，不報，而諸叛蠻據建都太公城以拒大軍，復遣僧諭以禍福，反為所害，遂督其軍水陸並進，擊破之，建都、金齒等十二城皆降，命都元帥合帶、萬戶不都蠻等以兵五千戍之。二十八年，改四川行樞密副使，卒。
子二人：火你赤的斤，雲南都元帥；也連沙，襲蒙古軍萬戶。
葉仙鼐
葉仙鼐，畏吾人。父土堅海牙，以才武從太祖、太宗平金及西夏，俱有功。
仙鼐幼事世祖於潛藩，從征土蕃、雲南，常為前驅。歲己未，伐宋，至鄂州，先登奪其外城。中統元年，從征阿里不哥，與其黨遇，大呼馳擊之，其衆駭潰，賞白金貂裘。明年，討李璮，以功賞白金五百兩。授西道都元帥、金虎符、土蕃宣慰使。仙鼐素熟夷情，隨地阨塞設屯鎮撫之，恩威兼著，頑獷皆悅服。賜金幣鈔及玉束帶。為宣慰使歷二十四年，遷雲南行省平章政事。尋改江西行省平章政事。巨盜鍾明亮積年為害，仙鼐討擒之。
至元三十一年，成宗即位，召還，賜玉帶，改陝西行省平章政事。謝事歸隴右，十年卒。贈協恭保節功臣、太保、儀同三司、上柱國、鞏國公，諡敏忠。
子完澤，太子詹事，進金紫光祿大夫、中書平章政事。
脫力世官
脫力世官，畏吾人也。祖八思忽都探花愛忽赤，國初領畏吾、阿剌溫、滅乞里、八思四部，以兵從攻四川，歿于軍。父帖哥朮探花愛忽赤，憲宗命長渴密里及曲先諸宗藩之地。渾都海、阿藍荅兒叛，執帖哥朮械繫之。帖哥朮破械脫走，入覲世祖，賜金符，襲父職，命率所部兵就征之，以功賜衣服、弓矢、鞍勒。又命從諸王奧魯赤討建都，平之，陞昭勇大將軍、羅羅斯副都元帥、同知宣慰司事。至西蕃境上，蕃酋必剌充遮道不得進，帖哥朮戰卻之，道遂通。事聞，賜金虎符，賞白金及衣二襲。卒於官。
脫力世官襲職，為武德將軍、羅羅斯副都元帥、同知宣慰司事。其所部有產金戶叛服不常，脫力世官往討平之。定昌路緫管谷納叛，與其千戶阿夷謀率衆渡不思魯河，脫力世官引兵戰，擒阿夷，殺之。德平路落來民又叛，脫力世官又討平之。
亦奚不薛地未附，民多立寨，依險自保。詔雲南行省調羅羅斯蒙古軍四百人，羅羅章六百人，屬脫力世官，從左丞愛魯往討之。脫力世官先至，拔其寨。愛魯命率兵攻羅羽，抵落穿，奪其關，獲馬牛羊以給士卒；又命與萬戶兀都蠻攻怯兒地，其酋長阿失據山寨不下，脫力世官先登，破之。愛魯遂命脫力世官緫左手四翼兵，討平亦奚不薛。又有蠻子童者，立寨於納土原山，行省復命脫力世官以蒙古、爨、僰軍與行省參政阿合八失攻之，子童窮蹙，遂降。進兼管軍副萬戶。蠻細狗、折興等及威龍州判官阿遮皆憑險為亂，脫力世官夜入據其寨，賊散走，遣兵搜山谷，獲阿遮於深菁，斬之，籍其民五百餘戶為農。
脫力世官入覲，授三珠虎符，加懷遠大將軍、羅羅斯宣慰使，兼管軍萬戶。既還治，括戶口，立賦稅，以給屯戍。昌州蘇你、巴翠等作亂，脫力世官以雲南王命討降之，徙其衆於昌州平川。鎮守千戶任世祿以所部二千人乘間遁去，屯威龍州，脫力世官先據其要路阨之，世祿降。未幾入覲，卒於京師。
子唆南班，由宿衛襲職，佩三珠金虎符，官至鎮國上將軍。
忽剌出
忽剌出，蒙古氏。曾祖阿察兒，事太祖，為博兒赤。祖赤脫兒，從太宗征欽察、康里、回回等國有功，為涿州達魯花赤，卒。伯父哈蘭朮襲職，佩金符，以功稍遷益都路蒙古萬戶，歿於軍。
忽剌出襲哈蘭朮職，初授昭勇大將軍。至元十二年，攻宋六安軍，行省命領諸軍戰艦，遇宋軍，敗之，有旨褒賞。軍次安慶，忽剌出及參政董文炳領山東諸軍與宋孫虎臣等戰於丁家洲，大敗之，俘其將校三十七、軍五千、船四十。戰於朱金沙，又敗之。七月，及宋人戰於焦山江中，時丞相阿朮督戰，忽剌出與董文炳冒矢石沿流鏖戰八十里，身被數傷，裹創殊死戰。宋張殿帥攻呂城，忽剌出與萬戶懷都生擒之。從下常州，略地蘇、湖、秀州，至長橋，大敗宋軍。大軍至臨安，伯顏命忽剌出守浙江亭及北門，敗揚州軍於揚子橋，又敗真州軍，追李庭芝至通州海口，盡降淮東諸州。江南平，加昭毅大將軍，尋遷湖州路達魯花赤。
十四年，進鎮國上將軍、淮東宣慰使。奉旨屯守上都，改嘉議大夫、行臺御史中丞。陞資善大夫、福建行省左丞。遷江淮行省，除右丞。拜榮祿大夫、江浙行省平章政事，以疾卒。
重喜
重喜，束呂糾氏。祖塔不已兒，事太宗，為招討使徵信安、河南，授金虎符，改徵行萬戶，卒。父脫察剌襲職，歲己未，從南征，破十字寨。時重喜從行，戰亦屢捷，左足中流矢，勇氣益倍，世祖親勞之，曰：「汝年幼，能為朕宣力如是，深可嘉尚。」父卒，重喜襲職。
中統三年，從征李璮有功。四年，命領兵鎮莒州。至元二年，奉旨築十字路城，備守禦，重喜常率兵游擊。四年，從抄不花征泗州。時蔡千戶為宋兵所圍，重喜奮戰，救之。五年，入覲，帝嘉其功，賜白金、金鞍、弓矢。修正陽城。
十一年，宋兵圍正陽，從大軍戰，敗之。十二年，從下漣海諸城，又敗宋將李提轄，遂駐兵瓜洲。十三年夏六月，宋都統姜才率師來攻，迎戰，卻之。秋七月，從大軍襲擊宋將李庭芝於泰州，進昭勇大將軍、婺州路緫管府達魯花赤，卒。子慶孫襲。
旦只兒
旦只兒，蒙古荅荅帶人。至元七年，從征蜀，敗宋兵於馬湖江，斬首百餘級。九年，從征建都蠻。十一年，從攻嘉定，敗宋兵於夾江，又從攻下瀘、敘諸州，進圍重慶，敗宋將張萬。瀘州叛，諸軍將攻瀘，旦只兒先將其衆據紅米灣，與宋兵戰，敗之。進至安樂山，復敗宋軍，斬首五百餘級，獲戰艦四。宋兵邀漕舟於安樂山，擊走之，遂破其石磐寨。十四年春，抵瀘州，奪其戰艦五艘，還至安樂山，復與宋兵戰，殺數十人，從諸軍拔瀘州。張萬舉兵欲向合州，旦只兒以銳卒千人邀擊於龍坎，斬首百餘級，萬引卻。賜銀符，授管軍千戶。
從征斡端，至甘州。賜金符，陞緫管。十九年，從諸王合班、元帥忙古帶軍至斡端，與叛王兀盧等戰，勝之。二十年，諸王八巴叛，以兵來攻，旦只兒獨破其五百餘衆，拔亡卒二千餘人以出，進副萬戶，還戍長寧軍。宋好止寨以兵來襲，旦只兒擊走之，斬首百餘級，生獲三十餘人。二十六年，賜金虎符，授信武將軍、平陽等路萬戶府達魯花赤，卒。子建都不花襲。
脫歡
脫歡，札剌兒台氏。祖菊者。父脫端，為萬戶，從皇子闊出、忽都禿略汴、宋、睢、宿等州。歲癸丑，鎮蔡州。脫端卒，子不花襲。不花卒，弟阿藍荅兒襲。阿藍荅兒卒，弟長壽襲，並為千戶守蔡。
長壽卒，脫歡襲，加武略將軍，佩金符。從丞相阿朮攻陽邏堡，累有戰功。渡江攻鄂漢諸州，下之。會宋軍於丁家洲，脫歡突入，奪戰艦數艘，攻建康、太平等郡，下之。宋都統姜才攻揚子橋堡，脫歡率精兵出堡東逆之，斬殺幾盡，俄而宋軍復集堡北，遂奮擊走，追至揚州，殺傷甚衆。會萬戶昔里罕入朝，道滁州，為宋兵所遮，擊敗宋兵，出昔里罕。從攻揚州，至泥湖，遇宋軍，奪三十餘艘，遂進兵蘇州，與宋軍戰，擒柳奉使。
至元十三年，右丞相遣脫歡援高郵軍，未至二十里，會宋將率兵來漕高郵粟，與戰擒之。有頃，宋高郵都統復率二萬人至，擊敗之。
十四年春，授懷遠大將軍、太平路緫管府達魯花赤。會只里瓦帶寇北邊，帝命脫歡往討之，戰，左臂中流矢二，帝慰勞之，賜鎧甲、弓矢、鞍勒、鈔千五百緡。十五年春，從親王斡魯忽台、丞相孛羅西征有功，加定遠大將軍、福州路緫管府達魯花赤。平閩盜，改武昌路，卒。
完者都拔都
完者都拔都，欽察氏，其先彰德人。以才武從軍。歲己未，從世祖攻鄂州，登城斬馘，賞銀五十兩。中統三年，從諸王合必赤征李璮於濟南，力戰有功。至元四年，從萬戶木花里掠地荊南，至襄陽，與宋兵戰，屢勝之。遂為梯登樊城，焚樓櫓，勇冠三軍。十一年，授武略將軍、彰德南京新軍千戶。攻沙洋、新城，始授金符，領丞相伯顏帳前合必赤軍。渡江論功，改武義將軍。戰於丁家洲及揚子橋、焦山，破常州，入臨安，攻泰州新城皆預焉。
江南歸附，入見，賜號拔都兒，佩金虎符，遷信武將軍、管軍緫管、高郵軍達魯花赤。首以興學勸農為務，四方則之。郡有虎傷人，手格殺之。既而高郵陞為路，進懷遠大將軍、高郵路達魯花赤。十六年，進昭勇大將軍、管軍萬戶。
十八年，閩賊陳吊眼作亂，擢鎮國上將軍、福建等處征蠻都元帥，賜翎根甲，命往討之。破其營，擒吊眼，至漳州斬以示衆。加管軍萬戶，兼高郵路達魯花赤，賞賜無筭。二十三年，進驃騎衛上將軍、江浙等處行中書省左丞，仍管軍萬戶。遷浙西行中書省右丞，行浙西宣慰使。二十七年，轉資德大夫、江西等處行樞密院副使，兼廣東宣慰使。
元貞元年，入朝，拜榮祿大夫、江浙等處行中書省平章政事。卒於官，年五十九。贈效忠宣力定遠功臣、開府儀同三司、太尉、上柱國，追封林國公，諡武宣。
失里伯
失里伯，蒙古人。祖怯古里禿，從太祖經略西夏有功。又隸諸王朮赤台，領寶兒赤，與金人戰，歿於陣。父莫剌合嗣，從征阿藍荅兒亦有功，世祖賜以白金五十兩。
失里伯世其職，由樞密院斷事官為河南行中書省斷事官。至元七年，佩金虎符，引水軍四萬攻襄陽。八年七月，宋將范文虎來援，失里伯敗其軍，進圍樊城，先登。戰於鹿門，與諸軍擒其將張貴。十年，遷昭勇大將軍，為耽羅國招討使。奉旨入見上都，改管軍萬戶，領襄陽諸路新軍。從丞相伯顏等渡江，破獨松關，下長興，取湖州，行安撫司事。
十四年，授湖州緫管，進鎮國上將軍、淮西道宣慰使。十八年卒。子塔剌赤，曲靖等路宣慰使。
孛蘭奚
孛蘭奚，雍吉烈氏，世居應昌。祖忙哥，以後族備太祖宿衛。父律實，狀貌魁偉，有謀，善騎射。太宗嘗問以軍旅之事，應對稱旨，即命為千戶。尋以為齊王府司馬。後從睿宗伐金有功，詔還宿衛，以疾卒。
孛蘭奚英邁有父風，幼孤，能自刻厲如成人，暇日習弓馬，夜則讀書。其母嘗訓之曰：「汝父忠勇絕人，天不假年，汝能自立，則汝父歿無憾矣。」孛蘭奚由是感激，期以成父之志。從軍有功，襲父官，為齊王司馬。
世祖親征乃顏，以齊王兵從，兵始交，孛蘭奚躍馬陷陣，斬其旗，所嚮披靡，世祖遙望見壯之。有頃，乃顏兵遁走，孛蘭奚馳歸以捷聞。世祖大悅，勞之曰：「無忝汝父矣。」賜黃金五十兩、金織文二匹，授宣威將軍、信州路達魯花赤。時江南初附，布宣上意，與民更始。期年，郡中大治，部使者以聞，帝獎嘆久之，即遣使賜以上尊。俄以疾卒，年三十三。贈河間路達魯花赤，追封范陽郡侯。
子脫穎溥化，歷監察御史、河南廉訪副使、郴州路達魯花赤。
怯烈
怯烈，西域人，世居太原，由中書譯史從平章政事賽典赤經略川、陝。至元十二年，立雲南行省，署為幕官，諸洞蠻夷酋長款附，怯烈功居多。十五年，分省大理，會緬人入寇，怯烈即以戰具資軍士，討平之，授行中書省左右司員外郎。
十八年，平章納速剌丁遣詣闕敷奏邊事，世祖愛其聰辨練達，錫虎符，拜鎮西平緬麓川等路宣撫司達魯花赤，兼管軍招討使。成都、烏蒙諸驛阻絕，怯烈市馬給傳，往來便之。俄被召上京，問以征緬事宜，奏對稱旨，賜幣帛及翎根甲。諸王相吾荅兒、右丞太卜征緬，命怯烈率兵船為鄉導，拔其江頭城，振旅而還。復從雲南王入緬，緫兵三千屯鎮驃國，設方略招徠其黨，由是復業者衆。
後入覲，世祖慰勞之，詢以緬國始末。擢正議大夫、僉緬中行中書省事，佩金符。頒詔於緬，宣布威德，緬王稽顙稱謝，遣世子信合八的入貢。遷通奉大夫、雲南諸路行中書省參知政事。進資善大夫、雲南諸路行中書省左丞。大德四年，以疾卒。
暗伯
暗伯，唐兀人。祖僧吉陀，迎太祖於不倫荅兒哈納之地。太祖嘉其效順，命為禿魯哈必闍赤，兼怯里馬赤。父禿兒赤襲職，事憲宗，累官至文州禮店元帥府達魯花赤。
暗伯弱冠入宿衛，性嚴重剛果，有大志。嘗親迎於燉煌，阻兵不得歸，乃客居於于闐宗王阿魯忽之所。世祖遣薛徹乾等使阿魯忽以通好，阿魯忽留使者數年弗遣，暗伯悉以己馬駝厚贐之，令逃去。薛徹乾等得脫歸，具以白世祖，世祖稱歎久之。既而命元帥不花帖木兒等征于闐，暗伯乘間至行營，見薛徹干於帳中，薛徹干曰：「公之忠義，已上聞矣。」不花帖木兒遂承制命暗伯權充樞密院客省使。俄有旨護送暗伯妻子來京師。
未幾，宗王乃顏叛，世祖親征，暗伯在行間，屢捷，命為克流速不魯合不周兀等處萬戶。又諸王哈魯、駙馬禿綿荅兒等叛，暗伯率所部兵戰於克流速石巴禿之地，身中七創，所乘馬亦中二矢，自旦至晡，鏖戰愈力，刺禿綿荅兒殺之，生擒哈魯以獻。世祖嘉其功，命長唐兀衛，兼僉樞密院事。凡分立諸色五衛軍職、襲替屯戍之法，多所更定。歷同僉、副樞、同知，至知樞密院事，以疾終於位。贈推忠保節功臣、資善大夫、甘肅等處行中書省右丞、上護軍、寧夏郡公，諡忠遂。
子阿乞剌，知樞密院事；亦憐真班，湖廣省左丞。
也速兒
也速兒，康里人。父愛伯，伯牙兀氏。太祖時率衆來歸。初，以五十戶從軍南征，力戰而死。也速兒世其官。從丞相伯顏經略襄樊，攻百丈山、鸛子灘功居最。及襄樊圍合，即被甲先登，賞銀鈔百兩。明年，破復州，殺其將，以功陞百戶。主帥言賞不足其勞，世祖賜金符，加為千戶，督五路招討。至元十六年，改金虎符，管軍緫管。
江南平，錄功，進懷遠大將軍、管軍萬戶。領江淮戰艦數百艘，東征日本，全軍而還。有旨，特賜養老一百戶，衣服、弓矢、鞍轡有加。二十二年，移鎮泰州。時籍民丁為兵，得萬人，以也速兒為欽察親軍指揮使統之。大德三年，以疾卒。
子七人：曰教化的；曰黑廝，襲父職，以疾卒；曰黑的，牧馬同知；曰延壽，襲兄職；曰拜顏，領哈剌赤；曰完澤帖木兒，廣德路萬戶達魯花赤；曰哈剌章。
昔都兒
昔都兒，欽察氏。父禿孫，隸蒙古軍籍。中統三年，從丞相伯顏討李璮叛，以功授百戶。至元十年，告老，以昔都兒代之。
十一年，昔都兒從大軍南征，攻取襄陽、唐、鄧、申、裕、鈞、許等州，累功授忠顯校尉、管軍緫把，賜銀符，將其父軍。十四年，從諸王伯木兒追擊折兒凹台、岳不忽兒等於黑城哈剌火林之地，平之。十七年，賜金符，陞武略將軍、侍衛軍百戶。時亡宋猶有未附城邑，昔都兒言於省，願自舉兵下之，省從其請，諸城聞風而附。
二十四年，賜虎符，進宣武將軍、漢洞右江萬戶府達魯花赤。是年秋七月，領洞軍從鎮南王征交趾。冬十月，至其境，駐兵萬劫，右丞阿八赤命進兵，拔其一字城，射交人，奪其戰艦七。明年春正月，大兵進逼偽興道王居，與交人戰於塔兒山，奮戈撞擊之，右臂中毒矢，流血盈掬，灑血奮戰，射死交人二十餘，仍督諸軍乘勝繼進，大敗之，遂入其都城。四月，戰於韓村堡，擒其將黃澤。是夜二鼓，交人突至，謀劫營，官軍堅壁以待，敵失計，詰旦，鳴鼓出營，交人卻，追殺甚衆。還營，立木柵，增邏卒，交人不敢犯。五月，鎮南王引兵還，以昔都兒為前軍，行次陷泥關，戰數十合，交人卻，遂還迎鎮南王於女兒關。交人四萬餘截其要道，時我軍乏食，且疲於戰，將佐相顧失色，昔都兒率勇士奮戈衝擊之，交人卻二十餘里，遂得全師而還。鎮南王閔其勞，命樞密臣奏陞其秩。
二十六年，賜虎符，授廣威將軍、炮手軍匠萬戶府達魯花赤。大德二年卒。子也先帖木兒襲。
