
元史 卷一百四十四 列傳第三十一
　　答里麻，高昌人。大父撒吉斯，為遼王傅，世祖稱其賢。從討李璮，以勛授山東行省大都督。答里麻弱冠入宿衛。大德十一年，授御藥院達魯花赤，遷回回藥物院，尋出僉湖北、山南兩道廉訪司事，召拜監察御史。時丞相帖木迭兒專權貪肆，答里麻帥同寅亦憐真、馬祖常劾其罪。高昌僧恃丞相威，違法娶婦南城，答里麻詰問之，奮不顧利害，風紀由是大振。擢河東道廉訪副使。隰州村民賽神，因醉毆殺姚甲，為首者乘鬧逃去，有司逮同會者系獄，歷歲不決。答里麻曰：「殺人者既逃，存亡不可知，此輩皆詿誤無罪，而反桎梏耶？」悉縱之。至治元年，帖木迭兒復相，以復仇為事，答里麻辭去。明年，改燕南道廉訪副使。開州達魯花赤石不花歹頗著政績，同僚忌之，嗾民誣其與民妻俞氏飲。答里麻察知俞氏乃八十老嫗，石不花歹實不與飲酒，於是抵誣告者罪，石不花歹復還職。行唐縣民斫桑道側，偶有人借斧削其杖，其人夜持杖劫民財，事覺，並逮斧主與盜同下獄。答里麻原其未嘗知情，即縱之。深州民媼怒毆兒婦死，婦方抱其子，子亦誤觸死。媼年七十，同僚議免刑，答里麻不可，曰：「國制，罪人七十免刑，為其血氣已衰，不任刑也。媼既能殺二人，何謂衰老？」卒死獄中。至治元年，除濟寧路總管，興學勸農，百廢具修，府無停事。濟陽縣有牧童持鐵連結擊野雀，誤殺同牧者，系獄數歲。答里麻曰：「小兒誤殺同牧者，實無殺人意，難以定罪。」罰銅遣之。泰定元年，升福建廉訪使。朝廷遣宦官伯顏催督繡段，橫取民財，宣政院判官術鄰亦取賂於富僧，答里麻皆劾之。遷浙西廉訪使。會文宗發江陵，阿兒哈禿來諭旨，求賂不獲，還譖於朝，召至京，處以重罪。比至，帝怒解，遷上都同知留守。
　　天曆二年八月，明宗崩，文宗入正大統，使者旁午。答里麻朝暮盡力，事無缺失，帝特賜錦衣以嘉之。天曆三年，遷淮東廉訪使。明年，召拜刑部尚書。國制，新君即位，必賜諸王、駙馬、妃主及宿衛官吏金帛。答里麻曰：「必唱名給散，無虛增之數。」國費大省，帝復賜黃金腰帶以旌其能。元統元年，升遼陽行省參知政事。高麗國使朝京，道過遼陽，謁省官，各奉布四匹、書一幅，用征東省印封之。答里麻詰其使曰：「國制，設印以署公牘、防奸偽，何為封私書？況汝出國時，我尚在京，未為遼陽省官，今何故有書遺我？汝君臣何欺詐如是耶？」使辭屈，還其書與布。元統三年，遷山東廉訪使。時山東盜起，陳馬騾及新李白晝殺掠。答里麻以為官吏貪污所致，先劾去之而後上擒賊方略。朝廷嘉納之，即遣兵擒獲，齊魯以安。除大都路留守。帝宴大臣於延春閣，特賜答里麻白鷹以表其貞廉。帝嘗命答里麻修七星堂，先是，修繕必用赤綠金銀裝飾，答里麻獨務樸素，令畫工圖山林景物，左右年少皆不然。是歲秋，車駕自上京還，入觀之，乃大喜，以手撫壁嘆曰：「有心哉，留守也！」賜白金五十兩、錦衣一襲。至正六年，升河南行省右丞，改翰林學士承旨。至正七年，遷陝西行台中丞，時年六十九。致事後，召商議中書平章政事，不拜，全俸優養終身。
　　月魯帖木兒，卜領勤多禮伯台氏。曾祖貴裕，事太祖，為管領怯憐口怯薛官。祖合剌，襲父職，事世祖。父普蘭奚，由宿衛為中書右司員外郎，與丞相哈剌哈孫建議迎立武宗，累遷至山北遼東道肅政廉訪使。月魯帖木兒幼警穎，讀書強記，俶儻有大志。年十二，成宗命與哈剌哈孫之子脫歡同入國學。仁宗時入宿衛，一日，帝顧問左右曰：「斯人容貌不凡，誰之子耶？」左右忘其父名，月魯帖木兒即對曰：「臣父普蘭奚也。」帝曰：「汝父贊謀以定國難，朕未嘗忘。」因命脫忽台傳旨四怯薛扎撒火孫，令常侍禁廷，毋止其入。哈剌哈孫欲用為中書蒙古必闍赤，輒辭焉。哈剌哈孫曰：「汝年幼，欲何為乎？」對曰：「欲為御史爾。」人壯其志。久之，遂拜監察御史，巡按上都，劾奏太師、右丞相帖木迭兒受張弼賕六萬貫，貸死。帝怒，碎太師印，賜月魯帖木兒鈔萬貫，除兵部郎中，拜殿中侍御史。遷給事中、左侍儀、同修起居注。尋為右司郎中，賜坐便殿，帝顧左右謂曰：「月魯帖木兒識量明遠，可大用者也。」他日，帝語近臣曰：「朕聞前代皆有太上皇之號，今皇太子且長，可居大位，朕欲為太上皇，與若等游觀西山以終天年。」御史中丞蠻子、翰林學士明里董阿皆稱善。月魯帖木兒獨起拜曰：「臣聞昔之所謂太上皇，若唐玄宗、宋徽宗，皆當禍亂，不得已而為之者也。願陛下正大位，以保萬世無疆之業，前代虛名，何足慕哉！」帝善其對。
　　仁宗崩，帖木迭兒復入中書，據相位。參議乞失監以受人金帶系獄，帖木迭兒乃使乞失監訴月魯帖木兒為御史時誣丞相受賕。皇太后命丞相哈散等即徽政院推問不實，事遂釋。帖木迭兒乃奏以月魯帖木兒為山東鹽運司副使，降亞中大夫為承事郎，期月間鹽課增以萬計。丁外艱，扶喪西還。擢山南江北道肅政廉訪副使。泰定初，遷汴梁路總管，再調總管武昌，以養親不赴。致和元年，河南行省平章伯顏矯制起月魯帖木兒為本省參知政事，共議起兵。月魯帖木兒固辭曰：「皇子北還，問參政受命何人，則將何辭以對？」伯顏怒。會明里董阿迓皇子過河南，而月魯帖木兒為御史時嘗劾其娶娼女冒受封，明里董阿因說伯顏收之，丞相別不花亦與之有隙，乃謫月魯帖木兒乾寧安撫司安置。至順四年，移置雷州。
　　至元六年，順帝召之還。至正二年，入覲，帝欲留之，以母喪未葬辭。四年，乃起同知將作院事。尋除大宗正府也可札魯花赤。九年，由太醫院使拜翰林學士承旨、知經筵事。進讀之際，引援經史，一本於王道，帝嘉納焉。十二年，江南諸郡盜賊充斥，詔拜月魯帖木兒平章政事，行省江浙，因言於丞相脫脫曰：「守御江南，為計已緩，若得從權行事，猶有可為。」不從。陛辭，賜尚醖、御衣、弓矢、甲冑、衛卒十人、鈔萬五千貫以行。比至鎮，引僚屬集父老詢守備之方，招募民兵數千人，號令明肅。統師次建德，獲首賊何福斬於市，遂復淳安等縣，俘獲萬餘人，復業者三萬餘家。是年七月，次徽州，以疾卒於軍中。
　　卜顏鐵木兒，字珍卿，唐兀吾密氏。性明銳倜儻，早備宿衛，歷事武宗、仁宗、英宗。天曆初，由太常署丞拜監察御史，升殿中侍御史，累除大都路達魯花赤、都轉運鹽使、肅政廉訪使，由行中書省參知政事升左右丞，擢行御史臺中丞，遂拜江浙行省平章政事。至正十二年春，蘄、黃賊徐壽輝遣兵陷湖廣，侵江東、西，詔卜顏鐵木兒率軍討之。卜顏鐵木兒益募壯健為兵，得驍勇士三千人、戰艦三百艘。時湖廣平章政事也先帖木兒、江西平章政事星吉、江南行台御史中丞蠻子海牙皆以兵駐太平，宿留不進。卜顏帖木兒至，乃與俱前。賊方聚丁家洲，官軍猝與遇，奮擊敗之，遂復銅陵縣，擒其賊帥，復池州。遂分遣萬戶普賢奴屯陽陵，王建中屯白面渡，閭兒討無為州，而自率鎮撫不花、萬戶明安駐池口，以防遏上流，為之節度。已而江州再陷，星吉死之。蠻子海牙及威順王寬徹普化軍俱潰而東。安慶被圍益急，遣使來求援。諸將皆欲自守信地，卜顏鐵木兒曰：「何言之不忠耶！安慶與池止隔一水，今安慶固守，是其節也，而救患之義，我其可緩。且上流官軍雖潰，然皆百戰之餘，所乏者錢穀器具而已，吾受命總兵，其可視之而不恤哉！」即大發帑藏以周之，潰軍皆大集，而兩軍之勢復振，安慶之圍遂解。
　　十三年三月，賊眾復來攻池州，眾且十萬，諸縣皆應之。卜顏帖木兒會諸將謀曰：「賊表里連結，若俟其築壘成而坐食諸縣之粟，破之實難。今新至疲弊，如乘其驕惰，盡銳攻之，則頃刻之間功可成矣。」眾曰：「諾。」遂分番與戰，果大敗之，擒其偽帥，俘斬無算，諸縣復平，遂乘勝率舟師以進。五月，與戰於望江，又戰小孤山及彭澤，又戰龍開河，皆破走之。進復江州，留兵守之。七月，進兵攻蘄州，擒其偽帥鄒普泰，遂克其城。進兵道士洑，焚其柵，抵蘭溪口。賊之巢曰黃連寨，又克而殲之。分兵平兩巴河，於是江路始通。十一月，與蠻子海牙、四川行省參知政事哈臨禿、左丞桑禿失里、西寧王牙罕沙軍合，而湖廣左丞伯顏不花等軍皆會。十二月，分道進攻蘄水縣，拔其偽都，獲偽將相而下四百餘人，徐壽輝僅以身免。以功詔賜上尊、黃金帶。時丞相脫脫方總戎南征，聞諸賊皆已破，乃檄伯顏不花征淮東，蠻子海牙守裕溪口，威順王還武昌，而卜顏鐵木兒獨控長江。十六年六月，復以軍守池州。十一月，卒。
　　卜顏鐵木兒持身廉介，人不敢幹以私，其為將，所過不受禮遺宴犒，民不知有兵。性至孝，幼養於叔父阿術，事之如親父。常乘花馬，時稱為花馬兒平章雲。
　　星吉，字吉甫，河西人。曾祖朵吉，祖搠思吉朵而只，父搠思吉，世事太祖、憲宗、世祖為怯里馬赤。星吉少給事仁宗潛邸，以精敏稱。至治初，授中尚監，改右侍儀，兼修起居注。拜監察御史，有直聲。自是十五遷為宣政院使，出為江南行御史臺御史大夫。時承平日久，內外方以觀望為政，星吉獨持風裁，御史行部，必敕厲而遣之。湖東僉事三寶住，儒者也，性廉介，所至搏貪猾無所貸。御史有以自私請者，拒不納，則誣以事劾之。章至，星吉怒曰：「若人之廉，孰不知之，乃敢為是言耶！」即奏杖御史而白其誣。執政者惡之，移湖廣行省平章政事。湖廣地連江北，威順王歲嘗出獵，民病之。又起廣樂園，多萃名倡巨賈以網大利，有司莫敢忤。星吉至，謁王，王闔中門，啟左扉，召以入。星吉引繩床坐王中門西，言曰：「吾受天子命來作牧，非王私臣也，焉得由不正之道入乎！」閽者懼，入告王，王命啟中門。星吉入，責王曰：「王帝室之懿，古之所謂伯父叔父者也。今德音不聞，而騁獵宣淫，賈怨於下，恐非所以自貽多福也。」王急握星吉手謝之，為悉罷其所為。有胡僧曰小住持者，服三品命，恃寵橫甚，數以事凌轢官府。星吉命掩捕之，得妻妾女樂婦女十有八人，獄具，罪而籍之，由是豪強斂手，貧弱稱快。
　　至正十一年，汝、潁妖賊起，會僚屬議之，或曰：「有鄭萬戶，老將也，宜起而用之。」星吉乃命募士兵，完城池，修器械，嚴巡警，悉以其事屬鄭。賊聞之，遣其黨二千來約降。星吉與鄭謀曰：「此詐也，然降而卻之，於是為不宜，宜受而審之可也。」果得其情，乃殲之，械其渠魁數十人以俟命。適有旨召為大司農。同僚受賊賂，且嫉其功，乃誣鄭罪，釋其所械者。明日，賊大至，內外響應，城遂陷。武昌之人駢首夜泣曰：「大夫不去，吾豈為俘囚乎？」星吉既入見，具陳賊本末。帝大喜，命賜食。時宰不悅，奏為江西行省平章政事，員外置。星吉至江東，詔令守江州。時江州已陷，賊據池陽。太平官軍止有三百人，賊號百萬，眾皆欲走。星吉曰：「畏賊而逃，非勇也；坐而待攻，非智也。汝等皆有妻子財物，縱逃其可免乎？」乃貸富人錢，募人為兵。先是，行台募兵，人給百五十千，無應者。至是，星吉募兵，人五十千，從爭赴之，一日得三千人。乃具舟楫直趨銅陵，克之。又破賊白馬灣。賊敗走，分兵躡之，抵白湄。賊窮急，回拒官軍，官軍乘勝奮擊，賊盡殪，擒其渠魁周驢，奪船六百艘，軍聲大振，遂復池州。乃命諸將分道討賊，復石埭諸縣。賊復來攻，命王惟恭列陣當之，鋒始交，出小艦從旁橫擊，大破走之，進據清水灣。伺者告賊艦至自上流，順風舉帆，眾且數十倍，諸將失色。星吉曰：「無傷也，風勢盛，彼倉卒必不得泊，但伏橫港中偃旗以待，俟過而擊之，無不勝矣。」風怒水駛，賊奄忽而過，乃命舉旗張帆鼓譟而薄之，官軍殊死戰，風反為我用，又大破之。時賊久圍安慶，捷聞，遽燒營走。進復湖口縣，克江州，留兵守之。命王惟恭柵小孤山，而星吉自據番陽口，綴江湖要衝以圖恢復。
　　時湖廣已陷，江西被圍，淮、浙亦多故，卒無繼援之者，日久糧益乏，士卒咸困。或曰：「東南完實，盍因糧以圖再舉乎？」星吉曰：「吾受命守江西，必死於此。」眾莫敢復言。有頃，賊乘大船四集，來攻我軍，取蒹葦編為大筏，塞上下流火之。我軍力戰，眾死且盡。星吉之從子伯不華與親兵數十人死之。星吉猶堅坐不動。賊發矢射星吉，乃昏仆。賊素聞星吉名，不忍害，舁置密室中，至旦乃蘇。賊羅拜，爭饋以食。星吉斥之，遂不復食。凡七日，乃自力而起，北面再拜曰：「臣力竭矣。」遂絕，年五十七。
　　星吉為人公廉明決，及在軍中，能與將士同甘苦，以忠義感激人心，故能以少擊眾、得人死力雲。
　　福壽，唐兀人。幼俊茂，知讀書，尤善應對。既長，入備環衛，用年勞授長寧寺少卿，改引進使，升知侍儀使，進正使。出為饒州路達魯花赤，擢淮西廉訪副使。入為工部侍郎，僉太常禮儀院事，拜監察御史，改戶部侍郎，升尚書，出為燕南廉訪使，又五遷為同知樞密院事。至正十一年，潁州以賊反告，時車駕在上都，朝堂皆猶豫未決，欲驛奏以待命。福壽獨以謂「比使得請還，則事有弗及矣」。於是決議調兵五百，遣衛官哈剌章、忻都、怯來討之而後以聞。順帝善其處事得宜，明年，改也可札魯忽赤。未幾，出為淮南行省平章政事。是時濠、泗俱已陷，師久無功。福壽至，督戰甚急，而上游賊勢甚洶湧，福壽乃議築石頭，斷江面，守御有方，眾恃以為固。
　　十五年，遷江南行台御史大夫。先是，集慶嘗有警，阿魯灰以湖廣平章政事將苗軍來援，事平，其軍鎮揚州。而阿魯灰御軍無紀律，苗蠻素獷悍，日事殺虜，莫能治。俄而苗軍殺阿魯灰以叛，而集慶之援遂絕。及高郵、廬、和等州相繼淪陷，而集慶勢益孤，人心益震恐，且倉庫無積蓄，計未知所出，於是民乃願為兵以自守。福壽因下令民多貲者皆助以糧餉，激厲士眾，為完守計。朝廷知其勞，數賞賚焉。十六年三月，大明兵圍集慶，福壽數督兵出戰，盡閉諸城門，獨開東門以通出入，而城中勢不復能支，城遂破。百司皆奔潰，福壽乃獨據胡床坐鳳凰台下，指麾左右。或勸之去，叱之曰：「吾為國家重臣，城存則生，城破則死，尚安往哉！」達魯花赤達尼達思見其獨坐若有所為者，從問所決，留弗去。俄而亂兵四集，福壽遂遇害，不知所在，達尼達思亦死之。又同時死者，有治書侍御史賀方。達尼達思字思明。賀方字伯京，晉寧人，以文學名。
　　事聞，朝廷贈福壽金紫光祿大夫、江浙行省左丞相、上柱國，追封衛國公，諡忠肅。
　　道童，高昌人，自號石岩。性深沉寡言。以世胄入官，授直省舍人，歷官清顯，素負能名。調信州路總管，移平江，皆以善政稱。至正元年，遷大都路達魯花赤，出為江浙行省參知政事，尋召參政中書，頃之，又出為江浙行省右丞，遂升本省平章政事。十一年，詔仍以平章政事行省江西。是年，賊起蘄、黃，平章政事禿堅理不花將兵捍江州。既而土寇蜂起，道童素不知兵事，倉皇無所措。左右司郎中普顏不花曰：「今賊勢衝突，城中無備，萬一失守，奈何？有章伯顏左丞者，致仕居撫州，其人熟知軍務，宜以便宜禮請之，使署本省左丞事，專任調遣軍旅，庶幾事有可濟。」道童從其言，而伯顏亦欣然為起，曰：「此正我報國之秋也。」至則與普顏不花設禦敵計甚悉。明年正月，湖廣陷，禿堅里不花由江州遁還。二月，普顏不花將兵往江州，至石頭渡，遇賊戰敗，道童聞之大恐，即懷省印遁走。普顏不花還，與伯顏定為城守之計。後數日，道童始自南昌民家來歸，遂議分門各守以備敵。三月，賊眾來圍城。城中置各廂官及各巷長，晝夕堅守，眾心翕然。而道童素恤民，能任人，有功者必賞，無功或不加罪，故多為之用。賊圍城凡兩月，而民無離志。道童密召死士數千人，面塗以青，額抹黃布，衣黃衣，為前鋒，又別選精銳數千為中軍，而募助陣者殿後。命萬戶章妥因卜魯哈歹領之。夜半，開門伏兵柵下，黎明，鉦鼓大震，因奮擊賊，賊驚以為神，敗走。遂乘勝搗其營，復分兵掃其餘黨。是時，章伯顏、普顏不花之功居多。伯顏尋以疾卒。朝廷以道童捍城有功，加大司徒、開府，仍賜龍衣御酒。
　　及秋，朝廷命亦憐真班為江西行省左丞相，火你赤為左丞，同將兵來江西。未幾，亦憐真班卒，道童屬火你赤平富、瑞二州，分鎮其地。適歲大旱，公私匱乏，道童乃移咨江浙行省，借米數十萬石、鹽數十萬引，凡軍民約三日人糴官米一斗，入昏鈔貳貫，又三日買官鹽十斤，入昏鈔貳貫，民皆便之。由是按堵如故，而賊亦不敢犯其境。十八年夏四月，陳友諒復攻江西城。時火你赤已昇平章政事，加營國公，行便宜事，任專兵柄，而素與道童不相能，且貪忍不得將士心，見城且陷，遂夜遁去。道童亦棄城退保撫州路，欲集諸縣義兵以圖克復，而勢已不可為。因嘆曰：「我為元朝大臣，官至極品，今城陷不守，尚何面目復見人乎！」適賊追者至，道童欲迎敵，渡水，未登岸，賊眾乘之，遂為所害。事聞，賜諡忠烈。
