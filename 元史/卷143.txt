
元史 卷一百四十三 列傳第三十
　　馬祖常，字伯庸，世為雍古部，居淨州天山。有錫里吉思者，於祖常為高祖，金季為鳳翔兵馬判官，以節死贈恆州刺史，子孫因其官，以馬為氏。曾祖月合乃，從世祖征宋，留汴，掌饋餉，累官禮部尚書。父潤，同知漳州路總管府事，家於光州。祖常七歲知學，得錢即以市書。十歲時，見燭欹燒屋，解衣沃水以滅火，咸嗟異之。既長，益篤於學。蜀儒張摐道儀真，往受業其門，質以疑義數十，摐甚器之。延祐初，科舉法行，鄉貢、會試皆中第一，廷試為第二人。授應奉翰林文字。拜監察御史。是時仁宗在御已久，猶居東宮，飲酒常過度。祖常上書請「御正衙，立朝儀，御史執簡，太史執筆，則雖有懷奸利己乞官求賞者，不敢出諸口。天子承天地祖宗之重，當極調攝，至於酒醴，近侍進御，當思一獻百拜之義。」英宗為皇太子，又上書請慎簡師傅。於是奸臣鐵木迭兒為丞相，威權自恣。祖常知其盜觀國史，率同列劾奏其十罪，仁宗震怒，黜罷之。秦州山移，祖常言：「山不動之物，今而動焉，由在野有當用不用之賢，在官有當言不言之佞，故致然爾。」疏聞，大臣皆家居待罪。祖常薦賢拔滯，知無不言。俄改宣政院經歷，月餘辭歸，起為社稷署令。亡何，奸臣復相，左遷開平縣尹，因欲中傷之，遂退居光州。久之，奸臣既死，乃除翰林待制。泰定建儲，擢典寶少監、太子左贊善。尋兼翰林直學士，除禮部尚書。丁祖母憂，起為右贊善，復除禮部尚書，尋辭歸。
　　天曆元年，召為燕王內尉，仍入禮部，兩知貢舉，一為讀卷官，時稱得人。升參議中書省事，參定親郊禮儀，充讀冊祝官，拜治書侍御史，歷徽政副使，遷江南行台中丞。元統元年，召議新政，賜白金二百兩、鈔萬貫。又歷同知徽政院事，遂拜御史中丞。帝以其有疾，詔特免朝禮，光祿日給上尊。祖常持憲務存大體。西台御史劾其僚禁酤時面有酒容，以苛細黜之。山東廉訪司言孔氏訟事，以事關名教不行，按者亦引去。除樞密副使，頃之，辭職歸光州。復除江南行台中丞，又遷陝西行台中丞，皆以疾不赴。至元四年卒，年六十，贈攄忠宣憲協正功臣、河南行省右丞、上護軍、魏郡公，諡文貞。
　　祖常立朝既久，多所建明。嘗議：今國族及諸部既誦聖賢之書，當知尊諸母以厚彝倫。又議：將家子弟驕脆，有孤任使，而庶民有挽強蹶張老死草野者，當建武學、武舉，儲材以備非常。時雖弗用，識者韙之。祖常工於文章，宏贍而精核，務去陳言，專以先秦兩漢為法，而自成一家之言。尤致力於詩，圓密清麗，大篇短章無不可傳者。有文集行於世。嘗預修《英宗實錄》，又譯潤《皇圖大訓》、《承華事略》，又編集《列後金鑒》、《千秋記略》以進，受賜優渥。文宗嘗駐蹕龍虎台，祖常應制賦詩，尤被嘆賞，謂中原碩儒唯祖常雲。
巙巙字子山，康里氏。父不忽木，自有傳。祖燕真，事世祖，從征有功。巙巙幼肄業國學，博通群書，其正心修身之要得諸許衡及父兄家傳。長襲宿衛，風神凝遠，制行峻潔，望而知其為貴介公子。其遇事英發，掀髯論辨，法家拂士不能過之。始授承直郎、集賢待制，遷兵部郎中，轉秘書監丞。奉命往核泉舶，芥視珠犀，不少留目。改同僉太常禮儀院事，拜監察御史，升河東廉訪副使。未上，遷秘書太監，升侍儀使。尋擢中書右司郎中，遷集賢直學士，轉江南行台治書侍御史。拜禮部尚書，監群玉內司。巙巙正色率下。國制，大樂諸坊咸隸本部，遇公燕，眾伎畢陳。巙巙視之泊如，僚佐以下皆肅然。遷領會同館事尚書，監群玉內司如故。尋兼經筵官，復除江南行台治書侍御史。未行，留為奎章閣學士院承制學士，仍兼經筵官。升侍書學士、同知經筵事，復升奎章閣學士院大學士、知經筵事。除浙西廉訪使，復留為大學士、知經筵事。尋拜翰林學士承旨、知制誥兼修國史、知經筵事，提調宣文閣崇文監。
　　先是，文宗勵精圖治，巙巙嘗以聖賢格言講誦帝側，裨益良多。順帝即位之後，剪除權奸，思更治化。巙巙侍經筵，日勸帝務學，帝輒就之習授，欲寵以師禮，巙巙力辭不可。凡《四書》、《六經》所載治道，為帝繹而言，必使辭達感動帝衷敷暢旨意而後已。若柳宗元《梓人傳》、張商英《七臣論》，尤喜誦說。嘗於經筵力陳商英所言七臣之狀，左右錯愕，有嫉之之色，然素知其賢，不復肆慍。帝暇日欲觀古名畫，巙巙即取郭忠恕《比干圖》以進，因言商王受不聽忠臣之諫，遂亡其國。帝一日覽宋徽宗畫稱善，巙巙進言，徽宗多能，惟一事不能。帝問何謂一事。對曰：「獨不能為君爾。身辱國破，皆由不能為君所致。人君貴能為君，它非所尚也。」或遇天變民災，必憂見於色，乘間則進言於帝曰：「天心仁，愛人君，故以變示儆。譬如慈父於子，愛則教之戒之。子能起敬起孝，則父怒必釋。人君側身修行，則天意必回。」帝察其真誠，虛己以聽。特賜只孫燕服九襲及玉帶楮幣，以旌其言。巙巙嘗謂人曰：「天下事在宰相當言，宰相不得言則台諫言之，台諫不敢言則經筵言之。備位經筵，得言人所不敢言於天子之前，志願足矣。」故於時政得失有當匡救者，未嘗緘默。大臣議罷先朝所置奎章閣學士院及藝文監諸屬官。巙巙進曰：「民有千金之產，猶設家塾，延館客，豈有堂堂天朝，富有四海，一學房乃不能容耶？」帝聞而深然之。即日改奎章閣為宣文閣，藝文監為崇文監，存設如初，就命巙巙董治。又請置檢討等職十六員以備進講。帝皆俞允。時科舉既輟，巙巙從容為帝言：「古昔取人材以濟世用，必由科舉，何可廢也。」帝采其論，尋復舊制。一日，進讀司馬光《資治通鑑》，因言國家當及斯時修遼、金、宋三史，歲久恐致闕逸。後置纂修，實由巙巙發其端。又請行鄉飲酒於國學，使民知遜悌，及請褒贈唐劉蕡、宋邵雍以旌道德正直。帝從其請，為之下詔。
　　巙巙以重望居高位，而雅愛儒士，甚於饑渴，以故四方士大夫翕然宗之，萃於其門。達官有怙勢者，言曰：「儒有何好，君酷愛之。」巙巙曰：「世祖以儒足以致治，命裕宗學於贊善王恂。今秘書所藏裕宗仿書，當時御筆於學生之下親署御名習書謹呈，其敬慎若此。世祖嘗暮召我先人坐寢榻下，陳說《四書》及古史治亂，至丙夜不寐。世祖喜曰：『朕所以令卿從許仲平學，正欲卿以嘉言入告朕耳，卿益加懋敬以副朕志。』今汝言不愛儒，寧不念聖祖神宗篤好之意乎？且儒者之道，從之則君仁、臣忠、父慈、子孝，人倫鹹得，國家咸治；違之則人倫咸失，家國咸亂。汝欲亂而家，吾弗能御，汝慎勿以斯言亂我國也。儒者或身若不勝衣，言若不出口，然腹中貯儲有過人者，何可易視也。」達官色慚。
　　既而出拜江浙行省平章政事。明年，復以翰林學士承旨召還。時中書平章闕員，近臣欲有所薦用，以言覘帝意。帝曰：「平章已有其人，今行半途矣。」近臣知帝意在巙巙，不復薦人。至京七日，感熱疾卒，實至正五年五月辛卯也，年五十一。家貧，幾無以為斂。帝聞，為震悼，賜賻銀五錠。其所負官中營運錢，台臣奏以罰布為之代償。巙巙善真行草書，識者謂得晉人筆意，單牘片紙，人爭寶之，不翅金玉。諡文忠。
　　兄回回，字子淵。敦默寡言，耆學能文。在成宗朝宿衛，擢太常寺少卿。寺改為院，為太常院使。武宗正位，以籓邸舊臣出使稱旨。至大間，調大司農卿，除山南廉訪使，改江南行台治書侍御史，遷淮西廉訪使，皆有政聲。再改河南廉訪使。行省丞相行事多不法，太尉納璘為郎中，每格不下，丞相怒欲出之。回回察其賢，抗章舉任風憲，後歷三台，為名臣。駙馬平章家奴強市人物，按之無所貸。英宗即位，丞相拜住首薦為戶部尚書，尋拜南台侍御史，改參議中書。以議定刑書如法，帝嘉納其奏。泰定初，廷議漕運事，奏減糧數以紓東南民力。授太子詹事丞，改山東廉訪使，未上，升翰林侍講學士，遷江浙行省右丞。文宗立，除宣政院使。上言乞沙汰僧道，其所有田宜同民間征輸。擢中書右丞，力辭還第。聞明宗崩，流涕不能食，自是杜門不出者數年，以疾卒。與弟巙巙皆為時之名臣，世號為雙璧雲。
　　巙巙子維山，材質清劭，侍禁廷，起崇文監丞，擢給事中，遷同僉太常禮儀院事，調崇文太監。
　　自當，蒙古人也。英宗時，由速古兒赤擢監察御史。錄囚大興縣，有以冤事系獄者，其人嘗見有橐駝死道傍，因舁至其家醢之，置數甕中。會官橐駝被盜，捕索甚亟，乃執而勘之，其人自誣服。自當審其獄辭，疑為冤，即以上御史臺。台臣以為贓既具，是特御史畏殺人耳，不聽，改委他御史讞之，竟處死。後數日，遼陽行省以獲盜聞，冤始白，人以是服其明。泰定二年，扈從至上都，糾言參知政事楊庭玉贓罪，不報，即納印還京師。帝遣使追之，俾復任。即再上章劾庭玉，竟如其言。以劾奏平章政事禿滿迭兒入怯薛之日，英宗被弒，必預聞其謀，不省，乃賜禿滿迭兒黃金系腰，自當遂辭職。改工部員外郎，中書省委開混河，自當往視之，以為水性不常，民力亦瘁，難以成功，言於朝，河役乃罷。
　　會次三皇后殂，命工部撤行殿車帳，皆新作之。自當未即興工。尚書曰：「此奉特旨，員外有誤，則罪歸於眾矣。」自當曰：「即有罪，我獨任之。」未幾，帝果問成否。省臣乃召自當責問之。自當請自入對。既見帝，奏曰：「皇后行殿車帳尚新，若改作之，恐勞民費財。且先皇后無惡疾，居之何嫌。必欲舍舊更新，則大明殿乃自世祖所御，列聖嗣位豈皆改作乎？」帝大悅，語省臣曰；「國家用人，當擇如自當者，庶不誤大事。」特賜上尊、金幣，遷吏部員外郎。帝欲加號太后曰太皇太后，命朝堂議之。自當獨曰：「太后稱太皇太后，於典禮不合。」眾皆曰：「英宗何以加皇太后號曰太皇太后？」自當曰：「英宗孫也，今上子也，太皇太后之號孫可以稱之，子不可以稱之也。」議遂定。遷中書客省使，俄改同僉宣政院事。
　　文宗即位，除中書左司郎中。有使持詔自江浙還，言行省臣意若有不服者。帝怒，命遣使問不敬狀，將悉誅之。自當言於丞相燕帖木兒曰：「皇帝新即位，雲南、四川且猶未定，乃以使臣一言殺行省大臣，恐非盛德事。況江浙豪奢之地，使臣或不得厭其所需，則造言以陷之耳。」燕帖木兒以言於帝，事乃止。既而升參議中書省事。燕帖木兒議封太保伯顏王爵，眾論附之。自當獨不言。燕帖木兒問故，自當曰：「太保位列三公，而復加王封，後再有大功，將何以處之？且丞相封王，出自上意，今欲加太保王封，丞相宜請於上。王爵非中書選法也。」遂罷其議。拜治書侍御史。
　　初，文宗在集慶潛邸，欲創天靈寺，令有司起民夫。江南行台監察御史亦乞剌台言曰：「太子為好事，宜出錢募夫，若欲役民，則朝廷聞之非便也。」至是文宗悉召江南行台監察御史，俾皆入為監察御史，而欲黜亦乞剌台。自當諫曰：「當陛下在潛邸時，御史盡心為陛下言，乃忠臣也。今無罪而黜之，非所以示天下。」乃除亦乞剌台僉憲湖南。文宗嘗欲游西湖，自當諫曰：「陛下以萬乘之尊而泛舟自樂，如天下何？」不聽。自當遂稱疾不從行。文宗在舟中，顧謂台臣曰：「自當終不滿朕此游耶？」台臣嘗奏除目，文宗以筆塗一人姓名，而綴將作院官閭閭之名。自當言：「閭閭為人詼諧，惟可任教坊司，若以居風紀，則台綱掃地矣。」文宗乃止。已而出為陝西行台侍御史。
　　順帝初，除福建都轉運鹽使。先是，自當為左司郎中時，泰定帝嘗欲以河間、江浙、福建鹽引六萬賜中書參議撒迪，自當執不可，僅以福建鹽引二萬賜之。至是，自當復建言鹽引宜盡資國用以紓民力。時撒迪方為御史大夫，不以為怨，數遣人省自當母於京師所居。既而丁母憂，居間久之，復起為浙西肅政廉訪使。時有以駙馬為江浙行省丞相者，其宦豎恃公主勢，坐杭州達魯花赤位，令有司強買民間物，不從輒毆之。有司來白自當，自當即逮之械以令眾，自是丞相府無敢為民害者。尋召為同僉樞密院事。尋復為治書侍御史、同知經筵事。寧夏人有告買買等謀害太師伯顏者，伯顏委自當與中書、樞密等官往寧夏鞫問，無其情，乃以誣罔坐告者罪。伯顏怒，自當前曰：「太師所以令吾三人勘之者，以國法所在也。必以罪吾三人，則自當實主其事，宜獨當之。」伯顏乃左遷自當同知徽政院事。
　　自當歷事四朝，官自從仕郎累轉至通奉大夫，常衎潔在位，剛介弗回，終始一節，有古遺直之風。然卒以是忤權貴而不復柄用，君子皆惜焉。
　　阿榮，字存初，怯烈氏。父按攤，中書右丞。阿榮幼事武宗，備宿衛，累遷官，為湖南道宣慰副使。溫迪罕奉使宣撫湖南，事無大小，悉以委之。會列郡歲飢，阿榮分其廩祿為粥，以食餓者，仍發粟賑之，所活甚眾。廣西寇起，眾皆洶懼。阿榮鎮之以靜，督有司治兵守其境，寇不敢入。遷湖廣行省左右司郎中，召僉會福院事，尋除吏部尚書。泰定初，出為湖南宣慰使，改浙東道宣慰使都元帥，以疾辭。天曆初，復起為吏部尚書，尋參議中書省事。二年，拜中書參知政事、知經筵事。進奎章閣大學士、榮祿大夫、太禧宗禋院使，都典制神御殿事。文宗眷遇之甚，而阿榮亦盡心國政，知無不言。久之，心忽鬱鬱不樂，謁告南歸武昌。至元元年卒。
　　初，阿榮閒居，以文翰自娛，博究前代治亂得失，見其會心者，則扼腕曰：「忠臣孝子國家之寶，為奇男子烈丈夫者固不當如是耶！」日與韋布之士游，所至山水佳處，鳴琴賦詩，日夕忘返。尤深於數學，逆推事成敗利不利及人禍福壽夭貴賤，多奇中。天曆三年春，策士於廷。阿榮與虞集會於直廬，慨然興嘆，語集曰：「更一科後科舉當輟，輟兩科而復，復則人材彬彬大出矣。」又嘆曰：「榮不復見之矣，君猶及見之。」集應曰：「得士之多，幸如存初言。今文治方興，未必有中輟之理。存初國家世臣，妙於文學，以盛年登朝，在上左右，斯文屬望。集老且衰，見亦何補耶！」阿榮又嘆曰：「數當然耳。」集問何以知之，弗答。後三年卒。元統三年，科舉果罷，至正元年始復，如其言。
　　小雲石海涯，家世見其祖《阿里海涯傳》。其父楚國忠惠公，名貫只哥，小雲石海涯遂以貫為氏，復以酸齋自號。母廉氏，夜夢神人授以大星使吞之，已而有妊。及生，神彩秀異。年十二三，膂力絕人，使健兒驅三惡馬疾馳，持槊立而待，馬至，騰上之，越二而跨三，運槊生風，觀者辟易。或挽強射生，逐猛獸，上下峻阪如飛，諸將咸服其趫捷。稍長，折節讀書，目五行下。吐辭為文，不蹈襲故常，其旨皆出人意表。初，襲父官為兩淮萬戶府達魯花赤。鎮永州，御軍極嚴猛，行伍肅然。稍暇，輒投壺雅歌，意所暢適，不為形跡所拘。一日，呼弟忽都海涯語之曰：「吾生宦情素薄，顧祖父之爵不敢不襲，今已數年矣，願以讓弟，弟幸勿辭。」語已，即解所綰黃金虎符佩之。北從姚燧學，燧見其古文峭厲有法及歌行古樂府慷慨激烈，大奇之。仁宗在東宮，聞其以爵位讓弟，謂宮臣曰，「將相家子弟其有如是賢者邪！」俄選為英宗潛邸說書秀才，宿衛禁中。仁宗踐祚，上疏條六事：一曰釋邊戍以修文德，二曰教太子以正國本，三曰設諫官以輔聖德，四曰表姓氏以旌勛胄，五曰定服色以變風俗，六曰舉賢才以恢至道。書凡萬餘言，未報。拜翰林侍讀學士、中奉大夫、知制誥同修國史。
　　會議科舉事，多所建明，忽喟然嘆曰：「辭尊居卑，昔賢所尚也。今禁林清選，與所讓軍資孰高，人將議吾後矣。」乃稱疾辭還江南，賣藥於錢唐市中，詭姓名，易服色，人無有識之者。偶過梁山濼，見漁父織蘆花為被，欲易之以。漁父疑其為人，陽曰：「君欲吾被，當更賦詩。」遂援筆立成，竟持被去。人間喧傳蘆花被詩。其依隱玩世多類此。晚年為文日邃，詩亦沖淡。草隸等書，稍取古人之所長，變化自成一家，所至士大夫從之若雲，得其片言尺牘，如獲拱璧。其視死生若晝夜，絕不入念慮，攸攸若欲遺世而獨立雲。泰定元年五月八日卒，年三十九。贈集賢學士、中奉大夫、護軍，追封京兆郡公，諡文靖。有文集若干卷、《直解孝經》一卷行於世。
　　子男二人：阿思蘭海牙，慈利州達魯花赤；次八三海涯。孫女一人，有學識，能詞章，歸懷慶路總管段謙雲。
　　泰不華，字兼善，伯牙吾台氏。初名達普化，文宗賜以今名，世居白野山。父塔不台，入直宿衛，歷仕台州錄事判官，遂居於台。家貧，好讀書，能記問。集賢待制周仁榮養而教之。年十七，江浙鄉試第一。明年，對策大廷，賜進士及第，授集賢修撰，轉秘書監著作郎，拜江南行台監察御史。時御史大夫脫歡怙勢貪暴，泰不華劾罷之。文宗建奎章閣學士院，擢為典簽，拜中台監察御史。
　　順帝即位，加文宗後太皇太后之號，大臣燕鐵木兒、伯顏皆列地封王。泰不華率同列上章言：「嬸母不宜加徽稱，相臣不當受王土。」太后怒，欲殺言者。泰不華語眾曰：「此事自我發之，甘受誅戮，決不敢累諸公也。」已而太后怒解曰：「風憲有臣如此，豈不能守祖宗之法乎？」賜金幣二，以旌其直。出僉河南廉訪司事，俄移淮西。繼遷江南行御史臺經歷，辭不赴，轉江浙行省左右司郎中。浙西大水害稼，會泰不華入朝，力言於中書，免其租。擢秘書監，改禮部侍郎。至正元年，除紹興路總管。革吏弊，除沒官牛租，令民自實田以均賦役。行鄉飲酒禮，教民興讓，越俗大化。召入史館，與修遼、宋、金三史，書成，授秘書卿。升禮部尚書，兼會同館事。黃河決，奉詔以珪玉白馬致祭河神。竣事上言：「淮安以東，河入海處，宜仿宋置撩清夫，用輥江龍鐵掃，撼盪沙泥，隨潮入海。」朝廷從其言，會用夫屯田，其事中廢。
　　八年，台州黃岩民方國珍為蔡亂頭、王伏之仇逼，遂入海為亂，劫掠漕運糧，執海道千戶德流於實。事聞，詔江浙參政朵兒只班總舟師捕之。追至福州五虎門，國珍知事危，焚舟將遁，官軍自相驚潰，朵兒只班遂被執。國珍迫其上招降之狀，朝廷從之，國珍兄弟皆授之以官，國珍不肯赴，勢益暴橫。九年，詔泰不華察實以聞，既得其狀，遂上招捕之策，不聽。尋除江東廉訪使，改翰林侍讀學士、知制誥同修國史。已而出為都水庸田使。十年十二月，國珍復入海，燒掠沿海州郡。十一年二月，詔孛羅帖木兒為江浙行省左丞，總兵至慶元。以泰不華諗知賊情狀，遷浙東道宣慰使都元帥，分兵於溫州，使夾攻之。未幾，國珍寇溫，泰不華縱火筏焚之，一夕遁去。既而孛羅帖木兒密與泰不華約以六月乙未合兵進討。孛羅帖木兒乃以壬辰先期至大閭洋，國珍夜率勁卒縱火鼓譟，官軍不戰皆潰，赴水死者過半。孛羅帖木兒被執，反為國珍飾辭上聞。泰不華聞之痛憤，輟食數日。朝廷弗之知，復遣大司農達識帖木邇等至黃岩招之。國珍兄弟皆登岸羅拜，退止民間小樓。是夕，中秋月明，泰不華欲命壯士襲殺之，達識帖木邇適夜過泰不華，密以事白之，達識帖木邇曰：「我受詔招降耳，公欲擅命耶？」事乃止。檄泰不華親至海濱，散其徒眾，拘其海舟兵器，國珍兄弟復授官有差。既而遷泰不華台州路達魯花赤。
　　十二年，朝廷征徐州，命江浙省臣募舟師守大江，國珍懷疑，復入海以叛。泰不華自分以死報國，發兵扼黃岩之澄江，而遣義士王大用抵國珍，示約信，使之來歸。國珍益疑，拘大用不遣，以小舸二百突海門，入州港，犯馬鞍諸山。泰不華語眾曰：「吾以書生登顯要，誠慮負所學。今守海隅，賊甫招徠，又復為變，君輩助我擊之，其克則汝眾功也，不克則我盡死以報國耳。」眾皆踴躍願行。時國珍戚黨陳仲達往來計議，陳其可降狀。泰不華率部眾，張受降旗乘潮而前。船觸沙不能行，垂與國珍遇，呼仲達申前議，促達目動氣索，泰不華覺其心異，手斬之。即前搏賊船，射死五人，賊躍入船，復斫死二人，賊舉槊來刺，輒斫折之。賊群至，欲抱持過國珍船，泰不華嗔目叱之，脫起，奪賊刀，又殺二人。賊攢槊刺之，中頸死，猶植立不仆，投其屍海中。年四十九。時十二年三月庚子也。僮名抱琴，及臨海尉李輔德、千戶赤盞、義士張君璧皆死之。泰不華既沒，除江浙行省參知政事，行台州路達魯花赤事，不及聞命已。後三年，追贈榮祿大夫、江浙行省平章政事、柱國，封魏國公，諡忠介，立廟台州，賜額崇節。
　　泰不華尚氣節，不隨俗浮沉。太平為台臣劾去相位，泰不華獨餞送都門外。太平曰：「公且止，勿以我累公。」泰不華曰：「士為知己死，寧畏禍耶！」後雖為時相擯斥，人莫不韙之。善篆隸，溫潤遒勁。嘗重類《復古編》十卷，考正訛字，於經史多有據云。
　　餘闕，字廷心，一字天心，唐兀氏，世家河西武威。父沙剌臧卜，官廬州，遂為廬州人。少喪父，授徒以養母，與吳澄弟子張恆游，文學日進。元統元年，賜進士及第，授同知泗州事，為政嚴明，宿吏皆憚之。俄召入，應奉翰林文字，轉中書刑部主事。以不阿權貴，棄官歸。尋以修遼、金、宋三史召，復入翰林，為修撰。拜監察御史，改中書禮部員外郎，出為湖廣行省左右司郎中。會莫徭蠻反，右丞沙班當帥師，堅不往，無敢讓之者。闕曰：「右丞當往，受天子命為方岳重臣，不思執弓矢討賊，乃欲自逸邪！右丞當往。」沙班曰：「郎中語固是，如芻餉不足何？」闕曰：「右丞第往，此不難致也。」闕下令趣之，三日皆集，沙班行。復以集賢經歷召入。遷翰林待制。出僉浙東道廉訪司事。丁母憂，歸廬州。
　　盜起河南，陷郡縣。至正十二年，行中書於淮東，改宣慰司為都元帥府，治淮西，起闕副使、僉都元帥府事，分兵守安慶。於時南北音問隔絕，兵食俱乏，抵官十日而寇至，拒卻之。乃集有司與諸將議屯田戰守計，環境築堡寨，選精甲外捍，而耕稼於中。屬縣灊山八社，土壤沃饒，悉以為屯。明年，春夏大飢，人相食，乃捐俸為粥以食之，得活者甚眾。民失業者數萬，咸安集之。請於中書，得鈔三萬錠以賑民。升同知、副元帥。又明年秋，大旱，為文祈灊山神，三日雨，歲以不飢。盜方據石盪湖，出兵平之，令民取湖魚而輸魚租。十五年夏，大雨，江漲，屯田禾半沒，城下水涌，有物吼聲如雷，闕祠以少牢，水輒縮。秋稼登，得糧三萬斛。闕度軍有餘力，乃浚隍增陴，隍外環以大防，深塹三重，南引江水注之，環植木為柵，城上四面起飛樓，表里完固。
　　俄升都元帥。廣西貓軍五萬從元帥阿思蘭沿江下抵廬州，闕移文謂苗蠻不當使之窺中國，詔阿思蘭還軍。貓軍有暴於境者，即收殺之，凜凜莫敢犯。時群盜環布四外，闕居其中，左提右挈，屹為淮一保障。論功，拜江淮行省參知政事，仍守安慶，通道於江右，商旅四集。池州趙普勝帥眾攻城，連戰三日敗去。未幾又至，相拒二旬始退，懷寧縣達魯花赤伯家奴戰死。十七年，趙普勝同青軍兩道攻我，拒戰一月餘，竟敗而走。
　　秋，拜淮南行省左丞。安慶倚小孤山為籓蔽，命義兵元帥胡伯顏統水軍戍焉。十月，沔陽陳友諒自上游直搗小孤山，伯顏與戰四日夜不勝，急趣安慶。賊追至山口鎮，明日癸亥，遂薄城下。闕遣兵扼於觀音橋。俄饒州祝寇攻西門，闕斬卻之。乙巳，賊乘東門，紅旗登城，闕簡死士力擊，賊復敗去。戊申，賊並軍攻東西二門，又卻之。賊恚甚，乃樹柵起飛樓。庚戌，復來攻我，金鼓聲震地。闕分諸將各以兵捍賊，晝夜不得息。癸卯，賊益生兵攻東門。丙午，普勝軍東門，友諒軍西門，祝寇軍南門，群盜四面蟻集，外無一甲之援。西門勢尤急，闕身當之，徒步提戈為士卒先。士卒號哭止之，揮戈愈力，仍分麾下將督三門之兵，自以孤軍血戰，斬首無算，而闕亦被十餘創。日中城陷，城中火起，闕知不可為，引刀自剄，墮清水塘中。闕妻耶卜氏及子德生、女福童皆赴井死。同時死者，守臣韓建一家被害，建方臥疾，罵賊不屈，賊執之以去，不知所終。城中民相率登城樓，自捐其梯曰：「寧俱死此，誓不從賊。」焚死者以千計。其知名者，萬戶李宗可、紀守仁、陳彬、金承宗，元帥府都事帖木補化，萬戶府經歷段桂芳，千戶火失不花、新李、盧廷玉、葛延齡、丘巹、許元琰，奏差兀都蠻，百戶黃寅孫，安慶推官黃禿倫歹，經歷楊恆，知事餘中，懷寧尹陳巨濟，凡十八人。其城陷之日，則至正十八年正月丙午也。
　　闕號令嚴信，與下同甘苦，然稍有違令，即斬以徇。闕嘗病不視事，將士皆籲天求以身代，闕聞，強衣冠而出。當出戰，矢石亂下如雨，士以盾蔽闕，闕卻之曰：「汝輩亦有命，何蔽我為！」故人爭用命。稍暇，即注《周易》，帥諸生謁郡學會講，立軍士門外以聽，使知尊君親上之義，有古良將風烈。或欲挽闕入翰林，闕以國步危蹙，辭不往，其忠國之心，蓋素定也。卒時年五十六。事聞，贈闕攄誠守正清忠諒節功臣、榮祿大夫、淮南江北等處行中書省平章政事、柱國，追封豳國公，諡忠宣。議者謂自兵興以來，死節之臣，闕與褚不華為第一雲。
　　闕留意經術，《五經》皆有傳注。為文有氣魄，能達其所欲言。時體尚江左，高視鮑、謝，徐、庾以下不論也。篆隸亦古雅可傳。初，闕既死，賊義之，求屍塘中，具棺斂葬於西門外。及安慶內附，大明皇帝嘉闕之忠，詔立廟於忠節坊，命有司歲時致祭雲。
