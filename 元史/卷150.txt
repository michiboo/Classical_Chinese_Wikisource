
卷一百五十‧列傳第三十七　 
石抹也先
石抹也先者，遼人也。其先，嘗從蕭後舉族入突厥，及後還而族留。至遼為述律氏，號稱後族。遼亡，改述律氏為石抹氏。其祖庫烈兒，誓不食金祿，率部落遠徙。年九十，夜得疾，命家人候日出則以報，及旦，沐浴拜日而卒。父脫羅華察兒，亦不仕。有子五人，也先其仲子也。
年十歲，從其父問宗國之所以亡，即大憤曰：「兒能復之。」及長，勇力過人，善騎射，多智略，豪服諸部。金人聞其名，徵為奚部長，即讓其兄贍德納曰：「兄姑受之，為保宗族計。」遂深自藏匿，居北野山，射狐鼠而食。聞太祖起朔方，匹馬來歸。首言：「東京為金開基之地，蕩其根本，中原可傳檄而定也。」太祖悅，命從太師、國王木華黎取東京。
師過臨潢，次高州，木華黎令也先率千騎為先鋒，也先曰：「兵貴奇勝，何以多為？」諜知金人新易東京留守將至，也先獨與數騎，邀而殺之，懷其所受誥命，至東京，謂守門者曰：「我新留守也。」入據府中，問吏列兵於城何謂，吏以邊備對，也先曰：「吾自朝廷來，中外晏然，奈何欲陳兵以動搖人心乎！」即命撤守備，曰：「寇至在我，無勞爾輩。」是夜，下令易置其將佐部伍。三日，木華黎至，入東京，不費一矢，得地數千里、戶十萬八千、兵十萬、資糧器械山積，降守臣寅荅虎等四十七人，定城邑三十二。金人喪其根本之地，始議遷河南。
歲乙亥，移師圍北京，城久不下，及城破，將屠之。也先曰：「王師拯人水火，彼既降而復屠之，則未下者，人將死守，天下何時定乎！」因以上聞，赦之。授御史大夫，領北京達魯花赤。時石天應與豪酋數十據興中府，也先分兵降之，奏以為興中尹。又命也先副脫忽闌闍里必，監張鯨等軍，征燕南未下州郡。至平州，鯨稱疾不進，也先執鯨送行在所，帝責之曰：「朕何負汝？」鯨對曰：「臣實病，非敢叛。」帝曰：「今呼汝弟致為質，當活汝。」鯨諾而宵遁，也先追戮之，致已殺使者應其兄矣。致既伏誅，也先籍其私養敢死之士萬二千人號黑軍者，上於朝。賜虎符，進上將軍，以御史大夫提控諸路元帥府事，舉遼水之西、灤水之東，悉以付之。
後從國王木華黎攻蠡州北城，先登，中石死，時年四十一。子四人：曰查剌，曰咸錫，曰博羅，曰侃。
查剌，亦善射，襲御史大夫，領黑軍。戊寅，從木華黎攻平陽、太原、隰、吉、岢嵐、關西諸郡，下之。遂攻益都，久不下，及降，衆欲屠其城，查剌曰：「殺降不祥，且得空城，將安用之。」由是遂免。己卯，詔以黑軍分屯真定、固安、太原、平陽、隰、吉、岢嵐諸郡。及南征，盡以黑軍為前列，敗金將白撒、官奴於河。渡河再戰，盡殺之，長驅破汴京，入自仁和門，收圖籍而還。帝悉以諸軍俘獲賜黑軍。
癸巳，從國王塔思，征金帥宣撫萬奴於遼東之南京，先登，衆軍乘之而進，遂克之，王解錦衣以賜。辛丑，太宗嘉其功，授真定、北京兩路達魯花赤。癸卯，卒於柳城，年四十四。
子庫祿滿，襲職。中統三年，從征李璮，中流矢卒。子良輔，襲黑軍緫管，至元十七年，以功累陞昭毅大將軍、沿海副都元帥。二十一年，改沿海上副萬戶。大德十一年，告老。子繼祖，襲萬戶。
咸錫之子度剌，攻樊城，戰死。
贍德納後亦棄金官來歸，為別失八里達魯花赤，卒。其孫亦剌馬丹，仕至遼陽省左丞。亦剌馬丹子倉赤，為湖廣行省平章政事。
何伯祥子瑋
何伯祥，易州易縣人。幼從軍於金，從張柔來歸。太祖定河朔，惟保定王子昌、信安張進堅守不下。子昌，金驍將也，柔命伯祥取之。兵逼其城，子昌出走，追及之，伯祥執槍馳馬，子昌反射之，中手而貫槍，伯祥拔矢棄槍，策馬直前，徒手搏之，擒子昌。進聞之，亦遁去。伯祥遂攻西山諸寨，悉平之。後攻汴梁，拔洛陽，圍歸德，破蔡州，論功居多，授易州等處軍民緫管。
丁酉，從主帥察罕伐宋，伯祥拔三十餘柵，獲戰艦千餘艘，又破芭蕉、望鄉、大洪、張家等寨，俘獲甚衆，器械山積。察罕以其功聞，賜錦衣、金甲。
壬子，諸軍入宋境，察罕自他道遽還，諸軍倉皇失措，伯祥曰：「此必為敵所遏，不若出其不意，而遂深入其地，彼不我測，乃可出也。」遂率兵突戰，直抵司空寨，疏布營壘，陵高伐木，為攻取勢。既夜，命為五營，營火十炬，伏精銳於營側險要之地，天將明，令士卒速行，而鳴鼓其後。宋兵果來追，伏發，驚駭潰去，追擊，大破之，轉戰百餘里，他軍不能歸者，皆賴以出。帝聞之，賜金二百兩。
世祖南伐，伯祥參預軍事，多所獻納，卒于軍。贈儀同三司、太保、上柱國，追封易國公，諡武昌。子瑋。
瑋始襲父職，知易州。兄行軍千戶卒，瑋復襲之，鎮亳州。從圍襄樊，宋將夏貴率舟師來救，瑋時建營於城東北，當其衝。貴兵縱火焚北關，遂進逼瑋，萬戶脫因不花等呼瑋入城，瑋曰：「建功立業，此其時也，何避焉！」乃率其衆，誓以死戰，開營門，以身先之，貴敗走。
至元十一年，丞相伯顏受命伐宋，辟瑋為帳前都鎮撫。師次陽羅堡，夏貴率戰艦列江上下，瑋從元帥阿朮，率衆先渡，諸軍繼之，貴復敗走。宋丞相賈似道，率舟師拒於丁家洲，瑋將勇敢士出戰，奪舟千餘艘，似道遁去。授武德將軍、管軍緫管，佩金虎符。宋既平，進懷遠大將軍、太平路軍民達魯花赤，俄陞昭勇大將軍、行戶部尚書、兩淮都轉運使。
至元十八年，擢參議中書省事。二十年，擢為江浙按察使。二十二年，改大名路緫管。二十八年，遷湖南宣慰使。三十一年，拜中書參知政事，時宰執凡十一人，瑋曰：「古者一相，專任賢也，今宰執員多，政出多門，轉相疑忌，請損之。」不從，遂乞代。
大德四年，授侍御史，以母病辭。七年，授御史中丞，陳當世要務十條，成宗嘉納之。京師孔子廟成，瑋言：「唐、虞、三代，國都、閭卷莫不有學，今孔廟既成，宜建國學於其側。」從之。賽典赤、八都馬辛等還自貶所，復相位，瑋言：「姦黨不可復用，宜選正人以居廟堂。」帝深然之。監察御史郭章，劾郎中哈剌哈孫受贓，具服，而哈剌哈孫密結權要，以枉問誣章。瑋率臺臣入奏，辨論剴切，章遂得釋。
九年冬，將有事於南郊，議配享，瑋曰：「嚴父配天，萬世不易。」不果行。成宗崩，丞相阿忽台奉皇后旨，集廷臣議祔廟及攝政事，瑋難之，阿忽台變色曰：「中丞謂不可行，獨不畏死耶？」衆皆危懼，瑋從容曰：「死畏不義耳，苟死於義，夫復何畏！」未幾，以疾去位。
武宗即位於上都，授太子副詹事，遣使促使就職，復遙授平章政事，商議中書省事。武宗至自上都，臨朝，問曰：「孰為何中丞？」瑋出拜，帝曰：「朕知卿能以忠直為國，朕有不逮，卿當勉輔。」
至大元年，遷太子詹事，兼衛率使。俄拜中書左丞，仍平章政事，商議中書省事。未幾，擢河南行省平章政事，佩金虎符，提調屯田事，帝召至榻前，面諭曰：「汴省事重，屯田久廢，卿當為國竭力。」賜黑貂裘一、錦衣二襲。瑋至汴，建諸葛亮祠，立書院，以地三千畝贍之。三年，改河南行尚書省平章政事，卒。贈太傅、開府儀同三司、上柱國，追封梁國公，諡文正。
李守賢
李守賢字才叔，大寧義州人也。祖小字放軍，嘗從金將攻宋淮南，飛石傷髀，錄功，賞生口七十。主將分命將校殺所掠俘，苟有失亡者，罪死，放軍當殺五百人，皆縱之去。
金大安初，守賢暨兄庭植，弟守正、守忠，從兄伯通、伯溫，歸款於太師、國王木華黎，入朝太祖於行在所，即命庭植為龍虎衛上將軍、右副元帥、崇義軍節度使，守賢授錦州臨海軍節度觀察使，弟守忠為都元帥，守河東。朝廷以全晉為要害之地，人心危疑未定，非守賢鎮撫之不可，乃自錦州遷河東南路兵馬都緫管。既至，河東人皆曰：「吾等可恃以生矣。」
歲戊子，朝於和林，加金紫光祿大夫，知平陽府事，兼本路兵馬都緫管。庚寅，太宗南伐，道平陽，見田野不治，以問守賢，對曰：「民貧窘，乏耕具致然。」詔給牛萬頭，仍徙關中生口墾地河東。辛卯，平陽當移粟萬石輸雲中，守賢奏以「百姓疲敝，不任輓載」，帝嘉納之。時河中未下，守賢建言，以為將士逗留沮撓，多所傷溺，臣請自北面鑿城先登。如其言，城果下，遂搆浮橋。明年，蒲津南濟潼關。二月，大破趙雄兵於芮城。
時方會師圍汴，留守賢屯嵩、汝。金兵十餘萬，保少室山太平寨，守賢以三千人介其中，度其帥完顏延壽無守禦之才，癸巳正月望夕，延壽擊毬為嬉，守賢潛遣輕捷者數十人，緣崖蟻附以登，殺其守卒，遂大縱兵入，破之，下令禁無抄掠，悉收餘衆以歸。不兩旬，連天、交牙、蘭若、香爐諸寨，皆望風俱下，守賢未嘗妄殺一人。及攻河南，其渠魁強元帥者，以其衆出奔，守賢追及，降之。秦藍帥王祐，聚衆數萬，據虢之南山，守賢使人責祐，祐素憚守賢威略，即以所部來附，關東、洛西遂定。甲午冬十月卒，年四十六。
子彀嗣。歲丁酉，從太師塔海紺布征蜀漢，有功。明年，攻碉門。又明年，下萬州，會戰於瞿塘，獲戰艦千餘艘。辛丑，朝行在所，授河東道行軍萬戶，兼緫管。己巳，進兵攻成都，由廣元出葭萌，度木瓜坡。蜀之餘孽團聚為梗，聞彀至，潛為伏以待。彀諜知之，令衆銜枚疾進，出其不意，賊兵敗走，長驅至成都，破之。壬子，襲嘉定。
戊午秋，憲宗南伐。己未，入梁州，師次江上，造舟為梁，以通援兵，且斷宋人往來之路。會江漲，梁中絕，宋將率舟師萬艘逆戰，彀以一旅先犯之，諸軍繼進，遂破之。明日，帝召謂諸將曰：「汝輩平日自負鷙勇，及臨敵，不能為朕立尺寸功。獨李彀身犯矢石，摧鋒陷陣，視敵篾如，言勇者，如彀乃可耳。」賜白金二百五十兩。中統三年，改河東路緫管，佩金虎符，移京兆路，加昭勇大將軍，未幾，轉洺磁路。至元七年正月卒，年四十九。子十一人。伯溫，見忠義傳。
耶律阿海
耶律阿海，遼之故族也。金桓州尹撒八兒之孫，尚書奏事官脫迭兒之子也。阿海天資雄毅，勇略過人，尤善騎射，通諸國語。金季，選使王可汗，見太祖姿貌異常，因進言：「金國不治戎備，俗日侈肆，亡可立待。」帝喜曰：「汝肯臣我，以何為信？」阿海對曰：「願以子弟為質。」明年，復出使，與弟禿花俱往，慰勞加厚，遂以禿花為質，直宿衛。阿海得參預機謀，出入戰陣，常在左右。
歲壬戌，王可汗叛盟，謀襲太祖。太祖與宗親大臣同休戚者，飲辨屯河水為盟，阿海兄弟皆預焉。既敗王可汗，金人訝其使久不還，拘家屬於瀛。阿海殊不介意，攻戰愈厲，帝聞之，妻以貴臣之女，給戶，俾食其賦。癸亥冬，進攻西夏諸國，累有功。
丙寅，帝建龍旂，即大位，敕左帥闍別略地漢南，阿海為先鋒。辛未，破烏沙堡，鏖戰宣平，大捷澮河，遂出居庸，耀兵燕北。癸酉，拔宣德、德興，乘勝次北口，闍別攻下紫荊關。阿海奏曰：「好生乃聖人之大德也。興創之始，願止殺掠，以應天心。」帝嘉納焉。遂分兵略燕南、山東諸郡，還駐燕之近郊。金主懼，請和，諭其使曰：「阿海妻子，何故拘繫弗遣？」即送來歸。師還，出塞。
甲戌，金人走汴，阿海以功拜太師，行中書省事；封禿花為太傅、濮國公，每宴享，必賜坐。命禿花從木華黎取中原。阿海從帝攻西域，俘其酋長只闌禿，下蒲華、尋斯乾等城，留監尋斯干，專任撫綏之責。未幾，以疾薨於位，年七十三。至元十年，追封忠武公。
子三人：長忙古台，次綿思哥，次捏兒哥。忙古台在太祖時，為御史大夫，佩虎符，監戰左副元帥官、金紫光祿大夫，管領契丹漢軍，守中都，招安水泊等處，卒，無子。捏兒哥在太祖時，佩虎符，為右丞，行省遼東。萬奴叛，舉家遇害。綿思哥襲太師，監尋斯干城，久之，請還內郡，守中都路也可達魯花赤，佩虎符，卒。
子二人：買哥，通諸國語，太祖時為奉御，賜只孫服，襲其父中都之職。時供億浩繁，屢貸於民，買哥悉以私帑償之，事聞，賜銀萬兩。戊午，從攻蜀，師次釣魚山，卒于軍。妻移剌氏，以哀毀卒，特贈貞靜。子七人：老哥，歷提刑按察使，入為中書左丞。驢馬，備宿衛，為必闍赤，仕至右衛親軍都指揮使。至元二十四年，世祖宴於柳林，命驢馬居其父位次，賜只孫服。二十五年，戍哈丹禿，有戰功，以老乞骸骨。子六人：五臺奴，襲職；拔都兒，中書右丞；文謙，興國路緫管；卜花，早卒；蒙古不花，荊湖北道宣慰使；虎都不花，一名文炳，湖州同知；萬奴，為人匠副緫管。
何實
何實字誠卿，其先北京人。曾祖摶霄，雄於貲，好施與，鄉里以善人稱。祖鼎敬。父道忠，仕金，為北京留守。
實少孤，依叔父居，氣節不凡，家人常入臥內，見一青蛇蜿蜒衣被中，駭而視之，乃實也。及長，通諸國譯語，驍勇善騎射，倜儻不羈，遠近之民，慕其雄略，咸歸心焉。
歲乙亥，中原盜起。錦州張鯨，自立為臨海郡王，遣使納款於太祖，尋以叛伏誅。鯨弟致，初以叛謀於實，實厲聲叱曰：「天之曆數在朔方，汝等恣為不軌，徒自斃耳。」乃籍戶口一萬，募兵三千，丙子春，來歸。大將木華黎與論兵事，奇變百出，拊髀欣躍，大加稱賞，遂引見太祖，獻軍民之數。帝大悅，賜鞘劍一，命從木華黎選充前鋒。
時張致復據錦州，實與賊遇於神水縣，挺身陷陣，殊死戰，殺三百餘人，獲戰馬兵械甚衆，木華黎奏賜鞍馬弓矢以勵之。以功，為帳前軍馬都彈壓。詔封木華黎太師、國王，東下齊數郡。使實帥師四千，取燕南、齊西之地，首擊邢州，徇趙郡，取魏鄴，下博關，襲曹、濮、恩、德、泰安、濟寧，勢如破竹。薄濰州，與木華黎會。遷兵馬都鎮撫，從取大同、雁門、石、隰等州，悉平之。引兵掠太原、平陽、河中、京兆諸城，所向款附。木華黎錄其功，表實為元帥左監軍。
癸未，木華黎卒，子孛魯嗣。武仙復叛，據邢。實帥師五千圍之，立雲梯，先士卒登堞，橫槊突之，城破，武仙走，逐北四十里，大破之，斬首二百餘級，是夜，仙黨遁去。實下令，敢有擅剽掠者斬，軍中肅然，士民按堵。孛魯命戍於邢，多著善政，邢民敬之如神明。甲申，孛魯征西夏，以實分兵攻汴、陳、蔡、唐、鄧、許、鈞、睢、鄭、亳、潁，所至有功，計梟首一千五百餘級，俘工匠七百餘人。孛魯復命駐兵邢州，分織匠五百戶，置局課織。
丁亥，賜金虎符，便宜行元帥府事，邢因武仙之亂，歲屢饑，請移匠局於博，孛魯從之。憫其勞瘁，使勿出征，更檄東平嚴實，與之分治軍民事。博值兵火後，物貨不通，實以絲數印置會子，權行一方，民獲貿遷之利。庚寅，有旨收諸將金符。乙未，孛魯以實子仲澤為質子。
丁酉，太宗數召入見，實貢金幣紋綺三篚。次陵州，遇寇，實與左右射之，斃二十餘人，生獲十餘人。朝於幄殿，帝歡甚，問遇盜之故，命所獲寇勿殺，仍以賜實。是日，賜坐，與論軍中故事，良久，曰：「思卿效力有年，朕欲授以征行元帥，後當重任。」實叩頭謝曰︰「小臣被堅執銳，從事鋒鏑二十餘年，身被十餘槍，右臂不能舉，已為廢人矣。臣不敢辱命。願辭監軍之職，幸得元佩金符，督治工匠，歲獻織幣，優游以終其身，於臣足矣。」帝默然不悅，令射以觀其強弱，實不能射。命入宿衛，密使人覘之，實臂果不能舉。固辭十餘，始可其奏。遂錫宴，取金符親賜之，授以漢字宣命，充御用局人匠達魯花赤，子孫世其爵。更賜白貂帽、減鐵繫腰、貂衣一襲、弓一、矢百，遣歸。丁巳，卒於博。
子九人，孫十七人。子崇禮，授應奉翰林文字、從仕郎、同知制誥兼國史院編修官。
郝和尚拔都
郝和尚拔都，太原人，以小字行。幼為蒙古兵所掠，在郡王迄忒麾下，長通譯語，善騎射。太祖遣使宋，往返數四，以辯稱。
歲戊子，以為九原府主帥，佩金符。庚寅，率兵南伐，略地潼、陝，有功。辛卯，授行軍千戶。乙未，從皇子南伐，至襄陽，宋兵四十萬逆戰漢水上。領先鋒數百人，直前衝其陣，宋兵大潰。丙申，從都元帥塔海征蜀，下興元，宋將王連以重兵守劍閣。乃募敢死士十二人，乘夜破關，入蜀，諸城悉下。明年，取夔府，抵大江，宋兵三十萬軍於南岸。郝和尚拔都選饒勇九人，乘輕舸先登，橫馳陣中，既出復入，宋兵不能支，由是以善戰名。
庚子歲，太宗於行在所命解衣數其瘡痕二十一，嘉其勞，進拜宣德西京太原平陽延安五路萬戶，易佩金虎符，以兵二萬屬之，復賜馬六騎、金錦弓鎧有差。甲辰，朝定宗於宿瓮都之行宮，賜銀萬鋌，辭以「賞過厚，臣不應獨受，臣得效微勞，皆將校協力之功」，遂奏將校劉天祿等十一人，皆賜之金銀符。
戊申，奉詔還治太原，請凡遠道租稅監課過重者，悉蠲除之。歲饑，出白金六十鋌、粟千石、羊數千，以助國用。己酉，陞萬戶府為河東北路行省，得以便宜從事，凡四年。壬子三月，卒。追贈太保、儀同三司、冀國公，諡忠定。
子十二人：長天益，佩金符，太原路軍民萬戶都緫管；次仲威，襲五路萬戶；扎剌不花，鎮蠻都元帥、軍民宣慰使；天舉，大都路緫管，兼府尹；天祐，陝西奧魯萬戶；天澤，夔州路緫管；天麟，京兆等路諸軍奧魯萬戶；天挺，河南江北行中書省平章政事。
趙瑨
趙瑨，雲中蔚州人。父昆，仕金為帥府評事。兄珪，以萬戶守飛狐城。歲庚午，昆卒，珪輦其母如蠡州，留瑨於飛狐。
瑨自幼不羈，閑習武事。癸酉，太祖南伐，先鋒至飛狐，城中不知所為。瑨詣縣曰：「大兵壓境，不降何待！」衆從之。丁丑，太師、國王木華黎駐兵桓州，署為百戶，從攻蠡州。金兵閉城拒守，國王裨將石抹也先戰死，王怒，將屠其城，瑨泣曰：「母與兄在城中，乞以一身贖一城之命。」哀懇切至，國王義而許之。從攻相州，抵其門，死士突出，瑨直前擊之，流矢中鼻側，鏃出腦後，拔矢再戰，七日破其城。論功，授冀州行軍都元帥，佩金虎符。瑨讓其兄珪，朝廷從之，改授瑨軍民緫管，稍遷易州達魯花赤，佩金符。太宗下河南，瑨自易州馳驛輸矢二十餘萬至行在，帝大喜，命權中都省事。癸巳，趙、揚據興州叛，瑨進軍平之，遷中山、真定二路達魯花赤。
中統元年，詔立十道宣慰司，以瑨為順天宣慰使。至元元年，轉淄萊路緫管。六年，改太原路緫管。十二年，陞燕南道提刑按察使。十四年，遷河南道。十六年，致仕。明年卒，年八十。皇慶元年，贈儀同三司、太保、上柱國，追封定國公，諡襄穆。子秉溫。
秉溫，事世祖潛邸，命受學於太保劉秉忠，從征吐蕃、雲南大理。中統初，詔行右三部事。至元七年，創習朝儀，閱試稱旨，授尚書禮部侍郎、知侍儀司事。明年，授祕事少監，購求天下祕書。十九年，遷昭文館大學士、知太史院侍儀司事。授時曆成，賜鈔二百錠，進階中奉大夫。二十九年，編國朝集禮成，帝特命其子慧襲侍儀使。皇慶元年，贈金紫光祿大夫、司徒、雲國公，諡文昭。子慧，後仕至昭文館大學士。
石抹明安
石抹明安，桓州人。性寬厚，不拘小節。為童子時，嘗騎杖為馬，令群兒前導，行列整肅，無敢喧譁者，父老見而異之，曰：「是兒體貌不凡，進退有度，他日必貴。」既長，歎曰：「士生於世，當立功名、書竹帛，以傳無窮，寧肯碌碌無聞，與草木同腐邪！」
歲壬申，太祖率師攻破金之撫州，將遂南向，金主命招討紇石烈九斤來援，時明安在其麾下，九斤謂之曰：「汝嘗使北方，素識蒙古國主，其往臨陣，問以舉兵之由，不然即詬之。」明安初如所教，俄策馬來降，帝命縛以俟戰畢問之。既敗金兵，召明安詰之曰：「爾何以詈我而後降也？」對曰：「臣素有歸志，向為九斤所使，恐其見疑，故如所言。不爾，何由瞻奉天顏？」帝善其言，釋之，命領蒙古軍，撫定雲中東西兩路。
既而帝欲休兵於北，明安諫曰：「金有天下一十七路，今我所得，惟雲中東西兩路而已，若置不問，待彼成謀，併力而來，則難敵矣。且山前民庶，久不知兵，今以重兵臨之，傳檄可定，兵貴神速，豈宜猶豫！」帝從之。即命明安引兵南進，所至，民皆具簞食壺漿以迎，盡有河北諸郡而還。帝復命明安及三合拔都，將兵由古北口徇景、薊、檀、順諸州。諸將議欲屠之，明安奏曰：「此輩當死，今若生之，則彼之未附者，皆聞風而自至矣。」帝從之。
乙亥春正月，取通州，金右副元帥蒲察七斤，以其衆降，明安命復其職，置之麾下，遂駐軍於京南建春宮。金御史中丞李英、元帥左都監烏古論慶壽，領兵護軍食，以援中都。帝遣右副元帥神撒，將四百騎迎戰，明安將五百騎繼之，遇於永清，將戰，命士卒佯敗，金兵來追，迴擊，大破之，死及溺水者甚衆，獲李英及所佩虎符，得糧千餘車。遂招諭永清，不降，拔而屠之。未幾，金將完顏合住、監軍阿興鬆哥，復以步兵萬二千人、糧車五百兩援中都。明安復將三千騎往擊之，遇於涿州宣封寨，獲鬆哥，合住遁去，盡得其輜重，還屯建春宮。四月，攻萬寧宮，克之；取富昌、豐宜二關，攻拔固安縣。
初，順州之破，兵士縛密雲主簿完顏壽孫以獻，明安釋而用之，不久，逸去復來，問其故，對曰：「有老父在城中，恐不能存，謀歸，欲得侍養，今已歿，故復來。」明安義而釋之。五月，明安將攻中都，金相完顏復興飲藥死。辛酉，城中官屬父老緇素，開門請降，明安諭之曰：「負固不服，以至此極，非汝等罪，守者之責也。」悉令安業，仍以粟賑之，衆皆感悅。
明安早從軍旅，料敵制勝，筭無遺策，雖祁寒盛暑，未嘗不與士卒均勞逸，同甘苦。其得金府庫珠玉錦綺，明安悉具其數上進，未嘗以纖毫為己有。中都既下，加太傅、邵國公，兼管蒙古漢軍兵馬都元帥。丙子，以疾卒於燕城，年五十三。
子二人：長鹹得不，襲職為燕京行省。次忽篤華，太宗時，為金紫光祿大夫、燕京等處行尚書省事，兼蒙古漢軍兵馬都元帥。
張榮
張榮字世輝，濟南歷城人，狀貌奇偉。嘗從軍，為流矢貫眥，拔之不出，令人以足抵其額而拔之，神色自若。金季，山東群盜蜂起，榮率鄉民據濟南黌堂嶺，衆稍盛，遂略章丘、鄒平、濟陽、長山、辛市、蒲臺、新城及淄州之地而有之，兵至，則清野入山。
歲丙戌，東平、順天皆內屬，榮遂舉其兵與地，納款於按赤台那衍，引見太祖，問以孤軍數載，獨抗王師之故，對曰：「山東地廣人稠，悉為帝有。臣若但有倚恃，亦不款服。」太祖壯之，拊其背曰：「真賽因八都兒也。」授金紫光祿大夫、山東行尚書省，兼兵馬都元帥，知濟南府事。時貿易用銀，民爭發墓劫取，榮下令禁絕。
庚寅，朝廷集諸侯議取汴，榮請先六軍以清蹕道，帝嘉之，賜衣三襲，詔位諸侯上。辛卯，軍至河上，榮率死士宵濟，守者潰。詰旦，敵兵整陣至，榮馳之，望風披靡，奪戰船五十艘，麾抵北岸，濟師，衆軍繼進，乘勝破張、盤二山寨，俘獲萬餘，大將阿朮魯恐生變，欲盡殺之，榮力爭而止。癸巳，汴梁下，從阿朮魯為先鋒，攻睢陽，議欲殺俘虜，烹其油以灌城，又力止之。既而城下，榮單騎入城撫其民。甲午，攻沛，沛拒守稍嚴，其將唆蛾夜來擣營，榮覺之，唆蛾返走，率壯士追殺之，乘勝急攻，城破。就攻徐州，守將國用安引兵突出，榮逆擊之，亦破其城，用安赴水死。乙未，拔邳州。丙申，從諸王闊端破宋棗陽、仇城等三縣。
時河南民北徙至濟南，榮下令民間，分屋與地居之，俾得樹畜，且課其殿最，曠野辟為樂土。是歲，中書考績，為天下第一。李璮據益都，私餽以馬蹄金，榮曰：「身既許國，何可擅交鄰境！」卻之。年六十一，乞致仕，後十九年，世祖即位，封濟南公，致仕卒，年八十三。
子七人：長邦傑，襲爵，先卒；邦直，行軍萬戶；邦彥，權濟南行省；邦允，知淄州；邦孚，大都督府郎中；邦昌，奧魯緫管；邦憲，淮安路緫管。孫四十人，宏，襲邦傑爵，改真定路緫管。
劉亨安
劉亨安，其先范陽人，後遷遼東川州。初，國王木華黎經略遼東，兄世英率宗族鄉人隸麾下，分兵收燕、趙、雲、朔、河東，以功充行軍副緫管。庚辰，平陽諸郡被兵之餘，民物空竭，世英言於王曰：「自古建國，以民為本，今河東殺掠殆盡，異日我師復來，孰給轉輸？收存恤亡，此其時也。」王善之。以絳州邊地，難其人，奏授世英絳州節度使，兼行帥府事。卒於師，無子，國王孛魯命其族兄德仁襲職。丙戌歲，金將移剌副樞攻絳州，城陷，死之。木華黎承制命亨安領其衆，奏賜金虎符，授鎮國上將軍、絳州節度使，行元帥府事，兼觀察使。
庚寅冬，從王師渡河入關。辛卯春，克鳳翔，歷秦、隴，屯渭陽。秋，出階城，沿漢抵鄧。壬辰，會大軍於鈞州，敗金人於三峰山。甲午，平蔡。既而宋兵二十萬攻汴，將趨洛，都元帥塔察兒俾亨安往拒之，與宋軍遇龍門北，遂橫槊躍馬，奮突而前，衆因乘之，宋師奔潰，追擊百餘里，塔察兒拊其背曰：「真驍將也。」延坐諸將之右，勞賜甚厚。丙申，都元帥塔海征巴蜀，攻散關，破劍門，出奇制勝，戰功居多。進圍成都，亨安為先鋒，大破之於城西，生擒宋將陳侍郎。有喬長官與亨安爭功，未幾，攻城，喬為砲所傷，亨安負之以出，喬感愧。
亨安從軍十年，累著勳伐，所獲金帛，悉推與將佐，故士卒咸樂為用。癸卯冬十二月卒。子貞，嗣職。孫三人：弘，彊，弴。
