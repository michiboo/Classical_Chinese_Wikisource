
列傳第七十六　　儒學一
　　前代史傳，皆以儒學之士，分而為二，以經藝顓門者為儒林，以文章名家者為文苑。然儒之為學一也，《六經》者斯道之所在，而文則所以載夫道者也。故經非文則無以發明其旨趣；而文不本於六藝，又烏足謂之文哉。由是而言，經藝文章，不可分而為二也明矣。
　　元興百年，上自朝廷內外名宦之臣，下及山林布衣之士，以通經能文顯著當世者，彬彬焉眾矣。今皆不復為之分別，而採取其尤卓然成名、可以輔教傳後者，合而隸之，為《儒學傳》。
　　趙復，字仁甫，德安人也。太宗乙未歲，命太子闊出帥師伐宋，德安以嘗逆戰，其民數十萬，皆俘戮無遺。進楊惟中行中書省軍前，姚樞奉詔即軍中求儒、道、釋、醫、卜士，凡儒生掛俘籍者，輒脫之以歸，復在其中。樞與之言，信奇士，以九族俱殘，不欲北，因與樞訣。樞恐其自裁，留帳中共宿。既覺，月色皓然，惟寢衣在，遽馳馬周號積屍間，無有也。行及水際，則見復已被發徒跣，仰天而號，欲投水而未入。樞曉以徒死無益：「汝存，則子孫或可以傳緒百世；隨吾而北，必可無他。」復強從之。先是，南北道絕，載籍不相通；至是，復以所記程、硃所著諸經傳注，盡錄以付樞。
　　自復至燕，學子從者百餘人。世祖在潛邸，嘗召見，問曰：「我欲取宋，卿可導之乎？」對曰：「宋，吾父母國也，未有引他人以伐吾父母者。」世祖悅，因不強之仕。惟中聞復論議，始嗜其學，乃與樞謀建太極書院，立周子祠，以二程、張、楊、游、硃六君子配食，選取遺書八千餘卷，請復講授其中。復以周、程而後，其書廣博，學者未能貫通，乃原羲、農、堯、舜所以繼天立極，孔子、顏、孟所以垂世立教，周、程、張、硃氏所以發明紹續者，作《傳道圖》，而以書目條列於後；別著《伊洛發揮》，以標其宗旨。硃子門人，散在四方，則以見諸登載與得諸傳聞者，共五十有三人，作《師友圖》，以寓私淑之志。又取伊尹、顏淵言行，作《希賢錄》，使學者知所嚮慕，然後求端用力之方備矣。樞既退隱蘇門，乃即復傳其學，由是許衡、郝經、劉因，皆得其書而尊信之。北方知有程、硃之學，自復始。
　　復為人，樂易而耿介，雖居燕，不忘故土。與人交，尤篤分誼。元好問文名擅一時，其南歸也，復贈之言，以博溺心、末喪本為戒，以自修讀《易》求文王、孔子之用心為勉。其愛人以德類若此。復家江漢之上，以江漢自號，學者稱之曰江漢先生。
　　張，字達善，其先蜀之導江人。蜀亡，僑寓江左。金華王柏，得硃熹三傳之學，嘗講道於台之上蔡書院，從而受業焉。自《六經》、《語》、《孟》傳注，以及周、程、張氏之微言，硃子所嘗論定者，靡不潛心玩索，究極根柢。用功既專，久而不懈，所學益弘深微密，南北之士，鮮能及之。至元中，行台中丞吳曼慶聞其名，延致江寧學官，俾子弟受業，中州士大夫欲淑子弟以硃子《四書》者，皆遣從游，或辟私塾迎之。其在維揚，來學者尤眾，遠近翕然，尊為碩師，不敢字呼，而曰導江先生。大臣薦諸朝，特命為孔、顏、孟三氏教授，鄒、魯之人，服誦遺訓，久而不忘。
　　氣宇端重，音吐洪亮，講說特精詳，子弟從之者，詵詵如也。其高第弟子知名者甚多，夾谷之奇、楊剛中尤顯。無子。有《經說》及文集行世。吳澄序其書，以為議論正，援據博，貫穿縱橫，儼然新安硃氏之尸祝也。至正中，真州守臣以及郝經、吳澄皆嘗留儀真，作祠宇祀之，曰三賢祠。
　　金履祥，字吉父，婺之蘭溪人。其先本劉氏，後避吳越錢武肅王嫌名，更為金氏。履祥從曾祖景文，當宋建炎、紹興間，以孝行著稱，其父母疾，齋禱於天，而靈應隨至。事聞於朝，為改所居鄉曰純孝。履祥幼而敏睿，父兄稍授之書，即能記誦。比長，益自策勵，凡天文、地形、禮樂、田乘、兵謀、陰陽、律歷之書，靡不畢究。及壯，知向濂、洛之學，事同郡王柏，從登何基之門。基則學於黃ＯＥ，而ＯＥ親承硃熹之傳者也。自是講貫益密，造詣益邃。
　　時宋之國事已不可為，履祥遂絕意進取。然負其經濟之略，亦未忍遽忘斯世也。會襄樊之師日急，宋人坐視而不敢救，履祥因進牽制搗虛之策，請以重兵由海道直趨燕、薊，則襄樊之師，將不攻而自解。且備敘海舶所經，凡州郡縣邑，下至巨洋別塢，難易遠近，歷歷可據以行。宋終莫能用。及後硃瑄、張清獻海運之利，而所由海道，視履祥先所上書，咫尺無異者，然後人服其精確。
　　德祐初，以迪功郎、史館編校起之，辭弗就。宋將改物，所在盜起，履祥屏居金華山中，兵燹稍息，則上下岩谷，追逐雲月，寄情嘯詠，視世故泊如也。平居獨處，終日儼然；至與物接，則盎然和懌。訓迪後學，諄切無倦，而尤篤於分義。有故人子坐事，母子分配為隸，不相知者十年，履祥傾貲營購，卒贖以完；其子後貴，履祥終不自言，相見勞問辛苦而已。何基、王柏之喪，履祥率其同門之士，以義制服，觀者始知師弟子之繫於常倫也。
　　履祥嘗謂司馬文正公光作《資治通鑑》，秘書丞劉恕為《外紀》，以記前事，不本於經，而信百家之說，是非謬於聖人，不足以傳信。自帝堯以前，不經夫子所定，固野而難質。夫子因魯史以作《春秋》，王朝列國之事，非有玉帛之使，則魯史不得而書，非聖人筆削之所加也。況左氏所記，或闕或誣，凡此類皆不得以辟經為辭。乃用邵氏《皇極經世歷》、胡氏《皇王大紀》之例，損益折衷，一以《尚書》為主，下及《詩》、《禮》、《春秋》，旁采舊史諸子，表年系事，斷自唐堯以下，接於《通鑑》之前，勒為一書，二十卷，名曰《通鑑前編》。凡所引書，輒加訓釋，以裁正其義，多儒先所未發。既成，以授門人許謙曰：「二帝三王之盛，其微言懿行，宜後王所當法，戰國申、商之術，其苛法亂政，亦後王所當戒，則是編不可以不著也。」他所著書，曰《大學章句疏義》二卷，《論語孟子集注考證》十七卷，《書表注》四卷，謙為益加校定，皆傳於學者。天曆初，廉訪使鄭允中表上其書於朝。
　　初，履祥既見王柏，首問為學之方，柏告以必先立志，且舉先儒之言：居敬以持其志，立志以定其本，志立乎事物之表，敬行乎事物之內，此為學之大方也。及見何基，基謂之曰：「會之屢言賢者之賢，理欲之分，便當自今始。」會之，蓋柏字也。當時議者以為基之清介純實似尹和靜，柏之高明剛正似謝上蔡，履祥則親得之二氏，而並充於己者也。
　　履祥居仁山之下，學者因稱為仁山先生。大德中卒。元統初，里人吳師道為國子博士，移書學官，祠履祥於鄉學。至正中，賜諡文安。
　　許謙，字益之，其先京兆人。九世祖延壽，宋刑部尚書。八世祖仲容，太子洗馬。仲容之子曰洸、曰洞，洞由進士起家，以文章政事知名於時。洸之子寔，事海陵胡瑗，能以師法終始者也。由平江徙婺之金華，至謙五世，為金華人。父觥，登淳祐七年進士第，仕未顯以歿。
　　謙生數歲而孤，甫能言，世母陶氏口授《孝經》、《論語》，入耳輒不忘。稍長，肆力於學，立程以自課，取四部書分晝夜讀之，雖疾恙不廢。既乃受業金履祥之門，履祥語之曰：「士之為學，若五味之在和，醯醬既加，則酸鹹頓異。子來見我已三日，而猶夫人也，豈吾之學無以感發子耶！」謙聞之惕然。居數年，盡得其所傳之奧。於書無不讀，窮探聖微，雖殘文羨語，皆不敢忽。有不可通，則不敢強；於先儒之說，有所未安，亦不苟同也。
　　讀《四書章句集注》，有《叢說》二十卷，謂學者曰：「學以聖人為準的，然必得聖人之心，而後可學聖人之事。聖賢之心，具在《四書》，而《四書》之義，備於硃子，顧其辭約意廣，讀者安可以易心求之乎！」讀《詩集傳》，有《名物鈔》八卷，正其音釋，考其名物度數，以補先儒之未備，仍存其逸義，旁采遠援，而以己意終之。讀《書集傳》，有《叢說》六卷。其觀史，有《治忽幾微》，仿史家年經國緯之法，起太皞氏，迄宋元祐元年秋九月尚書左僕射司馬光卒。備其世數，總其年歲，原其興亡，著其善惡。蓋以為光卒，則中國之治不可復興，誠理亂之幾也。故附於續經而書孔子卒之義，以致其意焉。
　　又有《自省編》，晝之所為，夜必書之，其不可書者，則不為也。其他若天文、地理、典章、制度、食貨、刑法、字學、音韻、醫經、術數之說，亦靡不該貫，旁而釋、老之言，亦洞究其蘊。嘗謂：「學者孰不曰辟異端，苟不深探其隱，而識其所以然，能辨其同異，別其是非也幾希。」又嘗句讀《九經》、《儀禮》及《春秋三傳》，於其宏綱要領，錯簡衍文，悉別以鉛黃硃墨，意有所明，則表而見之。其後吳師道購得呂祖謙點校《儀禮》，視謙所定，不同者十有三條而已。謙不喜矜露，所為詩文，非扶翼經義，張維世教，則未嘗輕筆之書也。
　　延祐初，謙居東陽八華山，學者翕然從之。尋開門講學，遠而幽、冀、齊、魯，近而荊、揚、吳、越，皆不憚百舍來受業焉。其教人也，至誠諄悉，內外殫盡，嘗曰：「己有知，使人亦知之，豈不快哉！」或有所問難，而詞不能自達，則為之言其所欲言，而解其所惑。討論講貫，終日不倦，攝其粗疏，入於密微。聞者方傾耳聽受，而其出愈真切。惰者作之，銳者抑之，拘者開之，放者約之。及門之士，著錄者千餘人，隨其材分，咸有所得。然獨不以科舉之文授人，曰：「此義、利之所由分也。」謙篤於孝友，有絕人之行。其處世不膠於古，不流於俗。不出里閭者四十年，四方之士，以不及門為恥，縉紳先生之過其鄉邦者，必即其家存問焉。或訪以典禮政事，謙觀其會通，而為之折衷，聞者無不厭服。
　　大德中，熒惑入南斗句已而行，謙以為災在吳、楚，竊深憂之。是歲大昆，謙貌加瘠，或問曰：「豈食不足邪？」謙曰：「今公私匱竭，道殣相望，吾能獨飽邪！」其處心蓋如此。廉訪使劉庭直、副使趙宏偉，皆中州雅望，于謙深加推服，論薦於朝；中外名臣列其行義者，前後章數十上；而郡復以遺逸應詔；鄉闈大比，請司其文衡。皆莫能致。至其晚節，獨以身任正學之重，遠近學者，以其身之安否，為斯道之隆替焉。至元三年卒，年六十八。嘗以白雲山人自號，世稱為白雲先生。朝廷賜諡文懿。
　　先是，何基、王柏及金履祥歿，其學猶未大顯，至謙而其道益著，故學者推原統緒，以為硃熹之世適。江浙行中書省為請於朝，建四賢書院，以奉祠事，而列於學官。
　　同郡硃震亨，字彥修，謙之高第弟子也。其清修苦節，絕類古篤行之士，所至人多化之。
　　陳櫟，字壽翁，徽之休寧人。櫟生三歲，祖母吳氏口授《孝經》、《論語》，輒成誦。五歲入小學，即涉獵經史。七歲通進士業。十五，鄉人皆師之。宋亡，科舉廢，櫟慨然發憤，致力於聖人之學，涵濡玩索，貫穿古今。嘗以謂有功於聖門者，莫若硃熹氏，熹沒未久，而諸家之說，往往亂其本真，乃著《四書發明》、《書集傳纂疏》、《禮記集義》等書，亡慮數十萬言，凡諸儒之說，有畔於硃氏者，刊而去之；其微辭隱義，則引而伸之；而其所未備者，復為說以補其闕。於是硃熹之說大明於世。
　　延祐初，詔以科舉取士，櫟不欲就試，有司強之，試鄉闈中選，遂不復赴禮部。教授於家，不出門戶者數十年。性孝友，尤剛正，日用之間，動中禮法。與人交，不以勢合，不以利遷。善誘學者，諄諄不倦。臨川吳澄，嘗稱櫟有功於硃氏為多，凡江東人來受業于澄者，盡遣而歸櫟。櫟所居堂曰定宇，學者因以定宇先生稱之。元統二年卒，年八十三。
　　揭傒斯志其墓，乃與吳澄並稱，曰：「澄居通都大邑，又數登用於朝，天下學者，四面而歸之，故其道遠而章，尊而明。櫟居萬山間，與木石俱，而足跡未嘗出鄉里，故其學必待其書之行，天下乃能知之。及其行也，亦莫之御，是可謂豪傑之士矣。」世以為知言。
　　胡一桂，字庭芳，徽州婺源人。父方平。一桂生而穎悟，好讀書，尤精於《易》。初，饒州德興沈貴寶，受《易》於董夢程，夢程受硃熹之《易》黃ＯＥ，而一桂之父方平及從貴寶、夢程學，嘗著《易學啟蒙通釋》。一桂之學，出於方平，得硃熹氏源委之正。宋景定甲子，一桂年十八，遂領鄉薦，試禮部不敏，退而講學，遠近師之，號雙湖先生。所著書有《周易本義附錄纂疏》、《本義啟蒙翼傳》、《硃子詩傳附錄纂疏》、《十七史纂》，並行於世。
　　其同郡胡炳文，字仲虎，亦以《易》名家，作《易本義通釋》，而於硃熹所著《四書》，用力尤深。餘干饒魯之學，本出於硃熹，而其為說，多與熹牴牾，炳文深正其非，作《四書通》，凡辭異而理同者，合而一之；辭同而指異者，析而辨之，往往發其未盡之蘊。東南學者，因其所自號，稱雲峰先生。炳文嘗用薦者，署明經書院山長，再調蘭溪州學正。
　　黃澤，字楚望，其先長安人。唐末，舒藝知資州內江縣，卒，葬焉，子孫遂為資州人。宋初，延節為大理評事，兼監察御史，累贈金紫光祿大夫，澤十一世祖也。五世祖拂，與二兄播、揆，同年登進士第，蜀人榮之。父儀可，累舉不第，隨兄驥子官九江，蜀亂，不能歸，因家焉。澤生有異質，慨然以明經學道為志，好為苦思，屢以成疾，疾止復思，久之，如有所見，作《顏淵仰高鑽堅論》。蜀人治經，必先古註疏，澤於名物度數，考核精審，而義理一宗程、硃，作《易春秋二經解》、《二禮祭祀述略》。
　　大德中，江西行省相臣聞其名，授江州景星書院山長，使食其祿以施教。又為山長於洪之東湖書院，受學者益眾。始澤嘗夢見夫子，以為適然，既而屢夢見之，最後乃夢夫子手授所較《六經》，字畫如新，由是深有感發，始悟所解經多徇舊說為非是，乃作《思古吟》十章，極言聖人德容之盛，上達於文王、周公。秩滿即歸，閉門授徒以養親，不復言仕。
　　嘗以為去聖久遠，經籍殘闕，傳注家率多傅會，近世儒者，又各以才識求之，故議論雖多，而經旨愈晦；必積誠研精，有所悟入，然後可以窺見聖人之本真。乃揭《六經》中疑義千有餘條，以示學者。既乃盡悟失傳之旨。自言每於幽閒寂寞、顛沛流離、疾病無聊之際得之，及其久也，則豁然無不貫通。自天地定位、人物未生已前，沿而下之，凡邃古之初，萬化之原，載籍所不能具者，皆昭若發蒙，如示諸掌。然後由伏羲、神農、五帝、三王，以及春秋之末，皆若身在其間，而目擊其事者。於是《易》、《春秋》傳注之失，《詩》、《書》未決之疑，《周禮》非聖人書之謗，凡數十年苦思而未通者，皆渙然冰釋，各就條理。故於《易》以明象為先，以因孔子之言，上求文王、周公之意為主，而其機括，則盡在《十翼》，作《十翼舉要》、《忘象辯》、《象略》、《辯同論》。於《春秋》以明書法為主，其大要則在考核三傳，以求向上之功，而脈絡盡在《左傳》，作《三傳義例考》、《筆削本旨》。又作《元年春王正月辯》、《諸侯娶女立子通考》、《魯隱公不書即位義》、《殷周諸侯禘祫考》、《周廟太廟單祭合食說》，作《丘甲辯》，凡如是者十餘通，以明古今禮俗不同，見虛辭說經之無益。嘗言：「學者必悟經旨廢失之由，然後聖人本意可見，若《易象》與《春秋》書法廢失大略相似，苟通其一，則可觸機而悟矣。」又懼學者得於創聞，不復致思，故所著多引而不發，乃作《易學濫觴》、《春秋指要》，示人以求端用力之方。其於禮學，則謂鄭氏深而未完，王肅明而實淺，作《禮經復古正言》。如王肅混郊丘廢五天帝，並崑崙、神州為一，趙伯循言王者禘其始祖之所自出，以始祖配之，而不及群廟之社，胡宏家學不信《周禮》，以社為祭地之類，皆引經以證其非。其辯釋諸經要旨，則有《六經補註》；詆排百家異義，則取杜牧不當言而言之義，作《翼經罪言》。近代覃思之學，推澤為第一。
　　吳澄嘗觀其書，以為平生所見明經士，未有能及之者，謂人曰：「能言距楊、墨者，聖人之徒也，楚望真其人乎！」然澤雅自慎重，未嘗輕與人言。李泂使過九江，請北面稱弟子，受一經，且將經紀其家，澤謝曰：「以君之才，何經不可明，然亦不過筆授其義而已。若餘則於艱苦之餘，乃能有見，吾非邵子，不敢以二十年林下期君也。」泂嘆息而去。或問澤：「自閟如此，寧無不傳之懼？」澤曰：「聖經興廢，上關天運，子以為區區人力所致耶！」
　　澤家甚窶貧，且年老，不復能教授，經歲大侵，家人采木實草根以療飢，晏然曾不動其意，惟以聖人之心不明，而經學失傳，若己有罪為大戚。至正六年卒，年八十七。其書存於世者十二三。門人惟新安趙汸為高第，得其《春秋》之學為多。
　　蕭渼，字惟斗，其先北海人。父仕秦中，遂為奉元人。渼性至孝，自為兒時，翹楚不凡。稍出為府史，上官語不合，即引退，讀書面山者三十年。制一革衣，由身半以下，及臥，輒倚其榻，玩誦不少置，於是博極群書，天文、地理、律歷、算數，靡不研究。侯均謂元有天下百年，惟蕭惟斗為識字人。學者及其門受業者甚眾。嘗出，遇一婦人，失金釵道旁，疑渼拾之，謂曰：「殊無他人，獨翁居後耳。」渼令隨至門，取家釵以償。其婦後得所遺釵，愧謝還之。鄉人有自城中暮歸者，遇寇，欲加害，詭言「我蕭先生也」，寇驚愕釋去。
　　世祖分籓在秦，辟渼與楊恭懿、韓擇侍秦邸，渼以疾辭，授陝西儒學提舉，不赴。省憲大臣即其家具宴為賀，使一從史先詣渼舍，渼方汲水灌園，從史至，不知其為渼也，使飲其馬，即應之不拒，及冠帶迎賓，從史見渼，有懼色，渼殊不為意。後累授集賢直學士、國子司業，改集賢侍讀學士，皆不赴。大德十一年，拜太子右諭德，扶病至京師，入覲東宮，書《酒誥》為獻，以朝廷時尚酒故也。尋以病力請去職，人問其故，則曰：「在禮，東宮東面，師傅西面，此禮今可行乎？」俄除集賢學士、國子祭酒，依前右諭德，疾作，固辭而歸。卒年七十八，賜諡貞敏。
　　渼制行甚高，真履實踐，其教人，必自《小學》始。為文辭，立意精深，言近而指遠，一以洙、泗為本，濂、洛、考亭為據，關輔之士，翕然宗之，稱為一代醇儒。所著有《三禮說》、《小學標題駁論》、《九州志》，及《勤齋文集》，行於世。
　　韓擇者，字從善，亦奉元人。天資超異，信道不惑，其教學者，雖中歲以後，亦必使自《小學》等書始。或疑為陵節勤苦，則曰：「人不知學，白首童心，且童蒙所當知，而皓首不知，可乎？」擇尤邃禮學，有質問者，口講指畫無倦容。士大夫遊宦過秦中，必往見擇，莫不虛往而實歸焉。世祖嘗召之赴京，疾，不果行。其卒也，門人為服緦麻者百餘人。
　　侯均者，字伯仁，亦奉元人。父母蚤亡，獨與繼母居，賣薪以給奉養。積學四十年，群經百氏，無不淹貫，旁通釋、老外典。每讀書，必熟誦乃已。嘗言：「人讀書不至千遍，終於己無益。」故其答諸生所問，窮索極探，如取諸篋笥。名振關中，學者宗之。用薦者起為太常博士，後以上疏忤時相意，不待報可，即歸休田裡。
　　均貌魁梧，而氣剛正，人多嚴憚之，及其應接之際，則和易款洽。雖方言古語，世所未曉者，莫不隨問而答，世咸服其博聞。
　　同恕，字寬甫，其先太原人。五世祖遷秦中，遂為奉元人。祖升。父繼先，博學能文，廉希憲宣撫陝右，辟掌庫鑰。家世業儒，同居二百口，無間言。恕安靜端凝，羈丱如成人，從鄉先生學，日記數千言。年十三，以《書經》魁鄉校。至元間，朝廷始分六部，選名士為吏屬，關陝以恕貢禮曹，辭不行。仁宗踐阼，即其家拜國子司業，階儒林郎，使三召，不起。陝西行台侍御史趙世延，請即奉元置魯齋書院，中書奏恕領教事，制可之。先後來學者殆千數。延祐設科，再主鄉試，人服其公。六年，以奉議大夫、太子左贊善召，入見東宮，賜酒慰問。繼而獻書，厲陳古誼，盡開悟涵養之道。明年春，英宗繼統，以疾歸。致和元年，拜集賢侍讀學士，以老疾辭。
　　恕之學，由程、硃上溯孔、孟，務貫浹事理，以利於行。教人曲為開導，使得趣向之正。性整潔，平居雖大暑，不去冠帶。母張夫人卒，事異母如事所生。父喪，哀毀致目疾，時祀齋肅詳至。嘗曰：「養生有不備，事猶可復，追遠有不誠，是誣神也，可逭罪乎！」與人交，雖外無適莫，而中有繩尺。里人借騾而死，償其直，不受，曰：「物之數也，何以償為！」家無儋石之儲，而聚書數萬卷，扁所居曰榘庵。時蕭渼居南山下，亦以道高當世，入城府，必主恕家，士論稱之曰「蕭同」。
　　恕自京還，家居十三年，縉紳望之若景星麟鳳，鄉里稱為先生而不姓。至順二年卒，年七十八。制贈翰林直學士，封京兆郡侯，諡文貞。其所著曰《榘庵集》，二十卷。
　　恕弟子第五居仁，字士安，幼師蕭渼，弱冠從恕受學。博通經史，躬率子弟致力農畝，而學徒滿門。其宏度雅量，能容人所不能容。嘗行田間，遇有竊其桑者，居仁輒避之。鄉里高其行義，率多化服。作字必楷整，游其門者，不惟學明，而行加修焉。卒之日，門人相與議易名之禮，私諡之曰靜安先生。
　　安熙，字敬仲，真定藁城人。祖滔，父松，皆以學行淑其鄉人。熙既承其家學，及聞保定劉因之學，心嚮慕焉。熙家與因所居相去數百里，因亦聞熙力於為已之學，深許與之。熙方將造其門，而因己歿，乃從因門人烏叔備問其緒說。蓋自因得宋儒硃熹之書，即尊信力行之，故其教人，必尊硃氏。然因之為人，高明堅勇，其進莫遏。熙則簡靚和易，務為下學之功。其《告先聖文》有曰：「追憶舊聞，卒究前業。灑掃應對，謹行信言。餘力學文，窮理盡性。循循有序，發軔聖途，以存諸心，以行諸己，以及於物，以化於鄉。」其用功平實切密，可謂善學硃氏者。
　　熙遭時承平，不屑仕進，家居教授垂數十年，四方之來學者，多所成就。既歿，鄉人為立祠於藁城之西筦鎮。其門人蘇天爵，為輯其遺文，而虞集序之曰：「使熙得見劉氏，廓之以高明，厲之以奮發，則劉氏之學，當益昌大於時矣。」
