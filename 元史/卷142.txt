
元史 卷一百四十二 列傳第二十九
　　答失八都魯，曾祖紐璘、祖也速答兒，有傳。答失八都魯，南加台子也。以世襲萬戶鎮守羅羅宣尉司。土人作亂，答失八都魯捕獲有功，四川省舉充船橋萬戶。出征雲南，升大理宣慰司都元帥。至正十一年，特除四川行省參知政事，撥本部探馬赤軍三千，從平章咬住討賊於荊襄。九月，次安平站。時咬住兵既平江陵，答失八都魯請自攻襄陽。十二年，進次荊門。時賊十萬，官軍止三千餘，遂用宋廷傑計，招募襄陽官吏及土豪避兵者，得義丁二萬，編排部伍，申其約束。行至蠻河，賊守要害，兵不得渡，即令屈萬戶率奇兵由間道出其後，首尾夾攻，賊大敗。追至襄陽城南，大戰，生擒其偽將三十人，腰斬之。賊自是閉門不復出。答失八都魯乃相視形勢，內列八翼，包絡襄城；外置八營，軍峴山、楚山，以截其援；自以中軍四千據虎頭山，以瞰城中。署從征人李復為南漳縣尹，黎可舉為宜城縣尹，拊循其民，以賦軍饋。城中之民受圍日久，夜半，二人縋城叩營門，具告虛實，願為內應。答失八都魯與之定約，以五月朔日四更攻城，授之密號而去。至期，民垂繩以引官軍，先登者近千人。時賊船百餘艘在城北，陰募善水者鑿其底。天將明，城破，賊巷戰不勝，走就船，船壞，皆溺水死。偽將王權領千騎西走，遇伏兵被擒。襄陽遂平。加答失八都魯資善大夫，賜上尊及黃金束帶，以其弟識里木為襄陽達魯花赤，子孛羅帖木兒為雲南行省理問。比賊再犯荊門、安陸、沔陽，答失八都魯輒引兵敗之。尋詔益兵五千，以烏撒烏蒙元帥成都不花聽其調發。
　　十三年，定青山、荊門諸寨。九月，率兵略均、房，平谷城，攻開武當山寨數十，獲偽將杜將軍。十二月，趨攻峽州，破偽將趙明遠木驢寨。升四川行省右丞，賜金系腰。十四年正月，復峽州。三月，升四川行省平章政事，兼知行樞密院事，總荊襄諸軍。五月，命玉樞虎兒吐華代答失八都魯守中興、荊門，且令答失八都魯以兵赴汝寧。十月，詔與太不花會軍討安豐。是月，復苗軍所據鄭、鈞、許三州。十二月，復河陰、鞏縣。十五年，命答失八都魯就管領太不花一應諸王籓將兵馬，許以便宜行事。六月，拜河南行省平章政事。進次許州長葛，與劉福通野戰，為其所敗，將士奔潰。九月，至中牟，收散卒，團結屯種。賊復來劫營，掠其輜重，遂與孛羅帖木兒相失。劉哈剌不花進兵來援，大破賊兵，獲孛羅帖木兒歸之。復駐汴梁東南青堽。十二月，調兵進討，大敗賊於太康，遂圍亳州，偽宋主小明王遁。十六年，加金紫光祿大夫。三月，朝廷差脫歡知院來督兵，答失八都魯父子親與劉福通對敵，自巳至酉，大戰數合，答失八都魯墜馬，孛羅帖木兒扶令上馬先還，自持弓矢連發以斃追者，夜三更步回營中。十月，移駐陳留。十一月，攻取夾河劉福通寨。十二月庚申，次高柴店，逼太康三十里。是夜二鼓，賊五百餘騎來劫，以有備亟遁。火而追之，比曉，督陣力戰，自寅至巳，四門皆陷，壯士緣城入其郛，斬首數萬，擒偽將軍張敏、孫韓等九人，殺偽丞相王、羅二人。辛酉，太康悉平，遣孛羅帖木兒告捷京師。帝賜勞內殿，王其先臣三世，拜河南行省左丞相，仍兼知行樞密院事，守御汴梁；識里木雲南行省左丞；孛羅帖木兒四川行省左丞；將校僚屬賞爵有差。十七年三月，詔朝京師，加開府儀同三司、太尉、四川行省左丞相。九月，取溝城、東明、長垣三縣。十月，詔遣知院達理麻失理來援，分兵雷澤、濮州，而達理麻失理為劉福通所殺，達達諸軍皆潰。答失八都魯力不能支，退駐石村。朝廷頗疑其玩寇失機，使者促戰相踵。賊覘知之，詐為答失八都魯通和書，遺諸道路，使者果得之以進。答失八都魯覺知，一夕憂憤死，十二月庚子也。子孛羅帖木兒別有傳。
　　慶童，字明德，康里氏。祖明里帖木兒，父斡羅思，皆封益國公。慶童早以勛臣子孫受知仁廟，給事內廷，遂長宿衛。授大宗正府掌判，三遷為上都留守。又累遷為江西、河南二行省平章政事。入為太府卿。復為上都留守。出為遼陽行省平章政事，以寬厚為政，遼人德之。至正十年，遷平章，行省江浙。適時承平，頗沉湎於宴樂，凡遺逸之士舉校官者，輒擯斥不用，由是不為物論所與。明年，盜起汝、潁，已而蔓延於江浙，江東之饒、信、徽、宣、鉛山、廣德，浙西之常、湖、建德，所在不守。慶童分遣僚佐往督師旅，曾不逾時，以次克復。既乃令長吏按視民數，凡詿誤者悉置不問，招徠流離，俾安故業，發官粟以賑之。省治毀於兵，則拓其故址，俾之一新。募貧民為工役而償之以錢，杭民賴以存活者尤眾。
　　十四年，脫脫以太師、右丞相統大兵南征，一切軍資衣甲器仗谷粟薪藁之屬，咸取具於江浙。慶童規措有方，陸運川輸，千里相屬，朝廷賴之。明年，盜起常之無錫，眾議以重兵殲之，慶童曰：「赤子無知，迫於有司，故弄兵耳。苟諭以禍福，彼無不降之理。」盜聞之，果投戈解甲，請為良民。十六年，平江、湖州陷。義兵元帥方家奴以所部軍屯杭城之北關，鈎結同黨，相煽為惡，劫掠財貨，白晝殺人，民以為患。慶童言於丞相達識帖睦邇曰：「我師無律，何以克敵？必斬方家奴乃可出師。」丞相乃與慶童入其軍，數其罪，斬首以徇，民大悅。繼而苗軍帥楊完者以其軍守杭城。丞相達識帖睦邇既承制授完者江浙行省右丞，而完者益以功自驕，因求娶慶童女。慶童初不許，時苗軍勢甚張，達識帖睦邇方倚以為重，強為主婚，慶童不得已以女與之。明年，出鎮海寧州，距杭百里，地瀕海磽瘠，民甚貧。居二年，盜息而民阜。至是，慶童在江浙已七年，涉歷險艱，勞績甚優著，召拜翰林學士承旨，改淮南行省平章政事，未行，仍任江浙。十八年，遷福建行省平章政事，未行，拜江南行台御史大夫，賜以御衣、上尊。時南行台治紹興，所轄諸道皆阻絕不通。紹興之東，明、台諸郡則制於方國珍，其西杭、蘇諸郡則據於張士誠。憲台綱紀不復可振，徒存空名而已。
　　二十年，召還朝，慶童乃由海道趨京師。拜中書平章政事。俄有譖其子剛僧私通宮人者，帝怒殺之。慶童因鞅鞅不得志，移疾家居久之，日飲酒以自遣。二十五年，詔拜陝西行省左丞相。時李思齊擁兵關中，慶童至則御之以禮，待之以和。居三年，關陝用寧。召還京師。二十八年七月，大明兵逼京城，帝與皇太子及六宮至於宰臣近戚皆北奔，而命淮王帖木兒不花監國，慶童為中書左丞相以輔之。八月二日，京城破，淮王與慶童出齊化門，皆被殺。
　　也速，蒙古人，倜儻有能名。由宿衛歷尚乘寺提點，遷宣政院參議。至正十四年，河南賊芝麻李據徐州，也速從太師脫脫南征，徐州城堅不可猝拔，脫脫用也速計，以巨石為砲，晝夜攻之不息，賊困莫能支。也速又攻破其南關外城，賊遂遁走。以功除同知中政院事。繼又領軍從父太尉月闊察兒征淮西，會賊圍安豐，即往援之。渡淮無舟，因策馬探水深淺，浮而過。賊大駭，撤圍去。進攻濠州，有詔班師，乃還。升將作院使。復從太尉征淮東，取盱眙。遷淮南行樞密院副使，升同知樞密院事。討賊海州，大敗之。賊走，航海襲山東，盡有其地。也速計賊必乘勝北侵，急引兵北還，表里擊之，復滕、兗二州，及費、鄒、曲阜、寧陽、泗水五縣，賊勢遂衄。未幾，復泰安州及平陰、肥城、萊蕪、新泰四縣，又平安水等五十三寨。升知樞密院事。討蒲台賊杜黑兒，擒送京師磔之。東昌賊將北寇，道出陵州，也速邀擊於景州，斬獲殆盡。復阜城縣。有詔命也速以軍屯單家橋，斷賊北路。賊轉攻長蘆，也速往與戰，流矢貫左手，不顧，轉斗無前，殺賊五百餘人，奪馬三千匹。於是分兵下山寨，民爭來歸。
　　拜中書平章政事，改行省淮南。雄州、蔚州賊繼起，也速悉平之。知樞密院事劉哈剌不花所部卒掠懷來、雲州，欲為亂，也速以輕騎擊滅其首禍者，降其眾隸麾下。賊陷大寧，詔也速往討之。賊兵次侯家店，也速遇賊，即前與戰，自昏抵曙，散而複合。也速遣別騎繞出賊後，賊腹背受敵，大敗。遂拔大寧，擒首賊湯通、周成等三十五人，磔於都市。召入覲，賞賚優渥，進階金紫光祿大夫、知樞密院事。既而賊雷帖木兒不花、程思忠等陷永平，詔也速出師，遂復灤州及遷安縣。時遼東郡縣惟永平不被兵，儲粟十萬，芻藁山積，居民殷富。賊乘間竊入，增土築城，因河為塹，堅守不可下。也速乃外築大營，絕其樵採，數與賊戰，獲其偽帥二百餘人，平山寨數十。又復昌黎、撫寧二縣，擒雷帖木兒不花送京師。賊急，乃乞降於參政徹力帖木兒，為請命於朝。詔許之，命也速退師。也速度賊必以計怠我師，乃嚴備以偵之。程思忠果棄城遁去，亟追至瑞州，殺獲萬計。賊遂東走金復州。詔還京師。拜遼陽行省左丞相，知行樞密院事，撫安迤東兵農，委以便宜，開省於永平，總兵如故。金、復、海、蓋、乾、王等賊並起，西侵興中州，陰由海道趨永平，聞也速開省乃止。也速亟分兵防其衝突。賊乃轉攻大寧，為守將王聚所敗，斬其渠魁，眾潰，皆西走。也速慮賊窺上都，即調右丞忽林台提兵護上都，簡精銳自躡賊後。賊果寇上都，忽林台擊破之，賊眾又大潰。永平、大寧於是始平。乃分命官屬，勞來安輯其民，使什伍相保以事耕種，民為立石頌其勛德。
　　二十四年，孛羅帖木兒與右丞相搠思監、宦者朴不花有怨，遣兵犯闕，執二人以去，而也速遂拜中書左丞相。七月，孛羅帖木兒留兵守大同，自率兵復向闕。京師大震，百官從帝城守，皇太子統兵迎於清河，命也速軍於昌平。而孛羅帖木兒前鋒已度居庸關，至昌平。也速一軍皆無鬥志，不戰而潰。皇太子馳入城，尋出奔於太原。孛羅帖木兒遂入京城，為中書右丞相，語具《孛羅帖木兒傳》。二十五年，皇太子在太原，與擴廓帖木兒謀清內難，承制調甘肅、嶺北、遼陽、陝西諸省諸王兵入討孛羅帖木兒。孛羅帖木兒乃遣御史大夫禿堅帖木兒率兵攻上都附皇太子者，且以御嶺北之兵，又調也速率兵南御擴廓帖木兒部將竹貞、貊高等。也速軍次良鄉不進，謀之於眾，皆以謂孛羅帖木兒所行狂悖，圖危宗社，中外同憤。遂勒兵歸永平，西連太原擴廓帖木兒，東連遼陽也先不花國王，軍聲大振。孛羅帖木兒患之，遣其將同知樞密院事姚伯顏不花以兵往討。軍過通州，白河水溢不能進，駐虹橋，築壘以待。姚伯顏不花素輕也速無謀，不設備。也速覘知之，襲破其軍，擒姚伯顏不花。孛羅帖木兒大恐，自將討也速，至通州，大雨三日，乃還。孛羅帖木兒先以部將保安不附己，殺之，至是又失姚伯顏不花，二人皆驍將也，如失左右手，鬱鬱不樂。事敗，遂伏誅。
　　二十七年，詔以也速為中書右丞相，分省山東。二十八年，大明兵取山東。閏七月，也速與部將哈剌章、田勝、周達等御於莫州，眾敗潰，乃盡掠莫州殘民北遁。
　　徹里帖木兒，阿魯溫氏。祖父累立戰功，為西域大族。徹里帖木兒幼沉毅有大志，早備宿衛，擢中書直省舍人，遂拜監察御史。時右丞相帖木迭兒用事，生殺予奪皆出其意，道路側目。徹里帖木兒抗言，歷詆其奸，帖木迭兒欲中傷之。會山東水，鹽課大損，除山東轉運司副使。甫浹月，補其虧數皆足。轉刑部尚書，京師豪右憚之，不敢犯法，而以非罪麗法者多所全脫。天曆二年，拜中書右丞，尋升中書平章政事，出為河南行省平章政事。黃河清，有司以為瑞，請聞於朝。徹里帖木兒曰：「吾知為臣忠、為子孝、天下治、百姓安為瑞，餘何益於治。」歲大飢，徹里帖木兒議賑之。其屬以為必自縣上之府，府上之省，然後以聞。徹里帖木兒慨然曰：「民飢死者已眾，乃欲拘以常格耶？往復累月，民存無幾矣。此蓋有司畏罪，將歸怨於朝廷，吾不為也。」大發倉廩賑之，乃請專擅之罪。文宗聞而悅之，賜龍衣、上尊。
　　至順元年，雲南伯忽叛，以知行樞密院事總兵討之。治軍有紀律，所過秋毫無犯。賊平，賞賚甚厚，悉分賜將士，師旋，囊裝惟巾櫛而已。除留守上都。先是，上都官買商旅之貨，其直不即酬給，以故商旅不得歸，至有饑寒死者。徹里帖木兒為之請。有旨，出鈔四百萬貫償之。遷江浙行省平章政事，以嚴厲為政，部內肅然。尋召拜御史中丞，朝廷憚之，風紀大振。至元元年，拜中書平章政事。首議罷科舉，又欲損太廟四祭為一祭。監察御史呂思誠等列其罪狀劾之，帝不允，詔徹里帖木兒仍出署事。時罷科舉詔已書而未用寶，參政許有壬入爭之。太師伯顏怒曰：「汝風台臣言徹里帖木兒邪？」有壬曰：「太師以徹里帖木兒宣力之故，擢置中書。御史三十人不畏太師而聽有壬，豈有壬權重於太師耶？」伯顏意解。有壬乃曰：「科舉若罷，天下人才觖望。」伯顏曰：「舉子多以贓敗，又有假蒙古、色目名者。」有壬曰：「科舉未行之先，台中贓罰無算，豈盡出於舉子？舉子不可謂無過，較之於彼則少矣。」伯顏因曰：「舉子中可任用者唯參政耳。」有壬曰：「若張夢臣、馬伯庸、丁文苑輩皆可任大事。又如歐陽元功之文章，豈易及邪？」伯顏曰：「科舉雖罷，士之欲求美衣美食者，皆能自向學，豈有不至大官者邪？」有壬曰：「所謂士者，初不以衣食為事，其事在治國平天下耳。」伯顏又曰：「今科舉取人，實妨選法。」有壬曰：「古人有言，立賢無方。科舉取士，豈不愈於通事、知印等出身者？今通事等天下凡三千三百二十五名，歲餘四百五十六人。玉典赤、太醫、控鶴，皆入流品。又路吏及任子其途非一。今歲自四月至九月，白身補官受宣者七十二人，而科舉一歲僅三十餘人。太師試思之，科舉於選法果相妨邪？」伯顏心然其言，然其議已定，不可中輟，乃為溫言慰解之，且謂有壬為能言。有壬聞之曰：「能言何益於事！」徹里帖木兒時在座，曰：「參政坐，無多言也。」有壬曰：「太師謂我風人劾平章，可共坐邪？」徹里帖木兒笑曰：「吾固未嘗信此語也。」有壬曰：「宜平章之不信也，設有壬果風人言平章，則言之必中矣，豈止如此而已。」眾皆笑而罷。翌日，崇天門宣詔，特令有壬為班首以折辱之。有壬懼及禍，勉從之。治書侍御史普化誚有壬曰：「參政可謂過河拆橋者矣。」有壬以為大恥，遂移疾不出。
　　初，徹里帖木兒之在江浙也，會行科舉，驛請考官，供張甚盛，心頗不平，故其入中書，以罷科舉為第一事。先論學校貢士莊田租可給怯薛衣糧，動當國者，以發其機，至是遂論罷之。徹里帖木兒嘗指斥武宗為那壁，那壁者，猶謂之彼也。又嘗以妻弟阿魯渾沙女為己女，冒請珠袍等物。於是台臣復劾其罪。而伯顏亦惡其忤己，欲斥之。詔貶徹里帖木兒於南安，人皆快之。久之，卒於貶所。至正二十三年，監察御史野仙帖木兒等辯其罪，可依寒食國公追封王爵定諡，加功臣之號，事不行。
　　納麟，知曜之孫，睿之子也。大德六年，納麟以名臣子，用丞相哈剌哈孫答剌罕薦，入備宿衛。十年，除中書舍人。至大四年，遷宗正府郎中。皇慶元年，擢僉河南廉訪司事。延祐初，拜監察御史。以言事忤旨，仁宗怒叵測，中丞朵兒只力救之，乃解。又言風憲恃糾劾之權而受人賂者，宜刑而加流。四年，遷刑部員外郎。六年，出為河南行省郎中。至治三年，入為都漕運使。泰定中，擢湖南、湖北兩道廉訪使。天曆元年，除杭州路總管。鋤奸去蠹，吏畏民悅。明年，改江西廉訪使。南昌歲飢，江西行省難於發粟。納麟曰：「朝廷如不允，我當以家貲償之。」乃出粟以賑民，全活甚眾。平章政事把失忽都貪縱不法，納麟劾罷之。至順元年，拜湖廣行省參知政事。元統初，召為刑部尚書，未至，改江南行台治書侍御史。尋升中丞。至元元年，召拜中書參知政事，遷同知樞密院事。尋出為江浙行省右丞，乞致仕，不允，除浙西廉訪使，力辭不赴。至正二年，除行宣政院使。上天竺耆舊僧彌戒、徑山耆舊僧惠洲，恣縱犯法，納麟皆坐以重罪。請行宣政院設崇教所，擬行省理問官，秩四品，以治僧獄訟，從之。尋為江浙行省平章政事。三年，遷河南行省平章政事。明年，入為中書平章政事。七年，出為江南行台御史大夫。尋召拜御史大夫，所薦用御史，必老成更事者。八年，進金紫光祿大夫，請老，不許，加太尉。御史劾罷之。退居姑蘇。
　　十二年，江淮盜起，帝命為南台御史大夫。納麟承詔即起。仍命兼太尉，設僚屬，總制江浙、江西、湖廣三省軍馬。詔遣直省舍人海玉傳旨尉諭之。納麟北面再拜曰：「臣雖耄老，敢不黽勉從事，盡餘生以報陛下！」至則修築集慶城郭。會江浙杭城失守，淮南行省平章政事失列門引兵往援，次於採石。納麟使止之曰：「聞杭賊易破不足憂，今宣城危急，先宜以兵救宣城。」乃調典瑞院使脫火赤率蒙古軍應之，大破賊於堈下門，宣州以安。已而賊陷徽州、廣德、常州、宜興、溧水、溧陽，蔓延丹陽、金壇、句容，略上元、江寧，游兵至鐘山，集慶勢甚危。納麟乃力疾治兵，部署士卒，命治書侍御史左答納失理守城中，中丞伯家奴戍東郊。是時湖廣行省平章政事也先帖木兒軍和州，納麟遣使求援。也先帖木兒曰：「我奉命鎮江北，不敢往援江東。」納麟復遣監察御史鄭鄈力促其行。也先帖木兒引步騎度採石，至台城，入候納麟疾。納麟喜，即以其故聞於朝。已而也先帖木兒兵東趨秣陵，殺賊二千餘人，平湖熟鎮，盡復上元、江寧境，乘勝入溧陽、溧水，賊潰奔廣德，其據龍潭、方山者奔常州。時江浙行省平章政事三旦八、右丞佛家閭亦引兵來會。所在群賊皆敗北，州郡悉平。
　　十三年，納麟固請謝事，從之，命太尉如故，乃退居慶元。十六年九月，詔以江南行台移置紹興，復以納麟為御史大夫，仍太尉。明年，移治紹興。十八年，赴召，由海道入朝，至黑水洋，阻風而還。十九年，復由海道趨直沽。山東俞寶率戰艦斷糧道，納麟命其子安安及同舟人拒之，破其眾于海口。八月，抵京師。帝遣使勞以上尊，皇太子亦饋酒脯。而納麟感疾日亟，卒於通州。年七十有九。
