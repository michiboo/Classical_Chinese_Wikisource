
抱薰心常焦，舉斾心常搖。
天長地自久，歡樂能幾朝。
君看西陵樹，歌舞爲誰嬌。
山閑苦積雨，木落悲時遽。
賞心凡幾人，良辰在何處？
觸石滿堂侈，灑我終夕慮。
客鳥懷主人，銜花未能去。
剖珠貴分明，琢玉思堅貞。
要君意如此，終始莫相輕。
問子青霞意，何事留朱軒。
自言心遠俗，未始跡辭喧。
過蒙良時幸，側息吏途煩。
簪纓非宿好，文史棄前言。
夕臥北窗下，夢歸南山園。
白雲慙幽谷，清風愧泉源。
十年茲賞廢，佳期今復存。
掛冠謝朝侶，星駕別君門。
默念羣疑起，玄通百慮清。
初心滅陽豔，復見湛虛明。
悟滅心非盡，求虛見後生。
應將無住法，修到不成名。

