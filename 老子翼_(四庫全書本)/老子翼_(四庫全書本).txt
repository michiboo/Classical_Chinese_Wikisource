　　欽定四庫全書　　　　　子部十四
　　老子翼　　　　　　　　道家𩔖
　　提要
　　〈臣〉等謹案老子翼三卷明焦竑撰竑有易筌已著録是編輯韓非以下解老子者六十四家而附以竑之筆乗共成六十五家各采其精語裒為一書其首尾完具自成章段者仿李鼎祚周易集解之例各標舉姓名列本章之後其音義訓詁但取一字一句者則仿裴駰史記集解之例聯貫其文綴本章末句之下上下篇各為一卷附録及考異共為一卷不立道經徳經之名亦不妄署篇名體例特為近古所采諸説大抵取諸道藏多非世所常行之本竑之去取亦特精審大㫖主於闡發元言務明清浄自然之理如葛長庚等之㕘以道家爐火禪學機鋒者雖列其名率屏不録於諸家註中為博贍而有理致葢竑於二氏之學本深於儒學故其説儒理者多涉悠謬説二氏之理者轉具有別裁雲乾隆四十五年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　老子翼原序
　　老子明道之書也而唐王眞也者至以為譚兵而作豈其佳兵善戰之言亦有以啟之歟余曰老子非言兵也明致柔也天下之喜強者莫逾於兵而猶然以柔詘也卽無之而不柔可知巳柔也者剛之對也道無不在而獨主柔而賓剛何居余曰老子非言柔也明無為也柔非卽為道而去無為也近剛非外於道而去無為也逺故自柔以求之而無為可㡬也夫無之不能不有猶之柔之不能無剛也而建之以常無有夫建之以常無有則世之仁義聖智不至絶而棄之不止也是亦歸於舉一而廢百者耳餘曰老子非言無之無也明有之無也無之無者是舍有以適無者也其名為輐斷有之無者是即有以證無者也其學為歸根茍物之各歸其根也卽芸芸並作而卒不得命之曰有此致虛守靜之極也葢學者知器而不知道故易明器即道見色而不見空故釋明色即空得有而不得無故老明有即無審知有之即無也則為無為事無事而為與事舉不得以礙之矣斯又何絶棄之有故曰老子明道之書也余㓜好剛使氣讀老子如以耳食無異也年二十有三聞師友之訓稍志於學而苦其難入有譚者以所謂昭昭靈靈引之忻然如有當也反之於心如馬之有銜勒而戶之有樞也參之近儒如契之有合也自以為道在此矣顧二十年以來觸塗成窒有窒必有疑考古多乖有乖必有反葢未嘗暫去於懐也頃歲困衡既乆浸以成疴偃息之餘俄有獨寤乃喟然嘆曰鄉也未嘗不非意識而或思滅識以𧼈寂未嘗不貴無心而不知本心之自無知慕清浄而不知無垢之非浄知有眞我而不知無物之非我皆譚者有以誤之也自此馳求意見寂無影響而余亦幸為無事人矣時友人翟徳孚好言老子間舉以相訊余以近寤疏之徳孚未嘗不擊節也屬余章為之解因取家藏老子故暨道藏所收徧讀之得六十有四家博哉言乎其間叛道離經之語雖往往有之而合者為不少矣吟諷迥環繼以太息嗟乎老氏五千言或以為盡容成子書列子又言穀神不苑為黃帝書故曰述而不作信而好古竊比於我老彭古之聖人可以明道不必皆已出也況余之於斯秋毫之端萬分未處一者乎於是輟不復作苐取前人所疏手自排纘為一編而一二膚見附焉德孚亦方解隂符未竟也俟其成當竝出以示學者今姑敘之藏於家峕萬厯丁亥冬仲焦竑弱侯序








　　欽定四庫全書
　　老子翼
　　採摭書目
　　洪武御注
　　開元御注
　　政和御注
　　開元疏
　　開元廣疏義
　　韓非子〈有解老喻老二篇〉
　　河上公注
　　嚴君平指歸
　　鍾㑹注
　　王輔嗣注
　　鳩摩羅什注
　　肇法師注
　　傅奕校定古本〈唐太史令有老子注今惟古本一篇存〉
　　杜光庭廣聖義〈後蜀廣徳先生天復辛酉著廣聖義五十卷〉陸希聲注〈唐相〉
　　李約注〈唐兵部郎勉子〉
　　顧歡注
　　李榮注
　　司馬氏論四卷〈溫公〉
　　王介甫注
　　蘇子由注四卷〈元符庚辰造〉
　　陸農師注〈宋中大夫知亳州時造〉
　　張文濳義
　　呂吉甫注四卷〈元豐間進〉
　　王補之義〈無咎〉
　　王元澤注
　　程俱老子論〈見北山集〉
　　陳象古注二卷〈丞議郎建中靖國間造〉
　　陳碧虛藏室纂微〈熈寧間造〉
　　薛致𤣥纂微開題科文疏
　　李息齋注〈嘉謀著道徳經先天道徳經二解藏本〉強思齋𤣥徳纂疏二十卷〈乾徳間造〉
　　章安解義十卷〈政和間進〉
　　江澂疏義十四卷〈政和間進〉
　　鶴林彭耜集注十八卷
　　董思靖集解
　　饒陽李霖取善集
　　趙志堅疏義
　　邵若愚直解〈本來子紹興間造〉
　　程泰之注〈大昌吏部尚書龍圖閣學士乾道間造易老通言〉趙秉文集解〈宋學士〉
　　時雍全解
　　龍興觀碑次解〈無名氏〉
　　葉夢得解
　　劉仲平注
　　劉巨濟注〈涇宋職方郎中〉
　　劉辰翁校道徳經
　　黃茂材注〈知荊門軍事淳熈間造〉
　　林鬳齋口義〈希翰林學士景定間造〉
　　白紫清老子解〈玉蟾〉
　　劉師立節解〈真靜子紹熈間造〉
　　劉惟永集義〈大徳間造〉
　　丁易東解〈石潭大徳間樞宻院編修〉
　　呉幼清注〈澂〉
　　林志堅注
　　旴江危大有集義
　　鄧錡道徳三解〈大徳間造〉
　　張嗣成訓頌〈至治間造〉
　　李道純㑹元〈至元間造〉
　　杜道堅原㫖〈當塗人大徳間造〉
　　原旨發揮
　　薛君採集解〈蕙亳州人考功郎中嘉靖間造〉王純甫老子億〈道武城人祭酒禮部侍郎嘉靖間造周易億四卷老子億四卷〉李宏甫解老〈載䞇溫陵人姚安太守所著有李氏春秋老子解荘子內篇解心經
　　提綱〉
　　焦氏筆乘〈余舊讀書所劄記間及老子者今悉附入〉










