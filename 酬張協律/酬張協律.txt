
昔人鬻舂地，今人復一賢。
屬余藩守日，方君臥病年。
麗思阻文宴，芳蹤闕賓筵。
經時豈不懷，欲往事屢牽。
公府適煩倦，開緘瑩新篇。
非將握中寶，何以比其妍。
感茲棲寓詞，想復痾瘵纏。
空宇風霜交，幽居情思綿。
當以貧非病，孰雲白未玄。
邑中有其人，憔倅即我愆。
由來牧守重，英俊得薦延。
匪人等鴻毛，斯道何由宣。
遭時無早晚，蘊器俟良緣。
觀文心未衰，勿藥疾當痊。
晨期簡牘罷，馳慰子忡然。

