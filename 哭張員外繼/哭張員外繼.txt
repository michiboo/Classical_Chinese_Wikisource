
慟哭鍾陵下，東流與別離。
二星來不返，雙劒沒相隨。
獨繼先賢傳，誰刊有道碑。
故園荒峴曲，旅櫬寄天涯。
白簡曾連拜，滄洲每共思。
撫孤憐齒穉，歎逝顧身衰。
泉壤成終古，雲山若在時。
秋風鄰笛發，寒日寢門悲。
世難愁歸路，家貧緩葬期。
舊賓傷未散，夕臨咽常遲。
自此辭張邵，何由見戴逵。
獨聞山吏部，流涕訪孤兒。

