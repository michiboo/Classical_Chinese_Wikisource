脈有奇經八脈者，何謂也？然︰有陽維、陰維，有陽蹺、陰蹺，有衝、有督、有任、有帶之脈，凡此八脈者，皆不拘於經，故曰奇經八脈也。經有十二，絡有十五，凡二十七氣，相隨上下，何獨不拘於經也？然︰聖人圖設溝渠，通利水道，以備不虞。天雨降下，溝渠溢滿，霈妄行，當此之時，聖人不能復圖也。此絡脈流溢，諸經不能復拘也。
奇經八脈者，既不拘於十二經，皆何起何繫也？然︰陽維者，起於諸陽之會；陰維者，起於諸陰之交。陽維、陰維者，維絡於身，溢畜不能環流溉灌諸經者也。陽蹺者，起於跟中，循外踝而上行，入風池。陰蹺者，亦起於跟中，循內踝而上行，至咽喉，交貫衝脈。衝脈者，起於關元，循腹裡直上，至咽喉中。督脈者，起於下極之輸，並於脊裡，循背上，至風府。衝脈者，陰脈之海也；督脈者，陽脈之海也。任脈者，起於胞門、子戶、夾臍上行，至胸中。帶脈者，起於季肋，回身一周。此八者，皆不繫於十二經，故曰奇經八脈者也。
奇經之為病何如？然︰陽維維於陽，陰維維於陰。陰陽不能相維，悵然失志，容容不能自收持。陽維為病，苦寒熱；陰維為病，苦心痛。陰蹺為病，陽緩而陰急；陽蹺為病，陰緩而陽急；衝之為病，逆氣而裡急；督之為病，脊強而厥；任之為病，其內苦結，男子為七疝，女子為瘕聚；帶之為病，苦腹滿，腰容容若坐水中狀。此奇經八脈之為病也。
診得陽維脈浮者，暫起目眩，陽盛實，苦肩息，灑灑如寒。
診得陰維脈沉大而實者，苦胸中痛，脇下支滿，心痛。
診得陰維如貫珠者，男子兩脅實，腰中痛；女子陰中痛，如有瘡狀。
診得帶脈，左右繞臍腹腰脊痛，衝陰股也。
兩手脈，浮之俱有陽，沉之俱有陰，陰陽皆實盛者，此為衝、督之脈也。衝、督之脈者，十二經之道路也。衝、督用事則十二經不復朝於寸口，其人皆苦恍惚狂疑，不者，必當猶豫，有兩心也。
兩手陽脈浮而細微，綿綿不可知，俱有陰脈，亦復細綿綿，此為陰蹺，陽蹺之脈也。此家曾有病鬼魅風死，苦恍惚，亡人為禍也。
診得陽蹺，病拘急；陰蹺病緩。
尺寸俱浮，直上直下，此為督脈。腰背強痛，不得俯仰，大人癲病，小人風癇疾。
脈來中央浮，直上下痛者，督脈也。動苦腰背膝寒，大人癲，小兒癇也，灸頂上三丸。正當頂上。
尺寸脈俱牢，直上直下，此為衝脈。胸中有寒疝也。
脈來中央堅實，徑至關者，衝脈也。動苦少腹痛，上搶心，有瘕疝，絕孕，遺矢、溺，肋支滿煩也。
橫寸口邊丸丸，此為任脈。苦腹中有氣如指，上搶心，不得俯仰，拘急。脈來緊細實長至關者，任脈也。動苦少腹繞臍，下引橫骨、陰中切痛。取臍下三寸。
