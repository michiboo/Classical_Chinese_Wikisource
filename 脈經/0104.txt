夫十二經皆有動脈，獨取寸口，以決五臟六腑死生吉凶之候者，何謂也？然︰寸口者，脈之大會，手太陰之動脈也。
人一呼脈行三寸，一吸脈行三寸，呼吸定息，脈行六寸。人一日一夜凡一萬三千五百息，脈行五十度，周於身。漏水下百刻，榮衛行陽二十五度，行陰亦二十五度，為一周。故五十度而復會於手太陰。太陰者，寸口也，即五臟六腑之所終始，故法取於寸口。脈有尺寸，何謂也？然︰尺寸者，脈之大會要也。從關至尺是尺內，陰之所治也；從關至魚際是寸口內，陽之所治也。故分寸為尺，分尺為寸。故陰得尺內一寸，陽得寸內九分。尺寸終始一寸九分，故曰尺寸也。
脈有太過，有不及，有陰陽相乘，有覆有溢，有關有格，何謂也？然︰關之前者，陽之動也，脈當見九分而浮。過者，法曰太過；減者，法曰不及。遂上魚為溢，為外關內格，此陰乘之脈也。關之後者，陰之動也，脈當見一寸而沉。過者，法曰太過；減者，法曰不及。遂入尺為覆，為內關外格，此陽乘之脈，故曰覆溢。是真臟之脈也，人不病自死。
