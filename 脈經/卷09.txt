
脈平而虛者，乳子法也。經云：陰搏陽別，謂之有子。此是血氣和調，陽施陰化也。診其手少陰脈動甚者，妊子也。少陰，心脈也。心主血脈，又腎名胞門子戶，尺中腎脈也，尺中之脈，按之不絕，法妊娠也。三部脈沉浮正等，按之無絕者，有娠也。妊娠初時，寸微小，呼吸五至。三月而尺數也。脈滑疾，重以手按之散者，胎已三月也。脈重手按之不散，但疾不滑者，五月也。婦人妊娠四月，欲知男女法，左疾為男，右疾為女，俱疾為生二子。 
又法︰得太陰脈為男，得太陽脈為女。太陰脈沉，太陽脈浮。 
又法︰左手沉實為男，右手浮大為女。左右手俱沉實，猥生二男，左右手俱浮大，猥生二女。 
又法︰尺脈左偏大為男，右偏大為女，左右俱大產二子。大者如實狀。 
又法︰左右尺俱浮，為產二男，不爾則女作男生。左右尺俱沉為產二女，不爾則男作女生也。 
又法︰遣妊娠人面南行，還復呼之，左回首者是男，右回首者是女也。 
又法︰看上圊時，夫從後急呼之，左回首是男，右回首是女也。 
又法︰婦人妊娠，其夫左乳房有核是男，右乳房有核是女也。 
婦人懷娠離經，其脈浮，設腹痛引腰脊，為今欲生也。但離經者，不病也。 
又法︰婦人慾生，其脈離經，夜半覺，日中則生也。 
婦人懷胎，一月之時，足厥陰脈養。二月，足少陽脈養。三月，手心主脈養。四月，手少陽脈養。五月，足太陰脈養。六月，足陽明脈養。七月，手太陰脈養。八月，手陽明脈養。九月，足少陰脈養。十月，足太陽脈養。諸陰陽各養三十日活兒。手太陽、少陰不養者，下主月水，上為乳汁，活兒養母。懷娠者不可灸刺其經，必墮胎。 
婦人懷娠三月而渴，其脈反遲者，欲為水分。復腹痛者，必墮胎。 
脈浮汗出者，必閉。其脈數者，必發癰膿。五月、六月脈數者，必向壞。脈緊者，必胞漏。 
脈遲者，必腹滿而喘。脈浮者，必水壞為腫。 
問曰︰有一婦人，年二十所，其脈浮數，發熱嘔咳，時下利，不欲食。脈復浮，經水絕，何也？師曰︰法當有娠，何以故？此虛家法當微弱，而反浮數，此為戴陽。陰陽和合，法當有娠。到立秋，熱當自去。何以知然？數則為熱，熱者是火，火是木之子，死於未。未為六月位，土王，火休廢，陰氣生，秋節氣至，火氣當罷，熱自除去，其病即癒。 
師曰︰乳後三月有所見，後三月來，脈無所見，此便是軀。有兒者護之，恐病利也，何以故？懷妊陽氣內養，乳中虛冷。故令兒利。 
婦人懷娠，六月、七月，脈弦發熱，其胎逾腹，腹痛惡寒，寒者小腹如扇之狀。所以然者，子臟開故也，當以附子湯溫其臟。 
婦人妊娠七月，脈實大牢強者生，沉細者死。 
婦人妊娠八月，脈實大牢強弦緊者生，沉細者死。 
婦人懷軀六月、七月，暴下斗餘水，其胎必倚而墮。此非時，孤漿預下故也。 
師曰︰寸口脈洪而澀，洪則為氣，澀則為血。氣動丹田，其形即溫。澀在於下，胎冷若冰。陽氣胎活，陰氣必終。欲別陰陽，其下必僵。假令陽終，畜然若杯。 
問曰︰婦人妊娠病，師脈之，何以知此婦人雙胎，其一獨死，其一獨生？而為下其死者，其病即癒，然後竟免軀，其脈何類？何以別之？ 
師曰︰寸口脈，衛氣平調，榮氣緩舒。陽施陰化，精盛有餘，陰陽俱盛，故成雙軀。今少陰微緊，血即濁凝，經養不周，胎則偏夭。少腹冷滿，膝臏疼痛，腰重起難，此為血理。若不早去，害母失胎。 
師曰︰婦人有胎腹痛，其人不安，若胎病不長，欲知生死，令人摸之，如覆杯者則男，如肘頭參差起者女也。冷在何面？冷者為死，溫者為生。 
師曰︰婦人有漏下者，有中生後，因續下血，都不絕者，有妊娠下血者。假令妊娠腹中痛，為胞漏（一雲阻），膠艾湯主之。 
婦人妊娠，經斷三月，而得漏下，下血四十日不止，胎欲動，在於臍上，此為。妊娠六月動者，前三月經水利時胎也。下血者，後斷三月， 也，所以下血不止者，其 不去故也。當下其，宜桂枝茯苓丸。 
問曰︰婦人病，經水斷一、二月，而反經來，今脈反微澀，何也？師曰︰此前月中，若當下利，故令妨經。利止，月經當自下，此非軀也。 
婦人經自斷而有軀，其脈反弦，恐其後必大下，不成軀也。 
婦人懷軀，七月而不可知，時時衄血而轉筋者，此為軀也。衄時嚏而動者，非軀也。脈來近去遠，故曰反，以為有軀，而反斷，此為有陽無陰故也。 
婦人經月下，但為微少。師脈之，反言有軀，其後審然，其脈何類？何以別之？ 師曰︰寸口脈陰陽俱平，榮衛調和，按之滑，浮之則輕，陽明、少陰，各如經法，身反洒淅，不欲食飲，頭痛心亂，嘔噦欲吐，呼則微數，吸則不驚，陽多氣溢，陰滑氣盛，滑則多實，六經養成，所以月見，陰見陽精，汁凝胞散，散者損墮。設復陽盛，雙妊二胎。今陽不足，故令激經也。 
婦人妊娠，小便難，飲如故，當歸貝母苦參丸主之。 
婦人妊娠有水氣，身重，小便不利，灑灑惡寒，起即頭眩，葵子茯苓散主之。 
婦人妊娠，宜服當歸散，即易產無疾苦。 
師曰︰有一婦人來診，自道經斷不來。師言︰一月為，二月為血，三月為居經。是定作軀也，或為血積，譬如雞乳子，熱者為祿，寒者多濁，且當須後月復來，經當入月幾日來。假令以七日所來，因言且須後月十日所來相間。 
設其主復來者，因脈之，脈反沉而澀，因問曾經半生，若漏下亡血者，定為有軀。其人言實有是，宜當護之。今經微弱，恐復不安。設言當奈何？當為合藥治之。 
師曰︰有一婦人來診，自道經斷，即去，師曰︰一月血為閉，二月若有若無，三月為血積，譬如雞伏子，中寒即濁，中熱即祿，欲令胎壽，當治其母，挾寒懷子，命則不壽也。譬如雞伏子，試取雞一毛拔去，覆子不遍，中寒者濁。今夫人有軀，少腹寒，手掌反逆，奈何得有軀？婦人因言，當奈何？師曰︰當與溫經湯。設與夫家俱來者，有軀。與父母家俱來者，當言寒多，久不作軀。 
師曰︰有一婦人來診，因言陰陽俱和調，陽氣長，陰氣短，但出不入，去近來遠，故曰反。以為有軀，偏反血斷，斷來幾日，假令審實者，因言急當治，恐經復下。設令宮中人，若寡婦無夫，曾夜夢寐交通，邪氣或懷久作 瘕，急當治，下服二湯。設復不癒，因言發湯，當中。下胎而反不下，此何等意邪？可使且將視赤烏。 
師曰︰若宮裡張氏不瘥，復來相問。（臣億等詳此文理脫誤不屬無本可校以示闕疑余皆效此。） 師曰︰脈婦人得平脈，陰脈小弱，其人渴，不能食，無寒熱，名為軀，桂枝主之，法六十日當有娠。設有醫治逆者，卻一月加吐下者，則絕之。方在《傷寒》中。 
婦人脈平而虛者，乳子法也。平而微者實，奄續法也。而反微澀，其人不亡血、下利，而反甚，其脈虛，但坐乳大兒及乳小兒，此自其常，不能令甚虛竭，病與亡血虛等，必眩冒而短氣也。 
師曰︰有一婦人好裝衣來診，而得脈澀，因問曾乳子下利，乃當得此脈耳，曾半生漏下者，可。設不者，經斷三月、六月。設乳子漏下，可為奄續，斷小兒勿乳，須利止復來相問，脈之。 
師曰︰寸口脈微遲，尺微於寸，寸遲為寒，在上焦，但當吐耳。今尺反虛，復為強下之，如此，發胸滿而痛者，必吐血，少腹痛、腰脊痛者，必下血。師曰︰寸口脈微而弱，氣血俱虛，若下血、嘔吐、汗出者可；不者，趺陽脈微而弱。 
春以胃氣為本，吐利者可；不者，此為水氣，其腹必滿，小便則難。 
婦人常嘔吐而胃反，若常喘（一作多唾），其經又斷，設來者，必少。 
師曰︰有一婦人，年六十所，經水常自下，設久得病利，少腹堅滿者為難治。 
師曰︰有一婦人來診，言經水少，不如前者，何也？師曰︰曾更下利，若汗出、小便利者可。何以故？師曰︰亡其津液，故令經水少。設經下反多於前者，當所苦困。當言恐大便難，身無復汗也。 
師曰︰寸口脈沉而遲，沉則為水，遲則為寒，寒水相摶，趺陽脈伏，水穀不化，脾氣衰則 溏，胃氣衰則身體腫。 
少陽脈畀，少陰脈細，男子則小便不利，婦人則經水不通，經為血，血不利則為水，名曰血分。（一作水分）師曰︰寸口脈沉而數，數則為出，沉則為入，出則為陽實，入則為陰結。趺陽脈微而弦，微則無胃氣，弦則不得息。少陰脈沉而滑，沉則為在裡，滑則為實，沉滑相摶，血結胞門，其藏不瀉，經絡不通，名曰血分。 
問曰︰病有血分。何謂也？師曰︰經水前斷，後病水，名曰血分。此病為難治。 
問曰︰病有水分，何謂也？師曰︰先病水，後經水斷，名曰水分，此病易治。何以故？去水，其經自當下。脈濡而弱，弱反在關，濡反在巔。遲在上，緊在下。遲則為寒，名曰渾。陽濁則濕，名曰霧。緊則陰氣栗，脈反濡弱，濡則中濕，弱則中寒，寒濕相搏，名曰痺。腰脊骨節苦煩，肌為不仁，此當為痺。而反懷軀，遲歸經，體重，以下腳為 腫，按之沒指，腰冷不仁，此為水懷。喘則倚息，小便不通，緊脈為嘔，血氣無餘，此為水分。榮衛乖亡，此為非軀。 
問曰︰新產婦人有三病︰一者病，二者病鬱冒，三者大便難，何謂也？師曰︰新產亡血虛，多汗出，喜中風，故令病 。何故郁冒？師曰︰亡血復汗，寒多，故令郁冒。何故大便難？師曰︰亡津液，胃燥，故大便難。產婦郁冒，其脈微弱，嘔不能食，大便反堅，但頭汗出，所以然者，血虛而厥，厥而必冒，冒家欲解，必大汗出，以血虛下厥，孤陽上出，故但頭汗出。所以生婦喜汗出者，亡陰血虛，陽氣獨盛，故當汗出，陰陽乃復。所以便堅者，嘔不能食也，小柴胡湯主之，病解能食。七、八日而更發熱者，此為胃熱氣實，承氣湯主之。方在《傷寒》中。 
婦人產得風續之，數十日不解，頭微痛，惡寒，時時有熱，心下堅，乾嘔，汗出，雖久，陽旦証續在，可與陽旦，方在《傷寒》中，桂枝是也。 
婦人產後，中風發熱，面正赤，喘而頭痛，竹葉湯主之。 
婦人產後腹中 痛，可與當歸羊肉湯。 
師曰︰產婦腹痛，煩滿不得臥，法當枳實芍藥散主之。假令不癒者，此為腹中有乾血著臍下，與下瘀血湯。 
婦人產後七、八日，無太陽証，少腹堅痛，此惡露不盡，不大便四、五日，趺陽脈微，實再倍，其人發熱，日晡所煩躁者，不能食，譫語，利之則癒，宜承氣湯。以熱在裡，結在膀胱也。方在《傷寒》中。 
婦人產中虛，煩亂嘔逆，安中益氣，竹皮大丸主之。 
婦人熱利，重下，新產虛極，白頭翁加甘草湯主之。（《千金方》又加阿膠） 
師曰︰婦人帶下、六極之病，脈浮則為腸鳴腹滿，緊則為腹中痛，數則為陰中癢，痛則生瘡，弦則陰疼掣痛。
師曰︰帶下有三門︰一曰胞門，二曰龍門，三曰玉門。已產屬胞門，未產屬龍門，未嫁女屬玉門。 
問曰︰未出門女有三病，何謂也？師曰︰一病者，經水初下，陰中熱，或有當風，或有扇者。二病者，或有以寒水洗之，三病者，或見丹下，驚怖得病，屬帶下。
師曰︰婦人帶下，九實中事，假令得鼠乳之病，劇易，當劇有期，當庚辛為期。餘皆倣此。 
問曰︰有一婦人，年五十所，病但苦背痛，時時腹中痛，少食多厭，喜 脹，其脈陽微關尺小緊，形脈不相應，願知所說？師曰︰當問病者飲食何如。假令病者言，我不欲飲食，聞穀氣臭者，病為在上焦。假令病者言，我少多為欲食，不食亦可，病為在中焦。假令病者言，我自飲食如故，病為在下焦，為病屬帶下，當以帶下治之。 
婦人帶下，經水不利，少腹滿痛，經一月再見，土瓜根散主之。 
婦人帶下，脈浮，惡寒、漏下者，不治。 
師曰︰有一婦人將一女子，年十五所來診。言女年十四時經水自下，今經反斷，其母言恐怖。師曰︰言此女為是夫人親女，非耶？若親者，當相為說之。婦人因答言︰自是女爾。師曰︰所以問者無他，夫人年十四時，亦以經水下，所以斷，此為避年，勿怪，後當自下。 
婦人少腹冷，惡寒久，年少者得之，此為無子；年大者得之，絕產。 
師曰︰脈微弱而澀，年少得此為無子，中年得此為絕產。 
師曰︰少陰脈浮而緊，緊則疝瘕，腹中痛，半產而墮傷。浮則亡血，絕產，惡寒。 
師曰︰肥人脈細，胞有寒，故令少子。其色黃者，胸上有寒。 
婦人少腹○（音袞）磊（力罪切）轉痛，而復自解，發作無常，經反斷，膀胱中結堅急痛，下引陰中氣沖者，久必兩脅拘急。 
問曰︰婦人年五十所，病下利，數十日不止，暮則發熱，少腹裡急痛，腹滿，手掌熱。唇口乾燥，何也？師曰︰此病屬帶下，何以故？曾經半產，瘀血在少腹中不去，何以知之？其証唇口乾燥，故知之。當與溫經湯。 
問曰︰婦人病下利，而經水反斷者，何也？師曰︰但當止利，經自當下，勿怪。所以利不止而血斷者，但下利亡津液，故經斷。利止，津液復，經當自下。
婦人血下，咽乾而不渴，其經必斷，此榮不足，本自有微寒，故不引飲。渴而引飲者，津液得通，榮衛自和，其經必復下。
師曰︰寸口脈微而澀，微則衛氣不足，澀則血氣無餘。衛不足，其息短，其形燥；血不足其形逆，榮衛俱虛，言語謬誤。趺陽脈浮而澀，澀則胃氣虛，虛則短氣，咽燥而口苦，胃氣澀則失液。少陰脈微而遲，微則無精，遲則陰中寒，澀則血不來，此為居經，三月一來。
師曰；脈微血氣俱虛，年少者亡血也。乳子下利為可，不者，此為居經，三月一來。 
問曰︰婦人妊娠三月，師脈之，言此婦人非軀，今月經當下。其脈何類？何以別之？師曰︰寸口脈，衛浮而大，榮反而弱，浮大則氣強，反弱則少血，孤陽獨呼，陰不能吸，二氣不停，衛降榮竭，陰為積寒，陽為聚熱，陽盛不潤，經絡不足，陰虛陽往，故令少血。時發洒淅，咽燥汗出，或溲稠數，多唾涎沫，此令重虛。津液漏泄，故知非軀，畜煩滿洫，月稟一經，三月一來，陰盛則瀉，名曰居經。 
問曰︰婦人年五十所，一朝而清血，二、三日不止。何以治之？師曰︰此婦人前絕生，經水不下，今反清血，此為居經，不須治，當自止。經水下常五日止者，五日癒。
婦人月經一月再來者，經來，其脈欲自如常。而反微，不利，不汗出者，其經二月必來。 
問曰︰婦人病經水適下，而發其汗，則郁冒不知人，何也？師曰︰經水下，故為裡虛，而發其汗，為表復虛，此為表裡俱虛，故令郁冒也。 
問曰︰婦人病如癲疾郁冒，一日二十餘發。師脈之，反言帶下，皆如師言，其脈何類？何以別之？師曰︰寸口脈濡而緊，濡則陽氣微，緊則榮中寒，陽微衛氣虛，血竭凝寒，陰陽不和，邪氣舍於榮衛，疾（疾一作候）起年少時，經水來以合房室，移時過度，精感命門開，經下血虛，百脈皆張，中極感陽動，微風激成寒，因虛舍榮衛，冷積於丹田，發動上沖，奔在胸膈，津液掩口入，涎唾涌溢出，眩冒狀如厥，氣沖髀裡熱，粗醫名為癲，灸之因大劇。 
問曰︰婦人病苦氣上沖胸，眩冒，吐涎沫，髀裡氣沖熱。師脈之，不名帶下，其脈何類？何以別之？師曰︰寸口脈沉而微，沉則衛氣伏，微則榮氣絕，陽伏則為疹，陰絕則亡血。病當小便不利，津液閉塞，今反小便通，微汗出，沉變為寒，咳逆嘔沫，其肺成痿，津液竭少，亡血損經絡，因寒為血厥，手足苦痺，氣從丹田起，上至胸脅，沉寒怫鬱於上，胸中窒塞，氣歷陽部，面翕如醉，形體似肥，此乃浮虛，醫反下之，長針，復重虛榮衛，久發眩冒，故知為血厥也。 
問曰︰五崩何等類？師曰︰白崩者形如涕，赤崩者形如絳津，黃崩者形如爛瓜，青崩者形如藍色，黑崩者形如 血也。 
師曰︰有一婦人來脈，反得微澀，法當吐，若下利，而言不，因言夫人年幾何？夫人年七七四十九，經水當斷，反至今不止，以故致此虛也。 
寸口脈弦而大，弦則為減，大則為芤，減則為寒，芤則為虛，寒虛相摶，脈則為革，婦人則半產、漏下，旋復花湯主之。 
婦人陷經漏下，黑不解，膠薑湯主之。 
婦人經水不利，抵當湯主之。在《傷寒》中。 
婦人經水閉不利，臟堅僻不止，中有乾血。下白物，礬石丸主之。 
婦人腹中諸疾痛，當歸芍藥散主之。（一云：治懷妊腹中疼痛） 
婦人腹中痛，小建中湯主之。方在《傷寒》中。（一云：腹中痛，小便利，理中湯主之） 
婦人咽中如有炙腐狀，半夏濃朴湯主之。 
婦人臟燥，喜悲傷，欲哭，象如神靈所作，數欠，甘草小麥湯主之。 
婦人中風，發熱惡寒，經水適來，得之七、八日熱除，脈遲，身涼，胸脅下滿如結胸狀，其人譫語，此為熱入血室。當刺期門，隨其虛實而取之。 
婦人中風七、八日，續有寒熱，發作有時，經水適斷者，此為熱入血室，其血必結，故使如瘧狀，發作有時，小柴胡湯主之。方在《傷寒》中。 
婦人傷寒發熱，經水適來，晝日了了，暮則譫語，如見鬼狀，此為熱入血室，無犯胃氣，若上二焦，必當自癒。（二字疑）陽明病，下血而譫語，此為熱入血室，但頭汗出者，當刺期門，隨其實而寫之， 然汗出者則癒。婦人少腹滿如敦敦狀（《要略》雲滿而熱），小便微難而不渴，生後（生後疑）者，此為水與血並結在血室，大黃甘遂湯主之。 
婦人陰寒，溫中坐藥，蛇床子散主之。 
婦人著坐藥，強下其經，目眶為痛，足跟難以踐地，心中狀如懸。 
問曰︰有一婦人病，飲食如故，煩熱不得臥，而反倚息者，何也？師曰︰得病轉胞，不得溺也。何以故？ 師曰︰此人故肌盛，頭舉身滿，今反羸瘦，頭舉中空感（一作減），胞繫了戾，故致此病，但利小便則癒，宜服腎氣丸，以中有茯苓故也。方在《虛勞》中。 
師曰︰脈得浮緊，法當身軀疼痛。設不痛者，當射云何，因當射言。若腸中痛、腹中鳴、咳者，因失便，婦人得此脈者，法當陰吹。 
師曰︰寸口脈浮而弱，浮則為虛，弱則無血，浮則短氣，弱則有熱，而自汗出。趺陽脈浮而澀，浮則氣滿，澀則有寒，喜噫吞酸。其氣而下，少腹則寒。少陰脈弱而微，微則少血，弱則生風，微弱相搏，陰中惡寒，胃氣下泄，吹而正喧。 
師曰︰胃氣下泄，吹而正喧，此穀氣之實也，膏發導之。 
少陰脈滑而數者，陰中則生瘡。 
少陰脈數則氣淋，陰中生瘡。 
婦人陰中蝕瘡爛，野狼牙湯洗之。 
婦人臟腫如瓜，陰中疼引腰痛者，杏仁湯主之。 
少陰脈弦者，白腸必挺核。 
少陰脈浮而動，浮則為虛，動則為痛，婦人則脫下。 
診婦人漏血下赤白，日下血數升，脈急疾者，死；遲者，生。 
診婦人漏下赤白不止，脈小虛滑者，生；大緊實數者，死。 
診婦人新生乳子，脈沉小滑者，生；實大堅弦急者，死。 
診婦人疝、瘕、積、聚，脈弦急者，生；虛弱小者，死。 
診婦人新生乳子。因得熱病，其脈懸小，四肢溫者，生；寒清者，死。 
診婦人生產，因中風、傷寒、熱病，喘鳴而肩息，脈實大浮緩者，生；小急者，死。 
診婦人生產之後，寸口脈焱疾不調者，死；沉微附骨不絕者，生。金瘡在陰處，出血不絕，陰脈不能至陽者，死； 接陽而復出者，生。 
小兒脈，呼吸八至者平，九至者傷，十至者困。 
診小兒脈，多雀斗，要以三部脈為主。若緊為風癇，沉者乳不消，弦急者客忤氣。 
小兒是其日數應變蒸之時，身熱而脈亂，汗不出，不欲食，食輒吐 者，脈亂無苦也。 
小兒脈沉而數者，骨間有熱，欲以腹按冷清也。 
小兒大便赤，青瓣，飧泄，脈小，手足寒，難已；脈小，手足溫，易已。 
小兒病困，汗出如珠，著身不流者，死。
（闕）
