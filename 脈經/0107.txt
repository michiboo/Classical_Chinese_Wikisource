《脈法贊》云：肝心出左，脾肺出右，腎與命門，俱出尺部，魂魄穀神，皆見寸口。左主司官，右主司府。左大順男，右大順女。關前一分，人命之主。左為人迎，右為氣口。神門訣斷，兩在關後。人無二脈，病死不癒。諸經損減，各隨其部。察按陰陽，誰與先後。陰病治官，陽病治府。奇邪所舍，如何捕取？審而知者，針入病癒。
心部在左手關前寸口是也，即手少陰經也，與手太陽為表裡，以小腸合為府。合於上焦，名曰神庭，在龜尾下五分。肝部在左手關上是也，足厥陰經也，與足少陽為表裡，以膽合為府，合於中焦，名曰胞門，在大倉左右三寸。
腎部在左手關後尺中是也，足少陰經也，與足太陽為表裡，以膀胱合為府，合於下焦，在關元左。
肺部在右手關前寸口是也，手太陰經也，與手陽明為表裡，以大腸合為府，合於上焦，名呼吸之府，在雲門。
脾部在右手關上是也，足太陰經也，與足陽明為表裡，以胃合為府，合於中焦脾胃之間，名曰章門，在季脅前一寸半。
腎部在右手關後尺中是也，足少陰經也，與足太陽為表裡，以膀胱合為府，合於下焦，在關元右，左屬腎，右為子戶，名曰三焦。
