問曰︰脈有相乘，有從、有橫，有逆、有順，何謂也？師曰︰水行乘火，金行乘木，名曰從；火行乘水，木行乘金，名曰橫；水行乘金，火行乘木，名曰逆；金行乘水，木行乘火，名曰順。
經言︰脈有伏匿者，伏匿於何臟，而言伏匿也？然︰謂陰陽更相乘、更相伏也。脈居陰部反見陽脈者，為陽乘陰也。脈雖時沉澀而短，此陽中伏陰；脈居陽部反見陰脈者，為陰乘陽也；脈雖時浮滑而長，此為陰中伏陽也。重陰者癲，重陽者狂。脫陽者見鬼，脫陰者目盲。
