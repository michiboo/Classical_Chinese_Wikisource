何以知春得病？無肝脈也。無心脈，夏得病；無肺脈，秋得病；無腎脈，冬得病；無脾脈，四季之月得病。
假令肝病者，西行，若食雞肉得之，當以秋時發，得病以庚辛日也。家有腥死，女子見之，以明要為災。不者，若感金銀物得之。
假令脾病，東行，若食雉兔肉及諸木果實得之。不者，當以春時發，得病以甲乙日也。
假令心病，北行、若食豚、魚得之。不者，當以冬時發，得病以壬癸日也。
假令肺病，南行，若食馬肉及獐鹿肉得之。不者，當以夏時發，得病以丙丁日也。
假令腎病，中央，若食牛肉及諸土中物得之。不者，當以長夏時發，得病以戊己日也。
假令得王脈，當於縣官家得之。
假令得相脈，當於嫁娶家得之，或相慶賀家得之。
假令得胎脈，當於產乳家得之。
假令得囚脈，當於囚徒家得之。
假令得休脈，其人素有宿病，不治自癒。
假令得死脈，當於死喪家感傷得之。
何以知人露臥得病？陽中有陰也。
何以知人夏月得病？諸陽入陰也。
何以知人食飲中毒？浮之無陽，微細之不可知也，但有陰脈，來疾去疾，此相為水氣之毒也。脈遲者，食乾物得之。
