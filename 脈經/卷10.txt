
（手檢圖三①十一部） 
經言︰肺者，人之五臟華蓋也，上以應天，解理萬物，主行精氣，法五行、四時，知五味。寸口之中，陰陽交會，中有五部。前、後、左、右，各有所主，上、下、中央，分為九道。

浮、沉、結、散，知邪所在，其道奈何？
岐伯曰︰脈大而弱者，氣實血虛也；脈大而長者，病在下候；浮直上下交通者，陽脈也。堅在腎，急在肝，實在肺。

前如外者，足太陽也；中央如外者，足陽明也；後如外者，足少陽也。中央直前者，手少陰也；中央直中者，手心主也；中央直後者，手太陰也。前如內者，足厥陰也；中央如內者，足太陰也。後如內者，足少陰也。前部左右彈者，陽蹺也；中部左右彈者，帶脈也；後部左右彈者，陰蹺也。從少陽之厥陰者，陰維也；從少陰之太陽者，陽維也。來大時小者，陰絡也；來小時大者，陽絡也。（註：此段應接分為九道後）
①三 錢本、周本等俱作「二」，可參。
前如外者，足太陽也。動，苦頭項腰痛。浮為風，澀為寒熱，緊為宿食。
前如外者，足太陽也。動，苦目眩，頭頸項腰背強痛也。男子陰下濕，女子月水不利，少腹痛、引命門15，陰中痛、子臟閉。浮為風，澀為寒血，滑為勞熱，緊為宿食。針入九分，卻至六分。
中央如外者，足陽明也。動，苦頭痛，面赤，微滑，苦大便不利，腸鳴，不能食，足脛痹。
中央如外者，足陽明也。動，苦頭痛，面赤熱，浮微滑，苦大便不利，喜氣滿，滑者為飲，澀為嗜臥，腸鳴，不能食，足胻痹。針入九分，卻至六分。
後如外者，足少陽也。動，苦腰背胻股肢節痛。
後如外者，足少陽也。浮為氣澀，澀為風，血，急為轉筋，弦為勞。針入九分，卻至六分。
右足三陽脈。
前如內者，足厥陰也。動，苦少腹痛，月經不利，子臟閉。
前如內者，足厥陰也。動，苦少腹痛與腰相連，大便不利，小便難，莖中痛，女子月水不利，陰中寒，子門壅絕內，少腹急；男子疝氣，兩丸上入，淋也。針入六分，卻至三分。
中央如內者，足太陰也。動，苦胃中痛，食不下，咳唾有血，足脛寒，少氣，身重，從腰上狀如居水中。
中央如內者，足太陰也。動，苦腹滿，上脘有寒，食不下，病以飲食得之。沉澀者，苦身重，四肢不動，食不化，煩滿，不能臥，足脛痛，苦寒，時咳血，洩利黃。針入六分，卻至三分。
後如內者，足少陰也。動，苦少腹痛，與心相引背痛，淋。從高墮下，傷於內小便血。
後如內者，足少陰也。動，苦小腹痛，與心相引背痛，淋。從高墮下，傷於尻內，便血裡急，月水來，上搶心，胸脅滿拘急，股裡急也。針入六分，卻至三分。
右足三陰脈。
前部左右彈者，陽蹺也。動，苦腰背痛，微澀為風癇。取陽蹺。
前部左右彈者，陽蹺也。動，苦腰痛，癲癇，惡風，偏枯，僵僕羊鳴，痺，皮膚身體強（一作淫）痺。直取陽蹺，在外踝上三寸，直絕骨是。
中部左右彈者，帶脈也。動，苦少腹痛引命門，女子月水不來，絕繼復下止，陰闢寒，令人無子，男子苦少腹拘急，或失精也。
後部左右彈者陰蹺也。動，苦癲癇，寒熱，皮膚強（一作淫）痺。
後部左右彈者，陰蹺也。動，苦少腹痛，裡急，腰及髖下相連陰中痛，男子陰疝，女子漏下不止。
右陽蹺陰蹺帶脈。
中央直前者，手少陰也。動，苦心痛微堅，腹脅急。實堅者，為感忤；純虛者，為下利，腸鳴。滑者，為有娠，女子陰中癢痛，痛出玉門上一分前。
中央直中者，手心主也。動，苦心痛，面赤，食苦，咽多，喜怒。微浮者，苦悲傷，恍惚不樂也。澀為心下寒。沉為恐怖，如人捕之狀也。時寒熱，有血氣。
中央直後者，手太陰也。動，苦欬逆，氣不得息。浮為內風。緊澀者，胸中有積熱，時咳血也，有沉熱。
右手三陰脈。
從少陰斜至太陽，是陽維也。動，苦肌肉痺癢。 
從少陰斜至太陽，是陽維也。動，苦顛，僵仆羊鳴，手足相引，甚者失音，不能言，癲疾。直取客主人，兩陽維脈，在外踝絕骨下二寸。 
從少陽斜至厥陰，是陰維也。動，苦癲癇，僵仆羊鳴。 
從少陽斜至厥陰，是陰維也。動，苦僵仆，失音，肌肉淫，癢痺。汗出惡風。 
脈來暫大暫小，是陰絡（一作結）也。動，苦肉痺，應時自發，身洗洗也。
脈來暫小暫大者，是陽絡（一作結）也。動，苦皮膚痛，下部不仁，汗出而寒也。
右陽維陰維陽絡陰絡脈
前部橫於寸口九丸者任脈也動苦少腹痛逆氣搶心胸拘急不得俛仰
三部俱牢，直上直下者，衝脈也動苦胸中有寒疝
三部俱浮，直上直下者，督脈也動苦腰脊強痛不得俛仰大人顛小兒癇
右任衝督三脈
肺脈之來也。如循榆葉，曰平。如風吹毛，曰病。狀如連珠者死，期丙丁日，禺中日中。 
心脈之來也，如反筍莞大，曰平。如連珠，曰病。前曲後居如帶鉤者，死。期壬癸日，人定夜半。 
肝脈之來也，搏而弱，曰平。如張新弓弦，曰病。如雞踐地者，死。期庚辛日，晡時日入。 
脾脈之來也，阿阿如緩，曰平。來如雞舉足，曰病。如鳥之啄，如水之漏者，死。期甲乙日，平旦日出。 
腎脈之來也，微細以長，曰平。來如彈石，曰病。去如解索者，死，期戊己日，食時、日 、黃昏、雞鳴。 
寸口中脈躁竟尺，關中無脈應，陽干陰也。動，苦腰背、腹痛，陰中若傷，足寒。刺足太陽，少陰直絕骨，入九分，灸太陰五壯。尺中脈堅實竟尺，寸口無脈，應陰乾陽也。動，苦兩脛腰重，少腹痛，癲疾。刺足太陰踝上三寸，針入五分。又灸太陽、陽蹺，在足外踝上三寸直絕骨是也。 
寸口脈緊，直至魚際下，小按之如持維子（一作雞毛）狀，其病腸鳴，足痺痛酸，腹滿，不能食，得之寒濕。剌陽維，在外踝上三寸間也，入五分。此脈出魚（一作原）際。 
寸口脈沉著骨，反仰其手，乃得之，此腎脈也。動，苦少腹痛，腰體酸，癲疾。刺腎俞，入七分。又刺陰維，入五分。
初持寸口中脈，如細堅狀，久按之，大而深。動，苦心下有寒，胸脅苦痛，陰中痛，不欲近丈夫也，此陰逆。刺期門，入六分。又刺腎俞，入五分，可灸胃脘七壯。
初持寸口中脈，如躁狀洪大，久按之，細而牢堅。動，苦腰腹相引痛，以下至足 重也，不能食。刺腎俞，入四分至五分，亦可灸胃脘七壯。 
尺寸俱沉，但有關上脈，苦寒，心下痛。 
尺寸俱沉，關上無有者，苦心下喘。 
尺寸俱數，有熱；俱遲，有寒。 
尺寸俱微，厥，血氣不足，其人少氣。 
尺寸俱濡弱，發熱，惡寒，汗出。（一雲內溫熱，手足逆冷，汗出） 
寸口沉，胸中痛，引背。（一雲短氣） 
關上沉，心痛，上吞酸。 
尺中沉，引背痛。 
寸口伏，胸中有逆氣。 
關上伏，有水氣，泄溏。 
尺中伏，水穀不消。 
寸口弦，胃中拘急。（一作心下愊憣） 
關上弦，胃中有寒，心下拘急。 
尺中弦，少腹、臍下拘急。 
寸口緊，頭痛，逆氣。 
關上緊，心下痛。 
尺中緊，臍下少腹痛。 
寸口澀，無陽，少氣。 
關上澀，無血，厥冷。 
尺中澀，無陰，厥冷。 
寸口微，無陽，外寒。 
關上微，中實（一作胃虛），能食，故裡急。（一作無胃氣） 
尺中微，無陰，厥冷，腹中拘急。 
寸口滑，胸滿逆。 
關上滑，中實逆。 
尺中滑，下利，少氣。 
寸口數，即吐。 
關上數，胃中有熱。 
尺中數，惡寒，小便赤黃。 
寸口實，即生熱；虛，即生寒。 
關上實，即痛；虛，即脹滿。 
尺中實，即小便難，少腹牢痛；虛，即閉澀。 
寸口芤，吐血；微芤，衄血。 
關上芤，胃中虛。 
尺中芤，下血；微芤，小便血。 
寸口浮，其人中風，發熱、頭痛。 
關上浮，腹痛，心下滿。 
尺中浮，小便難。 
寸口遲，上焦有寒。 
關上遲，弱無胃氣有熱。 
尺中遲，下焦有寒，背痛。 
寸口濡，陽弱，自汗出。 
關上濡，下重。 
尺中濡，少血，發熱，惡寒。 
寸弱，陽氣少。 
關弱，無胃氣。
尺弱，少血。
