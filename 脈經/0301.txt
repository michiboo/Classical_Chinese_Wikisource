肝象木，與膽合為腑。其經足厥陰，與足少陽為表裡。其脈弦，其相冬三月，王春三月，廢夏三月，囚季夏六月，死秋三月。其王日甲乙，王時平旦、日出。其困日戊己，困時食時、日昳，其死日庚辛，死時晡時、曰入。其神魂，其主色，其養筋，其候目，其聲呼，其色青，其臭臊。其液泣，其味酸，其宜苦，其惡辛。肝俞在背第九椎，募在期門；膽俞在背第十椎，募在日月。
右新撰。
冬至之後得甲子。少陽起於夜半，肝家王。肝者，東方木。萬物始生，其氣來軟而弱，寬而虛。故脈為弦。軟即不可發汗，弱即不可下。寬者開，開者通，通者利，故名曰寬而虛。春以胃氣為本，不可犯也。
右四時經。 
黃帝問曰︰春脈如弦，何如而弦？岐伯曰︰春脈肝也，東方木也，萬物之所以始生也，故其氣來濡弱輕虛而滑，端直以長，故曰弦。反此者病。黃帝曰︰何如而反？岐伯曰︰其氣來實而強，此謂太過，病在外；其氣來不實而微，此謂不及，病在中。黃帝曰︰春脈太過與不及，其病皆何如？岐伯曰︰太過則令人善忘。忽忽眩冒而癲疾；不及則令人胸肋痛引背，下則兩脇胠滿。黃帝曰︰善。 
肝脈來濡弱招招，如揭竿末梢，曰平。春以胃氣為本。肝脈來盈實而滑，如循長竿，曰肝病，肝脈來急而益勁，如新張弓弦，曰肝死。
真肝脈至，中外急，如循刀刃，責責然，如按琴瑟弦，色青白不澤，毛折，乃死。
春胃微弦曰平，弦多胃少曰肝病；但弦無胃曰死。有胃而毛，曰秋病；毛甚，曰今病。
肝藏血，血舍魂。悲哀動中則傷魂，魂傷則狂妄不精，不敢正當人，陰縮而筋攣，兩脅骨不舉，毛悴色夭，死於秋。
春肝木王，其脈弦細而長，名曰平脈也。反得浮澀而短者，是肺之乘肝，金之克木，為賊邪，大逆，十死不治。反得洪大而散者，是心之乘肝，子之扶母，為實邪，雖病自癒。反得沉濡而滑者，是腎之乘肝，母之歸子，為虛邪，雖病易治。反得大而緩者，是脾之乘肝，土之陵木，為微邪，雖病即瘥。
肝脈來濯濯如倚竿，如琴瑟之弦，再至，曰平；三至，曰離經，病；四至，脫精；五至，死；六至，命盡。足厥陰脈也。
肝脈急甚為惡言；微急為肥氣，在脇下若覆杯，緩甚為善嘔；微緩為水瘕痺；大甚為內癰，善嘔衄；微大，為肝痺陰縮，咳引少腹；小甚為多飲；微小為消癉；滑甚為頹疝；微滑為遺溺；澀甚為淡飲；微澀為瘈瘲攣筋。 
足厥陰氣絕則筋縮，引卵與舌。厥陰者，肝脈也。肝者，筋之合也。筋者，聚於陰器而脈絡於舌本。故脈弗營則筋縮急，筋縮急則引舌與卵。故唇青、舌卷、卵縮，則筋先死。庚篤辛死，金勝木也。 
肝死臟，浮之脈弱，按之中如索不來，或曲如蛇行者，死。
右《素問》、《針經》、張仲景。
