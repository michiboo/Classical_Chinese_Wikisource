寸口脈浮，中風，發熱，頭痛。宜服桂枝湯、葛根湯，針風池、風府，向火灸身，摩治風膏，覆令汗出。
寸口脈緊，苦頭痛，骨肉疼，是傷寒。宜服麻黃湯發汗，針眉沖、顳，摩治傷寒膏。
寸口脈微，苦寒，為衄。宜服五味子湯，摩茱萸膏，令汗出。
寸口脈數，即為吐，以有熱在胃脘，熏胸中。宜服藥吐之，及針胃脘，服除熱湯。若是傷寒七、八日至十日，熱在中，煩滿渴者，宜服知母湯。
寸口脈緩，皮膚不仁，風寒在肌肉。宜服防風湯，以藥薄熨之，摩以風膏，灸諸治風穴。
寸口脈滑，陽實，胸中壅滿，吐逆，宜服前胡湯，針太陽、巨闕，瀉之。
寸口脈弦，心下，微頭痛，心下有水氣。宜服甘遂丸，針期門，瀉之。
寸口脈弱，陽氣虛，自汗出而短氣。宜服茯苓湯、內補散，適飲食消息，勿極勞。針胃脘，補之。
寸口脈澀，是胃氣不足。宜服乾地黃湯，自養，調和飲食，針三裡，補之。
寸口脈芤，吐血；微芤者，衄血。空虛，去血故也。宜服竹皮湯、黃土湯，灸膻中。
寸口脈伏，胸中逆氣，噎塞不通，是胃中冷氣上沖心胸。宜服前胡湯、大三建丸，針巨闕、上脘，灸膻中。
寸口脈沉，胸中引脅痛，胸中有水氣，宜服澤漆湯，針巨闕，瀉之。
寸口脈濡，陽氣弱，自汗出，是虛損病。宜服乾地黃湯，薯蕷丸、內補散、牡蠣散並粉，針太沖，補之。
寸口脈遲，上焦有寒，心痛咽酸、吐酸水。宜服附子湯、生薑湯、茱萸丸、調和飲食以暖之。
寸口脈實，即生熱，在脾肺，嘔逆氣塞；虛，即生寒，在脾胃，食不消化。有熱，即宜服竹葉湯、葛根湯；有寒，宜服茱萸丸、生薑湯。
寸口脈細，發熱，吸吐。宜服黃芩龍膽湯。吐不止，宜服橘皮桔梗湯，灸中府。
寸口脈洪大，胸脅滿。宜服生薑湯、白薇丸，亦可紫菀湯下之，針上脘、期門、章門。
右上部寸口十七條。
關脈浮，腹滿不欲食。浮為虛滿，宜服平胃丸、茯苓湯、生薑前胡湯，針胃脘，先瀉後補之。
關脈緊，心下苦滿急痛。脈緊者為實，宜服茱萸當歸湯，又大黃湯，兩治之，良。針巨闕、下脘，瀉之。
關脈微，胃中冷，心下拘急。宜服附子湯、生薑湯、附子丸，針巨闕，補之。
關脈數，胃中有客熱。宜服知母丸、除熱湯，針巨闕、上脘，瀉之。
關脈緩，其人不欲食，此胃氣不調，脾氣不足。宜服平胃丸、補脾湯，針章門，補之。
關脈滑，胃中有熱。滑為熱實，以氣滿故不欲食，食即吐逆。宜服紫菀湯下之，大平胃丸，針胃脘，瀉之。
關脈弦，胃中有寒，心下厥逆，此以胃氣虛故爾。宜服茱萸湯，溫調飲食，針胃脘，補之。
關脈弱，胃氣虛，胃中有客熱。脈弱為虛熱作病。其說云：有熱不可大攻之，熱去則寒起。正宜服竹葉湯，針胃脘，補之。
關脈澀，血氣逆冷。脈澀為血虛，以中焦有微熱。宜服乾地黃湯、內補散，針足太沖上，補之。
關脈芤，大便去血數斗者，以膈輸傷故也。宜服生地黃並生竹皮湯，灸膈輸。若重下去血者，針關元；甚者，宜服龍骨丸，必癒。
關脈伏，中焦有水氣，溏泄。宜服水銀丸，針關元，利小便，溏泄便止。
關脈沉，心下有冷氣，苦滿吞酸。宜服白薇茯苓丸，附子湯，針胃脘，補之。
關脈濡，苦虛冷，脾氣弱，重下病。宜服赤石脂湯、女萎丸，針關元，補之。
關脈遲，胃中寒，宜服桂枝丸、茱萸湯，針胃脘。補之。
關脈實，胃中痛。宜服梔子湯、茱萸烏頭丸，針胃脘，補之。
關脈牢，脾胃氣塞，盛熱，即腹滿響響。宜服紫菀丸、瀉脾丸，針灸胃脘，瀉之。
關脈細，虛，腹滿。宜服生薑茱萸蜀椒湯、白薇丸，針灸三脘。
關脈洪，胃中熱，必煩滿。宜服平胃丸，針胃脘。先瀉後補之。
右中部關脈十八條。
尺脈浮，下熱風，小便難。宜服瞿麥湯、滑石散。針橫骨、關元，瀉之。
尺脈緊，臍下痛。宜服當歸湯，灸天樞，針關元，補之。
尺脈微，厥逆，小腹中拘急，有寒氣。宜服小建中湯，針氣海。
尺脈數，惡寒，臍下熱痛，小便赤黃。宜服雞子湯、白魚散，針橫骨，瀉之。
尺脈緩，腳弱下腫，小便難，有餘瀝。宜服滑石湯、瞿麥散，針橫骨，瀉之。
尺脈滑，血氣實，婦人經脈不利，男子尿血。宜服朴硝煎、大黃湯，下去經血，針關元，瀉之。
尺脈弦，小腹疼，小腹及腳中拘急。宜服建中湯、當歸湯，針氣海，瀉之。
尺脈弱，陽氣少，發熱骨煩。宜服前胡湯，乾地黃湯、茯苓湯，針關元，補之。
尺脈澀，足脛逆冷，小便赤。宜服附子四逆湯，針足太沖，補之。
尺脈芤，下焦虛，小便去血。宜服竹皮生地黃湯，灸丹田、關元，亦針補之。
尺脈伏，小腹痛，疝，水穀不化。宜服大平胃丸、桔梗丸，針關元，補之。
尺脈沉，腰背痛。宜服腎氣丸，針京門，補之。
尺脈濡，苦小便難。宜服瞿麥湯、白魚散，針關元，瀉之。
尺脈遲，下焦有寒。宜服桂枝丸，針氣海、關元，補之。
尺脈實，小腹痛，小便不禁。宜服當歸湯，加大黃一兩，以利大便；針關元，補之，止小便。
尺脈牢，腹滿，陰中急。宜服葶藶子茱萸丸，針丹田、關元、中極。
右下部尺脈十六條。
