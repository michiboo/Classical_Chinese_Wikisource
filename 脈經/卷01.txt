
浮脈，舉之有餘，按之不足。
芤脈，浮大而軟，按之中央空，兩邊實。
洪脈，極大在指下。
滑脈，往來前卻流利，展轉替替然，與數相似。
數脈，去來促急。
促脈，來去數，時一止復來。
弦脈，舉之無有，按之如弓弦狀。
緊脈，數如切繩狀。
沉脈，舉之不足，按之有餘。
伏脈，極重指按之，著骨乃得。
革脈，有似沉伏，實大而長，微弦。
實脈，大而長，微強，按之隱指愊愊然。
微脈，極細而軟，或欲絕，若有若無。
澀脈，細而遲，往來難且散，或一止復來。
細脈，小大於微，常有，但細耳。
軟脈，極軟而浮細。
弱脈，極軟而沉細，按之欲絕指下。
虛脈，遲、大而軟，按之不足，隱指豁豁然空。
散脈，大而散。散者，氣實血虛，有表無裡。
緩脈，去來亦遲，小駃於遲。
遲脈，呼吸三至，去來極遲。
結脈，往來緩，時一止復來。
代脈，來數中止，不能自述，因而復動。脈結者生，代者死。
動脈，見於關上，無頭尾，大如豆，厥厥然動搖。
浮與芤相類，弦與緊相類，滑與數相類，革與實相類。
沉與伏相類，微與澀相類，軟與弱相類，緩與遲相類。
黃帝問曰︰夫診脈常以平旦，何也？岐伯對曰︰平旦者，陰氣未動，陽氣未散，飲食未進，經脈未盛，絡脈調均，氣血未亂，故乃可診。過此非也。切脈動靜而視精明，察五色，觀五臟有餘不足、六腑強弱、形之盛衰。以此參伍，決死生之分。
從魚際至高骨，卻行一寸，其中名曰寸口。從寸至尺，名曰尺澤。故曰尺寸。寸後尺前，名曰關。陽出陰入，以關為界。陽出三分，陰入三分，故曰三陰三陽。陽生於尺動於寸，陰生於寸動於尺。寸主射上焦，出頭及皮毛竟手。關主射中焦，腹及腰。尺主射下焦，少腹至足。
夫十二經皆有動脈，獨取寸口，以決五臟六腑死生吉凶之候者，何謂也？然︰寸口者，脈之大會，手太陰之動脈也。
人一呼脈行三寸，一吸脈行三寸，呼吸定息，脈行六寸。人一日一夜凡一萬三千五百息，脈行五十度，周於身。漏水下百刻，榮衛行陽二十五度，行陰亦二十五度，為一周。故五十度而復會於手太陰。太陰者，寸口也，即五臟六腑之所終始，故法取於寸口。脈有尺寸，何謂也？然︰尺寸者，脈之大會要也。從關至尺是尺內，陰之所治也；從關至魚際是寸口內，陽之所治也。故分寸為尺，分尺為寸。故陰得尺內一寸，陽得寸內九分。尺寸終始一寸九分，故曰尺寸也。
脈有太過，有不及，有陰陽相乘，有覆有溢，有關有格，何謂也？然︰關之前者，陽之動也，脈當見九分而浮。過者，法曰太過；減者，法曰不及。遂上魚為溢，為外關內格，此陰乘之脈也。關之後者，陰之動也，脈當見一寸而沉。過者，法曰太過；減者，法曰不及。遂入尺為覆，為內關外格，此陽乘之脈，故曰覆溢。是真臟之脈也，人不病自死。
凡診脈，當視其人大小、長短及性氣緩急。脈之遲速、大小、長短皆如其人形性者，則吉。反之者，則為逆也。脈三部大都欲等，只如小人、細人、婦人脈小軟。小兒四、五歲，脈呼吸八至，細、數者吉。
脈有輕重，何謂也？然︰初持脈如三菽之重，與皮毛相得者，肺部也。如六菽之重，與血脈相得者，心部也。如九菽之重，與肌肉相得者，脾部也。如十二菽之重，與筋平者，肝部也。按之至骨，舉之來疾者，腎部也。故曰輕重也。
《脈法贊》云：肝心出左，脾肺出右，腎與命門，俱出尺部，魂魄穀神，皆見寸口。左主司官，右主司府。左大順男，右大順女。關前一分，人命之主。左為人迎，右為氣口。神門訣斷，兩在關後。人無二脈，病死不癒。諸經損減，各隨其部。察按陰陽，誰與先後。陰病治官，陽病治府。奇邪所舍，如何捕取？審而知者，針入病癒。
心部在左手關前寸口是也，即手少陰經也，與手太陽為表裡，以小腸合為府。合於上焦，名曰神庭，在龜尾下五分。肝部在左手關上是也，足厥陰經也，與足少陽為表裡，以膽合為府，合於中焦，名曰胞門，在大倉左右三寸。
腎部在左手關後尺中是也，足少陰經也，與足太陽為表裡，以膀胱合為府，合於下焦，在關元左。
肺部在右手關前寸口是也，手太陰經也，與手陽明為表裡，以大腸合為府，合於上焦，名呼吸之府，在雲門。
脾部在右手關上是也，足太陰經也，與足陽明為表裡，以胃合為府，合於中焦脾胃之間，名曰章門，在季脅前一寸半。
腎部在右手關後尺中是也，足少陰經也，與足太陽為表裡，以膀胱合為府，合於下焦，在關元右，左屬腎，右為子戶，名曰三焦。
脈何以知臟腑之病也？然︰數者腑也，遲者臟也。數即有熱，遲即生寒。諸陽為熱，諸陰為寒。故別知臟腑之病也。
脈來浮大者，此為肺脈也；脈來沉滑，如石，腎脈也；脈來如弓弦者，肝脈也；脈來疾去遲，心脈也。脈來當見而不見為病。病有深淺，但當知如何受邪。
脈有陰陽之法，何謂也？然︰呼出心與肺，吸入腎與肝，呼吸之間，脾受谷味也，其脈在中。浮者陽也，沉者陰也，故曰陰陽。
心肺俱浮，何以別之？然︰浮而大散者，心也；浮而短澀者，肺也。腎肝俱沉，何以別之？然︰牢而長者，肝也；按之軟，舉指來實者，腎也。脾者中州，故其脈在中。是陰陽之脈也。脈有陽盛陰虛，陰盛陽虛，何謂也？然︰浮之損小，沉之實大，故曰陰盛陽虛；沉之損小，浮之實大，故曰陽盛陰虛。是陰陽虛實之意也。
經言︰脈有一陰一陽，一陰二陽，一陰三陽；有一陽一陰，一陽二陰，一陽三陰。如此言之，寸口有六脈俱動耶？然︰經言如此者，非有六脈俱動也，謂浮、沉、長、短、滑、澀也。浮者陽也，滑者陽也，長者陽也；沉者陰也，澀者陰也，短者陰也。所以言一陰一陽者，謂脈來沉而滑也；一陰二陽者，謂脈來沉滑而長也；一陰三陽者，謂脈來浮滑而長，時一沉也。所以言一陽一陰者，謂脈來浮而澀也；一陽二陰者，謂脈來長而沉澀也；一陽三陰者，謂脈來沉澀而短，時一浮也。各以其經所在，名病之逆順也。
凡脈大為陽，浮為陽，數為陽，動為陽，長為陽，滑為陽；沉為陰，澀為陰，弱為陰，弦為陰，短為陰，微為陰，是為三陰三陽也。陽病見陰脈者，反也，主死；陰病見陽脈者，順也，主生。關前為陽，關後為陰。陽數則吐血，陰微則下利；陽弦則頭痛，陰弦則腹痛；陽微則發汗，陰微則自下；陽數口生瘡，陰數加微必惡寒而煩撓不得眠也。陰附陽則狂，陽附陰則癲。得陽屬腑，得陰屬臟。無陽則厥，無陰則嘔。陽微則不能呼，陰微則不能吸，呼吸不足，胸中短氣。依此陰陽以察病也。
寸口脈浮大而疾者，名曰陽中之陽，病苦煩滿，身熱，頭痛，腹中熱。
寸口脈沉細者，名曰陽中之陰，病苦悲傷不樂，惡聞人聲，少氣，時汗出，陰氣不通，臂不能舉。
尺脈沉細者，名曰陰中之陰，病苦兩脛酸疼，不能久立，陰氣衰，小便餘瀝，陰下濕癢。
尺脈滑而浮大者，名曰陰中之陽，病苦小腹痛滿，不能溺，溺即陰中痛，大便亦然。
尺脈牢而長，關上無有，此為陰乾陽，其人苦兩脛重，少腹引腰痛。寸口脈壯大，尺中無有，此為陽干陰，其人苦腰背痛，陰中傷，足脛寒。夫風傷陽，寒傷陰。陽病順陰，陰病逆陽。陽病易治，陰病難治。在腸胃之間，以藥和之；若在經脈之間，針灸病已。
人有三虛三實，何謂也？然︰有脈之虛實，有病之虛實，有診之虛實。脈之虛實者，脈來軟者為虛，牢者為實。病之虛實者，出者為虛，入者為實；言者為虛，不言者為實；緩者為虛，急者為實。診之虛實者，癢者為虛，痛者為實；外痛內快為外實內虛，內痛外快為內實外虛。故曰虛實也。
問曰︰何謂虛實？答曰︰邪氣盛則實，精氣奪則虛。何謂重實？所謂重實者，言大熱病，氣熱脈滿，是謂重實。
問曰︰經絡俱實如何？何以治之？答曰︰經絡皆實是寸脈急而尺緩也，當俱治之。故曰滑則順，澀則逆。夫虛實者，皆從其物類。始五臟骨肉滑利，可以長久。
問曰︰脈有相乘，有從、有橫，有逆、有順，何謂也？師曰︰水行乘火，金行乘木，名曰從；火行乘水，木行乘金，名曰橫；水行乘金，火行乘木，名曰逆；金行乘水，木行乘火，名曰順。
經言︰脈有伏匿者，伏匿於何臟，而言伏匿也？然︰謂陰陽更相乘、更相伏也。脈居陰部反見陽脈者，為陽乘陰也。脈雖時沉澀而短，此陽中伏陰；脈居陽部反見陰脈者，為陰乘陽也；脈雖時浮滑而長，此為陰中伏陽也。重陰者癲，重陽者狂。脫陽者見鬼，脫陰者目盲。
問曰︰脈有殘賊，何謂？師曰︰脈有弦、有緊、有澀、有滑、有浮、有沉，此六脈為殘賊，能與諸經作病。
問曰︰嘗為人所難，緊脈何所從而來？師曰︰假令亡汗，若吐，肺中寒，故令緊；假令咳者，坐飲冷水，故令緊；假令下利者，以胃中虛冷，故令緊也。
問曰︰翕奄沉，名曰滑，何謂？師曰︰沉為純陰，翕為正陽，陰陽和合，故脈滑也。
問曰︰脈有災怪，何謂？師曰︰假令人病，脈得太陽，脈與病形証相應，因為作湯，比還送湯之時，病者因反大吐若下痢，病腹中痛。因問言︰我前來脈時不見此証，今反變異故，是名為災怪。因問何緣作此吐痢？答曰︰或有先服藥，今發作，故為災怪也。
問曰︰人病恐怖，其脈何類？師曰︰脈形如循絲，累累然，其面白脫色。
問曰︰人愧者，其脈何等類？師曰︰其脈自浮而弱，面形乍白乍赤。
問曰︰人不飲，其脈何類？師曰︰其脈自澀，而唇口乾燥也。言遲者，風也；搖頭言者，其裡痛也；行遲者，其表強也；坐而伏者，短氣也；坐而下一膝者，必腰痛；裡實護腹如懷卵者，必心痛。
師持脈，病人欠者，無病也；脈之因伸者，無病也。假令向壁臥，聞師到，不驚起而目眄視。若三言三止，脈之，咽唾，此為詐病。假令脈自和，處言此病大重，當須服吐下藥，針灸數十百處乃癒。
黃帝問曰︰余聞胃氣、手少陽三焦、四時五行脈法。夫人言脈有三陰三陽，知病存亡，脈外以知內，尺寸大小，願聞之。岐伯曰︰寸口之中，外別浮沉、前後、左右、虛實、死生之要，皆見寸口之中。脈從前來者為實邪，從後來者為虛邪，從所不勝來者為賊邪，從所勝來者為微邪，自病者為正邪。外結者病癰腫，內結者病疝瘕也。間來而急者，病正在心，症氣也。脈來疾者，為風也；脈來滑者，為病食也；脈來滑躁者，病有熱也；脈來澀者，為病寒濕也。脈逆順之道，不與眾謀。
師曰︰夫呼者，脈之頭也。初持之來疾去遲，此為出疾入遲，為內虛外實；初持脈來遲去疾，此為出遲入疾，為內實外虛也。
脈數則在腑，遲則在臟。脈長而弦，病在肝；脈小血少，病在心；脈下堅上虛，病在脾胃；脈滑而微浮，病在肺；脈大而堅，病在腎。
脈滑者多血少氣，脈澀者少血多氣，脈大者血氣俱多。又云：脈來大而堅者血氣俱實，脈小者血氣俱少。又云：脈來細而微者血氣俱虛。沉細滑疾者熱，遲緊為寒。脈盛滑緊者病在外熱，脈小實而緊者病在內冷。
脈小弱而澀者，謂之久病；脈滑浮而疾者，謂之新病。脈浮滑，其人外熱，風走刺，有飲，難治。脈沉而緊，上焦有熱，下寒得冷，即便下。脈沉而細，下焦有寒，小便數，時苦絞痛，下利重。脈浮緊且滑直者，外熱內冷，不得大小便。脈洪大緊急，病速進在外，苦頭發熱、癰腫；脈細小緊急，病速進在中，寒為疝瘕、積聚，腹中刺痛。脈沉重而直前絕者，病血在腸間；脈沉重而中散者，因寒食成。脈直前而中散絕者，病消渴（一雲病浸淫痛）。脈沉重，前不至寸口，徘徊絕者，病在肌肉遁屍。脈左轉而沉重者，氣微傷在胸中；脈右轉出不至寸口者，內有肉症。脈累累如貫珠不前至，有風寒在大腸，伏留不去；脈累累中止不至，寸口軟者，結熱在小腸膜中，伏留不去。脈直前左右彈者，病在血脈中，胚血也；脈後而左右彈者，病在筋骨中也。脈前大後小，即頭痛目眩；脈前小後大，即胸滿短氣。
上部有脈，下部無脈，其人當吐，不吐者死；上部無脈，下部有脈，雖困無所苦。夫脈者，血之府也。長則氣治，短則氣病，數則煩心，大則病進，上盛則氣高，下盛則氣脹，代則氣衰，細則氣少，澀則心痛。渾渾革革，至如湧泉，病進而危；弊弊綽綽，其去如弦絕者死。短而急者；病在上，長而緩者；病在下；沉而弦急者；病在內，浮而洪大者；病在外；脈實者；病在內，脈虛者；病在外。在上為表，在下為裡；浮為在表，沉為在裡。
何以知春得病？無肝脈也。無心脈，夏得病；無肺脈，秋得病；無腎脈，冬得病；無脾脈，四季之月得病。
假令肝病者，西行，若食雞肉得之，當以秋時發，得病以庚辛日也。家有腥死，女子見之，以明要為災。不者，若感金銀物得之。
假令脾病，東行，若食雉兔肉及諸木果實得之。不者，當以春時發，得病以甲乙日也。
假令心病，北行、若食豚、魚得之。不者，當以冬時發，得病以壬癸日也。
假令肺病，南行，若食馬肉及獐鹿肉得之。不者，當以夏時發，得病以丙丁日也。
假令腎病，中央，若食牛肉及諸土中物得之。不者，當以長夏時發，得病以戊己日也。
假令得王脈，當於縣官家得之。
假令得相脈，當於嫁娶家得之，或相慶賀家得之。
假令得胎脈，當於產乳家得之。
假令得囚脈，當於囚徒家得之。
假令得休脈，其人素有宿病，不治自癒。
假令得死脈，當於死喪家感傷得之。
何以知人露臥得病？陽中有陰也。
何以知人夏月得病？諸陽入陰也。
何以知人食飲中毒？浮之無陽，微細之不可知也，但有陰脈，來疾去疾，此相為水氣之毒也。脈遲者，食乾物得之。
問曰︰假令病患欲瘥，脈而知癒，何以別之？師曰︰寸、關、尺、大、小、遲、疾、浮、沉，同等，雖有寒熱不解者，此脈陰陽為平復，當自癒。人病，其寸口之脈與人迎之脈小大及浮沉等者，病難已。
