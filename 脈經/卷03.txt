
肝象木，與膽合為腑。其經足厥陰，與足少陽為表裡。其脈弦，其相冬三月，王春三月，廢夏三月，囚季夏六月，死秋三月。其王日甲乙，王時平旦、日出。其困日戊己，困時食時、日昳，其死日庚辛，死時晡時、曰入。其神魂，其主色，其養筋，其候目，其聲呼，其色青，其臭臊。其液泣，其味酸，其宜苦，其惡辛。肝俞在背第九椎，募在期門；膽俞在背第十椎，募在日月。
右新撰。
冬至之後得甲子。少陽起於夜半，肝家王。肝者，東方木。萬物始生，其氣來軟而弱，寬而虛。故脈為弦。軟即不可發汗，弱即不可下。寬者開，開者通，通者利，故名曰寬而虛。春以胃氣為本，不可犯也。
右四時經。 
黃帝問曰︰春脈如弦，何如而弦？岐伯曰︰春脈肝也，東方木也，萬物之所以始生也，故其氣來濡弱輕虛而滑，端直以長，故曰弦。反此者病。黃帝曰︰何如而反？岐伯曰︰其氣來實而強，此謂太過，病在外；其氣來不實而微，此謂不及，病在中。黃帝曰︰春脈太過與不及，其病皆何如？岐伯曰︰太過則令人善忘。忽忽眩冒而癲疾；不及則令人胸肋痛引背，下則兩脇胠滿。黃帝曰︰善。 
肝脈來濡弱招招，如揭竿末梢，曰平。春以胃氣為本。肝脈來盈實而滑，如循長竿，曰肝病，肝脈來急而益勁，如新張弓弦，曰肝死。
真肝脈至，中外急，如循刀刃，責責然，如按琴瑟弦，色青白不澤，毛折，乃死。
春胃微弦曰平，弦多胃少曰肝病；但弦無胃曰死。有胃而毛，曰秋病；毛甚，曰今病。
肝藏血，血舍魂。悲哀動中則傷魂，魂傷則狂妄不精，不敢正當人，陰縮而筋攣，兩脅骨不舉，毛悴色夭，死於秋。
春肝木王，其脈弦細而長，名曰平脈也。反得浮澀而短者，是肺之乘肝，金之克木，為賊邪，大逆，十死不治。反得洪大而散者，是心之乘肝，子之扶母，為實邪，雖病自癒。反得沉濡而滑者，是腎之乘肝，母之歸子，為虛邪，雖病易治。反得大而緩者，是脾之乘肝，土之陵木，為微邪，雖病即瘥。
肝脈來濯濯如倚竿，如琴瑟之弦，再至，曰平；三至，曰離經，病；四至，脫精；五至，死；六至，命盡。足厥陰脈也。
肝脈急甚為惡言；微急為肥氣，在脇下若覆杯，緩甚為善嘔；微緩為水瘕痺；大甚為內癰，善嘔衄；微大，為肝痺陰縮，咳引少腹；小甚為多飲；微小為消癉；滑甚為頹疝；微滑為遺溺；澀甚為淡飲；微澀為瘈瘲攣筋。 
足厥陰氣絕則筋縮，引卵與舌。厥陰者，肝脈也。肝者，筋之合也。筋者，聚於陰器而脈絡於舌本。故脈弗營則筋縮急，筋縮急則引舌與卵。故唇青、舌卷、卵縮，則筋先死。庚篤辛死，金勝木也。 
肝死臟，浮之脈弱，按之中如索不來，或曲如蛇行者，死。
右《素問》、《針經》、張仲景。 
心象火，與小腸合為腑。其經手少陰，與手太陽為表裡。其脈洪，其相春三月，王夏三月，廢季夏六月，囚秋三月，死冬三月。其王日丙丁，王時禺中、日中；其困日庚辛，困時晡時、日入，其死日壬癸，死時人定、夜半。其藏神，其主臭，其養血，其喉舌，其聲言，其色赤，其臭焦，其液汗，其味苦，其宜甘，其惡鹹。心俞在背第五椎，募在巨闕，小腸俞在背第十八椎，募在關元。
右新撰。 
心者南方火。萬物洪盛，垂枝布葉，皆下垂如曲，故名曰鉤。心脈洪大而長，洪則衛氣實，實則氣無從出，大則榮氣萌。萌洪相薄，可以發汗，故名曰長。長洪相得，即引水漿，溉灌經絡，津液皮膚。太陽洪大，皆是母軀，幸得戊己，用牢根株。陽氣上出，汗見於頭。五內乾枯，胞中空虛，醫反下之，此為重虛也。脈浮有表無裡，陽無所使。不但危身，並中其母。
右四時經。 
黃帝問曰︰夏脈如鉤，何如而鉤？岐伯曰︰夏脈心也，南方火也，萬物之所以盛長也。故其氣來盛去衰，故曰鉤，反此者病。
黃帝曰︰何如而反？岐伯曰︰其氣來盛去亦盛，此謂太過，病在外；其來不盛去反盛，此謂不及，病在中。 
黃帝曰︰夏脈太過與不及，其病皆何如？岐伯曰︰太過則令人身熱而膚痛，為浸淫；不及則令人煩心，上見咳唾，下為氣泄。帝曰︰善。
心脈來累累如連珠，如循琅玕，曰平。夏以胃氣為本。心脈來喘喘連屬，其中微曲，曰心病。心脈來前曲後居，如操帶鉤，曰心死。 
真心脈至，堅而搏，如循薏苡子，累累然，其色赤黑不澤，毛折，乃死。
夏胃微鉤曰平，鉤多胃少曰心病，但鉤無胃曰死。胃而有石曰冬病，石甚曰今病。
心藏脈，脈舍神。怵惕思慮則傷神，神傷則恐懼自失，破(月囷)脫肉，毛悴色夭，死於冬。
夏心火王，其脈洪大而散，名曰平脈。反得沉濡而滑者，是腎之乘心，水之克火，為賊邪，大逆，十死不治。反得大而緩者，是脾之乘心，子之扶母，為實邪，雖病自癒。反得弦細而長者，是肝之乘心，母之歸子，為虛邪，雖病易治。反得浮澀而短者，是肺之乘心。金之陵火，為微邪，雖病即瘥。 
心脈來，累累如貫珠滑利，再至，曰平；三至，曰離經，病；四至，脫精；五至，死；六至，命盡，手少陰脈。
心脈急甚為瘈瘲；微急為心痛引背，食不下。緩甚為狂笑；微緩，為伏梁，在心下，上下行，時唾血。大甚，為喉介；微大，為心痺引背，善淚出。小甚，為善噦；微小，為消癉。滑甚，為善渴，微滑，為心疝引臍，少腹鳴；
澀甚為喑；微澀，為血溢維厥，耳鳴癲疾。
手少陰氣絕則脈不通。少陰者，心脈也。心者，脈之合也。脈不通則血不流，血不流則發色不澤，故其面黑如漆柴者，血先死。壬篤癸死，水勝火也。
心死臟，浮之脈實，如豆麻擊手，按之益躁疾者，死。
右《素問》、《針經》、張仲景。 
脾象土，與胃合為腑。其經足太陰，與足陽明為表裡。其脈緩，其相夏三月，王季夏六月，廢秋三月，囚冬三月，死春三月。其王日戊己，王時食時、日昳；困日壬癸，困時人定、夜半；其死日甲乙，死時平旦、日出。其神意，其主味，其養肉，其候口，其聲歌，其色黃，其臭香，其液涎，其味甘，其宜辛，其惡酸。脾俞在背第十一椎，募在章門。胃俞在背第十二椎，募在太倉。
右新撰。 
脾者土也。敦而福，敦者，濃也，萬物眾色不同，故名曰得福者廣。萬物懸根住莖，其葉在巔， 蛸蜚蠕動，蚑蠷喘息，皆蒙土恩。德則為緩，恩則為遲，故令太陰脈緩而遲，尺寸不同。酸鹹苦辛，大沙而生，互行其時，而以各行，皆不群行，盡可常服。土寒則溫，土熱則涼。土有一子，名之曰金，懷挾抱之，不離其身，金乃畏火，恐熱來熏，遂棄其母，逃歸水中，水自金子，而藏火神，閉門塞戶，內外不通，此謂冬時也。土亡其子，其氣衰微，水為洋溢，浸漬為池。走擊皮膚，面目浮腫，歸於四肢。愚醫見水，直往下之，虛脾空胃，水遂居之，肺為喘浮。肝反畏肺，故下沉沒。下有荊棘，恐傷其身，避在一邊，以為水流。心衰則伏，肝微則沉，故令脈伏而沉。工醫來占，固轉孔穴，利其溲便，遂通水道，甘液下流。亭其陰陽，喘息則微，汗出正流。肝著其根，心氣因起，陽行四肢，肺氣亭亭，喘息則安。腎為安聲，其味為鹹。倚坐母敗， 臭如腥。土得其子，則成為山。金得其母，名曰丘矣。
上四時經。 
黃帝曰︰四時之序，逆順之變異也，然脾脈獨何主？岐伯曰︰脾者土也，孤臟以灌四旁者也。曰︰然則脾善惡可得見乎？曰︰善者不可得見，惡者可見。曰︰惡者何如？曰︰其來如水之流者，此謂太過，病在外；如鳥之喙，此謂不及，病在中。太過則令人四肢沉重不舉；其不及，則令人九竅壅塞不通，名曰重強。 
脾脈來而和柔相離，如雞足踐地，曰平。長夏以胃氣為本。脾脈來實而盈數，如雞舉足，曰脾病。脾脈來堅兌，如鳥之喙，如鳥之距，如屋之漏，如水之溜，曰脾死。真脾脈至，弱而乍疏乍散，色青黃不澤，毛折，乃死。長夏胃微濡弱，曰平。弱多胃少，曰脾病；但代無胃，曰死。濡弱有石，曰冬病；石甚，曰今病。 
脾藏榮，榮舍意，愁憂不解則傷意，意傷則悶亂，四肢不舉，毛悴色夭，死於春。六月季夏建未，坤未之間土之位，脾王之時。其脈大阿阿而緩，名曰平脈。反得弦細而長者，是肝之乘脾，木之克土，為賊邪，大逆，十死不治。反得浮，澀而短者，是肺之乘脾，子之扶母，為實邪，雖病自癒。反得洪大而散者，是心之乘脾，母之歸子，為虛邪，雖病易治。反得沉濡而滑者，腎之乘脾，水之陵土，為微邪，雖病即瘥。 
脾脈萇萇而弱，來疏去數，再至，曰平；三至，曰離經，病；四至，脫精；五至，死；六至命盡，足太陰脈也。脾脈急甚，為瘈瘲 ；微急，為脾中滿，食飲入而還出，後沃沫。緩甚，為痿厥；微緩，為風痿，四肢不用，心慧然若無病。大甚，為擊仆；微大，為痞氣，裹大膿血，在腸胃之外；小甚，為寒熱；微小，為消癉。滑甚，為頹癃；微滑，為蟲毒蛔，腸鳴熱。澀甚，為腸頹；微澀，為內潰，多下膿血也。足太陰氣絕，則脈不營其口唇。口唇者，肌肉之本也。脈不營則肌肉濡，肌肉濡則人中滿，人中滿則唇反，唇反者肉先死。甲篤乙死，木勝土也。脾死臟，浮之脈大緩，按之中如覆杯，，狀如搖者，死。上《素問》《針經》、張仲景。 
肺象金，與大腸合為腑。其經手太陰，與手陽明為表裡。其脈浮。其相季夏六月。其王秋三月，廢冬三月，囚春三月，死夏三月。其王日庚辛，王時晡時、日入；其困日甲乙，困時平旦、日出；其死日丙丁，死時禺中、日中。其神魄，其主聲，其養皮毛，其候鼻，其聲哭，其色白，其臭腥，其液涕，其味辛，其宜鹹，其惡苦。肺俞在背第三椎，募在中府。大腸俞在背第十六椎，募在天樞上新撰。 
肺者西方金，萬物之所終。宿葉落柯，萋萋枝條，其杌然獨 在。其脈為微浮毛，衛氣遲，榮氣數。數則在上，遲則在下，故名曰毛。陽當陷而不陷，陰當升而不升，為邪所中。陽中邪則卷，陰中邪則緊，卷則惡寒，緊則為栗，寒慄相薄，故名曰瘧。弱則發熱，浮乃來出，旦中旦發，暮中暮發。臟有遠近，脈有遲疾，周有度數，行有漏刻。遲在上，傷毛采；數在下，傷下焦。中焦有惡則 見，有善則匿。陽氣下陷，陰氣則溫。陽反在下，陰反在巔，故名曰長而且留。
右四時經。 
黃帝問曰︰秋脈如浮，何如而浮？岐伯對曰︰秋脈肺也，西方金也，萬物之所以收成也。故其氣來輕虛而浮，其氣 來急去散，故曰浮。反此者病。黃帝曰︰何如而反？岐伯曰︰其氣來毛而中央堅，兩旁虛，此謂太過，病在外；其氣來 毛而微，此謂不及，病在中。黃帝曰︰秋脈太過與不及，其病何如？岐伯曰︰太過則令人氣逆而背痛溫溫然，不及則令人喘，呼吸少氣而咳，上氣見血，下聞病音。肺脈來厭厭聶聶，如落榆莢，曰肺平。秋以胃氣為本，肺脈來不上不下，如循雞羽，曰肺病。肺脈來如物之浮，如風吹毛，曰肺死。 
真肺脈至，大而虛，如以毛羽中人膚，色赤白不澤，毛折，乃死。秋胃微毛，曰平；毛多胃少，曰肺病；但毛無胃，曰 死。毛而有弦，曰春病；弦甚，曰今病。肺藏氣，氣舍魄。喜樂無極則傷魄，魄傷則狂，狂者意不存人，皮革焦，毛悴 色夭，死於夏。秋金肺王。其脈浮，是心之 乘肺，火之克金，為賊邪，大逆，十死不治，反得沉濡而滑者，是腎之乘肺，子 之扶母，為實邪，雖病自癒，反得大而緩者，是脾之乘肺，母之歸子，為虛邪，雖病易治。反得弦細而長者，是肝之乘 肺，木之陵金，為微邪，雖病即瘥。肺脈來，泛泛輕如微風吹鳥背上毛，再至，曰平；三至，曰離經，病；四至，脫精； 五至，死；六至，命盡。手太陰脈也。肺脈急甚，為癲疾；微急，為肺寒熱，怠墮，咳唾血，引腰背胸，苦鼻息肉不通。緩甚，為多肝；微緩，為痿偏風，頭以下汗出不可止。太甚，為脛腫；微大，為肺痺，引胸背，起腰內。小 甚，為飧泄；微小，為消癉。滑甚，為息賁，上氣；微滑，為上下出血。澀甚，為嘔血；微澀，為鼠，在頸支掖之間，下不勝其上，其能喜酸。手太陰氣絕則皮毛焦。太陰者，行氣溫皮毛者也，氣弗營則皮毛焦，皮毛焦則津液去，津液去 則皮節傷，皮節傷者則爪枯毛折，毛折者則氣先死。丙篤丁死，火勝金也。肺死臟，浮 之虛，按之弱如蔥葉，下無根者，死。
右《素問》《針經》、張仲景。 
腎象木，與膀胱合為腑。其經足少陰，與足太陽為表裡。其 脈沉，其相秋三月，。其王冬三月，廢春三月，囚夏三月，其死季夏六月。其王日壬 癸，王時人定、夜半；其困日丙丁，困時禺中、日中；其死日戊己，死時食時、日 。其神志，其主 液，其養骨，其候耳，其聲呻，其色黑，其臭腐，其液唾，其味鹹，其宜酸，其惡甘。腎俞在背第十四椎，募在京門； 膀胱俞在第十九椎，募在中極。上新撰。腎者北方水，萬物之所藏。百蟲伏蟄，陽氣下陷，陰氣上升。陽氣中出，陰氣烈為霜，遂不上升，化為雪霜，猛獸伏蟄，蜾蟲匿藏。其脈為沉。沉為陰，在裡，不可發汗，發則蜾蟲出，見其霜雪。陰氣在表，陽氣在臟，慎不 可下，下之者傷脾，脾土弱即水氣妄行。下之者，如魚出水，蛾入湯，重客在裡，慎不可熏，熏之逆客，其息則喘。無持客熱，令口爛瘡。陰脈且解，血散不通，正陽遂厥，陰不往從，客熱狂入，內為結胸。脾氣遂弱，清溲痢通。
右四時經。 
黃帝問曰︰冬脈如營，何如而營？岐伯對曰︰冬脈腎也，北方水也，萬物之所以合藏，故其氣來沉以摶， 故曰營。反此者病。黃帝曰︰何如而反？岐伯曰︰其氣來如彈石者，此謂太過，病在外；其去如數者，此謂不及，病在 中。黃帝曰︰冬脈太過與不及，其病皆如何？岐伯曰︰太過則令人解，脊脈痛而少氣，不欲言；不及則令人心懸如病 飢，眇中清，脊中痛，少腹滿，小便黃赤。腎脈來喘喘累累如鉤，按之而堅，曰腎平。冬以胃氣為本。腎脈來如引葛，按之益堅，曰腎病。腎脈來發如奪索，闢辟如彈石，曰腎死。真腎脈至，摶而絕，如以指彈石，闢辟然，色黃黑不澤，毛折，乃死。冬胃微石，曰平；石多胃少，曰腎病；但石無胃，曰死。石而有鉤，曰夏病；鉤甚，曰今病。腎藏精，精舍志。盛怒而不止則傷志，傷志則善忘其前言，腰脊痛，不可以俯仰屈伸，毛悴色夭，死於季夏。冬 腎水王，其脈沉濡而滑，曰平脈。反得大而緩者，是脾之乘腎，土之克水，為賊邪，大逆，十死不治。反得弦細而長者，是肝之乘腎，子之扶母，為實邪，雖病自癒。反得浮澀而短者，是肺之乘腎，母之歸子，為虛邪，雖病易治。反得洪大而散者，是心之乘腎，火之陵水，為微邪，雖病即瘥。 
腎脈沉細而緊，再至，曰平；三至，曰離經，病；四至，脫精；五至，死；六至，命盡。足少陰脈也。腎脈急甚，為骨痿、癲疾；微急，為奔豚、沉厥，足不收，不得前後。緩甚，為折脊；微緩，為洞下，洞下者食不 化，入咽還出。大甚，為陰痿；微大，為石水，起臍下以至小腹腫，垂垂然，上至胃脘，死不治；小甚，為洞泄；微小，為消癉。滑甚，為癃 ；微滑，為骨痿，坐不能起，目無所見，視見黑花。澀甚，為大癰；微澀，為不月水，沉痔。足 少陰氣絕則骨枯。少陰者，冬脈也，伏行而濡骨髓者也。故骨不濡則肉不能著骨也，骨肉不相親則肉濡而卻，肉濡而卻 故齒長而垢，髪無澤，髪無澤者，骨先死。戊篤己死，土勝水也。腎死臟，浮之堅，按之亂如轉丸，益下入尺中者，死。
右《素問》《針經》、張仲景。
