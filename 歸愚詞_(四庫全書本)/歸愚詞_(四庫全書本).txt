　　欽定四庫全書　　　　　集部十
　　提要
　　歸愚詞　　　　　　　詞曲類一〈詞集之屬臣〉等謹案歸愚詞一巻宋葛立方撰立方有韻語陽秋已別著録此歸愚詞一巻與陳振孫書録解題合宋人之中父子以填詞名家者惟晏殊晏幾道後則立方與其父勝仲為最著然詞多平實鋪敘少清新宛轉之思而大致不失宋人規格流傳既久存之亦可備詞中一家毛晉嘗稱集內雨中花眼兒媚兩調俱不合譜未敢妄為更定今㕘考名家詞集其眼兒媚乃朝中措之譌歐陽修平山闌檻倚晴空一闋可以互證至雨中花調立方兩詞疊韻初無舛誤以詞律反覆勘之實題中脫一慢字此調京鏜辛棄疾皆有傳作立方詞起三句可依辛詞讀第四第五句京辛兩家皆作上五下四立方則作上六下三雖微有不同而同是九字其餘則不獨字數相符平仄亦毫無相戾其為雨中花慢實無可疑晉蓋考之未審他如滿庭芳一調連成十闋凡後半換二字有用韻者亦有不用韻而直作五字句者考宋人此調此二字本無定式山谷詞用韻書舟詞不用韻立方兩存其體亦非傳寫有異同也
　　克齋詞　　　　　　　詞曲類一〈詞集之屬臣〉等謹案克齋詞一巻宋沈端節撰端節字約之呉興人是集見陳振孫書録解題然振孫亦不詳其始末毛晉跋語疑其即詠賈耘老苕上水閣沈㑹宗之同族亦無確證惟湖州府志及溧陽縣志均載端節寓居溧陽嘗令蕪湖知衡州提舉江東茶鹽淳熙間官至朝散大夫其説必有所據獨載其詞名充齋集則充克二字形近致譌耳其詞僅四十餘闋多有調而無題考花間諸集往往調即是題如女冠子則詠女道士河瀆神則為送迎神曲虞美人則詠虞姬之類唐末五代諸詞例原如是後人題詠漸繁題與調兩不相涉若非存其本事則詞意俱不可詳集中如念奴嬌二闋之稱太守青玉案第一闋之稱使君第三闋之稱賢侯竟不知所贈何人至念奴嬌尋幽覽勝一闋似屬端節自道據詞中自笑飄零驚嵗晚欲掛衣冠神武及羣玉圖書廣寒宮殿一一經行處云云則端節固當曽官京職以其題已佚遂無援據宋人詞集似此者頗少疑原本必屬調與題全輾轉傳冩茍趨簡易遂遭刪削耳今無可考補姑仍其舊至其吐屬婉約頗具風致固不以花菴草堂諸選不見採録減價矣
　　龍川詞　　　　　　　詞曲類一〈詞集之屬臣〉等謹案龍川詞一巻補遺一巻宋陳亮撰亮有龍川集別著録宋史藝文志載其詞四巻今不傳此集凡詞三十首巳具載本集然前後不甚銓次其本為毛晉所刋分調類編後有跋稱據家蔵舊刻蓋摘出別行之本又補遺七首則從黃昇花菴詞選採入者詞多纖麗與今集逈殊或疑作毛晉跋稱黃昇與亮俱南渡後人何至謬誤若此或昇惟選綺艷一種而亮子沈所編今集特表其父磊落骨幹故若出二手云云理或然也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


　　欽定四庫全書
　　歸愚詞
　　宋　葛立方　撰
　　滿庭芳〈催梅〉
　　霜葉停飛氷魚初躍梅花猶悶芳叢剪酥裝玉應為費天工爭奈江南驛使征鞍待一朶香濃慿誰報氷肌仙子聞早駕飛龍　溶溶春意動寒姿未展終愧羣紅與斬新末上閒伴長松要看黃昏庭院橫斜映霜月朦朧蘭堂畔巡簷索笑誰羨杜陵翁
　　又〈和催梅〉
　　未許蜂知難交雀啅芳叢猶是寒叢東方解凍春仗做春工何事仙葩未放寒苞秘氷麝香濃應須是驚聞羯鼓誰敢噴髯龍　梅花君自看丁香已白桃臉將紅結嵗寒三友久遲筠松要看含章簷下閒粧靚春睡朦朧知音是凍雲影底鐵面葛仙翁
　　又〈探梅〉
　　狂吹鳴籬祥霙剪水分明欺壓寒梅氷威初斂曦影上池䑓應有一番和氣南枝上恐有春來須勤探呼吾笻杖屐齒上蒼苔　春風渾未到裵回香徑巡遶千迴見瓊英一㸃小占條枚且看先鋒鬬艷看看便繁蕾齊開香浮動微薰詩夢須更著詩催
　　又〈賞梅〉
　　臘雪方凝春曦俄漏畫堂小秩芳筵玉壺仙蕊簾外羃瑤煙莫話靑山萬樹聊須對一段孤妍盃行處香參鼻觀百濯未為賢　吾廬何處好繡香竹畔偶桂溪邊且為渠珍重滿泛金船已𢬵春醒一枕如今且醉倒花前花飛後歡呼一笑又是説明年
　　又〈泛梅〉
　　庾信何愁休文何瘦范叔一見何寒梅花酷似索笑畫檐看便肯嫣然一笑疎籬上玉臉氷顔須勤賞莫教靑子半著樹頭酸　朱䦨聊掩映崐崘頂上琪樹團欒命兒曹班坐草草盃盤旋折溪邊數朶璚蕤泛蕉葉盃寛從教㸔尊前有客拍手笑頽山
　　又〈簪梅〉
　　弄月黃昏封霜淸曉數枝影墮溪濱化工仙手幻出一畨新片片雕酥碾玉寒苞似已洩香塵聊相對畸人投分尊酒認荀陳　吾年今老矣佳人薄相笑揷林中愧蒼顔白髪回授烏雲玉鏡䑓邊試看相宜是淺笑輕顰君知否壽陽額上不似髪邊春
　　又〈評梅〉
　　一陣清香不知來處元來梅已舒英出籬含笑芳意為人傾細看髙標孤韻誰家有別得花人應須是魏徵嫵媚夷甫太鮮明　北枝方半吐水邊疎影綽約娉婷問橫空皎月匝地寒霙何似此花清絶慿君為子細推評幽竒處素娥靑女著意為橫陳
　　又
　　扉映琉璃窗搖雲母水堂新甃雲灣際天波面玉鏡寶奩寛欄外靑山幾疊瑤煙斂影落千鬟寒汀晚蘆花飛雪風定白鷗閒　塵寰何處有方壺圓嶠弱水波翻問何如藜杖此地躋攀種竹今逾萬個風枝靜日報平安他年事蒼雲屯處千畝看棲鸞
　　又〈五姪將赴當塗自金壇來別〉
　　栗里田園烏衣門巷別來幾換星霜華陽仙窟翠桁綵衣香夢墮當塗風月披絳帳欲指鱣堂浮鷗外來寜老子特泛霅溪航　相逢春正好梅舒香白栁曵宮黃且相將一笑樂未渠央須念離多㑹少難輕負百榼霞漿深深觀舞囘飛雪樂奏小宮商
　　又〈胡汝明罷帥歸坐間次韻作〉
　　江國麾幢邊城鼓角湓川幾報嚴更笑談油幕英傑為時生腹貯六韜三畧新詩就矛槊頻橫功名事他年未晚一笴落欃槍　歸來何早計白蘋洲畔䤥穫深耕又何如竹帛彝鼎垂名犀節徴還伊趂春風外文鷁催行岩廊上談兵齒頰讜論佐休明
　　錦堂春慢〈正旦作〉
　　氣應三陽氛澄六幕翔烏初上雲端問朝來何事喜動門䦨田父占來好嵗星説道宜官擬更慿髙望逺春在煙波春在晴巒　歌管雕堂宴喜任重𬖄不捲交䕶春寒況金釵整整玉樹團團柏葉輕浮重醑梅枝巧綴新幡共祝年年如願壽過松椿壽過彭𣆀
　　水龍吟〈遊釣䑓作〉
　　九州雄傑溪山遂安自古稱佳處雲迷半嶺風號淺瀬輕舟斜渡朱閣橫飛漁磯無恙鳥啼林塢弔髙人陳跡空瞻遺像知英烈垂千古　憶昔龍飛光武悵當年故人何許羊裘自貴龍章難換不如歸去七里溪邊鸕鷥源畔一蓑煙雨嘆如今宕子翻將釣手遮日向西秦路
　　菩薩鬘〈侍飲賞黃花〉
　　井梧葉葉秋風晚東籬㸃㸃金錢滿開急為重陽日烘深院香　幽姿無衆草莫恨生非早嚼蕊傍池䑓壽公桑落盃
　　風流子〈元旦作〉
　　夜半春陽啓東風峭猶帶去年寒嘆榆塞戰塵玉闗煙燧壯心耿耿靑鬢斑斑又還是一年頭上到日月信跳丸門帖繪雞厯頒金鳯酒浮柏葉人頌椒盤　幽園春信近𬖄櫳靜小宴取次追歡聊愛水沉煙裊清唱聲閒況良辰漸有梅舒瓊蕊栁搖金縷巧綴新旛莫惜醉吟親側衣曵荊蘭
　　又
　　細草芳南苑東風裏贏得一身閒見花朶繡田栁𢇁絡岸沼氷方泮山雪初殘又還是隴頭春信動梅蕊入征鞍月裏暗香水邊疎影淡粧宜瘦玉骨禁寒　泛金溪上好開幽戶聊面翠麓雲灣知道醉吟堪老名利難闗算書帷意嬾宦塗遊倦舊時習氣惟有躋攀擬待杖藜花底直到春䦨
　　多麗〈賞梅〉
　　冷雲收小園一段瑤芳乍春來未回窮臘幾枝開犯嚴霜傍黃昏暗香浮動照淸淺疎影低昻卻月幽姿含章媚態姮娥姑射下仙鄉倚䦨看殷懃持酒索笑也何妨堪憐處東君不管獨自淒涼　算何人為伊銷斷古今才子篇章有西湖賦詩處士更東閣年少䑓郎驛使來時吳王醉處幾番牽動廣平腸賸宴賞微酸如豆又是隔年長髙樓外莫教羌管吹墮寒香
　　又〈七夕遊蓮蕩作〉
　　破波光如鏡三翼輕舟對雨餘重岩疊嶂何妨影墮清流望芙蕖渺然如海張雲錦掩映汀洲出水竒姿凌波豔態眼看一葉弄新秋恍疑是金沙池內玉井認峯頭花深處田田葉底魚戲龜遊　正微涼西風初度一彎斜月如鈎想天津鵲橋將駕看寶奩蛛網初抽曬腹何堪穿針無緒不如溪上少淹留競笑語追尋惟有沉醉可忘憂慿清唱一聲檀板驚起沙鷗
　　沙塞子〈詠梅〉
　　天生玉骨氷肌瘦損也知他為誰寒底傲霜凌雪不教春知　髙樓橫笛試輕吹要一片花飛酒巵𢬵沉醉帽簷斜揷折取南枝
　　春光好〈立道生日作〉
　　去年曾壽生朝正黃菊初舒翠翹今嵗雕堂重預宴梨雪香飄〈是時梨花盛開故云〉　明年應傍丹霄看寶胯重重在腰鵲尾吹香籠繡段且醉金蕉
　　又〈寒食將過淮作〉
　　禁煙卻釀春愁正繫馬清淮渡頭後日清明催疊鼓應在揚州　歸時元已臨流要綺陌芳郊恣遊三月羇懐當一洗莫放觥籌
　　西江月〈開爐〉
　　風送丹楓巻地霜乾枯葦鳴溪獸爐重展向深閨紅入麒麟方熾　翠箔低垂銀蒜羅幃小釘金泥笙歌送我玉東西誰管瑤花舞砌
　　蝶戀花〈冬至席上作〉
　　緹室羣隂清曉散灰動葭莩漸覺㣲陽扇日永繡工才一線挈壺已報添銀箭　六幕無塵開碧漢非霧非煙彷彿登䑓見梅萼飄香縈小宴霞漿莫放琉璃淺
　　清平樂〈子直過省生日𠉀殿試席間作〉
　　文章驚世半挹南宮第蟾窟澄輝天似洗折得窅窊丹桂　當年蓬矢生賢流霞滿祝長年更願巨鰲連釣楓宸第一臚傳
　　減字木蘭花〈四姪遇省𠉀廷試席上作〉
　　揺毫鑄藻縱有徽之應壓倒萬里鵬程南省今書淡墨名　臚傳丹陛月裏桂花先著袂雁墖髙題玉季巍科尚覺低
　　又〈章甥築地相望作〉
　　張南周北漫説清漳搖紺碧何似幽棲甥舅相望共一溪　璇題沙版不用買隣糜百萬餘戶增輝庭列芝蘭戶㦸枝
　　水調歌頭
　　睡鴨凝香縷白酒瀉無聲郊不辦羊酪照筯紫𢇁蓴此去青山深處邀得白雲為伴絶意請長纓一舸背君去幾幅布帆輕　帝恩重容祿隠吏祠庭膝間文度安親得計是揚名珍重金蘭交契共惜悤悤別去送我幾煙林異日懐君處凝睇亂層岑
　　玉漏遲
　　窗戶明環堵山容黛染水光綃舞荷葢擎煙花映步波神女嫩臉鉛華掩素無語向薰風凝竚晴又雨征鞞隠隠雲洲沙渚　須㬰風捲還晴看洩丹囊乍飄沉炷魚颭荷衣珠顆亂傾無數休話金沙玉井爭似我神龜處觴為舉何人解歌金縷
　　行香子
　　風透紗窗葉落銀床夾纈林吹下嚴霜新篘浮蟻班坐飛觴有岩中秀籬中艷洛中香　金鈿放蕊玉粒爭芳噴年年來趂清商不應素節還有花王看正封詩龜年調太真狂
　　玉樓春〈雪中擁爐聞琵琶作〉
　　靑女飛花濃剪水寒氣霏微度窗紙人間𨚗得骨為𬖄罏有麒麟樽有蟻　笙簧凍澀閒纎指香霧㬉薰羅帳底卻教試作忽雷聲往往驚開桃與李
　　鷓鴣天〈小孫周晬席上作〉
　　榴花庭院戲氍毹水剪雙眸畫不如莫恨未能通瑟僴只今先已辨之無　虎睛淺綴新花帽龍腦濃薰小繡襦乃祖未須貽厥力及時須讀五車書
　　浪淘沙〈子直新第落成席上作〉
　　休看輞川圖未是幽居何如雲水遶儲胥新溼青紅開棟宇霧拱風疎　小圃秀郊墟花破平蕪五峰列影水平鋪只欠五城樓十二便是蓬壺
　　卜算子〈賞荷以蓮葉勸酒作〉
　　明鏡葢紅蕖軒戶臨煙渚窣窣珠𬖄淡淡風香𥚃開樽俎　莫把碧筒彎恐帶荷心苦喚我溪邊太乙舟㶑灧盛芳醑
　　又〈席間再作〉
　　裊裊水芝紅脈脈蒹葭浦淅淅西風淡淡煙幾㸃疎疎雨　草草展盃觴對此盈盈女葉葉紅衣當酒船細細流霞舉
　　夜行船〈章甥婚席間作〉
　　百尺雕堂懸蜀繡珠𬖄外玉䦨瓊甃調鼎名家吹簫賢胄新卜鳯凰佳耦　銀葉添香香滿袖滿金盃壽君芳酒喜動蟾宮祥生熊帳應在細君歸後
　　雨中花慢〈睢陽途中小雨見桃李盛開作〉
　　壯嵗嬉遊樂事幾經靑門紫陌芳春未見廉纎膏雨浥花塵濯錦寶絲增艷洗粧玉頰尤新向韶光濃處㸃染芳菲總是東君　蘇州老子經雨南園為誰一埽花林誰信道佳聲著處肌潤香勻曉洗何郎湯餅莫留巫女行雲寄言遊子也須留眄小駐蹄輪
　　又〈奉使途中作和前韻〉
　　寄徑睢陽陌上忽看天桃穠李爭春又見楚宮行雨洗芳塵紅艷霞光夕照素華瓊樹朝新為竒姿芳潤擬倩遊絲留住東君　拾遺杜老猶愛南塘寄情蘿薜山林爭似此花如姝麗獺髓輕勻不數江陵玉杖休誇花島紅雲少須澄霽一番清影更待氷輪
　　好事近〈歸有期作〉
　　幾騎漢旌迴喜動滿川花木遙睇淸淮古岸散離愁千斛　煙籠沙嘴定連艘鵲腳蘸波綠歸話隔年心事秉夜䦨銀燭
　　又〈和子直惜春〉
　　歸日指清明肯把話言輕食已是飛花時𠉀頼東風無力　靑簾沽酒送春歸莫惜萬金擲屈指明年春事有紅梅消息
　　眼兒媚〈回至汴京喜而成長短句〉
　　暫時莫蕩出燕然氷柱凍層簷時節馬蹄歸路楊花亂樸征韀　如今歸去銀鐺宜見七寶床邊待得退朝花底家人爭捲珠𬖄

　　歸愚詞
　　欽定四庫全書
　　克齋詞
　　宋　沈端節　撰
　　五福降中天〈梅〉
　　月朧煙澹霜蹊滑孤宿暮林荒驛遶樹微吟廵簷索笑自分平生相得氷池半釋正節物驚心淚痕沾臆流水濺濺照影古寺滿春色　沉嘆今年未識暗香微動處人初寂酷愛芳姿最憐幽韻來款禪房深密他時恨悵卻月凌風信音難的雪底幽期為誰還露立
　　卜算子
　　愁極強登臨畢竟愁難避千里江山黯淡中總是悲秋意　誰揷菊花枝誰帶茱茰佩獨倚闌干醉不成日暮西風起
　　又〈梅〉
　　冷蕊伴疎枝一笑何時共江北江南兩處愁忍看花影動　旅泊怕逢春卜睡都無夢嵗暮何郎未得歸手撚頻呵凍
　　又
　　踏雪看孤芳只有詩人共守定南枝待得開不覺氷輪動　卻月與凌風謾説揚州夢想見雕闌曲沼邊殘雪和煙凍
　　又
　　客裏見梅花獨賞無人共風度精神總是伊又是歸心動　把酒破憂端熏被尋佳夢夢覺香殘一味寒有涙都成凍
　　又
　　烘手熨笙簧呵凍勻酥面閒向梅花樹下行拜月遙相見　何處託春心樂府流深怨卻撚寒窗傍綺疏恨極東風逺
　　憶秦娥
　　憑闌獨南山影蘸盃心緑盃心緑悠然忽見臥披橫軸西風暗度釵梁玉手香記得人簪菊人簪菊無窮幽
　　韻細看不足
　　惜分飛〈桂花〉
　　喜入眉心黃㸃瑩珠珮玲瓏透影風露蕭蕭冷夢回月窟香成陣　秋後情懐君莫問𢬵了因他瘦損不似尋常韻細看沒處安排悶
　　南歌子
　　逺樹昏鴉閙衰蘆睡鴨雙雪篷煙棹炯寒光疑是風林纎月到船窗　時序驚心破江山引夢長思量也待不思量涙染羅巾猶帶舊時香
　　鵲橋仙
　　懐人意思悲秋情緒長是文園病後蛛絲輕裊玉釵風想花貌參差依舊　無窮徃事一襟新恨老淚淋浪巵酒天涯相對話平生悵南北還如箕斗
　　醉落魄
　　紅嬌翠弱春寒睡起慵勻掠些兒心事誰能學深院無人時有燕穿幙　漏聲滴盡蓮花蕚靜看月轉西䦨角世情一任浮雲薄花與東君卻解慰流落
　　太常引
　　三三五五短長亭都只解送人行天逺樹㝠㝠悵好夢纔成又驚　夜堂歌罷小樓鐘斷歸路已聞鶯應是困瞢騰問心緒而今怎生
　　謁金門
　　真箇憶花下雨聲初息猛記烏衣曾舊識丁寜教去覓春半峭寒猶力淚滴兩襟成跡獨倚危闌清晝寂草
　　長流翠碧
　　又
　　春欲去人瘦不勝金縷門巷隂隂飛絮舞斷腸雙燕語孤坐晩𥦗閒處月到花心亭午寒色著人無意緒竹
　　鳴風似雨
　　又
　　尋勝去湖色淨涵疎樹欸乃一聲何處起風鈴相應語目送遙林修渚畵出江南煙雨山水照人人楚楚錦
　　腸生秀句
　　菩薩鬘
　　春山千里供行色客愁濃似春山碧幸自不思歸子規心上啼　芳意隨人老緑盡江南草窈窕可人花路長何處家
　　又
　　愁人道酒能消解元來酒是愁人害對酒越思量醉來還斷腸　酒醒初夢破夢破愁無𨚗乾淨不如休休時只恁愁
　　浣溪沙
　　燈夜香甘動綺筵明珠顆顆泛甌圓佳人巧意底難傳喜見翻溪流細滑卻思信手弄輕纎不知辛苦為誰
　　甜
　　行香子
　　煙淡回塘月𣹰疎篁一枝〈闕〉壓盡羣芳翛然風度玉質金章有許多清許多韻許多香　中酒情懐琢句心腸倚屏山子細端相氷芽初試桐子新嘗更綺窗前氷壺畔看勻妝
　　喜遷鶯
　　莫雲千里正小雨乍晴霜風初起蘆荻江邊月昏人靜獨自小船兒裡消魂幾聲新廠合造愁人天氣怎奈何少年時光景一成拋棄　回首空腸斷尺素未傳應是無雙鯉悶酒孤斟半醺還醒乾浄不如不醉有得恁多煩惱直是沒些如意受盡也待今回廝見從頭説似
　　菩薩鬘
　　楚山千疊傷心碧傷心只有遙相憶解佩揖巫雲愁生洛浦春　香波凝宿霧夢斷消魂處空聽水泠泠如聞寶瑟聲
　　朝中措
　　天遙野闊雁書空山逺暮雲中目斷江南煙雨〈闕〉　欹枕春風　功名富貴何須計較煙際疎鐘解道淺妝濃抹從來惟有坡翁
　　念奴嬌
　　燈宵漸近更兵塵初息韶華偏早太守風流張宴樂不管江城寒峭髪底蜂兒釵頭梅蕊一一誇新巧笙歌鼎沸萬人爭看標表　應記革履雍容天香滿袖侍宴遊三島聖主中興思用舊尊禮先朝元老燭賜金蓮柑傳羅帕行即趨嚴道深盃休訴任教銀漏催曉
　　又
　　重陽恁好正秋清天色水容如㵼野闊風髙香霧滿採菊無人同把堪笑淵明蓬頭曵杖吟賞東籬下孤風逺韻至今猶作佳話　爭似太守仁賢慈祥愷悌賦政多閒暇千里江山供勝踐尊爼延登儒雅只恐相將吹花春宴不許斯民借花朝便坐尚懐方外司馬
　　青玉案
　　使君標韻如徐庾更名節髙千古臥治姑溪纔小駐閒雲無定陽春有腳又作南昌去　興來亭上清歌度盡能唱公詩句記取諸生臨別語從容占對天顔應喜千萬留王所
　　祠仙歌
　　雪肌花貌見了千千萬眼去眉來幾曾管被今回打住沒〈闕〉施程捺地卻悔看承較晚　琹心傳密意唯有相如失笑他滿恁撩亂抖下俏和嬌掩翠凌紅真箇是從前可見據入馬牢籠怎乾休但拈取真誠試教人看
　　又
　　夜來驚怪冷逼流蘇帳夢破初聞竹𥦗響向曉開𬖄凌亂重寒光清興發鶴氅誰同縱賞　江南春意動梅竹潛通醉帽衝風自來徃慨念故人疎便理扁舟須信道吾曹清曠待石鼎煎茶洗餘醺更依舊歸來淺斟低唱
　　又
　　重陽近也漸秋光淒勁宿雨初収好風景正干戈耆定禾黍豐登人意樂歌舞賢侯美政　醉翁遊歴處勝槩依然木落淮南見山影有客共登臨醉裏疎狂欹烏帽從嘲雪鬢但目送孤鴻傍危欄笑問道黃花似誰風韻
　　虞美人
　　去年寒食初相見花上雙飛燕今年寒食又花開垂下重𬖄不許燕歸來　隔𬖄聽燕呢喃語似説相思苦東君都不管閒愁一任落花飛絮兩悠悠
　　又
　　臥紅堆碧紛無數春事知何許班班小雨裛梨花又是清明時𠋫不歸家　傷春減盡東陽帶人道多情殺青春留下許多愁分付與君今夜一齊休
　　又
　　暮雲衰草連天逺不記離人怨可憐無處不闗情夢斷孤鴻哀怨兩三聲　恨眉醉眼何時見夜夜相思遍梧桐葉落候蛩秋唯有一江煙雨替人愁
　　留春令
　　舊家元夜追隨風月連宵歡宴被𨚗瞞引得滴流地一似蛾兒轉　而今百事心情嬾燈下幾曽忺看算靜中唯有窗間梅影合是幽人伴
　　如夢令
　　雨後輕寒天氣玉酒中人小醉乍報一番秋晚簟清涼如水忺睡忺睡窗在芭蕉葉底
　　薄倖
　　桂輪香滿送寒色輕風剪剪又還是幽窗人靜梅影參差初轉念少年孤負芳音多時不見文君面漫快㵼瓊舟濃熏寶鴨終是心情差嬾　謾就枕渾無寐〈闕〉聽徹天邊飛雁閒愁消萬縷如何消遣繡衾〈闕〉憶鴛鴦㬉細思量遍倚屏山挑盡琴心誰識相思怨休文瘦損𨺗覺頻移帶眼
　　江城子
　　秋聲昨夜入梧桐雨濛濛灑牕風短杵疎砧將恨到𬖄櫳歸夢未成心已逺雲不斷水無窮　有人應念水之東鬢如蓬理粧慵覽鏡沉吟膏沐為誰容多少相思多少事都盡在不言中
　　滿庭芳
　　霧薄隂輕林深煙煗海棠特地開遲風光絶豓獨自殿芳時須信東君注意花神㑹別有看持羣英外嫣然一笑富貴出天姿　日長春睡足粉香撲撲酒暈微微明皇當日稱許最相宜妃子扶來半醉宮妝淡不掃蛾眉偏憐處流鶯驚繞金彈拂叢飛
　　採桑子
　　昔年曽記尋芳處短帽衝寒竹外江干玉麵皮兒月下觀　而今老大風流減百事心闌谷底林間坐對橫枝秪鼻酸
　　西江月
　　一枕香消睡惱十年漂泊江湖空餘清夢繞原廬記得林間風度　錦繡谷中舊客襟懐未肯全疎從今不要別人扶醉擁紫雲歸去
　　喜遷鶯
　　氷池輕皺喜寒律乍回微陽初透嵗晚雲黃日晴煙煗晝刻暗添宮漏山色岸容都變春意欲傳官栁最好處正酥融粉薄一枝梅瘦　行樂春漸近景勝歡長幼𦕈絲簧奏鳴玉鵷行退朝花院猶有御香霑袖試問西鄰雖富何似東皋依舊趂未老便優游林壑圍棊把酒
　　西江月
　　幸自心腸穏審怎禁眼腦迷奚招愁買恨帶人疑一味笑吟吟地　閑趂鶯來日下卻隨燕入烏衣阿鬟風味有誰知認得樂天詞意
　　念奴嬌
　　嫩涼清曉淡秋容橫寫鮫綃十幅山水光中參意味不管人間榮辱藜杖椶鞵綸巾鶴氅賓主俱遺俗倚䦨舒嘯一樽花下相屬　雲際有藥千年瓊瑤爭秀發龍蛇新斸富貴功名元自有且樂無窮真福蓮社風流醉鄉跌宕時奏長生曲月娥同聽好風徐韻松竹
　　又
　　洛妃漢女䕶春寒不惜鮫鮹重疊拾翠江邊煙澹澹交影參差朧月秦虢相將英娥接武同宴瑤池雪層氷連璧個中誰敢優劣　著意暈粉饒酥韻多香賸都與羣花別娟秀敷腴索笑處玉臉微生嬌靨羞損南枝映翻緑蕚不數黃千葉形容不盡細看一倍清絶
　　又
　　湖山照影正日長嬌困不煩勻埽絮滿長洲春澹沲開遍呉宮花草嫩緑匆匆輕紅蔌蔌漸覺枝頭少餘芳難並破愁惟有馨醥　應是留得東君海棠方待折玉環嬌小霧薄隂輕初睡足寶幄畵屏香裊醉態天真半羞微斂未肯都開了嫣然一笑此時風度尤好
　　又
　　尋幽覽勝憑危欄極目風煙平楚自笑飄零驚嵗晩欲掛衣冠神武芳甸時廵醉鄉日化庭實名花旅閬風蓬頂自來不見烽火　宴罷玉宇瓊樓醉中都忘卻瑤池歸路俯瞰塵寰千萬落𣺌𣺌峯端棲霧羣玉圖書廣寒宮殿一一經行處相羊物外曠懐髙視千古
　　克齋詞
　　克齋詞跋
　　案花菴草堂二集俱不載沈端節故其品行亦無從考帷馬端臨雲字約之家於苕溪豈即沈會宗同族孫沈會宗詞亦不多見其膾炙人口者惟詠賈耘老苕上水閣一闋雲景物因人成勝槩滿目更無塵可礙等開簾幕小闌乾衣未解心先快明月清風如有待誰信門前車馬隘別是人間開世界坐中無物不清涼山一帯水一派流水白雲長自在苕溪漁隠雲賈耘老水閣遺址正與余水閣相近景物清曠悉如㑹宗之詞故余嘗有句雲三間小閣賈耘老一首佳詞沈會宗今讀克齋詞風致亦甚相類獨長於詠物寫景又不墮鄭衛惡習殆梅溪竹屋之流歟海雲毛晉識




　　欽定四庫全書
　　龍川詞
　　宋　陳亮　撰
　　水調歌頭〈送章徳茂大卿使金〉
　　不見南師乆謾説北羣空當塲隻手畢竟還我萬夫雄自笑堂堂漢使得似洋洋河水依舊只流東且復穹廬拜會向藳街逢　堯之都舜之壤禹之封於中應有一個半個挽琱弓萬里烽煙如許千古英靈安在磅礴幾時通世運何湏問赫日自當中
　　又〈癸夘九月十五日壽朱元晦〉
　　人物從來少籬菊為誰黃去年今日倚樓還是聽行藏未覺霜風無賴好在月華如水心事楚天長講論叅洙泗盃酒到虞唐　人未醉歌宛轉興悠揚太平胸次笑他磊磈欲成狂且向武夷深處坐對雲煙開歛逸思入㣲茫我欲為君夀何許得新腔
　　又〈和吳允成逰靈洞韻〉
　　人愛新來景龍認舊時湫不論三伏小住便覺凜生秋我自醉眠其上任是水流其下湍若為収世事如斯去不去為誰留　本無心隨所寓觸虗舟東山始末且向靈洞與沈浮料得神仙窟穴爭似提封萬里大小㡬琉球但有君才具何用問時流
　　又〈和趙周錫〉
　　事業隨人品今古幾麾旌向來謀國萬事盡出汝書生安識鵾鵬變化九萬里風在下如許上南溟斥鷃㫄邊笑河漢一頭傾　嘆世間多少恨幾時平覇圖消歇大家創見又成驚邂逅漢家龍種正爾烏紗白紵馳騖覺身輕樽酒從渠說雙眼為誰明
　　念奴嬌〈至金陵〉
　　江南春色筭來是多少勝遊清賞妖冶㢘纖只做得飛鳥向人偎傍地闢天開精神朗慧到底還京様人家小語一聲聲近清唱　因念舊日山城個人如畫已作中州想鄧禹笑人無限也冷落不堪惆悵秋水雙明高山一弄著我些悲壯南徐好住片㠶有分來往
　　又〈登多景樓〉
　　危樓還望嘆此意今古幾人曾㑹設神施渾認作天限南疆圵界一水橫陳連崗三面做出爭雄勢六朝何事只成門戶私計　因笑王謝諸人登髙懐逺也學英雄涕憑卻江山管不到河洛祲氛無際正好長驅不須反顧尋取中流誓小兒破賊勢成寧問彊對
　　又〈送戴少望叅選〉
　　西風帶暑又還是長途利牽名役我已無心君因甚更把青衫為客邂逅卑飛幾時高舉不露真消息大家行處到頭須管行得　何處尋取狂徒可能著意更問渠儂骨天上人間最好是閙裏一般岑寂瀛海無波玉堂有路穏著青霄翼歸來何事眼光依舊生碧
　　賀新郎〈同劉元實唐與正陪葉丞相飲〉
　　脩竹更深處映簾櫳清陰障日坐來無暑水激泠泠知何許跳碎危欄玉樹都不繫人間朝莫東閣少年今老矣況樽中有酒嫌推去猶著我名流語　大家綠野陪容與筭等閒過了薫風又還商素手弄柔條人健否猶憶當時雅趣恩未報恐成辜負舉目江河休感涕念有君如此應忘阻歌未罷誰來舞
　　又〈寄辛幼安和見懷韻〉
　　老去慿誰說看幾番神奇臭腐夏裘冬葛父老長安今餘幾後死無讐可雪猶未燥當時生髪二十五多少恨筭世間𨚗有平分月羌婦弄漢宮瑟　樹猶如此堪重別只使君從來與我話頭多合行矣置之無足問誰換妍皮癡骨但莫使伯牙絶九轉丹砂牢拾取管精金只是鐵龍共虎聲應裂
　　又〈酧辛幼安再用韻見寄〉
　　離亂從頭說愛吾民金繒不愛蔓藤纍葛壯筆盡消人脆好冠蓋陰山觀雪虧殺我一星星髪涕出女吳成倒轉問魯為齊弱何年月丘也幸由之瑟　斬新換出旗麾別把當時一樁大義拆開収合㨿地一呼吾徃矣萬里搖肢動骨這話覇只成癡絶天地洪爐誰扇韝算於中安得長堅鐵淝水破闗東裂
　　又〈懐辛幼安用前韻〉
　　話殺渾閒說不成教齊民也解為伊為葛樽酒相逢成二老卻憶去年風雪新著了幾莖華髪百世尋人猶接踵嘆只今兩地三人月冩舊恨向誰瑟　男兒何用傷離別況古來幾畨際會風從雲合千里情親長晤對妙體本心次骨臥百尺髙樓斗絶天下適安耕且老看買犁賣劎平家鐵壯士淚肺肝裂
　　滿江紅〈懐韓子師尚書〉
　　曾洗乾坤問何事雄圖頓屈試著眼階除當下又添英物圵向爭衡幽憤在南來遺恨狂酋失算淒涼部曲幾人存三之一　諸老盡郎君出恩未報家何恤念橫飛直上有時還戢笑我只知存飽煗感君原不論階級休更上百尺舊家樓塵侵帙
　　桂枝香〈觀木樨有感寄呂郎中〉
　　天高氣肅正月色分明秋容新沐桂子初収三十六宮都足不辭散落人間去怕羣花自嫌凡俗向他秋晚喚囘春意幾曾幽獨　是天公餘香賸馥怪一樹香風十里相續坐對花旁但見色浮金粟芙蓉只解添愁思況東籬淒涼黃菊入時太淺背時太逺愛尋髙躅
　　三部樂〈七月送丘宗卿使金〉
　　小屈穹廬但二滿三平共勞均佚人中龍虎本為明時而出只合是端坐王朝看指揮整辦埽蕩飄忽也持漢節聊過舊家宮室　西風又還帶暑把征衫著上有時披拂休將看花淚眼聞絃病骨對遺民有如皎日行萬里依然故物入奏幾䇿天下裏終定於一
　　又〈七月卄六日壽王道甫〉
　　入腳西風漸去去來來早三之一春花無數畢竟何如秋實不須待名品如麻試為君屈指是誰層出十朝半月爭看摶空霜鶻　從來別真共假任盤根錯節更饒倉卒還他濟時好手封侯奇骨沒些兒媻姍勃窣也不是崢嶸突兀百二十歲管做徹元分人物
　　瑞雪濃慢〈六月十一日壽羅春伯〉
　　蔗漿酪粉玉壺氷醑朝罷更聞宣賜去天咫尺下拜再三幸今有母可遺年年此日共道月入懷中最貴向暑天正風雲㑹遇有恁嘉瑞　鶴沖霄魚得水一超便直入神仙地植根江表開拓兩河做得黒頭公未騎鯨赤手問何如長鞭尺箠向來王謝風流只今管是
　　阮郎歸〈重午壽外舅〉
　　波光𣺌𣺌浸晴陂有亭湖岸西芰荷香拂栁絲垂升堂獻壽巵　紅約腕緑侵衣願祝屇期頤花間妙語欲無詩一年歌一詞
　　祝英臺近〈六月十一日送葉正則如江陵〉
　　駕扁舟衝劇暑千里江上去夜宿晨興一一舊時路百年忘了旬頭被人攙破故紙裏是爭雄處　怎生訴欲待細與分疏其如有憑據包裹生魚活底怎遭遇相逢樽酒何時征衫容易君去也自家須住
　　又〈九月一日壽兪德載〉
　　嫩寒天金氣雨攬斷一秋事㒰様霏㣲還作小晴意世間萬寶都成些兒無欠只待與黃花為地　好招致對此鬱鬱蔥蔥新篘未成醉番手為雲造物等兒戱也知冨貴來時一班呈露便做出人中祥瑞
　　蝶戀花〈甲辰夀元晦〉
　　手撚黃花還自笑笑比淵明莫也歸來早隨世功名渾草草五湖卻共繁華老　冷淡家生寃得道旖旎妖嬈春夢如今覺管領歲華須到了此花之後花應少
　　卜算子〈九月十八日夀徐子才〉
　　悄靜菊花天洗盡梧桐雨倍九週遭爛漫開祝壽當頭取　頂戴御袍黃疉秀金稜吐仙種花容晚節香人願爭先覩
　　垂絲釣〈九月七日自壽〉
　　菊花細雨蕭蕭紅蓼汀渚景物漸幽風致如許秋未莫又值吾初度　看天宇正澄淸欲往登髙未也紅塵當面飛舞幾人弔古烏帽牢收取短髪還羞覷遐壽身近五雲深處
　　彩鳯飛〈一作彩鳯舞　七月十六日壽錢伯同〉
　　人立玉天如水特地如何撰海南沈燒著欲寒猶煗算從頭有多少厚徳陰功人家上一一舊時香案煞經慣小駐吾州纔爾依然歡聲滿莫也教公子王孫眼見
　　這些兒頴脫處髙出書巻經綸自入手不了判斷
　　鷓鴣天〈懐王道甫〉
　　落魄行歌記昔逰頭顱如許尚何求心肝吐盡無餘事口腹安然豈逺謀　纔怕暑又傷秋天涯夢斷有書不大都眼孔新來淺羨爾㣲官作計周
　　謁金門〈送徐子宜如新安〉
　　新雨足洗盡山城袢溽見說好峯三十六峯峯如立玉四海英逰追逐事業相時伸縮入境徳星須做福只
　　愁金詔趣
　　天仙子〈七月十五日壽內〉
　　一夜秋光先著栁暑力平明羞失守西風不放入𬖄幃饒永晝沈煙透半月十朝秋定否　指㸃芙蕖凝佇久髙處成蓮深處藕百年長共月團圎女進酒男稱夀一㸃浮雲人似舊
　　洞仙歌〈丁未夀朱元晦〉
　　秋容一洗不受凡塵涴許大乾坤這囘大向上頭些子是鵰鶚摶空籬㡳下只有黃花幾朶　騎鯨汗漫𨚗得人同坐赤手丹心撲不破問唐虞禹湯武多少功名猶自是一㸃浮雲鏟過且燒卻一瓣海南沈任拈取千年陸沈竒貨
　　踏莎行〈懐葉八十推官〉
　　書冊如仇舊逰渾諱有懐不斷人應異千山上去夢魂輕片帆似下蠻溪水　已共酒盃長堅海見君忽忘花前醉從來解事苦無多不知解到毫芒未
　　南鄉子〈謝永嘉諸友相餞〉
　　人物滿東甌別我江心識俊逰北盡平蕪南似畫中流誰繫龍驤萬斛舟　去去幾時休猶是潮來更上頭醉墨淋漓人感舊離愁一夜西風似夏不
　　㸃絳唇〈詠梅月〉
　　一夜相思水邊清淺橫枝瘦小窻如晝情共香俱透清入夢魂千里人長乆君知否雨僝雲僽格調還依舊










　　龍川詞
　　龍川詞跋
　　同甫一名同永康人光宗策進士羣臣奏其巻第三御筆擢第一既知為同甫大喜又有天留遺朕之詔其恩遇如此據葉水心序其集雲四十巻今行本止三十巻想尚多佚遺其最著者莫如上皇帝四書及酌古論自贊雲人中之龍文中之虎真無忝矣第本集載詞選三十闋無甚詮次如寄辛幼安賀新郎三首錯見前後予家蔵龍川詞一巻又每調類分未知孰是讀至巻終不作一妖語媚語殆所稱不受人憐者歟湖南毛晉識







　　龍川詞補遺
　　水龍吟〈春恨〉
　　閙花深處層樓畫簾半捲東風軟春歸翠陌平莎茸嫩垂楊金淺遲日催花淡雲閣雨輕寒輕煗恨芳菲世界遊人未嘗都付與鸎和燕　寂莫憑髙念逺向南樓一聲歸雁金釵鬭草青絲勒馬風流雲散羅綬分香翠綃封淚幾多幽怨正銷魂又是疎煙淡月子規聲斷
　　洞仙歌〈雨〉
　　瑣窗秋莫夢髙唐人困獨立西風萬千恨又檐花落處滴碎空堦芙容院無限秋容老盡　枯荷摧欲折多少離聲鎖斷天涯訴幽悶似蓬山去後方士來時揮粉淚㸃㸃梨花香潤斷送得人間夜霖鈴更葉落梧桐孤燈成暈
　　虞美人〈春愁〉
　　東風蕩颺輕雲縷時送蕭蕭雨水邊臺榭燕新歸一口香泥濕帶落花飛　海棠糝徑鋪香繡依舊成春痩黃昏庭院栁啼鴉記得𨚗人和月折梨花
　　眼兒媚〈春愁〉
　　試燈天氣又春來難說是情懐寂寥聊似揚州何遜不為江梅　扶頭酒醒爐香灺心緒未全灰愁人最是黃昏前後煙雨樓臺
　　思佳客〈春感〉
　　花拂闌干栁拂空花枝綽約栁鬟鬆蝶翻淡碧低邊影鶯囀濃香杪處風　深院落小簾櫳尋芳猶憶舊相逢橋邊攜手歸來路踏皺殘花幾片紅
　　清平樂〈秋晚伯成兄徃龍興山中意其登山臨水不無閨房之思作此詞惱之〉
　　銀屏繡閣不道鮫綃薄嘶騎囪囪塵漠漠還過夕陽村落　亂山千疊無情今宵遮斷愁人兩處香消夢覺一般曉月秋聲
　　滴滴金
　　斷橋雪霽聞啼鳥對林花弄晴曉畫角吹香客愁醒見梢頭紅小　團酥剪蠟知多少向風前壓春倒江嶂人煙畫圖中有短篷香繞















　　龍川詞補遺䟦
　　余正喜同甫不作妖語媚語偶閲中興詞選得水龍吟以後七闋亦未能超然但無一調合本集者或雲贋作葢花菴與同甫俱南渡後人何至誤謬若此或花菴專選綺艷一種而同甫子沈所編本集特表阿翁磊落骨幹故若出二手況本集雲詞選則知同甫之詞不止於三十闋即補此花菴所選亦安得雲全豹耶姑梓之以俟博雅君子湖南毛晉又識







