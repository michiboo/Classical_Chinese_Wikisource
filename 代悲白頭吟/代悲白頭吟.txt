
洛陽城東桃李花，飛來飛去落誰家。洛陽女兒好顏色，坐見落花長歎息。
今年花落顏色改，明年花開復誰在。已見松柏摧爲薪，更聞桑田變成海。
古人無復洛城東，今人還對落花風。年年歲歲花相似，歲歲年年人不同。
寄言全盛紅顏子，應憐半死白頭翁。此翁白頭真可憐，伊昔紅顏美少年。
公子王孫芳樹下，清歌妙舞落花前。光祿池臺開錦繡，將軍樓閣畫神仙。
一朝臥病無相識，三春行樂在誰邊。宛轉蛾眉能幾時，須臾鶴髪亂如絲。
但看古來歌舞地，惟有黃昏鳥雀悲。
〈希夷善琵琶，嘗爲《白頭詠》云：「今年花落顏色改，明年花開復誰在。」既而悔曰：「我此詩似讖，與石崇白首同所歸何異？」乃更作云：「年年歲歲花相似，歲歲年年人不同。」既而歎曰：「復似向讖矣。」詩成未周歲，爲奸人所殺。或云：「宋之問害希夷，而以《白頭翁》之篇爲己作。」至今有載此篇在之問集中者。〉

