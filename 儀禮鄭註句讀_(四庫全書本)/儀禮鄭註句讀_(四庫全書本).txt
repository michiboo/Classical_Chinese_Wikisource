　　欽定四庫全書　　　　　　經部四
　　儀禮鄭註句讀　　　　　　禮類二〈儀禮之屬〉提要
　　〈臣〉等謹按儀禮鄭註句讀十七卷監本石經正誤一卷
　　國朝張爾岐撰爾岐有周易説畧已著録是書全録儀禮鄭康成注摘取賈公彥疏而畧以已意㫁之因其文古□難通故併為之句讀馬端臨文獻通考載其父廷鸞儀禮註疏序稱其家有景徳中官本儀禮正經注語皆標起止而疏文列其下因以監本附益之手自㸃校並取朱子禮書與其門人髙弟王氏楊氏續補之編分章條析題要其上今廷鸞之書不傳爾岐是編體例畧與相近案禮祀曰一年視離經辨志注曰離經㫁句絶也則句讀為講經之先務沈約宋書樂志於他樂歌皆連書惟鐸舞曲聖人制禮樂篇有聲音而無文義恐迷其句遂毎句空一字書之則難句者為之離析亦古法也至於字句同異考證尤詳所校除監本外則有唐開成石刻本元呉澄本及陸徳明音義未詳與黃幹所次經傳通解諸家其謬誤脫落衍羨顛倒經注混淆之處皆參考得實又明西安王堯典所刋石經補字最為舛錯亦一一駁正葢儀禮一經自韓愈已苦難讀故習者愈少傳刻之訛愈甚爾岐茲編於學者可謂有功矣顧炎武少所推許而其與汪琬書雲濟陽張君稷若名爾岐者作儀禮鄭注句讀頗根本先儒立言簡當以其人不求聞達故無當時之名而其書實有可傳使朱子見之必不僅謝監嶽之稱許也又其廣師一篇曰獨精三禮卓然經師吾不如張稷若乃推挹之甚至非徒然也爾岐蒿菴集中有自序一篇稱尚有呉氏儀禮攷注訂誤一卷今不在此編中然此編乃新刻之本無所佚脫或是卷又自別行歟乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　儀禮鄭註句讀原序
　　在昔周公制禮用致太平據當時施於朝廷鄉國者勒為典籍與天下共守之其大體為周官其詳節備文則為儀禮周徳既衰列國異政典籍散亡獨魯號秉禮遺文尚在孔子以大聖生乎其地得其書而學焉與門弟子修其儀定其文無所失墜子思曰仲尼祖述堯舜憲章文武孔子亦自謂曰吾學周禮今用之吾從周文王既沒文不在茲乎竝謂此也秦氏任刑廢禮此書遂熄漢初髙堂生傳儀禮十七篇武帝時有李氏得周官五篇河間獻王以考工補冬官共成六篇奏之後復得古經五十六篇於魯淹中其中十七篇與髙堂生所傳同餘三十九篇無師說後遂逸漢志所載傳禮者十三家其所發明皆周官及此十七篇之㫖也十三家獨小戴大顯近代列於經以取士而二禮反日微葢先儒於周官疑信各半而儀禮則苦其難讀故也夫疑周官者尚以新莽荊國為口實儀禮則周公之所定孔子之所述當時聖君賢相士君子之所遵行可斷然不疑者而以難讀廢可乎愚三十許時以其周孔手澤慕而欲讀之讀莫能通旁無師友可以質問偶於衆中言及或阻且笑之聞有朱子經傳通解無從得其傳本坊刻考註解詁之類皆無所是正且多謬誤所守者唯鄭註賈疏而已註文古質而疏說又漫衍皆不易了讀不數繙輒罷去至庚戌歳愚年五十九矣勉讀六閲月乃克卒業焉於是取經與註章分之定其句讀疏則節録其要取足明註而止或偶有一得亦附於末以便省覽且欲公之同志俾世之讀是書者或少省心目之力不至如愚之屢讀屢止久而始通也因自嘆曰方愚之初讀之也遙望光氣以為非周孔莫能為已耳莫測其所言者何等也及其矻矻乎讀之讀已又默存而心歴之而後其俯仰揖遜之容如可睹也忠厚藹惻之情如將遇也周文鬱鬱其斯為鬱鬱矣君子彬彬其斯為彬彬矣雖不可施之行事時一神往焉彷彿戴弁垂紳從事乎其間忘其身之喬野鄙僿無所肖似也使當時遇難而止止而竟止不幾於望辟雝之威儀而卻步不前者乎噫愚則幸矣願世之讀是書者勿徒憚其難也濟陽張爾岐












