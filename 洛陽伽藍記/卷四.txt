衝覺寺，太傅清河王元懌舍宅所立也。在西明門外一里御道北。
懌，親王之中，最有名行，世宗愛之，特隆諸弟。延昌四年，世宗崩，懌與高陽王雍、廣平王懷並受遺詔，輔翼孝明。時帝始年六歲，太后代總萬機，以懌名德茂親，體道居正，事無大小，多諮詢之。是以熙平、神龜之際，勢傾人主，第宅豐大，逾於高陽。西北有樓，出淩雲臺，俯臨朝市，目極京師，古詩所謂「西北有高樓，上與浮雲齊」者也。樓下有儒林館、延賓堂，形製並如清暑殿。土山釣池，冠於當世。斜峰入牖，曲沼環堂，樹響飛嚶，階叢花藥。懌愛賓客，重文藻，海內才子，莫不輻輳。府僚臣佐，並選雋民。至於清晨明景，騁望南臺，珍羞具設，琴笙並奏，芳醴盈罍，嘉賓滿席。使梁王愧兔園之遊，陳思慚雀臺之宴。
正光初，元乂秉權，閉太后於後宮，薨懌於下省。孝昌元年，太后還總萬機，追贈懌太子太師、大將軍、都督中外諸軍事、假黃鉞。給九旒鸞輅、黃屋、左纛、轀京車，前後部羽葆鼓吹，虎賁班劍百人，輓歌二部，葬禮依晉安平王孚故事。諡曰文獻。圖懌像於建始殿。拔清河國令韓子熙為黃門侍郎，徙王國三卿為執戟者，近代所無也。為文獻追福，建五層浮圖一所，工作與瑤光寺相似也。
宣忠寺，侍中司州牧城陽王所立也。在西陽門外一里御道南。永安中，北海王入洛，莊帝北巡，自餘諸王，各懷二望，唯徽獨從莊帝至長子城。大兵阻河，雌雄未決，徽願入洛陽，舍宅為寺。及北海敗散，國道重暉，遂舍宅焉。
永安末，莊帝謀殺爾朱榮，恐事不果，請計於徽。徽曰：「以生太子為辭，榮必入朝，因以斃之。」莊帝曰：「後懷孕未十月，今始九月，可爾以不？」徽曰：「婦人生產，有延月者，有少月者，不足為怪。」帝納其謀，遂唱生太子。遣徽物至太原王第，告雲皇儲誕育。值榮與上黨王天穆博戲。徽脫榮帽，歡舞盤旋。徽素大度量，喜怒不形於色，繞殿內外歡叫，榮遂信之，與穆並入朝。莊帝聞榮來，不覺失色。中書舍人溫子升曰：「陛下色變。」帝連索酒飲之，然後行事。榮、穆既誅，拜徽太師司馬，餘官如故，典統禁兵，偏被委任。及爾朱兆擒莊帝，徽投前洛陽令寇祖仁。祖仁一門刺史，皆是徽之將校，以有舊恩，故往投之。祖仁謂子弟等曰：「時聞爾朱兆募城陽王甚重，擒獲者千戶侯。今日富貴至矣！」遂斬送之。徽初投祖仁家，齎金一百斤、馬五十匹。祖仁利其財貨，故行此事。所得金馬，總親之內均分之。所謂「匹夫無罪，懷璧其罪」，信矣。兆得徽首，亦不勳賞祖仁。兆忽夢徽云：「我有黃金二百斤、馬一百匹，在祖仁家，卿可取之。」兆悟覺，即自思量，城陽祿位隆重，未聞清貧，常自入其家采掠，本無金銀，此夢或真。至曉掩祖仁，征其金馬。祖仁謂人密告，望風款服，雲實得金一百斤、馬五十匹。兆疑其藏隱，依夢征之。祖仁諸房素有金三十斤，馬三十匹，盡送致兆，猶不充數。兆乃發怒捉祖仁，懸首高樹，大石墜足，鞭捶之以及於死。時人以為交報。
楊衒之曰：「崇善之家，必有餘慶；積禍之門，殃所畢集。祖仁負恩反噬，貪貨殺徽，徽即託夢增金馬，假手於兆，還以斃之。使祖仁備經楚撻，窮其塗炭，雖魏其侯之笞田蚡，秦主之刺姚萇，以此論之，不能加也。」
宣忠寺東王典御寺，閹官王桃湯所立也。時閹官伽藍皆為尼寺，唯桃湯獨造僧寺，世人稱之英雄。
門有三層浮圖一所，工逾昭儀。宦者招提，最為入室。至於六齋，常擊鼓歌舞也。
白馬寺，漢明帝所立也。佛入中國之始。
寺在西陽門外三里御道南。帝夢金神，長丈六，項背日月光明。胡人號曰佛，遣使向西域求之，乃得經像焉。時以白馬負經而來，因以為名。明帝崩，起祗洹於陵上。自此以後，百姓塚上或作浮圖焉。
寺上經函，至今猶存。常燒香供養之，經函時放光明，耀於堂宇。是以道俗禮敬之，如仰真容。
浮屠前荼、林蒲萄異於餘處，枝葉繁衍，子實甚大。柰荼林實重七斤，蒲萄實偉於棗，味並殊美，冠於中京。帝至熟時，常詣取之。或復賜宮人，宮人得之，轉餉親戚，以為奇味。得者不敢輒食，乃曆數家。京師語曰：「白馬甜榴，一實直牛。」
有沙門寶公者，不知何處人也，形貌鬼陋，心識通達，過去未來，預睹三世。發言似讖，不可得解，事過之後，始驗其實。胡太后聞之，問以世事。寶公曰：「把粟與雞呼朱朱。」時人莫之能解。建義元年，後為爾朱榮所害，始驗其言。時亦有洛陽人趙法和請占早晚當有爵否。寶公曰：「大竹箭，不須羽，東廂屋，急手作。」時人不曉其意。經十餘日，法和父喪。大竹箭者，苴杖。東廂屋者，倚廬。造十二辰歌，終其言也。
寶光寺，在西陽門外御道北。有三層浮圖一所，以石為基，形制甚古，畫工雕刻，□□□□。隱士趙逸見而歎曰：「晉朝石塔寺，今為寶光寺也。」人問其故。逸曰：「晉朝三十二寺盡皆湮滅，唯此寺獨存。」指園中一處，曰：「此是浴堂。前五步，應有一井。」眾僧掘之，果得屋及井焉。井雖填塞，磚口如初。浴堂下猶有石數十枚。當時園地平衍，果菜蔥青，莫不歎息焉。
園中有一海，號咸池。葭被岸，菱荷覆水，青松翠竹，羅生其旁。京邑士子，至於良辰美日，休沐告歸，徵友命朋，來遊此寺。雷車接軫，羽蓋成陰。或置酒林泉，題詩花圃，折藕浮瓜，以為興適。
普泰末，雍州刺史隴西王爾朱天光總士馬於此寺。寺門無何都崩，天光見而惡之。其年天光戰敗，斬於東市也。
法雲寺，西域烏場國胡沙門曇摩羅所立也。在寶光寺西，隔牆並門。
摩羅聰慧利根，學窮釋氏。至中國，即曉魏言隸書，凡所聞見，無不通解，是以道俗貴賤，同歸仰之。作祗洹一所，工製甚精。佛殿僧房，皆為胡飾。丹素炫彩，金玉垂輝，摹寫真容，似丈六之見鹿苑；神光壯麗，若金剛之在雙林。伽藍之內，花果蔚茂，荒草蔓合，佳木被庭。京師沙門好胡法者，皆就摩羅受持之。戒行真苦，難可揄揚。秘咒神驗，閻浮所無。咒枯樹能生枝葉，咒人變為驢馬，見之莫不忻怖。西域所齎舍利骨及佛牙經像皆在此寺。
寺北有侍中尚書令臨淮王彧宅。
彧博通典籍，辨慧清悟，風儀詳審，容止可觀。至三元肇慶，萬國齊臻，金蟬曜首，寶玉鳴腰，負荷執笏，逶迤復道，觀者忘疲，莫不歎服。彧性愛林泉，又重賓客。至於春風扇揚，花樹如錦，晨食南館，夜遊後園，僚寀成群，俊民滿席。絲桐發響，羽觴流行，詩賦並陳，清言乍起，莫不領其玄奧，忘其褊吝焉。是以入彧室者，謂登仙也。荊州秀才張裴常為五言，有清拔之句云：「異林花共色，別樹鳥同聲。」彧以蛟龍錦賜之。亦有得緋綢紫綾者。唯河東裴子明為詩不工，罰酒一石。子明八斗而醉眠，時人譬之山濤。及爾朱兆入京師，彧為亂兵所害，朝野痛惜焉。
出西陽門外四里御道南，有洛陽大市，周回八里。市南有皇女臺，漢大將軍梁冀所造，猶高五丈餘。景明中，比丘道恆立靈仙寺於其上。臺西有河陽縣臺，臺東有侍中侯剛宅。市西北有土山魚池，亦冀之所造。即《漢書》所謂「采土築山，十里九阪，以象二崤」者。
市東有通商、達貨二里。里內之人盡皆工巧屠販為生，資財巨萬。
有劉寶者，最為富室。州郡都會之處皆列一宅，各養馬一疋。至於鹽粟貴賤，市價高下，所在一例。舟車所通，足跡所履，莫不商販焉。是以海內之貨，咸萃其庭，產匹銅山，家藏金穴。宅宇逾製，樓觀出雲，車馬服飾擬於王者。
市南有調音、樂律二里。里內之人，絲竹謳歌，天下妙伎出焉。
有田僧超者，善吹笳，能為壯士歌、項羽吟。征西將軍崔延伯甚愛之。正光末，高平失據，虎吏充斥，賊帥万俟鬼奴寇暴涇岐之間，朝廷為之旰食。詔延伯總步騎五萬討之。延伯出師於洛陽城西張方橋，即漢之夕陽亭也。時公卿祖道，車騎成列。延伯危冠長劍耀武於前，僧超吹壯士笛曲於後，聞之者懦夫成勇，劍客思奮。延伯膽略不群，威名早著，為國展力，二十餘年，攻無全城，戰無橫陳，是以朝廷傾心送之。延伯每臨陣，常令僧超為壯士聲，甲冑之士莫不踴躍。延伯單馬入陣，旁若無人，勇冠三軍，威鎮戎豎。二年之間，獻捷相繼。鬼奴募善射者射僧超亡，延伯悲惜哀慟，左右謂伯牙之失鍾子期，不能過也。後延伯為流矢所中，卒於軍中。於是五萬之師，一時潰散。
市西有延酤、治觴二里，里內之人多醞酒為業。
河東人劉白墮善能釀酒。季夏六月，時暑赫晞，以甖貯酒，暴於日中，經一旬，其酒味不動，飲之香美，醉而經月不醒。京師朝貴多出郡登藩，遠相餉饋，逾於千里。以其遠至，號曰鶴觴，亦名騎驢酒。永熙年中，南青州刺史毛鴻賓齎酒之蕃，路逢賊盜，飲之即醉，皆被擒獲，因復命擒奸酒。遊俠語曰：「不畏張弓拔刀，唯畏白墮春醪。」
市北慈孝、奉終二里，里內之人以賣棺槨為業，賃而車為事。
有輓歌孫岩，娶妻三年，妻不脫衣而臥。岩因怪之，伺其睡，陰解其衣，有毛長三尺，似野狐尾，岩懼而出之。妻臨去，將刀截岩髮而走，鄰人逐之，變成一狐，追之不得。其後京邑被截髮者一百三十餘人。初變為婦人，衣服靚妝，行於道路，人見而悅近之，皆被截髮。當時有婦人著彩衣者，人皆指為狐魅。熙平二年四月有此，至秋乃止。
別有阜財、金肆二里，富人在焉。凡此十里，多諸工商貨殖之民。千金比屋，層樓對出，重門啟扇，閣道交通，迭相臨望。金銀錦繡，奴婢緹衣；五味八珍，仆隸畢口。神龜年中，以工商上僭，議不聽金銀錦繡。雖立此製，竟不施行。
阜財里內有開善寺，京兆人韋英宅也。英早卒，其妻梁氏不治喪而嫁，更納河內人向子集為夫，雖雲改嫁，仍居英宅。英聞梁氏嫁，白日來歸，乘馬將數人至於庭前，呼曰：「阿梁，卿忘我耶？」子集驚怖，張弓射之，應鎖而倒，即變為桃人。所騎之馬亦變為茅馬，從者數人盡化為蒲人。梁氏惶懼，舍宅為寺。
南陽人侯慶有銅像一軀，可高尺餘。慶有牛一頭，擬貨為金色，遇急事，遂以牛他用之。經二年，慶妻馬氏忽夢此像謂之曰：「卿夫婦負我金色久而不償，今取卿兒鬼多以償金色焉。」馬氏悟覺，心不遑安。至曉，鬼多得病而亡。慶年五十，唯有一子，悲哀之聲，感於行路。鬼多亡日，像自有金色，光照四鄰，一里之內，咸聞香氣。僧俗長幼，皆來觀睹。尚書左僕射元順聞里內頻有怪異，遂改阜財為齊諧里也。
自退酤以西，張方溝以東，南臨洛水，北達芒山，其間東西二里，南北十五里，並名為壽丘里，皇宗所居也。民間號為王子坊。
當時四海晏清，八荒率職，縹囊紀慶，玉燭調辰。百姓殷阜，年登俗樂。鰥寡不聞犬豕之食，煢獨不見牛馬之衣。於是帝族王侯，外戚公主，擅山海之富，居川林之饒。爭修園宅，互相誇競。崇門豐室，洞戶連房，飛館生風，重樓起霧。高臺芳榭，家家而樂；花林曲池，園園而有。莫不桃李夏綠，竹柏冬青。而河間王琛最為豪首。常與高陽爭衡，造文柏堂，形如徽音殿。置玉井金罐，以五色繢為繩。妓女三百人，盡皆國色。有婢朝雲，善吹篪，能為團扇歌、隴上聲。琛為秦州刺史，諸羌外叛，屢討之不降。琛令朝雲假為貧嫗，吹篪而乞。諸羌聞之，悉皆流涕。迭相謂曰：「何為棄墳井，在山谷為寇也？」即相率歸降。秦民語曰：「快馬健兒，不如老嫗吹篪。」 琛在秦州，多無政績，遣使向西域求名馬，遠至波斯國。得千里馬，號曰追風赤驥。次有七百里者十餘匹，皆有名字。以銀為槽，金為環鎖，諸王服其豪富。琛常語人云：「晉室石崇，乃是庶姓，猶能雉頭狐腋，畫卯雕薪，況我大魏天王，不為華侈？」造迎風館於後園，窗戶之上，列錢青瑣，玉鳳銜鈴，金龍吐佩。素柰朱李，樹條入簷，伎女樓上，坐而摘食。琛常會宗室，陳諸寶器，金瓶銀甕百餘口，甌檠盤盒稱是。自餘酒器，有水晶缽、瑪瑙琉璃碗、赤玉卮數十枚。作工奇妙，中土所無，皆從西域而來。又陳女樂及諸名馬。復引諸王按行府庫，錦罽珠璣，冰羅霧縠，充積其內，繡纈、綢綾、絲彩、越葛、錢絹等不可數計。琛忽謂章武王融曰： 「不恨我不見石崇，恨石崇不見我。」融立性貪暴，志欲無限，見之歎惋，不覺生疾，還家臥三日不起。江陽王繼來省疾，謂曰：「卿之財產，應得抗衡，何為歎羨，以至於此？」融曰：「常謂高陽一人，寶貨多於融，誰知河間，瞻之在前。」繼笑曰：「卿欲作袁術之在淮南，不知世間復有劉備也？」融乃蹶起，置酒作樂。
於時國家殷富，庫藏盈溢，錢絹露積於廊者，不可較數。及太后賜百官負絹，任意自取，朝臣莫不稱力而去。唯融與陳留侯李崇負絹過任，蹶倒傷踝。侍中崔光止取兩疋。太后問曰：「侍中何少？」對曰：「臣有兩手，唯堪兩疋，所獲多矣。」朝貴服其清廉。經河陰之役，諸元殲盡，王侯第宅，多題為寺。壽丘里閭，列剎相望，祗洹鬱起，寶塔高淩。四月初八日，京師士女多至河間寺，觀其廊廡綺麗，無不歎息，以為蓬萊仙室，亦不是過。入其後園，見溝瀆蹇產，石磴礁嶢，朱荷出池，綠萍浮水，飛梁跨閣，高樹出雲，咸皆唧唧，雖梁王兔苑，想之不如也。
追光寺，在壽丘里，侍中尚書令東平王略之宅也。
略生而岐嶷，幼即老成。博洽群書，好道不倦。神龜中為黃門侍郎。元乂專政，虐加宰輔，略密與其兄相州刺史中山王熙欲起義兵，問罪君側。雄規不就，釁起同謀。略兄弟四人，並罹塗炭，唯略一身逃命江右。蕭衍素聞略名，見其器度寬雅，文學優贍，甚敬重之。謂曰：「洛中如王者幾人？」略對曰：「臣在本朝之日，承乏攝官，至於宗廟之美，百官之富，鴛鸞接翼，杞梓成陰，如臣之比，趙諮所云：車載斗量，不可數盡。」衍大笑。乃封略為中山王，食邑千戶，儀比王子。又除宣城太守，給鼓吹一部，劍卒千人。略為政清肅，甚有治聲。江東朝貴，侈於矜尚，見略入朝，莫不憚其進止。尋遷信武將軍，衡州刺史。孝昌元年，明帝宥吳人江革，請略歸國。江革者，蕭衍之大將也。蕭衍謂曰：「朕寧失江革，不得無王。」略曰：「臣遭家禍難，白骨未收，乞還本朝，敘錄存沒。」因即悲泣，衍哀而遣之。乃賜錢五百萬，金二百斤，銀五百斤，錦繡寶玩之物，不可稱數。親帥百官送於江上，作五言詩贈者百餘人。凡見禮敬如親。略始濟淮，明帝拜略侍中義陽王，食邑千戶。略至闕，詔曰：「昔劉蒼好善，利建東平，曹植能文，大啟陳國，是用聲彪盤石，義鬱維城。侍中義陽王略，體自藩華，門勳夙著，內潤外朗，兄弟偉如。既見義忘家，捐生殉國，永言忠烈，何日忘之？往雖弛擔為梁，今便言旋闕下，有志有節，能始能終。方傳美丹青，懸諸日月。略前未至之日，即心立稱，故封義陽。然國既邊地，寓食他邑，求之二三，未為盡善，宜比德均封，追芳曩烈，可改封東平王，戶數如前。」尋進尚書令、儀同三司。領國子祭酒，侍中如故。略從容閑雅，本自天資，出南入北，轉復高邁。言論動止，朝野師模。建義元年薨於河陰，贈太保，諡曰文貞。嗣王景式舍宅為此寺。
融覺寺，清河文獻王懌所立也，在閶闔門外御道南。有五層浮圖一所，與衝覺寺齊等。佛殿僧房，充溢三里。比丘曇謨最善於禪學，講《涅槃》、《華嚴》，僧徒千人。天竺國胡沙門菩提流支見而禮之，號為菩薩。
流支解佛義，知名西土，諸夷號為羅漢，曉魏言及隸書，翻《十地》、《楞伽》及諸經論二十三部。雖石室之寫金言，草堂之傳真教，不能過也。
流支讀曇謨最大乘義章，每彈指讚歎，唱言微妙。即為胡書寫之，傳之於西域，西域沙門常東向遙禮之，號曇謨最為東方聖人。
大覺寺，廣平王懷舍宅所立也，在融覺寺西一里許。北瞻芒嶺，南眺洛汭，東望宮闕，西顧旗亭，禪皋顯敞，實為勝地。是以溫子升碑云：「麵水背山，左朝右市」是也。
懷所居之堂，上置七佛，林池飛閣，比之景明。至於春風動樹，則蘭開紫葉；秋霜降草，則菊吐黃花。名僧大德，寂以遣煩。永熙年中，平陽王即位，造磚浮圖一所。是土石之工，窮精極麗，詔中書舍人溫子升以為文也。
永明寺，宣武皇帝所立也，在大覺寺東。時佛法經像盛於洛陽，異國沙門，咸來輻輳，負錫持經，適茲樂土。世宗故立此寺以憩之。房廡連亙，一千餘間。庭列脩竹，簷拂高鬆，奇花異草，駢闐階砌。百國沙門，三千餘人。
西域遠者，乃至大秦國。盡天地之西垂，耕耘績紡，百姓野居，邑屋相望，衣服車馬，擬儀中國。
南中有歌營國，去京師甚遠，風土隔絕，世不與中國交通，雖二漢及魏，亦未曾至也。今始有沙門菩提拔陁至焉。自云：「北行一月，至句稚國，北行十一日，至典孫國，從典孫國北行三十日，至扶南國。方五千里，南夷之國，最為強大。民戶殷多，出明珠金玉及水精珍異，饒檳榔。從扶南國北行一月，至林邑國。出林邑，入蕭衍國。」拔陁至揚州歲餘，隨揚州比丘法融來至京師。京師沙門問其南方風俗，拔陁云：「古有奴調國，乘四輪馬為車。斯調國出火浣布，以樹皮為之，其樹入火不燃。凡南方諸國，皆因城郭而居，多饒珍麗。民俗淳善，質直好義，亦與西城、大秦、安息、身毒諸國交通往來。或三方四方，浮浪乘風，百日便至。率奉佛教，好生惡殺。」
寺西有宜年裡，里內有陳留王景皓、侍中安定公胡元吉等二宅。
景皓者，河州刺史陳留莊王祚之子。立性虛豁，少有大度，愛人好士，待物無遺。夙善玄言道家之業，遂舍半宅安置佛徒，演唱大乘數部。並進京師大德超、光、延、榮四法師，三藏胡沙門菩提流支等咸預其席。諸方伎術之士，莫不歸赴。時有奉朝請孟仲暉者，武威人也。父賓，金城太守。暉志性聰明，學兼釋氏，四諦之義，窮其旨歸。恆來造第，與沙門論議，時號為玄宗先生。暉遂造人中夾紵像一軀，相好端嚴，希世所有。置皓前廳，須臾彌寶坐。永安二年中，此像每夜行繞其坐，四面腳跡，隱地成文。於是士庶異之，咸來觀矚。由是發心者，亦復無量。永熙三年秋，忽然自去，莫知所之。其年冬，而京師遷鄴。武定五年，暉為洛州開府長史，重加采訪，寥無影跡。
出閶闔門城外七里，有長分橋。
中朝時以穀水浚急，注於城下，多壞民家，立石橋以限之，長則分流入洛，故名曰「長分橋」。或云：晉河間王在長安遣張方征長沙王，營軍於此，因名為張方橋也。未知孰是。今民間語訛號為「張夫人橋」。
朝士送迎，多在此處。長分橋西，有千金堰。計其水利，日益千金，因以為名。
昔都水使者陳勰所造，令備夫一千，歲恆修之。
