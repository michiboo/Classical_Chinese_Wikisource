《洛陽伽藍記》五卷，〈編修勵守謙家藏本。〉後魏楊衒之撰。劉知幾《史通》作羊衒之，晁公武《讀書志》亦同。然《隋志》亦作楊，與今本合，疑《史通》誤也。其里貫未詳。據書中所稱，知嘗官撫軍司馬耳。魏自太和十七年作都洛陽，一時篤崇佛法，剎廟甲於天下。及永熙之亂，城郭邱墟。武定五年，衒之行役洛陽，感念廢興，因捃拾舊聞，追敍故蹟，以成是書。以城內及四門之外，分敍五篇。敍次之後先。以東面三門、南面三門、北面三門，各署其新舊之名，以提綱領，體例絕爲明晰。其文穠麗秀逸，煩而不厭，可與酈道元《水經注》肩隨。其兼敍爾朱榮等變亂之事，委曲詳盡，多足與史傳參證。其他古蹟藝文，及外國土風道里，採摭繁富，亦足以廣異聞。劉知幾《史通》雲︰「秦人不死，驗苻生之厚誣；蜀老猶存，知葛亮之多枉。」蜀老事見《魏書‧毛修之傳》，秦人事卽用此書趙逸一條。知幾引據最不苟，知其説非鑿空也。他如解魏文之《苗茨碑》，糾戴延之之《西征記》，考據亦皆精審。惟以高陽王雍之樓爲卽古詩所謂「西北有高樓，上與浮雲齊」者，則未免固於説詩，爲是書之瑕纇耳。據《史通‧補注》篇稱︰「除煩則意有所恡，畢載則言有所妨，遂乃定彼榛楛，列爲子注，若蕭大圜《淮海亂離志》、羊衒之《洛陽伽藍記》是也。」則衒之此記，實有自注，世所行本皆無之，不知何時佚脫。然自宋以來，未聞有引用其注者，則其刊落已久，今不可復考矣。
　
