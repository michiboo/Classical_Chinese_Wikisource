永寧寺，熙平元年靈太后胡氏所立也，在宮前閶闔門南一里御道西。〈其寺東有太尉府，西對永康里，南界昭玄曹，北鄰御史臺。閶闔門前御道東有左衞府。府南有司徒府。司徒府南有國子學，堂內有孔丘像。顏淵問仁、子路問政在側。國子南有宗正寺，寺南有太廟，廟南有護軍府，府南有衣冠里。御道西有右衞府，府南有太尉府，府南有將作曹，曹南有九級府，府南有太社，社南有凌陰里，卽四朝時藏冰處也。〉中有九層浮圖一所，架木爲之，舉高九十丈。上有金剎，復高十丈；合去地一千尺。去京師百里，已遙見之。初掘基至黃泉下，得金像三十軀，太后以爲信法之徵，是以營建過度也。剎上有金寶瓶，容二十五斛。寶瓶下有承露金盤一十一重，周匝皆垂金鐸。復有鐵鏁四道，引剎向浮圖四角，鏁上亦有金鐸。鐸大小如一石甕子。浮圖有九級，角角皆懸金鐸，合上下有一百三十鐸。浮圖有四面，面有三戶六牎，並皆朱漆。扉上有五行金鈴，合有五千四百枚。復有金環鋪首，殫土木之功，窮造形之巧，佛事精妙，不可思議。繡柱金鋪，駭人心目。至於高風永夜，寶鐸和鳴，鏗鏘之聲，聞及十餘里。
　浮圖北有佛殿一所，形如太極殿。中有丈八金像一軀，中長金像十軀，繡珠像三軀，金織成像五軀，玉像二軀。作工奇巧，冠於當世。僧房樓觀，一千餘間，雕梁粉壁，青璅綺疏，難得而言。栝栢椿松，扶疎簷霤，藂竹香草，布護堦墀。〈是以常景碑雲︰「須彌寶殿，兜率淨宮，莫尚於斯也。」〉
　外國所獻經像，皆在此寺。寺院墻皆施短椽，以瓦覆之，若今宮墻也。四面各開一門。南門樓三重，通三閣道，去地二十丈，形製似今端門。圖以雲氣，畫彩仙靈，列錢青璅，赫典華麗。拱門有四力士、四獅子，飾以金銀，加之珠玉，莊嚴煥炳，世所未聞。東西兩門亦皆如之，所可異者，唯樓兩重。北門一道，上不施屋，似烏頭門。其四門外，皆樹以青槐，亙以綠水，京邑行人，多庇其下。路斷飛塵，不由渰雲之潤；清風送涼，豈藉合歡之發？詔中書舍人常景爲寺碑文。〈景字永昌，河內人也。敏學博通，知名海內。太和十九年，爲高祖所器，拔爲律學博士，刑法疑獄，多訪於景。正始初，詔刊律令，永作通式，敕景共治書侍御史高僧裕、羽林監王元龜、尚書郎祖瑩、員外散騎侍郎李琰之等撰集其事。又詔太師彭城王勰、青州刺史劉芳入預其議。景討正科條，商榷古今，甚有倫序，見行於世，今律二十篇是也。又共芳造洛陽宮殿門閣之名，經途里邑之號。出除長安令，時人比之潘岳。其後歷位中書舍人、黃門侍郎、祕書監、幽州刺史、儀同三司，學徒以爲榮焉。景入參近侍，出爲侯牧，居室貧儉，事等農家，唯有經史，盈車滿架。所著文集數百餘篇，給事封暐伯作序行於世。〉裝飾畢功，明帝與太后共登之。視宮內如掌中，臨京師若家庭，以其目見宮中，禁人不聽升之。〈衒之嘗與河南尹胡孝世共登之，下臨雲雨，信哉不虛！〉
　時有西域沙門菩提達摩者，波斯國胡人也。起自荒裔，來遊中土。見金盤炫日，光照雲表，寶鐸含風，響出天外。歌詠讚歎，實是神功。自雲︰年一百五十歲，歷涉諸國，靡不周遍，而此寺精麗，閻浮所無也。極佛境界，亦未有此！口唱南無，合掌連日。
　至孝昌二年中，大風發屋拔樹，剎上寶瓶，隨風而落，入地丈餘。復命工匠更鑄新瓶。
　建義元年，太原王尒朱榮總士馬於此寺。〈榮字天寶，北地秀容人也。世爲第一領民酋長，博陵郡公。部落八千餘家，家有馬數萬匹，富等天府。武泰元年二月中，帝崩，無子，立臨洮王世子釗以紹大業，年三歲，太后貪秉朝政，故以立之。榮謂幷州刺史元天穆曰：「皇帝晏駕，春秋十九，海內士庶，猶曰幼君。況今奉未言之兒，以臨天下，而望昇平，其可得乎？吾世荷國恩，不能坐看成敗，今欲以鐵馬五千，赴哀山陵，兼問侍臣帝崩之由，君竟謂何如？」穆曰：「明公世跨幷肆，雄才傑出，部落之民，控弦一萬。若能行廢立之事，伊霍復見於今日。」榮卽共穆結異姓兄弟。穆年大，榮兄事之。榮爲盟主，穆亦拜榮。於是密議長君諸王之中不知誰應當璧。遂於晉陽，人各鑄像不成，唯長樂王子攸像光相具足，端嚴特妙。是以榮意在長樂。遣蒼頭王豐入洛，約以爲主。長樂卽許之，共剋期契。榮三軍皓素，揚旌南出。太后聞榮舉兵，召王公議之。時胡氏專寵，皇宗怨望，入議者莫肯致言。唯黃門侍郎徐紇曰：「尒朱榮馬邑小胡，人才凡鄙，不度德量力，長戟指闕，所謂窮轍拒輪，積薪候燎！今宿衞文武足得一戰，但守河橋，觀其意趣；榮懸軍千里，兵老師弊，以逸待勞，破之必矣。」後然紇言。卽遣都督李神軌、鄭季明等，領衆五千，鎮河橋。四月十一日，榮過河內，至高頭驛。長樂王從雷陂北渡，赴榮軍所。神軌、季明等見長樂王往，遂開門降。十二日，榮軍於芒山之北，河陰之野。十三日，召百官赴駕，至者盡誅之，王公卿士及諸朝臣死者二千餘人。十四日，車駕入城，大赦天下，改號爲建義元年，是謂莊帝。於時新經大兵，人物殲盡，流迸之徒，驚駭未出。莊帝肇升太極，解網垂仁，唯散騎常侍山偉一人拜恩南闕。加榮使持節中外諸軍事大將軍、開府北道大行臺、都督十州諸軍事大將軍、領左右、太原王。其天穆爲侍中、太尉公、世襲并州刺史、上黨王。起家爲公卿牧守者，不可勝數。二十日，洛中草草，猶自不安。死生相怨，人懷異慮。貴室豪家，棄宅競竄；貧夫賤士，繦負爭逃。於是出詔，濫死者，普加襃贈。三品以上，贈三公。五品以上，贈令僕。七品以上，贈州牧。白民贈郡鎮。於是稍安。帝納榮女爲皇后。進榮爲柱國大將軍，錄尚書事，餘官如故。進天穆爲大將軍，餘官皆如故。〉
　永安二年五月，北海王元顥復入洛，在此寺聚兵。〈顥，莊帝從兄也。孝昌末鎮汲郡。聞尒朱榮入洛陽，遂南奔蕭衍。是年入洛，莊帝北巡。顥登皇帝位，改年曰建武元年。顥與莊帝書曰：「大道旣隱，天下匪公。禍福不追，與能義絕。朕猶庶幾五帝，無取六軍。正以糠粃萬乘，錙銖大寶，非貪皇帝之尊，豈圖六合之富？直以尒朱榮往歲入洛，順而勤王，終爲魏賊。逆刃加於君親，鋒鏑肆於卿宰。元氏少長，殆欲無遺。已有陳恆盜齊之心，非無六卿分晉之計。但以四海橫流，欲篡未可；暫樹君臣，假相拜置。害卿兄弟，獨夫介立。遵養待時，臣節詎久？朕覩此心寒，遠投江表，泣請梁朝，誓在復恥。風行建業，電赴三川，正欲問罪於尒朱，出卿於桎梏；恤深怨於骨肉，解蒼生於倒懸。謂卿明眸擊節，躬來見我，共敘哀辛，同討凶羯。不意駕入成臯，便爾北渡。雖迫於兇手，勢不自由；或貳生素懷，棄劍猜我。聞之永歎，撫衿而失。何者？朕之於卿，兄弟非遠。連枝分葉，興滅相依。假有內鬩，外猶禦侮；況我與卿，睦厚偏篤，其於急難，棄親卽讐，義將焉據也？且尒朱榮不臣之跡，暴於旁午，謀魏社稷，愚智同見。卿乃明白疑於必然，託命豺狼，委身虎口，棄親助賊，兄弟尋戈。假獲民地，本是榮物；若克城邑，絕非卿有。徒危宗國，以廣寇讎。快賊莽之心，假卞莊之利。有識之士，咸爲慚之。今家國隆替，在卿與我。若天道助順，誓茲義舉，則皇魏宗社與運無窮。儻天不厭亂，胡羯未殄，鴟鳴狼噬，薦食河北，在榮爲福，於卿爲禍。豈伊異人？尺書道意，卿宜三復。義利是圖，富貴可保，狥人非慮，終不食言，自相魚肉。善擇元吉，勿貽後悔。」此黃門郎祖瑩之詞也。時帝在長子城，太原王、上黨王來赴急難。六月，帝圍河內，太守元桃湯、車騎將軍宗正珍孫等爲顥守，攻之弗克。時暑炎赫，將士疲勞，太原王欲使帝幸晉陽，至秋更舉大義，未決。召劉助筮之，助曰：「必克。」於是至明盡力攻之，如其言。桃湯、珍孫並斬首，以殉三軍。顥聞河內不守，親率百僚出鎮河橋，特遷侍中安豐王延明往守硤石。七月，帝至河陽，與顥隔河相望。太原王命車騎將軍尒朱兆潛師渡河，破延明於硤石。顥聞延明敗，亦散走。所將江淮子弟五千人，莫不解甲相泣，握手成別。顥與數十騎欲奔蕭衍，至長社，爲社民斬其首，傳送京師。二十日，帝還洛陽，進太原王天柱大將軍，餘官亦如故；進上黨王太宰，餘官亦如故。〉
　永安三年，逆賊尒朱兆囚莊帝於寺。〈時太原王位極心驕，功高意侈，與奪任情，臧否肆意。帝怒謂左右曰：「朕寧作高貴鄉公死，不作漢獻帝生！」九月二十五日，詐言產太子，榮、穆並入朝，莊帝手刃榮於明光殿，穆爲伏兵魯暹所殺。榮世子部落大人亦死焉。榮下車騎將軍尒朱陽都等二十人，隨入東華門，亦爲伏兵所殺。唯右僕射尒朱世隆素在家，聞榮死，總榮部曲，燒西陽門，奔河橋。至十月一日，隆與榮妻北鄉郡長公主至芒山馮王寺爲榮追福薦齋。卽遣尒朱侯討伐、尒朱弗律歸等領胡騎一千，皆白服來至郭下，索太原王屍喪。帝升大夏門望之，遣主書牛法尚謂歸等曰：「太原王立功不終，陰圖釁逆，王法無親，已依正刑，罪止榮身，餘皆不問。卿等何爲不降？官爵如故。」歸曰：「臣從太原王來朝陛下，何忽今日枉致無理？臣欲還晉陽，不忍空去，願得太原王屍喪，生死無恨。」發言雨淚，哀不自勝。羣胡慟哭，聲振京師。帝聞之，亦爲傷懷。遣侍中朱元龍齎鐵券與世隆，待之不死，官位如故。世隆謂元龍曰：「太原王功格天地，道濟生民，赤心奉國，神明所知。長樂不顧信誓，枉害忠良，今日兩行鐵字，何足可信？吾爲太原王報仇，終不歸降！」元龍見世隆呼帝爲長樂，知其不款，且以言帝。帝卽出庫物置城西門外，募敢死之士，以討世隆，一日卽得萬人。與歸等戰於郭外，兇勢不摧。歸等屢涉戎場，便利擊刺；京師士衆未習軍旅，雖皆義勇，力不從心。三日頻戰，而遊魂不息。帝更募人斷河橋。有漢中人李苗爲水軍，從上流放火燒橋。世隆見橋被焚，遂大剽生民，北上太行。帝遣侍中源子恭、黃門郎楊寬，領步騎三萬，鎮河內。世隆至高都，立太原太守長廣王曄爲主，改號曰建明元年。尒朱氏自封王者八人。長廣王都晉陽，遣潁川王尒朱兆舉兵向京師。子恭軍失利，兆自雷陂涉渡，擒莊帝於式乾殿。帝初以黃河奔急，謂兆未得猝濟，不意兆不由舟楫，憑流而渡。是日水淺，不及馬腹，故及此難。書契所記，未之有也。衒之曰：「昔光武受命，冰橋凝於滹水；昭烈中起，的盧踴於泥溝；皆理合於天，神祗所福，故能功濟宇宙，大庇生民。若兆者，蜂目豺聲，行窮梟獍，阻兵安忍，賊害君親，皇靈有知，鑒其凶德！反使孟津由膝，贊其逆心。《易》稱天道禍淫，鬼神福謙，以此驗之，信爲虛說。」時兆營軍尚書省，建天子金鼓，庭設漏刻，嬪御妃主，皆擁之於幕。鏁帝於寺門樓上。時十二月，帝患寒，隨兆乞頭巾，兆不與，遂囚帝送晉陽，縊於三級寺。帝臨崩禮佛，願不爲國王。又作五言曰：「權去生道促，憂來死路長。懷恨出國門，含悲入鬼鄉。隧門一時閉，幽庭豈復光？思鳥吟青松，哀風吹白楊。昔來聞死苦，何言身自當！」至太昌元年冬，始迎梓宮赴京師，葬帝靖陵。所作五言詩卽爲輓歌詞。朝野聞之，莫不悲慟，百姓觀者，悉皆掩涕而已。〉永熙三年二月，浮圖爲火所燒，帝登凌雲臺望火，遣南陽王寶炬、錄尚書長孫稚將羽林一千救赴火所，莫不悲惜，垂淚而去。火初從第八級中平旦大發，當時雷雨晦冥，雜下霰雪，百姓道俗，咸來觀火，悲哀之聲，振動京邑。時有三比丘，赴火而死。火經三月不滅。有火入地尋柱，周年猶有煙氣。其年五月中，有人從東萊郡來雲︰「見浮圖於海中，光明照耀，儼然如新，海上之民，咸皆見之。俄然霧起，浮圖遂隱。」至七月中，平陽王爲侍中斛斯椿所挾，奔於長安。十月而京師遷鄴。
建中寺，普泰元年尚書令樂平王尒朱世隆所立也。
　本是閹官司空劉騰宅。〈屋宇奢侈，梁棟踰制，一里之間，廊廡充溢。堂比宣光殿，門匹乾明門，博敞弘麗，諸王莫及也。〉
在西陽門內御道北，
　所謂延年裡。〈劉騰宅東有太僕寺，寺東有乘黃署，署東有武庫署，卽魏相國司馬文王府，東至閶闔宮門是也。〉
　西陽門內御道南，有永康里，里內復有領軍將軍元乂宅。〈掘古井得《石銘》，雲是漢太尉荀彧宅。〉正光年中，元乂專權，太后幽隔永巷，騰爲謀主。〈乂是江陽王繼之子，太后妹婿。熙平初，明帝幼沖，諸王權上，太后拜乂爲侍中，領軍左右，令總禁兵，委以腹心，反得幽隔永巷六年。太后哭曰：「養虎自齧，長虺成蛇。」〉至孝昌二年，太后反政，遂誅乂等，沒騰田宅。元乂誅日，騰已物故，太后追思騰罪，發墓殘屍，使其神靈無所歸趣。以宅賜高陽王雍。建義元年，尚書令樂平王尒朱世隆爲榮追福，題以爲寺。朱門黃閣，所謂仙居也。以前廳爲佛殿，後堂爲講室。金花寶蓋，遍滿其中。有一涼風堂，本騰避暑之處，淒涼常冷，經夏無蠅，有萬年千歲之樹也。
長秋寺，劉騰所立也。
　騰初爲長秋令卿，因以爲名。
在西陽門內御道北一里，
　亦在延年裡，卽是晉中朝時金市處。寺北有濛氾池，夏則有水，冬則竭矣。
　中有三層浮圖一所，金盤靈剎，曜諸城內。作六牙白象負釋迦在虛空中。莊嚴佛事，悉用金玉，作工之異，難可具陳。四月四日，此像常出，辟邪師子導引其前。吞刀吐火，騰驤一面；彩幢上索，詭譎不常。奇伎異服，冠於都市。像停之處，觀者如堵，迭相踐躍，常有死人。
瑤光寺，世宗宣武皇帝所立。在閶闔城門御道北，
　東去千秋門二里。千秋門內道北有西遊園，園中有凌雲臺，卽是魏文帝所築者。臺上有八角井，高祖於井北造涼風觀，登之遠望，目極洛川。臺下有碧海曲池。臺東有宣慈觀，去地十丈。觀東有靈芝釣臺，累木爲之，出於海中，去地二十丈。風生戶牖，雲起梁棟，丹楹刻桷，圖寫列仙。刻石爲鯨魚，背負釣臺，旣如從地踴出，又似空中飛下。釣臺南有宣光殿，北有嘉福殿，西有九龍殿，殿前九龍吐水成一海。凡四殿，皆有飛閣向靈芝往來。三伏之月，皇帝在靈芝臺以避暑。
　有五層浮圖一所，去地五十丈。仙掌凌虛，鐸垂雲表，作工之妙，埒美永寧。講殿尼房，五百餘間。綺疏連亙，戶牖相通，珍木香草，不可勝言。牛筋狗骨之木，雞頭鴨腳之草，亦悉備焉。椒房嬪御，學道之所，掖庭美人，並在其中。亦有名族處女，性愛道場，落髪辭親，來儀此寺。屏珍麗之飾，服修道之衣，投心八正，歸誠一乘。永安三年中，尒朱兆入洛陽，縱兵大掠，時有秀容胡騎數十人，入寺淫穢，自此後頗獲譏訕。京師語曰：「洛陽女兒急作髻，瑤光寺尼奪女婿。」
　瑤光寺北有承明門，有金墉城，卽魏氏所築。晉永康中，惠帝幽於金墉城。東有洛陽小城，永嘉中所築。城東北角有魏文帝百尺樓，年雖久遠，形製如初。高祖在城內作光極殿，因名金墉城門爲光極門。又作重樓飛閣，遍城上下，從地望之，有如雲也。
景樂寺，太傅清河文獻王懌所立也。
　〈懌是孝文皇帝之子，宣武皇帝之弟。〉閶闔南，御道西望永寧寺正相當。
　寺西有司徒府，東有大將軍高肇宅，北連義井裡。義井裡北門外有桑樹數株，枝條繁茂。下有甘井一所，石槽鐵罐，供給行人，飲水庇蔭，多有憩者。
　有佛殿一所，像輦在焉。雕刻巧妙，冠絕一時。堂廡周環，曲房連接，輕條拂戶，花蕊被庭。至於六齋，常設女樂，歌聲繞梁，舞袖徐轉，絲管寥亮，諧妙入神。以是尼寺，丈夫不得入。得往觀者，以爲至天堂。及文獻王薨，寺禁稍寬，百姓出入，無復限礙。
　後，汝南王悅復脩之。〈悅是文獻之弟。〉
　召諸音樂，逞伎寺內。奇禽怪獸，舞抃殿庭。飛空幻惑，世所未覩。異端奇術，總萃其中。剝驢投井，植棗種瓜，須臾之間，皆得食之。士女觀者，目亂精迷。自建義已後，京師頻有大兵，此戲遂隱也。
昭儀尼寺，閹官等所立也。在東陽門內一里御道南。
　東陽門內道北有太倉、導官二署。東南治粟里，倉司官屬住其內。
　太后臨朝，閽寺專寵，宦者之家，積金滿堂。是以蕭忻雲︰「高軒斗升者，盡是閹官之釐婦；胡馬鳴珂者，莫非不黃門之養息也。」忻，陽平人也。愛尚文籍，少有名譽，見閽寺寵盛，遂發此言，因卽知名，爲治書侍御史。
　寺有一佛二菩薩，塑工精絕，京師所無也。四月七日常出詣景明，景明三像恆出迎之。伎樂之盛，與劉騰相比。堂前有酒樹麫木。
　昭儀寺有池，京師學徒謂之翟泉也。衒之按杜預注《春秋》雲︰「翟泉在晉太倉西南。」按晉太倉在建春門內，今太倉在東陽門內，此地今在太倉西南，明非翟泉也。後隱士趙逸雲︰「此地是晉侍中石崇家池，池南有綠珠樓。」於是學徒始寤，經過者想見綠珠之容也。
　池西南有願會寺，中書侍郎王翊舍宅所立也。佛堂前生桑樹一株，直上五尺，枝條橫繞，柯葉傍布，形如羽蓋。復高五尺，又然。凡爲五重，每重葉椹各異。京師道俗謂之神桑，觀者成市，布施者甚衆。帝聞而惡之，以爲惑衆。命給事中黃門侍郎元紀伐殺之。其日雲霧晦冥，下斧之處，血流至地，見者莫不悲泣。
　寺南有宜壽里。內有苞信縣令段暉宅。地下常聞鐘聲，時見五色光明，照於堂宇。暉甚異之，遂掘光所，得金像一軀，可高三尺，並有二菩薩，趺坐上銘雲︰晉泰始二年五月十五日侍中中書監荀勖造。暉遂舍宅爲光明寺。時人咸雲此荀勖舊宅。其後，盜者欲竊此像，像與菩薩合聲喝賊，盜者驚怖，應卽殞倒。衆僧聞像叫聲，遂來捉得賊。
胡統寺，太后從姑所立也。
　入道爲尼，遂居此寺。
在永寧南一里許。
　寶塔五重，金剎高聳。洞房周匝，對戶交疏。朱柱素壁，甚爲佳麗。其寺諸尼，帝城名德，善於開導，工談義理，常入宮與太后說法，其資養緇流，從無比也。
修梵寺，在青陽門內御道北。嵩明寺復在修梵寺西。
　竝雕牆峻宇，比屋連甍，亦是名寺也。修梵寺有金剛，鳩鴿不入，鳥雀不棲。菩提達磨雲︰「得其真相也。」
　寺北有永和里，漢太師董卓之宅也。里南北皆有池，卓之所造。今猶有水，冬夏不竭。里中太傅錄尚書長孫稚、尚書右僕射郭祚、吏部尚書邢巒、廷尉卿元洪超、衞尉卿許伯桃、涼州刺史尉成興等六宅。皆高門華屋，齋館敞麗。楸槐蔭途，桐楊夾植。當世名爲貴里。掘此地者，輒得金玉寶玩之物。時邢巒家常掘得丹砂及錢數十萬，銘雲董太師之物。後卓夜中隨巒索此物，楹不與之。經年，巒遂卒矣。
景林寺，在開陽門內御道東。
　講殿疊起，房廡連屬。丹楹炫日，繡桷迎風，實爲勝地。寺西有園，多饒奇果。春鳥秋蟬，鳴聲相續。中有禪房一所，內置祇洹精舍，形製雖小，巧構難比。加以禪閣虛靜，隱室凝邃，嘉樹夾牖，芳杜匝階，雖雲朝市，想同巖谷。淨行之僧，繩坐其內，飧風服道，結跏數息。
　有石銘一所，國子博士盧白頭爲其文。白頭，一字景裕，范陽人也。性愛恬靜，丘園放敖。學極六經，說通百氏。普泰初，起家爲國子博士。雖在朱門，以注述爲事，注《周易》行之於世也。
　建春門內御道南有勾盾、典農、籍田三署。籍田南有司農寺。
　御道北有空地，擬作東宮，晉中朝時太倉處也。太倉西南有翟泉，周回三里，卽《春秋》所謂王子虎、晉狐偃盟於翟泉也。水猶澄清，洞底明淨。鱗甲潛藏，辨其魚鱉。高祖於泉北置河南尹。中朝時步廣里也。泉西有華林園。高祖以泉在園東，因名蒼龍海。華林園中有大海，卽漢天淵池。池中猶有魏文帝九華臺。高祖於臺上造清涼殿，世宗在海內作蓬萊山，山上有仙人館。臺上有釣臺殿，並作虹霓閣，乘虛來往。至於三月禊日，季秋巳辰，皇帝駕龍舟鷁首，遊於其上。海西有藏冰室，六月出冰，以給百官。海西南有景山殿。山東有羲和嶺，嶺上有溫風室。山西有姮娥峰，峰上有露寒館。並飛閣相通，凌山跨谷。山北有玄武池。山南有清暑殿。殿東有臨澗亭，殿西有臨危臺。景陽山南，有百果園，果別作林，林各有堂。有仙人棗，長五寸，把之兩頭俱出，核細如針。霜降乃熟，食之甚美。俗傳雲出崑崙山，一曰西王母棗。又有仙人桃，其色赤，表裏照徹，得霜卽熟。亦出崑崙山，一曰王母桃也。
　柰林南有石碑一所，魏文帝所立也，題雲「苗茨之碑」。高祖於碑北作苗茨堂。永安中，莊帝馬射於華林園，百官皆來讀碑，疑苗字誤。國子博士李同軌曰：「魏文英才，世稱三祖。公幹、仲宣，爲其羽翼。但未知本意如何，不得言誤也。」衒之時爲奉朝請，因卽釋曰：「以蒿覆之，故言苗茨。何誤之有？」衆咸稱善，以爲得其旨歸。
　柰林西有都堂，有流觴池。堂東有扶桑海。凡此諸海，皆有石竇流於地下，西通穀水，東連陽渠，亦與翟泉相連。若旱魃爲害，穀水注之不竭；離畢滂潤，陽穀泄之不盈。至於鱗甲異品，羽毛殊類，濯波浮浪，如似自然也。
