禪虛寺，在大夏門御道西。寺前有閱武場，歲終農隙，甲士習戰，千乘萬騎，常在於此。
有羽林馬僧相善角牴戲，擲戟與百尺樹齊等。虎賁張車渠，擲刀出樓一丈。帝亦觀戲在樓，恆令二人對為角戲。中朝時，宣武場在大夏門東北，今為光風園，苜蓿生焉。
凝雲寺，閹官濟州刺史賈璨所立也，在廣莫門外一里御道東，所謂永平里也。即漢太上王廟處。遷京之初，璨創居此里。值母亡，舍以為寺。
地形高顯，下臨城闕。房廡精麗，竹柏成林，實是淨行息心之所也。王公卿士來遊觀，為五言者，不可勝數。洛陽城東北有上商里，殷之頑民所居處也。高祖名「聞義里」。
遷京之始，朝士住其中，迭相譏刺，竟皆去之。唯有造瓦者止其內，京師瓦器出焉。世人歌曰：「洛城東北上商里，殷之頑民昔所止。今日百姓造甕子，人皆棄去住者恥。」唯冠軍將軍郭文遠遊憩其中，堂宇園林，匹於邦君。時隴西李元謙樂雙聲語，常經文遠宅前過，見其門閥華美，乃曰：「是誰第宅？過佳！」婢春風出曰：「郭冠軍家。」元謙曰：「凡婢雙聲！」春風曰：「佇奴慢罵！」元謙服婢之能，於是京邑翕然傳之。
聞義里有敦煌人宋雲宅，雲與惠生俱使西域也。
　　神龜元年十一月冬，太后遣崇虛寺比丘惠生向西域取經，凡得一百七十部，皆是大乘妙典。
　　初發京師，西行四十日，至赤嶺，即國之西疆也。皇魏關防，正在於此。
　　赤嶺者，不生草木，因以為名。其山有鳥鼠同穴。異種共類，鳥雄鼠雌，共為陰陽，即所謂鳥鼠同穴。
　　發赤嶺，西行二十三日，渡流沙，至吐谷渾國。路中甚寒，多饒風雪，飛沙走礫，舉目皆滿，唯吐谷渾城左右暖於餘處。其國有文字，衣冠同魏，風俗政治，多為夷法。
　　從吐谷渾西行三千五百里，至鄯善城。其城自立王，為吐谷渾所吞。今城是吐谷渾第二息寧西將軍，總部落三千，以禦西胡。
　　從鄯善西行一千六百四十里，至左末城。城中居民可有百家，土地無雨，決水種麥，不知用牛，耒耜而田。城中圖佛與菩薩，乃無胡貌，訪古老，雲是呂光伐胡所作。
　　從左末城西行一千二百七十五里至末城。城傍花果似洛陽，唯土屋平頭為異也。
　　從末城西行二十二里，至捍𤹴城。城南十五里有一大寺，三百餘僧眾。有金像一軀，舉高丈六，儀容超絕，相好炳然，面恆東立，不肯西顧。父老傳云：「此像本從南方騰空而來，于闐國王親見禮拜，載像歸，中路夜宿，忽然不見，遣人尋之，還來本處。王即起塔，封四百戶以供灑掃。戶人有患，以金箔貼像所患處，即得陰愈。後人於此像邊造丈六像者及諸像塔，乃至數千，懸彩幡蓋，亦有萬計。魏國之幡過半矣。幡上隸書，云太和十九年、景明二年、延昌二年。唯有一幡，觀其年號是姚秦時幡。
　　從捍𤹴城西行八百七十八里，至于闐國。王頭著金冠，似雞幘，頭後垂二尺生絹，廣五寸，以為飾。威儀有鼓角金鉦，弓箭一具，戟二枝，槊五張。左右帶刀，不過百人。其俗婦人袴衫束帶，乘馬馳走，與丈夫無異。死者以火焚燒，收骨葬之，上起浮圖。居喪者，翦髮剺面為哀戚。髮長四寸，即就平常。唯王死不燒，置之棺中，遠葬於野，立廟祭祀，以時思之。
　　于闐王不信佛法，有商胡將一比丘名毗盧旃在城南杏樹下，向王伏罪云：「今輒將異國沙門來在城南杏樹下。」王聞忽怒，即往看毗盧旃。旃語王曰：「如來遣我來，令王造覆盆浮圖一軀，使王祚永隆。」王言：「令我見佛，當即從命。」毗盧旃鳴鐘告佛，即遣羅睺羅變形為佛，從空而現真容。王五體投地，即於杏樹下置立寺舍，畫作羅睺羅像，忽然自滅，于闐王更作精舍籠之。今覆盆之影，恆出屋外，見之者無不回向。其中有辟支佛靴，於今不爛，非皮非彩莫能審之。
　　按于闐國境，東西不過三千餘里。
　　神龜二年七月二十九日入朱駒波國。人民山居，五穀甚豐，食則麵麥，不立屠煞。食肉者以自死肉。風俗言音與于闐相似，文字與婆羅門同。其國疆界可五日行遍。
　　八月初入漢盤陀國界。西行六日，登蔥嶺山。復西行三日，至缽盂城。三日至不可依山。其處甚寒，冬夏積雪。
　　山中有池，毒龍居之。昔有三百商人，止宿池側，值龍忿怒，泛殺商人。盤陀王聞之，舍位與子，向烏場國學婆羅門咒，四年之中，盡得其術。還復王位，就地咒龍。龍變為人，悔過向王。王即徙之蔥嶺山，去此池二千餘里。今日國王十三世祖也。
　　自此以西，山路欹側，長阪千里，懸崖萬仞，極天之阻，實在於斯。太行孟門，匹茲非險；崤關隴阪，方此則夷。自發蔥嶺，步步漸高，如此四日，乃得至嶺。依約中下，實半天矣。漢盤陀國正在山頂。自蔥嶺已西，水皆西流，世人云是天地之中。人民決水以種，聞中國田待雨而種，笑曰：「天何由可共期也？」城東有孟津河，東北流向沙勒。蔥嶺高峻，不生草木。是時八月，天氣已冷，北風驅雁，飛雪千里。
　　九月中旬入缽和國。高山深谷，險道如常。國王所住，因山為城。人民服飾，惟有氈衣。地土甚寒，窟穴而居。風雪勁切，人畜相依。國之南界有大雪山，朝融夕結，望若玉峰。
　　十月之初，至嚈噠國。土田庶衍，山澤彌望，居無城郭，遊軍而治。以氈為屋，隨逐水草，夏則遷涼，冬則就溫。鄉土不識，文字禮教俱缺。陰陽運轉，莫知其度，年無盈閏，月無大小，周十二月為一歲。受諸國貢獻，南至牒羅，北盡敕勒，東被于闐，西極波斯，四十餘國皆來朝貢。王後大氈帳，方四十步，周回以氍毹為壁。王著錦衣，坐金床，以四金鳳凰為床腳。見大魏使人，再拜跪受詔書。至於設會，一人唱，則客前後唱，則罷會，惟有此法，不見音樂。嚈噠國王妃亦著錦衣，長八尺奇，垂地三尺，使人擎之。頭帶一角，長三尺，以玫瑰五色珠裝飾其上。王妃出則輿之，入坐金床，以六牙白象四獅子為床。自餘大臣妻皆隨。傘頭亦似有角，團圓垂下，狀似寶蓋。
　　觀其貴賤，亦有服章。四夷之中，最為強大。不信佛法，多事外神。殺生血食，器用七寶。諸國奉獻，甚饒珍異。按嚈噠國去京師二萬餘里。
　　十一月初入波知國。境土甚狹，七日行過。人民山居，資業窮煎，風俗凶慢，見王無禮。國王出入，從者數人。其國有水，昔日甚淺，後山崩截流，變為二池。毒龍居之，多有災異。夏喜暴雨，冬則積雪，行人由之多致艱難。雪有白光，照耀人眼，令人閉目，茫然無見。祭祀龍王，然後平復。
　　十一月中旬入賒彌國。此國漸出蔥嶺，土田嶢埆，民多貧困。峻路危道，人馬僅通。一直一道，從缽盧勒國向烏場國，鐵鎖為橋，懸虛而度，下不見底，旁無挽捉，倏忽之間，投軀萬仞，是以行者望風謝路耳。
　　十二月初入烏場國。北接蔥嶺，南聯天竺，土氣和暖，地方數千里。民物殷阜，匹臨淄之神州；原田膴膴，等咸陽之上土。鞞羅施兒之所，薩埵投身之地，舊俗雖遠，土風猶存。國王精進，菜食長齋，晨夜禮佛，擊鼓吹貝，琵琶箜篌，笙簫備有。日中已後，始治國事。假有死罪，不立殺刑，唯徙空山，任其飲啄。事涉疑似，以藥服之，清濁則驗。隨事輕重，當時即決。土地肥美，人物豐饒。百穀盡登，五果繁熟。夜聞鐘聲，遍滿世界。土饒異花，冬夏相接，道俗采之，上佛供養。
　　國王見宋雲雲大魏使來，膜拜受詔書。聞太后崇奉佛法，即面東合掌，遙心頂禮。遣解魏語人問宋雲曰：「卿是日出人也？」宋雲答曰：「我國東界有大海水，日出其中，實如來旨。」王又問曰：「彼國出聖人否？」宋雲具說周孔莊老之德；次序蓬萊山上銀闕金堂，神仙聖人並在其上；說管輅善卜，華陀治病，左慈方術；如此之事，分別說之。王曰：「若如卿言，即是佛國，我當命終，願生彼國。」
　　宋雲於是與惠生出城外，尋如來教跡。水東有佛曬衣處。初，如來在烏場國行化，龍王瞋怒，興大風雨，佛僧迦梨表里通濕。雨止，佛在石下東面而坐，曬袈裟。年歲雖久，彪炳若新。非直條縫明見，至於細縷亦彰。乍往觀之，如似未徹，假令刮削，其文轉明。佛坐處及曬衣所，並有塔記。
　　水西有池，龍王居之。池邊有一寺，五十餘僧。龍王每作神變，國王祈請，以金玉珍寶投之池中，在後湧出，令僧取之。此寺衣食，待龍而濟，世人名曰龍王寺。
　　王城北八十里，有如來履石之跡，起塔籠之。履石之處，若踐水泥，量之不定，或長或短。今立寺，可七十餘僧。塔南二十步，有泉石。佛本清淨，嚼楊枝，植地即生，今成大樹，胡名曰婆樓。
　　城北有陀羅寺，佛事最多。浮圖高大，僧房逼側，周匝金像六千軀。王年常大會，皆在此寺，國內沙門，咸來雲集。宋雲、惠生見彼比丘戒行精苦，觀其風範，特加恭敬。遂舍奴婢二人，以供灑掃。
　　去王城東南，山行八日，至如來苦行投身餓虎之處。高山巃嵸，危岫入雲。嘉木靈芝，叢生其上。林泉婉麗，花彩曜目。宋雲與惠生割捨行資，於山頂造浮圖一所，刻石隸書，銘魏功德。山有收骨寺，三百餘僧。
　　王城南一百餘里，有如來昔作摩休國剝皮為紙、折骨為筆處。阿育王起塔籠之，舉高十丈。折骨之處，髓流著石，觀其脂色，肥膩若新。
　　王城西南五百里，有善持山，甘泉美果，見於經記。山谷和暖，草木冬青。當時太簇禦辰，溫熾已扇，鳥鳴春樹，蝶舞花叢。宋雲遠在絕域，因矚此芳景，歸懷之思，獨軫中腸，遂動舊疹，纏綿經月，得婆羅門咒，然後平善。
　　山項東南，有太子石室，一戶兩房。太子室前十步有大方石。雲太子常坐其上，阿育王起塔記之。塔面一里，有太子草庵處。去塔一里，東北下山五十步，有太子男女繞樹不去，婆羅門以杖鞭之，流血灑地處，其樹猶存。灑血之地，今為泉水。室西三里，天帝釋化為師子，當路蹲坐遮嫚娀之處。石上毛尾爪跡，今悉炳然。阿周陀窟及閃子供養盲父母處，皆有塔記。
　　山中有昔五百羅漢床，南北兩行相向坐處，其次第相對。有大寺，僧徒二百人。太子所食泉水北有寺，恆以驢數頭運糧上山，無人驅逐，自然往還。寅發午至，每及中餐。此是護塔神濕婆仙使之然。
　　此寺昔日有沙彌，常除灰，因入神定。維那挽之，不覺皮連骨離。濕婆仙代沙彌除灰處，國王與濕婆仙立廟，圖其形像，以金傅之。
　　隔山嶺有婆軒寺，夜叉所造。僧徒八十人。雲羅漢夜叉常來供養，灑掃取薪，凡俗比丘，不得在寺。大魏沙門道榮至此禮拜而去，不敢留停。
　　至正光元年四月中旬，入乾陀羅國。土地亦與烏場國相似，本名業波羅國，為嚈噠所滅，遂立敕懃為王。治國以來，已經二世。立性凶暴，多行殺戮，不信佛法，好祀鬼神。國中人民，悉是婆羅門種，崇奉佛教，好讀經典，忽得此王，深非情願。自恃勇力，與罽賓爭境，連兵戰鬥，已曆三年。王有鬥象七百頭，一負十人，手持刀楂，象鼻縛刀，與敵相擊。王常停境上，終日不歸，師老民勞，百姓嗟怨。宋雲詣軍，通詔書，王凶慢無禮，坐受詔書。宋雲見其遠夷不可製，任其倨傲，莫能責之。王遣傳事謂宋雲曰：「卿涉諸國，經過險路，得無勞苦也？」宋雲答曰：「我皇帝深味大乘，遠求經典，道路雖險，未敢言疲。大王親總三軍，遠臨邊境，寒暑驟移，不無頓弊？」王答曰：「不能降服小國，愧卿此問。」宋雲初謂王是夷人，不可以禮責，任其坐受詔書，及親往復，乃有人情，遂責之曰：「山有高下，水有大小，人處世間，亦有尊卑，嚈噠、烏場王並拜受詔書，大王何獨不拜？」王答曰：「我見魏主則拜，得書坐讀，有何可怪？世人得父母書，獲自坐讀，大魏如我父母，我亦坐讀書，於理無失。」雲無以屈之。遂將雲至一寺，供給甚薄。時跋提國送獅子兒兩頭與乾陀羅王，雲等見之，觀其意氣雄猛，中國所畫，莫參其儀。
　　於是西行五日，至如來舍頭施人處。亦有塔寺，二十餘僧。復西行三日，至辛頭大河。河西岸上，有如來作摩竭大魚，從河而出。十二年中以肉濟人處。起塔為記，石上猶有魚鱗紋。
　　復西行三日，至佛沙伏城。川原沃壤，城郭端直，民戶殷多，林泉茂盛。土饒珍寶，風俗淳善。其城內外，凡有古寺。名僧德眾，道行高奇。城北一里有白象宮，寺內佛事，皆是石像，莊嚴極麗，頭數甚多，通身金箔，眩耀人目。寺前有係白象樹，此寺之興，實由茲焉。花葉似棗，季冬始熟。父老傳云：「此樹滅，佛法亦滅。」寺內圖太子夫妻以男女乞婆羅門像，胡人見之，莫不悲泣。
　　復西行一日，至如來挑眼施人處。亦有塔寺，寺石上有迦葉佛跡。
　　復西行一日，乘船渡一深水，三百餘步。復西南行六十里，至乾陀羅城。東南七里，有雀離浮圖。
　　《道榮傳》云：城東四里。推其本緣，乃是如來在世之時，與弟子遊化此土，指城東曰：「我入涅槃後二百年，有國王名迦尼色。在此處起浮圖。」佛入涅槃後二百年來，果有國王字迦尼色迦，出遊城東，見四童子累牛糞為塔，可高三尺，俄然即失。《道榮傳》云：童子在虛空中向王說偈。
　　王怪此童子，即作塔籠之。糞塔漸高，挺出於外，去地四百尺然後止。王更廣塔基三百餘步。《道榮傳》云：三百九十步。從地構木，始得齊等。
　　《道榮傳》云：其高三丈。悉用文石為階砌、櫨栱，上構眾木，凡十三級。上有鐵柱，高三百尺，金盤十三重，合去地七百尺。
　　《道榮傳》云：鐵柱八十八尺，八十圍，金盤十五重，去地六十三丈二尺。施功既訖，糞塔如初，在大塔南三百步。時有婆羅門不信是糞，以手探看，遂作一孔，年歲雖久，糞猶不爛，以香泥填孔，不可充滿，今有天宮籠蓋之。
　　雀離浮圖自作以來，三經天火所燒，國王脩之，還復如故。父老云：「此浮圖天火七燒，佛法當滅。」
　　《道榮傳》云：王修浮圖，木工既訖，猶有鐵柱，無有能上者。王於四角起大高樓，多置金銀及諸寶物，王與夫人及諸王子悉在上燒香散花，至心請神，然後轆轤絞索，一舉便到。故胡人皆雲四天王助之，若其不爾，實非人力所能舉
　　塔內佛事，悉是金玉，千變萬化，難得而稱。旭日始開，則金盤晃朗；微風漸發，則寶鐸和鳴。西域浮圖，最為第一。
　　此塔初成，用真珠為羅網。網覆於其上。於後數年，王乃思量，此珠網價值萬金，我崩之後，恐人侵奪。復慮大塔破壞，無人修補。即解珠網，以銅鑊盛之，在塔西北一百步掘地埋之。上種樹，名菩提，枝條四布，密葉蔽天。樹下四面坐像，各高丈五，恆有四龍典掌此珠，若興心欲取，則有禍變。刻石為銘，囑語將來，若此塔壞，勞煩後賢出珠修治。
　　雀離浮圖南五十步，有一石塔，其形正圓，高二丈，甚有神變，能與世人表吉凶。以擋觸之，若吉者，金鈴鳴應；若凶者，假令人搖撼，亦不肯鳴。惠生既在遠國，恐不吉反，遂禮神塔，乞求一驗。於是以指觸之，鈴即鳴應。得此驗，用慰私心，後果得吉反。
　　惠生初發京師之日，皇太后敕付五色百尺幡千口，錦香袋五百枚，王公卿士幡二千口。惠生從于闐至乾陀羅所有佛事處，悉皆流布，至此頓盡。惟留太后百尺幡一口，擬奉屍毗王塔。宋雲以奴婢二人奉雀離浮圖，永充灑掃。惠生遂減割行資，妙簡良匠，以銅摹寫雀離浮圖儀一軀，及釋迦四塔變。
　　於是西北行七日，渡一大水，至如來為屍毗王救鴿之處，亦起塔寺。昔屍毗王倉庫為火所燒，其中粳米焦然，至今猶在，若服一粒，永無瘧患。彼國人民須禁日取之。
　　《道榮傳》云：至那迦羅阿國，有佛頂骨，方圓四寸，黃白色，下有孔，受人手指，閦然似仰蜂窠。至耆賀濫寺，有佛袈裟十三條，以尺量之，或短或長。復有佛錫杖，長丈七，以水筩盛之，金箔貼其上。此杖輕重不定，值有重時，百人不舉，值有輕時，一人勝之。那竭城中有佛牙佛髮，並作寶函盛之，朝夕供養。至瞿波羅窟，見佛影。入山窟，去十五步，西面向戶遙望，則眾相炳然；近看，瞑然不見。以手摩之，唯有石壁。漸漸卻行，始見其相。容顏挺特，世所稀有。窟前有方石，石上有佛跡。窟西南百步，有佛浣衣處。窟北一里，有目連窟。窟北有山，山下有七佛手作浮圖，高十丈。雲此浮圖陷入地，佛法當滅。並為七塔，七塔南石銘，雲如來手書，胡字分明，於今可識焉。
　　惠生在烏場國二年，西胡風俗，大同小異，不能具錄。至正光二年二月始還天闕。
　　衒之按《惠生行紀》事多不盡錄，今依《道榮傳》、《宋雲家記》，故並載之，以備缺文。

京師東西二十里，南北十五里，戶十萬九千餘。廟社宮室府曹以外，方三百步為一里，里開四門，門置里正二人，吏四人，門士八人，合有二百二十里。寺有一千三百六十七所。天平元年遷都鄴城，洛陽餘寺四百二十一所。北芒山上有馮王寺、齊獻武王寺。京東石關有元領軍寺、劉長秋寺。嵩高中有閑居寺、棲禪寺、嵩陽寺、道場寺。上有中頂寺，東有升道寺。京南關口有石窟寺、靈岩寺。京西澗有白馬寺、照樂寺。如此之寺，既郭外，不在數限，亦詳載之。
