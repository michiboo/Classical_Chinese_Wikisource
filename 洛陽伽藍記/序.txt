《三墳》《五典》之說，九流百氏之言，並理在人區，而義兼天外。至於一乘二諦之原，三明六通之旨，西域備詳，東土靡記。自項日感夢，滿月流光，陽門飾豪眉之像，夜臺圖紺髮之形，邇來奔競，其風遂廣。至於晉室永嘉，唯有寺四十二所。逮皇魏受圖，光宅嵩洛，篤信彌繁，法敎愈盛。王侯貴臣，棄象馬如脫屣；庶士豪家，捨資財若遺跡。於是招提櫛比，寶塔駢羅，爭寫天上之姿，競摹山中之影；金剎與靈臺比高，講殿共阿房等壯。豈直木衣綈繡，土被朱紫而已哉！曁永熙多難，皇輿遷鄴，諸寺僧尼，亦與時徙。至武定五年，歲在丁卯，余因行役，重覽洛陽。城郭崩毀，宮室傾覆，寺觀灰燼，廟塔丘墟。牆被蒿艾，巷羅荊棘，野獸穴於荒階，山鳥巢於庭樹。遊兒牧豎，躑躅於九逵；農夫耕老，藝黍於雙闕。《麥秀》之感，非獨殷墟；《黍離》之悲，信哉周室！京城表裏，凡有一千餘寺，今日寥廓，鐘聲罕聞。恐後世無傳，故撰斯記。然寺數最多，不可遍寫；今之所錄，止大伽藍，其中小者，取其祥異，世諦俗事，因而出之。先以城內為始，次及城外。表列門名，以記遠近。凡為五篇。余才非著述，多有遺漏，後之君子，詳其闕焉。
太和十七年，高祖遷都洛陽，詔司空公穆亮營造宮室，洛陽城門依魏晉舊名。
東面有三門：北頭第一門，曰建春門。〈漢曰上東門。阮籍詩曰「步出上東門」是也。魏晉曰建春門，高祖因而不改。〉次南曰東陽門。〈漢曰中東門。魏晉曰東陽門，高祖因而不改。〉次南曰青陽門。〈漢曰望京門。魏晉曰清明門，高祖改為青陽門。〉
南面有四門：東頭第一門，曰開陽門。〈初，漢光武遷都洛陽，作此門始成，而未有名，忽夜中有柱自來在樓上。後瑯琊郡開陽縣上言南門一柱飛去，使來視之，則是也。遂以「開陽」為名。自魏及晉因而不改，高祖亦然。〉次西曰平昌門。〈漢曰平門。魏晉曰平昌門，高祖因而不改。〉次西曰宣陽門。〈漢曰小苑門。魏晉曰宣陽門，高祖因而不改。〉次西曰津陽門。〈漢曰津門。魏晉曰津陽門，高祖因而不改。〉
西面有四門：南頭第一門，曰西明門。〈漢曰廣陽門。魏晉因而不改，高祖改為西明門。〉次北曰西陽門。〈漢曰雍門。魏晉曰西明門，高祖改為西陽門。〉次北曰閶闔門。〈漢曰上西門。上有銅璇璣玉衡，以齊七政。魏晉曰閶闔門，高祖因而不改。〉次北曰承明門。〈承明者，高祖所立，當金墉城前東西大道。遷京之始，宮闕未就，高祖住在金墉城。城西有王南寺，高祖數詣寺與沙門論義，故通此門，而未有名，世人謂之「新門」。時王公卿士常迎駕於新門，高祖謂御史中尉李彪曰：「曹植詩云：『謁帝承明廬。』此門宜以『承明』為稱。」遂名之。〉
北面有二門：西頭曰大夏門。〈漢曰夏門。魏晉曰大夏門，高祖因而不改。宣武帝嘗造三層樓，去地二十丈。洛陽城門樓皆兩重，去地百尺，惟大夏門甍棟干雲。〉東頭曰廣莫門。〈漢曰穀門。魏晉曰廣莫門，高祖因而不改。自廣莫門西，至於大夏門，宮觀相連，被諸城上也。〉
一門有三道，所謂九軌。
