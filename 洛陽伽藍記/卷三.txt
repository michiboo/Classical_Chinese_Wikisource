景明寺，宣武皇帝所立也。景明年中立，因以為名。在宣陽門外一里御道東。
其寺東西南北,方五百步。前望嵩山、少室，卻負帝城。青林垂影，綠水為文。形勝之地，爽塏獨美。山懸堂觀，光盛一千餘間。復殿重房，交疏對霤。青臺紫閣，浮道相通。雖外有四時，而內無寒暑。房簷之外，皆是山池。竹松蘭芷垂列階墀，含風團露，流香吐馥。至正光年中，太后始造七層浮圖一所，去地百仞。
是以邢子才碑文雲「俯聞激電，旁屬奔星」是也。妝飾華麗，侔於永寧。金盤寶鐸，煥爛霞表。
寺有三池，萑蒲菱藕，水物生焉。或黃甲紫鱗，出沒於繁藻；或青鳧白雁，汎浮於綠水。𥗇磑舂簸，皆用水功，伽藍之妙，最得稱首。
時世好崇福，四月七日，京師諸像皆來此寺，尚書祠曹錄像凡有一千餘軀。至八日，以次入宣陽門，向閶闔宮前受皇帝散花。於時金花映日，寶蓋浮雲，幡幢若林，香煙似霧，梵樂法音，聒動天地。百戲騰驤，所在駢比。名僧德眾，負錫為群；信徒法侶，持花成藪。車騎填咽，繁衍相傾。時有西域胡沙門見此，唱言佛國。至永熙年中，始詔國子祭酒邢子才為寺碑文。
子才，河間人也。志性通敏，風情雅潤，下帷覃思，溫故知新。文宗學府，騰班、馬而孤上；英規勝範，淩許、郭而獨高。是以衣冠之士，輻湊其門；懷道之賓，去來滿室。升其堂者，若登孔氏之門；沾其賞者，猶聽東吳之句。藉甚當時，聲馳遐邇。解褐為世宗挽郎，奉朝請。尋進中書侍郎、黃門侍郎。子才洽聞博見，無所不通，軍國制度，罔不訪及。自王室不靖，虎門業廢，後遷國子祭酒，謨訓上庠。子才罰惰賞勤，專心勸誘，青領之生，竟懷雅術。洙泗之風，茲焉復盛。永熙年末，以母老辭，帝不許之。子才恪請懇至，涕淚俱下，帝乃許之。詔以光祿大夫歸養私庭，所在之處，給事力五人，歲一入朝，以備顧問。王侯祖道，若漢朝之送二疏。暨皇居徙鄴，民訟殷繁，前革後沿，自相與奪，法吏疑獄，簿領成山，乃敕子才與散騎常侍溫子升撰《麟趾新製》十五篇。省府以之決疑，州郡用為治本。武定中，除驃騎大將軍西兗州刺史。為政清靜，吏民安之。後征為中書令。時戎馬在郊，朝廷多事，國禮朝儀，咸自子才出。所製詩賦、詔策、章表、碑頌、讚記五百篇，皆傳於世。鄰國欽其模楷，朝野為之美談也。
大統寺在景明寺西，即所謂利民里。寺南有三公令史高顯略宅。
每子夜見赤光行於堂前，如此者非一。向光明所掘地丈餘，得黃金百斤，銘云：「蘇秦家金，得者為吾造功德。」顯略遂造招福寺。人謂此地是蘇秦舊宅。當時元乂秉政，聞其得金，就略索之，以二十斤與之。
衒之按：蘇秦時未有佛法，功德者不必是寺，應是碑銘之類，頌其聲績也。
東有秦太上公二寺，在景明南一里。西寺，是太后所立；東寺，皇姨所建。並為父追福，因以名之。時人號為雙女寺。
並門鄰洛水，林木扶疏，布葉垂陰。各有五層浮圖一所，高五十丈，素彩畫工，比於景明。至於六齋，常有中黃門一人監護，僧舍襯施供具，諸寺莫及焉。
寺東有靈臺一所，基址雖頹，猶高五丈餘，即是漢光武所立者。靈臺東辟雍，是魏武帝所立者。至我正光中，造明堂於辟雍之西南，上圓下方，八窗四闥。汝南王復造磚浮圖於靈臺之上。孝昌初，妖賊四侵，州郡失據，朝廷設募徵格於堂之北，從戎者拜曠野將軍、偏將軍、裨將軍。當時甲冑之士，號明堂隊。時有虎賁駱子淵者，自雲洛陽人。昔孝昌年戍在彭城，其同營人樊元寶得假還京師，子淵附書一封，令達其家。云：「宅在靈臺南，近洛河，卿但是至彼，家人自出相看。」元寶如其言，至靈臺南，了無人家可問，徙倚欲去。忽見一老翁來，問從何而來，徬徨於此。元寶具向道之。老翁云：「是吾兒也。」取書引元寶入。遂見館閣崇寬，屋宇佳麗。既坐，命婢取酒。須臾見婢抱一死小兒而過，元寶初甚怪之，俄而酒至，色甚紅，香美異常。兼設珍羞，海陸具備。飲訖，辭還。老翁送元寶出。云：「後會難期，以為淒恨。」別甚殷勤。老翁還入，元寶不復見其門巷，但見高岸對水，淥波東傾，唯見一童子可年十五，新溺死，鼻中出血，方知所飲酒，是其血也。及還彭城，子淵已失矣。元寶與子淵同戍三年，不知是洛水之神也。
報德寺，高祖孝文皇帝所立也。為馮太后追福。在開陽門外三里。
開陽門御道東有漢國子學堂。堂前有三種字石經二十五碑，表裏刻之，寫《春秋》、《尚書》二部，作篆、科斗、隸三種字，漢右中郎將蔡邕筆之遺跡也。猶有十八碑，餘皆殘毀。
復有石碑四十八枚，亦表裏隸書，寫《周易》、《尚書》、《公羊》、《禮記》四部。又《讚學》碑一所，並在堂前。魏文帝作《典論》六碑，至太和十七年，猶存四碑，高祖題為勸學里。
武定四年，大將軍遷石經於鄴。
里有文覺、三寶、寧遠三寺。周回有園，珍果出焉。有大穀梨，承光之柰。承光寺亦多果木，柰味甚美，冠於京師。勸學里東有延賢里，里內有正覺寺，尚書令王肅所立也。
肅字忝懿，琅琊人也，偽齊雍州刺史奐之子也。贍學多通，才辭美茂，為齊秘書丞，太和十八年背逆歸順。時高祖新營洛邑，多所造製，肅博識舊事，大有裨益，高祖甚重之，常呼王生。延賢之名，因肅立之。
肅在江南之日，聘謝氏女為妻，及至京師，復尚公主。謝作五言詩以贈之，其詩曰：「本為箔上蠶，今作機上絲。得絡逐勝去，頗憶纏綿時。」公主代肅答謝云：「針是貫線物，目中恆任絲。得帛縫新去，何能納故時。」肅甚有愧謝之色，遂造正覺寺以憩之。肅憶父非理受禍，常有子胥報楚之意，卑身素服，不聽音樂，時人以此稱之。肅初入國，不食羊肉及酪漿等物，常飯鯽魚羹，渴飲茗汁。京師士子道肅一飲一斗，號為漏卮。經數年已後，肅與高祖殿會，食羊肉酪粥甚多。高祖怪之，謂肅曰：「卿中國之味也，羊肉何如魚羹？茗飲何如酪漿？」肅對曰：「羊者是陸產之最，魚者乃水族之長。所好不同，並各稱珍。以味言之，甚有優劣。羊比齊魯大邦，魚比邾莒小國，唯茗不中，與酪作奴。」高祖大笑，因舉酒曰：「三三橫，兩兩縱，誰能辨之賜金鍾。」御史中尉李彪曰：「沽酒老嫗甕注瓨，屠兒割肉與秤同。」尚書右丞甄琛曰：「吳人浮水自雲工，妓兒擲繩在虛空。」彭城王勰曰：「臣始解此字是習字。」[1]高祖即以金鍾賜彪。朝廷服彪聰明有智，甄琛和之亦速。彭城王謂肅曰：「卿不重齊魯大邦，而愛邾莒小國。」肅對曰：「鄉曲所美，不得不好。」彭城王重謂曰：「卿明日顧我，為卿設邾莒之食，亦有酪奴。」因此復號茗飲為「酪奴」。
時給事中劉縞慕肅之風，專習茗飲。彭城王謂縞曰：「卿不慕王侯八珍，好蒼頭水厄。海上有逐臭之夫，里內有學顰之婦，以卿言之，即是也。」其彭城王家有吳奴，以此言戲之。自是朝貴宴會，雖設茗飲，皆恥不復食，唯江表殘民遠來降者好之。後蕭衍子西豐侯蕭正德歸降，時元欲為之設茗，先問：「卿於水厄多少？」正德不曉乂意，答曰：「下官生於水鄉，而立身以來，未遭陽侯之難。」元乂與舉坐之客皆笑焉。
龍華寺，廣陵王所立也；追聖寺，北海王所立也。並在報德寺之東。法事僧房，比秦太上公。京師寺皆種雜果，而此三寺園林茂盛，莫之與爭。宣陽門外四里，至洛水上，作浮橋，所謂永橋也。
神龜中，常景為《洛汭頌》。其辭曰：「浩浩大川，泱泱清洛。導源熊耳，控流巨壑。納穀吐伊，貫周淹亳。近達河宗，遠朝海若。兆唯洛食，實曰土中。上應張柳，下據河嵩。寒暑攸葉，日月載融。帝世光宅，函夏同風。前臨少室，卻負太行。製岩東邑，峭亙西疆。四險之地，六達之莊。恃德則固，失道則亡。詳觀古列，考見丘墳。乃禪乃革，或質或文。周餘九列，漢季三分。魏風衰晚，晉景凋曛。天地發揮，圖書受命。皇建有極，神功無競。魏籙仰天，玄符握鏡。璽運會昌，龍圖受命。乃眷書軌，永懷保定。敷茲景跡，流美洪模。襲我冠冕，正我神樞。水陸兼會，周、鄭交衢。爰勒洛汭，敢告中區。」
南北兩岸有華表，舉高二十丈，華表上作鳳凰似欲衝天勢。
永橋以南，圜丘以北，伊洛之間，夾御道東有四夷館，一曰金陵，二曰燕然，三曰扶桑，四曰崦嵫。道西有四夷里：一曰歸正，二曰歸德，三曰慕化，四曰慕義。吳人投國者，處金陵館。三年已後，賜宅歸正里。
景明初，偽齊建安王蕭寶夤來降，封會稽公，為築宅於歸正里。後進爵為齊王，尚南陽長公主。寶寅恥與夷人同列，令公主啟世宗，求入城內，世宗從之，賜宅於永安里。正光四年，蕭衍子西豐侯蕭正德來降，處金陵館，為築宅歸正里。後正德舍宅為歸正寺。
北夷來附者處燕然館，三年已後，賜宅歸德里。
正光元年，蠕蠕主鬱久閭阿那肱來朝，執事者莫知所處，中書舍人常景議云：「咸寧中單於來朝，晉世處之王公特進之下。可班那肱蕃王儀同之間。」朝廷從其議，又處之燕然館，賜宅歸德里。北夷酋長遣子入侍者，常秋來春去，避中國之熱，時人謂之雁臣。
東夷來附者，處扶桑館，賜宅慕化里。西夷來附者處崦嵫館，賜宅慕義里。自蔥嶺已西，至於大秦，百國千城，莫不款附。商胡販客，日奔塞下，所謂盡天地之區已。樂中國土風因而宅者，不可勝數。是以附化之民，萬有餘家。門巷修整，閶闔填列。青槐蔭陌，綠樹垂庭。天下難得之貨，咸悉在焉。
別立市於洛水南，號曰四通市。民間謂為永橋市。伊洛之魚，多於此賣，士庶須膾，皆詣取之。魚味甚美。京師語曰：「洛鯉伊魴，貴於牛羊。」永橋南道東有白象、獅子二坊。
白象者，永平二年乾陀羅國胡王所獻。背設五采屏風、七寶坐床，容數人，真是異物。常養象於乘黃曹，象常壞屋毀牆，走出於外。逢樹即拔，遇牆亦倒。百姓驚怖，奔走交馳。太后遂徙象於此坊。
獅子者，波斯國胡王所獻也，為逆賊万俟鬼奴所獲，留於寇中。永安末，鬼奴破滅，始達京師。莊帝謂侍中李彧曰：「朕聞虎見獅子必伏，可覓試之。」於是詔近山郡縣捕虎以送。鞏縣、山陽並送二虎一豹，帝在華林園觀之。於是虎豹見獅子，悉皆瞑目，不敢仰視。園中素有一盲熊，性甚馴，帝令取試之。虞人牽盲熊至，聞獅子氣，驚怖跳踉，曳鎖而走。帝大笑。普泰元年，廣陵王即位，詔曰：「禽獸囚之，則違其性，宜放還山陵。」獅子亦令送歸本國。送獅子者以波斯道遠，不可送達，遂在路殺獅子而返。有司糾劾，罪以違旨論。廣陵王曰：「豈以獅子而罪人也？」遂赦之。
菩提寺，西域胡人所立也，在慕義里。
沙門達多發塚取磚，得一人以進。時太后與明帝在華林都堂，以為妖異。謂黃門侍郎徐紇曰：「上古以來，頗有此事否？」紇曰：「昔魏時發塚，得霍光女婿範明友家奴，說漢朝廢立，與史書相符，此不足為異也。」後令問其姓名，死來幾年，何所飲食。死者曰：「臣姓崔，名涵，字子洪，博陵安平人也。父名暢，母姓魏，家在城西阜財里。死時年十五，今滿二十七，在地十有二年，常似醉臥，無所食也。時復遊行，或遇飯食，如似夢中，不甚辨了。」後即遣門下錄事張雋詣阜財里，訪涵父母，果得崔暢，其妻魏氏。雋問暢曰：「卿有兒死否？」暢曰：「有息子洪，年十五而死。」雋曰：「為人所發，今日蘇活，在華林園中，主人故遣我來相問。」暢聞驚怖曰：「實無此兒，向者謬言。」雋還，具以實陳聞，後遣雋送涵回家。暢聞涵至，門前起火，手持刀，魏氏把桃枝，謂曰：「汝不須來！吾非汝父，汝非吾子，急手速去，可得無殃。」涵遂捨去，遊於京師，常宿寺門下。汝南王賜黃衣一具。涵性畏日，不敢仰視，又畏水火及兵刃之屬，常走於逵路，遇疲則止，不徐行也。時人猶謂是鬼。洛陽大市北奉終里，里內之人，多賣送死人之具及諸棺槨。涵謂曰：「作柏木棺，勿以桑木為欀。」人問其故，涵曰：「吾在地下見發鬼兵，有一鬼訴稱：『是柏棺，應免。』主兵吏曰：『爾雖柏棺，桑木為欀。遂不免。』」京師聞此，柏木踴貴。人疑賣棺者貨涵發此言也。
高陽王寺，高陽王雍之宅也。在津陽門外三里御路西。雍為爾朱榮所害也，舍宅以為寺。
正光中，雍為丞相，給羽葆鼓吹、虎賁班劍百人，貴極人臣，富兼山海。居止第宅，匹於帝宮。白殿丹楹，窈窕連亙，飛簷反宇。翏輵周通。僮僕六千，妓女五百，隋珠照日，羅衣從風，自漢晉以來，諸王豪侈，未之有也。出則鳴騶御道，文物成行，鐃吹響發，笳聲哀轉。入則歌姬舞女，擊築吹笙，絲管迭奏，連宵盡日。其竹林魚池，侔於禁苑，芳草如積，珍木連陰。
雍嗜口味，厚自奉養，一食必以數萬錢為限。海陸珍羞，方丈於前。陳留侯李崇謂人曰：「高陽一食，敵我千日。」崇為尚書令，儀同三司，亦富傾天下，僮僕千人。而性多儉吝，惡衣粗食，食常無肉，止有韭茹韭菹。李元佑語人云：「李令公一食十八種。」人問其故，元佑曰：「二韭一十八。」聞者大笑。世人即以為譏罵。
及雍薨後，諸妓悉令入道，或有嫁者。美人徐月華，善彈箜篌，能為明妃出塞之歌，聞者莫不動容。永安中，與衛將軍原士康為側室。宅近青陽門。徐鼓箜篌而歌，哀聲入雲，行路聽者，俄而成市。徐常語士康曰：「王有二美姬，一名脩容，一名豔姿，並娥眉皓齒，潔貌傾城。脩容亦能為綠水歌，豔姿善火鳳舞，並愛傾後室，寵冠諸姬。」士康聞此，遂常令徐鼓綠水、火鳳之曲焉。
高陽宅北有中甘里。
里內潁川荀子文，年十三，幼而聰辨，神情卓異，雖黃琬、文舉，無以加之。正光初，廣宗潘崇和講服氏《春秋》於城東昭義里，子文攝齊北面，就和受道。時趙郡李才問子文曰：「荀生住在何處？」子文對曰：「僕住在中甘里。」才曰：「何為住城南。」城南有四夷館，才以此譏之。子文對曰：「國陽勝地，卿何怪也？若言川澗，伊洛崢嶸。語其舊事，靈臺石經。招提之美，報德、景明。當世富貴，高陽、廣平。四方風俗，萬國千城。若論人物，有我無卿。」才無以對之。崇和曰：「汝穎之士利如錐，燕、趙之士鈍如錘。信非虛言也。」舉學皆笑焉。
崇虛寺，在城西，即漢之濯龍園也。
延熹九年，桓帝祠老子於濯龍園，設華蓋之座，用郊天之樂，此其地也。
高祖遷京之始，以地給民，憩者多見妖怪，是以人皆去之，遂立寺焉。
