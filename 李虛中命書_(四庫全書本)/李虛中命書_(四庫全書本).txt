　　欽定四庫全書　　　　　子部七
　　提要
　　李虛中命書三巻　　　術數類五〈命書相書之屬臣〉等謹案李虛中命書三卷舊本題鬼谷子撰唐李虛中註虛中字常容魏侍中李沖八世孫進士及第元和中官至殿中侍御史韓愈為作墓誌銘見於昌黎文集後世傳星命之學者皆以虛中為祖愈墓誌中所云最深五行書以人之始生年月日所值日辰支干相生勝衰死王相斟酌推人夀夭貴賤利不利輙先處其年時百不失一二者是也然愈但極稱其説之汪洋奧羙萬端千緒而不言有所著書唐書藝文志亦無是書之名至宋志始有李虛中命書格局二卷鄭樵藝文畧則作李虛中命術一卷命書補遺一卷晁公武讀書志又作李虛中命書三卷焦氏經籍志又於命書三卷外別出命書補遺一卷名目卷數皆參錯不合世間傳本久絶無以考正其異同惟永樂大典所収其文尚多完具卷帙前後亦頗有次苐並載有虛中自序一萹稱司馬李主於壺山之陽遇鬼谷子出遺文九篇論幽微之理虛中為掇拾諸家注釋成集云云詳勘書中義例首論六十甲子不及生人時刻干支其法頗與韓愈墓誌所言始生年月日者相合而後半乃多稱四柱其説實起於宋與前文殊相繆戾且其他職官稱謂多涉宋代之事其不盡出虛中手尤為明甚中間文筆有古奧難解者似屬唐人所為又有鄙淺可嗤者似出後來附益真偽雜出莫可究詰疑唐代本有此書宋時談星學者以説闌入其間託名於虛中之注鬼谷以自神其術耳今以其議論精切近理多得星命正㫖與後來之幻𣺌恍惚者不同故依晁氏原目釐為三卷著之於録以存其法而於其依託之顯然者則各加案語隨文紏正俾讀者母為所惑焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










　　原序
　　昔司馬季主居壺山之陽一夕雨餘風清月朗有叟踵門自謂鬼谷子季主因與談天地之始論河洛之書箕子九疇文王八卦探賾幽微造化至曉出遺文九篇包括三才指陳萬物季主得而明之毎言人之禍福時數吉凶應如神察為當時所貴今余得其舊文稽攷頗經證效惟歴世之久篇目次序似乎乖異其五行之要尚或備載余恐其本術將至湮沒故掇拾諸家註釋成集非敢補於闕文且傳之不朽髙明君子毋我誚焉唐元和初載九月十三日殿中侍御史李常容虛中序案唐惟天寶至徳稱載此序後元和而亦稱載是即作偽之一證



