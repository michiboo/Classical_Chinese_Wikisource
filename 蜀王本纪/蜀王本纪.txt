　　蜀之先，稱王者有蠶叢、柏濩、魚鳧、〈文選蜀都賦劉注引下有蒲澤二字。〉開明。是時人萌椎髻左衽，不曉文字，未有禮樂。從開明已上至蠶叢，積三萬四千歲。御覽引作凡四千歲。〈文選蜀都賦劉注。魏都賦劉注。王元長三月三日曲水詩序注。御覽一百六十六。〉
　　蜀王之先名蠶叢，後代名曰柏濩，後者名魚鳧。〈初學紀八、藝文類聚六、御覽一百六十六引作次曰伯雍，又次曰魚鳧。〉此三代各數百歲，皆神化不死。其民亦頗隨王化去。魚鳧田於湔山，得仙，今廟祀之於湔。時蜀民稀少。〈御覽一百六十六，又九百一十三。〉
　　後有一男子，名曰杜宇。〈案史記三代世表索隱引作朱提有男子杜宇。〉從天墮，止朱提。有一女子名利，從江源井中出，為杜宇妻。乃自立為蜀王，號曰望帝。〈案御覽一百六十六引下有移居故邦邑四字。〉治汶山下邑曰郫，化民往往復出。〈文選思玄賦注、御覽一百六十六、又八百八十八。〉
　　望帝積百餘歲，荊有一人名鱉靈。〈案後漢書注、文選注引作鱉令。〉其屍亡去，荊人求之不得。鱉靈屍隨江水上至郫，遂活，與望帝相見。望帝以鱉靈為相。時玉山出水，若堯之洪水。望帝不能治，使鱉靈決玉山，民得安處。鱉靈治水去後，望帝與其妻通，慚媿，自以德薄，不如鱉靈，乃委國授之而去，如堯之禪舜。鱉靈即位，號曰開明帝。帝生盧保，亦號開明。〈後漢書張衡傳注、文選思玄賦注、御覽八百八十八、又九百二十三、事類賦注六。〉
　　望帝去時，子䳏鳴，故蜀人悲子䳏鳴而思望帝。望帝，杜宇也，從天墮。〈御覽九百二十三。〉
　　開明帝下至五代，有開明尚，始去帝號，復稱王也。〈後漢書張衡傳注。〉
　　天為蜀王生五丁力士，能徙蜀山。王無〈死〉，五丁輒立大石，長三丈，重千鈞，號曰石牛，千人不能動，萬人不能移。〈藝文類聚七、御覽八百八十八。〉
　　蜀王據有巴蜀之地，本治廣都樊鄉，徙居成都。秦惠王遺張儀司馬錯定蜀，因築成都而縣之。成都在赤里街，張若徙置少城內，始造府縣寺舍，今與長安同制。〈御覽八百八十八、寰宇記七十二。〉
　　秦惠王時，蜀王不降秦，秦亦無道出於蜀。蜀王從萬餘人東獵褒谷，卒見秦惠王。秦王以金一笥遺蜀王。蜀王報以禮物，禮物盡化為土，秦王大怒。臣下皆再拜賀曰︰「土者，地也。秦當得蜀矣。」〈御覽三十七、又四百七十八、又八百十一、又八百七十二、又八百八十八、事類賦注九。〉
秦惠王本紀曰︰秦惠王欲伐蜀，乃刻五石牛，〈案御覽八百八十八引作秦王恐無相見處，乃刻五石牛。〉置金其後。蜀人見之，以為牛能大便金。牛下有養卒，以為此天牛也，能便金。蜀王以為然，即發卒千人，使五丁力士拖牛成道，致三枚於成都。秦道得通，石牛之力也。後遣丞相張儀等，隨石牛道伐蜀焉。〈北堂書鈔一百十六、藝文類聚九十四、白帖九十六、御覽三百五、又八百八十八。〉
　　武都人有善知蜀王者，將其妻女適蜀。居蜀之後，不習水土，欲歸。蜀王心愛其女，留之，乃作伊鳴之聲六曲以舞之。〈案北堂書鈔引作乃東平之歌以樂也。北堂書鈔一百六、御覽八百八十八。〉
　　武都丈夫化為女子，〈案御覽八百八十八引武都上有或曰前三字。〉顏色美好，蓋山之精也。蜀王娶以為妻。〈案藝文類聚作為夫人。〉不習水土，疾病欲歸。蜀王留之，無幾物故。蜀王發卒之武都擔土，於成都郭中葬之，蓋地三畝，高七丈，號曰「武擔」。〈案開元占經引作人怨之號曰武擔。〉以石作鏡一枚，表其墓，徑一丈，高五尺。〈後漢書任文公傳注、三國志蜀先主傳注、北堂書鈔九十四、又一百三十六、初學記五、藝文類聚六、又七十、開元占經一百十三、御覽五十二、又七百十七、又八百八十八、事類賦注七。〉
　　於是秦王知蜀王好色，乃獻美女五人於蜀王。蜀王愛之，遣五丁迎女。還至梓潼，見一大蛇入山穴中，一丁引其尾不出，五丁共引蛇，山乃崩，壓五丁。五丁踏地大呼秦王，五女及迎送者皆上山化為石。蜀王登臺望之不來，因名五婦侯臺。蜀王親埋作冢，皆致萬石，以誌其墓。〈初學記五、藝文類聚七、又九十六、白貼五、御覽五十二、又三百八十六、又八百八十八、又九百三十四、事類賦注二十八。〉
　　秦惠王遣張儀司馬錯伐蜀，王開明拒戰，不利，退走武陽，獲之。〈寰宇記七十二。〉
　　張儀伐蜀，蜀王開明戰不勝，為儀所滅。〈史記秦本紀索隱。〉
　　蜀王有鸚武舟。〈初學記二十五、御覽一百三十七。〉
　　秦為太白船萬艘，欲以攻楚。〈本注曰︰太白，船名。初學記二十五。〉
　　秦為舶舡萬艘，欲攻楚。〈御覽七百六十九、事類賦注十六。〉
　　秦王誅蜀侯煇後，迎葬咸陽，天雨三月，不通，因葬成都。蜀人求雨，祠蜀侯，必雨。〈御覽十一〉
　　秦襄王時，宕渠郡獻長人，長二十五丈六尺。〈法苑珠林八、御覽三百七十七。〉
　　禹本汶山郡廣柔縣人，生於石紐，其地名痢兒畔。禹母吞珠孕禹，坼副而生於縣塗山，娶妻生子名啟。於今塗山有禹廟，亦為其母立廟。〈史記夏本紀正義、初學記九、御覽八十三、又五百三十一。〉
　　老子為關令尹喜著道德經，臨別，曰︰「子行道千日後，於成都青羊肆尋吾。」今為青牛觀是也。〈御覽一百九十一、寰宇記七十二。〉
　　江水為害，蜀守李冰作石犀五枚，二枚在府中，一枚在市橋下，二枚在水中，以厭水精，因曰石犀里也。〈北堂書鈔三十九、藝文類聚九十五、御覽八百九十。〉
　　李冰以秦時為蜀守，謂汶山為天彭闕，號曰天彭門，雲亡者悉過其中，鬼神精靈數見。〈寰宇記七十三。〉
　　［湔氐道］縣前有兩石，對如闕，號曰彭門。〈續漢郡國志補注。〉
　　宣帝地節中，始穿鹽井數十所。〈御覽八百六十五。〉
