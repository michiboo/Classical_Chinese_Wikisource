淫殺二業，乃一切眾生生死根本。最難斷者唯淫，最易犯者唯殺。二者之中，淫則稍知自愛者，猶能制而不犯。然欲其意地清淨，了無絲毫蒂芥者，唯斷惑證真之阿羅漢方能之耳。餘則愛染習氣，雖有厚薄不同，要皆纏綿固結於心識之中，從劫至劫，莫能解脫。殺則世皆視為固然。以我之強，陵彼之弱。以彼之肉，充我之腹。只顧一時適口，誰信歷劫酬償。《楞嚴經》雲：「以人食羊，羊死為人，人死為羊，如是乃至十生之類，死死生生，互來相啖，惡業俱生，窮未來際。」古德雲：「欲得天下無兵劫，除非眾生不食肉。」又雲：「欲知世間刀兵劫，須聽屠門半夜聲。」既有其因，必招其果。不思則已，思之大可畏也。
安士先生恭稟佛敕，特垂哀湣，因著《慾海回狂》以戒淫，《萬善先資》以戒殺。徵引事實，詳示因果。切企舉世之人，同懷乾父坤母、民胞物與之真心，永斷傷風亂倫、以強陵弱之惡念。又欲同人諸惡莫作，眾善奉行，因將《文昌帝君陰騭文》詳加注釋。俾日用雲為，居心行事，大而治國安民，小而一言一念，鹹備法戒，悉存高抬貴手。由茲古聖先賢之主敬慎獨，正心誠意，不至徒存空談而已。如上三種，文詞理致，莫不冠古超今，翼經輔治。因其以奇才妙悟，取佛祖聖賢之心法，而以雅俗同觀之筆墨發揮之故也。雖然，已能戒淫戒殺，諸惡莫作，眾善奉行，若不了生脫死，安能保其生生世世不失操持。則恒生善道，廣修福慧，不墮惡趣彼此酬償者，有幾人哉？而了生脫死，豈易言乎？唯力修定慧，斷惑證真者，方能究竟自由。餘則縱令尊為天帝，上而至於非非想天，福壽八萬大劫，皆屬被善惡業力之所縛著，隨善惡業力之所輪轉耳。因是特依如來仗佛慈力、帶業往生之法，薈萃淨土經論要義，輯為一書，名曰《西歸直指》。若能一閱是書，諦信不疑，生信發願，求生西方。無論根機之利鈍，罪業之輕重，與夫工夫之淺深，但能信願真切，持佛名號，無不臨命終時，蒙佛慈力，接引往生。既往生已，則超凡入聖，了生脫死，悟自心於當念，證覺道於將來。其義理利益，唯證方知，固非筆舌所能形容也。此系以己信願，感佛慈悲，感應道交，獲斯巨益。較仗自力斷惑證真，了生脫死者，其難易奚啻天地懸隔而已！
現今外洋各國大戰數年。我國始因意見不同，竟成南北相攻。加以數年以來，水、風、旱、潦、地震、土匪、瘟疫等災，頻迭見告。統計中外所傷亡者，不下萬萬。痛心疾首，慘不忍聞。不慧濫廁僧倫，未證道果。徒存傷世之心，毫無濟人之力。有同鄉芹浦劉在霄先生者，清介之士也。世德相承，篤信佛法。今夏來山見訪，談及近來中外情景，戚然曰：「有何妙法，能為救護？」餘曰：「此是苦果，果必有因。若欲救苦，須令斷因，因斷則果無從生矣。故經雲：菩薩畏因，眾生畏果。」遂將《安士全書》示之，企其刊板廣傳，普令見聞，同登覺岸。先生不勝歡喜，即令其甥趙步雲出資七百元，祈余代任刊事。憶昔戊申，曾勸李天桂刊板於蜀，彼即祈餘作序。後以因緣不具，事竟未行。今蒙劉公毅然贊成，殆非小緣。竊以袁了凡四訓，為改過遷善之嘉言。俞淨意一記，為至誠格天之懿行。其發揮事理，操持工夫，最為嚴厲純篤，精詳曲盡。因附刊於《陰騭文廣義》下卷之後。蓮池《戒殺放生文》，為滅殘忍魔軍之慈悲主帥。省庵《不淨觀》等頌，為滅貪欲魔軍之淨行猛將。省庵《勸發菩提心文》，為沉淪苦海眾生之普度慈航。爰附於三種法門之後。譬如添花錦上，置燈鏡旁，光華燦爛，悅人心目。果善讀之，則不忠不恕之念，忽爾冰消。自利利他之心，油然雲起。從茲步步入勝，漸入漸深，不知不覺，即凡情而成聖智矣。庶可了生脫死，永出輪回，面禮彌陀，親蒙授記。謹為閱此書者賀曰：久沉業海，忽遇慈航。遵行忠恕，歸命覺皇。信真願切，執謝情亡。感應道交，覲無量光。余詳戊申序中，茲不復贅。民國七年歲次戊午六月十九日，古莘釋印光謹述。    
大矣哉吾心本具之道，妙矣哉吾心固有之法。寂照不二，真俗圓融。離念離情，不生不滅。謂之為有而不有，不有而有。謂之為空而不空，不空而空。生佛皆由此出，聖凡俱莫能名。類明鏡之了無一物，而複胡來漢現。猶太虛之遠離諸相，不妨日照雲屯。正所謂實際理地，不受一塵。本覺心中，圓具諸法。乃如來所證之無上覺道，亦眾生所迷之常住真心。三教聖人，依此心性，各垂教跡，廣導群萌。由是尼山抉誠明之奧，作修齊治平之軌。柱史說道德之經，陳長生久視之術。大覺世尊，稱法界性，示真如心，演背塵合覺之道，立不生不滅之宗。雖淺深大小不同，世出世間有異。要皆不外即吾心本具之理，以發揮演暢之。普令含識，稱性起修，即修顯性。消原無之幻妄，複本有之天真。永出迷途，誕登覺岸而後已也。
文昌帝君，於宿世中，心敦五常，躬奉三教。自行化他，惟欲止於至善。功高德著，遂得職掌文衡。恐末學無知，昧己永劫常住之性。因作文廣訓，示「吾一十七世」之言。妙義無盡，誰測淵源。註解縱多，莫窺堂奧。致令上下千古，垂訓受訓，皆有遺憾，不能釋然。安士先生，宿植德本，乘願再來。博極群書，深入經藏。覺世牖民，引為己任。淑身變俗，用示嘉謨。以奇才妙悟之學識，取靈山、泗水之心法，就帝君隨機說法之文，著斯民雅俗同觀之注。理本於心，詞得其要。徵引事實，祛迷雲於意地。闡揚義旨，揭慧日於性天。使閱者法法頭頭，有所仿效。心心念念，有所警懲。直將帝君一片婆心，徹底掀翻，和盤托出。俾千古之上，千古之下，垂訓受訓，悉皆釋然，毫無遺憾。而又悲心無既，慈願莫窮。欲使斯民推忠恕以篤胞與，息刀兵而享天年，守禮義以敘彝倫，好令德而遠美色。因著戒殺之書，曰《萬善先資》。戒淫之書，曰《慾海回狂》。良由世人殺業最多，淫業易犯。以故不憚煩勞，諄諄告誡。又以泛修世善，止獲人天之福，福盡墮落，苦毒何所底極。乃宗淨土經論，采其逗機語言，集為一書，名曰《西歸直指》。普使富貴貧賤，老幼男女，或智或愚，若緇若素，同念阿彌陀佛，求生極樂世界。迥出輪回，直登不退，謝妄業所感之苦，享吾心固有之樂。前三種雖明修行世善，而亦具了生死法。後一種雖明瞭生死法，而亦須修行世善。至於惠吉逆凶，縷析條陳。決疑辨難，理圓詞妙。其震聾發聵之情，有更切於拯溺救焚之勢。誠可以建天地，質鬼神，羽翼六經，扶持名教。允為善世第一奇書，與尋常善書不可同日而語。不謂之菩薩乘本願輪，現居士身，說法度生者，吾不信也。
不慧少讀儒書，罔知孔孟之心傳。長學佛乘，未悟如來之性體。迄今年臨知命，見等面牆。徒有樂善之心，毫無利人之力。欲將此書刊刻流布，無奈貧無卓錐，兼以懶於募緣，因是多年，未償所願。西蜀居士李天桂，夙具靈根，篤修善行。企得無上佛法，朝禮普陀名山，於法雨禪寺，偶然會遇。若非宿緣有在，何以邂逅如斯。乃屈膝問法，詢求出要。餘因示以力敦倫常，精修淨業，自利利他，唯此為要。若能躬行無玷，方可感化同人。倘所行不符所言，乃奉法反以壞法。彼世之德不加修，而善不力遷者，非無修德遷善之資，乃無良師益友以身率之故也。即贈以此書，令詳悉披閱。務使己之動作雲為，與書之指示訓誨，相契相合，無少參差，庶幾可耳。彼遂若獲至寶，慶倖無已，發願刊板，用廣流通。又祈作序，普告同人。因不揣固陋，略述顛末。其有欲致君澤民，修身齊家，教子孫以希聖賢，悟心性以了生死者，請熟讀而力行之，當不以吾言為謬妄也。    
曩者予未學佛，客有以周安士先生《全書》示予者，予翻閱數篇，即憤形於色，有不欲觀之者矣。客驚詢曰：「子何為其然也？」予曰：「安士先生所言，與某先生大相齟齬。子以安士先生所言為是，然則某先生所言非歟？」客笑曰：「子氣太盛，此豈鬥諍法哉？某先生與安士先生，其造詣均非我輩所及。我不敢以蜉蝣撼大樹，子乃欲以螢火燒須彌耶？是非姑不具論。今設有人於此，不知有後世，不信有因果，而熾然為惡。又設有人於此，亦知有後世，亦信有因果，而熾然為善。此二人者，孰優孰劣？」予亦笑應之曰：「子何視予之卑也？此而不辨優劣，殆有鼻而不知香臭者歟！」客曰：「然則子亦何惑於安士先生之《全書》也？」予曰：「子雖善辨，然惠迪之吉，從逆之凶；積善之家，必有餘慶，積不善之家，必有餘殃。若是者吾儒亦言之屢矣，何必廣引佛經乎？」客曰：「子殆未之深思也。蓋因果報應之理，非合三世則不圓。而三世因果之詳，惟佛一人乃能說。故安士先生不避譏嫌，大聲疾呼，警寐者而使覺。亦猶某先生著書傳後之心也。」予意稍平，因複笑曰：「子姑竟其說，奚複藏頭露尾為？」客乃正色而告曰：「某先生所言，世間法也。安士先生所言，世間法而通於出世間法者也。言言血淚，字字金錍。其苦口丁甯，誠心教誡，雖賢父兄之訓其子弟，殆有過之，無弗及也。《全書》具在，子歸而求之，有餘師矣。奚必予之喋喋不休耶？」客遂留以授予。予因再拜受而讀之，初紬繹其文辭，繼會歸其旨趣，忽覺豁然貫通，悲喜交集，如迷途值導師，如重病服良藥，如昏衢得寶炬，如苦海遇慈航。不禁喟然而歎曰：「若不獲觀是書，幾於一生虛度矣！」然非善友如曩客者，則予亦終其身，不知有後世、不信有因果而已矣。嗟乎！人身難得，妙法難聞。受苦三途，是誰招報？昔人雲：「曾為浪子偏憐客。」因書獲觀是書之緣起，以告後之讀是書者。
