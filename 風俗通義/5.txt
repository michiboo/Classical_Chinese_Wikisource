《易》記出處默語，《書》美「九德咸事」，同歸殊塗，一致百慮，不期相反，各有雲尚而已。是故伯夷讓國以採薇，展禽不去於所生；孔丘周流以應聘，長沮隱居而耦耕；墨翟摩頂以放踵，楊朱一毛而不爲；干木息偃以藩魏，包胥重蠒而存郢；夷吾朱紘以三歸，平仲辭邑而濯纓；惠施從車以百乘，桑扈徒步而裸形；甯戚商歌以干祿，顏闔踰牆而遁榮；高柴趣門以避難，季路求人而隕零；端木結駟以貨殖，顏回屢空而弗營；孟獻高宇以美室，原憲蓬門而株楹。《傳》曰：「人心不同，有如其面。」古今行事，是則然矣，比其舛曰《十反》。
太尉沛國劉矩叔方，父字叔遼，累祖卿尹，好學敦整，土名不休揚，又無力援，仕進陵遲。而叔方雅有高問，遠近偉之，州郡辟請，未嘗答命，往來京師，委質通門。太尉徐防、太傅桓焉二公，嘉其孝敬，慰愍契闊，爲之先後，叔遼由此辟公府博士，徵議郎。叔方爾乃翻然改志，以禮進退，三登台袞，號爲名宰。
陽翟令左馮翊田煇叔都，兄字威都，俱合純懿，不隕洪祚。叔都最爲知名，郡常欲爲察授之，煇恥越賢兄，懼不得免，因緣他疾，遂託病瘖。家人妻子，莫知其情，人數恐灼，持之有度。後在田舍，天連陰雨，友人張子平、吉仲考等，密共穿踰，奪取衣衾，窮夜獨處，迫切至矣，然無聲響，徒喑喑而已。子平因前抱持曰：「我某公也，謂汝避兄耳，何意真然耶？天喪斯人，吾儕將何效乎！」相對歔欷，哀動左右。間積四歲，威都果舉，遷安定長史，據輜乘緌，還歷鄉里，薦祀祖考。叔都沃醊神坐，頫仰因語。是月，司隸、太尉、大將軍同時並辟，爲侍御史，舉茂才，不幸早隕。威都官至武都太守。
太尉掾汝南范滂孟博，天資聰叡，辯於持論，舉孝廉光祿主事，京師歸德，四方影附。父字叔矩，遭母憂，既葬之後，饘粥不贍，叔矩謂其兄弟：「《禮》不言事，辯杖而起；今俱匍匐號咷，上闕奠酹，下困餬口，非孝道也。」因將人客於九江，田種畜牧，多所收獲，以解債，負土成冢，立祀。三年服闋，二兄仕進。叔矩以自替於喪紀，獨寢墳側，服制如初，哀猶未歇。郡舉至孝，拜中司勾章長，病去官，博士徵，兄憂不行。司徒梁國盛允字子嗣，爲議郎，慕孟博之德，貪樹於有禮，謂孟博：「家公區區，欲辟大臣，宜令邑人廉薦之。」孟博厲聲曰：「老夫年尊，絕意世事；又海內清高，當路非一。」退而告人：「子嗣欲德我，我不受也。」子嗣亦以恨，遂不得辟。孟博病去受事，而常幹宰相之職。
謹按：《禮》：「父爲士，子爲天子。」武王建有周之號，諡大王、王季，言王業肇於此矣。越裳重九譯，獻白雉，周公薦陳祖廟，曰：「先人之德。」有天下，尊歸於父，此人道之極。前漢詔曰：「海內大亂，兵革並起，朕被堅執銳，自率士卒，犯危難，平暴亂，偃兵息民，天下大安，此皆太公之教訓也。今上尊號曰太上皇。」《春秋》之義，「因其可褒而褒之」。《孝經》曰：「敬其父則子悅。」叔矩則其孝敬，則粥身苦思，率禮無違矣。則其友於，則褒兄委榮，盡其哀情矣。則其學藝，則家法洽覽，誨人不倦矣。則其政事，則施於已試，靡有闕遺矣。君子百行，子產有四。凡在他姓，尚宜褒之，況於父乎？敬意之至，猶用夷悅，況於寵族乎？抗爽言以拒厚旨，抑所生以爲己高，忍能厲然獨享其榮，若乃不令之下愚，流貨賄於權嬖，此罪人也。田煇託疾，上也；劉矩屈體，次也；范滂吾無取焉耳。
巴郡太守太山但望伯門，爲司徒掾，同產子作客殺人繫獄，望自劾去，星行電征，數日歸，趨詣府，露首肉袒，辭謝太守太尉李固，謝與相見，頓頭流血，自說：「弟薄命早亡，以孤爲託，無義方之教，自陷罪惡，自男穿既與知情，幸有微胤，乞以代之。」言甚哀切。李公達於原度，即活出之。
高唐令樂安周㺩孟玉，爲大將軍掾，弟子使客殺人，捕得，太守盛亮，陰爲宿留。㺩亦自劾去，詣府，亮與相見，不乞請，又不辭謝。亮告賓客：『周孟玉欲作抗直，不恤其親，我何能枉憲乎？』遂斃於獄。弟婦不哭死子而哭孟玉。世人誤之，猶以爲高。
謹按：《春秋》：叔牙爲慶父殺般，閔公大惡之甚，而季子緣獄有所歸，不探其情，緩追逸賊，親親之道。州吁既殺其君，而虐用其人，石碏惡之，而厚與焉。大義滅親，君子猶曰：純臣之道備矣，於恩未也；君親無將，王誅宜耳。今二家之子，幸非元惡；但望誠心內發，哀情外露，義動君子，合禮中矣。周㺩苟執果毅，忽如路人。昔樂羊爲魏伐中山，歠其子羹，文侯壯其功而疑其心。秦西巴觸命放麑，而孟氏旋進其位；麑猶不忍，況弟子乎？孟軻譏無惻隱之心，《傳》曰：「於厚者薄，則無所不薄矣。」
豫章太守汝南封祈武興、泰山太守周乘子居，爲太守李張所舉，函封未發，張病物故，夫人於柩側下帷見六孝廉，曰：「李氏蒙國厚恩，據重任，咨嘉休懿，相授歲貢，上欲報稱聖朝，下欲流惠氓隸；今李氏獲保首領以天年終，而諸君各懷進退，未肯發引。妾幸有三孤，足統喪紀；正相追隨，蓬顆墳柏，何若曜德王室，昭顯亡者？亡者有靈，實寵賴之。歿而不朽，此其然乎！」於是周乘顧謂左右：「諸君欲行，周乘當止者，莫逮郎君，盡其哀惻。」乘與鄭伯堅即日辭行，祈與黃叔度、郅伯嚮、盛孔叔留隨轜柩。乘拜郎，遷陵長，治無異稱，意亦薄之。某官與祈相反，俱爲侍御史，公車令，享相位焉。
謹按：孝經：「資於事父以事君。」「君親臨之，厚莫重焉。」春秋國語：「民生於三，事之如一。」禮：「斬衰，公士大夫衆臣爲其君。」乘雖見察授，函封未發，未離陪隸，不與賓於王，爵諸臨城社，民神之主也，義當服懃，關其祀紀。夫人雖有懇切之教，蓋子不以從令爲孝，而乘囂然要勒同儕，去喪即寵，謂能有功異也，明試無效，亦旋告退，安在其顯君父德美之有。
河內太守府廬江周景仲嚮，每舉孝廉，請之上堂，家人宴飲，皆令平仰，言笑晏晏，如是三四；臨發，贈以衣齊，皆出自中。子弟中外，過歷職署，踰於所望，曰：「移臣作子，於之何有。」
河內太守司徒潁川韓演伯南，舉孝廉，唯臨辭，一與相見，無所寵拔，曰：「我已舉若，豈可令恩偏積於一門乎？」
謹按：春秋左氏傳：「夫舉無他也，唯善所在，親疏一也。」「祈奚稱其讎不爲諂，立其子不爲比，舉其偏不爲黨，建一官而三物成」，晉國賴之，君子歸焉。蓋人君者，闢門開窗，號咷博求，得賢而賞，聞善若驚，無適也，無莫也。周不綜臧否，而務蘊崇之，韓演不唯善是務，越此一概。夫不擇而彊用之，與可用而敗之，其罪一也。
安定太守汝南胡伊伯、建平長樊紹孟建，俱爲司空虞放掾屬，放遜位自劾還家，郡以伊爲主簿，迎新太守，曰：「我是宰士，何可委質於二朝乎？」因出門名戶，占繫陳國。紹曰：「柳下惠不去父母之國，君子不辭下位。」獨行服事。後公黃瓊，大以爲恨，移書汝南，論正主者吏，絕紹文書，而更辟伊。
謹按：春秋尊公曰宰，其吏爲士。言於四海，無所不統焉。孟軻稱：「不枉尺以直尋，況於枉尋以直尺？」柳下惠不枉道以事人，故三黜而不去，孔子謂之不恭。今紹見編，會以禮遊引耳，其義不同於此。伊心明審，自求多福。近靈帝之末，司徒掾弘農董君考上名典，君事不得自劾，暫以家急假，太守李崇請乞相見，頫領功曹，與俱班錄訖乃謝遣。時公袁隗意亦非之，然彈糾。自是之後，彌以滋甚，郡用從事，縣用府吏，上下溷淆，良可穢也。詩云：「雖無老成人，尚有典刑。」國之大綱也，可不申敕小懲而大戒哉？
宗正南陽劉祖奉爲郡屬曹吏，左騎校尉薛丞君卓爲戶曹史，太守公孫慶當祠章陵，舊俗常以衣冠子孫，容止端嚴，學問通覽，任顧問者，以爲御史，時功曹白用劉祖，祖曰：「既託帝王肺腑，過聞前訓，不能備光輝胥附之任，而身當側身陪乘，執策握革，有死而已，無能爲役。」薛丞因前自白：「今明公垂出，未有御者，雖雲不敏，敢充人乏。」周旋進退，補察時闕，言出成謨，大見敬重；亦以祖爲高，歲盡，俱舉孝廉。
謹案：周禮保氏：「掌六藝之教，其一曰御。」論語曰：「吾何執，執御乎。」「子適衛，冉子僕。」有，政事之士，列於四友，然猶御者，不爲役也。春秋左氏傳：「晉悼公即位，程鄭爲乘馬御，訓羣騶知禮。」今國家大駕，大僕親御，他出，奉車都尉御，寧可復言執策握革，而辭讓之乎？凡黔首皆五帝子孫，何獨今之肺附，當見優異也？宗廟之人，或在甽畝，人之化也，何日之有。舊時長吏質樸，子皆駕御，故曰從兒。君臣父子，其揆一也，臣不肯御，子豈可然。公孫遂偃蹇不使，下陵上替，能無亂乎？劉祖倖免罪戾，而見褒賞，公孫於是失政刑矣。
聘士彭城姜肱伯淮，京兆韋著休明，靈帝踐祚，太后臨朝，陳、竇以忠見害，中常侍曹節秉國之權，大作威福，冀寵名賢，以弭己謗，於是起姜肱爲犍爲太守，著東海相。肱告其人：「吾以虛獲實，蘊藉聲價，盛明之際，尚不委質，況今政在家哉！」遂乘桴浮海，莫知所極。而著驩以承命，駕言宵征，民不見德，唯戮是聞，論輸左校。
謹按：易稱：「君子之道，或出或處，或默或語。」傳曰：「朝廷之人，入而不能出；山林之士，往而不能返。」言各有長也。孔子嘉虞仲、夷逸，作者七人，亦終隱約。姜肱高尚其事，見得思義，豈不綽綽然有餘裕哉！韋著邁種其德，少有雲補，可也；虐刑以逞，民心怨痛，德薄位尊，力小任重，古人懼旃，鮮能不及矣。
趙相汝南李統，少幼，爲冀州刺史阮況所奏「耳目不聰明」；股肱掾史，咸用忿憤，欲詣闕自理。統聞知之，歷收其家，遣吏追還，曰：「相久忝重任，負於素餐，年漸七十，禮在懸車，頃被疾病，念存首丘，比自乞歸，未見聽許，州家幸能爲，相得去，實上願也。」居無幾，果徵。時冀州有疑獄，章帝見問統。統處當詳平，克厭上心，曰：「君大聰明，刺史侵君。」統曰：「臣受國厚恩，官尊祿重，不能自竭，有以報稱，久抱重疾，氣力羸露，耳聾目眩，守虛隕越，自分奄忽填壑，猥得承望闕廷，親見御座，不勝其喜，權時有瘳，辭出之後，必復故也，刺史不侵臣也。」上悅其遜，即日免況，拜統侍中。
司徒九江朱倀，以年老，爲司隸虞詡所奏，耳目不聰明，見掾屬大怒曰：「顛而不扶，焉用彼相？君勞臣辱，何用爲？」於是東閤祭酒周舉曰：「昔聖帝明王，莫不歷象日月星辰，以爲鏡戒；熒惑比有變異，豈能手書，密以上聞？」倀曰：「可自力也。」舉爲創草：「臣聞易曰：『天垂象，見吉凶。』『觀乎天文，以察時變。』臣竊見九月庚辰，今月丙辰，過熒惑於東井辟，金光輝合，並移時乃出。臣經術淺末，不曉天官，見其非常，昭昭再見，誠切怪之。臣誠懣憤。夫月者太陰，熒惑火星，不宜相干。臣聞盛德之主，不能無異，但當變改，有以供御。孔子曰：『雖明天子，熒惑必謀。』禍福之徵，慎察用之。孝宣皇帝地節元年，月蝕熒惑，明年有霍氏亂。孔子曰：『火上不可握，熒惑班變，不可息志，帝應其修無極。』此言熒惑火精，尤史家所宜察也。楚莊曰：『災異不見，寡人其亡。』今變異屢臻，此天以佑助漢室，覺悟國家也。臣誠懼史官畏忌，不敢極言，惟陛下深留聖思，按圖書之文，鑒古今之戒，召見方正，極言而靡諱，親賢納忠，推誠應人，猶影響也。宋景公有善言，熒惑徙舍，延年益壽。況乎至尊，感不旋日。書曰：『天威棐諶。』言天德輔誠也。周公將沒，戒成王以左右常伯、常任、準人、綴衣、虎賁。言此五官，存亡之機，不可不謹也。臣願陛下思周旦之言，詳左右清禁之內，謹供養之官，嚴宿衛之身，申敕屢省，務知戒慎，以退未萌，以此無疆。謹匍匐自力，手書密上。」上覽倀表，嘉其忠謨，倀目數病，手能細書。詡案大臣，苟肆私意。詡坐上謝，倀蒙慰勞。
謹按：論語：「能以禮讓爲國乎？何有。」「夫子溫良恭儉讓以得之。」傳曰：「心苟不競，何憚於病。」朱倀位極人臣，視事數年，訖無一言，彌縫時闕。又倀年且九十，足以惛憒，義當自引，以避賢路，就使有枉，欣以俟命耳，何能乃發忿，欲自提理。周舉爲人謀而不忠，維訖匡陳，起自營衛。夫奉義順之謂禮，愛人而不以德，不可謂仁，信不由中，文辭何爲？向遇中宗永平之政，救罪不暇，何慰勞之有？李統內省不疚，進退溫雅，明主是察，終爲長者。
蜀郡太守潁川劉勝季陵，去官在家，閉門卻掃，歲致敬郡縣，答問而已，無所褒貶，雖自枝葉，莫力。太僕杜密周甫，亦去北海相，在家，每至郡縣，多所陳說，牋記括屬；太守王昱，頗厭苦之，語次：「聞得京師書，公卿舉故大臣劉季陵，高士也，當急見徵。」密知以見激，因曰：「明府在九重之內，臣吏惶畏天威，莫敢盡情。劉勝位故大夫，見禮上賓，俯伏甚於鱉蝟，泠澀比如寒蜒，無能往來，此罪人也。清雋就義，隱居篤學，時所不綜，而密達之，冤疑勳賢，成陳之罪，所折而密啟之，明府賞刑得中，令問休揚，雖自天然之姿，猶有萬分之一。詩不云乎：『雨我公田，遂及我私。』人情所有，庶不爲闕，既不善是，多見譏論，夫何爲哉？」於是昱甚悅服，待之彌厚。
謹按：論語：「澹臺滅明，非公事未嘗至於偃之室也。」「君子思不出其位。」孟軻亦以爲「達則兼濟天下，窮則獨善其身。」劉勝在約思純，其靜已甚，若時意宴及，言論折中，亦無嫌也。杜密婆娑府縣，干與王政，就若所云，猶有公私；既見譏切，不蹴坐謝負，而多伐善，以爲己力，惟顏之厚，博而俗矣。
