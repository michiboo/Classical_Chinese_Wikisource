《易》稱：「懸象著明，莫大乎於日月。」然時有昏晦。《詩》美「滔滔江、漢，南北之紀」。然時有壅滯。《論語》：「固天縱之，莫盛於聖。」然時有困否。日月不失其體，故蔽而複明；江、漢不失其源，故窮而複通；聖人不失其德，故廢而復興。非唯聖人俾爾亶厚，夫有恆者亦允臻矣。是故君子厄窮而不閔，勞辱而不苟，樂天知命，無怨尤焉。故錄先否後喜曰窮通也。
孔子困於陳、蔡之間，七日不嘗粒，藜羹不糝，而猶弦琴於室。顏回釋菜於戶外，子路、子貢相與言曰「夫子逐於魯，削跡於衛，拔樹於宋，今複見厄於此。殺夫子者無罪，籍夫子者不禁，夫子弦歌鼓舞，未嘗絕音。蓋君子之無恥也，若此乎！」顏淵無以對，以告孔子。孔子恬然推琴，喟然而歎曰「由與賜，小人也。召，吾語之。」子路與子貢入，子路曰：「如此可謂窮矣。」夫子曰：「由，是何言也！
君子通於道之謂通，窮於道之謂窮。今丘抱仁義之道，以遭亂世之患，其何窮之為？故內省不疚於道，臨難而不失其德。大寒既至，霜雪既降，吾是以知松柏之茂也。昔者桓公得之莒，晉文公得之曹，越得之會稽，陳、蔡之厄，於丘其幸乎！」自衛反魯，刪《詩》，《書》，定禮樂，制《春秋》之義，著素王之法，複相定公，會於夾穀，昭舊以正其禮，抗辭以拒其侮，齊人謝過，來歸鄆、讙、龜陰之田焉。
孟軻受業於子思，既通游於諸侯，所言皆以為迂遠而闊於事情，然終不屈道趣舍，枉尺以直尋。嘗仕於齊，位至卿，後不能用。孟子去齊，尹士曰：「不識王之不可以為湯、武，則是不明也；識其不可，然且至，則是干祿也。千里而見王，不遇故去，三宿而後出晝，是何濡滯也？」軻曰：「夫尹士嘉烏知予哉！千里而見王，是予所欲也；不遇故去，豈予所欲哉！予不得已也。予三宿而出晝，於予心猶以為速，王庶幾改諸。王如改之，則必反予。夫出晝，而王不予追也，予然後浩然有歸志。」魯平公駕，將見孟子，嬖人臧倉謂曰：「何哉，君所謂輕身以先於匹夫者？以為賢乎？」樂正子曰：「克告於君，君將為來見也。嬖人有臧倉者沮君，君是以不果。」曰：「行，或使之；止，或尼之。行止，非人之所能也。吾不遇於魯候，天也。臧氏之子焉能使予不遇哉！」又絕糧於鄒、薛，困殆甚，退於萬章之徒序《詩》、《書》、仲尼之意，作書中外十一篇以為「聖王不作，諸侯恣行，處士橫議，楊朱、墨翟之言盈於天下。天下之言不歸楊，則歸墨。楊氏為我，是無君也；墨氏兼愛，是無父也。無父無君，是禽獸也。楊、墨之道不息，孔子之道不著，是邪說誣民，充塞仁義也。仁義充塞，則率獸食人，人將相食也。吾為此懼，閑先王之道，距楊、墨，放淫辭，正人心，熄邪說，以承三聖者。予豈好辯哉？予不得已也。」梁惠玉複聘請之，以為上卿。孫況，齊威、宣王之時，聚天下賢士於稷下，尊寵之。若鄒衍、田駢、淳于髡之屬甚眾，號曰列大夫，皆世所稱，鹹作書刺世。是時孫卿有秀才，年十五始來遊學，諸子之事皆以為非先王之法也。孫卿善為《詩》、《禮》、《易》、《春秋》。至襄王時，而孫卿最為老師。齊尚循列大夫之缺，而孫卿三為祭酒焉。齊人或讒孫卿，乃適楚，楚相春申君以為蘭陵令。人或謂春申君：「湯以七十裡，文王以百里。孫卿，賢者也，今與之百里地，楚其危乎？＂春申君謝之，孫卿去之，游趙，應聘於秦。
是時七國交爭，尚於權詐，而孫卿守禮義，貴術籍。雖見窮擯，而猶不黜其志。作書數十篇，疾濁世之政，國亂君危相屬，不遵大道而營乎巫祝，信禨祥。蘇秦、張儀以邪道說諸侯，以大貴顯。隨而笑之曰：「夫不以其道進者，必不以其道士。」又小五伯，以為仲尼之門羞稱其功。
後客或謂春申君曰：「伊尹去夏入殷，殷王而夏衰；管仲去魯入齊，魯弱而齊疆。故賢者所在、君尊國安。今孫況，天下賢人，所去之國，其不安乎！」春申君使請孫況，況遺春申君書，刺楚國，因為歌賦以遺春申君，因不得已乃行，複為蘭陵令焉。
虞卿，遊說之士也。一見趙孝成王，賜黃金百鎰，白壁一雙。再見拜為上卿，故號為虞卿。其後范睢之仇魏齊亡過平原，於是秦昭王請平原君，願為布衣之交，與飲數日，請曰：「周文王得呂尚而以為太公，齊桓得管夷吾而以為仲父，今范君亦寡人之叔父也。范君之仇在君之家，願使人取其頭。不然，吾不出君於關。」平原君曰：「貴而交者，為賤也．富而友者，為貧也。夫魏齊者，勝之交也。在，固不出，況今又不在臣所乎！」昭王乃遺趙王書曰：「范君之仇魏齊在平原君家，王使人疾持其頭來。不然，吾舉兵而伐趙，又不出王之弟於關。」趙孝成王乃發卒圍平原君家，急，魏齊夜亡出，見趙相虞卿。虞卿度趙王終不可說，乃解其印，與魏齊間行，念諸侯莫可以赴急者，乃複走大樑，欲因信陵以至楚。而信陵君聞之，畏秦，猶與未肯見，曰：「虞卿何如人哉？」時侯嬴在傍，曰：「人固未易知，知人亦未易也。夫虞卿一見趙王，賜白壁一雙，黃金百斤，再見拜為上卿，三見平受相印，萬戶侯。當是之時，天下爭知之。夫魏齊窮困過虞卿，虞卿不敢重爵祿之尊，解相印，捐萬戶侯而間行，以急士窮而歸公子，公子曰何如人』，知人固未易也。」信陵君大慚，駕如野迎之。魏齊聞信陵君之初重見之，大怒而自刎。趙王聞之，卒取其頭與秦，秦乃遣平原君，虞卿遂留於魏。魏、趙畏秦，莫複用，困而不得意，乃著書八篇，號《虞氏春秋》焉。
孟嘗君逐於秦，見反，譚子迎於澅，曰：「君怨於齊大夫乎？」孟嘗君曰：「有。」譚子曰：「如意則殺之乎？夫富貴，則人爭歸之；貧賤，則人爭去之。此物之必至，而理之固然也，願君勿怨。請以市論，朝而盈焉，夕而虛焉，非朝愛之而夕憎之也，求在故往，亡故去。」孟嘗君曰：「謹受命。」於是削所怨者名而已。
韓信常從南昌亭長食，數月，亭長妻患之，乃晨早食。食時信往，不為具食。信亦知意，遂絕去。釣城下，有一漂母見信饑，飯之，竟漂數十日。信曰：吾必重報母。母怒曰：「大丈夫不能自食，吾哀，王孫耳豈望報乎淮陰。」少年有侮信者，曰：「君雖嬌麗，好帶長劍，怯耳。能死，刺我，不能，則出我跨下。」於是信熟視之，俯出跨下，匍匐，一市人皆笑，以為信怯。後佐命大漢，功冠天下，封為楚王。賜所食母千金，及亭長與百錢，「公，小人也，為德不竟。」召辱信之少年以為中尉，告諸侯將相曰：「此人壯士也。方辱我時，豈不能殺之？殺之無名，故忍至於此也。」
韓安國為梁中大夫，坐法抵罪，蒙獄吏田甲辱安國。安國曰：「死灰獨不復燃乎？」田甲曰：「燃則溺之。」居無幾，粱內史缺，孝景皇帝遣使者即拜安國為內史，起徒中為二千石。田甲亡，安國曰：「甲不就官，我滅乃宗。」甲肉袒謝，安國笑曰：「公等可與治乎？」卒善遇之。
李廣去雲中太守，屏居藍田南山中射獵，常夜從一騎出，飲田間，還，霸陵尉呵止廣。廣騎曰：「故李將軍。」尉曰：「今將軍尚不得夜行，何故也！」宿亭下。居無何，匈奴入遼西，大為邊害。於是孝武皇帝乃召廣為北平太守，廣請霸陵尉與俱，至軍斬之，上書謝罪。上報曰：「將軍者，國之爪牙也。司馬法曰：『登車不式，遭喪不服，振旅撫師，以征不服。率三軍之心，同戰士之力，故怒形則千里竦，威振則萬物伏。是以名聲暴於夷貊，威稜憚乎鄰國。』夫報忿除害，損殘去殺，朕之所圖於將軍也。若乃免冠徒跣，稽顙請罪，豈稱朕之指哉！」太尉沛國劉矩叔方為尚書令，失將軍梁冀意，遷常山相，去官。冀妻兄孫禮為沛相，矩不敢還鄉里，訪友人彭城環玉都。玉都素敬重矩，欲得其意，喜於見歸，為除處所，意氣周密。人有請玉都者：「禍至無日，何宜為其主乎？」玉都因事遠出，家人不復占問，暑則鬱蒸，寒則凜凍，且餓且渴，如此一年。矩素直亮，眾談同愁。冀亦舉寤，轉薄為厚，上補從事中郎，複為尚書令，五卿三公，為國光鎮，玉都慚悔自絕。
司徒中山祝恬字伯休，公車徵，道得溫病。過友人鄴令謝著，著拒不通，因載病去。至汲，積六七日，上客舍中。諸生曰：「今君所苦沉結，困無醫師。聞汲令好事，欲往語之。」恬曰：「謝著，我舊友也，尚不相見視；汲令初不相知，語之何益。死生命也，醫藥曷為？」諸生事急，坐相守，吉凶莫見，收舉便至寺門口白。時令汝南應融義高聞之驚愕，即嚴便出，徑詣床蓐，手自擦摸，對之垂涕，曰：「伯休不世英才，當為國家幹輔。人何有生相知者，默止客舍，不為人所知，邂逅不自貞哉！家上有尊老，下有弱小，願相隨俱入解傅。」伯休辭讓，融遂不聽，歸取衣車，厚其薦蓐，躬自禦之，手為丸藥，口嘗饘粥，身自分熱。三四日間，加甚劣極，便製衣棺器送終之具。後稍加損，又謂伯休：「吉凶不諱，憂怖交心，間粗作備具。」相封悲喜。宿止傅中數十餘日，伯休強健，入舍後室家酣宴乃別。伯休到拜侍中，尚書僕射、令、豫章太守、大將軍從事中郎，義高為廬江太守。八年，遭母喪，停柩官舍，章百餘上，得聽行服。未闋，而恬拜司隸，薦融自代，曆典五郡，名冠遠近。著去鄴，淺薄流聞，不為公府所取。
司徒潁川韓演伯南為丹陽太守，坐從兄季朝為南陽太守刺探尚書，演法車徵，以非身中贓，道路聽其從容。至蕭，蕭令吳斌，演同歲也。未至，謂其賓從，到蕭乃一相勞，而斌內之狴犴，堅其鈈挺，躬將兵馬，送之出境。徒事汝南閻符迎之於杼秋，相得，令止傅舍，解其桎梏，入與相見，為致餚畢，曰：「明府所在流稱，今以公徵，往便原除，不宜深入以介意。」意氣過於所望，到亦遇赦。其間無幾，演為沛相，斌去官。及臨中台，首辟符焉。
太傅汝南陳蕃仲舉去光祿勳，還到臨穎巨陵亭，從者擊亭卒數下，亭長閉門，收其諸生人客，皆厭毒痛。欲複收蕃，蕃曰：「我故大臣，有罪，州郡尚當先請。今約敕兒客無素，幸皆坐之，何謂乃欲相及！」相守數時，會行亭掾至，困乃得免。時令范伯弟亦即殺其亭長。
蕃本召陵，父梁父令，別仕平輿，其祖河柬太守，塚在召陵。歲時往祠，以先人所出，重難解亭，止諸塚舍。時令劉子興亦本凡庸，不肯出候，股肱爭之，爾乃會其塚上。蕃持板迎之，長跪。令徐乃下車，即坐，不命去板，辭意又不謙恪，蕃深忿之。令去，顧謂賓客：「平輿老夫，何欲召陵令哉！不但為諸家故耶？而為小豎子所慢。孔子曰：假我數年乎！」其明年，桓帝赫然誅五侯、鄧氏，海內望風草偃。子興以贓疾見彈，埋於當世矣。蕃起於家為尚書僕射、太中大夫、太尉。
謹按《尚書》曰：「人惟求舊。」《詩》雲：「雖有兄弟，不如友生。」《論語》：「久要不忘平生之言。」《周禮》九兩，「友以任得民」。是以隋會圖其身而不遺其友，鮑叔度其德而固推管子。厥後陵遲，彌已凋玩。《伐木》有鳥嗚之刺，《穀風》有棄予之怨。陳余、張耳攜手遯秦，友猶父子。及據國爭權，還為豺虎。自漢所稱，王、貢彈冠，蕭、朱結綬，博、育複隙其終，始以交為難，況容悅偶合而能申固其好者哉！故長平之吏移於冠軍，魏其之客移於武安，鄭當、汲黯亦旋複然。翟公疾之，乃書其門：「一死一生，乃知交情。一貫一賤，交情乃見。」自古患焉，非直今也。韓信寵秩，出跨下之人，斯難能也。安國不念舊惡，合禮中平。李廣因威歸忿，非義之理。宣尼暨陳，皆降而複升，兼濟天下。唯虞卿逼於強秦，獨善其身，纘述篇籍，垂訓後昆。昔子夏心戰則臒，道勝如肥，何必高位豐爵以為融懿也。
