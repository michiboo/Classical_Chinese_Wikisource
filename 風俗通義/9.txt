《禮》：「天子祭天地、五嶽、四瀆，諸侯不過其望也。大夫五祀，士門、戶，庶人祖。蓋非其鬼而祭之，諂也。」又曰：「淫祀無福。」是以隱公將祭鐘巫，遇賊蒍氏。二世欲解淫神，閻樂劫弒。仲尼不許子路之禱，而消息之節平。荀罃不從《桑林》之祟，而晉侯之疾間。由是觀之，則淫躁而畏者，災自取之，厥咎回應。反誠據義，內省不疚者，物莫能動。禍轉為福矣。傳曰：「神者，申也。怪者，疑也。」孔子稱土之怪為墳羊。《論語》：「子不語怪力亂神。」故采其晃著者曰怪神也。
謹按《管子書》：「齊公出於澤，見衣紫衣，大如轂，長如轅，拱手而立。還歸，寢疾，數月不出。有皇士者見公，語驚曰：『物惡能傷公，公自傷也。此所謂澤神委蛇者也，唯霸主乃得見之。』於是桓公欣然笑，不終日而病癒。」
予之祖父郴為汲令，以夏至日請見主簿杜宣，賜酒。時北壁上有懸赤弩，照於杯中，其形如蛇。宣畏惡之，然不敢不飲，其日便得胸腹痛切，妨損飲食，大用羸露，攻治萬端，不為愈。後郴因事過至宣家，窺視，問其變故，雲畏此蛇，蛇入腹中。郴還廳事，思惟良久，顧見懸弩，必是也。則將門下史將鈴下侍徐扶輦載宣於故處設酒，杯中故複有蛇，因謂宣：「此壁上弩影耳，非有他怪。」宣意遂解，甚夷懌，由是瘳平，官至尚書，曆四郡，有威名焉。
謹按《晏子春秋》：「齊景公病水十日，夜夢與二日鬥而不勝。晏子朝，公曰「吾夢與二日鬥，寡人不勝，我其死也？「晏子對曰『請召占夢者。』立於閨，使以車迎召占夢者。至，曰：『曷為見召？』晏子曰：『公夢與二日鬥，不勝，恐必死也。』占夢者曰：『請反具書。』晏子曰：『無反書，公無所病。病者，陰也。日者，陽也。一陰不勝二陽，公病將已。』居三日，公病大愈，且賜占夢者。占夢者曰：『此非臣之功也，晏子教臣封也。』公召晏子，將賜之。晏子曰：『占夢者以臣之言對，故有益也。使臣身言之，則不信矣。此占夢者之力也，臣無功焉。』公召吏而使兩賜之。晏子不為奪人之功，占夢者不蔽人之能。」城陽景王祠謹按《漢書》：朱虛候劉章，齊悼惠王子，高祖孫也，宿衛長安，年二十，有氣力。高後攝政，諸呂擅恣，章私忿之。嘗入侍宴飲，章為酒吏，自請曰：「臣，將種也，請得軍法行酒。」有詔「可」。酒酣，章進歌舞，已而複曰「請為太后耕田歌。」太后笑曰：「顧汝父知田耳，若生而為王者子，安知田乎？」曰：「臣知之。深耕廣種，立苗欲疏。非其種者，鉏而去之。」太后默然。頃之，諸呂有亡酒者，章拔劍追斬之，而還報曰：「有亡酒一人，臣謹行軍法斬之。」太后左右大驚。業許之矣，無以罪也。自是諸呂畏憚，雖大臣亦皆依之。高後崩，諸呂作亂，欲危社稷，章與周勃共誅滅之，尊立文帝，封城陽王，賜黃金千斤。立二年薨。
城陽，今莒縣是也。自琅琊、青州六郡及渤海都邑，鄉亭，聚落皆為立祠，造飾五二千石車，商人次第為之，立服帶綬，備置官屬，烹殺謳歌，紛籍連日，轉相誑曜，言有神明，其譴問禍福立應，曆載彌久，莫之匡糾。唯樂安太傅陳蕃、濟南相曹操一切禁絕，肅然政清。陳，曹之後，稍複如故，安有鬼神能為病者哉！
予為營陵令，以為章本封朱虛，並食此縣。《春秋國語》：「以勞定國，能禦大災。」凡在於他，尚列祀典。章，親高祖之孫，進說耕田，軍法行酒，時固有大志矣。及誅諸呂，尊立太宗，功冠天下，社稷已寧。同姓如此，功烈如彼，餘郡禁之可也，朱虛與莒，宜常血食。於是乃移書曰：「到聞此俗，舊多淫祀，糜財妨農，長亂積惑，其侈可忿，其愚可湣。昔仲尼不許子路之禱，晉悼不解《桑林》之祟。死生有命，善凶由人，哀哉黔黎，漸染迷謬，豈樂也哉，莫之徵耳。今條下禁，申約吏民，為陳利害，其有犯者，便收朝廷。若私遺脫，彌彌不絕，主者髡截，歎無反已。城陽景王，縣甚尊之。惟王弱冠，內侍帷幄，呂氏恣睢，將危漢室，獨見先識，權發酒令，抑邪扶正，忠義洪毅，其歆禋祀，禮亦宜之。於駕乘烹殺，倡優男女雜錯，是何謂也！三邊紛拏，師老器弊，朝廷旰食，百姓囂然。禮興在有年，饑則損。自今聽歲再祀，備物而已，不得殺牛，遠迎他倡，賦會宗落，造設紛華。方廉察之明，為身計而複僣失，罰典上同。明除見處，勿後中覺。
九江逡遒有唐、居山，名有神，眾巫共為取公嫗，歲易，男不得複娶，女不得複嫁，百姓苦之。
謹按時太守宋均到官，主者白出錢給聘男女。均曰：「眾巫與神合契，知其旨欲，卒取小民，不相當。」於是敕條巫家男女以備公嫗。巫扣頭服罪，乃殺之，是後遂絕。
會稽俗多淫祀，好卜筮，民一以牛祭。巫祝賦斂受謝，民畏其口，懼被祟，不敢拒逆。是以財盡於鬼神，產匱於祭祀。或貧家不能以時祀，至竟言不敢食牛肉，或發病且死，先為牛鳴，其畏懼如此。
謹按時太守，司空第五倫到官，先禁絕之。掾吏皆諫，倫曰：「夫建功立事在敢斷，為政當信經義，言『淫祀無福，非其鬼而祭之，諂也』。律不得屠殺少齒。令鬼神有知，不妄飲食民間；使其無知，又何能禍人。」遂移書屬縣，曉諭百姓，民不得有出門之祀。督課部吏，張設罪罰，犯，尉以下。巫祝依託鬼神，恐怖愚民，皆按論之，有屠生輒行罰。民初恐怖，頗動搖不安，或接祝妄言，倫敕之愈急，後遂斷，無複有禍崇矣。
謹按汝南鮦陽有於田得麏者，其主未往取也。商車十餘乘經澤中行，望見此麏著繩，因持去。念其不事，持一鮑魚置其處。有頃，其主往，不見所得麏，反見鮑魚，澤中非人道路，怪其如是，大以為神，轉相告語，治病求福，多有效驗。因為起祀舍，眾巫數十，帷帳鐘鼓，方數百里皆來禱祀，號鮑君神。其後數年，鮑魚主來歷祠下，尋問其故，曰：「此我魚也，當有何神。」上堂取之，遂從此壞。傳曰：「物之所聚斯有神。」言人共獎成之耳。
謹按汝南南頓張助于田中種禾，見李核，意欲持去，顧見空桑中有土，因殖種，以餘漿溉灌。後人見桑中反復生李，轉相告語。有病目痛者息蔭下，言：「李君令我目愈，謝以一豚。」目痛小疾，亦行自愈。眾犬吠聲，因盲者得視，遠近翕赫，其下車騎常數千百，酒肉滂沱。間一歲余，張助遠出來還，見之，驚云：「此有何神，乃我所種爾。」因就斮也。
謹按汝南汝陽彭氏墓路頭立一石人，在石獸後。田家老母到市買數片餌，暑熱行疲，頓息石人下，小瞑，遺一片餌，去，忽不自覺，行道人有見者。時客適會，問因有是餌，客聊調之：「石人能治病，愈者來謝之。」轉語頭痛者摩石人頭，腹痛者摩其腹，亦還自摩，他處於此。凡人病自愈者，因言得其福力，號曰賢士。輜輦轂擊，帷帳絳天，絲竹之音，聞敷十裡。尉部常往護視，數年亦自歇沫，複其故矣。
世間多有亡人魄持其家語聲氣，所說良是。
謹按陳國張漢直到南陽從京兆尹延叔堅讀《左氏傳》，行後數月，鬼物持其女弟，言：「我痛死，喪在陌上，常苦饑寒。操一量不借，掛屋後楮上。傅子方送我五百錢，在北墉中，皆亡取之。又買李幼一頭牛，本券在書篋中。」往求索之，悉如其言。婦尚不知有此，女新從鞏家來，非其所及，家人哀傷，益以為審。父母諸弟衰絰到來迎喪，去精舍數裡，遇漢直與諸生十餘人相追。漢直顧見其家，怪其如此。家見漢直，謂其鬼也。惝惘良久，漢直乃前為父拜，說其本末，且悲且喜。凡所聞見，若此非一。
夫死者，澌也，鬼者，歸也，精氣消越，骨肉歸於土也。夏後氏用明器，殷人用祭器，周人兼用之，視民疑也。子貢問孔子：「死者其有知乎？」曰：「賜，爾死自知之，由未晚也。」董無心云：「杜伯死，親射宣王於鎬京。」予以為桀、紂所殺，足以成軍，可不須湯、武之眾。古事既察，且複以今驗之，人相啖食，甚於畜生，凡菜肝鱉蝦，尚能病人，人用物精多，有生之最靈者也，何不芥蒂於其胸腹而割裂之哉！猶死者無知審矣，而時有漢直為狗鼠之所為。
世間亡者多有見神世間亡者多有見神，語言飲食，其家信以為是，益用悲傷。
謹按司空南陽來季德停喪在殯，忽然坐祭床上，顏色服飾聲氣熟是也。孫兒婦女以次教誡，事有條貫，鞭撻奴婢，皆得其過，飲食飽滿，辭決而去。家人大哀剝斷絕，如是三四，家益厭苦。其後飲醉形壞，但得老狗，便樸殺之，推問裡頭，沽酒家狗。
世間多有狗作變怪，樸殺之，以血塗門戶，然眾得咎殃。
謹按桂陽太守汝南李叔堅，少時為州從事，在家，狗如人立行，家言當殺之。叔堅云：「犬馬諭君子，狗見人行，效之何傷。」叔見縣令還，解冠榻上，狗戴持走，家大驚愕。複云：「誤觸冠，冠纓掛著之耳。」狗於灶前蓄火，家益怔忪。複云：「兒婢皆在田中，狗助蓄火，幸可不煩鄰里，此有何惡。」裡中相罵不言無狗怪，遂不肯殺。後數日，狗自暴死，卒無纖介之異。叔堅辟太尉掾、固陵長、原武今，終享大位。子條，蜀郡都尉；威龍，司徒掾。
凡變怪，皆婦女下賤。何者？小人愚而善畏，欲信其說，類複裨增，文人亦不證察，與俱悼懾，邪氣承虛，故速咎證。《易》曰：「其亡，斯自取災。」若叔堅者，心固於金石，妖至而不懼，自求多福．壯矣乎！昔晉文公出獵，見大蛇，高如堤，其長竟路。文公曰：「天子見妖則修德，諸侯修政，大夫修官，士修身。」乃即齋館，忘食與寢，請廟曰：「孤犧牲瘯蠡，幣帛不厚，罪一也。游逸無度，不恤國政，罪二也。賦役重數，刑罰懆克，罪三也。有三罪矣，敢逃死乎！」其夜守蛇吏夢天殺蛇，曰：「何故當聖君道為！」及明視，則已臭爛。
武帝時迷於鬼神，尤信越巫，董仲舒數以為言。武帝欲驗其道，令巫詛仲舒，仲舒朝服南面，誦詠經論，不能傷害，而巫者忽死。
謹按魯相右扶鳳臧仲英為侍御史，家人作食設桉，倏有不清塵土投汙之。炊臨熟，不知釜處。兵弩自行，火從篋麓中起，衣物燒盡，而簏故完。婦女婢使悉亡其鏡，數日，堂下擲庭中，有人聲言「女鏡」。女孫年三四歲亡之，求不能得，二三日乃於清中糞下啼。若此非一。
汝南有許季山者，素善卜卦，言家當有老青狗物，內中婉禦者益喜與為之。誠欲絕，殺此狗，遣益喜歸鄉里。皆如其言，因斷無纖介，仲英遷太尉長史。
汝南汝陽西門習武亭有鬼魅，賓客宿止多死亡，其厲厭者皆亡發失精。尋問其故，雲先時頗已有怪物。其後郡侍奉掾宜祿鄭奇來，去亭六七裡，有一端正婦人，乞得寄載。奇初難之，然俊上車，入亭，趨至樓下，吏卒檄白：「樓不可上。」奇云：「我不惡也。」時亦昏冥，遂上樓，與婦人棲宿。未明，發去，亭卒上樓掃除，見死婦，大驚，走白亭長。亭長擊鼓會諸廬吏，共集診之，乃亭西北八裡吳氏婦。新亡，以夜臨殯，火滅；火至，失之，家即持去。奇發行數裡，腹痛，到南頓利陽亭加劇物故，樓遂無敢複上。
謹按北部督郵西平郅伯夷年三十所，大有才決，長沙太守郅君章孫也。日哺時到亭，敕前導入。錄事掾白：「今尚早，可至前亭。」曰：「欲作文書。」便留，吏卒惶怖，言當解去。傳云：「督郵欲於樓上觀望，亟掃除。」須臾便上。未冥，樓鐙階下複有火。敕：「我思道，不可見火，滅去。」吏知必有變，當用赴照，但藏置壺中耳。既冥，整服坐誦《六甲》、《孝經》、《易本》訖，臥。有頃，更轉東首，以挐巾結兩足幘冠之，密拔劍解帶。夜時，有正黑者四五尺，稍高，走至柱屋，因覆伯夷。伯夷持被掩，足跣脫，幾失再三，徐以劍帶擊魅腳，呼下火上照視，老狸正赤，略無衣毛，持下燒殺。明旦發樓屋，得所髡人結百餘，因從此絕。伯夷舉孝廉，益陽長。
《楚辭》云：「鱉令屍亡，氵斥江而上，到崏山下蘇起，蜀人神之，尊立為王。」漢淮陽太守尹奇，其治嚴酷，死未及殮，怨家欲燒之，屍亦飛去，見於書傳。樓上新婦，豈虛也哉！
謹按桂陽太守江夏張遼叔高去鄢令家居，買田，田中有大樹十餘圍，扶疏蓋數畝地，播不生穀，遣客伐之，木中血出。客驚怖，歸，以其事白叔高。叔高大怒，曰：「老樹汁出，此何等血。」因自嚴行複斫之，血大流灑。叔高使先斫其枝，上有一空處，白頭公可長四五尺，忽出往赴叔高，叔高乃逆格之，凡殺四頭。左右皆怖伏地，而叔高恬如也。徐熟視，非人非獸也，遂伐其木。其年司空辟侍御史，後為兗州刺史，以二千石之尊，過鄉里，薦祝祖考。白日繡衣，榮羨如此，其禍安居？《春秋國語》曰：「木石之怪夔，魍魎。」物惡能害人乎！
謹按車騎將軍巴郡馮緄鴻卿為議郎，發綬笥，有二赤蛇，可長二尺，分南北走，大用憂怖。許季山孫字甯方，得其先人秘要，緄請使卜，云：「君後三歲當為邊將，東北四五千里，官以東為名，複五年為大將軍南征，此吉祥。」鵬卿意解，實應且惑。居無幾，拜尚書、遼東太守、廷尉、太常。會武陵蠻夷黃高攻燒南郡，鴻卿以威名素著，選登亞將，統六師之任，奮鳩虎之勢。後為屯騎校尉、將作大匠、河南尹，複再臨理官，紀數方面，如甯方之言。《春秋》外蛇與內蛇鬥，文帝時亦複有此，傳志著其於云為，而鴻卿獨以終吉，豈所謂或得神以昌乎？
謹按太尉梁國橋玄公祖為司徒長史，五月末所，於中門外臥，夜半後，見東壁正白，如開門明，呼問左右，左右莫見。因起自往手擦摸之，壁自如故，還床，複見之，心大悸動。其旦，予適往候之，語次相告，因為說「鄉人有董彥興者，即許季山外孫也。其探賾索隱，窮神知化，雖眭孟、京房無以過也。然天性偏狹，羞於卜術，間來候師王叔茂，請起往迎。」須臾便與俱還。公祖虛禮盛鑽饌，下席行觴。彥興自陳：「下土諸生，無他異分，幣重言甘，誠有踧。頗能別者，願得從事。」公祖辭讓再三，而乃聽之。曰：「府君當有怪白光如門明者，然不為害也。六月上旬雞鳴時，南家哭聲吉也。到秋節遷北行郡，以金為名，位至將軍，三公。」公祖曰：「怪異如此，救族不暇，何能致望於所不圖，此相饒耳。」到六月九日未明，太尉楊秉暴薨。七月二日，拜鉅鹿太守。「鉅」邊有金，後為度遼將軍，曆登三事。今妖見此而應在彼，猶趙鞅夢童子裸歌而吳入郢也。
