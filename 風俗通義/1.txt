蓋天地剖分，萬物萌毓，非有典藝之文，堅基可據，推當今以覽太古，自昭昭而本冥冥，乃欲審其事而建其論，董其是非而綜其詳畧，言也實爲難哉！故《易》紀三皇，《書》敍唐、虞，惟天爲大，唯堯則之，巍巍其有成功，煥乎其有文章。自是以來，載籍昭皙。然而立談者人異，綴文者家舛，斯乃楊朱哭於歧路，墨翟悲於練素者也。是以上述三皇，下記六國，備其終始曰《皇霸》。
《春秋運斗樞》說：「伏羲、女媧、神農，是三皇也。」皇者天，天不言，四時行焉，百物生焉；三皇垂拱無爲，設言而民不違，道德玄泊，有似皇天，故稱曰皇。皇者，中也，光也，弘也；含弘履中，開陰陽，布綱上，含皇極，其施光明，指天畫地，神化潛通，煌煌盛美，不可勝量。《禮‧號謚記》說：「伏羲、祝融、神農。」《含文嘉》記：「虙戲，燧人，神農。伏者，別也，變也；戲者，獻也，法也；伏羲始別八卦，以變化天下，天下法則，咸伏貢獻，故曰伏羲也。燧人始鑽木取火，炮生爲熟，令人無復腹疾，有異於禽獸，遂天之意，故曰遂人也。神農，神者，信也；農者，濃也；始作耒耜，教民耕種，美其衣食，德濃厚若神，故爲神農也。」《尚書大傳》說：「遂人爲遂皇，伏羲爲戲皇，神農爲農皇也。遂人以火紀，火，太陽也，陽尊，故託遂皇於天；伏羲以人事紀，故託戲皇於人：蓋天非人不因，人非天不成也。神農悉地力，種㯏疏，故託農皇於地：天地人之道備，而三五之運興矣。」
謹案︰《易》稱：「古者，伏羲氏之王天下也，仰則觀象於天，俯則觀法於地，始作八卦，以通神明之德，以類萬物之情，結繩爲網罟，以田以漁。伏羲氏沒，神農氏作，斵木爲耜，揉木爲耒，耒耜之利，以教天下，日中爲市，致天下之民。通其變，使民不倦，神而化之，使民宜之。」唯獨敍二皇，不及遂人；遂人功重於祝融、女媧，文明大見，《大傳》之義，斯近之矣。
《易傳》、《禮記》、《春秋國語》、《太史公記》：黃帝、顓頊、帝嚳、帝堯、帝舜是五帝也。
謹案：《易》、《尚書大傳》，天立五帝以爲相，四時施生，法度明察，舂夏慶賞，秋冬刑罸。帝者任德設刑，以則象之，言其能行天道，舉錯審諦。黃帝始制冠冕，垂衣裳，上棟下宇，以避風雨，禮文法度，興事創業。黃者，光也，厚也，中和之色，德施四季，與地同功，故先黃以別之也。顓者，專也；頊者，信也；言其承文，易之以質，使天下蒙化，皆貴貞慤也。嚳者，考也，成也，言其考明法度，醇美嚳然，若酒之芬香也。堯者，高也，饒也；言其隆興煥炳，最高明也。舜者，推也，循也，言其推行道德，循堯緒也。
《禮‧號謚記》說：「夏禹、殷湯、周武王，是三王也。」《尚書》說：「文王作罸，刑茲無赦。」《詩》說：「有命自天，命此文王。」「文王受命，有此武功。」「儀刑文王，萬國作孚。」《春秋》說：「王者孰謂？謂文王也。」
謹案︰《易》稱：「湯、武革命。」《尚書》：「武王戎車三百兩，虎賁八百人，擒紂於牧之野。」「惟十有三祀，王訪於箕子。」《詩》云：「亮彼武王，襲伐大商。」「勝殷遏劉，耆定武功。」由是言之：武王審矣。《論語》：「文王率殷之叛國，」「以服事殷。」時尚臣屬，何緣便得列三王哉？經美文王，三分天下有其二，王業始兆於此耳。俗儒新生，不能採綜，多共辨論，至於訟鬩；大王、王季皆見追號，豈可復謂已王乎？禹者，輔也，輔續舜後，庶績洪茂。自堯以上王者，子孫據國而起，功德浸盛，故造美論。舜、禹本以白衣砥行顯名，升爲天子，雖復更制，不如名著，故因名焉。經曰：「有鰥在下曰虞舜」，「僉曰伯禹」，「禹平水土」，是也。湯者，攘也，昌也，言其攘除不軌，改亳爲商，成就王道，天下熾盛。文、武皆以其所長。夫擅國之謂王，能制割之謂王，制殺生之威之謂王，王者，往也，爲天下所歸往也。
《春秋》說，齊桓、晉文、秦繆、宋襄、楚莊是五伯也。
謹案︰《春秋左氏傳》：夏後太康，娛於耽樂，不循民事，諸侯僣差；於是昆吾氏乃爲盟主，誅不從命，以尊王室。及殷之衰也，大彭氏、豕韋氏復續其緒，所謂王道廢而霸業興者也。齊桓九合一匡，率成王室，責彊楚之罪，復菁茅之貢；晉文爲踐土之會，修朝聘之禮，納襄尅帶，翼戴天子。孔子稱「民到於今受其賜」。又曰：「齊桓正而不譎，晉文譎而不正。」至於三國，既無歎譽一言，而繆公受鄭甘言，置戍而去，違黃髮之計，而遇殽之敗，殺賢臣百里奚，以子車氏爲殉，《詩‧黃鳥》之所爲作，故謚曰「繆」；襄公不度德量力，慕名而不綜實，六鷁五石，先著其異，覆軍殘身，終爲戮笑；莊王僣號，自下摩上，觀兵京師，問鼎輕重，恃強肆忿，幾亡宋國，易子析骸，厥禍亦巨：皆無興微繼絕、尊事王室之功。世之紀事者，不詳察其本末，至書於竹帛，同之伯功，或誤後生，豈不暗乎！伯者，長也，白也，言其咸建五長，功實明白也。或曰：霸者，把也，駁也，言把持天子政令，糾率同盟也。桓公問管仲：「吾何君也？」對曰：「狄困於衛，復兵不救，須滅乃往存之。仁不純，爲霸君也。」蓋三統者，天地人之始，道之大綱也；五行者，品物之宗也；道以三興，德以五成。故三皇五帝，三王五伯。至道不遠，三五復反；譬若循連環，順鼎耳，窮則反本，終則復始也。
楚之先，出自帝顓頊。其裔孫曰陸終，娶於鬼方氏，是謂女潰，蓋孕而三年不育，啓其左脅，三人出焉，啓其右脅，三人又出焉；其六曰季連，是爲羋。其後有鬻熊子，爲文王師。成王舉文、武勤勞，而封熊繹於楚，食子男之采，其十世稱王。懷王佞臣上官、子蕳，斥遠忠臣；屈原作《離騷》之賦，自投汨羅。王因爲張儀所欺，客死於秦。到王負芻，遂爲秦所滅。百姓哀之，爲之語曰：「楚雖三戶，亡秦必楚。」自顓頊至負芻六十四世，凡千六百一十六載。
燕召公奭，與周同姓；武王滅紂，封召公於燕；成王時，入據三公，出爲二伯，自陝以西，召公主之，當農桑之時，重爲所煩勞不舍鄉亭，止於棠樹之下，聽訟決獄，百姓各得其所。壽百九十餘乃卒。後人思其德美，愛其樹而不敢伐，《詩‧甘棠》之所作也。九世稱侯，八世稱公，十世稱王。到王喜，爲秦所滅。燕外迫蠻、貊，內笮齊、晉，崎嶇彊國之間，最爲弱小，幾滅者數矣；然社稷血食者八九百載，於姬姓獨後亡：非盛德之遺烈，豈其然乎！
韓之先，與周同姓。武子事晉獻公，封於韓原，因以爲姓。韓厥因卜者之繇，陳成季之功，紹趙氏之孤，建程嬰之義，爲晉名卿，寔天所相。其四代，始與趙、魏俱得列爲諸侯矣。五世稱王，到王安，爲秦所滅。
魏之先，畢公高之後也。畢公與周同姓，武王滅紂，封高於畢，因以爲姓。其裔孫曰畢萬，事晉獻公；獻公伐魏，滅之，以封萬。卜偃曰：「畢萬之後必大。萬，盈數；魏，大名也。天子曰兆民，諸侯曰萬民；今名之大，以從盈數，以是有衆，不亦宜乎！」其六世稱侯，侯之孫稱王，到王假，爲秦所滅。
趙之先，與秦同祖。其裔孫曰造父，幸於周穆王，爲御驊騮、騄耳之乘，西謁西王母，東滅徐偃王，日馳千里；帝念其功，賜以趙城，因以爲姓。子叔帶始去周事晉。其後，簡子地過於諸侯，權重於晉侯。簡子疾，五日，不知人；大夫皆懼，呼醫扁鵲視之。出，董安於問扁鵲曰：「血脈治也，勿怪。昔秦穆公嘗如此，七日而寤，寤之日，告公孫支與子輿曰：『我之帝所，甚樂。吾所以久者，適有學也。帝告我：晉國且大亂，五世不安，其後將霸，未老而死；霸者之子，且令國男女無別。』公孫支書而藏之，秦策於是出。夫獻公之亂，文公之霸，而襄公之敗秦師於殽，而歸縱淫：此子所聞。今主君之病與之同，不出三日，病必閒，有言也。」居二日半，簡子寤，語大夫曰：「我之帝所樂，與百神遊於鈞天廣樂於九奏萬舞，不類三代之樂，其聲動心。有一熊欲援我，帝令我射之，中，熊死。有羆來，我又射之，中，羆死。帝甚嘉之，賜我二笥，皆有副。吾見兒在帝側，帝屬我翟犬，曰：『及汝子之壯也，以賜之。』帝告我：『晉國且衰，七世而亡，嬴姓將大，敗周人於范魁之西，亦不能有也。』」董安於受言而藏之，以扁鵲之言告簡子，賜扁鵲田四萬畝。他日，簡子出，有人當道，辟之不去，從者將刃之，當道者曰：「吾欲有謁於主君。」從者以聞。簡子召之曰：「嘻，吾有所見子晰也！」當道者曰：「屏左右，願有以謁。」簡子屏人。當道者曰：「主君之病，臣在帝側。」簡子曰：「然。子之見我何爲？」當道者曰：「帝令主君射熊羆，皆死。」簡子曰：「是且何也？」當道者曰：「晉國且大難，主君首之，帝令主君滅二卿，夫熊羆皆其祖也。」簡子曰：「帝賜我二笥皆有副，何也？」當道者曰：「主君之子，將尅二國於翟，皆子姓也。」簡子曰：「吾見兒在帝側，屬我一翟犬，曰︰『及汝子之長以賜之。』夫兒何說以賜翟犬？」當道者曰：「兒，主君之子也，翟犬，代之先也，主君之子，其必有代。及主君之後嗣，且有革政而胡服，並二國於翟。」簡子問其姓而延之以官，當道者曰：「臣野人，致帝命耳。」遂不見。無幾，范、中行作亂，簡子滅之，此熊之效應也。簡子卒，無卹立，是爲襄子。智伯攻襄子，襄子奔保晉陽，原過從，後，至王澤，見三人，自帶以上可見，與原過竹二節，莫通，曰：「爲我以是遣趙無卹。」原過既至，以告。襄子齋三日，親自剖竹，有朱書曰：「無卹，余霍太山陽侯天使，三月丙戌，余將使汝滅智氏，亦立我百邑，余將使賜若林胡之地；至於後世，且有伉王，赤黑，龍面鳥喙，鬚眉髭髯，大膺大匈，脩下而馮上，左任介乘，奄有河宗，至於休溷、諸狢，南伐晉別，北滅黑姑。」襄子再拜，受三神之令。三國攻晉陽，歲餘，乃以汾水灌其城，城不沒者三板。城中懸釜而炊，易子而食。張孟談乃夜出見韓、魏，韓、魏反與合謀而滅智氏，共分其地。放是趙北有代，南並知山，遂祀三神於百邑，使原過主霍太山。至武靈王，竟胡服騎射，闢地千里。到王遷，信秦反間之言，殺其良將李牧，而任趙括，遂爲所滅。此童謠曰：「趙爲號，秦爲笑，以爲不信，視地上生毛。」
陳完字敬仲，陳厲公之子也。初，懿氏卜妻之，其繇曰：「是謂『鳳凰于飛，和嗚鏘鏘。有爲之後，將育於姜。五世其昌，並於正卿；八世之後，莫之與京。」周史有以《周易》筮之，遇《觀》之《否》，曰：「是謂『觀國之光，利用賓於王。』此其代陳有國乎！不在此，其在異國；非此其身，在其子孫：光遠而自他有耀者也。」厲公爲蔡所滅殺，國內亂，完奔於齊，齊侯以爲卿，辭曰：「羈旅之臣，幸若獲宥，及於寬政，赦其不閑教訓，而免諸罪戾，弛於負擔，君之惠也，所獲多矣；敢辱高位，以速官謗。《詩》云：『翹翹車乘，紹我以弓；豈不欲往，畏我友朋。』」使爲工正。飲桓公酒，樂，公曰：「以火。」辭曰：「臣卜其晝，未卜其夜，不敢。」君子曰：「酒以成禮，弗繼以淫，義也。以君成禮，弗納於淫，仁也。」桓公嘉之，愛敬日新，位比高、國，始食田采，姓田氏焉。六世田成殺簡公。其三世曰和，遷康公於海上，食一城以祀太公以下。後魏文侯乃使使言周天子及諸侯，列於周室。其孫曰威王。到王建，用後勝之計，又賓客多受秦金，勸王朝秦，不脩戰備，秦兵平步入臨菑，民無敢格者，遷王建於共。國人歌之曰：「松耶栢耶，亡建共者客耶！」疾建用客之不詳也。
謹案︰《戰國策》、《太史公記》：秦孝公據殽、函之固，擁雍州之地，君臣戮力，以窺周室，有席捲天下、囊括八荒之意。當是之時，商君佐之，內立法度，務耕織，脩守戰之備，外恃猛將銳卒，因閒伺隙，略定西河之城，南並漢中，西定巴、蜀，東割膏腴之壤，收要害之郡，諸侯恐懼，會盟而謀，不愛尊爵重寶，以致天下之士。當此之時，齊有孟嘗，趙有平原，楚有春申，魏有信陵。夫四豪者，皆明智而忠信，寬厚愛人；兼韓、魏、燕、趙、宋、衛、中山之衆，其後復有甯越、蘇秦、杜赫之屬爲之謀，陳軫、召滑、樂毅之徒通其意，吳起、孫臏、廉頗之屬制其兵；嘗以十倍之地，百萬之軍攻秦。秦人開關延敵，六國之師，遁逃而不敢進，秦無一矢遺鏃之費，而關東已困。於是從散約敗，爭割地而賂秦；秦有餘力，而制其弊。及至始皇，承六世之遺烈，抗長策而御宇內，吞二周而叱諸侯，履至尊而制六合，兼帝皇而威四海。於時議者，恨楚之疏遠屈原，魏不用公子無忌，故國削以至於亡。秦因愚弱之極運，震電之蕭條，混一海內，爲漢驅除。蓋乘天之所壞，誰能枝之？雖阿衡宰政，賁、育馭戎，何益於事。且有彊兵良謀，雜襲繼踵，每輒挫衂，亦足以祛蔽啓蒙矣。始皇自以關中之固，金城千里，子孫帝王萬世之業也，遂恣雎舊習，矯任其私知，坑儒燔書，以愚其黔首，窮奢肆欲，力役無饜，毒流諸夏，亂延蠻、貊。由是二世絕祀，以成大漢之資。高祖踐祚，四海乂安。世宗攘夷辟境，崇演禮學，制度文章，冠於百王矣。
