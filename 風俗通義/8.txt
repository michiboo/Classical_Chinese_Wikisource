《禮》：「天子祭天地山川歲遍」。《春秋國語》：「凡礻帝、郊、宗、祖、報，此五者國之典禮。加之以社稷山川之神，皆有功烈於民者也；及前哲令德之人，所以為質者也；及天之三辰，所昭仰也；地之五行，所生殖也；九州名山川澤，所出財用也。非是族也，不在祀典禮矣。」《論語》：「非其鬼而祭之，諂也。」又曰：「淫祀無福。」是以泰山不享季氏之旅，而《易》美西鄰之禴祭。蓋重祀而不貴牲，敬寶而不求華也。自高祖受命，郊祀祈望，世有所增。武帝尤敬鬼神，於時盛矣。至平帝時，天地六宗已下及諸小神凡千七百所，今營寓夷泯，宰器闕亡。蓋物盛則衰，自然之道，天其或者欲反本也，故記敘神物曰祀典也。

謹按《春秋左氏傳》曰：「夏四月，三卜郊不從，乃免牲。孟獻子曰：『吾乃今而知有卜筮。夫郊，祀後稷以祈農事也。是故啟蟄而郊，郊而後耕。今既耕而卜郊，宜其不從也。』」週四月，今二月也，先農之時也。孝文帝二年正月詔曰：「農者，天下之本，其開籍田，朕躬帥耕，以給宗廟粢盛。」今民間名曰官田。古者使民如借，故曰藉田。

《孝經》說：「社者，土地之主。土地廣博，不可遍敬，故封土以為社而祀之，報功也。」《周禮》說：「二十五家置一社，但為田祖報求。」詩雲：「乃立塚土。」又曰：「以禦田祖，以祈甘雨。」
謹按《春秋左氏傳》曰：「共工有子曰勾龍，佐顓頊，能平九土，為後土。」故封為上公，祀以為社，非地只。
《孝經》說：「稷者，五穀之長。五穀眾多，不可遍祭，故立稷而祭之。」
謹按《春秋左氏傳》：「有烈山氏之子曰柱，能殖百穀疏果，故立以為稷正也。周棄亦以為稷，自商以來祀之。」禮緣生以事死，故社稷人祀之也。則祭稷穀，不得以稷米祭。稷反自食也。而邾文公用繒子於次睢之社，司馬子魚諫曰：「古者六畜不相為用，祭以為人也，民人，神之主也，用人，其誰享之？」《詩》雲：「吉日庚午，既伯既禱。」豈複殺馬以祭馬乎？《孝經》之說於斯悖矣。未之神為稷，故以癸未日祠稷於西南，水勝火為金相也。
俗說縣令問主簿：「靈星在城東南何法？」主簿仰答曰：「唯靈星所以在東南者，亦不知也。」
《漢書•郊祀志》：高祖五年，初置靈星，祀後稷也。區攵爵簸揚，田農之事也。
謹按祀典既以立稷，又有先農，無為靈星複祀後稷也。左中郎將賈逵說：「以為龍第三有天田星。靈者，神也，故祀以報功。」辰之神為靈星，故以壬辰日祀靈星於東南，金勝木為土相也。
《禮器記》曰：「臧文仲安知禮？燔柴於灶。灶者，老婦之祭也。故盛於盆，尊於瓶。」
《周禮》說：「顓頊氏有子曰黎，為祝融，祀以為灶神。」
謹按《明堂月令》：「孟冬之月，其祀灶也。」五祀之神，王者所祭，古之神聖有功德於民，非老婦也。《漢記》：「南陽陰子方積恩好施，喜祀灶，臘日晨炊而灶神見，再拜受神，時有黃羊，因以祀之。其孫識，執金吾，封原鹿侯；興，衛尉，鮦陽侯。家凡二侯，牧守數十。其後子孫常以臘日祀灶以黃羊。」
《楚辭》說：「後飛廉使奔屬。」飛廉，風伯也。
謹按《周禮》：「以槱燎祀風師。」風師者，箕星也。箕主簸揚，能致風氣。《易》：「巽為長女也。」長者伯，故曰風伯。鼓之以雷霆，潤之以風雨，養成萬物，有功於人，王者祀以報功也。戌之神為風伯，故以丙戌日祀於西北，火勝金為木相也。
《春秋左氏傳》說：「共工之子為玄冥師。鄭大夫子產禳於玄冥。」玄冥，雨師也。
謹按《周禮》：「以槱燎祀雨師。」雨師者，畢星也。《詩》雲：「月離於畢，俾滂沱矣。」《易•師卦》：「師者，眾也。」土中之眾者莫若水。雷震百里，風亦如之，至於太山不崇朝而遍雨天下，異於雷風，其德散大，故雨獨稱師也。醜之神為雨師，故以己丑日祀雨師於東北，土勝水為火相也。
謹按《黃帝書》「上古之時，有神荼與郁壘昆弟二人，性能執鬼。度朔山上有桃樹，二人於樹下簡閱百鬼，無道理妄為人禍害，神荼與鬱壘縛以葦索，執以食虎。於是縣官常以臘除夕飾桃人，垂葦茭，畫虎於門，皆追效於前事，冀以禦凶也。
桃梗，梗者，更也，歲終更始，受介祉也。《戰國策》：「齊孟嘗君將西入秦，諫者千數而弗聽。蘇秦欲止之，曰：『臣之來也，過於淄上，有土偶人焉，與桃梗相與語，謂土偶人曰：「子西岸之土也，埏子以為人，至歲八月，天霖雨，淄水至，則子殘矣。」曰：「不然。吾西岸之土也，殘則複西岸耳。今子東國桃木也，削子以為人，隆雨下，淄水至，泆子而泛泛將何如矣。」夫秦四塞之國，譬若虎口而入之，則不知其可。』孟嘗乃止。」
《春秋左氏傳》曰：「魯襄公朝楚，會楚康王卒，楚人使公親襚，公患之。叔孫穆叔曰：「袚殯而襚，則布幣也。」乃使巫以桃{艸別}先袚殯。楚人弗禁，既而悔之。古者日在北陸而藏冰深山窮穀。其藏之也，黑牡秬黍，以享司寒。其出之也，桃弧棘矢，以除其災也。」
傳曰：「萑葦有叢。」呂氏春秋：「湯始得伊尹，袚之於廟，薰以萑葦。」《周禮》：「卿大夫之子名曰門子。」《論語》：「誰能出不由戶？」故用葦者，欲人子孫蕃殖不失其類，有如萑葦。茭者，交易，陰陽代興也。」
虎者，陽物，百獸之長也，能執搏挫銳，噬食鬼魅。今人卒得惡遇，燒悟虎皮飲之，系其爪，亦能辟惡，此其驗也。
俗說雞鳴將旦，為人起居。門亦昏閉晨開，捍難守固。禮貴報功，故門戶用雞也。
《青史子書》說：「雞者，東方之牲也。歲終更始，辨秩東作，萬物觸戶而出，故以雞祀祭也。」
太史丞鄧平說：「臘者，所以迎刑送德也。大寒至，常恐陰勝，故以戌日臘。戌者，溫氣也，用其氣日殺雞以謝刑德。雄著門，雌著戶，以和陰陽，調寒配水，節風雨也。」
謹按《春秋左氏傳》：「周大夫賓孟適郊，見雄雞自斷其尾，歸以告景王曰：『憚其為犧也。』」《山海經》曰：「祠鬼神皆以雄雞。」魯郊祀常以丹雞祝曰：「以斯鶾音赤羽，去魯侯之咎。」令人卒得鬼刺痱悟，殺雄雞以傅其心上。病賊風者作雞散治之，東門雞頭可以治蠱。由此言之，雞主以禦死辟惡也。
殺狗磔邑四門俗說狗別賓主，善守禦，故著四門，以辟盜賊也。
謹按《月令》：「九門磔禳，以畢春氣。」蓋天子之城十有二門，東方三門，生氣之門也。不欲使死物見於生門，故獨於九門殺犬磔禳。犬者，金畜；禳者，卻也。抑金使不害春之時所生，令萬物遂成其性。火當受而長之，故曰：「以畢春氣。」功成而退，木行終也。《太史公》記：「秦德公始殺狗磔邑四門，以禦蠱蓄。」今人殺白犬以血題門戶，正月白犬血辟除不祥，取法於此也。
謹按《韓子書》：「山居穀汲者，膢臘而遺水。」楚俗常以十二月祭飲食也。又曰嘗新始殺也，食新曰膢。
謹按《禮傳》：「夏曰嘉平，殷曰清祀，周曰大蠟，漢改為臘。」臘者，獵也，言田獵取獸以祭祀其先祖也。或曰臘者，接也，新故交接，故大祭以報功也。漢家火行，衰於戌，故以戌臘也。
謹按《禮傳》：「共工之子曰修，好遠遊，舟車所至，足跡所達，靡不窮覽，故祀以為祖神。」祖者，徂也。《詩》雲：「韓侯出祖，清酒百壺。」《左氏傳》：「襄公將適楚，夢周公祖而遣之。」是其事也。《詩》雲：「吉日庚午。」漢家火行，盛於午，故以午祖也。
謹按《周禮》：「男巫掌望祀、望衍，旁招以茅。女巫掌歲時以袚除釁浴。」禊者，潔也。春者，蠢也，蠢蠢搖動也。《尚書》：「以殷仲春，厥民析。」言人解析也。療生疾之時，故於水上釁潔之也。巳者，祉也，邪疾已去，祈介祉也。
謹按《詩》雲：「芄芄棫樸，薪之槱之。」《周禮》：「以槱燎祀司中、司命。」司命，文昌也。司中，文昌下六星也。槱者，積薪燔柴也。今民間獨祀司命耳，刻木長尺二寸為人像，行者簷篋中，居者別作小屋。齊地大尊重之，汝南諸郡亦多有，皆祠以豬，率以春秋之月。
