
或曰：劉備之爭天下也，不因中原而西入巴蜀，此所以據非其地，而卒以不振歟？曰：有之也。備非特委中原而趨巴蜀也，亦爭之不可得，然後委之而西入耳。備之西者，由智窮力憊，蓋晚而後出，於其勢之不得已也。
方其豪傑並起，而備已與之周旋於中原矣。始得徐州而呂布奪之，中得豫州而曹公奪之，晚得荊州而孫權奪之。備將興復劉氏之大業，其志未嘗一日而忘中州也。然卒無以暫寓其足，委而西入者，有曹操、孫權之兵軋之也。備之既失豫州而南依劉表也，始得孔明於羈窮困蹙之際，而孔明始導之以取荊、取益而自為資。孔明豈以中州為不足起，而以區區荊、益之一隅足以有為耶？亦以魏制中原，吳擅江左，天下之未為吳、魏者，荊、益而已，顧備不取此，則無所歸者故也。是以一敗曹公而遂收荊州，繼逐劉璋而遂取益州者，孔明之略也。雖然，孔明之於二州也，得所以取之，而失所以用之。至於遂亡荊州，而勞用蜀民，功業亦以不就，良有以也。夫荊州之壤，界於吳蜀之間，而二國之所必爭者也。自其勢而言之，以吳而取荊，則近而順；以蜀而爭荊，則遠而艱。蜀之不能有荊，猶魏之不能有漢中也。是以先主朝得益州，而孫權暮求其荊州。權之求之也，非以備之得蜀而無事乎荊也，亦以其自蜀而爭下，不若乎吳之順故也。故直求之者，所以示吾有以收之也。蓋備一不聽而權已奪其三郡，備無以爭，而中分畀之。以分裂不全之荊州，而有孫權之窺聽其後，為之鎮撫則安，動復則危。亮不察此，而恃關侯之勇，使舉其眾以北侵魏之襄陽。故孫權起躡其後，殺關侯而盡爭其荊州。此孔明失於所以用荊也。然後備之所有，獨岷益耳。雖然，地僻人固，魏人不敢輕加之兵，而鼎足之形遂成。使備之不西，而唯徘徊於中州，則亦不知所以稅駕矣。備之既死，舉國而屬之孔明。孔明有立功之志，而無成功之量；有合眾之仁，而無用眾之智。故嘗數動其眾而亟於立功，功每不就而眾已疲。此孔明失於所以用蜀也。
夫蜀之為國，巖僻而固，非圖天下者之所必爭。然亦未嘗不忌其動，以其有以窺天下之變，出而乘之也。雖然，蜀之與魏，其為大小強弱之勢，蓋可見也。曹公雖死，而魏未有變，又有司馬仲達以制其兵。孔明於此，不能因備之亡，深自抑弱，以盈怠共心，使其無意於我。勵兵儲粟，伺其一旦之變，因河、渭之上流，裹糧卷甲，起而乘之，則莫不得志。乃以區區新造之蜀，倡為仁義之師，強天下以思漢，日引而北，以求吞魏而復劉氏。故常千里負糧以邀一日之戰，不以敗還，即以饑退。此其亟於有功，而亡其量以待之也。善為兵者，攻其所必應，擊其所不備，而取勝也，皆出於奇。孔明連歲之出，而魏人每雍容不應以老其師，遂至於徒歸。而不以吾小弱而向強大，未嘗出於可勝之奇。蜀師每出，魏延常請萬兵趨他道以為奇，亮每拒之，而延深以憤惋。孔明之出者六，盍嘗一用其奇矣。聲言由斜谷而遂攻祁山，以出魏人之不意，一旦而降其三郡，關輔大震，卒以失律自喪其師。奇之不可廢於兵也如此，而孔明之不務此也。此銳於動眾而無其智以用之也。嗚呼！非湯、武之師而惡夫出奇，卒以喪敗其眾者，可屢為哉？雖然，孔明不可謂其非賢者也。要之，黠數無方，以當司馬仲達則非敵故也。范蠡之謂勾踐曰：「兵甲之事，種不如蠡；鎮撫國家，親附百姓，蠡不如種。」范蠡自知其所長，而亦不強於其所短，是以能濟。孔明之於蜀，大夫種之任也。今以種、蠡之事一身而二任之，此其所以不獲兩濟者也。
