
天下之禍，不患其有可睹之跡而發於近，而患其無可窺之形而發於遲。有跡之可睹，雖甚愚怯，必加所警備。而發於近者，其毒常淺，無形之可窺，雖甚智勇亦忽於防閑。而發於遲者，其毒常深。
昔者五胡之禍晉室，其起非一朝之故也。探其基而積之，乃在於數百歲之淹緩。國更三世，而歷君者數十。平居常日，不見其有可窺之形，是以一發而莫之能支。夫非無形也，蓋為禍之形常隱於福，為福之形常隱於禍。人見其為今日之禍福而已，不就其所隱而逆窺之。是以於其未發，皆莫睹其昭然之形。此其為禍至於不可勝救之也。先王之世，侯甸要荒，各以其職來貢。故周公朝諸侯於明堂，四國之君立於四門之外，使得與夫備物盛禮之觀，而隱寓其羈縻勿縱之義，甚深遠也。後世之君，幸其衰敝而悅其向服也，因內徙而親之。其事肇於漢之孝宣，漸於世祖，而盛於魏武。或空其國而罷僥塞之警，或籍其兵而為寇敵之捍。夫既去其侮而又役其力，可謂世主之大欲，國家之盛福矣。不知積之既久，而大禍之所伏，一旦洶然若決防水，莫之能遏。晉為不幸而適當之，以其平居常日不睹其昭然之形故也。昔者孝宣乘武帝攘擊匈奴之威，令五單於內爭，始納呼韓邪之朝。元帝時請罷邊備，賴侯應之策，以為：「自孝武攘之漠北，奪其陰山，匈奴失所蔽隱，每過陰山，未嘗不哭其喪亡也。今罷備塞，則示之大利。」元帝雖報謝焉，自是北人亦浸而南顧，漢亦甚悅其來而不之卻也。世祖因匈奴日逐之至，遂建南庭以安納之。稍內居之西河美稷，而其諸部因遂屯守北地、朔方、五原、代郡、雲中、定襄、雁門之七郡。而河西之地，悉為彼有。加徙叛羌，錯置三輔。魏武復大徙武都之氐以實關畿，用禦蜀寇。而匈奴五部，皆居汾晉而近在肘腋矣。於晉之興，大率中原半為敵國。元海，匈奴也，而居晉陽；石勒，羯也，而居上黨；姚氏，羌也，而居扶風；苻氏，氐也，而居臨渭；慕容，鮮卑也，而居昌黎。種族日蕃，其居處飲食皆趨華美；而其逞暴貪悍、樂鬥喜亂之志態，則亦無時而變也。是以元海一倡，而並、雍之眾乘時四起，自長淮之北，無復晉土，而為戰國者幾二百年。所謂發於遲而為毒深者也。雖然，彼之內徙而聽役也，亦迫於制服之威。而其情未嘗不懷土而思返，固甚怨夫中國羈拘而賤侮之也。是以劉猛發憤而反於晉，事雖不濟，而劉氏諸部未嘗一日而忘之也。自魏而上，其間非無明智之主，足以察究微漸，為子孫後世之慮。然皆安其內附，或樂用其力，惟恐其不能鳩合而收役之。雖有失為禍之形，皆不為之深思遠慮，就其所伏而消厭之。由晉而下，自武帝之平一吳會，遍撫天下，固無藉乎夷狄之助矣。茍於此時，有能探其所伏之禍而逆制焉，因其懷返之情，加之恩意以導其行，為之假建名號而廩資之，使各以其種族而還之舊士，彼將樂引輕去而惟恐其後也。然後嚴斥障塞，使截然有內外之限，後雖有警，則無至發於肘腋之間，而被不可勝言之禍矣。雖然，自非明智英果之主為子孫後世之慮，則不能決於有為以救其未發之深禍。彼晉武自平一吳會，方以侈欲形於天下，其能有及於此耶？雖郭欽抗疏，江統著論，其言反復切至，皆恬不為省，方抱虎而熟寐爾。嗟乎！為天下者，無恃其為平日之福，而忽所隱之禍也哉！
