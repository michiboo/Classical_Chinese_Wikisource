
戰必勝、攻必取者，將之良能也。良將之所挾，亦曰智、勇而已。徒智而無勇，則遇勇而挫；徒勇而無智，則遇智而蹶。智足以役勇，勇足以濟智，然後以戰必勝，以攻必取，天下其孰能當之！
昔者楊素之於隋，可謂一代之名將矣。而賀若弼評之，謂其特猛將耳，非所謂謀將也。甚哉！弼之過於自負而輕於議人也。隋自平陳之後，素已為統帥矣。其克敵斬將，攻策為多。既俘陳主，而江湖海岱群盜蜂起，大者數萬，小者數千，而素專閫外之權，轉戰萬里，窮越嶺海，無向不滅。已而突厥犯塞，宗室稱兵，而社稷危矣。素之授鉞專征，其所摧陷者不可勝計，遂靖邊氛，而清內難。然素之兵未嘗小衄，隋功臣無與比肩者，其為烈亦至矣。而弼猶不以謀將處之，特曰猛而已。夫目之以猛，而不許之以謀，蓋所謂徒勇而無智者矣。考素之功烈如此，茍其智之不逮，則凡所以決機取勝者，其誰之謀也？自隋文平一天下，所謂名將者，獨韓擒虎、賀若弼、史萬歲與素耳。擒、弼自平陳之後，不獲立尺寸之效，獨史萬歲從素征討，以驍勇稱。而弼乃以大將自處，而目是三人者皆不能盡其材，亦見其不知量，而務以其私言動世主也。
素之馭戎，嚴整而喜誅。每戰必求士之過失者斬之以令，常至百輩。而先以數百人赴敵陷陣，不能而還卻者悉斬之。復進以數百人，期必陷陣而止。是以士皆必死，前無堅敵。此弼之所以得目之為猛也。嗟乎！素非有忍於士也，以為士之必死者乃所以決生，必生者乃所以決死故也。唐之善於兵者，無若李靖，其為書曰：「畏我者不畏敵，畏敵者不畏我。是以古之名將，十卒而殺其三者，威震於敵國；殺其一者，令行於三軍。」靖豈以卒為不足愛哉？以為殺一而百奮，則奮者可期於勝也；縱一而百惰，則惰者可期於敗也。奮而克敵，與夫惰而為敵所克，則是殺者乃所以生之，愛者乃所以害之也。善為將者，能審乎此，則無惡乎其茍忍也。雖然，在素之術，有足以致勝，未足以為勝之工也。法曰：「兵無選鋒曰北。」詩曰：「元戎十乘，以先啟行。」其啟行者，選鋒之謂也。越王勾踐之伐吳，其為士者數萬，而又有君子六千人。所謂君子者，其選鋒也。素之所使以陷陣者，其選鋒之謂歟。然至有不克而還不免於誅者，疑其非選之特精，而養之素厚之士也。又嘗觀唐太宗之將，未嘗先以其身親搏戰也。必以驍騎、勁旅而經營於其傍，或瞰臨於其高，常若無意於戰。其兵既交，其鬥皆力而未決也，卒然率之而奮，士皆殊死，突貫其敵之陣而出其背，凡所攖者無不摧敗。猶之二人之相搏也，材鈞而力偶，方相持而未決也，卒然一夫起其旁而助之，則夫受助者蔑不勝矣。此法所謂以正合，以奇勝者也。使素之所用以為鋒者，皆精其選，而又量敵之堅脆以遣之，其必足以陷敵，無至乎不克而還又加之誅，而常出於唐太宗之奇。則如弼者，亦何得而妄議矣？
