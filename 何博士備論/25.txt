
據天下之勢，必有所以制天下權。蓋權待勢而立，勢待權而固。有是之勢，而其權不足以固之，則其勢日就傾弱，而天下莫能安強。是以主之於權也，不可一日使之去己而分於人。凡物之去己者猶可收，分者猶可全也。至於權也，一去而不可復收，一分而不可復全。而所據之勢隨之，可不慎哉？
昔者唐之太宗，以神武之略起定禍亂，以王天下，威加四海矣。然所謂固天下之勢，以遺諸子孫者，蓋未立也。於是乎藉兵於府，置將於衛，據關而臨制之。處兵於府，則將無內專之權；處將於衛，則兵無外擅之患。然猶以為未也，乃大誅四夷之侵侮者：破突厥，夷吐渾，平高昌，滅焉耆，皆俘其王，親駕遼左而殘其國。凡此者，非以黷武也，皆所以立權而固天下之勢者也。武後以女主專制，挾唐以令天下圖移神器。天下之人莫不屏息重足，從其制命。彼得天下之權而逆持之，然猶若此，況以順守者哉？
明皇以英果之氣，起平內難，遂襲大統，可謂誼主矣。然狃於承平晏安之久，府衛之制一切廢壞，盡推其權以假邊將。祿山虎視幽薊，橫制千里，而軍中之吏凡三千人。故范陽之變一起，天下大震，徒驅市人以攖其鋒。使微肅宗召號忠義，駕馭豪武，奮不顧身，與之從事，則兩都不復矣。雖能再造王室，然其所賴以收天下者，皆為方鎮矣。天下之權已分於下而不全矣。至於代宗僅夷殘盜，乃瓜裂河朔以輸寇黨，遂相為背腹，世襲不禁。陵夷至於大歷、貞元之間，兩河方鎮日以強肆。而當時之君，畏縮摧抑，常若抱虎包羞，含垢媚嫵不暇，以茍旦暮之無事。而陵犯益至，雖內設禁軍，統以閹尹，然亦不足以待天下之變。故涇師之亂，而神策六軍，召之無一至者，從奉天之幸者四百士耳。及章武之興，天下之為方鎮者五十，縣官賦入止於東南八道而已。而章武乃能振激武烈，期於不赦，排斥眾議而大治之。於是擒劉辟於劍南，執李錡於浙西，縛盧從史於昭義，服王承宗於鎮冀，誅李師道淄青五世之襲，平吳元濟淮西三世之叛，可謂盛烈矣。然其至於後世，益以不振。在內之權而閹尹執之，在外之權而方鎮執之，浸微、浸削而遂至於亡焉。
蓋唐以權奪勢傾而亡天下。然其亡不在乎僖、昭之世，而在乎天寶之載焉。以其喪所以制天下之權者，實兆乎此故也。故其後世之君若章武者，僅能自立，不為之深屈而已。況其非章武者乎？嗟夫！後之為天下者，茍無意於所執之權而為人執之，則視唐可知也矣。
