
古之豪傑，遭天下之變亂，慨然而起，皆有拯民撥亂之志。其兵力威勢，亦足以就功成業者。已而，一旦肝腦屠潰於庸夫、孺子之手，曾不少悟，為天下笑者，何也？怙氣而易人，矜眾而忽禍，卒然而發於心意之所不及故也。
昔者，王莽之盜漢也，而劉氏宗屬誅夷廢錮，救死不暇，幸而存者，皆孱駑不肖、習為佞媚茍生而已。獨伯升憤然有興復絕緒之志，收結輕俠，起以誅莽，雖莽亦深憚之。方其起也，獨舂陵子弟八千人，乃誘合新市、平林數千之兵以助其勢，而光武之師亦倡於宛，是以斬甄阜、梁邱賜，而破嚴尤、陳茂之師。不數月，而眾至十萬，其勢振矣。於是豪傑相與議立漢宗，以從人望，其意固在乎伯升也。而新市、平林憚其威明，且樂更始之懦弛也，遂定策立之，伯升爭之而不得也。已而，伯升拔宛，光武大破尋、邑百萬之眾。更始君臣愈不自安，遂誅伯升。嗟乎！伯升之志固大矣，而其死也，愚夫且及知之，而伯升之不悟也。夫新市、平林之將帥，故群盜耳。方吾之起而借其兵，已而連卻大敵而擁眾十萬者，功在我也。人以其功，而欲崇立之。新市、平林之不樂也，舉而屬之駑弱之更始，則三軍之權不在伯升，而在乎新市、平林矣。權分於人，而又固爭，更始之立，宜其不旋踵而誅矣。昔者，呂后之欲王諸呂也，以問其相王陵、陳平。王陵力爭，而陳平可之。夫王陵之爭，將欲以安漢而摧諸呂也，不知陳平之可者，乃所以安漢而摧諸呂也。伯升所拒更始之立者，王陵之爭也，未所以自安矣。雖然，伯升之心固未嘗忘新市、平林之與更始也。惜其撫機而不知發，而為人發之，此其死而不悟也。
宋義之令軍中曰：「猛如虎，狠如羊，貪如狼，強不可使者，斬之。」其意固在乎項羽也。羽知其意之在我也，是以先發而誅之。使其不先發，即羽亦誅矣。伯升以新市、平林之為附我，是以德之而未忍負之耶，孰若蜀先主之於劉璋、李密之於翟氏也？璋舉全蜀倚先主，先主遂取之，以為鼎足之資。人不非其負璋，而與其得取蜀之機也。密始臣於翟氏，翟自以其才之不逮密也，推而主之。已而，微有間言，密即誅之，其權遂一，而兵以大振。使伯升乘舉宛之威，而又因世祖破尋、邑之勢，勒兵誓師，以戮新市、平林之驕將，而黜更始，則中興之業不在世祖矣。
嗟乎！伯升之不忍者，亦婦人之仁耳。古之求集大事者，常不忍於負人而終為人之所負者，以其相伺之機，間不容發故也。世祖之連兵決戰不及伯升，而深謀至計乃甚過之。蓋伯升類項羽，而世祖類高皇，此所以定天下而復大業也。始伯升之見殺，而世祖馳詣更始，逡巡引過，深自咎謝，不為戚傷。是以更始信而任之，卒至摧王郎、定河北，其資成矣。乃徐正其位號，遂以其兵西加更始而定長安。使其遂形憤怏不平於伯升之禍，則亦並誅而已矣。
