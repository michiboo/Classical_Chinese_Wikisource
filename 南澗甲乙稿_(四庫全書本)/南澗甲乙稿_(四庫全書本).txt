　　欽定四庫全書　　　　集部四
　　南澗甲乙稿　　　　　　別集類三〈宋〉
　　提要
　　〈臣〉等謹案南澗甲乙稿二十二巻宋韓元吉撰元吉字無咎開封雍邱人南渡後流寓信州之上饒集中自署曰潁川不忘本也元吉宋史無傳陳振孫書録解題稱為門下侍郎韓維元孫江西通志則以為韓維之子攷宋史維本傳卒於元符元年而集中繫辭解序雲淳熈戊戌年既六十有一則元吉生時自在徽宗重和元年上距元符元年戊寅凡二十年安得為維之子集中又有髙祖宮師文編序稱紹聖中公謫均州又稱建中靖國以來追復原官與維事蹟一一相合知江西通志為誤當以陳氏為是矣陳氏又稱其初與從兄元龍皆試詞科不利後官至吏部尚書而不詳其事蹟今據其赴信幕詩知初為幕僚據其送連必達序知嘗知建安縣據其謝表狀劄知在外嘗為江東轉運判官兩知婺州又知建寧府在內嘗權中書舍人守大理寺少卿為龍圖閣學士為待制為吏部侍郎中間一使金國兩提舉太平興國宮及為吏部尚書又晉封潁川郡公而歸老於南澗因自號南澗翁併以名集南澗者一在建安城南為鄭氏別業見本集詩序一在廣信溪南見書録解題攷元吉宦於閩中家於江右似乎非建安之南澗當以廣信為是也元吉本文獻世家據其跋尹焞手蹟自稱門人則距程子僅再傳又與朱子最善嘗舉以自代其狀今載集中故其學問淵源頗為醇正其他詩文酬酢者如葉夢得張浚曽幾曽豐陳巖肖龔頥正章甫陳亮陸游趙蕃諸人皆當代勝流故文章矩矱亦具有師承其壻呂祖謙為世通儒其子名淲字仲子者亦清介自持以詩名於宋季葢有由矣朱子語類雲無咎詩做著者儘和平有中原之舊無南方啁哳之音誠定評也集本七十巻又自編其詞為焦尾集一巻文獻通考並著録嵗久散佚今從永樂大典所載總裒為詩賦六巻詞一巻文十五巻統觀全集詩體文格均有歐蘇之遺不在南宋諸人下而湮沒不傳殆不可解然沈晦數百年忽出於世炳然發翰墨之光豈非精神光采終有不可磨滅者故靈物撝訶得以復顯於今歟乾隆四十九年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費墀
