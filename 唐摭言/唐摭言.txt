五代王定保撰。舊本不題其里貫。其序稱王溥爲從翁，則溥之族也。陳振孫書録解題謂定保爲呉融之壻，光化三年進士，喪亂後入湖南。五代史·南漢世家稱定保爲邕管巡官，遭亂不得還，劉隱辟置幕府，至劉龑僣號之時尚在，其所終則不得而詳矣。考定保登第之歳，距朱溫篡唐僅六年。又序中稱溥爲丞相，則是書成於周世宗顯德元年以後，故題唐國號不復作內詞。然定保生於咸通庚寅，至是年八十五矣，是書蓋其暮年所作也。同時南唐鄕貢士何晦亦有唐摭言十五巻，與定保書同名。今晦書未見，而定保書刻於商氏稗海者刪削大半，殊失其眞。此本爲松江宋賓王所録，末有跋語，稱以汪士鋐本校正，較稗海所載特爲完備。近日揚州新刻，即從此本録出。惟是晁公武讀書志稱是書分六十三門，而此本實一百有三門，數目差舛，不應至是，豈商維濬之前已先有刪本耶？是書述有唐一代貢舉之制特詳，多史志所未及。其一切雜事，亦足以覘名場之風氣，驗士習之淳澆，法戒兼陳，可爲永鑒，不似他家雜録但記異聞巳也。據定保自述，蓋聞之陸扆、呉融、李渥、顏蕘、王溥、王渙、盧延讓、楊贊圖、崔籍若等所談云。
