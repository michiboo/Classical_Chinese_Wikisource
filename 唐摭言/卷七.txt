
（不第即貴附）
武德五年，李義琛與弟義琰、従弟上德，三人同舉進士。義琛等隴西人，世居鄴城。國初，草創未定，家素貧乏，與上德同居，事従姑，定省如親焉。隨計至潼關，遇大雪，逆旅不容。有咸陽商人見而憐之，延與同寢處。居數日，雪霽而去。琛等議鬻驢，以一醉酬之；商人竊知，不辭而去。義琛後宰咸陽，召商人，與之抗禮。琛位至刑部侍郎、雍州長史；義琰，相高宗皇帝；上德，司門郎中。
王播少孤貧，嘗客揚州惠昭寺木蘭院，隨僧齋餐。諸僧厭怠，播至，已飯矣。後二紀，播自重位出鎮是邦，因訪舊遊，向之題已皆碧紗幕其上。播繼以二絕句曰：「二十年前此院遊，木蘭花發院新修。而今再到經行處，樹老無花僧白頭。上堂已了各西東，慚愧闍黎飯後鐘。二十年來塵撲面，如今始得碧紗籠。」
鄭朗相公初舉，遇一僧，善氣色，謂公曰：「郎君貴極人臣，然無進士及第之分。若及第，即一生厄塞。」既而狀元及第，賀客盈門，惟此僧不至。及重試，退黜，唁者甚眾，而此僧獨賀，曰：「富貴在裏。」既而竟如其所卜。
李絳，趙郡贊皇人。曾祖貞簡；祖岡，官終襄帥。絳為名相。絳子璋，宣州觀察。楊相公造白檀香亭子初成，會親賓落之。先是璋潛遣人度其廣狹，織一地毯，其日，獻之。及收敗，璋従坐。璋子德璘名過其實，入梁終夕拜。
徐商相公常於中條山萬固寺泉入院讀書。家廟碑云：「隨僧洗缽。」
韋令公昭度少貧窶，常依左街僧錄凈光大師，隨僧齋粥。凈光有人倫之鑒，常器重之。
元和十一年，歲在丙申，李諒公下三十三人皆取寒素。時有詩曰：「元和天子丙申年，三十三人同得仙。袍似爛銀文似錦，相將白日上青天。」
李太尉德裕頗為寒畯開路，及謫官南去，或有詩曰：「八百孤寒齊下淚，一時南望李崖州。」
昭宗皇帝頗為寒畯開路。崔合州榜放，但是子弟，無問文章厚薄，鄰之金瓦，其間屈人不少。孤寒中惟程晏、黃滔擅場之外，其餘以呈試考之，濫得亦不少矣。然如王貞白、張玭詩、趙觀文古風之作，皆臻前輩之閫域者也。
太和中，蘇景胤、張元夫為翰林主人，楊汝士與弟虞卿為漢公，尤為文林表式。故後進相謂曰：「欲入舉場，先問蘇張；蘇張猶可，三楊殺我。」
大中、咸通中，盛傳崔慎由相公嘗寓尺題於知聞。或曰：王凝、裴瓚、舍弟安潛，朝中有無呼字知聞，廳裏絕脫靴賓客。凝，終宣城；瓚，禮部尚書；潛，侍中。
太平王崇、竇賢二家，率以科目為資，足以升沈後進，故科目舉人相謂曰：「未見王竇，徒勞漫走。」
奇章公始舉進士，致琴書於灞滻間，先以所業謁韓文公、皇甫員外。時首造退之，退之他適，第留卷而已。無何，退之訪湜，遇奇章亦及門。二賢見刺，欣然同契，延接詢及所止。對曰：「某方以薄技卜妍醜於崇匠，進退惟命。一囊猶置於國門之外。」二公披卷，卷首有《說樂》一章，未閱其詞，遽曰：「斯高文，且以拍板為什麼？」對曰：「謂之樂句。」二公相顧大喜曰：「斯高文必矣！」公因謀所居。二公沈默良久，曰：「可於客戶坊稅一廟院。」公如所教，造門致謝。二公復誨之曰：「某日可遊青龍寺，薄暮而歸。」二公其日聯鑣至彼，因大署其門曰：「韓愈、皇甫湜同謁幾官先輩。」不過翌日，輦轂名士咸往觀焉。奇章之名由是赫然矣。
論曰：馬不必騏驥，要之善走；浴不必江海，要之去垢。茍華而不實，以比周鼓譽者，不為君子腹誹，鮮矣！」
張燕公知房太尉，獨孤常州知梁補闕，二君子之美，出於李翺。《上楊中丞書》云：「竊以朝廷之士，文行光明，可以為後進所依歸者，不過十人。翺亦常伏其門下，舉其五人則無；無誘勸之心，雖有卓犖奇怪之賢，固不可得而知也。其餘或雖知，欲為薦言於人，復懼人不我信；因人之所不信，復生疑而不信；自信猶且不固，矧曰能人之固是以再往見之，或不如其初；三往復，不如其載。若張燕公之於房太尉，獨孤常州之於梁補闕者，萬不見一人焉！」
李翺《感知己賦序》：「貞元九年，翺始就州序之貢與人事。其九月，執文章一通，謁右補闕梁君。當此時，梁君譽塞天下，屬詞求進士，奉文章走梁君門下者，蓋無虛日。梁君知人之過也，亦既相見，遂於翺有相知之道焉，謂翺得古人之遺風，期翺之名不朽於無窮；許翺以拂試吹噓。翺初謂其面相進也。亦未幸甚。十一月，梁君遘疾而歿，翺漸遊於朋友公卿間，往往皆曰：『吾既籍子姓名於補闕梁君也。』翺乃知其非面進也。當時意謂先進者遇人特達，皆合有此心，亦未謂知己之難得也。梁君歿，於茲五年，翺學聖人經籍教訓文句之為文，將數萬言，愈昔年見梁君之文，弗啻數倍，雖不敢同德於古人，然亦幸無怍於中心。每歲試於禮部，連以文章罷黜，名聲晦昧於時，俗人皆謂之固宜，然後知先進者遇人特達，亦不皆有此心，乃知己之難得也。夫見善而不能知，雖善何為！知而不能譽，則如弗知；譽而不能深，則如勿譽；深而不能久，則如弗深；久而不能終，則如勿久。翺雖不肖，幸辱梁君所知。君為之言於人，豈非譽歟！謂其得古人之遺風，豈非深歟！而逮及終身，豈非久歟！不幸梁君短命遽歿，是以翺未能有成也。其誰將繼梁君之志而成之歟！已焉哉，天之遽喪梁君也！是使予之命久迍邅厄窮也！遂賦知己以自傷。」其言怨而不亂，蓋《小雅》騷人之餘風也。
李元賓曰：「觀有倍年之友朱巨源。」
李華撰《三賢論》（劉齊虛，蕭穎士，元德秀）或曰：「吾讀古人之書，而求古人之賢，未獲。」遐叔謂曰：「無世無賢人，其或世教不至，淪於風波，雖賢不能自辯，況察者未之究爾。鄭衛方奏，正聲間發。極知無味，至文無采。聽者不達，反以為怪譎之音；太師、樂工亦朱顏而止。曼都之姿，雜為憔悴，縕絮蒙蕭艾，美醜夷倫，自以為陋。此二者，既病不自明，復求者亦昏；將割其善惡，在遷政化俗，則賢不肖異貫，而後賢者自明，而察者不惑也。予兄事元魯山而友劉、蕭二功曹：此三賢者，可謂之達矣。」或曰：「願聞三子之略。」遐叔曰：「元之志行當以道紀天下，劉之志行當以中古易今世。元齊愚智，劉感一物不得其政，蕭呼吸折節而獲易元之道。劉之深，蕭之志，及於夫子之門，則達者其流也。然各有病：元病酒，劉病賞物，蕭病貶惡太亟，獎能太重。元奉親孝而樂天知命，以為王者作樂，崇德殷，薦上帝以配祖考，天人之極致也，而辭章不稱，是無樂也。於是作《破陣樂》，詞協商、周之頌；推是而論，則見元之道矣。劉名儒、史官之家，兄弟以學著，用述《詩》、《書》、《禮》、《易》、《春秋》，為古五說，條貫源流，備古今之變；推是而論，則見劉之深矣。蕭以《詩》、《書》為煩，尤罪子長不編年，乃為列傳，後代因之，非典訓也；將正其失，自《春秋》三家之後，非訓齊生，人不錄以序，纘修以迄於今，誌就而歿；推是而論，則見蕭之志矣。元據師保之席，瞻其人□劉，備卿佐之服，居賓友之地；言理亂根源，人倫隱明，參乎元精，而後見其妙。蕭若百煉之鋼，不可屈抑，當廢興去就之際，一死一生之間，而後見其大節；視聽過速，欲人人如我，誌與時多背，常見詬於人中；取其節之舉，足可以為人師矣：學廣而不遍精，其貫穿甚於精者；文方復雅尚之至，嘗以律度百代為任，古之能者往往不至焉。超邁蹈厲，可無知者言也。茂挺父為莒丞，得罪清河張惟一，時佐廉使按成之。茂挺初登科，自洛還莒，道邀車發辭哀乞，惟一涕下，即日舍之，且曰：『蕭贊府生一賢，方資天下風教，吾由是得罪，無憾也！』夫如是，得不謂之孝乎？」或曰：「三子者，各有所與？」遐叔曰：「若太尉房公，可謂名卿矣；每見魯山，即終日嘆息，謂余曰：『見紫芝眉宇，使人名利之心盡矣！』若司業蘇公，可謂賢人矣，每謂當時名士曰：『仆不幸生於衰俗，所不恥者，識元紫芝。』廣平程休士美，端重寡言；河間邢宇深明，操持不茍；宇弟宙次宗，和而不流；南陽張茂之季豐，守道而能斷；趙郡李萼伯高，含大雅之素；萼族子丹叔南，誠莊而文；丹族子惟嶽謀道，沈遠廉靜；梁國喬澤德源，昂昂有古風；宏農楊拯士扶，敏而安道；清河房垂翼明，誌而好古；河東柳識方明，遐曠而才：是皆慕元者也。劉在京□下，常浸疾，房公時臨；扶風聞之，通夕不寐，顧謂賓従曰：『即若不起，無復有神道！』尚書劉公清言；『見皇王之理矣。』殷直清有識，尚恨言理少，未對劉面，常想見其人。河東裴騰士舉，朗邁真直；弟霸士會，峻清不雜；隴西李廙敬叔，堅明沖粹；范陽盧虛舟幼真，質方而清；潁川陳讜言士然，讀而不厭；渤海吳興宗秀長，專靜不渝；潁川陳謙不器，行古人之道；渤海高適達夫，落落有奇節：是皆重劉者也。工部侍郎韋述修國史，推蕭同事；禮中侍郎楊俊掌貢舉，問蕭求人海內，以為德選；汝南邵軫緯卿，有詞學標幹；天水趙驊雲卿，才美行純；陳郡殷寅直清，達於名理；河南源衍秀融，粹而俊澄；會稽孔至惟微，述而好古；河南陸據德鄰，恢恢善於事理；河東柳芳仲敷，該博故事；長樂賈至幼鄰，名重當時；京兆韋收仲成，遠慮而深；南陽張友略維之，履道體仁；友略族弟邈季遐，溫其如玉；中山劉潁士端，疏明簡暢；穎川韓拯佐元，行略而文；樂安孫益盈孺，溫良忠厚；京兆韋建士經，中明外純；潁川陳晉正卿，深於《詩》、《書》；天水尹微之誠，貫百家之言：是皆後於蕭者也。茂挺與趙驊、邵軫洎華最善，天下謂之『蕭、李之交』。殷寅，源衍睦於二交間，不幸元罷魯山，終於陸渾；劉避地逝於安康；蕭歸葬先人，歿於汝南。今復求斯人，有之無之是必有之，而察之未克也。三賢不登尊位，不享下壽，居委順賢，人之達也；不蒙其教，生人之病。余知三賢也深，故言之不怍。」一云：李華復有權、臯、張友略。（出臯墓銘）
顏真卿與陸據、柳芳善。
杜紫微覽趙渭南卷《早秋詩》云：「殘星幾點雁橫塞，長笛一聲人倚樓。」吟味不已，因目嘏為「趙倚樓」。復有《贈嘏詩》曰：「命代風騷將，誰登李杜壇灞陵鯨海動，翰苑鶴天寒。」「今日訪君還有意，三條冰雪借予看。」紫微更《寄張祜》略曰：「睫在眼前長不見，道非身外更何求；誰人得似張公子，千首詩輕萬戶侯！」
貞元中，李元賓、韓愈、李絳、崔群同年進士。先是四君子定交久矣，其遊梁補闕之門；居三歲，肅未之面，而四賢造肅多矣，靡不偕行。肅異之，一日延接，觀等俱以文學為肅所稱，復獎以交遊之道。然肅素有人倫之鑒。觀、愈等既去，復止絳、群，曰：「公等文行相契，他日皆振大名；然二君子位極人臣，勉旃！勉旃！」後二賢果如所卜。
李華著《含元殿賦》，蕭穎士見之，曰：「景福之上，靈光之下。」
白樂天初舉，名未振，以歌詩謁顧況。況謔之曰：「長安百物貴，居大不易。」及讀至《賦得原上草送友人詩》曰：「野火燒不盡，春風吹又生。」況嘆之曰：「有句如此，居天下有甚難！老夫前言戲之耳。」
李太白始自西蜀至京，名未甚振，因以所業贄謁賀知章。知章覽《蜀道難》一篇，揚眉謂之曰：「公非人世之人，可不是太白星精耶！」
蔣凝，江東人，工於八韻，然其形不稱名。隨計途次襄陽，謁徐相商公，疑其假手，因試《峴山懷古》一篇。凝於客次賦成，尤得意。時溫飛卿居幕下，大加稱譽。
論曰：夫求知者，匪言不通；既通者，匪節不合。得之於內，失之於外，萬萬不能移也。所以越石父免於羈束，未旋踵而責以非禮，善窺其合而已矣。其有屬辭敘事，言雖訐□，知之者不其咎歟茍異於是，其如險詖何！
