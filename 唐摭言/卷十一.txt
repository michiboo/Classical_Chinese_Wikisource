

劉軻，慕孟軻為文，故以名焉。少為僧，止於豫章高安縣南果園；復求黃老之術，隱於廬山；既而進士登第。文章與韓、柳齊名。
張策，同文子也，自小従學浮圖，法號藏機，粲名內道場為大德。廣明庚子之亂，趙少師崇主文，策謂時事更變，求就貢籍，崇庭譴之；策不得已，復興博學宏辭，崇職受天官，復黜之，仍顯揚其過。策後為梁太祖従事。天祐中，在翰林，太祖頗奇之，為謀府。策極力媒孽，崇竟罹冤酷。
襄陽詩人孟浩然，開元中頗為王右丞所知。句有「微雲淡河漢，疏雨滴梧桐」者，右丞吟詠之，常擊節不已。維待詔金鑾殿，一旦，召之商較《風》、《雅》，忽遇上幸維所，浩然錯愕伏床下，維不敢隱，因之奏聞。上欣然曰：「朕素聞其人。」因得詔見。上曰：「卿將得詩來耶！」浩然奏曰：「臣偶不賫所業。」上即命吟。浩然奉詔，拜舞念詩曰：「此闕休上書，南山歸臥廬；不才明主棄，多病故人疏。」上聞之憮然曰：「朕未曾棄人，自是卿不求進，奈何反有此作！」因命放歸南山。終身不仕。
賈島、字閬仙。元和中，元白尚輕淺，島獨變格入僻，以矯浮艷；雖行坐寢食，吟味不輟。嘗跨驢張蓋，橫截天衢，時秋風正厲，黃葉可帚。島忽吟曰：「落葉滿長安」，誌重其沖口直致，求之一聯，杳不可得，不知身之所従也。因之唐突大京兆劉棲楚，被系一夕而釋之。又嘗遇武宗皇帝於定水精舍，島尤肆侮，上訝之。他日有中旨令與一官，謫去乃受長江縣尉，稍遷普州司倉而卒。
開成中，溫庭筠才名籍甚；然罕拘細行，以文為貨，識者鄙之。無何，執政間復有惡奏庭筠攪擾場屋，黜隨州縣尉。時中書舍人裴坦當制，忸泥含毫久之。時有老吏在側，因訊之升黜，對曰：「舍人合為責辭，何者入策進士，與望州長馬一齊資。」坦釋然，故有澤畔長沙之比。庭筠之任，文士詩人爭為辭送，惟紀唐夫得其尤。詩曰：「何事明時泣玉頻，長安不見杏園春；鳳皇詔下雖沾命，鸚鵡才高卻累身！且飲綠醽銷積恨，莫辭黃綬拂行塵；方城若比長沙遠，猶隔千山與萬津。」
張祜，元和、長慶中，深為令狐文公所知。公鎮天平日，自草薦表，令以新舊格詩三百篇表進。獻辭略曰：「凡制五言，苞含六義，近多放誕，靡有宗師。前件人久在江湖，早工篇什，研機甚苦，搜象頗深，輩流所推，風格罕及。」雲雲。謹令錄新舊格詩三百首，自光順門進獻，望請宣付中書門下。祜至京師，方屬元江夏偃仰內庭，上因召問祜之辭藻上下，稹對曰：「張祜雕蟲小巧，壯夫恥而不為者，或獎激之，恐變陛下風教。」上頷之，由是寂寞而歸。祜以詩自悼，略曰：「賀知章口徒勞說，孟浩然身更不疑。」
長沙日試萬言王璘，辭學富贍，非積學所致。崔詹事廉問，特表薦之於朝。先是試之於使院，璘請書史十人，皆給硯，璘縝絺捫腹，往來口授，十吏筆不停輟。首題《黃河賦》三千字，數刻而成；復為《鳥散余花落詩》二十首，援毫而就。時忽風雨暴至，數幅為回飈所卷，泥滓沾漬，不勝舒捲。璘曰：「勿取，但將紙來！」復縱筆一揮，斯須復十餘篇矣。時未亭午，已構七千餘言。詹事傳語試官曰：萬言不在試限，請屈來飲酒。《黃河賦》復有僻字百餘，請璘對眾朗宣，旁若無人。至京師時，路庶人方當鈞軸，遣一介召之。璘意在沽激，曰：「請俟見帝。」巖聞之大怒，亟命奏廢萬言科。璘杖策而歸，放曠於杯酒間，雖屠沽無間然矣。
楊知至，會昌五年王僕射重奏五人：源重、楊和至、楊嚴、鄭樸、竇緘，奉敕特放楊嚴，其餘四人皆落。知至鹹恩自吊詩曰：「由來梁燕與冥鴻，不合翩翾向碧空。寒谷謾隨鄒氏律，長天獨遇宋都風。當時泣玉情雖異，他日銜環事亦同。二月春光花淡蕩，無因得醉杏園中。」
張汶，會昌五年陳商下狀元及第，翰林覆落濆等八人，趙渭南貽濆詩曰：「莫向春風訴酒杯，謫仙真個是仙才。猶堪與世為祥瑞，曾到蓬山頂上來。」
裴垍舉宏辭，崔樞考之落第。及垍為宰相，擢樞為禮部，笑謂樞曰：「聊以報德也。」
賈泳父翛有義聲，泳落拓不拘細碎，常佐武臣倅晉州。昭宗幸蜀，三榜裴公，時為前主客員外，客遊至郡，泳接之傲睨。公嘗簪笏造泳，泳戎裝一揖曰：「主公尚書邀放鷂子，勿怪如此！」倥傯而退，贄頗銜之。後公三主文柄，泳兩舉為公所黜；既而謂門人曰：「賈泳潦倒可哀，吾當報之以德。」遂放及第。
宋人許晝，閩人黃遘，遘嘗宰滑州衛南，與晝聲跡不疏。光化三年，二人俱近事，遘謗晝嘗笞背矣。晝性卞急，時內翰吳融侍郎，西銓獨孤損侍郎，皆盡知己，一旦晝造二君子自辯，因袒而視之。二公皆掩袂而入。晝、遘其年俱落。
光化中，蘇拯與鄉人陳滌同處。拯與考功蘇郎中璞初敘宗黨，璞故奉常滌之子也。拯既執贄，尋以啟事溫卷，因請陳滌緘封，滌遂誤書己名，璞得之大怒。拯聞之，蒼黃復致書謝過。吳子華聞之曰：「此書應更歡也。」
文德中，劉子長出鎮浙西，行次江西；時陸威侍郎猶為郎吏，亦寓於此。進士褚載緘二軸投謁，誤以子長之卷面贄於威；威覽之，連有數字犯威家諱，威因拱而矍然。載錯愕白以大誤，尋以長箋致謝，略曰：「曹興之圖畫雖精，終慚誤筆；殷浩之兢持太過，翻達空函。」
李義山師令狐文公。大中中，趙公在內廷，重陽日義山謁不見，因以一篇紀於屏風而去。詩曰「曾共山公把酒卮，霜天白菊正離披。十餘泉下無消息，九日樽前有所思。莫學漢臣栽苜蓿。還同楚客詠江蘺，郎君官貴施行馬，東閣無因更重窺。」
張曙、崔昭緯，中和初西川同舉，相與詣日者問命。時曙自恃才句籍然，人皆呼為「將來狀元」，崔亦分居其下。無何，日者殊不顧曙，目崔曰：「將來萬全高第。」曙有慍色。日者曰：「郎君亦及第，然須待崔家郎君拜相，當於此時過堂。」既而曙果以慘恤不終場，昭緯其年首冠。曙以篇什刺之曰：「千里江山陪驥尾，五更風水失龍鱗。昨夜浣花溪上雨，緣楊芳草屬何人？」崔甚不平。會夜飲，崔以巨觥飲張，張推辭再三，崔曰：「但吃，卻待我作宰相與你取狀頭。」張拂衣而去，因之大不葉。後七年，崔自內廷大拜，張後於三榜裴公下及第，果於崔公下過堂。
崔玨佐大魏公幕，與副車袁充常侍不葉，公俱薦之於朝。崔拜蕓閣讎校，縱舟江滸。會有客以絲桐詣公，公善之，而欲振其名；命以乘馬迎玨，共賞絕藝。玨應召而至，公眾容為客請一篇，玨方懷怫鬱。因此發泄所蓄。詩曰：「七條弦上五音寒，此藝知音自古難，惟有河南房次律，始終留得董亭蘭。」公大慚恚。
張楚《與達奚侍郎書》：「公橫海殊量，幹霄偉材，郁為能賢，特負公望，雄筆麗藻，獨步當時，峻節清心，高邁流俗。其為禦史也，則察視臧否，糾遏奸邪。其任郎官也，則彌綸舊章，發揮清議。其拜舍人也，則專掌綸綍。翺翔掖垣。其遷侍郎也，則綜核才名，規模禮物。良由心照明鏡，手掘純鉤，龍門少登，鵬翼孤運；猶且廉能下士，貴不易交。頃辱音書，恍若會面，眷顧之重，宿昔不渝；執玩徘徊，緘藏反復，《伐木》之詩重作，《采葵》之詠再興，何慰如之！幸甚，幸甚！仆誠鄙陋，素乏異能，直守愚忠，每存然諾。背憎噂沓，少小不為；蘧除戚施，平生所恥。故得従遊君子，廁跡周行，歡會之間，常多企慕；聊因翰墨，輒寫芻蕘。公往在臨淄，請仆為曹掾，喜奉顏色，得接徽猷。美景良辰，必然邀賞；鬥酒臠肉，何曾暫忘！分若芝蘭，堅逾膠漆。時範、穆二子，俱在屬城，仆濫同人，見稱四友。嘗因醉後，遂論晚慕官資，眾識許公榮陽，勃然不顧，公誠相期於下郡，鹹及為榮，誌氣之間，懸殊久矣。今範郎中永逝，穆司直尋殂，惟仆尚存，得觀榮貴。此疇昔之情一也。尋應制舉，同赴洛陽，時是春寒，正值雨雪，俱乘款段，莫不艱辛；朝則齊鑣，夜還連榻，行邁靡靡，中心搖搖；及次新鄉，同為口號。公先曰：『太行松雪，映出青天。』仆答曰：『洪水煙波，半含春色。』向將百對，盡在一時，發則須酬，遲便有罰，並無所屈，斯可為歡。此疇昔之情二也。初到都下，同止客坊，早已酸寒，復加屯躓。屬公家豎逃逸，竊藏無遺；賴仆僑裝未空，同爨斯在。殆過時月，以盡有無，巷雖如窮，坐客常滿；還復嘲謔，頗展歡娛。公詠仆以衣袖障塵，仆詠公以漿粥和酒；復有憨嫗，提攜破筐，頻來帚除，共為笑弄。此疇昔之情三也。公授鄭縣，歸迎板輿；仆已罷官，時為貧士。於焉貫酒，猶出荒郊，候得軒車，便成野酌。留連數日，款曲襟懷；旋愴分離，遠行追送，他鄉旅寓，摻袂淒然；雖限山川，常懷夢想。此疇昔之情四也。公在畿甸，仆尉長安，多陪府庭，是稱聯吏，數遊魏十四華館，頻詣武七芳筵。婉孌心期，綢繆宴語，應接無暇，取與非他。車公若無悒然不樂，黃生未見鄙吝偏形。此疇昔之情五也。公遷侍禦，仆忝起居，執法記言，連行供奉，舉目相見，為歡益深。煥爛玉除之前，馥郁香爐之下；仰戴空極，盡睹朝儀；若在鈞天，如臨元圃。此疇昔之情六也。仆轉郎署，先在祠曹，公自臺端，俯臨禮部，昔稱同舍，今則同廳。退朝每得陪行，就食尋常接坐；攀由鴻鵠，倚是蒹葭。咫尺餘光，環回末職，官連兩載，事等一家。此疇昔之情七也。復考進士文策，同就侍郎廳房，信宿重闕，差池接席，掎摭之務，仰止彌高。於時賢郎幼年辭翰，公以本司恐謗，不議祁奚。仆聞善必驚，是敬王粲；驟請座主，超升甲科，今果飛騰，已遷京縣。雖雲報國，亦忝知人。此疇昔之情八也。凡人有一於此，猶有可論，況仆周旋若斯，足成深契。所以具申前好，用呈寸心；非欲稱揚，故為繁冗。今公全德之際，願交者多，昔公未達之前，欲相知者少。於多甚易，在少誠難；則公居甚易之時，下走處誠難之日，本以義分相許，明非勢利相趨，早為相國所知，累遷官守。其在銓管也，用仆為京兆掾。其在臺衡也，用仆為尚書郎。隻字片言，曾蒙激賞；連讒被謗，備與辯明；察於危難之情，知在明教之地。後緣疏惰，自取播遷；顧三省而多慚，甘一黜而何贖！歷司馬長史，再佐任治中；萬里山川，七周星歲；従閩適越，染瘴纏屙；比先支離，更加枯槁；盡作頒鬢，難為壯心；常情尚有咨嗟，故舊能無嘆息！非辭坎壈，但愧揶揄。遍觀昔人沈淪，多因推薦，其有超然卻貴，自達十不二三。以管仲之賢，須逢鮑叔；以陳平之智，須遇無知；以諸葛之才，見稱徐庶；以禰衡之俊，見藉孔融：如此之流，不可稱數。其於樗散，必待吹噓，如公顧眄生光，剪拂增價，豈忘朽株之事，而輕連茹之辭乎！即有言而莫従，未有不言而自致。世稱王陽在位，貢禹彈冠，彼亦何哉非敢望也！復恐傍人疏間，貝錦成章，仆既無負於他人，人豈有嫌於仆愚之竊料，當謂不然；彼欲加諸，復難重爾！嘗試大抵如之，或在蒼黃，或於疑似，都由聽授不至分明，便起猜嫌，俄成亹隙。廉藺獨能生覺，蕭、朱杳不深知；備出時談，可為殷鑒。且今之従政，必也擇人，若非文儒，只應吏道。仆於藻翰，留意則下筆成章；仆於幹蠱，專精則操刀必割；歷官一十五任，入事三十餘年。夫琢玉為器者，尚掩微瑕；僝木為輪者，猶藏小節；仆縱有短，身還有長。至如高班要津，聽望已久；小郡偏州，常才為之。嗟乎，不與其間，益用惆悵！要欲知其某郡太守，以示子孫；未知生涯幾何，竟當遂否天不可問，人慾奚為！然則同時郎官及余親故，自仆貶黜之後，亡者三十餘人，皆負聲華，豈無知己，不與年壽！相次歿於泉扃。有若範宣城等，就中深密，最與追従，亦思題篇，匪期即夕，索然皆盡，非慟而誰！不奈吾儕多従鬼錄，獨求榮進，實愧無厭，向前借譽，於公是謬。自頃探釋氏苦空之說，覽莊生齊物之言，寵辱何殊，喜慍無別。希求速進者，未必以前有；永甘棄廢者，未必以後無。倚伏難知，吉兇何定！朝榮暮落，始富終貧。範卷簀而後榮，鄧賜錢而餓死；當黥而貴，折臂猶亨；翻覆何定！波瀾飄飄，風雨任運推轉，何必越性幹祈，但以鄴城最當官路。使命來往，賓客縱橫，馬少憩鞍，人當倒屣；俸祿供幣，蓋不足雲，筋力漸衰，故難堪也。儻少乖阻，即起憾辭，誠兼濟之義存，若屢空而理在；加以物務牽率，形役徒勞；幸有田園在於河內，控帶泉石，交映林亭，密爾太行，尤豐藥物；素書數千卷，足覽古今；子侄五六人，薄閑詩賦。兼令佐酒，何處生愁更引圍棋，別成招隱。風來北牖，月出東岑；往往觀魚，時時夢蝶；惟開一徑，懶問四鄰；潘嶽於是閑棲，梁疏由其罷嘆，行將謝病，自此歸耕。倘不遂微誠，明神是殛！遠陳本末之事，庶體行藏之心。秋中漸涼，惟納休謐！出處方異，會合無期，願以加餐，匪惟長憶。不具。張楚白。」
任華戇《直上嚴大夫箋》：「逸人姓任名華，是曾作蕓省校書郎者，輒敢長揖，俄三尺之童，奉箋於禦史大夫嚴公麾下：仆隱居巖壑，積有歲年，銷宦情於浮雲，擲世事於流水。今者輟魚釣，詣旌麾，非求榮、非求利。昨遷拜中憲，臺閣生風，甚善，甚善！華竊有所怪，請試言之。何者華自去冬拜謁，偏承眷顧，幸辱以文章見許，以補袞相期，眾君子聞之當仁矣。華請陪李太僕詣闕庭，公乃謂太僕曰：『任子文辭，可以卓絕，負冤已久，何不奏與太僕丞』華也不才，皆非所望；然公之相待，何前緊而後慢若是耶豈華才減於前日，而公之恩遇薄於茲辰。退思伏念，良增嘆惋耳！況華嘗以三數賦筆奉呈於公。展手劄雲：『足下文格由來高妙，今所寄者尤更新奇。』公言之次，敢忘推薦，朝廷方以振舉遺滯為務，在中丞今日，得非公言之次乎當公言之次，曾不聞以片言見及公其意者，豈欲棄前日之信乎華本野人，嘗思漁釣，尋常杖策，歸乎舊山，非有機心，致斯扣擊但以今之後進，鹹屬望於公，公其留意焉！不然，後進何望矣！任華頓首。」
華《與京尹杜中丞書》：「中丞閣下：仆常以為受人恩不易。何以言之昔辟陽侯欲與朱建相知，建不與相見；無何，建母喪家貧，假借服具，而辟陽侯乃奉百金往稅焉。及辟陽侯遭讒而竟獲免者，建之力也。其後淮南王以諸呂之故誅辟陽侯，而建以曾往來，亦受其禍。是知相知之道，乃是禍福存立之門，固不易耳。仆非求名，非求媚，是將觀公俯仰，窺以淺深，何也公若帶驕貴之色，移夙昔之眷，自謂威足陵物，不能禮接於人，則公之淺深，於是見矣。公若務於招延，不隔卑賤，念半面之曩日，回青眼於片時；則公之厚德，未易量也。惟執事少留意焉！且君子成人之美，仆忝士君子之末，豈不敢成公之美事乎！是將投公藥石之言，療公膏肓之疾，未知雅意欲聞之乎必欲聞之，則當先之以卑辭，中之以喜色，則膏肓之疾，不勞扁鵲而自愈矣。公其喜聽之！何者當今天下，有譏諫之士，鹹皆不減於先侍郎矣。然失在於倨，闕在於怒，且《易》曰：『謙謙君子，卑以自牧。』復語曰：『君子之道，忠恕而已矣。』公之頃者，似不務此道，非恐乖於君子，亦應招怒於時人；禍患之機，怨讎之府，豈在利劍相擊，拔戟相撞；其亦在於辭色相幹，拜揖失節。則潘安仁以孫秀獲罪，嵇叔夜為鐘會所圖，古來此類，蓋非一也。公所明知之，又安可不以為深誡乎必能遇士則誡於倨，撫下則宏以恕，是可以長守富貴，而無憂危，公成人之美在此而已矣。念之哉！任華一野客耳，用華言亦惟命，不用華言亦惟命，明日當拂衣而去矣，不知其他。」
華《與庾中丞書》：「中丞閣下：公久在西掖，聲華滿路，一到京輦，嘗以孤介自處，終不能結金張之援，過衛霍之廬；茍或見招，輒以辭避；所以然者，以朱建自試。一昨不意執事猥以文章見知，特於名公大臣，曲垂翦拂，由是以公為知己矣。亦嘗造詣門館，公相待甚厚，談笑怡如；仆由是益知公懿德宏遠，必能永保貞吉，而與人有終始之分。不然，何乃前日輒不自料而有祈丐於公哉若道不合，雖以王侯之貴，親禦車相迎，或以千金為壽，仆終不顧；況肯策款段、崎嶇傍人門庭，開強言乎！矧仆所求不多，公乃曰：『亦不易致，即當分減。』然必若易致，則已自致矣，安能煩於公且凡有濟物之心，必能輟於己，方可以成濟之道。公乃曰分減，豈輟己之義哉況自蒙見許，已過旬日，客舍傾聽，寂寥無聲，公豈事繁遺忘耶當不至遺忘。以為閑事耶今明公位高望重，又居四方之地，若輕於信而薄於義，則四方無所取。惟公留意耳！任華頓首。」
華《告辭京尹賈大夫書》：「大夫閣下：昔侯嬴邀信陵君車騎過屠門，而信陵為之執綏，此豈辱公子耶乃所以成公子名耳！王生命廷尉結襪，廷尉俯僂従命無難色，此豈辱廷尉乎亦以成廷尉之名耳！仆所邀明公枉車過陋巷者，豈徒欲成君子之名而已哉竊見天下有識之士，品藻當世人物，或以君子之才望，美則美也，猶有所闕焉；其所闕者在於恃才傲物耳。仆感君國士之遇，故以國士報君；其所以報者，欲澆君恃才傲物之過，而補君之闕。宜其允迪忠告，惠然來思；而乃躊躇數日不我顧，意者，恥従賣醪博徒遊者乎觀君似欲以富貴驕仆，乃不知仆欲以貧賤驕君，君何見之晚耶！抑又聞昔有躄者，恥為平原君家美人所笑，乃詣平原君，請笑者頭，平原君雖許之，終所不忍。居無何，賓客別去過半，君怪之，有一客對曰：『以君不殺笑躄者，謂君為愛色而賤士。』平原君大驚悔過，即日斬美人頭，造躄門者謝焉。賓客由是復來。今君猶惜馬蹄不顧我，況有請美人頭者，豈復得哉！仆亦恐君之門客於是乎解體，仆即解體者也。請従此辭。任華頓首。」
崔國輔《上何都督履光書》：「崔國輔謹上書於都督何公節下：昨有自府庭而退者，雲君公垂責以為怠於奉上之禮，死罪，死罪！竊聞禮不妄說人，為近佞媚也；不好狎，自全仁義也。故教訓正俗，非禮不備；君臣上下，非禮勿定；宦學事師，非禮勿親。所以君子恭敬撙節退讓以明禮，修身踐言合道以成禮。今人無禮，多涉於佞媚，不全於仁義；故以難進而易退，孜孜善行者為失禮，悲夫！古人有禮者則貴，今之有禮者則賤；雖然，君子終身不棄禮為茍容。《詩雲》：『風雨如晦，雞鳴不已。』言善人不拘俗也。國輔常見君公有謀贊之能，明恤之量，敢以大雅之道，而事君公，殊不知君公凡徒見待。君公聞叔向乎聞張良乎夫叔向者不能言，退然不勝衣，為晉國之望；張良婦人也，而懦次之華，宜君公不禮。蕭、曹為刀筆吏，碌碌無奇節；百里奚在虞而虞亡，在秦而秦霸；屈原之忠貞逐於楚，張儀之利口鞭於梁；皆士之屯蒙，莫能自異。仆今日復何言哉！」
朱灣《別湖州崔使君書》：「灣聞蓬萊之山，藏杳冥之中行可到。貴人之門，無媒而通不可到；驪龍之珠，潛於瀇滉之中或可識；貴人之顏，無因而前不可識。某自假道路問津主人，一身孤雲，兩度圓月；凡載請執事，三趨戟門。門人謂某曰：『子私來耶公來耶』若言公，小子實非公；若言私，公庭無私，不得入。以茲交戰仿徨於今，信知庭之與堂，不啻千里；況寄食漂母，夜眠漁舟；門如龍而難登，食如玉而難得。得如玉之粟，登如龍之門，如龍之門轉深，如玉之粟轉貴；實無機心，翻成機事。漢陰丈人聞之，豈不大笑！屬谿上風便，囊中金貧，望《甘棠》而嘆，自引分而退。」
論曰：夫子口無擇言，身無擇行。言之遜，人不以為諂；言之危，人不以為訐。蓋言與行契，行由言立；故生人以來，未有如丘之聖者！儒有用言幹進，幾乎！若乃交道匪終，得言紀之者，時則有其人矣。
