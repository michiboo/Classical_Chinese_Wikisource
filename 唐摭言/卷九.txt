

張峴妻，顏蕘舍人猶女。峴有樊表兄者，來自江之南，告峴請叩蕘求宰字。峴許之，而蕘久不應，樊謂誑己，中心銜之頗切。一旦，謂峴曰：「弟卷軸不鄙惡劄，可以佐弟。」峴欣然以十餘軸授之，皆要切卷子，延引逼試，每軸頭為劄三兩紙而授之，峴鬱悒而已。
房珝，河南人，太尉之孫，咸通四年垂成而敗。先是名第定矣，無何寫錄之際，仰泥落擊翻硯瓦，汗試紙，珝以中表重地，只薦珝一人，主司不獲已須應之；珝既臨曙，更請叩副試，主司不諾，遂罷。
李廷璧乾符中試夜，於鋪內偶獲襖子半臂一對，廷璧起取衣之。同鋪賞之曰：「此得非神授！」逡巡有一人擒捉，大呼云：「捉得偷衣賊也！」
華京，建州人也，極有賦名。向遊大梁，嘗預公宴。因與監軍使面熟。及至京師，時已登科，與同年連鑣而行，逢其人於通衢，馬上相揖，因之謗議喧然。後頗至沈棄，終太學博士。
劉纂者，高州劉舍人蛻之子也，嗣為文亦不惡。乾寧中寒棲京師，偶與一醫工為鄰，纂待之甚至，往往假貸於其人，其人即上樞吳開府門徒。嗣薛王為大京兆，醫工因為知柔診脈，従容之際，言纂之窮且屈，知柔甚領覽。會試官以解送等第稟於知柔，知柔謂纂是開府門人來囑，斯必開府之意也，非解元不可。由是以纂居首送，纂亦不知其由。自是纂落數舉，方悟。萬計莫能雪之。
裴筠婚蕭楚公女，言定未幾，便擢進士。羅隱以一絕刺之，略曰：「細看月輪還有意，信知青桂近嫦娥。」
楊篆員外，乾符中佐永寧劉丞相淮南幕，因遊江失足墜水，待遣人歸宅取衣，久之而不至。公聞之，命以衣授篆。少頃衣至，甚華靡，問之，乃護戎所賜。公聞之無言。後除起居舍人，為同列譖，改授駕部員外郎，由是一生坎坷。
邵安石，連州人也。高湘侍郎南遷歸闕，途次連江，安石以所業投獻遇知，遂挈至輦下。湘主文，安石擢第，詩人章碣，《賦東都望幸刺》詩曰：「懶修珠翠上高臺，眉月連娟恨不開；縱使東巡也無益，君王自領美人來。」
鄭隱者，其先閩人，徙居循陽，因而耕焉。少為律賦，辭格固尋常。咸康末，小魏公沆自闕下黜州佐，於時循人稀可與言者；隱贄謁之，沆一見甚慰意，自是日與之遊。隱年少懶於事，因傲循官寮，由是犯眾怒，故責其逋租，系之非所。沆聞大怒，以錢代隱輸官，復延之上席。未幾，沆以普恩還京，命隱偕行。隱稟性趑趄，沆之門吏家僕靡不惡之，往往呼為「乞索兒」，沆待之如一。行次江陵，隱狎遊多不館宿，左右爭告，沆召隱微辯，隱以實對，沆又資以財帛，左右尤不測也。行至商顏，詔沆知貢舉。時在京骨肉，聞沆攜隱，皆以書止之；沆不能舍，遂令就策試，然與諸親約止於此耳。暨榜除之夕，沆巡廊自呼隱者三四，矍然頓氣而言曰：「鄭隱，崔沆不與了，卻更有何人肯與之！」一舉及第。然隱遠人，素無關外名，足不跡先達之門，既及第而益孤。上過關宴，策蹇出京，磐桓淮浙間，中和末，鄭續鎮南海，辟為従事，諸同舍皆以無素知，聞隱自謂有科第誌，無復答。既赴辟，同舍皆不睦，續不得已，致隱於外邑。居歲餘，又不為宰君所禮。會續欲貢士，以幕內無名人，迎隱屍之；其宰君謂隱恨且久，仇之必矣。遂於餞送筵置鴆，隱大醉，吐血而卒。
崔元翰，為楊崖州炎所知，欲奏補闕，懇曰：「願進士。」由此獨步場中，然不曉呈試，先求題目為地。崔敖知之，旭日都堂始開，盛氣白侍郎曰：「白雲起封中賦，敖請退。」主司於簾中卒愕換之，是歲二崔俱捷。
許孟容進士及第，學究登科，時號「錦褑子上著莎衣」。蔡京與孟容同。
論曰：古人舉事之所難者，大則赴湯火，次則臨深履薄；李少卿又曰「操空拳，冒白刃」，聞者靡不膽寒發豎，永為子孫之戒。噫，危矣！彼之得因我也；失亦因我也；殊不知三百年來，科第之設，草澤望之起家，簪紱望之繼世；孤寒失之，其族餒矣；世祿失之，其族絕矣；愧彼為裘之義，靦乎析薪之喻，方之湯、火、深、薄，空拳、冒刃，危在彼矣。是知瓜李之嫌，薏苡之謗，斯不可忘。若邵、鄭二子，單進求名之志先其類，雖順阪之勢可惜，而揠苗之戒難忘。名既靡揚，得之不求。崔公脅制，仁者所不為也。許，蔡二公所取者，道也；非為名也。莎錦之譬，謔浪而已。
韋保乂，咸通中以兄在相位，應舉不得，特敕賜及第。擢入內庭。
永寧劉相鄴，字漢藩，咸通中自長春宮判官，召入內庭，特敕賜及第。中外賀緘極眾，惟鄆州李尚書種一章最著，乃福建韋尚書岫之辭也。於是韋佐鄆幕，略曰：「用敕代榜，由官入名；仰溫樹之煙，何人折桂？泝甘泉之水，獨我登龍。禁門而便是龍門，聖主而永為座主。」又曰：「三十浮名，每年皆有；九重知己，曠代所無。」相國深所慊郁，蓋指斥太中的也。
杜升，父宣猷終宛陵，升有詞藻，廣明歲，蘇導給事刺劍州，升為軍倅；駕幸西蜀，例得召見，特敕賜緋導入內。韋中令自翰長拜主文，升時已拜小諫，抗表乞就試，従之。登第數日，有敕復前官，並服色。議者榮之。
秦韜玉，出入大閹田令孜之門。車駕幸蜀，韜玉已拜丞郎，判鹺；及小歸公主文，韜玉準敕放及第，仍編入其年榜中。韜玉置書謝新人呼「同年」，略曰：「三條燭下，雖阻文闈，數仞墻邊，幸同恩地。」
王彥昌，太原人，家世簪冕，推於鼎甲。廣明歲，駕幸西蜀，恩賜及第，後為嗣薛王知柔判官。昭宗幸石門，時宰臣與學士不及隨駕，知柔以京尹判鹺，權中書，事屬近輔，表章繼至，切於批答。知柔以彥昌名聞，遂命權知學士，居半載，出拜京尹。又左常侍、大理卿，為本寺人吏所累，南遷。
乾寧中，駕幸三峰。殷文圭者，攜梁王表薦及第，仍列於榜內。時楊令公鎮維揚，奄有宣浙，楊汴榛梗久矣。文圭家池州之青陽，辭親間道至行在，無何隨榜為吏部侍郎裴樞宣諭判官，至大梁以身事叩梁王，王乃上表薦之。文圭復擬飾非，遍投啟事於公卿間，略曰：「於菟獵食，非求尺璧之珍；鶢鶋避風，不望洪鐘之樂。」既擢第，由宋汴馳過，俄為多言者所發；梁王大怒，亟遣追捕，已不及矣。然是屢言措大率皆負心，常以文圭為證，白馬之誅，靡不由此也。
何澤，韶陽曲江人也。父鼎，容管經略，有文稱。澤乾寧中，隨計至三峰行在，永樂崔公，即澤之同年丈人也；聞澤來舉，乃以一絕振之曰：「四十九年前及第，同年惟有老夫存；今日殷勤訪我子，穩將髻鬣上龍門。」時主文與奪未分，又會相庭有所阻，因之敗於垂成。後漂泊關外。梁太祖受禪，澤假廣南幕職入貢，敕賜及第。
於梲舊名韜玉，長與相國兄子，貴主視之如己子，莫不委之家政，往往與於關節，由是眾議喧然。廣明初，崔厚侍郎榜，貴主力取鼎甲；榜除之夕，為設庭燎，仍為宴具，以候同年展敬。選內人美少者十餘輩，執燭跨乘列於長興西門。既而將入辯色，有朱衣吏馳報曰：「鬍子郎君未及第。」諸炬應聲擲之於地。巢寇難後，於川中及第，依棲田令孜矣。或曰，梲及第非令孜力，後依其門耳。
高鍇侍郎第一榜，裴思謙以仇中尉關節取狀頭，鍇庭譴之，思謙回顧厲聲曰：「明年打脊取狀頭。」明年，鍇戒門下不得受書題，思謙自懷士良一緘入貢院；既而易以紫衣，趨至鍇下白鍇曰：「軍容有狀，薦裴思謙秀才。」鍇不得已，遂接之。書中與思謙求巍峨，鍇曰：「狀元已有人，此外可副軍容意旨。」思謙曰：「卑吏面奉軍容處分，裴秀才非狀元，請侍郎不放。」鍇俛首良久曰：「然則略要見裴學士。」思謙曰：「卑吏便是。」思謙詞貌堂堂，鍇見之改容，不得已遂禮之矣。
黃郁，三衢人，早遊田令改門，擢進士第，歷正郎金紫。李端，曲江人，亦受知於令孜，擢進士第，又為令孜賓佐，俱為孔魯公所嫌。文德中，與郁俱陷刑網。
沈雲翔，亞之弟也。
林繕，改名絢，閩人。光化中守太常博士。
鄭玘、劉業、唐珣、吳商叟。
秦韜玉，京兆人，父為左軍軍將。韜玉有詞藻，亦工長短歌，有貴公子行曰：「階前莎毯綠不捲，銀龜噴香挽不斷，亂花織錦柳撚線，妝點池臺畫屏展。主人功業傳國初，六親聯絡馳朝車，鬥雞走狗家世事，抱來皆佩黃金魚。卻笑書生把書卷，學得顏回忍饑面。」然慕柏耆為人，至於躁進，駕幸西蜀，為田令孜擢用；未期歲，官至丞郎，判鹽鐵，特賜及第。
郭薰者，不知何許人，與丞相於都尉，向為硯席之交。及琮居重地，復綰財賦，薰不能避譏嫌，而樂為半夜客。咸通十三年，趙騭主文，斷意為薰致高等，騭甚撓阻，而拒之無名。會列聖忌辰，宰執以下於慈恩寺行香，忽有彩帖子千餘，各方寸許，隨風散漫，有若蜂蝶，其上題曰：「新及第進士郭薰。」公卿覽之，相顧囅然。因之主司得以黜去。
咸通中自雲翔輩凡十人，今所記者有八，皆交通中貴，號「芳林十哲」。芳林，門名，由此入內故也。然皆有文字，蓋禮所謂君子達其大者、遠者，小人知其近者、小者；得之與失，乃不能糾別淑慝，有之矣。語其虵豕之心者，豈其然乎！
陳磻叟者，父名岵，富有辭學，尤溺於內典。長慶中，嘗註《維摩經》進上，有中旨令與好官；執政謂岵因內道場僧進經，頗抑挫之，止授少列而已。磻叟形質短小，長喙疏齒，尤富文學，自負王佐之才，大言騁辯，雖接對相公，旁若無人；復自料非名教之器，弱冠度為道士，隸名於昊天觀。咸通中降聖之辰，二教論義，而黃衣屢奔，上小不懌，宣下令後輩新入內道場，有能折沖浮圖者，許以自薦。磻叟攝衣奉詔，時釋門為主論，自誤引《涅槃經疏》。磻叟應聲叱之曰：「皇帝山呼大慶，阿師口稱獻壽，而經引《涅槃》，犯大不敬！」初其僧謂磻叟不通佛書，既而錯愕，殆至顛墜。自是連挫數輩，聖顏大悅，左右呼「萬歲」。其日，簾前賜紫衣一襲。磻叟由是恣其輕侮，高流宿德多患之。潛聞上聽云：「磻叟衣冠子弟，不願在冠帔，頗思理一邑以自效耳。」於是中旨授至德縣令。磻叟蒞事未終考秩，拋官詣闕上封事，通義劉公引為羽翼，非時召對，數刻磻叟所陳，凡數十節，備究時病。復曰：「臣請破邊瑊家，可以贍軍一二年。」上問：「邊瑊何人」對曰：「宰相路巖親吏。」既而大為巖恚怒，翌日，敕以磻叟誣罔上聽，訐斥大臣，除名為民，流愛州。磻叟雖至顛蹶，輒不敢以其道自屈。素有重墜之疾，歷聘藩後，率以肩輿造墀廡，所至無不仰止。及巖貶，磻叟得量移為鄧州司馬，時屬廣明庚子之後，劉巨容起徐，將得襄陽，不能磻叟，待以巡屬一州佐耳。磻叟沿漢南下，中途《與巨容幕吏書》云：「已出無禮之鄉，漸及逍遙之境。」巨容得之大怒，遣步健十餘輩，移牒潭鄂，追捕磻叟。時天下喪亂，無人為堤防；既而為卒伍所陵，全家泝漢至賈塹，後門，三十餘口，無噍類矣。
劉子振，蒲人也，頗富學業，而不知大體；尤好陵轢同道，詆訐公卿。不恥幹索州縣，稍不如意，立致寒暑；以至就試明庭，稠人廣眾，罕有與之談者。居守劉公主文歲，患舉子納卷繁多，榜雲納卷不得過三軸。子振納四十軸，因之大掇凶譽。子振非不自知，蓋不能抑壓耳。乾符中官為博士，三年釋奠禮畢，令學官講書，宰臣已下，皆與聽焉。時子振講《禮記》，陸鸞，《周易》。
李沼者，封川相猶子也，其妻乃董常侍禹之女也。大順中，邠州節度使尚父王行瑜外族董氏，以舅事於禹，沼樂遊行瑜之門，行瑜呼沼李郎。會與計偕，仆馬生生之具，皆行瑜所致，沼負是大恣。未幾，按甲來覲，諷天子誅大臣，縉紳間重足一跡。沼出入行瑜之門，頗有得色。及行瑜敗，詔捕沼，沼亡命秦隴。
論曰：「才者，璞也；識者，工也。良璞授於賤工，器之陋也；偉才任於鄙識，行之缺也。由是立身揚名，進德修業，茍昧乎識，未有一其藏者也。矧乃時之不來，命或多蹇；善惡蔽於反己，得失幸於尤人；豈不驟達終危，雖榮是辱！非夫克明躁靜之本，洞究存亡之域，臨財無茍得，臨難無茍免，而能索身於坦夷者，未之有也。楊子雲曰：「治亦鳳也。」美才高識，其惟君子歟！
