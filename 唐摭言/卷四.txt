

裴晉公質狀眇小，相不入貴。既屢屈名場，頗亦自惑。會有相者在洛中，大為縉紳所神。公時造之問命。相者曰：「郎君形神稍異於人，不入相書。若不至貴，即當餓死。然今則殊未見貴處。可別日垂訪，勿以蔬糲相鄙。候旬日，為郎君細看。」公然之，凡數往矣。無何，阻朝客在彼。因退遊香山佛寺，徘徊廊廡之下。忽有一素衣婦人，致一緹糸於僧伽和尚欄楯之上，祈祝良久，復取筊擲之，叩頭瞻拜而去。少頃，度方見其所致，意彼遺忘，既不可追，然料其必再至，因為收取。躊躇至暮，婦人竟不至，度不得已，攜之歸所止。詰旦，復攜就彼。時寺門始辟，俄睹向者素衣疾趨而至，逡巡撫膺惋嘆，若有非橫。度従而訊之。婦人曰：「新婦阿父無罪被系，昨告人，假得玉帶二；犀帶一，直千餘緡，以遺津要。不幸遺失於此。今老父不測之禍無所逃矣！」度憮然，復細詰其物色，因而授之。婦人拜泣，請留其一。度不顧而去。尋詣相者，相者審度，聲色頓異，大言曰：「此必有陰德及物！此後前途萬里，非某所知也。」再三詰之，度偶以此言之。相者曰：「只此便是陰功矣，他日無相忘！勉旃，勉旃！」度果位極人臣。
盧大郎補闕，昇平鄭公之甥也。暉少孤，長於外氏，愚常誨之舉進士。咸通十一年初，舉廣明。庚子歲，遇大寇犯闕，竄身南服。時外兄鄭續鎮南海，暉向與續同庠序。續仕州縣官，暉自號「白衣卿相」。然二表俱為愚鐘愛。爾來未十稔，續為節行將，暉乃窮儒，復脫身虎口，挈一囊而至。續待之甚厚。時大駕幸蜀，天下沸騰，續勉之出處，且曰：「人生幾何！茍富貴可圖，何須一第耳！」暉不答。復請賓佐誘激者數四，復虛右席以待暉。暉因曰：「大朝設文學之科以待英俊，如暉能否，焉敢期於饕餮！然聞昔舅氏所勖，常以一第見勉。今舊館寂寥，奈何違宿昔之約！茍白衣歿世，亦其命也；若見利改途，有死不可！」續聞之，加敬。自是龍鐘場屋復十許歲，大順中，方為宏農公所擢，卒於右袞。
孫泰，山陽人，少師皇甫穎，操守頗有古賢之風。泰妻即姨妹也。先是姨老矣，以二子為托，曰：「其長損一目，汝可娶其女弟。」姨卒，泰娶其姊。或詰之，泰曰：「其人有廢疾，非泰不可適。」眾皆伏泰之義。嘗於都市遇鐵燈臺，市之，而命洗刷，卻銀也，泰亟往還之。中和中，將家於義興，置一別墅，用緡錢二百千。即半授之矣，泰遊吳興郡，約回日當詣所止。居兩月，泰回，停舟徒步，復以余資授之，俾其人他徙。於時，睹一老嫗，長慟數聲，泰驚悸，召詰之。嫗曰：「老婦常逮事翁姑於此，子孫不肖，為他人所有，故悲耳！」泰憮然久之，因紿曰：「吾適得京書，已別除官，固不可駐此也，所居且命爾子掌之。」言訖，解維而逝，不復返矣。子展，進士及第，入梁為省郎。
論曰：範宣之三立，德居其首；夫子之四科，行在其先。矧乃五常者，總之於仁；百慮者，試之於利。禍福不能回至德，貧富不能窺至仁。夫炯戒之倫，而窮達不侔者，其惟命與！茍屆諸道，又何窮達之異致矣！
劉虛白與太平裴公早同硯席。及公主文，虛白猶是舉子。試雜文日，簾前獻一絕句曰：「二十年前此夜中，一般燈燭一般風。不知歲月能多少，猶著麻衣待至公！」
孟棨年長於小魏公。放榜日，棨出行曲謝。沆泣曰：「先輩，吾師也。」沆泣，棨亦泣。棨出入場籍三十餘年。
長孫籍與張公舊交。公兄呼籍。公嘗諷其改圖。籍曰：「『朝聞道，夕死可矣！』」
李華以文學名重於天寶末。至德中，自前司封員外，起為相國。李梁公峴従事檢校吏部員外，時陳少遊鎮淮陽，尤仰公之名。一旦，城門吏報華入府，少遊大喜，簪笏待之；少頃，復曰：「雲已訪蕭公功曹矣。」即穎士也。
盧江何長師，趙郡李華，范陽盧東美，少與韓衢為友，江淮間號曰「四夔」。
裴佶字弘正，宰相耀卿之孫，吏部郎中綜之子，卒於工部尚書。鄭余慶請先行朋友服，私謚曰「貞」，子曰泰章。
喬潭，天寶十三年及第，任陸渾尉。時元魯山客死是邑，潭減俸禮葬之，復恤其孤。李華《三賢論》曰：「潭，昂之孫，有古人風。」李華稱元德秀、張友略：「誌如道德，行如經術。」
貞元十三年，李摯以大宏詞振名，與李敏同姓，同年，同登第，又同甲子（及第時俱二十五歲），又同門。摯嘗答行敏詩曰：「因緣三紀異，契分四般同。」
隴西李舟與齊相國映友善，映為將相，舟為布衣，而舟致書於映，以交不以貴也。時映左遷於夔，舟書曰：「三十三官，足下近年已來，宰臣當國，多與故人禮絕。仆以禮處足下，則足下長者，仆心未忍；欲以故人處足下，則慮悠悠之人，以仆為詭。我欲修書，逡巡至今，忽承足下出守夔國，於蒼生之望，則為不幸；為足下謀之，則名遂身退，斯又為準。仆昧時者，謹以為賀。但鄱陽、雲安，道阻且長；音塵寂蔑，永以三嘆。仆所疾沈痼，方率子弟力農，為世疏矣，足下亦焉能不疏仆耶！足下素□，仆所知之；其於得喪，固怡如也。然朝臣如足下寡矣，明王豈當不察之耶！惟強飯自愛。珍重，珍重！」
李華《祭蕭穎士文》：「維乾元三年二月十日，孤子趙郡李華以清酌之奠，敬祭於亡友故楊府功曹蘭陵蕭公之靈：嗚呼茂挺，平生相知，情體如一；歲月之別，俄成古今。天乎喪予，此痛何極！華亹罰深重，艱難所鐘；殊方永慕，觸目號裂；途窮易感，況哭故人。以足下才惟挺生，名蓋天下，道孤命屈，淪厄終身。避亂全潔，忠也；冒危遷祔，孝也。有王佐之才，先師之訓，而歿於道路，何負於天乎痛哉！華疇昔之歲，幸忝周旋，足下不棄愚劣，一言契合，古稱管、鮑，今則蕭、李，有過必規，無文不講。知名當世，實類無人；循環往復，何日忘此！存實等泣血千里，羈旅相依；聞其一哀，心骨皆斷。夫痛之至者，言不能宣；雖欲寄詞，只益填塞。茂挺，君其降靈！尚享！」
韓文公《瘞硯文》：「隴西李元賓始従進士，貢在京師，或貽之硯。四年，悲歡否泰，未嘗廢用。凡與之試藝春官，實二年登上第。行於褒谷間，役者誤墜之地，毀焉。乃匣歸，埋於京師里中。昌黎韓愈，其友人也，贊而識之：士乎成質，陶乎成器。復其質非生死類，全斯毀，不忍棄，埋而識之仁之義。硯乎硯乎瓦礫異！」
杜工部交鄭廣文，嘗以詩贈虔曰：「諸公袞袞登臺省，廣文先生官獨冷。甲第紛紛厭粱肉，廣文先生飯不足。先生有義出羲皇，先生所孤或屈宋。德尊一代常壈坎，名垂萬古知何用！杜陵野老人更嗤，短褐身窄鬢如絲。日糴太倉五升米，時赴鄭老同衾期。得錢則相覓，沽酒不復疑，忘形到爾汝，痛飲真我師。清夜沈沈動春酌，燈前細雨簾前落。但覺高歌有鬼神，焉知餓死填溝壑！相如逸才親滌器，子雲識字終投閣。先生早賦歸去來，石田茅屋荒蒼苔。儒術於我何有哉孔某盜跖俱塵埃。不須聞此意慘淡，生前相遇且銜杯！」又曰：「廣文到官舍，系馬堂階下。醉則騎馬歸，頻遭官長罵。垂名三十年，坐客寒無氈。賴得蘇司業，時時與酒錢。」及虔即世，甫賦《八哀詩》，其一章誄虔也。
崔群字敦詩，貞元八年，陸贄下及第，與韓愈為友。群佐宣州幕時，愈與群書論交，略云：「考之百行而無瑕，窺之閫奧而不見畛域，明白淳粹，輝光日新者，惟吾君一人。仆愚陋無所知，然曉聖人之書，無所不讀，其精粗巨細，出入晦明，雖不盡識，抑不可謂不涉其源者也。以此而推之，而廣之，誠足下出群拔萃，無謂仆従何而得也。」
劉駕與曹鄴為友，俱攻《古風詩》。鄴既擢第，而不即出京，俟駕成名同志，果諧所誌。
毛傑《與盧藏用書》：「月日，雲夢子毛傑謹致書於盧公足下：傑聞君所貴者，道也；所好者，才也。故才高則披襟而論翰墨，道狎則言事而致談笑。必何雞鳴狗盜，始資僥幸之能；簟食瓢飲，不顧清虛之用！自公立名休代，博物多能。帝曰爾諧，擢為近侍。所以従容禁省，出入瑣闈；忠弼在躬，優柔薦及。傑時在草莽，運厄窮愁，思折俎而無因，嗟帚門而不逮。豈知群邪遘逆，聯聲嗷嗷；紫奪我朱，遠詣惡土。賴公神色自若，心行不逾；餌芝術以養閑，坐煙篁而收思。傑梁鴻遠旅，閔仲未歸；留戀德音，徘徊失路。互鄉童子，當願接於宣尼；蘇門先生，竟未言於阮籍。公子傑者如彼，仆於公者若此。百年朝夕，何事惜於交遊；四海兄弟，何必輕於行路！賈生不雲乎：『達人大觀，物無不可；小智自私，賤彼貴我。』況公拂衣高尚，習靜閑局，世事都捐，尤精道意，豈有自私而已，無大觀者哉！儻能憐雲壑，獎無知，湣張良小子，說鴻蒙之偈，遺黃石之書。虛往實歸，沾霧露之微潤；哀多益寡，落邱山之一毫：則知足下之眷深焉，小人之慶畢矣。」盧答毛公：「毛子足下：勤身訪道，不毒氛瘴，裹糧鬼門，放蕩雲海，有足多矣。一昨不遺，猥辱書禮，期我遐意，詢於道真，使人慚愧也。仆知之矣：士之生代，則有冥誌深蔽，滅木穹窒，煉九還以咽氣，味三秀以詠言；固將養蒙全理，不以能鳴天性，則其上也。養感當途，說動時主；懷全德以自達，裂山河以取貴，又其次也。至於誠信不申，忠孝胥缺，獨禦魑魅，永投豺虎；無面目以可數，椎心膺以問天，斯最下也。仆在壯年，常慕其上，先貞後黷，卒罹憂患，負家為孽，置身於此，何顏復講道德哉！雖然，少好立言，亟聞長者之說；老而彌篤，猶憐薄暮之晷。加我數年，庶無大過。覽壯生鵾鵬之喻，則乾坤龍馬之旨可好矣；培風運海，則六九之源無差矣；隳之正氣，則洗心藏密有由矣。開卷獨得，恬然會真，不知寰宇之廖廓，不知生之與謝，斯亦曖昧所守，何必為是！儻吾人起予指掌，而說今之隱幾，不亦樂乎！道在梯稗，無相阻，曷為區區，過勞按劍也！頃風眩成疾，下淚，復厲筆力此還答，無所銓次，淹遲日期，庶不我責。盧藏用頓首。」
方幹師徐凝。幹常刺凝曰：「把得新詩草裏論。」反語曰：「村裏老李頻師。」方幹後頻及第。詩僧清越贈幹詩云：「弟子已得桂，先生猶灌園。」
韓文公名播天下，李翺、張籍皆升朝，籍北面師之，故愈答崔立之書曰：「近有李翺、張籍者，従予學文。」翺《與陸傪員外》書亦曰：「韓退之之文，非茲世之文也，古之文也；其人非茲世之人，古之人也。」後愈自潮州量移宜春郡，郡人黃頗師愈為文，亦振大名。頗嘗睹盧肇為碑版，則唾之而去。案《實錄》：愈與人交，其有淪謝，皆能恤其孤，復為畢婚嫁，如孟東野、張籍之類是也。李義山師令狐文公，呼小趙公為「郎君」，於文公處稱「門生」。
郭代公年十六，入太學，與薛稷、趙彥昭為友。時有家信至，寄錢四十萬以為學糧。忽有一衰服者叩門云：「五代未葬，各在一方，今欲同時舉大事，乏於資財。聞公家信至，頗能相濟否？」公即命以車，一時載去，略無留者，亦不問姓氏。深為趙、薛所誚。元振怡然曰：「濟彼大事，亦何誚焉！」其年，為糧食斷絕，竟不成舉。
熊執易赴舉，行次潼關，秋霖月餘，滯於逆旅。俄聞鄰居有一士籲嗟數四，執易潛伺之，曰：「前堯山令樊澤舉制科，至此，馬斃囊空，莫能自進！」執易造焉，遽輟所乘馬，倒囊濟之。執易其年罷舉，澤明年登科。
代公為通泉縣尉，掠賣千餘人以供過客。天後異之，召見，大愜聖旨。並口占《古劍》一篇以進。上奇之，命繕寫，當直學士。
楊虞卿及第後，舉三篇，為校書郎。來淮南就李鄶親情，遇前進士陳商啟護窮窘，公未相識，問之，倒囊以濟。
李北海年十七，攜三百縑就納國色，偶遇人啟護，傾囊救之。
許棠久困名場，咸通末，馬戴佐大同軍幕，棠往謁之，一見如舊相識。留連數月，但詩酒而已，未嘗問所欲。一旦，大會賓友，命使者以棠家書授之；棠驚咢，莫知其來。啟緘，即知戴潛遣一介恤其家矣。
贊曰：孰以顯廉臨財不茍。孰以定交宏道則久。窮乃益堅，達以胡有！無得無喪，天長地久。君子行之，小人則否。
