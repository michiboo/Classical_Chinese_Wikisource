

（門生薦坐主師友相薦附）
崔郾侍郎既拜命，於東都試舉人，三署公卿皆祖於長樂傳舍；冠蓋之盛，罕有加也。時吳武陵任太學博士，策蹇而至。郾聞其來，微訝之，乃離席與言。武陵曰：「侍郎以峻德偉望，為明天子選才俊，武陵敢不薄施塵露！向者，偶見太學生十數輩，揚眉抵掌，讀一卷文書，就而觀之，乃進士杜牧《阿房宮賦》。若其人，真王佐才也，侍郎官重，必恐未暇披覽。」於是搢笏郎宣一遍。郾大奇之。武陵曰：「請侍郎與狀頭。」郾曰：「已有人。」曰：「不得已，即第五人。」郾未遑對。武陵曰：「不爾，即請比賦。」郾應聲曰：「敬依所教。」既即席，白諸公曰：「適吳太學以第五人見惠。」或曰：「為誰？」曰：「杜牧。」眾中有以牧不拘細行間之者。郾曰：「已許吳君矣。牧雖屠沽，不能易也。」
韓文公、皇甫湜，貞元中名價籍甚，亦一代之龍門也。奇章公始來自江黃間，置書囊於國東門，攜所業，先詣二公卜進退。偶屬二公，従容皆謁之，各袖一軸面贄。其首篇說樂。韓始見題而掩卷問之曰：「且以拍板為什麼？」僧孺曰：「樂句。」二公因大稱賞之。問所止，僧孺曰：「某始出山隨計，進退惟公命，故未敢入國門。」答曰：「吾子之文，不止一第，當垂名耳。」因命於客戶坊僦一室而居。俟其他適，二公訪之，因大署其門曰：「韓愈、皇甫湜同訪幾官先輩，不遇。」翌日，自遺闕而下，觀者如堵，鹹投刺先謁之。由是僧孺之名，大振天下。
盧延讓，光化三年登第。先是延讓師薛許下為詩，詞意入癖，時人多笑之。吳翰林融為侍禦史，出官峽中，延讓時薄遊荊渚，貧無卷軸，未遑贄謁。會融表弟滕籍者，偶得延讓百篇，融覽，大奇之，曰：「此無他，貴不尋常耳。」於是稱之於府主成汭。時故相張公職大租於是邦，常以延讓為笑端，及融言之，鹹為改觀。由是大獲舉糧，延讓深所感激；然猶因循，竟未相面。後值融赴急征入內庭，孜孜於公卿間稱譽不已。光化戊午歲，來自襄南，融一見如舊相識，延讓嗚咽流涕，於是攘臂成之矣。
將仕郎守太子校書郎王冷然，謹再拜上書相國燕公閣下：孔子曰：「居是邦也，事其大夫之賢者。」則仆所以有意上書於公，為日久矣。所恨公初為相，而仆始總角；公再為相，仆方誌學；及仆預鄉舉，公左官於巴邱；及仆參常調，而公統軍於沙朔。今公復為相，隨駕在秦，仆適效官，分司在洛，竟未識賈誼之面，把相如之手，則堯、舜、禹、湯之正道，稷、薛、夔、龍之要務，焉得與相公論之乎昔者，公之有文章時，豈不欲文章者見之乎公未富貴時，豈不欲富貴者用之乎今公貴稱當朝，文稱命代，見天下未富貴、有文章之士，不知公何以用之公一登甲科，三至宰相，是因文章之得用，於今亦三十年。後進之士，公勿謂無其人。何者長安令裴耀卿於開元五年掌天下舉，擢仆高第，以才相知。今尚書右丞王丘於開元九年掌天下選，拔仆清資，以智見許。然二君者，若無明鑒，寧處要津是仆亦有文章。思公見也；亦未富貴，思公用也。此非自媒自炫，恐不道不知。有唐以來，無數才子，至於崔融、李嶠、宋之問、沈佺期、富嘉謀、徐彥伯、杜審言、陳子昂者，與公連飛並驅，更唱疊和；此數公者，真可謂五百年後挺生矣。天喪斯文，雕零向盡，惟相公日新厥德，長守富貴，甚善，甚善。是知天贊明主而福相公。當此之時，亦宜應天之休，報主之寵，彌縫其闕，匡救其災；若屍祿備員，則焉用彼相矣！仆聞位稱燮理者，則道合陰陽；四時不愆，則百姓無怨。豈有冬初不雪，春盡不雨，麥苗繼日而青死，桑葉未秋而黃落，蠢蠢迷愚，嗷嗷愁怨，而相公溫眠甲第，飽食廟堂！仆則天地之一生人，亦同人而怨相公也。《京房易傳》曰：「欲德不用，茲謂張言人君欲賢者而不用，徒張此意；厥災荒，雲大旱也，陰陽不雨。」復曰：「師出過時，茲謂曠其旱不生。」夫天道遠，人道邇。仆多言者也，安知天道！請以人事言之。主上開張翰林，引納才子，公以傲物而富貴驕人，為相以來，竟不能進一賢，拔一善。漢高祖雲：「當今之賢士，豈獨異於古人乎？」有而不知，是彰相公之暗；知而不用！是彰相公之短。故自十月不雨，至於五月，雲才積而便散，雨垂落而復收，此欲德不用之罰也。仍聞六胡為孽，日寇邊陲；邦家連兵，來往塞下；巴西諸將，必不出師，過時之咎也。四郊之多壘，卿大夫之辱也。不知廟堂肉食者何以謀之相公在外十餘年，而復相國，險阻艱難，備嘗之矣；民之情偽，盡知之矣。今人室如懸罄，野無青草，何恃而不恐！天則不雨，公將若之何昨五月有恩，百官受賜，相公官既大，物亦多，有金銀器及錦衣等，聞公受之，面有喜色。今歲大旱，黎民阻饑，公何不固辭金銀，請賑倉廩懷寶衣錦，於相公安乎百姓餓欲死，公何不舉賢自代，讓位請歸公三為相而天下之人皆以公為亢極矣。夫物極則反，人盛必衰；日中則昃，月成則虧。老子曰：「功成、名遂、身退，天下之道也。」今公富貴功成，文章名遂，惟身未退耳。相公昔在南中，自為《嶽陽集》，有《送別詩》雲：「誰念三千里，江潭一老翁。」則知虞卿非窮愁，不能著書以自寬；賈誼非流竄，不能作賦以自安。公當此時，思欲生入京華，老歸田裏，脫身瘴癘，其可得乎今則不然，忘往日之棲遲，貪暮年之富貴；仆恐前途更失，後悔難追！主上以相公為賢，使輔佐社稷；若棄德不讓，是廢明君之舉，豈曰能賢！仆見相公事方急，不可默諸桃李；公聞人之言或中，猶可收以桑榆。《詩》曰：「投我以木瓜，報之以瓊琚。」此言雖小，可以喻大。相公《五君詠》曰：「淒涼丞相府，余慶在玄成。」蘇公一聞此詩，移相公於荊府，積漸至相，由蘇得也；今蘇屈居益部，公坐廟堂，投木報瓊，義將安在亦可舉蘇以自代，然後為方朔之行。抑又聞：「屋漏在上，知之在下。」報國之重，莫若進賢。去年赦書雲：「草澤卑位之間，恐遺賢俊，宜令兵部即作牒目，徵召奏聞。」而吏部起請雲：「試日等第全下者，舉主量加貶削條目一行。」仆知天下父不舉子，兄不舉弟。向者，百司諸州長官皆無才能之輩，並是全軀保妻子之徒。一入朝廷，則恐出；暫居州郡，即思改。豈有輕為進舉，以取貶削今聞天下向有四百人應舉，相公豈與四百人盡及第乎即有第差，由此百司諸州長官，懼貶削而不舉者多矣。仆竊謂今之得舉者，不以親，則以勢；不以賄，則以交；未必能鳴鼓四科，而裹糧三道。其不得舉者，無媒無黨，有行有才，處卑位之間，仄陋之下，吞聲飲氣，何足算哉！何乃天子令有司舉之，而相公令有司拒之！則所謂「欲德不用」，「徒張此意」，事與《京房易傳》同。故天下以大旱相試也。去年所舉縣令，吏部一例與官。舉若得人，天下何不雨賢俊之舉，楚既失之；縣令之舉，齊亦未得。夫有賢明宰相，尚不能燮理陰陽，而令庸下宰君，豈即能緝熙風化相公必欲選良宰，莫若舉前倉部員外郎吳太玄為洛陽令；必欲舉禦史中丞，莫若舉襄州刺史靳□。清輦轂之路，非太玄不可；生臺閣之風，非靳不可。仆非吳、靳親友，但以知其賢明；相公有而不知，知而不用，亦其過深矣。抑又聞之，昔閔子騫為政曰：「仍舊貫，如之何何必改作」凡校書、正字，一政不得入畿。相公曾為此職，見貞觀已來故事。今吏部侍郎楊滔，眼不識字，心不好賢，蕪穢我清司，改張我舊貫，去年冬奏請：「自今已後，官無內外，一例不得入畿。」即知正字、校書，不如一鄉縣尉；明經、進士，不如三衛出身。相公復此改張，甄別安在古人有坐釣登相，立籌封侯；今仆無尚父之謀，薛公之策，徒以仕於書苑，生於學門，小道逢時，大言祈相。仆也幸甚，幸甚！去冬有詩贈公愛子協律，其詩有句雲：「官微思倚玉，交淺怯投珠。」《呂氏春秋》雲：「嘗一臠之味，可知一鼎之味。」請公且看此十字，則知仆曾吟五言，則亦更有舊文，願呈作者。如公之用人，蓋已多矣；仆之思用，其來久矣。拾遺、補闕，寧有種乎！仆雖不佞，亦相公一株桃李也。此書上論不雨，陰陽乖度；中願相公進賢為務；下論仆身求用之路。事繁而言不典，理切而語多忤。其善也，必為執事所哂；其惡也，必為執事所怒。儻哂既罷，怒方解，則仆當持舊文章而再拜來也。
韓偓，天夏初入翰林。其年冬，車駕出幸鳳翔，偓有扈従之功。返正初，上面許偓為相。奏雲：「陛下運契中興，當復用重德，鎮風俗。臣座主右僕射趙崇可以副陛下是選，乞回臣之命，授崇，天下幸甚。」上嘉嘆。翌日，制用崇暨兵部侍郎王贊為相。時梁太祖在京，素聞崇之輕佻，贊復有嫌亹，馳入請見，於上前具言二公長短。上曰：「趙崇是偓薦。」時偓在側，梁主叱之。偓奏曰：「臣不敢與大臣爭。」上曰：「韓偓出。」尋謫官入閩。故偓有詩曰：「手風慵展八行書，眼暗休看九局圖。窗裏日光飛野馬，案前筠管長蒲盧。謀身拙為安蛇足，報國危曾捋虎須。滿世可能無默識，未知誰擬試秦竽！」
崔顥《薦樊衡書》：「夫相州者，九王之舊都；西山雄崇，足是秀異。竊見縣人樊衡，年三十，神爽清晤，才能絕倫。雖白面書生，有雄膽大略，深識可以軌時俗，長策可以安塞裔。藏用守道，實有歲年。今國家封山勒崇，希代罕遇；含育之類，莫不踴躍。況詔征隱逸，州貢茂異，衡之際會，千載一時。君侯復躬自執圭，陪鑾日觀此州名藩，必有所舉。當是舉者，非衡而誰伏願不棄賢才，賜以甄獎。得奔大禮，升聞天朝。衡因此時策名樹績，報國榮家，令當代之士知出君侯之門矣。願不勝區區，敢聞左右。俯伏階屏，用增戰汗！」
顥《薦齊秀才書》：「某官至，辱垂下問，令公舉一人，可管記之任者。愚以為軍中之書記，節度使之喉舌。指事立言而上達，思中天心；發號出令以下行，期悅人意。諒非容易，而可專據。竊見前進士高陽齊孝若考叔，年二十四，舉必專授，文皆雅正，詞賦甚精，章表殊健；疏眉目，美風姿，外若坦蕩，中甚畏慎。執事儻引在幕下，列於賓佐，使其馳一檄飛書，必能應馬上之急求，言腹中之所欲。夫掇芳刈楚，不棄幽遠。況孝若相門子弟，射策甲科，家居君侯之宇下，且數年矣。不勞重幣，而獲至寶，甚善，甚善。雄都大府，多士如林，最所知者，斯人也。請為閣下記其若此。惟用與舍，高明裁之。謹再拜。」
李翺《薦所知於徐州張僕射書》：「翺載拜。齊桓公不疑於其臣，管夷吾信而伯天下，攘戎狄，匡周室，亡國存，荊楚服，諸侯無不至焉。豎刁、易牙信而國亂，身死不葬，五公子爭立，兄弟相及者數世。桓公之信於其臣，一道也。所信者得其人，則格於天地，功及後世；不得其人，則不能免其身。知人不易也。豈惟霸者焉雖聖人亦不免焉！帝堯之時，賢不肖皆立於朝，堯能知舜，於是乎放驩兜，流共工，殛鯀，竄三苗，舉禹、稷、臯陶二十有二人，加諸上位：故堯崩三載，四海之內，遏密八音，後世之人皆謂之帝堯焉。向使堯不能知舜，而遂尊驩兜、共工之徒於朝，禹、稷、臯陶之下二十有二人不能用，則堯將不能得無為爾；豈復得曰『大哉，堯之為君也！惟天為大，惟堯則之。蕩蕩乎，民無能名焉』者哉！《春秋》曰：『夏滅項。』孰滅之蓋齊滅之。曷為不言齊滅之為桓公諱也。《春秋》為賢者諱，此滅人之國。何賢爾君子之惡惡也疾始，善善也樂終。桓公嘗有繼絕存亡之功，故君子為之諱也。繼絕存亡，賢者之事也。管夷吾用，所以能繼絕存亡國焉耳；豎刁、易牙用，則不能也。向使桓公始不用管夷吾，末有豎刁、易牙，爭權不葬，而亂齊國，則幽、厲之諸侯也。始用賢而終身諱其惡，君子之樂用賢也如此；始不用賢，以及其終，而幸後世之掩其過也，則微矣。然則居上位、流德澤於百姓者，何所勞乎於擇賢，得其人，措諸上，使天下皆化之焉而已矣。茲天子之大臣，有土千里者，孰有如閣下之好賢不倦者焉！蓋得其人亦多矣。其所求而得而不取者，則有人焉。隴西李觀，奇士也，伏聞閣下知其賢，將用之未及，而觀病死。昌黎韓愈得古人之遺風，明於理亂根本之所由，伏聞閣下復知其賢，將用之未及，而愈為宣武軍節度使之所用。觀、愈，皆豪傑之士也，如此人，不時出，觀自古天下亦有數百年無如其人者焉。聞閣下皆得而知之，皆不得而用之，翺實為閣下惜焉；豈惟翺一人而已，後之讀前載者，亦必多為閣下惜之矣。茲有平昌孟郊，貞士也，伏聞閣下舊知之。郊為五言詩，自前漢李都尉、蘇屬國及建安諸子、南朝二謝，郊能兼其體而有之。李觀《薦郊於梁肅補闕書》曰：『郊之五言，其有高處，在古無上；其有平處，下顧二謝。』韓愈送郊詩曰：『作其三百首，杳默鹹池音。』彼二子皆知言者，豈欺天下之人哉！郊窮餓，不得安養其親，周天下無所遇，作詩曰：『食薺腸亦苦，強歌聲無歡。出門即有礙，誰為天地寬！』其窮也甚矣！又有張籍、李景儉者，皆奇才也。未聞閣下知之。凡賢士奇人，皆有所負，不茍合於世，是以雖見之，難得而知也；見而不能知，如勿見而已矣；知其賢而不能用，如勿知其賢而已矣；用而不能盡其才，如勿用而已矣；能盡其才而容讒人之所間者，如勿盡其才而已矣。故見賢而能知，而能用，而能盡其材，而不容讒人之所間者，天下一人而已矣。茲有二人焉皆來：其一，賢士也；其一，常常之人也。待之禮貌不加隆焉，則賢者往，而常常之人日來矣。況其待常常之人加厚，則善人何求而來哉！孔子曰：『吾未見好德如好色者也。』賢者不好色而好德者；雖好色而不如好德者，次也；色與德均好者，復其次也；雖好德而不如好色者，下也；不好德而好色者，窮矣！人有告曰：『某所有女，國色也。』天下之人必竭其財求之而無所愛矣。有人告曰：『某所有人，國士也。』天下之人則不能一往而見焉。是豈非不好德而好者色乎賢者則宜有別於天下之人矣。孔子述《易》，定《禮》、《樂》，刪《詩》、《書》，作《春秋》，聖人也；奮乎萬世之上，其所化之者非其道，則夷狄人也，而孔子之廟存焉，雖賢者亦不能日往而拜之，以其益於人者寡矣。故無益於人，雖孔聖之廟猶不能朝夕而事焉。有待於人，而不能得善士、良士，則不如無待也。嗚呼！人之降年，不可與期。郊將為他人所得，而大有立於世，與短命而死，皆不可知也。二者卒然有一，於郊之體，其為惜之不可既矣。閣下終不得而用之矣，雖恨之亦無可奈何矣。翺，窮賤人也，直詞無讓，非所宜至於此者也，為道之存焉耳；不直則不足以伸道也，非好多言者也。翺再拜。」
贊曰：舉孤棄讎，聖人所美；下展蔽善，匹夫所鄙。懿彼數公，時行時止。守道克勤，薦賢不倚。冷然所尚，鴻儒不為矣。
