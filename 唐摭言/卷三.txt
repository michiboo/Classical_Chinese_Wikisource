

定保生於咸通庚寅歲，時屬南蠻騷動，諸道徵兵，自是聯翩，寇亂中土；雖舊第太平裏，而跡未嘗達京師。故治平盛事，罕得博聞；然以樂聞科第之美，嘗諮訪於前達間。如丞相吳郡陸公扆，翰林侍郎濮陽公融，恩門右省李常侍渥，顏夕拜蕘，従翁丞相溥，従叔南海記室渙，其次同年盧十三延讓、楊五十一贊圖、崔二十七籍若等十許人，時蒙言及京華故事，靡不錄之於心，退則編之於簡策。始以進士宴遊之盛。案李肇舍人《國史補》云：曲江大會比為下第舉人，其筵席簡率，器皿皆隔山拋之，屬比之席地幕天，殆不相遠。爾來漸加侈靡，皆為上列所據，向之下第舉人，不復預矣。所以長安遊手之民，自相鳩集，目之為「進士團」。初則至寡，洎大中、咸通已來，人數頗眾。其有何士參者為之酋帥，尤善主張筵席。凡今年才過關宴，士參已備來年遊宴之費，由是四海之內，水陸之珍，靡不畢備。時號「長安三絕」。團司所由百餘輩，各有所主。大凡謝後便往期集院院內供帳宴饌。卑於輦轂。其日，狀元與同年相見後，便請一人為錄事其餘主宴、主酒、主樂、探花、主茶之類，咸以其日辟之。主兩人，一人主飲妓。放榜後，大科頭兩人，常詰旦至期集院；常宴則小科頭主張，大宴則大科頭。縱無宴席，科頭亦逐日請給茶錢。第一部樂官科地，每日一千，第二部五百，見燭皆倍，科頭皆重分。逼曲江大會，則先牒教坊請奏，上御紫雲樓，垂簾觀焉。時或擬作樂，則為之移日。故曹松詩云：「追遊若遇三清樂，行従應妨一日春。」敕下後，人置被袋，例以圖障、酒器、錢絹實其中，逢花即飲。故張籍詩云：「無人不借花園宿，到處皆攜酒器行。」其被袋，狀元、錄事同檢點，闕一則罰金。曲江之宴，行市羅列，長安幾於半空。公卿家率以其日揀選東床，車馬闐塞，莫可殫述。洎巢寇之亂，不復舊態矣。
狀元已下，到主司宅門下馬，綴行而立，斂名紙通呈。入門，並敘立於階下，北上東向。主司列席褥，東面西向。主事揖狀元已下，與主司對拜。拜訖，狀元出行致詞，又退著行，各拜主司，答拜。拜訖，主事云：「請諸郎君敘中外。」狀元已下各各齒敘，便謝恩。餘人如狀元禮。禮訖，主事云：「請狀元典謝名第。第幾人，謝衣缽。」謝訖，即登階，狀元與主司對坐。於時，公卿來看，皆南行敘坐；飲酒數巡，便起赴期集院。三日後，又曲謝。其日，主司方一一言及薦導之處，俾其各謝挈維之力；茍特達而取，亦要言之。
謝恩後，方詣期集院。大凡敕下已前，每日期集，兩度詣主司之門；然三日後，主司堅請已，即止。同年初到集所，團司、所由輩，參狀元後，便參眾郎君。拜訖，俄有一吏當中庭唱曰：「諸郎君就坐，只東雙西。」其日醵罰不少。又出抽名紙錢，每人十千文。其斂名紙，見狀元。俄於眾中驀抽三五個，便出此錢鋪底，一自狀元已下，每人三十千文。
狀元、錄事具啟事取人數，主司於其間點請三五人工於八韻、五言者。或文字乖訛，便在點竄矣。大約避廟諱、御名、宰相諱。然三十所制，分為兩卷，以金銅軸頭、青縹首進上。
其日，團司先於光範門裏東廊供帳備酒食。同年於此候宰相上堂後參見。於時，主司亦召知聞三兩人，會於他處。此筵罰錢不少。宰相既集，堂吏來請名紙；生徒隨座主過中書，宰相橫行，在都堂門裏敘立。堂吏通云：「禮部某姓侍郎，領新及第進士見相公。」俄有一吏抗聲屈主司，乃登階長揖而退，立於門側，東向；前後狀元已下敘立於階上。狀元出行致詞云：「今月日，禮部放榜，某等幸忝成名，獲在相公陶鑄之下，不任感懼。」言訖，退揖。乃自狀元已下，一一自稱姓名。稱訖，堂吏云：「無客。」主司復長揖，領生徒退詣舍人院。主司襴簡，舍人公服靸鞋，延接主司。然舍人禮貌謹敬有加。隨事敘杯酒，列於階前，鋪席褥，請舍人登席。諸生皆拜，舍人答拜。狀元出行致詞，又拜，答拜如初。便出於廊下，候主司出，一揖而已。當時詣宅謝恩，便致飲席。
吏部員外，其日於南省試判兩節。諸生謝恩。其日稱「門生」，謂之「一日門生」。自此方屬吏部矣。
大相識次相識小相識聞喜櫻桃月燈打球牡丹看佛牙關宴
郭代雲十八擢第；其年冬，制入高等。
何扶，太和九年及第；明年，捷三篇，因以一絕寄舊同年曰：「金榜題名墨上新，今年依舊去年春。花間每被紅妝問：何事重來只一人？」
進士題名，自神龍之後，過關宴後，率皆期集於慈恩塔下題名。故貞元中，劉太真侍郎試慈恩寺望杏園花發詩，會昌三年，贊皇公為上相，其年十一月十九日，敕諫議大夫陳商守本官，權知貢舉。後因奏對不稱旨，十二月十七日，宰臣遂奏：依前命左僕射兼太常卿王起主文。二十二日，中書禾奏：「奏宣旨，不欲令及第進士呼有司為座主，趨附其門。兼題名、局席等條，疏進來者。』伏以國家設文學之科，求貞正之士，所宜行敦風俗，義本君親，然後申於朝廷，必為國器。豈可懷賞拔之私惠，忘教化之根源！自謂門生，遂成膠固。所以時風浸薄，臣節何施樹黨背公，靡不由此。臣等商量，今日已後，進士及第任一度參見有司，向後不得聚集參謁，及於有司宅置宴。其曲江大會朝官及題名、局席，並望勒停。緣初獲美名，實皆少雋；既遇春節，難阻良遊。三五人自為宴樂，並無所禁，惟不得聚集同年進士，廣為宴會。仍委御史臺察訪聞奏。謹具如前。』奉敕：『宜依。』」於是向之題名，各盡削去，蓋贊皇公不由科第，故設法以排之。洎公失意，悉復舊態。
曲江遊賞，雖雲自神龍以來，然盛於開元之末。何以知之案實錄：天寶元年，敕以太子太師蕭蒿私廟逼近曲江，因上表請移他處，敕令將士為嵩營造。嵩上表謝，仍議令將士創造。敕批云：「卿立廟之時，此地閑僻；今傍江修築，舉國勝遊。與卿思之，深避喧雜，事資改作，遂命官司承已拆除，終須結構。已有處分，無假致辭！」
蕭穎士開元二十三年及第，恃才傲物，敻無與比。常自攜一壺，逐勝郊野。偶憩於逆旅，獨酌獨吟。會風雨暴至，有紫衣老父，領一小僮避雨於此。穎士見其散冗，頗肆陵侮。逡巡，風定雨霽，車馬卒至，老父上馬呵殿而去。穎士倉忙覘之，左右曰：「吏部王尚書也。」穎士常造門，未之面，極所驚愕，明日，具長箋，造門謝。尚書命引至廡下，坐而責之，且曰：「所恨與子非親屬，當庭訓之耳！」復曰：「子負文學之名，倨忽如此，止於一第乎！」穎士終於揚州功曹。
小歸尚書榜，裴起部與邠之李搏先輩舊友。搏以詩賀廷裕曰：「銅梁千里曙雲開，仙筍新従紫府來。天下也張新羽翼，世間無復舊塵埃。嘉禎果中君平卜，賀喜須斟卓氏杯。應笑戎藩刀筆吏，至今泥澤曝魚鰓。」既而復以二十八字謔之曰：「曾隨風水化凡鱗，安上門前一字新。聞道蜀江風景好，不知何似杏園春？」裴有六韻答曰：「何勞問我成都事亦報君知便納降。蜀柳籠堤煙矗矗，海棠當戶燕雙雙。富春不並窮師子，濯錦全勝旱曲江。高卷絳紗楊氏宅，半垂紅袖薛濤窗。浣花泛鷁詩千首，靜眾尋梅酒百缸。若說弦歌與風景，主人兼是碧油幢。」
大和二年，崔郾侍郎東都放榜，西都過堂。杜牧有詩曰：「東都放榜未花開，三十三人走馬回。秦地少年多釀酒，卻將春色入關來。」
胡證尚書質狀魁偉，膂力絕人，與裴晉公度同年。度嘗狎遊，為兩軍力人十許輩陵轢，勢甚危窘。度潛遣一介求救於證。證衣卓貂金帶，突門而入。諸力士睨之失色。證飲後，到酒一舉三鐘，不啻數升，杯盤無余瀝。逡巡，主人上燈，證起取鐵燈臺，摘去枝葉，而合其跗，橫置膝上，謂眾人曰：「鄙夫請非次改令，凡三鐘引滿一遍，三臺酒須盡，仍不得有滴瀝。犯令者一鐵躋。」證復舉三鐘。次及一角牴者，凡三臺三遍，酒未能盡，淋漓逮至並座。證舉躋將擊之。群惡皆起設拜，叩頭乞命，呼為「神人」。證曰：「鼠輩敢爾，乞汝殘命！」叱之令去。
崔沆及第年為主罰錄事。同年盧彖俯近關宴，堅請假往洛下拜慶：既而淹緩久之。及同年宴於曲江亭子，彖以雕憲載妓，微服嚲鞚，縱觀於側。遽為團司所發。沆判之，略曰：「深攙席帽，密映氈車。紫陌尋春，便隔同年之面；青雲得路，可知異日之心。」
咸通中，進士及第過堂後，便以騾従，車服侈靡之極；稍不中式，則重加罰金。蔣泳以故相之子，少年擢第。時家君任太常卿，語泳曰：「爾門緒孤微，不宜従世祿所為，先納罰錢。慎勿以騾従也。」
盧文煥，光化二年狀元及第，頗以宴醵為急務，常俯關宴。同年皆患貧，無以致之。一旦，紿以遊齊國公亭子，既至，皆解帶従容。文煥命團司牽驢。時柳璨告文煥以驢従非己有。文煥曰：「『藥不瞑眩，厥疾弗瘳！』」璨甚銜之。居四年，璨登庸。文煥憂戚日加。璨每遇之，曰：「『藥不瞑眩，厥疾弗瘳！』」
曲江亭子，安、史未亂前，諸司皆列於岸滸；幸蜀之後，皆燼於兵火矣，所存者惟尚書省亭子而已。進士關宴，常寄其間。既徹饌，則移樂泛舟，率為常例。宴前數日，行市駢闐於江頭。其日，公卿家傾城縱觀於此，有若中東床之選者，十八九鈿車珠鞍，櫛比而至。或曰：乾符中，薛能尚書為大京兆，楊知至侍郎將攜家人遊，致書於能，假舫子。先是舫子已為新人所假。能答書云：「已為三十子之鳩居矣。」知至得書，怒曰：「昨日郎吏，敢此無禮！」能自吏部郎中拜京兆少尹，權知大尹。開成五年，樂和李公榜，於時上在諒暗，故新人遊賞，率常稚飲。詩人趙嘏寄贈曰：「天上高高月桂叢，分明三十一枝風。滿懷春色向人動，遮路亂花迎馬紅。鶴馭回飈雲雨外，蘭亭不在管弦中。居然自是前賢事，何必青樓倚翠空」。
寶歷年中，楊嗣復相公具慶下繼放兩榜。時先僕射自東洛入覲，嗣復率生徒迎於潼關。既而大宴於新昌裏第，僕射與所執坐於正寢，公領諸生翼坐於兩序。時元、白俱在，皆賦詩於席上。惟刑部楊汝士侍郎詩後成。元、白覽之失色。詩曰：「隔坐應須賜禦屏，盡將仙翰入高冥。文章舊價留鸞掖，桃李新陰在鯉庭。再歲生徒陳賀宴，一時良史盡傳馨。當年疏傅雖雲盛，詎有茲筵醉醁醽」。汝士其日大醉，歸謂子弟曰：「我今日壓倒元、白。」
大順中，王渙自左史拜考功員外；同年李德鄰自右史拜小戎，趙光允自補袞拜小儀，王拯自小版拜少勛。渙首唱長句感恩。上裴公曰：「青衿七十榜三年，建禮含香次第遷。珠彩乍連星錯落，桂花曾到月嬋娟。玉經磨琢多成器，劍拔沈埋便倚天。應念銜恩最深者，春來為壽拜尊前。」裴公答曰：「謬持文柄得時賢，紛署清華次第遷。昔歲策名皆健筆，今朝稱職並同年。各懷器業寧推讓，俱上青霄豈後先！何事老來猶賦詠，欲將酬和永留傳。」
王起於會昌中放第二榜，內道場詩僧廣宣以詩寄賀曰：「従辭鳳閣掌絲綸，便向青雲領貢賓。再辟文場無枉路，兩開金榜絕冤人。眼看龍化門前水，手放鶯飛谷口春。明日定歸臺席去。鶺鴿原上共陶鈞。」起答曰：「延英面奉入青闈，亦選功夫亦選奇。在冶只求金不耗，用心空學稱無私。龍門變化人皆望，鶯谷飛鳴自有時。獨喜向公誰是證：彌天上士與新詩。」
周墀任華州刺史，武宗會昌三年，王起僕射再主文柄，墀以詩寄賀，並序曰：「僕射十一叔以文學德行，當代推高。在長慶之間，春闈主貢，採摭孤進，至今稱之。近者，朝廷以文柄重難，將抑浮華，詳明典實，由是復委前務。三傾貢籍，迄今二十二年於茲，亦縉紳儒林、罕有如此之盛。況新榜既至，眾口稱公。墀忝沐深恩，喜陪諸彥，因成七言四韻詩一首，輒敢寄獻，用導下情，兼呈新及第進士：文場三化魯儒生，二十餘年振重名。曾忝木雞誇羽翼，又陪金馬入蓬瀛雖欣月桂居先折，更羨春蘭最後榮。欲到龍門看風水，關防不許暫離營。」時諸進士皆賀。起答曰：「貢院離來二十霜，誰知更忝主文場。楊葉縱能穿舊的，桂枝何必愛新香！九重每憶同仙禁，六義初吟得夜光。莫道相知不相見，蓮峰之下欲征黃。」
王起門生一榜二十二人和周墀詩：
嵩高降德為時生，洪筆三題造化名。鳳詔佇歸專北極，驪珠搜得盡東瀛。褒衣已換金章貴，禁掖曾隨玉樹榮。明日定知同相印，青衿新列柳間營。
公心獨立副天心，三轄春闈冠古今。蘭署門生皆入室，蓮峰太守別知音。同升翰苑時名重，遍歷朝端主意深。新有受恩江海客，坐聽朝夕繼為霖。
三年竭力向春闈，塞斷浮華眾路岐。盛選棟樑稱昔日，平均雨露及明時。登龍舊美無斜徑，折桂新榮盡直枝。莫道只陪金馬貴，相期更在鳳凰池。
昔年桃李已滋榮，今日蘭蓀又發生。葑菲采時皆有道，權衡分處且無情。叨陪鴛鷺朝天客，共作門闌出谷鶯。何事感恩遍覺重忽聞金榜扣柴荊。
當年門下化龍成，今日餘波進後生。仙籍共知推麗則，禁垣同得薦嘉名。桃溪早茂誇新萼，菊圃初開耀晚英。誰料羽毛方出谷，許教齊和九臯鳴。
孔門頻建鑄顏功，紫綬青衿感激同。一簣勤勞成太華，三年恩德重維嵩。楊隨前輩穿皆中，桂許平人折欲空。慚和周郎應見顧，感知大造意無窮。
常將公道選群生，猶被春闈屈重名。文柄久持殊歲紀，恩門三啟動寰瀛。雲霄幸接鴛鸞盛，變化欣同草木榮。乍得陽和如細柳，參差長近亞夫營。
滿朝簪紱半門生，又見新書甲乙名。孤進自今開道路，至公依舊振寰瀛。雲飛太華清詞著，花發長安白屋榮。忝受恩光同上客，惟將報德是經營。
滿朝朱紫半門生，新榜勞人又得名。國器舊知收片玉，朝宗轉覺集登瀛。同升翰苑三年美，繼入花源九族榮。共仰蓮峰聽雪唱，欲賡仙曲意征營。
一振聲華入紫微，三開秦鏡照春闈。龍門舊列金章貴，鶯谷新遷碧落飛。恩感風雷皆變化，詩裁錦繡借光輝。誰知散質多榮忝，鴛鷺清塵接布衣。
龍門一變荷生成，況是三傳不朽名。美譽早聞喧北闕，頹波今見走東瀛。鴛行既接參差影，雞樹仍同次第榮。従此青衿與朱紫，升堂侍宴更何營
恩光忽逐曉春生，金榜前頭忝姓名。三感至公裨造化，重揚文德振寰瀛。佇為霖雨增相賀，半在雲霄覺更榮。何處新詩添照灼碧蓮峰下柳間營。
二十二年文教主，三千上士滿皇州。獨陪宣父蓬瀛奏，方接顏生魯衛遊。多羨龍門齊變化，屢看雞樹第名流。升堂何處最榮美朱紫環尊幾獻酬。
三開文鏡繼芳聲，暗指雲霄接去程。會壓洪波先得路，早升清禁共垂名。蓮峰對處朱輪貴，金榜傳時玉韻成。更許下才聽白雪，一枝今過郤詵榮。
常將公道選諸生，不是鴛鴻不得名。天上宴回聯步武，禁中麻出滿寰瀛。簪裾盡過前賢貴，門館仍叨後學榮。看著鳳池相繼入，都堂那肯滯關營
重德由來為國生，五朝清顯冠公卿。風波久佇濟川楫，羽翼三遷出谷鶯。絳帳青衿同日貴，春蘭秋菊異時榮。孔門弟子皆賢哲，誰料窮儒忝一名！
文學宗師心稱平，無私三用佐貞明。恩波舊是仙舟客，德宇新添月桂名。蘭署崇資金印重，蓮峰高唱玉音清。羽毛方荷生成力，難繼鸞凰上漢聲。
科文又主守初時，光顯門生濟會期。美擅東堂登甲乙，榮同內署待恩私。群鶯共喜新遷木，雙鳳皆當即入池。別有倍深知感士，曾經兩度得芳枝。
儒雅皆傳德教行，幾敦浮俗贊文明。龍門昔上波濤遠，禁署同登渥澤榮。虛散謬當陪杞梓，後先寧異感生成時方側席征賢急，況說歌謠近帝京！
聖朝文德最推賢，自古儒生少比肩。再啟龍門將二紀，兩司鶯谷已三年。蓬山皆羨齊榮貴，金榜誰知忝後先。正是感恩流涕日，但恩旌旆碧峰前。
春闈帝念主生成，長慶公聞兩歲名。有詔赤心分雨露，無私和氣浹寰瀛。龍門乍出難勝幸，鴛侶先行是最榮。遙仰高峰看白雪，多慚屬和意屏營。
長慶曾收間世英，早居臺閣冠公卿。天書再受恩波遠，金榜三開日月明。已見差肩趨翰苑，更期聯步掌臺衡。小儒謬跡雲霄路，心仰蓮峰望太清。
曹汾尚書鎮許下，其子希幹及第，用錢二十萬。榜至鎮，開賀宴日，張之於側。時進士胡錡有啟賀，略曰：「桂枝折處，著萊子之采衣；楊葉穿時，用魯連之曰箭。」又曰：「一千里外，觀上國之風光；十萬軍前，展長安之春色。」
楊汝士尚書鎮東川，其子如溫及第。汝士開家宴相賀，營妓咸集。汝士命人與紅綾一匹。詩曰：「郎君得意及青春，蜀國將軍又不貧，一曲高歌綾一匹，兩頭娘子謝夫人。」
華州榜，薛侍郎諸門生詩曰：「時君過聽委平衡，粉署華燈到曉明。開卷固難窺浩汗，執心空欲慕公平。機雲筆舌臨文健，沈宋篇章發韻清。自笑觀光渾昨日，披心爭不愧群生！」
盧相國鈞初及第，頗窘於牽費。俄有一仆願為月傭，服飾鮮潔，謹幹不與常等。睹鈞褊乏，往往有所資。時俯及關宴，鈞未辦醵，率撓形於色。仆輒請罪，鈞具以實告。對曰：「極細事耳。郎君可以處分，最先後勾當何事？」鈞初疑其妄，既而將覘之，紿謂之曰：「爾若有伎，吾當主宴，第一要一大第為備宴之所，次則徐圖。」其仆惟而去，頃刻乃回白鈞曰：「已稅得宅矣，請幾郎檢校。」翌日，鈞強往看之，既而朱門甲第擬於宮禁。鈞不覺欣然，復謂曰：「宴處即大如法，此尤不易張陳。」對曰：「但請選日，啟聞侍郎張陳。某請專掌。」鈞始慮其非，反復詰問，但微笑不對；或意其非常人，亦不固於猜疑。既宴除之日，鈞止於是。俄睹幕帟茵毯，華煥無比，此外松竹、花卉皆稱是，鈞之醵率畢至。由是公卿間靡不誇詫。詰朝，其仆請假，給還諸色假借什物，因之一去不返。逮旬日，鈞異其事，馳往舊遊訪之，則向之花竹一無所有，但見頹垣壞棟而已。議者以鈞之仁，感通神明，故為曲贊一春之盛，而成終身之美。盧肅，鈞之孫，貞簡有祖風，光化初，華州行在及第。洎大寇犯闕，二十年縉紳靡不褊乏。肅始登第，俄有李鴻者造之，願傭力。鴻以錐刀，暇日往往反資於肅，此外未嘗以所須為意。肅有舊業在南陽，常令鴻征租，皆如期而至，往來千里，而未嘗侵費一金。既及第，鴻奔走如初。及一春事畢，鴻即辭去。
新進士尤重櫻桃宴。乾符四年，永寧劉公第二子覃及第；時公以故相鎮淮南，敕邸吏日以銀一鋌資覃醵罰，而覃所費往往數倍。邸吏以聞，公命取足而已。會時及薦新狀元，方議醵率，覃潛遣人厚以金帛預購數十碩矣。於是獨置是宴，大會公卿。時京國櫻桃初出；雖貴達未適口，而覃山積鋪席，復和以糖酪者，人享蠻畫一小盎，亦不啻數升。以至參禦輩，靡不沾足。
羅玠，貞元五年及第關宴，曲江泛舟，舟沈，玠以溺死。後有關宴前卒者，謂之「報羅」。
宣慈寺門子，不記姓氏，酌其人，義俠之徒也。咸通十四年，韋昭範先輩登第，昭範乃度支侍郎楊嚴懿親。宴度間，帟幕、器皿之類皆假於計司，楊公復遣以使庫供借。其年三月中，宴於曲江亭，供帳之盛，罕有倫擬。時飲興方酣，俄睹一少年，跨驢而至，驕悖之狀，旁若無人。於是俯逼筵席，張目，引頸及肩，復以巨棰振築佐酒，謔浪之詞，所不忍聆。諸君子駭愕之際，忽有於眾中批其頰者，隨手而墜；於是連加毆擊，復奪所執棰，棰之百餘，眾皆致怒，瓦礫亂下，殆將斃矣。當此之際，紫雲樓門軋開，有紫衣従人數輩馳告曰：「莫打！莫打！」傳呼之聲相續。又一中貴，驅殿甚盛，馳馬來救；門子乃操棰迎擊，中者無不面仆於地，敕使亦為所棰。既而奔馬而返，左右従而俱入，門亦隨閉而已。座內甚欣，愧然不測其來，仍慮事連宮禁，禍不旋踵；乃以緡錢、束素，召行毆者訊之曰：「爾何人與諸郎君誰素，而能相為如此。」對曰：「某是宣慈寺門子，亦與諸郎君無素；第不平其下人無禮耳。」眾皆嘉嘆，悉以錢帛遺之。復相謂曰：「此人必須亡去，不則當為擒矣。」後旬朔，座中賓客多有假途宣慈寺門者，門子皆能識之，靡不加敬，竟不聞有追問之者。
裴思謙狀元及第後，作紅箋名紙十數，詣平康裏，因宿於里中。詰旦，賦詩曰：「銀缸斜背解鳴榼，小語偷聲賀玉郎。従此不知蘭麝貴，夜來新惹桂枝香。」
鄭合敬先輩及第後，宿平康裏，詩曰：「春來無處不間行，楚閏相看別有情。好是五更殘酒醒。時時聞喚狀頭聲。」
盧肇，袁州宜春人；與同郡黃頗齊名。頗富於產，肇幼貧乏。與頗赴舉，同日遵路，郡牧於離亭餞頗而已。時樂作酒酣，肇策蹇郵亭側而過；出郭十餘里，駐程俟頗為倡。明年，肇狀元及第而歸，刺史已下接之，大慚恚。會延肇看競渡，於席上賦詩曰：「向道是龍剛不信，果然銜得錦標歸。」
薛監晚年厄於宦途，嘗策羸赴朝，值新進士榜下，綴行而出。時進士團所由輩數十人，見逢行李蕭條，前導曰：「迴避新郎君！」逢囅然，即遣一介語之曰：「報道莫貧相！阿婆三五少年時，也會東塗西抹來。」
許晝者，睢陽人也，薄攻五字詩。天復四年，大駕東幸，駐蹕甘棠。晝於此際及第。梁太祖長子，號大卿郎君者，常與晝屬和。晝以卿為奧主，隨駕至洛下，攜同年數人，醉於梁祖私第，因折牡丹十許朵。主吏前白云：「凡此花開落，皆籍其數申令。公秀才，奈何恣意攀折！」晝謾罵久之。主吏銜之，潛遣一介馳報梁祖。梁祖聞之，頗睚眥，獨命械晝而獻。於時，大卿竊知，問道先遣使至。晝遂亡命河北，莫知所止。
鄭光業新及第年，宴次，有子女卒患心痛而死，同年皆惶駭。光業撤筵中器物，悉授其母，別征酒器，盡歡而散。
乾符四年，諸先輩月燈閣打球之會，時同年悉集。無何，為兩軍打球，軍將數輩，私較於是。新人排比既盛，勉強遲留，用抑其銳。劉覃謂同年曰：「仆能為群公小挫彼驕，必令解去，如何？」狀元已下應聲請之。覃因跨馬執杖，躍而揖之曰：「新進士劉覃擬陪奉，可乎？」諸輩皆喜。覃馳驟擊拂，風驅雷逝，彼皆愕視。俄策得球子，向空磔之，莫知所在。數輩慚沮，僶俯而去。時閣下數千人因之大呼笑，久而方止。
咸通十三年三月，新進士集於月燈閣為蹙鞠之會。擊拂既罷，痛飲於佛閣之士，四面看棚櫛比，悉皆褰去帷箔而縱觀焉。先是飲席未合，同年相與循檻肆覽。鄒希回者，年七十餘，榜末及第。時同年將欲即席，希回堅請更一巡歷。眾皆笑。或謔之曰：「彼亦何敢望回！」
大中十年，鄭顥都尉放榜，請假往東洛覲省，生徒餞於長樂驛。俄有紀於屋壁曰：「三十驊騮一烘塵，來時不鎖杏園春。楊花滿地如飛雪，應有偷遊曲水人。」
乾符丁酉歲，關宴甲於常年。有溫定者，久困場屋，坦率自恣，尤憤時之浮薄，設奇以侮之。至其日，蒙衣肩輿，金翠之飾，敻出於眾，侍婢皆稱是，徘徊於柳陰之下。俄頃，諸公自露棚移樂登鷁首，既而謂是豪貴，其中姝麗，因遣促舟而進，莫不註視於此，或肆調謔不已。群興方酣，定乃於簾間垂足定膝，脛偉而毳。眾忽睹之，皆掩袂，亟命回舟避之。或曰：「此必溫定矣！」
乾寧末，駕幸三峰，太子太師盧知猷於西溪亭子赴進士關宴，因謂前達曰：「老夫似這關宴，至今相繼赴三十個矣！」
李嶢及第，在偏侍下，俯逼起居宴，霖雨不止，遣賃油幕以張去之。嶢先人舊廬昇平裏，凡用錢七百緡，自所居連亙通衢，殆足一里。余參馭輩不啻千餘人。韉馬車輿，闐咽門巷。來往無有沾濡者，而金碧照耀，頗有嘉致。嶢時為丞相韋都尉所委，干預政事，號為「李八郎」。其妻又南海韋宙女。宙常資之，金帛不可勝紀。
神龍已來，杏園宴後，皆於慈恩寺塔下題名。同年中推一善書者紀之。他時有將相，則朱書之。及第後知聞，或遇未及第時題名處，則為添「前」字。或詩曰：「會題名處添前字，送出城人乞舊詩。」
苗臺符六歲能屬文，聰悟無比；十餘歲博覽群籍，著《皇心》三十卷，年十六及第。張讀亦幼擅詞賦，年十八及第。同年進士，同佐鄭薰少師宣州幕。二人嘗列題於西明寺之東廡。或竊註之曰：「一雙前進士，兩個阿孩兒。」臺符，十七，不祿；讀，位至正卿。
李湯題名於昭應縣樓，韋蟾睹之，走筆留謔曰：「渭水秦川拂眼明，希仁何事寡詩情只應學得虞姬婿，書字才能記姓名。」
裴晉公赴敵淮西，題名華嶽之闕門。大順中，戶部侍朗司空圖以一絕紀之曰：「嶽前大隊赴淮西，従此中原息戰鞞。石闕莫教苔蘚上，分明認取晉公題。」
白樂天一舉及第，詩曰：「慈恩塔下題名處，十七人中最少年。」樂天時年二十七。省試《性習相近遠賦》，《玉水記方流詩》。攜之謁李涼公逢吉。公時為校書郎，於時將他適。白遽造之，逢吉行攜行看，初不以為意；及覽賦頭，曰：「噫！下自人上，達由君成；德以慎立，而性由習分。」逢吉大奇之，遂寫二十餘本。其日，十七本都出。
論曰：科第之設，沿革多矣。文皇帝撥亂反正，特盛科名，志在牢籠英彥。邇來林棲谷隱，櫛比鱗差，美給華資，非第勿處；雄藩劇郡，非第勿居。期乃名實相符，亨達自任，得以惟聖作則，為官擇人。有其才者，靡捐於甕牖繩樞；無其才者，詎系於王孫公子！莫不理推畫一，時契大同。垂三百年，擢士眾矣。然此科近代所美。知其美之所美者，在乎端巳直躬，守而勿失；昧其美之所美者，在乎貪名巧宦，得之為榮。噫！大聖設科，以廣其教，奈何昧道由徑，未旋踵而身名俱泯，又何科第之庇乎！矧諸尋芳逐勝，結友定交，競車服之鮮華，騁杯盤之意氣；沽激價譽，比周行藏。始膠漆於群強，終短長於逐末。乃知得失之道，坦然明白。邱明所謂「求名而亡，欲蓋而彰。」茍有其實，又何科第之闕歟！
