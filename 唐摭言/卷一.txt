
《周禮》，鄉大夫具鄉飲酒之教，考其德行，察其道藝，三年，舉賢者貢於王庭。非夫鄉舉裏選之義源於中古乎夫子聖人，始以四科齒門弟子，後王因而範之。漢革秦亂，講求典禮，亦解循塗方轍，以須賢俊，考德行則升孝廉而激浮俗，掄道藝則第雋造而廣人文，故郡國貢士無虛歲矣。由是天下上計集於大司徒府，所以顯五教於萬民者也。我唐沿隋法漢，孜孜矻矻，以事草澤。琴瑟不改，而清濁殊塗；丹漆不施，而豐儉異致。始自武德辛巳歲四月一日，敕諸州學士及早有明經及秀才、俊士、進士，明於理體，為鄉里所稱者，委本縣考試，州長重覆，取其合格，每年十月隨物入貢。斯我唐貢士之始也。厥有沿革，錄之如左：
開元二十五年二月，敕應諸州貢士：上州歲貢三人，中州二人，下州一人；必有才行，不限其數。所宜貢之人解送之日，行鄉飲禮，牲用少牢，以官物充。
公卿百寮子弟及京畿內士人寄客外州府舉士人等修明經、進士業者，並隸名所在監及官學，仍精加考試。所送人數：其國子監明經，舊格每年送三百五十人，今請送三百人；進士，依舊格送三十人；其隸名明經，亦請送二百人；其宗正寺進士，送二十人；其東監同華、河中所送進士，不得過三十人，明經不得過五十人。其鳳翔、山南西道東道、荊南、鄂嶽、湖南、鄭滑、浙西、浙東、鄜坊、宣商、涇邠、江南、江西、淮南、西川、東川、陜虢等道，所送進士不得過一十五人，明經不得過二十人。其河東、陳許、汴、塗泗、易定、齊德、魏博、澤潞、幽孟、靈夏、淄青、鄆曹、兗海、鎮冀、麟勝等道，所送進士不得過一十人，明經不得過十五人。金汝、鹽豐、福建、黔府、桂府、嶺南、安南、邕容等道，所送進士不得過七人，明經不得過十人。其諸支郡所送人數，請申觀察使為解都送，不得諸州各自申解。諸州府所試進士雜文，據元格並合封送省。準開成三年五月三日敕落下者，今緣自不送所試以來，舉人公然拔解；今諸州府所試，各須封送省司檢勘，如病敗不近詞理，州府妄給解者，試官停見任用闕。
永徽已前，俊、秀二科猶與進士並列；咸亨之後，凡由文學一舉於有司者，競集於進士矣。由是趙傪等嘗刪去俊、秀，故目之曰《進士登科記》。古者，閭有序，鄉有庠，以時教行禮而視化焉。其有秀異者，則升於諸侯之學；諸侯歲貢其尤著者，移之於天子，升於太學，故命曰「造士」，然後命焉。《周禮》：大樂正論造士之秀者以告於王，而升諸司馬；司馬辯論官材，論進士之賢以告於王者，而定其論。論定然後官之，任官然後爵之，位定然後祿之。若列之於科目，則俊、秀盛於漢、魏；而進士，隋大業中所置也。如侯君素、孫伏伽，皆隋之進士也明矣。然彰於武德而甲於貞觀。蓋文皇帝修文偃武，天贊神授，嘗私幸端門，見新進士綴行而出，喜曰：「天下英雄入吾彀中矣！」若乃光宅四夷，垂祚三百，何莫由斯之道者也。
元和中，中書舍人李肇撰《國史補》，其略曰：進士為時所尚久矣，是故俊乂實在其中。由此而出者，終身為聞人，故爭名常為時所弊。其都會謂之「舉場」，通稱謂之「秀才」，投刺謂之「鄉貢」，得第謂之「前進士」，互相推敬謂之「先輩」，俱捷謂之「同年」，有司謂之「座主」，京兆府考而升者謂之「等第」，外府不試而貢者謂之「拔解」，將試各相保謂之「合保」，群居而賦謂之「私試」，造請權要謂之「關節」，激揚聲價謂之「還往」，既捷，列名於慈恩寺塔謂之「題名」，大宴於曲江亭子謂之「曲江會」，藉而入選謂之「春關」，不捷而醉飽謂之「打眊燥」，匿名造謗謂之「無名子」，退而肄業謂之「過夏」，執業以出謂之「夏課」，挾藏入試謂之「書策」，此其大略也。其風俗系於先達，其制置存於有司。雖然，賢者得其大者，故位極人臣，常有十二三；登顯列，十有六七。而元魯山、張睢陽有焉，劉辟、元翛有焉。
進士科始於隋大業中，盛於貞觀、永徽之際；縉神雖位極人臣，不由進士者，終不為美，以至歲貢常不減八九百人。其推重謂之「白衣公卿」，又曰「一品白衫」；其艱難謂之「三十老明經，五十少進士」；其負倜儻之才，變通之術，蘇、張之辯說，荊、聶之膽氣，仲、由之武勇，子房之籌畫，宏羊之書計，方朔之詼諧，咸以是而晦之。修身慎行，雖處子之不若；其有老死於文場者，亦所無恨。故有詩云：「太宗皇帝真長策，賺得英雄盡白頭！」獨孤及撰《河南府法曹參軍張従師墓誌》云：「従師祖損之，隋大業中進士甲科，位至侍御史諸曹員外郎。損之生法，以碩學麗藻，名動京師，亦舉進士，自監察御史為會稽令。」
按《實錄》：西監，隋制；東監，龍朔元年所置。開元已前，進士不由兩監者，深以為恥。《李華員外寄趙七侍御詩》，略曰：「昔日蕭邵友，四人才成童。」邵後二年擢第，以冤橫貶，卒南中。又郭代公、崔湜、範履冰輩。皆由太學登第。李肇舍人撰《國史補》亦云：天寶中，袁咸用、劉長卿分為朋頭，是時常重兩監。爾後物態澆漓，稔於世祿，以京兆為榮美，同、華為利市，莫不去實務華，棄本逐末；故天寶二十載，敕天下舉人不得言鄉貢，皆須補國子及郡學生。廣德二年，制京兆府進士，並令補國子生，斯乃救壓覆者耳。奈何人心既去，雖拘之以法，猶不能勝。矧或執大政者不常其人，所立既非自我，則所守亦不堅矣。由是貞元十年已來，殆絕於兩監矣。貞觀五年已後，太宗數幸國學，遂增築學舍一千二百間，增置學生凡三千二百六十員。無何，高麗、百濟、新羅、高昌、吐蕃諸國酋長，亦遣子弟請入；國學之內，八千餘人；國學之盛，近古未有。至永淳已後，乃廢。龍朔二年九月，敕學生在學，各以長幼為序。初入學皆行束脩之禮，各絹三匹；四門學生，各絹二匹；雋士及律、書、算學，州縣學，各絹一匹。皆有酒脯。其分束脩，三分入博士，二分助教。又每年國子監所管學生，國監試；州縣學生，當州試。並藝業優長者為試官，仍長官監試。其試者通計一年所授之業，口問大義十條。得八已上為上，得六已上為中，得五已下為下。類三不及，在學九年。會昌五年正月，敕公卿百寮子弟及京畿內士人寄修明經、進士業者，並宜隸名太學；外州寄學及土人並宜隸名所在官學；仍永為常制。
元和二年十二月，奏：「兩京諸館學生總六百五十員。每館定額如後：兩京學生，五百五十員；國子館，八十員；太學，七十四員；四門館，三百員；廣文館，六十員，律館、算館，各十員。」又奏：「伏見天寶已前，國學生其數至多，並有員額。至永泰後，西監置五百五十員，東監近置一百員，未定每館員額。今謹具每館定額如前。伏請下禮部準格補置。」敕旨：「依。」
東監，元和二年十二月，敕東都國子監量置學生一百員：國子館十員，太學十五員，四門五十員，律館十員，廣文館十員，書館三員，算館二員。
鄉貢裏選，盛於中古乎！今之所稱，蓋本同而末異也。今之解送，則古之上計也。漢武帝置五經博士，太常選民年十八已上好學者，補弟子；郡國有好文學，敬順於鄉黨者，令與計偕，受業太常，如弟子。一歲輒課通經藝，補文學掌故。上第為郎。其秀異等，太常以名聞；其下材不事學者，罷之。若等雖舉於鄉，亦由於學。兩漢之制蓋本乎《周禮》者也。有唐貞元已前，兩監之外，亦頗重郡府學生，然其時亦由鄉里所升，直補監生而已。爾後膏粱之族，率以學校為鄙事。若鄉貢，蓋假名就貢而已。景雲之前，鄉貢歲二三千人，蓋用古之鄉貢也。咸亨五年，七世伯祖鸞臺鳳閣龍石白水公，時任考功員外郎，下覆試十一人，內張守貞一人鄉貢。開耀二年，劉思元下五十一人，內雍思泰一人。永淳二年，劉廷奇下五十五人，內元求仁一人。光宅元年閏七月二十四日，劉廷奇重試下十六人，內康庭芝一人。長安四年，崔湜下四十一人，李溫玉稱蘇州鄉貢。景龍元年，李欽讓稱定州鄉貢附學。爾來鄉貢漸廣，率多寄應者，故不甄別，置於榜中。信本同而末異也明矣。大歷中，楊綰疏請復舊章，貴全乎實。尋亦寢於公族，垂空言而已。
天寶九年七月，詔於國子監別廣文館，以舉常修進士業者，斯亦救生徒之離散也。始，其春官氏擢廣文生者，名第無高下。貞元八年，歐陽詹第三人，李觀第五人。邇來此類不乏。暨大中之末，咸通、乾符以來，率以為末第。或曰：「鄉貢，賓也；學生，主也。主宜下於賓，故列於後也。」大順二年，孔魯公在相位，思矯其弊，故特置吳仁璧於蔣肱之上。明年，公得罪去職，及第者復循常而已。悲夫！
永泰元年，始置兩都貢舉，禮部侍郎官號皆以「知兩都」為名，每歲兩地別放及第。自大歷十一年停東都貢舉，是後不置。
進士科與雋、秀同源異派，所試皆答策而已。兩漢之制，有射策、對策二義者何射者，謂列策於几案，貢人以矢投之，隨所中而對之也。對則明以策問授其人而觀其臧否也。如公孫宏、董仲舒，皆由此而進者也。有唐自高祖至高宗，靡不率由舊章。垂拱元年，吳師道等二十七人及第後，敕批云：「略觀其策，並未盡善。若依令式，及第者唯只一人；意欲廣收其材，通三者並許及第。」後至調露二年，考功員外劉思元奏請加試帖經與雜文，文之高者放入策。尋以則天革命，事復因循。至神龍元年方行三場試，故常列詩賦題目於榜中矣。
國朝舊式：天下貢士，十一月一日，赴朝見。長壽二年，拾遺劉承之上疏：「請元日舉人朝見，列於方物之前。」従之。見狀，臺司接覽，中使宣口敕慰諭。建中元年十一月，朝集使及貢士見於宣政殿。兵興已來，四方不上計，內外不會同者，二十五年矣。今計吏至一百七十三人矣。仍令朝集使每日二人待制。
開元五年九月，詔曰：「古有賓獻之禮，登於天府，揚於王庭，重學尊師，興賢進士；能美風俗，成教化，蓋先王之由焉。朕以寡德，欽若前政，思與子大夫復臻於理，故他日訪道，有時忘餐；乙夜觀書，分宵不寐。悟專經之義，篤學史之文。永懷覃思，有足尚者；不示褒崇，孰雲獎勸！其諸州鄉貢、明經、進士，見訖宜令引就國子監謁先師，學官為之開講，質問其義。宜令所司優厚設食。兩館及監內得舉人亦準。其日，清資官五品已上及朝集使往觀禮，即為常式。《易》曰：『學以聚之，問以辯之。』《詩》曰：『如切如磋，如琢如磨。』此朕所望於習才也。」
雋、秀等科比，皆考功主之。開元二十四年。李昂員外性剛急，不容物，以舉人皆飾名求稱，搖蕩主司，談毀失實，竊病之而將革焉。集貢士與之約曰：「文之美惡悉知之矣，考校取捨存乎至公，如有請托於時，求聲於人者，當首落之。」既而昂外舅常與進士李權鄰居相善，乃舉權於昂。昂怒，集貢人，召權庭數之。權謝曰：「人或猥知，竊聞於左右，非敢求也。」昂因曰：「觀眾君子之文，信美矣；然古人云：瑜不掩瑕，忠也。其有詞或不典，將與眾評之若何？」皆曰：「惟公之命！」既出，權謂眾曰：「向之言，其意屬吾也。吾誠不第決矣，又何藉焉！」乃陰求昂瑕以待之。異日會論，昂果斥權章句之疵以辱之。權拱而前曰：「夫禮尚往來，來而不往，非禮也。鄙文不臧，既得而聞矣；而執事昔有雅什，常聞於道路，愚將切磋，可乎？」昂怒而嘻笑曰：「有何不可！」權曰：「『耳臨清渭洗，心向白雲間。』豈執事之詞乎？」昂曰：「然。」權曰：「昔唐堯衰耄，厭倦天下，將禪於許由，由惡聞，故洗耳。今天子春秋鼎盛，不揖讓於足下，而洗耳，何哉？」是時國家寧謐，百寮畏法令，兢兢然莫敢跌。昂聞惶駭，蹶起，不知所酬，乃訴於執政，謂權風狂不遜。遂下權吏。初，昂強復，不受囑請，及有請求者，莫不先従。由是庭議以省郎位經，不足以臨多士，乃詔禮部侍郎專之矣。
論曰：「永徽之後，以文儒亨達，不由兩監者稀矣。於時場籍，先兩監而後鄉貢，蓋以朋友之臧否，文藝之優劣，切磋琢磨，匪朝伊夕，抑揚去就，與眾共之。有如趙、邵、蕭、李，婁、郭、苑、陳，靡不名遂功成，交全契分。洎乎近代，厥道浸微；玉石不分，薰蕕錯雜。長我之望殊缺，遠方之來亦乖。止謂群居，固非瓦合。是知生而知之者，性也；學而知之者，習也。渾金璞玉，又何追琢之勞乎潢汙行潦，又何板築之置乎？紵衣之獻，彼跡疏而道親也；畫龍之刻，斯面交而心賊也。後之進者，定交擇友，當問道之何如
