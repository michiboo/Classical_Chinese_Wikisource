

杜甫《莫相疑行》：「男兒生無所成頭皓白，牙齒欲落真可惜，憶獻三賦蓬萊宮，自怪一日聲輝赫。集賢學士如堵墻，觀我落筆中書堂，往時文彩動人主，今日饑寒趨路旁。晚將末節契年少，當面輸心背面笑。寄謝悠悠世上兒：莫爭好惡莫相疑！」
甫《獻韋右丞》：「紈絝不餓死，儒冠多誤身。丈人試靜聽，賤子請具陳：甫昔少年日，早充觀國賓。讀書破萬卷，下筆如有神；賦料揚雄敵，詩將子建親。李邕求識面，王翰願卜鄰。自謂頗挺生，立登要路津，致君堯舜上，再使風化淳。此意竟蕭索，行歌非隱淪，騎驢三十年，旅食京華春。朝叩富兒門，暮隨肥馬塵；殘杯與冷炙，到處潛悲幸。主上頃見徵征欻然欲求伸，青冥卻垂翅，蹭蹬無縱鱗。甚愧丈人厚，甚知丈人真；每於百僚上，猥誦佳句新。竊效貢公喜，難甘原憲貧；焉能心怏怏，只是走踆踆。今欲東入洛，即將西去秦；尚憐終南山，回望清渭濱。常擬報一餐，況懷辭大臣，白鷗波浩蕩，萬里誰能馴。」
崔仁師之孫崔湜並滌，及従兄蒞，並有文翰，列居清要；每私宴之際，自比王謝之家。謂人曰：「吾之門人及出身歷官，未嘗不為第一，丈夫當先據要路以制人，豈能默默受制於人！」故進取不已，而不以令終。
開元中，薛據自恃才名，於吏部參選，請受萬年錄事。流外官共見宰執訴云：「赤錄事是某等清要官，今補進士欲奪，則等色人無措手足矣！」遂罷。
鄭起居《仁表詩》曰：「文章世上爭開路，閥閱山東拄破天。」
張曙拾遺與杜荀鶴同年。嘗醉中謔荀鶴曰：「杜十五公大榮！」荀鶴曰：「何榮？」曙曰：「與張五十郎同年，爭不榮」荀鶴應聲答曰：「是公榮，小子爭得榮」曙笑曰：「何也？」荀鶴曰：「天下只知有杜荀鶴，阿沒處知有張五十郎！」
盧延讓業癖澀詩，吳翰林雖以賦卷擢第，然八面受敵，深知延讓之能。延讓始投贄，卷中有說詩一篇，斷句云：「因知文賦易，為下者之乎。」子華笑曰：「上門惡罵來！」
薛保遜好行巨編，自號「金剛杵」。太和中，貢士不下千餘人，公卿之門，卷軸填委，率為閽媼脂燭之費，因之平易者曰：「若薛保遜卷，即所得倍於常也。」
劉允章侍郎主文年，榜南院曰：「進士納卷，不得過三軸。」劉子振聞之，故納四十軸。
元次山中《興頌序》云：「天寶十四年，安祿山陷洛陽；明年犯長安，天子幸蜀，太子即位於靈武。明年皇帝移軍鳳翔，其年復兩京，上皇還京師。夫立聖德大業者，必有歌頌；若今歌頌聖德，刻諸金石，非老於文學，其誰宜為「
盧肇初舉，先達或問所來肇曰：「某袁民也。」或曰：「袁州出舉人耶！」肇曰：「袁州出舉人，亦由沅江出龜甲，九肋者蓋稀矣。」
王適侍御，元和初，舉賢良方正、直言極諫科，太直見黜。故韓文公誌適墓云：「上初即位，以四科慕天下士，君笑曰：『此非吾時耶！』即提所作書緣路歌趨直言試，既至，對語驚眾，不中第，益久困矣。」
薛能尚書《題集後》曰：「時源何代失澄清處處狂波汙後生！常感道孤吟有淚，卻緣風壞語無情。難甘惡少欺韓信，枉被諸侯殺禰衡；縱有緱山也無益，四方聯絡盡蛙聲。」
王貞白《寄鄭谷郎中》曰：「五百首新詩，緘封寄去時，只憑夫子鑒，不要俗人知！火鼠重燒布，冰蠶乍吐絲，直須天上手，裁作領巾披。」
袁參《上中書姚令公元崇書》：「曹州布衣袁參頓首謹上樑公閣下，參將自托於君，長為君用，欲之乎且參之託君，何以利君也若使君常懷相印，不失通侯，壽客滿堂，黃金橫帶；則參請以車軌所至，馬首所及，而掩君之短，稱君之長，使天下之人，不能議君矣。若使君當不測之時，遘不測之禍，身従吏訊，妻子滿獄；則參請以翳翳之身，渺渺之命，伏死一劍，以白君冤，使酷殺之刑，不能陷君矣。若使君因緣謗書，不得見察，卒至免逐，為天下笑；則參以一寸之節，三寸之舌，抗義犯顏，解於闕庭，使逐臣之名，不能汙君矣。君有盛忿之隙，睚眥之怨，朝廷之士，議欲侵君；則參請以直辭先挫其口，不爾，則更以眥血次汙其衣，見陵之羞，不能醜君矣。若使君事至不可知，千秋萬歲後，而君門闌卒有饑寒之虞；則參請解參之裘，推參之哺，勉勉不怠，終身奉之，使子孫之憂，不能累君矣。此五者，參之所以利君而自托也。君其可乎夫人不易知，知人不易；參於君非有食客之舊，門生之恩，今便欲自托於君，長為君用，得無不知參意而疑參妄乎然妄心實亦有之，何也參行年已半春秋，客復數載，黃金盡，烏裘弊，唇齒落，不得成名；而親之在堂，終莫有慰，日暮途遠，不知所為；然獨念非君無足依者，故今敢以五利求市於君，冀君一顧見誠，使得慰親恐懼。參聞言為必聽者出，義為知己者行；丈夫雄心，能無感激況今以親親之故，而祈德於君，使君歡然卒不見拒，爾後即參尚何面目遂得默然而已哉！本向時之言，終不負德。夫幽則有鬼，天則有神，鬼神之間，參所必有；如使參敢負於君者，則鬼神之靈共誅之。敬以自盟，惟君之惠信也。且君以偉才，四入為相，艱難情偽，君盡知之；至於進人亦多矣，然亦能有以參之五利而許君乎參必愚儕鯫生，而自守取咎爾！則君之相士，何其備耶！至愚殆欲窺君之鑒矣。頓首，頓首。參今亦不敢盛稱譽，上紿於君；然竊自言之，正參亦非天下庸人也。今君若見相以義，則參之本圖；若見相以才，則惟君所識。今幸君之力能必致參，顧此時坐而相棄，語曰：『厚利可愛，盛時難再，失利後時，終不有悔！』君獨不聞蒯人之泣乎昔蒯人為商而賣冰於市，客有苦熱者將買之，蒯人自以得時，欲邀客以數倍之利；客於是怒而去，俄而其冰亦散。故蒯人進且不得冰，二者俱亡，自泣而去。今君坐青雲之中，平衡天下，天下之士，皆欲附矣；此亦君賣冰之秋，而士買冰之際。有利則合，豈宜失時！茍使君強自遲回至冰散，則君尚欲開口，其事焉得哉！願少圖之，無為蒯人之事也。參頓首。」
顧云：大順中制同羊昭業等十人修史，雲在江淮，遇高逢休諫議。時劉子長僕射，清名雅譽，允塞縉紳；其弟崇望，復在中書。雲以逢休與子長舊交，將造門希致先容，逢休許之久矣。雲臨岐請書，逢休授之一函甚草創，雲微有惑，因潛啟閱之，凡一輻並不言雲。但曰：「羊昭業等擬將一尺三寸汗腳，踏他燒殘龍尾；道懿宗皇帝雖薄德，不任被前人羅織；執大政者亦大悠悠。」雲籲嘆而已。
李白《戲贈杜甫》曰：「飯顆坡前逢杜甫，頭戴笠子日卓午，借問形容何瘦生只為従來學詩苦。」
鄭光業中表間有同人試者，於時舉子率皆以白紙糊案子面。昌圖潛紀之曰：「新糊案子，其白如銀，入試出試，千春萬春。」光業弟兄共有一巨皮箱，凡同人投獻，辭有可嗤者，即投其中，號曰《苦海》。昆季或従容用咨諧戲，即命二仆舁苦海於前，人閱一編，靡不極歡而罷。光業常言及第之歲，策試夜，有一同人突入試鋪，為吳語謂光業曰：「必先必先，可以相容否？」光業為輟半鋪之地。其人復曰：「必先必先，諮仗取一杓水。」光業為取。其人再曰：「便幹托煎一碗茶，得否？」光業欣然與之烹煎。居二日，光業狀元及第，其人首貢一啟，頗敘一宵之素。略曰：「即取水，更煎茶；當時之不識貴人，凡夫肉眼；今日之俄為後進，窮相骨頭。」
羅隱《謝裴廷翰詩》捲雲：「澤國佳人，惟妝半面；榮丘辯士，或獻空籠。」
賈島不善程試，每自疊一輻，巡鋪告人曰：「原夫之輩，乞一聯！乞一聯！」
薛保遜，大中朝尤肆輕佻，因之侵侮諸叔，故自起居舍人貶洗馬而卒。其子昭緯，頗有父風，常任祠部員外。時李系任小儀，王蕘任小賓，正旦立仗班退，昭緯朗吟曰：「左金烏而右玉兔，天子旌旗。」蕘遽請下句，昭緯應聲答曰：「上李系而下王蕘，小人行綴。」聞者靡不洪哂。天復中，自臺丞累貶澄州司馬，中書舍人顏蕘當制，略曰：「陵轢諸父，代嗣其凶。」
咸通末、執政病舉人仆馬太盛，奏請進士舉人許乘驢。鄭光業材質瑰偉，或嘲之曰：「今年敕下盡騎驢，短轡長鞦滿九衢。清瘦兒郎猶自可，就中愁殺鄭昌圖。」
論曰：《語》云：「當仁不讓於師。」顏氏子亦曰：「舜何人也，予何人也。茍得其道，自方於舜，不為之太過；茍失其道，五尺童子，能不鄙其妄歟！」參以五利受售，不系能否，儒行缺矣。輕薄之徒，終喪厥德，旅獒之戒，人子其惟慎諸！
咸通中，鄭愚自禮部侍郎鎮南海。時崔魏公在荊南，愚著錦襖子半臂袖卷謁之，公大奇之。會夜飲更衣，賓従間竊謂公曰：「此應是有，慚不稱耳！」既而復易之紅錦，尤加煥麗，眾莫測矣。」
王璘舉日試萬言科，崔詹事觀察湖南，因遺之夾纈數匹。璘翌日以中單襜褕衣之以詣，崔公接之大驚矣。
崔櫓酒後失虔州陸郎中肱，以詩謝之曰：「醉時顛蹶醒時羞，曲蘗催人不自由，叵耐一雙窮相眼，不堪花卉在前頭。」
宋人衛元規，酒後忤宋州丁僕射，謝書略曰：「自茲囚酒星於天獄，焚醉目於秦坑。」人多記之。
杜工部在蜀，醉後登嚴武之床，厲聲問武曰：「公是嚴挺之子否？」武色變。甫復曰：「仆乃杜審言兒。」於是少解。
韓袞，咸通七年趙隙下狀元及第，性好嗜酒。謝恩之際，趙公與之首宴，公屢賞歐陽琳文學，袞睨之曰：「明公何勞再三稱一復姓漢！」公愕然為之徹席。自是従容不過三爵。及杏園開宴時，河中蔣相以故相守兵部尚書，其年子泳及第，相國欣然來突，眾皆榮之。袞厲聲曰：「賢郎在座，兩頭著子女，相公來此得否？」相公錯愕而去。及泳歸，公庭責之曰：「席內有顛酒同年，不報我，豈人子耶！」自是同年莫敢與之歡醉矣。
史《萇上李中丞書》：「禍之將至，鬼神奪魄。豈有委身府幕，塵忝下寮，而擅犯威重，前後非一！中丞審萇豈非知禮之人豈非感恩之人自拜揖馬塵，十有三載，杯酒歌詠，久蒙提攜，未省竟有差失中丞因賜賞鑒，辟書府，及陪接萬里，星霜二年，正當策名之時，豈願固有千觸此蓋命之牽陷，一至於此，實非常情之所料也。豈非十二年間，東馳西走，肝膽塗地，竟無所成。鬢髮頒白，幸逢推薦，恩命垂至，自貽顛危，昏昏薄言，罔知攸處，豈非命矣！豈非命矣！且初坐之時，每舉一盞酒，未嘗不三思其過，似覺體中有酒，亦哀請矜量；既對眾賓復，不敢苦訴，俄而迷亂乍合，若怪魅以憑心神，事且不知，死亦寧悟！哀哉微命，有此舛剝！中丞縱寬以萬死，萇亦無所施其面目。不即引決者，伏念累世單緒，一身早孤，中年未婚，晚乏兒息，封樹何日先靈靡安！痛此纏迫，乞哀殘喘！今髡剪首發，自為毀責，期在粉骨，永知此過。中丞旋旆之日，願隨一卒，步走後塵，洗節布誠，以期他效。伏願少垂舊惠，戀戀故人，無任憂悸感切之至！謹投書閣下，荒辭無敘，萬不申一，仍憑押衙口哀謝不宣。萇再拜。」
元相公在浙東時，賓府有薛書記，飲酒醉後，因爭令擲註子，擊傷相公猶子，遂出幕。醒來乃作《十離詩》上獻府主：馴擾朱門四五年，毛香足凈主人憐，無端咬著親情客，不得紅絲毯上眠（犬離主）。越管宣毫始稱情，紅箋紙上撒花瓊。都緣用久鋒頭盡，不得羲之手裏擎（筆離毛）。雲耳紅毛淺碧蹄，追風曾到日東西。為驚玉貌郎君墜，不得華軒更一嘶（馬離廄）。隴西獨自一孤身，飛去飛來上錦裀。都緣出語無方便，不得籠中更喚人（鸚鵡離籠）出入朱門未忍拋，主人常愛語交交。銜泥穢汙珊瑚簟，不得梁間更壘巢（燕離巢）。皎潔圓明內外通，清光似眼水精宮，都緣一點瑕相穢，不得終宵在掌中（珠離掌）。戲躍蓮池四五秋，常搖朱尾弄輪鉤。無端擺斷芙蓉朵，不得清波更一遊（魚離池）。爪利如鋒眼似鈴，平原捉兔稱高情。無端竄向青雲外，不得君王手上擎（鷹離主）。蓊鬱新栽四五行，常將貞節負秋霜。為緣春筍鉆墻破，不得垂陰覆玉堂（竹離亭）。鑄泄黃金鏡始開，初生三五月徘徊。為遭無限塵蒙蔽，不得華堂上玉臺（鏡離臺）。馬上同攜今日杯，湖邊還折去年梅。年年只是人空老，處處何曾花不開。歌詠每添詩酒興，醉酣還命管弦來。樽前百事皆依舊，點檢惟無薛秀才。（元公詩）
論曰：蕭琛以桃杖虎靴，邢紹以絳綿糾發，所務先設奇以動眾，後務能以制人，振天下之大名，為一時之口實者也。鄭公之服錦，王公之衣纈，得無意於彼乎茍名實相遠，則服之不衷身之災。沈酗之失，聖人所戒，雖王佐之才，得以贖過，其如名教何！
