
高祖武德四年四月十一日，敕諸州學士及白丁，有明經及秀才、俊士，明於理體，為鄉曲所稱者，委本縣考試，州長重復，取上等人，每年十月隨物入貢。至五年十月，諸州共貢明經一百四十三人，秀才六人，俊士三十九人，進士三十人。十一月引見，敕付尚書省考試；十二月吏部奏付考功員外郎申世寧考試，秀才一人，俊士十四人，所試並通，敕放選與理入官；其下第人各賜絹五疋，充歸糧，各勤修業。自是考功之試，永為常式。至開元二十四年，以員外郎李昂與舉子矛盾失體，因以禮部侍郎專知。貞觀初放榜日，上私幸端門，見進士於榜下綴行而出，喜謂侍臣曰：「天下英雄，入吾彀中矣！」進士榜頭，豎黏黃紙四張，以氈筆淡墨袞轉書曰「禮部貢院」四字；或曰：文皇頃以飛帛書之。或象陰註陽受之狀。進士舊例於都省考試。
南院放榜，張榜墻乃南院東墻也。別築起一堵，高丈餘，外有壖垣，未辯色；即自北院將榜就南院張掛之。元和六年，為監生郭東裏決破棘籬圻裂文榜，因之後來多以虛榜自省門而出，正榜張亦稍晚。
開成二年，高侍郎鍇主文，恩賜詩題曰《霓裳羽衣曲》。三年復前詩題為賦題，太學《石經詩》並辭，入貢院日面試。大中中，都尉鄭尚書放榜，上以紅箋筆劄一名紙雲，「鄉貢進士，李」，以賜鎬。
《文貞公神道碑》，太宗之文。時征將薨，太宗嘗夢見，及覺，左右奏征卒。故曰，「俄於彷彿，忽睹形儀。」復曰，「高宗昔日得賢相於夢中，朕今此宵失良臣於覺後。」
高祖呼裴寂為裴三明皇呼宋濟作宋五德宗呼陸贄為陸九。
高祖呼蕭瑀為蕭郎宣宗呼鄭鎬為鄭郎。
裴晉公下世，文宗賜御製一篇，置於靈座之上。
白樂天去世，大中皇帝以詩吊之曰：「綴玉聯珠六十年，誰教冥路作詩仙。浮雲不系名居易，造化無為字樂天。童子解吟長恨曲，胡兒能唱琵琶篇。文章已滿行人耳，一度思卿一愴然。」
元和十三年，進士陳標，獻諸先輩詩曰：「春官南院院墻東，地色初分月色紅。文字一千重馬擁，喜歡三十二人同。眼前魚變辭凡水，心逐鶯飛出瑞風。莫怪雲泥従此別，總曾惆悵去年中。」
令狐趙公，大中初在內庭，恩澤無二，常便殿召對，夜艾方罷，宣賜金蓮花送歸院。院使已下，謂是駕來，皆鞠躬階下。俄傳吟曰：「學士歸院！」莫不驚異。金蓮花，燭柄耳，惟至尊方有之。韋澳、孫宏，大中時同在翰林。盛署，上在太液池中宣二學士；既赴召，中貴人，頗以絺綌為訝，初殊未悟；及就坐，但覺寒氣逼人，熟視有龍皮在側；尋宣賜銀餅，餡食之甚美；既而醉以醇酎。二公因茲苦河魚者數夕。上竊知笑曰：「卿不禁事，朕日進十數，未當有損。」銀餅餡，皆乳酪膏腴所制也。
王源中，文宗時為翰林承旨學士。暇日與諸昆季蹴鞠於太平裏第，球子擊起，誤中源中之額，薄有所損。俄有急召，比至，上訝之，源中具以上聞。上曰：「卿大雍睦！」遂賜酒兩盤，每盤貯十金碗，每碗容一升許，宣令並碗賜之。源中飲之無余，略無醉態。
白樂天以正卿致仕，時裴晉公保厘夜宴諸致仕官，樂天獨有詩曰：「九燭臺前十二姝，主人留醉任歡娛。飄搖舞袖雙飛蝶，宛轉歌喉一索珠。坐久欲醒還酩酊，夜深臨散更踟躕。南山賓客東山妓，此會人間曾有無」。
長慶中，趙相宗儒為太常卿，贊郊廟之禮，罷相三十餘年，年七十六，眾論其精健。有常侍李益笑曰：「仆為東府試官所送進士。」
開成中，戶部楊侍郎檢校尚書鎮東川，白樂天即尚書妹婿。時樂天以太子少傅分洛，戲代內子賀兄嫂曰：「劉綱與婦共升仙，弄玉隨夫亦上天。何似沙哥領崔嫂，碧油幢引向東川！」又曰：「金花銀碗飲兄用，罨畫羅裙盡嫂裁；覓得黔婁為妹婿，可能空寄蜀茶來！」
李石相公鎮荊，崔魏公在賓席；未幾公擢拜翰林，明年登相位，時石猶在鎮。故賀書曰：「賓筵初起，曾陪樽俎之歡；將幕未移，已在陶鈞之下。」
薛能尚書鎮彭門，時薄、劉巨容、周岌俱在麾下。未數歲，溥鎮徐，巨容鎮襄，岌鎮許，俱假端揆。故能詩曰「舊將已為三僕射，病身猶是六尚書。」
崔安潛鎮西川，李鋌為小將。廣明初，駕幸西蜀，鋌乃蜀帥帶平章事。安潛乃具寮耳；曾趨走，人皆美之。
庾承宣主文，後六七年方衣金紫，時門生李石，先於內庭恩錫矣。承宣拜命之初，石以所服紫袍金魚拜獻座主。
令狐趙公在相位，馬舉為澤潞小將，因奏事到宅；會公有一門僧善聲色，偶窺之，謂公曰：「適有一軍將參見相公，是何人？」以舉名語之。僧曰：「竊視此人，他日當與相公為方面交代。」公曰：「此邊方小將，縱有軍功，不過塞垣一鎮，奈何以老夫交代。」僧曰：「相公第更召與語，貧道為細看。」公然之。既去，僧曰：「今日看更親切，並恐是揚汴。」公於是稍接之矣。咸通元年，公鎮維揚，舉破龐勛有功。先是上面許成功與卿揚州，既而難於爽信，即除舉淮南行軍司馬。公聞之，即處分所司，排比迎新使。群下皆曰：「此一行軍耳！」公乃以其事白之，果如所卜。
光化二年，趙光逢放柳璨及第。光逢後三年不遷，時璨自內庭大拜，光逢始以左丞征入。未幾，璨坐罪誅死，光逢膺大用，居重地十餘歲，七表乞骸，守司空致仕。居二年，復徵拜上相。
韋承貽，咸光中策試，夜潛紀長句於都堂西南隅曰：「褒衣博帶滿塵埃，獨上都堂納試回。蓬巷幾時聞吉語，棘籬何日免重來三條燭盡鐘初動，九轉丸成鼎未開。殘月漸低人擾擾，不知誰是謫仙才白蓮千朵照廊明，一片昇平雅韻聲。才唱第三條燭盡，南宮風景畫難成。」
趙渭南嘏嘗有詩曰：「早晚粗酬身事了，水邊歸去一閑人。」果渭南一尉耳。嘏嘗家於浙西，有美姬、嘏甚溺惑。洎計偕，以其母所阻，遂不攜去。會中元為鶴林之遊，浙帥窺之，遂為其人奄有。明年嘏及第，因以一絕箴之曰：「寂寞堂前日又曛，陽臺去作不歸雲。當時聞說沙咤利，今日青娥屬使君。」浙帥不自安，遣一介歸之於嘏。嘏時方出關，途次橫水驛，見兜舁人馬甚盛，偶訊其左右，對曰：「浙西尚書差送新及第趙先輩娘子入京。」姬在舁中亦認嘏，嘏下馬揭簾視之，姬抱嘏慟哭而卒。遂葬於橫水之陽。
咸通中，上以進士車服僭差，不許乘馬，時場中不減千人，雖勢可熱手，亦皆跨長耳。或嘲之曰：「今年敕下盡騎驢，短轡長鞦滿九衢，清瘦兒郎猶自可，就中愁殺鄭昌圖。」
薛令之，閩中長溪人，神龍二年及第，累遷左庶子。時開元東宮官僚清淡，令之以詩自悼，復紀於公署曰：「朝旭上團團，照見先生盤。盤中何所有苜蓿長闌干。余澀匙難綰，羹稀箸易寬。何以謀朝夕何由保歲寒？」上因幸東宮覽之，索筆判之曰：「啄木觜距長，鳳皇羽毛短。若嫌松桂寒，任逐桑榆暖。」令之因此謝病東歸。詔以長溪歲賦資之，令之計月而受，余無所取。歐陽詹卒，韓文公為《哀辭序》云：「德宗初即位，宰相常袞，為福建觀察使，治其地。哀以辭進，鄉縣小民，有能讀書作文辭者，親與之為主客之禮，觀遊宴饗，必召與之，時未幾，皆化翕然。於時詹獨秀出，袞加敬愛，諸生皆推服。閩越之人舉進士，由詹始也。」詹死於國子四門助教，隴西李翺為《傳》，韓愈作《哀辭》。
蕭穎士性異常嚴酷，有一仆事之十餘載，穎士每以棰楚百餘，不堪其苦。人或激之擇木。其仆曰：「我非不能他従，遲留者，乃愛其才耳！」武公幹常事蒯希逸十餘歲，異常勤幹，洎希逸擢第，幹辭以親在乞歸就養，公堅留不住。公既嘉其忠孝，以詩送之，略曰：「山險不曾離馬後，酒醒長見在床前。」時人醵絹贈行，皆有繼和。
盧鈞僕夫
李元賓《與弟書》云：「賴一仆傭債，以資日給其文頗勤勤敘之，而不記姓名。」
李敬者，本夏侯譙公之傭也。公久厄塞名場，敬寒苦備歷，或為其類所引曰：「當今北面官人，入則內貴，出則使臣，到所在打風打雨。你何不従之而孜孜事一個窮措大，有何長進！縱不然，堂頭官人，豐衣足食，所往無不克。」敬囅然曰：「我使頭及第後，還擬作西川留後官。」眾官大笑。時譙公於壁後聞其言。凡十餘歲，公自中書出鎮成都，臨行有以邸吏托者，一無所諾；至鎮，用敬知進奏，既而鞅掌極矣。向之笑者，率多投之矣。
一曰聞多見少，跡靜心勤。卷頭有眼，肚裏沒嗔。二曰貌謹氣和，見面少，聞名多。三曰上等舉人，應同人舉；中等舉人，應丞郎舉；下等舉人，應宰相舉。
就門生手裏索及第求僧道薦屬姑息
天寶二年，吏部侍郎宋遙、苗晉卿等主試，祿山請重試，制舉人第一等人十無二。御史中丞張倚之子奭。手持試紙，竟日不下一字，時人謂之「拽帛」。高渙者，鍇之子也，久舉不第。或謔之曰：「一百二十個蜣螂，推一個屎塊不上。」
薛昭儉，昭緯之兄也，咸通末數舉不第，先達每接之，即問曰，賢弟早晚應舉昭儉知難而退。論曰：七情十義，靡不宗於仁而祖於禮者，矧乃四科之本，文不居先；三益之門，德常在首。又何片言小善，辯口利辭，垂於簡編，侔於粉繢者也！或曰：「不然，夫人項天踵地，惟呼最靈，有德者未必無文；其上也文不勝德，其次也德不勝文。有若文德具美，含元不耀者，其惟聖人乎！奈何近世薄徒，自為岸谷，以含毫紙墨為末事，以察言守分為名流。洎乎評品是非，適較今古，竟不能措一辭，發一論者，以無愧於心乎！故仆雖題親詠折沖樽俎者皆列於門目，斯所以旌表贍敏，而矛盾棒蕪也。亦由辱以馬韉，而俟之鶯谷。知我者當免咎與！若乃先達所傳，臧否人物，雖不研究根本，皆可蓍鑒行藏，莫匪正言，足方周諺。其有跡處皂隸，而行周君子者，茍遺而不書，則取捨之道，賤賢而貴愚；忠孝之本，先華而後實。七十子之徒，其臣於季孟者，亦其類而已。」
