

貞元十八年，權德輿主文，陸傪員外通榜帖，韓文公薦十人於傪，其上四人曰侯喜、侯雲長、劉述古、韋紓，其次六人：張苰、尉遲汾、李紳、張俊余，而權公凡三榜共放六人，而苰、紳、俊余不出五年內，皆捷矣。
陸忠州榜時，梁補闕肅、王郎中傑佐之，肅薦八人俱捷，餘皆共成之。故忠州之得人，皆烜赫。事見《韓文公與陸傪員外書》。
三榜，裴公第一榜，拾遺盧參預之；第二、第三榜，諫議柳遜、起居舍人於競佐之；錢紫微珝亦頗通矣。
鄭顥都尉第一榜，托崔雍員外為榜。雍甚然諾，顥従之，雍第推延。至榜除日，景待榜不至，隕獲旦至。會雍遣小僮壽兒者傳云：「來早陳賀。」景問：「有何文字？」壽兒曰：「無。」然日勢既暮，壽兒且寄院中止宿，景亦懷疑，因命搜壽兒懷袖，一無所得，顥不得已，遂躬自操觚。夜艾，壽兒以一蠟彈丸進顥，即榜也。顥得之大喜，狼忙劄之，一無更易。
貞元十一年，呂渭第一榜，撓悶不能定去留，因以詩寄前主司曰：「獨坐貢闈裏，愁多芳草生；仙翁昨日事，應見此時情。」
楊嗣復第二榜，盧求者李翺之婿。先是翺典合淝郡，有一道人詣翺，自言能使鬼神。翺謂其妖，叱去。既而謂翺曰：「使君胡不惜骨肉。」翺愈怒，命系於非所。其夕內子心痛將絕，頗為兒女所尤，亟命召至謝焉。道人「唯唯」而已。翺待之以酒，其人能劇飲，數斗不能亂。翺心敬憚，以孺人之危為乞；因請為翺奏章，其妻尋愈。翺叩頭致謝。復謂翺曰：「所寫章不謹，某向甚懼謫罰。」翺對以自劄固無錯誤。其人微笑，即探懷中得向所焚章，果註一字，翺益神之。後翺任楚州（或曰桂州），其人復至。其年楊嗣復知舉，求落第。嗣復，翺之親表，由是頗以求為慊。因訪於道人，道人言曰：「此細事，亦可為奏章一通。」幾硯紙筆，復置醇酎數斗於側，其人以臣杯引滿而飲，寢少頃而覺；覺而復飲。暨罍恥，即整衣冠北望而拜；遽對案手疏二緘，遲明授翺曰：「今秋有主司且開小卷，明年見榜開大卷。」翺如所教。尋遞中報至，嗣復依前主文，即開小卷，辭云：「非頭黃尾三求」六字。翺奇之，遂寄嗣復。嗣復已有所貯，頗疑漏泄。及放榜開大卷，乃一榜煥然，不差一字。其年裴俅為狀元，黃價居榜末，次則盧求耳，餘皆契合。後翺鎮襄陽，其人復至，翺虔敬可知也。謂翺曰：「鄙人載來，蓋仰公之政也。」因命出諸子，熟視，皆曰：「不繼。」翺無所得，遂遣諸女出拜之，乃曰：「尚書他日外孫三人，皆位至宰輔。」後求子攜，鄭亞子畋，杜審權子讓能，為將相。
鐘輻，虔州南康人也。始建山齋為習業之所，因手植一松於庭際。俄夢朱衣吏白云：「松闈三尺，子當及第。」輻惡之。爾來三十餘年，輻方策名；使人驗之，松圍果三尺矣。
沈光始貢於有司，嘗夢一海船；自夢後，咸敗於垂成，暨登第年亦如是。皆謂失之之夢，而特地不測。無何，謝恩之際升階，忽爾回飈吹一海圖，拂光之面，正當一巨舶，即夢中所睹物。
孫龍光偓，崔淡下狀元及第。前一年，嘗夢積木數百，偓踐履往復。既而請一李處士圓之，處士曰：「賀喜郎君，來年必是狀元，何者已居眾材之上也。」
予次匡廬，其夕遙祝九天使者。俄夢朱衣道人，長丈餘，特以青灰落衣襟，霏霏然，常自謂「魚透龍門」，凡三經復透矣。私心常慮舉事中輟。既三舉矣，欲罷不能；於是四舉有司，遂僥忝矣。
畢諴相公及第年，與一二同人聽響卜。夜艾人稀，久無所聞；俄遇人投骨於地，群犬爭趨；又一人曰：「後來者必銜得。」
韋甄及第年，事勢固萬全矣；然未知名第高下，志在鼎甲，未免撓懷。俄聽於光德裏南街，忽睹一人，叩一板門甚急。良外軋然門開，呼曰：「十三官尊體萬福。」既而甄果是第十三人矣。
杜黃門第一榜，尹樞為狀頭。先是杜公主文，志在公選，知與無預評品者。第三場庭參之際，公謂諸生曰：「主上誤聽薄劣，俾為社稷求棟樑，諸學士皆一時英僬，奈無人相救！」時入策五百餘人，相顧而已。樞年七十餘，獨趨進曰：「未諭侍郎尊旨」公曰：「未有榜帖。」對曰：「樞不才。」公欣然延之，従容因命卷簾，授以紙筆。樞援毫斯須而就。每劄一人，則抗聲斥其姓名；自始至末，列庭聞之，咨嗟嘆其公道者一口。然後長跪授之，惟空其元而已。公覽讀致謝訖，乃以狀元為請，樞曰：「狀元非老夫不可。」公大奇之，因命親筆自劄之。
鄭損舍人，光啟中隨駕在興元，丞相陸公扆為狀元。先是扆與損同止逆旅，扆於時出丞相文忠公之門，切於了卻身事。時已六月，懇叩公，希奏置舉場。公曰：「奈時深夏，復使何人為主司？」扆曰：「鄭舍人其人也。」公然之。因請扆致謝於損，扆乃躬詣損拜請，其榜貼皆扆自定。
貞元二年，牛錫庶、謝登，蕭少保下及第。先是昕寶應二年一榜之後，爾來二紀矣。國之耆老，殆非俊造馳騖之所。二子久屈場籍，其年計偕來；主文頗以耕鑿為急，無何並馳人事。因迴避朝客。誤入昕第，昕岸幘倚杖，謂二子來謁，命左右延接二子。初未知誰也，潛訪於閽吏，吏曰：「蕭尚書也。」因各以常行一軸面贄，大蒙稱賞。昕以久無後進及門，見之甚善，因留連竟日。俄有一仆附耳，昕盼二子輾然。既而上列繼至，二子隱於屏後。或曰：「二十四年載主文柄，國朝盛事，所未曾有。」二子聞之，亦不意是昕。猶慮數刻淹留，失之善地。朝士既去，二子辭；昕面告之，復許以高第，竟如所諾。
王相起，長慶中再主文柄，誌欲以白敏中為狀元，病其人與賀拔惎為交友，惎有文而落拓。因密令親知申意，俾敏中與惎絕。前人復約敏中，為具以待之。敏中欣然曰：「皆如所教。」既而惎果造門，左右紿以敏中他適，惎遲留不言而去。俄頃，敏中躍出，連呼左右召惎，於是悉以實告。乃曰：「一第何門不致，奈輕負至交！」相與歡醉，負陽而寢。前人睹之，大怒而去。懇告於起，且云：「不可必矣。」起曰：「我比只得白敏中，今當更取賀拔惎矣。」
包誼者，江東人也，有文辭。初與計偕，到京師後時趁試不及。宗人祭酒佶憐之，館於私第。誼多遊佛寺，無何，唐突中書舍人劉太真，睹其色目，即舉人也。命一介致問，誼勃然曰：「進士包誼素不相識，何勞要問？」太真甚銜之，以至專訪其人於佶。佶聞誼所為，大怒而忌之，因詰責遣徙他舍，誼亦無怍色。明年太真主文，志在致其永棄，故過雜文，俟終場明遣之。既而自悔之曰：「此子既忤我，従而報之，是為淺丈夫也；必矣但能永廢其人，何必在此！」於是放入策。太真將放榜，先巡宅呈宰相。榜中有姓朱人及第，宰相以朱泚近大逆，未欲以此姓及第，亟遣易之。太真錯愕趨出，不記他人，惟記誼爾。及誼謝恩，方悟己所惡也。因明言。乃知得喪非人力也，蓋假手而已。
鄭侍郎薰主文，誤謂顏標乃魯公之後。時徐方未寧，志在激勸忠烈，即以標為狀元。謝恩日，従容問及廟院。標，寒畯也，未嘗有廟院。薰始大悟，塞默而已。尋為無名子所嘲曰：「主司頭腦太冬烘。錯認顏標作魯公。」
公乘億，魏人也，以辭賦著名。咸通十三年，垂三十舉矣。嘗大病，鄉人誤傳已死，其妻自河北來迎喪。會億送客至坡下，遇其妻。始，夫妻闊別積十餘歲，億時在馬上見一婦人，粗衰跨驢，依稀與妻類，因睨之不已；妻亦如是。乃令人詰之，果億也。億與之相持而泣，路人皆異之。後旬日，登第矣。
許棠，宣州涇縣人，早修舉業。鄉人汪遵者，幼為小吏，洎棠應二十餘舉，遵猶在胥徒；然善為歌詩，而深晦密。一旦辭役就貢，會棠送客至灞滻間，忽遇遵於途中，棠訊之曰：「汪（都者，吏之呼也）何事至京？」遵對曰：「此來就貢。」棠怒曰：「小吏無禮！」而與棠同硯席，棠甚侮之，後遵成名五年，棠始及第。
彭伉，湛賁，俱袁州宜春人，伉妻即淇姨也。伉舉進士擢第，湛猶為縣吏。妻族為置賀宴，皆官人名士，伉居客之右，一座盡傾。湛至，命飯於後閣，湛無難色。其妻忿然責之曰：「男子不能自勵，窘辱如此，復何為容！」湛感其言，孜孜學業，未數載一舉登第。伉常侮之，時伉方跨長耳縱遊於郊郭，忽有僮馳報湛郎及第，伉失聲而墜。故袁人謔曰：「湛郎及第，彭伉落驢。」
顧非熊，況之子，滑稽好辯，陵轢氣焰子弟，為眾所怒。非熊既為所排，在舉場三十年，屈聲聒人耳。長慶中，陳商放榜，上怪無非熊名，詔有司追榜放及第。時天下寒進，皆知勸矣。詩人劉得仁賀詩曰：「愚為童稚時，已解念君詩，及得高科晚，須逢聖主知。」
元和九年韋貫之榜，殷堯藩雜文落矣；楊漢公尚書，乃貫之前榜門生，盛言堯藩之屈，貫之為之重收。或曰：「李景讓以太夫人有疾，報堂請暫省侍，路逢楊虞卿，懇稱班圖源之屈，因而得之也。」
貞元中，李繆公先榜落矣；先是出試，楊員外於陵省宿歸第，遇程於省司，詢之所試，程探靿中得賦稿示之，其破題曰：「德動天鑒，祥開日華。」於陵覽之，謂程曰：「公今年須作狀元。」翌日雜文無名，於陵深不平；乃於故策子末繕寫，而斥其名氏，攜之以詣主文，従容紿之曰：「侍郎今者所試賦，奈何用舊題？」主文辭以非也。於陵曰：「不止題目，向有人賦次韻腳亦同。」主文大驚。於陵乃出程賦示之，主文賞嘆不已。於陵曰：「當今場中若有此賦，侍郎何以待之？」主文曰：「無則已，有則非狀元不可也。」於陵曰：「茍如此，侍郎已遺賢矣。乃李程所作。」亟命取程所納，面對不差一字。主文因而致謝，於陵於是請擢為狀元，前榜不復收矣，或曰「出榜重收」。
天復元年，杜德祥榜，放曹松、王希羽、劉象、柯崇、鄭希顏等及第。時上新平內難，聞放新進士，喜甚。詔選中有孤平屈人，宜令以名聞，特敕授官。故德祥以松等塞，詔各受正。制略曰：「念爾登科之際，當予反正之年，宜降異恩，名膺寵命。」松，舒州人也，學賈司倉為詩，此外無他能；時號松啟事為送羊腳狀。希羽，歙州人也，辭藝優博。松、希羽甲子皆十七餘。象，京兆人；崇、希顏，閩中人，皆以詩卷及第，亦皆年逾耳順矣。時謂「五老榜」。
楊敬之拜國子司業，次子戴，進士及第，長子三史登科，時號「楊三喜」。
崔昭矩，大順中裴公下狀元及第；翌日，兄昭緯登庸。王倜，丞相魯公損之子，倜及第，翌日損登庸。王倜過堂別見。
歸黯親迎拜席日，狀元及第，榜下版巡脫白，期月無疾而卒。
別頭及第，始於上元二年錢令緒、鄭人政、王悌、崔誌恂等四人，亦謂之「承優及第」。
楊嚴等，會昌四年王起奏五人：楊知至、源重、鄭樸、楊嚴、竇緘，恩旨令送所試雜文會翰林重考覆，續奉進。止楊嚴一人，宜與及第；源重四人落下。時楊知至因以長句呈同年曰：「由來梁燕與冥鴻，不合翩翾向碧空；寒谷謾勞鄒氏律，長天獨遇宋都風；此時泣玉情雖異，他日銜環事亦同；三月春光正搖蕩，無因得醉杏園中。」
費冠卿，元和二年及第，以祿不及親，永懷罔極之念，遂隱於九華。長慶中，殿中侍御史李行修舉冠卿孝節，徵拜右拾遺，不起。制曰：「前進士費冠卿，嘗與計偕，以文中第歸，不及於榮養，恨每積於永懷，遂乃屏跡邱園，絕蹤仕進，守其至性十有五年。峻節無雙，清飈自遠！夫旌孝行，舉逸人，所以厚風俗而敦名教也。宜承高獎，以敬薄夫。擢參近侍之榮，載佇移忠之效，可右拾遺。」
施肩吾，元和十年及第，以洪州之西山，乃十二真君羽化之地，靈跡具存，慕其真風，高蹈於此。嘗賦《閑居遣興詩》一百韻，大行於世。
皇甫穎，早以清操著稱，乾符中及第，時四郊多壘，穎以垂堂之誡，絕意祿位，隱於鹿門別墅，尋以疾終。
戴叔倫，貞元中罷容管都督，上表請度為道士。
蕭俛自，左僕射表請度為道士。
蔣曙，中和初，自起居郎以弟兄因亂相離，遂屏跡邱園。因應天令節表請入道，従之。
顧況，全家隱居茅山，竟莫知所止。其子非熊及第歸慶，既莫知況寧否，亦隱於舊山。或聞有所遇長生之秘術也。
論曰：士之謀身，得之者以才，失之者惟命，達失二揆，宏道要樞，可謂勤於修己者與！茍昧於斯，系彼能否，臨深履薄，歧路紛如，得之則恃己所長，失之則尤人不盡；幹祿之子，能不慎諸！及知命也者，足以引之而排觖望，不足倚之而圖富貴；倚之則事怠，怠則智性昏；引之則感通，通則尤怨弭。故孔孟之言命，蓋厄窮而已矣！有若立身慎行，與聖哲同轍者，則得喪語默，復何躉芥乎！復何穹隆乎！然士有死而不忘者，恩與知而已矣。包子之誤放，李翺之奏章，足以資笑談，不足以彰事實。有功成身退，冥心希夷者，吾不得而齒矣。
