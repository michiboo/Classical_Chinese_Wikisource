
太和二年，裴休等二十三人登制科。時劉蕡對策萬餘字，深究治亂之本，又多引《春秋》大義，雖公孫宏、董仲舒不能肩也。自休已下，靡不斂衽。然亦指斥貴幸，不顧忌諱，有司知而不取。時登科人李郃詣闕進疏，請以己之所得，易蕡之所失，疏奏留中。蕡期月之間，屈聲播於天下。
乾符中，蔣凝應宏辭，為賦止及四韻，遂曳白而去。試官不之信，逼請所試，凝以實告。既而比之諸公，凝有得色，試官嘆息久之。頃刻之間，播於人口。或稱之曰：「白頭花鈿滿面，不若徐妃半妝。」
貞元中，樂天應宏辭，試《漢高祖斬白蛇賦》，考落。蓋賦有「知我者謂我斬白帝，不知我者謂我斬白蛇」也。然登科之人，賦並無聞，白公之賦，傳於天下也。
論曰：無義而生，不若有義而死；邪曲而得，不若正直而失。雖抱屈於一時，竟垂裕於千載者，蕡得之矣。比夫天地無全功，聖人無全能者，白得之矣。麟肝鳳髓，不登於俎者，其惟蔣君乎！
宋濟老於辭場，舉止可笑，嘗試賦誤落官韻，撫膺曰：「宋五坦率矣！」由此大著。後禮部上甲乙名，明皇先問曰：「宋五坦率否」或曰：「有客譏宋濟曰，『白袍何紛紛』答曰，『為朱袍紫袍紛紛耳！』」
張倬者，柬之孫也。嘗舉進士落第，捧《登科記》頂戴之曰：「此即千佛名經也。」
平曾謁華州李相（固言）不遇，因吟一絕而去曰：「老夫三日門前立，珠箔銀屏晝不開，詩卷卻拋書袋裏，譬如閑看華山來。」
劉魯風，江西投謁所知，頗為典謁所沮，因賦一絕曰：「萬卷書生劉魯風，煙波千里謁文翁，無錢乞與韓知客，名紙毛生不為通。」
羅隱，光化中猶佐兩浙幕。同院沈嵩，得新榜封示隱，隱批一絕於紙尾曰：「黃土原邊狡兔肥，矢如流電馬如飛，灞陵老將無功業，猶憶當時夜獵歸。」
莊布謁皮日休不遇，因以長書疏之，大行於世。
溫憲，先輩庭筠之子，光啟中及第，尋為山南従事。辭人李巨川草薦表，盛述憲先人之屈。略曰：「蛾眉先妒，明妃為去國之人；猿臂自傷，李廣乃不侯之將。」
盧汪門族，甲於天下，因官，家於荊南之塔橋，舉進士二十餘上不第，滿朝稱屈。嘗賦一絕，頗為前達所推，曰：「惆悵興亡系綺羅，世人猶自選青娥，越王解破夫差國，一個西施已太多。」晚年失意，因《賦酒鬍子長歌》一篇甚著，敘曰：「二三子逆旅相遇，貰酒於旁舍，且無絲竹，以用娛賓友，蘭陵掾淮南生探囊中得酒鬍子，置於座上，拱而立令曰：巡觴之胡人，心俛仰旋轉，所向者舉杯。胡貌類人，亦有意趣，然而傾側不定，緩急由人，不在酒胡也。作《酒胡歌》以誚之曰：同心相遇思同歡，擎出酒胡當玉盤，盤中臬兀不自定，四座親賓註意看。可以不在心，否以不在面，徇俗隨時自圓轉，酒胡五藏屬他人，十分亦是無情勸。爾不耕，亦不饑；爾不蠶，亦有衣；有眼不曾分黼黻，有口不能明是非。鼻何尖眼何碧儀形本非天地力。雕鐫匠意若多端，翠帽朱衫巧裝飾。長安鬥酒十千酤，劉伶平生為酒徒，劉伶虛向酒中死，不得酒池中拍浮。酒胡一滴不入腸，空令酒胡名酒胡。」
羅隱，梁開平中累征夕郎不起，羅袞以小天倅大秋姚公使兩浙，袞以詩贈隱曰：「平日詩風好涕流，讒書雖盛一名休。寰區嘆屈瞻天問，夷貊聞詩過海求。向夕便思青瑣拜，近年尋伴赤松遊。何當世祖従人望早以公臺命卓侯。」隱答曰：「崑崙水色九般流，飲即神仙憩即休。敢恨守株曾失意，始知緣木更難求。鴿原謾欲均餘力，鶴發那堪問舊遊！遙望北辰當上國，羨君歸棹五諸侯。」
孫定，字誌元，涪州大戎之族子，長於儲。定數舉矣，而儲方欲就貢。或訪於定，定謔曰：「十三郎儀表堂堂，好個軍將，何須以科第為資！」儲頗銜之。後儲貴達，未嘗言定之長。晚年喪誌，放意杯酒。景福二年，下第遊京，西出開遠門，醉中走筆寄儲詩曰：「行行血淚灑塵襟，事逐東流渭水深；愁跨蹇驢風尚緊，靜投孤店日初沈。一枝猶掛東堂夢，千里空馳北巷心；明日悲歌又前去，滿城煙樹噪春禽。」空詩歌千餘首，多委於兵火，竟無成而卒。
歐陽澥者，四門之孫也，薄有辭賦，出入場中僅二十年。善和韋中令在閣下，澥即行卷及門，凡十餘載，未嘗一面，而澥慶吊不虧。韋公雖不言，而心念其人。中和初，公隨駕至西川命相，時澥寓居漢南，公訪知行止，以私書令襄帥劉巨容俾澥計偕，巨容得書大喜，待以厚禮，首薦之外，資以千餘緡，復大宴於府幕。既而撰日遵路，無何，一夕心痛而卒。巨容因籍澥答書，既呈於公，公覽之憮然，因曰：「十年不見，酌然不錯！」
劉得仁，貴主之子。自開成至大中三朝，昆弟皆歷貴仕，而得仁苦於詩，出入舉場三十年，竟無所成。嘗自述曰：「外家雖是帝，當路且無親。」既終，詩人爭為詩以吊之，惟供奉僧棲白擅名。詩曰：「忍苦為詩身到此，冰魂雪魄已難招，直教桂子落墳上，生得一枝冤始銷。」
李洞，唐諸王孫也，嘗遊兩川，慕賈閬仙為詩，鑄銅像其儀，事之如神。洞為《終南山詩》二十韻，句有：「殘陽高照蜀，敗葉遠浮涇。」復曰：「斷竹煙嵐凍，偷秋雨雹腥，遠平丹鳳闕，冷射五侯廳。」大約全篇得唱。又《贈司空侍郎》云：「馬饑餐落葉，鶴病曬殘陽。」又曰：「卷箔清溪月，敲松紫閣書。」又送僧云：「越講迎騎象，蕃齋懺射鵰。」復贈高僕射曰：「征南破虜漢功臣，提劍歸來萬里身，閑倚陵雲金柱看，形容消瘦老於真。」復曰：「藥杵聲中搗殘夢，茶鐺影裏煮孤燈。」復《送人歸日東》云：「島嶼分諸國，星河共一天。」時人但誚其僻澀，而不能貴其奇峭，惟吳子華深知。子華才力浩大，八面受敵，以八韻著稱。遊刃頗攻《騷》《雅》，嘗以百篇示洞，洞曰：「大兄所示百篇中，有一聯絕唱，西昌新亭曰：暖漾魚遺子，晴遊鹿引麛。」子華不怨所鄙，而喜所許。洞三榜裴公，第二榜策夜，簾獻曰：「公道此時如不得，昭陵慟哭一生體。」尋卒蜀中。裴公無子，人謂屈洞之致也。
趙牧，不知何許人。大中、咸通中，學李長吉為短歌，可謂蹙金結繡，而無痕跡。《對酒詩》曰：「雲翁耕扶桑，種黍養日烏，手挼六十甲子、循環落落如弄珠，長繩系日未是愚。有翁臨鏡捋白須，饑魂吊骨吟古書，馮唐八十無高車，人生如瘧在須臾，何乃自苦八尺軀！裂衣換酒且為娛，勸君日飲一瓢、夜飲一壺。杞天崩、雷騰騰，紂非舜是何足憑！桐君桂父豈欺我，醉裏騎龍多上升。菖蒲花開魚尾定，金丹始可延君命。」其餘尤上輕巧，辭多不載。
崔櫓慕杜紫微為詩，而櫓才情麗而近蕩，有《無機集》三百篇，尤能詠。如《梅花詩》曰：「強半瘦因前夜雪，數枝愁向晚來天。」復曰：「初開已入雕梁畫，未落先愁玉笛吹。」《山鵲詩》曰：「雲生柱礎降龍地，露洗林巒放鶴天。」如此數篇，可謂麗矣。若《蓮花詩》曰：「無人解把無塵袖，盛取殘香盡日憐。」此頗形跡。復能為應用四六之文，辭亦深侔章句。
劉光遠，不知何許人，慕李長吉為長短歌，尤能埋沒意緒，竟不知其所終。
姚巖傑，梁國公元崇之裔孫。童卯聰悟絕倫，弱冠博通墳典；慕班固、司馬遷為文，時稱「大儒」。嘗以詩酒放遊江左，尤肆陵忽前達，旁若無人。乾符中，顏標典鄱陽，鞠場宇初構，巖傑紀其事，文成，粲然千餘言；標欲刊去一兩字，巖傑大怒。既而標以睚眥，已勒石，遂命覆碑於地，以車牛拽之磨去。巖傑以一篇紀之曰：「為報顏公識我麼我心惟只與天和。眼前俗物關情少，醉後青山入意多。田子莫嫌彈鋏恨，寧生休唱飯牛歌；聖朝若為蒼生計，也合公車到薜蘿！」盧子發牧歙州，巖傑在婺源，先以著述寄肇；肇知其人性使酒，以手書褒美，贈之以束帛；辭以兵火之後，郡中雕弊，無以迎逢大賢。巖傑復以長箋激之，始以文友相遇，千載一時。肇不得已。輟所乘馬，迎至郡齋，館谷如公卿禮。既而日肆傲睨，輕視子發。子發嘗以篇詠詫於巖傑曰：「明月照巴山。」巖傑笑曰：「明照天下，奈何獨照巴山耶！」子發慚不得意。無何，會於江亭，時蒯希逸在席，子發改令曰：「目前取一聯象，令主曰：『遠望漁舟，不闊尺八。』」巖傑遽飲酒一器，憑欄嘔噦；須臾，即席還肇令曰：「憑欄一吐，已覺空喉。」有集二十卷，目曰《象溪子》。中和末，豫章大亂，巖傑苦河魚之疾，寓於逆旅，意不知其所終。
周賀，少従浮圖，法名清塞，遇姚合而反初。詩格清雅，與賈長江、無可上人齊名。島哭柏巖禪師詩籍甚，及賀賦一篇，與島不相上下。島曰：「苔覆石床新，師曾占幾春寫留行道影，焚卻坐忘身。塔院關松雪，房廊露隙塵。自嫌雙淚下，不是解空人。」賀曰：「林逕西風急，松枝講法余。凍須亡夜剃，遣偈病時書。地燥焚身後，堂空著影初。此時頻下淚，曾省到吾廬。」
繆島雲，少従浮圖，才力浩大，有李杜之風。其詩尤重奇險，至如：「四五片霞生絕壁，兩三行雁過疏鬆。」復曰：「拋芥子降顛狒狒，折楊枝灑醉猩猩。」《廬山瀑布》曰：「白鳥遠行豎，玉虹孤飲潭。」皆敻出前輩。開成中常遊豫章。武宗朝準敕反初，名甚喧然。
胡玢，不知何許人，嘗隱廬山，若心於五七言。《桑落洲》一篇曰：「莫問桑田事，但看桑落洲。數家新住處，昔日大江流。古岸崩欲盡，平沙長未休。想應百年後，人世更悠悠。」又《月詩》云：「輪中別有物，光外更無空。」玢與李騭舊交；騭廉問江西，弓旌不至。
段維，或雲忠烈之後，年及強仕，殊不知書；一旦自悟其非，聞中條山書生淵藪，因往請益。眾以年長猶未發蒙，不與授經。或曰，以律詩百餘篇，俾其諷誦。翌日維悉能強記，諸生異之。復受八韻一軸，維誦之如初，因授之《孝經》。自是未半載，維博覽經籍，下筆成文，於是請下山求書糧。至蒲陜間，遇一前資郡牧即世，請維誌其墓。維立成數百言，有燕許風骨，厚獲濡潤。而乃性嗜煎餅，嘗為文會，每個煎餅才熟，而維一韻賦成。咸通、乾符中，聲名籍甚，竟無所成而卒。
劇燕，蒲阪人也，工為雅正詩。王重榮鎮河中，燕投贈王曰：「只向國門安四海，不離鄉井拜三公。」重榮甚禮重。為人多縱，陵轢諸従事，竟為正平之禍。
李濤，長沙人也，篇詠甚著，如「水聲長在耳，山色不離門。」又「帚地樹留影，拂床琴有聲。」又「落日長安道，秋槐滿地花。」皆膾炙人口。溫飛卿任太學博士，主秋試，濤與衛丹、張郃等詩賦，皆榜於都堂。
任濤，豫章筠川人也，詩名早著。有「露團沙鶴起，人臥釣船流。」他皆仿此。數舉敗於垂成。李常侍騭廉察江西，特與放鄉里之役，盲俗互有論列。騭判曰：「江西境內，凡為詩得及濤者，即與放色役，不止一任濤耳。」
羅虬辭藻富贍，與宗人隱、鄴齊名。咸通、乾符中，時號「三羅」。廣明庚子亂後，去従鄜州李孝恭。籍中有紅兒者，善肉聲，常為貳車屬意。會貳車騁鄰道，虬請紅兒歌而贈之繒彩。孝恭以副車所貯，不令受所貺。虬怒拂衣而起，詰旦，手刃絕句百篇，號比紅詩，大行於時。
周緘者，湖南人也，咸通初以辭賦擅名。緘嘗為《角牴賦》，略曰：「前沖後敵，無非有力之人；左攫右拿，盡是用拳之手。」或非緘善角牴。
周繁，池州青陽人也。兄繇，以詩篇中第。繇工八韻，有飛卿之風。
何涓，湘南人也，業辭。嘗為《瀟湘賦》，天下傳寫。少遊國學，同時潘緯者，以《古鏡詩》著名，或曰：「藩緯十年吟古鏡，何涓一夜賦瀟湘。」
章碣，不知何許人，或曰孝標之子。咸通末，以篇什著名。乾符中，高侍郎湘自長沙攜邵安石至京及第，碣賦東都望幸以刺之。復為《焚書坑詩》曰：「竹帛煙銷帝業虛，昔年曾是祖龍居，坑灰未冷關東亂，劉項従來不讀書。」
來鵠，豫章人也，師韓、柳為文。大中末、咸通中，聲價益籍甚。廣明庚子之亂，鵠避地遊荊襄，南返中和，客死於維揚。
閔廷言，豫章人也，文格高絕。咸通中，初與來鵠齊名。王棨嘗謂同志曰：「閔生之交，酷似西漢。」有《漁腹志》一篇，棨尤所推伏。
張喬，池州九華人也，詩句清雅，敻無與倫。咸通末，京兆府解，李建州時為京兆參軍主試，同時有許棠與喬，及俞坦之、劇燕、任濤、吳罕、張賓、周繇、鄭谷、李棲遠、溫憲、李昌符，謂之「十哲」。其年府《試月中桂詩》，喬擅場。詩曰：「與月長洪蒙，扶疏萬古同；根非生下土，葉不墜秋風。每以圓時足，還隨缺處空；影高群木外，香滿一輪中。未種青霄日，應虛白兔宮；何當因羽化細得問神功。」其年頻以許棠在場席多年，以為首薦；喬與俞坦之復受許下，薛能尚書深知，因以詩唁二子曰：「何事盡參差，惜哉吾子詩；曰令銷此道，天亦負明時。有路當重振，無門即不知；何曾見堯日，相與啜澆漓。」
謝廷浩，閩人也。大順中，頗以辭賦著名，與徐夤不相上下，時號「錦繡堆」。
李巨川，字下已，姑臧人也，士族之鼎甲，工為燕許體文。廣明庚子亂後，失身於人，佐興元楊守亮幕；守亮，大閹復恭養子。守亮敗，為華帥韓建所擒。建重其才，奏令掌書奏凡十餘年，名振海內。乾寧中，駕幸三峰，巨川自使下侍御史，拜工部郎中，稍遷考功郎，中諫議大夫。時建奏勒諸王放散殿；後都雪岐，下宋文通，皆巨川之謀也。上返正，轉假禮部尚書，充黃州節度判官。上至華清宮，遣使賜建御容一軸，時巨川草謝表以示吳子華，其中有「彤雲似蓋以長隨，紫氣臨關而不度。」子華吟味不已，因草篇與巨川對壘。略曰：「霧開萬里，克諧披睹之心；掌拔一峰，兼助捧持之力。」天祐初，大駕幸岐，梁太祖自東平擁師迎駕至三峰，單騎出降。既而素忌巨川多謀，遣人害之。
陳象，袁州新喻人也，少為縣吏，一旦憤激為文，有西漢風骨，著《貫子》十篇。南平王鐘傳鎮豫章，以羔雁聘之，累遷行軍司馬，御史大夫。傳薨，象復佐其子文政。為淮師攻陷，象被擒送維揚，戮之。象頗師黃老，訖至於此，莫知所自也。
湯篔，潤州丹陽人也，工為應用，數舉敗於垂成。李巢在湖南，鄭續鎮廣南，俱以書奏受惠。晚佐江西鐘傳，書檄闐委，未嘗有倦色。傳女適江夏杜洪之子，時及昏暝，有人走乞障車文，篔命小吏四人，各執紙筆，倚馬待制，既而四本俱成。天祐中，逃難至臨川，憂恚而卒。
陳嶽，吉州廬陵人也，少以辭賦貢於春官氏，凡十上竟抱至冤。晚年従豫章鐘傳，復為同舍所譖；退居南郭，以墳典自娛。因之埔覽郡籍，嘗著書商較前史得失，尤長於班、史之業，評三傳是非，著《春秋折衷論》三十卷；約《大唐實錄》，撰《聖經》一百二十卷。以所為述作，號《陳子正言》十五卷。其辭、賦、歌、詩，別有編帙。光化中，執政議以蒲帛徵；傳聞之，復辟為従事。後以讒黜，尋遘病而卒。
李凝古，執事中損之子，沖幼聰敏絕倫，工為燕許體文。中和中，従彭門時溥，溥令制露布進黃巢首級。凝古辭學精敏，義理該通，凡數千言，冠絕一時，天下仰風。無何，溥奏諸將各領一麾，凝古獲濡潤而不之謝，溥因茲減薄。
孟郊，字東野，工古風，詩名播天下，與李觀、韓退之為友。貞元十二年及第，佐徐州張建封幕卒，使下廷評，韓文公作誌，東野謚曰貞耀先生。賈島詩曰：「身歿聲名在，多應萬古傳；寡妻無子息，破宅帶林泉。冢近登山道，詩隨過海船；故人相吊處，斜日下寒天。」
李賀，字長吉，唐諸王孫也，父瑨肅，邊上従事。賀年七歲，以長短之制，名動京華。時韓文公與皇甫湜覽賀所業，奇之，而未知其人。因相謂曰：「若是古人，吾曹不知者；若是今人，豈有不知之理！」會有以瑨肅行止言者，二公因連騎造門，請見其子。既而總角荷衣而出，二公不之信，賀就試一篇，承命欣然，操觚染翰，旁若無人。仍目曰高軒過，曰：「華裾織翠青如蔥，金鐶壓轡搖冬瓏；馬蹄隱耳聲隆隆，入門下馬氣如虹。雲是東京才子、文章鉅公。二十八宿羅心胸，殿前作賦聲磨空；筆補造化天無功，元精炯炯貫當中。龐眉書客感秋蓬，誰知死草生華風我今垂翅負冥鴻，他日不羞蛇與龍。」二公大驚，以所乘馬命連鑣而還所居，親為束發。年未弱冠，丁內艱，他日舉進士，或謗賀不避家諱，文公特著《辯諱》一篇，不幸未登壯室而卒。
皇甫松，著《醉鄉日月》三卷，自敘之矣，或曰，松，丞相奇章公表甥，然公不薦。因襄陽大水，遂為《大水辯》，極言誹謗。有「夜入真珠室，朝遊瑇瑁宮」之句。公有愛姬名真珠。
李群玉，不知何許人，詩篇妍麗，才力遒健。咸通中，丞相修行楊公為奧主，進詩三百篇，授麟臺讎校。
陸龜蒙，字魯望，三吳人也。幼而聰悟，文學之外，尤善談笑，常體江謝賦事，名振江左。居於姑蘇，藏書萬餘卷；詩篇清麗，與皮日休為唱和之友；有集十卷，號曰《松陵集》。中和初，遘疾而終。顏蕘給事為文誌其墓，吳子華奠文千餘言，略曰：「大風吹海，海波淪漣，涵為子文，無隅無邊。長松倚雪，枯枝半折，挺為子文，直上巔絕。風下霜晴，寒鐘自聲，發為子文，鏗鏘杳清。武陵深闐，川長晝白，間為子文，涉茫岑寂。豕突禽狂，其來莫當。雲沈鳥沒，其去倏忽。膩若凝脂，軟於無骨。霏漠漠，淡涓涓，春融冶，秋鮮妍。觸即碎，潭下月；拭不滅，玉上煙。」
趙光遠，丞相隱弟子，幼而聰悟。咸通、乾符中，以為氣焰溫、李，因之恃才不拘小節，常將領子弟，恣遊俠斜，著《北裏志》，頗述其事。
李甘，字龢鼎，長慶四年及第，《登科記》已註矣。
溫庭皓，庭筠之弟，辭藻亞於兄，不第而卒。
劉得仁陸逵傅錫平曾賈島劉稚圭顧邵孫沈佩
顧蒙，宛陵人，博覽經史，慕燕許刀尺，亦一時之傑；餘力深究內典，由是屢為《浮圖碑》，仿歐陽率更筆法，酷似前人。庚子亂後，萍梗江浙間。無何，有美姬為潤帥周寶奄有；蒙不能他去，而受其豢養，由此名價減薄。甲辰淮浙荒亂，避地至廣州，人不能知，困於旅食，以至書《千字文》授於聾俗，以換斗筲之資。未幾，遘疾而終。蒙頗窮《易象》，著《大順圖》三卷。
羅鄴，餘杭人也，家富於財。父則，為鹽鐵小吏，有子二人，俱以文學幹進，鄴尤長七言詩。時宗人隱，亦以律韻著稱，然隱才雄而粗疏，鄴才清而綿致。咸通中，崔安潛侍郎廉問江西，志在弓旌，竟為幕吏所沮。既而俯就督郵，因茲舉事闌珊，無成而卒。
方幹，桐廬人也，幼有清才，為徐凝所器，誨之格律。幹或有句云：「把得新詩草裏論。」反語雲村裏老，謔凝而已。王大夫廉問浙東，幹造之連跪三拜，因號「方三拜」。王公將薦之於朝，請吳子華為表草。無何公遘疾而卒，事不諧矣。
前件人俱無顯遇，皆有奇才，麗句清辭，遍在時人之口；銜冤抱恨，竟為冥路之塵。但恐憤氣未銷，上沖穹昊，伏乞宣賜中書門下，追贈進士及第，各贈補闕、拾遺，見存明代。以惟羅隱一人，亦乞特賜科名，錄升三級，便以特敕顯示優恩。俾使已升冤人，皆沾聖澤；後來學者，更厲文風。
論曰：工拙由人，得喪者命；非賢之咎，伊時之病。善不為名，而名隨之；名不為祿，而祿従之。茍異於是不汨，而小人之儒也尤人，君子之儒也反己。《詩》曰：「風雨如晦，雞鳴不已。」
