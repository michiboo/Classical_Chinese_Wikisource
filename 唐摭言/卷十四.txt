

天寶十二載，禮部侍郎陽浚四榜，共放一百五十人，後除左丞。
至德二年，駕臨岐山，右初闕兼禮部員外薛邕下二十一人。後至大歷二年，拜禮部侍郎，聯翩四榜，共放八十人。
貞元二年，禮部侍郎鮑防帖經後改京光尹、刑部侍郎；元和十一年，中書舍人權知貢舉李逢吉下及第三十三人，試策後拜相，令禮部尚書王插署榜，其日午後放榜。
元和十五年閏正月十五日，太常少卿知貢舉李建下二十九人，至二月二十九日，拜禮部侍郎。
天祐元年，楊涉行在陜州放榜，後大拜。
二年，張文蔚東洛放榜後大拜。
大歷十四年改元建中，禮部侍郎令狐峘下二十二人及第。時執政間有怒薦托不得，勢擬傾覆。峘惶恐甚，因進甚私書。上謂峘無良，放榜日竄逐；並不得與生徒相面。後十年，門人田敦為明州刺史，峘量移本州別駕，敦始陳謝恩之禮。
長慶元年二月十七日，侍郎錢徽下三十三人；三月二十三日重試落第十人，徽貶江州刺史。
會昌六年，陳商主文，以延英對見，辭不稱旨，改受王起。
咸通四年，蕭仿雜文榜中，數人有故，放榜後發覺，責受蘄州刺史主司；其年二月十三日得罪，貶蘄州刺史；五年五月量移虢略。中書舍人知制誥宇文瓚制敕：「朕體至公以御極，推至理以臨人，舉必任才，黜皆由過，二者之命，吾何敢私中散大夫、守左散騎常侍、權知禮部貢舉，上柱國、賜紫金魚袋蕭仿，早以藝文，薦升華顯，清貞不磷，介潔無徒，居多正直之容，動有休嘉之稱。近者擢司貢籍，期盡精研；既紊官常，頗興物論。經詢大義，去留或致其紛拿；榜掛先場，進退備聞其差互。且昧泉魚之察，徒懷冰孽之憂；豈可尚列貂蟬，復延騎省！俾分郡牧，用示朝章。勿謂非恩，深宜自勵！可守蘄州刺史，散官勛賜如故。仍馳驛赴任！」
蕭仿《蘄州刺史謝上兼知貢舉敗闕表》臣某言：臣謬掌貢闈，果茲敗失，上負聖獎，下乖人情。實省己以競慚，每自咎而惶灼；猶賴陛下猥矜拙直，特貸刑書，不奪金章，仍付符竹；荷恩宥而感戀，奉嚴譴以奔馳，不駐羸驂，繼持舟棹。臣二月十三日當日於宣政門外謝訖，便辭進發，今月一日到任上訖。臣誠惶誠懼，頓首頓首。臣性稟樸愚，材昧機變，皆為叨據，果竊顯榮，一心唯知效忠，萬慮未嘗念失。是以頃升諫列，已因論事去官，後忝瑣闈，亦緣舉職統旆。身流嶺外，望絕中朝，甘於此生，不到上國。伏遇陛下臨御大寶，恭行孝思，詢以舊臣，遍沾厚渥。臣遠従海嶠，首還闕廷，才拜丹墀，俄捧紫詔，任掄材於九品，位超冠於六曹；家與國而同歸，官與職而俱盛；常思惕厲，粗免悔尤，已塵銓衡，復忝貢務；昨雖有過，今合具陳：臣伏以朝廷所大者，莫過文柄；士林所重者，無先辭科。推公過即怨讟之並生，行應奉即語言皆息；為日雖久，近歲轉難。如臣孤微，豈合操剸！徒以副陛下振用，明時至公。是以不聽囑論，堅收沈滯，請托既絕，求瑕者多。臣昨選擇，實其不屈人，雜文之中，偶失詳究；扇眾口以騰毀，致朝典以指名。緘深懇而得敷陳，奉詔命而須乘陲傳。罷遠藩赴闕，還鄉國而只及一年；自近侍謫官，歷江山而又三千里。泣別骨肉，愁涉險艱。今則已達孤城，惟勤郡政，緝綏郭邑，訓整里閭。必使獄絕冤人，巷無橫事，峻法鈐轄於狡吏，寬宏撫育於疲農。粗立微勞，用贖前過。伏乞陛下特開睿鑒，俯察愚衷。臣前後黜責，多因奉公，秉持直誠，常逢於黨與，分使如此，時亦自嗟。寫肝膽而上告明君，希衰殘而得還帝裏。豈望復升榮級，更被寵光！願受代於蘄春，遂閑散於輦下。臣官為牧守，不同鎮藩，謝上之後，他表無因；達天聽而知在何時，備繁辭而並陳今日。馳魂執筆，流血拜章，形神雖處於遐陬，夢寐尚馳於班列。臣無任感恩，惶恐涕泣、望闕屏營之至！謹差軍事押衙某奉表陳謝以聞。」仿《與浙東鄭商綽大夫雪門生薛扶狀》：「某昨者出官之由，伏計盡得於邸吏，久不奉榮問，惶懼實深！某自守孤直，蒙大夫眷獎最深，輒欲披陳其事，略言首尾，冀當克副虛襟，鑒雪幽抱。伏以近年貢務，皆自閣下權知，某叨歷清崇，不掌綸誥。去冬遽因銓衡，叨主文柄，珥貂載筆，忝幸實多。遂將匪石之心，冀伸藻鏡之用，壅遏末俗，蕩滌訛風，刈楚於庭，得人之舉，而騰口易唱，長舌莫箝，吹毛豈惜其一言，指頰何啻於十手！既速官謗，皆由拙直。竊以常年主司，親屬盡得就試。某敕下後，榜示南院外內親族，具有約勒，並請不下文書，斂怨之語，日已盈庭。復禮部舊吏雲，當年例得明經一人；某面責其事，即嚴釐革。然皆陰蓄狡恨，求肆蠹言，致雜文之差互悉，群吏之構成；失於考議，敢不引過又常年榜帖，並他人主張，凡是舊知，先當垂翅；靈蛇在握，棄而不收；璞鼠韜懷，疑而或取。致使主司脅制於一時，遺恨遂流於他日；今春此輩亦有數人，皆朝夕相門，月旦自任，共相犄角，直索文書；某堅守不聽，唯運獨見。見在子弟無三舉，門生舊知才數人，推公擢引，且既在門館，日夕即與子弟不生，為輕小之徒，望風傳說曰，筆削重事，閨門得專。某但不欺知白之誠，豈畏如簧之巧！頃年赴廣州日，外生薛廷望，薦一李仲將外生薛扶秀才雲，負文業，窮寄嶺嶠。到鎮日，相見之後，果有辭藻；久與宴處，端厚日新。成名後，人傳是蕃夷外親，嶺南巨富，發身財賂，委質科名；扶即薛謂近従兄弟班行，內外親族絕多，嶺表之時，寒苦可憫，曾與月給；虛說蕃商，據此謗言，豈粗相近況孔振是宣父胄緒，韓綰即文公令孫；蘇■故奉常之後，雁序雙高，而風埃久處；柳告是柳州之子，鳳毛殊有，而名字陸沈。其餘四面搜羅，皆有久居藝行之士，繁於簡牘，不敢具載。某裁斷自己，實無愧懷；敦朝廷厚風，去士林時態，此誌惶撓，豈憚悔尤！今則公忠道消，奸邪計勝，眾情猶有惋嘆，深分卻無憫嗟。何直道而遽不相容，豈正德而亦同浮議！久猜疑悶，莫喻尊崇，幸無大故之嫌，勿信小人之論。粗陳本末，希存舊知。臨紙寫誠，含毫增嘆！特垂鑒宥，無輕棄遺，幸甚！」
乾寧二年，崔凝榜放，貶合州刺史。先是李滾附於中貴，既憤退黜，自計推之，上亦深器滾文學，因之蘊怒，密旨令內人於門搜索懷挾，至於巾屨，靡有不至。
