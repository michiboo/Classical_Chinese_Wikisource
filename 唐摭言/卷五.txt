

大居守李相讀《春秋》，誤呼叔孫婼（敕略為婼（敕晷）日讀一卷，有小吏侍側，常有不懌之色。公怪問曰：「爾常讀此書耶！」曰：「然」。」胡為聞我讀至此而數色沮耶！」吏再拜言曰：「緣某師授，誤呼文字；今聞相公呼婼（敕略為婼（敕晷），方悟耳。」公曰：「不然。吾未之師也，自檢釋文而讀，必誤在我，非在爾也。」因以釋文示之。（蓋書「略」）字以「田」加首，久而成「各」，「曰」配「咎」為「晷」小吏因委曲言之。公大慚愧，命小吏授北面之禮，號為「一字師。」
韓文公著《毛穎傳》，好博塞之戲。張水部以書勸之，凡三書。其一曰：「比見執事多尚駁雜無實之說，使人陳之於前以為歡，此有累於令德。又高論之際，或不容人之短，如任私尚勝者，亦有所累也。先王存六藝，自有常矣，有德者不為，猶不為損；況為博塞之戲，與人競財乎！君子固不為也。今執事為之，以廢棄時日，籍實不識其然。」文公答曰：「吾子譏吾與人言為無實駁雜之說，此吾所以為戲耳，比之酒色，不有間乎！吾子譏之，似同浴而譏裸體也。若高論不能下氣，或似有之，當更思而誨之耳。博塞之譏，敢不承教！其他俟相見。」
羊紹素夏課有《畫狗馬難為功賦》，其實取「畫狗馬難於畫鬼神」之意也，投表兄吳子華。子華覽之，謂紹素曰：「吾子此賦未嘉。賦題無鬼神，而賦中言鬼神。子盍為《畫狗馬難於畫鬼神賦》，即善矣。」紹素未及改易，子華一夕成於腹笥。有進士韋彖，池州九華人，始以賦卷謁子華。子華聞之，甚喜。彖居數日，貢一篇於子華，其破題曰：「有丹青二人：一則矜能於狗馬，一則誇妙於鬼神。」子華大奇之，遂焚所著，而紹素竟不能以己下之。其年，子華為彖取府元。
陳嶠謁安陸鄭郎中諴，三年方一見。従容謂嶠曰：「識閔廷言否？」嶠曰：「偶未知聞。」諴曰：「不妨與之還往，其人文似西漢。」
吳融，廣明、中和之際，久負屈聲；雖未擢科第，同人多贄謁之如先達。有王圖，工詞賦，投卷凡旬月，融既見之，殊不言圖之臧否，但問圖曰：「更曾得盧休信否何堅臥不起，惜哉！融所得，不知也！」休，圖之中表，長於八韻，向與子華同硯席，晚年拋廢，歸鏡中別墅。
李翺與陸傪書：「李觀之文章如此，官止於太子校書，年止於二十九，雖有名於時俗，其率深知其至者，果誰哉！信乎天地鬼神之無情於善人，而不罰罪也甚矣！為善者將安所歸乎翺書其人，贈於兄；贈於兄，蓋思君子之知我也。予與觀平生不得相往來，及其死也，則見文，嘗謂：使李觀若永年，則不遠於揚子雲矣！書巳之文次，忽然若觀之文，亦見於君也；故書《苦雨賦》綴於前。當下筆時，復得詠其文，則觀也雖不永年，亦不甚遠於揚子雲矣。書《苦雨》之辭，既又思：我友韓愈，非茲世之文，古之文也；非茲世之人，古之人也。其詞旨，其意適，則孟軻既沒，亦不見有過於斯者。當下筆時，如他人疾書之。寫誦文，不是過也。其詞乃能如此，嘗書其一章曰《獲麟解》，其他亦可以類知也。窮愁不能無述，適有書寄弟正辭，及其終，亦自覺不甚下尋常之所為者，亦以贈焉。亦惟讀觀、愈之詞，冀一詳焉。翺再拜。」
李元賓與弟書曰：「年不甚幼，近學何書擬應明經，為復有文。明經世傳，不可墜也。文貴天成，強不高也。二事並良，茍事立，汝擇處高。」
景福中，江西節度使鐘傳遣僧従約進《法華經》一千部，上侍之恩渥有加，宣従約入內賜齋，而錫紫衣一副。將行，太常博士戴司顏以詩贈行。略曰：「遠來朝鳳闕，歸去戀元侯。」時吳子華任中諫，司顏仰公之名，志在屬和，以為従約之資。融覽之，拊掌大笑曰：「遮阿師更不要見，便把拽出得！」其承奉如此矣。
皇甫湜答李生二書。第一書：「辱書，適曛黑，使者立復，不果一二，承來意之厚。《傳》曰：『言及而不言，失人。』粗書其愚，為足下答，幸察：來書所謂今之工文，或先於奇怪者，顧其文工與否耳。夫意新則異於常，異於常則怪矣；詞高出眾，出眾則奇矣。虎豹之文，不得不炳於犬羊；鸞鳳之音，不得不鏘於烏鵲；金玉之光，不得不炫於瓦石；非有意先之也，乃自然也。必崔巍然後為嶽，必滔天然後為海。明堂之棟，必撓雲霓：驪龍之珠，必錮深泉。足下以少年氣盛，固當以出拔為意。學文之初，且未自盡其才，何遽稱力不能哉圖王不成，其弊猶可以霸；其僅自見也，將不勝弊矣。孔子譏其身不能者，幸勉而思進之也。來書所謂浮艷聲病之文，恥不為者，雖誠可恥，但慮足下方今不爾，且不能自信其言也。向者，足下舉進士。舉進士者，有司高張科格，每歲聚者試之，其所取乃足下所不為者也。工欲善其事，必先利其器，足下方伐柯而舍其斧，可乎哉恥之，不當求也；求而恥之，惑也。今吾子求之矣，是徒涉而恥濡足也，寧能自信其言哉來書所謂急急於立法寧人者，乃在位者之事，聖人得勢所施為也，非詩賦之任也。功既成，澤既流，詠歌記述光揚之作作焉。聖人不得勢，方以文詞行於後。今吾子始學未仕，而急其事，亦太早計矣。凡來書所謂數者，似言之未稱，思之或過；其餘則皆善矣。既承嘉惠，敢自固昧！聊復所為，俟見方盡。湜再拜。」
皇甫湜與李生第二書：「湜白，生之書辭甚多，志氣甚橫流，論說文章，不可謂無意。若仆愚且困，乃生詞，競於此固非宜。雖然，惡言無従，不可不卒，勿怪。夫謂之奇，則非正矣，然亦無傷於正也。謂之奇，即非常矣。非常者，謂不如常，乃出常也。無傷於正，而出於常，雖尚之亦可也。此統論奇之體耳，未以言文之失也。夫文者非他，言之華者也，其用在通理而已；固不務奇，然亦無傷於奇也。使文奇而理正，是尤難也。生意便其易者乎！夫言，亦可以通理矣；而以文為貴者，非他，文則遠，無文即不遠也。以非常之文，通至正之理，是所以不朽也。生何嫉之深耶夫『繪事後素』，即謂之文，豈茍簡而已哉！聖人之文，其難及也。作《春秋》，遊、夏之徒不能措一詞，吾何敢擬議之哉！秦、漢以來，至今文學之盛，莫如屈原、宋玉、李斯、司馬遷、相如、揚雄之徒。其文皆奇，其傳皆遠。生書文亦善矣，比之數子，似猶未勝，何必心之高乎《傳》曰：『其言之不出，恥躬之不逮也。』生自視何如哉《書》之文，不奇；《易》之文，可為奇矣。豈礙理傷聖乎如龍戰於野！其血元黃，見豕負塗，載鬼一車，突如其來，如焚、如死、如棄。如此，何等語也生輕宋玉而稱仲尼、班、馬、相如為文學。案司馬遷傳屈原曰：『雖與日月爭光，可矣。』生當見之乎！若相如之徒，即祖習不暇者也。豈生稱誤耶將識分有所至極耶將彼之所立，卓爾非強為所庶幾，遂讎嫉之耶其何傷於日月乎！生笑『紫貝闕兮珠宮』，此與《詩》之『金玉其相』我異天下人有金玉為之質者乎『被薛荔兮帶女蘿』，此與『贈之以芍藥』何異文章不當如此說也。豈謂怒三四而喜四三，識出之白，而性入之黑乎生云：『虎豹之文非奇。』夫長，本非長短，形之則長矣：虎豹之形於犬羊，故不得不奇也。他皆仿此。生云：『自然者，非性。』不知天下何物非自然乎生又云：『物與文學不相侔。』此喻也。凡喻，必以非類，豈可以彈喻彈乎是不根者也。生稱以『知難而退為謙。』夫無難而退，謙也；知難而退，宜也，非謙也。豈可見黃門而稱貞哉！生以一詩一賦為非文章，抑不知一之少，便非文章耶直詩賦不是文章耶如詩賦非文章，三百篇可燒矣。如少非文章，湯之盤銘是何物也孔子曰：『先行其言。』既為甲賦矣，不得稱不作聲病文也。孔子云：『必也正名乎』生既不以一第為事，不當以進士冠姓名也。夫『煥乎』『鬱鬱乎』之文，謂制度，非止文詞也。前者捧卷軸而來，又以浮艷聲病為說，似商量文詞當與制度之文異日言也。近風偷薄，進士尤甚，乃至有一謙三十年之說，爭為虛張以相高自謾。詩未有劉長卿一句，已呼阮籍為老兵矣；筆語未有駱賓王一字，已罵宋玉為罪人矣。書字未識偏旁，高談稷、契；讀書未知句度，下視服、鄭。此時之大病所當嫉者。生美才，勿似之也。《傳》曰：『惟善人能受善言。』孔子曰：『君子無所爭，必也射乎』問於湜者多矣，以生之有心也，聊有復，不能盡，不宣。湜再拜。」
韓文公、皇甫補闕見李長吉時，年七歲。二公不之信，因而試《高軒過》一篇。
蔣凝，咸通中詞賦絕倫，隨計塗次漢南，謁相國徐公。公見其人麼麼，不信有其才，因試《峴山懷古》一篇。凝於客位賦成，公大奇之。
令狐文公鎮三峰，時及秋賦，特置五場試。第一場，雜文；第二場，試歌篇；第三場，表檄。先是盧弘正一人就試，來者皆栗縮而退。馬植以將家子來求薦，文公與従事皆鄙之，專令人伺其詞句。既而試《登山採珠賦》。曰：「文豹且異於驪龍，采斯疏矣；白石又殊於老蚌，剖莫得之。」眾皆大驚，遂奪弘正解元矣。
黎逢氣貌山野，及第年，初場後至，便於簾前設席。主司異之，誚其生疏，必謂文詞稱是；專令人伺之，句句來報。初聞云：「何人徘徊？」曰：「亦是常言。」既而將及數聯，莫不驚嘆，遂擢為狀元。
王勃《著膝王閣序》，時年十四。都督閻公不之信，勃雖在座，而閻公意屬子婿孟學士者為之，已宿構矣。及以紙筆巡讓賓客，勃不辭讓。公大怒，拂衣而起；專令人伺其下筆。第一報云：「南昌故郡，洪都新府；」公曰：「亦是老先生常談！」又報云：「星分翼軫，地接衡廬。」公聞之，沈吟不言。又云：「落霞與孤鶩齊飛，秋水共長天一色。」公矍然而起曰：「此真天才，當垂不朽矣！」遂亟請宴所，極歡而罷。
論曰：《書》云：「人無常師，主善為師。」於戲！近世浮薄，率皆貴彼生知，恥乎下學；室晌蜀者，先懷愧色；探微賾奧者，翻陽沈流。風教頹圮，莫甚於此！由是李華自曰：「師於茂挺；」李翺亦曰：「請益退之。」於時，名遂功成。才高位顯，務乎矯俗，以遏崩波；盛則盛矣，方之繆公以小吏一言，北面而師之者，可謂曠古一人而已！有若考核詞藝之臧否，振舉後生之行藏，非惟立賢，所謂報國。噫！今之論者，信僥幸之賊歟！
