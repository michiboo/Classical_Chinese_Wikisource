

王勮，絳州人，開耀中，任中書舍人。先是五王同日出閣受冊，有司忘載冊文；百寮在列，方知闕禮。勮召小吏五人，各執筆，口授分寫，一時俱畢。
開元中，李翰林應詔草《白蓮花開序》及《宮詞》十首。時方大醉，中貴人以冷水沃之稍醒，白於御前索筆一揮，文不加點。
溫庭筠燭下未嘗起草，但籠袖憑幾，每賦一詠一吟而已，故場中號為「溫八吟」。
段維晚富辭藻，敏贍第一。常私試八韻，好吃煎餅，凡一個煎餅成，一韻粲然。
昭宗天復元年正旦，東內反正，既禦樓，內翰維吳子華先至，上命於前跪草十餘詔，簡備精當，曾不頃刻。上大加賞激。
短李鎮揚州，請章孝標賦《春雪詩》，命劄於臺盤上。孝標惟然，索筆一揮云：「六出飛花處處飄，黏窗拂砌上寒條。朱門到晚難盈尺，盡是三軍喜氣消。」
白中令鎮荊南，杜蘊常侍廉問長沙，時従事盧發致聘焉。發酒酣傲睨，公少不懌。因改著詞令曰：「十姓胡中第六胡，也曾金闕掌洪爐。少年従事誇門地，莫向樽前喜氣粗。」盧答曰：「十姓胡中第六胡，文章官職勝崔盧。暫來關外分憂寄，不稱賓筵語氣粗。」公極歡而罷。
張祜客淮南，幕中赴宴，時杜紫微為支使，南座有屬意之處，索骰子賭酒，牧微吟曰：「骰子逡巡裹手拈，無因得見玉纖纖。」祜應聲曰：「但知報道金釵落，彷彿還應露指尖。」
柳棠謁梓州楊尚書，因赴社宴。楊公逼棠巨魚，棠堅不飲。楊公口占一篇曰：「文章謾道能吞鳳，杯盞何曾解吃魚今日梓州陪社宴，定應遭者老尚書。」棠應聲曰：「未向燕臺逢厚禮，幸陪社會接余歡。一魚吃了終無愧，鯤化為鵬也不難。」
柳公權，武宗朝在內庭，上常怒一宮嬪久之，既而復召，謂公權曰：「朕怪此人，然若得學士一篇，當釋然矣。」目御前有蜀箋數十幅，因命授之。公權略不佇思而成一絕曰：「不忿前時忤主恩，已甘寂寞守長門。今朝卻得君王顧，重入椒房拭淚痕。」上大悅，賜錦彩二十疋。令宮人拜謝之。知山北沈侍郎主文年，特召溫飛卿於簾前試之，為飛卿愛救人故也。適屬翌日飛卿不樂，其日晚請開門先出，仍獻啟千餘字。或曰「潛救八人矣」。
裴慶余，咸通末佐北門李公淮南幕，嘗遊江，舟子刺船，誤為竹篙濺水濕近座之衣，公為之色變。慶余遽請彩箋紀一絕曰：「滿額鵝黃金縷衣，翠翹浮動玉釵垂。従教水濺羅衣濕，知道巫山行雨歸。」公覽之極歡，命謳者傳之矣。
韋蟾左丞，至長樂驛亭，見李湯給事題名，索筆紀之曰：「渭水秦山豁眼明，希仁何事寡詩情只應學得虞姬婿，書字才能記姓名。」
鄭仁表起居，經過滄浪峽，憩於長亭，郵吏堅進一板，仁表走筆曰：「分陜東西路正長，行人名利火然湯。路旁著個滄浪峽，真是將閑攪撩忙。」
裴廷裕，乾寧中在內庭，文書敏捷，號為「下水船」。梁太祖受禪，姚洎為學士，嘗従容，上問及廷裕行止，洎對曰：「頃歲左遷，今聞旅寄衡水。」上曰：「頗知其人構思甚捷。」對曰：「向在翰林，號為下水舩。」太祖應聲謂洎曰：「卿便是上水船也。」洎微笑，深有慚色。議者以洎為急灘頭上水船也。
令狐趙公鎮維揚，處士張祜嘗與狎宴。公因視祜改令曰：「上水船，風又急，帆下人，須好立。」祜應聲答曰：「上水船，船底破，好看客，莫倚拖。」
李建州，嘗遊明州磁溪縣西湖題詩；後黎卿為明州牧，李時為都官員外，托與打詩板，附行綱軍將入京。蜀路有飛泉亭，亭中詩板百餘，然非作者所為。後薛能佐李福於蜀，道過此，題云：「賈掾曾空去，題詩豈易哉！」悉打去諸板，惟留李端《巫山高》一篇而已。
貞元中，劉忠州任大夫科選，多濫進，有無名子自雲山東野客，移書於劉：「吏部足下：公總角之車，奇童入仕，有方朔之專對，無枚臯之敏才。佳句推長，竿妙入神，善謔稱名字不正，過此以往，非仆所聞。徒以命偶良時，身居顯職，方雲好經術。重文章，賣此虛名，負其美稱。今年聖上虛天官之署，委平衡之權，所期公有獨見之明，清平為首；豈意公有專恣之幸，高下在心。且數年以來，皆無大集，一昨所試，四方畢臻。公但以搜索為功，糾訐為務，或有小過，必陷深文；既毀其髮膚，又貶其官敘，使孝子虧全歸之望，良臣絕沒齒之怨。豈以省闥従容之司，甚於府縣暴虐之政所立嚴法，樹威脅人，雲奉德音，罔畏上下！使聖主失含宏之道，損寬仁之德，豈忠臣之節耶主上居高拱穆清之中，足下每以煩碎之事，奏請無度，塵默頗多；吳三接以示人，期一言以悟主；朝臣氣懾，選士膽驚；內以承寵承榮，外以作威作福，豈良臣之體耶！且兩京常調，五千餘人，書判之流，亦有碩學之輩，莫不風趨洛邑，霧委咸京；其常袞之徒，令天下受屈；且袞以小道矯俗，以大言誇時，宏辭曾下登科，平判又不入等；徒以竊居翰苑，謬踐掖垣，雖十年掌於王言，豈一句在於人口！以散鋪不對為古，以率意不經為奇；作者見之痛心，後來聞之撫掌。奈何輕蔽天下之才，以自稱為已高，以少取為公道！故郤至自伐稱兵，處父尚雲終喪其族。以茲偏見，求典禮闈，深駭物情，實乖時望。故《詩》曰：『濟濟多士，文王以寧。』夫聖人用心，異代同體，袞雲親奉密旨，令少取入等，豈聖人容眾之意耶！為近臣而厚誣，幹處士之橫議，甚不可也！況杜亞薄知經籍，素懵文辭；李翰雖以辭藻擢第，不以書判擅名；不慎舉人，自貽伊咎。又常袞謂所親曰，昨者考判，以經語對經，以史對史，皆未點對，考為下等。先翰有常無名判云：『衛侯之政由寧氏，魯侯之令出季孫。』又常無欲云：『在陵室而須開，闕夷盤而不可。』豈以經對史耶又嚴迪云：『下樊姬之車，曳鄭崇之履。』豈以史對經耶數十年之間，布眾多之口，縱世人可罔，而先賢安可誣也今信四豎子，取彼五幽人，且吉中孚判以『大明禦宇』為頭，以『敢告車軒』為尾，初類是頌，翻乃成箴。其問又『金盤』對於『玉府』，非惟問頭不識，抑亦義理全乖；據此口嘲，堪入縷。張載華以『江臯』對『瀍洛』；朱邵南以『養老』對『乞言』；理目未通，對仍未識，並考入等，可哀也哉！王申則童子何知裴通以因人見錄！茍容私謁，豈謂公平夫有西施之容，方可論於美醜；無太阿之利，安可議其斷割使五千之人，囂然騰口；四海之內，孰肯甘心！況宏辭大國光華，吏曹物色公明，立標榜令盡赴上都東京者，棄而不收，常袞大辱於國；豈以往來敗績，自喪秣陵之使；今日復讎，欲雪會稽之恥。雖擢須賈之發，袞不足以贖罪；負廉頗之荊，公不足以謝過。況所置科目，標在格文，盡無宏辭，固違明敕。欺天必有大咎，陵人必有不祥。足下以此持衡，實負明公；以此求相，實負蒼生！況公為主司，自合參議，信袞等升降由己，取捨在心；使士子含冤不得申，結舌不得語。罔上若是，欺下如斯。豈以天德蓋高，帝閽難叫；亦由宰臣守道，任公等弄權！嗚呼，使朱雲在朝，汲黯當位，則敗不旋踵，安能保家宰輔侍郎，非公等所望也！無名子長揖詩曰：三銓選客不須嗔，五個登科各有因。無識伯和憐吉獠，弄權虞侯為王申。載華甲第歸丞相，裴子門徒入舍人。莫怪邵南書判好，他家自有景監親。」
顏標，咸通中鄭薰下狀元及第。先是徐寇作亂，薰志在激勸勛烈，謂標魯公之後，故擢之巍峨。既而問及廟院，標曰：《寒素》。京國無廟院。薰始大悟，塞默久之。時有無名子嘲曰：「主司頭腦太冬烘，錯認顏標作魯公。」崔淡試《以至仁伐至不仁賦》，時黃巢方熾，因為無名子嘲曰：「主司何事厭吾皇，解把黃巢比武王。」
趙騭試《被袞以象天賦》，更放韓袞為狀元。或為中貴語之曰：「侍郎既試王者《被袞以象天賦》，更放韓袞狀元，得無意乎？」騭由是求出華州。知劉允章試《天下為家賦》，為拾遺杜裔休駁奏，允章辭窮，乃謂與裔休對。時允章出江夏，裔休尋亦改官。
光啟中，蔣嶓以丹砂授善和韋中令。張鵠，吳人，有文而不貧。或刺之曰：「張鵠只消千馱絹。蔣嶓惟用一丸丹。」知論曰：飛書毀謗，自古有之。言之公，足以改過；不公，足以推命；睚眥讎之，無益於己。夫子之謂桓魋，孟子之稱臧倉，其是之謂與！
