　　欽定四庫全書　　　　　集部六
　　泰泉集　　　　　　　　別集類五〈明〉
　　提要
　　〈臣〉等謹案泰泉集十巻明黃佐撰佐字才伯香山人正徳辛巳進士改庶吉士授編修出為江西廣西按察司僉事召入為左司諫厯官至少詹事兼翰林學士為忌者所劾罷卒贈禮部右侍郎諡文裕事蹟具明史文苑傳佐少以竒雋知名及官翰林明習掌故博綜今古於經濟理學尤為究心嘗與王守仁辨知行合一之㫖多所闡發生平著述至二百六十餘巻所撰如樂典革除遺事諸書今俱已別著於錄此集刻於嘉興乃其為司成以前之所作也佐才力博贍摛詞掞𦸼足以雄視一時海內亦奉為壇坫嶺南自南園五子以後風雅中墜至佐始力為提倡如梁有譽黎民表等皆其弟子廣中文學復盛論者稱佐有起衰救𡚁之功其詩吐屬沖和頗見硏練朱彛尊謂其取材太陳故格雖聳髙而氣少奔逸然在荼陵宗派消歇之餘七子議論方興之㑹獨能力追正始不失雅音猶為不惑於岐趨者焉至其春夜大醉言志詩落句有雲倦㳺卻憶少年事笑擁如花歌落梅此不過嘲風㺯月之詞自注乃以欲盡理還為喻強附道學實為迂鑿無當王世貞謂此乃佐為美官講學恐人得而持之故有此語當得其情然究不免通人之蔽矣乾隆四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

