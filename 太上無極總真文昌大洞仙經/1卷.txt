
九天開化主宰澄真正觀寶光慈應更生永命天尊序 
甘山摩維洞主太玄無上上德真君校正
﻿予之居事畎澮，忽於鋤下得一金像，詢之父老，曰乃元始天王相。昔夏禹理水，冶金為像，以鎮方嶽，予香火奉祀，未嘗少懈，因海風翻浪，人力不可支，予為眾捨金像投駭浪中，由是風潮遂回，一境獲安。思憶之久，一夕沙磧中有光亙天，掘之，再得舊像，歸築宮安奉，同邦人共事之，積年靈感，不可勝紀。予考妣不幸死於瘟疫，予葬廬墓，培壅周隅，有三神人乃真定光，鬱羅翹、光妙音三真人葛巾羽褐芒鞋訪予，以《大洞經》一帙賜予，曰晨夕誦之，必獲善果，於三才中，上可以資奉父母祖族魂靈，出離幽苦，中可以滅罪消災，延年益福，下可以庇族救人同獲保全，汝可捨金寶拜吾三人，吾為奏傳。予即日依命設齋，貢金繒，奉師受之。爾後晨夕持誦不最輟，屢獲靈感，因盛暑洪水奫浸考妣墳墓，予禮奉金像，誦《大洞經》，期以千卷為終，以保無虞。次年秋雨霖霪，傍谿湧漲，數流為一，予益恐，及水落視之，則墳前谿谷變成堅埇，廣一里餘，自是松楸無害。予嘗思父母死於疫疾，恨瘟鬼之害，切骨為讎，幽明路殊，力不能報，每旦夕勤誦《大洞仙經》，虔懇金像，願賜威力，以治瘟鬼。又三年，忽夢金像語予曰：《大洞仙經》汝熟記矣，《大洞法籙》爾未見也，今當授汝，以治邪魔，非惟可以契汝初心，亦可以佐天行化，助國救民也。袖中出書二件，予百拜受之。一曰《大洞籙》，二曰《大洞法》。既覺，此二書在枕前，因設齋置匭收貯，擇日出而閱之。讀至大洞天騶甲卒一萬人下度之句，忽風雷晝暝，金甲朱綬者無數，列於予前，俯而請命。一人執紅旗立於眾先，曰：願聽使令。予方恍惚，不覺厲聲謂之曰：吾要汝等往治瘟鬼，此鄉某家合門病瘟，為吾驅來！語畢，一持旗者，領百餘人入其家，俄頃執鬼使五人而出，有蒙虎皮者，冠雞雄者，貌若人者，若烏鴉者，若驢馬者，所執皆水火羽翣鑿之具。予怒而叱之，將滅其形，彼乃詞曰：弟子等歲運所生，歲炁所成，所遊有方，所病有人，陰譴至者受其災，天命絕者致其死，亦非弟子所敢私行。始自三官五嶽上奏玉帝，呈世人罪狀，由是帝命行下三官五嶽行病，年王案分給牒分遣，某等一依定籍施行，若蒙真官賜以寬貸，自後願遵約束，遇有行瘟，見真官符籙所在，即不至矣。予因依經法授以教法而去，閭里病瘟者，予與之符法，皆得全活，予因以此法籙救人病疾眾矣，名聞遠方，士庶官吏踵門求治者，不可計數。予積玄功妙行，皆由持誦此《大洞仙經》，而獲《大洞法籙》，故能全收神效，立正除邪，濟生度死，消災延壽。其後冥冥中有大力鬼神、社廟英爽來求予誦經回施者，皆謝云：乘真官經力、增助威德遷神善籍矣。或有沉魂滯魄不得往生者，託夢附形來求予誦經資薦者，皆謝云：乘經力已出苦趣，俱得更生矣，應遇天行時疫，侵染不止，但誦此經，行籙法中遣瘟符、絕瘟符、止瘟符、天騶甲卒已上收瘟食瘟吏、收毒食毒吏、收邪食邪吏、收炁食炁吏，收鬼食鬼吏、收殃食殃吏、收精食精吏、治病神醫吏、誅符破廟吏等九部，各領甲卒，及北方黑騎天官五億萬騎、蒼老麻姑金剛力士等收捕之，先牒年王，次申岱嶽，分委城隍社令，劄遣瘟疫使之，若拒正不伏退散，聞經不依盟約，然後奏而滅之。
﻿夫大道尚慈，太清常善，上帝好生，推仁止殺，行經法籙者，不可循私苛暴，以招天譴。但以禮遣之，以經奉之，以法籙威之，以善功勸之，亦方便修行之捷徑也。行此經籙法之士，宜在詳酌，以立玄功，此經尊重，能解冤結，除冢訟，止譴罪，釋咒詛，解觸犯，安墳宅，寧軍府，息兵甲，止疫疾，祈風雨，降祥瑞，致蠶穀，保形命，庇族屬，救邦社，安邊陲，禁蟲虎，止旱澇，滅妖怪，息群兇，安奉祀典鬼神，資薦先祖魂識，拯濟窮魂滯魄，皆可設齋誦經行道以禳謝之。其餘治病域毒，有紫庭天醫神方，乃禹皇金後之餘恩及乎萬世，使人無夭橫之傷，時免札瘥之患，奉教之士，當尋訪受習，以取仙功。
﻿予曩生吳會，以此經功，位證梵鎮如來，厥後誦持不替，證果太上不驕樂育天帝、澄真正觀寶光慈應更生永命天尊，由誦經之勤，遂獲上清之貴，可不深加尊敬而授之乎！得受誦者勉而行之，願同文昌一會中人齊登妙行。乾道戊子秋降於鸞臺，劉安勝捧。至景定甲子秋再降，重校正於鱉頭山摩維洞，金蓮石著儀壇，羅懿子捧。繼後歲在玄默攝提格菊月重九日，再降書於西陵桂巖衛生總真壇云：《度人經》、《大洞書》，諸經之祖，黍米珠、蒼胡寶，眾聖之源，斯二經者，同出而異名，生天立地，孕玄分元，非誣民惑世之言，乃入聖生神之要，主持造化，斡旋樞機，言無韻麗，曲無華宛，故為玄奧，難可尋詳，真上天之所寶也。自無極迄今，詎容缺焉。世人惟知誦《度人經》，而不知誦《大洞經》，蓋《度人經》 予曾作煩以美其意，《大洞經》未之有也，今命侍化諸子繡木宣行，予亦當作頌以彰其德，庶幾觀者易曉，誦者易悟也。
敘經意
始自蒼胡檀熾音，結雲成篆度天人。 
太玄道父親求授，下世方聞大洞經。
修真道
大地凡夫學悟真，僊源路杳實難尋。 
欲知捷徑無差錯，口誦心持大洞經。
祈祿嗣
宗祖前生善力輕，今生祿嗣頗艱辛。 
禱祈欲得如君意，何似勤看大洞經。
弭天災
日月無光苦併吞，星辰錯度紊天文。 
上消天厄寧凡庶，至士同宣大洞經。
祈風雨致田蠶
旱魃為災雨若金，蟲蝗水澇穀無成。 
普教豐稔無饑饉，祈禱全憑大洞經。
化凡庶
工賈農商與四民，貪求不覺業隨身。 
忙中好割閑心力，習誦文昌大洞經。
寧府庫息兵甲
府庫資財甚滿盈，兵戈永息樂昇平。 
民歌有道圖長治，報國勤看大洞經。
安奉鬼神
社廟神祇與百靈，欲求陞擢蓋無因。 
遷名善籍增威力，旦暮須聽大洞經。
薦先祖
眷屬宗親父母魂，久留地府不超昇。 
欲思薦拔緣無力，齋戒勤看大洞經。
除冢訟
冢訟徵呼累後人，又兼譴罪在天庭。 
生生世世遺殃咎，解止宜看大洞經。
解觸犯安墳宅
或為營修與築墳，興工動土犯凶神。 
致令宅宇多災咎，解息宜持大洞經。
除瘟疫
行病年王統五瘟，遍州歷里害生民。 
保全鄰簇無傳染，嚴潔同看大洞經。
治疾病
月厄年災久染身，尋醫問卜與求神。 
不能解離無門告，命道皈依大洞經。
拯濟沉魂滯魄
六類冤親男女魂，冥冥漠漠在幽陰。 
普告受煉生天界，好與頻看大洞經。
解冤結
六道冤家結得深，冤冤相報幾時停。 
欲令各各生歡喜，除是聽聞大洞經。
止咒詛
或為爭財或為嗔，一時忿怒叫神明。 
結成鬼訟何時了，解雪無非大洞經。
息羣兇
疾病喪亡不離身，官災盜賊苦侵凌。 
財消物散如冰雪，保佑當持大洞經。
滅妖怪
木石狐狸猴犬精，拋磚放火現人形。 
作威作福求淫祀，殄滅宜看大洞經。
開心志啟聰明
士子儒生茅塞心，神童應對不聰明。 
揮毫欲得如神助，先好常持大洞經。
保形命
如幻如泡是此身，氣精神裏好修真。 
保全形命同天在，熟玩文昌大洞經。
戒富豪
莫恃家豪積萬金，天司奪祿易危傾。 
有時正好修功德，割己刊行大洞經。
述應驗
一片真心達上清，感通得授自三神。 
此身位證天尊果，只為勤看大洞經。
普勸二頌
聽我重言大洞經，斯文玄奧果難名。 
無邊功德莫思議，普勸凡夫不可輕。
元始天王說大乘，有緣方遇此尊經。 
若能終始勤修誦，共作文昌一會人。
清河老人頌節要
三洞諸經貴玉音，文章錯落粲珠金。 
禳災辟厄生天地，度盡塵沙無鞅人。 
大道施張結洞文，濟人利物極無邊。 
凡胎欲作飛昇客，為我清心讀妙篇。
道本無聲豈有言，聖人立法強傳宣。 
求魚須是因筌力，獲得魚兒豈用筌。 
元始初傳大洞經，一音初出眾知聞。 
法燈自許時人續，不但天尊與道君。
神風靜默海無雲，天地澄閑四氣清。 
若使一緣纔妄動，璇璣又是不停輪。 
日吉時良好誦經，世間萬慮勿縈心。 
濟人利物功成也，玉簡金書為記名。
不無不有本純真，非色非聲絕等倫。 
模寫形容難到處，玄中位象甚分明。 
位極無炁最上真，始乎龍漢迄於今。 
不增不減為清靜，是則名為大法身。
諦觀符命自維宣，能釋幽牢罪苦纏。 
返本還元扶起命，人人時刻得昇遷。 
罪垢皆由心境昏，三塗五苦累形魂。 
天光一洗根塵淨，仙化朝元禮至尊。
漸入無為得道宗，一塵不染意圓通。 
回眸下視三千界，萬法都來一箇空。
無影無形大法身，不生不滅號成真。 
幾經劫石消磨盡，寂寂神光依舊明。
歷盡關山道路辛，這回金牓喜題名。 
男兒志氣誰能禦，駟馬榮歸自在行。 
學道須憑慧力多，清江毋或漲風波。 
融心直入丹霞外，滿目戈矛奈我何。
九天開化本願經序
北府樞相集福真君作
﻿此經乃太上金口宣說，無非為救末劫設也。自說經畢，即奉玉旨，付玉宸內殿收貯。併勑下諸天演化，眾真照此傳行。於是諸壇傳降，迨已八所，獨紹熙靈應，鳩眾鋟梓，餘則謄寫轉誦而已，鼎之民好善，優於諸郡，大帝開化，莫甚於此邦，吾主香火，亦近十餘，然純一不雜，終始無怠，惟文昌靈應，頗嘉於此而傳降焉。且勉善信刊板印施，今幸告成。噫！凡顯名青編而受此經者，豈非欲生之徒，求免兵戈疫癘之苦者歟！予謂受經未善也，必誦之而後可，誦之又未善也，必行之而後可。行者何？孝悌忠順公恕是也，孝悌忠順公恕非難，亦惟曰安本分三字而已。吾言如是，可以消劫，疑之信之，吾何有焉。
持誦禮法
﻿凡誦經，當齋沐，服清淨衣，入室焚香，叩齒九通，心拜九天，存想元始天王與諸高真，七曲大帝開化仙官，迂臨法會，皆列虛無，然後念咒。
淨心口神咒
﻿丹珠口神，吐穢除氛。舌神正倫，通命養神。羅千齒神，卻邪衛真。喉神虎賁，伸炁引精。心神丹元，令我通真。思神煉液，道炁長存。急急如律令！
淨身神咒
﻿靈寶天尊，安慰身形。弟子魂魄，五藏玄冥。青龍白虎，隊仗紛紜。朱雀玄武，侍衛我真。急急如律令！
淨三業神咒
身中諸內境，三萬六千人。動作履行藏，前劫並後劫。願身常自在，常住三寶中。當於劫壞時，願身常不滅。誦此神咒時，三業悉清淨。
解穢神咒
太一之精子，束井之華卯，流灌身體午，蕩穢除邪酉，淨如明珠子，潔如蓮華卯，化金光身午，步雲錦霞酉，登七寶殿子，為真仙家午。急急如九天開化主宰元皇上帝律令！
淨天地神咒
天地混沌，穢氣分葩。洞中虛玄，晃耀太元。三清玉勑，光映九衢。八方威神，使我自然。靈寶符命，普告九天。乾囉怛那，洞罡太玄。斬妖縛邪，殺鬼萬千。中山神咒，元始玉文。持誦一遍，卻鬼延年。按行五嶽，八海知聞。魔王束首，侍衛我軒。兇穢蕩淨，道炁常存。
淨壇咒
﻿太上說法時，金鍾響五音。百穢藏九地，羣魔護騫林。天華散法雨，法鼓震迷沉。諸天慶善哉，金童撫瑤琴。願傾八霞光，照我皈依心。早登大法橋，翼侍五雲深。急急如律令！
安土地咒
﻿元始安鎮，普告萬靈。嶽瀆真官，土地祇靈。左社右稷，不得妄驚。回向正道，內外肅清。各安方位，備守帝庭。太上有命，搜捕邪精。護法神王，保衛誦經。皈依大道，元亨利貞。急急如律令！
五星神咒
﻿五星列照，煥明五方。水生卻災，木德致昌。熒惑消禍，太白辟兵。鎮星四據，家國利亨。名刊玉簡，字録帝房。乘飈扇景，飛騰太空。出入冥無，遊宴十方。五雲浮蓋，招神攝風。役使萬靈，上衛仙翁。
發爐
﻿無上三天真元始三炁太上老君，召出臣等身中三五功曹、左右官使者、捧香驛龍騎吏、侍香金童、傳言散花玉女、五帝直符直日香官，各三十六人出。默想出者嚴裝關啟，此間土地里域真官令臣焚香誦經之所，金童揚姻，靈妃散花，三界真聖交集軒前。伏願某誦經之後，真炁周流，上以保全宗社，安奉帝王，禳兵戈水火之災，除疫病旱蝗之厄；中以祝延永命，保佑合門消九星八難之迍，免五苦三災之累；下以落名黑簡，脫籍鬼鄉，七祖昇仙，先亡證道。次祈人民異姓，乘經法而萬福興隆，山澤含靈，感聖功而咸超道岸，庶使某疾患不侵，災殃掃蕩，思真慕道，延想丹華，滌慮澄心，以祈輕舉，濟人利物，立功為先，凡有所祈，克獲通感，天上天下，咸丐聞知。願得太上十方正真生炁下降，流入臣某身中，令臣所啟，速達無極大道三清上聖、昊天玉皇上帝、梓潼神文聖武孝德忠仁王、救劫大慈悲更生永命天尊御前。
集神咒
元始大真，五雷高尊。太華皓暎，洞朗八門。
五老告命，無幽不聞。上御九天，中制酆山。
下鎮河海，十二水源。八威神咒，靈策玉文。
召龍致雨，收氣聚煙。日月五星，北斗七元。
合明天帝，敕下太玄，宣威三界，不得稽延。
諸天諸地，諸水諸山。玉真所部，溟泠大神。
仙王遊宴，大帥仗旛。天丁前袪，金虎後奔。
玃天猛獸，羅備四門。所呼立至，所召立前。
赤書煥落，風火無間。攝籙應命，金馬驛傳。
太上無極總真文昌大洞仙經卷之一竟
