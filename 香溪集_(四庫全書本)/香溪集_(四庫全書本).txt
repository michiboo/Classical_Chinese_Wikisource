　　欽定四庫全書　　　　　集部四
　　香溪集總目　　　　　　別集類三〈宋〉
　　巻一
　　古賦
　　巻二
　　詩上
　　巻三
　　詩中
　　巻四
　　詩下
　　巻五
　　雜著上
　　巻六
　　雜著下
　　巻七
　　論上
　　巻八
　　論中
　　巻九
　　論下
　　巻十
　　書總論
　　巻十一
　　進䇿一
　　巻十二
　　進䇿二
　　巻十三
　　進䇿三
　　巻十四
　　進䇿四
　　巻十五
　　進䇿五
　　巻十六
　　記上
　　巻十七
　　記下
　　巻十八
　　書上
　　巻十九
　　書下
　　巻二十
　　啓
　　巻二十一
　　傳
　　巻二十二
　　墓誌
　　祭文
　　〈臣〉等謹案香溪集二十二巻宋范浚撰浚字茂明蘭溪人紹興中舉賢良方正以秦檜柄政辭不赴然浚雖不仕實非無意於當世者其書曹㕘傳後則隠戒於熙寧之變法其忠臣翟義傳則深愧夫靖康之事讐其讀周禮一篇則亦為王安石發而進䇿五巻於當時之務尤言之鑿鑿非迂儒不達時變者也其詩論戒穿鑿易論鄙象數皆為當時學者而言春秋論欲廢三傳則猶孫復劉敞之餘習然盧仝所注儒者罕傳浚論尚載其數條亦足資異聞其辨孟母無三遷事黃帝無阪泉事周穆王無西至崑崙事雖頗失之固然皆於理無害其詩凡三巻近體流易猶守元祐舊格不涉江西宗派古體頗遒亦非語錄為詩之比是集為其門人髙栴所編其姪端臣刋之前有紹興三十一年陳巖肖序後有元呉師道跋稱朱子取其心箴注孟子而其集金履祥時已不傳後從應氏得其前七巻又從其族孫浚家得殘本佚前五巻合之遂為完書跋又稱端臣蒙齋集未及刋先刋其與浚唱酬諸詩附見焉此本無端臣詩蓋已佚矣乾隆四十二年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　香溪集原序
　　士以志道為先而志道以養氣為本氣全則道存氣䘮則道亡故逹而在上任天下之重安國家利社稷進賢退不肖收功於無窮者氣也窮而在下守聖賢之道㩁古今明治忽是是而非非立言於不朽者亦氣也茍氣之不養則逹而在上或充詘於富貴以得失為患則道不行矣窮而在下或隕穫於貧賤以紛華為悅則道不守矣不守不行氣䘮而道亡則烏能收功無窮立言不朽哉是則氣之在人窮則獨善其身逹則兼善天下舉不可以不養也吾之先友香溪先生以養氣為本而立言不朽者與先生居香溪之上自少至老篤學而贍於文探道而不以世故嬰其慮其家世父祖為名卿賢刺史昆弟多居職仕而先生了無仕進意今天子即位之初詔復制舉以來天下之士當時公卿有以先生應詔者先生力辭之餘嘗過香溪之上而訪先生焉先生危坐一室塵埃棲戶牖而凝幾席敗帷故器人所不堪而先生貌充體胖神宇泰然其言經術如親得聖人而授其㫖其論古成敗事如目擊而身履之已而出示所為文則辯博而峻整正與向所言論者相表裏終日與之坐而無一語及世間事此非志於道而全其氣者能若是乎是日先生謂余曰是間山水清逺子能卜居以從吾游乎余方累於世故從官逺方漂流異鄉及歸而先生歿已十年方悼若人之不淑而吾無與居也一日先生猶子元卿過余曰叔父平昔為文至多今不欲秘於家而出與世共之力有未辦則先刻其詩賦論議雜著為二十二卷行於時子甞與叔父厚願敘以冠其首嗟夫昔鹿門子著書而自敘之曰醉士隱於鹿門不醉則游不游則息息於道思其所未至息於文慙其所未周古聖王旌山夫谷民之善者意在斯乎今先生不醉不游直息於道而寓之文耳平時不以外慕累其心若求旌於時亦豈先生著書立言之本意哉故述其志道養氣之實以見素所藴雲先生姓范氏名浚字茂明而元卿名端臣今亦以文知名方有志於世者紹興三十一年四月十三日同郡陳巖肖敘













