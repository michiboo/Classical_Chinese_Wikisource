　　欽定四庫全書　　　　子部十
　　寓簡　　　　　　　　　雜家類三〈雜説之屬〉提要
　　〈臣〉等謹案寓簡十巻宋沈作喆撰作喆字明逺號寓山湖州人紹興五年進士以左奉議郎為江西漕司幹官據書中所敘當和議初成之時賜諸將田宅作喆為岳飛作謝表忤秦檜則似嘗在飛幕中又自稱嘗官維揚亦不知為何官惟梅磵詩話記其官江西時作哀扇工詩忤漕帥魏道弼捃深文劾之坐奪三官後從人使金韓元吉贈之以詩有但如王粲賦從軍莫為班姬詠團扇句蓋指此事此書自序題甲午嵗以長厯推之為孝宗淳熙元年乃放廢以後所作開巻一條即以古詩諷諫為說蓋由此也作喆與葉夢得相善然夢得之學宗王安石作喆之學則出於蘇軾非惟才辨縦橫與軾相似即菲薄王安石牴牾伊川程子以及談養生躭禪悅亦一一皆軾之緒餘又為丞相沈該之從子該有易小傳六巻作喆沿其家傳是書亦頗言易理然所言與該頗殊其解帝乙歸妹以為人君之徳與帝者相甲乙故能正人倫頗為好異其解卦終於未濟以為即道家所謂神轉不回回則不轉釋家所謂不住無為不斷有為亦竟以二氏詁經然其論乾鑿度太乙行九宮之法出於黃帝素問則能抉䜟緯之本根論五行者經世之用紀嵗時行氣運不可闕一邵堯夫皇極經世用揚雄之四數加以本無之一而去其本有之二為不合於古亦能判述數之牽合至於謂劉敞解春秋新作南門為僭天子其說本陸龜𫎇兩觀銘謂子路結纓在獲麟之後二年公羊傳所記孔子之言為妄謂蘇軾解論語患得之當作患不得之證以韓愈圬者王承福傳知古本原如是謂揚雄之姓從才不從木楊修牋不應稱修家子雲謂栁宗元集栁州謝上表稱於頔在襄陽相留不知是時頔去襄陽已二年又有代劉禹錫同州謝上表不知禹錫遷同州時宗元沒已十七年斷其出於偽託皆具有考據而掊擊王安石之尊揚雄在朱子綱目之前尤為偉論作喆所著別有一書名已意第三巻論淮隂侯為治粟都尉一條註曰其詳見已意又雲司馬氏許氏二夫人事予於己意既言之葢二書本相輔今已不傳又有寓林集三十卷亦久佚惟哀扇工歌全篇見周煇清波雜志中然詞殊不工此十巻中亦無一論詩之語知吟詠非其所長矣乾隆四十一年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














　　寓簡原序
　　莊周氏疾夫世士之沈濁不可與莊語也則託意於荒唐謬悠之説以翫世滑稽而其文壞瑋連犿諔詭可觀葢實無心於言也寓焉而已爾予屏居山中無與晤語有所記憶輒寓諸簡牘紛綸叢脞雖詼諧俚語無所不有而至言妙道間有存焉已而誦言之則欣然如見平生故人抵掌談一笑相樂也因名之曰寓簡聊以自娛庶幾漆園之無心抑有如惠子者或知其為無用之用乎甲午夏寓山沈作喆序






