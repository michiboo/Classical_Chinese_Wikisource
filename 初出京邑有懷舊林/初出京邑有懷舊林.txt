
賦生期獨得，素業守微班。
外忝文學知，鴻漸鵷鷺間。
內傾水木趣，築室依近山。
晨趨天日晏，夕臥江海閑。
松風生坐隅，仙禽舞亭灣。
曙雲林下客，霽月池上顏。
雖曰坐郊園，靜默非人寰。
時步蒼龍闕，寧異白雲關。
語濟豈時顧，默善忘世攀。
世網余何觸，天涯謫南蠻。
回首思洛陽，喟然悲貞艱。
舊林日夜遠，孤雲何時還？

