
建中即藩守，天寶爲侍臣。
歷觀兩都士，多閱諸侯人。
鄒生乃後來，英俊亦罕倫。
爲文頗瓌麗，稟度自貞醇。
甲科推令名，延閣播芳塵。
再命趨王畿，請告奉慈親。
一鍾信榮祿，可以展歡欣。
昆弟俱時秀，長衢當自伸。
聊從郡閣暇，美此時景新。
方將極娛宴，已復及離晨。
省署慙再入，江海綿十春。
今日閶門路，握手子歸秦。

