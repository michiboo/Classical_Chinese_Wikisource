受脤新梁苑，和羹舊傅岩。
援毫動星宿，垂釣取韜鈐。
赫奕三川至，歡呼百姓瞻。
綠油貔虎擁，青紙鳳凰銜。
外壘曾無警，中廚亦罷監。
推誠人自服，去殺令逾嚴。
赳赳容皆飾，幡幡口盡鉗。
為兄憐庾翼，選婿得蕭咸。
鬱倔咽喉地，駢臻水陸兼。
度橋鳴紺幰，入肆颺雲帆。
端月當中氣，東風應遠占。
管弦喧夜景，燈燭掩寒蟾。
酒每傾三雅，書能發百函。
詞人羞布鼓，遠客獻貂襜。
歌榭白團扇，舞筵金縷衫。
旌旗遙一簇，舄履近相攙。
花樹當朱閣，晴河逼翠簾。
衣風飄靉靆，燭淚滴巉岩。
玉斝虛頻易，金爐暖更添。
映鐶窺豔豔，隔袖見纖纖。
謝傅何由接，桓伊定不凡。
應憐郡齋老，旦夕鑷霜髯。
