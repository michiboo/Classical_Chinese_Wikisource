　　欽定四庫全書　　　　　集部六
　　明太祖文集　　　　　　別集類五〈明〉
　　提要
　　〈臣〉等謹案明太祖文集二十巻明巡按直𨽻督學御史姚士觀南京戶部督儲主事沈鈇仝編校分十六類曰詔曰制曰誥曰書曰勅命曰䇿問曰勅問曰論曰樂章曰樂歌曰文曰碑曰記曰序曰説曰雜著曰祭文曰詩按太祖集初刻於洪武七年劉基及宋濓文集所載序文俱雲五巻稱翰林學士樂韶鳳所編録然黃虞稷千頃堂書目已不著録所著録者有太祖文集三十巻注曰甲集二巻乙集三巻丙集文十四巻詩一巻丁集十巻又太祖文集類編十二巻又太祖詩集五巻又太祖御製書稿三巻均與此本不符焦竑國史經籍志列太祖文集二十巻又三十巻此本巻數與竑所列前一本合當即竑所著録歟其刻在萬厯十四年編次不知出誰手目録之末有姚士觀等䟦語乃據舊本刻於中都亦未能詳考所自來也考朱𢑱尊明詩綜載有太祖神鳳操一首而集內無之則亦未為賅備然所謂三十巻者今未見傳本其存佚均未可知近時諸家所蔵弆大抵皆即士觀等所刻今亦據以著録存有明一代開國之著作焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




