道德真經取善集卷之十一
宋饒陽居士李霖集
江海所以能為百穀王者，以其善下之，
顧歡曰：江海處下，故百穀宗之。王者居謙。則萬物歸之。
故能為百穀王。
唐明皇曰：言江海所以能令百川朝宗而為王者，以其善居下流之所致也。故《易》云：地道變盈而流謙。此舉喻也。故地道用謙，則百川委輸而歸往。聖人用謙，則庶民子來而不厭爾。
直以卑下，故能為百穀王。王者，歸往之義。能下，下則民歸之如水之就下。
是以聖人慾上人，以其言下之。欲先人，以其身後之。是以處上而人不重，處前而人不害。
河上公曰：欲在人之上，法江海處謙虛。欲在人之前，先人而後己也。聖人在民上為王，不以尊貴虐下，故民戴仰而不以為重。聖人在民前，不以光明蔽後，民親之若父母，無有欲害之心也。
是以天下樂推而不厭。
呂吉甫曰：聖人之有天下也，以言其位，則固歌上人也。然以孤、寡、不穀為稱，而受國之垢與不祥，則以其言下之也。以言其序，則固欲先人也，然迫而後動，感而後應，不得已而後起，則以其身後之也。夫唯以其言下之，則處上而人之不重，不重則以戴之為輕矣。以其身後之，則處前而人不害，不害則以從之為利矣。不重不害，此天下樂推而不厭也。
以其不爭，故天下莫能與之爭。
羅什曰：心形既空，孰能與無物者爭。
呂吉甫曰：夫以其言下之，以其身後之，則不爭者也。樂推而不厭，則天下莫能與之爭也。非體玄德者，其能若是乎。故曰：以其不爭，故天下莫能與之爭。
此章以謙下為主。江海善下，故為百穀王。聖人言下身後，故天下樂推而不厭。夫孰能與謙下者爭哉。
天下皆謂我道，大似不肖。
杜弼曰：肖，似也。不與物同，故曰不肖。
夫唯大，故似不肖。
蘇子由曰：夫道曠然無形，頹然無名，充遍萬物，而與物無一相似，此其所以為大也。若似於物，則亦一物矣，而何足大哉。
若肖，久矣其細也夫。
御註：肖物者小，為物所肖者大。道覆載萬物者也，洋洋乎大哉。故似不肖若肖，則道外有物，豈得為大乎。
王弼曰：久矣其細，猶曰其細久矣。肖則失其所以為大矣。故曰：若肖，久矣其細也夫。
呂吉甫曰：天下徒見我道之大，而謂其似不肖，而不知其所以大，固似不肖也。何以言之，大道汎兮，其可左右，無乎不在者也。彼其無乎不在，無可疑者，謂之似不肖而不知，其無不在而似不肖，乃道之所以為大也。蓋萬物莫非道也，則道外無物，則無所肖者，此其所以為大也。若有所肖，則道外有物矣。道外有物，則道有所不在，其尚得為大乎。
王元澤曰：肖者有所似道，為萬物祖。故體道者，物當似我，我豈似物乎。蓋有所似，則是象彼者也。象彼則彼必大，而我小矣。
我有三寶，保而持之。
唐明皇曰：我道雖大，無所象似，然有此三行，甚可珍貴，能常保倚執持，可以治身治國也。
王元澤曰：凡此三寶，皆俗情所謂小，而乃至人之所以為大也。
一曰慈，
王元澤曰；慈主於愛，愛物仁也，而獨稱慈者，化則廣德以覆下，於末為盛矣。老子方語其本，故不曰化，而曰慈。慈者，父道七之本，而不假為者也。唐耜曰：慈，愛也。《禮記》曰：為人父者，止於慈玆益也。慈者，人之本。父子之道，天性也。人之慈孝，自得於所性之中，無待於外矣。仁者人也，以兼愛為心，去性遠矣。老子方明道德之要，故以慈為寶。
宣聖五常，以仁為首。釋迦十戒，以殺為先。三聖雖殊，以慈為本則一也。
二曰儉，
顧歡曰：寶精愛氣，不為奢費。
呂吉甫曰：其行身也，徐而不費，以約為紀，非儉乎。
儉，德之共也。大禹修身，以克儉為費。文王為治，以節儉為化。儉之為德大矣哉。《書》曰：恭儉惟德。
三曰不敢為天下先。
顧歡曰：履謙居後，不為物先。
呂吉甫曰：未嘗先人，而常隨人，人皆取先，己獨取後，非不敢為天下先乎。
王元澤曰：於易則謙是也。天地人神，皆以謙為貴，故聖人寶之。
孔聖以仁道為本，以儉讓為德，亦寶此三者而已。
夫慈，故能勇；
王弼曰：夫慈，以陳則勝，以守則固，故能勇也。
呂吉甫曰：夫慈為柔弱矣。而能勝剛強，是能勇也。
孟子曰：仁者無敵。帝舜性仁，形為四罪之誅。成湯克仁，能勝夏桀之虐。文王視民如傷，可謂慈矣，一怒而安天下之民。豈非勇乎。
儉，故能廣；
顧歡曰：治身愛氣，則性命自延。治國愛人，則德化自廣。
儉以修身，則精神不費。檢以治國，則財用有餘。《書》曰：慎乃儉德，惟懷永圖。
不敢為天下先，故能成器長。
御註：不爭而善勝者，天之道。道之尊，故為器之長。
河上公曰：不為天下首先，成器長，謂得道人也。我能為道人之長也。
舒王曰：不敢為天下先，則物莫為之先，故能成其器長。
今舍其慈，且勇。舍其儉，且廣。舍其後，且先。死矣。
御註：世之人知勇之足以勝人，而不知慈乃能勇。知廣之足以夸眾，而不知儉乃能廣。知器長之足尚，而不知自後之為要，則剛強之徒而已，有死之道焉。
顧歡曰：棄拾慈悲，且為勇敢，謂負氣輕死，以不懼為勇。不寶其氣，而捨散其精，不愛其人，而廣用其力，舍其後己，但為人先，所行如此，動入死地。
夫慈，以戰則勝，以守則固。
御註：仁人無敵於天下，故以戰則勝。民愛其上，若手足之捍頭目，子弟之衛父兄，效死而弗去，故以守則固o
唐明皇曰：用慈以戰，利在全眾。用慈以守，利在安人。各保安全，故能勝固爾。
天將救之，以慈衛之。
御註：志於仁者，其衷為天所誘。志於不仁者，其鑒為天所奪。則天所以救之衛之者，以慈而已。此三寶所以慈為先。
河上公曰：天將救助善人，必與慈仁之性，使能自營助也。
王元澤曰：三寶皆以慈為心，言天救衛之者，以其慈故也。
此章言道大而為寶者三，三寶之中，以慈為本，故篇終言天將救之，以慈衛之。
善為士者不武；
盧裕曰：士者，將帥不武，謂不以武凌人。
呂吉甫曰：士之為言事道，而以將人為任也。事道、則不爭勝，將人則用人之力，何所事武。若市南宜僚弄丸而兩家之難解，孫叔敖甘寢秉羽而郢人投兵。
善戰者不怒；
御註：上兵伐謀，而怒實勝思。
河上公曰：善以道戰者，禁邪於心胸，絕禍於未萌，無所誅怒也。
舒王曰：不怒則善戰。
呂吉甫曰：為士而無所事武，則善戰者不怒，善勝敵者不爭，善用人者為之下，固其宜也。
戰，危事也。善戰者，弔民伐罪而已，豈有私怒以用危事而害民者哉。若湯放桀，武王伐紂是也。
善勝敵者不爭；
御註：爭，逆德也。爭地以戰，殺人盈野，爭城以戰，殺人盈城，勝敗特未定也。不武所以成其武，不怒所以濟其怒，不爭所以彌其爭，三者皆出於德，故曰善。
河上公曰：善以道勝敵者，附近以仁，來遠以德，不與敵爭，而敵自服。劉仁會曰：德感物賓，故曰勝敵。兵刃不交，故曰不爭。
爭，逆德也。不爭而勝，乃為善也。·兵貴伐謀，不重交刃。百戰，百勝，非用兵之善也。善用兵者，不戰而勝，善之善也。
善用人者為之下。
御註：智雖落天地不自慮也，故智者為之謀。能雖窮海內不自為也，故能者為之役。辯雖彫萬物不自說也，故辯者為之使。
河上公曰：善用人自輔佐者，當為人執謙下也。
纂微曰：善用人者，以謙不以力。故用輔弼之臣，則比之股肱心膂。用將帥之臣，則跪而受鐵，行而推轂。
是謂不爭之德，
呂吉甫曰：體道者不爭，不爭則天下莫能與之爭，則善為士者不武，善戰者不怒，善勝敵者不爭，是謂不爭之德也。
是謂用人之力，
御註：聰明者竭其視聽，智力者盡其謀能，而位之者無智也。
呂吉甫曰：體道者，能下人。能下人者，人樂為之用，而不自用。則善用人者為之下，是謂用人之力。
是謂配天，古之極也。
御註：無為為之之謂天，不爭而用人，故可以配天，則至矣不可以有加矣。故曰：古之極極至也。木之至者，屋極是也。
此章言善為士者不武。夫不怒不爭，用人之力，是不武也。德則不爭，力則用人，故可以配天，無為而無以加矣。
用兵有言，吾不敢為主，而為客。
御註：感之者為主，應之者為客，迫而後動，不得已而後起，謂之應兵。應兵為客者也。
顧歡曰：在國先舉，在陣先動為主。和而不唱，迫而後動為客。先舉先動，驕盈必危。今欲順天應人，以自全保，既不先舉，是不為主，不得已而用，是故為客。
不敢進寸，而退尺。
御註：不嗜殺人，故難進而易退。
呂吉甫曰：主逆而客順，主勞而客逸，進驕而退卑，進躁而退靜，以順待逆，以逸待勞，以卑待驕，以靜待躁，皆非所敵也。
王元澤曰：不勇於殺伐。
是謂行無行，
御註：善為士者不武，行而無跡。
唐明皇曰：為客退尺，不與物爭，雖行應敵，與無行同矣。
張君相曰：兵由彼起，我實不行，應物而動，雖行無行。
王元澤曰：至仁之兵，有徵無戰，與無行同。
攘無臂，
唐明皇曰：攘臂所以表怒，善戰者不怒，若無臂可攘。
仍無敵，
御註：善勝敵者不爭。
顧歡曰：仍，引也。人既服德，則班師振旅，雖欲引敵，無敵可引。
執無兵。
御註：用人之力，故無事於執兵。
唐明皇曰：執兵所以表殺，今已慈和為主，故雖執兵，與無兵同。
王元澤曰：雖有戰之名，前無敵者，故與不戰同。
禍莫大於輕敵，
成玄英曰：內明敵前境也，輕染諸塵，則致三塗之禍。
輕敵則幾喪吾寶。
成玄英曰：幾，盡也。輕敵則好勇而不慈，廣貪而失儉，好進而不退，盡失前三寶。
呂吉甫曰：苟為不能出於無為，知主而不知客，知進而不知退，是之謂輕敵。輕敵則喪吾之慈，而失七民愛物之心矣。
故抗兵相加，一展者勝矣。
唐明皇曰：抗，舉也。兩國舉兵以相加，則慈哀於人者勝。
王元澤曰：哀憐之心，慈也。慈故能勇，所以勝。一本作相若，亦通。若之言兵刃相敵也。
此章言用兵出於不得已，故為客，退尺。不敢輕敵，恐喪其寶，故舉兵相加，慈哀於人者勝。
吾言甚易知，甚易行。天下莫能知，莫能行。
御註：道炳而易見，故載之言，則甚易知。要而易守也，故見之事，則甚易行。孟子曰：道若大路，然豈難知哉。故道無難，而天下無不能有難，不能者，不知反求諸己爾。
蘇子由曰：道之大，復性而足。性之妙用，見於起居飲食之間爾。聖人指此以示人，豈不易知乎。人能體此以應物，豈不易行乎。然世常患日用而不知，知且不能，而況行之乎。
易則易知，近則易行，以其至易也。非思慮擬議之所能喻，所謂不慮而知也。以其至近也，非步驟遲速之所能至，所謂不行而至也。用智以知之，則淺矣，故天下莫能知。用力以行之，則莫能至，故天下莫能行。
言有宗，事有君。
御註：言不勝窮也。而理為之本。事不勝應也。而道為之主。順理而索，循道而行，天下無難矣。
言以無言為宗；事以無事為君，得其宗而易知，識其君而易行，天下不能知、不能行者，不知其宗與君而已。
夫唯無知，是以不我知。
蘇子由曰：言者道之筌也。事者道之進也。使道可以言盡，則聽言而足矣。可以事見，則考事而足矣。惟言不能盡，事不能見，非合言而求其宗，遺事而求其君，不可得也。蓋古之聖人，無思無為，而有漠然不自知者存焉。此則思慮之所不及，是以終莫吾知也。
知我者希，則我者貴。
河上公曰；希，少也。唯達道者，乃能知我，故為貴也。
纂微曰：至道之言，有宗有君，惟明者知之，故希少矣。
惟知者少，此所以為貴也。使淺識以知聖人，則豈足貴邪。
是以聖人被褐懷玉。
河上公曰：被褐者，薄外。懷玉者，厚內。匿寶藏德，不以示人也。
王弼曰：被褐者，同其塵。懷玉者，寶其真也。聖人之所以難知，以其同塵而不殊，懷玉而不顯，故難知而為貴也。
褐者，麤淺之服。玉者，精貴之寶。被褐者，顯麤於外，和光同塵，若愚若昏，不殊於俗。懷玉者，藏寶於內，懷道抱德，匿名藏譽，不示於人。與氓中玉表者異矣。莊子曰：聖人懷之，眾人辯以相示也。此章言道易知易行，然天下莫能知，莫能行者，以言有宗，事有君也。夫惟有宗與君，是以知者少也。聖人所以難知者，寶此道而被褐故爾。
知不知，上。不知知，病。
呂吉甫曰：道之為體，不知而能知者也。知其不知，而以不知知之，至者也。故曰：知不知，上矣。雖知其不知，而以知知之，則其心庸詎而寧乎。故曰：不知知，病矣。
溫公曰：知之如不知，則遠怨。不知而強知，則招患。
夫惟病病，是以不病。
唐明皇曰：夫惟能病強知之病，是以不為強知所病。
聖人不病，以其病病，是以不病。
呂吉甫曰：夫惟知知之為病，而病之則反乎無知，而知不足以病之矣。故曰：夫惟病病，是以不病。聖人不病，以此而已。故曰：以其病病，是以不病。南伯子綦曰：我悲人之自喪者。吾又悲夫，悲人者。吾又悲夫，悲人之悲者。其後而曰遠矣。若子茶者，可謂病病者乎。
王元澤曰：病而不自知，病者終莫悟矣。
此章言道本無知，知其不知為上，不知而用，知以知之，則為病。聖人之不病者，知知之為病，而反乎無知，是以不病。
民不畏威，則大威至。
河上公曰：威，害也。人不畏小害，則大害至。謂死亡也。畏之者當愛精養神，承天順地也。
成玄英曰：內明威刑也，所謂經戒科律，大威即三塗惡趣北都羅酆之刑法也。言一切眾生，未解真理，愛樂世法輕而行之，則真中大刑，必將
至矣。
劉仲平曰：《詩》云：畏天之威，於時保之。蓋眾人不知畏天之威，故大威至矣。
有威可畏謂之威。眾人不知畏天之威，則無所不為。此天之大降其威虐，而禍罰所加也。故曰：大威至矣。《書》曰：罔不惟畏，弗畏入畏。
無狹其所居，
御註：居者性之宅。人之性至大，不可圍而曲。士不以語於道者，狹其所居故也。擴而充之，則充滿天地，包裹六極，無自而不可。孟子曰：居天下之廣居。
唐明皇曰：神所居者心也。無狹者除情去欲，使虛而生白。
無厭其所生。
御註：生者氣之聚。人之生，通乎物之所造，而厭其所生者，旦晝之所為有梏亡之矣。桔之反復則夜氣不足以存，彼保合大和而無中道夭者，無厭其所生故也。
河上公曰：人所以生者，以有精神。精神託空虛，喜清靜，飲食不節，忽道念色，邪辟滿腹，為伐命散神也。
劉仲平曰：無狹其所居，德之地也。無厭其所生，德之本也。德之地盡性也。德之本至命也。故聖人不以人滅天，不以故滅命。
王元澤曰：民性本自廣大流通，而世教下衰，不能使之復朴，乃蹙其居之廣而使狹，厭其生之通而使塞。夫唯狹其居，故民不淳而偽。唯厭其生，故民不厚而薄。彼聖人不然，使民逍遙乎天下之廣居，而各遂其浩然之性，則其有干威者乎。莊子曰：狶韋氏之圃，黃帝之囿，堯舜之官，湯武之室，此明世。世下衰漸狹其居也。彼聖人豈有優劣乎。而居乃漸狹者，所遭之時則然也。
夫唯不厭，是以不厭。
河上公曰：夫唯獨不厭精神之人，洗心垢濁，恬惔無欲，則精神居之而不厭也。
顧歡曰：人不厭生，生不厭人，人不棄道，道不棄人。故曰：生與人相保，人與道相得。
《西昇經》曰：神常愛人，人不愛神，若人不厭其精神，則精神居之而不去也。
是以聖人自知不自見，自愛不自貴。
河上公曰：自知己之得失，不自顯見，德美於外而藏之於內，自愛其身以保精氣，不自貴高，榮名於世。
呂吉甫曰：聖人自知以常而不自見以外，其身知常而外其身，乃所以不狹其所居也。自愛以音而不自貴以遺，其生嗇而遺生，乃所以不厭其所生也。
劉進喜曰：保養真性，不輕染欲自愛也。謙卑靜退，先物後己，不自貴也。
明以自知而不自見以矜能，則其性廣而物不能蔽，所謂無狹其所居也。仁以自愛而不自貴以賤物，則其生全而物莫能傷，所謂無厭其所生也。夫然則豈至於干天之威乎。
故去彼取此。
顧歡曰：去彼見貴則威罰外消，取此知愛則生道內足。
此章言上失其大道之化，民亡其性命之真。故雖有可畏之威而弗畏也。唯無狹其居以盡性，無厭其生以至命，豈有干威者乎。是以去彼見貴，取此知愛，亦使民廣其居而不狹，保其生而不厭也。聖人去取，灼可見矣。
勇於敢則殺，
顧歡曰：不懼曰勇，必果曰敢。謂見威不懼，必果無回，強粱使氣殺身之術。
成玄英曰：勇謂猛進也。敢謂果央也。殺謂死滅也。言進必果次，貪於世事則死滅也。
羅什曰：心定所行，果而望得，真去邪來，遂獲其罪，故言殺。
勇於不敢則活。
羅什曰：行柔弱唯善是與，則獲其利，言活活長生也。若進心虛淡，不敢貪染，則長生。
顧歡曰：謂獨立不懼，不敢有為，守柔盡順，活身之道。
舒王曰：莊子曰：聖人以必不必，故無兵。眾人以不必必之，故多兵。勇於敢以不必必之，故多兵而殺，勇於不敢以必不必，故無兵而活。
呂吉甫曰：用其剛強而必於外物者，勇於敢者也，則死之徒是也。故曰：勇於敢則殺。政其柔弱而無所必者，勇於不敢者也，則生之徒是已。故曰：勇於不敢則活。
此兩者，或利或害。
河上公曰：兩者謂敢與不敢也。活身為利，殺身為害。
王弼曰：俱勇而所施者異，利害不同。故曰：或利或害也。
呂吉甫曰：勇於敢者，人以為利，而害或在其中矣。勇於不敢者，人以為害，而利或在其中矣。
天之所惡，孰知其故。
御註：畸於人者侔於天，人之所利，天之所惡，孰從而知之。
是以聖人猶難之。
御註：順天者存，逆天者亡，雖聖人不敢易也。
天之道，不爭而善勝，
御註：萬物之出，與之出而不辭，萬物之歸，與之歸而不逢，是謂不爭。消息滿虛，物之與俱，而萬物之多，皆所受命，是謂不爭而善勝。
唐明皇曰：此下言天道謙虛，以戒人事勇敢，天不與物爭，四時盈虛，物無違者，故善於勝。
不言而善應，
王元澤曰：天何言哉，四時行焉，百物生焉，福善禍淫，酬酢萬變，無一不生。
劉仁會曰：寂寞無聲，故曰不言。有感則報，故言善應。
不召而自來，
御註：有所受命則出命者能召之矣。萬物之紛錯，而天有以制其命，孰得而召之。健行不息，任一氣之自運而已。
繟然而善謀。
蔡子晃曰：雖坦蕩平夷，善能謀圖，善惡毫分不差。
王元澤曰：常易故坦然，知險故善謀。
天網恢恢，疏而不失。
御註：密而有間，人所為也。天則雖疏而無間。積善積惡殃慶各以其類，至所以為不失，且爭而後勝，言而後應者人也。天則不爭而善勝，不言而善應。召之則至，難於知天者人也。天則不召而自來，坦然而善謀。惟聖人為能體此，故不就利，不違害，常利而無害，所以與天合德，異夫勇於敢者。
曹道沖曰：物不能逃者，天網也。恢大疏略，物無漏者。
包羅上下六合，萬物不能逃其內者，天網也。恢恢，甚大。雖則疏略，賞善禍淫，毫分不失。此章言勇於敢與不敢。夫勇敢者天之所惡，雖聖人猶難於勇敢。下文言天道謙虛，當視以為法。
民常不畏死，奈何以死懼之？
顧歡曰：奈何，猶如何也。道德陵夷，刑罰深酷，則生不足懷，死不足畏。人不畏死，本由刑政之苛，如不慕大德以生，人更設嚴刑以懼，物民將抵冒而終不化修已。奢淫則精窮氣竭，萬神交落，動之死地，不能制情遣欲，更為險行驚神。
上失其道，民無常心，以抵冒法禁，何死之畏，上猶以死懼之，釿鋸制焉，繩墨殺焉，而亂終不止，則秦以下是也。
若使民常畏死，而為奇者，吾得執而殺之，孰敢？
御註：天下樂其生而重犯法矣。然後奇言者有誅，異行者有禁。苟卿所謂犯治之罪固重也。
河上公曰：以道教化，而民不從，反為奇巧，乃應以王法，執而殺之，誰敢有犯者。老子傷時，王不先以道德化人，而先刑罰。
王弼曰：詭異亂真，謂之奇也。
常有司殺者殺。
唐明皇曰：如此奇詐之人，天網不失，是常有司殺者殺之。
杜光庭曰：司，主也。天之養人也厚矣。愛人也至矣。南官丹籙賞善而司生，北宮黑簿紀過而主死，天地萬神，司察善惡，以懲以勸，俾其革惡而遷善也。故有功者延年，有罪者奪筭，毫分無失，如陽宮之考較焉。天有司命四司之星，在虛危之間，人星之側，以司於人。此四司星者，《三元經》所謂天之司殺也。
夫代司殺者殺，是謂代大匠斲。
河上公曰：人君欲代殺之，是猶拙夫代大匠斲木，乃勞而無功也。
夫代大匠斲，希有不傷其手矣。
河上公曰：人君行刑罰，猶拙夫代大匠斲木也，必方圓不得其理，還自傷其手。代天殺者，失其紀綱。不得其紀綱，則反受其殃也。
呂吉甫曰：聖人以道治天下者，宜如何哉。常有司殺者殺，勿代之而已矣。何謂常有司殺者殺，天網恢恢，疏而不失，天討有罪，五刑五用，則司殺者天之謂也。刑戮者有出於好惡而不用於天討，則是代司殺者殺也。代司殺者殺，是代大匠斲，希有不傷其手者，則代司殺者殺，其傷可知。
此章言民無常心而不畏死，當先化之以道，不可威之以刑。若民畏死而為奇者誅之，孰敢有犯。然不可以自殺，而有天之司殺者，若代殺之，是猶代大匠斲，未有不傷其手矣。
