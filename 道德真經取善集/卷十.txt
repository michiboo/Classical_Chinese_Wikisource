道德真經取善集卷之十
宋饒陽居士李霖集
治大國，若烹小鮮。
御註：烹小鮮而數撓之則潰。治大國而數變法則惑。是以治道貴清靜而民自定。
王弼曰：不擾也。躁則多害，靜則全真。故其國彌大而其主彌靜，然後乃能廣感眾心矣。
劉仲平曰：國之大者，治之若烹小鮮而已。何也，取其不煩擾爾。
魚小則易於潰爛。民弱則易於煩擾。烹小鮮者，待其自熟。治大國者，任其自治。《經》曰：我無為而民自化，我好靜而民自正。
以道蒞天下，其鬼不神；
陸佃曰：蓋鬼神者，無以休止安定，則出而為祟。古人以道往天下者，則鳥獸魚鼇至於咸若山川鬼神，亦莫不寧，是以無靈響也。
王元澤曰：民不擾，則得盡其性。民盡其性，則天地之和應，而萬物無不遂矣。故鬼亦安其處，而不能為神也。人鬼殊道而每至於相於者，陰陽之氣有戾而交失其所，故靈物得乘釁矣。
天下雖大治之在道，道常無為而任自然。治大國若烹小鮮，所謂以道社天下也。故陰陽之氣無戾，人鬼各安其處，所以其鬼不神也司
非其鬼不神，其神不傷民；
唐明皇曰：上言其鬼不神，非謂鬼歇滅而無神，但有其神而不見怪以傷人也。
非其神不傷民，聖人亦不傷民。
劉進喜曰：神者效驗靈也。非此鬼無靈效，但人君用道，鬼乃福祐於人，不能傷害於物。
治大國若烹小鮮，所謂聖人不傷民也。唯聖人不傷民，故天地之和應，人鬼各遂，兩不相傷也。
夫兩不相傷，故德交歸焉。
御註：以道社天下者，莫之為而常自然，無攻戰之禍，無殺戮之刑，是之謂不傷民。當是時也，神與民兩不相傷，而德交歸焉。神無所出其靈響也，飴爾多福而已。故曰：其神不傷民，民無所施其智巧也。日用飲食而已，夫何傷之有。
此章欲人君以道治天下，莫之為而任自然，故幽明各安其位，人神不相雜拷，而德交歸焉。帝堯之時，絕地天通罔有降格。夏後之世，山川鬼神亦莫不寧。此帝王無為而治天下也。
大國者下流。
河上公曰：治大國者，當如江海居下流，不逆細微也。
王弼曰：江海居大而處下，則百川流之。大國居大而處下，則天下歸之，故大國下流也。
呂吉甫曰；知以道治其國，固不傷其人矣。而不知所以交天下者，則己雖不傷人，而有傷其人者矣。大國者下流，天下之交。天下之交牝，牝常以靜勝牡，以靜為下，乃所以交天下而保其人之道也。
天下之交。
王弼曰：天下所歸，會也。
唐明皇曰：下流者，謙德也。大國當下流開納，則天下之人交至矣。
天下之交牝。
王弼曰：靜而不求物，自歸之也。
王元澤曰：當以雌靜受物。
牝常以靜勝牡，
河上公曰：陰勝陽者，以安靜不先求也。
以靜為下。
王弼曰：以其靜故能為下也。牝，雌也。雄躁動食慾，雌常以靜，故能勝雄也。以其靜復能為下，故物歸之也。
舒王曰：交者眾人之會，能處眾人之所惡，則天下之動，莫不歸之矣。故曰：天下之交牝者，蓋天下之交，交於牝而已。蓋牝常以靜勝牡，以靜為下，故靜為君，而常處於下，則足以勝牡矣。故曰：以靜勝牡，以靜為下。
呂吉甫曰：蓋天下之交牝，而牝常以靜勝牡，而所以勝者，由以靜為下故也。
故大國以下小國，則取小國。
王弼曰：大國以下猶雲以大國下小國，小國則附之。
顧歡曰：夫大國謙以虛，則小國悅以服。服之是為取彼小國也。
小國以下大國，則取大國。
河上公曰：此言國無大小，能執謙畜人，則無過失也。
王弼曰：大國納之也。
盧裕曰：取其容己也。
唐明皇曰：大取小以為臣妾。小取大以為援助。
故或下以取，或下而取。
唐明皇曰：以者大取小，而者小取大。
呂吉甫曰：故大國以下小國，則取小國，則所謂或下以取之也。下以取之者，言大之於小，宜若可以無下，而下之者以取之故也。小國以下大國，則取大國，則所謂或下而取之者也。下而取之者，言小之於大，不得不下而取之故也。
齊宣王問曰：交鄰國有道乎。孟子對曰：有，惟仁者為能以大事小，是故湯事葛，文王事崑夷。惟智者為能以小事大，故太王事獯鬻，句踐事吳。以大事小者，樂天者也。以小事大者，畏天者也。樂天者保天下，畏天者保其國。
大國不過欲兼畜人，
河上公曰：大國不失下，則兼併小國而牧畜之。
成玄英曰：大國所以用謙者，更無餘意，故不過欲兼愛畜養小國。
小國不過欲入事人。
劉進喜曰：小國用柔者，更無餘心，不過欲入大國之中，慕德接事。
唐明皇曰：大國執謙德而下小國者，不過欲兼畜小國為臣妾。小國贄貢賦以下大國者，不過入事大國為援助。兩者各得其所欲，故大者宜為下。
劉七會曰：恃大恐自高，故特以為戒也。
舒王曰：蓋以小事大者人之易，以大事小者人之難。唯其人之所難，故老子以大者宜為下。
呂吉甫曰：今大者下小，小復下大，兩者各得其所欲，則其有不取之者乎。取之者言得其心而不失之之謂也。然則大者小者莫不宜為下，而獨曰大者宜為下，何也。小而不能下大，非徒不能取大國，而亦禍災及之矣。則不嫌於不宜，故曰：大者宜為下而已。
大者，奄有四海，君臨萬方，其勢崇高，其位尊極，失於盈滿，尤宜謙下。劉子曰：天道下濟而光明，江海善下而為王，故山在地中為謙，王侯以孤寡為損。此章言交鄰國之道，以謙下為本，故國無大小，皆當用謙然。大者恐恃以自高，尤當謙下，故特戒雲。
道者，萬物之奧。
劉仲平曰：奧者，至深之居。徼者，一隙之邊。以言乎道之妙，則喻以奧。以言乎道之麤，則喻以徼。言妙則知徼之為麤，言徼則知妙之為奧。
善人之寶，
唐明皇曰：善人知守道者昌，故常寶貴之以為用也。
王元澤曰：善人之所寶，聖人則體之矣。天下莫不貴者，道也。知道之可貴者，善人也。寶者，貴重之意。道之為寶者，精氣神是也。夫精者身之本，保其精而不蕩，則形全。專其氣而不暴，則體充。守其神而不散，則真全。三者混而為一，此道所以為善人之寶也。
不善人之所保。
唐明皇曰：保，任也。不善之人，不能寶貴至道，及其息難，即欲以身保任，於道自求免爾。莫非道也，善人求之足以至於善，不善人之所保倚也。謂遭患逢急，能自悔卑下，則足以免於罪。
美言可以市尊，行可以加人。人之不善，何棄之有。
孫登曰：夫言之可以奪眾貨之價尊，行之可以加眾人之上。夫道之出口，淡乎無味。聖人居無為之事，行不言之教，豈華辭以悅百姓之耳，飾行以曜萬物之目哉。
陸佃曰：言風波也，行實喪也。然而美之尚可以市尊，行之尚可以加人。又況道者萬物之奧乎。此古之人所以用斯道覺斯民也。而一民覺焉，則雖以至寶充滿法界，以用施者，其功莫之勝也。故曰：美言可以市尊，行可以加人。人之不善，何棄之有。
故立天子，置三公，
顧歡曰：樹君立輔，論道經邦，欲以率道天下，教化不善人也。
杜光庭曰：四海之大，萬有之富，厥初生民，不可無主，故立天子以牧之。天子者，尊事上帝，父事於天，母事於地，謂之天子。一人不可以廣治，置百官之長，有三公焉。《書》云：其惟三公，論道經邦。三公謂太師、太傅、太保。
溫公曰：立君以司牧其民，置輔以師保其君。
雖有拱璧，以先駟馬，不如坐進此道。
御註：君子之守修身而天下平。天子三公有璧馬以招賢，而不務進道以修身，則捨己而徇人，失自治之道矣。不如坐進此道者，求諸己而已。道之所在，聖人尊之，故民從者如歸市。
舒王曰：立天子，置三公，雖有合拱之璧，先乘駟馬，足以迎賢者之來，而不如坐進此道而已。
王元澤曰：天子、三公，以化民為己任，有道則天下將自賓。璧馬所以招賢，為政之大者也。雖得賢而已，不能進道，則民猶不服，故未若不求乎外而進道之要也。
此三家說璧馬以招賢。
呂吉甫曰：故立天子，置三公，雖拱璧以先駟馬，所以享於上者禮之恭，幣之重者也。然不如坐進此道，以道之為天下貴，雖坐而進之，過於恭禮重幣也。天子、三公，所以坐而論道者，不過此而已。
此說璧馬所以享上。
古之所以貴此道者何。
顧歡曰：古之所以貴寶此道者，其意何耶，問其所由也。
不曰求以得，有罪已免邪，故為天下貴。
御註：求則得之，求在我者也。古之人所以求之陰陽度數而未得者，求在外故也。惡者遷善，愚者為哲，此有罪所以免歟。道之善救者如此，故為天下貴。《傳》曰：天下莫不貴者道也。
呂吉甫曰：求以得，則所謂善人之寶。有罪以免，則所謂不善人之所保也。唯其如此，此所以為天下貴，而古之人所以不得不貴也。
此章言物皆出於道，道為天下貴，利而行之者善人也。故曰：求以得保而任之者，眾人也。故曰：有罪以免，以道無所不用，故為天下貴。
為無為，事無事，味無味。
御註：道之體無作故無為，無相故無事，無欲故無味。聖人應物之有，而體道之無，於斯三者，栗可見矣。
劉進喜曰：為無為，修道業也。事無事，見道相。味無味，達道理。
無為者道之常。無事者道之真。無味者道之淡。此三者皆道也。
大小多少，報怨以德。
御註：大小言形，多少言數，物量無窮，不可為倪。大而不多，小而不少，則怨恩之報，孰睹其辨。聖人所以同萬有於一無，能成其大。
王元澤曰：以直報怨者事也。以德報怨者德也。事則吉凶與民同患，故種種諸法一不可廢。若夫德則不見有物，安得怨乎。如上三事，體道者也。方其體道，故當如此。爾舉怨而以德，則知無所不甩德。
曹道沖曰：報怨以德，仇讎便絕。報怨以怨，相報無盡。
圖難於其易，為大於其細。
纂微曰；此重誡也。難易大細者，則上之大小多少也。夫是非美惡，怨怒恩德，皆生於微漸，無不始於易，而終成難，初於細，而後成大。今使圖度其始易之時，則於終無難矣。營為初細之日，則於後無大矣。若乃謀難於已難，為大於已大，則怨怒深而禍亂積，將欲釋難解紛，不亦難乎。
禍患之機，藏於細微，發於常人之所忽。及其著也，雖知者不能善其後。是以怨之作也，必於易細而圖為之，則無怨矣。《書》曰：怨豈在明，不見是圖。
天下難事，必作於易。天下大事，必作於細。
御註：千丈之堤，以螻蟻之穴潰。百尺之室，以突隙之煙焚。白圭之行堤也塞其穴，是以無水難。丈人之慎火也塗其隙，是以無火患。天下之事，常起於甚微，而及其末，則
不可勝圖。故聖人蚤從事焉。
疏曰：作，起也。此疊上文原禍難之所起。難事必起於易，欲令於易而圖之。大事必起於細，欲令於細而去之。其類寔繁，不可具舉。故以天下總之爾。
杜光庭曰：防禍於未兆，絕患於未萌，慎之至也。
是以聖人終不為大，故能成其大。
御註：為之於小，故能成其大。亂已成而後治之，不亦晚乎。
唐明皇曰：前明幾人常為難大之事，故令圖而去之。此明聖人不為難大之事，故能成其尊大。
夫輕諾，必寡信。
成玄英曰：此起喻也。諾，然許也。寡，少也。夫輕易許諾於人者，必少有信實也。
杜光庭曰：解楊無貳命，仲由無宿諾，古人美之。《記》曰；與其有諾責，寧有己怨。多易，必多難。
唐明皇曰：輕諾許人，必寡於信。動作多易，後必多難。
成玄英曰：此答喻也。夫輕易為罪，必招重大之殃。
羅什曰：輕而不修，報之必重也。
是以聖人猶難之，故終無難。
御註：禍固多藏於微，而發於人之所忽。聖人之應世，常慎微而不忽，故初無輕易之行，而終絕難圖之患。凡一體無故也。
王弼曰：以聖人之才，猶尚難於細易。況非聖人之才，而欲忽於此乎。故曰：猶難之也，惟其難於細易，故終無難大之事。
劉仁會曰：慮而後動，終無悔吝。聖人猶爾，況非聖乎。
此章上三事體道也。故報怨以德，是圖為於易細之時，終無難大之事。非體道，聖人孰能如是。
其安易持，
杜光庭曰：夫生性安靜，嗜欲未萌，就而守之，執持為易。
其未兆易謀。
唐明皇曰，：言人正性安靜之時，將欲執持，令不散亂次。雖欲起心，尚未有形兆謀度絕之，使令不起，並甚易爾。
王元澤曰：戒在事物之先。
其脆易破，其微易散。
唐明皇曰：欲心初染，尚自危脆，能絕之者，脆則易破。禍患初起，形兆尚微，將欲防之，微則易散爾。
呂吉甫曰：其脆易破，則不可使至於堅。其微易散，則不可使至於著。物皆然心為甚，通諸其心，則天下國家無難矣。
王元澤曰：救於已然之始，所謂治之於未亂也。
為之於未有，治之於未亂。
嚴遵曰：未疾之人，易為醫也。未危之國，易為謀也。萌芽之患，易事也。小弱之禍，易憂也。何以效之，曰任車未虧，童子行之。及其傾覆也，顛高墮谷，千人不能安。卯之未剖也，一指摩之。及其為飛鴻也，奮翼凌雲，罾繳不能連。
合抱之木，生於毫末。九層之臺，起於累土。千里之行，始於足下。
御註：有形之類，大必滋於小，高必基於下，遠又自於近。其作始也簡，其將畢也必巨。聖人見端而思，未睹指而知歸，故不為福先，不為禍始，躊躇以興事，以每成功。
唐明皇曰：此言息生於微，而成於著。喻如合抱之木，始生如毫毛之末，此明自性而生也。九層之臺，起於一贊之土，此明積習而成也。千里之遠行，始於舉足之下，此明遠行不止也。則天下之事，誠以細微為始，而人多忽之，遂成患本。故舉三喻以證上文。
杜光庭曰：人之所以不防息，國之所以不慎微，禍形而務除，亂成而務理，此皆失之遠矣。毫毛至於合抱，自小而成大也。累土成於層臺，自下而為高也。千里始於舉足，自近而及遠也。世之人，但見合抱之木，層臺之高，千里之遠，方欲以執柯以伐之，聚鍤以壞之，馳騖以追之。勞亦云甚，禍不可救。亦猶倚市門而長嘯，終亂晉朝。萌沙鹿以貽祆，幾傾漢室。默識遠鑒，所宜留神。
為者敗之，執者失之。
唐明皇曰：為謂營為也。執謂執著也。言人不能為之於未有，治之於未亂，而更有所營為於性分之外，執著於塵境之中，故必禍敗而失亡也。
呂吉甫曰：為之於未有，則是不為為之也。治之於未亂，則是不治治之也。已有而為之，欲成而反敗之。已亂而治之，則執之欲固而反失之也。
是以聖人無為故無敗，無執故無失。
御註：聖人不從事於務，故無敗。不以故自持，故無失。勝者規度而固守之，去道愈遠矣。能無敗失乎。
呂吉甫曰：是以聖人為之於未有，則我因無為也，故無敗。治之於未亂，則我固無執也，故無失。
民之從事，常於幾成而敗之。
御註：中道而止，半塗而廢，始動而終怠者，凡民之情，蓋莫不然，故事常幾成而至於敗。
呂吉甫曰：民之從事，常在既有之後，故至於幾成而敗之，以不知其本故也。
凡民從事，至於幾成而敗者，以不慎厥終也。《書》曰：為山九仞，功虧一簣。
慎終如始，則無敗事。
御註：靡不有初，鮮克有終。終始惟一，時乃日新。施之於事，何為而不成。
唐明皇曰：慎其終末，常如始從善之心，則必無禍敗之事。
呂吉甫曰：使知大生於小，高起於下，遠始於近，慎終如始，豈有敗事哉。
是以聖人慾不欲，不貴難得之貨，學不學，復眾人之所過。
御註：欲利者以物易己，務學者以博溺心。夫豈足以造乎無為。聖人不以利累形，欲在於不欲，人我之養，畢足而止，故不貴難得之貨。不以人滅天，學在於不學，緝熙於光明而已，故以復眾人之所過。道之不明也，賢者過之，況眾人乎。復其過而反之性，此絕學者所以無憂而樂。
陸佃曰：損金於山，投珠於淵，棄極真之寶，絕窮巧之仗，夫是之謂欲不欲，忘其仁義，遺其禮樂，棄已陳之糟粕，投既腐之土梗，夫是之謂學不學。
王元澤曰：不欲之欲，非無欲也，欲在於不欲爾，故不貴難得之貨而已。民飽食暖衣，性所不免，欲此而已，不為有欲，而離性之後，更貴難得之貨，此乃愚民迷妄，失本已遠故也。故聖人慾不欲，以救其迷，而反之性。不學之學，非無學也，所學在於不學爾，以復眾人之所過故也。眾人逐末多事，聖人以不學之學據其過，而反之道。
以輔萬物之自然，而不敢為。
盧裕曰：輔，佐也。人生而靜，物之性也，以無欲無學，輔佐萬物之自然，使各遂其性，而不敢為。
杜光庭曰：俗學曼衍，難復於無為。多欲紛綸，必迷於正性。聖人令學不學以敦素，欲不欲以恬愉，漸窺正道之光，用輔自然之性，不貪難得之貨，不務過分之能，自敗而反成慎終，其若始察微防害，復於易持之安，國所以晏寧，身所以貞固，然後可擬古之善為道爾。
陸佃曰：欲不欲，至於無欲。學不學，至於無學。則可以祐神而相天。故曰：輔萬物之自然，而不敢為。祐神者，以己之神祐萬物之神。相天者，以己之天相萬物之天。
鳥獸固有羣矣，草木固有立矣，自生自化，自形自色，萬物既已自然，聖人於此輔之，夫何為哉，非亂其經也，非逆其情也，因其有生輔之以全其生，因其有形輔之以全其形。有虞之命官，以上下草木鳥獸，有夏之懋德，鳥獸魚鼇咸若。此章言聖人圖難於其易。故持於安靜之時，所謂為之於未有。制於脆微之際，所謂治之於未亂。舉三事以為喻。欲早良圖，以杜後艱，無為而無敗，無執而無失，始終皆慎，豈有敗事乎。聖人不欲以靜，絕學無憂，輔物自然之性，以體無為之道，然後復易持之安，終無難圖之患矣。
古之善為道者，非以明民，將以愚之。
御註：民可使由之，不可使知之。古之善為道者，使由之而已。反其常然道可載，而與之俱無所施智巧焉。故曰：愚三代而下，釋夫恬惔無為，而悅夫嚀哼之意，屈折禮樂，以正天下之形，吁俞仁義，以慰天下之心，將以明民。名曰治之，而亂孰甚焉。
王弼曰：明謂多見巧詐，散其樸也。愚謂無知守真，順自然也。
溫公曰：去華務實，還淳反樸。
曹道沖曰：民智則生姦，民愚則反樸。
明者明民以其智也，非以明民，所謂不以智治國也。愚者智之反也，將以愚之，使民去智反樸，忘是非，絕美惡，同乎無知無欲矣。
民之難治，以其智多。
舒王曰：夫聖智者，國家之利器也。言古之善為道者，不以聖智示人，欲使人無知無欲而愚之也。故莊子曰：上誠好智而無道，則天下大亂矣。何以知其然，夫弓弩畢弋機變之智多，則烏亂於上。鈞餌罔罟曆芍之智多，則魚亂於水矣。削格羅落置眾之智多，則獸亂於澤矣。智許漸毒頜滑堅白解垢同異之變多，則俗惑於辯矣。故天下每每大亂，罪在於好智。
愚則無知，智則多詐，民多智詐，巧偽滋生，所以難治。
故以智治國，國之賊；
盧裕曰：拾道任智，大偽生焉。偽生於下，智出於上，上下相蒙，為害大矣。
唐明皇曰：以，用也。賊，害也。人君任用多智之臣，使令理國，智多必作法，法出則姦生，令下則詐起，國家所以滋昏，而為國之賊也。曹參守法而漢以之安，商君變法而秦以之弊，故上《經》云：智慧出，有大偽是也。
蘇子由曰：吾以智御人，人亦以智應之，而上下交相賊矣。
不以智治國，國之福。
唐明皇曰：若不用巧智之臣，但取淳德之士，使偃息蕃魏，弄丸解難，自然智詐曰薄，淳樸日興，人和則年豐，故國之福也。
劉仲平曰；不以智治國者，開天者也。以智治國者，開人者也。開天則順，順則行其所無事，其政所以不嚴而治。開人則鑿，鑿則失於太察，其民所以不淳而缺。故曰：以智治國，國之賊。不以智治國，國之福。《新說》曰：堯、舜之智在於不褊物，禹之智在於行其所無事。不徧物則不察物以為明，行所無事則不鑿物以為利，則可謂善用智者也。若夫老子所謂不以智治國者，則在於存之，然後民利百倍。
知此兩者，亦楷式。
河上公曰：兩者謂智與不智也。常能知智者，為賊。不智者，為福。是治身治國之法式。
唐明皇曰：任智詐則害於人，任純德則福於國，人君知此兩者，委任純德之臣，是以為君楷模法式。
呂吉甫曰：知此兩者，非特施之於治國而已，而於身亦楷式而未嘗違也。
常知楷式，是謂玄德。
河上公曰：玄，天也。能知治身治國之法式，是謂與天同德也。
唐明皇曰：玄，深也，妙也。人君常知所委任，是謂深遠玄妙至德也。
玄德深矣遠矣，與物反矣，
御註：玄者天之色，常知楷式而不用其智，則與天合德，深不可測，遠不可窮，獨立於萬物之上，物無得而耦之者，故曰：與物反矣。
劉仁會曰：玄德難測，故曰深。無往不備，故曰遠。棄智任愚，故曰：與物反也。
玄升而入小，而與物辨，故與物反矣。
然後乃至大順。
御註：順者，天之理。乃至大順者，邊去智與故，循天之理而已。莊子曰：與天地為合，其合縉縉，若愚若昏，是謂玄德，同乎大順。惟若愚若昏，所以去智。
顧歡曰：雖於俗為反，而於道為順。此章言密用其道，使民由之而不知，無巧詐之智，還樸素之純，能知此以為法，是深遠玄妙之德，去智而循天之理矣。
