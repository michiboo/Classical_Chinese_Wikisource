道德真經取善集卷之八
宋饒陽居士李霖集
不出戶，知天下。不窺牖，見天道。
車惠弼曰：行人虛懷內靜，不馳心於世俗，末役思於攀緣，以真炤偽，事無不悉也。
陸佃曰：夫萬物皆備於我矣。有天道焉，有地道焉，有人道焉。反身求之而不誘於外，則人之道可以不出戶而知，天之道可以不窺牖而見。
天下雖大，聖人知之以道。天道雖遠，聖人見之以心。心與道合，以道觀天下，無遠之不察，故無待於出戶。以心見天道，無高之不至，故無待於窺牖。楊子曰：人心其神矣乎。操則存，舍則亡，能常操而存者，其唯聖人乎。聖人存神索至，和同天人之際，使之無間者也。
其出彌遠，其知彌少。
蔡子晃曰：明無道者，不能察己知人，馳心逐境，雖復出戶遠遊，境界窺牖，瞻望星辰，其於知見甚為寡少，以其拾己而求於外也。
呂吉甫曰：今夫天下之大，固無窮也，必待出而後知之。則足力之所及者寡矣，所知者幾何哉。天道之遠，固不測也，必待窺而後見之。則目力之所及者寡矣，所見者幾何哉。故曰：其出彌遠，其知彌少。
王元澤曰：無極之理盡於一塵，纖慮不萌，萬緣已現。學道麼要豈不在玆，而彼乃遠出以求，亦已昧矣。彌遠彌少，不其然歟。
是以聖人不行而知，不見而名，不為而成。
御註：以吾之智而知天下，是謂不行而知。以吾之心而以見天道，是謂不見而名。不行而知，不見而名，夫何為哉。巍巍乎其有成功也，是謂不為而成。
其知如神察於人倫，堯、舜知天下可知矣。則天之大與天之合，堯、舜見天道可知矣。不行而知，不見而名，夫何為哉。恭己正南面而已。故曰不為而成。此章主道而言也，有天道焉，有人道焉。天人雖異，其道相通。聖人以心合道，天下雖大，可不出戶而知。天道雖遠，可不窺牖而見。不行而知，不見而名，不為而成。
為學日益，為道日損。
御註：學以致其道，始乎為士，終乎為聖。日加益而道積於厥躬。孔子謂顏淵曰：吾見其進也，致道者墮支體，黜聰明，離形去智，而萬事銷忘，故曰損。連伯玉所以行年六十而六十化。
修真之人始乎務學以為士，終乎得道以為聖。方務學以窮理，物物而求通，故曰益矣。為道盡性而極乎至虛，物物知非，不期乎損，而所有漸銷矣。先言為學者，若不學則見善不明，信道不筒，無以政道。既致道當絕學，若不絕學，則聞見之多則以博溺，心不能體道，故後言為道日損也。故曰：始乎務學以致道，終乎得道以絕學，乃為全真之士矣。
損之又損之，以至於無為。
成玄英曰：為學之人，執於有欲。為道之士，又滯無為。雖復淺深不同，而二俱有息。今欲祛此兩執，故有再損之文，既而前損損有，欲後損損無，為學道二偏雙遣，非有非無，一中斯契。
舒王曰：窮理盡性，必至於復命。故損之又損，以至於無為者，復命也。然命不亟復也，必至於消之復之，然後至於命，故曰：損之又損，以至於無為。
呂吉甫曰：損之者未免乎有為也，並其損之者而損焉，而後至於無為。
無為而無不為。
羅什曰：損之者無贏而不遣，遣之至乎忘惡。然後無細而不去，去之至乎忘善。惡者非也，善者是也，既損其非，又損其是，故曰損之又損。是非俱忘，情慾既斷，德與道合，至於無為。己雖無為，任萬物之自為，故無不為也。
王弼曰：有為則有所失，故無為乃無所不為。
呂吉甫曰：無者無有而已，無不為者乃所以無無也，此之謂絕學無憂。為學者日益其所無，為道者日損其所有。損之者損其所有也，尚有所損之心，至於又損，兼忘此心，故無為也。寂然不動，無不為也，感而遂通天下之故。《經》曰：道常無為而無不為。
取天下，常以無事，
劉仲平曰：孔子稱堯曰：蕩蕩乎民無能名焉。稱舜曰：無為而治，治至於此，百姓皆謂我自然矣。自非無事，以取天下，曾何足以及此。
無事者，道之真。聖人體，道之真。天下歸懷，此無事所以取天下。
及其有事，不足以取天下。
御註：天下大物也。有大物者，不可以物物而不物，故能物物。故取天下者，常以無事。天下神器不可為也，為者敗之，執者失之，故及其有事，不足以取天下。聖人體道而以其真治身。帝之所興，王之所起，偶而應之，天下將自賓。太王宣父所以去邠而成國於岐山之下。
唐明皇曰：有事則煩勞，煩勞則凋弊，故不足以取天下。
此章首言為學者將以致道也。致道忘心，故損之又損，以至於無為無事。無為者道之常，無事者道之真，此所以取天下也。《西昇經》云：無為無事，國實民富。
聖人無常心，以百姓心為心。
御註：聖人之心，萬物之照也。虛而能受，靜而能應，如鎰對形，以彼妍醜，如谷應聲，以彼巨細，何常之有疏。觀萬物而知情，因民而已，此之謂百姓為心。莊子曰：卑而不可不因者民也。
劉進喜曰：百姓者，眾人之總稱也。然聖人無心，有感斯應，應隨物感，故以百姓為心。既無心應，亦無不應。
善者吾善之，不善者吾亦善之，德善。信者吾信之，不信者吾亦信之，德信。
御註：善否相非，誕信相譏，世俗之情，自為同異，豈德也哉。德善，則見百行無非善者，故不善者亦善之。德信，則見萬情無非信者，故不信者亦信之。真偽兩忘，是非一致，是謂全德之人。
王元澤曰：善惡生乎妄見，妄見生乎自私。公於大道，則雖目睹善惡，而心無殊想矣。故聖人因世之情，強立毀譽，而心知善惡，本自非相，故不善之善，非憐而恕之，乃不覺有異也。忘善惡之實，真善也。故萬法雖殊，等為實相，信與不信，生乎自私。知一切相無非妄者，故能視不善猶善，知一切相無非實者，視不信猶信。當妄知實，當實知妄，此聖智所以異於眾人也。
聖人在天下惵惵，為天下渾其心。
御註：方其在天下，則吉凶與民同患，雖無常心，而不可以不戒也。故所以為己則惵惵然，不自暇逸，所以為天下則齊善否同，誕信兩忘，而閉其所譽，渾然而已。
蔡子晃曰：以無分別之教，混有分別之心，眾生既有善不善，有信不信，有分別二，見聖人皆善皆信，究竟玄同，故云渾。
王元澤曰：惵惵者，恐懼之意。
百姓皆注其耳目，聖人皆孩之。
王元澤曰：仰而法之，無知之民，動皆非理，聖人憐而誘之，如父母於赤子，恂恂然適其志氣，而無忿疾之心，非夫體道忘物而仁伴天地者，其孰能如此。
此章言聖人體道無心，故忘善惡，齊誕信，及其在天下惵惵然不敢易也。至於為天下，則渾然而已。百姓仰而法之，唯聖人之視聽，聖人遇之，以慈待之以厚，雖不善信者，亦善信之，此孩之也。非體道無心者，其孰能如是。
出生入死。
蔡子晃曰：夫眾生失無為之靜本，造有為之穢業，出沒隱顯，生死輪迴，所以從無適有，名曰出生，自有歸無，名為入死也。
呂吉甫曰：生者死之徒，死者生之始，則生死相為，出入而已。
陸佃曰：性無生死，出則為生，入則為死。
生之徒十有三，死之徒十有三。
韓非曰：四支與九竅十有三，動靜屬於生死焉。夫善攝生者，目不妄視於采色，耳不妄聽於淫聲，鼻不妄嗅於穢膻，口不妄言於非道，手不妄持於兇器，足不妄履於邪徑，動靜絛然，諸惡莫犯，此乃長生之徒也。趣死者，反於此，動靜沒溺，諸吉無有，此乃近死之徒也。夫生死之原，皆係此十三事矣，與河公說同。
唐明皇曰：汎論眾生，當生安生得生理，處死順死得死理。如此者大凡十中有三爾。
陸佃曰：主出而陽者，生之徒也。主入而陰者二死之徒也。主出而至於求學出死以羨久生者，出之甚也。主入而求學入滅以樂久死者，入之甚也。此兩者十之中有三焉。
人之生，動之死地，十有三。
王元澤曰：貪生失理，故動皆傷性。蓋天下除無知常民之外，或殉道而為道術，或殉欲而為答惡，皆由有其生而自生，故不免於死生也。
人之生，動之死地者，眾人是也。矜生太厚以養傷生，故動之死地。如此之輩，亦十中有三爾p其能出是三者，則不死不生也。
夫何故？以其生生之厚。
御註：生之徒悅生而累形，死之徒趣寂而忘身。動之死地，桁楊者相接也，刑獄者相望也。是皆不知身之為大患，生之為有涯，而存生過厚爾。古之得道者，富貴不以養傷身，貧賤不以利累形，不樂壽，不哀夭，朝徹而見獨，故能無古今而入於不死不生。
溫公曰：言十人之中，大約柔弱以保其生者三，剛強以速其死者三，雖志在愛生而不免於趨死者亦三。其所以愛生而趨死者，由其自奉養太厚故也。
《經》曰：人之輕死，以其求生之厚，是以輕死。夫唯無以生為者，是賢於貴生。
蓋聞善攝生者，
河上公曰：攝，養也。
纂微曰：老氏不自言攝生，而曰蓋聞者，謙之辭。攝，衛也。於衛生之中得其精微，故曰善攝生者爾。
陸行不遇兕虎，入軍不被甲兵。
河上公曰：陸行不遇兕虎，自然遠避害不干也。入軍不被甲兵，不好戰以殺人。
成玄英曰：此明三毒不能傷害，若攝生無生，則害不能害，既內無三毒，則外三毒不傷，是以陸行不遇兕虎，入軍不被甲兵也。何者，夫虎主嗔，兕主癡，兵主貪。
兕無所投其角，虎無所措其爪，兵無所容其刃。
舒王曰：惟善攝生者，則能無我。無我則不害於物，而物亦不能害之矣。
莊子曰：人能虛己以遊世，其孰能害之。
夫何故？以其無死地。
王元澤曰：無死地者，由其無生。彼無生者，湛然常生，而不自生，故未嘗死，未嘗生。道至乎此，則雖其形有禪，而神未嘗變，安得死乎。此中國之神聖，而西方之佛也。若然者變化無常，水火不能焦濡，斫●不能創病，乘虛觸實，往無不通，則物慾有之而不得，況能傷之哉。或曰：然則何以謂之攝生。曰：降此一等，便為死生。所有攝生，必至於此，然後生常存也。是比於含德之厚者，又其至矣。
溫公曰：兕虎以喻強暴。處強暴之間而不見害者，以其柔弱不爭故也。
羅什曰：地，猶生也。以其攝生無生，故三毒不能傷害。
此章言生死之道，以十言之，各具三焉。惟善攝生之人，道通於一，出此三類，雖虎兕刀兵亦不敢傷害，故言以其無死地。
道生之，德畜之，物形之，勢成之。
御註：形質既具，體勢斯成，長短之相形，高下之相傾，其勢然也。
呂吉甫曰：萬物之生，常本於無名之物，而其畜常在於一而未形，物得以生之際。無名者，道也。一而未形，物得以生者，德也。及其為物，則特形而已，非其所以生且畜也。已有形矣，則躶者不得不躶，鱗介羽毛者不得不鱗介羽毛，以至於幼壯老死不得不幼壯老死，皆勢之鈴然也。故曰：道生之，德畜之，物形之，勢成之。
道生神，德布氣，流動而生物，物生成理謂之形。是以萬物莫不尊道而貴德。
呂吉甫曰：勢出於形，形出於德，德出於道。道德本也，形勢末也，本尊而末卑，本貴而末賤，是以萬物莫不尊道而貴德。
道者，萬物之所由也，降純精而生物之性。德者，物之所得也，舍和氣而養物之形。道生物而為父，則道尊而物卑。尊故能勝物而小之。莊子所謂真君是也。德畜物而為母，則德貴而物賤，故物莫能賤之。莊子所謂真宰是也。尊者如君父，貴者如金玉，此尊貴之異也。
道之尊，德之貴，夫莫之爵，而常自然。
唐明皇曰：言道德之尊貴，非假爵命，但生成之功被物，而常自然尊貴爾。
王元澤曰：命於天則為天子，命於天子則為諸侯，有所受命則出命者能賤之。唯道在萬物之先，而制其命，孰能爵之。故常自然也。
故道生之畜之，長之育之，成之熟之，養之覆之。
奧也。萬物化作而道與之生，萬物歛藏而道與之成。出乎震，成乎艮，養乎坤，覆乎乾，剛柔相磨，八卦相盪，若有機緘而不能自已，道實冒之。
纂微曰：上言道生之，德畜之。此不言德者，以道之一氣無不貫穿，而略其德之文也。夫受其精之謂生，函其氣之謂畜，遂其形之謂長，字其村之謂育，輔其功之謂成，終時之謂熟，保其和之謂養，護其傷之謂覆。此八者，大道之元功也。肖翹蝡動之物，得不尊之貴之乎。
生而不有，為而不恃，長而不宰，是謂玄德。
御註：生則兆於動出，為則效於變化，長則見於統一。道之降而在德者爾。然生而不有其功，為而不恃其能，長而不睹其刻，制之巧非德妙，而小者孰能與此，故曰是謂玄德。
纂微曰：此都結上生畜等八義也。言道之生乎萬物，若顯其有，則收其仁矣。養乎萬物，若恃其為，則居其功矣。長育羣材，成熟庶類，載覆動植，若矜其宰，則處其長矣。有是而退藏於密，可謂陰德深矣、遠矣。
唐明皇白：具如載營魄章所釋。彼章言人修如道，此章言道用同人。
此章言道德生畜萬物，萬物尊貴道
德。道至尊，德至貴，孰能爵之，常自然而已。然散而言之，則有道德之異。合而言之，皆出於道。故以玄德終焉。是以知道德混沌，玄妙同也。
天下有始，以為天下母。
呂吉甫曰：天下有始，以為天下母。則《經》所謂五？不知其名字之曰道者是也。無名，天地之始。有名，萬物之母。道常無名而為天下母，何也。蓋有名徒為萬物母，而未足為天下母。無名，天地之始。則自天而下，皆生於無名，故曰天下有始，以為天下母也。
始者，道也。道為天下萬物母也。始與母皆道也。自其氣之始，則謂之始。自其生生，則謂之母。有始則能生生矣。
既得其母，以知其子。
御註：道能母萬物而字之，則物者其子也。通於道者，兼物物，故得其母，以知其子。
王元澤曰：萬物由道以出，道為之母，物謂之子。得道則萬物之理，不待識而知。
既知其子，復守其母，
河上公曰：既知天下萬物之理，當復守道反無為。
沒身不殆。
王元澤曰：夫見理之後，逐理不反，則妄作為凶，失道遠矣。故知子守母，乃常不殆也。
既知其子，復當守道，棄智慮反無知以自保，故終無危殆之患。
塞其兌，閉其門，終身不勤。
河上公曰：兌，目也。使目不妄視。門，口也。使口不妄言。
呂吉甫曰：此則守母之謂也。心動於內，而吾縱焉，是之謂有兌。有兌則心出，而交物我，則塞其兌而不通，不通則心不出矣。物引於外，而吾納焉，是之謂有門。有門則物入，而擾心我，則閉其門而不納，不納則物不入矣。內不出，外不入，雖萬物之變，芸芸於前，各歸其根，而不知矣。夫何勤之有哉。
開其兌，濟其事，終身不救。
舒王曰：沒者，存之對。終者，始之對。以事對門者，閉其門，則事之不入可知矣。濟其事，則門之不閉可知矣。
裴處恩曰：開其五欲之門，濟其六塵之事，心神內疲，耳目外困，終身勞倦也。
見小曰明，
纂微曰：此謂防於未萌，治於未亂也。若知塞兌閉門之術，是見於微小也。見微小則事不能昏，可謂明矣。夫惟守其母者，每見其心於動之。微小者，道之微。見道之微者，自知而已，故無不明。
守柔曰強。
張君相曰：順道無違曰柔，始終不損曰強。
呂吉甫曰：守無形之至柔，而物莫之勝也。
用其光，復歸其明，
御註：明者，光之體。光者，明之用。聖人之應世，從體起用，則輝散為光。攝用歸體，則智徹為明。顯諸仁，藏諸用，如彼日月萬物，皆照而明，未嘗虧，所以神明其德者是也。
河上公曰：用其光於外，復當反其光明於內，無使精神泄也。
無遺身殃，是謂襲常。
御註：物之化無常也。惟復命者遺物離人，復歸於明，而不與物俱化，故體常而無患，與形諜成光者異矣。
顧歡曰：若開其兌，濟其事，殃咎必至。至非外禍，是自與身殃。
迴光反照，內視存神，不為漏失，則終身不至於有殃咎，是謂密合常久之道。此章主守母之義也。道者物之母，而物者道之子。塞兌閉門，見小守柔，以至應物用光復當反照，皆守母之義也。故其道常存，永無殃咎，是密用真常之道也。
使我介然有知，行於大道，唯施是畏。
陸佃曰：夫道以無欲守，以無知行，故曰：使我介然有知，行於大道，唯施是畏。蓋有知者，於內不能無所矜，於外不能無所徇，是以動而有所畏。
介者小而辨，於物小有知，於道而由大。道以行者，己憚於施設矣。況有大知者乎。何則至人之道，不以末傷本也。施為盛於外，則根本虛於內矣。故行於大道者，纖慮不萌，萬緣俱患，不容有介然之知矣。齧缺問王倪，所隊四問而四不知。
大道甚夷，民甚好徑。
陸佃曰：不由道路，取疾而行，謂之徑。
夷，平易也。徑，邪不平正也。迷民捨大道而弗由，好邪徑而求捷，欲速以邀近功，用知求道而去道也遠。又豈知大道以不知而知，則夷之甚者也。民乃欲以有知求之，是好徑而不知所內也。澹臺滅明者，行不由徑，是行於大道也。邪徑之弊，具如下文。
朝甚除，
顧歡曰：除，修也。好徑之人，唯以修朝為善也。
紂惟宮室臺榭，楚之章華，秦之阿房，皆是也。
田甚蕪，
河上公曰：高臺榭，宮室修，農事廢，不耕治，而失時也。
顧歡曰：草長曰蕪。蕪，荒廢也。夫峽宇彫墻，窮侈極麗，則人力凋盡，田蕪荒廢，內明徇名好利，棄少求多，道業不修，丹田蕪廢也。
田萊多荒，《詩》所以刺幽王也。
倉甚虛，
舒王曰：朝甚除，治也。其田反至於蕪，其倉反至於虛。倉，本也。今乃蕪虛，是由人棄大道，而趨邪徑也。
王元澤曰：田事治，倉積實，國之本也。今務除其朝廷，以為一時之榮觀，而不恤根本之已竭，豈持久之道乎。明以末傷本者，皆然也。
服文彩，
河上公曰：好飾偽，貴外華。
青赤為文，色絲為釆。
帶利劍，
成玄英曰：黼黻文繡，以麗其身。干將鏌鋣，以衛其命。
厭飲食，財貨有餘。
韓非曰：夫入其國，其政教可知也。觀朝闕甚修除，墻宇甚雕峻，則知國君好土木之功，多遊嬉之娛矣。觀田野甚荒蕪，農事失耕治，則知國君好力役，奪民時矣。觀倉廩甚空虛，農夫多殍餓，則知國君好末作，廢本業矣。觀衣服多文釆，質喪而貴華，則知國君好淫巧，蠹女工矣。觀佩帶皆利劍，剛強而競闘，則知國君好武勇，生國患矣。觀飲食常厭飲，烹肥而擊鮮，則知國君好醉飽，忘民事矣。觀財貨常有餘，務多藏珍異，則知國君好聚歛，困民財矣。仲尼曰：百姓不足，君孰與足，此之謂也。
唐明皇曰：烹肥擊鮮，重滋味，厭飲足也。聚歛積實饒珍異。
王元澤曰：侈費於外，以取一時之適，而忘本業，此明好施以傷本者。一本作貨財。
紂實鹿臺之財，盈鉅橋之栗。
是謂盜誇，非盜也哉。
羅什曰：取非其有曰盜，貴己之能曰誇。
盜者，陰取於人而畏人知。如上七事，皆徇末忘本，取非其有，仍不自隱密，誇大於人，是謂盜誇。既矜豈能持久，故曰非道。此章言行於大道者，不可介然，有知若小有所知，則施為盛於外，根本虛於內，是棄大道而趨邪徑也。大道者本也。末盛則本衰。下文皆以末傷本而施之過也。
