
日出渭流白，文王畋獵時。 
釣翁在蘆葦，川澤無熊羆。 
詔書起遺賢，匹馬令致辭。 
因稱江海人，臣老筋力衰。 
遲遲詣天車，快快悟靈龜。 
兵馬更不獵，君臣皆共怡。 
同車至咸陽，心影無磷緇。 
四牡玉墀下，一言為帝師。 
王侯擁朱門，軒蓋曜長逵。 
古來榮華人，遭遇誰知之。 
落日懸桑榆，光景有頓虧。 
倏忽天地人，雖貴將何為。

