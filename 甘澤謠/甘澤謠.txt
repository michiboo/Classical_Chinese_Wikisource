唐袁郊撰。晁公武《讀書志》雲，載譎異事九章，咸通中久雨臥疾所著。陳振孫《書錄解題》述其自序雲，以春雨澤應，故有甘澤成謠之語，以名其書。此本為毛晉所刊，雲得之華陰楊儀。篇數與《讀書志》合，然但有儀序而無郊自序。儀序稱郊為唐祠部郎中。考《新唐書·宰相世系表》，郊字子乾，官至虢州刺史，不知儀何所據也。《書影》曰，甘澤謠別自有書。今楊夢羽所傳，皆從他書抄撮而成，偽本也。或日夢羽本未出時，已有抄《太平廣記》二十餘條為《甘澤謠》以行者，則夢羽本又贗書中之重佁矣。今考《書影》所稱夢羽，即儀之字。其所稱先出之一本，今未之見。錢希言《獪園薄明經》為魚一條，稱嘗見唐人小說有《甘澤謠》，載《魚服記》甚詳。今此本無《魚服記》，豈希言所見乃先出一本耶？然據此本所載，與《太平廣記》所引者一一相符。則兩本皆出《廣記》，不得獨指儀本為重佁。又裒輯散佚，重編成帙，亦不得謂之贗書。所論殊為未允。其書雖小說家流，而瑣事軼聞，往往而在。如杜甫《飲中八仙歌》，葉夢得《避暑錄話》謂惟焦遂不見於書傳，今考此書陶峴條中，實有布衣焦遂，而絕無口吃之說，足以證師古偽註之謬。是亦足資考證，不盡為無益之談矣。
魏先生，生於周家，於宋儒書之外詳究樂章。隋初出遊關右，值太常考樂，議者未平，聞先生來，競往謁問。先生乃取平陳樂器，與樂官蘇夔、蔡子元等詳其律度，然後金石絲竹鹹得其所，內致清商，署為太樂官，斂帛二百段以酬之。先生不復入仕，遂歸梁宋，以琴酒為娛。及隋末兵興，楊玄感戰敗，謀主李密亡命雁門，變姓名以教授，先生同其鄉曲，由是遂相往來，常論鍾律。李密頗能先生，因戲之曰：「觀吾子氣沮而目亂，心搖而語偷。氣沮者，新破敗；目亂者，無所倚；心搖者，神未定；語偷者，思有謀於人。今方捕蒲山黨，得非長者乎？」李公驚起，執先生手曰：「既能知我，豈不能教我與？」先生曰：「吾子無帝王規模，非將相才略，乃亂世之雄傑耳。」李公曰：「為吾辨析，行藏亦當繇此而退。」先生曰：「夫為帝王者，包羅天地，儀古今。外則日用而不知，中則成功而自立。堯詢四嶽，舉鯀而殛羽山，此乃出於無私也；漢任三傑，納良而圍垓下，亦出於無私也。故鳳有爪吻而不施，麟有蹄足而永廢者，能得其道而求自集於時，此帝王之規模也。凡為將帥者，幕建太一旗，驅無戰之師，伐有罪之民。乃周戈既授，玉弩斯張。誠負羈之有言，那季良之猶在。所以務其燕犒，致逸待勞；修其屯田，觀釁而動。遂使風生虎嘯，不可抗其威；雲起龍驤，不可攘其勢。仲尼曰：『我戰則克。』孟軻云：『夫誰與敵。』此將帥之才也。至有秉其才，知動以機，鈐公於國，則為帥臣。私於已則曰，亂盜私於已，必掠取財色，屠其城池。朱亥為前席之賓，樊期為升堂之客。朝聞夕死，公孫終敗於邑中；寧我負人，曹操豈兼於天下？是忘輦千金之貺，報陳一飯之恩。有感謝之人，無懷歸之眾。且魯史之誡曰：『度德連山之。』文曰：『待時尚欲謀於人，不能專於已。』天人厭亂，曆數有歸。時雨降而妖祲除，太陽升而層冰釋。引繩縛虎，難希飛兔之門；赴水持甖，豈是安生之地？吾嘗望氣，汾晉有聖人生，能往事之，富貴可取。」李公拂衣而言曰：「隋氏以篡殺取天下，吾家以勳德居人表。振臂一嘑，眾心響應；提兵時伐，何往不下？道行可以取四海，不行亦足以王一方。委質於人，誠所未忍。女真豎儒，不足以計。」事遂絕。魏生因寫《懷賦》詩，為鄉吏發覺，李公脫身而走，所在收兵，北依黎陽而南據雒口，連營百萬，與王世充爭衡，首尾三年，終見敗覆。追思魏生之說，即日遂歸於唐，乃授光祿之官，復構桃林之叛。魏生得道之士，亡其名，蓋文貞之宗親也。
素娥者，武三思之姬人也。三思初得喬氏窈娘，能歌舞。三思曉知音律，以窈娘歌舞天下至藝也。未幾沈於雒水，遂族喬氏之家。左右有舉素娥者，曰：「相州鳳陽門宋媼女，善彈五弦，世之殊色。」三思乃以帛三百段往聘焉。素娥既至，三思大悅，遂盛宴以出素娥，公卿大夫畢集，唯納言狄仁傑稱疾不來。三思怒於座中，有言宴罷。有告仁傑者，明日謝謁三思曰：「某昨日宿疾暴作，不果應召。然不睹麗人，亦分也。他後或有良宴，敢不先期到門？」素娥聞之，謂三思曰：「梁公，彊毅之士，非款狎之人，何必固抑其性？再燕，不可無。請不召梁公也。」三思曰：「儻阻我燕，必族其家。」後數日復宴，客未來梁公果先至，三思特延梁公坐於內寢，徐徐飲酒，待諸賓客。請先出素娥，略觀其藝，遂停杯設榻召之。有頃，蒼頭出曰：「素娥藏匿，不知所在。」三思自入召之，皆不見。忽於堂奧隙中聞蘭麝芬馥，乃附耳而聽，即素娥語音也。細於屬絲，纔能認辨，曰：「請公不召梁公，今固召之，某不復生也。」三思問其繇，曰：「某非他怪，乃花月之妖。上帝遣來，亦以多言蕩公之心，將興李氏。今梁公乃時之正人，某固不敢見。某嘗為仆妾，寧敢無情？願公勉事梁公，勿萌他誌，不然武氏無遺種矣。」言訖更問，亦不應也。三思出見仁傑，稱素娥暴疾，未可出敬。事之禮，仁傑莫知其繇。明日三思密奏其事，則天歎曰：「天之所授，不可廢也。」
陶峴者，彭澤之子孫也。開元中，家於崑山，富有田業，擇家人不欺而了事者悉付之，身則泛艚江湖，遍遊煙水，往往數歲不歸，見其子孫成人，初不辨其名字也。峴之文學可以經濟，自謂疏脫，不謀宦遊。有生之初通於八音，命陶人為甓，潛記歲時，敲取其聲，不失其驗。撰《樂錄》八章以定八音之得失。自三舟，備極堅巧，一舟自載，一舟致賓，一舟貯飲饌客。有前進士孟彥深、進士孟雲卿、布衣焦遂，各置仆妾共載。而峴有女樂一部奏清商曲。逢奇遇興，則窮其景物，興盡而行。峴且聞名朝廷，又值天下無事，經過郡邑，無不招延。峴拒之曰：「某麋鹿間人，非王公上客。」亦有未招而自詣者，係方伯之為人、江山之可駐耳，吳越之士號為「水仙」。曾有親戚為南海守，因訪韶友，遂往省焉。郡守喜其遠來，贈錢百萬，遺古劍長二尺許，玉環徑四寸，海舶崑崙奴名摩訶，善泅水而勇健。遂悉以所得歸，曰：「吾家之三寶也。」及回棹下白芷，入湘江，每遇水色可愛，則遺環劍於水，令摩訶下取以為戲笑也。如此數歲。因渡巢湖，亦投環劍而令取之，摩才入，獲劍環跳波而出焉，曰：「為毒蛇所齧。」遽刃去一指乃能得免。焦遂曰：「摩訶所傷，得非陰靈為怒乎？」犀燭下照，果為所讎，蓋水府不欲人窺也。峴曰：「敬奉諭矣。然某嘗樂謝康樂之為人，雲『終當樂死山水間』。但殉所好，莫知其他。且棲遲於逆旅之中，載於大塊之上，居布素之賤，擅貴遊之懽。浪跡怡情垂三十年，固其分也。不得升玉墀，見天子，施公養惠，得志平生亦其分也。」乃命移舟，曰：「要須一到襄陽山水，後老吳郡也。」行次西塞山，泊舟吉祥佛舍，見江水黑而不流，曰：「此下必有怪物。」乃投環劍命摩訶下取。見摩訶汨沒波際，久而方出，氣力危絕，殆不任持，曰：「環劍不可取！有龍高二丈許，而環劍置前。某引手將取，龍輒怒目。」峴曰：「女與環劍，吾之三寶。今者既亡環劍，汝將安用？必須為我力爭也。」摩訶不得已，被髮大嘑，目眥流血：「窮泉一入不復出矣！」久之，見摩訶支體磔裂浮於水上，如有示於峴也。峴流涕水濱，乃命回棹，因賦詩自敘不復議遊江湖矣。詩曰：「匡廬舊業自有主，吳越新居安此生。白髮數莖歸未得，青山一望計還成。鵶翻楓⒓夕陽動，鷺立蘆花秋水明。從此舍舟何所詣，酒旗歌扇正相迎。」孟彥深復遊青瑣，為武昌令；孟雲卿當時文學南朝上品；焦遂天寶中為長安飲徒，時好事者為《飲中八仙歌》云云：「焦遂五斗方卓然，高談雄辨驚四筵。」
嬾殘者，名明攢，天寶初衡嶽寺執役僧也。退食既收所餘而食，性賴而食殘，故號賴殘也。晝專一寺之功，夜止群牛之下，曾無倦色已二十年矣。時鄴侯李泌寺中讀書，察賴殘所為，曰：「非凡物也。」聽其中宵梵唄，響徹山林。李公情頗知音，能辨休戚，謂賴殘經音先淒惋而後喜悅，必謫墮之人，時將去矣。候中夜，李公潛往謁焉，望席門通名而拜。賴殘大訽，仰空而唾曰：「是將賊我！」李公愈加敬謹，唯拜而已。賴殘正撥牛糞火出芋，啖之良久，乃曰：「可以席地。」取所啗芋之半以授焉，李公奉承就食而謝。謂李公曰：「慎勿多言，領取十年宰相。」公一拜而退。居一月，刺史祭嶽修道甚嚴，忽中夜風雷，而一峰頹下其緣，山磴道為大石所欄，乃以十牛縻絆以挽之，又以數百人鼓譟以推之，物力竭而石愈固，更無他途可以修事。賴殘曰：「不假人力，我試去之。」眾皆大笑，以為狂人。賴殘曰：「何必見嗤？試可乃已。」寺僧笑而許之，遂履石而動，忽轉盤而下，聲若震雷。山石既開，寺僧皆羅拜，一郡皆嘑至聖，刺史奉之如神。賴殘悄然乃懷去意。寺外虎豹忽爾成群，日有殺傷，無繇禁止，賴殘曰：「授我箠，為爾盡驅除之。」眾皆曰：「大石猶可推，虎豹當易製！」遂與之荊挺，皆躡而觀之，纔出門見一虎，銜之而去。賴殘既去，虎亦絕蹤。後李公果十年為相也。
聶隱娘者，貞元中魏博大將聶鋒之女也。方十歲，有尼乞食於鋒舍，見隱娘悅之，乃云：「問押衙乞取此女。」鋒大怒叱尼。尼曰：「任押衙鐵櫃中盛，亦須偷去矣。」後夜果失隱娘所在。鋒大驚駭，令人搜尋，曾無景響。父母每思之，相對啼哭而已。後五年，尼送隱娘歸，告鋒曰：「教巳成矣！可自領取。」尼亦不見。一家悲喜，問其所習。曰：「初但讀經念咒，餘無他也。」鋒不信，懇詰隱娘。曰：「真說，又恐不信，如何？」鋒曰：「但真說之！」乃曰：「隱娘初被尼挈去，不知行幾裏。及明，至大石穴中，嵌空數十■，寂無居人，猿猱極多。尼先已有二女，亦各十歲，皆聰明婉麗，不食，能於峭壁上飛走，若捷猱登木無有蹶失。尼與我藥一粒，兼令執寶劍一口，長一二尺許，鋒利吹毛可斷。遂令二女教某攀援，漸覺身輕如風，一年後刺猨猱百無一失；後刺虎豹，皆決其首而歸。三年後能飛，使刺鷹隼無不中，劍之刃漸減五寸，飛禽遇之，莫知其來也。至四年，留二女守穴，挈我於都市，不知何處也。指其人者，一一數其過，曰：『為我刺其首來，無使知覺。定其膽若飛鳥之易也。』授以羊角匕首，刃廣三寸，遂白日刺其人於都市中，人莫能見，以首入囊，反命則以藥化之為水。五年又曰：『某大僚有罪，無故害人。若干夜，可入其室決其首來。』又攜匕首入其室，度其門隙無有鄣礙，伏之樑上，至瞑時得其首歸。尼大怒曰：『何大晚如是？』某云：『見前人戲弄一兒可愛，未忍便下手。』尼叱曰：『以後遇此輩，必先斷其所愛，然後決之。』某拜謝。尼曰：『吾為女開腦後藏匕首而無傷，用即抽之。』曰：『女術已成，可歸家。』遂送還。雲後二十年方可一見。」鋒聞語，甚懼。後遇夜即失蹤，及明而反。鋒已不敢詰之，因茲亦不甚憐愛。忽值磨鏡少年及門，曰：「此人可與我為夫。」白父，父又不敢不從，遂嫁之。其夫但能淬鏡，餘無他能，父乃給衣食甚豐具。數年後，父卒，魏帥知其異，遂以金帛召署為左右吏，如此又數年。至元和間，魏帥與陳許節度使劉昌裔不協，使隱娘賊其首。隱娘辭帥之許，劉能神筭，已知其來，召牙將，令來日早至城北候一丈夫一女子，各跨白黑衛至門，遇有鵲來噪，丈夫以弓彈之不中，妻奪夫彈，一丸而斃鵲者，揖之曰：「吾欲相見祇迎也。」牙將受約束遇之，隱娘夫妻云：「劉僕射果神人，不然者何以動召也？願見劉公。」劉勞之。隱娘夫妻拜曰：「得罪僕射合萬死。」劉曰：「不然！各親其主，人之常事。魏今與許何異？請當留此，勿相疑也。」隱娘謝曰：「僕射左右無人願舍彼而就此，服公神明耳，蓋知魏帥之不及劉也。」劉問所須，曰：「每日祇要錢二百文足矣。」乃依所請，忽不見二衛所在，劉使人尋之，不知所向。後潛於布囊中見二紙衛，一黑一白。後月餘，白劉曰：「彼未知止，必使人繼至。今宵請剪發係之，以紅綃送於魏枕前，以表不回。」劉聽之，至四更，卻反曰：「送其信矣。後夜必使精精兒來殺某及賊僕射之首。此時亦萬計殺之，乞不憂耳！」劉豁達大度，亦無畏色。是夜明燭，半宵之後，果有二幡子一紅一白飄飄然如相擊於床四隅。良久見一人自空而踣，身首異處，隱娘亦出曰：「精精兒已斃。」拽出於堂之下，以藥末化之為水，毛發不存矣。隱娘曰：「後夜當使妙手空空兒繼至。空空兒之神術，人莫能窺其用，鬼莫得躡其蹤，能從空虛入冥莫，無形而滅景，隱娘之伎故不能造其境，此即係僕射之福耳。但以于闐玉周其頸，擁以衾，隱娘當化為蠛蠓潛入腸中聽伺，其餘無逃避處。」劉如言。至三更，瞑目未熟，果聞頂上鏗然，聲甚厲。隱娘自劉口中躍出，賀曰：「僕射無患矣。此人如俊鶻，一搏不中即翩然遠逝，恥其不中耳。纔未踰一更巳千里矣。」後視其玉，果有匕首劃處，痕逾數分。元和八年，劉自許入覲，隱娘不願從焉，云：「自此尋山水訪至人。」但一一請給與其夫，劉如約，後漸不知所之。及劉薨於軍，隱娘亦鞭驢而一至京師柩前，慟哭而去。開成年，昌裔子縱除陵州刺史，至蜀棧道遇隱娘，貌若當時，甚喜，相見依前，跨白衛如故，謂縱曰：「郎君大災，不合適此。」出藥一粒令縱吞之，云：「來年火急拋官歸雒，方脫此禍。吾藥力隻保一年患耳。」縱亦不甚信，遺其繒糸采，一無所受，但沉醉而去。後一年縱不休官，果卒於陵州，自此無復有人見隱娘矣。
韋騶者，明五音，善長嘯，自稱逸群公子，舉進士一不第，便已曰：「男子四方之志，豈拘節於風塵哉？」遊嶽陽，嶽陽太守以親知見辟，數月謝病去。騶親弟騋，舟行溺於洞庭湖，騶乃水濱慟哭，移舟湖神廟下，欲焚其廟，曰：「千金賈胡安穩獲濟，吾弟窮悴乃罹此殃焉？用爾廟為？」忽於舟中寐夢神人盛服來謁，謂騶曰：「幽冥之途無枉殺者。明公先君嘗為城守，方剛讜正，鬼神避之。撤淫祠甚多，不當廢者有一二神上訴，帝初不許，固請十餘年，乃許與後嗣一人謝二廢廟之主，然亦須退不能知其道、進無以補於時者，故賢弟當之耳。儻求喪不獲，即我之過，當令水工送屍湖上。」騶驚悟，其事遽止，遂命漁舟施鉤緡，果獲弟之屍於岸。是夕，又夢神謝曰：「鬼神不畏忿怒而畏果敢，以其誠也。君今為人果敢如是，吾所以懷畏。昔洞庭張樂是吾所司，願以至音酬君厚惠，所冀觀咸池之節奏，釋浮世之憂煩也。」忽睹金石羽籥鏗鏘振作，騶甚歎異，以為非據，曲終乃寤。
圓觀者，大曆末雒陽惠林寺僧，能事田園，富有粟帛，梵學之外，音律貫通，時人以「富僧」為名而莫知所自也。李諫議源，公卿之子，當天寶之際以遊宴飲酒為務，父憕居守，陷於賊中，乃脫粟布衣止於惠林寺，悉將家業為寺公財，寺人日給一器食、一杯飲而已，不置僕使，絕其聞知，唯與圓觀為忘言交，促膝靜話，自旦及昏，時人以清濁不倫頗生譏誚，如此三十年。二公一旦約遊蜀州，抵青城峨眉，同訪道求藥。圓觀欲遊長安，出斜穀；李公欲上荊州、三峽。爭此兩途，半年未決。李公曰：「吾已絕世事，豈取途兩京？」圓觀曰：「行固不繇人，請出三峽而去。」遂自荊江上峽，行次南浦，維舟山下，見婦人數人錦襠負甖而汲，圓觀望見泣下，曰：「某不欲至此，恐見其婦人也。」李公驚問曰：「自上峽來此徒不少，何獨恐此數人？」圓觀曰：「其中孕婦姓王者，是某託身之所，逾三載尚未娩懷，以某未來之故也。今既見矣，即命有所歸，釋氏所謂『循環』也。」謂公曰：「請假以符咒，遣某速生。少駐行舟，葬某山下。浴兒三日，公當訪臨，若相顧一笑，即某認公也。更後十二年，中秋月夜，杭州天竺寺外，與公相見之期。」李公遂悔此行，為之一慟。遂召婦人，告以方書，其婦人喜躍還家。頃之，親族畢至，以枯魚獻於水濱，李公往，為授朱字符。圓觀具湯沐，新其衣裝，是夕，圓觀亡而孕婦產矣。李公三日往觀新兒，繈褓就明，果致一笑，李公泣下，具告於王。王乃多出家財，葬圓觀。明日李公回棹，言歸惠林，詢問觀家，方知已有理命。後十二年秋八月，直指餘杭赴其所約，時天竺寺山雨初晴，月色滿川，無處尋訪，忽聞葛洪川畔有牧豎歌竹枝詞者，乘牛、叩角、雙髻、短衣，俄至寺前，乃觀也。李公就謁曰：「觀公健否？」卻問李公曰「真信士！與公殊途，慎勿相近，俗緣未盡，但願勤修不墮，即遂相見。」李公以無由敘話，望之潸然。圓觀又唱竹枝步步前去，山長水遠，尚聞歌聲，詞切韻高，莫知所詣。初到寺前，歌曰：「三生石上舊精魂，賞月吟風不要論。慚愧情人遠相訪，此身雖異性常存。」寺前又歌曰：「身前身後事茫茫，欲話因緣恐斷腸。吳越山川遊巳遍，卻回煙棹上瞿塘。」後三年，李公拜諫議大夫，一年亡。
紅線，潞州節度使薛嵩家青衣，善彈阮咸，又通經史，嵩遣掌箋，表號曰「內記室」。時軍中大宴，紅線謂嵩曰：「羯鼓之音頗悲調，其聲者必有事也。」嵩亦明曉音律，曰：「如女所言。」乃召而問之，云：「某妻昨夜亡，不敢乞假。」嵩遽遣放歸。是時至德之後，兩河未寧，初置招義軍，以滏陽為鎮，命嵩固守控壓山東，殺傷之餘。軍府草創，朝廷復遣女嫁魏博節度使田承嗣男，又遺嵩男取滑州節度使令狐彰女，三鎮互為姻婭，人使日浹往來。時田承嗣嘗患肺氣，遇夏增劇，每曰：「我若移鎮山東，納其涼冷，可緩數年之命。」乃募軍中武勇十倍者得三千人，號「外宅男」而厚恤養之，常令三百人夜直州宅。卜選良日，將並潞州。嵩聞之，日夜憂悶，咄咄自語，計無所出。時夜漏將傳，轅門已閉，杖策庭除，惟紅線從焉。紅線曰：「主自一月不皇寢食，意有所屬，豈非鄰境乎？」嵩曰：「事係安危，非爾能料。」紅線曰：「某雖賤品，然亦有解主憂者。」嵩乃具告其事，曰：「我承祖父遺業，受國家厚恩，一旦失其土疆，即數百年勳伐盡矣。」紅線曰：「易耳！不足勞主憂也。乞放某一到魏郡，觀其形勢，覘其有無。今一更首途，三更可以復命。請先定一走馬兼具寒暄書，其他即俟某卻回也。」嵩大驚，曰：「不知女是異人，我之暗也！然事若不濟，反速其禍，奈何？」紅線曰：「某之行無不濟者！」乃入閨房飾其行具，梳烏蠻髻，攢金鳳釵，衣紫繡短袍，係青絲，輕履，胸前佩龍文匕首，額上書太乙神名，再拜而■忽不見。嵩乃反身閉戶，背燭危坐，常時飲酒數合，是夕舉觴十餘不醉。忽聞曉角吟風，一⒓墮露，驚而試問，即紅線回矣。嵩喜而慰問曰：「事諧否？」曰：「不敢辱命。」又問曰：「無傷殺否？」曰：「不至是，但取床頭金合為信耳。」紅線曰：「某子夜前三刻即到魏郡，凡曆數門，遂及寢所。聞外宅男止於房廊，睡聲雷動；見中軍士卒步於庭廡，傳呼風生。某發其左扉，抵其寢帳，田親家翁止於帳內，鼓趺酣眠，頭枕文犀，髻包黃縠。枕前露橐一七星劍，劍前仰開一金盒，盒內書生身甲子與北斗神名，復以名香及美珍散覆其上，揚威玉帳，但期心豁於生前；同夢蘭堂，不覺命懸於手下。寧勞禽縱，祗益傷嗟。時則蠟炬光凝，爐香燼煨，侍人四布，兵器森羅，或頭觸屏風鼾而軃者、或手持巾拂寢而伸者，某拔其簪珥、縻其襦裳，如病如昏，皆不能寤，遂持金合以歸。出魏城西門將行二百里，見銅高揭，漳水東注，晨雞動野，斜月在林，憂往喜還，頓忘於行役；感知酬德，仰副於心期，所以當夜漏三時，往反七百里，入危邦一道，經過五六城，冀減主憂，敢言其苦！」嵩乃發使遺承嗣書曰：「昨夜有客從魏中來，雲自元帥頭邊獲一合，不敢留駐，謹卻封納。」專使星馳，夜半方到，見搜捕金合，一軍憂疑。使者以馬撾叩門，非時請見，承嗣遽出，使者以金合授之。奉之時驚怛絕倒，遂留駐使者止於宅中，狎以私宴，多其錫賚。明日遣使，齎繒帛三萬疋，名馬二百匹，他物稱是，以獻於嵩，曰：「某之首領，係在恩私便宜。知過自新，不復更貽伊戚，專膺指使，敢議姻親。役當奉轂後車，來則麾鞭前馬，所置紀綱。仆號為外宅男者，本防他盜，亦非異圖，今並脫其甲裳放歸田畝矣。」由是一兩月內，河北河南人使交至而紅線辭去，嵩曰：「女生我家而今欲安往？又方賴女，豈可議行？」紅線曰：「某前世本男子，遊學江湖間，讀《神農藥書》，救人災患。時里人有孕婦忽患蠱症，某以芫花酒下之，婦人與腹中二子俱斃，是某一舉殺三人，陰功見誅，降為女子，使身居賤隸，氣稟賊星。所幸生於公家，今十九年矣，使身厭羅綺，口窮甘鮮，寵待有加，榮亦至矣。況國家建極，慶且無疆，此輩背違天理，當盡弭患。昨往魏郡以示報恩，今兩地保其城池，萬人全其性命，使亂臣知懼，烈士安謀，在某一婦人功亦不小，固可贖其前罪，還其本形。便當遁跡塵中，棲心物外，澄清一氣，生死常存。」嵩曰：「不然！遺爾千金為居山之所給。」紅線曰：「事關來世，安可預謀？」嵩知不可駐留，乃廣為餞別，悉集賓客，夜宴中堂。嵩以歌送紅線酒，請坐客中冷朝陽為辭，辭曰：「采菱歌怨木蘭舟，送客魂消百尺樓。還似雒妃乘霧去，碧天無際水空流。」歌畢，嵩不勝悲，紅線拜且泣，因偽醉離席，遂亡其所在。
許雲封，樂工之笛者。貞元初，韋應物自蘭郎出為和州牧，非所宜願，頗不得志，輕舟東下，夜泊靈璧驛。時雲天初秋，露凝冷，舟中吟風，將以屬辭，忽聞雲封笛聲，嗟歎久之。韋公洞曉音律，謂其笛聲酷似天寶中梨園法曲李謩所吹者，遂召雲封問之，乃是李謩外孫也。雲封曰：「某任城舊士，多年不歸。天寶改元初生，一月時東封回駕，次至任城，外祖聞某初生，相見，甚喜，乃抱詣李白學士，乞撰令名。李公方坐旗亭，高聲命酒，當壚賀蘭氏，年且九十餘，邀李置飲於樓上，外祖高笛送酒，李公握筦醉書某胸前，曰：『樹下彼何人？不語真我好。語若及日中，煙霏謝陳寶。』外祖辭曰：『本於學士乞名，今不解所書之語。』李公曰：『此即名在其間也。樹下人是木子，木子李字也；不語是莫言，莫言謩也；好是女子，女子外孫也；語及日中是言午，言午是許也；煙霏謝陳寶是雲出封中，乃是雲封也，即李謩外孫許雲封也。』後遂名之。某纔始十年，身便孤立，因乘義馬西入長安，外祖憫以遠來，令齒諸舅學業，謂某性知音律，教以橫笛，每一曲成，必撫背賞歎。值梨園法部置小部音聲，凡三十餘人，皆十五以下。天寶十四載六月日，時驪山駐蹕，是貴妃誕辰，上命小部音聲樂長生殿，仍奏新曲，未有名，會南海進■枝，因以曲名《荔枝香》，左右歡呼，聲動山谷。是年安祿山叛，車駕還京，自後俱逢離亂，漂流南海，近四十載。今者近訪諸親，將抵龍邱。」韋公曰：「吾有乳母之子，其名千金，嘗於天寶中受笛李供奉，藝成身死，每所悲嗟。舊吹之笛即李君所賜也。」遂囊出舊笛，雲捧跪對悲切，撫而觀之，曰：「信是佳笛，但非外祖所吹者。」又謂韋公曰：「竹生雲夢之南，鑒在柯亭之下，以今年七月望前生，明年七月望前伐。過期不伐則其音窒，未期而伐則其音泛。浮者外澤中乾，乾者受氣不全，氣不全則其竹夭。凡發揚一聲，出入九息。古之至音者一疊十二節，一節十二敲。今之名樂也，至如落梅流韻，感金穀之遊人；折柳傳情，悲玉關之戍客。誠有清響。異音非至音，無以降神而祈福也。其已夭之竹，遇至音必破，所以知非外祖所吹者。」韋公曰：「欲信女鑒，笛破無傷。」雲封乃奉笛吹《六州遍》，一疊未盡，劃然中裂。韋公驚歎久之，遂禮雲封於曲部。
