　　欽定四庫全書　　　　　史部十一
　　剡録　　　　　　　　　地理類三〈都會郡縣之屬〉提要
　　〈臣〉等謹案剡録十巻宋髙似孫撰似孫字續古號疎寮宋詩紀事作餘姚人而是書自序自稱鄮人則厲鶚誤也淳熙十一年進士厯官校書郎守處州陳振孫書録解題稱似孫為館職時上韓侂胄生日詩九首每首皆暗用錫字寓九錫之意為清議所不齒知處州尤貪酷其讀書以奧僻為博以怪澁為竒至有甚可笑者就中詩猶可觀周宻癸辛雜識亦記其守處州日私挾官妓洪渠事其人品葢無足道其詩則疎寮小集尚有𫝊本而文章不少槩見此書乃所作嵊縣志也嵊為漢剡縣地故名曰剡録前有嘉定甲戌似孫自序及嘉定乙亥嵊縣令史安之序葢成於甲戌而刋於乙亥故所題先後差一年其書首篇為紀年次為城境圖次為官治志附以令丞簿尉題名次為社志學志附以進士題名次為廩驛樓亭放生池版圖兵籍次為山水志次為先賢𫝊次為古竒跡古阡次為書次為文次為詩次為畫次為紙次為古物次為物外記次為草木禽魚徵引極為該洽唐以前佚事遺文頗賴以存其先賢𫝊毎事必註其所據之書可為地誌紀人物之法其山水記仿酈道元水經註例脈絡井然而風景如覿亦可為地誌紀山水之法統核全書皆序述有法簡潔古雅逈在後來武功諸志之上殊不見怪澁可笑即所作子畧亦不甚逺於人情而陳振孫云云殆不可解葢南宋末年道學一派惟以語録相𫝊習江湖一派惟以近體相倡和而似孫所述多魏晉以來詩文事跡與當時風尚相左故駭而走歟乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀












　　剡録原序
　　山隂蘭亭禊剡雪舟一時清風萬古氷雪王謝抱經濟具二戴深經學奈何純曰髙逸也嗚呼山川顯晦人也人隱顯天也天下多竒山川而一禊一雪致有爽氣可謂人矣江左人物如此然二戴剡王謝亦剡孫阮輩又剡非天乎漢迨晉永和六百餘年右軍諸人乃識剡永和至皇宋嘉定幾千年史君尹剡訪似孫錄剡事剡始有史桑欽水經酈道元註道元魏人先儒辨其北事詳南事畧似孫鄮人也如其精覈俟剡人宋嘉定甲戌髙似孫
　　剡在漢為縣在唐為嵊州未幾復為縣本朝宣和間以剡為兩火一刀不利於邑故更今名邑舊有鄉四十後分十有三別為新昌縣今所存纔二十七鄉耳夫州縣之名雖數變更然山川之靈葢自若也使剡古而有志則歴代因革廢興之典百世可知也余懼夫後之視今亦猶今之視昔故為剡録十巻録皆髙氏所作凡山川城池版圖官治人傑地靈佛廬仙館詩經畫史草木禽魚無所不載度此板可支百年後之人毋以印刓而輒廢斯書也嘉定乙亥縣令鄞人史安之












