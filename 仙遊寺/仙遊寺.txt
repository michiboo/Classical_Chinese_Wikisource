
捨事入樵逕，雲木深谷口。 
萬壑移晦明，千峰轉前夜。 
嶷然龍潭上，石勢若奔走。 
開拆秋天光，崩騰夏雷吼。 
靈谿自茲去，紆直互紛糾。 
聽聲靜復喧，望色無更有。 
冥冥翠微下，高殿映杉柳。 
滴滴洞穴中，懸泉響相扣。 
昔時秦王女，羽化年代久。 
日暮松風來，簫聲生左右。 
早窺神仙籙，願結芝朮友。 
安得羨門方，青囊繫吾肘。

