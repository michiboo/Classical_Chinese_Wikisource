　　欽定四庫全書　　　　　經部十
　　轉注古音略　　　　　　小學類三〈韻書之屬〉提要
　　臣等謹案轉注古音略五卷明楊慎撰是書前有自序大㫖謂毛詩楚詞有叶韻其實不越保氏轉注之義易經疏雲賁有七音始發其例宋呉才老作韻補始有成編學者知叶韻自叶韻轉注自轉注是猶知二五而不知十也考協韻之説始於沈重毛詩音義〈見經典釋文〉後顔師古注漢書李善注文選並襲用之後人之稱叶韻自此而誤然與六書之轉注則渺不相涉慎書仍用叶韻之説而移易其名於轉注是朝三暮四改為朝四暮三也如四江之釭字説文雲從金工聲窻字説文雲從穴悤聲則江讀工窻讀悤皆其本㫖無所謂轉亦安所用其注乎即姑就慎書論之所注轉音亦多舛誤如二冬之龍字引周禮龍勒雜色謂當轉入三江不知玉人上公用龍鄭司農雲龍當為尨而左傳狐裘尨茸即詩之狐裘䝉戎則尨當從龍轉龍不當作莫江反也又如蒸韻之朋字慎引逸詩云翹翹車乗招我以弓豈不欲往畏我友朋謂當轉入一東不知弓古音肱有小戎采緑閟宮及楚詞九歌諸條可證則弓當從朋轉朋不當讀為蓬也如此之類皆昧於古音之本以其引證頗博亦有足供考證者故顧炎武作唐韻正猶有取焉乾隆四十六年十月恭校上
　　總纂官臣紀昀臣陸錫熊臣孫士毅
　　總　校　官　臣　陸　費　墀



　　原序
　　周官保氏六書終於轉注其訓曰一字數音必輾轉注釋而後可知虞典謂之和聲樂書謂之比音小學家曰動靜字音訓詁以定之曰讀作某若於戱讀作嗚呼是也引證以據之曰某讀若雲徐邈讀王肅讀是也毛詩楚辭悉謂之叶韻其實不越保氏轉注之義耳易註疏雲賁有七音實始發其例宋呉才老作韻補始有成編旁通曲貫上下千載朱晦翁詩傳騷註盡從其説魏文靖論易經皆韻詳著於師友雅言學者雖稍知崈誦而猶謂叶韻自叶韻轉注自轉注是猶知二五而不知十也余自舞象之年究竟六書不敢貪古人成編為不肖捷徑尤復根盤節解條入葉貫間亦有晦於古而始發於今繆於昔乃有正於後故知思不厭精索不厭深也古人恆言音義得其音斯得其義矣以之讀奧篇隠帙渙若冰釋炳若日燭又以所稡合之古人成編褫其煩重補其遺漏庶無蹈於雷同兼有益於是正乃作轉注古音略大抵詳於經典而略於文集詳於周漢而略於晉以下也惟彼文人用韻或茍以流便其辭而於義於古本無當如沈約之雌霓是已又奚足以為據耶今之所采必於經有禆必於古有考扶微廣異是之取焉匪徒以逞博□累卷帙而已方今古學大昭當有見而好之者不必求子雲於後世也嘉靖壬辰九月廿九日博南山人楊慎書








