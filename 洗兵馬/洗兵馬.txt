〈收京後作〉
中興諸將收山東，捷書日報清晝同。
河廣傳聞一葦過，胡危命在破竹中。
祗殘鄴城不日得，獨任朔方無限功。
京師皆騎汗血馬，回紇餵肉葡萄宮。
已喜皇威清海岱，常思仙仗過崆峒。
三年笛裏關山月，萬國兵前草木風。
成王功大心轉小，郭相謀深古來少。
司徒清鑒懸明鏡，尚書氣與秋天杳。
二三豪俊為時出，整頓乾坤濟時了。
東走無復憶鱸魚，南飛覺有安巢鳥。
青春復隨冠冕入，紫禁正耐煙花繞。
鶴禁通霄鳳輦備，雞鳴問寢龍樓曉。
攀龍附鳳勢莫當，天下盡化為侯王。
汝等豈知蒙帝力，時來不得誇身強。
關中既留蕭丞相，幕下復用張子房。
張公一生江海客，身長九尺鬚眉蒼。
征起適遇風雲會，扶顛始知籌策良。
青袍白馬更何有，後漢今周喜再昌。
寸地尺天皆入貢，奇祥異瑞爭來送。
不知何國致白環，復道諸山得銀甕。
隱士休歌紫芝曲，詞人解撰河清頌。
田家望望惜雨幹，布穀處處催春種。
淇上健兒歸莫懶，城南思婦愁多夢。
安得壯士挽天河，淨洗甲兵長不用。

