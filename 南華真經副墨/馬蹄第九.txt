此篇言聖人治天下之過，其意則自前篇『天下有常然』生下。 
馬，蹄可以踐霜雪，毛可以御風寒。齕草飲水，翹足而陸，此馬之性也。雖有義臺路寢，無所用之。及至伯樂，曰：「我善治馬。」燒之，剔之，刻之，雒之。連之以羈馽，編之以皁棧，馬之死者十二三矣；飢之，渴之，馳，驟之，整之，齊之，前有橛飾之患，而後有鞭筴之威，而馬之死者已過半矣！
夫天下之物性有常然，自適其適者，可以養生，可以盡年，故以馬設喻。
言馬，蹄踐霜雪，毛御風寒，不閒放於義台路寢也；齕草飲水，翹足而陸，不安飽於羈馽皁棧也。
自伯樂治馬，而馬之不能自適其適者，不死無幾矣。所以然者，以損其性，故傷其年也。然則治天下者，胡為貿貿焉以損天下之性為哉？燒剔刻，以治馬蹄。雒與絡通，絡首曰羈，絡足曰馽。皁棧，槽櫪也。馬銜曰橛，馬纓曰飾。 
陶者曰：「我善治埴。圓者中規，方者中矩。」匠人曰：「我善治木。」曲者中鉤，直者應繩。夫埴木之性，豈欲中規矩鉤繩哉？然且世世稱之曰：「伯樂善治馬，陶匠善治埴木。」此亦治天下者之過也。
夫埴之就規矩，與木之就鉤繩，皆非本性。是惟土木無知，使其有知，必以柔埏刻削為強賊矣。
度之馬性，亦猶是也，而世猶稱之曰：伯樂善治馬，陶、匠善治埴、木。
此亦猶治天下者過用其情以傷民性，而反謂之善治。
吾意善治天下者不然。彼民有常性，織而衣，耕而食，是謂同德；一而不黨，命曰天放。故至德之世，其行填填，其視顛顛。當是時也，山無蹊隧，澤無舟梁；萬物群生，連屬其鄉；禽獸成群，草木遂長。是故禽獸可係羈而游，鳥鵲之巢可攀援而闚。
夫至德之世，同與禽獸居，族與萬物並。惡乎知君子小人哉！同乎無知，其德不離；同乎無欲，是謂素樸。素樸而民性得矣。
吾意善治天下者不然，蓋善治天下者，能不拂民之常性而已。常性者，織焉而衣，耕焉而食，人人所同也，謂之同德。同則易至於比矣。
然大道之行，天下為公，一而不黨也，命曰天放。天放者，曠盪於天然自有之中，而已私一無所與也。
其行填填，質而重也，其視顛顛，庄而寧也，皆以形容渾樸無心之意。
山無蹊隧，澤無舟梁，水陸之路不通，各居其鄉而自相連屬，即老子所謂『民至老死，不相往來』者。當時是也，民無機心，不相戕賊，故禽獸可羈而游，鳥巢可攀而瞰，群然並生並育於太和之中，此尚不知其孰為同類，孰為異類也，又烏知其有君王小人哉？
故同乎無知，其德不離，知則意見起而知識開，道理之所以日漓也。同乎無欲，是謂素樸，欲則奢侈生而文飾繁，大朴之所以日散也。
故無知無欲而民之常性得矣，安所庸吾治哉？
此篇所言至德之世，與戴記『大道之行，天下為公』，語意頗同，讀者更當理會。此個景象，其在吾人，即赤子純一未發時也，父母教之而知識開，猶聖人治之而真性失也。所以體道者復歸於嬰兒，論治者追隆於上古。 
及至聖人，蹩躠為仁，踶跂為義，而天下始疑矣。澶漫為樂，摘辟為禮，而天下始分矣。故純樸不殘，孰為犧樽！白玉不毀，孰為珪璋！道德不廢，安取仁義！性情不離，安用禮樂！五色不亂，孰為文采！無聲不亂，孰應六律！夫殘樸以為器，工匠之罪也；毀道德以為仁義，聖人之過也。
此言聖人治天下之過，蹩躠踶跂，字皆從足，蓋勉強不安之意。澶漫，即汗漫也。摘辟，屈折手足之意。言聖人以仁義強天下而天下之心始疑，以禮樂亂天下而天下之心始分。疑與分，而大朴散矣。
『朴散則為器』，故淳樸不殘之先，孰為犧樽乎？犧樽成而純樸殘矣。白玉不毀之先，孰為珪璋乎？珪璋就而白玉毀矣。
以況道德不廢，安取仁義乎？性情不離，安用禮樂乎？以至文章烜而五色迷，六律作而無聲混。道之所由裂也，亂之所由階也，作者之聖俑之矣。
故殘朴為器，工匠之罪也；毀道德以為仁義，聖人之過也。
夫馬，陸居則食草飲水，喜則交頸相靡，怒則分背相踶。馬知已此矣！夫加之以衡扼，齊之以月題，而馬知介倪、闉扼、鷙曼、詭銜、竊轡，故馬之知而能至盜者，伯樂之罪也。夫赫胥氏之時，民居不知所為，行不知所之，含哺而熙，鼓腹而游。民能已此矣！及至聖人屈折禮樂以匡天下之形，縣跂仁義以慰天下之心，而民始踶跂好知，爭歸於利，不可止也。此亦聖人之過也。
又以馬喻。夫馬，食草飲水，饑渴之常性也，相糜相踶，喜怒之常情也。馬之知，止此而已，初五所謂機心也。自伯樂治馬，有機事而後馬有機心。加之以衡扼，衡扼者，車上之物，所以駕馬者。月題，頭上額鏡，如月者也。
介，獨也，倪，睥睨也，獨立而睥睨，生心以求脫也。城曲曰闉，馬頸曰扼，曲其頸矣拒人，不受羈勒也。鷙，悍鷙也，曼，奔突也。詭銜者，詐受其銜；竊轡者，偷齝其轡。
言馬之知流於詭計竊盜，變態百端，要皆伯樂之治使之。以況聖人之治天下，屈折禮樂以正天下之容體，縣跂仁義以安天下之心志，而民始踶跂好知，爭歸於利而不可止。
何謂好知爭利？當赫胥氏之時，天下不知仁義禮樂，今則聖人教之，辯其制度，審其聲音，別其等殺，意謂循此由此，人道之利也，是以聖人以仁義禮樂之利誘天下，而天下歸之，故曰：好知爭利，聖人之過也。
孰若使天下無知無利之為得哉？故同乎無知，其德不離，同乎無欲，是謂素樸，素樸而民性得矣。 
爾時方壺外史說是篇已，重宣此義而作亂辭：
伯樂治馬，馬死過半。聖人治民，民性乃亂。
民之真性，無欲無知。素樸乃得，蹩躠奚為？
道德不廢，安用仁義？朴散為器，工匠之罪。
伯樂之馬，詭銜竊轡。聖人之民，好知爭利。
返其純樸，赫胥之世。
