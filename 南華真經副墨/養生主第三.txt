養生主，養其所以主吾生者也 。其意則自前齊物論中『真君』透下。
蓋真君者，吾之真主人也。一受其成形，不亡以待盡，日夜與物相刃相糜於利害之場，行盡入馳而莫之止，可得謂之善養乎？
此篇教人循乎天理之自然，安時處順，將使利害不驚於心，而生死無變於己，然後謂之善養主人也 。 
吾生也有涯，而知也無涯。以有涯隨無涯，殆已！已而為知者，殆而已矣！為善無近名，為惡無近刑，緣督以為經，可以保身，可以全生，可以養親，可以盡年。
涯，際也，盡也 。人生百年為期，會有涯盡，而心之思慮，則無涯盡。此個思慮，禪家謂之『識神』，播弄主人，無有休歇。永嘉禪師有云：『損法財，滅功德，莫不由他心意識。』痴人喚作本來元神，認賊作子，害事多矣。
今天下之人皆以有盡之身隨無盡之智，虛幻之身不過百年，作為千年萬年之計，將個主人相刃相糜於是非利害之場，豈不殆哉？言濱於危亡而不自覺也。
蓋能猛省速改，猶可及止。既已殆己，而猶自以為知，馳騁不休，終迷不悟，亦終於殆而已矣。
老子清靜經有云：『眾生所以不得真道者，為有妄心。既有妄心，即驚其神；既驚其神，即着萬物；既着萬物，即生貪求；既生貪求，即是煩惱；煩惱妄想，憂苦身心，便遭濁辱，流浪生死，常沉苦海，永失真性。』所謂『殆而已矣』，意蓋指此。
且吾生自未始有物以來，太虛之體本自清靜，其有善惡念頭，猶如太虛閃電，非所宜有，況復見之於行，至有形跡乎？學道者只宜虛靜恬淡，寂寞無為，常使一念不起，萬緣皆空，如是安養主人，許有進步。
所以六祖惠能指人『不思善不思惡時是汝本來面目』。善惡尚不許思，況復為之而至於近名、犯之而至於近刑，不亦遠之又遠乎？且善必近名，惡必近刑，皆事之有因果者，有情下種則因地果生。曰不近刑名，則無因可知，故此二句當如此看。即此不思善惡，便是喜怒哀樂未發之中。
人受天地之中以生，所謂性也。學人當守此中極以為常經，故曰：緣督以為經。督者，人之中脈，下貫尾閭，循至齗交，故以督為中訓。玄教家通此督脈，引氣而上行至泥丸，謂之『子欲不死修崑崙』，然後可以引年。
此雲可以保身，可以全生，卻不是如此說。緣督只是借喻。莊子書論性宗處居多，養生主只是說性。言人能常守此中，則性在是而命亦在是，故可以保身，可以全生；又不至於虧體辱親，故曰可以養親『全而生之，全而歸之，故曰可以全年。
庖丁為文惠君解牛，手之所觸，肩之所倚，足之所履，膝之所踦，砉然響然，奏刀騞然，莫不中音，合於桑林之舞，乃中經首之會。
文惠君曰：「譆，善哉！技蓋至此乎？」
庖丁釋刀對曰：「臣之所好者，道也，進乎技矣。始臣之解牛之時，所見無非全牛者。三年之後，未嘗見全牛也。方今之時，臣以神遇，而不以目視，官知止而神欲行。依乎天理，批大郤，導大窾，因其固然。技經肯綮之未嘗，而況大軱乎！良庖歲更刀，割也；族庖月更刀，折也。今臣之刀十九年矣，所解數千牛矣，而刀刃若新發於硎。彼節者有間，而刀刃者無厚；以無厚入有間，恢恢乎其於遊刃必有餘地矣。是以十九年，而刀刃若新發於硎。雖然，每至於族，吾見其難為，怵然為戒，視為止，行為遲。動刀甚微，然已解，如土委地。提刀而立，為之四顧，為之躊躇滿志，善刀而藏之。」
文惠君曰：「善哉！吾聞庖丁之言，得養生焉。」
夫物各有理，順其理而處之，則雖應萬變而神不勞，故以庖丁寓言。事譬則牛也，神譬則刃也。所以不至於勞而傷者，則何故哉？各得其理而已矣。
昔者庖丁為梁惠王解牛，觀其手之所觸，肩之所倚，足之所履，膝之所踦，動止周旋，皆之成度；又奏刀之聲，砉然響然騞然，皆中音律。桑林、經首，古樂名。
庖丁解牛，其技如此，可謂精矣，故惠王譆而善之。譆，歡辭也。庖丁言：臣之所好 ，道也，非技也 。技進而精，至於自然而然，不知其然，則不得以技名之，而名之曰道。喻如初學道時，人間世務看不破，覷不透，只見萬事叢脞，擺脫不開；功夫純熟之後，則見事各有理，理有固然，因其固然，順而應之，大大小小，全不費力。
又言：臣當時解牛，尚以目見，審視虛實，而後下刀；今則但以神通而不以目見，官知止而神欲行。官謂乎手足耳目之官。知止者，遇有齟齬，便知止而不行。
依乎天理，牛之天然腠理也。大郤，骨肉交會之處也。大窾，空處也。批，開也。郤，讀隙。導，引刀而入之也。肯綮，骨肉聯絡之處，筋節所在也。大軱，大骨也。言我之技精妙恰好，未嘗經一肯綮，況大骨乎？
良庖歲一易刀，有割切，尚用力也，故刀久而會傷。族庖月一易刀，眾庖技劣，不識郤窾，一遇大軱，便有毀折；而臣之刀，以十年為率，用之九年，所解不下數千牛，可謂勤且久矣，而刃若新發於硎，芒刃如故。硎，砥石也。
彼節者有間而刃者無厚，以無厚之刃入有間之節，常見恢恢乎寬哉。遊刃有餘地矣，又焉得損乎？
雖然，每至於族，則吾見其難為。族，聚也。言我每至筋骨聚會盤結之所，心手雖熟，亦必怵然警惕，寧視止觀，遲其批導，微其運動，唯恐一犯其綮。
及其磔然已解，則如土之崩委於地，於是提刀四顧，細看刀刃，拂拭盪磨，善而藏之。正意若謂：事到盤錯，亦必動心忍性，不敢率意而行。
蓋境順則易，境逆則難，防檢少疏，恐有虞失，驚神多矣。
通篇模寫庖人情狀，宛然畫筆，末結一語，有萬鈞之力。 
公文軒見右師而驚曰：「是何人也？惡乎介也？天與？其人與？」曰：天也，非人也。天之生是使獨也，人之貌有與也。以是知其天也，非人也。」澤雉十步一啄，百步一飲，不蘄畜乎樊中。神雖王，不善也。
右師，官名。介，獨足也。右師乃刖足之人，既以身犯虎口，夠全性命，乃復貪心不止，撚指黿鼎，游於彀中，故公文軒見而驚之，曰：是何人也，而胡為乎介也？其天成之與？人為之與？
蓋右師雖非天成，然常人不刖而獨刖之，若天刑之者，故曰：天之生是使獨也。何也？人之生也，皆天與之形，道與之貌，故人之貌有與也。
然人人皆同，而彼獨有異，以是知其天也，非人也。知非人則不當尤人，知天則當安命。安命之人，不着外物以驚其神。
澤雉十步一啄，百步一飲，飲食如此之難，然而不求畜生籠中，蓋以神雖王而日有驚擾，不喜也。
今右師處於樊籠之中，不及澤雉多矣，可謂善養生乎？善養生者，利害不涉於其身。
