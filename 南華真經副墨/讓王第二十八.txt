南華真經副墨卷之七 無字集
讓王以下數篇，眉山蘇長公以為非莊子所作。看來此老讀莊子甚仔細，其着眼處只在語意背馳。既言『不以天下之故而傷其生』，何故卻將赴淵枯槁之士續記其後？或謂：葆真則一生或重於泰山，立節則一死或輕於鴻毛。然一節一行又非大道所取，終是不可曲解。予直謂後人竄入者，斷自『舜讓北人無擇』以下三條。若盜跖以下，則駁雜膚淺，尤為易見。 
堯以天下讓許由，許由不受。又讓於子州支父，子州之父曰：「以我為天子，猶之可也。雖然，我適有幽憂之病，方且治之，未暇治天下也。」夫天下至重也，爾不以害其生，又況他物乎！唯無以天下為者，可以托天下也。
幽憂，謂心有隱疾。此個隱疾，總在為物所累上。治之之方，虛靜恬淡寂寞無為而已矣。 
舜讓天下於子州支伯，子州支伯曰：「予適有幽憂之病，方且治之，未暇治天下也。」故天下大器也，而不以易生。此有道者之所以異乎俗者也。
上言不以重務而傷吾生，此言不以外物而易吾生，總重養生上，所謂為道德之書。 
舜以天下讓善卷，善卷曰：「余立於宇宙之中，冬日衣皮毛，夏日衣葛纚；春耕種，形足以勞動；秋收斂，身足以休食；日出而作，日入而息，逍遙天地間，而心意自得。吾何以天下為哉！悲夫，子之不知予也。」遂不受。於是去而入深山，莫知其處。
舜以天下讓其友石戶之農。石戶之農曰：「捲捲乎，後之為人，葆力之士也。」以舜之德為未至也。於是夫負妻戴，攜子以入於海，終身不反也。
捲捲，動勞之貌。葆力，謂窮力以養人，非以德者，故德為未至，德則虛靜恬淡寂寞無為而已矣。
『舜讓』數條總記一處，不應以後復記『北人無擇』一條，故斷『北人』條為竄人者。
大王亶父居邠，狄人攻之。事之以皮帛而不受，事之以犬馬而不受，事之以珠玉而不受。狄人之所求者，土地也。大王亶父曰：「與人之兄居而殺其弟，與人之父居而殺其子，吾不忍也。子皆勉居矣！為吾臣與為狄人臣，奚以異！且吾聞之，不以其所用養害所養。」因杖筴而去之。民相連而從之。遂成國於岐山之下。夫大王亶父能尊生矣。能尊生者，雖貴富，不以養傷身，雖貧賤，不以利累形。今世之人居高官爵者，皆重失之。見利輕亡其身，豈不惑哉！
大王事，與孟子所言者同，而意則殊旨。孟子謂不爭土地以害人，此則斷其為尊生之故，故不以身外之物而爭馳於利害之場。議論卻甚正，真可以藥鄙夫患得患失之病。此種學問，人人煞有用處。 
越人三世弒其君，王子搜患之，逃乎丹穴。而越國無君，求王子搜不，從之丹穴。王子搜不肯出，越人薰之以艾。乘以王輿。王子搜援綏登車，仰天呼曰：「君乎！君乎！獨不可以舍我乎！」王子搜非惡為君也，惡為君之患也。若王子搜者，謂不以國傷生矣，此固越人之所欲得為君也。
所謂『無以天下為者，可以託天下。』
韓魏相與爭侵地。子華子見昭僖侯，昭僖侯有憂色。子華子曰：「今使天下書銘於君之前，書之言曰：左手攫之則右手廢，右手攫之則左手廢。然而攫之者必有天下。』君能攫之乎？」昭僖侯曰：「寡人不攫也。」子華子曰：「甚善！自是觀之，兩臂重於天下也，身亦重於兩臂。韓之輕於天下亦遠矣，今之所爭者，其輕於韓又遠。君固愁身傷生以憂戚不得也！」僖侯曰：「善哉！教寡人者眾矣，未嘗得聞此言也。」子華子謂知輕重矣。
銘，誓約也。攫，攘而取之也。攫其銘而可以有天下，憂斷臂者且不攫之。何則？臂重而天下輕也。韓輕於天下，而韓之所爭又輕於韓，乃以其故而愁身傷生，是亦重於失一臂矣。為至輕而傷至重，可不謂惑乎？宜韓僖聞之而稱善也。 
魯君聞顏闔得道之人也，使人以幣先焉。顏闔守陋閭，苴布之衣，而自飯牛。魯君之使者至，顏闔自對之。使者曰：「此顏闔之家與？」顏闔對曰：「此闔之家也。」使者致幣，顏闔對曰：「恐聽謬而遺使者罪，不若審之。」使者，反審之，復來求之，則不得已。故若顏闔者，真惡富貴也。
苴布，粗布之衣。還，與旋同。 
故曰：道之真以治身，其緒餘以為國家，其土苴以治天下。由此觀之，王之功，聖人之餘事也，非所以完身養生也。今世俗之君子，多危身棄生以殉物，豈悲哉！
此數語，莊子自為之詞，常人亦說不出。道者，虛靜恬淡寂寞無為，其真也，故以其真治身，其緒餘土苴則皆有為之法，故聖人用之以治天下國家。帝王之功，聖人之餘事，所謂『糠秕糟粕陶鑄堯舜』者。土苴，糞草也。 
凡聖人之動作也，必察其所以之與其所以為。今且有人於此，以隨侯之珠彈千仞之雀，世必笑之。是何也？則其所用者重而所要者輕也。夫生者，豈特隨侯之哉！
所以之，謂心之所往。所以為，謂事之所為。如人意在得雀，則雖以殊彈而不顧，世人笑之，而彼不以為非也，其所以者之差也。凡事之得失，起於一念，幾微之際，可不審哉？
子列子窮，容貌有飢色。客有言之於鄭子陽者，曰：「列禦寇，蓋有好之士也，居君之國而窮，君無乃為不好士乎？」鄭子陽即令官遺之粟。子列子見使者，再拜而辭。使者去，子列子入，其妻望之而拊心曰：「妾聞為有道者之子，皆得佚樂，有飢色。君過而遺先生食，先生不受，豈不命邪。」子列子笑，謂之曰︰「君非自知我也。以人之言而遺我粟，至其罪我也，必且以人之言，此吾所以不受也。」，其卒，民果作難而殺子陽。
有好，上聲讀，謂有美德之士。子陽，嚴酷無道之人，其粟本不宜矣。一旦子陽為國人所殺，而禍不及於列子，可謂有見幾之明者矣。此段與列子同。
楚昭王失國，屠羊說走而從於昭王。昭王反國，將賞從者，及屠羊說。屠羊說曰：「大王失國，說失屠羊；大王反國，說亦反屠羊。臣之爵祿已復矣，又何賞之有！」王曰：「強之！」屠羊說曰：「大王失國，非臣之罪，故不敢伏其誅；大王反國，非臣之功，故不敢當其賞。」王曰：「見之。」屠羊說曰：「楚國之法，必有重大功而後得見。今臣之知不足以存國，而勇不足以死寇。吳軍入郢，說畏難而避，非故隨大王也。今大王欲廢法毀約見說，此非臣之所以聞於天下也。」王謂司馬子綦曰：「屠羊說居處卑賤而陳義甚高，子綦為我延之以三旌之位。」屠羊曰：「夫三旌之位，吾知其貴於屠羊之肆也；萬鍾之祿，吾知其富於屠羊之利也；然豈可貪爵祿而使吾君有妄施之名乎！說不敢當，願復反吾屠羊之肆。」遂不受也。
三旌之位，諸侯之三卿也。屠羊氏亦為小官，春秋有羊舌職，是其證也。 
原憲居魯，環堵之室，茨以生草；蓬戶不完，桑以為樞；而瓮牖二室，褐以為塞；上漏下濕，匡坐而弦。子貢乘大馬，中紺而表素，軒車不容巷，往見原憲。憲華冠縰履，杖藜而應門。子貢曰：「嘻！先生何病？」原憲應之曰：「憲聞之，無財謂之貧，學而不能行謂之病。今憲貧也，非病也。」子貢逡巡而有愧色。原憲曰：「夫希世而行，比周而友，學以為人，教以為己，仁義之慝，輿馬之飾，憲不忍為也。」
茨，苫屋之草也。生草，亂而不芟之草。瓮牖，破瓮為牖，以褐塞之。匡坐，正坐也。弦，鳴琴也。履不着根曰縰。華冠，裂如開花也。希世，謂希望世人之聞譽。比周，謂相與為黨。學以為人而教人則曰為己，此便是學問不真實處。仁義之慝，謂假借仁義以文奸慝。
曾子居衛，縕袍無表，顏色腫噲，手足胼胝，三日不舉火，十年不製衣。冠而纓絕，捉衿而肘見，納屨而踵決。曳縱而歌《商頌》，聲滿天地，若出金石。天子不得臣，諸侯不得友。故養志者忘形，養形者忘利，致道者忘心矣。
縕袍，衣之有絮者。無表，外破也。腫噲，虛浮之貌。正冠而纓絕，言冠之久也。捉衿而肘見，言袖之短也。納屨而踵決，見履之敝也。聲出金石，言歌之有節奏也。
『養志者忘形』三句，甚妙。忘形者，謂不以養身之故而累其志，如孟子所謂『無以小害大，賤富貴』之意。養形者忘利，不逐外物以勞其形也。道者，無心自然之謂，故致道者忘心。此三句，非莊子道不出。
 
孔子謂顏回曰：「回，來！家貧居卑，胡不仕乎？」顏回對曰：「不願仕。回有郭之田五十畝，足以給饘粥；郭內之田十畝，足以為絲麻；鼓琴足以自娛；所學夫子之道者足以自樂也。回不願仕。」孔子愀然變容，曰：「善哉，回之意！聞之，『知足者，不以利自累也；審自得者，失之而不懼；行修內者，無位而不怍。』丘誦之久矣，今於回而後見之，是丘之得也。」
丘之得，謂得其友。
中山公子牟謂瞻子曰：「身在江海之上，心居乎魏闕之下，奈何？」瞻子曰：「重生。重生則利輕。」中山公子牟曰：「雖知之，未能自勝也。」瞻子曰：「不自勝則從，神無惡乎？不能自勝而強不從者，此之謂重傷。重傷之人，無壽類矣！」魏牟，萬乘之公子也，其隱巖穴也，難為於布衣之士；雖未至乎道，可謂其意矣。
公子牟，身雖居隱而此心猶有外慕之私，此便是信道之不篤者，故瞻子告之以重生，蓋知重有生之道，則生之外無可慕者，而公子牟知之而不能勝也，故瞻子教之曰：汝不能勝則從之乎？
然而之神不善也。蓋人有元神，有識神。元神則虛靜恬淡寂寞無為，乃本然之性。識神則見境生情，貪着其事，氣質之性也。所以學道之人務須降此識神，常使一念不起，萬緣皆空，而後吾人之真性始得。否則，清靜之中不勝擾雜，而神之惡之在所不免矣。
夫我之元神既不能以勝欲，已自惡之，又強不從而使之從，是謂重被其傷，有重傷之人而得長有天壽者乎？分明神受傷之甚，故去人而死也。
莊子既紀其事，因言魏牟以公子學道，比之韋布之士，薰習尤深，故其勝之也愈難。然雖未至於道，而已有向道之心矣。蓋與之也。 
孔子窮於陳蔡之間，七日不火食，藜羹不糝，顏色甚憊，而弦歌於室。擇菜，子路、子貢相與言曰：「夫子再逐於魯，削跡於衛，伐樹於宋，窮於商周，圍於陳蔡。殺夫子者無罪，藉夫子者無禁。弦歌鼓琴，未嘗絕音，君子之無恥也若此乎？」顏回無以應，入告孔子。孔子推琴，喟然而嘆曰：「由與賜，細人也。而來，吾語之。」子路、子貢入。子路曰：「如此者，可謂窮矣！」孔子曰：是何言也！君子通於道之謂通，窮於道之謂窮。今丘抱仁義之道以遭亂世之患，其何窮之為﹗內省而不窮於道，臨難而不失其德。天寒既至，霜雪既降，吾是以知松柏之茂也。陳蔡之隘，於丘其幸乎。」孔子削然反琴而弦歌，子路扢然執干而舞。子貢曰：「吾不知天之高也，地之下也。」古之得道者，窮亦樂，通亦樂，所樂非窮通也。道德於此，則窮通為寒暑風雨之序矣。故許由虞於穎陽，共伯得乎共丘首。
藜羹不糝，純菜而無米也。藉，謂淩轢夫子。削然，孤高之貌。反琴，復故琴也。扢然，奮舞之貌。穎陽、丘首，皆山名。
此條多有妙語，如『道德於此，則窮通為寒暑風雨之序』，誰能道出？
古之得道者，窮亦樂，通亦樂，所樂非窮通也。
舜以天下讓其友北人無擇，北人無擇曰：「異哉，後之為人也，居於畎畝之中，而遊堯之門﹗不若是而已，又欲以其辱行漫我，吾羞見之。」因自投清泠之淵。
復言舜讓，可見文字竄入。不若是而已，猶言不惟寧是。 
湯將伐桀，因卞隨而謀，卞隨曰：「非吾事也。」湯曰：「孰可？」曰︰「吾不知也。」湯又因瞀光而謀，瞀光曰：「非吾事也。」湯曰︰「孰可？」曰：「吾不知也。」湯曰：「伊尹何如？」曰：「強力忍垢，吾不知其他也。」遂與伊尹謀伐桀，克之，以讓卞隨。卞隨辭曰：「後之伐桀也謀乎我，必以我為賊也；勝桀而讓我，必以我為貪也。吾生乎亂世，而無道之人再來漫我以其辱行，吾不忍數聞也！」乃自投椆水而死。
湯又讓瞀光，曰：「知者謀之，武者遂之，仁者居之，古之道也。吾子胡不立乎？」瞀光辭曰：「廢上，非義也；殺民，非仁也；人犯其難，我享其利，非廉也。吾聞之曰：『非其義者，不受其祿；無道之世，不踐其土。』況尊我乎！吾不忍久見也。」乃負石而自沈於廬。
按：三自沉，着實無謂。不就而去之，則亦己耳，何為自傷其生一至是乎？吾知其定不為大道之所取也。
昔周之興，有士二人處於孤竹，曰伯夷、叔齊。二人相謂曰：「吾聞西有人，似有道者，試往觀焉。」至於岐陽，武王聞之，使叔旦往見之。與之盟曰：「加富二等，就官一列。」血牲而埋之。二人相視而笑，曰：「嘻，異哉！吾所謂道也。昔者神農之有天下也，時祀盡敬而不祈喜；其於人也，忠信盡治而無求焉。樂與政為政，樂與治為治。不以人之壞自成也，不以人之卑自高也，不以遭時自利也。今見殷之亂而遽為政，上謀而下行貨，阻兵而保威，割牲而盟以為信，揚行以說眾，殺伐以要利。是推亂以易暴也。吾聞古之士，遭治世不避其任，遇亂世不為苟存。今天下闇，周德衰，其並乎周以塗吾身也，不如避之以潔吾行。」
二子北至於首陽之山，遂餓而死焉。若伯夷、叔齊者，其於富貴也，苟可得已，則必不賴高節戾行。獨樂其志，不事於世，此二士之節也。
叔旦，周公也。加富二等，倍其祿也。就官一列，尊其爵也。血牲而埋之，與之以河山帶礪之盟也。時祀盡敬而不祈喜，言盡其誠而無心於邀福，其事神也如此。忠信盡治而無求，言盡其忠信以出治，而不求民之我歸，其治民也如此。
樂與治為治、樂與政為政，言政治一循其舊章，而無心於變更，其行事也又如此。不以人之壤而自成，言不幸人國之壞亂而乘之以收功，若見殷之亂而遽為政是已。
上謀而下行貨，謂上則用謀而下則用賄。阻兵而保威，謂險阻其甲兵以保固自己之威嚴。揚行以說眾，謂自陳其功德以說眾人之心志。推亂而易暴，謂推尊亂德之周以易暴虐之殷。
並，讀曰傍。塗，即『塗炭』之塗，言自汙也。苟可得已，言二子之於富貴，苟義在可受，必不賴此孤高亢戾之行以激於世，直以義不可得已，故甘隱而終餓耳。
按：二子餓死，亦文士之甚詞。既曰『採薇』，焉得長餓死？直老而死耳，此段文亦可觀。
