南華真經副墨
南華真經副墨卷之一 虛字集
夫人必大其心而後可以入道，故內篇首之以逍遙遊。
游，謂心與天地游也。逍遙者，汗漫自適之義。夫人之心體，本自廣大，但以意見自小，橫生障礙。
此篇極意形容出個致廣大的道理，令人展拓胸次，空諸所有，不為一切世故所累，然後可進於道。
昔人有云：『振衣千仞罔，濯足萬里流，士君子不可無此氣節。海闊任魚躍，天空任鳥飛，大丈夫不可無此度量。』白沙先生亦云：『若無天度量，爭得聖胚胎？』意蓋如此。
又恐人疑曠盪而無所用，末復結以大瓠大樗，謂人但不知所以用其大耳。
北冥有魚，其名為鯤。鯤之大，不知其幾千里也。化而為鳥，其名為鵬。鵬之背，不知其幾千里也；怒而飛，其翼若垂天之雲。是鳥也，海運則將徙於南冥。南冥者，天池也。
夫心之神明，變化莫測，際天地，窮宇宙，無足喻其大者。此篇首以鯤鵬寓言。北冥有魚，其名為鯤。鯤之大不知其幾千里也。化而為鵬。鵬之背不知其幾千里也，有時盛氣而飛，其翼若天雲之布於四陲，故曰：怒而飛，其翼若垂天之雲。
是鳥也，海運則將徙於南冥。海運者，海氣動也。海氣動則颶風作，故大鵬乘此風力，怒飛而徙於南冥。
復自解曰：南冥者，天池也。不曰南海而曰天池，看他文字之妙。
齊諧者，志怪者也。諧之言曰：「鵬之徙於南冥也，水擊三千里，摶扶搖而上者九萬里，去以六月息者也。」
又引齊諧以實己言。齊諧，古書名，所言多志怪異之事。扶搖，風名，爾雅雲『飈風也』，郭璞雲『暴風從下而上也』。蓋鵬翼過大，難以輕舉，必摶扶搖，然後能沖舉而直上。擊海水者，水為鵬翼所擊也。三千、九萬，皆廣遠之極名。
去以六月息者也，與下『以息相吹』之『息』同，謂氣息也。人以一呼一吸為一息，造化則以四時為一息。去以六月息者，即海運則將徙南冥之意。去，謂徙而南也。
周六之月，夏正之四月也，於後天為巽，正氣動風起之時，故大鵬乘此徙去。而諸家注皆謂此鳥一去半年，至天池而息，則是以六月為半年，以息為止息，而太白賦亦謂『六月一息，至于海隅』。
只為不曾理會下文『以息相吹』一句，遂使文不相蒙而難於解說耳。
 野馬也，塵埃也，生物之以息相吹也。天之蒼蒼，其正色邪？其遠而無所至極邪？其視下也，亦若是則已矣。
遂承上文，言天地間待氣而動者，如大鵬，如野馬，如塵埃，皆生物之以息相吹者。
野馬，田間游氣也，塵埃，日光中游塵也，皆氣至而後動者，比之大鵬去以六月息，其理則同，故曰：生物之以息相吹。
『吹息』二字頗奇特。言生物，無大無小，無巨無細，唯此氣機吹噓鼓舞，乘以出入，有莫知其然而然者。到此分明模寫一段造化之妙。
『天之蒼蒼』以下，又形容出一氣際天蟠地、氤氳交密之狀。言天地蒼蒼，必非正色，但因遠而無所至極，故下之視上也蒼蒼，而上之視下也，以是為準，亦蒼蒼焉已矣。
正色，猶言定色。則，準則也。一氣蒼茫，充塞無間，混兮辟兮，其無窮兮，夫是以以息相吹而生物莫之能外也。
此數句，極精極密，諸解皆輕易說過，至『視下』，皆謂大鵬，淺矣。 
且夫水之積也不厚，則其負大舟也無力。覆杯水於坳堂之上，則芥為之舟；置杯焉則膠，水淺而舟大也。風之積也不厚，則其負大翼也無力。故九萬里，則風斯在下矣，而後乃今掊風；背負青天而莫之夭閼者，而後乃今將圖南。
『且夫』以下,又自『以息相吹』上轉生一意，言此鵬鳥必得風力之厚者然後能舉，故以堂坳杯水為喻。
堂坳，堂之凹處也。傾杯水於堂坳，以芥為舟則浮，以杯為舟則膠。何則？水之力有勝、不勝也。膠，謂粘着於地而不能動。
以是知水不厚不能載大舟，風不厚不能負大翼。今也扶搖一舉而能摶鵬翮於九萬里之上,則在下之風其厚何如?非天地間只大吹乎？而後乃今必得培厚之風可以載鵬而上，背負青天而莫之夭閼者，而後可以圖南。
夭，折也。閼，不通也。如下決起、控地、即夭閼之義。圖，謀也。南，南徙也。
此段意在充積之厚，然後有大運用。若人平日於學問上不曾實用其力，直見得自己有個高明廣大者在，便欲渺人寰、空宇宙，出門有礙，如何去得？
蜩與學鳩笑之曰：「我決起而飛，搶榆枋，時則不至而控於地而已矣，奚以之九萬里而南為？」適莽蒼者，三餐而反，腹猶果然；適百里者，宿舂糧；適千里者，三月聚糧。之二蟲又何知？
此喻淺夫之見。蜩，小蟬也。學鳩，學飛之小鳩也。決起，疾飛起也。搶，突也。榆、枋，二木名。時則不至，有時而飛，不能上也。控地，投於地也。模寫小蟲力弱不能奮飛之容而已矣，無他能，亦無他願也。
蜩、鳩，蓋井蛙、醯雞之徒，不知世界之有如許之大者，故其見若此，只緣胸中原無所積。故下復以聚糧設喻。
適莽蒼者，三餐而反，腹猶果然。適，往也。莽蒼，近郊林木之色，一望可見者也。三餐，夕飯也。言適至近之地者，朝往夕歸，腹猶果然充實，自謂不消有積。豈知適百里者必宿舂糧，適千里者必三月聚糧，行愈遠者其積當愈厚。
彼二蟲者，決起榆枋之下，不過如適莽蒼者耳，豈知大鵬所積者厚而所到者遠哉？『聚糧』意，是自『風積』字面上換乘來。 
小知不及大知，小年不及大年。奚以知其然也？朝菌不知晦朔，蟪蛄不知春秋，此小年也。楚之南有冥靈者，以五百歲為春，五百歲為秋；上古有大椿者，以八千歲為春，八千歲為秋。而彭祖乃今以久特聞，眾人匹之，不亦悲乎！
此段又自『二蟲何知』上生下『小知大知』，又自『小知大知』上生下『小年大年』二句，意亦相承，以年小故知小也。
朝菌，糞芝也，朝榮而夕瘁，故不知有晦朔；蟪蛄，寒蟬也，夏生而秋死，故不知有春秋：以年小故知小也。
若夫楚南之冥靈者以千歲為春秋，上古之大椿者以一萬六千歲為春秋，二木之取於造物者如此之多，其中豈無冥靈異？謂之大年大知，理固宜然。
而世傳彭祖壽年八百，以久特聞，此尚不及冥靈，何望大椿？乃眾人慕而匹之，不亦悲乎？何見之鄙也！
教人把胸襟識見擴充一步，不得以所知所歷者而自足也。
湯之問棘也是已：窮髮之北，有冥海者，天池也。有魚焉，其廣數千里，未有知其脩者，其名為鯤。有鳥焉，其名為鵬，背若泰山，翼若垂天之雲，摶扶搖羊角而上者九萬里，絕雲氣，負青天，然後圖南，且適南冥也。斥鴳笑之曰：「彼且奚適也？我騰躍而上，不過數仞而下，翱翔蓬蒿之間，此亦飛之至也，而彼且奚適也？」此小大之辯也。
既說齊諧，又引湯之問棘一段以為符契，事意同而語有變化，是他文字妙處。窮髮，不毛也。羊角，風之旋者。斥鴳，斥澤之小鳥。末句『小大之辯也』，結上意，生下意。 
故夫知效一官、行比一鄉、德合一君而徵一國者，其自視也亦若此矣。而宋榮子猶然笑之。且舉世譽之而不加勸，舉世非之而不加沮，定乎內外之分，辯乎榮辱之竟，斯已矣。彼其於世，未數數然也。雖然，猶有未樹也。夫列子御風而行，泠然善也，旬有五日而後反。彼於致福者，未數數然也。此雖免乎行，猶有所待者也。若夫乘天地之正而御六氣之辯以遊無窮者，彼且惡乎待哉！故曰：至人無己，神人無功，聖人無名。
此下正言大小之辯。智可以效一官之職，行可以和一鄉之人，德合一君而徵一國，言上焉獲乎其君，而下焉信於其民，若人自視，亦若斥鴳翱翔於蓬蒿之間，自謂飛之至矣，而不知殆小廉小節也，適為宋榮子之所笑。
蓋榮子，宋之賢人也，其人能忘毀譽之情，定內外之分，辯榮辱之境，斯其所得若是已矣，視彼之智行才德數數然效用於世者固有間也，雖然，樹德猶未廣也。何者？以其能忘矣而不能忘忘，能定矣而不能忘定，能辯矣而不能忘辯，故曰：猶有未樹也。
若夫列子御風，旬有五日而後反，非不泠然善也，彼其乘虛馭氣，視世之數數然修德以致福者固有間矣，雖然，能離乎地，而猶待於風也。
若夫乘陰陽二氣之正，御六時消息之變，以游神於無極之先，則彼且惡乎待哉？無所待，則渾然無跡矣，故曰：至人無己，神人無功，聖人無名。己也、功也、名也，皆有所待而後成者。無所待，則無己矣，無功矣，無名矣。至人也，神人也，聖人也，蓋極贊極美之辭。
此明小大之辯。榮子未得為大，列子大而不大也。
堯讓天下於許由，曰：「日月出矣，而爝火不息，其於光也，不亦難乎！時雨降矣，而猶浸灌，其於澤也，不亦勞乎！夫子立而天下治，而我猶屍之，吾自視缺然。請致天下。」許由曰：「子治天下，天下既已治也。而我猶代子，吾將為名乎？名者，實之賓也，吾將為賓乎？鷦鷯巢於深林，不過一枝；偃鼠飲河，不過滿腹。歸休乎君，予無所用天下為！庖人雖不治庖，尸祝不越樽俎而代之矣。」
上言『至人無己，神人無功，聖人無名』，此則試舉堯、由見意，而後及於藐姑射之神人，蓋堯、由，是亦大而不大者。夫功與名之大者，莫過於有天下。使其有見於己焉，則誰復讓之？誰復辭之？而二聖者，方且視之若傳舍，輕之如棄屣，斯其所見似亦幾於無己、無功而無名者。
雖然，不讓不見堯，不辭不見許，是亦列子御風，雖免於行而猶有待者也。
且爝火讓明，浸灌讓澤，則是猶未離功也。鷦鷯以巢自安，偃鼠以飲自滿，尸祝不以尊俎代庖，則是猶見於己也。
故曰：堯、由雖大而不大，堯、由，大年之冥靈也。
肩吾問於連叔曰：「吾聞言於接輿，大而無當，往而不返。吾驚怖其言猶河漢而無極也，大有徑庭，不近人情焉。」連叔曰：「其言謂何哉？」曰︰「藐姑射之山有神人居焉，肌膚若冰雪，淖約若處子。不食五穀，吸風飲露。乘雲氣，御飛龍，而遊乎四海之外，其神凝，使物不疵癘而年穀熟。吾以是狂而不信也。」連叔曰：「然，瞽者無以與乎文章之觀，聾者無以與乎鐘鼓之聲。豈唯形骸有聾盲哉？夫知亦有之。是其言也，猶時女也。之人也，之德也，將旁礡萬物以為一世蘄乎亂，孰弊弊焉以天下為事！之人也，物莫之傷，大浸稽天而不溺，大旱金石流土山焦而不熱。是其塵垢秕糠將猶陶鑄堯舜者也，孰肯以物為事！」
此方形容神人之大。藐姑射，山名。肌膚若冰雪，言肢體清瑩也。淖約若處子，言德性柔好也。
神人，蓋專氣而食母者，故能辟五穀而吸風露。黃庭經云：『人皆食谷與五味，獨食太和陰陽氣。』意蓋如此。
且形神俱妙，出入冥無，故乘雲氣，御飛龍，而游乎四海之外。其神凝，則中致而和亦致矣，故天地自位，萬物自育；和氣熏蒸，物無疵癧，而年穀熟。
此皆理之可信者，而肩吾誑之，故連叔然其言而鄙其見，以為心有聾盲之病者，是汝之謂也，故曰：猶時女也。之人也，之德也，所過者化，所存者神，舉一世而甄陶之，所謂『我無為而民自治，我無欲而民自朴，我好靜而民自正』者，故曰：旁礡萬物以為一世蘄乎亂。
蘄之言，求也。亂之言，治也。
神人無心於治世，而一世自來求治於神人，是以所過者化，而不見其跡，莫知其然也，孰弊弊焉勞役其神以天下為事哉？若堯舜之兢兢業業，一日二日萬畿，正弊弊焉以天下為事者。
且之人也，惟以神用而不以形用，故一切外物莫之能傷，大浸稽天而不溺，大旱流金石、焦山土而不熱，神德之妙有如此者。
不溺不熱，是極言物不能傷之義。
參同契云：入水不濡，跨火不焦。非得道者，誠不足以語此。然道以其真治身，而出其緒餘亦足以理天下，故曰：塵垢秕糠猶將陶鑄堯舜。
夫塵垢秕糠，皆神人之所不屑者，又況天下外物也，孰肯以物為事而用此塵垢秕糠哉？陶鑄堯舜，則堯舜事業皆在陶鑄中，卻非小了堯舜，語至德者自合如此。
宋人資章甫而適諸越，越人斷髮文身，無所用之。堯治天下之民，平海內之政。往見四子藐姑射之山，汾水之陽，窅然喪其天下焉。
此數句接上兩段文意。許由自謂鷦鷯偃鼠無所用，是猶越人斷髮文身，不用章甫也。藐姑射之神人若此，是以堯見之，歸於汾水之陽，窅然而喪其天下。四子無解，當作許由、齧缺、王倪、 被衣也。四子道存師友，故 堯因許由而往見之，汾陽，堯都也。窅然，茫然之意。 
惠子謂莊子曰：「魏王貽我大瓠之種，我樹之成而實五石。以盛水漿，其堅不能自舉也。剖之以為瓢，則瓠落無所容。非不呺然大也，吾為其無用而掊之。」莊子曰：「夫子固拙於用大矣。宋人有善為不龜手之藥者，世世以洴澼絖為事。客聞之，請買其方百金。聚族而謀曰：『我世世為洴澼絖，不過數金；今一朝而鬻技百金，請與之。』客得之，以說吳王。越有難，吳王使之將。冬，與越人水戰，大敗越人，裂地而封之。能不龜手一也，或以封，或不免於洴澼絖，則所用之異也。今子有五石之瓠，何不慮以為大樽而浮乎江湖，而憂其落無所容？則夫子猶有蓬之心也夫！」
說到神人，已是大之極了，又恐人疑此種學問離世絕俗，將茫盪而無所用之，復設大瓠大樗二喻，言是大也，用之涉險可以利濟，置之閒曠可以全生。蓋君子之學，無入而不自得者，此所以為逍遙也。
實五石，可以貯五石也。
堅，重也。不能自舉，言一人之力不能舉也。
瓠落，大貌，猶廊落也。呺然，虛大之貌。掊，擊之也。
不龜手藥，以冬月澤手，不文理龜坼也。
纊，絮也。冬月漂絮以藥，故不龜，世以為業。慮以為樽，言何不思以為浮江之樽乎？
浮江者，以大樽系腰則免沉溺。蓬之心，謂蓬蒿之見，言短小也。
惠子謂莊子曰：「吾有大樹，人謂之樗。其大本臃腫而不中繩墨，其小枝捲曲而不中規矩。立之塗，匠者不顧。今子之言，大而無用，眾所同去也。」莊子曰：「子獨不見狸狌乎？卑身而伏，以候敖者；東西跳梁，不避高下；中於機辟，死於罔罟。今夫斄牛，其大若垂天之雲。此能為大矣，而不能執鼠。今子有大樹，患其無用，何不樹之於無何有之鄉，廣莫之野，彷徨乎無為其側，逍遙乎寢臥其下。不夭斤斧，物無害者，無所可用，安所困苦哉！」
樗，惡木。大本，木身也。臃腫，盤結輪囷也。狸牲，狐屬。敖，物之閒遊者。
機辟，掩取禽獸之機檻也。
言小者雖黠，而不免於禍。斄牛大也，而用之以執鼠，則非其所宜，以況有此大樹，則不當更以規矩繩墨折而小之，何不樹之廣莫之野，無何有之鄉。
無何有之鄉，廣莫之野，寂寞虛曠之地，喻道之本鄉也。
言有此大樹，自合歸根本鄉，處蔭休影，足以自樂，且免斤斧牛羊之患，故曰：不夭斤斧，物無害者。
喻機黠者雖有用而有害，閒曠者雖無用而無害也。 
通篇反覆設喻，只是言小知不如大知，末二段卻言大用不可小用。只因識見淺小之徒，僉謂其大而無用，反起荒唐之譏，故篇末言，此個廣大學問，煞有用處，但汝自管見蓬心，不知所用。蓋怎地廣大逍遙，願汝合下本體與道相應，用以進道，實為本地風光。天衢蕩蕩，鳶能自飛，性海淵淵，魚自能躍。
自非莊子灼見道體，不能如此形容。若會得此，便舜禹有天下而不與，顏子陋巷簞瓢不改其樂，曾子弘大剛毅、任重道遠，皆是這個。
莊子篇首以『逍遙』名，中間只說大，大之又大，至於無跡而後已。惟大，故能逍遙也。
篇末兩段，是說大之用處。須要仔細看他文字眼目。前段大瓠，是憂其無所容，浮之江湖，煞有容他處。後段大樹，是患其無所用，樹之廣莫，寢臥其下，煞有用他處。此便是逍遙，煞合。
於是方壺外史說是篇已，重宣此義而作亂辭：
大鵬上扶搖，九萬立可期。野馬及塵埃，均以息相吹。
斥鴳翔蓬蒿，蜩鳩決枋榆。小知不及大，嗤笑理則宜。
見大自遺小，二蟲而何知。所以堯與由，萬乘固讓辭。
大哉藐姑人，至德安可跂。氣沖腹不枵，神全民無疵。
秕糠鑄堯舜，詎以天下為。神人乃無己，汾陽喪其巍。
大小固有量，蓬心苦憂疑。大瓠浮江湖，利涉無傾危。
大樗樹廣莫，斤斧安所施。願封龜手藥，不學候敖狸。
用大豈無當，大用始為奇。博哉逍遙翁，萬古開群迷。 
文評：
意中生意，言外立言。絖中線引，草里蛇眠。
雲破月映，藕斷絲連。作是觀者，許讀此篇。
