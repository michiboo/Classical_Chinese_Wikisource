南華真經副墨卷之二 靜字集
夫道非絕俗也，德非遯世也，夷明養晦，和光同塵，世出世法莫不由此。夫至人無為而無不為，尚矣！聖人則為之而無以為，故以仲尼、伯玉為折衷。篇內集虛、養中、正身、和心，大為立言之肯綮。至於積伐才美以犯人怒，又處世之所最忌者。篇終反喻不美不才乃無用之大用，此老平生受用得力處全在於此，然亦何莫而非『至人無己』中得來耶？ 
顏回見仲尼，請行。曰：「奚之？」曰：「將之衛。」曰：「奚為焉？」：「回聞衛君，其年壯，其行獨。輕用其國，而不見其過。輕用民死，死者以國量乎澤若蕉，民其無如矣！回嘗聞之夫子曰：『治國去之，亂國就之。醫門多疾。』以所聞思其則，庶幾其國有瘳乎！」仲尼曰：「譆，若殆往而刑耳！夫道不欲雜，雜則多，多則擾，擾則憂，憂而不救。古之至人，先存諸己而後存諸人。所存於己者未定，何暇至於暴人之所行！且若亦知夫德之所蕩，而知之所為出乎哉？德蕩乎名，知出乎爭。名也者相札也；知也者爭之器也。二者兇器，非所以盡行也。且德厚信矼，未達人氣，名聞不爭，未達人心。而彊以仁義繩墨之言術，暴人之前者，是以人惡有其美也，命之曰菑人。菑人者，人必反菑之，若殆為人菑夫！且苟為悅賢而惡不肖，惡用而求有以異？若唯無詔，王公必將乘人而鬥其捷，而目將熒之，而色將平之，口將營之，容將形之，心且成之。是以火救火，以水救水，名之曰益多。順始無窮，若殆以不信厚言，必死於暴人之前矣！
衛君，蒯聵也。行獨，言獨行其知，不恤眾議也。輕用民死，以國量乎澤若蕉，言量其國中前後見殺者，若澤中之蕉，蘊崇相積也。蕉，草芥也。民其無知，言無所之也。
治國去之，亂國就之。去之，即『丘不與易』之意。就之，往而救之也。思其則，思所以處之之法也。庶幾其國有瘳乎，瘳，治而愈也。
若殆往而刑，言汝殆幾於往而就戮也耳，殆，危也，猶俗所謂『險些兒』受戮也。
夫古之君子，安其身而後動，易其心而後語，定其交而後求，故先存諸己而後存諸人。所存於己者未定則雜，雜則多，多則擾，擾則憂。道雜而心憂者，自救不暇，何暇暴白他人之行以救人哉？
且汝知夫德之所盪而知之所為出乎哉？以名相軋者，名勝而實亡，以知相鬥者，知角而爭出，故曰：德盪乎名，知出乎爭。名也者相札也；知也者爭之器也。二者兇器，非所以盡君子保身處世之行也。
且德厚信矼者，貴乎達人之氣。矼，愨實之貌。達人氣者，即察言觀色之意。
名聞不爭者，貴乎達人之心，言人雖不與我爭，未必心悅而誠服。若不達人氣、不識人心，而強以仁義繩墨之言術暴白於人之前，則人將惡汝，謂汝之有其美也。有者，自見自是之意。
蓋必人之於我素心加敬誠服，然後吾之言說可行。苟為不然，則人將謂我暴人之惡而貽害於彼者，故命之曰菑人。菑人者，人必反菑之，若不幾為人菑乎？
夫彼衛君者，苟知悅賢而惡不肖，則彼國自有賢者可用，惡用汝求其有以異而自售乎？
惟汝不待詔而自往，彼將乘汝之輕身而以知巧斗汝求勝，汝於此時，目將熒熒焉而眩惑，色將靡靡焉以求平，口將營營焉以自解，容將蹐蹐焉以為恭，心且曲曲焉以順成。
夫彼方斗捷而而汝以是成之，則捷者愈捷，是以火救火，以水救水，轉增其勝而已，名曰益多。
始來成順如此，後來愈益無窮，不知所止矣，故曰：始順無窮。
夫君子之於君也，信而後諫，未信則以為謗己也。
若殆以不信厚言，則交淺言深，必死於暴人之前矣。所謂『殆往而刑耳』者，以此。
且昔者桀殺關龍逢，紂殺王子比干，是皆修其身以下傴拊人之民，以下拂其上者也，故其君因其修以擠之。是好名者也。且昔者堯攻叢枝、胥敖，禹攻有扈，國為虛厲，身為刑戮。其用兵不止，其求實無已。是皆求名實者也，而獨不聞之乎？名實者，聖人之所不能勝也，而況若乎！
又自上『德盪乎名，知出乎爭』透下意來。
昔者桀殺龍逢，紂殺比干，彼何為者也？是皆修其身而下傴撫人上之民。夫上不愛民，而我反愛之，是拂上也；惟其拂上，故君得因其好修而擠之曰：是好名者也。名也者，相軋者也，爭之所不免也。
昔者堯攻叢枝、胥敖，禹攻有扈，國為丘虛，死為厲鬼，其用兵不止者，其求實無己也。求實，謂求其有拂上之情實。
夫有為善之名與拂上之實者，雖聖人猶不能堪，而況若非聖人而可以求其名，若不遇而可以有其實乎？ 
雖然，若必有以也，嘗以語我來！」顏回曰：「端而虛，勉而一，則可乎？」曰：「惡！惡可？夫以陽為充孔揚，采色不定，常人之所不違，因案人之所感以求容與其心。名之曰『日漸之德』不成，而況大德乎！將執而不化，外合而內不訾，其庸，詎可乎！」
『雖然』一轉，使之自陳，以觀作用之何如？
回言：我外端肅而內謙虛，矜持其志氣而純一其德性，則可乎？回蓋欲以盛德感之。而夫子曰：惡！惡可哉？彼之為人也，意得而氣滿，陽為充積孔揚之色，惟其色庄也，故采色不定，倏而敬，倏而怠，倏而喜，倏而怒，左右之人莫不敢違，往往助之為虐，因摭人之言語以為成案，肆加譏貶以求暢乎其意。
若人也，做大規模，弄小聰明，名之曰『日漸之德』尚不能成，而況大德乎哉？日漸者，以漸而進，小德也。彼既不成大德，而子欲以盛德感之，彼將執而不化。
若之端虛勉一、外合而內不訾者，以事盛德之君，可也，以事庸君，詎可乎？
蓋古之君子，量而後入；不量而入，信乎其不可也。
顏回曰：「回未始得使，實自回也；得使之也，未始有回也，可謂虛乎？」夫子曰：「盡矣！吾語若：若能入游其樊而無感其名，入則鳴，不入則止。無門無毒，一宅而寓於不得，則幾矣。絕跡易，無行地難。為人使易以偽，為天使難以偽。聞以有翼飛者矣，未聞以無翼飛者也；聞以有知知者矣，未聞以無知知者也。瞻彼闋者，虛室生白，吉祥止止。夫且不止，是之謂坐馳。夫徇耳目內通而外於心知，鬼神將來舍，而況人乎！是萬物之化也，禹、舜之紐也，伏戲、幾蘧之所行終，而況散焉者乎！」
顏子一得師旨，便知所謂虛者未始有我之義也。得使，謂得教而使齋。既齋之後，未始有回，則齋之義，一『虛』盡之矣。
故夫子然而告之：入游其樊而無感其名。樊，謂樊籠，世網也。常人游於世網之中，易為浮名感動，自謂敢言直諫，能人之所不能，往往不量而入，自取殆辱。
汝若不眩其名，一以無心處之，相入則鳴，不入則止，其語其默一因乎人，而已無所與焉，不開一門，不發一藥，渾然忘物忘我，一宅而寓乎不得已之中。一宅者，無間之義。不得已，猶言不自由也。不自由，則動以天矣。人也而天，於道不其幾乎？
且人之處世，有所不得已者。若欲一切屏去，絕跡不行，如外道所說『斷滅相』者，直易易耳，故曰：絕跡易。
只為天下有不得已者，如大義大分所在，豈得一切屏棄？但貴處之以無心，應之以無情，如人行地而不見其有行地之轍跡，則甚難耳。
所以難者，天使不可以偽為也。若為人使而不知有天，則全以世情起見，矯情飾貌，易以偽為。天使，則行止語默渾然全在自然之中，故難以偽為。難以偽為，則一毫智力皆不得以與乎其間，是謂以無翼而飛、以無知而知者。此等之人，聞見罕儷。
處人間世者，到此方為庶幾。大抵只一虛此心焉，盡矣。
瞻彼闋者，虛室生白，夫以虛室無物，少有空缺則容光必照而生皎白，人心即室也，虛而生明，即闋而生白也。惟此虛明，能應萬事萬變而皆順，故曰吉祥止止。
二『止』字，上『止』，萃止之義，下『止』，即虛處也。
人各有所止之處，夫且不知所止，是謂坐馳。馳者，止之反對。蓋不知所止者，參以人為，馳騁不已，身坐於此，心逐於彼，所謂『凶害悔吝皆生於動』，可得謂之虛室生白，吉祥止止耶？
夫惟徇耳目內通而外於心知，常使聰明之德斂藏於內，心知之思屏黜於外，順萬物之感而一以無知之知應之，如是則虛靜之體不為物交所蔽，將見靈明洞煥，與鬼神相通，鬼神來舍，而況於人乎？
是則虛心無我，萬物之所由以化也。禹、舜執此以為樞紐也，伏戲、幾蘧行此以終其身，而況散焉者乎！
幾蘧，古聖君名。散焉者，謂尋常以下人也。
葉公子高將使於齊，問於仲尼曰：「王使諸梁也甚重。齊之待使者蓋將甚敬而不急。匹夫猶未可動也，而況諸侯乎！吾甚慄之。子嘗語諸梁也曰：『凡事若小若大，寡不道以懽成。事若不成，則必有人道之患；事若成，則必有陰陽之患。若成不成而後無患者，唯有德者能之。』吾食也執粗而不臧，爨無欲清之人。今吾朝受命而夕飲冰，我其內熱與！吾未至乎事之情而既有陰陽之患矣；事若不成，必有人之患，是兩也，為人臣者不足以任之。子其有以語我來！」
葉公，名諸梁，字子高，即論語中問孔子於子路者。楚使葉公之齊，疑有兵革之事。公謀於夫子曰：今王之使我也，其事甚重，而齊王之待使者亦將甚敬，而不急人之求，貌雖隆重，而情實疏慢。匹夫有志尚不可奪，而況萬乘乎？吾恐其不能辦大事，故甚慄焉。
昔聞諸天子嘗與我曰：凡事無大小，鮮不道以懽而成者。若不能得其歡心，則事故不成，不成則使不稱職，而人道之患將及其身；成則思慮煩勞，將是氣鬱而血不暢，故陰陽之患隨之。成與不成，而無後患者，其惟有德者能之乎？
夫我平日自奉甚薄，所食者皆粗而不善，爨下司火之人便是簡薄，常自清涼，無有苦於灸熱而欲清者，以此食淡，自覺無病。今吾朝受命而夕飲冰，意者其內熱嶼？
吾雖未至於親見行事之實，而已有陰陽之患矣。事若不成，則人道之患又所不免。是兩病也。夫子何以教我？ 
仲尼曰：「天下有大戒二：一，命也；其一，義也。子之愛親，命也，不可解於心；臣之事君，義也，無適而非君也，無所逃於天地之間，是之謂大戒。是以夫事其親者，不擇地而安之，孝至也；夫事其君者，不擇事而安之，忠之盛也。自事其心者，哀樂不易施乎前，知其不可奈何而安之若命，德之至也。為人臣子者，固有所不得已。行事之情而忘其身，何暇至於悅生而惡死！夫子其行可矣！
天下之大戒，謂人世間之大經大法也。自其性分之固有者而言，一曰命；自其職分所當為者而言，一曰義。命行於父子，故子之愛親也，不可解於其心；義行於君臣，故臣之事君也，無所逃於天地之間。既無所解，故事親者惟盡吾愛，其順其逆，不擇地而安之，斯得為孝之至矣；既無所逃，故事君者惟行吾義，其難其易，不擇事而安之，斯得為忠之盛矣。
然是忠是孝也，皆在己心。使其事心無功，一為人慾所奪，則因物有遷而忠孝之念移矣。
故自事其心者，亦如臣子之事君親，不擇地，不擇事，哀樂不易施乎其前，知其不可奈何而安之若命。不可奈何，謂不容人為也。安其若命，聽其自然也。如此乃為盛德之至。
夫為人臣子者，固有所不得已也，不得已，便是義命。君子行吾有事之實、蓋吾職分之所當為者而已，蓋不知有其身也。不知有其身，何暇至於悅生而惡死哉？
蓋生死念頭起於有我，不知有身則無我矣，此便是至人無己、死生無變於己者。葉公其以是而行則可矣。
此段道理最大，議論甚正。人謂莊子大言無當，觀此寧不少省？
丘請復以所聞：凡近交則必相靡以信，遠則必忠之以言。言必或傳之。夫傳兩喜兩怒之言，天下之難者也。夫兩喜必多溢美之言，怒必多溢惡之言。凡溢之也類妄，妄則其信之也莫，莫則傳言者殃。故法言曰：『傳常情，無傳其溢言，則幾乎全。』
上正言臣子義命以解其兩病之憂，此則教以為使之道，曲盡人間情狀，熟於世故者方知有味。
復，白也。近交則必相靡以信。靡，順也。信，符信也。近交，本國也。本國不須辭命，一見符信便相糜順。外交，鄰國也。鄰國涉遠，符信易欺，必托使者盡己之心，以言告之，方可濟事。
故言必有傳，而傳言者最難。兩國相喜則必多溢美之言，相怒則必多溢惡之言。凡溢言，過實，多近於妄，妄則不能不起人之疑，故聽言者莫。莫者，疑義。聽言者疑，則傳言者必受其怒矣。
故法言有之：傳其常情，無傳其溢言，恐其疑而生禍也。如是則庶乎其全矣。 
「且以巧鬥力者，始乎陽，常卒乎陰，泰至則多奇巧；以禮飲酒者，始乎治，常卒乎亂，泰至則多奇樂。凡事亦然，始乎諒，常卒乎鄙；其作始也簡，其將畢也必巨。言者，風波也；行者，實喪也。夫風波易以動，實喪易以危。故忿設無由，巧言偏辭。獸死不擇音，氣息茀然，於實並生心厲。剋核大至，則必有不肖之心應之，而不知其然也。苟為不知其然也，孰知其所終！故法言曰：『無遷令，無勸成。』過度，益也。遷令、勸成、殆事。美成在久，惡成不及改，可不慎歟！且夫乘物以游心，托不得已以養中，至矣。何作為報也！莫若為致命，此其難者。」
此下教人事當慎始。蓋以天下善終者少，始焉善者，其後率以不善繼之，況始不善乎？
故以巧鬥力者，始乎陽，常卒乎陰，太至則多奇巧。何以故？以巧鬥力者，如今人戲劇格鬥之類，其始也不過喜而相邀，其卒也常至於怒而相擊。何者？蓋以戲太甚則多奇巧，巧奇矣，寧得不相角而忿乎？
正如飲酒者，初筳秩秩，始乎治也，卒之載號載呶而常至於亂。何者？飲太甚則奇樂，樂奇矣，焉得不相猥而亂乎？
推之凡事，莫不皆然。始乎諒，而卒乎鄙，初以誠信相結，既乃鄙詐之心生焉，是皆作始者不知所慎，故始焉苟簡從事，而其終也遂至於決裂潰敗而不可收拾，故其將畢也巨。
君子懷此，永圖作事謀始，則必於言行焉先之。夫言之所由興，亂之所由起也，行之所由成，實之所由喪也，故曰：言者風波也，行者實喪也。
風波則易以相傾，實喪則易取殆辱，君子觀此而可以知所慎矣，故忿之設也無由。巧言者，基之巧言偏辭，不擇正理，漫然矢口而成，喻如懼死之獸，不擇好音，氣息茀然而出，於是聽其詞者並生心厲，忿所由生，職此之故，言可不慎乎哉？
若乃心行艱險，剋核太甚，人皆苦其不堪，則必以不肖之心應之。應雖在彼，致實在我，早自省改，或可善終。
今而尚不知其然也，不知其然，吾將不知其所終也矣，行可不慎乎哉？為使之道，言必稽其所弊，行必慮其所終，故法言有之：無遷令，無勸成。
承君之命而來，傳其常情而已，不可率意簽改，事之成否，聽其自然而已，不可急促勸成，蓋以過度則溢，溢則殆事。
且使以傳兩君之好，成人之美者，必優柔漸漬而深交之，然後其言可入，故曰：美在成久。若一言僨事，兩心生厲，惡戾一成，改悔何及？故曰：惡成不及改，可不慎歟？
吾子若能夠乘有物之感而游心於無物之天，托於義命之不得已者，隨分自盡，常養吾心之中，使其不偏不倚，順應無情，斯其至矣，何所作為然後可以為報耶？報，謂還報。
蓋事求其可，功求其成，取必於知為之末而不循天理之自然者，非聖賢所貴，故莫若以此致命。
然此亦其難者，豈易易耶？必須平日養此中德者在，然後安而能慮，靜而能應，苟為不然，則臨事而眩，雜擾而憂者，抑又多矣。
顏闔將傅衛靈公大子，而問於蘧伯玉曰；「有人於此，其德天殺。與之無方則危吾國，與之為有方則危吾身。其知適足以知人之過而不知其所以過。若然者，吾奈之何？」蘧伯玉曰：「善哉問乎！戒之慎之，正汝身哉！形莫若就，心若和。雖然，之二者有患。就不欲入，和不欲出。形就而入，且為顛為滅，為崩為蹶。心和而出，且為聲為名，為妖為孽。彼且為嬰兒，亦與之為嬰兒；彼且為無町畦，亦與之為無町畦；彼且為無崖，亦與之為無崖；達之，入於無疵。
汝不知夫螳螂乎？怒其臂以當車轍，不知其不勝任也，是其才之美者也。戒之！慎之！積伐而美者以犯之，幾矣！汝不知夫養虎者乎？不敢以生物與之，為其殺之之怒也；不敢以全物與之，為其決之之怒也；時其飢飽，達其怒心。虎之與人異類，而媚養己者，順也；故其殺者，逆也。夫愛馬者，以筐盛知，以蜄盛溺。適有蚊虻僕緣而拊之不時，則缺銜毀首碎胸。意有所至而愛有所亡。可不慎邪！」
夫使多詐之國，傳不道之儲，人世間所難也。聖賢處比，亦必有道矣，故以仲尼作訓，而伯玉出處合於聖人之道者，復以伯玉終之。人謂莊子非聖，其然豈其然哉？
顏闔將傅衛靈公，問於伯玉曰；有人於此，其德天殺。殺者，『降殺』之『殺』。有人，即太子也。天殺者，天薄其賦，使之無德也。
方，法度也。言縱其敗度，將來必危我國，一以法度繩之，則禍不旋踵；且彼之知適足以摭拾他人過失而自己不知，吾其奈彼何哉？
伯玉於是儆之以戒慎，教之以正身，蓋正身乃帥人之本，而戒慎雲者，防乎其防，不可以為易知而忽之也。
形莫若就，心莫若和。就，將順也，和，調停也，言外為恭敬將順之形，而內盡調和誘導之意，乃為得之。
雖然，二者猶覺有病，蓋就不欲入，和不欲出。就而入者，一味依阿湎涊，相入無間，則連身放倒，且失而為顛為滅，為崩為蹶。和而出者，揚己之能，彰人之過，則必自取嫉害，且失而為聲為名，為妖為孽。此其病也。
彼且為嬰兒亦即興之為嬰兒云云，嬰兒言無知識也，無町畦言無準繩也，無崖言無畔岸也，言彼放蕩不檢，我且許之，不拂其意，覺有可達，徐加點化，入於無疵而後已。
蓋事無道之君，法當如是。其與之為者，非故縱之也，正欲得其可達之便，從而達之也。
若徒悻悻自好，挺身犯諍者於暴人之前，則汝不知夫螳螂乎？怒其臂而當車轍，不知小才之不足以犯大難也。積伐已之才美以犯人者，不幾於殆乎哉？
又不知夫養虎者乎？不敢食以生物，恐其殺之之怒也，不敢食以全物，恐其決心之怒也，蓋虎性一怒則咆哮難制。時其饑飽，解其怒心，順而媚之，比雖異類，亦將與養己者媚。乃至為虎所殺者，不知其性而逆之者也。
夫愛馬者，盛矢以筐，盛溺以蜄，適有蚊虻聚螫，則當僕僕緣拊而去之。若使馬性一劣，將決銜勒、碎胸首絡曫之具而不顧，寧復顧我之愛耶？
意有所至則愛有所亡，此其可慎者。連發三喻，欲使量己量人，無伐才美，無犯怒心，然後無道之儲可傳也。
匠石之齊，至於曲轅，見櫟社樹。其大蔽數牛，絜之百圍，其高臨仞而後有枝，其可以為舟者旁十數。觀者如市，匠伯不顧，遂行不輟。弟子厭觀之，走及匠石，曰：「自吾執斧斤以隨夫子，未嘗見材如此其美也。先生不肯視，行不輟，何邪？」曰：「已矣，勿言之矣！散木也。以為舟則沉，以為棺槨則速腐，以為器則速毀，以為門戶則液樠，以為柱則蠹，是不材之木也。無所可用，故能若是之壽。」匠石歸，櫟社見夢曰：「女將惡乎比予哉？若將比予於文木邪？夫楂梨橘柚，果蓏之屬，實熟則剝則辱；大枝折，小枝泄。此以其能苦其生者也。故不終其天而中道夭，自掊擊於世俗者也。物莫不若是。且予求無所可用久矣，幾死，乃今得之，為予大用。使予也而有用，且得有此大也邪？且也若與予也皆物也，哉其相物也？而幾死之散人，又惡知散木！」匠石覺而診其夢。弟子曰：「趣取無用，則為社何邪？」曰：「密！若無言！彼亦直寄焉！以為不知己者詬厲也。不為社者，且幾有翦乎！且也彼其所保與眾異，而以義喻之，不亦遠乎！」
夫櫟社大樹，匠石不顧而弟子則飽觀之，蓋不知其無用也。故匠石因其走報而語之曰：散木也，以為舟則沉，為棺槨則速腐，為器則速敗，為門戶則液樠然而泚，為柱則蠹，不適於用，以故歷年多而成形大也。
匠石歸而社櫟見夢，言：汝謂予不材，惡乎比予哉？將比予文木耶？天下之木不以文伐者無幾矣。
今夫楂梨橘柚之屬，非不適人用也，然實熟則剝則辱，此以其材能自苦者也，故不得終其天年而中道夭折。豈惟木也，凡物之理莫不如是。
予求無用久矣，以無用得久，因久得大，乃今為予大用。使予也而有用，不剝即辱，且得有此大耶？且我以無用而為櫟，汝以有用而為匠，我與汝，天地間皆物也，奈何哉以彼有用之物而物我無用之物哉？
又況凡物之理，有用者多不能以自全，然則汝雖有用，亦幾死之散人耳，又焉知予不死之散木？
匠石覺而診其夢，弟子進曰：彼既可以無用為用，趣取無用，不為社可也，為社何耶？匠石曰：汝尚密而勿言，彼直寄跡焉耳，非託社以求全也，而今乃為不知己者詬厲。且彼縱不為社，亦豈有剪伐哉？良以彼之自保者，獨與眾異焉耳，而以義喻之，不亦遠乎？
蓋託社求全，是亦一義也，但櫟直不為是耳。 
南伯子綦游乎商之丘，見大木焉有異：結駟千乘，隱，將芘其所藾。子綦曰：「此何木也哉！此必有異材夫！」仰而視其細枝，則拳曲而不可以為棟梁；俯而視其大根，則軸解而不可以為棺槨；咶其葉，則口爛而為傷；嗅之，則使人狂醒三日而已。子綦曰「此果不材之木也，以至於此其大也。嗟乎，神人以此不材！
宋有荊氏者，宜楸、柏、桑：其拱把而上者，求狙猴之杙者斬之；三圍四圍，求高名之者斬之；七圍八圍，貴人富商之家求樿傍者斬之。故未終其天年而中道夭於斧斤，此材之患也，故解之。以牛之白顙者，與豚之亢鼻者，與人有痔病者，不可以適河，此皆巫祝以知之矣，所以為不祥也。此乃神人之所以為大祥也。
商丘之地，見大木焉有異，言其大異於眾木也。結駟千乘，隱其下者，無不以藾芘之。藾，蔭也。木之大也如此，然仰視其細枝，則拳曲而不可以為棟樑，俯視其大根，則如輪軸之解散而不可以為棺槨，舌咶其葉則口之為傷，鼻嗅其味則使人狂醒如醉三日而不能已，然則是果不材之木也，故人莫之用，以得全其為大。因是以知神人之所以為大者，其亦以是不材，故精神凝固，人不壞而天獨存也。
若夫宋之荊氏，其地宜楸柏與桑，固亦有大者，然其拱把而上則求狙猴之杙者斬之矣。三圍四圍則求高門之麗者斬之矣。麗，屋棟也。七圍八圍則貴人富商之家求棺木之樿傍者斬之矣。樿傍，棺之全邊也。
是皆木以才而見伐者也，故未得終其天年而中道夭於斧斤。才而取禍，不若不才之得免於禍也，故解之。
言以為牛之白顙者，豚之亢鼻者，與人之有痔病者，皆不可以祭河，此在巫祝則以為不祥矣，而不知神人以為大祥歟？大意謂處世之道大忌恃才揚己，故寓言大木以無用自全，非謂必蠢然茫然如懸疣如附癭者而後得免於禍也。
以人祭河，謂以人為巫祝。
支離疏者，頤隱於臍，肩高於頂，會撮指天，五管在上，兩髀為脋。挫鍼治繲足以餬口；鼓莢播精，足以食十人。上徵武士，則支離攘臂而遊於其閒；上有大役，則支離以有常疾不受功；上與病者粟，則受之三鍾與十束薪。夫支離者其形者，猶足養其身，終其天年，又況支離其德者乎！」
支離，肢體不全之貌。疏，其名也。頤，口旁兩頤也。臍，腹臍也。會撮，髻也。五管，五腧也。髀，人大腿也。脋，人兩臂也。言支離身曲而背聾，其狀若此。
挫鍼，縫衣也。治繲，浣衣也。足以糊口，足以自食也。鼓莢播精，簸米處糠秕也。一鼓可食十人，言臂健而力迅也。支離之能有如此。
上徵武士，則支離雖攘臂而不徵，簡其廢也。上有大役，則支離以常疾不受功，復其身也。上與病者粟，則支離受三鍾與十束薪，優其賜也。
夫支離其形尚足以自養而終其天年，況支離其德者乎？支離其德者，不自見，不自伐，藏其用於不用，泯其能於無能，故得免於世而自全也。
上以木喻，此以人喻。 
孔子適楚，楚狂接輿遊其門曰：「鳳兮鳳兮，何如德之衰也！來世不可，世不可追也。天下有道，聖人成焉；天下無道，聖人生焉。方今之時，僅免刑焉。福輕乎羽，莫之知載；禍重乎地，莫之知避。已乎已乎，臨人以德！殆乎乎，畫地而趨！迷陽迷陽，無傷吾行！吾行郤曲，無傷吾足！」山木，自寇也，膏火，自煎也。桂可食，故伐之；漆可用，故割之。人皆知有用之用，而莫知無之用也。
楚狂歌鳳，其言亦有至理。蓋有道則見，無道則隱，全生免禍，亦聖賢處世之所不廢，但以警世之人汲汲於功名之會而不知利害者。聖賢豈若人哉？以譏孔子則大不然。
鳳兮鳳兮，聖世文明之瑞物也，今當亂世而出，何如其德之衰耶？將欲開太平於萬世，挽淳風於三代耶？來者不可待，往者不可追也。天下有道，聖人成能，天下無道，聖人全生。方今之時，僅免刑戮已矣，烏可有為之哉？全生，福也。傷生，禍也。
福輕於羽，殆易於舉。禍重於地，胡不知避？已乎已乎，何暇臨人以德也？殆乎殆乎，何必畫地而趨也？迷陽迷陽，胡自味其明以傷吾行乎？吾行欲曲，胡自枉其直以傷吾足乎？
山以生木而自戕，膏以引火而自煎，桂以味辛而見伐，漆以玄澤而見割。人皆知有用之用者為天下利，而不知無用之用者之不為身害也。
此篇大意，以全生免禍為生。 
於是方壺外史重宣此義而作亂辭：
人世說難，回也請行。匪量斯入，殆往而刑。
德盪乎名，知出乎爭。未達人心，胡以韁繩？
若惟無詔，曷揚於庭？王公乘斗，而目將熒。
不信厚言，剖干殺逢。求實無己，枝攻扈兵。
內直外曲，上比而成。政多不諜，及化胡能？
回爾心齋，庸以氣聽。入游其樊，無惑其名。
無門無毒，一宅而寓。相入則鳴，不入斯去。
耳目內通，外於心知。無地而行，靡翼而飛。
惟道集虛，瞻彼闋矣。虛室生白，吉祥止止。
萬物悠化，行終羲幾。葉公使齊，心甚憟之。
飲冰內熱，兩也生疑。天下大戒，惟命與義。
不擇而安，忠孝之至。行事之情，而忘其身。
悅盛惡死，匪則攸聞。言或傳之，類妄實難。
無傳其溢，則幾乎全。忿設無由，巧言偏辭。
剋核太至，不肖應之。風波易動，實喪易危。
遷令勸成，寧不殆而？何作何報？游心養中。
若為致命，虔始令終。顏闔傳儲，伯玉教之。
正汝身哉，戒慎不違。形莫若就，就不欲人。
心莫若和，和不欲出。與彼嬰兒，與彼無畦。
匪顛匪蹶，幾則違之。伐才非美，犯順奚宜？
養虎可則，螳螂可蚩。意有所至，愛有所遺。
無學養馬，拊之不時。決銜毀首，闖爾狂馳。
處世全生，無用者奇。乞為社櫟，願學支離。
彼德之衰，鳳兮鳳兮。
