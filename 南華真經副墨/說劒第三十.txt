南華真經副墨卷之七 無字集
說劍篇類戰國策士之雄談，意趣薄而理道疏，識者謂非庄叟所作，誠然誠然。今但為釋其字義，讀其句章，俟具眼者擇焉。 
昔趙文王喜劍，劍士夾門而客三千餘人，日夜相擊於前，死傷者歲百人，好之不厭。如是三年，國衰。諸侯謀之。太子悝患之，募左右曰：「孰能說王之意止士者，賜之千金。」左右曰：「莊子當能。」子乃使人以千金奉莊子。莊子弗受，與使者俱，往見太子，曰：「太子何以教周，賜周千金？」太子曰：「聞夫子明聖，謹奉千金以幣從者。夫子弗受，悝何敢言﹗」莊子曰：「聞太子所欲用周者，欲絕王之喜好也。使臣上說大王而逆王意，下不當太子，則身刑而死，周尚安所事金乎？使臣上說大王，下當太子，趙國何求而不得也！」太子曰︰「然。吾王所見，唯劍士也。」莊子曰：「諾。善為劍。」太子曰：「然王所見劍士，皆蓬頭突鬢，垂冠，曼胡之纓，短後之衣，瞋目而語難，王乃說之。今夫子必儒服而見王，事必大。」莊子曰：「請治劍服。」治劍服三日，乃見太子。太子乃與見王，王脫白刃待之。莊子入殿門不趨，見王不拜。王曰：「子欲何以教寡人，使太子先﹖」曰：「臣聞喜劍，故以劍見王。」王曰：「子之劍何能禁制？」曰：「臣之劍，十步一人，千里不留行。」王大說，曰：「天下無敵矣﹗」莊子曰：「夫為劍者，示之以虛，開之以利，後之以發，先之以至。願得試之。」王曰：「夫子休，就舍待命，令設戲請夫子。」王乃校劍士七日，死傷者六十餘人，得五六人，使奉劍於殿下，乃召莊子。
王曰：「今日試使士敦劍。」莊子曰：「望之久矣！」王曰：「夫子所御杖，長短何如？」曰：「臣之所奉皆可。然臣有三劍，唯王所用，請先言而後試。」曰：「願聞三劍。」曰：「有天子劍，有諸侯劍，有庶人劍。」王曰：「天子之劍何如？」曰：「天子之劍，以燕谿石城為鋒，齊岱為鍔，晉衛為脊，周宋為鐔，韓魏為夾；包以四夷，裹以四時；繞以渤海，帶以常山；制以五行，論以刑德；開以陰陽，持以春夏，行以秋冬。此劍直之無前，舉之無上，案之無下，運之無旁，上決浮雲，下絕地紀。此劍一用，匡諸侯，天下服矣。此天子之劍也。」文王芒然自失，曰：「諸侯之劍何如？」曰：「諸侯之劍，以知勇士為鋒，以清廉士為鍔，以賢良士為脊，以忠聖士為鐔，以豪傑士為夾。此劍直之亦無前，舉之亦無上，案之亦無下，運之亦無旁；上法圓天以順三光，下法方地以順四時，中和民意以安四鄉。此劍一用，如雷霆之震也，四封之內，無不賓服而聽從命者矣。此諸侯之劍也。」王曰：「庶人之劍何如？」曰：「庶人之劍，蓬頭突鬢，垂冠，曼胡之纓，短後之衣，瞋目而語難，相擊於前，上斬頸領，下決肝肺。此庶人之劍，無異於鬥雞，一旦命已絕矣，無所用於國事。今大王有天子之位好庶人之劍，臣竊為大王薄之。」王乃牽而上殿。宰人上食，王三環之。莊曰：「大王安坐定氣，劍事已畢奏矣！」於是文王不出宮三月，劍士皆服斃其處也。
蓬頭，謂不裹其頭，故鬢髮皆突然而上指。垂冠，束髮之冠，低垂於會撮也。曼胡纓，粗而反聞也。衣短於後，所以便事。語難，作平聲讀，言其辭艱以重也。示之以虛，開之以利，誘其進也。後之以發，先之以至，鷙鳥將擊，其勢必伏也。設戲，劍戲也。敦劍，治劍也，敦，如『使虞敦匠』之敦。鋒，劍尖也。鍔，劍刃也。鐔，劍口也。鋏，劍把也。環食者三，環其所上之食，以示敬也，作自愧者非。
