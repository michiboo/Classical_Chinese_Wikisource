夫聖人以聖知仁義治天下，而天下復竊聖人之聖知仁義以濟私，則聖人之治法適足以為大盜媒，故『絕聖棄知，絕仁棄義』而天下治矣。
篇中屢用『故曰』，可見段段議論皆道德經之疏義。
局儒讀之，未免駭汗，然意卻精到，不可不深思也。 
將為胠篋、探囊、發匱之盜而為守備，則必攝緘滕、固扃鐍，此世俗之所知也。然而巨盜至，則負匱、揭篋、擔囊而趨，唯恐緘滕、扃鐍之不固也。然則鄉之所謂知者，乃為大盜積者也？
故嘗試論之，世俗之所謂知者，有不為大盜積者乎？所謂聖者，不為大盜守者乎？何以知其然邪？昔者齊國鄰邑相望，雞狗之音相聞，罔罟之所布，耒耨之所刺，方二千餘里。闔四境之內，所以立宗廟社稷、治邑屋州閭鄉曲者，曷嘗不法聖人哉？
然而田成子一旦殺齊而盜其國，所盜者豈獨其國邪？並與其聖知之法而盜之，故田成子有乎盜賊之名，而身處堯舜之安；小國不敢非，大國不敢誅，十二世有齊國。則是不乃竊齊國，並與其聖知之法以守其盜賊之身乎？
胠，開也。探，以手取物也。發，亦開也。三者皆盜之小者也。言人將欲為此輩而作防守，則必攝其緘滕，固其扃鐍。緘滕，微纆之類。扃鐍，鎖錀也。世俗之所謂知者，如此已矣。然而巨盜至，則挈之而趨，惟恐其滕鐍之弗固也。是昔為小盜防，今為巨盜積矣。
故嘗試論之，世俗之所謂知者，有不為大盜積者乎？所謂聖者，有不為大盜守者乎？何以知其然耶？
昔齊之開國，自太公始經制立法，曷嘗不法聖人？法聖人，萬古一日可也。一旦田成而殺其君而盜之國，豈惟盜其國哉？將並其所謂聖知之法而盜之。蓋田成以私量貸公量，便是借聖人之法以濟其竊國之私，然而小國不敢非，大國不敢誅，有齊國者十二世，非以滕鐍之弗固乎？然則聖人之法，適足以為大盜之媒耳。
後世若操、莽之金滕，惠卿輩之周禮，皆挾此術，不可謂此老無見耳也。
十二世，莊子何以知之，此三字疑後人改竄。
嘗試論之：世俗之所謂至知者，有不為大盜積者乎？所謂至聖者，有不為大盜守者乎？何以知其然邪？昔者龍逄斬，比干剖，萇弘胣，子胥靡。故四子之賢而身不免乎戮。故跖之徒問跖曰：「盜亦道乎？」跖曰：「何適而無有道邪？夫妄意室中之藏，聖也；入先，勇也；出後，義也；知可否，知也；分均，仁也。五者不備而能成大盜者，天下未之有也。」
由是觀之，善人不得聖人之道不立，跖不得聖人之道不行；天下之善人少而不善人多，則聖人之利天下也少而害天下也多。
又深一步說。天下所謂至知，有不為大盜積者耶？所謂至聖，有不為大盜守者耶？何以知其然也？昔龍逄，比干剖，萇弘，子胥，四者之忠，幾乎其盛者也，彼其飭躬厲身以立天下之防，其緘滕扃鐍可謂固矣，然龍逄斬而比干誅，萇弘胣而子胥靡，則何故？
蓋四賢者，本欲以忠蓋立節，故暴君得因其好名而擠之曰『是不忠者也』，而殺之。是不惟不足為大盜防，而反為大盜劫矣。
故跖嘗自言行卻有道，其道即聖人所謂仁義聖知而兼之勇者也。
是善人準其道以立身，盜跖亦假其道以行劫。天下善人少而惡人多，則聖人之道利天下也少，而害天下也多。蓋聖道未必害，而盜跖用之適以為害耳。
又四賢之見殺，亦受道之害者。桀殺關龍逢，紂殺王子比干。萇弘，周靈王賢臣。吳王夫差殺子胥，倒地曰靡。子胥，賜劍死者。
故曰：唇竭則齒寒，魯酒薄而邯鄲圍，聖人生而大盜起。掊擊聖人，縱舍盜賊，而天下始治矣。夫川竭而谷虛，丘夷而淵實。聖人已死，則大盜不起，天下平而無故矣！聖人不死，大盜不止。雖重聖人而治天下，則是重利盜跖也。
承上章言，聖人之於大盜，雖不相為謀，然其道未始不相為用也。故聖人生而大盜起，如唇齒然；唇不與齒同生，而唇之亡者齒自寒；如魯趙然，魯不與趙同禍，而魯之伐者趙自圍。
魯趙事：楚宣王朝諸侯，魯恭王后至而酒薄，楚怒而伐之；梁惠王欲襲趙而畏楚援，故乘其不及援也而圍趙。
言由唇齒、魯趙之事而觀，則知聖人之生，大盜之俑也，盜不足責而聖人深可責矣。
故掊擊聖人，縱舍盜賊，而天下始治。掊擊聖人者，絕聖棄知，絕仁棄義，以示天下無肇端矣。
故川竭而谷虛，丘夷而淵實。，聖人已死而大盜自止矣。若使聖人不死，則盜終不可得而止。雖重以聖人治之，防之愈嚴則盜之愈甚，重生聖人，是重利盜跖也。
蓋極厭世俗之憤辭。
為之斗斛以量之，則並與斗斛而竊之；為之權衡以稱之，則並與權衡而竊之；為之符璽以信之，則並與符璽而竊之；為之仁義以矯之，則並與仁義而竊之。何以知其然邪？
彼竊鉤者誅，竊國者為諸侯，諸侯之門而仁義存焉。則是非竊仁義聖知邪？
一法立，一奸生。斗斛、權衡、符璽之類，皆聖人所以防天下之偽而立之者也，而皆為大盜之所竊。
夫竊之小者，易為人覺，故竊鈎之盜，有司得以按法而加誅。若竊之大者，陰施而陽受，鬼隱而龍匿，人不得而覺之矣，故反得國而為諸侯。
今之諸侯，皆竊而得國者也，其門也亦有仁義存焉。仁義非本心也，特假其名以濟其貪慾之私焉耳，孟子所謂『五伯，假之』是也。
以其久假而不歸，故莊子嫉之而名曰竊，如曰：『今之諸侯，其取之民也，猶御也』之意。
故逐於大盜，揭諸侯，竊仁義並斗斛、權衡、符璽之利者，雖有軒冕之賞弗能勸，斧鉞之威弗能禁。此重利盜跖而使不可禁者，是乃聖人之過也。故曰：「魚不可脫於淵，國之利器不可示人。」彼聖人者，天下之利器也，非所以明天下也。
夫大盜即竊聖人之法以得國，則人人逐得於得國之利而爭相盜竊，雖賞之以軒冕，威之以斧鉞，終不能以禁其不為。故重利盜跖而不能禁其不為，是乃聖人之過也。
蓋至是而聖人賞罰天下之大權亦且幾乎廢矣，所以老子有言『魚不能脫於淵』云云。蓋魚而得淵，則鬼隱龍匿，人不得而窺其影矣，故不可脫。
脫，取而出之也。以況盜跖而得聖人之法，則陰施陽設，人不得而議其非矣。
大抵聖人之法，惟聖人用之則可，本不可以明示天下。一示天下，則人得而竊之，故曰：『國之利器不可示人』。
聖人者，天下之利器也，非所以明天下也。 
故絕聖棄知，大盜乃止；擿玉毀珠，小盜不起；焚符破璽，而民樸鄙；掊斗折衡，而民不爭；殫殘天下聖法，而民始可與論議。
此為天下遏絕亂源，『絕聖棄知，絕仁棄義』，本老子。又云：『不貴難得之貨，使民不為盜』。此段分明是老子疏注。
殫殘，謂盡去也。盡去聖法，則民返於素樸，故始可與論道。大抵此等說話，皆不可與局士道之。
若讀退之原道熟者，此書不火，無幾矣。
擢亂六律，鑠絕竽瑟，塞瞽曠之耳，而天下始人含其聰矣；滅文章，散五采，膠離朱之目，而天下始人含其明矣；毀絕鉤而棄規矩，攦工倕之指，而天下始人有其巧矣。故曰：大巧若拙。
削曾、史之行，楊、墨之口，攘棄仁義，而天下之德始玄同矣。彼人含其明，則天下不鑠矣；人其聰，則天下不累矣；人含其知，則天下不惑矣；人含其德，則天下不僻矣。彼曾、楊、墨、師曠、工倕、離朱者，皆外立其德而以爚亂天下者也，法之所無用也。
承上文『殫殘聖法』之意而備論之。
擢亂者，擢取六律之管而亂其長短。鑠絕，謂焚而棄之也。攦，折其指也。工倕，堯時巧人。『玄同』二字出老子。
不鑠者，不見可欲而心不亂也。不累者，不聽是非而心不動也。外立其德，言數子皆役心於外以立其德，適足以爚亂天下。爚，注云：火光銷也。法之所無用，法猶佛氏所謂『正法』之『法』，言此輩人正法無用，抑末法耳。
子獨不知至德之世乎？昔者容成氏、大庭氏、伯皇氏、中央氏、栗陸氏、驪畜、軒轅氏、赫胥氏、尊盧氏、祝融氏、伏犧氏、神農氏，當是時也，民結繩而用。甘其食，美其服，樂其俗，安其居，鄰國相望，雞狗之音相聞，民至老死而不往來。若此之時，則至治已。
今遂至使民延頸舉踵曰「某所有賢者」，贏糧而趣之，則內棄其親而外去其主之事，足跡接乎諸侯之境，車軌結乎千里之外。則是上好知之過也。上誠好知而無道，則天下大亂矣。
言古者，以見今之不然。『結繩而治』至『不相往來』，語出老子。下面分明寫出季世三游之風，而歸咎於上之好知。
好知者，以知謀相尚也，相尚則『高下相傾，長短相形』，而天下日益多事矣。
何以知其然邪？夫弓弩、朼弋、機變之知多，則鳥亂於上矣；鉤餌、罔罟、罾笱之知多，則魚亂於水矣；削格、羅落、罝罘之知多，則獸亂於澤矣；知詐漸毒、頡滑堅白、解垢同異之變多，則俗於辯矣。故天下每每大亂，罪在於好知。
此段備言好知之生亂。
夫人與萬物，群然並育於天地之間，本不相仿，但以機心生而機事起，機事起而機禍深，於是有弓弩、罾笱、罝罘之事，遂使鳥亂於上，魚亂於水，獸亂於澤，蠕動之物咸失其性。
而又緩頰之士，知詐漸毒，頡滑堅白、解垢同異，簧鼓人心，方之弓弩罾戈，其禍尤慘。
天下之亂，職是之由，其罪皆坐於好知。故曰：好知而無道，則天下亂。有柄之網曰畢。削格，木柵也，捕兔鹿之用之。鳥罟謂之羅。兔罟謂之置。罘，翻車也。
故天下皆知求其不知而不知求其所已知者，皆知非其所不善而不知非其所已善者，是以大亂。故上悖日月之明，下爍山川之精，中墮四時之施；惴耎之蟲，肖翹之物，莫不失其性。甚矣，夫好知之亂天下也！自三代以下者是已！舍夫種種之機而悅夫役役之佞；釋夫恬淡無為而悅夫啍啍之意，啍啍已亂天下矣！
何謂好知？好知者，率求其所不知而不知求其所已知者，率非其所不善而不知非其所已善者。
蓋求其所不知者，求以異乎人也，所已知則同乎人者也。非其所不善者，見在人之不是也，所己善則己之自以為是者也。
求以立異而不知本體之本同，果於非人而不見在己之非是，正謂頡滑堅白、解垢同異之徒，雜篇所謂惠施、公孫龍『日以其知與天下之辯持』，持則爭，爭則亂，極言其禍，將使上悖日月之明，下爍山川之精，中墮四時之施，以至惴耎之蟲，肖翹之物皆失其性，乖戾之氣感召如此。
因思聖人致中和而天地位焉，萬物育焉，至德之世，鳥獸可係羈而游，巢卵可攀援而匭，只為存得此個和氣者在，實理實效自不可誣。
試看三代而下至於春秋戰國，何等氣象？此老安得不傷今而思古也？
末復總以一二語結之：舍夫種種穀實之民，而悅夫役役御人之佞；釋夫恬淡無為之治，而悅夫啍啍諄復之意，不知役役啍啍求治天下而天下已亂矣！
結句軟美，有無窮趣味，深可詠嘆。 
方壺外史重宣此義而作亂辭：
將為盜防，緘扃堅固。大盜者來，負之而去。
防民之道，聖知仁義。田成竊之，得國延世。
賢以道誅，跖以道昌。為利則短，為害則長。
聖人不死，大盜不止。殫殘聖法，民始可議。
削減曾史，攦塞曠工。人含其德，歸於玄同。
獨不知乎，至德之世。恬淡無為，天下已治。
三代而下，知詐蜂起。俗惑於辯，堅白同異。
山川消鑠，日月馳悖。誰為亂階，惟上好知。
