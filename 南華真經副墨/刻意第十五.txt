此篇言聖人之德，以養神守神作主，首尾卻是一篇文字，中間連用六個『故曰』，末引野語結之。看他文字波瀾，庄文中最近時好者。熟讀詳味，妙義自見。 
刻意尚行，離世異俗，高論怨誹，為亢而已矣。此山谷之士，非世之人，枯槁赴淵者之所好也。語仁義忠信，恭儉推讓，為修而已矣。此平世之士、教誨之人，遊居學者之所好也。語大功，立大名，禮君臣，正上下，為治而已矣，此朝廷之士，尊主彊國之人、致功併兼者之所好也。就藪澤，處閒曠，釣魚閒處，無為而已矣。此江海之士、避世之人、閒暇者之所好也。吹呴呼吸，吐故納新，熊經鳥伸，為壽而已矣。此道引之士、養形之人，彭祖壽考者之所好也。若夫不刻意而高，無仁義而修，無功名而治，無江海而閒，不道引而壽，無不忘也，無不有也。澹然無極而眾美從之。此天地之道，聖人德也。
歷舉五等有方之士，而歸重於無方之聖人。
刻，峻削也。尚，高尚也。怨，憤也。誹，訕也。
枯槁赴淵，自甘寂寞而投於深山窮谷之中，若赴諸淵也。為脩，脩潔其身也。無不忘，無不有，即無為而無不為之意。淡然無極，言無底止也。
故曰：夫恬惔寂漠虛無無為，此天地之平而道德之質也。故曰：聖人休。休焉則平易矣，平易則恬淡矣。平易恬惔則憂患不能入，邪氣不能襲，故其德全而神不虧。
天地之平，道德之實，只是以『平實』二字分貼兩邊，無甚深義。『聖人休』是一句，言止也。 
故曰，聖人之生也天行，其死也物化；靜而與陰同德，動而與陽同波；不為福先，不為禍始；感而後應，迫而後動，不得已而後起；去知與故，循天之理；故無天災，無物累，無人非，無鬼責。其生若浮，其死若休。不思慮，不豫謀。光矣而不耀，信矣而不期；其寢不夢，其覺無憂；其神純粹，其魂不罷。虛無恬惔，乃合天德。
如天行，默然無容心也。如物化，蛻然無所累也。與陽同波，看『波』字最妙，見動靜相生，波平則水靜。『感而後應』三句，正見不為福先，不為禍始。
去知與故，知者，先事之謀；故者，已過之跡。去知，則無意必。去故，則無固我。光而不耀，耀，光之露也。信而不期，期，信之必也。
故曰，悲樂者，德之邪；喜怒者，道之過；好惡者，德之失。故心不憂樂，德之至也；一而不變，靜之至也；無所於忤，虛之至也；不與物交，淡之至也；無所於逆，粹之至也。
此數句甚有意味。
太虛之體本自虛無恬淡，一有所動，俱屬妄念。六祖教人於不思善、不思惡時認取本來面目。故一有憂樂則德分，一有變動則心擾，一有忤觸則胸中有物而不得謂之虛，一與物交則徵逐世情而不得謂之淡，一有拂逆則胸中有疵而不得謂之粹。忤與逆相似，但逆細而忤粗，無忤易而無逆難耳。 
故曰，形勞而不休則弊，精用而不已則勞，勞則竭。水之性，不雜則清，莫動則平，鬱閉而不流亦不能清，天德之象也。
故曰：純粹而不雜，靜一而不變，淡而無為，動而以天行，此養神之道也。
夫眾人失之於動，而聖人養之以靜，固矣。然其靜也，豈塊然一無所為哉？有能靜能應、常應常靜之道焉。故以水喻。水，不雜則消，莫動則平；使其鬱閉而不流，則雖不雜而亦不能清。何者？靜中有動，動中有靜，動靜相生，方為合妙。此個學問，三家一旨。但言養神，則於道門更切耳。
夫有干越之劍者，柙而藏之，不敢用也，寶之至也。精神四達並流，無所不極，上際於天，下蟠於地，化育萬物，不可為象，其名為同帝。純素之道，惟神是守；守而勿失，與神為一；一之精通，合於天倫。
野語有之曰：「眾人重利，廉士重名，賢士尚志，聖人貴精。」故素也者，謂其無所與雜也；純也者，其不虧其神也。能體純素，謂之真人。
于越，吳劍也。柙而藏之，不敢輕用，實之至也。況精神之為用乎？是精神也，四達併流，上際於天，下蟠於地，化育萬物而不可為象。聖人致中和而天地自位、萬物自育，皆精神之旁達也。
其名為同帝，帝所謂『天載』。周子云：『無極之真，二五之精，妙合而凝』，而人生焉。其所謂神，即無極也；其所謂精，即二五也。神，一而已矣，精則散處於五官之府而咸聽命於主人，故神為主宰，精為作用，神存而精自固矣。
故純素之道，莫要於守神；守而勿失，則我即一，一即我，更無分別；一之精上通於天，則與天載吻合而無間矣。
然要知一是個甚。張子曰：『一故神』。守神而至於我即一，則無我矣，是神也與精相為依附，精亡則神與之俱亡，故聖人貴精。
貴精者，『無勞爾形，無搖爾精』，不使之喪失於外也。故素也者，謂其不雜於物也；純也者，謂其不虧其神也。能體純素，則神存而精自固，而真常不壞之體全矣，謂之真人，不亦宜乎？ 
爾時方壺外史為作亂辭：
聖人之德，天地之常。無乎不有，無乎不忘。
虛無恬淡，漠然無為。其德乃全，其神不虧。
純素之道，守神為急。守而勿失，與一為一。
一之精通，合於天倫。能體純素，謂之真人。
