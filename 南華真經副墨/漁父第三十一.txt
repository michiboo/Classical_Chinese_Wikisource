南華真經副墨卷之七 無字集
漁夫篇論亦醇正，但筆力差弱於莊子，然非獨莊子熟者亦不能辯。此篇較盜跖、說劍諸篇頗勝，辭旨明白，無勞箋解。 
孔子遊乎緇帷之林，休坐乎杏壇之上。弟子讀書，孔子弦歌鼓琴。曲未半。有漁父者下船而來，須眉交白，被髮揄袂，行原以上，距陸而止，左手據膝，右手持頤以聽。曲終而招子貢、子路，二人俱對。客指孔子曰：「彼何為者也？」子路對曰：「魯之君子也。」客問其族。子路對曰：「族孔氏。」客曰：「孔氏者，何治也？」子路未應，子貢對曰：「孔氏者，性服忠信，身行仁義，飾禮樂，選人倫，上以忠於世主，下以化於齊民，將以利天下。此孔氏之所治也。」又問曰：「有土之君與？」子貢曰：「非也。」「侯王之佐與？」子貢曰：「非也。」乃笑而還，行言曰：「仁則仁矣，恐不免其身；苦心勞形以危其真。嗚呼！遠哉，其分於道也﹗」
子貢還，報孔子。孔子推琴而起，曰：「其聖人與﹗」乃下求之，至於畔，方將杖拏而引其船，顧見孔子，還鄉而立。孔子反走，再拜而進。客曰：「子將何？」孔子曰：「曩者先生有緒言而去，丘不肖，未知所謂，竊待於下風，幸聞咳唾音，以卒相丘也﹗」客曰：「嘻！甚矣，子之好學也！」孔子再拜而起，曰：「丘少而修學，以至於今，六十九歲矣，無所得聞至教，敢不虛心！」客曰：「同類相從，聲相應，固天之理也。吾請釋吾之所有而經子之所以。子之所以者，人事也。天子、諸侯、大夫、庶人，此四者自正，治之美也；四者離位而亂莫大焉。官治其職，人憂其事，乃無所陵。故田荒室露，衣食不足，征賦不屬，妻妾不和，長少無序，庶人之也；能不勝任，官事不治，行不清白，群下荒怠，功美不有，爵祿不持，大夫之憂；廷無忠臣，國家昏亂，工技不巧，貢職不美，春秋後倫，不順天子，諸侯之憂也；陰陽不和，寒暑不時，以傷庶物，諸侯暴亂，擅相攘伐，以殘民人，禮樂不節，財用窮匱，人倫不飭，百姓淫亂，天子有司之憂也。今子既上無君侯有司之勢，而下無大臣職事之官，而擅飾禮樂，選人倫，以化齊民，不泰多事乎？
拏，橈也。緒言，微而不盡之言。經子之所以，謂將子之所為與子經略一番。春秋後倫不順，謂四時失序。齊民者，平等之民。
且人有八疵，事有四患，不可不察也。非其事而事之謂之摠，莫之顧而進之謂之佞，希意道言謂之諂，不擇是非而言謂之諛，好言人之惡謂之讒，析交離親謂之賊，稱譽詐偽以敗惡人謂之慝，不擇善否，兩容頰適，偷拔其所欲謂之險。此八疵者，外以亂人，內以傷身，君子不友，明君不臣。
敗惡，作好惡字讀，謂敗人惡人也。慝，惡之匿於心者。以顏色投入之所好，曰顏適。無善無否，皆欲其悅己，曰兩容。揣人之所欲而潛引拔之以長其惡，曰偷拔。 
所謂四患者：好經大事，變更易常，以掛功名，謂之叨；專知擅事，侵人自用，謂之貪；見過不更，聞諫愈甚，謂之狠；人同於己則可，不同於己，雖善不善，謂之矜。此四患也。能去八疵，無行四患，而始可教已。
掛，高掛也。言喜為非常之事，以立莫大之功。侵人自用，謂侵奪他人之事而用為己有。
孔子愀然而嘆，再拜而起，曰：「丘再逐於魯，削跡於衛，伐樹於宋，陳蔡。丘不知所失，而離此四謗者何也？」客淒然變容曰：「甚矣，子之難悟也！人影惡跡而去之走者，舉足愈數而跡愈多，走愈疾而影不離身，自以為尚遲，疾走不休，絕力而死。不知處陰以休影，處靜以息跡，愚亦甚矣！子審仁義之間，察同異之際，觀動靜之變，適受與之度，理好惡之情，和喜怒之節，而幾於不免矣。謹修而身，慎守其真，還以物與人，則無所累矣。今不修身而求之人，不亦外乎！」
孔子愀然曰：「請問何謂真？」客曰：「真者，精誠之至也。不精不誠，不能動人。故強哭者雖悲不哀，強怒者雖嚴不威，強親者雖笑不和。真悲無聲而哀，真怒未發而威，真親未笑而和。真在內者，神動於外，是所以貴真也。其用於人理也，事親則慈孝，事君則忠貞，飲酒則歡樂，處喪則悲哀。忠貞以功為主，飲酒以樂為主，處喪以哀為主，事親以適為主。功成之美，無一其跡矣；事親以適，不所以矣；飲酒以樂，不選其具矣；處喪以哀，無問其禮矣。禮者，世俗之所為也；真者，所以受於天也，自然不可易也。故聖人法天貴真，不拘於俗。愚者反此。不能法天而恤於人，不知貴真，祿祿而受變於俗，故不足。惜哉，子之早湛於人偽而晚聞大道也！」
此段所論亦似醇正。祿祿，與碌碌同，老子云：『碌碌如石』湛，沉溺也。
孔子再拜而起曰：「今者丘得遇也，若天幸然。先生不羞而比之服役而身教之。敢問舍所在，請因受業而卒學大道。」曰：「吾聞之，可與往者，與之至於妙道，不可與往者，不知其道，慎勿與之，身乃無咎。子勉之﹗吾去子矣，吾去子矣！」乃剌船而去，延緣葦閒。
顏淵還車，子路授綏，孔子不顧，待水波定，不聞拏音而後敢乘。子路旁車而問：「由得為役久矣，未嘗見夫子遇人如此其威也。萬乘之主，千乘君，見夫子未嘗不分庭伉禮，夫子猶有倨敖之容。今漁父杖拏逆立，而夫子曲要磬折，再拜而應，得無太甚乎﹖門人皆怪夫子矣，漁人何以得此乎﹖」孔子伏軾而嘆，曰：「甚矣，由之難化也！湛於禮義有間矣，而樸鄙之心至今未去。進，吾語汝：夫遇長不敬，失禮也；見賢不尊，不仁也。彼非至人，不能下人。下人不精，不得其真，故長傷身。惜哉！不仁之於人也，禍莫大焉，而由獨擅之。且道者，萬物之所由也，庶物失之者死，得之者生，為事逆之則敗，順之則成。故道之所在，聖人尊之。今之漁父之於道，可謂有矣，吾敢不敬乎！」
『非至人不能下人』一句，指漁父、言彼非有大德，不能服人。下人不精，則指自己而言。湛於禮義有間矣，言由也，服禮義之教已久而猶未能變化氣質。
