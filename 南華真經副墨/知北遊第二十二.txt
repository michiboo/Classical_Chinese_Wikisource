此篇所論道妙，斷言語，絕名相，混溟晦昧，迥出思議之表。讀南華者，知北游最為肯啟，從此悟入，則大乘法藏皆可迎刃而解矣。 
知北游於玄水之上，登隱弅之丘，而適遭無為謂焉。知謂無為謂曰：「予欲有問乎若：何思何慮則知道？何處何服則安道？何從何道則得道？」三問而無為謂不答也。非不答，不知答也。知不得問，反於白水之南，登狐闋之上，而睹狂屈焉。知以之言也問乎狂屈。狂屈：「唉！予知之，將語若。」中欲言而忘其所欲言。知不得問，反於帝宮，見黃帝而問焉。黃帝曰：「無思無慮始知道，無處無服始安道，無從無道始得道。」知問黃帝曰：「我與若知之，彼與彼不知也，其孰是邪？」黃帝曰：「彼無為謂真是也，狂屈似之；我與汝終不近也。夫知者不言，言者不知，故聖人行不言之教。
知與無為謂、狂屈，皆假名也。道之為物也，無名無相，無有知者，無不知者，故不可以思慮知；無有安者，無不安者，故不可以服而安；無有得者，無不得者，故不可以從而得。
知之問，所謂無風起浪、頭上安頭、故無為謂不答。此機正與佛典世尊不答外道之問者同。昔有外道問佛：『不問有言，不問無言』。世尊良久，外道讚歎作禮而去。阿難卻問：『外道得何道理讚歎而去？』佛言『如良馬見鞭，追風千里。』今無為謂之不答也，庄老急為提點兩句，非不答也，不知答也。此意卻又明顯。若使知答，則是墮於疑網，落於言荃，起於知識，生於見解，而去道益遠矣。
北游者卻不解此，復往問於狂屈，狂屈謂：予知之，欲言而忘其所以言。此一答雖若近似，卻不能使之路絕道斷，猶為引犬上堂而逐之。及見黃帝而問焉，則已太泄天機矣。
而知復問三者孰是，豈知知者未必為真知，而不知者正所謂為知矣。故黃帝曰：彼無為謂真是也，狂屈似之，我與若終不近也，所以老子之言曰：『知者不言，言者不知』，『故聖人行不言之教。』
以上說話分明是莊子撰出，以為此三言之疏義。大抵此種不言的學問，要人直下領悟，擬議即差，商榷即乖。又使說透天機，談盡玄妙，自耳根入者終無受用。禪家往往以此勘人，一擊粉碎。
有問『如何是西來意』者，德山、臨濟之徒非喝即棒，直是絕人之路，斷人之道，使人迷悶莫前，久之各各自有透悟。昔南泉斬貓，舉示趙州，趙州脫卻草履，頭頂而出，南泉卻說：『使趙州當機，恰救得此貓在。』
於此薦得，方知聖人行不言之教者，其旨深，其意遠，等閒不得拈示，直令自悟可也。
道不可致，德不可至，仁可為也，義可虧也，禮相偽也，故曰：『失道而德，失德而後仁，失仁而後義，失義而後禮。禮者道之華而亂之首也。』故曰：『為道者日損，損之又損之，以至於無為。無為而無不為也。』今已為物也，欲復歸根，不亦難乎！其易也，其唯大人乎！
此亦老子註疏。儒者皆謂學以致道，不知道者無為而常自然，不可致也。儒者皆謂聖人至德，不知德本純純全全，人人具足，有何不至而有至之名？故曰：德不可至。
道德之下之下而有仁義。仁猶近也，為之可也。義則過於分別，去道遠矣，虧之可也。禮則相助為偽而已。故曰：失道而後德，失德而後仁，失仁而後義，失義而後禮，禮者道之華而亂之始也。
夫為道者，虛靜恬淡寂寞無為而已矣，奚取於是而為之也？故曰：為道者日損，損之又損，以至於無為，則道德幾矣。
今已朴散而為器矣，復欲歸根，不亦難乎？歸根，謂返於道德。其易也，唯大人。大人也，損之又損也，無為也。
生也死之徙，死也生之始，孰知其紀！人之生，氣之聚也。聚則為生，散則為死。若死生為徙，吾又何患！故萬物一也。其所美者為神奇，其所惡者為臭腐。臭腐復化為神奇，神奇復化為臭腐。故曰：通天下一氣耳。』聖人故貴一。」
造化之機，成功者退，將來者進，而萬物之生之死莫不出入乎此機，故方生方死，而不知其孰網維是。其氣之聚散為之乎？蓋盈天地之間，只是渾芒一氣，以息相吹，如野馬氤氳，有所附麗，則塵塵相聚而物生，散則復歸於氣而物死，喻如漚因浪發，冰自寒凝散則復歸於水。
知生死之為一氣耳，則任其陶冶，夫復何患？今人但以生為神奇也而美之，死為臭腐也而惡之，大非也。豈知神奇化為臭腐，臭腐復為神奇，反覆相因，無有窮已，何美可嘆？何惡可厭？
在聖人則處之一如，不起分別，所貴乎一者，以通天下萬物皆一氣也。一氣，則『火傳也，不知其盡也。』 
知謂黃帝曰：「吾問無為謂，無為謂不應我，非不我應，不知應我也；吾問狂屈，狂屈中欲告我而不我告，非不我告，中欲告而忘之也。今予問乎若，若知之，奚故不近？」黃帝曰：「彼其真是也，以其不知也；此其似之也，以其忘之也；予與若終不近也，以其知之也。」狂屈聞之，以黃帝為知言。
此即章首之說，義更明白，無勞箋解。
天地有大美而不言，四時有明法而不議，萬物有成理而不說。聖人者，原天地之美而達萬物之理，是故至人無為，大聖不作，觀於天地之謂也。今彼神明至精，百化，物已死生方圓，莫知其根也。扁然而萬物自古以固存。
凡人有大美則言之，而天地有大美而不言；有法則議之，而四時有明法而不議；有理則說之，而萬物有成理而不說。
大美，猶言大功也。成法，謂節候氣序。成理，謂各有成性。不言、不議、不說者，無為而常自然也。
聖人原天地之變，達萬物之理，故亦以無為而成妙用，故曰：至人無為，大聖不作，觀於天地而效法焉耳。
今彼神明至精，與彼百化之物，生死萬變，方圓異象，莫有知其根者，但見神奇化為臭腐，臭腐復化神奇，翩然萬物而無物之不有，自古固存而無時之不然，所謂萬古此天地則萬古此造化，萬古此造化則萬古此人物，而求其所謂根則不可得而知。
非不可得而知也，沖漠無朕，超於色相形聲之外，夫固無所容吾知也。既無所容吾知矣，何所容吾言哉？何所容吾議哉？何所容吾說哉？聖人所以行不言之教，成無為之化者，觀此而已。淵乎微哉！
六合為巨，未離其內；秋豪為小，待之成體；天下莫不沉浮，終身不故；陰陽四時運行，各得其序；惛然若亡而存；油然不形而神；萬物畜而不知。此之謂本根，可以觀於天矣！
承上，遂指本根。蓋本根者道也，道無往而不在，故六合雖大而此道不離於其內，秋毫為小而其體必待而後成，萬物得此則浮沉上下、日新又新而不已，造化得此則陰陽四時各得其序而不愆，惛然若亡也而實存，油然不形也而自神，萬物自生自畜自養自育而不知誰之所為。以是觀天，則天之所以以為天居然可知矣。聖人以之而行不言之教，成無為之化也，有以哉！
齧缺問道乎被衣，被衣曰：「若正汝形，一汝視，天和將至；攝汝知，汝度，神將來舍。德將為汝美，道將為汝居。汝瞳焉如新生之犢而無求其故。」言未，齧缺睡寐。被衣大說，行歌而去之，曰：「形若槁骸，心若死灰，真其實知，不以故持。媒媒晦晦，無心而不可與謀。彼何人哉！」
正汝形，身不妄動也，一汝視，目不妄視也，如是則專氣致柔而天和將自至矣。攝汝知，不起思慮也，一汝度，出入以度也，如是則心不外馳而神將來舍矣。將見德為汝美，道為汝居，汝於此時曈曈焉如新生之犢而不得其心之所以如此，形容有道者無心之狀，老氏所謂『汝嬰兒之未孩』，意蓋如此。
故齧缺因被衣之言，莫逆於心，無所疑問，直下收聽返視，凝神內守，不覺相對而睡寐。此個景象直是相悅以解，無心之甚，故被衣大悅，行歌而去之。
真其實知，言此人真是實知此理，故質任自然，不循師弟子舊套而以故自持。媒媒，即昧昧也。
彼何人哉，乃幾於道而能若此？嘆之深，美之至也。 
舜問乎丞：「道可得而有乎？」曰：「汝身非汝有也，汝何得有夫道！」：「吾身非吾有也，孰有之哉？」曰：「是天地之委形也；生非汝有，是天地之委也；性命非汝有，是天地之委順也；子孫非汝有，是天地之委蛻也。故行不知所往，處不知所持，食不知所味。天地之彊陽氣也，又胡可得而有邪！」　
委，積聚也。夫人，地火風水四大假合而有此身，故曰：身非汝有，天地之委形。陰陽二五交通成和，而後始有生氣，故曰：生亦非汝有，天地之委和。既生，則有性命，而二五之妙順則成人，故曰：性命非汝有，天地之委順。形形相禪，無有窮盡，故孫子非汝有，天地之委蛻。
其行也，孰往之？其處也，孰持之？其飯食也，孰味之？天地之疆陽氣也。疆陽，即健動之義，天地以之而生物者。
夫舉吾之身而皆非吾之所有，則今者幻身復在何處，又胡得而私有夫道耶？蓋知身之非我有，則貪着此身以為有常者妄矣，知道非我有，則執著此道以為有得者妄矣。
細味此語，不惟可以消入鄙吝之私，而佛氏所謂『人法雙忘，乃成空到』者，其義亦可想矣。
孔子問於老聃曰：「今日晏閒，敢問至道。」老聃曰：「汝齊戒，疏瀹而心，澡雪而精神，掊擊而知！夫道，窅然難言哉！將為汝言其崖略：夫昭昭生於冥冥，有倫生於無形，精神生於道，形本生於精，而萬物以形相生。故九竅者胎生，八竅者卵生。其來無跡，其往無崖，無門無房，四達之皇皇也。邀於此者，四肢彊，思慮恂達，耳目聰明。其用心不勞其應物無方，天不得不高，地不得不廣，日月得不行，萬物不得不昌，此其道與！
疏瀹而心，通其滯也。澡雪而精神，滌其舊也。掊擊而知，去其識也。窅然，深奧之義。崖，邊際也。略，粗略也。
夫上天之載，無聲無臭，至無也而至有生焉，至虛也而至實形焉，故曰：昭昭生於冥冥，有倫生於無形。精神生於道，形本生於精，何以故？無極之真，二五之精，妙合而凝，而人生焉；其所謂神，即無極之真也，其所謂精，則二五之精也；知精神之生於道，則知性之所自出矣，知形本之生於精，則知命之所由立矣。
上下二『精』字，要有分曉。蓋精神之『精』，即道家所謂『先天之精』，清通而無象者也；形本之『精』，即易擊所謂『男女媾精』之『精』，有氣而有質者也。
萬物皆以形形相禪而生，故胎生卵生總為生類。既生矣，則不能以無死，然而其本也不知何所來，其去也不知何所止，無門無房，而死生來去四達之皇皇也，道之物物有如此者，人能邀而得之，則肢體強健，思慮恂達，耳目聰明，莫非道妙之顯發，是故其用心也不勞，而應物也無方，道德有於身，而符徵見於外，現之自然，無足異者。
是道也，天不得則不高，地不得則不廣，日月不得則不行，萬物不得則不昌，而況於人乎？信乎其不可不邀而得之也。
且夫博之不必知，辯之不必慧，聖人以斷之矣！若夫益之而不加益，損之而不加損者，聖人之所保也。淵淵乎其若海，魏魏乎其終則復始也。運量萬物而不匱。則君子之道，彼其外與！萬物皆往資焉而不匱。此其道與！
今之求道者，類博之以知，辯之以慧，而不知知慧之開，道之鑿也，聞見之多，理之障也，以故聖人斷之。老子曰：『絕聖棄知』。
蓋斯道之妙，不在辯博，一言以盡之曰：冥冥而已。雖則冥冥，而實為昭昭之本。故出而生萬有也，舉世益之而不能為之益，入而歸於無也，舉世損之而不能為之損，此則聖人之所保者。保，如佛語『保任此事，終不虛也』之『保』。
淵乎若海，言其莫測也。魏乎終則復始，言其無端也。是道也，洋洋乎發育萬物，不得君子以為之運量，則造化幾無全功。運量者，裁成輔相以成物曲之利者也。
是道雖貫乎物之中，而又有行乎物之外者，故曰：君子之道，彼其外與！
若夫資之以生，資之以始，亙宇宙而不見其終窮，則天地自然之道，物之所以為本根者也。
此段補出『天非人不成』，意更周匝。 
中國有人焉，非陰非陽，處於天地之間，直且為人，將反於宗。自本觀之，生者，喑醷物也。雖有壽夭，相去幾何？須臾之說也，奚足以為堯、桀之是非！
中國有人焉，謂至人也。非陰非陽，言出乎二五陶鑄之外。直且為人，謂其形直人而已。將反於宗，游於物初也。反於宗，則其德與冥冥者合矣。若自其宗而觀之，非惟無形，抑且無生，非謂無生，抑且無氣。
氣動而有生，生者氣之聚也，如人之有喑醷者然，故曰：生者喑醷物也。雖有壽夭，相去幾何？同歸於散而已。
人生百年，直須臾耳。何足是堯非桀，嘵嘵焉於須臾之頃乎？蓋堯桀終有是非，游心物初者直且與之相忘耳。
果蓏有理，人倫雖難，所以相齒。聖人遭之而不違，過之而守。調而應之，德也；偶而應之，道也。帝之所興，王之所起也。
木實曰果，草實曰蓏，言果蓏之物雖微，而其卑高之相亞，大小之相綴，亦自有理而不亂。人道之大，雖難與果蓏比倫，然其所以相齒之序，則固未嘗有異。故觀果蓏之出於自然，則人道從可知矣，是以聖人遭之而不違，過之而不守。遭之而不違者，如父子之無所解，君臣之無所逃，聖人處此，亦惟盡所當盡而已，然過矣而化，未嘗苦節以為貞，蓋亦順其自然，而不加以一毫人為之私。常人則貪着其事，臀困株守，不自解脫者抑又多矣。
調而應之，德也，調謂調和，善處『為之而有以為』者也，德也。偶而應之，則無心為之者也，道也。蓋知其自然，而一以無心處之，則雖為之而無以為矣。帝之所興，王之所起，世出世法莫不由此。
人生天地之間，若白駒之過郤，忽然而已。注然勃然，莫不出焉；油然漻然，莫不入焉。已化而生，又化而死。生物哀之，人類悲之。解其天弢，墮其天袠。紛乎宛乎，魂魄將往，乃身從之。乃大歸乎！
卻、隙，古通用。白駒，隙中之光影也。言人生歲月直如隙駒，注然勃然出者，油然漻然入，出則生也，入則死也，已化而生，又化而死，其死也，則為生物所哀，其在人也，則為同類所悲。而其哀也悲也，死者不得而知也。
在彼則以為解其天弢而墮其天袠雲爾。囊弓曰弢，囊衣曰袠。
蓋人之有軀殼，如物之有弢袠者然，一受其成形，即為軀殼所累；解而墮之，彼方適然自以為快，又如旅人之赴家，此其大歸焉耳。天下有歸而不樂者乎？而我噭噭然從而號之，何為者哉？
不形之形，形之不形，是人之所同知也，非將至之所務也，此眾人之所同論也。彼至則不論，論則不至。明見無值，辯不若默；道不可聞，聞不若塞：此之謂大得。」
形者，色身也，幻相也，假合者也。不形者，法身也，實相也，無假者也。圓覺經云：『幻身滅故，幻根亦滅；幻根滅故，幻塵亦滅；幻塵滅故，幻滅亦滅；幻滅滅故，非幻不滅』，以是而論，亦眾人之所同知，然卻非將至者之所務。何者？至則不論，論則不至，若待擬議商量，猶多夢中說夢，故道不可見；若使相遇而後見，猶有二也，故曰：明見無值。
道不可辯，辯不若默，道不可聞，聞不若塞。默焉塞焉，黜去聞辯說之支離，則於道得矣。
東郭子問於莊子曰：「所謂道，惡乎在？」莊子曰：「無所不在。」東郭子曰：「期而後可。」莊子曰：「在螻蟻。」曰：「何其下邪？」曰：「在稊稗。」：「何其愈下邪？」曰：「在瓦甓。」曰：「何其愈甚邪？」曰：「在屎溺。」東子不應。莊子曰：「夫子之問也，固不及質正獲之問於監市，履狶也，每下愈況。
夫道無不在，問道者每求之於高遠，則非矣。故莊子因東郭之問而以每下者答之，欲其知糟粕煨燼無非至教，所謂『灑掃應對與精義入神，貫通只一理』，而東郭不知也。
於是莊子曉之曰：君子之問也，固不及取正於正獲之問監市乎？履狶愈下，則比況愈明。狶，大豕也。履，以足蹴之也。蓋狶之肥瘠，蹴其臀則自可知。臀，物之底也，故以為下。正，司市之官。獲，其名也。監市，猶今之當行者。
汝唯莫必，無乎逃物。至道若是，大言亦然。周、遍、咸三者，異名同實，其指一也。嘗相與游乎無有之宮，同合而論無所終窮乎！嘗相與無為乎！澹而靜乎！漠而清乎！調而閒乎！寥已吾志，無往焉而不知其所至，去而來不知其所止，吾已往來焉而不其所終，彷徨乎馮閎，大知入焉而不知其所窮。
必，期必也，因有期望而後可之問，故曰：汝惟莫必，謂不必指定道在何處，則天下豈有逃乎物而得謂之道者乎？畢竟道之與器兩不相離，故至道若是，至言亦然。
周、遍與咸，三字何異？其指一而已矣。終日說玄說妙，卻與糟粕煨燼何殊？雖然，我以其言言道，子以其問問道，言與問皆非道也。將更與子進上一步，游乎無何有之宮，同合而論無所終窮之學乎！同合，則我既無說，子乃無聞。無為乎？淡而靜乎？漠而清乎？調而閒乎？寥遠哉，吾之志也！
遠則似有所往而實無所往，無所往也故不知其所至，無往則湛然常住矣。其有去來，則適來時也，適去順也，安其時，處其順，而不知其所止。蓋一有所止，則知去而不知來，或知來而不知去，皆為貪着，而非自然。
故吾已往來焉，而不知究竟之何似，則是以有為為應跡，以無為為自然，彷徨乎馮於閒曠之野，入於大知之中而不知其所窮，所謂『與子游乎無何有之宮，同合而論無所終窮』者，意蓋如此。大知，猶言大道。
物物者與物無際，而物有際者，所謂物際者也。不際之際，際之不際者也。謂盈虛衰殺，彼為盈虛非盈虛，彼為衰殺非殺，彼為本末非本末，彼為積散非積散也。」
物物者，道也。道無在而無不在，故與物無際。際，謂邊際。有際則謂之物，故曰：物有際者，斯謂物際。道則不際之際，然非離此物而別謂之道也，特際之不際者耳。
所謂際者，謂盈虛也，衰殺也，皆有兩邊。道，則謂彼為盈虛也而非盈虛，謂彼為衰殺也而非衰殺，謂彼為本末也而非本末，謂彼為積散也而非積散。張子所謂『兩在，故不測』，意蓋如此。
妸荷甘與神農同學於老龍吉。神農隱几闔戶晝瞑。妸荷甘日奓戶而入，曰：「老龍死矣！」神農隱几擁杖而起，嚗然放杖而笑，曰：「天知予僻陋慢，故棄予而死。已矣夫子！無所發予之狂言而死矣夫！」弇堈吊聞之，曰：「夫體道者，天下之君子所繫焉。今於道，秋豪之端萬分未得處一焉，而猶知藏其狂言而，又況夫體道者乎！視之於無形，聽之於無聲，於人之論者，謂之冥冥，所以論道而非道也。」
奓，開也。天者，推尊老龍之詞。無所發予之狂言，言無復以大言振我也。秋毫之端萬不得一，言神農謂未為知道，猶知夫子之藏其狂言。即此『藏』之一字，便是『知者不言』。
體道者有見於此，是以昏昏默默，收吾之視也而視於無形，返吾之聽也而聽於無聲。若與人論道而謂之曰冥冥，直言荃耳，冥冥，豈為道耶？蓋道而可以冥冥名，則道又可名矣。
於是泰清問乎無窮曰：「子知道乎？」無窮曰：「吾不知。」又無為，無為曰：「吾知道。」曰：「子之知道，亦有數乎？」曰：「有。」曰：「其數若何？」為曰：「吾知道之可以貴、可以賤、可以約、可以散，此吾所以知道之數也。」泰清以之言也問乎無始，曰：「若是，則無窮之弗知與無為之知，孰是而孰非乎？」無始曰：「不知深矣，知之淺矣；弗知內矣，知之外矣。」於是泰清中而歎曰：弗知乃知乎！知乃不知乎！孰知不知之知？」無始曰：「道不可聞，聞而非也；道不可見，見而非也；道不可言，言而非也！知形形之不形乎！道不當名。」無曰：「有問道而應之者，不知道也；雖問道者，亦未聞道。道無問，問無應。無問問之，是問窮也；無應應之，是無內也。以無內待問窮，若是者，外不觀宇宙，內不知乎大初。是以不過乎崑崙，不游乎太虛。」
此段亦自上透下。大意謂不知乃知，知乃不知。泰清問道於無窮，無窮以不知答之，是矣。既又問於無為，則為失問。無為自以為知而舉其數，不知道無名數，凡可舉可陳，皆外也，而非內也，外而非內，則淺之乎其言道矣。大抵道不可言，言之則非；道不可聞，聞之則非；道不可見，見之則非；道不可形，形之則非；道不可名，名之則非；道不可問，問之則非；道不可答，答之則非。
故無始重重掃淨，直到不知地位，而後始為究竟。崑崙，山之最高者，不過乎此，則不能挾日月、凌倒景而游乎太虛，以喻無內而待問窮者。
光曜問乎無有曰：「夫子有乎？其無有乎？」光曜不得問，而孰視其狀貌，窅然空然。終日視之而不見，聽之而不聞，搏之而不得也。光曜曰：「至矣，其孰能至此乎！予能有無矣，而未能無無也。及為無有矣，何從至此哉！」
能有無矣，而未能『無無』，以道經參之，是『所空既無』而未到『無無亦無』也，所以尚落『無』之一邊。既落於無，無復為有，及其為無所有，則清淨之中着了一物，何從而得窅然空然，不見不聞乎哉？
大抵性體真空，加一『無』字不得，加一『無無』不得，佛語所謂：『如剝蕉然，直至層層俱盡，而後始為空到。』妙哉！妙哉！
大馬之捶鉤者，年八十矣，而不失豪芒。大馬曰：「子巧與！有道與？」曰：臣有守也。臣之年二十而好捶鉤，於物無視也，非鉤無察也。」是用之者假不用者也，以長得其用，而況乎無不用者乎！物孰不資焉！」
大馬，大司馬也。鉤，劍名。捶，鍛也。言大司馬之屬有善捶鉤者，老而精絕，無毫芒之失。
臣有守也，守即所謂『純氣之守』。非鉤無察，察即所謂『唯蜩翼之知』。如此用志不分，是皆假不用者以為用之，是以長得其用。蓋用者技也，不用者神也，神則無所不用，況小技乎？萬事萬物莫不資焉。
冉求問於仲尼曰：「未有天地可知邪？」仲尼曰：「可。古猶今也。」冉求失問而退。明日復見，曰：「昔者吾問『未有天地可知乎？』夫子曰：『可。古猶今也。』昔日吾昭然，今日吾昧然。敢問何謂也？」仲尼曰：「昔之昭然，神者先受之；今之昧然也，且又為不神者求邪！無古無今，無始無終。未有子孫而有子孫，可乎？」冉求未對。仲尼曰：「已矣，末應矣！
未有天地之先，在人則為思慮未起、鬼神莫知之時，本不可以致吾思、容吾噱者，冉求驟然以是為間，蓋有雖於為言者，而夫子直曰可知，蓋亦因今推古而姑以是為證，欲冉求之自悟焉耳。蓋今日之今即往日之古，未有有今而有古者，即是而觀，有天地即今也，未有天地即古也，使其無古，則亦做今不出矣。此夫子於難言之中而姑發其可言之端，而冉求未喻也。
明日復見，謂昔也昭然，今也昧然，敢問何故？想其一問之初，略覺有些領悟，久則愈思愈塞。夫子為語其故：昔之昭然者，是汝初問之時，胸中廓然無物，方爾虛心受教，神者受之，故虛靈之天稍覺透露，譬之雲破月映；頃之，落了言荃，添了見解，虛靈之天反生理障，是為不神者求之之故。為字，去聲。
道家原說『此神不是思慮神』，此個『不神』，最能遮障本體，故令昧然。既又為狀末有天地之先空相，如此前言古猶今也，此卻分明說出無古無今、無始無終、無子無孫。
試將太極圖來參看：太極圖中陰陽分對，相待而生，靜極而動，動極復靜，便是古今始終；下五行、男女、萬事、萬物便是子孫；最上一圈空寂無有，便是無古無今、無始無終、未有天地之先的空相。此中若加求索，將無作有，便不是未有天地之先。所以先儒說『才說性，便已不是性』又謂『求中於喜怒哀樂未發之先不得』，蓋亦有見於此。
而冉求未對，畢竟難悟，再加思索，則去之愈遠。故夫子曰：已矣，未應矣！猶言『罷了，不消對了』。此個『已矣，未應』真是好！絕了思慮，罷了言說，一直造到未有天地之先，是真脫悟。如其未悟，已矣未對，不起見解，他日自有恍然處。
所以告子『不得於言，勿其於心』，便緣此以得心之不動，此一機要，等閒拈以示人，適遭疑貶，儒者卻說『問之弗知弗措也，辯之弗明弗措也』，如何罷得？
不知夫子直為鈍根者說個下學之事。若是上根，一聞千悟，縱有未悟，亦不肯於耳根上去討分曉，何以問辯為哉？
不以生生死，不以死死生。死生有待邪？皆有所一體。有先天地生者物邪？物物者非物，物出不得先物也，猶其有物也。猶其有物也無已，聖人之愛人也終無已者，亦乃取於是者也。」
承上意，遂撰出此段。蓋死生事大，吾人真實受用正在於此。然須要知得：適來，時也，適去，順也，安時而處順，死生不能易也。
今之學老氏者，但以生為可求，益生厚生，裨益於有常之外，不知滅為幻滅，生亦幻生，以生生死，終未離幻。唯知道者以生死為旦莫，適去順也，死則已耳，故不更求所以生者以生其死。今之學釋氏者，但知生滅滅已，寂滅為樂，一切捐棄有為之法，不知落於頑空，淪於斷滅，槁木死灰，無有是處，唯知道者，以其知之所知養其知之所不知，而不滅生事以死其。所以然者，蓋以死生有時，吾人則當順以待之。
當生之時，本體在生，不當更作死觀。當死之時，本體在死，不當更作生想。此之謂順化。又此死生變化皆屬後天形質。有先天地而生之物耶？故物物者非物，自物出者有生有死，不得謂之先天地。先天地者，無生死、古今、終始之謂也。
夫天地間之有物也，猶人性空中之有物也，有物則生生無已，即是而觀，聖人之愛人無已者，亦其性空之中添了愛緣，故令輾轉相續不絕。
此個聖人還有意必固我，亦大道之所不取。
顏淵問乎仲尼曰：「回嘗聞諸夫子曰：『無有所將，無有所迎。』回敢問其游。」仲尼曰：「古之人外化而內不化，今之人內化而外不化。與物化者，一不者也。安化安不化，安與之相靡？必與之莫多。
將者，承奉之義，迎者，邀致之義，皆應物之涉於有跡者。回問：無將無迎，何以得游此無心之天乎？古之人，外化而內不化。外化者，應感無跡也。內不化者，不與物遷也。
然亦必有個不化者存，然後能化物，如人胸中必有個不淫不移者在，然後能輕富貴；必有個不憂不懼者在，然後能一死生。故曰：與物化者，一不化者也。
『安化』、『安不化』二句是詰辭，言安所化乎？安所不化乎？安與之相糜相順而俱化乎？必與之莫多，其一不化者乎？莫多，即一不化者。此解，外史以意測之，當得如此，諸解直是無謂。
狶韋氏之囿，黃帝之圃，有虞氏之宮，湯武之室。君子之人，若儒墨者師，故以是非相齏也，而況今之人乎！聖人處物不傷物。不傷物者，物亦不能傷也。唯無所傷者，為能與人相將迎。
古之人若狶韋、黃帝、有虞氏、湯、武，數聖之學皆能自成一家，故曰囿圃宮室。與彼儒墨之中抗顏稱師者，皆不能與物俱化，但見是是非非互相沌濁，何況今人，抑何怪其然乎？故唯聖人善取萬物而不傷。惟不傷物也，故物亦不能傷。不傷者，與物俱化，相忘於是非同異之辯而兩不相齏也。惟無所傷者，然後能將迎焉。畢竟將之以無將，迎之以無迎，無將無迎，此謂將迎也已。
山林與？皋壤與？使我欣欣然而樂與？樂未畢也，哀又繼之。哀樂之來，吾不能禦，其去弗能止。悲夫，世人直謂物逆旅耳！夫知遇而不知所不遇，知能能而不能所不能。無知無能者，固人之所不免也。夫務乎人之所不者，豈不亦悲哉！至言去言，至為去為。齊知之所知，則淺矣！」
夫人游乎山林皋壤之間，既自欣然而樂矣，感今傷昔，則又不能無哀，所謂『情隨事遷，感慨係之』，故曠然怡情之中，而又有泫然泣下者存。哀樂之來，吾不能禦，其去也，吾不能止，悲夫！何無定情之若是耶？溯其生哀生樂之由，良以吾身直萬物之逆旅，萬物常在而吾身不常，以故喜其相值而又悲其不能留，誠無益哉！
今人但知今日之遇，而不知他日之不遇，但知今日之能游、能樂，而不知他日之不能，是不達於『無常』之說也夫！是無知無能者，固人之所不免也。今務免夫人之所不能免者，庸可得乎？為計日拙，為心日勞，又自悲已。
所以至言不落於荃蹄，至為不牽於世故，順其自化，聽其自然。必欲齊其知之所知，而不能養其所不知，則其知亦淺矣。 
方壺外史說是篇已 重宣此義而作亂辭：
北游三問，無為不知。帝也弗近，狂者似之。
言者不知，知者不言。不言之教，聖人貴焉。
道不可致，仁或可為。德不可至，養則可虧。
損之又損，其惟大人。能以散朴，而歸於根。
生也死徒，死兮生始。臭腐神奇，孰知其紀？
一氣所通，油然聚散。生死為徒，吾復何患？
成理不說，大美不言。至人無為，達觀於天。
被衣論道，齧缺睡寐。彼何人哉，媒晦若是？
道非身有，窅固難名。以彼昭昭，生於冥冥。
萬物皆往，資焉不匱。博不必知，辯不必慧。
須臾夭壽，奚以是非。解弢墮袠，及此大歸。
形之不形，論者不至。際之不際，非即非離。
窅然光曜，藏矣老龍。何哉無內，以待問窮。
履狶可喻，捶鉤作程。每下愈況，有守斯精。
未有天地，古今可求。無有將迎，回也請游。
無知無能，人固不免。齊知所知，所知則淺。
