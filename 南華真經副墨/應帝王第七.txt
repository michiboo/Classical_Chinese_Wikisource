老子云：『王法天，天法道，道法自然』。此篇以『應帝王』名者，言帝王之治天下，其與道相應如此。 
齧缺問於王倪，四問而四不知。齧缺因躍而大喜，行以告蒲衣子。蒲曰：「而乃今知之乎？有虞氏不及泰氏。有虞氏，其猶藏仁以要人,亦得人矣，而未始出於非人。泰氏其臥徐徐，其覺于于；一以己為馬，一以己為牛；其知情信，其真，而未始入於非人。」
齧缺四問，即前齊物論中所載者。此個『知』字，乃人之知識分別，鑿混沌，散大朴，此為最先，故大道忌之。
齧缺因王倪之不知也。從此有悟而喜。蒲衣子曰：汝今乃知之乎，有虞氏不及泰氏。有虞氏藏仁以要人，雖得人矣，而未始出於非人。非人則天也，不出於天則非無為自然可知矣。泰氏其臥徐徐，其覺于于。徐，紆徐也。于于，自然之貌。一以己為馬牛者，從人呼馬呼牛，更不分別也。
泰氏其知道乎？道有情有信，故曰：其知情信。情信，只是個混沌未分，故其德甚真，而未始入於非人。蓋使知有所入，則亦不得謂之自然矣。 
肩吾見狂接輿。狂接輿曰：「日中始何以語女？」肩吾曰：「告我：君人者以己出經式義度人，孰敢不聽而化諸！」狂接輿曰：「是欺德也；其於治天下也，猶涉海鑿河而使蚊負山也。
夫聖人之治也，治外乎？正而後行，確乎能其事者而已矣。且鳥高飛以避矰弋之害，鼷鼠深穴乎神丘之下避熏鑿之患，而曾二蟲之無知！」
日中始，人名，肩吾之所先見者。以己出經，經，常道也。式義，以義為程式也。度人，猶言化人。
蓋吾儒所謂『議道自己』者，接輿卻以為欺德而難於化理。欺者，不實之義。言此非實德，不可以為治。
然此處定有商榷，不得一以異說誣之。莊子之意，只在個無為自然，以不治治天下，其旨大率本之老子。
蓋大道之世，人皆相忘於道術，故無庸於治而自無不治。若有心設法以治之，則人皆以有心應之，而出於吾治之外者抑又多矣。
且聖人之治天下也，為治外乎？為治內乎？治內者，治之以不治，正而後行，確乎能其事而已矣。正，謂正性。能，謂良能。言人順性命之理而行，自然確乎有個本分之能事，不必更以經義裁之。
若為置個典常法度，使人人取式而行，雖則不外乎所性之理，卻不是自他性中自然流出者，故此但為治外。但治其外，則人必有出吾法制之外者，待其出而吾以律令繩之，彼此便有矰弋熏鑿之患驚擾天下，而天下之求以避我者抑又多矣。
夫鳥鼠尚有避患之知，而百姓曾二蟲之無知乎？使百姓有避患之心，天下安得而治乎？
天根游於殷陽，至蓼水之上，適遭無名人而問焉，曰：「請問為天下。」人曰：「去！汝鄙人也，何問之不豫也！予方將與造物者為人，厭則又乘夫莽眇之鳥，以出六極之外，而遊無何有之鄉，以處壙埌之野。汝又何帠以治天下予之心為？」又復問，無名人曰：「汝游心於淡，合氣於漠，順物自然而無容私焉，而天下治矣。」
豫者，無心而順適之謂？問之不豫，言不能適然於心，而勞勞以治天下為也。
游心於淡，無擾雜也。合氣於漠，無聲臭也。此即所謂『不顯』、『篤恭』者，故不見其有作為之跡，但順物之自然而已，一無容私焉，則天下自治矣。
今之治天下者，其受病只在『容私』二字。蓋不能以天下養天下，而以天下養一人，不能以一人為天下，而以天下為一人，雖行仁義，可得謂之無容私乎？宜乎大道所不取也。 
陽子居見老聃，曰：「有人於此，嚮疾彊梁，物徹疏明，學道不倦。如者，可比明王乎？」老聃曰：「是於聖人也，胥易技係，勞形怵心者也。且也虎豹之文田，蝯狙之便執狸之狗來藉。如是者，可比明王乎？」陽子居蹴然曰：「敢問明王治。」老聃曰：「明王之治：功蓋天下而不自己，化貸萬物而民弗恃；有莫舉名，使物自喜；立乎不測，而游於無有者也。」
嚮疾者，敏於向道。強梁者，勇於行道。物徹者，周知物情。疏明者，疏通明達。可比明王乎，比，猶及也。
胥易技係，胥者胥徒，易者更番直事，技者工技，係者居肆省功，此等人皆勞形怵心，不能自適其適者也。虎豹之皮以文而來人之田，蝯狙執犬以捷而致人之藉。田，獵取也。藉，繩系也。此物之才美累身而不能自適其適者也。勤於學道而不能自適其適者，此類之謂焉耳，而可比於明王乎哉？然則敢問明王之治？
夫明王者，有蓋天下之功而似不自己，有貸萬物之化而民弗恃，有高天下萬世之名而人莫可舉，常使民皞皞自喜而不知誰之所為，蓋立乎不可測識之地，而游於無何有之鄉者也。不測、無有，只是個無為自然，與老子『生而弗有，為而不恃，長而不宰』之意同。
鄭有神巫曰季咸，知人之死生、存亡、禍福、壽夭，期以歲月旬日若神。鄭人見之，皆奔而走。列子見之而心醉，歸以告壺子，曰：「始以夫子之道為至矣，則又有至焉者矣。」壺子曰：「吾與汝既其文，未既其實。而固得道與？眾雌而無雄，而又奚卵焉！而以道與世亢，必信夫故使人得而相汝。嘗試與來，以予示之。」
明日，列子與之見壺子。出而謂列子曰：「嘻！子之先生死矣！弗活矣！不以旬數矣！吾見怪焉，見濕灰焉。」列子入，泣涕襟以告壺子。壺子曰：「鄉吾示之以地文，萌乎不震不正，是殆見吾杜德機也。嘗又與來。」
明日，又與之見壺子。出而謂列子曰：「幸矣！子之先生遇我也，有瘳矣！全然有生矣！吾見其杜權矣！」列子入，以告壺子。壺子曰：「鄉吾示之以天壤，名實不入，而機發於踵。是殆見吾善者機也。嘗又與來。」
明日，又與之見壺子。出而謂列子曰：「子之先生不齊，吾無得而相焉。試齊，且復相之。」列子入，以告壺子。壺子曰：「吾鄉示之以以太沖莫勝，是殆見吾衡氣機也。鯢桓之審為淵，止水之審為淵，流水之審為淵。淵有九名，此處三焉。嘗又與來。」
明日，又與之見壺子。立未定，自失而走。壺子曰：「追之！」列子追之不及。反，以報壺子曰：「已滅矣，已失矣，吾弗及已。」壺子曰：「鄉吾示之以未始吾宗。吾與之虛而委蛇，不知其誰何，因以為弟靡，因以為波流，故逃也。」
然後列子自以為未始學而歸。三年不出，為其妻爨，豕如食人，於事無與親。雕琢復朴，塊然獨以其形立。紛而封戎，一以是終。
又自『立於不測，游於何有』生下意來。
蓋凡心有所主，故人得以名相測之，說出壺子一段，以見聖人之所以不可測者，游於何有也。神巫善相而鄭人走，畏其言之靈驗也。列子未盡其實而固謂有道，則惑矣。夫卵腹於雌而朕於雄，兆呈於色而映於心，無雄則無卵矣，無心則無兆矣，子必以道自亢一世，故信乎人得而相汝也。
試與之來，以我示之。則見壺子有濕灰之色，而遂以為死。濕灰者，火之將死而灰猶有氣色者也。蓋壺子修觀，以地文示之。地文者，藏心於淵，將個生機萌於九地之下而不動，故曰：萌乎不震。不正，言不定也。曰萌則似生，不動又似死，故曰不正。是殆見吾杜德機，杜者，閉義，德機即生機也。
明日又來，則曰：子之先生遇我也有瘳矣。此一句寫出行術人的話頭，最為親切。吾見杜權矣，權即機意。蓋壺子修觀，示之以天壤。天壤者，游心於虛，空諸所有，故名實不入，只有一段生氣自踵而發。踵，即『真人之息以踵』之『踵』，人之大中極也，人之生氣出機入機皆本於此。是殆見吾善者機也，善機亦即生機，猶言好機。
明日又來，則見其容色不齊，不齊即不正之義，故待其齊而復相之。蓋壺子示之以太沖莫勝。太沖莫勝與天壤、地文，皆是觀名，太沖即沖漠之氣，莫勝言無偏勝也。衡氣機亦即生機。衡，如『執圭平衡』之『衡』。言氣機之發於衡者可見如此。而林鬳齊直以衡為平義，以為半動半靜。不若以動靜互融為平，方得太沖莫勝之旨。
『鯢桓之審為淵』一段，總攝上三觀而言。淵者，深昧不測之義。審者，專一執定之稱。機發於踵，是鯢桓也。不震不正，是止水也。不齊，是流水也。故曰：此處三焉。
他日又來，神巫立尚未定，自失而走，蓋壺子示之以未始出吾宗。宗，即禪家所謂『本性』，道家所謂『元神』。未始出吾宗，即所謂『未始有始也者』。
虛而委蛇，不知誰何，蓋不惟杜機不動，連機亦無，順化自然，委委蛇蛇，不可名狀，故因以為頹靡，因以為波流，捉摸不定而走也。
於是列子自悔所學之膚淺，歸而三年不出。然要當知學個什麼？學個自然也者，學個忘己、忘物而忘忘也者。故反執妻爨，不知其有妻也；食豕食如人食，不知其有己也；一切世故無以為親，不知其有人事也。
返彫歸朴，塊然獨以形立，塊然，無情無為之貌。紛而封哉，封即齊物論中所謂『封畛』，言尚不知有己，孰知所謂紛而封哉？
一以是終，言終身以此為常也。『三年不出』以下，直陳學問真訣，得之者受用不盡。玄乎妙哉！
無為名屍，無為謀府，無為事任，無為知主。體盡無窮而游無朕；盡其所受乎天而無見得，亦虛而已！至人之用心若鏡，不將不迎，應而不藏，故能勝物不傷。
既以『立乎不測，游於有無』撰出一段壺子說話，此又發揮正意，以盡未盡之蘊。
無為名屍，屍之言，主也，名者實之賓，實者名之主；不為名主，則不特無近名之心，而所以致名之實者亦遣而無有，此便是『名實不入』之意。
無為謀府，府之言，聚也；吾儒之說得個『集眾思、廣忠益』，大道卻說『自然而然』、『何思何慮』，故不為謀府。
無為事任，任者，有心擔當之謂。無為知主 ，知即主也，為知主則任事矣；大道『長而不宰』，故不為知主。
此四『無為』字，是教人禁止之意。體盡無窮而游無朕者，人有為則有窮，無為則何窮之有？
故體道則盡於無窮，而游心則入於無有。無朕，即無有也，無有即『未始有始也者』。吾自未始有始以來所受以生之理，本來無有，今既無有，卻是盡其所受於天者，雖名有得，實無所得。
見，猶『見在』之見。佛說『我於燃燈佛所，於法實無所得』，意蓋如此。知是則知道之本體亦虛焉盡之矣。虛的樣子，如鏡之照物，不將不迎，來則應之，過則不留，故曰不藏。至人之心亦復如是，故能勝萬物而不傷。
勝字，平讀，言能任萬感也。不傷，謂不損本體。
此段於長行中突起峰頭而過脈不斷，看他文字起伏之妙。 
南海之帝為儵，北海之帝為忽，中央之帝為渾沌。儵與忽時相與遇於渾沌之地，渾沌待之甚善。儵與忽謀報渾沌之德，曰：「人皆有七竅以視聽食息，此獨無有，嘗試鑿之。」日鑿一竅，七日而渾沌死。
上言至人能勝萬物而不傷，蓋以虛而應萬物，渾然而無竅鑿之跡也，故本體不傷。
莫學南海之儵、北海之忽，謀報渾沌之德，日鑿一竅，七日而混沌死，此便是有傷底樣子。
南海之帝，火德也。北海之帝，水德也。中央之帝，土德也。水能流，火能焰，故名之曰儵曰忽。土沖氣，故名之曰渾沌。
此個寓言，卻是人身中法象，五行四象全入中宮，故中央之帝待之甚善。為二帝者自宜收聽返視，徑入虛無，混合和融，打成一片，方為報德；奈何卻以色聲香味報之？日鑿一竅，使之視聽食息，故七竅開而混沌死。
夫人之生也，道與之貌，天與之形，本體之真渾然如未彫之朴。此個混沌，人人有之，自夫形生神發之後，知誘物化，緣六根而染六塵，因六塵而其六識，於是愛憎是非紛然互作，逐妄迷真，去道日遠。
清靜經所謂：『既着萬物，即生貪求。既生貪求，即是煩惱。煩惱妄想，憂苦身心，流浪生死，永失真性。』
聖人喫緊為人，往往立教，以返還歸復為本。老子云：『復歸於嬰兒』，『復歸於無極』，『復歸於朴』，蓋謂是也。而孟子之書亦云：『大人者，不失其赤子之心』。三教聖賢同一宗旨。
莊子南華三十二篇，篇篇皆以自然為宗，以復歸於朴為主，蓋所以羽翼道德之經旨。其書有玄學，亦有禪學，有世法，亦有出世法，大抵一意貫串，所謂『天德王道』皆從此出。
學者苟能虛心讀之，久而恍然，真不覺其有手之舞之、足之蹈之者。 
於是方壺外史說是篇已，重宣此義而作亂辭：
齧缺四問，王倪不知。知亦無有，奚以問為？
虞不及泰，藏仁要人。于于徐徐，其德乃真。
出經式義，是曰欺德。正而行之，不立矰弋。
游心於淡，合氣於沖。順物自然，天下化中。
嚮疾強梁，物徹疏明。難比明王，怵心勞形。
立乎不測，游於無有。壺子淵默，神巫卻走。
聖心如鏡，勝物不傷。儵忽竅鑿，渾沌以亡。
虛而委蛇，不迎不將。無為自然，以應帝王。
