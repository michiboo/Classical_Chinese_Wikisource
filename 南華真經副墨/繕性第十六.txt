此篇亦是一片文字遞遞而下，『以恬養知』是其主意。說到世道交喪，聖人之德隱，遂將隱字生下許多意思，與孟子『所性分定，大行不加，窮居不損』意同，議論極醇無疵。 
繕性於俗俗學以求復其初，滑欲於俗思以求致其明；謂之蔽蒙之民。古之治道者，以恬養知。生而無以知為也，謂之以知養恬。知與恬交相養，而和理出其性。夫德，和也；道，理也。德無不容，仁也；道無不理，義也；義明而物親，忠也；中心純實而反乎情，樂也；信行容體而順乎文，禮也。禮樂遍行，則天下亂矣。
繕，修治也。滑，汨亂也。性非學不明，而俗學不可以治性；明非思不致，而俗思不可以求明。謂之俗者，對真而言。言俗學障性，俗思亂明，凡為此者，謂之蔽蒙之民。
古之治道者以恬養知，此一句最好，乃繕性求明之要訣。認取『知』字，即本初之元性也，儒者謂之良知，佛氏謂之覺性，道家謂之元神，可以恬養之，而不可以俗學障之、俗思亂之。恬者，無為自然之義。
蓋能以恬養之，則一定之中自然生慧，日用之間，本體瑩然，莫非真性之發越。才認得性，便屬識神，已不是性，故生而無以知為。生，即周子所謂『神發』。無以知為者，常自混溟，韜其光而弗耀也，又謂之以知養恬，何者？
用知則不能恬，無以知為，則恬者常自恬矣。即恬之時，知在恬，即知之時，恬在知，故曰：知與恬交相養，而和理出其性。和即德也，理即道也。
德而無所不容，於是有仁之民；道而無所不理，於是有義之名。義明而物親，則各盡乃心，而忠之名所由立矣。中心純實而反其情以歸於性，則樂之名所由立矣。信容體之所行，而順其自然之節文，則禮之名所由立矣。
凡此者，自和理中出，如木之有根，華實並敷，而不得謂之偏行。若禮樂而偏行，則人皆逐末忘本，狃於俗學之支離，而天下於是乎亂矣。
彼正而蒙己德，德則不冒。冒則物必失其性也。古之人，在芒之中，與一世而得澹漠焉。當是時也，陰陽和靜，鬼神不擾，四時得節，萬物不傷，群生不夭，人雖有知，無所用之，此之謂至一。當是時也，莫之為而常自然。
『彼正而蒙己德，德則不冒。』此句難解。蒙，晦其明也。冒，蓋復之義。正，如『各正性命』之『正』。言德乃人人之所同具，以恬養之，則各正各足。蒙已德，正以恬養之也。如是，則我無加人之德，無蓋世之善，天下誰不正者？誰我正者？我與天下皆相忘於無為自然之天，此大道為公之世也，故物不失其性。
佛語『如是滅度無量無數無邊眾生，實無眾生得滅度者，』亦蒙德而不冒之義也。
古之人在混芒之中與一世而得淡漠焉者，用是道也。故當其時，天地自位，萬物自育，上恬下熙，皆莫之為而常自然。
逮德下衰，及燧人、伏羲始為天下，是故順而不一。德又下衰，及神農、黃帝始為天下，是故安而不順。德又下衰，及唐、虞始為天下，興治化之流，澆淳散朴，離道以善，險德以行，然後去性而從於心。心與心識，知而不足以定天下，然後附之以文，益之以博。文滅質，博溺心，然後民始惑亂，無以反其性情而復其初。
由是觀之，世喪道矣，道喪世矣，世與道交相喪也。道之人何由興乎世，世亦何由興乎道哉！道無以興乎世，世無以興乎道，雖聖人在山林之中，其德隱矣。隱，故不自隱。
燧人以下，皆不以恬養而知而有以知為者，以故品為德衰，順而不一。不一，已失其性矣，猶順也；再衰，則安而不順；不順，是以有阪泉、涿鹿之師。險德，如孔子所謂『危行』。去性從心，道心微而人心危也。心與心識者，從心起識，日以心斗也。
知不足以定天下而又益之以文博，文則滅質，博則溺心，於是乎始有偏行之禮樂，爭逐於末而忘其本，是以民始惑亂，無以反其性而復其初，蓋至是而世與道交相喪矣。
道喪，故道之人不能興乎世；世喪，故世亦無以興乎道。是雖聖人不在山林之中，而如此交喪之世道，德則既隱矣。隱，世隱之也，聖人不自隱也。不自隱，正欲以興乎世。
古之所謂隱士者，非伏其身而弗見也，非閉其言而不出也，非藏其知而不發也，時命大謬也。當時命而大行乎天下，則反一無跡；不當時命而大窮乎天下，則深根寧極而待：此存身之道也。
此承上文而論真隱，極醇正無疵。反一無跡，恬淡自然，不見有為之跡。根極，謂性命。 
古之行身者，不以辯飾知，不以知窮天下，不以知窮德，危然處其所而反其性已，又何為哉！道固不小行，德固不識。小識傷德，小行傷道。故曰：正己而已矣。樂全之謂得志。
行身者，此身大行於天下也。大行，則反一而無跡，故不以辯飾知，不以知窮人，不以知窮己，皆『在混芒之中與一世而得淡漠焉』者。危然處其所而反其性，反性即『反一』也。危然處其所，言無為也。無為者道也，有為則為小行而傷乎道矣。
不識不知者德也，有識則為小識而傷乎德矣。有傷，則不得謂之全，故樂全此者謂之得志。
古之所謂得志者，非軒冕之謂也，謂其無以易其樂而已矣。今之所謂得志者，軒冕之謂也。軒冕在身，非性命也，物之儻來，寄也。寄之，其來不可圉，其去不可止。故不為軒冕肆志，不為窮約趨俗，其樂彼與此同，故無憂而已矣！今寄去則不樂。由是觀之，雖樂，未嘗不荒也。故曰：喪己於物，失性於俗者，謂之倒置之民。
數段遞遞說下，亦見文字相生之妙。儻來，適然而來也。儻然來寄之物在人，故其來不可御，其去不可留；性命之真在我，故富貴不能淫，而貧賤不能移。彼此，指窮達而言。言此樂無窮無達，在彼在此，無有加損，與寄來則樂、寄去則不樂者不同。
況所樂在寄，則雖樂而未嘗不荒也，孰若此樂之恬淡哉？世人不知所性之分定，而惟儻來者之是慕，未免喪己於物，失性於俗，謂之倒置之民。物我倒置，則全不知本來輕重矣。 
方壺外史為作亂辭：
蔽蒙之民，繕性求明。離跂俗學，荒兮未央。
以恬養知，知復養恬。恬知交養，和理出焉。
遐哉古人，與世淡漠。逮德下衰，澆淳散朴。
離道而善，險德以行。民始惑亂，去性從心。
世道交喪，聖德乃隱。興何由興，隱不自隱。
存身之道，深根寧極。時命大行，知不以飾。
小識傷德，小行道湮。反一無跡，得志樂全。
軒冕非性，儻來而寄。喪己於物，是謂倒置。
