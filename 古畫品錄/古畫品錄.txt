南齊謝赫撰。赫不知何許人。姚最《續畫品錄》，稱其寫貌人物，不須對看，所須一覽，便歸操筆。點刷精妍，意存形似，目想毫髮，皆無遺失。麗服靚妝，隨時變改。直眉曲髩，與世競新。別體細微，多自赫始。委巷逐末，皆類效顰。至於氣韻精靈，未窮生動之致；筆路纖弱，不副雅壯之懷。然中興以來，象人為最。據其所說，殆後來院畫之發源。張彥遠《名畫記》，又稱其有安期先生圖傳於代，要亦六朝佳手也。是書等差畫家優劣，晁公武《讀書誌》謂分四品。今考所列，實為六品，蓋《讀書誌》傳寫之訛。大抵謂畫有六法，兼善者難。自陸探微以下，以次品第，各為序引，僅得二十七人，意頗矜慎。惟姚最頗詆其謬。謂如長康之美，擅高往策，矯然獨步，終始無雙，列於下品，尤所未安。李嗣真亦譏其黜衛進曹，有涉貴耳之論。然張彥遠稱謝赫評畫，最為允愜。姚、李品藻，有所未安，則固以是書為定論。所言六法，畫家宗之，亦至今千載不易也。
夫畫品者，蓋眾畫之優劣也。圖繪者，莫不明勸戒、著升沉，千載寂寥，披圖可鑒。雖畫有六法，罕能盡該。而自古及今，各善一節。六法者何？一，氣韻生動是也；二，骨法用筆是也；三，應物象形是也；四，隨類賦彩是也；五，經營位置是也；六，傳移模寫是也。唯陸探微、衛協備該之矣。然跡有巧拙，藝無古今，謹依遠近，隨其品第，裁成序引。故此所述不廣其源，但傳出自神仙，莫之聞見也。
陸探微。事五代宋明帝，吳人。窮理盡性，事絕言象。包前孕後，古今獨立。非復激揚所以稱贊，但價之極乎上上品之外，無他寄言，故屈標第一等。
曹不興。五代吳時事孫權，吳興人。不興之跡，殆莫復傳。唯秘閣之內一龍而已。觀其風骨，名豈虛成！
衛協。五代晉時。占畫之略，至協始精。六法之中，迨為兼善。雖不說備形妙，頗得壯氣。陵跨群雄，曠代絕筆。
張墨、荀((曰助))五代晉時。風範氣候，極妙參神。但取精靈，遺其骨法。若拘以物體，則未見精粹。若取之外，方厭高腴，可謂微妙也。
顧駿之。神韻氣力，不逮前賢；精微謹細，有過往哲。始變古則今，賦彩制形，皆創新意。如包犧始更卦體，史籀初改畫法。常結構層樓，以為畫所。風雨炎燠之時，故不操筆；天和氣爽之日方乃染毫。登樓去梯，妻子罕見。畫蟬雀，駿之始也。宋大明中，天下莫敢競矣。
陸綏。體韻遒舉，風彩飄然。一點一拂，動筆皆奇。傳世蓋少，所謂希見卷軸，故為寶也。
袁蒨。比方陸氏，最為高逸。象人之妙，亞美前賢。但誌守師法，更無新意。然和璧微玷，豈貶十城之價也。
姚曇度。畫有逸方，巧變鋒出，((鬼音))魁神鬼，皆能絕妙。奇正咸宜，雅鄭兼善，莫不俊拔出人意表，天挺生知非學所及。雖纖微長短，往往失之。而輿皂之中，莫與為匹。豈直棟梁蕭艾可搪突((王與))((王番))者哉！
顧愷之。五代晉時晉陵無錫人。字長康，小字虎頭。除體精微，筆無妄下。但跡不逮意，聲過其實。
毛惠遠。畫體周贍，無適弗該，出入窮奇，縱黃逸筆，力遒韻雅，超邁絕倫。其揮霍必也極妙，至於定質，塊然未盡。其善神鬼及馬，泥滯於體，頗有拙也。
夏瞻。雖氣力不足，而精彩有餘。擅名遠代，事非虛美。
戴逵。情韻連綿，風趣巧拔。善圖賢聖，百工所範。荀、衛以後，實為領袖。及乎子((禺頁))能繼其美。
江僧寶。斟酌袁陸，親漸朱藍。用筆骨梗，甚有師法。像人之外，非其所長也。
吳((日東))。體法雅媚，制置才巧。擅美當年，有聲京洛。
張則。意思橫逸，動筆新奇。師心獨見，鄙於綜采。變巧不竭，若環之無端，景多觸目，謝題徐落雲此二人後不得預焉。
陸杲。體制不凡，跨邁流欲。時有合作，往往出人點畫之間。動流恢服，傳於後者，殆不盈握。桂枝一芳，足征本性。流液之素，難效其功。

蘧道湣。章繼伯。並善寺壁，兼長畫扇，人馬分數，毫釐不失，別體之妙，亦為入神。
顧寶先。全法陸家，事之宗稟。方之袁蒨，可謂小巫。
王微。史道碩。五代晉時。並師荀、衛，各體善能。然王得其細，史傳以似真。細而論之，景玄為劣。

劉頊。用意綿密，畫體簡細，而筆跡困弱。形制單省。其於所長，婦人為最。但纖細過度，翻更失真，然觀察祥審，甚得姿態。
晉明帝。諱紹，元帝長子，師王厲。雖略於形色，頗得神氣。筆跡超越，亦有奇觀。
劉紹祖。善於傳寫，不閑其思。至於雀鼠筆跡，歷落往往出群。時人為之語，號曰移畫，然述而不作，非畫所先。

宋炳。炳明於六法，迄無適善，而含毫命素，必有損益，跡非準的，意足師放。
丁光。雖擅名蟬雀，而筆跡輕羸。非不精謹，乏於生氣。

