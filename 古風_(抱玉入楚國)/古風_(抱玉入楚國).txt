
抱玉入楚國，見疑古所聞。
良寶終見棄，徒勞三獻君。
直木忌先伐，芳蘭哀自焚。
盈滿天所損，沈冥道爲羣。
東海沈碧水，西關乘紫雲。
魯連及柱史，可以躡清芬。
〈此詩一作《感興》云：
朅來荊山客，誰爲珉玉分。
良寶絕見棄，虛持三獻君。
直木忌先伐，芬蘭哀自焚。
盈滿天所損，沈冥道所羣。
東海有碧水，西山多白雲。
魯連及夷齊，可以躡清芬。〉

