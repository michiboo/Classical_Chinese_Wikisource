
北門天驕子，飽肉氣勇決。 
高秋馬肥健，挾矢射漢月。 
自古以為患，詩人厭薄伐。 
修德使其來，羈縻固不絕。 
胡為傾國至，出入暗金闕。 
中原有驅除，隱忍用此物。 
公主〈寧國公主妻回紇可汗〉歌黃鵠，君王指白日。 
連雲屯左輔，百里見積雪。 
長戟鳥休飛，哀笳曙幽咽。 
田家最恐懼，麥倒桑枝折。 
沙苑臨清渭，泉香草豐潔。 
渡河不用船，千騎常撇烈。 
胡塵踰太行，雜種抵京室。 
花門既須留，原野轉蕭瑟。

