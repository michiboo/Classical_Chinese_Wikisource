
累薦賢良皆不就，家近陳留訪耆舊。
韓康雖復在人間，王霸終思隱巖竇。
清冷池水灌園蔬，萬物滄江心澹如。
妻子歡同五株柳，雲山老對一牀書。
昨日公車見三事，明君賜衣遣爲吏。
懷章不使郡邸驚，待詔初從闕庭至。
散誕由來自不羈，低頭授職爾何爲。
故園壁掛烏紗帽，官舍塵生白接䍦。
寄書寂寂於陵子，蓬蒿沒身胡不仕。
藜羹被褐環堵中，歲晚將貽故人恥。

