　　欽定四庫全書　　　　　史部十五
　　通鑑答問　　　　　　　史評類
　　提要
　　〈臣〉等謹案通鑑答問五卷宋王應麟撰應麟有周易鄭康成註已著錄此玉海之未附刋十三種之一始自周威烈王終於漢元帝葢未成之本也其書以通鑑問答為名而多涉於朱子綱目葢綱目本因通鑑而作故應麟所論出入於二書之間其所評隲惟漢高白帝子事以為二家偶失刋削孔臧元朔三年免太常一條疑誤採孔叢子其餘則尊崇新例似尹起莘之發明刻覈古人似胡寅之管見如漢高帝過魯祀孔子本無可貶乃反譏漢無真儒文帝除盜鑄之令本不可訓乃反稱仁及天下與應麟所著他書殊不相類其真贗葢不可知或王厚孫刻玉海時偽作此編以附其祖於道學歟然別無顯證無由確驗其非姑取其大㫖之不詭於正可矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










