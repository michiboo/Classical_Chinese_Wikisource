
春女顏如玉，怨歌陽春曲。
巫山春樹紅，沅湘春草綠。
自憐妖豔姿，妝成獨見時。
愁心伴楊柳，春盡亂如絲。
目極千餘里，悠悠春江水。
頻想玉關人，愁臥金閨裏。
尚言春花落，不知秋風起。
嬌愛猶未終，悲涼從此始。
憶昔楚王宮，玉樓粧粉紅。
纖腰弄明月，長袖舞春風。
容華委西山，光陰不可還。
桑林變東海，富貴今何在？
寄言桃李容，胡爲閨閤重。
但看楚王墓，唯有數株松。

