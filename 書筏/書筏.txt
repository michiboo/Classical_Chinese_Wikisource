書筏
筆之執使在橫畫，字之立體在豎畫，氣之舒展在撇捺，筋之融結在紐轉，脈絡之不斷在絲牽，骨肉之調停在飽滿，趣之呈露在勾點，光之通明在分佈，行間之茂密在流貫，形勢之錯落在奇正。
橫畫之發筆仰，豎畫之發筆俯，撇之發筆重，捺之發筆輕，折之發筆頓，裹之發筆圓，點之發筆挫，鉤之發筆利，一呼之發筆露，一應之發筆藏，分佈之發筆寬，結構之發筆緊。
數畫之轉接欲折，一畫之自轉貴圓。同一轉也，若誤用之必有病，分別行之，則合法耳。
橫之住鋒或收或出，〈有上、下出之分。〉豎之住鋒或縮或垂，〈有懸針、搖縷之別。〉撇之出鋒或掣或捲，捺之出鋒或回或放。
人知起筆藏鋒之未易，不知收筆出鋒之甚難。深於八分章草者始得之，法在用筆之合勢，不關手腕之強弱也。
匡廓之白，手布均齊;散亂之白，眼布勻稱。
畫能如金刀之割淨，白始如玉尺之量齊。
精美出於揮毫，巧妙在於布白，體度之變化由此而分。觀鐘、王楷法殊勢而知之。
真行、大小、離合、正側，章法之變，格方而棱圓，棟直而綱曲，佳構也。
人知直畫之力勁，而不知游絲之力更堅利多鋒。
磨墨欲熟，破水用之則活；蘸筆欲潤，蹙毫用之則濁。黑圓而白方，架寬而絲緊。〈肥圓、細圓、曲折之圓。白有四方、長方、斜角之方。〉
古今書家同一圓秀，然惟中鋒勁而直、齊而潤，然後圓，圓斯秀矣。
勁拔而綿和，圓齊而光澤，難哉，難哉!
將欲順之，必故逆之，將欲落之，必故起之；將欲轉之，必故折之；將欲掣之，必故頓之；將欲伸之，必故屈之；將欲拔之，必故擪之；將欲束之，必故拓之；將欲行之，必故停之。書亦逆數焉。
臥腕側管，有礙中鋒；佇思停機，多成算子。
活潑不呆者其致豁，流通不滯者其機圓，機致相生，變化乃出。
一字千字，準繩於畫，十行百行，排列於直。
使轉圓勁而秀折，分佈勻豁而工巧，方許入書家之門。
名手無筆筆湊泊之字，書家無字字疊成之行。
黑之量度為分，白之虛淨為布。
橫不能平，豎不能直，腕不能展，目不能注，分佈終不能工。分佈不工，規矩終不能圓備。規矩有虧，難雲法書矣。

