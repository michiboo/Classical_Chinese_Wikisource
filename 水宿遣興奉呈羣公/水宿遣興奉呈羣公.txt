魯鈍仍多病，逢迎遠復迷。
耳聾須畫字，髮短不勝箆。
澤國雖勤雨，炎天竟淺泥。
小江還積浪，弱纜且長堤。
歸路非關北，行舟卻向西。
暮年漂泊恨，今夕亂離啼。
童穉頻書札，盤餐詎糝藜。
我行何到此？物理直難齊。
高枕飜星月，嚴城疊鼓鞞。
風號聞虎豹，水宿伴鳧鷖。
異縣驚虛往，同人惜解攜。
蹉跎長泛鷁，展轉屢鳴雞。
嶷嶷瑚璉器，陰陰桃李蹊。
餘波期救涸，費日苦輕齎。
支策門闌邃，肩輿羽翮低。
自傷甘賤役，誰愍強幽棲。
巨海能無釣，浮雲亦有梯。
勲庸思樹立，語黙可端倪。
贈粟囷應指，登橋柱必題。
丹心老未折，時訪武陵溪。
