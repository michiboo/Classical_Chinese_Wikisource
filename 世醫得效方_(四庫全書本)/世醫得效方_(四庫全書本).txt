　　欽定四庫全書　　　　　子部五
　　世醫得效方　　　　　　醫家類
　　提要
　　〈臣〉等謹案世醫得效方二十卷元危亦林撰亦林字達齋南豐人官本州醫學教授是編積其髙祖以下五世所集醫方合而成書一曰大方脈科分子目九十有一二曰小方脈科分子目七十有一三曰風科分子目十四曰産科兼婦人雜病科分子目三十有三五曰眼科分子目十二六曰口齒兼咽喉科分子目六七曰正骨兼金鏃科分子目二十九八曰瘡腫科分子目二十四共十九卷附以孫真人養生法節文一卷其總目針灸一科有録無書校檢其文皆散附各科之中葢標題疎舛實非闕佚自序稱剏始於天厯元年迄功於後至元三年其用力亦云勤篤前有至元五年太醫院題識備列院使十一人同知院事二人僉院事二人判官二人經厯二人都事二人掾史一人銜名葢江西官醫提舉司以是書牒醫院下諸路提舉司重校覆白於醫院而後刋行亦頗矜慎序中稱其髙祖遇仙人董奉二十五世孫傳其秘方雖技術家依託之言不足深詰而所載古方至多皆可以資考據未可以罕所發明廢之也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





　　世醫得效方題識
　　南豐危亦林世醫得效方編次有法科目無遺江西提舉司校正之牋上於院下諸路提舉司重校之復白於院院之長貳僚屬皆曰善付其屬俾綉梓焉噫是方之效豈以此一言而遂傳歟至元五年太醫院識











　　世醫得效方銜名
　　掾　　　　　　　　　　　　　　　史䝉　智奉　直　大　夫　太　醫　院　都　事郭　毅承　直　郎　太　醫　院　都　事阿老丁奉　直　大　夫　太　醫　院　經　厯田守信奉　直　大　夫　太　醫　院　經　厯卜顔帖木兒成　和　郎　太　醫　院　判　官郎師顏承　直　郎　太　醫　院　判　官齊　顯成　和　郎　同　僉　太　醫　院　事胡〈缺〉成　安　郎　同　僉　太　醫　院　事弓叔正承　　直　郎　僉　太　醫　院　事賈文炳承　務　郎　僉　太　醫　院　事馬文瑾奉　訓　大　夫　同　知　太　醫　院　事許文美奉　議　大　夫　同　知　大　醫　院　事趙　良嘉　議　大　夫　太　醫　院　使趙惟寅嘉　議　大　夫　太　醫　院　使趙　權嘉　議　大　夫　太　醫　院　使馮　適
　　院　　　　　　　　　　　　　使〈缺〉
　　中　奉　大　夫　太　醫　院　使張元珪資　善　大　夫　太　醫　院　使張元澤資　善　大　夫　太　醫　院　使張　翼資　善　大　夫　太　醫　院　使伴　哥資　徳　大　夫　太　醫　院　使五十四資　善　大　夫　太　醫　院　使石卜尼資　政　大　夫　太　醫　院　使哈剌歹







　　世醫得效方序
　　工欲善其事必先利其器器利而後工乃精醫者舎方書何以為療病之本自難經湯液靈樞傷寒論等篇出而後之醫師著述者殆如百家蓋發縱指示俾對病而知體因體而得藥其用心亦仁矣哉僕幼而好學弱冠而業醫重念先世授受之難由鼻祖自撫而遷於南豐髙祖雲企逰學東京遇董奉廿五世醫方授以大方脈還家而醫道日行伯祖子美復傳婦人正骨金鏃等科大父碧崖得小方科於周氏伯熙載進學眼科及療瘵疚至僕再㕘究瘡腫咽喉口齒等科及儲積古方並近代名醫諸方由髙祖至僕凡五世其隨試隨效然而方卷浩若滄海卒有所索目不能周乃於天厯初元以十三科名目依按古方㕘之家傳昕夕弗怠刻苦凡十稔編次甫成為十有九卷名曰世醫得效方首論脈病證治次由大方脈雜醫科以發端至瘡腫科而終編分門析類一開卷間綱舉而目張由博以見約固非敢求異於昔人直不過欲便於觀覽雲耳欽惟國朝念羣黎之疾苦惠民有局設教有學於醫尤切然自愧山林鄙陋見閣士傳妥協纂集舛謬惟多尤望當道縉紳醫師進而教之訂其訛補其偏俾綉諸科則庶幾廣聖皇好生之仁於無窮豈不韙歟仍至元三年嵗丁丑七月既望嘉禾後學達齋危亦林拜手謹書









