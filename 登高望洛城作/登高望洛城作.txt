
高臺造雲端，遐瞰周四垠。
雄都定鼎地，勢據萬國尊。
河嶽出雲雨，土圭酌乾坤。
舟通南越貢，城背北邙原。
帝宅夾清洛，丹霞捧朝暾。
蔥蘢瑤臺榭，𥦖窱雙闕門。
十載構屯難，兵戈若雲屯。
膏腴滿榛蕪，比屋空毀垣。
聖主乃東眷，俾賢拯元元。
熙熙居守化，泛泛太府恩。
至損當受益，苦寒必生溫。
平明四城開，稍見市井喧。
坐感理亂跡，永懷經濟言。
吾生自不達，空鳥何翩翻。
天高水流遠，日晏城郭昏。
裴回訖旦夕，聊用寫憂煩。

