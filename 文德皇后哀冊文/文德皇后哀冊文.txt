維貞觀十年歲次甲申六月己未朔二十一日已卯，大行皇后崩於立政殿。粵九月十一日丁酉，將適座於昭陵，禮也。殯宮夕啟，靈需曉前。儼帷帟於空殿，肅陛衛於靈筵。皇帝親臨宵載，義深追遠。瞻青蒲而永絕，悼玉階之莫反。蜃輅將引，犧樽已徹，爰詔記言，式揚徽烈，其詞曰：
二儀合德，兩曜齊光。列聖觀象，邦家克昌。猗歟華族，英靈降祉。比齊越姜，疋宋逾子。育德高門，騰芬素里。體仁將聖，披圖閱史。
造舟為梁，嗣徽前德。履和思順，自家刑國。淑問不已，柔風允塞。繢組執勤，怱珩垂則。時逢昌聖，運屬休徵。代邸膺曆，唐侯嗣興。
紫宮並曜，黃道階昇。化宣風始，業賛丕承。比德無競，凝神不測。應物通理，撫機先識。體備賢能，暉無眺側。績苞九亂，恩加八極。
性道希夷，言容莊敬。戒奢處約，懷沖履正。景曖風暄，霜嚴冰淨。領略三古，箴規六行。源濬流遠，時昌祚延。國貞誕叡，皇友挺賢。
談高辨日，學貫通玄。慈訓所及，懿德光前。五福雲備，千齡方永。地紀絕維，月輪韜景。晨興弗豫，德音彌整。馬鬛無封，鶴珠斯屏。
嗚呼哀哉！
異人神於倏忽，變容服於平生。改清蹕以哀輓，易朱旗以素旌。昔照朝景，響環珮於增城；今冥永夜，吟松柏於山楹。嗚呼哀哉！
氣變灰飛，暑退寒襲。煙觸樹而凝慘，露分枝而泫泣。聞哀鴈之夕飛，聽悲風之曉急。仰雲霄而永慕，慟陵寢其何及？嗚呼哀哉！
背玄武而北轅，絕牽牛而橫度。途去去而逾遠，馬駸駸而不駐。想渭水之貫都，歎黃山而隱霧。嗚呼哀哉！
嗟人生之浮促，若飄風之過牖。牖何風而蹔停？人何生而能久？惟承天與載物，邈慈深而德厚。邁任姒之高蹤，播英聲而無朽。嗚呼哀哉！
