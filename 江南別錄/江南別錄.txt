江南別錄   [宋]陳彭年
　
陳彭年(961-1017)，字永年，撫州南城（今屬江西）人。少以文學知名，南唐後主召入官，令子仲宣與之游。南唐亡入宋，師事徐鉉為文。太宗雍熙二年(985)進士。真宗咸平三年(1000)召試學士院，為秘書丞。景德初，遷直秘閣，預修《冊府元龜》。官至刑部侍郎、參知政事。有文集百卷、《唐紀》四十卷，均已佚。今存《江南別錄》一卷、《貢舉敘略》一卷；又編有《廣韻》、《重修玉篇》等。
《江南別錄》，陳彭年撰。一卷。徐鉉歸宋後，曾奉詔撰《江南錄》十卷，此書當為補《江南錄》所未備，因稱《別錄》。本書《郡齋讀書志》著錄為四卷，雲「偽吳、偽唐四主傳也」，當以一傳為一卷。今傳本作一卷，似為後人所合併。而《說郛》中載有數則不見傳本的佚文，疑傳本亦非完卷。由於作者早年受知後主李煜，曾入宮中，所錄多有不見於他書的異聞傳說，因此司馬光纂修《資治通鑑》時，多所采錄，於此亦可見本書之史料價值。有《四庫全書》本、彭氏知聖道齋抄本等。（以上按常易安、陳尚君《江南別錄》點校說明及《中國文學家大辭典‧宋代卷》，中華書局，2004年）
是次錄文，據常易安、陳尚君整理之《江南別錄》（見於《全宋筆記》第一編第四冊，大象出版社，2003年），該書是以《學海類編》本為底本，校以《歷代小史》本、《古今說海》本及《說郛》卷五八等，並有新輯佚文三則，附於卷末。
義祖徐氏諱溫，烈祖之養父也。剛毅寡言，罕與人交，眾中凜然可畏，目為徐嗔。吳武王時，淮南勁兵數萬，號黑雲長劍。義祖為其裨將，累以功遷右職，與張顥同為衙內列校。吳武王疾亟，召左右謀後事。判官周隱曰：「王之子未必能控禦諸將，劉威長者，必不負人，可授以軍政，使待諸子長也。」吳武王不答。顥與義祖曰：「王親犯矢石而創基業，安可使外人為王！儻楊氏無兒，有女亦可，況未至此。」吳武王曰：「爾能如是，吾死且瞑目矣。」
武王卒，子渥嗣立，是為景王。景王所為不道，居父喪中，掘地為室，以作音樂，夜然燭擊毬，燭大者十圍，一燭之費數萬。或單馬出遊，從者不知所詣，奔走道路。義祖與顥承間泣諫，景王怒曰：「爾謂我不中，何不殺我自為？」顥對曰：「某曾受先王恩，安敢興此心。」又景王親吏，皆恃勢凌顥等，顥不平，遂有為亂之意。景王晨興視事，顥擁百餘人，持長刀直進。景王驚曰：「爾等果殺我耶？」顥曰：「非敢殺王，殺王之左右不忠良者。」殺數十人而止。諸將非其黨者，相次被誅。月餘，殺景王，聲言暴卒，立其母弟隆演，是為宣王。初，顥與義祖約弒渥，而以其地臣於梁，至是顥欲背約自立，嚴可求沮之，乃止。顥既得志，又欲害義祖。義祖用嚴可求、鍾泰章謀，誅顥，自為淮南行軍司馬，專軍政。時藩郡守將，皆武王勳舊，謂為所制[１]，心不能服。宣州李遇謂人曰：「吾始不記有此人，今日何忽乃爾！」遇不自安，遂反。及敗，良賤百口皆死，自是諸將屏氣矣。李德誠為潤州，秉燭夜出揚州，遙見，謂有變，立命親兵千餘人渡江。比明，德誠方盥漱[２]，兵已入城。除德誠為江州，德誠惶怖即路，帷幙皆不及取。至江州，懼禍未已，令子繼勳來謁。義祖見之，歎曰：「有子如此，非為惡人也。」以女妻繼勳，移德誠於信州。後數歲，義祖出鎮建康，以親子知訓代知淮南軍政。知訓驕暴不奉法，與宣王泛舟濁河。酒酣，宣王先起，隨以彈丸擊之。李德誠有女樂數十人，遣使求之。德誠報曰：「此等皆有所主，又且年長，不足以接貴人，俟求少妙者進之。」知訓對德誠使者曰：「吾殺德誠，並其妻取之，亦易耳。」初學兵於朱瑾，瑾悉心教之，後與瑾有隙，夜遣壯士殺瑾，瑾手刃數人，埋於舍後。瑾出鎮泗州，往辭知訓，知訓約至瑾家為別。及至，瑾令妻出見，知訓方拜，瑾以笏擊踣，斬其首，入謁宣王曰：「為國去賊，為民去害，在今日矣。」時強兵皆在建鄴，宣王恐事不濟，以衣障面曰：「此事阿舅自為，勿累於我。」退走入內。宣王出於朱氏，故舅呼瑾。瑾怒曰：「妾子不足與語，誤我大事。」遂自殺。烈祖自京口入，代知訓掌政，自是中外甯謐，紀綱振舉矣[３]。時楊氏猶以東南道都統吳王承制行事，義祖權柄雖重，而名數猶卑，遂請建國改號，自為都統，封齊王。未幾，隆演卒，弟溥立，是為讓皇。三年，莊宗克梁，遣使來告。義祖曰：「沙陀自稱中興，來者必詔命。」逆告之曰：「若敵國之書乃可，餘則不奉命。」時果齎詔來，使者盤桓果具驛書上聞[４]。莊宗初平大敵，意務懷柔，遂用敵國之禮書曰：「唐皇帝謹命書與吳國主。」吳遣司農卿盧蘋北聘。李德誠自信州來朝，賜宴，至夕而罷。是夜，宣王殂宮中，以德誠進毒[５]，幽於殿內。德誠親吏走告，義祖以朝使不至，慮有他變，引親吏百餘人夜渡江，斬關而入。明日，釋德誠，立讓皇溥，宣王之弟也。義祖雖總大兵，而身在外，朝政皆遙稟，烈祖居中任事。徐玠數勸義祖除烈祖，以次子知詢代之。義祖亦知烈祖終為己害，而烈祖勤於侍養，又自幼畜之，故不忍。陳夫人於烈祖鍾愛尤切，常曰：「我家貧賤養此兒，今日富貴負之，非人理也。」知訓又死，知詢尚少，因以大政委焉。及聞玠之謀，深以為不宜。烈祖亦不自安，求為江西，義祖令知詢入覲。明日詔下，以知詢為相。其夕，宋齊丘與術士劉通微同宿，聞鼓聲。通微曰：「事必中變，且有大喪。」書至，而義祖殂。義祖晚有氣疾，歲中數發，發則困躓，將殂之夕，氣暴作，醫者進藥無效而絕。知詢自淮南奔喪，翌日，起為副都統，威權同義祖。而知詢暗懦，待諸弟不厚。徐玠知其終敗，輸誠於烈祖。知詢內為諸弟所搆，外為徐玠所賣，而不知也，意以己控強兵，居重地，烈祖雖管大政而無兵士，制之甚易。義祖喪將終，遣使請烈祖至金陵。烈祖上十餘表[６]，而讓皇不允。頃之，知詢入朝，烈祖疏其罪，以讓皇之命，黜為左都統軍，盡奪其兵。知詢面數烈祖曰：「先王之喪，兄為人子而不親臨喪，反罪我邪？」烈祖曰：「聞爾懸劍待我，我亦不憚，獨迫於君命，不得往耳。爾為人臣而畜乘輿物，非反而何？」知誨者，知詢之弟，娶吳功臣呂師造之女，非正嫡所出，知誨常切齒，因醉刺殺。後頻見呂氏為祟，請僧誦經，亦見之。僧為陳因果，呂曰：「吾不解此，志在報寃。」知詢之敗，知誨有力焉，烈祖德之，以為江西。至鎮歲餘，不見呂氏，心中甚喜。有家人自淮南歸，於江心遇綵舟，有婦人，乃呂氏也，招家人曰：「為我謝相公，善自愛，我今他適矣。」又以繡履授之曰：「恐相公不信，謂爾詐，此殯時物，用以為信。」家人至江西，以履進，知誨熟視之未畢，呂氏已在側曰：「爾謂我的不來也！」少時，知誨卒。知詢代之，遇其喪於中途，撫棺而哭曰：「弟用心如此，吾亦不怨，但何以見先王於地下？」聞者傷之。烈祖受吳禪，追上義祖尊號，徐氏諸子封拜與李氏同。而知誨之後特盛，子景遼、景游，皆出入宮禁，預樞密，專掌浮屠修造之任。當時言蠹政者，以二人為首。
烈祖諱昇，唐之宗室也。舊名知誥。少孤，為義祖所養。有相者謂義祖曰：「君相至貴，且有貴子，然非君家所生。」又夢為人引臨大水中，黃龍數十，令義祖捉之，義祖獲一龍而寤。明旦，乃得烈祖。烈祖奉義祖以孝聞。嘗從義祖征伐，有不如意，杖而逐之。及歸，拜迎門外。義祖驚曰：「爾在此邪？」烈祖泣曰：「為人子者，舍父母何適。父怒而歸母，子之常也。」義祖由是益憐惜。長善書計，性嚴明，不可以非理犯。累為樓船指揮使。宋齊丘者，父為江西鍾傳副使。父卒，羈旅淮南，欲上書干謁而無紙墨。行歎道中。有倡婦遇之，問曰：「少年子何不樂如此？」齊丘以情告。召歸置食，贈錢數千，因曰：「郎時至此[７]，不遣郎有所闕也。」齊丘感之。及貴，納為正室。騎將姚洞天薦於烈祖，烈祖奇其才，與為布衣交，動靜皆與之謀。後烈祖除昇州刺史，辟齊丘為判官。義祖出鎮建鄴，改烈祖為潤州。烈祖意求宣州，聞命不樂。宋齊丘曰：「今三郎政亂，敗在朝夕。京口去淮南隔一水，若有變必先知之，是天贊我也。」三郎，知訓也。未幾，果有朱瑾之事。烈祖輕舟渡江，鎮定內外，以待義祖之至。義祖以己子既弗克負荷，用烈祖[８]，猶愈於他人，因留輔政。先是，知訓待烈祖甚悖，每呼為乞子。與諸弟夜飲，遣召烈祖。烈祖不至，知訓怒曰：「不喫酒，喫劍乎？」餘皆類此。及敗，知訓宅上有土室封固甚固[９]。烈祖請義祖開視，其中絹圖義祖之形，而身荷五木，烈祖及諸弟執縛如就刑之狀，己被袞冕南面視朝。義祖唾曰：「狗死遲矣。」烈祖因疏其罪惡事，怒遂少解，死者猶數家。烈祖得政，以愛民節用為本，甚得當時之譽。吳宣王即尊位，烈祖當相，而勳舊有未登三事者，烈祖不欲自尊大，乃以左僕射參政事。時諸國交兵，江淮為強盛。烈祖增修法度，人獲乂安，識者歸心焉。義祖殂，知詢以罪廢，大政由己矣。數歲，出鎮建鄴，封齊王，制度如義祖。以長子景通居中輔政，宋齊丘、王謨皆為相。孫晟自中原來奔，與語，大奇之，引居門下。徐知詢卒，李建勳來歸幕府，遂與大將周宗等進禪代之議。受禪之日，白雀見於庭，江西楊化為李，信州李生連理。詔還李姓，國號唐，立高祖已下七廟，尊吳主為讓皇。信州李德誠、廬州周本，皆楊氏舊老，上言：「吳王已遜位，宜依晉、魏故事，降封王公，出居別邸。」烈祖曰：「曹、馬之事，非朕志也。」固請不已，乃徙讓皇於丹徒，遷諸楊於泰州。初，吳武王諱行密，謂杏為甜梅，及是復呼為杏，故老有泣下者。烈祖日於勤政殿視政，有言事者，雖徒隸必引見，善揣物情，人不能隱，千里之外，如在目前。詔立齊王景通為皇太子[１０]，王表願寢此禮，三表許之，以大元帥總百揆。信王景逿先娶德誠之女[１１]，中興後，有司以同宗姓請離之。制曰[１２]：「南平王國之元子，婚不可離，信王妃可以南平為氏。」南平，德誠所封也。景逿母種氏，晚歲尤承恩寵，宋後罕得接見。烈祖幸齊王宮，遇其親理樂器，大怒切責。數日，種氏承間言：「景逿之才，可代為嗣。」烈祖作色曰：「國家大計，女子何預？」立嫁之。烈祖殂，宋後欲甘心數四，賴元宗保全之。烈祖服大丹藥而殂，大漸，囓元宗指見血曰：「北方有事，不可忽也。」中書侍郎孫晟草遺詔，以宋後監國。翰林學士李夷鄴曰：「此非先旨，必姦人所為。大行常云：『婦人預政，亂之本也。』安肯自作禍階？且嗣君明德聞於天下，汝曹何遽為亡國之計？若遂宣行，吾對百僚裂之必矣。」遂寢。元宗即位，謂夷鄴曰：「疾風勁草，卿之謂也。」
元宗諱璟，烈祖長子也。初名景通，幼為義祖所器，常曰：「諸孫中，此子特貴。」虔州刺史鍾章恃功放恣[１３]，烈祖欲繩其罪。義祖曰：「昔無章，吾已死於顥手，汝曹安所託乎？今日富貴，章之力也，背之豈人理？」乃令以章女配元宗。義祖初見，歎曰：「非此兒不敵此女[１４]。」即光穆皇后也。元宗起家尚書郎，吳讓皇稱之曰：「朕諸子皆不及也。」烈祖出鎮建鄴，以元宗居中輔政，甚得時譽。烈祖即位，為大元帥，總百揆。烈祖殂，遜於諸弟，詞旨堅固。中書令徐玠以袞冕衣之曰：「大行陛下以神器之重畀陛下，陛下固守小節，非所以尊先旨、承孝道也。」乃嗣位，改元保大。太常博士韓熙載上疏曰：「逾年改元，古之制也。事不師古，何以訓人？」時制書已行，遂不改。詔立皇弟景遂為皇太弟。馮延巳自元帥掌書記為翰林學士承旨，延魯自水部員外郎為中書舍人。延魯急於趨進，欲以功名圖重位，乃興建州之役。延巳曰：「士以文行飾身，忠信事上，何用行險以要祿？」延魯曰：「兄自能如此，弟不能愔愔待循資宰相也。」始王氏政亂，閩人聞我師之至，皆伐木開道，壺漿奉迎。既下建州，軍無節制，大掠數日，民不堪其苦，思效順者解體矣。陳覺為招討使，矯制進圍福州，表言朝夕可剋。元宗以為實，令王崇文為統帥，馮延魯亦往。諸將爭功，自相違貳，崇文不能制。會錢唐以兵數千來救，我師不戰而潰。詔鎖覺及延魯赴建鄴。既至，尋赦其罪。始馬殷據湖南，並桂管之地。馬希範卒，弟希廣立，庶兄希萼自永州赴喪。判官李恆皋知欲為變，未至，以為朗州節度。歲餘，舉兵殺希廣，代其位。少弟希崇又廢希萼自立，幽希萼送衡州，將殺之。大姓廖偃與叔匡凝以部曲數百人，劫希萼於道，奉為衡山王，以伐希崇。數日，有眾萬人。希崇遣使求救於我。元宗命袁州刺史邊鎬督兵赴援，其實襲之也。時長沙童謠曰：「鞭打馬，馬須走。」兵至，希崇、希萼皆降，餘郡相次歸附，乘亂取廣南、桂管之地。朗州劉言亦自為刺史。命將軍李建期屯益陽，以圖朗州，將軍張巒屯零陵，以圖桂州。鎬以偏兵不百日而下一國，四方聞之，以為神。鎬性輕信，自朗州至者，皆陳言之忠順，鎬不為備。歲餘，朗州土豪王逵襲殺建期，進逼長沙，奉言為主，言不能制。鎬棄城遁歸，諸郡皆沒，惟巒全軍而迴。周師南伐，進逼壽州，劉彥貞督兵北征，戰敗於正陽，死於陣。淮上方用兵，錢唐乘虛圍我常州。命將軍柴克宏往救常州。有隋將陳仁杲祠，克宏將戰，夜夢仁杲曰：「吾遣陰兵助爾。」及戰有黑牛二頭，衝錢唐之陣，我師繼之，乃大破之，斬首萬餘，遂解常州之圍。以克宏為江州節度使。冊仁杲帝號，諡武烈。右僕射孫晟使周，給事中王崇質為介，晟至汴京，謂崇質曰：「吾觀事勢，不生還矣，君家百口，當別為謀。」乃白世宗，遣崇質歸計事。會鍾謨、李德明亦至，世宗又遣德明至建鄴，盛陳世宗威德，請割地求和。宋齊丘深惡德明，使崇質異其言，乃以賣國誅德明。世宗召晟責之，因曰：「諸將圍壽州，久未剋，汝能降之，朕赦汝罪。」晟至城下，見劉仁贍，遙呼曰：「君受國家旌旄，臣節不可隳也，且援兵至。」世宗大怒，囚至汴京斬之。晟臨刑，神色不變，南望再拜曰：「死不負陛下矣。」既而泗州降北，諸軍繼敗，乃遣陳覺奉表割江北之地求成，世宗許之。遂去尊號，稱國主，用周正朔。太弟景遂固請歸藩，立長子冀為太子。時丹徒得古銘曰：「天子冀州人。」眾以冀應之。未幾冀卒，識者謂冀州趙地也。陳覺乘間言：「社稷禍在朝暮，請陛下晏居宮中，國政盡付宋齊丘，以紓喪亂。」元宗以戎事未甯，隱忍不發。鍾謨自汴京歸，理德明之怨，乃言：「人臣窺國，理不可容。」遂誅覺，幽齊丘於青陽。尋亦卒，諡醜謬。謨使回，為禮部侍郎任用[１５]，權傾中外，與信州刺史張巒有舊。巒入為天德軍使，每詣謨第，常屏人獨語，中夜乃止。給事中唐鎬密言：「恐有他變，宜先圖之。」會太子冀葬，謨固請敕巒以所部兵馬為京城巡徼。元宗乃下詔，數謨侵官之罪，貶於饒州，縊死，巒亦黜為宣州副使。元宗殂於南都。南都，豫章也。太子即位於建鄴。梓宮至日，南都羣臣表請殯於別宮。後主下詔不許，哭甚哀切，乃殯於萬壽殿。元宗神彩精粹，辭旨清暢。湖南使至，歸與親友言曰：「爾不識東朝官家[１６]，南嶽真君不如也。」
後主諱煜，字重光，元宗第五子也。幼而好古，為文有漢魏風。母兄冀為太子，性嚴忌。後主獨以典籍自娛，未嘗干預時政。冀卒，立為太子。元宗幸南都，後主監國於建鄴，臨事明允，甚得時譽。元宗崩，哀毀過禮。即位，立妃周氏為後。句容尉張佖上書，言為政之要，詞甚激切。後主手詔慰諭，徵為監察御史。周后疾，後主朝夕臨視，藥非親嘗不進，衣不解帶者逾月。及殂，哀毀骨立，杖然後起，立後妹為後。王者婚禮，歷代少有，詔中書舍人徐鉉、知制誥潘佑與禮官參議，互有矛楯，議久不決。後主令文安郡公徐游評其是非[１７]。時佑方寵用，游希旨奏佑為長。月餘，游病疽，鉉戲謂人曰：「周孔亦能為祟乎？」佑既居親密，欲盡去舊人，獨當國政，後主亦惡之，俄以本官專知國史。佑彌不樂，乃非詆公卿，與戶部侍郎李平親狎，上表言：「左右皆姦邪，不誅，為亂在即。」後主手書敦諭，七表不止，因請休官遠去。李平初與朱元自北來，元已叛去，平深厚難測。後主慮其同搆大姦，乃暴其罪而誅之。後主謂左右曰[１８]：「吾誅佑、平，逾月不決，蓋不獲已也。」烈祖初立，庶事草創，未有貢舉，至元宗始議興置，時韓熙載、徐鉉兄弟為當代文宗，繼以潘佑、張洎以才名顯，後主尤好儒學，故江左三十年文物，有貞元、元和之風。元宗稱臣於周，惟去尊號，用周正朔，其諸制度猶未全改。後主即位，始制紫袍。廣揚既下[１９]，王師屯漢陽，鄂州楊守中以聞，人心大恟，乃下制貶損，臺省名號，竝皆改易，王皆降封公。遣長弟從善入貢[２０]，因留質。後主天性友愛，自從善不還，歲時宴會皆罷，惟作《登高賦》以見意曰：「原有鴒兮相從飛，嗟我季兮不來歸。」天朝使中書舍人盧多遜來聘，南伐之謀，兆於此矣。後主微知之，遣使願受封策，太祖不許。甲戌歲夏，梁迥來聘，從容謂後主曰：「今冬有柴燎之禮，國主當來助祭。」後主唯唯不答。秋初，中書舍人李穆齎詔來曰：「朕以仲冬有事於圜丘，思與卿同閱犧牲。」後主辭以疾。時大兵已在荊湖，惟候穆之反命。後主既不赴召，遂決進取。九月，舟師自大江直趨池州，中外奪氣[２１]。樊若水父保大末為漢陽縣令，父卒，家池州，累舉進士不第，至汴京上書，太祖謂之有才術，累遷資善大夫[２２]。平南之策，多所參預。時雖得池州及姑熟，餘郡皆未奉命，糧道艱阻。若水請於釆石繫橋，以利輸輓。每歲大江春夏暴漲，謂之黃花水。及天兵至，水皆退小，識者知天命焉。錢唐悉兵來圍常州，主將禹萬誠固守，大將金成禮劫萬誠以降。而天兵已屯於建鄴城南十餘里，錢唐又進圍潤州。兵初興，議者以京口要害，當得良將侍衛。廂虞候劉澄舊事藩邸，後主尤親任之，乃擢為潤州留後。臨行，謂曰：「卿本未合離孤，孤亦難與卿別，但此非卿不可，勉副孤心。」澄泣涕奉別，歸家盡輦金玉以往，謂人曰：「此皆前後所賜，今國家有難，當散此以圖勳業。」後主聞之益喜。及錢唐兵初至，營構未成，左右請出兵掩之。時澄已懷向背，堅曰：「兵出勝則可，不勝則立為虜矣，救至然後圖戰。」後主又命盧絳為援。絳至，錢唐兵少退。絳方入城，圍又合矣。固守累月，自相猜忌。初，絳怒一裨將，將議殺之，未決。澄私謂曰：「盧公怒爾，爾不生矣。」裨將泣涕請命。澄因曰：「吾有一言告爾，非徒免死，且富貴。」因諭以降事，令先出導意。裨將曰：「奈緣某家在都城何？」澄曰：「事急矣，當且為身謀，我家百口亦不暇顧矣。」是夜裨將赴城而出。明日，澄徧召將卒，告曰：「澄守數旬，志不負國，事勢如此，須為生計，諸君以為何如？」將卒皆發聲大哭。澄懼有變，亦泣曰：「澄受恩固深於諸君，且有父母在都城，甯不知忠孝乎？但力不能抗耳。」於是率將吏開門請降。建鄴初圍，後主遣使徵上江兵入援，以建昌軍制置使朱令贇為統將[２３]。時勝兵數萬，屯於湖口不進。後主累促之，至皖口方交戰船，為天兵所圍，贇自救之被執，餘兵皆潰。建鄴受圍經歲，城中斗米十千，死者相籍，惟恃此救。自潤州降後，不聞外信，出降者相繼。或雲贇已敗死，後主猶謂不實。城陷，後主欲自殺，左右泣涕固諫得止。元宗、後主皆妙於筆札，好求古蹟，宮中圖籍萬卷，鍾、王墨跡尤多。城將陷，謂所幸寶儀黃氏曰：「此皆吾寶惜，城若不守，爾可焚之，無使散逸。」及城陷，黃氏皆焚，時乙亥歲十一月也。後主至汴京，二歲殂，南人聞之，巷哭設齋。後主初即位，中使趙希操自建鄴奉使江西，夜宿姑熟，中宵忽聞二人相語曰：「君自金陵來，新王何以為理？」一曰：「吾聞新王以仁孝為理。」又曰：「如是則明王也。」久之，又聞一人曰：「然則水木之歲，當至汴梁。」希操心喜，以後主終得中原，果以乙亥歲國除入天朝。後主妙於音律，樂曲有《念家山》，親演其聲為《念家山破》，識者知其不祥。至甲戌歲，有衛兵秦福自毀其鞋，跣足升正殿御座，論者以鞋者履也，履與李同，言李氏將敗，此殿為秦人所得也，秦、趙古同姓焉。後主酷好著述，有《雜說》百篇行於代，時人以為可繼《典論》。江南大臣至中朝，名最顯著者徐鉉，字鼎臣，與弟鍇同有大名於江左，方之士衡、士龍焉。鍇字楚金，先城陷而卒，著書甚多，諡為文。後主文集，鍇為之序，《新說》又鉉為序。鉉著《質論》十餘篇，後主宸筆冠篇，儒者榮之。
佚文
韓熙載居戚家，常有蒼頭挈龍水圖貨於韓第，即吳淮王筆跡也。韓愛而不受，為鄰家所得。翌日，將練為服。忽見釜中浪湧雲蒸，有二事物若獺狀，穿屋而去。里人咸集，謂之起火，相將撲滅。及視之，惟煙霧而已。韓甚追惜，復異其事。
《霓裳羽衣曲》，自兵興之後絕無傳者。江南周后按譜尋之，盡得其聲。
彭李者，世為義門陳氏之傭夫，喪明已久。有子一人，常聞陳之子弟言，舜王孝而父瞽叟，舐目而致明，乃歸倣之。不旬日，父目忽然明朗。
（以上 《說郛》卷三）
