　　欽定四庫全書　　　　　子部八
　　庚子銷夏記　　　　　　藝術類一〈書畫之屬〉提要
　　〈臣〉等謹案庚子銷夏記八卷
　　國朝孫承澤撰承澤所著春明夢餘録天府廣記諸書俱已著録承澤晩年思以講學自見論者多未之許獨其於鑒賞書畫則別有専長是編乃順治十七年承澤退居後所作始自四月迄於六月故以銷夏為名自一卷至三卷皆所藏晉唐至明書畫真蹟四卷至七卷皆古石刻每條先標其名而各加評隲於其下八卷為寓目記則皆他人所藏而曾為承澤所見者故別為一卷附之大抵議論之中間有考據如宋之錢時嘗為秘閣校勘史館檢閲終於江東帥屬本傳所載甚明而承澤以為隠居不仕此類亦頗失於檢㸃然其鑒裁精審敘次雅潔獨有米芾黃長睿之遺風視董逌之文筆晦澀者實為勝之固考古者所宜取資也乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










