松，今言兩粒、五粒，粒當言鬣。成式修竹裏私第，大堂前有五鬣松兩根，大財如碗，甲子年結實，味如新羅、南詔者不別。五鬣松皮不鱗，中使仇士良水磑亭子在城東，有兩鬣皮不鱗者。又有七鬣者，不知自何而得。俗謂孔雀松，三鬣松也。松命根遇石則偃，蓋不必千年也。
竹，竹花曰獲（一曰覆）。死曰葤。六十年一易根，則結實枯死。
菡墮竹，大如腳指，腹中白幕蘭（一曰闌）隔，狀如濕面。將成竹而筒皮未落，輒有細蟲嚙之隕籜，後蟲嚙處成赤跡，似繡畫可愛。
棘竹，一名芭竹，節皆有刺，數十莖爲叢。南夷種以爲城，卒不可攻。或自崩根出，大如酒甕，縱橫相承，狀如繰車，食之落人齒。
筋竹，南方以爲矛。筍未成時，堪爲弩弦。
百葉竹，一枝百葉，有毒。
《竹譜》：竹類有三十九。
慈竹，夏月經雨，滴汁下地，生蓐似鹿角，色白，食之已痢也。
異木，大歷中，成都百姓郭遠，因樵獲瑞木一莖，理成字曰「天下太平」，詔藏於秘閣。
京西持國寺，寺前有槐樹數株，金監買一株，令所使巧工解之。及入內回，工言木無他異，金大嗟惋，令膠之，曰：「此不堪矣，但使爾知予工也。」乃別理解之，每片一天王，塔戟成就。都官陳修古員外言，西川一縣，不記名，吏因換獄卒木薪之，天尊形像存焉。
異樹，婁約居常山，據禪座。有一野嫗，手持一樹，植之於庭，言此是蜻蜓樹。歲久，芬芳郁茂，有一鳥身赤尾長，常止息其上。
異果，贍披國有人牧羊千百餘頭，有一羊離群，忽失所在。至暮方歸，形色鳴吼異常，群羊異（一曰長）。之。明日，遂獨行，主因隨之，入一穴。行五六裏，豁然明朗，花木皆非人間所有。羊於一處食草，草不可識。有果作黃金色，牧羊人切一將還，爲鬼所奪。又一日，復往取此果，至穴，鬼復欲奪，其人急吞之，身遂暴長，頭才出，身塞於穴，數日化爲石也。
甘子，天寶十年，上謂宰臣曰：「近日於宮內種甘子數株，今秋結實一百五十顆，與江南蜀道所進不異。」宰臣賀表曰：「雨露所均，混天區而齊被；草木有性，憑地氣而潛通。故得資江外之珍果，爲禁中之華實。」相傳玄宗幸蜀年，羅浮甘子不實。嶺南有蟻，大於秦中馬蟻，結窠於甘樹。甘實時，常循其上，故甘皮薄而滑。往往甘實在其窠中，冬深取之，味數倍於常者。
樟木，江東人多取爲船，船有與蛟龍鬥者。
石榴，一名丹若。梁大同中，東州後堂石榴皆生雙子。南詔石榴，子大，皮薄如藤紙，味絕於洛中。石榴甜者謂之天漿，能已乳石毒。
柿，俗謂柿樹有七絕，一壽，二多陰，三無鳥巢，四無蟲，五霜葉可玩，六嘉實，七落葉肥大。
漢帝杏，濟南郡之東南有分流山，山上多杏，大如梨，黃如橘，土人謂之漢帝杏，亦曰金杏。
脂衣柰，漢時紫柰大如升，核紫花青，研之有汁，可漆。或著衣，不可浣也。
仙人棗，晉時大倉南有翟泉，泉西有華林園，園有仙人棗，長五寸，核細如針。
楷，孔子墓上特多楷木。
梔子，諸花少六出者，唯梔子花六出。陶真白言，梔子剪花六出，刻房七道，其花香甚。相傳即西域瞻蔔花也。
仙桃，出郴州蘇耽仙壇。有人至，心祈之輒落壇上，或至五六顆。形似石塊，赤黃色，破之，如有核三重。研飲之，愈眾疾，尤治邪氣。
娑羅，巴陵有寺，僧房床下忽生一木，隨伐隨長。外國僧見曰：「此娑羅也。」元嘉初，出一花如蓮。天寶初，安西道進娑羅枝，狀言：「臣所管四鎮，有拔汗那最爲密近，木有娑羅樹，特爲奇絕。不庇凡草，不止惡禽，聳幹無慚於松栝，成陰不愧於桃李。近差官拔汗那使，令採得前件樹枝二百莖。如得托根長樂，擢穎建章。布葉垂陰，鄰月中之丹桂；連枝接影，對天上之白榆。」
赤白檉，出涼州。大者爲炭，復（一曰傷）入以灰汁，可以煮銅爲銀。
仙樹，祁連山上有仙樹實，行旅得之止饑渴。一名四味木。其實如棗，以竹刀剖則甘，鐵刀剖則苦，木刀剖則酸，蘆刀剖則辛。
木五香：根ヤ檀，節沉香，花雞舌，葉藿，膠薰陸。
椒，可以來水銀。茱萸氣好上，椒氣好下。
構，穀田久廢，必生構。葉有辦曰楮，無曰構。
黃楊木，性難長，世重黃楊以無火。或曰以水試之，沉則無火。取此木必以陰晦，夜無一星則伐之，爲枕不裂。
蒲萄，俗言蒲萄蔓好引於西南。庾信謂魏使尉瑾曰：「我在鄴，遂大得蒲萄，奇有滋味。」陳昭曰：「作何形狀？」徐君房曰：「有類軟棗。」信曰：「君殊不體物，可得言似生荔枝。」魏肇師曰：「魏武有言，末夏涉秋，尚有餘暑。酒醉宿醒，掩露而食。甘而不飴，酸而不酢。道之固以流味稱奇，況親食之者。」瑾曰：「此物實出於大宛，張騫所致。有黃、白、黑三種，成熟之時，子實逼側，星編珠聚，西域多釀以爲酒，每來歲貢。在漢西京，似亦不少。杜陵田五十畝，中有蒲萄百樹。今在京兆，非直止禁林也。」信曰：「乃園種戶植，接蔭連架。」昭曰：「其味何如橘柚？」信曰：「津液奇勝，芬芳減之。」瑾曰：「金衣素裹，見苞作貢。向齒自消，良應不及。」
貝丘之南有蒲萄谷，谷中蒲萄，可就其所食之，或有取歸者即失道，世言王母蒲萄也。天寶中，沙門曇霄因遊諸嶽，至此谷，得蒲萄食之。又見枯蔓堪爲杖，大如指，五尺余，持還本寺植之遂活。長高數仞，蔭地幅員十丈，仰觀若帷蓋焉。其房實磊落，紫瑩如墜，時人號爲草龍珠帳。
淩霄花中露水，損人目。
松楨，即鐘藤也。葉大，晉安人以爲盤。
侯騷，蔓生，子如雞卵，既甘且冷，輕身消酒。《廣誌》言，因王太僕所獻。
蠡薺，子如彈丸，魏武帝常啖之。
酒杯藤，大如臂，花堅可酌酒，實大如指，食之消酒。
白柰，出涼州野豬澤，大如兔頭。
菩提樹，出摩伽陀國，在摩訶菩提寺，蓋釋迦如來成道時樹，一名思惟樹。莖幹黃白，枝葉青翠，經冬不雕。至佛入滅日，變色雕落，過已還生。至此日，國王人民大作佛事，收葉而歸，以爲瑞也。樹高四百尺，已下有銀塔周回繞之。彼國人四時常焚香散花，繞樹作禮。唐貞觀中，頻遣使往，於寺設供並施袈裟。至顯慶五年，於寺立碑以紀聖德。此樹梵名有二，一曰賓撥梨婆（一曰「梨娑」）力叉，二曰阿濕曷他婆（一曰娑）力叉。《西域記》謂之卑缽羅，以佛於其下成道，即以道爲稱，故號菩提。婆（一曰娑）力叉，漢翻爲樹。昔中天無憂王剪伐之，令事火婆羅門積薪焚焉。熾焰中忽生兩樹，無憂王因懺悔，號灰菩提樹，遂周以石垣。至賞設迦至（一曰王）復掘之，至泉，其根不絕。坑火焚之，溉以甘蔗汁，欲其焦爛。後摩竭陀國滿曹王，無憂之曾孫也，乃以千牛乳澆之，信宿，樹生故舊。更增石垣，高二丈四尺。玄奘至西域，見樹出垣上二丈余。
貝多，出摩伽陀國，長六七丈，經冬不雕。此樹有三種，一者多羅娑（一曰婆）力叉貝多，二者多梨婆（一曰婆）力叉貝多，三者部婆（一曰娑）力叉多羅梨（一曰「多梨貝多」）。並書其葉，部闍一色取其皮書之。貝多是梵語，漢翻爲葉。貝多婆（一曰娑）力叉者，漢言葉樹也。西域經書用此三種皮葉，若能保護，亦得五六百年。
《嵩山記》稱嵩高等中有思惟樹，即貝多也。
釋氏有貝多樹下《思惟經》，顧徽《廣州記》稱貝多葉似枇杷，並謬。
交趾近出貝多枝，彈材中第一。
龍腦香樹，出婆利國，婆利呼爲固不婆律。亦出波斯國。樹高八九丈，大可六七圍，葉圓而背白，無花實。其樹有肥有瘦，瘦者有婆律膏香，一曰瘦者出龍腦香，肥者出婆律膏也。在木心中，斷其樹劈取之。膏於樹端流出，斫樹作坎而承之。入藥用，別有法。
安息香樹，出波斯國，波斯呼爲辟邪。樹長三丈，皮色黃黑，葉有四角，經寒不雕。二月開花，黃色，花心微碧，不結實。刻其樹皮，其膠如飴，名安息香。六七月堅凝，乃取之。燒通神明，辟眾惡。
無石子，出波斯國，波斯呼爲摩賊。樹長六七丈，圍八九尺，葉似桃葉而長。三月開花，白色，花心微紅。子圓如彈丸，初青，熟乃黃白。蟲食成孔者正熟，皮無孔者入藥用。其樹一年生無石子。一年生跋屢子，大如指，長三寸，上有殼，中仁如栗黃，可啖。
紫䤵樹，出真臘國，真臘國呼爲勒佉。亦出波斯國。樹長一丈，枝條郁茂，葉似橘，經冬而雕。三月開花，白色，不結子。天大霧露及雨沾濡，其樹枝條即出紫釒非。波斯國使烏海及沙利深所說並同。真臘國使折沖都尉沙門施沙尼拔陀言，蟻運土於樹端作窠，蟻壤得雨露凝結而成紫䤵。崑崙國者善，波斯國者次之。
阿魏，出伽闍那國，即北天竺也。伽闍那呼爲形虞。亦出波斯國，波斯國呼爲阿虞截。樹長八九丈，皮色青黃。三月生葉，葉似鼠耳，無花實。斷其枝，汁出如飴，久乃堅凝，名阿魏。拂林國僧彎所說同。摩伽陀國僧提婆言，取其汁如米豆屑合成阿魏。
婆那娑樹，出波斯國，亦出拂林，呼爲阿蔀嚲。樹長五六丈，皮色青綠，葉極光凈，冬夏不雕。無花結實，其實從樹莖出，大如冬瓜，有殼裹之，殼上有刺，瓤至甘甜，可食。核大如棗，一實有數百枚。核中仁如栗黃，炒食甚美。
波斯棗，出波斯國，波斯國呼爲窟莽。樹長三四丈，圍五六尺，葉似土藤，不雕。二月生花，狀如蕉花，有兩甲，漸漸開罅，中有十餘房。子長二寸，黃白色，有核，熟則子黑，狀類乾棗，味甘如餳，可食。
偏桃，出波斯國，波斯國呼爲婆淡。樹長五六丈，圍四五尺，葉似桃而闊大。三月開花，白色。花落結實，狀如桃子而形偏，故謂之偏桃。其肉苦澀，不可啖。核中仁甘甜，西域諸國並珍之。
槃砮（一作碧）穡樹，出波斯國。亦出拂林國，拂林呼爲群漢。樹長三丈，圍四五尺，葉似細榕，經寒不雕。花似橘，白色。子綠，大如酸棗，其味甜膩，可食。西域人壓爲油以塗身，可去風癢。
齊暾樹，出波斯國。亦出拂林國，拂林呼爲齊虛（音湯兮反）。樹長二三丈，皮青白，花似柚，極芳香。子似楊桃，五月熟。西域人壓爲油以煮餅果，如中國之用巨勝也。
胡椒，出摩伽陀國，呼爲昧履支。其苗蔓生，極柔弱。葉長寸半，有細條與葉齊，條上結子，兩兩相對。其葉晨開暮合，合則裹其子於葉中。形似漢椒，至辛辣。六月采，今人作胡盤肉食皆用之。
白豆蔻，出伽古羅國，呼爲多骨。形如芭焦，葉似杜若，長八九尺，冬夏不雕。花淺黃色，子作朵如蒲萄。其子初出微青，熟則變白，七月采。
蓽撥，出摩伽陀國，呼爲蓽撥梨，拂林國呼爲阿梨訶咃。苗長三四尺，莖細如箸。葉似戢葉。子似桑椹，八月采。
香齊，出波斯國。拂林呼爲頇勃梨咃。長一丈余，圍一尺許。皮色青薄而極光凈，葉似阿魏，每三葉生於條端，無花實。西域人常八月伐之，至臘月更抽新條，極滋茂。若不剪除，反枯死。七月斷其枝，有黃汁，其狀如蜜，微有香氣。入藥療病。
波斯皂莢，出波斯國，呼爲忽野檐默。拂林呼爲阿梨去伐。樹長三四丈，圍四五尺，葉似構緣而短小，經寒不雕。不花而實，其莢長二尺，中有隔。隔內各有一子，大如指頭，赤色，至堅硬，中黑如墨，甜如飴，可啖，亦入藥用。
沒樹，出波斯國。拂林呼爲阿糸差。長一丈許，皮青白色，葉似槐葉而長，花似橘花而大。子黑色，大如山茱萸，其味酸甜，可食。
阿勃參，出拂林國。長一丈餘，皮色青白。葉細，兩兩相對，花似蔓菁，正黃。子似胡椒，赤色。斫其枝，汁如油，以塗疥癬，無不瘥者。其油極貴，價重於金。
捺祗，出拂林國。苗長三四尺，根大如鴨卵。葉似蒜葉，中心抽條甚長。莖端有花六出，紅白色，花心黃赤，不結子。其草冬生夏死，與蕎（一作薺）麥相類。取其花，壓以爲油，塗身，除風氣。拂林國王及國內貴人皆用之。
野悉蜜，出拂林國，亦出波斯國。苗長七八尺，葉似梅葉，四時敷榮。其花五出，白色，不結子。花若開時，遍野皆香，與嶺南詹糖相類。西域人常採其花，壓以爲油，甚香滑。
底稱實（阿驛），波斯國呼爲阿驛，拂林呼爲底珍（一作稱）。樹長四五丈，枝葉繁茂。葉有五出，似椑麻。無花而實，實赤色，類椑子，味似乾柿，而一月（一作年）一熟。
