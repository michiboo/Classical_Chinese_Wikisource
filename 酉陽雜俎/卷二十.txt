
取鷹法，七月二十日為上時，內地者多，塞外者殊少。八月上旬為次時。八月下旬為下時，塞外鷹畢至矣。鷹網目方一寸八分，從八十目，橫五十目，以黃蘗和杼汁染之，令與地色相類。螽蟲好食網，以蘗防之。有網竿、都杙、吳公。磔竿二：一為鶉竿，一為鵠竿。鴿飛能遠察，見鷹，常在人前。若竦身動盼，則隨其所視候之。
取木雞、木雀、鷂網目方二寸，縱三十目，橫十八目。
凡鷙鳥，雛生而有惠，出殼之後，即於窠外放巢。大鷙恐其墮墜，及為日所曝，熱暍致損，乃取帶葉樹枝插其巢畔，防其墜墮及作陰涼也。欲驗雛之大小，以所插之葉為候。若一日二日，其葉雖萎而尚帶青色。至六七日，其葉微黃。十日後枯瘁，此時雛漸大可取。
凡禽獸，必藏匿形影同於物類也。是以蛇色逐地，茅兔必赤，鷹色隨樹。
鷹巢，一名菆鷹。呼菆子者，雛鷹也。鷹四月一日停放，五月上旬拔毛入籠。拔毛先從頭起，必於平旦過頂，至伏鶉則止。從頸下過颺毛，至尾則止。尾根下毛名颺毛。其背毛並兩翅大翎覆翮及尾毛十二根等並拔之，兩翅大毛合四十四枝，覆翮翎亦四十四枝。八月中旬出籠。
雕角鷹等，三月一日停放，四月上旬置籠。
鶻，北回鷹過盡停放，四月上旬入籠，不拔毛。
鶻，五月上旬停放，六月上旬拔毛入籠。
凡鷙擊等，一變為鴿，二變為鴘，轉鶬，三變為正鶬。自此已後，至累變，皆為正鶬。
白鴿，觜爪白者，從一變為鴘，至累變，其白色一定，更不改易。若觜爪黑者，臆前縱理，翎尾斑節微微有黃色者，一變為鴘，則兩翅封上，及兩䏶之毛間似紫白，其餘白色不改。
齊王高緯武平六年，得幽州行臺僕射河東潘子光所送白鴿，合身如雪色。視臆前微微有縱白斑之理，理色曖昧如纁。觜本之色微帶青白，向末漸烏。其爪亦同於觜。蠟脛並作黃白赤。是為上品。黃麻色，一變為鴘，其色不甚改易，惟臆前從斑漸闊而短。鴘轉出後，乃至累變，背上微加青色，臆前從理轉就短細，漸加膝上鮮白。此為次。
青麻色，其變色一同黃麻之鴘。此為下品。又有羅烏𩾥、羅麻𩾥（一日鶻）。
白兔鷹，嘴爪白者，從一變為鴘，乃至累變，其白色一定更不改易。嘴爪黑而微帶青白色，臆前縱理及翎尾班節微有黃色者，一變背上翅尾微為灰色，臆前縱理變為橫理，變色微漠若無，䏶間仍白。至於鴘轉已後，其灰色微褐，而漸漸向白，其嘴爪極黑，體上黃鵲斑色微深者，一變為青白鴘，鴘轉之後，乃至累變，臆前橫理轉細，則漸為鶬色也。
齊王高洋天保三年，獲白兔鷹一聯，不知所得之處。合身毛羽如雪，目色紫，爪之本白，向末為淺烏之色（一曰「目赤色，觜爪之本色白」）蠟脛並黃，當時號為金腳。
又高帝（一曰「高齊」）武平初，領軍將軍趙野叉獻白免鷹一聯，頭及頂遙看悉白，近邊熟視，乃有紫跡在毛心。其背上以白地紫跡點其毛心，紫外有白赤周繞，白色之外以黑為緣。翅毛亦以白為地，紫色節之。臆前以白為地，微微有纁赤縱理。眼黃如真金，觜本之色微白，向末漸烏。蠟作淺黃色，脛指之色亦黃。爪與觜同。
散花白，觜爪黑而微帶青白色者，一變為紫理白鴘，鴘轉以後乃至累變，橫理轉網，臆前紫漸滅成白。其觜爪極黑者，一變為青白鴘，鴘轉之後乃至累變，橫理轉細，臆前漸作灰白色。
赤色，一變為鴘，其色帶黑，鴘轉已後乃至累變，橫理轉細，臆前微微漸白。其背色不改，此上色也。
白唐，一變為青鴘而微帶灰色，鴘轉之後乃至累變，橫理轉細，臆前微微漸白。
鷃爛堆（一曰雌，又曰雄）黃，一變之鴘，色如鶖氅，鴘轉之後乃至累變，橫理轉細，臆前漸漸微白。
黃色，一變之後乃至累變，其色似於鶖氅而色微深，大況鷃爛雄黃，變色同也。
青斑，一變為青父鴘，鴘轉之後乃至累變，橫理轉細，臆前微微漸白。此次色也。
白唐，唐者黑色也，謂斑上有黑色，一變為青白鴘，雜帶黑色，鴘轉之後乃至累變，橫理轉細，臆前漸漸微白。
赤斑唐，謂斑上有黑色也。一變為鴘，其色多黑，鴘轉之後乃至累變，橫理轉細，臆前黑雖漸褐，世人仍名為黑鶬。
青斑唐，謂斑上有黑色也。一變為鴘，其色帶青黑，鴘轉之後乃至累變，橫理雖細，臆前之色仍常暗黲。此下色也。
鷹之雌雄，唯以大小為異，其餘形象本無分別。雉鷹雖小，而是雄鷹，羽毛雜色，從初及變，既同兔鷹，更無別述。雉鷹一歲，臆前從理闊者，世名為𩾥斑。至後變為鴘鶬之時，其臆從理變作橫理，然猶闊大。若臆前從理本細者，後變為鴘鶬之時，臆前橫理亦細。
荊窠白者，短身而大，五斤有餘，便鳥而快，一名沙裹白。生代北沙漠裏荊窠上，向雁門、馬邑飛。
代都赤者，紫背黑須，白睛白毛。三斤半已上、四斤已下便兔，生代川赤巖裏，向虛丘、中山、白𡼏飛。
漠北白者，身長且大，五斤有餘，細斑短脛，鷹內之最。生沙漠之北，不知遠近，向代川、中山飛。一名西道白。
房山白者，紫背細斑，三斤已上、四斤已下便兔，生代東房山白楊、椵樹上，向范陽、中山飛。
漁陽白，腹背俱白，大者五斤便兔，生徐無及東西曲。一名大曲、小曲。白葉樹上生，向章武、合口、博海飛。
東道白，腹背俱白，大者六斤余，鷹內之最大。生盧龍、和龍以北，不知遠近，向渙休、巨黑（一曰裏）、章武、合口、光州（一曰川）飛。雖稍軟，若值快者，越於前鷹。土黃，所在山谷皆有。生柞櫟樹上，或大或小。
黑皂鸝，大者五斤，生漁陽山松杉樹上，多死。時有快者，章武飛。白皂鸝，大者五斤，生漁陽、白道、河陽、漠北，所在皆有。生柏枯樹上，便鳥，向靈丘、中山、范陽、章武飛。青斑，大者四斤，生代北及代川白楊樹上。細斑者快，向靈丘山、范陽飛。
鴘鷹荏子，青黑者快，蛻凈眼明，是未嘗養雛，尤快。若目多眵，蛻不凈者，已養雛矣，不任用，多死。又條頭無花，雖遠而聚。或條出句然作聲，短命之候。口內赤，反掌熱，隔衣蒸人，長命之候。疊尾、振卷打格、只立理面毛、藏頭睡，長命之候也。
凡鷙鳥飛尤忌錯，喉病入叉，十無一活。叉在咽喉骨前皮裏，缺盆骨內，嗉之下。
吸筒，以銀𨧲為之，大如角鷹翅管。鷹已下，筒大小準其翅管。
凡夜條不過五條數者短命，條如赤小豆汁與白相和者死。
凡網損、擺傷、兔蹋傷、鶴兵爪，皆為病。
