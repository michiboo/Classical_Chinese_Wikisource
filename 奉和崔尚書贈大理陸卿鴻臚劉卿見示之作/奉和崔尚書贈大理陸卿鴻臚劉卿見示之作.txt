
戲藻嘉魚樂，棲梧見鳳飛。
類從皆有召，聲應乃無違。
美價逢時出，奇才選衆稀。
避堂貽後政，掃第發前幾。
出曳仙人履，還熏侍女衣。
省中何赫奕，庭際滿芳菲。
吏部端清鑒，丞郎肅紫機。
會心歌詠是，廻跡宴言非。
北寺鄰玄闕，南城寫翠微。
參差交隱見，髣髴接光輝。
賓序嘗柔德，刑孚已霽威。
巨源林下契，不速自同歸。

