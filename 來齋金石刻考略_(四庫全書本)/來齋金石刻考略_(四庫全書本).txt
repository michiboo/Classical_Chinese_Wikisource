　　欽定四庫全書　　　　　史部十四
　　來齋金石刻考略　　　　目錄類二〈金石之屬〉提要
　　〈臣〉等謹案來齋金石刻考略三卷
　　國朝林侗撰侗字同人侯官貢生中書舍人佶之兄也侗少好金石文字嘗游長安求得漢甘泉宮瓦於淳化山中又攜拓工厯唐昭陵陪𦵏地得英公李勣以下十有六碑當時稱其好事是編乃總録古今碑刻凡夏商周六秦漢十九魏一吳一晉五梁一後魏三北齊一後周二隋八唐一百七十三皆據目見者書之中間辨證大抵取之顧炎武金石文字記而頗以己意為折衷多所考據又録唐諸帝御書碑十四種獨斥武后不與亦深合排抑僭偽之義惟首列夏禹𡵺嶁碑載其友劉鰲石説謂當在祝融峰頂未免失之好奇又於各碑後載入賦詠詩篇亦非歐趙以來題跋之體特其搜羅廣博鑒別尚頗詳審故考金石者亦有取焉乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










　　來齋金石刻考畧原序
　　來齋金石刻考畧若干卷吾友閩中林於野侗所集録也尊甫立軒先生今八十矣自元旦至歲除手未嘗釋卷禮俗士概屏不得見惟以讀書為樂家有故業遭亂淪失止餘小軒容膝傍搆為樓樹蕉竹花果藤蔓之屬於簷隙焚香拭幾環壁皆圖書終日與於野及其仲子鹿原佶俛仰其間泊如也初先生以明經為令於秦為牧於魏與蜀皆有惠政於野從宦遊所至搜輯古今石書已成帙及先生解組歸於野多交四方士屬轉相購求所得日益廣於夏得岣嶁碑於商得比干墓銅盤銘於周得壇山石刻石鼓文鼎銘孔子題吳季子墓碑於秦得嶧山碑至漢則得刻本十九魏吳各一晉六梁一北魏三北齊一周二隋十六而唐最多唐以後無取焉以其近且不勝收也於是分漢魏碑刻為一部唐昭陵陪葬十六碑為一部鹿原又合夏至唐共為總録一部考定史乗之同異兼正歐陽永叔趙明誠楊用修都𤣥敬王元美趙子函諸家之得失沿波討原由端竟緒卓然成書以示來學好古者能無樂於斯與於野之得是書也凡逺㳺必攜良工楮墨以從親為摹搨其披榛縋險蓋有田夫牧䜿所不能至而奮往不顧者及歸篋笥即手為裝潢䕶以名木又若寳玉不足為貴軒冕不足為榮而惟此之珍惜焉世之人逐逐焉各狥其所求未有不以為迂者矣而立軒先生非讀書不樂日顧之而色喜則於野之所以娛親者在是也且與鹿原以古文辭名天下而書法尤擅一時其所得不更多與況諸子繼起所以振興家學者未有已也然則以彼易此於野不願也予向在許州見闗忠義廟中揷刀石屬北齊天保三年所製大佛蓮座有記猶可搨又金陵靈谷寺鐘銘曰周辟□鐘文作□□□□皆古篆𨽻可愛天下遺文棄置於荒寂中者不少安得於野輩悉收之成書雖金朽石泐而斯文仍在穹壤間也宿松朱書題
