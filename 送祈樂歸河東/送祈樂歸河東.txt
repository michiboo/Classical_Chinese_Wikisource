
祁樂後來秀，挺身出河東。 
往年詣驪山，獻賦溫泉宮。 
天子不召見，揮鞭遂從戎。 
前月還長安，囊中金已空。 
有時忽乘興，畫出江上峰。 
床頭蒼梧雲，簾下天台松。 
忽如高堂上，颯颯生清風。 
五月火雲屯，氣燒天地紅。 
鳥且不敢飛，子行如轉蓬。 
少華與首陽，隔河勢爭雄。 
新月河上出，清光滿關中。 
置酒灞亭別，高歌披心胸。 
君到故山時，為謝五老翁。

