
江南湖水咽山川，春江溢入共湖連。
氣色紛淪橫罩海，波濤鼓怒上漫天。
鱗宗殼族嬉爲府，弋叟罛師利焉聚。
欹帆側柁弄風口，赴險臨深繞灣浦。
一灣一浦悵邅迴，千曲千溠怳迷哉。
乍見靈妃含笑往，復聞遊女怨歌來。
暑來寒往運洄洑，潭生水落移陵谷。
雲間墜翮散泥沙，波上浮查棲樹木。
昨暮飛霜下北津，今朝行雁度南濱。
處處溝洚清源竭，年年舊葦白頭新。
天地盈虛尚難保，人間倚伏何須道。
秋月皛皛泛澄瀾，冬景青青步纖草。
念君宿昔觀物變，安得躊躕不衰老。

