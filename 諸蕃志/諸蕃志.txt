《諸蕃志》二卷，〈《永樂大典》本。〉宋趙汝適撰。汝適始末無考，惟據《宋史‧宗室世系表》，知其為岐王仲忽之元孫，安康郡王士說之曾孫，銀青光祿大夫不柔之孫，善待之子，出於簡王元份房，上距太宗八世耳。此書乃其提舉福建路市舶時所作，於時宋已南渡，諸蕃惟市舶僅通，故所言皆海國之事。《宋史》外國列傳實引用之，核其敘次事類歲月皆合，但《宋史》詳事蹟而略於風土、物產，此則詳風土、物產而略於事蹟。蓋一則史傳，一則雜志，體各有宜，不以偏舉為病也。所列諸國，「賓瞳龍」史作「賓同隴」，「登流眉」史作「丹流眉」，「阿婆羅拔」史作「阿蒲羅拔」，「麻逸史」作「摩逸」。蓋譯語對音，本無定字。「龍」、「隴」三聲之通，「登」「丹」、「蒲」「婆」、「麻」「摩」，雙聲之轉，呼有輕重，故文有異同，無由核其是非，今亦各仍其舊。惟南宋僻處臨安，海道所通，東南為近，《志》中乃兼載大秦、天竺諸國，似乎隔越西域，未必親睹其人。然考《冊府元龜》載唐時祆教稱大秦寺，《桯史》所記廣州海獠，即其種類。又法顯《佛國記》載陸行至天竺，附商舶還晉，知二國皆轉海可通，故汝適得於福州見其市易。然則是書所記，皆得諸見聞，親為詢訪，宜其敘述詳核，為史家之所依據矣。
