經名：存神固氣論。一卷，不署撰人，疑出於南宋時期。底本出處：《正統道藏》洞玄部衆術類。
四象之始終，萬物之化生，不離戊己鼎，火花戊己然，後能造物，故至人於金木相刑受氣，與水火升降既濟之問，有造化神物，使活而不斃，生生不窮之理。
陰陽者，相求之物也，離火也，失水則燥，燥極所濟在坎；坎水也，失火則冰，冰極所濟在離，離宮受血藏鉛，陽中有陰也，故不燥而清凍。坎宮受氣藏汞，陰中有陽也，故不冰而溫煖。離雖含鉛，血動則火發化汞；坎雖含汞，氣動則水生化鉛。故知坎屬水者，不知有汞氣隱焉！如離屬火者，不知有鉛血隱焉！動化之際，鉛汞自升降相求，至人於此有坎離顛倒之理。
數過三十二，陰陽漸老矣！陽老則黑衰，必少陰而後濟；陰老則血衰，必少陽而後濟。老陰奪少陽，如坤之次有復也；老陽奪少陰，如乾之次有遘也。金木老陰陽也，相刑而生者，少陰陽也。人之乾坤為老，艮兌為少，不知造化之所謂老少者，有不一也。至於此有妙奪造化之意人。
水遇火乃受氣，受氣則生而不竭，故不走；火遇水乃成形，成形則活而不滅，故不飛。方真水求真火，則陰多陽少，而化鉛；方真火求真水，則陽多陰少而化汞。汞必求鉛，故降而干坎；鉛必求汞，故升而干離。升降之際，擒於戊己，相吞相戀而結化。至人於此，有住陰陽之和，還返添奪之妙理。
金不剋木，木不受氣，受氣生火，乃火不剋金，金不受氣，受氣乃生水。以金召金，故動而剋木，以火召火，故動而剋金。水火既生，以和召和，自相求而造物。至人於此，使鑪中水火自相尋者，蓋得修所生之至理。
萬物之理，歸於母則根深蒂固，有長久之道；散於子，則花榮葉茂，有衰謝之理。子謝母衰者，五行之順行也；長生久視者，五行之不順行也。至人於中宮神物造化之際，造物既功，則子隱母腹，母含子胎，致龍出於火，虎生於水，有還返顛倒之理。
火初生，陽之王氣也，水初生，陰之王氣也。陽進不已，日中必吳，陰進不已，月盈必虧。王氣漸衰，至人於此有鑪中截王氣之理，故如時之春，不至於秋，如日之昇，不至於吳，如花之榮，不至於謝。
精為氣母，不能自運，所運在氣；氣為神母，不能自運，所運在神。此真鉛所以生神火，神火所以伏真鉛也。至人以神運氣，自然氣住而不飛；以氣運精，自然精住而不走。三物不出鼎火，則開生門，離於鼎火，則歸死戶。至人所以傳法不傳火者，蓋擒捉烹鍊之際，斟酌添進，火候至神之能事，有不可致請也。
天地氤氳，故關軸先立於玄極，出納斟酌，元氣生生不窮，人方受鉛汞於父母，關軸立矣！元氣因此物而生，此物託元氣而養，故一呼一吸，綿綿若存。既配金木，生神物，當服龍虎，納元和，而助養之，自然胎氣造化，生生不窮也。
物理所不可逃者四：日生日心，日性日情。有生必有心，有心必有性，有性必有情。性則靜定，情則感通，感通之際，二氣必交。交於外則龍虎飛走，鉛汞漏失；交於中則龍虎相隨，鉛汞內結，鉛汞內結，氣所生也。故氣來入身謂之生，所以通生謂之道。至人以道御情，氤氳之際，能住玄胎，恍惚之中，能擒物象。所以有道合一，形神俱妙之功也。
從色來者，由陰陽之中；從化來者，出陰陽之外。由陰陽者，有留形住世之理，故無用之中有用。有用者，必奪造化於陰陽，出陰陽者，有飛靈走性之道，故有為之中無為，無為者，方獨超升於象外，進退之序，能鍊色身而化形，乃能脫化身而化神果。無序而欲。頓超，理所未聞。
世雖日胎從有氣者結，氣從有胎者息，然豈止神氣不散，習息日久，而後成哉！是未達真趣，真趣天達，塊然靜處，積習於空寂中，則終身沒世，不免為一耽睡漢而已。於養丹結胎，卻日住年則遠矣！且生化之理，獨陽不生，獨陰不成，至人謂養聖胎求出路，坎離鉛汞不相孤，苟非龍虎交遘，立關軸於玄極，誰能住元和而息胎乎？
灰既死，木既槁，火木無所託；塊雖聚，塵雖積，則金水無由生，四象無由施，則丹藥為棄物，鑪鼎為虛器。蓋不能住不死之玄胎，故沉於寂滅，不能奪造化之神機，故泥於頑空。至人既見五賊而昌，則乘火龍，跨金虎，宇宙在手，萬化生身，終於形神俱化，而遊無上之妙。曷嘗論空寂，止枯槁，而與塵塊共滅哉!
內而求之，性則心也，命則腎也。知道者，以性復命，以腎交心，五氣交感，一歸戊己。魏真君所謂三五一者，正為此也。然則《易》謂之三五一，五行顛倒，火生木，水生金。以生數推之，水一金四，五也；火二木三，五也；土數亦五，是為三五。萃而一，故日三五一，《黃庭經》云：五行相推大歸一，以是觀之，魏君之意，豈不昭昭乎？學者悟此，則呼吸之義可明，而陽光之精可見矣！陽光之精，即丹砂也，丹砂即大藥也。自古修性命者，莫不由大藥而獲度世也。然知性而不知命，則執空而無變化，故鍾離先生云：柢修真性不修丹，久後多應變化難。知命而不知性，則形黑無宰，故茅真君曰：但明行氣王，便是得仙人。則知性與命，獨修則不成。欲修性者，必以道全其神；欲修命者，必以術延其形。道術相符，則性命會合矣！故《太平經》云：神以道全，形以術延。以可證也。遇之者未可便修，必周覽古今神仙經書歌訣，以明之義無不通，然後可以絕疑。
嘗讀《陰符經太公註》云：金丹之術百數，其要在神水華池。未曉真詮，因遊太山，見儒士吟天地何廓清，陰陽道可成，華池與神水，全在虎龍精。即叩之，姓朴字元龜，云：花從何處生，綠葉間紅窠，誰人將色染，爭如造化柔何。未悟。朴又云：石何堅兮水何堅柔相磨誰肯修，石性土兮水潤流，焉知嫩蓋之好求。又華者花也，花者化也，化由火也、池者水也，乃水火之候，水火是日月之流澈，能生成萬物，為世問至靈。萬物自負陰而抱陽以成，人花從何生？從何結？承陰布。枝，抱陽結實，實中有仁，留種成孕。亦如人性情在母腹中，漸成人身也。金丹應日月之玄象，成萬物之根本，龍虎之起伏，水火之交運，四時之節候，即可長生。又云：鉛即青龍，為道之祖，汞即白虎，為道之宗。修之合神合聖，即非人問之鉛汞。但識根元，汞生於砂，金產於鉛，此道上合天心，下合地理，中合人精，變化莫測。

