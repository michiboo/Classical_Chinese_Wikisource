↑ 全唐詩·卷389　第二十五句缺一字
天王二月行時令。白銀作雪漫天涯。
山人門前徧受賜。平地一尺白玉沙。
雲頹月壞桂英下。鶴毛風剪亂參差。
山人屋中凍欲死。千樹萬樹飛春花。
菜頭出土膠入地。山莊取粟埋卻車。
冷絮刀生削峭骨。冷虀斧破慰老牙。
病妻煙眼淚滴滴。饑嬰哭乳聲呶呶。
市頭博米不用物。酒店買酒不肯賒。
聞道西風弄劍戟。長階殺人如亂麻。
天眼高開欺草芽。我死未肯興歎嗟。
但恨口中無酒氣。劉伶見我相揄揶。
清風攪腸筋力絕。白灰壓屋樑柱斜。
聖明有道□命漢。可得再見朝日耶。
柴門沒脛晝不掃。黃昏繞樹棲寒鴉。
唯有河南韓縣令。時時醉飽過貧家。
