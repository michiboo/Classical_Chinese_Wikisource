
　　卻說湯歸亳後，桀四十年甲申，夏，太史終古來歸湯。一日，出見人張網四面。那人祝曰：「從天墜者，從地出者，從四方來者，皆罹吾網。」湯曰：「嘻！盡之矣！」乃解去三面，止置一面。更祝曰：「欲左者左，欲右者右，欲高者高，欲下者下。不用命者人吾網。」諸侯聞之曰：「商侯之德，至及禽獸。」已後不間時月，天下之人來歸者，不計其數。鬲君自青方來，支機子自豕韋來，無終子、胙伯、鄘男自冀方來，巳離自昆吾來，正寶自雍方來，常騶、臨天道自徐、楊來。皆請商侯出師，拯救萬民。商侯皆以無王命而國小民寡，謙讓退辭。數諸侯及霸國親民，及別眾諸侯未來歸之人，皆以此為言，商侯退遜不敢任。眾共言之於伊尹，伊尹曰：「吾君不任此，固吾之任也。」遂益勵兵紀，養財用，作民氣忠義之教，既已有素。至桀四十四年戊子，葛從順棄葛民來歸，訴以不祀之事。
　　商侯側然，即使元士虞生衡往送牛羊。自秋至冬，又未嘗祀。商侯再問，謂無黍稷。次春，商侯命近葛境上毫民，往為之耕祭田。大夫皆諫之曰：「奈何受欺誑？行仁太過。」伊尹與萊朱皆不言。大夫問伊尹曰：「君受其誑，何也？」尹曰：「春雨時至，不謂糞穢之塘自滿而不施。盛德溢發，不謂調殘惡之人自絕而不化。君行仁而已。」於是亳民奉命，並不攀張扯李，欣然肯往，為葛耕田。是何故也？不說我民不合勞於他人，惟知有侯命而已。因此命一得十，命十得百，有上千人替葛國耕田去了。又有幾百人送酒飯去饁田者，比耕自己的還勇往齊捷。都是商侯平日仁施德化，感深應疾不得。一發令，皆爭先奔赴。豈料葛氏無道，別樣不惟不送酒食來餉。且使人窺亳民饁田，酒食之多，率眾伏路，搶奪之以為戲笑。有不與之者，則殺之。亳民多有童子送餉，蓋壯者在田也。葛人所殺亳民童子五人。毫民猶以候命不忍遽歸。送餉者回至境上，即報知慶輔。慶輔命速召毫民歸。時己丑元月之晦日也。慶輔速歸，先白伊尹。伊尹邀萊朱與終古、葛從順同慶輔五人，盡夜人見商侯。
　　曰：「天下大勢，積之寸心，而持之數十年者，以有今夕耳！今大勢已極，事機當發，不容更，旦暮遲也。」侯矍然曰：「何謂也？」尹曰：「夫人動以天，天得以人。有人無天，天下不興。有天無人，天下不成。今夏王為惡將五十年。天下諸侯叛，士民怨。百姓之窮苦困極：夫不保其妻，父不保其子，子不保其母，母不保其女，兄不保其弟者，盡天下之人。而食不日餐，衣不羞掩，展轉而流離者，盡天下君侯忍不救乎？」商侯聞之歎息曰：「然則奈何？」尹曰：「善民死於暴政，善士死於亂刑。天變於上，日斗星隕，矢流霧克。地變於下，山崩泉裂，犬吠於地。此皆變易之象也。今一夏王在上，眾夏王在四方，遍毒天下人類，不將滅乎？昔共工作亂，女媧滅之。榆罔失道，軒轅滅之。義起於時，不得已也。女媧之女也，而皇天下軒轅之子也，而代炎帝，皆以救人命，合天意也。今夏王之與五霸，其為榆罔也，甚共工也多矣。今日之女媧氏、有熊氏，非君而誰？而五方之諸侯、大夫，已盡相率而歸君，非此其時乎？」
　　商侯歎息曰：「噫！黃而後，禹以天下傳家。君臣之分，遂如一定，而不可移。一言一事，不敢稍違王命也。」尹曰：「夫勢極而反，時至而化，天地之道也。彼有熊之子，獨非榆罔之臣乎哉？夫帝王者，天所命也。天命絕之，雖處帝位，實則天之戮民，人人得而誅之矣！有明德者，生於是時，則天之所續也。今之明德，非君而誰？」商侯曰：「然則天下棼爭極矣！五方競鬥，誰能平之？吾國小而力微，自存恐或不足，何以救天下？」尹曰：「救天下者，非以我救天下，使天下自救也。故聖人後天下而具，先天下而成。」商侯曰：「敢問後天下而具？」尹曰：「夫後天下而具者，順人者也。人未順而先之則窮，人已順而後之則通。」曰：「何以先天下而成？」曰：「先天下而成者，人順者也。已順人而具，人即順而成矣！夫聖人者，動於天意，人心之不得已也。天變人窮之極，旦夕不能待。聖人念天下之民，亦旦夕不能安，若背負芒而撻之於市也。故不得已而具也。君以今日尚容己乎？」商侯曰：「不謂。夫子教寡人遂及於此，然則吾行之而人應之乎？」尹曰：「天下所以不敢具者，無智人以率之也。而其所以不能具者，非仁者，人不歸之也。民之所以日夜待斃，莫如何者？如童子之亡父母，無可依歸，有號泣而已。忽有人引見其父母，必涕泣從之。況即予之以父母乎？」商侯悵然曰：「夫子之言至矣！然則將何先？」尹曰：「一發收，則萬發當矣！近人悅，則遠人思矣！須葛國為先。」商侯曰：「吾方用德化，使民耕於葛，奈何遽征之？」
　　於是，葛從順極言葛垠之不可以德化，而慶輔以殺童子之事告。商侯乃怒，失席。令入夜視五家之民，五家之民以日暮不煩奔告。商侯夜不能寐，坐而待旦。
　　明晨，二月一日，商侯至國門，召五家之民至。五家之民泣而訴童子也。商侯流涕，言曰：「是寡人之罪，殘汝骨肉。」命有司為葬之，而給五家之粟帛慰之歸。五家之民流涕而不能受也。固遣之。即日，商侯命慶輔、湟里且，召國中耆老，泣而言曰：「以寡人保汝民於此亂世，謂將自全，不知其不能全也。葛氏無道久矣！而近於吾寡人，謂將以德化之，不惜吾民力也。乃至殺害吾民。寡人將與葛氏不並生矣！」眾人老不待辭畢，而已號呼曰：「願報君王往殺之。」百聲若一。商侯慰耆老。使自往齊車馬，具器糧。問伊尹曰：「盡起七軍往乎？」尹曰：「不煩多也，只須西境三軍足矣！」遂命起西境三軍。慶輔將左，湟里且將右，商侯自將中軍，伊尹為副，太康延、葛從順為御。
　　二日，西行征葛，軍入葛境。葛之童子有望師而走歸舍者，謂其父母曰：「何處兵來也？」其父母愕然曰：「豈又葛氏出獵乎？將奈何？」隨有從田來者，從容曰：「鄰國商侯師也。」其童子之父母曰：「也如吾葛氏之田獵否？若如吾葛氏，則當走矣！」有曰：「商侯仁人也，是必來救我者，何走之有？」及商師至，則陣齊車正，兵肅馬靜，旌旗整，戈戟齊，如林如堵而行，無一卒亂走一步者。葛之民初見此象，於是遠近來從，環而觀之。皆牽手加額，仰天謝曰：「吾幸安矣！不須驚矣！」及觀之既習，則田者自田，行者自行，市者自市。但師過之時，各停手足之務，共仰而視之。及至葛城之東關，並不見葛兵動靜。但見葛民無數，攜壺挈畚，盛湯飯來餉商師，請商師進城。葛從順謂葛民曰：「汝先回城，告城中臣民曰：『吾國葛從順，御商侯求救吾民。商侯只欲獲葛垠，不害一民也。』中大夫勾殊、削被二子，叫他伐圖謀。」葛民歡噪回城，喊佈滿城。商侯按兵陣於城外。
　　葛氏垠尚在太和堂中喧飲。聞商師至，乃驚惶亟令閉城。召城外民，民無一人應者。點城中兵，兵誑哄不來。身邊只有三千護衛人，又不肯出戰。皆平素相從放縱淫酗，即前日殺童子者也。商侯命叩木、高標，聲葛氏蔑祀、殺無辜之罪。葛氏乃曰：「何人為我出國起諸侯之兵。」顧左右同飲寵臣狎客，皆不應。乃命中大夫勾殊往起諸侯兵，削被點城中兵。勾殊曰：「君侯何不更進以酒，則無憂矣！諸侯平日未有得於君，他豈肯來？」削被謂城中兵曰：「商侯仁者，伊尹聖人，皆不可敵。今其來，原非罪吾等。爾輩願為葛死，則出戰。如不願，則散」。三千護衛人散去一半。
　　勾殊往城上謂國人曰：「爾輩知商侯之所以不進城乎？非懼吾也，乃恐殺吾等善人也。何不早戴以為君？」滿城中合呼曰：「此言是也。可縛酗主而出歸商侯。」勾殊曰：「有勇者，前縛之。」於是數千人勇者，爭前入太和堂。勾殊、削被遂同率國人先將葛氏護人千餘殺其半，擒其半。遂盡縛葛氏及狎客寵臣，共五十三人妻子，皆係以出迎商侯。商侯在城外，但聞城中喊聲。以問伊尹，伊尹曰：「城中鼓譟，必擒葛氏也。」命陣中擊鼓應之。
　　聲未止，而葛人勾殊、削被率國中民擒葛氏等至。商侯命三軍直舉旗槍，如陣而進城。一人不出伍，一戈不斜擬。葛民滿市呼拜商侯。乃進葛伯堂。問伊尹曰：「何以厝處？」尹曰：「不殺葛伯，何以快葛民之心？不赦其左右，無以輯天下亂人之志。」乃命梟葛伯於市。究前日奪食、殺童子等之人於護衛兵中，殺三十人以祭童子之墓。其餘寵臣、狎客、衛士，重罪者，劓、刖、髡、黔、腐五刑刑之：罪輕者，流之。婦女老幼盡赦之。乃以金帛賞勾殊、削被。二人者，平日無寵之臣，與從順稍合意者也。仍使從於從順。又發葛氏之金珠幣帛，求葛國之良士予之。而盡發酒米餚物，來賞葛國之民。遂封葛從順仍守葛國，用其士安其民。封太康延仍於陽夏。商師但歸，於葛國兩日而已，出師止四日而歸亳。葛之民送之，泣下淋淋然。自後，四百里中，朝慶訟獄謳歌，民俱自歸於亳也。於是中國之諸侯聞之大悅，願共尊商侯為天子。不復往朝桀，皆來朝商侯矣！
　　且說商侯既歸亳，仍勸課農桑。而東方之人，鬲君與支機子輩，求師征豕韋氏，商侯不許。曰：「寡人初無征伐之權。為葛近我，如矢注於弦，不得不發。今葛已征之，兵更敢他出哉？」伊尹曰：「女媧、黃帝豈有人主使之掌征伐之權乎？且使人主命之徵伐，豈有命其即征人主也哉？且仁人征伐之權，天命之也。君既受天命矣！又何疑焉？且君救民為心，豈但救中原一掌之民哉？將在天下，且君即不行，今已如騎虎之身，不得下矣！明歲庚寅，去甲申大朝六年矣！諸侯即不盡至，而霸國必朝夏。君將朝，是自以肉投虎也。不朝將會師而攻我，君何以應之。」商侯愕然曰：「當復奈何？」伊尹曰：「兵有先實而後聲者，前日之徵葛是也。兵有先聲而後實者，他日之徵豕韋是也。請先遣慶輔往結東方諸侯，次遣湟里且往近方諸侯結好，道君侯之心，諸方必來。待農事畢，而東征。先除巨霸，夏失其一臂矣！」商侯蹙然曰：「奈何謀至此？」尹曰：「非此則不能救生民，奈何？」商侯乃悉從議行。
　　至八月，中國諸侯，有男氏、杞氏、繒氏、冥氏、有莘氏、房伯氏、弦子氏七君領二十餘小國之君及新封大康氏、葛氏皆來朝於商。商侯與言豕韋之罪，諸國俱願從征。商侯命九君等各歸本國，選精銳之士各千人，車各百乘，仲秋之望來會。厚待三十國之君，遣歸。人人退去，頌商侯之聖德如天矣！九月，慶輔以豕韋之族中賢士彭祖、彭賓來歸，報東方斟鄩氏、斟灌氏、陶山氏等十餘國頻苦係韋侵陵，皆願密部兵車以應。惟薄姑氏黨豕韋，而萊子遠，有施氏以妹喜之族不可結，九夷亦遠，未往。月望，九國之師來會。商侯自發國中五軍，命支機子將前，鬲君將後，慶輔將左，湟里且將右，自與伊尹將中，彭賓為御。九軍別為九陣。
　　廿七日，軍於彭山。斟鄩等三軍前導，九軍隨後，商師中列。時豕韋冀方奪民妻，而取其夫殺之。聞師至，大駭。急遣大夫往召淮夷，淮夷不至。自點國中九萬之眾，一夫不至。皆知其為商侯，盡簞食壺漿來迎勞了。冀盛怒曰：「吾且先殺子履，後殺吾國叛民。」遂自率親軍一萬二千，陣於彭山東。係韋之民聞冀言，遂各率車馬戈甲來助商師。支機子先率豕韋之民入其國，係其妻子親戚，殺其惡黨。而商師未動。東國及九國之師，擁攻豕韋冀，冀之師望風而潰，半降半走，冀見事勢已危，單車走至城下，見城上皆商師旗鼓。鬲君追冀，獲之。商師乃入豕韋國。柱卿豕韋冀於城門。時諸侯之入桀豕韋冀屍為碎糜。釋其妻子，流之。察其親戚，罪重者刑之，輕者赦之。盡出其士民子女還家。發其穀粟，賑其民。發其幣帛金珠，犒賞諸侯之人。復封東方失國之君，如鬲君等者二十餘人。封彭賓於大彭，其後盛於商世。支機子，實豕韋仁也，封承豕韋之後。商侯居韋國，僅六日而班師，往返二旬餘耳。薄姑氏遠遁，商侯亦不窮兵。自是東方諸侯不朝桀而朝商矣！
　　商侯歸毫，諭東、中諸侯各息其民，練其甲乘。而自息民於國。商侯問伊尹曰：「南北之伯不悛，伐當何先？」伊尹曰：「先伐昆吾。王者之師，不畏強凌弱，南弱北強，故先昆吾。」侯曰：「吾力不敵，奈何？」尹曰：「吾力亦豈能敵豕韋乎哉？但君常存此不敵之心，則無敵於天下矣！」胙伯、良仁獻策曰：「昆吾氏協於夏王，明年必入朝。願乘其國空虛而襲之，無有不克。」商侯曰：「乘人之虛，掩人之國，如盜賊之行，瞰人之亡而取之也。吾不為也。」伊尹曰：「夫伐人國者，非伐其國也。伐其人也，亦非伐其人，討人之罪也。如是則天下為公。若乘虛襲之，是利其土地貨財。其人且不在，將問誰之罪哉？故莫若暫息民養威，以待其變。先遣諜以間其心腹。蓋中東既合，可以少待而自存。他方之罪人，待滿而後發可也。」乃使旬范先往昆吾，慶輔次往息國，以觀之。
　　卻說那昆吾國巳牟盧，正馳聘田獵。擒擊鼓告事之人，殺之而食其肝。聞報豕韋氏兵敗國亡，大怒曰：「商子履何人，有此肝膽乎？吾當踏平中原，為夏王討不庭。」乃會集北方諸侯，共議將伐商。不知北方聞商侯封亡國，全善人，誅暴惡，保民生，已無人不願商侯之來。但聊且當面唯唯如命。
　　明年庚寅，夏桀四十六年元月，中東二方諸侯盡朝商。獨巳牟盧朝夏，以商侯之舉告於桀。桀一向在宮中取樂，昏昏夢夢，向無人敢言。聽牟盧說知，乃大怒。即命牟盧征之。賜其黃金、斧鉞、白玉、鞶帶，許以伐商侯，即以商地賜之。牟盧承命歸。又會集諸侯，諸侯一無應者，牟盧怒。自率兵先伐安國，殺其君祈氏容。其子倚任，率兵奔黎國。牟盧又攻黎國。黎侯大陵冥，老成人，向不得已而從昆吾氏。今知天下有商侯，久欲歸商，隔於昆吾。是時，旬范在北陰結諸侯。黎侯與安侯、沙侯等十餘國，已約待商師。牟盧攻急，一面各國之眾死力堅守，一面遣子弟從旬范朝商請師。商侯欲待農事畢。尹曰：「數十萬生靈，豈待農事畢耶？」乃以六月一日具師北征。
　　商侯發國中六軍。以巳牟盧之弟已離將前軍為導，旬范將左，湟里將右，虞生衡將後軍。商侯自將中左，鄘男寧為御。伊尹將中右，無終子、尤庭為御。諸侯之師以有莘氏為前左，有鬲氏為前右，太康氏為後左，葛氏為後右。其眾諸侯，皆四外為游兵。
　　八之日，次於鯀堤，此鯀治水時所築也。那巳牟盧一向集諸侯不得，遂伐諸侯。諸侯死守，不能下。牟盧率民力攻，農事盡廢。從征者縷縷逃歸，守國者搖搖欲亂。牟盧兵正在北攻黎國，而商師已至其南國中。士民望商師來久，歡呼踴躍，來勞商師，力請入國。百姓引導，商師從之，兵不血刃，遂入昆吾。擒其惡黨，甚罪者殛之，不甚者五刑治之，妻子流之，貨財散之。使人聲牟盧之罪，以北向。牟盧聞之，乃大驚曰：「吾國伯於北方百餘年，未嘗見天下有如是兵也。」憤怒引親兵三萬人，解黎國之圍，而南行至於洛水之陰。莘、鬲、康、葛四國之師伐之，戰於洛原。黎侯等十餘國之師，乘牟盧之後夾攻牟盧，昆吾之兵大敗。死於洛水者半，奔散者半，降伏者半。安侯之子倚任竟擒牟盧。牟盧俯首乞憐，商侯不許。命磔之，以祭安侯，報怨也。遂復封倚任、鄘男、無終子等為諸侯，守舊業，息北方之民，而恤其善老，舉其賢士。商侯又憫然於洛水之戰，命收其屍而共祭之，封已離於衛地，後遂謂之九國，紂時九侯其子孫也。餘國從化者，皆撫綏如舊。尤厚賚於安黎等國，嘉其首從正也。乃大勞諸侯之眾。
　　初，豕韋之平，北方人望曰：「如何不來征我國。」及大師至北，北方秋禾在野，人皆匿禾中，以視商師。及見大師安行於路，不旁揉一禾，民人乃盡出。從而觀曰：「真商侯來救我也。」入國時，市不易肆。居其國十餘日，民不知有兵，交易飲食於市，如相親友也。廿四日班師。北人如父母去，索路悲啼而送。商侯使大夫士慰諭之，三四十里而後還。商侯散諸侯之師各歸，而自歸毫。往返一月耳。盛署暴行，侯不張蓋，臣大夫不高幕，而士民歡歌去來，不以為苦。歸毫後，收谷息民。
　　明年辛卯，北方諸侯皆來朝。南國之豪士臨天道等，又以南方息國之暴亂告請南征。商侯不欲勞民，共請於伊尹。尹曰：「彼民誠可恤，吾民亦不可煩也。少待也。」遂至於秋八月，慶輔歸。已重訂其臣士，約其民人。常猱之黷貨日甚，而民財盡人於常氏。士民日夜號天，望商侯往救之也。伊尹乃請會師。商侯自發國中三軍分之為六，慶輔將前，湟里且將後，昌允將左，高離將右。已將中左，常騶為御。伊尹將中右為副。諸侯來從者：房伯為鳥，安侯為蛇，有男氏為風，杞氏為地，弦子為龍，太康為虎，有鬲為雲，有莘為天，為八陣於外。而商侯在中。
　　十月四日出師。九日入息境。息民忭躍來迎，攜老挈幼，拜贊遮道。十日陣於鯛陽之岡。而南國諸侯拍子、蓼侯、六侯等軍七國之師來會。
　　惟麋子國尚助猱。猱方堆積金玉，修庫藏。聞師至，急點起兵，五萬之眾已散其大半，問則皆迎商侯去矣，止點得親卒數千人，附城萬餘人，使大夫將以出戰。南國七軍，假稱助息。實近而來持之，八陣之眾大薄之。息師大敗。潰者半，死者半。商侯曰：「嗟乎！其民何罪？乃無知從亂以求死乎？」命瘞其屍。大兵薄城，使慶輔等呼招城中。城中息大夫有勸常猱者曰：「何不發金玉，賞死士以戰？」猱曰：「寧可吾死，金寶在則心安。若金寶去，吾雖在，亦無益也。金寶不可舍。」其臣子隆自者曰：「君既不捨金寶，請即捨身。」遂率眾縛猱以迎商師。商候入息，焚常猱而救其母，殛陶思嘉、柴經。訪賢善。盡發其金寶，賞有功賢士善人。其谷帛，賞將士，賑窮民。流其妻子，殛其聚斂之徒，刑其親黨。賞子自隆而封常騶，後改姓呂，是為呂侯之國。
　　其麋子引蠻兵自來救息，至於杏山。商侯命弦子伐之，大敗之而去。商侯乃撫綏各君及民，舉事賞功大勞而班師。往返四旬，散諸侯歸毫安民。
　　明年壬辰，南方諸侯俱會，中東諸侯來朝商，北方諸侯亦來朝。而是時，桀又具兵擊近地近年之不朝而來朝商者。中、東、南、北諸侯，大者七十餘國，小者數百國之君俱推戴商侯為天子，商侯惶恐自罪。又俱請伐夏王。商侯問伊尹，伊尹曰：「費昌之來，則夏王絕命之期也。今費昌未來，且待之。」侯遂緩緩諸侯，使各自固守。
　　至七月，西方有洛氏來歸，即夏桀元妃之家也。為顧氏所凌，而來乞師伐顧。金冥、湟里且、正寶等俱勸之。而十月後，綿氏、殳氏之族又皆來，懇出師。伊尹乃請命湟里且先往要結諸侯，並諜約其腹心，以癸巳元月趁諸侯來朝，即會師。商侯自發國中四軍。以二軍分為四，為前後左右，以二軍居中。正寶將前為導，慶輔將後，臨天道將左，虞生衡將右。侯自將中左，殳氏為御。伊尹將中右，綿氏為御。有洛氏為虎，息侯常騶為地，有莘氏為天，蓼侯為鳥，葛伯從順為蛇，有鬲氏為風，九伯巳離為雲，大康氏為龍。共八陣，周於四外。各旅之師從行。
　　元月七日西行，十四日至有洛之國。商侯使大夫旬范，往朝夏之舊元妃焉。元妃泣告旬范曰：「妾聞商侯仁者，當有天下。賤妾有罪，其亦已矣！惟此孤子，雖夏王之委然，生來三歲即不見夏王矣！若以救天下之心，憐其無罪，在所恤存，願遂以為托。」商侯聞之惻然。使旬范拜受命，獻之布帛。不受。師西行二十日，次於商南，夏陽之太康氏、褒氏，與西莘之姒氏等十三國來朝商侯於師。湟里且率有緡民之遺民來會。
　　顧金冥怒點國中師，四萬之眾大半潰亂。蓋西方亦久想商侯之仁，盡怨其不早來。才望見商師，舉手加額，謝天地，簞食筐篚以來迎矣！金冥點城中城外不滿萬五千人，連這萬五千人也都心在歸順商侯，只因去商師遠，不知果如何？近在裡面，不得不從命。遲遲縮縮，不肯向前。金冥還狠戾叫有司，將遲縮百姓一連殺了百餘人。又將遲縮有司，用極刑煅煉，炙其肝而食犬。城中大亂。其臣該眾謂顧國人曰：「商侯來，乃是生我民，何不早生？一頃刻殺此殘賊，獻之商侯。」國人應聲萬數，千人從該眾圍廳，將顧金冥煉為碎泥，人人嚼食之盡。乃盡殺其家妻子黨類。遂出迎商師。商師整隊而進，蕭然雍然，未嘗試一戈、棄一矢也。商侯乃命瘞死屍。賞該眾以金帛，賑窮民以穀粟。訪善人賢者，分之以顧氏之財寶，悉赦回獄官正寶。而復封綿氏、殳氏等諸侯。大康氏、有洛氏遠來有功者，俱金幣犒勞之。
　　時猶是元月二十五日，燕諸侯於復陽。豳侯姬公劉聞之，大悅曰：「天下定矣！」遠引十乘來朝商侯於夏陽，勸商侯伐夏救民，即就天位。商侯遜讓不遑，勞豳侯去。乃遣諸侯各班師。自與中、東諸侯一路歸。往返不四旬耳！」諸侯各歸國，商侯自歸亳。休兵息民。命各諸侯俱行善政，仁民禮士，用賢。自選舉於東方之士，得賢者九人。選於北方之士，得賢者十人，選於西方之士，得賢者七人。選於南方之士，得賢者八人。選於中原，得三十人。用之以行各國，賑老恤窮，獎善訪賢。蓋已行帝王之道於天下矣！一年之間，陶唐氏、有虞氏、有仍氏等附夏之旁者數十國，俱來訴於商侯，請師伐夏。至十二月，夏秩宗費昌來歸，力請伐夏。不識何如弔伐？且看下回分說。
