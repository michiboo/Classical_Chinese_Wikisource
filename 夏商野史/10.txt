
　　卻說少康王元年壬午登極，即命崇開為太師，虞公姚思為太傅，戴寧為太保，姒靡為司馬。召契之後，相土之孫、昌若之子曹圉為司徒。召羿之四臣於東夷，三死一生，得賓圉，以為司空。得賢士世俞於仍，聘以為秩宗。聘槃木於嵩山，槃木已薨，得其子仲義，以為司寇。求西嶽先龍之後華靈為司農。夔之後伯常為典禮。季格之子壽麻為典樂。以女艾之子季奇為車正。是為三公九卿，輔外治命。二姚為元妃、亞妃，增立庶妃九嬪以治內事。是長子季杼，年二十歲矣。命加冠為世子。生杼之後二年，小姚又生子於綸，名曰無餘，年亦十八矣。俱命受學於太師。別以女艾為女正，而封之國土。封有仍氏，而賚有鬲氏之國，增賜以地。求斟灌、斟鄩二氏之後，封之。又求息、郟、寒三侯之後，封之。是時姬不窟在戎狄之間，罕通中國，就戎地封之。胤侯之子，先時亦被澆滅其國，求其後，封之。祀槃架木於嵩，封於某山。葬羿三臣伯熊等於東夷，廟祀之，求其各子，封之邑。吉光、有棨氏等助逆者，則奪其封，放其身。其餘，封滅繼絕，賞善刑淫，舉賢用才，養老恤民，重農禁侈，一切施為，數年舉行明備。五年丙成，天下諸侯來朝。九州牧述職，王命舉俊，造秀士，登之司徒，聘遺逸老成，養之上庠，乃大享諸侯。於是東夷來賓，奏大夏之樂，享之。九夷班列而舞，惟西戎未來賓。少康修德彌謹。是時，東南荒服荊、蠻、閩越之地，尚侏儷裸體，被發文身，雖在禹甸之中，然猶王化之外也。王命封少子無餘於越奉祀禹王之墓於會稽，而東南漸知有王化矣。王正心明德，側躬勵政，勤民用賢，以追先王之績。十年之中，邦畿用治，詣侯尊服。西戎亦來賓，南荒亦歸順。十一年壬辰，王乃命駕巡行天下。始自豫方，祀帝舜於虞都，享虞公姚遂於汾陰。蓋虞公思已薨，遂其嗣服也。遂南行微時避地的所在，建臺於牧岡，以踐童言。今鞏縣夏臺是也。享有仍之君焉。遂東南，而祀太康，享叔成、季升之後。遂封嵩山，禪少室，會豫方之諸侯，行慶讓之典。大賚善人，舉俊士，問民老利病，興十草，發倉廩，補不足，士民大悅，民獻詩歌焉。擬有老叟獻歌曰：燁燁王風，此屋幡然。皞皞斯民，君王萬年。有野民之諺曰：吾王不游，吾何以休？吾王不豫，吾何以助？一遊一豫，為諸侯度。王登鈞天之臺，此黃帝問道於慶城子處也。祀黃帝，而奏鈞天之樂焉。萬禽皆舞，眾籟畢和。擬有汝民之歌曰：鈞天之臺兮，天際浮。鈞天之樂兮，音啁啁。鈞天之治兮，君王體。遂西入夏陽。勞仲康幼弟少閼、少容之後。夏亡時，俱竄在西戎，今封守於此也。遂觀鼎湖之宮，問黃帝乘龍之跡焉。擬有童子歌曰：君無問令乘龍，君攸乘兮九龍。御陰陽兮布甫，斯上居兮元穹。彼渺茫兮焉往？闖天路兮雲封。乃封華山，會雍方諸侯，行慶讓賚，舉請問，興草發，補不足。士民大悅，獻詩歌。擬有老叟之歌曰：節彼泰華山崔嵬，星雲回薄日月輝，君王樂兮萬民歸。乃度槐江之山丘時之水上，玄圃祀神英招。南望崑崙，其光熊熊，其氣魂魂。西望大澤，後稷之所藏也。望祭焉，乃北回霍山，度管涔，封恆山，會冀方諸侯。行慶讓賚，舉請問，興草發，補不足，士民大悅。獻詩歌，擬有野農歌曰：東方融兮，天下和兮。我樂惟傞兮，君如何兮。又擬有耆民詩曰：北山吹管，南山應之。君王有道，下民聽之。安得衷暌，實惟性之。乃登喬山，黃帝葬處也。祀之，為黃帝臺焉，今在北京保安州。過涿鹿，祀顓頊、帝嚳之陵。又東行，祀帝堯之陵，登封泰山，禪梁父，會青、兗二方諸侯，行慶讓賚，舉請問，興草發，補不足。士民大悅，獻詩歌，擬有山童歌曰：巍巍泰山群山宗，嵷隆岉嶼摩蒼穹俯觀目極東海東，旦旦晶耀方生瞳。君主臨之樂融融。乃南祀軒轅之都，今曲阜也。臨羽淵，祀鰥焉。遂南巡，會徐、楊二方諸侯於途山，修禹績也。在鳳陽懷遠縣，今有禹會村，非會稽山也。乃行慶讓舉賚，興草發，補不足，士民歡歌。擬有牧堅之歌曰：朝出也，飯耕牛。暮入乎，歸帝邱。父母乎，歡油油。旦旦如是，吾不知其由。有攜畚者和之曰：朝出也，彩靡猶。歸來乎，為異羞。稚子也，聲啁啁。樂乎亡有，何得有乎憂？又南浮大江，少子來迎。遂往東海，上會稽，循宛委山，祀禹穴，訪藏書之跡焉。東觀大海，望少昊之國。閩、越、蠻、夷來朝者，皆會於會稽。教而不罰，賞而不舉，不以中國之治治之也。沂浙江西上，浮彭澤，觀三天子都。上三湘，祀帝舜及二妃焉。遂至西南大荒天穆之野，聞野人之歌，若曰：天地鴻荒兮廓流，空虛塊比兮音飂。風雲起伏兮清招，山川曠蕩兮何怊嗂。麋鹿和就兮吾與優以悠。是啟王所彩之音也。王遂張樂而歌九招，訪先王之遺焉。乃西北行，觀禹穴於石紐。北行，憩於華胥氏之國，今之藍田也。還，祀於滎河，告成功焉。將還都，觀於汾水，忽有霞光起自水中，五色文章，燦爛奪目。察有一道黃氣，上亙於天，王及群臣測之。王曰：「此何祥也？」仲羹曰：「想是神龜也。」須臾有一物浮起，頂寬，若有耳有角。華靈曰：「此必黃龍耳。」伯常曰：「龍則動而不靜，此靜，非龍也。」姒靡曰：「必蚊蜃耳。」戴寧曰：「蚊蜃者，東方間氣之精也。色不純，氣不中，不在是也。」世俞曰：「予觀斯物之氣，根起於白，上亙天，而黃必也。其質似金非金，似玉非玉，蓋玉皇之精所成也。其象也，靜而正，華而尊，必天子之器也。」太師崇開乃臨水而睇視之，曰：「此寶鼎也。昔黃帝鑄鼎於玉山九年，煉天地之光，萃陰陽之色焉。蓋金玉土石不得其形也。鼎成，黃龍下迎，黃帝乘龍鼓風雲而上於天。其鼎久安長治則存，否則亡。帝摯之衰，洪水之害，鼎入汾源，不復見者數十年。先王佐帝舜平治天下，帝舜之祀於蒲，鼎現於虞。太康之衰，又不知其所往。吾聞聖人興天下，治則宗廟之器獻於山川，況此神物哉？是我君王之德，治於上下，允成中興，數百年之治，可畿也。」王乃命季奇治杭，絕汾流而矚之，果寶鼎也。群臣不能舉，崇開曰：「至陽者，媚陰。寶鼎極陽，為之主也。若有神力之女子，則可舉。」乃召女艾舉之，一舉即起。王命祭之，定之於夏城，禹王故都，今夏縣是也。崇開乃為寶鼎之詩，若曰：天地兮奇光，陰陽令灌靈。日星兮罔象，金玉兮非形。象君王兮有道，永至治兮中興。詩成，遂合前諸方所彩獻詩歌，命之樂師，鳴中興之盛，是為中興之樂。十八年己亥，河水移故道，命商侯子冥治河。二十二年癸卯，十有一月，王崩。世子季杼為喪三年，盡哀禮。太師崇開攝政天下。諸侯士民聞王之喪，罷市絕音，莫不哀怛。荒遠感思，如近喪終。群臣奉世子季抒即夏王位，以丁未為元年。郊褚，任賢舉土，而天下諸侯來朝，享之中興臺。二年，王親督河工，自巡河至考邱。聞東海之濱有三壽之山者，當今海州地也。有巨怪生得似人，而長九尺，領萬眾，能御風乘雲布霧，發火燔民居，暗運民間財貨，聚民間子女為淫。稍不順者，則雨石而殺人。王聞之，問左右曰：「有妖如此，乃人間之大禍也。誰可收之？」眾薦李奇往征之，不克，王親征之。巨怪方躍雲翔，王令前驅善射者，注矢射之。矢反墜，巨怪反雨木石擊傷王前軍。前驅大驚，報王。王前觀之，巨怪見王乃避而去。王曰：「此不可以力除也，是非人耳。」乃命女艾察民間有女子受巨怪淫者，將計就計，除之。時有民間一女，乃巨怪最鍾愛者。於是，女艾乃藏刃而入居女子之室，命女子他匿。是夜，巨怪果至。至則醉醺醺然，喉聲鼾鼾。叫聲愛姬，我今日與王師戰，力疲，過飲幾杯。氣迷迷欲睡矣。不知女艾，之非前女也，近前抱而狎之。女艾左手故為戲，而捉其喉，右手刃刺其陰。巨怪叫不出聲，極掙，又脫不得手。用右爪抓女艾左臉，女艾用肱隔之。用左爪抓女艾右臉，女艾被傷，乃拔刃而斬其左爪。巨怪中刃，血注如射。左爪既斷，雙足大跋，傷女艾下體。又斷巨怪左足，乃呼女子家人，點火進，使縛其喉。巨怪受傷負痛，遂現本形，則九尾大狐也，能變化為人。且言曰：「枉費三百年修煉，今日運氣不良，死於汝手。」女艾曰：「使爾但修性命，乘風雲不害民，居不淫女子，雖堯舜當年，已自容爾。至於今日，今吾王體天地之量，胞與民物，豈不能容汝一畜哉？汝自作孽，非氣運之過也。」大狐弭目待死。女艾擒以獻王，王命斬其身萬段，以飼群狗，而懸首於海濱。當夜，千百怪皆來，群號竊其首去。明日其首不見。海濱之民告王曰：「是怪多黨，王去必還為害，願王悉除之。」王乃命六師大獵海隅。度海，布師三壽之山，搜洞岩，焚林莽，群怪各四面奔竄。王命三軍悉射殺之，三壽山乃平。
　　後人鍾伯敬有詩歎之曰：
　　　　誰謂天地無窮寬，東海幾多三壽山。
　　　　誰謂山林可亂居，三壽山中九尾狐。
　　　　山海一狐生九尾，猶惹天王大兵起。
　　　　一夜山中萬怪啼，明日焚林靡孑遺。
　　　　吁嗟乎！
　　　　萬怪雖獸各為主，何不全之有其所？山海天地躪蹐爾。
　　此詩意外意耳，正意話在女艾。王既平東海而歸。是時萬邦協和，士興於仁，民歸於厚，天下稱治。惟是河不常性。十年丙辰，商侯冥以治河，沒而薨，死王事也。王錫命，封其子振繼國。十八年甲子，王崩。世子槐終喪三年，乃即夏王位，以丁卯為元年。在位安靜無事，諸侯朝四夷服如故。三十四年庚寅，王崩。世子芒終喪三年，乃即夏王位，以癸已為元年。諸侯四夷服，獨河不平。商侯振已薨，子微繼之，尚患河。三年乙未，王憫河患，自行河治水。以元圭賓於河，祀河伯焉，河平。五年丁酉，天下諸侯來朝。十年壬寅，巡行天下。十四年乙巳，至於東海，九夷來朝。十五年，還都。十六年戊申，王崩。世子泄為喪三年，乃即夏王位。元年辛亥，九夷入朝。而畎夷、赤夷、白夷、玄夷、風夷、陽夷久觀風政，迭為王御。自啟王而後，未嘗有也。然亦由少康而來，善人相繼，百年為邦，明德風教，漸被之久，乃至於此。
　　後人余季岳集古言，贊之曰：
　　　　先王耀德，而不觀兵。禹湯罪已，勃然以興。啟康之世，可以驗矣。數數陳師，止而復起。是知夷狄，不治而降。不征乃服，戰用愈張。先王待之，守吾疆里。力所未周，且荒弗義。忍棄蒼黎，鬥彼鱗介。猗欽夏王，善政百年。去殺勝殺，誠哉是言。一是，始分爵命之制，及於夷狄矣！
　　卻說王泄在位十四年，甲子歲，崩。世子不降為喪三年。丁卯元年，即夏王位。三年，九苑之戎弗靖，當在西北甘肅大夏之間。王命西方諸侯伐之。四年克之，獻俘於廟。八年，九苑復叛。諸侯請復伐之。王曰：「不可復也。吾既伐之，既克之矣。是非吾力之不足也，則吾德不足以服之、教不足以來之也。」於是，任賢使能，正禮和樂，行仁於邦畿，布惠於天下，施教於諸侯。巡狩述職，以待隆賞賚，興發補助不間。時禮士不衰，設鞀鐸以待。直言天下之士，見王行政，禮賢士，莫不來歸，諸侯亦率命惟謹。民大悅，而天下和。數年之間，九苑聞王教化，四海悅服也，思向化。王以十一年丁丑巡狩天下。十二年至西戎，而九苑已服。十四年至東海，九夷馴服如故。十五年還都，天下諸侯及東之九夷、西之九苑，盡來朝。夏后氏之盛至此而極矣！王在位五十九年，承平最久，安享亦最久。蓋一代之衰，即於久安。長治之中，密伏無端之釁矣。然不降王之為君，非以位安為可樂者也。能不忘敬懼，自明其德，故能久於天位而無危禍。人君至五十六年之久而無過者，難有也。
　　後人馮猶龍贊之曰：
　　　　器久而壞，木久而蠹。井久而淤，羞久而腐。天地之間，久難為固。事久而弊，情久而衰。勤久而惰，安久而危。是以凡久，其終易隳。夏有不降，商有太戊。惟此二王，久於其怙。久於其道，是以久故。桀久亡夏，紂久亡商。開元天寶，兩截唐皇。吁嗟嗚呼！乃是不蘉。
　　王仁和義肅，既能久位，又明於知人，決於大幾，不拘故轍。王之子孔甲不肖。王恐身後群臣照已前數世舊例立之。遂於病時，預屬位於弟扃。召公卿囑之曰：「天下，大物也。小器不勝治天下重任也，怠力亦不勝。寡人之子，器小而力怠者也。吾死願群賢以吾弟為事。吾弟也，雖無大力，亦無怠情。庶乎！其可承吾事也。若屬之子，有夏其衰矣！」太宰駒濡曰：「先王之世，以位傳子，已至於斯，已成定矩。今忽違之，起疑而亂常，不可。」司徒於寬曰：「今日人心不如上世，故今日之道但循所承之世。堯舜之世，人心古樸，天下艱難，故不傳子不以為異。今日人心薄，天下安，不傳子則起爭端矣！不可。」少宰史和曰：「先王禹已行之於子，何獨君王今日而疑之？」眾論紛然，皆以為不可。王惑之，命群臣且退。王自擁衾而思：「將以群臣為是，則我子實不肖，豈可反以位害之？反亡我國家？將以我心獨是，奈何群臣之心皆同，而獨不同於我？想群臣皆非賢聖，皆是隨波混流，拘常局，見吃飯、著衣之伙耳！安得先王少康之世，崇開、靡寧之輩而特語之哉？是時，崇開等久薨。崇開士臣亦四五易耳。惟有崇開之弟子洞矩者，年已老，致仕山居。」王於夜間心疑不決，忽夢見四天風雪，日月慘淡，雲霧暗閉，山河搖動。王於其中驚悸不定，乃澄神默禱天地：安得清平世界如舊乎？禱不數語，只見南極雲開，獨見天駟四星，四星甚明。王既視之的，乃復禱於四星。忽然雲霧盡散，風雪皆霽，日月山河如舊。王大快，一呼而克，方知是夢。王心想：拆其字義。天駟者，房也。房者，戶也，方也。戶者，室之洞也。方者，矩也。吾臣之中能決我疑、定我志、安我國家者，其惟洞矩乎？此人雖老，實可論大策也。明日，遂召洞矩。那洞矩已在山中住了三年，朝廷政事，他全不與聞。正在家中靜坐，忽一念及國中王疾，而子不肖，君臣必有異議。思維之間，忽一陣風從戶拂席。洞矩心卜之曰：「此信風也，弱而長，大而和。其有王命來乎？」乃命家人掃門。已自起席，整衣冠。甫畢，果有王之使命至，則召人受顧命。洞矩拜辭，命曰：「臣衰朽，不足以任大事。」王之使者曰：「寡君將有疑以問於夫子，非徒爵夫子也。又何辭焉？」洞矩不能辭，乃行。竹冠而布袍，至於王都朝王。王見洞矩來，大喜。問洞矩曰：「予以寡人召子，所為何意？」矩對曰：「王得無有所顧，問其在子弟之故乎！」王大喜曰：「子何以知之？」矩對曰：「見王之氣，長而色深，思遠而心疑，是以知之。」王大喜曰：「子真崇太師之復生也。子且謂寡人之意向何如？」矩曰：「王之意有於子足之間，欲舉賢而授之耳。」王大悅，曰：「何以知其然也。」矩曰：「臣見王之色和而貌不呢也，思遠而意不私也，是以知之。」王又喜曰：「是真知寡人之心者也。顧群臣之議，子知之乎？」矩曰：「群臣之議，必俱以為不可耳！」王曰：「此又何以知之？」矩曰：「此易以知也。群臣中無遠識之人，而王之見乃超常之事，故以為不可耳！」王曰：「然，顧子謂如何？」矩曰：「夫帝王之事，順乎天。天之意，在乎人。人之當否，是之謂時。時值其偶然，天不得不如之。天女口其偶然，人不得不從之，是之謂隨時。時者，天人之理。而隨時者，帝王之道也。炎帝之時，曷嘗不與其子？帝摯之時，不時矣。而己身之不有親，與其弟，是為帝堯。夫己身可不有天下而與弟，又何必子乎？帝堯子不肖，則又與其臣。夫臣可與，又何必弟乎？向使帝摯必執之於其身，則安有陶唐氏之大治？帝堯必執之於其子，又安有虞氏之大化？是以帝王，子賢則與子，弟賢則與弟，臣賢則與臣，無私意也，無拘方也。故外不至於亂天下，害民命；內不至於子孫流毒，以至天下恨而共戮，致後嗣慘滅而宗社喪亡也。若夫今日王庭之群臣，則觀其現前衣裳飲食，旦夕苟安不悟而已矣！是知王之不與子首，乃全其子；而與弟者，乃其通一時之變，而全社稷也」。王曰：「然。」遂召弟肩至臥前，囑以居位保民，修德行政，任賢用才。召群臣定議，即以洞矩為太師，輔肩攝政。癸丑十月，王崩。洞矩率王子孔甲承位，弟扃及群臣諸侯為王喪。三年之中，洞矩已老，不能久攝政。於期年，外率群臣奉扃即夏王位，以丁卯為元年，王扃猶素服治事臨民。二年戊辰，服告闋，乃郊於天地，褅於祖宗，坐中興臺，而朝諸侯。修政明刑，國中安靜，天下順服如故。又承平二十年，丙戌王崩。群臣奉王之子廑為三年喪，以已丑為元年，即王位。六年，諸侯來朝。十年中，國中無事，天下亦無故。十一年，河水又溢。乃遷居西河，今彰德府、安陽縣是也。十二年，巡行天下。於是定為制，十二年一巡狩，六年一朝。卻說王廑以十三年狩至西戎。西戎之九苑者，先年久服夏後，是時少間。九苑之不才子弟陸者，羨王之車馬衣冠，欲盜之。乃昧其父兄，暗糾其不才子弟之群三百餘人，欲夜劫王。王衛士方息於雪山之陽。日將暮，王微服與近臣育棨、崇開之孫郅昭，登高而望鳴沙，遠則黃河之水如從天上飛來，濛帶南北。近則乎沙漠，漠目極千里，無有止絕，不知東西。其間楊柳依稀，羌氈點綴，西風時至，驚起白埃。王望之，悵然懷居。忽見夕煙之中，如有群童，衣胡氈而騎胡羊，若上若下，若神若人，飄渺而來。至於王前，吹羌笛而歌。其一歌曰：
　　　　王人兮猗，朝發兮縣圃。夕至今明河，王人兮猗。
　　其二歌曰：
　　　　金繩交界兮西極哉！牛渚東回今天來來。天津水流兮傾漸臺，輦路令水泠。王人兮危哉！
　　其三歌曰：
　　　　六龍飛行雲霧冥，天河雨來下國平。金天風高霜露冷，夜漫漫兮天苑驚。王人兮勿寧。
　　歌音勁急，聲徹而去。王問左右，此何神也？郅昭曰：「此金天氏少帝之神也。歌聲之中含有盜音，王必備之。」王乃命育棨記其音。又命司馬之官，靡之孫閎陘曰：「左右言今夜有盜，可預防之。」閎陘領旨，乃戒甲士備夕。是時，八月晦夜，陸果部三百餘人，乘黑而至，來盜王馬。王馬固驊騮、駿馬大嘶而蹄之，不敢近前。乃盜王車，車中有甲士，不為聲。陸乃入王居，王衛士捍之。館鳴鋒二聲，車中甲士皆出，盡殲陸等三百人。明日，懸首於門，車遂還冀，方巡青、兗、徐、揚諸州，十六年還都。王思雪山少昊之神之音，使典樂之官，協而歌之。於是始歌西音，而夏后氏之樂為之一變矣！十九年乙丑，王崩。仍歸國於不降王之子孔甲，孔甲復有位。不知後來竟作何狀，且聽下回分解。
