
　　當時子牙即修書，遣使上關來見殷郊。郊與姜文煥朝夕操軍演武，專伺東伐。有哨馬來報西伯兵至，未知真實，所以未敢放關。及得子牙之書，拆而讀曰：
　　尚自違殿下，直到岐州。感西伯恩義，位絕群僚。今聞商德滋昏，生民陷溺。惟我主侯上敬天時，下恤民苦，築壇拜尚為筆師，大發精兵，前欲伐紂。前承合兵助陣之言，敬有此告。倘殿下憤雪重仇，深憂民溺，望乞到關會議，共舉征旗，只此直明，引領而待。
　　殷郊覽罷，大驚曰：「姜尚一貴至此耶！」即日同姜文煥收拾本關軍冊、糧簿，直詣子牙。子牙延入中軍，各敘款曲，即引見武王。武王受其軍冊，即封殷郊為東征大將軍，姜文煥為各營都巡檢。大兵遂過潼關，直抵黃河。黃河守將胡雷聞知，急引軍弩，列於河口，以拒西兵。子牙自督先鋒進兵，辛甲回告請計。子牙責曰：「逢山開路，遇水安橋，乃前部之事，反來問我何計！」辛甲曰：「船隻已備，但不能抵擋其前。」子牙密書數行字與辛甲，辛甲領計歸本寨。即令南宮适領五百船隻密渡上流，自引數百船隻擺列河下。將至酉末，令各船燃起火炬，鳴金吶喊，詐若犯。岸之上胡雷急令萬弩齊射，西船漸漸撐進，岸上之箭發如雨點，然隔河面，箭矢落空。將至三更，哨馬來報，南宮适部兵已渡上流。胡雷大驚，抽兵去救上流。辛甲麾兵諸船，一齊殺上東岸。南宮适又引兵殺至，胡雷拍馬迎敵。戰數合，辛甲之兵後攻，胡雷首尾被敵。正欲殺僻路，走人負容城，辛甲勒馬迫及，大喊一聲，拖翻下馬。武王大駕亦渡黃河，辛甲解胡雷來見子牙。子牙斬卻胡雷，令辛甲速進兵攻澠池城。
　　澠池城主秦敬聞知大驚，堅閉不出。打書入洛陽，問徐盛求救。西兵攻打不息，城將陷。秦敬驚懼，日思無計。澠池城東有軒轅氏古廟，中有木刻千里眼、順風耳二小鬼，乃托為人像，來見秦敬曰：「吾乃城東小民，頗能武藝。今西兵攻城，聞主公欲降，小民願出兵解圍。」敬曰：「汝姓甚名誰？」二人脫虛報曰：「小民姓高，名明，弟名覺，至親兄弟。」敬賜盔甲，聽其演武，百般兵器慣習如飛。
　　秦敬大悅，即令掛左右牙將之牌，部兵出敵。候爾解圍之後，申奏商王，加封官職。二將領兵出城。辛甲、南宮适列開陣勢以備廝殺，二將更不打話，拍馬殺入陣中。甲略抵數合，力不能支。南宮适拍馬夾攻，刀達又亂。祁宏、尹逸見前鋒不能抵敵，雙馬一齊殺出。高明、高覺馬膊相挨，左衝右突，西兵披靡，敗入本寨。堅守營壘，入中軍告曰：「高氏兄弟英勇出群，非設奇計不能打入澠池。」子牙大怒曰：「吾兵尚欲直攻朝歌，掃除無道。今攻一小城，何請設計！三日不能攻破澠池，梟首示眾。」辛甲唯唯而退。子牙即令殷郊、雷震各引本部伏於澠池城下，候在辛甲殺敗，高明兄弟追趕，許爾殺入城中。二將領計而去。
　　次日，辛甲改換盔甲，抖擻精神，引兵挑戰。高明兄弟果然殺出，四馬戰上十餘合，南宮适偷射一箭。高明右手接箭，左手挽弓射回。又戰十合，辛甲按住鋼刀，取出流星銅錘，偷打高覺。高覺以刀隔退，大殺一陣。二將力乏，又敗逃本寨。高明笑曰：「汝有伏兵在，吾不能趕矣。」二將不知其故，雷震、殷郊歸告子牙。子牙驚曰：「莫非兵機漏泄乎？」二將曰：「並無人知。」子牙默然良久，忽報高明使者遞書到，子牙召人。其卒手持一牌，書兩行曰：「姜尚不必深思苦索，汝之淺謀，皆在吾之胸臆。若不解圍速退，五萬兵片甲不回。」
　　子牙讀之，叱退小卒。大異曰：「此必魅邪。」
　　是夜，仰觀澠池內妖氣湧湧，即取照妖鏡引之，二將果然露出本相。子牙曰：「原來是此二畜。」諸將請問曰：「是何怪也？」子牙曰：「東海度朔山有大桃樹，其根盤屈三千里，其柯向東北，號曰鬼門，乃萬鬼出入之所。有四神，一名神荼，一名鬱壘，二人性能執鬼。又一名千里眼，一名順風耳，能視聽千里之外。二神監察遠方邪魅，神荼二神即收而斬之。自是軒轅黃帝令民間畫神荼、鬱壘像懸於門首，以壓百邪。又刻千里眼二子於神廟，以察百邪。此乃千里眼二畜生也。」諸將曰：「然則何計可破？」子牙曰：「吾若一設計，彼必聽見，斷不能得破。」即召殷郊、雷震二將密囑其計，二將受計而出。次日，子牙親出陣前，大叫高明兄弟，何不出馬打話。高明日：「釣魚野夫見識，焉能出吾之手。」子牙曰：「汝武藝頗高，吾今排下一陣，汝敢來打陣乎？」高明日：「汝且排來，待吾觀看。」子牙即將各寨士卒分為九隊排開，八門內設日月二宮星辰垣位。又令南宮适、姬叔度、祁宏、尹逸各引四十九名壯士，分作四隊排列紫薇垣之四方，以按二十八宿。又令雷震著青袍，執銅錘；殷郊著紅袍，帶火箭，立於天門左右，以按雷電二神。又令太顛、武吉、閎天、辛甲、姜文煥共引三千四百旗手，旋繞陣內，以按五行二十四氣。高明看見，謂高覺曰：「老賊排下天陣，又以旗鼓集處以蔽吾見。」覺曰：「然則當從何門打入？」高明日：「直取天門打入。」
　　次日，子牙大叫：「高明識吾陣乎？」高明出馬曰：「此乃天陣，焉有不識。」子牙曰：「汝敢打陣乎？」高明日：「破此天陣，猶如反掌，焉為不敢！」遂引高覺拍馬殺入天門。子牙將太白之旗一揮，諸將金鼓亂鳴，旌旗雜舞，九宮混亂，八門改變。高明兄弟欲尋武王之座，陣中昏黑，左衝右突不能得出。欲舒千里之眼，則有旗幡掩映，不能得見。欲開順風之耳，而金鼓亂震，又不得聞。自辰至午，困於陣中。子牙指揮諸將殷郊等連放數支火箭，高明、高覺將露本相。雷震掄起銅錘，望高明一打。金光燦爛，二將乘空而走。諸將亂殺一陣，遍尋不見高明兄弟，子牙急令乘勢打入澠池。秦敬聞高明兵敗，大驚無措，即欲從西門走洛陽。辛甲追及，斬之。西兵入城，收其府庫，出榜安民。忽報城東軒轅廟有木刻二小鬼，俱被劈去頭顱。子牙曰：「端的是此二畜生耳。」即令焚卻破廟，大兵望洛陽而進。
　　先是，孤竹國君有二子，長名伯夷，次名叔齊，二人以遜國，俱逃歸周。西伯侯待其為大賢，處居洛陽城。至是，武王車駕至洛陽，兄弟二人乃即武王之馬首，拒諫於前曰：「父死不葬，愛及干戈，可謂孝乎？以臣弒君，可謂仁乎？」武王心知其賢，亦不罪之。左右欲殺夷、齊，太公曰：「不可，此義人也。」扶而去之。武王伐紂有天下，伯夷、叔齊恥食周家之粟，乃隱於首陽山彩蕨薇而食。作歌曰：
　　登彼西山兮，彩其聲矣；以暴易暴兮，不知其非矣。神農虞夏忽焉沒兮，我安適歸矣。吁嗟徂兮，命之衰矣。後遂餓死於首陽山。
　　後人有《古風》以其義者，今並錄於此云：
　　　　商澤涸，商民苦萬狀，呻吟思樂土。獨夫之心日益驕，周家沛作援民雨。噫嘻！此心將何舉。諄諄秉義留車輿，成成宗廟已丘墟。收羽藏身隘周粟，君不見首陽山下人，至今千古揚芳譽。
　　卻說洛陽城乃徐芳、徐蓋兄弟為守，蓋有二子，長曰升，次曰變，俱有智勇。兄弟正在堂上議戰守之策，忽衛卒報曰：「西兵五十萬，戰將一千員，今出潼關，梟高明兄弟，直逼澠池，殺秦敬，大軍已至洛陽城下。」徐芳聽罷，大驚曰：「誰人前去敵住西兵？」其弟徐蓋出，請兵願往。徐芳與軍五千，令左右從其出城。
　　太公聞洛陽城中徐家父子兵強，不可輕敵。乃傳令命祁宏、高毀以下六隊之兵，各執青、黃、赤、白、黑五色之旗，各披五色之衣，擺下一陣，名曰「六甲神陣」。命南宮适引戰徐蓋，將陣勢擺開。蓋父子之兵，更不打話，手持長槍，直望南宮适殺來。適即詐敗，走歸本陣。徐蓋追入陣內，太公用手一揮，六隊精兵混作一團，將徐蓋圍在核心。徐升、徐變正慾望陣殺去，以救其父，卻被殷郊邀其來路。二子忙奔歸城，告伯父發救兵。徐芳不許，徐升兄弟怒髮衝冠，曰：「我父為朝廷受困，不念兄弟之情，亦念朝廷之難，何故不發救兵以救我父？」升、變遂擒徐芳來見太公，獻了洛陽城。太公擁武王車駕入城，斬了徐芳，釋卻徐蓋父子，加封官職。
　　大軍遂進汜水關，令人報與關主尤項得知。尤項只欲堅守不出，具表入朝歌取救。忽階下一人，身長九尺，腰闊十圍，怒目填胸而進曰：「大丈夫當橫行天下，與國家出力，奈何效兒女子，縮首待擒哉！」眾視之，乃東海人氏，姓烏，名文畫。能在陸地上行舟，勇名蓋世。尤項曰：「吾聞西兵有姜尚獻謀，殷郊效力。其兵自出岐州，一路破竹而下。今以區區小關之眾，欲抗三十萬雄兵，何啻以孤羊投群虎哉！」文畫曰：「關主何壯他人志氣，滅自己威風！文畫視姜尚、殷郊不若肌上之肉，汝何太怯哉？」乃單馬殺下關來，尤項只得點兵隨助。
　　西兵先鋒南宮适橫眉怒氣，欲攻關城。只聽一聲鼓響，舉頭一望，烏文畫吶喊連聲，從關上殺來。其人雄威壯大，鎧重袍新，手橫丈八蛇矛，身坐千里追風，昂昂凜凜。南宮适自思岐州一路順風偃草，並無對手，今日此漢想是勁敵。抖擻精神，前問來者何人。文畫曰：「豈不識吾陸地行舟烏文畫耶？」南宮适更不打話，掄起神斧，直取文畫。文畫舞動蛇矛來刺，一來一往，兩馬相爭，鬥上六十餘合。南宮适神威少剉，西兵陣上突出辛甲，接住兵威。好個烏文畫，真蓋世英雄，又與辛甲鬥上四十餘合，並無懼色。辛甲心下思量，文畫槍法精神，不能抵擋，當以鐵箭除之。佯兵敗走，文畫鞍馬後追。辛申按住鋼刀，挽滿月弓，一聲弦響，一箭正中文畫心胸。文畫眼力高強，翻身一閃，接住鐵箭。辛甲連發二十四弦，都被文畫左閃右避，盡行收了。文畫自思平生未遇此敵手，乃佯馬敗歸。辛甲拍馬忙追，文畫按住蛇矛，從掩心甲內取出流星銅錘，認著額門回頭一打，卻被辛甲用刀閃過，似海拋毬。二人再欲合馬廝戰，紅日沉西，兩下鳴金收軍，各歸本寨。
　　南宮适與辛甲來見太公，具述交鋒之事。太公曰：「此人可以計破，不可與之抗力。」次早，太公升帳，聚集諸將各吩咐畢，復命辛甲為引戰，諸將各受命而行，太公與周武王乃在雞鳴山頂以觀廝殺。次日，辛甲領五千兵離汜水關南雞鳴山下擺開陣勢，烏文畫引精兵前來，謂辛甲曰：「昨者不是日色西沉，難饒你命，今日又敢出馬？」辛甲曰：「不必多言，今日與你決定雌雄。」二人拍馬相持，鬥上五十餘合，自辰至未，不分勝負。諸般兵器盡皆比試。將申末，辛甲佯馬往荊索谷而走。文畫以其力弱不能支抵，加馬後迫。辛甲且戰且怯，引至谷內。時紅日沉西，東山月出。文畫追之不上，正欲勒馬收軍。太公從雞鳴山上將旗揮動，谷口將士盡用木頭大石塞斷歸路。紅光一起，四圍山上火勢連天。文畫進退無路，本部五千兵卒盡燒死於荊索谷口。此是太公先排下火煉紅爐之計，以待文畫也。
　　後鍾伯敬有詩曰：
　　　　陸地行舟倚勢強，橫行西陣莫能當。
　　　　子牙一試洪爐火，蓋世英雄爛額亡。
　　尤項聞文畫敗死，開關出降。武王駕入汜水關，賞勞諸將，出榜安民，大兵遂渡盂津河。畢竟後事如何，且看下回分解。
