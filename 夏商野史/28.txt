
　　卻說崇侯虎倚紂王寵愛之勢，不敬父兄，苦虐百姓。百姓投告於西伯，西伯曰：「崇可伐矣。」遂調辛甲為先鋒，子牙運籌，自督大兵出城。子牙督兵，不數日，屯於石樓山下。子牙下令，戒諸將卒毋得妄進，先揭榜文於城外，數崇侯虎之罪曰：
　　崇侯虎蠱惑商王，陷害百姓，蔑侮父兄，不敬長上。決獄不呼百姓，力盡不得衣食。此所謂為臣不忠，為子不孝，不可為民父母。今西伯侯親率大兵五萬，前來與民除害。曾誡三軍入城之日，毋得殺人，毋壞房屋，毋伐樹木，毋傷六畜。有犯一件，斬首不赦。爾等崇民急早出降，兔遭塗炭。榜文至示，軍民知悉。
　　百姓見榜，自相告曰：「此吾之父母也。」相率開城投降。間，崇城百姓三分而降者去二。
　　崇侯虎聞知大怒，急令姜皓、應彪截住四門，出城者亂斬。城中百姓悲啼鼎沸，爭攻軍吏，突門而出。姜皓、應彪不能禁止，反被百姓所傷，逃入見崇侯虎。侯虎慌忙披掛，率將士殺出西門，列開陣勢以備廝殺。崇侯虎大罵姬昌：「逆賊，爾我皆為商家諸侯，焉得興兵犯界！」辛甲聞言，更不搭話，拍馬直取侯虎。二人戰至二十餘合，子牙揮太顛、姬旦雙馬夾攻。侯虎措手不及，被辛甲活捉而歸。崇應彪見父被捉，拍馬殺出。辛甲按住鋼刀，架滿弓弦，望應彪直射一箭。應彪落馬，太顛捆縛而歸。大兵掩殺一陣，子牙忙令收兵，遂請西伯之駕入崇城。左右請斬崇氏父子，滅其社稷。子牙曰：「不可。崇侯虎作亂，此來正欲與除暴也，焉可覆其社稷。」西伯從之，令斬崇侯虎，懸於城下。釋崇應彪之綁，立其為後。召集崇之群臣，安撫百姓，車駕即日西歸。此子牙一榜收崇侯，為初出磻溪第一之功也。
　　後人余季岳有詩一絕云：
　　　　渭水溪頭一釣翁，謨謀西伯扇仁風。
　　　　只憑一榜收崇邑，能顯先生第一功。
　　大駕歸至岐州，於是作豐邑，徙都於豐。過數月，西伯有疾，地震五日，東西皆動，動不出四郊。有司俱請曰：「動為人主，今主上寢疾五日，四面地動，不出國郊，請移都。」西伯曰：「奈何其移之也？天之見妖以罰有罪，我必有罪，故天以罰我也。今又興兵動眾以增國城，懸重吾罪也。」不聽，疾亦愈。明年，疾復作。自知天命將終，乃宣太公望託孤。又謂世子姬發曰：「商雖無道，吾之家世稱臣，必當盡守其職。且事太公望當如事父。睦愛弟兄，憫恤百姓。」又曰：「見善勿怠，時至勿疑，去非勿處。此三者，道之所以處也。」姬發再拜受命。是夕，西伯遂薨，年九十七歲，時商紂王二十年也。太公望率群臣奉姬發嗣西伯之位，是為武王。武王葬父既畢，尊太公望為尚父，周公旦為輔召公，奭畢公高左右王師。君臣合心繼志，述事一遵先王之政，四方諸侯皆行朝貢。
　　當時紂王不理國政，與妲己朝夜遊宴。妲己乃狐狸之怪，日譖紂王殺無罪之人，彼則夜吸其膏血，其貌鮮妍。一日，宴於摘星樓上。時當隆冬，遙見河邊有數人將渡。二三老者揭衣涉河，中有後生者，逡巡不敢下岸。紂問妲己曰：「河水雖寒，老者尚能涉，而少者猶自怯冷，此為何也？」妲己對曰：「妾謂人生一身受父母精血，方得成胎。然陰陽道理，要在父壯母盛。故生子氣脈充盈，髓滿其脛，雖至年老，耐寒傲冷。若然陰陽交媾，父老母衰，故生子氣脈衰微，髓不滿脛，略至中年，必先怯冷怕寒也。」紂王曰：「豈其然乎？」妲己曰：「大王不信，即將此一起渡河者斬脛，視之便知端的。」紂王然之。即令蜚廉活捉五人至於樓下，一人一斧，漸去兩脛。果然老者髓滿，少者骨空。
　　紂王撫掌大笑曰：「卿真神人也。」妲己曰：「妾不特能辨老少陰陽，雖孕腹內陰陽，妾亦能辨。」紂王曰：「何以知之？」妲己曰：「此亦不外父母之精血而已。夫陰陽交媾之時，父精先至，母血後臨，是為陰包陽，故其胎為男；若待母血先至，父精後臨，是陽包陰，故其胎為女，是以知之。」紂王不信，妲己曰：「大王不信，可搜城中孕婦，與大王驗之。」紂即令費仲捉得孕婦數十於樓下，妲己逐一指曰：「其婦生男，其婦生女。」妲令剖孕婦而視之，果皆應驗。紂王大喜，愈寵妲己，自是恣意任為，無所忌憚。或斬人脛，或剖孕婦。妲己日伴遊賞，夜則露其本形，吸此斬剖之血，以益花貌。
　　一日，紂宴群臣於瓊林苑，忽見一狐隱於牡丹叢下。紂王急令蜚廉射之。蜚廉曰：「但令放金籠雕鳥，攫之可也。」紂即令開籠放雕，狐被抓破面，遂匿沉香架後，不見蹤跡。令武士掘而搜之，但見一大土穴，堆積骸骨，狐已不見。紂亦不究。群臣宴罷，各歸本府。
　　卻說紂王入宮，見妲己兩腮俱破，以花葉貼之，乃問其故。妲己笑曰：「適早被白鶯兒抓破耳。」紂亦信之，然不知在牡丹叢下為雕鳥所搏也。自是，妲己之形夜夜出入宮庭，宦官嬪御多有看見，城中謠嚷。司空商容聞知，一日乃進一本單說：「雲中子與杜元銑除妖之事，似有可信。今城中百姓皆知王宮有妖，大王不信，反斬無辜之脛，剖孕婦之胎，以耗國家元氣，而召災變，臣實重為國家憂懼。」
　　紂王默思不語。妲己忙奏曰：「自有摘星樓以來，妾觀天象，並無災異。殺數小民，豈為累德！此亦群臣互生異議。」紂即怒曰：「吾斬元銑有禁在前，爾等又何忤旨？本欲梟爾，姑念先朝之臣，何不速退？」商容即解下官誥，謝罪出為庶人，百官無一敢言。自是妲己專寵，紂王惟言是從。順之者生，逆之者死，百姓人周者紛紛不息。
　　武王聞紂暴虐滋甚，謂群臣曰：「先君羑之囚，吾兄肉醬之慘，此念未嘗少置。今商王剖胎斬脛，民陷既極，恐不能緩須臾之死，吾甚悲之。今欲舉弔民之師東伐商辛，公等之議若何？」太公望奏曰：「商德滋昏，生民陷極。若舉兵東伐，乃代天救民，何所不可？況先君臨崩，曾囑主公謂時至勿疑。今商命當改，民心西歸，正其時也，東征之舉不可遲疑。」武王大悅，即令子牙點集諸軍，操兵演武，以備東征。散宜生曰：「古者明王命將出師，必須築壇拜將，親為奉轂推輪。如此將得其用，所向皆捷。臣等請仿古制，拜將行師，名正言順。」武王曰：「善。」遂令姬奭、辛甲率壯士五百，築壇於城南，高五丈，按金、木、水、火、土之數，歷三層，修天地之宜。建龍、風、日、月之旗，畫九宮八卦之列。又將二萬五千壯兵分為五隊，各服五色衣袍，各執五色旗幟，辨按五星。又令二十八將分作四隊，環繞樓下，以按二十八宿。燈燭熒熒，奇香馥馥，布擺整齊。
　　武王駕龍車與群臣來至南郊，戒令百官各循規蹈矩，勿得嘩喧。武王端恭立壇下，散宜生執笏進曰：「主公先登，禱於天地，然後拜將。」武王歷階而上，禱罷天地。宜生又請師尚父登壇，子牙摳衣而上，立於北面。武王請升將座，子牙三辭而後就位。武王親捧金印、寶劍，降拜曰：「商辛失德，四海愁怨。今昭告於天，拜尚父為東征大軍師，兼督內外諸軍事，志在順天應人，弔民伐罪，惟尚父圖之。」子牙接劍印曰：「天命靡常，惟德是依，惟願愛民敬事。其運籌料敵，尚之職也。」於是，子牙降座，請武王升南面之位，行君臣禮，再拜謝恩。子牙中軍，武王親為捧車之轂，推車之輪，滿城百姓咸皆稱羨。武王曰：「克商之兵，尚父當用幾何？」子牙對曰：「東征之兵，只用三萬六千五百人。」武王曰：「商雖無道，其兵不下百萬，戰將尚滿千員。今尚父以三萬六千之兵，何能克敵？」子牙對曰：「臣聞用兵之道不在眾多，而在仁智。今商辛無道，殘虐其下，雖有雄兵百萬，諒其不能盡力。主公以仁者之師，名正言順，以一當百，勇氣十倍。況臣用三萬六千五百之名者，法周天三百六十五度之數，已有克敵之術。」武王曰：「善。」即詔子牙次日操練軍馬，以備東出。
　　次日，子牙升帳召集，揀辛甲、尹逸、祁宏、太顛、閎天一班武將，戒令各率本部，出於教場，操演韜略。揀定先鋒，然後調遣諸將得令，各率本部至教場中分散屯立。第一隊殿前驍騎將軍，姓尹，名逸，字存道，青袍鐵鎧，方天畫戟。領兵七千三百，各服青衣，執青旗，屯於東方；第二隊引車將軍姓辛，名甲，字繼先，紅袍鎧甲，耿自鋼刀，領兵七千三百，各服紅衣，執紅旗，於南方；第三隊耀威大將軍姓祁，名宏，字子開，白袍銀鎧，丈八蛇矛，領兵七千三百，各服白衣，執白旗，屯於西方；第四隊鎮西大將軍姓閎，名天，字英美，皂旗鐵甲，九節神鞭，領兵七千三百，各服皂衣，執皂旗，屯於北方；第五隊鎮國大將軍姓太，名顛，宇守正，金甲黃袍，開四鐵斧，領兵七千三百，各服黃衣，執黃旗，屯於中央。子牙綸巾羽扇，升坐中軍。諸將參見畢，子牙取鐵甲一付，重計八十斤。鋼刀一柄，重計一百二十斤。高馬一匹。有能披鐵甲，舞鋼刀，而飛身上馬者，使掛先鋒之印。
　　諸將惟惟列屯五方，軍吏擊鼓三通。紅旗隊中搶出一員將官，眉清目秀，齒白唇紅。眾視之，乃文王之子，武王幼弟姬叔度也。叔度走過場中，披鐵甲，持鋼刀，拍鞍上馬，左顧右盼。鼓角齊鳴，眾軍喝采，子牙大悅，即令公子叔度下馬掛印。叔度正欲掛印，忽皂旗隊下突出大將，豹頭狐目，虎背熊腰，大呼：「公子留印，待我來掛！」眾人視之，乃殿前都校尉複姓南宮，名適也。叔度解印釋刀，南宮适即披甲橫刀，揚聲於場內曰：「大丈夫支二百斤鐵從容上馬者，何足道哉！」乃離馬三百步，踴躍數次，飛身上馬。眾皆喝采稱羨。
　　南宮适翻身下馬，奪叔度之印。紅旗隊中閃出一員大將，狀貌魁偉，聲音響亮，高叫：「二公且勿相爭，此印須待我掛。」眾視之，乃將軍辛甲也。南宮适卸甲放刀，辛甲本身之鎧重有五十餘斤，更不卸下，重披鐵甲，掄動鋼刀，踴身跳跨馬上，左馳右突，舞動如飛，在教場內周圍游遍一遭。眾皆曰：「此印非辛甲，他人不能掛也。」子牙即以辛甲為先鋒，南宮适為副將，令叔度、祁宏為左右翼，閎天、尹逸為保駕。
　　次日上表，請武王發駕親征。武王乃留二弟姬旦、姬爽與群臣守國，乃為文王本主載以居中軍，自稱天子。發言奉文王以伐，不敢自專。即日大兵出城，旗幡掩日，刀戟橫出，浩浩蕩蕩，稱為五十萬，殺奔朝歌。
　　行至三日，忽一陣狂風從子牙馬前飛塵卷雲而起，子牙袖占一課，今日當有破商大將冠冕從西北而至，眾皆不信。行近潼關西北角上，有一將年約十五六歲，身長九尺，膊闊一圍，肩拖大斧。高叫：「西兵且住，等我來！」辛甲懼為奸細，射住陣腳，問是何人。其將曰：「吾乃西伯侯所收之子雷震也。」辛甲見之，莫知其故。引見姜尚，尚亦不知其故。奏知武王，武王曰：「吾聞昔者先君入商之時，因避雨於燕山。忽然雷破棺中女胎，得一男子，因名雷震，莫非也？」
　　子牙即召問之，果是雷震也。武王曰：「汝在何處，今日至此？」震曰：「臣自蒙先君恩救，當時有雲中子先生收臣，養於終南山，一十五年終日教臣演習武藝。日前吾師觀天象，言商命當改，諒主公必然起兵東伐，故命臣下山助陣。臣願一掛先鋒印，力破無道。」武王顧謂子牙曰：「此子先君所收，亦吾弟也，可改為先鋒乎？」子牙曰：「軍冊已定，不可輕改。」乃封雷震為保駕大將軍。兵進屯關下，先鋒辛甲回稟：「潼關不開，何計進兵？」子牙曰：「關主與吾曾有舊約，兵至東伐，彼要相助。汝且按甲勿動，待我修書，招其來降。如不納降，然後進兵。」辛甲乃退下寨。欲知後事，且看下回分解。
