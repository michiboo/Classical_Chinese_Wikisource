
　　卻說夏桀時，諸侯其強者，皆助桀為虐；其弱者，又不得不附於強者，以求免禍。所以天下託名歸王，實成大亂。近方諸侯，惟商侯最賢。商侯名主癸，在孔甲世承王命，為中國諸侯之長，得專征伐。及臯、發之世，入輔大政，亦皆循循為善，不失尺寸。總是個忠厚長者盛德之人，亦不能大有作為。王發之歿，付國於桀。商侯亦聽命而已，非真不知其不善也。及桀既見昏德，商侯卻自守正，竭誠盡忠盡禮，祈以感格君心。那桀是下愚不移之人，雖堯舜復作，亦惟有用刀而已，豈得個感格得的？這忠厚老人家屢受斥辱，並無一毫怨忿君上之心。正是天地醇龐凝固之氣，鍾在善人身上，所以身不顯赫，便有好後人出來發揮此自然之理也。
　　商侯生於夏王肩之十三年己卯歲，長年三十歲而娶於有莘氏之女曰扶都為配，在孔甲未立之年，戊申歲也。娶二十年而始娠，扶都感白氣，貫月之異而生子，名之曰履，而字天乙，是為成湯。天乙生於孔甲之二十年，戊辰歲。生而聖明仁神，好禮樂，善盡孝主敬，內外咸服。今年乙卯之歲，為桀之十一年，蓋天乙四十八歲矣。商侯主癸則九十七歲也。
　　商侯既被斥而歸，懨懨悶悶，以憂國為心。年壽既高，不堪憂抑，遂冉冉成病。天乙日夜侍疾，憂懷憔顏，減飲食，絕酒肉，頃刻不離左右，以事父起居。精神勞困，至於形毀骨立，毫無倦怠。如是五年，商侯疾革。天乙涕泣長跪，扣膝而問曰：「君何以教履乎？」商侯強振精神，微聲言曰：「夏國危矣！生民塗炭，再二三十年更復何堪？若又有羿、浞之徒，則生民又何如也？不然則有阪泉之事，然不知何所終也？我生不能明此念，其在於汝。且君雖暴，臣當守順；君雖虐，臣當盡仁；君雖行讒好佞，臣當獻賢納忠。我生亦無他事，惟是隨眾。戴王不能遠見超舉。又我生循當守格，自了一身。悠悠忽忽，未嘗得訪求天下聖賢豪傑，以共襄王室。今王室壞矣！恐非聖人不能回也。吾聞有莘之野，有空桑之子，神聖通達，窮三皇之運，明五帝之道，堯舜之佐也。汝當力請求之，薦之夏王。或者有轉移之道乎！」言畢氣竭。天乙稽首流涕受命。而商侯薨，壽百有一歲。是時桀之十五年己未，九月十七日也。
　　後人余季岳贊之曰：
　　　　嗚呼善人！天篤其真。
　　　　所心在世，不惟乃身。
　　　　瘁身之忘，君國是皇。
　　　　雖斥違之，中懷逾光。
　　　　王室殆焚，王衷莫問。
　　　　百辜予身，萬里王門。
　　　　王立於誰？子視而望。
　　　　屍此侯封，恙魘惟臥。
　　　　率土幽岩，猶念國家。
　　　　猶思救稗，矧世食德。
　　　　我生不能，堯舜君民。
　　　　聖賢在野，子懷之激。
　　　　天下之生，全之後人，
　　　　於戲善人。
　　商侯主癸既已全歸，天乙哀恫慘但痛絕數次。上大夫壽常自往夏都，告訃於桀。中大夫巫軼，訃於與國諸侯。下大夫旬范等，勸慰天乙。三日，乃進少水飲。五日，乃進粗糲飯數匙。倚廬中門之外守喪。
　　明年庚寅元月，壽常乃還。蓋夏桀日與外內倖臣寵妾歡飲，不以大禮為事。叩額之久，乃得通聞。但照舊規許立嗣子，並不加錫命也。
　　二月，先侯之與國親屬俱來。其遠來者有如夏陽氏、太康氏、斟灌氏、斟鄩氏、有虞氏、有莘氏等國；其近來者有如有男氏、杞氏、繒氏、喜氏、冥氏、房伯弦子等國。
　　先侯之得意，素被於諸侯。生時雖無赫赫聲名，而任真輸誠於人。及死後，能令人思感。故遠近賢愚皆側然，而素共事者皆來會葬。其遠不能來者，無惑。惟至近鄰葛國葛氏垠，蔑訃不理。壽常等乃奉天乙，率諸侯以月望葬先公主癸於太丘之陽，葬畢謝各國諸侯，散去。
　　壽常等攝商國政事，天乙自守喪禮於廬。期年，始食菜果，練冠。三年，不足內閾，不嗅酒肉，不面賓客，不聞政事默處三年。始於悲怛，既以誠靜。終以洞矚，精誠凝一，聖德益明。服既闋，然後從諸臣之請，出而升先公主癸於廟，祀之。
　　乃遣上大夫壽常往告於夏王，待命以還。然後告於祖廟，即侯位，是桀之十九年，癸亥元月日也。即位三日，即命駕，領上大夫同往夏都，朝王告成命也。
　　一面命中大夫巫軼，賚弓旌幣帛，受辭命，往有莘之野，訪聘賢人，急父志也。一面留下大夫旬范攝政，與元子太丁監國。
　　且說那夏桀，自商先侯歸國後十二年巡遊天下。所到處都是攪亂諸侯，蹂踐百姓一番。十六年歸都，十七年諸侯又大朝，仍是那些淫惡之群。桀在外五年，常是攜帶歌童舞女，隨路作樂。非比古帝王苦身逸民也。又各地方之侯及大夫，皆投好供應，又倍常快樂。及歸都時，當帶各方之聲色以進，並非能採風、問俗、修政、明刑也。且賞罰生殺，顛倒妄用。惹天下旁觀者嗤笑。當局者怨惡。這樣一番巡行，不如不巡行也。罷歸都來，又三四年矣。五日不追歡，無時不頌聖。朝朝游宴，夜夜笙歌，真是快樂無比。但只自家一身與數倖臣快活耳。那些良臣善士窮民，卻受無量苦楚。
　　履癸又私行出入無常，每撞著民間男婦兒女之色，不順便手提將去，扭撐殺之，如戲耍相似。又與群幸斷訟獄，俱不以公道斷，只以己意。喜則縱之，怒即扭摔拉捏，拋蹴殺之。又不時出令力役，不論農家忙不忙。又要急就，稍緩則殺。急就而所為，稍不良又殺。百姓為善也，不好為惡也，不好急做也，不得緩做也，不得晝也，不知安夜也，不知寢饑也，不得食困也，不得息。父母、兄弟、妻子都不得相顧。外邊自苦，裡邊自樂，豈特不聞？就使聞之，亦不顧也。
　　此時這商侯天乙來朝，桀正在容臺之上飲宴。聽見商新侯履即位三日，即來朝見。桀大笑曰：「他父親古板，兒子想是時興。父親倨傲，兒子這般恭謹。坐席未暖，就來朝見。朕明日看他何如？如生待他。」趙良懼，只應聲順意，心中打算不就，留了地步，圖背地來索賄賂。此夜宴罷，已是三更。趙良使子趙和，來尋商館中索賂，明日好相待。時商侯齊沐已久，正擁朝衣而坐，以待天旦，適見趙和來。無貨以應，只有所珮祖父所遺玉塊一枚，大夫壽常帶有幣數件，舉以與之。
　　明早乃元月望日，桀王設朝，商侯朝見。禮儀謹肅，容貌溫藹，王亦喜之。召升殿，問之曰：「卿之先人有遺言乎？」商侯拜而對曰：「臣父但言生不能報主恩，死以屬之微臣耳？」語華而泣下。桀王亦感動，乃曰：「卿既如此忠順，朕即賜爾斧鉞，為中國之長，以為朕誅不庭者。但卿毋固效尤，苦逆朕志，譏聯所為也。」商侯對曰：「臣父受國恩深，歷王事久，一尺一寸皆切於心，故任其愚忠，不知忌諱，自干天怒。臣則愚昧，乃志疏略於事，實不敢承君王寵命，亦不能繼父志也。」再拜以辭，王不聽，固使受賜而出。趙良不沮，於辛等沮之。王曰：「已命之矣！」亦不聽其沮。又明日，而商侯辭朝去。往返才一月，而以王賜命還國。則中大夫巫軼已先歸矣！且說先所遣中大夫巫軼，往有莘之野，訪聘賢士者。何賢士也？乃是莘國中，田野間一個農夫，姓伊名摯，字尹。其先始祖力牧，黃帝之將也，其母居伊水之上，娠尹而夫死，夜夢神告之曰：「臼水出而東走。」母明日視臼出水，告其鄰居，俱東走十里。返顧其邑，盡化為水矣。母無所居，遂居空桑中，而生尹。數日，母夜為水漂去，獨置尹空桑中。又數日，水平。有銑氏女子來彩桑，遂得小兒，獻之於君，即莘國之先君也。莘君使人訪問所從來，得與其母並走之人，乃知其為伊水之人，遂姓之以伊。君執兒手，視兒之不常也，名之曰摯。既長，而字曰尹。尹生於空桑，後其地即名為空桑。長於莘國，即今陳留也。長而聖智宏毅，博學精思，無所不通。邱索典墳，天道民故一貫無遺。尤悅堯舜精一執中之道，真有所自得。莘先君已卒，後君不能用，遂自晦跡而耕於野。度不可以行志於天下，不妄事人，惟抱道自樂，不於世主。湯母扶都，原是莘先君之姊。莘先君嘗與商先侯主癸道空桑之兒之賢，先侯故知之。彼時尹尚幼，未可用。及可用，則莘先君去世矣！後君則喜浮華，侈泰之流相聚者也。故尹寧深退。商先侯久欲訪之，而勞於國事，每未遑及故，以為歉，而屬之子。商侯承命急行。
　　此時大夫巫軼至莘，訪七日而得伊尹所居之處。住一茅舍，外有犁鉏、钁畚、祓袻之具，內有殘簡數片而已，別無一物也。見其人約有四十歲矣，品貌亦止如中人，蓬蓬然也。及其發一言，則如鶴鳴九霄，聲聞天下。神明洞達，人不得而窮之。巫軼乃陳商侯之幣，拜而致辭，曰：「蓋聞夫子之道，上達乎百王，下溢於當世。寡君雖不肖，願受教命。先君之世，慕夫子之賢。為王事不已於驅馳，故待於今也。敢請命駕。」伊尹亦拜辭曰：「吾聞有道之士，已不自有，人安得而有之，是以能實有也？今我耕莘野，而君以我為有道，我非有道人也，敢辭。」巫軼固請之三，尹終辭之亦三。巫軼乃還，是為一聘不出。
　　後人鍾伯敬贊曰：
　　　　三春茅，碧瓦飛。槿編籬，金闕巍。可相代，是耶非。彼有大寇，失之無歸。茲小偷耳，失可為。囂囂乎！陶陶乎！犁與鈕，書與圖。行矣子大夫！吾將曳尾於泥塗。
　　巫軼往返半月餘耳，先在國中待商侯。侯既歸，且告祖廟，以王命斧鉞焉。既而中國近方諸侯來賀，葛垠仍不來。商於是乃修為國中事體，大綱小目，一一從頭料理，重新整飭，片晷不遑坐臥。
　　遲不數日，又敬命上大夫壽常賚幣受辭，再來莘野，尋了伊廬，陳弓旌幣帛，拜致辭曰：「神龍不以穴處之樂，而吸江海之枯，賢士不以山要之適，而甘四海之亂。無江海枯則穴處亦無樂、四海亂則山林亦無適矣！是以古人舍其小者，全其大者。今四海方亂，寡君惟是憫憫焉！不能夕旦也。夫子之道，忍其安之舍大道而矜小節。當不其然跂寡君之翹企也。敢請就駕。」尹又拜而辭曰：「夫摩空而墜者，不如蹠地而游。飽食而僵者，不如空腹而動。吾聞之：安樂我者，危我者也；富貴我者，殺我者也。今山林雖陋，神往之間，自有先王也；四海雖亂，一室之中，自有太平也。我不用彼易此，為我謝商侯。顯者自見，幽者自潛，不相及也。大夫無辱。」壽常固請之三，尹終辭之又三。壽常乃還，是為二聘不出。
　　後人鍾伯敬贊曰：
　　　　不丹山，而煙霞。不碧水，而浮家。不白石，而神媧。十畝間，間咨嗟。孤材上，餘熏華。九圍狹，一室奢。吁嗟！粹瑩之璧，可以萬鎰而售，亦可以斗糧而易。靚貞之女，豈不願其有家？而不敢自為夫易得。彼能而曰不能，樂而日不樂。苟非真我知，則豈惟當世之寂寞？然使可以不能不樂，而令之不來。又安能達可行於天下？而命之寄，而孤之託。
　　壽常亦只得空費十日往返。商侯既聞答辭，自慚無德不能致賢者，乃怏悒悒，出入若有所失，如是數日。
　　有割烹氏者，原是湯母扶都從莘國而適先侯所帶童子也。先侯以其人善，久命為庖正，遂氏為割烹，今亦老矣。割烹氏有隱識見侯之狀，知侯之心也。侯正立於堂上有思，割烹氏正負鼎以之庖，過於堂下。故為延佇者，而熟視侯。侯見其有意也，問之曰：「汝庖正乎？延佇何為者？」割烹氏歷階而上，進言曰：「臣視夫君之若有所未能得也，臣之心若有所自得也。」侯曰：「噫！是有以進，寡人與汝盍言之。」割烹氏曰：「臣割烹者也，不知其他，但知夫割烹也。願請以言。」侯曰：「可。」割烹氏曰：「臣之始事割也，見物之訛，不得其命，心旆旆也，手亦幌幌也。欲其止，未必止也。欲其行，未必行也。擬其斥鈞，未必當也。習之三歲，然後鼓刀，若發機隨念行，隨念止，不知其然也。始烹亦然，虛火不固，實火不熾，急之不善，緩之不應。習二歲而後火如吾之情，候如吾之意也。且夫割烹非不美也，而味不純。然碎非不易也，而體不恆。故函牛者求大鼎，得鼎矣求大薪，大薪大鼎不易得也。而天地鬼神之用，小者百之亦不能代也。及得其大，豈易置哉？善其地久，其時安心凝神以俟。夫和調之機，始則難燃，終亦不息；始則難糜，終亦不竭。故氣純而味真，功深而用宏也。是知誠求而後必得，堅忍而後有終，習熟而後中於神解，適於大用也。夫治天下亦猶是也。」侯聞言，悠然，會冷然，善憮然，而自失其憂也。命左右來掖割烹氏而拜曰：「寡人敬奉教矣！今而後，庖正謝若事，而為寡人保傅也。」割烹氏辭曰：「臣豈以若事進於君，反即遺若事哉？」侯賢之，聽之也，而厚禮之。」乃即日命駕，親自造廬求伊尹。才山門，忽報夏王有急命，欲盡起諸侯之兵，往伐蒙山之國有施氏，諸侯不得頃刻違命。商侯遂不敢行，只得一面託疾不出；一面使下大夫旬范往夏都，看動靜陳諫；一面使上大夫、中大夫齊賚禮受辭，往莘野聘伊尹。
　　兩臣於路咨嗟歎羨：吾君好賢如此。來到伊廬，又見伊尹，三陳元纁弓旌。兩大夫齊拜，致辭曰：「寡君聞夫子之道，上配於禹、臯，是非有堯、舜之主，不能臣也。惟是寡君，敬慕之切，願獲一見。且奉大道，旅館敝邑，寡君為弟子，朝夕受誨。若夫子見寡君之愚昧，真不可教，而後再遂高舉，是在夫子。若其猶或隙昫可受化誨，願卒受師業，亦不敢臣也。且寡君不獨已以為師也，實欲上薦之天王，以救天下之民。夫子所抱堯、舜、禹臯之道，固欲行之者也，得無意乎？寡君旦暮欲早受教於夫子，其終棄寡君，如夫子之道何？」伊尹受辭，畢，不覺油然感動。憮然歎息曰：「噫！君樂善至如斯乎！」乃幡然改，肅然拜受命曰：「子寤寐，先王之道，豈若身見先王而相與見之行事乎？予非禹、臯也。而君之樂善，則堯、舜也。不行何待？」遂受聘治行。
　　且說這伊尹本是樹窟嗊裡出來的人，上無父母，中無兄弟，孤窮一身。受得有莘國五十畝田，又不能獨耕，年年請僱同井餘夫來共耕，分去糧食。又不肯營心生業，又不學如今人積穀賣錢。若有餘的，有窘急之人求就，與他去了，又不曉得去問他取討。那夏末時人也，有些像近世人，不討便不還。尹又不肯學如今人打個會，請個人情，告個助兒。只自有剩粟，便買了些竹簡子、木板子、鉛錐子、鐵刀子，寫畫圖書玩。無剩粟，只供牛種衣食用度而己。既無長者之命，便不自娶妻。
　　那莘國人，又都瞎眼。除了那一個莘先君有眼的，又死了。哪個知道他是賢聖人，該尊敬他？又哪個知道這農夫將來是個宰相，該揀他做女婿。只自安貧樂道，到了四十歲了。若學顏子，豈不死過了八年，久作孤魂了。既無妻子，便自平日也天奴僕。誰人肯投寡漢作奴僕？如此上中下俱無人，又誰人為尹治行。尹當日只自叫同井的鄰家農人都來。那些莘野中百姓，向聽見頭一遍商侯來聘，還不信。還有人說若是有諸侯來聘，如何不去，還在家？又有人說商侯那邊田沒人耕，要請這個農夫去耕田。又有人說何不請我，即便去？又有人說想是商侯錯聽了。又有人說是大夫錯尋了。到第二次來聘，眾人才驚駭，來問來賀。問說如何不速去，想是揀日子？說到那邊，想是不要自己去耕田，想是住間好房子，想是娶個婆子，跟個小廝，如何不去？聞說不肯去，便都背後說有這樣好事，不去真沒福，合該命窮。又說想是沒本事，恐商侯看出他伎倆，怕去的。又說平日耕田的人，如何去見得諸侯？難怪他不去。是到了這番，兩大夫官車數十乘，旌旗載道而來。元黃筐篚，陳於草舍。騶從儀衛，周滿井裡。眾人越發驚慌，齊集來看，四圍擠不開的人了。這同井七家之人，聽見伊尹叫，如何不來？及到，伊尹便吩咐說：井田五十畝，煩七家公狀納還莘國之君。我所置黃牛牯一頭，所積秋種一石，為我獻與莘君，謝之，聽莘君給他人耕。此地犁一副，贈張三。老銀钁一副，贈李四。奇蓑衣一件，贈週五弟。其餘四家，還有四石糧，各分一石去。又所種麥禾在田，聽莘君去收。七家領命而去。尹自著一緇布冠，一白檾道袍，一雙草履，攜簡編數帙，從二大夫之請，登安車，擁旌旗儀衛而行。莘野人才說是真個的，望送數里而已。後來聽見他做了宰相，才人人悔說當初在此，不知道他，不曾結好得他，姻親得他。豈不可笑？咦天下皆莘野也！只莘野不幸，逢著伊尹就點破出來耳！所以從古來，地方但出了聖賢，便成了個極丑的地方，為此故也。
　　且說伊尹一行，到商國乃是三月三日。二大夫先遣人報知商侯。商侯獨乘一乘垂帷而出，為託病故也。迎至三十里外，命左右於小街中，搭一棚，立俟尹來。尹至，下車，相望而拜，再拜乃升車。商侯請尹並車而行，歸城。此夜庭燎如曙，侯入司館，商侯定尹之宿而後去。
　　明晨尹起，欲見商侯於庭。而商侯已來館，遂並拜於館。侯尊尹上賓席，尹固讓不得，乃分賓主坐。侯問曰：「昔帝堯之時，無賢不舉。匪獨上能用之，而其臣亦皆相薦，不自用者，何也？」尹對曰：「當彼之時，天地醇龐之氣，人心未漓。且上位有艱難之事，而君相無富貴之樂。是以君位亦往往易於讓人，而臣各效所長，無相妒也。」侯曰：「如四岳者，可不謂賢乎？且有一宜用之人，即金舉，無少爭疑惑亂，又何也？」尹曰：「其心公故也。未漓則誠，誠則公，故同也。」侯曰：「抑何其盡知人若彼也？」尹曰：「明故也。誠則公，公則明。即間有失於明，亦不害其為公也，而終歸於明。故有公而未明者，未有不公而明者也。四岳舉鯀，是偶失於明。然非其私也，故終亦無害。」侯曰：「上世之臣，有若彼之盛，後世安能得乎？」尹曰：「上世之臣之盛，非臣之盛也。使非有堯舜焦心勞思，求得人以治天下，則雖有臯禹益棄佈滿天下，亦俱作農夫牧豎。或終身勤勤，以養父母。或有妻子，則畜其妻子，無異於愚夫愚婦之倫。甚則孤獨一身，以沒其世。雖有高道盛德者，世不知聞也。故繼之在其君。世有其君，則最榮藉者，聖賢也；世無其君，則最窮獨者，聖賢也。」侯側然曰：「噫！竊憶聖賢在世，即不居上位，亦宜有道，以自成其身，何至煢獨無聊、少壯孤窮、老而獨臥以沒世也乎？所謂人綱人紀，又安有哉？」尹曰：「夫聖賢者，非自成其身之人也。愚者謀身，賢者謀國，聖者謀天下。如物亦然，魚謀池，蛟謀海，神龍則謀風雲而上天。君不見孔甲豢龍乎？使其失風雲而不地，則固不及魚蝦之在池矣！何也？彼其巧力，原不在淺近也。今夫百姓志在衣食，算在幣粟，謀在市井，見在門巷。所長者力役，所熟者管逐。使處之上位，則其才膠跼而不可行聽。其無位，則用其本。然得其本分，彼固能自養自計，以成其身也。聖賢則不然，所志者，明良之遇；所算者，經綸之事；所謀者，天地之道；所見者，古今之運；所長者，用人；所熟者，養心。若處之上位，則如神龍之在上天。不屑屑於巧力，而自能為云為霖者，此皆精誠之所運也。既不得位，則與百姓同其遇，而智力反不及於百姓。又不屑為百姓之為，非其力之當得不食也。然力之能得者幾何？則餒之日多矣。非其人之所授而不衣也，苟無其人授之，則寒之日多矣。非有長者之命而不能自求女也，則三綱絕矣。使舜無堯妻之二女，寧終不鰥獨乎哉？非有君相之求而不仕也，後稷非堯舜舉之，則亦稚而棄兒，長而田畯耳。是則聖賢在生，當其世有其君而已，不則人綱人紀亦不得而自全也。彼降原之龍，所謂雲雷變化又安有哉？臯棄之逢堯舜，所謂千年之蜃，一旦風雲而上於天也。雖臣亦然。臣雖不及臯棄，而君固堯舜也。一日安車元纁，光遍閭井，取田畯為上客，是亦風雲也。然天下之幽抱隱處如臣者，豈少也哉？正患彼不知君如斯之樂善也。即知之，亦不必自來。而君又不能遍孰察於天下而知之也。然不患人不知君，而患君不知人。亦不患君不知人，而患君無是心。君既有是心矣，是即堯舜矣。天下之賢者，自望君以為歸。而天下之人，必有乘君所好，而薦賢者矣。又何患臯夔益棄之不得哉？且夫天心澤萬物，故龍自興而自行。君心澤萬民，則賢自來。政自舉矣！君惟益誠乃心，固徯天時，天命所凝矣！」商侯大悅，曰：「真吾師也，敬願委身奉國以受教。」
　　遂請尹詣大庭上引拜。侯拜於東席之下，尹拜於西席之下。稱師而不官。乃引元子太丁及諸子弟出拜。太丁等北面拜尹，西立東面而拜。又悉引諸大夫皆拜，諸大夫北面羅拜尹，西立東面而拜。拜畢就席設撰，行酒成禮。侯命諸大夫國人，咸聽師規誨。復博訪四方草野、賢士。命元子以下，俱就師、受學。設特館居師。使巫帙賚禮往求於有男氏之女，以為師室。數日安排略備。而下大夫旬范自夏都回。不知來說夏桀何狀，但看下回分解。
